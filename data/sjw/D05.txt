上在昌慶宮。停常參·經筵。
辰時,日暈右珥,暈上有背,色內赤外靑。巳時,日暈左珥。
謝恩,靈恩君涵,忠淸兵使鄭后亮。
閔就道啓曰,大司憲李夏鎭,持平權歆呈辭,執義韓垽,掌令宋挺濂·宋光井,持平金龜萬在外,今日以監察茶時之意,敢啓。傳曰,知道。
傳于朴信圭曰,大臣·備局堂上,引見。
閔就道啓曰,憲府在京之人,只大司憲李夏鎭,持平權歆,而一時呈辭,今日賓廳日次,無來待之員,竝牌招,何如?傳曰,允。
持平權歆啓曰,請還收前參贊閔維重,前參判李端夏敍用之命,東萊府使朴千榮所授加資,亟命還收。答曰,勿煩。
鄭維岳啓曰,吏曹郞廳來言,臺諫有闕,政事何以爲之?取稟。傳曰,明日爲之。
引見時,大司憲李夏鎭所啓,臣積病神昏,多所遺忘,己不堪當世用矣。去歲冬初,卞誣使書狀官金海一,以兼臺出疆,海一,臣之三寸姪女夫,則臣在例應遞,而初不能覺察,今始來避,臣之闇劣,無所逃矣,請命遞斥臣職。上曰,勿辭,退待物論。
大司諫權愈所啓,永興本宮事,本道之査奏,該曹之覆啓,皆以爲褻瀆非禮之甚者,而聖明不許革罷,臣竊惑焉。漢世郡國廟,莫非諸帝所立,而皆因所親,俾承尊祀,以爲建威銷萌一民之權,而月祭歲祀,皆有常儀,然議者,謂不應古禮,而可無修也,蓋以春秋之義,君不祭於臣僕之家故也。今永興本宮,則旣非龍潛舊基,又非列聖所立,位版塗紙,不敬甚矣,別差行祭,褻慢甚矣,則非所可擬於漢之郡國廟者也,臣未知殿下,何所念而不令革罷耶?若謂愚氓之說,不足取信,則褻祀陋例,其無可考文書,固也,只可憑野老相傳而已,將何所據而正其謬耶?若謂其來已久,不可撓改,則尤有所不然者,若悖於禮乖於義,則雖累朝以前之事,隨則改之,可也,況當初建設,非由上旨,適不釐正,流來到今,而今始覺察,猶未正定,則甚非聖祖之意,而永貽譏於來世矣,豈不大可慮哉?請永興本宮,非禮之事,亟命革罷。上曰,非但愚氓之言,不足取信,考諸在內文書,則曾有奉審之擧,故以此判付矣。不允。又所啓。請全羅兵使金益勳,遞差。措辭見上上曰,勿煩。又所啓,請李行登,罷職,忠淸兵使睦林奇,從重推考事。上曰,令本道査覈後,稟處。領議政許積所啓。以咸鏡道四王陵禁標事,因禮曹回啓,有議大臣稟處之敎矣。臣等,詳察本道狀啓及義陵圖形,則太宗朝,都巡問察理使延嗣宗,所定各陵四至,多有太闊處,許多民人,失其田土,毁家流離之弊,已不可不念,而至於義陵,則四邊一望無際之曠野,皆將爲陳廢之地,本宮,亦在於四至之內,當初定界,恐不若是之廣闊,其間,必有曲折矣。左議政權大運曰,臣曾爲咸鏡監司時,詳細奉審矣。若從四至所記,以好連川爲界,則十五里無邊廣野,皆當爲禁耕之地,雖無此理,古所謂好連川,似指白虎外,流下之小川,必非卽今所謂好連川也。積曰,臣等之意,則各陵主山與靑龍之內,固當一切禁斷,白虎平弱處,則竝與外龍虎,一切禁斷,而案山,亦有遠近之異,近案之內,當禁耕田作家,而案山差遠,則只當禁火禁伐,其內民家田地,依畿甸所在國陵例,亦宜勿禁,或下送禮官,或令本道監司,十分詳察形勢,酌定界限,似當矣。上曰,定界一事,依此爲之,宜矣,而陵寢事重,下送禮曹堂上與本道監司,眼同定界,可也。又所啓。昨聞忠勳府有司堂上具鎰之言,則曾在仁祖朝,有作故功臣妻,給月廩之敎,而今不擧行,已久,欲自本府陳啓,而猥越不敢云。臣取見其時備忘記,則備忘本意,略與具鎰之言,有異,以己卯年凶之故,特給朔料之命,而其後壬午·癸未·甲申等年,雖非凶歲,仍爲給料,至於在鄕之人,亦有令本道給料之事矣。如延陽府院君李時白,完南府院君李厚源之妻,自前皆給月廩,而瀛海君金起宗之妻,則頃者因臣陳達,亦有給料之事矣。今聞晉川君柳䪷,完溪君李起築,商原君朴維明之妻,至今生存,而不得與給料之中云,合有一體施恩之道矣。上曰,在京者,則自戶曹給料,在鄕者,則令本道給料,可也。左參贊吳挺緯所啓。年運不幸,連値凶歉,無以聊生,若不保朝夕,前頭之事,極爲可慮也。近日君臣上下,夙夜講究,非不切於保民之道,而其於務本之政,未嘗留意而擧施之。爲國之道,莫先於農,農者,天下之大本,孔子之言治道曰,富庶之後,敎之,孟子之論王政曰,黎民,不飢不寒,足以仰事俯育而後,申之以孝悌之義,使民富庶而免於飢寒者,惟在於農政,三代之所以國富民康者,用此道也。如漢之漢文帝,能致富庶之業者,亦是躬行節儉,每歲下詔勸農,汲汲於務本之政,我朝列聖,亦莫不加意於農政,至於水旱之災,古今之所不免,而備災之策,只在於水利,築堰防川,着實擧行,則庶有蒙利之道。臣曾參湖臬辭朝時,陳達修築堤堰之意,仍請復設堤堰司,數年行之,因堂上誤事,仍廢不行。厥後待罪地部,又請復設堤堰司,申明各道,臣且卽遞度支,不知今復如何也。今者方農之時,若有務本之意,則莫如復設堤堰司,依前事目而擧行之,下詢大臣稟處,何如?領議政許積曰,務農,爲治國之本,修堰,爲務農之本,復設甚宜,而前則士夫家築堰之處,利雖多而不宜採施,民以此爲怨,故無停罷之事,而不行矣。大司憲李夏鎭曰,不但此也。堤堰之內,多爲士夫家冒占開墾之故,終至於廢棄矣。吳挺緯曰,其時不罪行私堂上,而遽至不行,今則輒施罪罰,可矣。上曰,貯水蒙利,農政之大本,復設宜矣。且或有復踵前習,憑公營私之弊,則當有罪責,着實爲之,而堰內,毋得開墾事,亦入於事目中,可也。兵曹判書金錫胄所啓。南漢扈從人年七十者,竝皆加資,而命旣下於前冬,而知委京外,抄報之際,歲已飜矣,外方,尙未齊到,故先以京中五部所報之人,以扈從案相準後,加資下批,而上年六十九歲之人,今爲七十,亦爲一體加資乎?領議政許積曰,前日吏曹,年七·八十加資人中,以文書査準,自致經年之故,當初命下之時,年未滿者,有追後得參者,竝皆拔去矣。今此扈從人,則與此有異,今年年滿者,一體加資,似可矣。上曰,一體加資,可也。又所啓。南漢扈從之類,或有因他事已爲加資者,固當更以扈從之勞,與他人一體加資,而其中卑賤之類,以納粟爲通政以上者,若復儼然爲二品宰秩,則實涉猥濫,何以處之乎?上曰,納粟之類,又陞二品之資,誠爲猥濫,此則食物題給,可也。又所啓。公私賤之娶良妻所産者,竝從母爲良,卽己酉事目,頒行未久,到前年還罷者也。其時因咸鏡道啓聞,自廟堂定議,驛奴之良,竝所産,應爲驛奴婢者,亦皆男陞爲驛吏,女陞爲驛女,各驛奴婢,因此漸縮,事極寒心。今則公私賤,從母之法,已罷,驛奴婢之已陞爲驛吏驛女者,竝勿施,此後,竝以舊法施行之意,改定奪,何如?上曰,依爲之。又所啓。靑坡驛女唜介,嫁私賤。所生等,載錄於形止案,而居在南陽,不爲應役,故上年移文該邑,盡數花名,則奴婢,竝將至五十餘口,而其夫上典,稱以良,竝所産,潛爲執捉使喚,又復攘取牛馬田宅,事甚可駭,故移文刑曹,使之覈治,時無回答矣。此則當待刑曹推治,而所謂驛女者,乃是驛吏妻良妻所生者也,驛女之名,不錄於驛案,故嫁良夫所生,則皆移屬他役,嫁私賤所生,則其夫上典,稱以良妻所生,使喚於私家,俱是違法,令各道各驛,一一刷還,此後,則驛女之名,竝爲錄案之意,分付,何如?領議政許積曰,如此之事,元非相訟之類,而不有國法,因執橫侵之狀,殊極可駭,刑曹不可不査出重治矣。上曰,依爲之。冒執之類,令刑曹,從重推治,可也。又所啓。嶺南戊午條貢物價,未盡給者,如得三千兩銀子,則可以畢給,而有銀布,各衙門,幾盡借貸,今無更貸之處,三千兩,取用於戶曹後,該道本價,上來卽時,還償,何如?上曰,依爲之。左參贊吳挺緯所啓。故判決事金厦樑,以假注書扈從,而今已身死矣,鄭之虎,則以扈從之勞,追贈,而厦樑,則未蒙恩典,人或以爲不均,故敢達。此人,本以嶺南人,從仕上京而客死,亦已四五朔,而返葬無計。又獨未沾哀贈之典,誠可矜矣。上曰,一體追贈,而返葬時擔持軍,亦令所經各道,題給,可也。右承旨朴信圭所啓。咸鏡監司李元祿罷職,高山察訪趙持謙狀啓,捧入啓下,而北路馬官,人所厭避之地,持謙,雖稱病,所當督令參祭,而遽因一番頉報,率爾罷黜,此路一開,則前頭故犯,實難防塞,咸鏡監司李元祿推考,高山察訪趙持謙仍任,何如?領議政許積曰,祭官不進者,例爲罷職,而北路,乃是厭避之地,罷黜,適中其願,承旨之言,是矣。上曰,依爲之。以上朝報
引見時,鑄錢一事,申飭各該司,着實擧行事,下敎。
上在昌慶宮。停常參·經筵。
下直,鐵山府使朴進益,橫城縣監愼聖時,和順縣監許嶨,神光僉使李愼,江東縣監高後適。
謝恩,穩城府使權曦,右水運判官蔡聖後,高坪副守澈,永平副守浣。
朴信圭,以都摠府言啓曰,入直軍士,中日習射,請出標信。傳曰,知道。
傳于安如石曰,下直守令,留待引見。
以備忘記,傳于朴信圭曰,今下弓矢,神光僉使李愼給送。
以具鎰爲左邊捕盜大將。
朴信圭啓曰,新除授捕盜大將具鎰,卽爲牌招,命召·大將牌·傳令牌,傳授之意,敢啓。傳曰,知道。
傳于安如石曰,史官一員待命,騎馬三匹立之。
有政。
吏批,行判書吳始壽病,參判閔宗道進,參議柳命天式暇,都承旨鄭維岳進。
吏批啓曰,判書吳始壽病不來,參議柳命天式暇,小臣獨政未安,何以爲之?敢稟。傳曰,仍爲之。
又啓曰,江原監司,今當差出,而擬望之人,乏少,承旨竝擬,何如?傳曰,允。
又啓曰,諫院·玉堂闕員,今當差出,而擬望之人,乏少,外任竝擬,何如?傳曰,允。
又啓曰,慶州·肅川,皆以弑夫之變,降號矣,到今已準十年之限。慶州·肅川,還爲陞號,而府使金賓,縣監李斗龜,以府尹·府使,改下批,何如?傳曰,允。
以朴廷薛爲司諫,姜世龜·李壽徵爲正言,李玄錫爲兵曹佐郞,任奎爲楊州牧使,尹搢爲副修撰,崔好鎭爲海南縣監。慶州府尹金賓,肅川府使李斗龜,以上降號邑,已準十年,陞號事,啓下。李東植單付學正,帶恩監昌胤·帶原光胤,在喪終制,李尙翼爲平安都事,申厚載爲江原監司,宋孺悌爲祥雲察訪,丁昌燾爲承旨。
鄭維岳啓曰,新除授右承旨丁昌燾,與同副承旨安如石,有婚家相避,何以爲之?敢稟。傳曰,右承旨改差。
兵批,行判書金錫胄,將鬼薦考講坐起進,參判李弘淵病,參議禹昌績齋宿,參知兪夏益進,右副承旨朴信圭進。以金垓爲瑞山監牧官,權迪爲副護軍,丁昌燾·李俊悅·朴慶後爲副司直,李增·金儁相爲副司果,睦天翊爲副司勇,李仁夏爲統制使。
安如石,以弘文館言啓曰,新除授副修撰尹搢,時在忠淸道尼山地,經筵入番事緊,請斯速乘馹上來事,下諭。傳曰,依啓。又以禮曹言啓曰,今此咸鏡道各陵改莎草時,應行節目,一依前例,磨鍊以入,而當此農作方始之日,甕家造排,誠爲有弊,勿爲造作,依京各陵修改時例,遮日排設,以除,一分之弊,何如?傳曰,允。又以禮曹言啓曰,上年十月二十六日,以宗簿寺親臨,宗室殿講時,西原正桓一人外,無全秩誦讀之人,似當有變通之道事,草記。傳曰,然則以明春退定,宜矣事,命下矣。親臨宗室殿講吉日,以何間推擇乎?敢稟。傳曰,開月望前擇日,可也。
持平權歆啓曰,請還收前參贊閔維重,前參判李端夏敍用之命,前東萊府使朴千榮所授加資,亟命還收。措辭見上刑曹佐郞韓相夔,爲人麤率,性且嗜飮,已不合於其任矣。頃日使酒於政院受牌之時,多有可駭之擧,政院何等重地,而該司之官,何敢乘醉號呶,若是其無嚴乎?如此之人,決不可仍置刑官,請刑曹佐郞韓相夔汰去,大司憲李夏鎭引嫌而退,旣有相避,不可仍在,請遞差。答曰,不允。末端兩件事,依啓。
安如石啓曰,吏曹郞廳來言,承旨及臺諫有闕,政事何以爲之?敢稟。傳曰,都目政差出。
睦昌明啓曰,領議政上疏批答,當爲傳諭,而今已夜深,明日待開門傳諭之意,敢啓。傳曰,知道。
京畿監司書目,高陽呈,以執義韓垽病重上去不得事。啓遞差。
領議政許積上疏。大槪,更申前席致事之請,俾得退歸田里,以終殘齡事。入啓。答曰,省疏具悉卿懇。予之勤懇之意,已悉於昨日面對之時矣,誠意未孚,又有此乞退之請,心甚愕然,罔知攸措。自古輔弼之臣,年至七十者,何限,而臣無癃疾,未聞有致仕者也。況卿之精神未衰,筋力尙强,今且艱虞溢目,國勢岌嶪,實非乞骸之秋,卿辭雖懇,斷無允從之理,更勿控辭,速出論道,以副至渴之望。仍傳曰,遣史官傳諭。以上朝報
上在昌慶宮。停常參·經筵。
謝恩,兵曹佐郞李玄錫,掌樂主簿尹義濟。
藥房都提調權大運,提調金錫胄,副提調鄭維岳啓曰,獻歲發春,日寒稍弛,伏未審聖體,若何,兩慈殿氣候,亦復何如?臣等,無任區區之慮,敢來問安。答曰,兩慈殿氣候安寧,予則無事矣。三殿,藥房問安。答曰,知道。
朴信圭啓曰,都事·守令,有未署經者,而諫院,時無行公之員,昨日政新除諫官及呈告人員,竝卽牌招開坐,何如?傳曰,允。又以兵曹言啓曰,禁軍別將柳炳然,時在忠淸道公州地,禁旅領率事緊,令本道給馬,斯速上來察任之意,移文,何如?傳曰,允。
閔就道啓曰,諫官牌招開政事,朝已允下矣。正言李壽徵,前任義城縣令罷黜狀啓,卽者入來,故不得承牌云,此與無端牌不進,有異,敢啓。傳曰,罷黜狀啓,旣已入來,則不得承牌,勢所固然,勿爲推考,可也。
兵曹口傳政事,以李之經爲左邊捕盜從事官。
朴信圭,以禮曹言啓曰,上年七月初二日,以本曹明安公主駙馬再揀擇,取稟草記,傳曰,近來閭閻拘忌之疾,尙未寢息云,姑待明春,更爲取稟事,命下,而卽今閭閻拘忌之疾,亦未寢息,再揀擇,何以爲之?敢稟。傳曰,拘忌之疾,尙未寢息云,姑待四月,更爲稟處。
以慶尙監司狀啓,長鬐·金海等官,靑魚捉得人十名渰死事,傳于朴信圭曰,渰死之人,至於此多,事極驚慘,令本道恤典擧行。
持平權歆啓曰,請還收前參贊閔維重,前參判李端夏敍用之命,請前東萊府使朴千榮所授加資,亟命還收。答曰,亟停勿煩。
大司諫權愈,司諫朴廷薛,獻納李華鎭,正言姜世龜啓曰,請永興本宮非禮之事,亟命革罷。請新除授全羅兵使金益勳遞差。措辭竝見上答曰,毋庸瀆擾。
慶尙監司書目,義城縣監李壽徵,受由歸家,還任無期,罷黜事。啓。又書目,靈山呈,以雌鷄,化爲雄鷄,事係異常事。啓。以上朝報
上在昌慶宮。停常參·經筵。
謝恩,江原監司申厚載,統制使李仁夏,承文副正字崔恒齊。
以備忘記,傳于朴信圭曰,史官二員待命,騎馬六匹立之,宗廟·永寧殿祭所內摘奸。
安如石,以吏曹言啓曰,今初七日,行永寧殿春享大祭,初獻官實差,行判敦寧府事李正英豫差,瀛昌君沈,啓下受誓戒矣。昨聞李正英落傷頗重云,故以豫差瀛昌君沈陞實之意,旣已移文,而今日亦稱病不來。莫重大祭,推諉厭避之事,極爲未妥,李正英·瀛昌君沈,竝從重推考,已受誓戒之後,不可以他員塡差,不得已依近例,以亞獻官豫差陽原君煥,陞差初獻官,付標以入之意,敢啓。傳曰,知道。以上朝報
上在昌慶宮。停常參·經筵。
夜五更,流星出天棓星下,入東方天際,狀如鉢,尾長三四尺許,色赤。
下直,溫陽郡守李世章,鎭岑縣監金汝南,榮川郡守崔後亮。
謝恩,舒川郡守任弘望,海南縣監崔好鎭,楊州牧使任奎,固城縣令金聖佐。
朴信圭,以都摠府言啓曰,今日入直軍士,當爲中日習射,而都目政事相値,不得爲之之意,敢啓。傳曰,知道。
領議政許積上疏。大槪,冒萬死更申瀝血之懇,祈蒙矜許之恩事。入啓。答曰,省疏具悉卿懇。前疏之批,予之懃懇之意,不翅縷縷,而誠意淺薄,連章固辭,必欲釋負就閑而後已,此豈所望於卿者哉?卿辭雖懇,斷無允許之理,宜勿更辭,速出論道,以副上下之望。仍傳曰,遣史官傳諭。
忠淸監司書目,結城呈,以左尹南九萬上疏上送事。啓。答曰,省疏具悉。今玆之命,意非偶然,卿其勿辭,從速上來察職。
戶曹啓曰,卽接廣興倉所報,則今春等頒祿牌受來次,倉官進去領議政家,則時在上疏中,祿牌,則不爲出給云,依例令倉官輸送之意,敢啓。傳曰,知道。
府啓,請還收前參贊閔維重,前參判李端夏敍用之命,請前東萊府使朴千榮所授加資,亟命還收。措辭竝見上答曰,毋庸堅執。
院啓,請永興本宮非禮之事,亟命革罷,請全羅兵使金益勳,遞差。措辭竝見上答曰,毋庸强聒。
謝恩,右承旨閔就道,左副承旨朴信圭,右副承旨安如石,同副承旨朴廷薛。
成均館官員,以知館事意啓曰,今正月初七日,儒生上旬輪次,當爲設行,而都目大政相値,不得設行,今月內無故日退行之意,敢啓。傳曰,知道。
朴廷薛,以堤堰司言啓曰,本司提調,旣已啓下,應行節目,就先朝啓下事目,稍加增損,別單書入之意,敢啓。傳曰,知道。
又以弘文館言啓曰,本館新錄,歲飜後,趁卽爲之事,曾已成命,今當擧行,而僚員,位甚不齊,以臣等若干人孤陋之見,有難率爾停當,今此都目政後,勿論吏曹郞官,下番闕員,卽爲差出,牌招察任,呈告人員,亦卽牌招察任,何如?傳曰,允。
朴信圭,以義禁府言啓曰,本府囚人金魯得,病重之狀,月令醫員,再次手本,以相當藥物,救護事,題送矣。數日間病勢尤重,死生所慮,姑爲保放之意,敢啓。傳曰,知道。又以備邊司郞廳,以左右相意啓曰,鑄錢郞廳都摠經歷尹就商,爲人詳明,盡心察任,今日政,移授三水郡守,諳練之人,今若遷動,則鑄錢之事,殊甚可慮,尹就商,卽爲改差,仍授前任,以爲責任之地,何如?傳曰,允。
都目政事爲之。
吏批,判書吳始壽進,參判閔宗道□,參議柳命天□,都承旨鄭維岳進。兵批,判書金錫胄進,參判李弘淵病,參議禹昌績進,參知兪夏益進,左副承旨朴信圭進。
兵批啓曰,北虞侯·白翎僉使·安興僉使,竝當差出,而堂上中無故可合者,絶少,堂上曾經三品將領被抄人,雖在外任,竝擬,何如?傳曰,允。
吏批啓曰,今都目政,各岐仕滿·未仕滿應遷者,相避及未準朔監察·禁府都事·刑曹郞官·各司久任時推人員,竝擬,何如?傳曰,允。
又啓曰,會寧府使,今當差出,而武弁當品擬望之人,乏少,堂上中,曾經閫帥之守令,及時任閫帥,竝擬,何如?傳曰,允。
又啓曰,宣川例兼防禦,不可不擇差,而可擬人,乏少,本道守令及他道營將,竝擬,何如?傳曰,允。四五行缺
吏批,以朴廷薛爲承旨,張世南爲尙衣主簿,沈材爲司饔直長,安五星爲司饔奉事,金益重爲彦陽縣監,呂奎齊爲鴻山縣監,許垓爲義城縣令,沈相爲金溝縣令,李東道爲監察,裵正徽爲兵曹佐郞,曺孝昌爲禮曹佐郞,權大載爲禮曹參判,李袤爲大司憲,權□爲執義,李綸爲掌令,金鼎台爲正言,金興運爲會寧府使,李□龜爲宣川府使,李行敬爲司饔主簿,李泳爲軍資直長,李慶□爲軍資奉事,右承旨閔就道,左副承旨朴信圭,右副承旨安如石,同副承旨朴廷薛,李壽慶爲司䆃正,李萬封爲司藝,尹就商爲三水郡守。以下缺
兵批,以姜必建爲都摠經歷,李之夏爲訓鍊僉正,蓋時興爲彌助項僉使,徐來運·金時慶爲宣傳官,張宇相爲武兼,李昌壽爲舒川浦萬戶,梁儒爲訓鍊主簿,申鎰爲五衛將,魚震翼爲曹司衛將,閔黯爲同知,李藼爲僉知,姜以望爲守門將,許珵爲部將,尹天賚爲訓鍊都正,盧瑀爲白翎僉使,李松老爲安興僉使,尹天賚·睦林奇·柳炳然·周時興·尹起商爲副護軍,丁昌燾爲副司直。以下燼缺已上燼餘
上在昌慶宮。停常參·經筵。
閔就道啓曰,注書之爲任,甚緊,如非大段病故,不可一時暫曠,例也。注書李徵龜,昨日出去,今日稱病不進,累度催促,終不入來,年少怠慢之習,不可不懲,推考,何如?傳曰,允。
政院啓曰,來十一日專經文臣日次,取稟。傳曰,爲之。
院前啓,永興本宮革罷非禮之擧事,全羅兵使金益勳遞差事。措辭見上答曰,勿煩。
府前啓,還收閔維重·李端夏敍用之命事,朴千榮加資還收事。措辭見上答曰,亟停勿煩。
兵曹判書金錫胄初度呈辭。入啓。給由。吏曹判書吳始壽初度呈辭。入啓。給由。
謝恩,校理沈檀。
都政。
吏批,行判書吳始壽進,參判閑宗道進,參議柳命天進,行都承旨鄭維岳進。
兵批,判書金錫胄進,參判李弘淵病,參議禹昌績進,參知兪夏益進,左副承旨朴信圭進。
兵批啓曰,昨日除授城津僉使金重鳴,呈狀于政廳曰,老父年已七十二歲,無他兄弟,可以歸養,而家在南中,去本鎭二千餘里,情理切迫,願爲蒙恩遞改云。父母年七十無他子,許遞邊任,已成近例,城津僉使金重鳴,改差,何如?傳曰,允。
吏批,以鄭重泰爲司宰直長,慶基殿參奉崔柱厦,典獄參奉李明弼相換,以李行敬爲禁府都事,李藕爲掌苑別提,安靖爲司畜別提,朴炫爲中部主簿,柳壽芳爲監察,李寅熽爲司評,丁時述·尹鎡爲敦寧判官,元德徽爲三水郡守,金梲爲殷栗縣監,具崟爲宗簿正,權是經爲司藝,李球爲右通禮,安漢珪爲典籍,張羽瀛爲刑曹佐郞,李明弼爲廣興奉事,陳溟翰爲幽谷察訪,鄭重徽爲鐵原府使,李箕錫爲繕工監役,張振文以四館去官,單付典籍,前僉正李惟演,以年七十,今加通政,以睦林馨爲軍資判官,兪夏震爲司僕主簿,崔東老爲司饔主簿,李寅熽爲監察,沈益善爲漢城判官,崔俊明爲碧沙察訪,尹策爲安奇察訪,金壽徵爲沙斤察訪,尹濟亨爲敦寧奉事,李斗齡爲尙瑞副直長,許爲居山察訪,前縣令車達遠,以扈從人年七十,今加通政,以劉斗文爲司畜別提,金時暠爲引儀,白良弼爲軍資主簿,宋時彬爲監察,李世郁爲司䆃主簿,李聃命爲判決事,許穧爲校書校理,李世甲爲歸厚別提,沈璛爲刑曹正郞,吳夏相爲廣興副奉事,許忔爲司評,鄭尙獻爲典籍,朴夢錫以訓鍊去官,單付禮賓別提,李東榏爲司宰主簿,裵幼章爲內侍敎官,崔東準爲童蒙敎官,李淨爲司饔參奉,許穎爲靖陵參奉,李彦紀爲顯陵參奉,李埴爲獻陵參奉,申命儒爲慶基殿參奉,李煋爲禧陵參奉,申範華爲典設別撿,李始興爲穆陵參奉,李尙明爲南部參奉,洪萬源爲繕工假監役,李雲章爲東部參奉,李庭華爲中部參奉,韓識爲奉常主簿,李汝柱爲典籍,姜璡爲監察,沈檀爲校理,曺廷善·成碩藎·洪有龜爲兼春秋。以下缺已上燼餘
上在昌慶宮。停常參·經筵。
謝恩,戶曹正郞曺殿周,佐郞趙脩,孟山縣監曺廷善,尙瑞直長權,都摠經歷朴思敍·尹就五·洪時範,都事柳星樞·姜聖佐,刑曹佐郞南重維,禮賓奉事姜椷,造山萬戶朴時建,護軍金尙誠,訓鍊副正徐文縉·朴長卿,宣沙浦僉使尹雄,西水萬戶元萬壽,軍資判官睦林馨,直長李泳,奉事李慶霱,漢城參軍李周徵·李相殷,訓鍊主簿李光著,判官柳東亨,群山萬戶金篆,金溝縣監沈相,羽林將鄭德謙,都摠都事李世璜·趙以建,司饔奉事柳命哲,咸鏡都事嚴緝,禁府都事李喜澤·南尙薰·趙持正·李行敬,戶曹正郞楊廷藎,古阜郡守沈極,漆原縣監元后山,兼春秋洪有龜,鴻山縣監呂奎齊,仁同府使朴燧,直講尹義濟,兵曹佐郞裵正徽,北部參奉鄭道鳴,禮曹參判權大載,都摠經歷姜必建,燕岐縣監閔周翰,平市直長鄭悏,繕工副正朴鎭圭,義城縣令許垓,司畜別提劉斗文,訓鍊主簿李筬,五衛將魚震翼,護軍鄭後諶。
朴信圭,以都摠府言啓曰,副摠管尹深,除標信備邊司坐起進去之意,敢啓。傳曰,知道。
又以備邊司言,啓曰,中江開市,例在於二月十五日,依前商賈,豫爲整齊,多持物貨,及期入送,俾無埋沒之弊事,兩西監司及開城留守處,分付擧行,何如?傳曰,允。
安如石,以義禁府言啓曰,以忠淸都事啓下,刑曹粘連,前連山縣監李行運,移本府處置事,允下矣。李行運,方待命於本府,卽爲拿囚之意,敢啓。傳曰,知道。
左承旨睦昌明初度呈辭。入啓。給由。
兵曹參判李弘淵再度呈辭。入啓。遞差。
謝恩,刑曹正郞韓世臣,司議鄭時卿,廣梁僉使李行遵。
朴廷薛,以戶曹言啓曰,領議政許積,今春等祿俸,依傳敎令倉官輸送,則不受云,係是大臣祿俸,何以爲之?敢稟。傳曰,更令倉官輸送。
閔就道,以吏曹言啓曰,奉常寺主簿許穧,去戊午秋冬等褒貶,居中,凡居中者,勿敍右職,載在法典,而臣等不能致察,昨日政,擬差於校書館校理矣,今始覺悟,不勝惶恐。校書館校理許穧,改差,何如?傳曰,允。
領議政許積上疏。大槪,更申致事之請,俾得歸死田里事。入啓。答曰,省疏具悉卿懇。已悉予意於前後疏批,復何多誥?至於祿俸,尤無可辭之義,卿其安心勿辭,速出論道,以副朝野之望。仍傳曰,遣史官傳諭。
持平權歆啓曰,請還收閔維重·李端夏敍用之命,請朴千榮所授加資,亟命還收。措辭竝見上佐幕之官,爲任不輕,不可不擇遣。新除授平安都事李尙翼,本以鄕曲微蹤,素無名稱,爲人孱劣,不足以彈壓列邑,請平安都事李尙翼遞差。新除授掌令李綸,時在全羅道靈光郡任所,請斯速乘馹上來事,下諭。答曰,不允。遞差事,及下諭事,依啓。
大司諫權愈,獻納李華鎭,正言姜世龜啓曰,請永興本宮非禮之事,革罷,請全羅兵使金益勳遞差事。措辭竝見上新除授司諫尹搢,時在忠淸道尼山地,請斯速乘馹上來事,下諭。答曰,不允。下諭事,依啓。
備邊司啓目,粘連觀此忠淸都事金龜萬校生考講啓本,則落講者三人,呼不者十人是白置,依近例移送兵曹,以爲充定餘丁之地爲白乎矣,通一道許多校生,豈皆能通者,而落講者,只是三人是白乎所,其不爲着實試講之狀,殊甚可駭,都事金龜萬,罷黜,何如?啓依允。以上移謄燼餘朝報
上在昌慶宮。停常參·經筵。
夜一更,月入東井星。
下直,楊州牧使任奎,牙山縣監朴廷舟,南虞候閔錡,濬源參奉韓碩賓。
謝恩,宗簿正具崟,直長鄭碩耉,引儀李裕顯,西部主簿安儒謙,濟物萬戶李時房,安奇察訪尹策,掌苑別提李藕,中部主簿朴炫,訓鍊判官曺廷夏·李繼崇,僉正韓以蔓·權瑣,監察權偉,特寨僉使李瀞,內贍奉事金南一,遂安郡守李基夏,平市令申晟,城津僉使李敏芳,碧團僉使李世曾,兵曹佐郞成碩藎,刑曹佐郞鄭羽瀛,朔州府使吳弘道,活人別提曺爾樑,監察朴世寶·李東道,鐵原府使鄭重徽,金泉察訪鄭載垣,神光萬戶李沂,白峙僉使李信謙,掌樂主簿丁時述,慶尙右兵虞候許羾,麟山僉使洪汝舟,監察姜璡,肅川府使崔橚,北虞候李俊明,安興僉使李松老,居山察訪許,禮賓別提朴夢賢,義盈奉事尹尙冕,殷栗縣監金桄,濟用直長崔柱國,司䆃主簿李世郁,禮曹正郞李漢命·申㶅,高山里僉使金時稷,彌助項僉使孟時興,尙衣主簿張世南,護軍尹起商,魚面僉使吳時中,薺浦萬戶愼思稷,永登萬戶李彬,廣興副奉事吳夏相,奉事李明弼,吾乙足萬戶池義敏,典籍張振文,魚游澗僉使吳尙悌,彦陽縣監金益重,幽谷察訪陳從翰,司饔奉事安五星·韓宗建,任在主簿崔東老,司僕主簿權以經·兪夏震,敦寧判官尹鎡,奉事尹濟亨,工曹參議趙汝秀,加里浦僉使李之夏,尙瑞副直長李斗齡,良才察訪韓後望,司評許忔,護軍李夏鎭·睦來善,舒川萬戶李昌壽,春川府使兪楑,寧越府使金光遠,靈光郡守朴紳,典籍安漢珪,直講金儁相,禧陵參奉李煋,尙衣直長金大任,中樞經歷李命相,司藝權是經,典籍李汝柱。
朴信圭,以都摠府言啓曰,今日入直軍士,中日習射,請出標信。傳曰,知道。
朴信圭,以都摠府言啓曰,都摠管金宇亨,除標信,漢城府坐起進去之意,敢啓。傳曰,知道。
左承旨睦昌明再度呈辭。入啓。加給由。
吏曹判書吳始壽,兵曹判書金錫胄再度呈辭。入啓。加給由。
大司憲李袤辭職上疏。入啓。答曰,省疏具悉卿懇。年齡雖高,筋力尙强,卿其安心勿辭,速出行公。
閔就道啓曰,明日仁政殿專經文臣殿講時,命官,何大臣進去乎?敢稟。傳曰,左相進去。
以備忘記,傳于安如石曰,柳葉箭五中人內禁衛尹賓殷,邊將除授,遞來後還屬禁旅。
持平權歆啓曰,請還收閔維重·李端夏敍用之命,朴千榮所授加資,亟命還收。措辭竝見上答曰,勿煩。
大司諫權愈,獻納李華鎭,正言姜世龜啓曰,請永興本宮非禮之事,革罷,全羅兵使金益勳,遞差。措辭竝見上答曰,毋庸堅執。
朴廷薛啓曰,吏曹郞廳來言,臺諫有闕,政事何以爲之?取稟。傳曰,明日爲之。
弘文錄圈點六點,李漢命·尹義濟·權歆·李壽徵。五點,柳經立·李壽·沈濡·李后沆·李后定·沈橃·朴慶後·李命殷·姜銑·姜世龜·金儁相。
閔就道,以禮曹言啓曰,今正月初三日,大臣·備局堂上引見時,咸鏡道各陵四至,本曹堂上與本道監司,眼同定界事,命下矣。前頭道內義陵·淑陵·完和陵,陵上莎草修改事,本曹堂上進去時,一體擧行,何如?傳曰,允。以上燼餘朝報竝謄
上在昌慶宮。停常參·經筵。
謝恩,戶曹參議丁昌燾,白翎僉使盧瑀,奉常主簿韓識,監察柳壽芳,南部參奉李尙明,刑曹正郞沈潚,宣傳官金始慶·李亨蕃,禮曹佐郞曺孝昌,三水郡守元德徽,兵曹佐郞安圭,內資直長權惟,軍資主簿白良弼,慶基殿參奉申命儒,碧沙察訪宋孺悌,禧陵參奉李蘊。
有政。
鄭維岳啓曰,今日爲政事,命下矣。臣維岳,進去於殿講,左承旨睦昌明呈辭受由,右承旨閔就道病不仕進,左副承旨朴信圭當進兵批,而廳中只有右副承旨安如石,同副承旨朴廷薛。吏批政廳,何承旨進去乎?傳曰,右副承旨進去。
吏批,行判書吳始壽受由,參判閔宗道進,參議柳命天病,右副承旨安如石進。
啓曰,判書吳始壽呈辭受由,參議柳命天病不來,小臣獨政未安,何以爲之?敢稟。傳曰,仍爲之。
以申㶅爲持平,李萬封爲白川郡守,鄭載嵩爲兵曹參判,裵榮成爲校書校理,魏定相爲典籍,鄭尙獻分差兼中學敎授,姜山斗分差兼東學敎授,安漢珪分差兼南學敎授,琴聖奎單付奉常奉事,禹昌績爲承旨,鄭斗齊爲鐵原府使。
兵批,行判書金錫胄呈辭受由,參判未差,參議禹昌績,參知兪夏益病,左副承旨朴信圭進。
以李弘淵·睦昌明·朴弘翼爲副護軍,鄭重徽爲副司直,李煦爲副司果。
安如石啓曰,行大司憲李袤未肅拜,執義權迪未肅拜呈辭,掌令宋光井·李綸在外,持平權歆式暇,一員未差,今日以監察茶時之意,敢啓。傳曰,知道。
左承旨睦昌明三度呈辭。入啓。遞差。
執義權迪初度呈辭。入啓。給由。
以備忘記,傳于鄭維岳曰,殿講居首成均館典籍承以道,半熟馬一匹賜給。
大司諫權愈,獻納李華鎭,正言姜世龜啓曰,請永興本宮非禮之事,亟命革罷,全羅兵使金益勳遞差。措辭竝見上答曰,亟停勿煩。
領議政許積疏曰,伏以臣連章哀龥,伏地祈祝,日望聖明矜許之音,而九閽深遠,寸誠未格,每奉天批,敦勉彌切,臣仰惟分義,踧踖悚惕,顧念私情,悶鬱抑塞,益不知所以爲措也。臣竊伏念人君之使臣也,不但紆以軒冕,縻以爵祿之爲尊寵也,憫其衰老,許令退休,卽一尊寵之義也。人臣之事君也,不但竭其心力,奔走服勞之爲報國也,辭謝恩榮,風礪末俗,亦是報國之道也。殿下之於微臣,軒冕爵祿,蔑以加矣,憫老許退,此其時也。微臣之於國事,竭力奔走,亦已久矣,辭榮謝事,此其時也。缺一行甲辰年間,故咸陵府院君臣李澥之乞致仕也,臣於是,請加聽納,以成其志,而至以退一臣,礪一世,其在朝家,得失懸殊爲言,先王,不以臣言爲不可,卽賜允兪,乞退,臣之節,優老,君之仁,此實曠世之盛事,而至今傳者,以爲美談。追惟往昔,有若隔宵,而顧眄之間,已成故事,卽令薦紳知舊,曾不以臣之爲澥言者,爲臣言殿下,亦不以先王之待澥者,待臣,此無非臣誠懇淺簿,上之無以感動乎天聽,下之不能見信於薦紳之致,循省初心,竊自悼也。於人,則勸成其志,在己,則婆娑不去,揆諸事理,寧有是哉?雖被違命之誅,斷無冒進之望,伏乞聖慈,曲加矜察,亟準瀝血之請,以便公私,不勝萬千云云。答曰,省疏具悉卿懇。已悉予意於前後之批,卿之祈免之章,至再至三,此實由於誠意之未孚而然也,心深慚恧,無以爲喩也。噫,卿之爲國盡瘁之忠悃,求之古人,邈然寡儔,當此艱虞溢目之日,何不念共濟國事,望望棄予,若是其邁邁乎?卿雖日呈三章,必無允從之理,須體懃懇之至意,亟斷來章,速出論道,以副如渴之望。仍傳曰,遣史官傳諭。
大司憲李袤疏曰,伏以臣去年冬,猥將老病跛躄,不能入侍之狀,仰煩天聽,冀蒙恩遞,恭竢僭越之罪,伏讀聖批,有不敢當之溫諭,感激驚惶,將恐福過災生而夕死也。臣本科儒,長於匠石之家,粗習彫篆之技,拾鑢底之零金,鍍以銀黃,眩一人之目,而得魚忘筌,買櫝還珠,識字而已,文學云乎哉?安心有藥,白髮曾饒,形役已久,軀殼空存,比如百年古木,花生於外,而蟲食於內,不宜久從風,筋力尙强,寧有是理哉?入侍經幄,固臣所願,而匍匐殿陛,亦不可望,則開發蘊奧,是眞儒讀書林下,博約踐履者之責,於臣,元不着題,內省自愧,寧不顔發赤而背沾汗乎?缺數行前後忝竊,以十餘數,自古際會之臣,八袠之齡,長在風憲長者,有幾人哉?惟此,有累於則哲之明也。餘生無幾,事君日短,雖此耄荒,可堪奔走,則竭力顚仆,死而後已,臣子之職分,而八旬盈數,年紀已窮,一身四肢,無處不疼,左眼全盲,右眼生障,對人接物,如在煙霧中,閑官坐衙,亦多癏曠,況臺閣莫重之任乎?筋力如此,疾病如此,萬無出肅之望,只積逋慢之罪,顧臣情勢,不亦窮且戚乎?嗚呼,天災酷矣,民怨極矣,朝著潰矣,浮議熾矣,紀綱頹矣,體統紊矣,擾擾紛紛,安靜無期,如臣疲薾,精力已盡,有何義理之勇,而憚壓消融,以致寅協,共濟時艱哉?不得則去,鄒賢有戒,不能者止,孔聖有訓,決難一刻冒居,伏乞聖慈,矜臣哀鳴,察臣危懇,本職兼帶,一倂遞改,以便調病,以安微分,公私幸甚云云。答曰,省疏具悉卿懇。年齡雖高,筋力尙强,卿其安心勿辭,速出行公。以上燼餘朝報竝謄
上在昌慶宮。停常參·經筵。
謝恩,寧越郡守鄭儋,獻陵參奉李埴,五衛將申鎰,東學敎授姜山斗,宣傳官宋道成,承文著作尹攀。
安如石啓曰,行大司憲李袤未肅拜呈辭,執義權迪肅拜呈辭,掌令宋光井·李綸在外,持平申㶅未肅拜,持平權歆式暇,今日以監察茶時之意,敢啓。傳曰,每以監察茶時,殊甚未妥,呈告未肅拜人員,竝牌招察任。
朴信圭,以義禁府言啓曰,以全羅監司啓本,刑曹粘目,前金溝縣監兪枋,移本府處置事,允下矣。兪枋,方待命於本府,卽爲拿囚之意,敢啓。傳曰,知道。
以吏曹判書吳始壽三度呈辭,傳曰,只遞本職。
安如石,以弘文館言啓曰,本館僚員,位甚不齊,副應敎睦林儒,副校理權瑍·李湜,竝皆呈告,校理臣睦天成·臣沈檀,方爲入直矣,校理沈檀,以母病陳疏出去,只有臣天成,他無推移入直之員,呈告人員,竝卽牌招,察任,何如?傳曰,允。
以北靑幼學李繼安等上疏,傳曰,下該司。
兵曹判書金錫胄三度呈辭。入啓。加給由。
謝恩,大司憲李袤,持平申㶅。
校理沈檀上疏。大槪,母病猝重,臣以獨子,無兄弟之人,決無供職之勢,亟遞臣職,俾得專意救護事,入啓。答曰,省疏具悉。爾其勿辭,救護母病。
行大司憲李袤,持平申㶅啓曰,請還收閔維重·李端夏敍用之命,請朴千榮所授加資,亟命還收。措辭見上答曰,毋庸瀆擾。
大司諫權愈,獻納李華鎭,正言姜世龜啓曰,請永興本宮非禮之事,亟命革罷,全羅兵使金益勳遞差。措辭見上凡郞官,必品量而授之,乃朝經也。新除授工曹正郞李益華,爲人無甚可取。且其門地卑微,嫡庶之分,雖嘗粗辨,除目之下,皆以爲駭,決不可仍授本職,以汚郞選,請新除授工曹正郞李益華汰去。地部最是劇司,郞官尤宜愼簡,而新除授戶曹正郞楊廷藎,爲人鄙劣,不似士夫,曾宰畿邑,政不成樣,及授本職,諸僚莫不羞與爲列,劇司郞任,斷非所堪,請新除授戶曹正郞楊廷藎遞差。答曰,不允。
朴廷薛啓曰,吏曹郞廳來言,本曹判書有闕,政事何以爲之?取稟。傳曰,過國忌後爲之。
又啓曰,卽見慶尙左水使申沆狀啓,則西生僉使李元吉,同浦待變船隻伺候船,不報上司,任意出送,以致漂海。莫重待變船隻,私自使用,恣意貿販,及其漂海之後,始稱藥丸轉販,其爲誣飾之狀,昭著無疑,至於監色輩納招時,詐稱假倭船,與李元吉,終始同情,必欲掩覆,尤爲痛駭,僉使·監色,不可不同罪,元吉,今爲啓聞請罪,則監色所當報本道監司,依律文處置,而只施棍罰,事極無據。且狀啓紙尾,無踏啓字處,慶尙水使申伉,推考,何如?傳曰,允。以上燼餘朝報竝謄
上在昌慶宮。停常參·經筵。
仁獻王后忌辰齋戒。
朴信圭,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又啓曰,卽者備邊司郞廳,以三公意來言,江都墩臺設築時,僧軍,全羅道則二千八百名,忠淸道則一千八百名,江原道則五百名,咸鏡道則四百名分定,來二月二十六日通津縣逢點,三月初二日始役事,分付各道之時,標信兵符,所當依例發送,而恐涉煩擾,只以分定之數,及期起送之意,諸道監司處,自政院稟啓下送,有旨,而慶尙道則本道監司,纔以倭館船滄改築時,當用僧軍,江都赴役僧軍願爲減數事,馳啓,此則姑待定奪,追下有旨,宜當云,敢稟。傳曰,依啓。
安如石啓曰,備邊司郞廳,以右議政意來言,今日賓廳坐起日次,而領左相有故,不得開坐云矣,敢啓。傳曰,知道。
朴廷薛啓曰,領議政上疏到院,而以國忌齋戒留院之意,敢啓。傳曰,入之。
領議政許積疏啓曰,伏以臣瀝盡肝血,大聲疾呼,日望聖慈,哀矜南禽之思,俾遂狐丘之願,而兪音尙閟,溫批荐降,勉臣以盡瘁,責臣以邁邁,至以誠意未孚爲敎,臣奉讀莊誦,益切震惕,以首頓地,自不覺涕泗之交頤也。臣雖無狀,亦具心腸,豈不知隆恩盛渥之不能孤,亦豈不念國事艱虞之不可忘也?猶且强聒天聽,而不能止者,誠出於萬萬不獲已也。臣謹按禮,七十而致仕,七十曰老,而傳,先儒衍經義,有曰,七十謂之老,而猶與事接,是不知止者也。又曰,家事亦傳,況於國事乎?末乃以顧戀不忍去,爲深戒。又曰,聖人制禮,律天下。節人心,使壯者。服其勞,老者安其逸,今臣固不可以家事猶傳之年,犯古人顧戀不去之戒,而其在聖朝,亦豈宜一向縛束,不許休退,以失古聖王老者安逸之義哉?況臣,自嬰風疾之後,精神耗竭,觸事遺忘,臀脾頑麻,起居須人,此則聖明之洞燭者,臣雖欲竭其魯鈍,圖報聖恩之萬一,祇以僨國事而促殘喘,以貽聖慈帷蓋之念,此尤臣之所大懼也。玆冒萬死,更暴危悃,伏乞聖慈,念鼎席之久曠,察微臣之至願,亟允丐還之請,使螻蟻微命,歸死松楸,則實天地生成之德也。臣無任兢惶煎迫祈懇之至。答曰,省疏具悉。備悉予意於累度疏批,卿之幡然造朝,予日望之,微誠微孚,連章固辭,必欲釋負就閑而後已,心深缺然,繼以愧恧,不知所以爲喩也。卿須體予企待之意,亟斷來章,速出論道,以副至望,以濟時艱。仍傳曰,遣史官傳諭。以上移謄燼餘
上在昌慶宮。停常參·經筵。
午時未時,日暈。申時,日有重暈,內暈有兩珥。酉時,日暈左珥,暈上有背,色內赤外靑,白雲一道如氣,起自左珥,直指東方,長竟天,廣尺餘,良久乃滅。夜自一更至五更,月暈,迴火星。
仁獻王后忌辰。
備忘記,史官二員待命。移謄燼餘
上在昌慶宮。停常參·經筵。
昧爽,白雲一道如氣,起自坤方,直指天中,長十餘丈,廣尺餘,良久乃滅。自辰時至未時,日暈。申時酉時,日暈兩珥。夜一更二更,月暈兩珥,暈上有冠,色內赤外靑。三更四更,月暈。五更,月暈,東方,有氣如火光。
謝恩,豐基郡守李雲林,工曹佐郞姜相周,部將沈必漢·任後錫·李寅徵·申善浣·成重三,學正李東植。
下直,加里浦僉使李之夏。
藥房都提調權大運,副提調鄭維岳啓曰,春寒似冬,風日不佳,伏未審聖體,若何,而兩慈殿氣候,亦復何如?臣等,無任區區之慮,敢來問安。答曰,兩慈殿氣候安寧,予則無事矣。
執義權迪三度呈辭。入啓。遞差。
禮曹判書洪宇遠上疏。大槪,老病旣劇,情勢難冒,亟許遞免,以幸公私事。入啓。
有政。
以洪宇遠爲吏曹判書。
大司憲李袤初度呈辭。入啓。給由。
答禮曹判書洪宇遠疏曰,省疏具悉卿懇。今旣移拜東銓之長,卿其安心勿辭,速出參政。
江原監司申厚載上疏。大槪,冒死陳情,乞於辭朝之後,省掃父墳事。答曰,省疏具悉。卿其依願往掃。
兵曹判書金錫胄上疏。大槪,敢陳危懇,乞遞本兼諸職,以幸公私事。入啓。
吏批,行判書洪宇遠未肅拜,參判閔宗道呈辭,參議柳命天進,都承旨鄭維岳進。啓曰,新判書洪宇遠命招,同參政事,何如?傳曰,允。
鄭維岳啓曰,吏曹判書洪宇遠,命招不進矣,敢啓。傳曰,更爲牌招。
鄭維岳啓曰,吏曹判書洪宇遠,再牌不進矣。傳曰,知道。
吏批啓曰,判書洪宇遠牌招不進,參判閔宗道呈辭受由,小臣獨政未安,何以爲之?敢稟。傳曰,只出緊任。
以睦林儒爲執義,鄭重徽爲兵曹參議。
兵批,行判書金錫胄上疏,參判鄭載嵩在外,參議兪夏益進,左副承旨朴信圭進。
以吳始壽·權迪付副護軍。
朴信圭,以兵曹言啓曰,今正月十三日,私奴申貴善稱名人,自丹鳳門入來,差備門外擊錚,極爲駭愕,令攸司囚禁治罪,同門守門將沈若虛,常時不能禁斷雜人,以致闌入,亦爲非矣,推考,何如?傳曰,允。
又以兵曹言啓曰,當日出身李譍稱名人,自曜金門入來,差備門外擊錚,極爲駭愕,令攸司囚禁治罪,同門守門將李時冕,常時不能禁斷雜人,以致闌入,亦爲非矣,推考,何如?傳曰,允。
禹昌績,以賑恤廳言啓曰,今年賑救之事,若無朝家頒降事目,而一任守令之所爲,則外方,無以知朝廷隱恤之意,且無所依倣擧行之道,虛張民數,花消穀物之弊,亦甚可慮,故參考前後已行之例,講定事目,頒布於京畿·忠淸·平安·黃海·慶尙等道監司處,宜當,元事目別單書入之意,敢啓。傳曰,知道。
答兵曹判書金錫胄疏曰,省疏具悉。司馬重任,不可久曠,卿其安心勿辭,速出行公。
副校理權瑍上疏。大槪,敢陳狗馬之疾,祈蒙恩遞,兼輸芹曝之誠,恭竢察納事。入啓。答曰,省疏具悉。所陳之辭,予甚嘉尙,可不留心焉?爾其勿辭,調理察職。
領議政許積上疏。大槪,冒萬死更陳危迫之悃,冀蒙恩許事,入啓。答曰,省疏具悉卿懇。已悉予意於前後之疏批,復何多誥,而卿其安心勿辭,速出論道,以副如渴之望。仍傳曰,遣史官傳諭。
院啓,請新除授全羅兵使金益勳遞差,請工曹正郞李益華汰去,請戶曹正郞楊廷藎遞差。措辭竝見上答曰,不允。末端兩件事,依啓。
府啓,請還收前參贊閔維重,前參判李端夏敍用之命,請前東萊府使朴千榮所授加資,亟命還收。措辭竝見上頃者前參奉李三達,爲其父上伸冤之疏,至有特除六品職之命,臣等竊惑焉。所謂其父論禮,不過朋知間往復私書而已,則與抗疏爭論者,固有間矣。況其所遭家變,旣出於骨肉之間,則伊時臺啓,雖曰挾憾而發,然在彼,亦足爲門戶之羞,今以格外恩典,及於其子,實有所不厭於人心者,還收前參奉李三達特除六品職之命。新除授漆原縣監元后山,以算員之子,非文非武之一白徒耳,門地卑賤,且無履歷,臨民之任,決非所堪,除目之下,物情皆以爲駭,請漆原縣監元后山遞差。遠近守令,無論爵秩之高下,必下直於臺官者,意有所在,而楊州牧使任奎終不見兩司多官,徑先下去,揆以事體,豈容如是?其偃蹇自恣之狀,誠極司駭,請楊州牧使任奎,推考。答曰,不允。推考事,依啓。燼餘朝報竝謄
上在昌慶宮。停常參·經筵。
謝恩,漢城判官沈益善,宗廟令金君錫,典籍鄭尙獻,部將鄭善綱,慶尙都事金正夏。
大司憲李袤再度呈辭。入啓。加給由。
安如石啓曰,備邊司郞廳來言,十三日,旣不得來會,故今日,雖非日次,來會賓廳云矣,敢啓。傳曰,引見。
朴信圭,以都摠府言啓曰,今日入直軍士,中日習射,請出標信。傳曰,知道。
安如石,以義禁府言啓曰,以慶尙左水使狀啓,刑曹粘連,前西生僉使李元吉,移本府處置事,允下矣。李元吉,時在京畿豐德地本家云,依前例府羅將發遣,拿來,何如?傳曰,允。
朴廷薛啓曰,咸鏡道各陵改莎草祝文,副司果李鳳徵製進,啓下矣。取考藝文館分排單子,則王后陵祝文,當在定和陵之下,未免失次,而臣於當初,不能覺察,矇然捧入,不勝惶恐。祝文單子,改書以入,前單子啓字爻周之意,敢啓。傳曰,知道。
吏曹判書洪宇遠上疏。大槪,狗馬疾作,召牌再降,而不得自力趨命,亟削臣職,以爲人臣逋慢者之戒事。入啓。答曰,省疏具悉卿懇。卿其安心勿辭,調理察任。
備忘記,予之縷縷懇惓之意,備悉於前後疏批,而誠意淺薄,未回卿心,予深慙恧,罔知攸爲也。古語云,危而不持,顚而不扶,將焉用彼相?良哉斯言,以言乎國事,則汲汲殆哉,如中流之遇風波,以言乎民事,則比歲不登,民無仰事俯育之樂,此正君臣上下夙夜匪懈,不翅若救焚而拯溺,決非致仕丐閑之秋。況一自卿之引入,廟堂公務之積滯,爲日已久,此亦不可不念處也。卿其須體至意,速出造朝,以副企望,以濟時艱事。領議政處,承旨往諭。
朴廷薛書啓,臣承命往諭于議政府領議政許積,則以爲臣,年已至矣,病已痼矣,自量精力,斷無仍冒鼎席,有所猷爲,以裨補聖化之望,連章哀龥,實出於萬萬不獲已,而不意玆者,特遣近侍,傳宣聖諭,其所以敦勉責勵臣者,不翅若慈父之詔子,臣奉讀而還,震惕殞越,繼以涕泣,罔知所以措躬,謹當以一疏,更暴不敢承命之情悃云矣,敢啓。傳曰,已悉予意於傳諭之批,復何多誥?予之企待,不翅若大旱之望雲霓,卿何不諒予意,必欲連章固辭,缺然之懷,曷勝云諭?卿雖以年至病痼爲辭,有何妨於臥閤論道乎?卿辭雖懇,斷無允從之理,更勿控辭,速出行公,以副上下之望事,更往傳諭。
禁府,趙嗣基拿囚。啓。以上移謄燼餘
巳時,上御進修堂。大臣·備局堂上,引見。左相權大運,右相閔熙,副司直柳赫然,左參贊吳挺緯,副護軍睦來善,刑曹判書李觀徵,工曹參判尹深,左副承旨朴信圭,大司諫權愈,持平申㶅,校理睦天成,記事官李徵龜,假注書南致熏,記事官洪萬朝·睦林一入侍。大運曰,春寒尙峭,風日不和,聖體,若何?上曰,無事。但自五六日來,朝起,則有上熱之候,昨朝,則頭疼目澁,痰塞喉間矣,今日服金銀茶,頗似減歇矣。大運曰,必外感之候,不可不藥治矣。上曰,頭疼面赤,自前如此矣。大運曰,臣退出後,與諸醫議定當進之藥,宜當。上曰,唯。大運曰,兩慈殿氣候,安寧乎?上曰,安寧。大運曰,今日雖非日次,頃者臣以隣家不安,出避未久,故不得會,今始來會矣。首相,以七十致仕爲常言,今旣七十矣,陳情乞遞,已至累日,當此艱虞之日,自上必不允許,而久不行公,備局公事之積滯,實爲可悶矣。上曰,當初只欲遞體府,而今又乞退疏章,至於五六,莫非予誠意未孚之致,而備局公事,想多積滯,尤可悶矣。大運曰,以循例批答,必不輕出,雖敦迫,使之速出行公,如何?上曰,當遣近侍邀來矣。大運曰,慶尙監司李端錫,瓜滿之代,今當差出,而本道大同新設之初,節目,今方往復講究,未及停當,不可付之新手,限四月仍任,何如?上曰,依爲之。大運曰,湖南大同,今正月各司應下貢物價,不足米一千五百石,以御營餉米貸給後,前頭湖南收米,先運上來者,依其數捧留於江華,以爲前頭軍兵付役時糧餉,實涉兩便,依此爲之何如?上曰,依爲之。大運曰,御營敎鍊官尹雄,以久勤,移差宣沙浦僉使,而軍校中,最爲勤幹解事,且鑄錢之役,專掌次知,依前日訓局韓汝信等例,僉使改差,仍爲任使於軍門,何如?上曰,依爲之。熙曰,故相臣李浣,無嫡子,只有賤産數人,墓在驪州,方欲立石,而役巨力綿,難以運入云。浣,曾經守禦使矣,牙兵,曾爲親兵,而異於行伍軍,定給牙兵,以爲一日之役,則甚便,而容入之數,幾至累百名,雖是半日之役,將用近千之兵,故敢達。上曰,使牙兵輸入,可也。挺緯曰,頃日鑄錢所,爲內摘奸,而其時則姑爲停役矣。昨日招問監官,則自前日摘奸之後,多有惕念之擧,而姑罷之處,今將復設云,雖未可頻數摘奸,而自今始役之意,敢達。上曰,賑恤廳所鑄,頗優於各衙門矣,各衙門,亦勿中止,連續鑄之,可也。大運曰,各衙門,非不欲連續鑄之,所乏者,惟銅鐵耳,如得銅鐵,何必中止乎?挺緯曰,鑄匠,雖有生熟之不同,而始鑄十餘日,皆爲熟手,且用錢之事,民皆大悅,勢將長久行之,誠爲多幸。上曰,民以爲悅,則不可中止,而聞銅鐵將乏,是可慮也。大運曰,臣等,在外亦欲料理辦出,而時未得善策,以此爲悶矣。挺緯曰,頃者摘奸之後,多有惕念之事矣,若自闕內,又下破器,以爲聳動之地則幸甚。上曰,闕內破銅,纔有百餘斤,從當下之矣。大運曰,此意甚誠也。百餘斤,亦云足矣,何必數多?自上下之,則民間,必有聳動之擧耳。挺緯曰,近年以來,奢侈日甚,鍮器盛行,上下無章,至於貼匙等物,皆有其蓋,此是闕內之規,而宮家效之,宮家效之,而士夫家效之,士夫家效之,而常漢家,亦效之,至於今日而極矣,豈非寒心之甚者乎?銅鐵之貴,未必不由於此矣。大運曰,臣頃者入診時,亦以此意陳達矣。上有行之,下必效焉必也,躬率以儉,以爲觀感之地,如何?上曰,鍮器,不可猝禁,而行錢日久,則鍮器,自爾無之矣。大運曰,臣曾爲開城留守時,亦知錢直之高下,而當初行錢之初,以四百文,爲一兩者,似爲過多,故心有不可矣。今若欲永久遵行,則不可不變通其多寡矣。挺緯曰,左相,自當初有此言矣,到今思之,則以四百文,爲一兩,太似歇定,不可不觀勢改定之矣。上曰,徐觀用錢便否,而定其高下,可也。大運曰,卽今以四百文,爲一兩,可謂高定,而亦無弊於民,若爲減定,則民必多喜矣。上曰,然則當定以三百文乎?大運曰,雖定以二百文,亦可矣。赫然曰,若爲減定,則事甚便好,而惟以乍定而旋改,爲未妥矣。大運曰,此事有難猝改,當熟講以定而後,可無後悔矣。且銅鐵,本非我國之所産,則繼鑄之資,誠難辦得,惟以是爲慮矣。上曰,自外相議,後日稟處,可也。赫然曰,訓局柴場之折受,有春川·狼川等數邑,而捧柴於民也,以爲煮焰之資矣。今有火田之禁,若一切禁斷,則煮焰之役,勢將中止矣,何以爲之?上曰,若竝爲禁斷,則軍民,必以爲憫矣。大運曰,此與火田,有異,而焰焇,亦不可不煮,至於火田,則臣意,亦以痛禁爲難矣。熙曰,生齒漸繁,土地漸窄,旣不得閑田而耕食,故惟以火田,爲生業者,亦多。且數十年來,旱災尤甚,野田雖不稔,火田則稍實,亦一齊民之生理也,況峽中流民,千百爲群,其麗不億,一朝驅而禁之,則其勢,未免爲亂民,不特此也。許多民命,絶無生理,則亦豈仁政之所爲乎?第大小山川,將至濯濯,旱災之甚,未必不由於此云,此言,亦有理也。然臣意,則如右所陳,惟以猝然革罷,爲重難矣。大運曰,禁火田,甚是,而第禁之有漸,然後可以無事矣。人或言元田陳,而火田多,莫若禁火田,而起元田之爲便云,然卽今元田,亦無陳荒處,一切禁之,則許多民人之以火田爲業者,何以生爲?上曰,予意,亦非欲一朝猝罷也。赫然曰,山腰以下,可以勿禁,而只於山腰以上,禁之則似好矣。上曰,火田之弊,不可不嚴禁,而今若驟用一切之法,則許多峽民,未免有流離失所之患,亦甚可慮,似當漸次禁斷,今姑依先朝定奪,只禁山腰以上,而雖是山腰以下,樹木成林之處,則更勿令焚斫起耕事,嚴明分付。赫然曰,山中舊陳之田,雖耕食,限數年不爲收稅,則甚便矣。大運曰,此則果是難行之事也。某年起耕與否,自官家,何以知之乎?隨起隨稅,固是王者之政,今不可改之矣。觀徵曰,廉宗悅等罪人中,算員四人,則頃日筵中,仰陳其曲折,而停刑矣,軍資監書員吳世俊,亦當停刑,而其日未及陳達矣。若與廉宗悅,一體刑推,則恐有徑斃之患矣。上曰,與廉宗悅有間,姑爲停刑,以待結末,可也。愈,進啓曰,請全羅兵使金益勳,遞差。措辭見上上曰,舊兵使身故,空營可慮,金益勳,姑爲遞差。愈曰,臣纔從外方來,有所懷,故敢達。曾前漕水軍身役,比他軍最重,俱難保存矣。水軍,則詳定立法之後,身役頓減,而漕軍,獨未蒙軫恤之意,誠可矜也。臣在郡時,詳聞漕軍一年出役,則諸般侵徵之目,殆近三十餘條,而太半可省之事,如是而欲其保存,難矣。臣意則依詳定法例,別爲事目,啓下頒布,俾無任作名目,種種侵徵之弊,宜當矣。上曰,分付全羅監司及海運判官,各別明査啓聞,令戶曹稟處。愈曰,曾前海運各邑水軍之弊,罔有紀極,殆難支保之故,辛亥年間,立詳定法之後,各邑弊端,頗省,水軍身役,頓減,得以支保矣。近年以來,水營違越事目之事頗多,至於京司所納箭竹,以給代軍刈取事,載於事目中,而公然廢閣,分定刈取軍及載來船於海邊各邑,無據甚矣。如此不已,則詳定法,將未免盡爲壞了,而其弊,甚於事目未頒之前矣。臣意,則箭竹刈取軍,分定列邑事,從速禁斷,此後如有違越詳定法之事,隨現懲治之意,令兵曹各別申明,似當矣。上曰,令兵曹依此禁斷,申明事目,可也。愈曰,紙牌閪失人,收贖捧錢之數,至於七十文之多云,閪失之人,固不能無罪,而卽今行錢之路未廣,故人以辦錢爲難云,不可無變通之道矣。大運曰,此事目,卽廟堂議定者也,而大諫之言,詳知閭閻之事,故發之矣。蓋不爲號牌,而爲紙牌者,固已非矣,紙牌之或沈水,或閪失者,理勢皆然,有難深責,姑令減捧,未知何如。挺緯曰,紙牌事目,旣嚴且重,臣意,則斷不可減捧矣。大運曰,臣等,退而相議,以或仍或減之意,後日更稟,宜當矣。㶅進啓曰,請還收前參贊閔維重,前參判李端夏敍用之命。措辭見上上曰,不允。㶅又啓曰,請前東萊府使朴千榮所授加資,亟命還收。措辭見上上曰,依啓。㶅又啓曰,請還收前參奉李三達,特除六品職之命。措辭見上上曰,骨肉之變,雖未詳知,而只以朋知間論禮,有異於抗疏,故不令贈職,只除其子六品職矣。大運曰,臣於頃者,亦爲仰達,而出而聞之,則外議,亦以爲六品遷轉,太爲過重,故臣欲爲更達,而未及爲之,臺啓先發。蓋頃者成大經,則緣臣陳達,至有除職之命,而此則與大經事,不同,外議所謂過重者,果是矣。上曰,特出六品事,則還收除職,可也。㶅又啓曰,請漆原縣監元后山,遞差。措辭見上上曰,不允。大運曰,后山,爲人無形,果不合於守令之任矣。㶅曰,臣於李三達之除職,終不能無惑,敢以所懷,仰達矣。李,雖有朋知間往復私書,別無抗疏論禮之事,則與成大經事,固有間矣。若使生存,則除職,亦無妨,而至於其子之除職,則似不可。上曰,成大經,則生存,故除職,李,則已死,故除其子職,有何不可?信圭曰,監司若遞,則交代之出,甚急,故待吏曹,而政院,例爲取稟矣。今此全羅兵使,旣以臺啓遞差,則交代之出,亦似緊急,何以爲之?上曰,明日牌招政官,開政差出,可也。愈曰,扈從臣追贈事,諸臣已陳達矣。臣所知,亦有扈從之人,而雖無相避,乃連家之人也,故不敢仰達,而以此推之,落漏之人必多,令該曹訪問,徐弘履·魚尙佶加資以後,扈從人中,曾經侍從年滿七十,未及蒙恩,而身死者,一齊追贈,則似無續續仰請恩典之事,且無不均之患矣,臣有所懷,故敢此仰達。上曰,分付該曹,使之依此擧行,可也。遂罷出。以上燼餘朝報參互考謄
上在昌慶宮。停常參·經筵。
夜五更,月暈。
下直,安東府使康邃學,靈巖郡守李喜龍,沔川郡守洪九敍。
大司憲李袤三度呈辭。入啓。遞差。
傳曰,召對爲之。
有政。
鄭維岳啓曰,吏曹判書洪宇遠,牌招不進矣。傳曰,更爲牌招。又啓曰,吏曹判書洪宇遠,再招不進矣。傳曰,知道。
吏批,行判書洪宇遠未肅拜,參判閔宗道呈辭受由,參議柳命天進,都承旨鄭維岳進。啓曰,判書洪宇遠未肅拜,參判閔宗道呈辭受由,小臣獨政未安,何以爲之?敢稟。傳曰,只出緊任。
以尹鑴爲大司憲,吳始壽爲禮曹判書,前府使朴千榮,今降通訓還收事承傳。
兵批,行判書金錫胄進,參判鄭載嵩在外未肅拜,參議鄭重徽進,參知兪夏益進,左副承旨朴信圭進。
以盧銓爲副摠管,權道經爲全羅兵使,吳時亮爲宣沙浦僉使,權大載爲副摠管,金益勳·南大夏爲副護軍,韓雄·柳軸爲副司果,李大錫爲西水羅權管,金埈爲四山監役,李袤爲副司直。
啓曰,義州人李俊昌,以邊上武士,持狀啓上來,前後七十餘度,以備局定奪,北路西水羅權管本差矣,俊昌,呈狀于本曹曰,父年七十七,母年七十五,數千里之地,離親遠赴,情理切迫,依近例入啓處置云,李俊昌改差,何如?傳曰,允。
朴廷薛啓曰,臣承命往諭于議政府領義政許積,則以爲兩日之內,近侍再臨,傳宣聖諭,此實曠世之異數,聖眷愈隆,臣罪愈大,精爽飛越,益不知置身之所。臣之宜退而不宜冒進之實狀,已盡於前後瀝血之章,今不敢更有所縷陳,而臣之情勢,斷無更進之望,伏地震惕,不知所達云矣,敢啓。傳曰,予之懃懇之意,已悉於前後承宣之批,意以爲卿必諒予誠意,幡然改圖矣,今觀書啓,遐心之回,愈往愈邈,心甚愕然,罔知所以爲諭也。況卿,三朝元老,爲國柱石,退與不退,實係國家之安危,卿何不念及於斯,而棄予若是其邁邁乎?卿雖日呈十章,斷無釋負之理,須體此意,更勿固辭,速出論道,以副如渴之望事,更往傳諭。
以京畿監司狀啓,兵曹參判鄭載嵩,病重上去不得事。傳曰,調理上來事,回諭。
朴廷薛啓曰,臣承命往諭于議政府領議政許積,則以爲臣,再奉近侍之傳諭,終不敢祗承寵命,臣之罪戾,萬殞無惜,敢將震惕崩迫之悃,纔上一疏於紸纊之下矣。不意玆者,近侍又臨,聖諭之懃懇,愈往愈切,臣罪至此,益無所逃,而其決不敢冒進之情勢,已陳於辭疏之中,恭竢嚴譴之外,罔知所達云矣,敢啓。傳曰,知道。
持平申㶅啓曰,請還收前參贊閔維重,前參判李端夏等敍用之命,請漆原縣監元后山遞差。措辭竝見上答曰,不允。
領議政許積疏曰,伏以臣,浹月干瀆,違慢之罪,大矣,六疏陳情,肝膈之辭,殫矣,竊自意天威之下,必有鈇鉞之誅,否則日月照臨,宜垂憐察之恩,日夜祈祝,惟在於此,而聖度包容,旣不加譴,何天聽邈然,又不賜允兪,臣方且懼且惑,罔知置身之所,乃於昨今,近侍再臨,傳宣聖諭,辭旨之懃懇,逈踰常例,有非微臣所敢承當者,而至有誠意淺簿,予甚慚恧之敎,亦豈臣子所敢聞者哉?臣奉讀震惕,神昏飛越,自不覺涕泗之沾襟也。臣雖無狀,亦具心腸,豈不知君臣之義,無所逃於天地之間,亦豈不知便永訣聖明世之有所不忍也哉?猶復冒死更龥,而不自止者,實有萬萬不獲已者,存耳。昔在乙卯之歲,臣適有不安之情勢,乃蒙殿下曲加軫念,俯垂慰勉,臣對以殿下,初臨寶位,時事捏抗,設令臣情迹之不安,有甚於此,實非如臣受恩罔極者,遽爾求退之時,臣若保頹齡,得至謝事之齒,則殿下德業,益成就矣,國事,益明習矣,聖智睿斷,必不待於贊襄,臣之乞骸而歸,當在此日,耿耿此心,蓋未嘗一日忘于中,伏想聖聰,亦必記取之矣。今殿下,斡旋陶鈞之化,果能夐出百王,不特明習國事而已也。老臣,何幸不死,乃得見德化之成,而臣亦年已至矣,志可行矣。今而不退,更待何日?此臣之所以以死自誓,必欲退歸者也。若復迫於嚴命,仍蹲不去,悲歎鬱抑,益促殘喘,則微臣冒沒之恥,縱不足恤,其在聖世優容老臣之道,爲如何哉?自古人臣之謝病而免,致仕而歸也,史必大書,而特書之者,不但許其人之知止也,必以美時君之禮使而礪世也,此豈非臣今日之所宜企及者,而亦聖明之深加體念處也?若夫國事之艱虞,民生之困悴,誠如聖敎,臣豈不念,而顧臣精神筋力,日益耗竭,酬事應務,日益乖舛,臣雖强留,斷無扶顚持危之望,徒取尸素覆餗之罪,眞所謂無益於國,有害於身者也。反覆思量,其不可不退也,決矣,伏乞聖慈,更垂照察,亟許臣由中之懇,以重國事,俾遂私願,不勝萬千。臣無任瞻天望聖涕泣祈懇之至。答曰,省卿疏辭。非但辭意之懇惻,至有永訣當世等語,覽之未半,不覺悽然之懷矣。噫,卿之爲國丹衷,可質神明,經濟謨猷,古今罕有,寡昧之倚毗,朝野之景仰,豈其淺淺也哉?昔在房玄齡,謝事乞歸,而唐宗,敦勉挽止,可想其君臣情義之相孚,至於今日,孤與卿,誠意未孚,乞骸之章繼至,遐心之回愈邈,心焉慙恧,無以爲喩也。須體如渴之望,亟斷來章,速出行公,以慰鬱陶之懷。仍傳曰,遣承旨傳諭。
閔就道啓曰,領議政上疏批答,遣承旨傳諭事,命下矣。今已夜深,明日待開門傳諭之意,敢啓。傳曰,知道。
吏曹判書洪宇遠疏曰,伏以臣,貼伏床席,嚴召之下,不能自力趨詣,至再至三,以至于四,臣子分義,至此而掃地矣。臣於呻痛委頓之中,心神震悸,精魄飛越,益不知所以爲措,如有一毫可起動之勢,則何敢頑然頹臥,以自陷於不測之誅哉?竊念臣八十之年,哀敗已極,而所寓家舍,不蔽風寒,經冬偃薄,以致傷損,蓋此賤疾之作,實非一朝一夕偶感之致,非旬望間所得痊痂,伏乞聖慈,天地父母,曲加哀憐,將臣新授職名,亟賜鐫改,以治臣逋慢偃蹇之罪。且使臣得從容將息,以尋生路,不勝幸甚云云。答曰,省疏具悉卿懇。疾病之來,人所難免,未赴召命,有何所嫌?卿其安心勿辭,調理行公。以上燼餘移謄
午時,上御進修堂,召對。參贊官閔就道,侍讀官睦天成·李湜,記事官李蓍晩,記事官洪萬朝·睦林一入侍。天成,進講綱目漢高紀,自張良謝病辟穀,止令群臣習隷。音一遍,仍釋文義,至張良謝病,湜曰,張良,在自處之道,則善矣,而韓信被誅,蕭何被繫,以致張良之謝病,此則高帝之失也。昔范蠡,身退而彰君之過,此則不如良之善處矣。上曰,然。范蠡之退也,移書大夫種,是所謂彰君之惡也。湜曰,然矣。至封盧綰事,湜曰,高帝,特以私封王,此亦高帝之失也,爵賞何可私也?至僞遊事,湜曰,先儒,以此謂非奇策,而兵家,知彼知己,則百戰百勝,陳平,豈不知韓信之必來出迎,而勸爲此擧也?上曰,然。就道曰,先儒,以爲迎陳之事,足以贖自王之罪云,迎陳之時,則信,實不反矣。上曰,然。信,旣見疑,而失王怏怏,故反之,此時則信,實不反矣。缺數行至封雍齒,天成曰,高帝,每以愛憎賞罰,故張良,乃乘此機而言之,古之所謂譎諫,是也。湜曰,張良,每時然後言,故其諫易入,古詩曰,固陵始定諸侯地,複道方論雍齒封者,此也。就道曰,人臣進諫之道,不一,或諷諫,或幾諫,或直諫,而人君聽諫之道,直諫之時,尤宜聽從也,高帝,溺於私愛,欲易太子,而叔孫通·周昌,直諫不聽,及見四皓,然後遂止易太子之計,若於叔孫通·周昌直諫之初,聽從則不亦尤美矣乎?上曰,唯。就道曰,此外,更有何更達之文義乎?上曰,家令此事,何如?湜曰,欲有所達而未及矣。就道曰,家令此事,亦幾諫也。湜曰,文王一日三朝,而高帝,只五日一朝云者,所以爲未盡之辭也。高帝卽位,不卽尊爲上皇者,雖似未遑之致,而此亦高帝未盡處也。魯兩生,以爲禮樂,積德百年而後興,終不就徵,而禮樂者,不可一日無者,豈必待百年而興也?此亦外爲大言者也。上曰,然。故曰,禮樂,不可斯須去身矣。就道曰,雖然文王則三分天下而有其二,武王則老而得天下,而猶不制禮作樂,至成·康,始興禮樂,豈其未遑而然耶?上曰,張良,勸漢主燒絶棧道之事,未必使漢王,不欲更東之意也。湜曰,誠然矣。先儒之言,雖如此,而張良初旣曰,爲韓王送沛公,則曷嘗有意於不欲東,而燒此棧道也?天成曰,張良,旣已未佐沛公,而復不欲東,則豈可謂從容儒者氣象也?楊氏之論似過矣。遂掩卷。將退,上曰,今見吏曹判書疏,則所寓荒凉,致有疾病云,令戶曹柴炭題給,房舍,亦爲修補,可也。就道曰,吏曹判書,本無家舍,今方借入,故如此矣。遂罷出。以上燼餘移謄
上在昌慶宮。停常參·經筵。
下直,白翎僉使盧瑀,肅川府使崔橚,朔州府使吳道弘,殷栗縣監金梲,孟山縣監曺廷善,遂安郡守李基夏。
朴廷薛啓曰,卽見忠淸監司慶㝡狀啓,則以公州牧使孫萬雄,引嫌棄官事,有此啓聞,而備陳萬雄情勢之難安,其言,不啻縷縷,萬雄,推考照律之後,朝家,旣已特爲分揀,則在萬雄之道,惟當感激恩數,不敢復爲引嫌,爲監司者,只宜催作還官而已,何敢曲爲萬雄,謂以廉隅所關,而偃然馳啓,至請該曹稟處乎?殊涉失體,忠淸監司慶㝡,推考,此狀啓還下送之意,敢啓。傳曰,依啓。
傳于閔就道曰,當此凶歉之歲,勅使,意外出來,凡干接待等事,不無生梗之患,事甚可慮,遠接使,速爲差出以送,兩西未赴任守令,亦爲催捉發送,俾無窘迫之患。
朴信圭,以兵曹言啓曰,二勅之行,今月初七日起馬,晦日間當爲渡江云。平安道補把咸鏡道驛馬四十匹,黃海道補把江原道驛馬二十匹,急急分定,罔夜入送之意,兩道監司處,發馬知委,何如?傳曰,允。
傳于閔就道曰,當此客使出來,酬應煩劇之時,戶曹判書李元禎,以病不來,殊甚未妥,卽爲牌招察任。
鄭維岳啓曰,戶曹判書李元禎,牌招不進矣。傳曰,更爲牌招。
戶曹判書李元禎疏曰,伏以臣於李䎘之僇辱,初未嘗一言相較,則仰溷天聽,亦非本意,而當在鄕之日,此言已播都下,逮臣還都之後,諫臣欲以爲言,臣雖疲劣,方在憲長之職,以臣所遭,自他人發之,則不知臣者,或疑其轉囑,故略有陳達於登對之日矣。今見供辭,其所首擧之畿甸事目,元非他道之所可引,而設令䎘,聞見未詳,眞有所錯認,則臣亦聞䎘之在任時事,何其所自爲與責人者,大相反也。臣欲一一指陳,則亦涉互訐,反傷事體,只以臣之所不敢終默者,槪其一二焉。夫宰臣品馬,自有法例,亂後權減,蓋慮驛路之創殘,而至於嶺南,兵戈不到,物力獨完,故郵傳舊規,因循不廢,凡於有先文之行,必有馹騎以竢之,此固一方流來之故事也。向臣踰嶺之日,款段玄黃,十步九顚,鄕關不遠,無計得達,狼狽道周,進退維谷,適於是時,得逢馹騎之來待者,臣意以爲此出於循舊例,厚賓旅之意,準用品馬,雖所不敢,只易所乘,以免大夫徒行之譏,亦或無甚害於義理,餘皆謝遣,只留一騎而作行,此則臣固有罪,臣何以有爲無哉?其曰,下吏豫報乘馹云者,又何異也?臣於先文中,未嘗有馹騎待令之語,仁同,又無前期探候之事,誰復以臣之乘馹與否,飛報於臣行未到之前,使下吏告于䎘乎?此實疾雷之所不及,而事理之所必無矣。至於臣之子聃命,則纔遞承宣,未付軍職而發行,故旣無先文,且齎私糧,其隨父下鄕,尤非沿路各邑之所前知,竝擧供辭之中,大是意慮之外,反復思惟,誠未曉其所以也。臣初欲招問邑吏,而未嘗推捉,終乃不見吏面,而未嘗督過,惟是坐私室招邑吏,則不自覺其法理之不當,以此見非於守國法尊朝廷之守令,無非臣之自取,而至於誤循流例,臣有其失,不可仍冒職次也,決矣。方搆竢罪章,以待該府議讞之下,客行聲息,適到此際,再有牌招之命,儐事之不容少緩,分義之所當祗赴,臣非不知,而顧臣情迹,終不可冒昧造朝,狼狽益甚,罪戾益增,伏乞聖慈,亟賜鐫削,竝治臣冒法慢命之罪,不勝幸甚。答曰,省疏具悉。於卿,少無所嫌,且客使渡江之期,不遠,卿其安心勿辭,速出行公。
閔就道啓曰,戶曹判書李元禎,再牌不進矣。傳曰,疏批已下,更爲牌招察任。
鄭維岳,以吏曹言啓曰,兩西未赴任守令,催促發送事,命下矣,未赴任守令,卽爲催發,而白川郡守李萬封,時在慶尙道善山地,上來遲速,未能聞知,當此勅使迫頭之日,不可等待其上來,李萬封,今姑改差,其代,卽爲差出,催捉發送,何如?傳曰,依啓。
以遠接使望單子,傳于閔就道曰,秋曹,乃詞訟劇地,不可累日久曠,以貽積滯之患,此單子還出給,使之改擬以入。
閔就道,以禮曹言啓曰,勅使二員,以頒詔事出來云,遠接使·問禮官齎去儀註事目,及一路迎餞慰使,迎勅·宴禮·茶禮等事,不可續續煩啓,一依前日勅使時例,直爲磨鍊擧行之意,分付各該曹,何如?傳曰,允。
傳于安如石曰,今觀全羅監司啓本,非但印跡熹微,且有誤書處,殊無致察之意,推考。
鄭維岳,以司饔院官員,以都提調意啓曰,本院年例,磁器燔造時,所入雜物,及燔軍料米,竝入於凶年權減之中,前已別單啓下矣。春秋燔造之役,旣循常年之例,而所入雜物及料米,竝爲權減,則他無措備之路,何以爲之?敢稟。傳曰,事勢如此,則權減單子中,付標以入,可也。
朴信圭,以備邊司言啓曰,以遠接使望單子,傳曰,秋曹,乃詞訟劇務之地,不可累日久曠,以貽積弊之患,此單子還出給,使改擬以入事,傳敎矣。刑獄重地,不可久曠,誠如聖敎,而但遠接使,必以六卿差送,例也,或有衰老不堪行役者,或有衆所共知疾病者,或有難便於接待者,除此等人外,無故可合差送者,絶無,且考前例,以刑判差往,不止一二,往返之間,不過一月,時急公事,佐貳之官,亦可擧行,事勢如此,刑曹判書李觀徵,仍爲差送,何如?傳曰,允。
閔就道,以吏曹言啓曰,問禮官,以兵曹佐郞李玄錫,差下矣,卽者呈狀內,自日昨,猝患傷寒,症勢甚重,增寒壯熱,昏迷叫苦,方在萬分危急地頭云。李玄錫,實病如此,勢難等待其差歇,卽爲改差,差出其代,發送,何如?傳曰,允。
朴廷薛,以戶曹言啓曰,今月十七日召對時,上曰,今觀吏曹判書洪宇遠疏,則所寓荒涼,致生疾病云,令該曹修理房舍,題給柴炭,可也事,命下矣。郞官,以吏曹判書洪宇遠家修理事,進去,則以爲僦居之屋,地勢向北,以此致病之由,陳達於疏中而已,房舍則別無修理之處云,故不爲修理,而炭四石,燒木五百介,磨鍊以給之意,敢啓。傳曰,知道。
有政。
吏批,行判書洪宇遠未肅拜,參判閔宗道呈辭受由,參議柳命天進,都承旨鄭維岳進。啓曰,判書洪宇遠未肅拜,參判閔宗道呈辭受由,小臣獨政未安,何以爲之?敢稟。傳曰,只出緊任。
以李喜年爲白川郡守,金榏爲興陽縣監,姜琛爲永同縣監,任弘益爲咸陽郡守。
兵批,行判書金錫胄備局坐起進,參判鄭載嵩在外未肅拜,參議鄭重徽進,參知兪夏益病,左副承旨朴信圭進。無政事。
朴信圭,以禮曹言啓曰,今此出來勅使前,所送儀註,令承文院繕寫之際,問禮官,旣已出去,依例令兵曹別定禁軍,罔夜撥馬,下送于問禮官處,何如?傳曰,允。
執義睦林儒,持平申㶅啓曰,請還收前參贊閔維重,前參判李端夏敍用之命,新除授柒原縣監元后山遞差。措語竝見上答曰,勿煩。
吏曹判書洪宇遠疏曰,伏以臣,殘年老喘,罹此狗馬之疾,幸荷聖念曲軫,至下修理房舍,題給柴炭之命,不知衰杇無狀垂死之臣,何以得此於聖明也,聖恩如天,震惶無地。竊念臣,生長鄕曲,京無居第,東西假借,不恒厥所,去歲之秋,適得空舍於南山下,而北向之家,未能遮障風寒,殘骸病骨,受傷,未必不由於此,故臣於自劾之章,略及寓舍之荒涼者,蓋所以明其受病之源,而差復之未易也,其何敢有一毫僥覬之心,以希不敢當之恩數哉?況臣今方更問他舍,欲爲移接之計,雖有房舍可修之處,亦何用修其將居之舍,以爲主家之地哉?伏乞聖慈,亟收修房舍給柴炭之命,以安微分,不勝幸甚。且臣竊念,今臣所患,已至五介日子,而尙未獲差境,食飮旣廢,元氣大虛,坐臥之際,頭疼目眩,稍欲起動,則輒左傾右倒,以此症情,決非旬望間所可治療,而當此國家多事之時,天官長席,不可久曠,伏乞聖慈,天地父母,哀臣老病,亟許鐫免職名,俾得從容醫藥,以尋生路,實天地生成莫大之德也。臣無任云云。答曰,省疏具悉卿懇。今玆題給柴炭之命,實出於優待老臣之意,卿何爲嫌?安心勿辭領受,調理察職。仍傳曰,遣御醫看病。以上謄燼餘
上在昌慶宮。停常參·經筵。
下直,全羅兵使權道經,忠淸都事李必茂,麟山僉使洪汝舟,魚游澗僉使吳尙悌,利城縣監方萬元。
以備忘記,傳于朴信圭曰,今下弓矢,魚游澗僉使吳尙悌,麟山僉使洪汝舟處,給送。
朴信圭啓曰,卽見全羅監司柳命賢,南漢扈從人開錄啓下,則潭陽出身金乭億·許福等二人,以金賊幕下,扈從懸錄,茂長寺奴李得貴,良人申孝蘭等二人,以柳琳幕下,扈從懸錄矣,金賊·柳琳,俱不扈從於南漢,則以其幕下扈從云者,旣無所據。且軍卒,異於將官,而混稱幕下,亦未妥當,難免不察之失,全羅監司柳命賢,推考,何如?傳曰,依啓。
以副提學李堂揆再度呈辭,傳于鄭維岳曰,還出給。
傳于朴廷薛曰,錢文,實是一國之通貨,民亦樂從云,不可不繼鑄,以責成效,而但銅鐵,本非我國所産,故停役之日,甚多,良可惜也。今下內藏銅鐵百斤,送于賑恤廳,以爲補用之資。
傳于閔就道曰,召對爲之。
禹昌績,以戶曹言啓曰,司饔院啓辭內,本院年例,磁器燔造時,所入雜物,及燔軍料米,竝入於該曹,因年凶權減之中,前已別單啓下矣,春秋燔造之役,旣循常年之例,而所入雜物及料米,竝爲權減,則他無措備之路,何以爲之?敢稟。傳曰,事勢如此,則權減單子中,付標以入,可也事,命下矣。元單子中,付標以入之意,敢啓。傳曰,知道。
禹昌績,以戶曹言啓曰,咸陽郡守柳晉昌,踏驗時,一字五結中,漏負現捉者,二十六負三束,而量田結負之差錯,初由於量田時誤量之致,非卽今守令之罪,故依事目勿論之意,自臣曹覆啓蒙允矣。刑曹,佃夫照律時,災傷事目,未及致察,向前咸陽郡守柳晉昌,不爲區別,昨日政,已出交代,與事目本意,未免相左,似當有分揀之道矣,敢啓。傳曰,柳晉昌分揀,使之仍任。
閔就道,以迎接都監言啓曰,臣等會于南別宮,該曹啓下外,不足郞廳六員,依謄錄加出,別單書入之意,敢啓。傳曰,知道。
閔就道,以迎接都監言啓曰,都監加出郞廳中,儺禮色郞廳,必得經事之人,然後乃可省浮費之萬一,而時任中,無曾經可合之人,則故前主簿金允基,別單啓下,而時無職名,付軍職冠帶常仕,何如?傳曰,允。
朴信圭,以兵曹言啓曰,當日前觀象監直長崔澤震稱名人,自丹鳳門入來,差備門外擊錚,極爲駭愕,令攸司囚禁治罪,同門守門將姜以望,常時不能禁斷雜人,以致闌入,亦爲非矣,推考,何如?傳曰,允。
執義睦林儒啓曰,請還收閔維重·李端夏敍用之命,請柒原縣監元后山遞差。措辭見上答曰,毋庸煩瀆。
領議政許積上疏。大槪,冒死陳情,冀蒙矜察事。答曰,省疏具悉卿懇。卿之不可棄予決歸之意,已悉於日昨疏批,復何多誥?卿其須體予意,速出論道,以副朝野之望。仍傳曰,遣承旨傳諭。
判決事李聃命上疏。大槪,被人詆訐,不可晏然於職次,乞賜鐫削,以幸公私事。答曰,省疏具悉。爾無所失,勿辭察職。
刑曹參判沈梓,參議南天澤上疏。臣等,有不察之失,乞賜鐫罷事。答曰,省疏具悉。不爲移送文書之失,責有所歸,卿等,勿待罪,
吏曹參判閔宗道三度呈辭。入啓。遞差。
全羅監司書目,興德縣監金璡,今月十三日遭母喪事。以上燼餘朝報竝謄
禮曹啓曰,宗廟展謁吉日,以今月二十五日內,推擇事,下敎矣,卽令日官推擇,則今二十四日爲吉云,以此日擧行,何如?傳曰,允。
午時,上御進修堂,召對。參贊官朴廷薛,侍讀官睦天成·李湜,記事官李徵龜·洪萬朝·睦林一入侍。天成進講綱目,自七年冬十月長樂宮成朝賀置酒,止四人至客建成侯家,仍釋文義,至蕭何治未央宮,湜曰,其時秦宮室燒毁,恐帝不欲留都,故壯治其宮室,以悅帝心,此與無端壯治者,有異,創業之初,以宮室爲先,司馬公之說,是矣,且躬行節儉,訓示子孫之說,極好矣。至于孝武,卒以宮室,罷弊天下,此未必不由於酇侯啓之也,叔季以後,奢侈甚盛,至于今日而極矣,必須自上親率以儉,俾革侈風,幸甚。上曰,令諸侯王國,皆立廟之事,於禮何如?天成曰,非矣。其後有原廟,而亦非禮也。上曰,明日政院·玉堂·騎省,會于政院。遂罷出。燼餘
上在昌慶宮。停常參·經筵。
夜五更,月犯氐南第二星。
下直,白川郡守鄭洙賢,安興僉使李松老。
閔就道啓曰,昨日召對時,承旨·翰注·玉堂諸員·騎省入直郞官,來待政院事,命下矣。旣以此分付,則所當一齊來待,而副校理權㬇,最晩來待,校理沈檀,謂有親病,不爲入來,雖未知疾病輕重之如何,而俱涉怠慢,竝推考,何如?傳曰,允。
鄭維岳,以吏曹言啓曰,新除授白川郡守李喜年,昨日內出謝辭朝之意,五度發牌,而終不出謝,辭狀于本曹曰,重得右邊偏枯之症,右手專不運用,已爲痼廢之人,決難赴任云。李喜年,病狀如此,則果難刻期登程,依近例罷黜,其代,趁速差出,催捉發送,何如?傳曰,依啓。今日內口傳差出,卽爲發送。
吏曹口傳政事,以鄭洙賢爲白川郡守。
閔就道啓曰,白川郡守,今日內口傳差出,卽爲發送事,命下矣。新除授白川郡守鄭洙賢,時未署經,何以爲之?敢稟。傳曰,除署經發送。
傳于閔就道曰,大提學命招。
閔就道啓曰,大提學金錫胄,承牌來詣矣。傳曰,科次後,大提學,亦爲製進。
朴信圭,以兵曹言啓曰,今日武臣賓廳講書時,宣傳官李亨蕃,通鑑初卷不通,尙衣院別提安釴,通鑑十一卷不通,竝請推考。傳曰,允。
傳于朴廷薛曰,今觀刑曹囚徒罪人,至於百餘名之多,分付該曹,趁卽疏決,俾無滯獄之弊。
傳于朴廷薛曰,今觀憲府時推單子,被推未勘者,甚多,申飭憲府。
朴廷薛,以司僕寺官員,以提調意啓曰,戊午年分養馬中,故失瘦瘠不馴者,當該守令等,依事目錄啓請罪,而此外又有規免責罰,以馬病請報,仍留不送者,或有過限,秋後來納者,或有病傷者,或有故失價木不納者,如此之類,別單書入,竝依例推考,何如?傳曰。允。
執義睦林儒啓曰,請還收前參贊閔維重,前參判李端夏敍用之命,請柒原縣監元后山遞差事。措辭見上答曰,亟停勿煩。
刑曹判書李觀徵疏曰,伏以臣才疎性拙,最居人下,而犬馬之齒,且迫六十,視聽俱失,筋力不逮之狀,殆甚於七十之人,固不可陳力就列,而忝叨本職之初,迫於嚴召,不敢辭免,因以黽勉三朔供劇矣,耳聾而目昏,力竭而神弊,聽斷之時,多所遺忘,以此病狀,久處重任,自知不堪,人謂斯何。方欲上章,以冀恩遞矣,意外儐相之命,又及此際,此行往返,動經時月,詞訟重地,豈可久曠哉?伏乞聖慈,特遞臣本職,以便公私云云。答曰,省疏具悉。凡議處公事,當令次官代行,卿其安心,勿辭往來。
領議政許積上疏。大槪,冒萬死更申崩迫之懇,冀蒙恩許事。答曰,省疏具悉卿懇。予之懃懇之意,諄諄申誥于前後疏批,卿之乞骸之請,何至於十五度之多耶?噫,自卿引入之後,缺然思想之懷,曷勝云喩?予不多誥,須體此意,亟回遐心,速出造朝,毋負予意。仍傳曰,遣史官傳諭。
學正李東植上疏。大槪,追應聖旨,敢陳芹曝之忱,冀蒙採納事。答曰,省疏具悉。所陳之辭,無非憂愛切實之言,予甚嘉尙,可不留心而惕念焉。以上燼餘朝報竝謄
上在昌慶宮。停常參·經筵。
午時未時,日暈。
傳于閔就道曰,召對爲之,左議政,亦爲入侍。
閔就道,以迎接都監言啓曰,盤膳色郞廳申晟,自前勅使時,不爲行公云,朝家之許伸私情,已有成規,今姑改差,其代,以廣興主簿趙相槪,差下,使之察任,何如?傳曰,允。
禁府照目,前參奉金魯得矣,以病避寓他家,果爲的實,則本家奴子作變之事,容或趁不聞知,而常時不能嚴束奴僕之責,在所難免,罪杖八十,收贖,奪告身三等,私罪。啓依允。又照目,前縣令兪枋矣,敗船監色,逃還邑底,而不卽捕告,自捕廳行移之後,始爲捉送,蒙放下來,出於意外,則所當稟報道臣,以竢處分,而乃以新到監司,未知顚末,刪其曲折,遽請放釋,尤極無據,罪杖一百,徒二年,告身,盡行追奪。啓依允。又照目,前府使李䎘矣,正二品重臣,受恩暇行過之日,不送指路羅將,又不肯供饋於到邑底之後,罪杖一百,贖,告身,盡行追奪。啓依允。又照目,前縣監崔世榮,査覈云云,邑婢潛奸之事,官吏不當專諱,常平布穀,移用於不當用之處,則事甚可駭,依前啓請刑推,何如?啓依允。
大司憲尹鑴箚子。大槪,衰疾近甚,不堪供職,乞遞新授職命,以幸公私,且進所撰公孤說三冊子,以效芹曝之忱事。答曰,省覽卿箚,繼見圖說,微卿愛君之忠悃,何以至此?心甚嘉悅,搜閱忘惓,予當置諸几案,朝夕省察,卿其安心勿辭,調理行公。
兵曹判書金錫胄箚子。大槪,敢於昨日,製進賦篇,略示添刪,仍寓箴警之悃,以塵乙覽事。入啓。
備忘記,大提學金錫胄,豹皮一令,副校理權瑍,馬裝一部,都承旨鄭維岳,虎皮一令,校理睦天成,草注紙一卷,筆七柄,墨三笏賜給。
答兵曹判書金錫胄箚曰,省覽卿箚,又觀製進之賦,非但文詞之郁郁,隻字片言,莫非進戒之誠,予甚嘉之,可不操存而省察焉?
憲府啓曰,請還收閔維重·李端夏敍用之命。措辭見上答曰,毋庸强聒。以上燼餘朝報竝謄
禮曹啓曰,今此咸鏡道各陵定界時,所定境界,不可不圖形啓達,以爲後考之地,畵員一人,帶去,何如?傳曰,允。
巳時,上御進修堂,召對。左議政權大運,參贊官閔就道,侍讀官權瑍·李湜,記事官李徵龜·洪萬朝·睦林一入侍。瑍,進講綱目,自九月代相國陳豨反,止布遂引兵西,因釋文義。大運曰,韓信,雖有死罪,爲后之道,固當捉囚,以待帝還,而擅自殺之,故特書,后殺淮陰侯韓信,蓋貶之矣。就道曰,呂后之事,固非,而蕭何,身爲相國,不能諫之,此亦蕭何之不善處者也。瑍曰,史斷先後,亦有次第,司馬公之言,卽正論也,胡氏之言,卽詭論也,故於此,先司馬而後胡氏,此亦可詳處也。又曰,此省賦·求賢兩事,是漢高之大度,觀其詔書,意甚美,如此等處,尤宜惕念焉。湜曰,漢高,不學,而求賢之詔如此,其四百年基業也,求賢之事,其可已乎?天生一世才,足了一世事,則何患無人?誠意求之,則賢者樂用矣。就道曰,樊噲,雖是麤豪之將,獨不見趙高之事云者,極善。瑍曰,人君,雖有疾病,與宦者居之,而不見群臣,則天下萬幾,何以決之耶?樊噲之排闥直入,有此云云者,甚是也,爲人君者,可以監此而爲戒也。湜曰,漢高,不見群臣,只十餘日,而樊噲,尙發此言,以卽今之事言之,則頃者廢講,不特十許日矣。須日賜召對,講論古今,如何?瑍曰,頃者政院取稟,視事則自上有當爲召對,勿爲取稟之敎,召對晝講,雖無異同,而卽今春日漸和,晝講宜設,故敢達。上曰,今則與前有異,多有上熱之候,故不得爲晝講矣。今後則當觀勢爲之也。大運曰,臣則待罪保護之地,第切區區之慮,雖以晝講爲名,而講論,如召對之爲,則甚好矣。且史記,雖不如聖經賢傳,而論難史記,監治亂興亡之迹,則其效亦豈淺淺?上曰,予亦以身病爲慮,欲於二月間,日氣和暖而後,爲之矣。大運曰,雪寒如此,未審聖體若何?上曰,無事。大運曰,頃日引見時,自上有面赤之候,故意謂感傷,而仰慮之甚矣。厥後聞醫官之言,則不爲大段,今日引接已久,而亦無上熱之候,想已平復矣。上曰,上熱之候,有時發作,而不至大段耳。大運曰,兩慈殿氣候若何?上曰,安寧。上出大提學金錫胄應製賦一篇,使大運考之,大運,展讀後,書三上以進,仍曰,聞以御題命製近臣,而又以此爲題,臣甚喜幸之至。正心之後,則治國平天下,皆可爲之,而旣知一心之微,攻之者衆,則聖學高明,於此可知矣,我國家,其庶幾乎,苟能正心,毋爲外物之役,則何事不可做也?又曰,連歲凶荒,國無儲蓄,而勅使之來,又當春耕之時,站上飢民之奔走廢農,俱極可慮矣。上曰,勅使,不意出來,何以酬應,誠可慮矣。大運曰,常平廳,卽今遺儲竭乏,畿邑站需,無由題給,卽今各衙門所儲俱乏,實無推移之路,而惟戶曹,姑未乏絶,米四百石,太三百石,貸給,何如?上曰,依爲之。就道曰,頃見月終會計公事,則各司物力,盡爲板蕩,勅使時夫馬價米,多至二千餘石,而末由覓給,國計至此,誠爲可慮矣。大運曰,前勅使時,夫馬,尙未給價,而又有此勅行,何以爲之,極可悶慮矣。當此之時,首相之引入,已久,頃日敦迫,非至一再,而尙未出仕,須趁此時,更爲傳諭,何如?上曰,唯。大運曰,太廟展謁,曾以今月內定行事,定奪矣,卽今聖候,雖已平復,日氣尙寒,必須商量氣力,而爲之,如何?上曰,月正元日,格于文祖者,卽古禮也。近日日氣稍和,且非經夜行祭之比,擇日行之,可也。大運曰,先農祭親行事,曾已定奪,而閭閻間拘忌之疾,尙熾,勅使郊迎,必不爲之,則但行先農祭,不無掣肘之患,何以爲之耶?上曰,丁巳春,欲行而因雨災未果,翌年,又以病未行,今年則必欲行之矣。大運曰,若無拘忌之疾,則暫時郊迎,似可爲之,而卽今城中,處處大熾,故頃於遠接使之下去也,臣等,亦以勢難郊迎之意,豫言于勅使事,言送矣。又曰,在外聞吳始壽之言,則太廟展謁,今二十七日,爲吉云矣。上曰,宗廟展謁之後,欲行朝參,斟酌爲之,可也。大運曰,朝參則不必於歲首爲之,雖二月爲之,可矣。上曰,朝參速欲行之,展謁之期,進定,似好矣。大運曰,退而相議,改擇吉日以達計耳。上曰,唯。上謂就道曰,諸道査覈啓本,差使員査報之外,道臣,必以己見,添入結語之意,曾已分付,而頃者慶尙監司李端錫,三度査啓,一無結語,殊甚非矣。李端錫推考,今後則政院察爲〈之〉,可也。上謂就道曰,濟州,在於海外,船隻,雖不任意往來,而柑子進上,至今不來,太廟薦新,尙未得爲之,其在事體,極爲未安,濟州牧使崔寬,推考,可也。諸臣遂罷出。
上在昌慶宮。停常參·經筵。
辰時巳時,日暈。
下直,廣梁僉使李行遵,訓戎僉使金光遠,群山萬戶金篆,永登萬戶李彬,彌助項僉使孟時興,仁同府使朴燧。
閔就道啓曰,明日常參·經筵,取禀。傳曰,停。
備忘記,傳于朴信圭曰,今下弓矢,訓戎僉使金光遠,廣梁僉使李行遵處,給送。
朴信圭,以兵曹言啓曰,今日將官朔試射時,闕內入直訓鍊都監·把摠哨官等,依前日榻前定奪,以他員代直出射之意,敢啓。傳曰,知道。
閔就道,以弘文館言啓曰,本館僚員之不齊,未有甚於近日,上番之姑降下番,已過兩朔,非但事體苟簡,當此頻數召對之日,不可不備員,下番闕員,後政差出,卽爲牌招察任,何如?傳曰,允。
傳于閔就道曰,白川郡守鄭洙賢,旣已改正,其代,當日內開政差出,卽爲發送。
朴信圭,以兵曹言啓曰,今日宣傳官·各廳將官等朔試射時,訓鍊都監哨官南岱,未滿四中,宣傳官李舜賚,射藝最拙,情狀亦甚不精,竝汰去,何如?傳曰,允。
持平申㶅啓曰,請還收前參贊閔維重,前參判李端夏敍用之命。措辭見上階必積仕而陞,其不可驟進也,明矣。新除授白川郡守鄭洙賢,遷轉五品,纔過數月,遽授四品之職,官方之無漸,莫此爲甚,除目之下,物情,皆以爲駭,白川郡守鄭洙賢,改正。答曰,不允。末端事,依啓。
吏批,行判書洪宇遠未肅拜,參判未差,參議柳命天進,右承旨閔就道進。啓曰,判書洪宇遠未肅拜,參判未差,小臣獨政未安,何以爲之?敢稟。傳曰,只出緊任。以權瑎爲承旨,朴鎭圭爲白川郡守,申弼華爲楊根郡守,洪禹績爲宜寧縣監,李顯徵爲興德縣監,鄭善鳴爲司錄,咸陽郡守柳晉昌,仍任事,承傳。
兵批,行判書金錫胄將官朔試射進,參判鄭載嵩在外未肅拜,參議鄭重徽進,參知兪夏益進,左副承旨朴信圭進。以閔宗道爲副護軍,禹昌績爲副司直,金允基爲副司果。
左承旨禹昌績辭職上疏。踏啓字。
傳曰,今下阿多介一坐,大司憲尹鑴處,賜給,以表予嘉納之意。
禮曹啓曰,宗廟展謁事,下敎矣。卽令日官推擇,則今二十四日,爲吉云,以此日擧行,何如?傳曰,允。又啓曰,宗廟展謁時,永寧殿,亦當有展謁之擧,非但前例如此,丁巳年,亦有已行之例,今番,則何以爲之乎?敢稟。傳曰,今亦依丁巳年例,磨鍊擧行,可也。
禁府啓曰,趙嗣基議處云云,兵使之巡歷點閱,事體重大,雖曰,急遽所致,旣不能整頓逢點,以致闕點之最多,難免其罪,照律,何如?啓依允。又啓目,鄭洙碩査覈云云,亡弟之子婦,率來衙中,未卽還送,冒法濫率之罪,難免其罪,以此照律,何如?啓依允。
正言姜世龜上疏。大槪,陳情乞罷,仍進所懷事。答曰,省疏具悉。所陳之言,予用嘉之,而但命題製述,實勸奬文學之意,而謂之玩細娛,不亦太過乎?爾其勿辭,調理察職。
領議政許積上疏。大槪,冒萬死更申危悃,乞蒙恩許事。答曰,省疏具悉卿懇。卿之乞骸之請,可謂過矣,孤之敦勉之批,可謂盡矣,庶冀卿之諒予誠意,幡然改圖矣,遐心莫回,連章固辭,此豈所望於卿者哉?疏末事,尤有大不然者,何者?尉遲敬德,不過一勇將耳,其去就,別無關係於國家,故許其致仕,而及其房玄齡之乞骸也,勸諭挽回,況卿,以武侯之忠赤,不思盡瘁之義,反引不當引之事,比而同之乎?卿辭雖懇,必無釋負之理,且客使渡江之期,不遠,尤不可一向引入,恝視國事。須體至意,亟斷來章,速出造朝,以副如渴之望。仍傳曰,遣承旨傳諭。
京畿監司書目,果川呈,以兵曹參判鄭載嵩辭職上疏上送事。啓。答曰,省疏,具悉。卿其勿辭調理,上來察職。
又書目,楊根郡守鄭載厚罷黜事。啓。
慶尙監司書目,宜寧縣監申曼期,今月十一日遭父喪事。啓。
吏曹判書洪宇遠,牌不進。以上朝報
上在昌慶宮。停常參·經筵。
夜二更,流星出柳星下,入巽方天際,狀如鉢,尾長四五尺許,色赤。
下直,白川郡守朴鎭圭,楊根郡守申弼華。
閔就道啓曰,明日·明明日擧動相値,視事,頉稟。傳曰,知道。
安如石啓曰,卽見全羅監司柳命賢,前茂長縣監李四翼原情辭緣,査覈啓本,則只憑査官所報,枚擧馳啓而已,全無結梢論斷之語,殊甚不當,推考,何如?傳曰,允。
傳于鄭維岳曰,領議政處,遣承旨敦諭。
閔就道啓曰,宗廟展謁,只隔一宵,而以雨雪如此,設或向晩開霽,廟庭泥濘,難於行禮。在前亦有雨雪退行之時,且聞今二十六日·八日,俱是吉日云,宗廟殿謁,以此兩日,推擇退定,朝參,亦次次退行,似當,大臣之意,如此,敢稟。傳曰,然則以二十六日退定,可也。
朴信圭,以兵曹言啓曰,五衛將李世翊,宿患眼病發作,方在危苦中,所帶衛將之任,改差事,以戶奴呈狀矣。宿衛之地,不可久曠,五衛將李世翊,改差,何如?傳曰,允。
權瑎書啓,臣承命往諭于領議政許積,則以爲去夜承宣,旣傳聖批,今者近侍,又臨敦諭,前後綸音之勤懇,出尋常萬萬,臣益增感隕,誠不知置身之所也。臣年,至宜退之外,賤疾比劇,承命陳力,斷無其路,伏地竢罪,不知所達云矣,敢啓。傳曰,已悉懃懇之意於敦諭之批,復何多誥?孤之待卿,不啻若飢者之於食,渴者之於飮,卿何不諒予之誠意,至於此哉?心甚慚然,無以爲諭也。卿其安心勿辭,速出行公,毋違予望事,更往傳諭。
權瑎書啓,臣承命往諭于領議政許積,則以爲深夜雨雪,又勞王使,驚起祗迎,惶汗至踵,矧又聖諭勤懇,一節加於一節,有非微臣所敢承當,感泣之外,益增隕越之至。念臣年至病劇,斷無承命就列之望,伏地悚惕,不知所達。明當以一疏,更暴危悃云矣,敢啓。傳曰,知道。
持平申㶅啓曰,請還收閔維重·李端夏敍用之命。措辭見上答曰,毋煩。
大司憲尹鑴箚子。大槪,乞寢華薦之賜命,以重賞典,兼陳所懷,以備裁察事。答曰,省疏具悉。今玆之命,實出於嘉奬之意,卿何辭爲?安心領受。至於火田一款,予非不知其害,而第念流來已久之事,一倂禁斷,則必有失業離散之患,故依事目只禁山上,意有所在也,今不可更議,箚末兩件事,當令廟堂擧行焉。
待敎柳世鳴初度呈辭。入啓。遞差。
吏曹判書洪宇遠上疏。大槪,五承召牌,不得趨詣,逋慢罪大,乞賜鐫削職名,以便公私事。答曰,省疏具悉卿懇。老人疾病,累日彌留,予甚慮念,卿其安心勿辭,調理察職。
京畿監司書目,果川呈,以左尹南九萬辭職上疏上送事。啓。答曰,省疏具悉。卿其勿辭,從速上來察職。以上燼餘朝報竝謄
上在昌慶宮。停常參·經筵。
辰時,日暈左珥。午時,日暈兩珥。申時,日有兩珥。
下直,魚面僉使吳時中,濟物萬戶李時耉。
鄭維岳啓曰,今明日視事,擧動相値,昨纔頉稟矣。擧動,旣已退定,明日視事,取稟。傳曰,只晝講。
鄭維岳啓曰,事變假注書南致熏,自入本院之後,無端不爲仕進之日,居多,而每爲啓辭,亦涉煩瀆,只自本院,責之而己,今又不爲仕進,殊極怠慢,不可無警責之道,推考,何如?傳曰,允。
備忘記,傳于朴信圭曰,今下弓矢,魚面僉使吳時中處,給送。
鄭維岳啓曰,右承旨閔就道,左副承旨朴信圭,一時言病,不爲仕進,廳中,多事苟簡,牌招,何如?傳曰,允。
備忘記,卿之浩然長往,于今二載,耿耿思想之懷,曷嘗少弛于方寸哉?噫,惟卿,國家蓍龜,士林宗匠,年彌高而德彌邵,小子之依毗,國人之矜式,豈曰淺尠也哉?況今國勢孔難,生民倒懸,決非退臥鄕村,恝視國事之秋。且春日載陽,昔疾今瘳,卿其須體至意,趁此時登途,以副朝野之望。仍傳曰,許判府事處,遣承旨傳諭。
執義睦林儒,持平申㶅啓曰,請還收前參贊閔維重,前參判李端夏敍用之命。措辭見上答曰,亟停勿煩。
禁府照目,趙嗣基矣,兵使之巡歷點閱,事體重大,雖曰急遽所致,旣不能整頓逢點,以致闕點之最多,罪充軍,告身,盡行追奪,私罪。啓依允。又照目,鄭洙碩矣,亡弟之子婦,率來衙中,未卽還送,則私情之切迫與否,非所可論,冒犯濫率,罪杖一百贖,告身,盡行追奪,私罪。啓功減一等。同府趙嗣基,庇仁縣充軍定配。啓。
傳曰,明日晝講爲之。
大司憲尹鑴箚子。大槪,旣祗受恩賜,兼申昨日箚陳未究之言事。答曰,省箚具悉卿懇。山腰以下,前已起耕處外,更不得加耕事,曾已下敎矣,今不必更議,而至於輿地勝覽所載名山,則別無禁斷事,當令廟堂稟處焉。
領議政許積上疏。大槪,冒死更陳崩迫之懇,冀蒙矜察事。答曰,省疏具悉卿懇。已諭予意於昨夜承宣之批,辭渴意窮,無以爲喩。噫,卿以顧命大臣,當國家岌岌之日,不思古人追先帝·報階下之義,必欲棄予決退而後已,此豈平日所望於卿者哉?祈免之章,雖一日三至,斷無勉副之理,更勿固請,速出論道,以副至意。仍傳曰,遣承旨傳諭。以上朝報
上在昌慶宮。停常參,只晝講。
夜一更,流星出柳星下,入東方天際,狀如拳,尾長二三尺許,色赤。
下直,東萊府使李瑞雨,幽谷察訪陳溟翰,神方仇非萬戶李沂。
閔就道啓曰,明日擧動相値,視事,頉稟。傳曰,知道。
大王大妃殿,藥房問安。答曰,知道。王大妃殿,藥房問安。答曰,知道。中宮殿,藥房問安。答曰,知道。
藥房都提調臣權大運,提調臣金錫胄,副提調臣鄭維岳啓曰,春雪盈尺,日寒似冬,伏未審聖體若何,而兩慈殿氣候,亦復何如?臣等無任區區之慮,敢來問安。答曰,兩慈殿氣候安寧,予亦無事矣。
朴信圭,以都摠府言啓曰,今日入直軍士,中日習射,請出標信。傳曰,知道。
傳于鄭維岳曰,東萊府使李瑞雨,留待引見。
以備忘記,傳于朴信圭曰,今下弓矢,神方仇非萬戶李沂處,給送。
閔就道,以迎接都監言啓曰,都廳朴泰尙,以推考照律,解現任,時無職名,口傳付軍職,冠帶常仕,都廳朴鎭圭,外任,代奉常寺正安命老差下,軍色郞廳成瑨,方有身病,難可等待其差復,今姑改差,其代,兵曹佐郞成碩藎差下,使之察任,何如?傳曰,允。
兵曹口傳政事,以朴泰尙爲副司直。
傳于鄭維岳曰,明日展謁時刻,以辰初進定。
執儀睦林儒啓曰,卽者朝房,與長官行相會禮後,長官,以趙嗣基之斷以充軍爲非,欲論劾金吾議讞之堂上。臣之季父來善,旣參議律,臣於此論,不敢可否,則不可晏然,請命遞斥臣職。答曰,勿辭,退待物論。
持平權歆啓曰,執義睦林儒,引嫌而退,嫌不聯名,自有近例,不可以此推遞言官,請執義睦林儒出仕。答曰,依啓。
朴信圭啓曰,臺諫出仕事,命下矣,今已日暮,明日待開門牌招之意,敢啓。傳曰,知道。
晝講入侍,知事金錫胄,兼特進官尹鑴,特進官沈梓,都承旨鄭維岳,玉堂權瑍·李湜,注書李徵龜,史官洪萬朝·睦林一。
晝講時,上曰,闕內掖庭等處軍士,不用雇立,以元軍士派定。
晝講時,大司憲尹鑴所啓,請還收前參贊閔維重,前參判李端夏敍用之命。措辭見上上曰,不允。又所啓,臣等,伏見前星州牧使趙嗣基,因慶尙右兵使李佖狀啓,下禁府擬律,有充軍之命,臣等,竊以爲不然。夫軍法,至嚴也,趙嗣基,若有違失軍期之罪,則爲李佖者,固當按法治罪,不容假貸,可也。今佖,於嗣基罪名之外,又剩出別語,至以自恃文官,妄自尊大,怪妄之擧,不一而足,爲言,佖,一武夫耳,嗣基,曾經侍從之臣也,而佖之僇辱賤罵如此,其蹈藉衣冠,暴蔑搢紳之習,有足寒心者。況星州,大邑也,軍士,至於四千餘名之多,佖之以巡歷發令者,四五日之間耳,其不能應時畢集,事勢有固然者,佖,乃沒其元數,而只以闕點之數,啓聞,其用意搆陷之狀,又有足惡者。至於惡虎捕捉之事,嗣基,旣設機捕捉,呈納於佖,而佖乃以全然廢閣爲言,此又造作虛言,欺罔朝廷之事也。且以嗣基供辭觀之,其縱軍官輩,受賂行私,矇不致察,亦不無失誤軍機之罪。況兵使之於守令,只宜陳其罪狀,以竢朝廷處分,或轉報監司,以爲啓處之地,自是法例也。佖之直自罷黜嗣基,出於法例之外,其縱恣蔑法之習,尤不可不治,請還囚趙嗣基,慶尙右兵使李佖拿問,明査實狀而處之。至於星州品官李碩剛·李碩久等,厭避官役,擧家逃走,陰囑兵官,誣陷其土主之說,事甚可疑,變辭呈狀,圖釋次知,自稱爲師訟冤,以動道臣,情狀敗露,而爲道臣者,不能覺察,請星州土民李碩剛·碩久等,令本道明査而處之,監司李端錫,亦命推考。上曰,以守令原情,拿問兵使,有傷事體,不無後弊,且旣有百餘名闕點,則兵使之馳啓罷黜,宜無不可矣,不允。又所啓,讞獄之官,旣受議處之命,則所當察其變辭,平其罪法,而明處之,使上無失而下無冤。今觀禁府照目,則其所以議趙嗣基者,縷縷數百言,而皆所以明嗣基之無罪也,而末端所處,則乃不言李佖之無據,而徒以佖之言,斷嗣基以充軍之律,臣不知此何法例,此何平讞也。古之刑官法吏,制刑之中,以輔王治者,殆不如此,請禁府當該堂上,竝命推考。上曰,該府,只當一依律文而已,依律照入,有何可罪之事?不允。上曰,李佖,於巡歷第二日,不爲親自點考,一任軍官輩所爲云者,似涉抛棄軍務,以此推考。又所啓,臣以臺官,方有啓達之事,自上未及發落,而兵曹判書金錫胄,若是陳辨,其於事體,殊甚不當,請命推考。上曰,予問于兵判,故有此陳辨之事矣。不允。又所啓,臣有所懷,敢達。凡祀典之事,所以格神明而感人心也。漢高祖,以大牢祀孔子,先儒以爲,此所以振起儒風,而開四百年之基業,我朝,亦有歷代擧行,以勵風敎者,卽魯山君墳墓致祭事,是也。此事,始於中廟朝,列聖,虔恭擧行,至于顯宗朝,亦且行之,及今上卽位,國家多事,未遑於此,臣謂宜及今日,遣官致祭,以踵朝宗之故事。至於區區所懷,亦有悉陳於殿下之前者,而今姑未遑,姑待他日矣。上曰,遣禮曹堂上致察。特進官沈梓所啓,本曹囚推罪人廉宗悅·趙俊哲等,國穀六百六十餘石,偸食,現發之後,渠旣無辭直招,而元關去處,終始隱諱,故嚴刑窮問矣,俊哲,則斃於杖下,宗悅,亦在垂死之域,偸竊國穀之罪,將不得正其法。臣意,則偸米之罪爲重,而元關現出,則抑其次也,似當依法處置,俾無失刑之弊。算員等知情之罪,自有其律,而比宗悅,似或有間,故本曹判書,曾於榻前,啓達停刑,以待結末矣。旣受累次之刑,或有徑斃者,或有將死者,至於廉信悅,旣受五十兩之銀,則偸米一款,雖或發明,知情不告之罪,亦所難免,而似不可責其以弟告兄,竝詢問于大臣而處之,何如?上曰,依爲之。都承旨鄭維岳所啓,曾見忠勳府所達功臣錄券,今因進講綱目中,丹書鐵券金櫃石室之語,而有所覺悟陳達矣。功臣錄券,不但國朝三百年勳盟之籍,皆載於此,至有列聖御諱,而惟於本府,藏置一件而已,他無所藏,若有事變,恐不無閪失之慮,殊非藏之金匱石室之意也。向者漢城府戶籍,猶且慮其意外之患,藏之江華,況此列聖御諱所付之錄券乎?令本府別爲謄出一件,藏之江華史閣,何如?上曰,依爲之,而謄出之後,使史官,奉藏於江華史閣,可也。侍讀官權瑍所啓。臣因廉宗悅一事,有所仰達之事矣。尙州田稅色吏朴以俊·朴深根,都書員朴碩祥等,田稅濫磨鍊,積年偸食之罪狀,臣於奉使嶺南時,詳細書啓矣。頃見戶曹回啓,則旣曰果如書啓所陳云,而只請査覈還徵,不請其罪,今此廉宗悅,旣以偸食六百石米之罪,論以不待時處斬,則七年偸食田稅之朴以俊·朴深根·朴碩祥等所犯,不但六百石而己,安得無罪乎?若論其情狀,則實有甚於廉宗悅者矣。上曰,戶曹之不爲請罪,不當矣,更令依法科罪,可也。上謂都承旨鄭維岳曰,尙方所造頒賜件,耳掩及紗帽耳掩,品劣無形,曾欲用之於近臣製述賞格,而所見埋沒,不合頒賜,分付尙方,今後則所造耳掩,使勿如前之無形。且都承旨,兼尙方提調,尙方事,必須致察,可矣。以上朝報
上在昌慶宮。停常參·經筵。
夜五更,月犯牛中大星。
辰初,上詣宗廟。入幕次後,政院·玉堂問安。答曰,知道。藥房問安。答曰,知道。
上入宗廟展謁後,仍向永寧殿步行,左議政權大運,遮道陳達曰,自上步行,恐有致傷之患,請乘小輿。上曰,朝日未暖,步去何妨?權大運曰,勞動則必汗出致傷,甚可慮也。上曰,如是累諫,當乘輿以往。永寧殿展謁後,還入幕次,藥房·政院·玉堂問安。答曰,知道。
還宮後,藥房·政院·玉堂問安。答曰,知道。
閔就道啓曰,明日常參·經筵,取稟。傳曰,停。
宗廟展謁後,入幕次,傳曰,領議政引見。
傳于朴信圭曰,宗廟·永寧殿展謁後,朝參,次次退行事,旣已定奪,則似當於明日行之,而節目中日子,何不付標以入耶?
朴信圭,以兵曹言啓曰,傳曰,宗廟·永寧殿展謁後,朝參,次次退行事,旣已定奪,則似當明日行之,而節目中日子,何不付標以入耶事,傳敎矣。臣曹,頃日奉議于大臣,則國制,每月朝參,旣以初五日·十一日·二十一日·二十五日爲定日,則近來,雖以只行於歲首之月,改爲定奪,而此月內,若有故,或期限促迫,則以二月初五日,啓下擧行,亦爲無妨云,故昨日晝講時,判書金錫胄,欲以此定奪,未及陳達,有臺彈徑退矣。以二月初五日,單子書入之意,敢啓。傳曰,知道。
執義睦林儒,持平申㶅·權歆啓曰,臣等,伏聞昨日筵臣,以近來官方淆雜,雜技卑賤之人,多有擬望而受點者,而臺閣,終不擧劾,大加非斥云,臣等,參在言責,循默之失,在所難免,何可晏然仍冒?請命遞斥臣等之職。答曰,勿辭。
安如石啓曰,〈執義〉睦林儒,持平申㶅·權歆,再啓煩瀆,退待物論矣。傳曰,知道。
大司諫權愈,正言姜世龜·金鼎台啓曰,臣等,居僻而性瘦,漠然無聞見,耳目之任,誠自知不能稱副矣。卽伏聞昨日筵中,筵臣,以臺官不論濫官者爲非云,臣等,於是不職之失,著矣。何敢晏然仍冒?請命遞斥臣等之職。答曰,勿辭。
安如石啓曰,大司諫權愈,正言姜世龜·金鼎台,再啓煩瀆,退待物論矣。傳曰,知道。
獻納李華鎭啓曰,臣近以狗馬之疾,蟄伏窮巷,漠然無聞見,常以不稱職,爲悶矣。今聞筵臣,以不論濫官者,大加非斥,臣何敢晏然仍冒?請命遞斥臣職。答曰,勿辭。
大司憲尹鑴啓曰,臣以衰病腐杇,忝居憲職,含默之罪,與同僚無異,同僚,旣以此引避,臣不敢晏然。昨日筵中,聞筵臣之論列,而不卽引避,所失尤大,請命遞斥臣職。答曰,勿辭。
安如石啓曰,大司憲尹鑴,獻納李華鎭,再啓煩瀆,退待物論矣。傳曰,知道。
領議政引見時,上曰,入太廟東門時,不爲啓請執圭,太廟南門外,徑請降輿,及請升降輿時,不爲當前啓請而從傍啓請之通禮院官員,竝汰去。以上朝報
上在昌慶宮。停常參·經筵。
下直,古阜郡守沈極,舒川郡守任弘望,鴻山縣監呂奎齊,舒川萬戶李昌壽,燕岐縣監閔周翰,星州牧使尹嘉績,襄陽府使柳棋。
京畿監司書目,果川呈,以左尹南九萬辭職上疏上送事。答曰,省疏具悉。朝家旣已滌瑕收用之後,如是再三陳疏,殊未妥當矣。卿其勿辭,從速上來察職。
玉堂箚子。大槪,請執義睦林儒,持平申㶅·權歆,大司諫權愈,正言姜世龜·金鼎台,獻納李華鎭,大司憲尹鑴,竝命遞差事。答曰,依啓。
同副承旨朴廷薛書啓,承命往諭于行判中樞府事許穆,則以爲臣老矣,過致仕之年,將二十年,老悖昏耄,入地無日。昔,曾子易簀曰,得正而斃焉。臣以老謝歸田里,優游恩澤,掃除墓地,以待歸化,亦得正而斃焉者也。禮,八十者不召,哀其將死,許以安身也。此實三代聖君,優恤老臣者也。今臣老死迫矣,近侍遠臨,宣諭懃切,而不得趨命,死罪死罪云矣,敢啓。傳曰,已悉予意於前者宣諭之批,而遐心未回,近侍空還,此誠有所未孚,禮有所未盡而然也,只自愧恧而已,尙誰尤哉?且自卿去之後,予之缺然之懷,未嘗少弛于中,卿獨無戀戀之心乎?須體企待之意,亟回若凂之心,幡然登途,以副至望事,更往傳諭。
吏曹啓曰,臺諫有闕,政事,取稟。傳曰,當日爲之。
政院啓曰,今日爲政事,命下矣。卽者吏曹郞廳來言,判書洪宇遠未肅拜,參判未差,參議柳命天,病不來,政事何以爲之,敢稟。傳曰,當日爲政事,命下之後,柳命天,稱病不來,雖未知輕重之如何,而揆以事體,殊涉未妥柳命天,推考,更爲命招,開政。
有政。
上在昌慶宮。停常參·經筵。
自巳時至未時,日暈。申時,日暈兩珥。夜一更,流星出北斗第五星上,入東方天際,狀如拳,尾長二三尺許,色黃。三更,東方有氣如火光。
下直,彦陽縣監金益重,淳昌郡守宋光淵,漆谷府使金汝欽,慶尙右兵虞候許羾。
閔就道啓曰,明日國忌齋戒,明明日國忌正日,此兩日視事,頉稟。傳曰,知道。
安如石啓曰,大司憲李堂揆,執義權迪,掌令權是經,持平裵正徽·尹義濟未肅拜,掌令李綸在外,今日以監察茶時之意,敢啓。傳曰,知道。
以賓廳進不進單子,傳于朴信圭曰,雖不大段,似有微感之候,過數日後,來會事,分付。
安如石,以弘文館言啓曰,新除授修撰睦林儒,時在京畿楊州地,經筵入番事緊,請斯速乘馹上來事,下諭。傳曰,依啓。
權瑎,以工曹言啓曰,本曹年例觀察使·節度使薦,判書臣閔點,時未肅拜,堂上不齊,不得議薦之意,敢啓。傳曰,知道。
又以議政府司錄,以三公意啓曰,本府年例觀察使·節度使可合人,必於正月內,合坐議薦,例也,而緣臣積,久未行公,遷延至今矣。近日則連有公故,合坐未易,不得議薦之意,敢啓。傳曰,知道。
朴信圭,以兵曹言啓曰,闕內掖庭等,啓下永定雇立,有文書及明白記知處,依傳敎別單書入之意,敢啓。傳曰,知道。
安如石,以刑曹言啓曰,本曹年例觀察使·節度使薦,判書李觀徵,以遠接使西下,堂上不齊,不得議薦之意,敢啓。傳曰,知道。
朴信圭,以備邊司言啓曰,會寧開市旣畢,依例令承文院,撰出回咨,付送於前頭使臣之行,何如?傳曰,允。
以備忘記,傳于安如石曰,柳葉箭五中人,守門將李時晃,六品遷轉。
以備忘記,傳于安如石曰,不竢駕而行,人臣之大義。前司諫尹搢,前後除拜,已至累年,而每托疾病,一不赴召,其在分義,豈敢如是其偃蹇哉?事甚可駭,先罷後推,以懲日後。
安如石,以御營廳言啓曰,黃海道十番別馬隊四十七名,已爲逢點正齊矣。來二月初一日,與九番別馬隊替代後,舊軍放送之意,敢啓。傳曰,知道。又以御營廳言啓曰,本廳京案雜色軍兵及九番別馬隊·別破陣等,射砲用劍試才賞格,從分數多寡,以本廳所儲木綿,面給後,別單書入之意,敢啓。傳曰,知道。
又以迎接都監言啓曰,都監軍色郞廳兵曹佐郞裵正徽,臺諫,代兵曹正郞申浣,差下,盤饍色郞廳申弼華,外任,代工曹正郞鄭洙賢,差下,使之察任,何如?傳曰,允。
正言李玄錫啓曰,大司諫李聃命,卽臣同姓四寸妹夫也,法當相避,且頃以專經不通,帶推未勘,俱不可一刻仍冒,請命亟遞臣職。答曰,勿辭。
安如石啓曰,正言李玄錫,再啓煩瀆,退待物論矣。傳曰,知道。
藥房啓曰,卽伏聞入侍醫官之言,自上數日來,有微感之候,咳嗽頗盛,頭部微疼云,臣等不勝驚慮之至。卽與諸御醫商議,則皆以爲咳嗽湯淸肺湯,加蘇子炒硏一錢,連進五貼宜當,此藥卽爲劑入,何如?答曰,依啓。
閔就道啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
校理睦天成·沈檀箚曰,正言李玄錫,引嫌而退。相避之法,在下當遞,且被推緘,不可仍在,請遞差。答曰,依啓。
吏曹判書洪宇遠辭職上疏。答曰,省疏具悉卿懇。卿之疾病如此,予用慮念,卿其安心勿辭,調理行公。仍傳曰,遣內醫看病。
敎都體察使許積書。王若曰,元首股肱,相須成體,方切倚毗之誠,兵事節度,今以付卿,爰降領護之命,更煩經綸之手,仍兼斧鉞之權。惟卿殫赤心而迄四朝,至白首而如一日。言其殉國之大節,皭然可質神明,至於臨事而善謀,沛然若決江漢。凡中外大小之踐歷,蔚爲當世之需,而前後夙夜之忠勤,槪乎出天之性。際孝廟魚水之會,密贊聖謨,協寧考夢卜之祥,實出輿望。任棟樑於大厦,國以扶持,作砥柱於洪波,人或媢嫉。蒼黃去國,初非主恩之衰,顚倒入城,忍說當時之事?丁寧在耳,尙記憑几之音。艱大投躬,冞篤倚杖之眷,朝廷賴卿而爲重,如中國之有司馬,江左之有夷吾。小子垂拱而仰成,若周康之於召奭,漢昭之於博陸。故予之禮遇有異,所期者休戚與同。頃慮戎務之太疏,乃有體府之新設。堂印玉斧,身兼節制之通,畵戟彫戈,幕開丞相之府。致部伍之整齊,將應時須,俄朝議之逕庭,姑從權罷。坐見軍情之失望,詎無消沮之歎?實由予志之不堅,恒切率爾之悔,自此內無可恃之勢,況今外有難言之憂。繕乃甲兵,戒常存於暮夜,撤彼桑土,策何緩於綢繆?國之大事在戎,非人莫可。將者三軍司命,其責不輕,設局分軍,非無有司臣存者。施行發號,必待大都督主之,非卿之才智如神,無以臥護諸將,非卿之貞忠貫日,無以坐鎭衆心。蓋以卿百責所萃之身,固已成算於廊廟,不有予諸軍都統之令,曷能專意於韜靲?此所以圖任舊人,顧何嫌復攝戎柄?玆授卿都體察使。觀卿之文武爲憲,經濟何難?知卿之將相有才,威望素著。摠政二府,卽看籌畫之便宜,授律三門,重見將士之欣踊。張樞密之復莅江上,身佩安危,裵晉公之兼領淮西,指授方略。當平居無事之日,則固宜論道經邦,若倉卒有虞之辰,則可以折衝禦侮。約束則可聞者外皆斷,軍律則自副察以下咸聽。卿其克壯乃猷,毋負重寄,必有備豫之實效,斯可善應兵機。若非料制之奇謀,何以能振士氣?凡玆簡詰之先務,卿所熟諳,以悉敎諭於前言,予不多誥。於戱,黃閣燮理之暇,自宜兼講武謨,靑油談笑之餘,何妨共治天職?勉竭忠貞於終始,用副朝野之想望。故玆敎示,想宜知悉。知製敎臣兪夏益製進
上在昌慶宮。停常參·經筵。
昭敬大王忌辰齋戒。
藥房都提調臣權大運,提調臣金錫胄,副提調臣鄭維岳啓曰,伏未審夜來,聖體若何?昨日劑入湯藥,其已進御,而咳嗽之症,時無差減之效乎?臣等不任憂慮之至,敢來問安。答曰,頭疼之候,今已差減,而咳嗽,與昨一樣矣。
以備忘記,傳于朴信圭曰,史官一員待命,騎馬三匹立之。
傳于安如石曰,近來臺官,以推考未勘,相繼引避者,比比有之,此實由於憲府久未照勘之致也,殊甚怠慢,政院,各別嚴飭。
事變假注書李萬元服制,代以金澍差下。
鄭維岳,以成均館官員,以同知館事意啓曰,今正月初七日,儒生課試與都目大政相値,不得設行,當月內無故日退行事,曾已啓達矣。大提學有故,不得爲之之意,敢啓。傳曰,知道。
朴信圭,以兵曹言啓曰,年例觀察使薦,今當爲之,而判書臣金錫胄有故,參判臣鄭載嵩在外未肅拜,堂上位不齊,不得議薦之意,敢啓。傳曰,知道。
持平裵正徽啓曰,臣之庸謬,屢竊匪據,蔑有涓埃之報,徒積瘝曠之辜,不意玆者,又叨誤恩,一任惶悶,無所容措。且臣頃以專經不通,帶推未勘,尤不可一刻晏然,請命遞斥臣職。答曰,勿辭退待。
掌令權是經啓曰,臣頃忝諫職,以推緘未勘,引避蒙遞矣,不意玆者,又有新除之命,嚴畏分義,不得不出肅,而第前推,尙未照勘,且以慶尙都事時,災傷文書不察之失,方在問備之中,揆以臺體,決難仍冒,請命遞斥臣職。答曰,勿辭。仍傳曰,推考蕩滌。
大司憲李堂揆啓曰,持平裵正徽,引嫌而退,推緘未勘,勢難在職,請命遞差。答曰,依啓。
領議政許積箚子。大槪,更陳不敢當之情勢,乞遞新授兼任,以便公私事。答曰,省箚具悉卿懇。累日思想之餘,幸得面對,予甚喜幸,曷有其極?且體察之任,微卿才智,孰堪是任也哉?卿其安心勿辭,宜速察任,以副至望。仍傳曰,遣史官傳諭。以上朝報
禁府,李世彬拿囚。啓。郞廳李瑞文校正。日記郞廳李星慶書。
上在昌慶宮。停常參·經筵。
昭敬大王忌辰。
夜五更,流星出翼星下,入坤方天際,狀如甁,尾長五六尺許,色赤,光照地。
謝恩,獻納權瑍,興德縣監李顯徵。
閔就道啓曰,明日大祭齋戒,相値,視事,頉稟。傳曰,知道。
藥房都提調權大運,副提調鄭維岳啓曰,伏未審夜來,聖體若何?昨日有頭疼差減之敎,不勝喜幸,咳嗽之症,連進湯劑,而時無顯效乎?臣等,不任憂慮之至,敢來問安。答曰,咳嗽之症,與昨有差減之效矣。
閔就道啓曰,政事,過國忌後爲之事,命下矣。明日乃社稷大祭齋戒,政事何以爲之?敢稟。傳曰,過齋戒後,爲之。
閔就道,以司饔院官員,以監膳提調意啓曰,濟州柑橘進上,今始來到,而聞宗廟薦新次柑橘,不爲來到云。臣招問曲折於濟州陪持人,則以爲宗廟薦新次柑橘所載船,相失於海中,不知去處云。臣取考年例薦新封進之數於禮曹,則十月朔薦金橘一百九十二箇,柑子一百六十八箇,十二月朔薦乳柑二百十六箇,洞庭橘二百十六箇矣。設或追後來到,進上旣到之後,薦新之禮,遲延等待,不無未安。姑以進上所來者,爲先依此數移送禮曹,以爲明曉薦新後,還爲內入之地,何如?其中金橘,則進上中,亦不來到,此則不得已當待來到後薦新,竝此仰稟。傳曰,依啓。進上柑子,先爲薦新,可也。
獻納權瑍啓曰,臣適有賤疾,數日乃瘳,新除恩命,未卽祗謝,逋慢之罪,已所難逭。且臣以冬三朔月課不作,方被推緘,頃於應製之日,晩後入來,又被推緘,前後問備,俱未照勘,決不可一刻晏然於臺席,請命遞斥臣職。答曰,勿辭。仍傳曰,推考蕩滌。
戶曹,觀察使薦,閔就道·安如石·李瑞雨。節度使薦,裴尙則·鄭敏·黃徵。
平安監司書目,勅行,二十七日已到鳳城,二十九日當爲渡江事。以上朝報
上在昌慶宮。停常參·經筵。
謝恩,部將許珵,中部參奉李庭華。
藥房啓曰,伏未審夜來,聖體若何?昨日有咳嗽差減之敎,無任喜幸,連進治嗽之劑,益有顯效否乎?臣等無任區區之懷,敢來問安。答曰,咳嗽之症,日漸差減,今後勿爲逐日問安。
注書李徵龜病,代以李彦綱爲假注書。
同副承旨朴廷薛書啓,臣承命往諭于行判中樞府事許穆,則以爲臣年入九十,精力已死,昏耗之病,沈綿日久,知覺全昧,如在長夜,不可以生人自處,而連遣近侍,宣召益嚴,至有自責之敎,臣罪益大,惶恐隕越,措躬無所。臣之實狀,決不可强起登途,席藁請罪,不知所達云矣,敢啓。傳曰,知道。
上在昌慶宮。停常參·經筵。
午時,日暈。
下直,江原監司申厚載,忠淸兵使鄭后亮,豊基郡守李雲林,固城縣令金聖佐。
執義權迪初度呈辭。入啓。給由。
禮曹判書吳始壽上疏。大槪,冒陳危迫之懇,乞削本兼諸任,仍下司敗,亟治臣罪,以淸仕路,以快人心事。入啓。答曰,省疏具悉。該曹一從承傳及法典,備擬而已,有何可嫌之事乎?卿其安心勿辭,宜速察職。
護軍閔宗道上疏。大槪,銓曹謬擬之斥,旣發於公論之地,不可諉以已遞其職,而晏然職次。伏乞聖慈,將臣職名,亟許遞改,以謝人言事。入啓。答曰,省疏具悉。該曹一從承傳及法典,備擬而已,有何可嫌之事乎?卿其勿辭,宜速察職。
大司諫李□□辭職上疏。入啓。答曰,省疏具悉。薇垣之長,不可暫曠,爾其勿辭,從速察職。
慶尙監司書目,安東呈,以禮曹參議南天漢,病重不得上去事。啓,遞差。
京畿監司書目,果川呈,以兵曹參判鄭載嵩,病重上去不得事。啓,遞差。
政院啓曰,憲府無行公之員,連以監察茶時,事甚苟簡。除衆所共知實病及在外人員外,竝牌招察任,何如?傳曰,允。
以備邊司進不進單子,傳曰,來會賓廳事,分付。戶曹判書,亦爲來待。
傳曰,監兵使·守令,留待。
謝恩,持平尹義濟。
持平尹義濟啓曰,臣重患寒疾,浹月呻痛,新除恩命,未能出謝,惶恐憫戲蹙,罔知攸處矣。嚴召之下,不得不扶舁祗肅,而臣以朔試射無分,方帶推緘,不可晏然仍冒,請命遞斥臣職。答曰,勿辭。推考蕩滌。
傳曰,大臣·備局堂上,引見,留待監兵使及守令,引見。
都承旨鄭維岳上疏。大槪,緣臣妄誤,延累銓官,亟遞臣職,仍治臣罪事。入啓。答曰,省疏具悉。頃者大政時,旣有收用承傳之命,則於卿別無所失,勿辭察職。
今日引見時,初五日朝參退行事及先農祭,勅行過後更稟擇日事,榻前下敎。
麟蹄縣監許,與道里稍近邑,相換事,榻前定奪。
備邊司啓曰,用錢變通事,前日榻前略爲陳達,而議論參差,未及歸一,故退而商確,更稟之意,仰達矣。臣等反覆相議,則皆以爲銅鐵本非我國之産,而錢反價輕,鍮器價重,故銅鐵多歸於鑄器,以致所鑄之錢,或不免銷入於鑄器之中,前頭廣布中外,永久通行,有不可必,誠爲可慮。當初臣等未諳行錢之情,只慮其錢價過重則難行,以四百文,折銀一兩,姑先試其便否矣。錢貨今難通行,而銅鐵之難繼,錢文之鑄器,如上所陳,前頭行錢之路,恒有妨礙之慮。自今爲始,以錢二十文,折銀一錢,二百文,折銀一兩,則輕重得宜,公私兩便,故向來參差之論,今已歸一矣。分付京外,使之依此擧行,而自古用錢之國,必有銅器之禁,蓋銅器與錢,不可竝行故也。今者錢文方行,銅器在所當禁,除人家切於日用不可無者,若干種外,毋得行用之意,別爲事目,頒布中外,何如?傳曰,依啓。
遠接使·平安監司書目,勅行,二十九日未時,還渡江事。
今日引見時,掌令權是經所啓,臣於本府前啓,意見有不同者,前參贊閔維重,一罹譴罰,今已五年,屢蒙恩敍,輒見沮格,前參判李端夏,累歲廢置,人皆稱惜。今玆收敍之命,實出於念舊臣重才猷之盛意,則恩旨曠蕩,有足以噓枯而生暖者,臣則竊以爲此固奉承之不暇,而閱日爭執,殊乖和平之道。且李佖,則身爲閫帥,以闕軍請罪守令,乃其職耳。措語之間,或有過當,因趙嗣基對獄之辭,至於拿致,不但有損於事體,脫有緩急,亦無以施徵調之令,所係非細,臣決不可苟然隨參,請命遞斥臣職。上曰,勿辭,退待物論。
獻納權瑍所啓,臣於伊日,筵中陳達元后山事,以如此之人,除拜守令,則不知守牧之政,惟務善事肥己,民受其殃,所關非細,而臺啓累日,終不允從,有欠聽納之道爲言,非謂政官受善事,而除是職也。卽者來詣臺廳,得聞其時銓官盛怒陳疏,至曰不免爲受賂市恩之人,誠國家罔赦之罪,卒乃請下司敗,臣不知以何意,引善事一款,身自當之乎。至於李裕顯·安儒謙等事,卑賤冒據,官方淆亂,物議皆以爲駭,故略陳淆雜之狀,官師相規,自是美事,偶一言及,非人盛怒,如此臣竊慨然也。旣被其譏斥,則臣不可晏然臺席,請命遞斥臣職。上曰,疏中善事等語,未詳伊日榻前說話而然也。勿辭,勿爲退待。又所啓,生民休戚,係守令之賢否,不可不擇送,而彦陽縣監金益重,以鄕曲微蹤,素無名稱,爲人疲劣,專不省事,曾爲監察,已多物議,凶歲字牧之任,決非所堪。興陽縣監金榏,爲人庸闒,擧止愚駭,見之則不似官員模樣,其受侮下吏,貽害生民必矣。請彦陽縣監金益重,興陽縣監金榏,竝遞差。上曰,依啓。又所啓,陰城縣監李夏相,本以陋劣之人,專無莅歷,曾爲博川郡守,臺臣以此劾遞矣。曾未數月,又得字牧之任,物情皆駭,到任以後,受制下吏,貽笑房邑之事,不一而足,請陰城縣監李夏相罷職。上曰,風聞未必盡信,更加詳察處之。又所啓,仕路之混淆,職由於初仕之不擇。北部參奉鄭道鳴,以燕岐鄙人,行同駔驓,見棄一鄕久矣。買進御筆,因此得官,物議。皆以爲駭,如此之人,不可齒諸仕籍,請北部參奉鄭道鳴,汰去。上曰,依啓。又所啓,新除授司諫宋挺濂,時在慶尙道三嘉地,請斯速乘馹上來事,下諭。上曰,依啓。
引見入侍時,領議政許積所啓,宜寧縣監洪禹績,卽平安道郭山人也。宜寧是嶺南之一隅,郭山卽關西之遠邑,其間相距,至於二千餘里,夫馬迎送,爲弊不貲,洪禹績,改差,何如?上曰,改差,可也。
戶曹判書李元禎所啓,排設房先啓手本中,改備排設所入布木,竝三十同零,如油厚紙,則曹儲甚少,未滿啓下之數,而大槪丁巳·戊午兩年,新備排設布木五十七同,油芚·席子·束索之類,稱此其中,可以仍用者,姑勿改備,惟丙辰以上舊件改之,何如?上曰,丁巳進宴時所備,戊午先農祭時所備之件,皆因雨雪,多有傷汚矣。領議政許積曰,當此經費匱竭之日凡事,當務簡約,毋論年限,其中傷汚可改者,戶曹判書,親自看審,改備何如?上曰,依爲之。又所啓,京畿水使中軍之官料米太,曾以會付耗穀劃給,歲至百餘石矣。耗穀蕩滌之後,無可給之耗穀。而傍近亦無有裕之邑,田稅正供,固非外方用下之物,而田稅外,無他劃給之穀,且雖以田稅劃給,元數不多,不過支一年之用,爲此之故,而每年劃給,則事體不當。水使所帶員役中,量減不緊之數,何如?上曰,依爲之。以田稅會錄上下,可也。又所啓,判中樞府事許穆處,所給月廩,亦緣耗穀之已盡,無推移可給之穀,以麻田等邑田稅給之,何如?領議政許積曰,此則與祿俸一體,田稅劃給,事理當然矣。上曰,依爲之。又所啓,明年是大內修理當行之年也。前期一年磨鍊,乃是流來之例,故敢達矣。上曰,値此凶年,不可無省費軫民之道,退年擧行,可也。又所啓,各廳鑄錢事,已有下敎,而常平廳則物力空竭,無以擧行,姑待廳儲有裕後,鑄錢何如?上曰,依爲之。上曰,前日筵中所敎,諸宮家賜牌奴婢之已受王牌者,將何以處之乎?許積曰,其日臣雖不得入侍,聖敎則因僚相所傳,而聞之矣。乙卯以後,賜牌奴婢,一倂還收事,前雖定奪,而其中已受王牌,時方使喚於宮家者,竝爲還收,而改成王牌之難便,誠如聖敎,此則仍存勿罷,不付王牌之奴婢,竝令還收本官,此後則一切防塞官奴婢受出之弊,似當矣。左議政權大運曰,雖是使喚奴婢,其中未受王牌之類,竝令還屬本官,此後諸宮家,如或有圖受王牌者,亦令該院啓稟防塞,何如?上曰,依爲之。以上朝報
有政。
吏批,以宋挺濂爲司諫,鄭壽俊爲戶曹正郞,洪淨爲工曹正郞,李玄錫爲兵曹佐郞,韓允琦·全用奎,單付淑陵參奉二望,柳壽芳爲兵曹佐郞,金鼎台爲持平,權歆爲正言,睦昌明爲判決事。吏曹謄錄
上在昌慶宮。停常參·經筵。
夜一更,流星出弧星下,入巽方天際,狀如拳,尾長二三尺許,色赤。五更,流星出大角星上,入坤方天際,狀如鉢,尾長四五尺許,色黃。
下直,鐵原府使鄭斗齊,海南縣監崔好鎭,慶基殿參奉申命儒,濟浦萬戶愼思稷,祥雲察訪宋孺悌,沙斤察訪金壽徵。
謝恩,左尹南九萬,戶曹正郞鄭壽俊,工曹正郞洪淨,兵曹佐郞柳壽芳·李玄錫,訓鍊主簿梁儒,宣傳官徐來運。
正言李命殷辭職上疏。入啓。答曰,省疏具悉。爾其勿辭,救護母病。
執義權迪再度呈辭。入啓。加給由。
藥房啓曰,春寒似冬,伏未審夜來,聖體若何?昨日引接臣僚,酬酢移時,不瑕添傷乎?臣權大運,入侍仰瞻,則玉色和暢,而咳嗽猶在,前進淸肺湯三貼,更爲加進,以收快效,宜當,諸御醫等之意,皆如此矣。臣等,敢來問安,竝爲仰稟。答曰,知道。別無添傷矣。
大司諫李□□初度呈辭。入啓。遞差。
大司憲李堂揆啓曰,引嫌而退。意見旣異,勢難參啓,則揆以臺體,不可仍在。請掌令權是經,遞差。答曰,依啓。
政院啓曰,憲府久未開坐,推考照律,積滯之故,曾有政院各別嚴飭之敎,而近來憲府之官,行公者只有大司憲一人,不得開坐云。未肅拜人員,卽爲牌招,今日內開坐,以爲照勘之地,何如?傳曰,允。
吏曹參議柳命天上疏。大槪,病勢情勢,俱不可一日仍冒於銓地,懇乞亟削臣職,仍治臣罪事。入啓。答曰,省疏具悉。難免率爾備擬之失矣,勿辭察職。
謝恩,持平金鼎台。
都承旨鄭維岳上疏。大槪,辭職事。入啓。答曰,省疏具悉。許伸私情,已有前規,本職當許遞焉。
吏曹啓曰,臺諫及守令有闕,政事,取稟。傳曰,明明日爲之。
假注書李彦綱服制,代以權德卲,差下。
院啓,請陰城縣監李夏相罷職。答曰,不允。
副摠管李翊相上疏。大槪,陳情乞遞〈事〉。入啓。答曰,省疏具悉。許伸私情,已有前規,摠管之任,當許遞焉。
遠接使書目,勅行,初一日良策止宿事。以上朝報
上在昌慶宮。停常參·經筵。
下直,安奇察訪尹策。
謝恩,修撰睦林儒。
閔就道啓曰,今此勅使出來時,開城府別迎慰使,何承旨進去乎?敢稟。傳曰,左承旨進去。
朴信圭,以都摠府言啓曰,今日入直軍士,中日習射,請出標信。傳曰,知道。
朴廷薛,以備邊司言啓曰,鍮器禁斷事,纔已定奪於榻前矣。禁斷事目,別單書入之意,敢啓。傳曰,知道。
執義權迪三度呈辭。入啓。遞差。
遠接使書目,勅行,初二日林畔止宿事。
政院啓曰,以司憲府鄭載禧照律公事,傳曰,此照律是耶?政院察啓事,命下矣。招問憲府律官,則試官牌不進,自前例以是律照入云,而此則受點之後,稱病不進,與凡試官牌不進,似或有異,而臣於當初,不能覺察,矇然捧入,不勝惶恐。此公事,還出給之意,敢啓。傳曰,知道。
府啓請還收前參贊閔維重,前參判李端夏等敍用之命。措語見上慶尙右兵使李佖,曾爲防踏僉使時,貪贓狼藉,累年受刑,及爲海美營將,當己亥國恤時,挾娼張樂,因臺啓拿鞫,至於定配,終不自白,則如此悖亂之人,決不可復齒仕籍,而無端收用,寄以重閫,豈不寒心哉?今因星州闕軍之數多,馳啓趙嗣基之罪狀,而措語之間,亦多可駭,其所謂自恃文官,妄自尊大,怪妄之擧,不一而足等語,無非乘憤捃摭之言。且臣等,伏見嗣基之原情,則成冊懸頉者,乃九十七名,而佖之狀啓,則闕點之軍,乃一百六名,嗣基之,捕捉猛虎者二,而佖之狀啓以爲元不設機捕捉,顯有搆捏之迹,其欺罔朝廷,奏事不實之罪,亦不可不懲,請慶尙右兵使李佖,削去仕版。星州品官李碩剛,厭避官役,擧家逃走,其弟碩久,變辭呈狀,圖釋次知,其奸巧之狀,旣已敗露於彼此文移之中,而至於碩剛之自稱爲師訟冤,有何過惡云者,尤極可駭,渠何敢以訟冤之語,發之於呈狀中乎?托稱門徒,上章伸辨之類,朝廷雖不盡行罰譴,而其疏頭被罪,捏搆邑宰,而又以監官差定之一款,勒歸於因事侵辱,一以爲賚持地主之資,一以爲圖免海運之計,如此蟣蝨之輩,亦敢蔑國是·侮禮論,至於此極,而其厭避官役,謀陷土主之習,亦甚可惡,不可不施以重律,以懲其罪,請星州土民李碩剛·碩久等罪狀,令本道明査啓聞,以爲處置之地。昨年秋間,本府因李漢明呈狀,監牧官申應昌,啓請攸司之覈處矣。今聞應昌蒙放,漢明徒配,物情莫不爲駭。臣等取考該曹推案,則不究應昌貪贓之虛實,抉摘漢明語言之差殊,輕施累次之刑,已失按問之體。且其自服之招,亦出嚴訊之後,則其間情僞,有難的知,而誣陷編配之律,反加於發告之人,使專船載貨之貪吏,竟漏刑章,偃息自在,其爲失法,莫此爲甚,請命攸司,還囚申應昌,窮覈重處。監牧官申應昌,貪贓之迹,旣如是狼藉,又以正科出身,曾經三品邊將,則毋論有罪無罪,啓請移義禁府處置,自是法例,而該曹半年推覈,直爲放釋,物情莫不駭惑。請刑曹當該堂上·郞廳,從重推考。日者筵臣以兩司不言濫官之事,非斥於前席,多官引避,實循體例,處置立落,姑且置之,至於前大司憲尹鑴,知無不言,遇事必爭,出謝行公,纔過二日,則噤默之斥,不可渾加,副校理李湜,獨當處置,不爲區別,一筆皆遞,論事之體,豈容若是顚倒?請副校理李湜,遞差。
吏曹判書洪宇遠上疏。大槪,一疾沈纏,新除職名,已過二十餘日,斷無自力出仕之路,懇乞亟賜鐫削,以便公私,以安微分事。入啓。答曰,省疏具悉卿懇。旣往之事,今不必追咎,卿其安心,勿辭行公。
答府曰,不允。李佖事,予實未曉也。朝家之滌瑕收用,今至數十年之久,而今因嗣基誣飾自明之辭,添一罪案,甚非和平之道。且近百軍兵闕點,是何等重事,而臣爲閫帥,其可置而不罪乎?今若以此罪之,則日後將兵之人,將無以號令於緩急,豈不大可寒心哉?予實慨歎也。申應昌事,詳究其原情,漢明,白地陷人之罪,昭著難掩,故旣已定罪矣。査啓明事及推考事,依啓。
大司憲李堂揆啓曰,凡擬試官,承牌不進,而先罷後推者,問備照勘之時,例用違令之律,至於試官受點後,有故改付標者,曾無論罰之事,故昨者照斷鄭載禧之推考也,循例引用此律,而不覺其承牌受點之有異矣。今有此公事,還出給之命,臣之擬律失當之失著矣。且臣以權是經處置措語之歇後,見非物議,以此以彼,俱難一刻仍冒,請命遞斥臣職。答曰,勿辭。
持平金鼎台啓曰,臣以傳啓事,來詣臺廳,伏見前判決事鄭載禧照律公事,還出給之敎,照律乖當之失,臣實難免,不可晏然臺席,請遞罷臣職。答曰,勿辭。
朴廷薛啓曰,大司憲李堂揆,持平金鼎台,再啓煩瀆,退待物論矣。傳曰,知道。
閔就道,以迎接都監言啓曰,卽接儐臣馳啓,則勅使爲凶年除弊缺地宿所朝茶啖及中火處茶啖,自良策至弘濟院,竝令減除云。沿路省費非細幸,宴享減除事致謝時,竝謝此意事,分付於平壤問安使處,何如?傳曰,允。燼餘
上在昌慶宮。停常參·經筵。
午時未時,日暈。申時,日暈兩珥。夜一更二更,月暈,迴土星。
藥房提調金錫胄,同副承旨朴廷薛啓曰,春寒未已,伏未審聖體若何?湯劑連進之後,咳嗽餘症,其有快差之效乎?臣等不勝區區之慮,敢來問安。答曰,咳嗽之候,幾盡差愈矣。
大王大妃殿,藥房問安。答曰,知道。王大妃殿,問安。答曰,知道。中宮殿,問安。答曰,知道。
下直,春川府使兪櫶,寧越府使鄭儋。
傳曰,下直守令·邊將·察訪,引見。
持平尹義濟啓曰,本府所論李佖事,卽臣父爲憲長時,所發也。僚議同異之際,臣有難可否於其間,至於副校理李湜遞差之啓,尤有所不敢隨參之嫌。以此以彼,俱難晏然仍在,請命遞斥臣職。答曰,勿辭,退待物論。
遠接使書目,勅行,初三日定州止宿事。
獻納權瑍啓曰,憲府多官,引避退待,處置歸於本院,而臣於持平尹義濟之避辭,有不敢可否者,當初兩司之俱避,緣臣榻前之一言,而處置兩司之李湜,旣以立落顚倒被彈,尹義濟,繼以不敢隨參李湜之啓爲嫌,則臣何敢晏然處置尹義濟乎?請命遞斥臣職。答曰,勿辭,退待物論。
有政。
吏批,判書洪宇遠未肅拜,參判未差,參議柳命天進,右承旨閔就道進。啓曰,判書洪宇遠未肅拜,參判未差,小臣獨政未安,何以爲之?敢稟。傳曰,只出緊任。又曰,慶州府尹,今當差出,而本州物衆地大,不可不擇差,而可擬之人乏少,時任守令竝擬,何如?傳曰,允。
以尹深爲都承旨,李華鎭爲掌令,閔宗道爲大司諫,麟蹄縣監許,安峽縣監姜壽楠相換。以曺挺夏爲興陽縣監,柳世鳴爲待敎,尹弘績爲宜寧縣監,李彭壽爲昌原府使,安世柱爲彦陽縣監,崔東老爲戶曹佐郞,李夏鎭爲兵曹參判,李嵇爲慶州府尹,睦林儒爲司諫。傳曰,執義加望。吏批啓曰,執義加望事,命下矣。曾前擬望之人或相避,或有故,他無可擬之人。亞長新通,事體不輕,臣於獨政之時,不敢擅通備擬,惶恐敢啓。傳曰,知道。望單子還入。以宋挺濂爲執義。
兵批,行判書金錫胄進,參判未差,參議鄭重徽進,參知兪夏益病,左副承旨朴信圭進。
以李光震·林·徐弘履爲五衛將,閔暹爲宣傳官,孟胄瑞爲副摠管,陳孝謙爲白峙僉使,李咸爲訓鍊主簿,洪靑雲爲永達萬戶,李顯運爲阿山萬戶,文翊順爲慶德宮假衛將,邊是泰爲宣傳官,任允錫爲南陽監牧官,鄭維岳·高天漢·李聃命·權迪·權是經·孫晩·金暹爲副護軍,鄭載嵩·金龜萬爲副司直,李瀏爲武兼,學生白季民,前司果全文獻,加折衝,鄭弘錫爲植松召募別將,鄭重國爲部將,權詢爲訓鍊判官,李爲僉知,姜必遇爲副司果,裵尙珩爲曹司衛將。
備忘記,傳于朴信圭曰,今下弓矢,造山萬戶朴時建處,給送。
傳于朴廷薛曰,下直守令·僉使·察訪,引見。
以備邉司進不進單子,傳于安如石曰,今觀進不進單子,進參者,只是二人。雖未知疾病之如何,而揆以事體,殊涉怠慢,竝推考。
朴信圭,以兵曹言啓曰,兼司僕一番將閔涵,今月初七日入直受點矣,重得傷寒,方在苦痛中,以此病勢,決難入直云。不得已元單子中,改付標以入之意,敢啓。傳曰,知道。
朴信圭啓曰,行兵曹判書金錫胄,來詣請對矣。傳曰,引見。
朴廷薛,以弘文館言啓曰,本館僚員之不齊,未有甚於近日。校理睦天成,以守禦使從事官,出去山城,副校理李湜,方在被論中,校理臣沈檀,修撰臣睦林儒,方爲入直矣。睦林儒,今日政,移拜司諫,卽今無故入直,只有臣沈檀而已,下番則無入直之人,上下番,不得備員,已極苟簡。且兩司處置,歸於本館,而臣沈檀,有相避之嫌,亦不敢處置,令政院急速稟啓變通,何如?傳曰,卽爲開政差出,牌招入直。
備忘記,傳于安如石曰,本館無推移之員,則事當趁卽稟處,日已向暮之後,緩緩啓稟,致令一日之內,再度開政,殊甚駭然。校理沈檀,從重推考。
安如石啓曰,開政事命下,而廳中只有臣如石及同副承旨朴廷薛。臣以代房,當進兵批政廳,而吏批政廳,無進去之員,何以爲之?敢稟。傳曰,吏兵批兼進。
吏曹判書洪宇遠,牌不進。
再有政。
吏批,行判書洪宇遠未肅拜,參判未差,參議柳命天進,右副承旨安如石進。啓曰,判書洪宇遠未肅拜,參判未差,小臣獨政未安,何以爲之?敢稟。傳曰,只出緊任。
以權瑍爲修撰,以李夏鎭爲兵曹參判。以下缺
傳曰,弘文錄,歲翻後趁卽爲之事,曾有下敎,而到今不爲擧行耶?問啓。政院啓曰,命下矣。問于玉堂,則以爲本館錄,旣已爲之,而吏曹判書洪宇遠,病未出仕,故都堂錄,不得爲之云矣,敢啓。傳曰,明朝吏判命招,都堂錄,趁卽爲之,可也。
兵曹判書金錫胄,請對入侍時,今十一日朝參爲之事,下敎。
兵曹判書金錫胄,請對入侍時,金錫胄所啓,卽今武弁中,可用之人,多出外方,京裏閑住者絶少。如前水使李世選·梁禹及,因左水營貿販事被彈,至於直爲定配,而此事本非此人之創開者,不過白地無策,遵用謬例而已,今則已爲蒙放,若得職牒還給之恩典,則可以隨才調用矣。武臣之稟旨還給告身,曾有前例,故敢此仰達。上曰,李世選·梁禹及,職牒還授,可也。又所啓,本曹堂上·郞廳,比他司最多,故奉使·差祭·公故亦多,而典僕甚少,茶供有無以成樣。辛亥年間,請得刑曹定屬奴婢二十五口矣,此奴婢皆是外居,只納貢布,本曹所不足者,非布木數十疋,貢布甚爲不關,此則竝皆還送刑曹,以京居二十口換送事,分付于刑曹及掌隷院,何如?上曰,依爲之。以上燼餘朝報竝謄
上在昌慶宮。停常參·經筵。
辰時巳時,日暈兩珥。午時,日暈。夜五更,黑雲一道如氣,起自南方,直指艮方長竟天,廣尺餘,良久乃滅。
下直,靈光郡守朴紳,禮安縣監李材吉,金溝縣令沈相,永同縣監姜琛。
安如石啓曰,大司憲李堂揆,持平金鼎台·尹義濟,避嫌退待,執義宋挺濂,掌令李綸在外,掌令李華鎭未肅拜。今日監察茶時之意,敢啓。傳曰,每以監察茶時,事未妥當,未肅拜人員,牌招察任。
掌令李華鎭啓曰,臣累玷臺席,絲毫無補,只事瀆擾,臣罪萬死。本府前啓中,以論事顚倒,有校理李湜遞差之事,而第臣與前大司憲尹鑴,同時見遞於玉堂,則臣於伊日處置,嫌不敢是非,何可晏然仍冒?請命遞斥臣職。答曰,勿辭,退待。
大司諫閔宗道啓曰,臣以曾經平安監司時,治獄疏漏事,被推未勘,不可晏然仍冒,請命遞斥臣職。答曰,勿辭,退待物論。
謝恩,吏曹判書洪宇遠。
朴廷薛啓曰,吏曹郞廳來言,臺諫有闕,政事何以爲之?敢稟。傳曰,明明日爲之。
朴信圭,以兵曹言啓曰,政院啓辭,今己未年例守令薦單子,一百三十四張,邊將薦單子,一百三十二張捧入,而應薦不薦人,令該曹察處宜當。其中全羅左水使金世器,右水使睦存善,皆是西班堂上官,則非年例應薦之人,其所薦守令·邊將單子四張,竝爲拔去之意,敢啓。傳曰,知道事,命下矣。除在外老病邊將,應薦不薦人員,別單書入之意,敢啓。傳曰,知道。
又以刑曹言啓曰,發遣郞廳,典獄署摘奸,在囚罪人,或解枷,或解杻,或無足鎖,或出長房,事極寒心。本署下人等,自本曹從重治罪,而當該入直官員,尸居不能檢飭之狀,委屬可駭,爲先汰去,從重推考,以懲日後,何如?傳曰,依啓。其尸居不職之狀,誠極痛駭,拿問定罪。
玉堂沈檀箚曰,伏以大司憲李堂揆,以凡擬試官,承牌不進,而先罷後推者,問備照勘之時,例用違令之律,至於試官受點後,有故改付標者,曾無論罰之事。昨者照斷鄭載禧之推考也,循例引用此律,而不覺其承牌受點之有異矣。今有此公事還出給之敎,臣之擬律失當之失者著矣。且臣以權是經處置措語之歇後,見非物議,以此以彼,俱難一刻仍冒。持平金鼎台,以臣傳啓事,來詣臺廳,伏見前判決事鄭載禧,照律公事還出給之敎,照律乖當之失,臣實難免,不可晏然臺席。持平尹義濟,以本府所論李佖事,卽臣父爲憲長時所發也,僚議同異之際,臣有難可否於其間,至於副校理李湜遞差之啓,尤有所不敢隨參之嫌,以此以彼,俱難晏然仍冒。大司諫閔宗道,以臣以曾任平安監司時,治獄疏漏事,被推未勘,不可晏然仍冒。掌令李華鎭,以本府前啓中以論事顚倒,有校理李湜遞差之事,而第臣與前大司憲尹鑴,同時見遞於玉堂,則臣於伊日處置,嫌不敢是非,何可晏然仍冒?竝引嫌而退。見非物議,固難在職,擬律失當,其例應遞,嫌不聯名,自有近例,被推未勘,不可仍在,不敢處置,其勢亦然。請大司憲李堂揆,持平金鼎台,行大司諫閔宗道,遞差,持平尹義濟,掌令李華鎭,出仕。取進止。答曰,依啓。
京畿監司書目,漣川呈,以判府事許穆箚子上送事。啓。答曰,省箚具悉卿懇。已悉予意於前後承宣之往諭,復何多誥?噫,古人云,儒賢去就,關時運之盛衰。況今以宿德重望,不思共濟之義,棄予長往,此豈特予心缺然而已?實係國家之安危。惟卿體寡昧之誠意,念國勢之孔艱,亟回遐心,須速登途,毋負佇望。
安如石啓曰,大司諫閔宗道,再啓煩瀆,退待物論矣。傳曰,知道。
又啓曰,掌令李華鎭,再啓煩瀆,退待物論矣。傳曰,知道。
朴信圭啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。燼餘朝報
上在昌慶宮。停常參·經筵。
申時,日有兩珥。夜一更,月暈,回土星。二更,月入東井星。
藥房都提調權大運,副提調尹深啓曰,日晷漸長,春寒稍解,伏未審聖體,若何?再昨伏承咳嗽之候,幾盡差愈之敎,不勝喜幸之至,卽今已爲平復如常乎?臣等尙有區區之慮,敢來問安。答曰,咳嗽之候,今已差愈矣。勿爲問安。
謝恩,昌原府使李彭壽,興陽縣監曺挺夏,訓鍊主簿李咸,宣傳官閔暹,白峙僉使陳孝謙,戶曹佐郞崔東老,待敎柳世鳴。
備邊司郞廳,以領左相意啓曰,戶曹判書李元禎,雖有情勢難安者,客行入京不遠,都監事務方急,一向引入,久不行公,殊甚未安,李元禎推考,卽爲牌招察任,何如?傳曰,允。又啓曰,勅使接見時問答說話,政院之所書入者,別無可以加減者,而岳州收復之說,添入於末端,宜當,略爲措辭,書送於政院之意,敢啓。傳曰,知道。
閔就道,以迎接都監言啓曰,遠接使移文內,京中七宴中,二度宴,則不可不設行,雖未及定奪於勅使,通官之意如此云。以親臨宴及宰臣宴各一度,措備待令之意,分付各該司,一邊移文于遠接處,何如?傳曰,允。
權瑎,以堤堰司言啓曰,以水車造作事,扶餘居李敏哲給馬上送事,前月初三日榻前定奪後,卽爲分付忠淸監司,則以爲出去遠地,未及還來云。催促上送事,再度申飭,而今幾四十日,尙不上來,敏哲,固有其罪,監司亦難免不能嚴飭之責。忠淸監司慶㝡,爲先推考,李敏哲,使之急速上送,何如?傳曰,允。
朴信圭,以備邊司言啓曰,畿甸之饑饉,到春益甚,兩西,亦必無異,苟可以省弊之道,宜無所不用其極。凡大小使命,竝除茶啖,宰臣以下,受由往來者,亦依在前荒歲之例,勿爲支待事,分付三道監司及開城留守處,以除一分之弊,而使命除茶啖一款,則三南一體施行,何如?傳曰,依啓。
閔就道,以吏曹言啓曰,今己未年年例守令薦,應薦不薦人員抄出,別單書入之意,敢啓。傳曰,知道。
京畿監司吳始復,勅使迎接事出去。
遠接使書目,勅行,初五日安州止宿事。燼餘
上在昌慶宮。停常參·經筵。
申時,日暈。
下直,碧沙察訪崔俊明。
閔就道啓曰,明日常參·經筵,取稟。傳曰,停。
安如石啓曰,大司憲·持平一員未差,執義宋挺濂,掌令李綸在外,掌令李華鎭,持平尹義濟呈辭,今日以監察茶時之意,敢啓。傳曰,呈告人員,竝牌招察任。
掌令李華鎭啓曰,卽者同僚以應避之嫌引避,臣當爲處置,而臺規有前啓,則必連啓而後,方可處置矣。本府前啓中,以處置顚倒,有校理李湜請遞之事,臣亦於李湜處置中見遞者也。今於李湜遞差之啓,嫌不敢連啓,則又何敢處置同僚乎?決不可晏然仍冒,請命遞斥臣職。答曰,勿辭。
朴信圭啓曰,掌令李華鎭,再啓煩瀆,退待物論矣。傳曰,知道。
持平尹義濟啓曰,臣父臣鑴,今日政除憲長,臣在法當遞,請命遞斥臣職。答曰,勿辭。
安如石啓曰,持平尹義濟,再啓煩瀆,退待物論矣。傳曰,知道。
司諫睦林儒啓曰,新除授執義宋挺濂,時在慶尙道三嘉地,請斯速乘馹上來事,下諭。答曰,依啓。
朴信圭,以都摠府言啓曰,都摠管金宇亨,除標信漢城府坐起進去之意,敢啓。傳曰,知道。
閔就道,以弘文館言啓曰,本館僚員,近甚不齊,下番只有修撰權瑍,而今日政,移拜他職,他無見存之員。新除授修撰睦林儒,卽爲牌招入直,何如?傳曰,允。
朴信圭,以兵曹言啓曰,今月十一日,迎勅習儀時,擧動各差備應入之軍,二百九十九名,而各處派定之軍,已盡除出,三角·木覓山·川等處祭軍,明日爲始,當爲定送,故更無推移辦得之路,其中一百五十九名,依例扈輦隊出用,而不足一百四十名,給價坊民,調用之意,分付漢城府,何如?傳曰,允。
謝恩,司諫睦林儒,典籍魏定相。
開城府問安承旨權瑎出去。
禮曹啓曰,親臨宗室殿講吉日,以今二月望前擇日事,命下矣。勅使將於今十四日入京,其前無故之日不多,殿講吉日,似當差退於勅使回還後,何以爲之?敢稟。傳曰,然則以念後擇日,可也。
遠接使書目,勅行,初六日肅川止宿事。又書目,初七日平壤止宿事。
吏曹參議柳命天初度呈辭。入啓。給由。
禮曹判書吳始壽上疏。大槪,兼帶判金吾,懇乞遞免,以便公私事。入啓。答曰,省疏具悉卿懇。事勢果如疏辭,以次官代行,似無不可,卿其安心勿辭焉。
有政。
吏批,以權迪爲司諫,閔宗道爲弘文館副提學,睦林儒修撰,鄭維岳爲兵曹參判,申晸爲同義禁,吳斗寅爲戶曹參判,權儧爲監察,李世基爲陰城縣監,朴滈爲敬陵參奉,李有濟爲北部參奉,李㝡爲監察,李壽慶爲密陽府使,呂翼齊爲司評,張世南爲禁府都事,睦來善爲右參贊,李夏鎭爲大司諫,韓范齊單付典籍,金儁相爲持平,吳挺昌爲吏曹參判,李迪吉爲司饔主簿,丁昌燾爲禮曹參議,李萬封爲禮曹正郞,安漢珪爲工曹正郞,金禹澤爲工曹參判,柳埴爲典獄奉事,尹鑴爲大司憲,權瑍爲吏曹正郞,琴聖奎爲學諭,申懹爲承文副正字,趙珩,今加崇祿,李郁,今加通政。
禁府啓曰,前西生僉使李元吉,拿問處置事,傳旨啓下矣。李元吉,前以慶尙右水使狀啓,方在囚繫中,囚單子不爲書入之意,敢啓。傳曰,知道。
兵批,行判書金錫胄出使,參判李夏鎭服制,參議鄭重徽病,參知兪夏益進,左副承旨朴信圭進。
以李堂揆爲副護軍,閔宗道·金鼎台爲副司直。燼餘
上在昌慶宮。停常參·經筵。
下直,慶尙都事金正夏,碧團僉使李世曾。
謝恩,右參贊睦來善,禮曹參議丁昌燾,正郞李萬封,兵曹參判鄭維岳,同義禁申晸,吏曹參判吳挺昌,司饔主簿李迪吉,承文正字申懹,典籍韓范齊。
安如石啓曰,行大司憲尹鑴未肅拜,執義宋挺濂,掌令李綸在外,掌令李華鎭,持平尹義濟避嫌退待,持平金儁相奉命在外,今日以監察茶時之意,敢啓。傳曰,知道。
閔就道啓曰,明日朝參擧動及迎勅習儀,明明日親臨宴享習儀相値,此兩日視事,頉稟。傳曰,知道。
備忘記,傳于朴信圭曰,今下弓矢,碧團僉使李世曾處,給送。
尹深啓曰,左右相來詣請對矣。傳曰,引見。
弘文館校理沈檀箚曰,竝引嫌而退·相避之法,在下應遞,嫌難處置,其勢固然。請持平尹義濟遞差,掌令李華鎭,出仕。答曰,依啓。
朴廷薛啓曰,吏曹郞廳來言,臺諫有闕,政事,取稟。傳曰,明明日爲之。
遠接使書目,勅行,初八日黃州止宿事。
左尹南九萬上疏。大槪,受由還歸,不可久曠職務,乞蒙恩遞,兼陳所懷事。入啓。答曰,省疏具悉。所陳之事,予甚驚駭,當令各司該掌,査覈處置,而疏末事,看來尤極寒心,亦令攸司,趁速明覈稟處,以正風敎,卿其勿辭,救護母病。
上謂承旨曰,南九萬上疏,末端所陳一款,有關風敎,令該曹斯速開坐,査覈稟處。
左右相入侍時,明日朝參,過勅行後,令該曹更爲取稟事,下敎。
上曰,李敏哲,旣已上來云,水車造試後,內入看品事,分付堤堰司。
知義禁睦來善·金宇亨,同義禁申晸上疏。大槪,長官方在職次,次官代行,事體未安。許令臣等,進詣於判義禁所在之處,同議修啓事。入啓。答曰,省疏具悉。當依疏辭施行。
獻納具崟辭職上疏。入啓。踏啓字。
明日朝參時,出宮,三嚴,辰初一刻。
禁府啓目,閔枋元情云云,刑推,何如?啓除刑推照律。
領議政許積上疏。大槪,乞賜斥免,以快物議事。入啓。答曰,省卿疏辭。洪女之醜行,族黨之做出虛言,昭著難掩,明覈之後,罪有所歸,卿何過慮,若是其太過乎?卿其安心勿辭,速出行公。仍傳曰,遣史官傳諭。
未時,上御進修堂,左右相請對引見。左議政權大運,右議政閔熙,行都承旨尹深,記事官李蓍晩,記事洪萬朝,記事官睦林一入侍。權大運曰,雨後日氣涼冷,此時聖體,若何?上曰,無事。大運曰,感冒之餘,咳嗽之症,閭閻之人,亦未易差矣。上曰,咳嗽則今已盡差矣。大運曰,近來日氣,連甚不佳,兩慈殿氣候,何如?上曰,安寧。閔熙曰,玉色則甚爲和暢矣。大運曰,別無大段事,而有時急定奪之事,故入來請對矣。今番勅使之來,郊迎一事,群下之情,皆以爲悶矣。卽令閭閻間痘患,尙未乾淨,路傍則雖令辟去,乾淨未易,此時郊迎,實爲可悶,不但臣等之意然也,群下之情,皆如此。彼若牢拒,則雖無可奈何,而以此實狀,試請於彼,不得請然後,出迎亦可矣。缺大運曰,先遣重臣,使之周旋,而如不聽許,則吏曹判書,可以更遣,此兩擧則似不可已也。熙曰,彼人亦以痘疫爲重,以此爲言,則似必聽矣。上曰,初則以痘患,與前差異,故欲爲出迎矣,今則痘患,無止息之期耶?戶曹糜費及使臣往來之際,西路人馬,亦似難支,今則出迎似可矣。大運曰,糜費幾至數千兩,驛馬廚傳,亦不無其弊,而此皆不足恤也,其弊亦幾許耶?兵曹馬騎去人馬之弊,亦安有哉?上曰,彼來者正一品,而上使性又苛察云,郊迎似不可已也。大運曰,前年勅使時,則自上方在調攝中,決不可出迎,故小臣往請之矣,今則上候雖安寧,而特以拘忌之疾,難於出迎,故欲別遣重臣以請之,彼之堅執,若不如前春之甚,則雖只遣重臣,亦可以成事矣。缺
左右相請對時,左議政權大運所啓,上年農事,畿甸尤爲失稔,而其中九邑,又爲尤甚,卽今流散相繼,此時田稅,收捧實難,待秋成退捧,何如?上曰,依爲之。又所啓,京畿監司,各陵春奉審,今當爲之,而卽今民事孔棘,又値勅行,自前凶年則春奉審,或有不爲之時,而若有可改之事,各陵參奉,亦有稟報之例。春奉審,依前例停止,以除畿甸一分之弊,何如?上曰,依爲之。燼餘朝報竝謄
上在昌慶宮。停常參·經筵。
下直,西北萬戶元萬壽。
謝恩,大司諫李夏鎭。
備忘記,傳于朴信圭曰,今下弓矢,西北萬戶元萬壽處,給送。
行大司諫李夏鎭啓曰,昨以申應昌事,前後刑官一時被參於憲府,臣卽其一也。推緘纔下,未及照勘,何敢冒居臺閣?請命遞斥臣職。答曰,勿辭,退待物論。
閔就道啓曰,小臣迎勅習儀進去,下直。傳曰,知道。
閔就道,以迎接都監言啓曰,儺禮軒架,三度習儀時,例爲曳出郊外,而出入之際,非但有破傷之患,前期調發市人,亦甚有弊。依近例,勅使入京前一日,早朝出往慕華館,兼行私習儀之意,敢啓。傳曰,知道。
持平金儁相,請還收前參贊閔維重,前參判李端夏敍用之命,慶尙右兵使李佖,削去仕版。請令攸司,還囚申應昌,窮覈重處。措辭竝見上引嫌而退。推緘未勘,勢難在職,請大司諫李夏鎭,遞差。答曰,已諭毋煩。處置事,依啓。
吏曹參議柳命天再度呈辭。入啓。遞差。
刑曹啓目,許堅,係是朝官,移義禁府處置,何如?啓,依允。
義禁府,許堅拿囚。啓。
遠接使書目,勅行,初九日瑞興止宿事。
領議政許積初度呈辭。入啓。傳曰,不允批答。王若曰,纔收丐閑之請,予用欣欣,又上引疾之辭,卿胡邁邁?實國家安危之所係,而卿身進退之難輕,念先后付托之丁寧,愧小子誠意之淺薄。予當畢說,卿可深思。追先帝遇而報先帝爲心,漢諸葛所以告後主,有社稷臣以寧社稷爲悅,鄒孟氏之所以論大臣,試以玆二事而言之,固未可一日而去矣。矧今天時人事,無一可恃而安,惟此國計民憂,凡百罔知攸措,非卿宿德重望,則何以鎭服輿情,非卿敏識英猷,則何以酬酢重務?況當客使之將迫,責應多端,詎合碩輔之求閑?遜讓宜止。苟論古人,爲其主鞠躬之義,亦知今日,非卿袖手之時。或慮卿筋力之衰,年紀雖已向暮,若謂卿疾恙之劇,朝廷蓋纔隔晨,抑有他不安於卿心乎?此非予所望於卿者。惟彼誣妄之說,予固洞知,自當明覈而治,卿何過慮?終始裨補,冀效盡瘁之誠。反覆思惟,斷無釋負之理,亟回乞解之志,益勵濟屯之謨。於戱,夷險不渝,方得眞宰相體,休戚與共,可見古君子心,休煩無益之遜辭,允副求助之盛意。所辭宜不允,故玆敎示,想宜知悉。知製敎沈檀製進燼餘朝報竝謄
上在昌慶宮。停常參·經筵。
昧爽,東方有氣如火光。辰時巳時,日暈。夜五更,乾方有氣如火光。
閔就道啓曰,明日常參·經筵,取稟。傳曰,停。
尹深啓曰,小臣南別宮親臨宴享習儀進去,下直。傳曰,知道。
閔就道啓曰,勅使入京翌日,當有頒赦之擧,大提學明朝牌招,敎文製進之意,敢啓。傳曰,知道。
朴信圭,以備邊司郞廳,以左·右相意啓曰,郊迎請停事,別遣重臣金宇亨,不得請,則繼遣戶曹判書李元禎,期於得請之意,已爲陳達於榻前矣。卽見李觀徵·金宇亨聯名狀啓,則以上候未寧爲主,而不以拘忌之疾大熾,難於出迎歸重,其所措語,與臣等指揮以送者,大不相同,殊甚可怪。且觀勅使所答,似非牢拒之意,在我之道,不爲更請,亦涉不實。卽今形勢,決不可動駕於郊外,戶曹判書李元禎,除肅拜急急出送于中途,善爲措辭開諭,以回其聽,何如?傳曰,允。
朴廷薛,以吏曹言啓曰,咸鏡監司有闕,依近例,令備邊司議薦,何如?傳曰,允。
又以忠勳府言啓曰,今正月二十五日晝講時,都承旨鄭維岳所啓,曾見忠勳府所進。功臣錄券,今因進講綱目中,丹書鐵券·金匱石室之語,而有所覺悟,陳達矣。功臣錄券,不但國朝三百年勳盟之籍,皆載於此,至有列聖御諱,而惟於本府藏置一件而已,他無所藏,若有事變,恐不無閪失之慮,殊非藏之金匱石室之意也。向者漢城府戶籍,猶且慮其意外之患,藏之江華,況此列聖御諱所付之錄券乎?令本府別爲謄出一件,藏之江華史閣,何如?上曰,依爲之,而謄書之後,使史官奉藏於江華史閣,可也事,命下矣。功臣錄一件,旣已淨書,移送春秋館之意,敢啓。傳曰,依啓。
朴信圭,以兵曹言啓曰,擧動臨迫,而新除授參知禹昌績,時在黃海道平山地,勢未及上來,今姑改差,其代,今日內以在京無故人,口傳差出,何如?傳曰,允。
吏批,口傳政事,以丁昌燾爲參知。
以陳孝達爲右邊捕盜從事官。
謝恩,慶安察訪張,監察權儹,永達萬戶洪靑雲。
遠接使書目,勅行,初十日平山止宿事。
又書目,勅行,十一日開城府止宿事。
兵曹照目,咸鏡監司李元祿矣道臣之子,借騎驛馬,軍官以私行,公然乘馹,而竝不持馬牌,三疋卜駄,不用該營貰馬,直用驛乘,罪決杖一百,流三千里,告身盡行追奪,私罪。〈啓〉功減一等。
府啓,請前右參贊閔維重,前參判李端夏敍用之命,還囚申應昌,窮覈重處事。措語竝見上民人等,紙牌受出後,不謹看守,或致閪失,誠爲可惡,而第常漢輩,衝冒雨雪,長在道路,一片之紙,有難保三載之佩持,若以其不謹看守,略干科罪,則可也,至於勒徵贖物,則大不可矣。今聞漢城府改紙牌後,以紙牌還收之際,閪失之人,其數過萬,每名必徵贖錢七十文,四方多邑,如效之,徵贖無藝云。當此飢歲,大命近止之時,有如此許多徵贖之擧,怨聲載路,謗言盈巷,請令該府,紙牌閪失者,切勿徵贖。答曰,不允。末端事,當令廟堂議處焉。
大司憲尹鑴辭職上疏。入啓。
有政。
吏批,行判書洪宇遠病,參判吳挺昌進,參議未差,右承旨閔就道進。
吏批啓曰,判書洪宇遠病不來,參議未差,小臣獨政未安,何以爲之?答曰,仍爲之。
以丁昌燾爲兵曹參知,申㶅爲禮曹正郞,朴泰尙爲宗簿寺正,李一舟爲尙衣主簿,睦天成爲獻納,李萬封爲司藝,兪夏益爲大司諫,李湜爲持平,柳命天爲戶曹參議,金鼎台爲直講,李東植單付成均博士,尹義濟單付直講,丹原守江,今加明善,幼學趙天南,今加通政。燼餘
上在昌慶宮。停常參·經筵。
自午時至酉時,日暈。夜一更,月暈。
下直,統制使李仁夏。
謝恩,判決事睦昌明,五衛將徐弘履,宗簿正朴泰尙,參知丁昌燾,尙衣主簿李一舟,宣傳官邊是泰,禮曹正郞申㶅。
安如石啓曰,卽見戶曹判書李元禎狀啓,則郊迎一款,旣已得請,問答說話中,僉大人冒寒驅馳之下,添入致謝之意,何如?傳曰,允。
又啓曰,郊外擧動,雖已停止,親臨受勅,似不可已。依當初儀註,仁政殿行禮之意,分付擧行,何如?傳曰,允。
又啓曰,明日勅使入京,視事,頉稟。傳曰,知道。
領議政許積再度呈辭。入啓。傳于尹深曰,不允批答。王若曰,旣寢告老之請,貴相知心,重尋引疾之章,曾是不意,卿何罔念?予欲無言。顧今日國計民憂,無可恃者,而比歲天災時變,胡至此乎?事有更張,固未見其成效,俗漸澆薄,殆不勝其興訛。嗟小子之無良,誰與爲國,敬大臣則不眩,其忍捨卿?惟卿衆望所歸,早躋具瞻之位,三朝締搆,繄誰之功?數年支撑,寔卿之力。軍籌指畫,中外恃而自安,廟謨周旋,上下倚而爲重,肆負扆仰成者切,故憑几付托之深。縱禮典之可稽,旣不許求退之懇,伊窾言之自恣,何足爲引咎之資?事體萬有不然,虛妄一言足蔽。恢休休有容之量,鎭物浮囂,盡蹇蹇匪躬之忠,追先殊遇。念遲暮勞勩之極,陰陽或愆,然日昨可否於前,精神愈旺,方自喜幸於意,何遽若遺?大失期待之望,不知所諭。況客使儐接之際,責應多〈端〉,非碩輔退休之時。事機難料,毋爲釋負之計,益殫盡瘁之誠。於戱,固否德難與有爲,然先王遽可望也,雖時勢已至於此,忍國事都付奈何?庶諒虛懷而任卿,休執煩辭而困我。所辭宜不允,故玆敎示,想宜知悉。知製敎具崟製進
直講金鼎台上疏。大槪,敢達所懷,冀蒙聽納事。入啓。答曰,省疏具悉。許堅之拿問,蓋欲觀其供辭而處之,豈有他意哉?疏事,査覈後,自可辨矣。
掌令李華鎭啓曰,李佖削版之論,臣於昨日,率爾停啓矣。及今聞之,大有物議,槪佖之所犯,非但辭語之悖妄,前罪未湔,有難容貸,而臣未及細思而遽停,無非臣昏謬之致。旣已見非公議,何敢一刻仍冒?請命遞斥臣職。答曰,近日臺官因一嗣基誣飾之辭,請罪將兵之臣,予實駭然矣。爾之停啓,誠爲得體,有何可避之嫌乎?勿辭,勿爲退待。
尹深啓曰,左議政,戶曹判書李元禎,來詣請對矣。傳曰,引見。
安如石啓曰,吏曹郞廳來言,臺諫及咸鏡監司有窠,政事何以爲之?敢稟。傳曰,明明日爲之。
答大司憲尹鑴疏曰,省疏具悉卿懇。今聞大臣之言,其言之爽實,予固洞知,於卿別無所嫌,卿其安心勿辭,從速入城,以副至望。仍傳曰,遣史官傳諭。
朴廷薛啓曰,大司憲尹鑴上疏批答,遣史官傳諭事命下,而城門垂閉,明日待開門傳諭之意,敢啓。傳曰,知道。
敎統制使李仁夏書。王若曰,撤彼桑土,備在陰雨之先,簽我舟師,孰任鈐轄之重?玆循僉擧,用畀中權。越在龍蛇顚沛之初,肇建是號,爰命爪牙首事之將,庸顯厥功。伊當時規畫設施,有能言者,及累朝詢訪愼簡,蓋皆得人。傅海開營,摠一國之大勢,乘障制閫,按三道之要衝。名城大寨之所綴聯,犀甲戈船之所徵發,期爲屛翰之地,實難統禦之才。顧今危亂之形,不翅災異之警。肆予飯不忘於鉅鹿,煩卿威自伏其長鯨。惟卿隴西家聲,圯下鞱略,州符閫節,蔚有已試之能,治法証謀,絶無自用之智,可謂得予良將,咸曰是祖有孫。玆授卿云云,控扼兩湖而嶺爲根本,摠兼二使而責重樓船,明號令進退之方,審淘汰抽捕之弊。如或嗜欲不節,終恐府庫非財,必須澡潔自持,乃可表率諸鎭。舟楫四通之路,常飭譏証,楯櫓新築之城,試講防守。其他各項措置之要,亦在節目弛張之中。於戱,本强則精神折衝,得理則政化順達,苟懷灑泣登舟之志,庶有傾河洗兵之期。故玆敎示,想宜知悉。知製敎具崟製進
遠接使書目,十二日坡州止宿事。燼餘朝報竝謄
酉時,上御進修堂。左議政權大運,戶曹判書李元禎,都承旨尹深,假注書權德卲,記事官洪萬朝·睦林一。大運進曰,峭寒雖解,尙未和暖,上候,若何?上曰,無事。大運曰,兩慈殿氣候,若何?上曰,安寧。大運曰,都城內外,痘患大熾,自上若出郊迎勅,則大以爲慮矣,遣重臣得請,誠爲幸矣。元禎曰,臣往勅使處,以群下皆以痘疾熾滿爲慮,而上意則不計此患,必欲出郊之意,縷縷言及,則渠等答云,俺等奉天子之命以來,則國王不爲出郊迎勅,似爲未安,而第國王出郊而添傷,則天子聞之,亦以爲慮云矣。大運曰,接勅時問答說話中,挿入不爲郊迎一款,以致謝意,何如?上曰,此事則政院已爲書入矣。大運曰,聞勅使將有以皇帝之命問安云矣。上曰,年前勅使來時,亦有此擧矣。大運曰,勅使若以皇帝言,有問答之擧,則自上當北向三叩頭矣,臨時當進達矣。缺大運曰,國家多事,而首相引入,極可悶也。上曰,洪哥做出之言,不足爲嫌,而首相引入,今當國家多事之日,誠爲可悶矣。大運曰,臣當詳陳顚末矣。臣與首相,會於右相家,首相言于臣等曰,吾家有不測之變,將欲陳疏上達矣。臣與右相答曰,士夫家,遭如此之變,而善處者,多有之至於陳疏,上煩天聽,則未知其可也云矣。今見南九萬疏,則云無一人爲殿下言者,臣等知而不達,又止其陳疏,罪實大矣,不勝惶恐。上曰,伊時卿等,不過慮其紛擾,止其陳疏,有何所失?大運曰,許堅之事,臣未知其實狀何如,而今方査覈,堅若有罪,罪之可也,此豈首相之所知?上曰,堅會洪族,欲明言厥妻之過惡,而出之矣,反遭其搆誣矣。大運曰,堅在他家,首相何由卽知之?首相適於伊日,赴方物封裹之坐,抵暮歸家,雖有此事,何以知之?得惡婦而遭此意外之變矣。第此時引入,誠可悶也。上曰,行査後,則自當行公矣。大運曰,聖明若不以首相在家不知,而累次敦諭,則首相當出矣。大運曰,自上咳嗽之候,盡解乎?上曰,得之易,而快差難矣。大運曰,近日湯藥·丸藥,俱爲進御乎?上曰,逐日服之矣。大運曰,駱粥大有所補,進御似當矣。上曰,駱粥,予嘗嗜之,着實服之矣。大運曰,臣曾養老母,雖夏月,連用駱粥,補益不貲矣。大運曰,九萬疏,又言尹鑴斫取禁松之事,臣雖不見鑴之家舍,聞鑴,頃賣恩賜馬,得如干價買取恭靖大王子孫墓山之木,而厥主呈漢城府許斫,然後買來椽木云矣。元禎曰,臣見其家舍,皆是舊材也。深曰,臣亦見之,大都十餘間架,而千株之說,則決非實狀也。大運曰,臣聞諸柳赫然曰,尹都憲,由我而獲戾矣。訓局有舊退材,故納價發賣,而尹買此材作舍矣,致有人言,此實由我而獲戾云矣。且近來禁令解弛,四山之內,偸斫之痕無數,今若不審鑴家用材之多少,只摘山中斫痕,而一一歸罪於鑴,則不亦冤乎?上曰,南九萬疏中尹鑴事,欲知九萬所言之虛實,使之査覈矣。今聞大臣·重臣之言,其言之不實,明白可知,勿爲査覈,可也,以此分付該府。燼餘
上在昌慶宮。停常參·經筵。
辰時巳時,日暈。申時,日暈。酉時,日暈左珥,暈上有戴,色內赤外靑。夜自一更至五更,月暈。
安如石啓曰,明日頒敎陳賀,明明日國忌齋戒,再明日國忌正日,此三日視事,頉稟。傳曰,知道。
安如石,以迎接都監言啓曰,勅使到迎恩門,勅書上龍亭後,罷其觀戱,仍爲前進矣,敢啓。傳曰,知道。
辰時,上出仁政殿,迎勅如儀。禮畢後,上陞殿內,勅使以皇帝言,口傳曰,國王平安否?上曰,皇帝存問,出於格外,不勝惶感。仍問于勅使曰,欲北向叩頭,以示感激之命,何如?勅使曰,惟王所爲。上乃北向叩頭,仍請出小次,勅使許之。上乃出西邊小次,勅使亦出東邊幕次。小頃,上還入殿內,西邊東向立,勅使亦入殿內,東邊西向立。上曰,皇帝氣體,若何?勅使曰,平安。上曰,皇太子好經痘疫,此實莫大之慶,不勝欣喜。勅使曰,好經痘疫,不勝喜幸耳。上曰,太皇太后皇太后氣候,何如?勅使曰,平安。上請就坐交倚,勅使曰,國王先坐,然後當就坐。上曰,客先坐,然後主人當就坐。勅使曰,主人當先坐。上曰,然則主客一時竝坐,何如?勅使曰,固當爭執,而國王未寧之中,久立爲未安,當一時竝坐。上就坐交倚,勅使亦坐交倚。上曰,諸王安否?勅使曰,平安。上曰,僉大人,冒寒驅馳,身苦必倍,氣力何似?勅使曰,國王德分,無事來到。上曰,迎勅禮重,鄙意不計拘忌之疾,亦不計宿患之添傷,必欲力疾出郊矣,諸臣過生憂慮,冒瀆至再,僉大人不以爲咎,曲從其請,感則深矣,而權停大禮,不勝悚仄未安之至。勅使曰,迎勅之禮固重,而國王未寧之故,大臣亦請其停止,俺等若不許而使之郊迎,則皇帝聞之,亦以爲病患如此,則何不許其權停耶?必非俺等,故許之矣,有何未安之事乎?上曰,小邦不幸,連歲凶歉,公私蕩竭,一路接待,殆不成樣,而不但僉大人,不以爲過,宴享茶啖,亦皆減除,此實出於僉大人軫念小邦之弊,而在主人之道,殊甚埋沒,還切愧赧。勅使曰,一路極盡接待,遠接使亦爲善待,而再再如此,不敢當矣。上曰,南方久未平定,小邦亦以爲慮,今聞岳州已爲收復云,不勝喜幸矣。勅使曰,吳三桂叛後,皇帝欲擊之,恐民多事,故不爲擊之矣。三桂死後,四處皆降,今又岳州投降,國王亦豈不喜幸耶?上曰,天下將不久大定,尤幸尤幸。勅使曰,以此爲喜云,亦幸耳。上命御前通事,請行茶禮於勅使,勅使曰,茶禮則可爲之,而恐有妨於國王調攝之道矣。上曰,雖有病患,其在主人之道,不可廢也。勅使曰,纔於幕次,雖已茶啖,而國王之意如此,可以仰副矣。仍行茶禮訖。上謂勅使曰,請賜茶通官。勅使〈曰〉,欲賜則賜之。乃賜茶通官訖。勅使曰,國王未寧中,久坐冷處爲未安,請退去。上曰,予之久坐,不足爲慮,而僉大人行役之餘,恐貽勞苦也。勅使曰,俺等別無勞苦,而國王未寧之中,如是久坐未安,罷去宜矣。遂起去。上送至階上。上還宮後,藥房·政院問安。答曰,知道。
安如石啓曰,勅使出仁政門,遣史官問安,則答以遣近侍下問,不勝感激云矣,敢啓。傳曰,知道。
朴廷薛啓曰,小臣館所問安進去,下直。傳曰,知道。
又啓曰,小臣馳進館所問安,則勅使答以遣中使賜問,不勝感激云矣,敢啓。傳曰,知道。
安如石啓曰,勅使旣已入京,今日爲始,事變假注書入省記之意,敢啓。傳曰,知道。
又以迎接都監言啓曰,卽者勅使來入館所矣,敢啓。傳曰,知道。
又以迎接都監言啓曰,勅使送言曰,庭戱觀光,聞有古事,而才人多是遠方居生者云,留滯有弊,盡爲放送,可也云,故才人等,沒數放送之意,敢啓。傳曰,知道。
又以迎接都監言啓曰,卽者勅使以開春停北邊結棚之意,言於譯官,依其言擧行矣,敢啓。傳曰,知道。
又以迎接都監言啓曰,使差備譯官,依例請行見官禮,則勅使以爲仁政殿宣勅時,已與百官相見,不必更爲行禮云矣,敢啓。傳曰,知道。
又以迎接都監言啓曰,勅使旣入館所,各色郞廳,依例輪回直宿之意,敢啓。傳曰,知道。
又以迎接都監言啓曰,兩勅使皆喜看畵格,欲目見起畵,故畵員四人,分入上副使房之意,敢啓。傳曰,知道。
又以迎接都監言啓曰,勅使入京日茶啖,依例備待於闕內矣,勅使使之待候於館內,故到館後,卽爲入給,而館所茶啖,亦爲入給,則無弊捧之矣,敢啓。傳曰,知道。
又以迎接都監言啓曰,勅使入京翌日,例爲下馬宴日次,而自上旣不得郊迎,則勢難親臨,故雖不得親臨設行,宰臣宴則不可不設行之意,先令譯官,問於大通官,觀其所答,似爲便當。大臣之意,亦如此,敢此仰稟。傳曰,依啓。又以迎接都監言啓曰,大通官金大憲言於譯官曰,苧前洞人金德信之妹,居在上勅使家,故欲招見德信云,金德信,招致入送之意,敢啓。傳曰,知道。
又以迎接都監言啓曰,卽者副使率家丁,登棚觀望矣,敢啓。傳曰,知道。
又以吏曹言啓曰,本曹正郞權瑍,除授已過累日,尙未出仕,別無難便不可行公之事,而如是稽謝,殊甚未安。權瑍。卽爲推考,使之察任,何如?傳曰,允。
又以迎接都監言啓曰,親臨宴不得設行,宰臣宴則不可不設行之意,使譯官送言於大通官,則大通官等,傳言於勅使,回傳勅使言曰,國王有病患,郊迎大禮,尙不得行,則爲俺等豈可親臨乎?俺等來此所食,皆是本國之物,何必更設宴享乎?宰臣宴,亦勿設行爲當云。此則蓋出於勅使爲本國省弊之意,而在我之道,聞其言而卽停,則似乏誠款明日依例排設後,似當有大臣來詣申請之擧,敢啓。傳曰,依啓。
又以迎接都監言啓曰,各樣差備軍中,不緊者二名永放,七十六名姑放,以爲除弊之地矣,敢啓。傳曰,知道。
持平李湜啓曰,臣在玉堂,以處置顚倒,重被臺劾,呈單縮伏,恭竢罷免,新除職名,謬加於此際,臣之已試無能,疾甚難强之狀,固不可言,而彈墨未乾,何敢抗顔於臺席乎?不但臣臲卼蹤跡,一倍狼狽,亦非所以重物議也。且臣專經不通,帶推未勘,尤不可一刻仍冒,請命遞斥臣職。答曰,勿辭,退待物論。
掌令李華鎭啓曰,閔維重等敍命還收事,累月爭執,天聽愈邈,臣竊爲聖明慨然也。維重等以時烈之門徒,爲先王之罪人,詿誤朝廷,疑亂邦禮,罪名旣重,關係宗社。當初譴罰,亦是寬典,而惟聖志堅定,明示好惡,足破亂邦禮誤朝廷之肝膽矣,曾未幾何,堤防漸弛,旣還職牒,繼下敍命,有若宥尋常罪過者然,此豈殿下嚴禮律尊宗廟之意哉?此輩前後迭唱,執迷不悟,有文非務勝之意,無一毫悛改之念,而今殿下乃反曲加容貸,不恤公議,臣實未曉聖意之所在也。夫其譸張邪說,欺蔽先王,至於十六年之久,古者放之四裔,終身不齒之律,允宜施之此輩,而薄施之譴,或止於三四年,或止於一二年,此果合於爲先王討罪之典乎?竊恐殿下此擧,大拂於國人之公論,而無以有辭於天下後世也。臣等不得請,則決不可止,請還收前參贊閔維重,前參判李端夏敍用之命。昨年秋間,本府因李漢明呈狀,監牧官申應昌,啓請攸司之覈處矣。今聞應昌蒙放,漢明徒配,物情莫不爲駭。臣取考該曹推案,則不究應昌貪贓之虛實,抉摘漢明言語之差殊,徑施累次之刑,已失按問之體。且其自服之招,亦出於嚴訊之後,則其間情僞,有難的知,而誣陷編配之律,反加於發告之人,使專船載貨之貪吏,竟漏刑章,偃息自在,其爲失法,莫此爲甚。請令攸司,還囚申應昌,窮覈重處。持平李湜,引嫌而退。已定之論,不須爲嫌,而推緘未勘,勢難仍在,請持平李湜遞差。答曰,不允。處置事,依啓。
刑曹判書李觀徵疏。伏以臣奉命西下時,得見同僚聯名疏本,卽咸陽郡守柳晉昌事也。其曲折,同僚之疏已盡之,不敢更爲煩達,而顧臣忝居一司之長,凡有過失,臣實當之,在外之故,不得與同僚陳疏,惶隕之心,尙今未已也。且臣以申應昌·李漢明事,査治失宜,又不請移王獄,至被臺評,臣尤不勝瞿然之至。其文案旣經睿覽,不待臣一二,而有所洞燭也。第臣衰朽之資,重以昏謬,使居重地,憒憒莫察,於此二事,可見其顚錯不勝任也,伏乞聖慈,特垂憐察,亟罷臣職名,仍治臣罪,不勝幸甚。無任兢惶戰灼之至,謹昧死以聞。答曰,省疏具悉。不爲移送,其失責有所歸。且漢明誣陷申應昌之事,其時文案,昭然現著矣。意外之斥,不必爲嫌,卿其安心勿辭,察職。燼餘
上在昌慶宮。停常參·經筵。
夜二更,東方有氣如火光。三更,月暈。五更,白雲一道如氣,起自艮方,直指南方,長竟天,廣尺許,良久乃滅。
安如石啓曰,宰臣李益亨,館所問安進去,下直。傳曰,知道。
朴廷薛啓曰,宰臣李益亨,馳進館所問安,則勅使答以俺等,國王德分,無事經過,不勝感激云矣,敢啓。傳曰,知道。
大王大妃殿,藥房問安。答曰,知道。王大妃殿,藥房問安。答曰,知道。中宮殿,藥房問安。答曰,知道。
藥房都提調臣權大運,提調臣金錫胄,副提調臣尹深啓曰,伏未審夜來,聖體,若何?昨日登降行禮,勞動玉體,引接客使,酬酢移時,不瑕有傷乎?兩慈殿氣體,亦復如何?臣等不任區區之慮,敢來問安。答曰,兩慈殿氣體平安,予則別無所傷矣。
安如石,以迎接都監言啓曰,大通官以勅使之意,言於譯官曰,俺等歸計甚忙,留在不過五六日,例給之物,趁卽措備可也云,故都監所贈,作速完畢事,分付各該掌之意,敢啓。傳曰,知道。
傳于安如石曰,頒赦百官,加爲之。
朴信圭啓曰,今日頒赦時,兩司當爲進參,而諫院之官,或未肅拜,或爲呈告,無行公之員,竝爲牌招,何如?傳曰,允。
安如石啓曰,頒赦事,命下矣。大提學牌招,赦句添入之意,敢啓。傳曰,知道。
朴信圭啓曰,頒赦百官加爲之事,命下矣。某罪以下宥之乎?敢稟。傳曰,徒流以下竝宥。
權瑎,以戶曹言啓曰,今此勅行回還時,中路問安中使禮單,不必別爲齎去,以上來時留置安州者,照數入給事,該道監司處,分付之意,敢啓。傳曰,知道。
朴信圭,以御營廳言啓曰,本廳前部屬,慶尙左道五司,右道左部屬前司,合三十哨軍兵,依前定奪,自四月初五日,京中逢點,當爲立番,本道監兵使處,以此知會,依前調送之意,敢啓。傳曰,知道。
安如石,以迎接都監言啓曰,卽者大通官言於譯官曰,明日勅使,當往三田渡碑閣,凡事豫爲整待云。在前勅使以下,鋪陳飯俸,皆自都監搬運設行,都監提調以下所屬員役,則竝自持飯往來,今亦依此擧行,一邊分付于京畿監司之意,敢啓。傳曰,知道。
安如石,以迎接都監言啓曰,二大通官張孝禮,出給諺書一封,使之傳給受答云,依例坼見,則送于往十里居朴㗟沙里處,書則其妹書也,而安否之外無他語,依其言傳給。且張孝禮,求見其從姪水閣橋居太山爲名者,故太山入送之意,敢啓。傳曰,知道。
有政。
吏批,行判書洪宇遠病,參判吳挺昌進,參議未差,都承旨尹深進。以李命殷爲掌令,以申㶅爲持平,李湜爲校理,沈壽亮爲魚川察訪,睦林儒爲司諫,柳壽芳爲平安都事,李堂揆爲咸鏡監司,李玄錫爲正言。
兵批,行判書金錫胄藥房進,參判鄭維岳病,參議鄭重徽,參知丁昌燾進,左副承旨朴信圭進。以禹昌績·李綸·李象鎭·李榴·徐塾·李貴點爲副護軍,李湜爲副司直,陳孝達爲副司果。
安如石,以迎接都監言啓曰,上勅有疾患,求見針醫李應斗,御醫入送,雖是前例,事有未安,何以爲之?傳曰,依例入送。
安如石,以迎接都監言啓曰,副勅使使救療醫官診脈後,有食滯膈塞之候,欲服不換金正氣散二貼,故分付該監,卽以生材取來館所,劑用之意,敢啓。傳曰,知道。
尹深,以吏曹言啓曰,在前有頒赦之事,則例有別歲抄之擧,今則何以爲之?敢稟。傳曰,勿爲書入,可也。
安如石啓曰,今此頒赦時,流徒以下,竝宥事命下,而單子中,誤以雜犯死罪以下等語,循例書入啓下。臣以該房,難免不察之失,極爲惶恐,元單子及敎文,竝爲改付標以入之意,敢啓。傳曰,知道。
安如石,以弘文館言啓曰,本館下番,只有修撰臣睦林儒,方爲入直矣,今日政,移拜司諫,他無見存之員。不得已以上番姑降入直之意,敢啓。傳曰,知道。
安如石,以弘文館言啓曰,新除授校理李湜,時在京畿果川地,經筵入番事緊,請斯速乘馹上來事,下諭。傳曰,依啓。
安如石,以迎接都監郞廳,以左議政意啓曰,臣與淸平尉沈益顯,昌城君佖,來詣館所,使差備譯官,傳言於勅使,請行下馬宴,則勅使答以昨於仁政殿,瞻望國王,則頗有未寧之候,國王旣有未寧之候,而俺等晏然受宴,則不但於心未安,還到本國,亦無以爲辭,決不可受之云。更令譯官,傳呈御帖,又送言于勅使,致謝其軫念之意,仍言在前勅使,雖不受宴禮,宴床分入各房,亦有前例,今亦依此爲之云,則勅使答以宴床若分入各房,便是受宴,勿爲更請,不但此宴,前頭各宴,竝勿設行云。譯官等皆以爲其辭宴之意牢定云,故不得更請,退出之意,敢啓。傳曰,知道。
朴信圭,以備邊司言啓曰,司憲府啓辭,民人等紙牌受出後,不謹看守,或致閪失,誠爲可惡,而第常漢輩,冒衝雨雪,長在道路,一片之紙,有難保三年之佩持。若以其不謹看守,略干科罪,則可也,至於勒徵贖物,大不可矣。今聞漢城府改紙牌後,舊紙牌還收之際,閪失之人,其數過萬,而每名必徵贖錢七十文,四方爭慕效之,徵贖無藝。當此飢歲,大命近止之時,有如此許多人徵贖之擧,怨聲載路,謗言盈巷,請令該府,紙牌閪失者,切勿徵贖。答曰,當令廟堂議處焉事,命下矣。當初紙牌閪失之處,徵捧錢文七十者,紙牌事目中,閪失者以杖七十爲法,而閪失者甚多,不可盡爲決杖,如欲準行,用律文而徵贖,則窮民難於備納,故每一杖,徵錢一文,此亦從輕減定之意也。今則錢價已爲改定,今之一文,卽前日之二文也。旣增錢價,不減杖贖,則事理不當,民必稱冤。分付該司,自令下之日,折半定式,只捧三錢五文,似可。臺啓所謂常漢紙牌佩持,三年爲難,而徵捧贖價,不可云者,誠是矣,而但立法之後,曲恕其情,有所寬假,則非但法令不行,民亦無所懲戢,有難施行。但念外方錢文,時未通行,必欲徵捧錢文,則不無民弊。三十五文之價,從民願,以他物許捧,願爲受杖者,亦從其願,宜當。以此漢城及外方知委,何如?傳曰,依啓。
安如石,以迎接都監言啓曰,勅使入館之後,不設宴享之日,別茶啖逐日設行,別雌牛間日入給,例也。各宴旣已停止,則自今日爲始,別茶啖·雌牛,依前入給之意,敢啓。傳曰,知道。
朴信圭啓曰,當日爲政事,命下矣。諸僚皆已申退,廳中只有臣朴信圭及右副承旨安如石,而臣信圭,以該房當進兵批政廳,安如石以代房當進吏批政廳,無推移守廳之員,何以爲之?敢稟。傳曰,吏·兵批兼進。
吏批,行判書洪宇遠病,參判吳挺昌進,參議未差,左副承旨朴信圭進。啓曰,判書洪宇遠病不來,參議未差,小臣獨政未安,何以爲之?敢稟。傳曰,仍爲之。
以李增·裵正徽爲兵曹佐郞,韓厚明爲司藝,南相星爲西部主簿,百官加下批,朗原君偘,今加中義。傳曰,長番內官金致遠·金銓·林成冀,竝親授。
兵批,行判書金錫胄藥房進,參判鄭維岳病,參議鄭重徽進,參知丁昌燾進,左副承旨朴信圭進。
以權迪爲副司直,百官加下批。
安如石,以迎接都監言啓曰,御醫李應斗,以送館所,則雨勢如此,不得施針,明日更爲來待云矣,敢啓。傳曰,知道。
又以迎接都監言啓曰,上年夏勅,各宴擧皆不受,故別遣大臣,請設別茶禮,雖不出受,分入於各房矣。今日大臣來詣館所時,固請宴禮,而彼旣不許,雖不必更請,至於別茶禮,則依已行之例,請行似當。如此之時,亦有內饌別爲備送之前例,竝此仰稟。傳曰,自內旣已措備矣。
又以迎接都監言啓曰,上副勅出來西宴廳,暫時徘徊,旋卽還入矣,敢啓。傳曰,知道。
又啓曰,卽見江華留守尹以濟,春等各祭設行啓本,則油染處頗多,殊無致察之意,推考,何如?傳曰,允。
掌令李華鎭啓曰,請還收前參贊閔維重,前參判李端夏敍用之命,請還囚申應昌,窮覈重處。措語見上答曰,亟停勿煩
安如石啓曰,吏曹郞廳來言,百官加下批,政事何以爲之?取稟。傳曰,當日爲之。
朗原君偘疏。伏以臣猥忝內宗,百無知識,世系本支,專所昧昧,每接外宗,或不知名,未詳其派,尋常慨然者,多矣。及承輪對之命,得與前席之榮,惶恐感激。退自惟念,我殿下親親之德,若是其峻明,則凡在九族之列者,有所感激,思陳敦睦之道,夫豈淺淺也哉?然而敦睦之道,必先記識,記識之方,莫若作譜。玆不自量,敢以譾劣,歷考諸錄,參之見聞,上自列聖世系,下至內外族派,彙爲一冊,目之以璿源譜略。四閱寒暑,編輯就完,蓋其初意,欲爲家中記忘之資,私自裒列,而旣成之後,反而思之,譜是璿源,所係尊重,則獨私於家,有所不敢。且比宗簿所藏,凡例頗詳,考閱似便,故敢此投進,以備睿覽,僭越之誅,固知難逭,而如蒙寬假,不以爲罪,則私欲入梓,以廣其傳,進退採擇,惟在聖明,伏願殿下垂察焉。臣無任兢惶隕越之至,謹昧死以聞。答曰,省疏具悉。所進璿源譜帖,頗爲詳盡,祖宗流派,灼然易曉,予甚嘉悅。其中如有誤字落漏處,改書刊出,廣布宗班,而一件則藏于江都,以爲永久流傳之地。仍傳曰,今觀朗原君所進璿源譜帖,頗爲詳盡,其誠極爲可嘉,特爲加資。
敎中外大小臣僚·耆老·軍民·閑良人等書王若曰,神扶儲闈,旣損疾之有喜,恩宣藩服,仰畜嘏之無疆。斯颺德音,用遵令憲。念惟聖朝元嗣,正當沖歲夙成,夫豈患乎寒暑陰陽?抑其盡其輔翼調護。乃者時氣之適戾,以致旬朔之欠安,固老少貴賤所不免,擧皆一經,幸支體血脈之旋和,毋待七發。蓋惟疾爲父母之憂,知乃瘳,卽宗社之慶。賀頌旣遍於中夏,寵諭復逮於偏邦,玉節載馳,萬里之星使戾止,琅函乍啓,十行之大章爛然。玆當潤輝之昌期,可無曠蕩之殊典。自本月十五日昧爽以前,除謀反大逆謀叛,子孫謀殺毆罵父母,妻妾謀殺夫,奴婢謀殺主,謀故殺人,魘魅蠱毒,係關國家綱常,贓汚强竊盜外,徒流以下,已至配所·未至配所,已發覺·未發覺,已決正·未決正,咸宥除之。敢以宥旨前事相告者,以其罪罪之,在官者各加一資,資窮者代加。於戱,所載乾度之紘覆,保我家邦,仍推解擇之旁流,告爾中外。故玆敎示,想宜知悉。大提學金錫胄製進
上在昌慶宮。停常參·經筵。
世宗大王忌辰齋戒。
安如石啓曰,小臣館所問安進去,下直。傳曰,知道。
又啓曰,臣馳往館所問安,則勅使答以俺等國王德分,飮啖俱備,房舍亦好,無事支過,而每遣近侍下問,不勝感激云矣,敢啓。傳曰,知道。
朴廷薛啓曰,左議政箚子到院,而以國忌齋戒,留院之意,敢啓。傳曰,入之。
安如石,以迎接都監言啓曰,副勅使使大通官傳言曰,彈琴·彈伽倻琴·唱歌人等招入,欲聞聲樂云云,故分付掌樂院,依其言入送之意,敢啓。傳曰,知道。
朴信圭,以兵曹言啓曰,明日勅使出往三田渡時,傳語軍士,依前例,以訓鍊都監軍兵除出,量宜排立飛傳,何如?傳曰,允。
傳于朴廷薛曰,歸厚署棺板一部,送于內需司事,言于該曹。
傳于安如石曰,勅使每事除弊,且不受宴禮,其在主人之道,不可但已,雖不得親臨於館所,欲於仁政殿,請來設宴,問于大臣以啓。
安如石,以迎接都監言啓曰,副勅使率家丁登棚,暫爲觀望,旋卽還下矣,敢啓。傳曰,知道。
又以迎接都監言啓曰,勅使。三田渡出往時,軍令以初吹平明,二吹日出,三吹辰時矣,敢啓。傳曰,知道。
又以迎接都監言啓曰,明日勅使三田渡出往時,臣元禎與都廳安命老,軍色郞廳成碩藎,依前例戎服隨行,盤膳色·雜物色郞廳各一員,以飯俸檢飭事,今日先爲出往之意,敢啓。傳曰,知道。
又以迎接都監言啓曰,明日別茶啖,勅使三田渡往還後,入給之意,敢啓。傳曰,知道。
又以迎接都監言啓曰,卽者上勅使使醫官李應斗,左手腕酸疼處下針矣,敢啓。傳曰,知道。
又以迎接都監言啓曰,勅使明日出往三田渡時,大通官二員,次通官一員,兩勅家丁十名,小通使三名,茶通使三名,軍牢十名,廚子四名,吹打手十二名帶去矣,敢啓。傳曰,知道。
又以迎接都監言啓曰,自前勅使或出往他處,還入館所,則都監郞廳,例以上命問安於勅使之後,馳告政院矣。明日勅使,三田渡往來之後,依此擧行之意,敢啓。傳曰,知道。
又以迎接都監言啓曰,大通官金大憲,出送諺書二度,其一,阿峴崔戒川處所傳也,其一,南大門外金勳處所傳也。依例坼見則只傳安否而已,所送之物,銀釵各一箇也。次通官崔太雲,出送諺書二度,其一,南大門內韓戒仁處所傳也,其一,被虜人朴淑妹家所傳,而安否之外,亦無他語,故使之傳給之意,敢啓。傳曰,知道。
朴廷薛,以迎接都監言啓曰,勅使求得翎毛畵屛風及鷹畵,故方令畵員,起畵於館內矣。卽者勅使差備譯官,送言於臣等曰,屛風及鷹畵各張之上,使能詩者,各因其所畵而製述,使善書者書之,着圖署以給云,令政院稟處,何如?傳曰,允。
又以迎接都監言啓曰,勅使每事除弊,且不受宴禮,其在主人之道,不可但已,雖不得親臨於館所,欲於仁政殿,請來設宴,問于大臣以啓事,命下矣。臣等亦慮及此,欲待勅使三田渡往還後啓稟,以與大臣相議矣。今因下批,使郞廳取議於諸大臣,則皆以上敎爲允當。明與再明間,別遣中使,措辭請宴於仁政殿,實合於待客之道,敢啓。傳曰,知道。
又以迎接都監郞廳,以右議政意啓曰,臣來詣館所,令差備譯官,以昨日下馬宴,遣大臣請行,而終不肯受,自上不勝缺然。茶禮則與宴享不同,故又遣大臣,別爲請行之意,措辭言於大通官,傳言於勅使則勅使,答以國王眷念,若此之厚,飮茶亦異於受宴,豈敢辭焉,而非但卽纔受針,且有路困之候,不得出受,茶床分入各房云。故依其言分入,進呈御帖,則勅使又送言曰,每受御帖,心甚未安,此後則雖有如此之事,御帖則切勿更送云矣,敢啓。傳曰,知道。
又以迎接都監草記〈啓曰〉,勅使所求翎毛屛風及鷹畵各張之上,使能詩者製述,善寫者書之,着圖署以給事,令政院稟處事,允下矣。能書人員,自本院抄出以啓,而能詩文官,則令大提學分排撰出,何如?傳曰,依啓。
又以迎接都監言啓曰,兩勅使求請加西木各四箇,分付於軍器寺矣。軍器寺遺在取來,看品於勅使,則皆以品劣退却,而本寺則無一條稍優者。依前例,兩局所在加西木取來,擇給之意,敢啓。傳曰,知道。
左議政權大運箚子。伏以臣於尹鑴事,竊意鑴負士林之重望,荷聖明之殊遇,誠意交孚,禮待冞隆,而一朝以一人之言,遽有行査之命,殿下之意,雖在於欲知其言之虛實,而人之窺淺深者,必以爲査之者,疑之也。疑之者,禮之衰而待之薄也。讒說將大行,而人人自危矣,其傷國體而損聖德,莫此爲甚。且聞鑴之用其材,初因金姓人之呈狀許斫,請於該府而得之,則其謂之公然斫伐禁松者,爽實也。鑴之江舍,間架之多少,材椽之新舊,諸臣有目睹而陳之者,其舍尙在,可考而知之,則謂之幾千株,盡山斫取者虛妄也。適於前席,略陳所懷,而聖上特令停査,其推誠待下之道,盛意孰不欽仰而感動哉?卽伏見判尹金宇亨,右尹申晸聯名疏本,臣不勝駭然也。用材之多少,不先考於鑴之江舍,而只以斫痕爲準,取材之曲折,不兩覈於鑴之家奴,而偏以各人之招爲證,敢自附於立綱振紀之道,而以有爲無,以虛爲實,爲臣之案,而推而納之於護鑴欺聖明之罪,臣忝居大臣之後,祗欲聖明待士之禮,毋替終始,聽言之聰,無有偏蔽而已,豈有他意於其間哉?噫,鑴,自乙卯以後,爲一邊人所媢嫉,傍伺間隙,爲日蓋久,今日之駭機,固已慮之,臣爲世道懼,敢進一言,而卒被人之侵侮至此,決不可抗顔具瞻之位。伏乞聖明,亟賜罷免,以謝人言,臣不勝幸甚。取進止。答曰,省疏具悉卿懇。玆事委折,予已詳知,於卿少無介嫌之事,卿其安心勿辭,速出行公。仍傳曰,遣史官傳諭。
負罪臣尹鑴疏曰,伏以臣不肖無狀,自速辜犯,退伏城外,斧銊是俟,而査究未行,遽承恩貸,重之以委近臣傳命,臣於此,實不勝震越惶感,涕泣之交頤也。臣本布衣,分甘溝壑,而行年六十,蒙被恩遇,致位至此,豈不欲竭忠盡意,思所以涓埃裨補於山海哉?率意任情,置身於舁彀之中,而每荷聖慈之垂恩護持,以保性命於今日,而不能更辭明主,及至今日,違條越禁,自陷大何之域,人言之來,臣竊自悼,辨置嘵嘵,臣亦恥之。國家査命,蓋亦不得已也,而廷臣大僚,至引古昔禮賢之事以比之,噫噫,今之時,豈古之時也,古之士,豈今之士也?君臣相孚,自古以難,正君可讒,人亦有言,臣之慨然,實在於此,殿下亦何惜於一愚臣,而不究査令,以盡國法也,乃使滕言饒舌者,更得而爲言哉?此又臣之徘徨狼顧,益不知置身之所者也。伏乞聖明,亟削臣所有職名,究臣所犯,使有罪者不得逃於邦憲,而不肖之臣,無以更玷於朝廷,實公私大幸。臣不勝惶惑哀龥之至,謹昧死以聞。答曰,省疏具悉卿懇。新舊間架之多少,頃因筵臣陳達,予已詳知,卿勿過辭,入來行公。
領議政許積,身病三度呈辭。入啓。不允批答。王若曰,予意竭於再諭,旣敷腎腸,巽辭至於三章,有靦顔面,宜蹇蹇而盡瘁,胡邁邁之若玆?惟卿休戚與同,社稷爲悅。處三朝廊廟之上,夙著才猷,顧一節進退之間,不渝夷險。伊廷僚無出其右,肆先后所托者深。安危佩於大臣,朝野屬望,付畀重於小子,倚毗彌隆。此誠何時?試看今日,災荒荐至,邦運有將蹶之形,艱危孔殷,時事無可恃之勢。若夫軍國之事務,政急區畫之方,至於絃轍之更張,尤切講究之策,雖宰輔協心圖濟,猶且歉然,而老成奉身退休,豈所望者?固欲倚卿爲治,不宜棄予如遺。年齡縱衰,喜精神之尙旺,朝退未久,豈陰陽之或愆?況當客使擯接之辰,尤非相臣遜讓之會,此實緣誠意之未盡。抑或有私情之難安,有司則存焉,自可明覈,寡人已諭矣,何用過憂?玆用諄諄而告之,毋用望望然去也。於戱,圖任舊人之志,予敢替於商宗,追報先帝之忠,卿可效於諸葛,宜遵至意,亟回遐心。故玆敎示,想宜知悉。知製敎李鳳徵製進
漢城府判尹金宇亨,右尹申晸等疏曰,伏以因左尹南九萬上疏,有令該掌明覈處置之敎,尋問根因,乃是上年五月間事也。卽招其時書員·山直等,眼前捧招,則皆以爲西道加佐洞居,幼學金世寶稱名者,呈狀于本府,稱渠先山穉松若干株,犯根於墳塋爲辭,本府循例許斫,則憑據文狀,不待該道摘奸,斫伐松木三百餘株,皆以運入於大司憲尹鑴家云云,臣等心甚怪訝,事且重大,發遣判官沈益善,參軍李商隱,當道監役宋光淹,書員二名,使令二名,與納招之書員·山直等,使之同往斫松處,一一摘奸,山主及分授人等處,明白捧招矣。日暮之後,郞吏輩來示摘奸文書及各人招辭,而金世寶則因事下鄕,其壻任戴者納招以爲憑據呈狀題辭,斫伐松木三百六十四株,而大司憲尹鑴,送奴來斫輸去云云。其時本府題辭文書,有憑考之事,亦令取納,則尹鑴,今月初十日,委送下人推去云云,分授人等所供內,上年五月初生間,不待當道摘奸,尹大司憲家,送奴斫伐松木三百六十四株,或以車載,或以馬載而去,其餘裁伐木九十三箇,則金世寶家,今方積置云云。以此見之,則比書員·山直等所供株數尤多,指證甚悉,事愈明白,故臣等據此,欲待曉正書以啓之際,旋因大臣重臣所達,有其言不實,勿爲行査之敎,臣等不勝駭惑之至。此事曲折,俱在各人所招,而斫痕猶存,不啻狼藉,則以有爲無,以實爲虛,豈不大有傷於立紀振綱之道乎?尹鑴則雖以朝家禮待之故,而遽收行査之令,金世寶之稱托犯墳,受人指使,斫伐累百株之禁松者,則尤無可恕之道。且其時該道監役,亦難免不能禁斷之責。此而不問,則祖宗朝三百年憲章,將因此廢閣而不行矣,國都四山,終至濯濯,而無餘靑矣。閭閻頑詐之徒,亦必揮鎌操斧,接跡而起,無所忌憚矣,爲法官將何號令於其間乎?事之寒心,莫此爲甚。臣等職在有司,不敢容默,玆敢略暴事狀,伏乞聖明,俯垂洞燭指揮,俾令國家不刊之法禁,不至廢墜於今日,千萬幸甚。臣等無任屛營惶悚之至,謹昧死以聞。答曰,省疏具悉。大司憲尹鑴,不過或借或買而已,有何犯禁斫伐之理乎?至於金世寶之憑據文狀,濫斫松木,果如疏辭,則事甚驚駭,當令攸司査處焉。
禁府照目,前縣監鄭歧壽矣,金承立等受罪時,皆用眞木道里杖,則難免濫刑殺人之罪。一百四十九結隱漏之罪,自有當施之律,白紙七八塊,出關人等處發賣,罪決杖一百,流二千五百里。啓依允。
又照目,閔枋矣,刑曹摘奸時,在囚罪人,或解枷,或解杻,罪杖六十,贖,奪告身三等。啓,分揀。同府鄭歧壽,靈巖郡流二千五百里定配。啓。
又照目,前正字許堅原情云云,刑推得情,何如?啓,姑停刑推,明査後稟處。
又照目,前縣監柳壽昌矣,分授各戶之牟,待秋徵稅,以充公穀,虎贖木移用於公作木,難免擅用那移,殊甚可駭。成婚女息,仍置衙中,亦係不法,罪從重決杖一百,流三千里,告身盡行追奪,私罪。啓,依允。
禁府,蒙宥時囚罪人張處世·李元吉。燼餘朝報竝謄
上在昌慶宮。停常參·經筵。
辰時,日有兩珥。
世宗大王忌辰。
安如石啓曰,宰臣花善君湸,館所問安進去,下直。傳曰,知道。
又啓曰,明日常參·經筵,取稟。傳曰,只晝講。
又啓曰,來二十一日,輪對日次,取稟。傳曰,停。
又啓曰,領議政四度呈辭到院,而以國忌留院之意,敢啓。傳曰,入之。
又啓曰,宰臣花善君湸,馳往館所問安,則勅使答以俺等國王德分,無事經宿,而每遣宰臣下問,不勝感激云矣,敢啓。傳曰,知道。
又啓曰,迎接都監郞廳來言,勅使入館之後,依前例以上命問安,則勅使答以國王德分,無事回還,而每勤下問,不勝感激云矣,敢啓。傳曰,知道。
閔就道啓曰,注書李蓍晩,昨日左議政處傳批,落馬重傷,不能運身。差病間,假注書差出,姑令代察,何如?傳曰,允。
以李萬元爲假注書。
安如石,以迎接都監言啓曰,大通官言於首譯曰,勅使以下求請鳥銃,當爲十二柄,今番則勅使以爲不必試放,自都監擇給,可也云。求請鳥銃,令戶曹措備以待事,有曾前定奪,而該曹未及措備,姑以軍器寺別造鳥銃十二柄看品,而如或見退,則依前取用於軍門之意,敢啓。傳曰,依啓。
安如石,以迎接都監言啓曰,卽者兩勅使送言曰,上·副房別監各二人,帶往三田渡云。此是昨日率去員役啓知之外,故敢達。傳曰,知道。
又以迎接都監言啓曰,卽刻勅使館所離發出往三田渡矣,敢啓。傳曰,知道。
又以迎接都監言啓曰,今日乃空日,別茶啖依例排入,別雌牛依例亦爲入給之意,敢啓。傳曰,知道。
又以迎接都監言啓曰,卽刻勅使來入館所矣,敢啓。傳曰,知道。
又以迎接都監言啓曰,卽者大通官以勅使之意,傳言於差備譯官曰,歸意甚忙,難可久留,二十日當爲回程云。路程記牌文書出後,當自都監依例請留,而且聞通官等私相酬酢之語,都監大臣之請留,則皆不聽從,只聽中使之請留,二十一日回程云矣,敢啓。傳曰,知道。
傳于安如石曰,明日晝講停。
安如石,以迎接都監言啓曰,卽者上勅使,使醫官李應斗,左手腕酸疼處,又爲下鍼矣,敢啓。傳曰,知道。
刑曹粘目,漢城府前判官沈益善,前參軍李相殷處,公緘問備答通內,沈益善矣身段,本府堂上,因斫伐松木査覈之命,招致其時書員朴悌吉,山直松立等捧招後,發遣矣身及該掌參軍李相殷與該道監役摘奸後,捧招於山主及分授各人等處以來,亦分付乙仍于,矣身等卽爲馳進于同斫伐處,與同僚眼同計數,反覆商議,松根之大小,斫根之新舊,一一區別,任戴母喪殯幕間數,金世寶家積置材木,竝以開錄,告知于堂上爲白乎旀,山主及分授人捧招次,竝爲推捉,則山主金世寶段,率其分授奴子,遠出未還是如,其女壻任戴,自當代現是白去乙,問其妻父去處,則事之顚末,渠自備陳是白乎等乙,以一依其言捧招以來,則其非威脅,據此可知是白乎旀,至於申業段,以分授人,旣出於書員輩本府之招,則其在事理,不可不捧招,而適以身役,入往城內是如乙仍于,發差推捉爲白有如乎,矣身等還來時,同申業迎現于延禧宮近處,而其矣言內,居在同山下,上年本道監役摘奸時,與士郞金,果爲目見是如,其所納供,與士郞金,少無所異,故竝書于其招之下爲白有如乎,及其刑曹取招之時,擧其變辭爲白有臥乎所,雖使矣身,必欲搆陷威脅,捧招於不當問之人是白良置,偕往同僚,以當該主管之人,豈肯曲循矣身之所爲聯署於文書之中,無一言爭執乎,當初各人等所供文案,尙在本府,倘其逐節參考,則矣身非一毫用意之狀,可以立辨是白去乙,刑曹回啓中,只據金世寶誣飾之言,斷爲矣身之罪案是白置,千萬曖昧,相考分揀敎味,答通是白齊。李相殷矣身段,因南九萬陳疏,有斫松處査覈之命是白如乎,矣身適於入直之日,堂上二員及判官監役,趁其早朝,一時來會,而西道書員·山直等,亦隨其後是白如乎,急到府中,卽爲捧招爲白遣,判官沈益善,監役宋光淹及矣身,星火發送,一同摘奸亦爲白有去乙,矣身段置,亦爲同往摘奸爲白有如乎,同斫松處,詳細看審,則大小松根及新舊斫痕,可以立辨是白去乙,益善等,不分大小新舊斫痕以白遣,皆以上年五月分所斫樣,以混同執捉爲白乎所,其意所在,有難測知乙仍于,矣身以爲査覈重事乙,所當十分明白,不可一毫朦朧是如,極口爭詰,則益善以爲堂上疏中,旣言幾千株是旀,山直招內,已供三百條兺不喩,亦必有中使摘奸之擧,不可以參差其數是如爲白遣,至以三百六十四條書塡爲白在果,同山主金世寶,亦憑據濫斫,而欲爲自明之計,渾然泛稱,必有其弊乙仍于,同世寶家摘奸事乙,矣身屢度言說爲白遣,躬往摘奸,則家中藏置材木,果有九十三株是白乎旀,世寶女壻喪人任戴稱名人,亦以其時所斫之木,搆成喪幕,而容入條數,亦不下七八十株是白去乙,矣身招問任戴,則任戴言內,藏置材木段,世寶,欲爲作舍,方爲積置是旀,喪幕二間段,其矣所造是白臥乎所,上項斫痕三百六十四條內,世寶之九十三條,任戴之二間所入,亦在於其中兺不喩,其他轉賣他人及朝夕炊薪之數,亦必倍蓰是白置,矣身必欲計其喪幕所入之條數,以爲區別之地,則益善以爲斫痕元數,減而又減,大違堂上疏意是如爲白遣,且以喪幕摘奸,大有不可等語,多般周遮,只以喪幕二間,泛然置簿,而終不言條數之多寡爲白乎旀,今春新斫之數,亦至五十四條,則光淹,亦以當該監役,恐不免不能禁之罪,欲爲添入於元數之中是白去乙,矣身大言其不可,則益善以爲犯松不滿十條,則監役例爲免罷是如爲白遣,私自擅斷,只以八條,書塡新斫,而其餘四十餘條,則混入於舊斫之中爲白有臥乎所,益善自以長官,不有矣身,凡査事,任自主管之狀,據此可知是白置,上項金世寶段,出去未還乙仍于,其壻任戴招致,則任戴言內,婦翁出去,其間事狀乙,有難詳知是如云,則益善以爲申業旣已分授人樣,以入於山直等招辭,則不可不捧招是如爲白遣,不爲別爲捧招,而直以申業之名,添書於摘奸時捧招人士郞金之下爲白遣,各人等捧招文書草及條數置簿記乙,使矣身不得參考爲白遣,竝皆收納袖中,而走馬急還爲白臥乎所,矣身意見,旣與益善,大相不同,而啓下公事,所係重大乙仍于,終不能自守己見,爲人所逼,未免隨參,自顧疲軟,不欲隨行摘奸,翌日卽爲呈旬是白如乎,未及遞限,徑先被推是白在果,大槪矣身,以微末下僚,言不見施,以致査覈,而爽實爲白臥乎所,疲軟不職之失,在所難免,而勒捧侤音,責有所歸是白置,相考分揀敎味,答通是白齊。沈益善·李相殷修飭泛稱遲滿不當爲白良旀,從實記下向事,公緘問備答通內,傳旨內辭緣,惶恐遲晩敎味,答通據照律令是白乎矣,檢律吳悌吉手本內,漢城府前判官沈益善,前參軍李相殷等矣,申業·任戴等多般威脅,勒令捧招,則未知其意所在,判付內該府郞廳之勒捧侤音,殊涉無據,罪,大明律不應爲條云,凡不應得爲而爲之,事理重者,杖八十,大典推斷條云,文武官犯罪,杖八十者,追奪告身三等亦爲白有臥乎所等用良,沈益善等段,各杖八十,收贖,追奪告身三等是白乎味,手本是白有良厼,向前沈益善等乙良,右律以施行,何如?李相殷六代祖繼長,中宗朝靖國原從功臣,沈益善父之源,仁祖朝昭武功臣,皆非議親。
領議政許積四度呈辭。傳曰,安心調理察職。燼餘朝報竝謄
上在昌慶宮。停常參·經筵。
下直,北虞候李浚明,居山察訪許,高山里僉使金時稷。
謝恩,持平申㶅,監察李㝡。
傳于閔就道曰,今下弓矢,北虞候李浚明,高山里僉使金時稷等處,給送。
安如石,以弘文館言啓曰,本館下番校理沈檀,以東學兼敎授,今日儒生考講試取坐起,晝仕出去之意,敢啓。傳曰,知道。
吏批啓曰,新除授漆原縣監元后山呈狀內,矣身除授本職之後,奔走下直,重得寒疾,旬月之內,萬無差復赴任之路,斯速入啓處置云。后山,不但身病如此,爲人不似,不合字牧之任,后山罷黜,何如?傳曰,允。
安如石,以迎接都監言啓曰,今日乃是空日,別茶啖依例排入之意,敢啓。傳曰,知道。
安如石,以迎接都監言啓曰,上·副使率家丁,登棚觀望矣,敢啓。傳曰,知道。
安如石,以迎接都監言啓曰,勅使使譯官通言曰,回還時,自弘濟院至義州七次宴享及朝晝茶啖,竝爲停止,而只設宿所夕茶啖云矣,敢啓。傳曰,知道。
安如石啓曰,小臣館所問安進去,下直。傳曰,知道。
又啓曰,視事,勅使回還間,頉稟。傳曰,知道。
又啓曰,臣馳往館所問安,勅使答以俺等國王德分,無事經過,而每遣近侍下問,不勝感激云矣,敢啓。傳曰,知道。
又啓曰,備邊司郞廳來言,今日雖非日次,有定奪事,來會賓廳云矣,敢啓。傳曰,知道。
戶曹判書李元禎辭職上疏。入啓。
都承旨尹深辭職上疏。入啓。
答戶曹判書李元禎,都承旨尹深疏曰,省疏具悉。伊日筵中說話,別無可嫌之事,卿其勿辭察職。
福昌君禎箚子。大槪,昌嬪墳山祠廟,請給祭需·守卒,以盡奉先追遠之道事。入啓。答曰,省箚具悉卿懇。昌嬪墳山廟宇,無守護禁伐等事,則似是闕典,當令該曹稟處焉。
義禁府啓曰,許堅妻洪女·柳澈·洪陽民·洪震雄·洪震英·洪震一·私婢禮化等拿囚,許堅原情內辭緣,憑閱處置事,允下矣。許堅妻禮亨·柳澈·洪陽民·洪震雄·洪震英等,方待命於本府,故卽爲拿囚,而洪震一,時在忠淸道報恩地,私婢禮化,時在連山地云,依例發遣府羅將,拿來,何如?傳曰,允。
判尹金宇亨,右尹申晸上疏。大槪,重被大臣之斥,不可晏然於職次,亟遞臣等之職,仍治妄言之罪事。入啓。答曰,省疏具悉。卿等勿辭察職。
朗原君偘上疏。大槪,乞收加資之命,兼請列聖徽號謚號相左處釐正事。答曰,省疏具悉。今玆加資之命,意非偶然,卿其物辭。疏末事,當依此施行焉。
大司憲尹鑴,牌不進。
吏曹,弘文錄,李漢命·權歆。
今日引見時,先農祭,今月內擇日,遣大臣設行祭文,令大提學製進事,下敎。進賀正使,以宗班擬望事及魚川察訪沈壽亮改差,其代差出,催促發送事,及當日政官牌招開政事及知義禁金宇亨,同義禁申晸,方在被論中,禁府開坐未易,今姑改差,其代當日政差出事及今日玉堂闕員差出,牌招察任事及憲府多官牌招,守令署經事及江都實錄考出事,今月內開庫吉日推擇事,下敎。
謝恩,掌令李命殷。
吏曹判書洪宇遠上疏。大槪,臣之脚疾,尙未差減,無路出入於講筵,懇乞亟遞經筵之任,以便公私事。答曰,省疏具悉卿懇。卿其安心勿辭,調理察職。
今日引見時,左副承旨朴信圭所啓,各道監司有故,則都事代察,自是規例,而咸鏡前監司李元祿,方在待命中,都事嚴緝,所當趁卽赴任,而除拜四十餘日,尙不下直,事極不當。嚴緝,從重推考,催促發送,何如?上曰,依爲之。又所啓,監司拿推之代,三日內下直,曾有定式,咸鏡新監司李堂揆,依受敎急速發送,何如?左議政權大運曰,本道文書畢修正後,可以交代,前日定限,太似促迫,今後則罷職代,二十日,拿推代,十五日內,辭朝事,改定式施行,似可矣。上曰,依爲之。大司諫兪夏益所啓,因左尹南九萬疏,許堅事則金吾今方究覈,而聞堅之供辭中,洪氏淫行,極其狼藉,其傷風敗倫之罪,不可不懲,請令攸司按法科斷。上曰,令禁府査覈而處之。又所啓,左尹南九萬疏,有大司憲尹鑴犯禁査覈之命,爲法官者,所當秉心以公,不容私意於其間,而材椽多少,不考於其家,而只驗於木根,取用曲折,不問於家僮而徑訊於各人,滿山斧斤之迹,不分新舊而盡歸之於尹鑴一人,其失按覈之體,固已甚矣。大臣建白,旣寢査命之後,又復汲汲投疏,虛張成案,以爲疑亂聖聰之地,其用意搆捏,必欲陷人之狀,昭不可掩,請判尹金宇亨,右尹申晸,竝命罷職。上曰,姑觀刑曹査啓後處之。持平申㶅所啓,閔維重·李端夏敍命還收事。上曰,勿煩。又所啓,請令攸司,還囚申應昌,窮覈重處事。上曰,亟停勿煩。又所啓,錢者,古今之通貨也。我朝列聖,皆有意而未行者,今殿下,斷行不疑,不出朞月,公私竝賴,遠近便之,甚大惠也。第銅錫,旣非我國所産,而設施之初,慮之不審,法行未久,果患難繼,則改定其價,雖出於便宜輕重之道,而竊聞閭巷相傳之言,則新令未頒之前,豫知其幾者,多出銀貨,先事鉤取,倍蓰其利,故諸衙門所鑄錢文,專歸於富厚之家,而市民多不與焉,競相怨謗云。大抵鑄錢之意,實爲便民,受價發賣,則事勢當然,而更變之際,買賣乘時,昨今之間,高下懸殊,反招民怨,有如此者,則決不可諉以已往而置之。請諸衙門發賣者,限新令未頒前十日,憑考手決,出給其價,還推本錢。上曰,限令前五日,令刑曹明覈,十兩以上買得者,摘發還退,可也。又所啓,臣得見鑄錢事目,則民間鍮器十五種外,竝皆一切禁斷。當禁之器,聽其納官受直,而率一斤銅,折銀二錢云。銀之與銅,精粗雖不同,錢之於斤,輕重亦懸殊。以鑄錢之法論之,則七斤之銅,可鑄錢一貫云。七斤之銅,其價不過一兩四錢,一貫之錢,其價多至五兩。然則官收四倍之利,民無一分之惠,雖愚夫愚婦,亦知其利害,而貧民苟逭目前之急,雖應用之鍮器,持以易斗粟者,豈皆樂爲而後哉?誠以迫於飢餒,思救朝夕之命也,其情亦可戚矣。至於家産稍優者,或瘞而藏之土,或輸而送于鄕,皆不欲納于官,而受廉價,民之不樂,亦可見矣。新令纔行,衆怨是叢,小民失業,群情不厭,則事雖微細,所關甚重。今若聽民收納鍮器,官自鑄給,而計其功役之多少,只取功錢,餘皆準給,則官無虛費,民受實惠,可以兩便於公私,請令該掌,特許鑄給民錢,而只取功錢。上曰,令該掌稟處,可也。又所啓,近者訓局·賑恤廳·諸衙門出米發賣,蓋爲市直減縮,民不資生之故也。銀錢一兩,折價七斗,其爲民之意,非不偶然,而竊聞胥吏輩受出之後,視其顔面,操縱其間,强者或受準價,弱者累日而不得售,或失其直而來者居多。小民之貧無食者,朝夕之資,專靠於此,朝而赴市,夕而空還,呼號憤罵,怨聲載路,遂使朝家美意,反爲小民呼怨之資,當該監官,慢不檢察之罪,在所難免,請拿問定罪,下吏令攸司囚禁重治。上曰,監官姑先從重推考,下吏令該衙門重治,可也。左參贊吳挺緯所啓,行錢已至經年,而少無窒碍,民皆樂用矣。頃者錢文價改定之後,通用不如當初便利,自中買賣之際,私自加給二錢云,臣招平市該官,使之細探民情,則以爲朝夕數改,民不信法,或慮更爲紛更之患而然也,非以錢價之高下,爲利害也。民間皆以爲兵曹所捧騎·步兵價布,漢城府公私徵債,各衙門發賣之價及戶曹凡百價本,皆以銀布捧之,而錢貨則獨行於民間,故民間或疑其不久而罷,以此不信云。臣與諸衙門主管堂上相議,則以爲民情如此,則皆以錢文捧之,未爲不可云。自今以後,兵·戶曹·漢城府,各衙門所收,皆以錢文捧上,而或有願納銀布者,亦爲許捧事,奉承傳施行,何如?金錫胄曰,定價之際,必有掣肘之患,一疋之價,姑以五錢,定式代捧,則民必便之矣。上曰,以木以錢,從自願捧之,而一疋之價,以五錢定式,可也。禮曹判書吳始壽所啓,金吾之規,凡有赦令,則放未放抄啓,只擧在囚者而已,至於已至配所者,則自本道稟啓例也,而有拿命而未及就囚者,則不得參於稟啓之中,故李元祿,減等定配,將爲拿來,而如此之類,曾無稟啓之規,不得書入矣。金錫胄曰,上年趙師錫,以未至配所,不得與於稟啓之中矣,特命書入,竟蒙恩宥。今此李元祿之事,與此無異矣。吳始壽曰,此亦依趙師錫例,一體書入,以俟上裁,何如?上曰,李元祿,亦爲書入,而今後則已至配所,未及就囚者,竝爲定式書入,可也。又所啓,頃者璿源閣添造事,發遣郞廳,圖形以來,而璿源閣,只是一間,故前日奉安之外,今無餘地,勢將添建,而或慮隙地之無多矣。觀此圖形,則自璿源閣至僧人所接之舍,相距六十尺云,其間雖建一間,別無曝曬時,難容之弊。分付本道,先備材瓦,而待其啓聞,擇日以送,移還安時,本寺郞廳一人,亦爲給馬下送,何如?上曰,依爲之。又所啓,上年十月,大臣及本曹堂上奉審時,寧陵丁字閣正門上大拱東邊,與土壁相接處生隙,而土壁自內有向外凸出之勢,西北隅砌石上下層五箇,皆動退,東北隅上下層生隙,神門外西邊,鑿開隱溝,深可一丈,西注於澗水,而姑勿石築,以板子蓋其上,而覆以莎草事,待明春擧行之意,曾已書啓,今將擧行,而政當農節,待秋擧行,何如?左議政權大運曰,姑觀今夏潦水,待秋擧行,似好矣。上曰,待秋擧行,可也。又所啓,昨見寧陵參奉所報,則大王陵上闌干石塡灰處,每年當冬退却,開春還入之時,處處微有破碎,而不至大段,本月十二日,丑寅間,塡灰二寸許,一塊剝落,而曲墻粉沙,亦爲處處剝落,未申間一處,則頗似大段云,過勅後,似當修改。且王后陵上莎草,一向枯損,封陵土與裳石縫合處,環四方一尺許八處,全無莎草,池邊砌石,東北南面,竝皆退却,將未免頹圮之患。新定火巢外,開鑿垓子處,上年本曹雖已摘奸,時未定奪,此則何以爲之?上曰,草生後,待其參奉之更報,大臣進去奉審後,一時修改,可也。左參贊吳挺緯所啓,畿內飢饉,入春尤甚。水原等被災各邑,糴米所捧甚少,不得周及於飢民,故出站之民,則自賑恤廳計日給料,而三南穀物,到京倉後,分給列邑,則受去之際,亦有其弊。故沿海各邑,則令各其邑送船取來矣。卽見水原府使柳命堅所報,則定送監色,持船到泊靑陽,留住已至一望,而本官無意出給云,事極可駭,不可無論罪之擧,而遞易之際,必有運穀遲滯之弊,其應上納八百石穀,使之劃卽出載於水原船隻事,分付本邑及差使員,靑陽縣不卽出給之罪狀,令本道從實査覈啓聞後,處置,何如?上曰,依爲之。又所啓,李元祿,曾爲慶尙監司,下直之日,本道上納去戊午條,上歲幣價木,使之本道以爲賑救之資矣。各邑中以本色例納者有之,今若竝令代納價米,則非當初恤民賑救之本意,故新寧等九邑,木五同四十五疋,使之依願,以本色上納於戶曹,此則移施於今年條,其價米五百九十二石,嶺南大同上來後,觀本廳用度之緩急,取用之意,敢達。上曰,依爲之。右參贊睦來善所啓,內資極是殘司,而至有長婢九名,不避風雨,逐日立役,無所輪回,不堪其苦,自本寺雖或覓給衣資,勢難支保,令該曹有根着京居婢子七八口,劃給本寺,則可以相替立役矣。上曰,京居屬公婢子七口,令該曹劃給,可也。吳挺緯所啓,近者都下飢饉特甚,至於故宰臣妻,年至七八十者,或因子弟微弱,不能給朝夕之資者有之云,誠甚惻然。故吏曹參判李行進妻,年八十,故相臣李行遠妻,年今七十二,故大司成黃㦿妻,年今七十七,而皆方在飢餓之中云。自前如此之類,有食物題給之例,故敢達。上曰,令該曹食物從優題給,可也。禮曹判書吳始壽所啓,本曹淸寒,使喚下人,無路給價,只以若干奴婢,成樣矣。近來移屬者六名,逃故者亦多,故判書張善瀓,建白於榻前,竝爲還屬本曹,此後切勿移屬事,奉承傳。淑明公主房賜牌婢日月,亦在於其時還屬之中矣,今者自該院,日月還給該宮事,啓稟蒙允,致令成命反汗,況日月身故,亦有年所,啓請還給者,以其有四五歲一子故也,而因其有子身故之婢,還給該宮,揆以事體,實涉駭然。勿施該院公事,還屬本曹,何如?左議政權大運曰,身故之日月,無故還給於宮家,事極無據矣。上曰,勿爲還給,仍屬本曹,可也。以上朝報
有政。
吏批,以鄭重徽爲禮曹參議,睦昌明爲吏曹參議,李羽成爲健元陵參奉,曺孝昌爲魚川察訪,權守經爲敦寧參奉,鄭揎爲宣陵參奉,睦林儒爲修撰,李夏鎭爲知義禁,鄭維岳爲同義禁,具崟爲司諫,金澍爲承文著作,朗原君偘,今加嘉德。吏曹謄錄
引見時,吳挺緯所啓,都下飢饉方甚,訓局及賑廳,各出米五百石,輪日發賣,一以爲救荒,一以爲行錢之地,而市價則一錢米五升,而公家則一錢米七升加定,故民爭趨之,紛沓太甚,非但不能遍賣,還致民怨事,極加慮矣。因左相陳達,江都米一萬石取來,一從戶數,均一發賣事,傳敎矣。但當此漁採之時,江都各浦船隻,無一餘存,京江船則以賑廳三南移轉及嶺南大同載來事,亦盡南下,江都米勢將待南下船還來輸運,而卽今都民事勢,不可不及時救急。故先出賑恤廳田米四千石,太三千石,大米九百石,戶曹米三千石,訓局米一千石,御營廳米一千石,每戶三色穀,竝七升式發賣,以救其急,而戶曹則南船還來後,江都米卽爲運來先報,則可無經費不足之患,故以此與大臣,已爲熟講,依此擧行之意,仰達。上曰,依爲之。右參贊睦來善所啓,臣待罪內資提調,有變通之事,故敢此仰達。年久敗醬,曾不變通者甚多,故臣忝本寺之後,四十餘石敗醬,埋置潔處矣,卽今亦有敗醬及味變醬葅三十餘瓮,故論報戶曹,請以區處,則使之發賣,而人皆厭其味變,不肯買去,若經今春夏,則將爲無用之物,移送賑廳,以爲賑飢之資,而令該曹,會減其數,何如?金錫胄曰,若用於江都築墩時役夫之膳,令該曹會減,則似好矣。
巳時,上御進修堂。引見大臣·備局堂上時,左議政權大運,右議政閔熙,行司直柳赫然,行兵曹判書金錫胄,行禮曹判書吳始壽,左參贊吳挺緯,右參贊睦來善,刑曹判書李觀徵,行副提學閔宗道,左副承旨朴信圭,大司諫兪夏益,持平申㶅,假注書李萬元·金澍,記事官洪萬朝·睦林一入侍。權大運進曰,春日向暖,而朝則猶寒,未知聖體,若何?上曰,無事矣。又曰,咳嗽則今已差愈乎?上曰,已盡差愈矣。又曰,兩慈殿氣候,亦復安寧乎?上曰,安寧矣。又曰,今日雖非日次,多有稟定事,故來會矣。夫勅使在館時,必先知使臣之入去與否而去,例也今番則皇帝有問候之事,未知以謝恩使,差缺丙辰二月,勅使出來時,亦有問候之事,不爲謝恩,前缺之事,今不可創開,而所關亦不緊重,只遣進賀使缺上曰,依爲之。又曰,使臣以大臣差遣乎,以宗班一行缺差使臣,陞階一品,而旋爲還收之人缺,何如?上曰,依爲之。又曰,頃者市上無米,市價騰湧,故缺門若干米,有發賣之擧,而各衙門所儲,亦甚些少,不可以缺民,故有江都米運來,一體發賣之請矣。臣等退而思之,則船隻缺〈盡〉往三南,若待其上來後運來,則勢未及救目前之急,江都米則今姑置之,以他衙門穀物,先爲發賣,何如?吳始壽曰,臣意則以爲勿論戶之大小,皆七斗發賣,則所救不多,今若除出受祿之人,以無祿人,分大小賣之,則京城戶二萬六千數百戶,而應役戶,不過六千戶,其所救活必多矣,而第大臣之意以爲士夫家雖蒙料祿,卽今無不窘急,雖比民戶,差小賣之,不可不盡賣云矣。大運曰,如臣等厚祿之人,雖無此,可以支過,而至於堂下官薄祿之人,則卽今窘急,無異於凡民,雖無減於民戶,不可不盡賣矣。上曰,百官俸祿,連以凶歲減除,今又不許發賣之穀,則其何缺乎?雖無減於民戶,盡數許賣,宜當矣。大運曰,伴送使以遠接使,還爲下送,例也。第李觀徵,方爲刑曹判書,刑獄重地,不可久曠,似當有變通之道,而卽今絶無可往之人。吳挺緯則主管賑恤廳,睦來善則病不堪行役,吳始壽則方爲判義禁,刑曹則雖無判書,凡干公事,次官可以代行,至於禁府,若無首堂上,結末公事,不得爲之,此人等,決不可差送,以李觀徵,還爲下送,何如?上曰,刑曹則可以以次官代行,李觀徵,還爲下送,可也。大運曰,魚川察訪沈壽亮,其母病重,呈狀吏曹云,若其實狀,則孝缺不可使之赴任,今姑改差,使行當前,其代口傳差出,發送,何如?上曰,依爲之。吳始壽曰,上年出來勅使,求得書畵以去,缺崔泰雲之外,他無知者矣。今因崔太雲,有私送物缺監堂郞及原役譯官輩,其所送物,未知何以爲之。缺所送禮曹之物,或送于戶曹,或入于內,例也。遠人所送,此缺可不受,依倭人所送例爲之似當,而其回答書,則臣等不可私自爲之,亦令承文院,依答倭人例,撰出以送,回謝物件,則令戶曹磨鍊覓送,何如?睦來善曰,此不過私自相問之事,非有關於國家,而令承文院撰出答書,又自朝家覓送謝物,事體不當矣。且其答書,以何名爲之乎?此亦難便者矣。上曰,以其時遠接使及戶判名答送,何害之有?來善曰,此元非承文院所可代製之事也。閔宗道曰,來善之言,是矣。缺人文集中,亦多有與外人往復書札,私自答送,未爲不可缺非朝家與知之事也。柳赫然曰,渠亦無送書之擧,且缺煩,只送物件,可也,而別無答書之事矣。始壽曰,譯官缺送物,則未知何以處之乎。上曰,此則非朝家所可缺渠自爲答書,可也。李觀徵曰,其答書納于都監,堂上見之而後,傳給,可也。上曰,使之納于都監,堂上見而缺可也。金錫胄曰,前以接慰官,往東萊見之,則館官倭所缺之物,必相稱以送,此亦不可不相稱以送也。上曰,依爲之。始壽曰,金吾規例,凡有赦令,則放未放抄啓,只擧在囚者而已,至於已至配所,古則自本道稟啓,例也,而有拿命而未及就囚者,不得參於稟啓之中,故中間落漏,不得蒙恩,誠甚冤抑矣。今李元祿,旣已功減一等,徒年定配,而以未及拿來之故,亦不得書入矣。金錫胄曰,上年趙師錫,以未至配所,不得與於稟啓之中矣,此亦依趙師錫例,一體書入,以俟上裁,何如?上曰,書入,可也。大運曰,李元祿,旣已定配,則一行缺訪有啓聞之擧,沈之溟被罪之後,察訪亦有缺上曰,察訪專管馬政,此後又有濫騎者,而察訪,若不馳啓,則缺矣。大運曰,今李元祿,旣以此被譴,豈敢有更犯者乎?始缺爲國之道,體統爲重,監司所領諸州,無不號令下官,若隨事缺陷,則恐無以號令矣。曾在先朝,李斗鎭爲忠淸兵使時,與西原縣監洪柱三,有相較之事,洪柱三則小無所失,李斗鎭則多有可惡之事,而朝廷不問李斗鎭,只罪洪柱三,蓋下凌上之漸,不可長矣。大運曰,守令雖有不法者,土民不敢告訴者,慮其體統之乖亂也。金錫胄曰,李元祿事,下于臣曹,故臣泛然以流三千里,照律以啓,而第大明律則私與官騎者,大典刑典,則私與者與濫騎者,竝流三千里,臣以爲此非大罪過,欲從明律矣。問于領相,則以爲法典雖曰律缺刑典所載旣如此,則自下有不敢擅斷者,今故以缺里擬律以入,則吾輩當從容有原情陳達之事,而缺流三千里擬入,而至於趙持謙,則不可罪之矣沈之溟,缺雖如此,亦在宣廟朝,李濟臣爲高山察訪時,以缺與監司相較,至於馳啓,而其時則監司被罪,察訪缺促還任,持謙之事,雖曰不出於平心,至於罪之,則臣未知其可也。上無發落。始壽曰,頃者奉化璿源閣添造事定奪,發遣郞廳,圖形以來,而璿源閣,只是一間,故前日奉案之外,今無餘地,不可不添建,而或慮隙地之無餘矣,觀此圖形,則自璿源閣,至僧人所接之舍,相距六十尺云,其間雖建一間,別無曝灑時難容之弊矣。上曰,隙地如此,則添建,可也。始壽曰,然則先爲分付本道,備缺材瓦,而待其啓聞,擇日以送,移還案祭時,本缺一人,亦爲給馬下送,何如?上曰,依爲之。吳始壽曰,先農祭以勅行退定缺一行夜將事,亦甚切悶,今又退行,雖極未安,缺上若以中止爲難,則別遣重臣或大臣,以拘忌之疾缺行之意,祭文中措辭設行,何如?上曰,祭文中不得親行之意,措辭撰述,遣大臣代行,可也。大運曰,然則祭文令大提學製進,何如?上曰,令大提學製進,可也。吳始壽曰,近以尹鑴禁松斫伐事,方有行査之擧,而臣有惶恐事矣。李缺中,有或賣或乞之語,自上批辭中,亦用此語,而金宇亨缺曰,賣者何人,與者何人云,此乃指臣而言也。上年,臣待罪地部,以國葬時所用器械木,盡爲腐朽不堪用,故移用於內需燔瓦之時,又有若干條餘存,而亦不堪用者,適於其時,尹鑴呈狀願買,臣取考戶曹重記,則如此之物,自前例有許賣之事,故臣援例許賣矣。今李袤疏中所言,蓋謂此也,而金宇亨等,反以爲案,臣不勝惶恐。上曰,國葬時,用餘腐朽之木,賣之何妨?始壽曰,其時臣適以船點檢事,出往江外,歷見尹鑴新搆家,則果皆以舊材缺勢將不能支過十年,無幾千株容入之處。且昨日金世缺備局,以爲尹鑴之取用,不過數十株云,而人之爲言,乃至此,人心世道,誠可怕也。大運曰,臣於頃日請對時,略陳尹鑴缺未安,此非敢爲尹鑴地,其日入侍諸臣,有目見而言之者,缺因人搆捏,平日禮待之臣,遽爾行査,未安,敢有所陳,而自上有停査之命矣。金宇亨疏中,多有侵斥臣身之語,臣不與之呶呶爭辨,前箚略陳其槪而止耳,宇亨等,今又張皇陳疏,□攻不已,臣固欲自賓廳,直爲退去,而與之每每爭辨,徒傷事體,故玆敢登對矣,始壽,旣發言端,故敢達。且卽今人心乖戾,世道淪喪,架虛鑿空,朝著不靖,此無非如臣無似,忝居具瞻之位,不能上輔君德,下鎭浮議之致也。上曰,頃日箚批,已悉予意,而漢城府堂上,至於二度陳疏,極爲非矣,於卿,有何所嫌?始壽曰,京山材木,則鄭榏爲判尹時,因金世寶呈狀斫伐,給其若干條舊材,則臣許賣矣。京兆,若缺得實狀,則先見其所搆家舍之後,問于臣及鄭榏,缺重記而見之,可也,不此之爲,而累度陳疏,一行缺朝廷雖欲鎭之,不可得矣。始壽曰,缺曰,禮待之臣,遽爾行査之未安也,豈敢有他意於其間哉?缺胄曰,江都墩臺所築僧軍,今二十六日聚會通津事,旣已缺今將點考於通津,各送信地,仍爲始役,而不可不嚴明約束以送,故臣欲於二十五日,下往通津,而且念江都役所形止,亦不可不一番往見,臣之職任,雖重,往來之間,不過十餘日,自通津仍爲轉往江都,看審役所形止而來,何如?上曰,依爲之。錫胄曰,東國兵鑑,有缺不進之命,而第我國文獻不足,雖有野史,所見孤陋,不可以考信,沁今番下去江都時,與史官一員,同往,仍入史閣,考見各其年條而後,撰出,則似無大段疏漏處矣。上曰,依爲之。錫胄曰,大興山城始築時,自朝家,有致祭朴淵之事,今此江都鎭山摩尼,亦當有致祭告由之擧。今亦依朴淵,遣承旨致祭,何如?上曰,依爲之。錫胄曰,僧軍始役之後,不可無施賞之擧,而僧軍,旣數多,難以遍給,惟胡椒·丹木之類,可以以小及衆,缺重,亦莫如胡椒·丹木,而此外間所無之物,自內如有所缺下給,似好矣。曾於遷陵時,亦有自內下送之事,故敢達。上曰,此言好矣,而內儲,亦不多,胡椒·丹木,當參半以下錫缺忠順衛·忠贊衛,限十年勿爲口傳事,已爲定奪,今方缺而湖西閑丁·兒弱,則旣已抄出,以爲待年隨頉,代塡軍役之地,但其中有蔭子孫,可合有□者,多至一千七百餘名,若皆遽定軍役,則此輩,例爲馬兵,窮民之怨苦馬兵,甚於步軍,今依備局餘丁例,只爲收布,則民情,庶可無怨矣。上曰,依餘丁例,只爲收布,可也。柳赫然曰,軍器寺物力凋殘,不可以施設大役,而以若干物力,造得數千鳥銃,至於粧飾,末由辦出,勢將中止,誠爲可悶。今若以兩湖所納甲胄債,劃缺以完役,未知何如。上曰,依爲之。錫胄曰,江都火缺完造得者多,而臣頃往見之,則不如南漢一行缺二種,其一,卽震天雷,而乃中原所造也,此則缺卽飛震天雷,而乃我國所造,此則用之便利,大謄缺雷矣。上曰,唯。夏益曰,臣有區區所懷矣。近因南九萬疏及金宇亨等聯缺大臣,至有求退之擧,此則臣未知其可也。第今日大臣之所缺者,非有他意,宇亨等疏,出於法外,顯有搆陷之跡,而殿下,惟不退斥,乃反下批,有若循例進言者然,君臣之間,際遇爲重,其不見信如此,則尙何可恃聖明者哉?如此之類,自上不可不明辨痛斥,而臣之區區所望,只在於察其用意處而已。大運曰,臣以無似,忝居大臣之列,當浮言胥動之日,而無一毫鎭服之事,此後若得同寅協恭,共濟國事,則幸矣,而此則臣固不敢望,雖局量有倍於臣者,當此之時,必不能鎭服,莫如早退臣等,進用別人矣。閔宗道曰,南九萬搆誣之言,諸臣缺備陳,臣不必更有所達,而臣旣忝居論思之職,有輔君缺之責,旣有所懷,不敢不達。九萬疏中,有三件事,其一,許堅事也。九萬疏曰,許堅,歐打淸風府院君妾一行缺果如九萬之疏,則淸風家,必不嘿然,兵判缺擧乎?其所謂不敢問,無敢言者,非爲一許堅而發,缺動搖大臣,其用意處,不可不察也。九萬又曰,尹鑴,斫伐禁松數千株,造作江舍云,其間架之多小,材椽之新舊,臣雖未得目見缺於盡山斫取之說,尤不近理,人皆有畏法之心,豈有盡山斫取之理乎?此事不無苗脈,故九萬,如是爲言,乘機傾陷之狀,昭不可掩也。至於掠人妻妾之說,該曹,今方査覈,査啓未入之前,臣不敢徑先陳達,而疏末又曰,又有大於此者,有若眞有是事,而嫌於越職,不得盡言者然,其言之危險,甚矣。詩曰,往來行言,心焉數之,語曰,浸潤之譖,膚受之訴,不行焉,可謂明也已。凡聽言之道,必先數於心上,然後可以不眩不惑矣。臣伏見答九萬之批,殿下,頗有傾聽之意,故卽今人人自危,若不能保,缺九萬而起者,又未知幾人,殿下,若先數於心,明以察缺自不至於眩惑,而古聖王視遠惟明之道,蔑缺有區區之慮,敢此仰達。上無發落。又曰,臣聞沈缺掌令李華鎭之奴,出市貿米,怒其米小,而告其上典,缺〈囚〉禁廛人云,極爲可駭,故臣問其曲折,自朝家發賣□出給米廛,使之從公,歇價賣之,則趨利者甚多,而米缺下人輩,專其利,而元不許賣,故李華鎭出入之際,人有訴於道路者,故囚禁云,而渠何敢誣訴臺官於本廳堂上,若是其肆然乎?極爲痛駭,令攸司囚禁治罪,何如?挺緯曰,臣頃日入番摠府時,米廛下人,來言於臣曰,臺諫家奴,出市貿米,怒其市價之不多,告于上典,囚禁廛人云,玉堂官員,適來臣所,聞其言而爲駭,書問於臺諫,則答曰,官家所定,則一錢七升,而市人,專其利,不爲準給缺云,故囚禁云,臣曰,雖因市價之未準七升,而囚禁缺府禁亂之事云云矣,宗道,必因此陳達矣。睦來善缺迷劣之致,自本廳可以治之,何必上達?一行缺劣之民,豈有意於誣陷乎?令本廳缺僚員之不齊,未有甚於近日闕員,後日政,竝爲差出察任,何如?上曰,依爲之。又曰,使臣差出,例爲開政口傳,缺事甚苟簡,今日開政差出,何如?上曰,依爲之。吳始壽曰,缺金宇亨,右尹申晸,皆禁府堂上,而今日旣被罷職之論,府□君側室,折齒査覈,乃莫大之獄,而堅妻獄事,亦未究竟,本府堂上,不可不備員,似有變通之道矣。上曰,此獄究竟然後,領相亦可出仕,知義禁金宇亨,同義禁申晸,竝今姑改差,今日政,差出牌招察任。宗道曰,自上軫念領相至此,臣敢有所達。子無嫡庶,領相豈安於心乎?九萬疏曰,朝臣缺言云云,此豈指一庶孽而言?其意專在於動搖領相,自上不可不察也。朴信圭曰,全羅水使睦存善,江都赴役船缺狀啓,承政院開坼五字,書於外面,右邊紙尾,且無書缺之處,殊無致察之意,睦存善,推考,何如?上曰,依爲之。申㶅曰,臣有區區所懷,敢達。自古君臣之間,必誠缺然後,上下相須,而治道以成矣。自上於大司憲尹鑴缺逈出尋常,至比於昭烈之於孔明,魚水之契,尹鑴缺也,自上備忘記中,有罔知攸爲之敎,其汲汲如渴之意,缺表,君臣際遇,孰不欽仰,而遽信一人之讒,至有査覈缺在廷諸臣之知遇恩眷之不及尹鑴者,皆懷自危之心,缺聖德事乎?旋因大臣陳達,雖停査命,臣意則以爲自缺鑴之事,豈有一毫之疑?槪於聖心,而有此査命,則事缺非,有不暇論,必須査其實狀,渙然氷釋,亦是卽今待尹鑴之一道也,故臣方欲請査矣。及見金宇亨疏批,有金世寶明査之敎,査世寶,則尹鑴之虛實,自可知矣,故今不請査矣。上曰,査覈之未安,已言於大臣矣。大運曰,申㶅所謂誠意交孚,上下相須等語,自上當體念處也。又曰,都民處各衙門米缺事,旣已定奪,而但諸臣之意,以爲民間方急磨鍊之缺遷延,救民之道,不如勿論有料無料,急急許賣,缺上曰,都城飢饉方急云,勿論料之有無,一行缺信圭曰,憲府行公之員甚少,未得開坐,守令未署經者多云,竝卽牌招察任,何如?上曰,依爲之。錫胄曰,列聖御製,今方鳩集開刊,又有三四百首添得者,而且於申叔舟文集中,有世廟往平安道時,御製詩奉和之詩,而御製則無之,後日臣,下往江都,亦爲考出實錄,何如?上曰,依爲之。罷出時,上招李觀徵謂之曰,刑曹査覈,尙未爲耶?對曰,臣自西關入來之後,有缺勢,且連値國忌,時未開坐,故不得爲之矣。上曰,缺得實狀,則可快矣。遂罷出。燼餘
上在昌慶宮。停常參·經筵。
下直,咸鏡都事嚴緝,穩城府使權曦,㐚足萬戶池義敏。
謝恩,同義禁鄭維岳,典獄奉事柳埴,承文著作金澍。
申時,日暈左珥。酉時,日暈。
安如石啓曰,宰臣綾平君具鎰,館所問安進去,下直矣。傳曰,知道。
領議政許積五度呈辭。傳曰,安心調理。
禮曹啓曰,先農祭,遣大臣設行事,有下敎矣。行祭吉日,令日官推擇,則今月二十六日,爲吉云,以此日設行事,知委,何如?傳曰,允。
禁府,禮亨,柳澈·洪陽民·洪震雄·洪震英,拿囚。啓。
憲府啓曰,請還收閔維重,李端夏敍用之命。請還收申應昌,窮覈重處。措辭見上答曰,勿煩。
諫院啓曰,請判尹金宇亨,右尹申晸,罷職。措辭見上閫帥·守令之下直於兩司,其意有在,而今聞統制使李仁夏,春川府使兪櫶辭朝,在於除拜旣久之後,而兩司多官,全不下直而去,偃蹇自恣之習,殊甚可惡,不可以事在已過而置之,請統制使李仁夏,春川府使兪櫶,推考。答曰,勿煩。
政院啓曰,昨日筵中,禁府堂上差出,趁卽開坐事,定奪,而同義禁李夏鎭,今日不爲肅拜,卽爲牌招祭任,何如?傳曰,允。
謝恩,同義禁李夏鎭。
幼學尹俅等上疏。大槪,爲師訟冤,冀蒙省察事。入啓。答曰,省疏具悉。玆事曲折,予已詳知矣。以上朝報
安如石啓曰,臣,勅使請留事,館所進去,下直。傳曰,知道。
傳曰,今下弓矢,穩城府使權曦,㐚足萬戶池義處,給送。
安如石啓曰,臣承缺留,則勅使,答以遣近侍請留,感激不知所喩,而歸期缺不得淹留云矣,敢啓。傳曰,遣大臣請留。
安如石,以迎接都監言啓曰,今日,乃是空日,別茶啖,依例排入,別雌牛,亦爲給送之意,敢啓。傳曰,知道。
又以迎接都監言啓曰,七處餞慰宴,竝皆停止,則自前有開城府·平壤·義州等三處,別遣問安使之例,今亦依此擧行事,令政院稟處,何如?傳曰,允。
又啓曰,以迎接都監草記,中路別遣問安使,令政院稟處事,允下矣。就考日記,則中路問安假承旨,自本院啓缺義州等處,中路問安使,自吏曹差出矣,今亦依此擧行,何如?傳曰,允。
朴信圭,以兵曹言啓曰,禁軍別將柳炳然,重得缺未瘳,前頭禁軍戎器及精抄新軍,點考合操之時,缺事多可慮,柳炳然,今姑改差,何如?傳曰,允。
又以兵曹言啓曰,當日出身盧厚根稱名人,自金虎門入來,差備門外擊錚,極爲駭愕,令攸司囚禁治罪,同門守門將鄭英文,常時不能禁斷雜人,以致闌入,亦爲非矣,推考,何如?傳曰,允。
安如石,以迎接都監言啓曰,兩勅使,請得芙蓉香各十雙,而內局之外,他無有處,亦非都監猝辦之物,欲令譯官,措辭防塞之意,敢啓。傳曰,其數不多,亦非難得之物,令內局依數出給,可也。
又以迎接都監言啓曰,上·副勅使及大通官金大憲,考禮次通官崔太雲·文金等,求請鳥銃十二柄,入給則皆不退而無弊捧之矣,敢啓。傳曰,知道。
又以迎接都監言啓曰,醫官李應斗,依前入送館所,則上勅使受針後,語缺不遠,此後則停鍼,而今當遠別,明日亦可來見,缺傳曰,知道。
又以迎接都監言啓曰,右議政,來詣館所,以承命請留之意,使差備譯官,缺通官,傳言於勅使,則答以俺等留館,業已多日,歸意缺決,不可更爲遲留,須勿復請云,故退去矣,敢啓。傳曰,知道。
朴信圭啓曰,訓局發賣監官推考事,命下矣,臺諫,方以拿問定罪爲啓,推考傳旨,不得捧入之意,敢啓。傳曰,知道。
又以迎接都監言啓曰,卽者缺使,以回程日期,作書於鳳凰城將處,使之撥上飛傳,故依其缺給,在前鳳凰城先文,至中路書出,而今則行色,比前頗急,故缺出云矣,敢啓。傳曰,知道。
又以迎接都監言啓曰,缺之後,無一事生梗,而通官輩,屢言禮單馬看品時,缺無弊云,極以爲慮矣。司僕寺所得馬七十餘匹中,雖缺馬,比之於前勅使所執之馬,則未必不及,而昨日被缺今日被執者,又一匹,此外許多之馬,一切退却,仍令缺譯官及臣等差備譯官語之曰,禮單馬,雖未準數,明缺發行,當以驛馬,擇取以去云云,譯官則以無前例,關後弊缺防塞,大通官等,亦以不可創開無前之事,力爭。則上使,便生慍怒,以明日回程云云,蓋其上來時,海西麒麟驛馬缺及京畿良才驛馬一匹,入把於副勅之行,上使見而稱贊曰,此兩馬,回還時,吾當言於都監取去云云,通官等,據理止之,則曰,禮單馬,與驛馬,均是國馬,有何難便之事乎云云,通官等,前日之慮,正在於此矣。大槪,禮單馬一匹之價,例給六十缺以此輸送於該驛,則代立之價,不患不足,而驛馬換去缺前者,雖或有之,防塞已久之後,復開此路,事甚重缺等,所可擅許,故遍問于諸大臣,則以爲事雖重缺回聽,則在前亦有西路驛馬持去之時,一行缺意,言於譯官,傳言於勅使,則勅使大喜,缺國有此禮乎?譯官曰,本國則無此禮矣,缺金,不足以喩此懽喜之心云,故兩譯官,善喂待令事,缺分付于京畿·黃海監司矣,敢啓。傳曰,知道。
安如石,以迎接都監言啓曰,勅使回程牌文,以二十一日辰時,書出,依例考送之意,敢啓。傳曰,知道。
朴信圭啓曰,昨日筵中,禁府堂上差出,趁卽開坐事,定奪,而同義禁李夏鎭,今日不爲肅拜,卽爲牌招察任,何如?傳曰,允。燼餘
上在昌慶宮。停常參·經筵。
卯時辰時,日暈。夜一更,流星出文昌星上,入北方天際,狀如甁,尾長五六尺許,色赤光照地。三更,月有左珥。
安如石啓曰,臣館所問安進去,下直。傳曰,知道。又啓曰,臣馳往館所問安,則答以俺等,國王德分,無事支過,而每遣近侍下問,不勝感激云矣,敢啓。傳曰,知道。
京畿監司書目,果川呈,以副校理李湜,病重上去不得事。啓遞差。
戶曹判書李元禎,請對入侍。
憲府啓曰,請還收閔維重,李端夏敍用之命,請還囚申應昌,窮覈重處。措辭見上本府,以鑄錢諸衙門,新令未頒前,發賣錢文者,限十日憑考手決還退事,論啓,聖批,以限十日還退,考其手決,摘發科罪爲敎,而及見擧行條件,則科罪一款,落漏不書,當該承旨·注書,難免不察之失,請推考。答曰,不允。推考事,依啓。
諫院啓曰,因左尹南九萬疏,有大司憲尹鑴犯禁査覈之命,爲法官者,所當秉心以公,不容私意於其間,而材椽多少,不考於其家,而只驗於木根,取用曲折,不問於家僮,而徑訊於各人,滿山斧斤之迹,不分新舊,而盡歸之於尹鑴一人,按覈之體,豈容如是?大臣建白,旣寢査命之後,乃復汲汲投疏,虛張成案,以爲疑亂聖聰之地,其爲情態,己極可惡,而且見該曹査覈公事,則松木斫伐之由,備陳於世寶之招,威脅勒捧之說,又出於任戴之供,而其他各人之言,與宇亨等疏語,節節相反,此則聖明之固已洞燭也。其乘機闖發,必欲陷人之狀,畢露無餘,此而不罪,則將無以破奸計而杜邪說,請判尹金宇亨,右尹申晸,罷職不敍。請統制使李仁夏,春川府使兪櫶,推考。措辭見上臣等,伏見刑曹金世寶等査覈公事,則當初該府郞廳之摘奸也,乃以中使出來,當受重罪等語,憑藉恐喝,勒令納招於非山主之人,已極無謂,至於羅卒,元非分授之人,而威脅捧招於過去之際,其用意搆捏之迹,昭不可掩,事事可駭,莫此爲甚,請漢城府當該郞廳,汰去。答曰,不允。推考事,依啓。該府郞廳,旣已推考矣。
成均博士李東植上疏。大槪,敢陳區區之懷,冀蒙裁察事。入啓。答曰,省疏具悉。玆事曲折,予已詳知矣。以上朝報
安如石,以迎接都監言啓曰,別雌牛入給日次,而通官等,以爲發行,在於辰時,勢必缺以今日入給,可得從容會喫云,故依其言,入給別茶啖,亦爲排入之意,敢啓。傳曰,知道。
傳于安如石曰,正郞申琓子麟錫,前正尹趾完子,亦爲禁婚。
安如石,以迎接都監言啓曰,上副勅使,率家丁,登木朋觀望矣,敢啓。
又以兵曹言啓曰,卽接京畿監司移文,則前頭缺忌辰祭及寒食祭,經宿處,獻官監察,例爲給馬,而缺則勅使回還時,各驛人馬,全數入把,無以推移云,自前缺之時,獻官監察,以私馬往來矣。今亦以私缺返,而香陪馬及奠物載馬,則令本道,豫待替把缺,何如?傳曰,允。
又以迎接都監言啓曰,明日勅使發行,初吹未明,二吹日出,三吹辰時,出軍令矣,敢啓。傳曰,知道。
又以迎接都監言啓曰,卽者上·副勅使,下立於庭中缺及臣等差備譯官曰,傳勅之日,望見國王顔色,缺寧之候,其後日子已多,未知已得快復耶?俺等,欲親詳知起居,歸告於皇帝,而恐有勞動添傷之患,未果缺自都監仰稟回報云。今宜別遣中使,先以玉體尙未平復,不得出餞於郊外,深用缺然之意,措辭言及,仍謝缺問之感激矣,敢此仰稟。傳曰,依啓。仁政殿接待等事,趁卽擧行。
又啓曰,戶曹判書李元禎,來詣請對矣。傳曰,引見。
傳于安如石曰,明日勅使,仁政殿當爲接見,分付擧行。
安如石,以迎接都監言啓曰,卽者副勅使,率家丁,登棚觀望矣,敢啓。傳曰,知道。燼餘
上在昌慶宮。停常參·經筵。
領議政許積六度呈辭。傳曰,遣承旨敦諭。
傳曰,明日晝講爲之。
左副承旨朴信圭書啓,臣承命,往諭于領議政許積,則以爲臣之情勢,旣有不敢安於朝端者,宿疾亦且乘時復發,委頓床席,曠務日久,呈單請急,誠出於萬不獲己,而微誠未格,不但尙靳恩許,又此不意,反蒙異數,近侍臨門,諭令速出,臣狼狽益甚,不知所以措躬也。臣之病勢·情勢,雖無復起就列之望,謹當以一箚,仰暴情悃云矣,敢啓。傳曰,知道。
禁府啓目,觀此各人等招辭,則洪陽民,卽禮亨姊之同姓嫡三寸叔也,洪震雄,卽禮亨姊之同生娚也,必不爲許堅隱諱其姪其妹被驅折齒之事,而或曰,許堅,張其兩袖,不敢襯手於婦女,又曰,折齒,實非許堅之所爲,或曰,不敢謂許堅之驅打云爾,則許堅之不爲下手驅傷,足可因此而知是白乎矣,當日禮亨姊率來之婢禮化,未及拿來,待其拿來而稟處爲白乎旀,禮亨失行事段,柳澈,不待詰問,旣已箇箇承服,而禮亨稱冤之言,全無明白可證之事是白遣。陽民·震雄·震英等段,禮亨面質之時,目見其不敢自明之狀,作書留置之事,雖不敢直諱,亦不肯明白吐實是白去乙,取見許堅所納三丈書簡,則禮亨之失行,明若觀火乙仍于,出示於陽民等處更良,發爲問目,反覆詰問,則皆以爲失行明白,直爲照律,少無可惜是如爲白乎旀,本府門外待命之時,禮亨,出示無辭承服之原情兺不喩,陽民,勸其自處,則乃敢曰,士族婦女,亦有失行,吾雖承服,不過被配,何必自處是如爲白有如可,不知聽嗾於何人,而乃反費辭自明如此是如爲白乎旀,震英,諺書中飜局後置之說,其揣摩朝廷,雖極可駭,果是鄕曲間所聞而已,則元不關緊於淫行之獄,不足深究是白在果,禮亨之通奸柳澈,節節彰著,更無可疑之事,爲先嚴刑得情爲白乎旀,柳澈段,自有當施之律,禮亨段,取服後稟處爲白乎旀,他餘各人等段,姑爲仍囚,以待結末,何如?啓依允。禮亨淫行之迹,柳澈元情中,旣已明白納招是去乙,如是陰諱,誠極痛惡是置,際尋常各別嚴刑,期於得情。
刑曹啓目,粘連南九萬上疏云云,觀此金世寶·任戴所供,及呈備局狀辭,及當漢城府良中,墓所松木請斫呈文及各人等招辭,世寶外家墳山,在於加佐洞,累代先墳,竝其子孫之墓,至於十餘墳之多,則其初實非國家禁山,可知也,不知何時入於禁標之內,世寶,以貧殘特甚之人,居於山下,目見松樹鬱蔥,木根侵犯,莎草,爲松陰所蔽,未免盡死,常欲斫伐,而不敢以其矣,山所,而任意斫伐,且憚山直之多般恐喝,呈于漢城府,得許斫之令,然後斫伐諸墳近處松木,而漢城府摘奸定數之外,世寶所斫,未免濫觴兺不喩,以其矣所供觀之是白良置,亦不無過數之失是白乎矣,旣是其矣,累代入葬山所,則與國禁空山,任意斫伐者,大有所間是白乎旀,且以分授人列書爲在,木牌取來,則所謂申業者,不入於其中,漢城府所捧招辭,則申業,以分授人懸錄是白遣,至於任戴,則元非山主,又不知前後事狀,而該府郞廳,多般威脅,勒令納招,則不知其意之所在是白在果,他餘曲折,姑置勿論,世寶,乃於禁標之內,有此濫斫之事,則雖與漢城府堂上疏陳條數,多寡不同,而旣有所犯,似不可以自己山所斫松而恕之,照律,何如,啓依允。該府郞廳之勒捧侤音,殊涉無據,從重推考。又啓目,粘連南九萬上疏云云,勢力之家,掠人妻妾事段,觀此各人等招辭,則南九萬疏中,泛稱勢力之家,掠人妻妾,姦騙狙詐,醜辱萬狀,都城之人,喧如鼎沸云云,而所犯人姓名,初不指的,則事甚虛疏,言亦無憑是白乎矣,此言,旣發於宰臣之疏,其於風敎,亦有所關係,則不可以架鑿芒昧而置之乙仍于,卽令五部,十分嚴覈,期於現出,則五部,亦以不傳聞牒報爲白有去乙,推問各人,終歸無實是白乎所,掠奪人妻事段,五部,猶以傳聞牒報,而至於掠取人妾一事,五部,皆以無是事牒報,本曹,只憑所聞,捉來茂朱京主人捧招,而尤爲孟浪。今此兩事,捕風捉影,俱無端緖,窮覈得實,其勢實難,雖有謄傳之言,亦無指一之端。娼女秋香,宗室駄去,因此訛傳之說,似或近之,而亦難以此斷其必然,大槪掠人妻妾之事,揆諸人理,似涉不近,窮極査檢,非但罪人難得,閭井騷擾,其弊亦甚不貲是白乎矣,果有此所犯之人,而終不捉得,則其有傷風敎,貽羞搢紳,亦大矣。各人等招辭,皆無憑據更問之事,而惟獨得民,前後之招,諦觀深視,稍似有隱情,平問之下,有難得情,而旣不得明白端緖,遽加刑訊,亦違按獄之體,上裁,何如?啓。得民所謂,何可隱諱之說,殊甚可疑,不可不究問,嚴刑得情。
備邊司啓目,以持平申㶅所啓,請令該掌,鑄給民錢,而只取功錢事,令該掌稟處,可也,事啓下是白有亦,鑄鐵十斤,所出之錢,止於一千五十文是白去等,臺啓所謂七斤之銅,可鑄一貫云者,乃是爽實之言是白乎旀,常銅鐵百斤之價,初以十五兩折定,而錢價改定之後,加定五兩爲二十兩,鍮鐵常時之價,稍勝於常銅,故加定十兩,爲二十五兩,豆錫之價,則每百斤,初以二十二兩,折定,而今以卄六兩,改定,比之當初,竝皆有加,則小民,非但元無失業之事,若以錢價倍定之故,鐵價亦隨而倍之,則銅鐵,元非我國之産,日本,坐受無窮之利,我國事勢,十分可慮兺不喩,至於豆錫,則不特用於鑄錢,軍門器械,亦多用之,倍貴其價,則前頭之慮,有不可勝言是白乎旀,收納私器,鑄給錢文,官取功錢事段,大有所難便者,小民之納器求錢,蓋爲朝夕救急之資,而許多鍮器輸入公門之後,以各衙門有數之匠人,安得一時盡鑄,以救其急乎?納器之後,趁未得錢,則衆怨之叢,小民之失業,必將十倍於今日是白置,臺啓之外,亦或有如此之論,而實出於未及深量事勢之致,決難施行,依前定奪擧行,何如?傳曰,依允。
憲府啓曰,請還收閔維重,李端夏敍用之命,請還囚申應昌,窮覈重處。措辭見上答曰,亟停勿煩。
諫院啓曰,請判尹金宇亨,右尹申晸,罷職不敍。請漢城府當該郞廳,汰去。措辭見上答曰,不允。朝報
安如石啓曰,明日常參·經筵,取稟。傳曰,只晝講。
又啓曰,宰臣晉平君澤,缺問安進去,下直。傳曰,知道。
又啓曰,宰臣晉平君澤,馳進問安,則勅使,答以每遣宰臣下問,不勝感激,俺等,無事支過云矣,敢啓。傳曰,知道。
又以迎接都監言啓曰,卽刻勅使,館所離發之意,敢啓。傳曰,知道。
又以迎接都監郞廳,以左·右相意啓曰,缺來到迎恩門,譯官以勅使之言,言於臣等,使之背立,缺官,傳言緣俺等之行,勤勞甚多,心甚未安云,臣等,依其言背立,則勅使,仍爲過去,而大通官·次通官等,皆致謝而去矣,敢啓。傳曰,知道。
又以迎接都監言啓曰,各前市民,聚立於迎恩門夾路,致謝則勅使曰,別無際弊之事,何以謝爲云云而去,敢啓。傳曰,知道。
工曹參判金禹錫辭職上疏。入啓。答曰,省疏具悉。卿其勿辭察職。燼餘
上在昌慶宮。停常參,只晝講。
自卯時至申時,日暈。夜自一更至三更,巽方,有氣如火光。
備忘記,史官一員待命,騎馬三匹·卜馬二匹立之。
朴信圭,以都摠府言啓曰,副摠管沈梓,除標信刑曹坐起進去之意,敢啓。傳曰,知道。
以開城留守,本府中西面居人十七名,梨浦溺死事狀啓,傳于權瑎曰,渰死之人,至於十七名之多,事極驚慘,特令本府,各別恤典擧行。
假注書李萬元出使,代以李日翼,差下。
朴信圭,以兵曹言啓曰,當日正兵朴有京稱名人,自丹鳳門入來,差備門外擊錚,極爲駭愕,令攸司囚禁治罪,同門守門將鄭英文,常時不能禁斷雜人,以致闌入,亦爲非矣,推考,何如?傳曰,允。
朴信圭啓曰,朝參,過勅行後更稟事,曾於榻前下敎矣。今二十五日,乃是日次,故問于兵曹,則以爲其日先農祭齋戒,勢難行禮云,何以爲之?敢稟。傳曰,然則開月初五日退行。
正言李玄錫啓曰,請判尹金宇亨,右尹申晸,罷職不敍,請漢城府當該郞廳,汰去。措辭竝見上標信,卽兵符也,不可使外人典守,至其出納也,亦不當有使令,而頃者兵曹,奉旨差出二名,旣又更其名爲使令,而內官,稱以自內差定,不受兵曹定送之人,只令每朔,納其雇價而已,此乃前所未聞之事,而新創於今,聽聞所及,物情如駭,事雖微瑣,關係非細,請標信直,亟命減去。答曰,不允。日者標信使令之差定,非爲出納於政院,擧動之時,不可無載持之人故也,啓辭,未免爽實。且有根着人啓下永定,則非內官之任自差定,勿煩。
李玄錫又啓曰,臣以標信直減去事,有所論列,而伏承聖批,有爽實之敎,臣不勝瞿然也。擧動之時,固不可無載持之人,而自前未嘗有使令之名,則今日之創開,豈不足以招物議乎?果無載持之人,則擧動臨時差定,亦可,而今乃啓下永定,逐朔給價,一年之內,擧動幾何,而十二朔之雇價,其數不貲,事雖微瑣,亦豈節省之道哉?事理有乖,聽聞亦駭,職在言地,不敢不爭,而旣以爽實爲批,何敢晏然於臺席乎?請命遞斥臣職。答曰,勿辭,退待物論。
大司諫兪夏益啓曰,正言李玄錫,引嫌而退,事係新創,有乖節省,則隨聞論列,誠得臺體,請正言李玄錫,出仕。答曰,依啓。
工曹判書閔點再度呈辭。入啓。加給由。
伴送使書目,勅行,卄一日坡州止宿事。
右參贊睦來善上疏。大槪,乞蒙恩暇,歸省父母墳事。入啓。答曰,省疏具悉。卿其安心往掃。
禁府啓目,禮亨,更推白等,嚴刑施威次,直爲所如中,日月不記,壬子年分,矣身,以夫餁饌次,獨坐廚間抹樓之時,柳澈,來謂矣身曰,吾以戀汝之故,已成疾病,吾於今夜,當入汝房,汝須開窓以待亦爲白去乙,矣身答曰,吾是汝四寸兄之妻,汝何爲出無狀之言耶云爾,則柳澈笑而退去爲白有如乎,其後矣身獨坐於抹樓之時,柳澈又謂矣身曰,以汝之故,吾病已痼,今至死境,雖死,當往汝房是如爲白去乙,矣身笑而不答矣,柳澈,果於其夜,突入矣身之房,與之相奸爲白在果,矣身,以女人,豈有先爲生心之理哉?因柳澈之所誘,不能牢拒,以至於此,而其夜之外,不復相奸爲白有置,通奸柳澈辭緣,箇箇承服,更無可問之事,柳澈段置,前已吐實於初招,竝只考律處置,何如?啓依允。
領議政許積箚子。大槪,情勢病勢,斷無復起就列之理,冒萬死更暴危悃,乞蒙亟許罷免,俾得歸身田野,以全終始聖恩事。入啓。答曰,省箚具悉卿懇。已悉於昨者敦諭之批,復何多誥?連觀金吾議讞,洪女之自服,明白無疑,卿之處變,無一毫所失,有何未安之理乎?卿其須體予意,亟斷來章,速出論道,以副至望。仍傳曰,遣史官傳諭。
太學儒生李浚等上疏。大槪,敢陳儒賢被誣事,冀蒙財察事。入啓。答曰,省疏具悉。儒賢之被誣,予固痛知,自當明辨矣。
忠淸監司書目,忠州牧使李沆,陳弊上疏上送事。啓。答曰,省疏具悉。所陳之事,當令廟堂議而處之焉。
晝講入侍,知事睦來善,特進官李夏鎭,玉堂閔宗道·睦林儒,承旨尹深,注書李徵龜,史官洪萬朝·睦林一。持平申㶅,亦爲入侍時,參贊官尹深所啓,凡老職加資,堂下曾經四品者,年八十,則該曹,直爲下批,堂上以上,則有旨乃授者,卽法典也。前參議權諿,以仁祖朝侍從之臣,年今八十,其子願蒙恩典,來呈上疏,雖以猥濫,不得捧入,而臣今入侍,敢此仰達,他日大臣登對時,下詢處之,何如?上曰,有旨乃授,旣是法文,而權諿年已八十,則後政下批,可也。
晝講時,持平申㶅所啓,請還收前參贊閔維重,前參判李端夏敍用之命。上曰,毋庸瀆擾。又所啓,請還囚申應昌,窮覈重處。措辭竝見上上曰,已諭於日昨引見時,勿煩。又所啓,日昨筵中,臣以鑄給民錢,而只取功錢事,有所論啓矣。卽見備局回啓,則銅鐵十斤所出之錢,止於一千五百文,而臺啓所謂七斤之銅,可鑄一貫云者,乃是爽實云。錢文所出之數,設有多寡之差殊,一斤之銅,旣折二錢之銀,則七斤銅之所鑄,殊未滿一貫,而其利則不啻倍簁,然,此則元非論辨之事也。回啓中,鍮·銅·豆錫之價,比當初,竝皆量加,則小民,元無失業之事,銅鐵,元非我國之産,日本,坐受無窮之利,我國事勢,十分可慮云者,似未曉臺啓之本意也。事目中,民間鍮器十五種外,一切禁斷,而當禁之器,率一斤銅,折銀二錢,聽民收賣於鑄錢衙門,則非但破器爲然,雖全完之器,其價之高下,實與破器無異,而當初則買以重價,納官則其價太廉,小民之不欲納官,或瘞之土,或送于鄕者,固其所也。臣之所謂鑄給云者,只論民間之器皿而已,不論生鐵與鍮。錫則所謂日本,坐受無窮之利者,實未知其意也,且許多鍮器,收入公門之後,以各衙門有數匠人,安得一時鑄給云者,尤有所未曉也。卽今鑄錢諸司,或捧布木,或捧銀貨,定日發賣,而鍮銅,時或難繼,工匠斂手云,如使鑄錢各衙門,隨其所納之器,排日鑄給,或以旣鑄之錢,量其器之輕重,除其功役而給之,則自有條理,似無窒碍難行之事,民必樂聞而趨令,寧有衆怨叢集之患哉?今此備局之啓,不思便宜通行之道,而如是防啓,臣竊慨然也。請勿留難,特令鑄錢諸衙門,凡納器皿者,聽其鑄給,而只取功錢。上曰,昨見備局啓辭,則事勢,實有難便者,備局諸宰,非一二,豈有不知臺啓之本意而然乎?不允。朝報
上御進修堂,晝講。同知事睦來善,特進官李夏鎭·尹深·閔宗道,檢討官睦林儒,記事官李徵龜·洪萬朝·睦林一入侍。持平申㶅,亦爲入侍。宗道,進講綱目,自孝惠皇帝元年,止伊洛汝水溢缺義曰,孝惠所謂臣爲太后子,終不治天下,遂日飮缺者,此孝惠之過也,故司馬公曰,若孝惠者,可謂篤缺未知大誼也。上曰,呂后,爲非人所爲之事,則孝惠缺力諫,而不此之爲,遂日飮爲淫樂,此甚非矣。夏鎭曰,曹參,見人有細過,專〈?〉掩匿覆蓋之,故府缺之人,則見人小過,不能掩匿,或論啓,或上疏,缺可慨也。申㶅曰,昨年秋間,因李漢明呈狀,監牧官申缺攸司之覈處矣,今聞應昌蒙放,漢明徒配,物情皆駭,臣等,取考該曹推案,則不究應昌貪臟之虛實,缺言語之差殊,徑施累次之刑,已失按問之體。且其缺鄭禮奉招辭,其船所載,各二十餘石,監牧官奴缺則所當捉致應昌奴子,窮覈其實狀,而此一款,終缺擧,況其自服之招,亦出於嚴訊之後,則其間情僞,有難知,而誣飾編配之律,反加於發告之人,使專船載貨之缺漏刑章,偃息自在,其爲失法,莫此爲甚,請令攸司,缺應昌窮覈重處。上曰,已諭於日昨引見時,勿煩。夏鎭曰,今者,以尹鑴事,指謂犯禁云者,豈不寒心?他人所斫,借而用之,則松雖禁物,何豫於尹鑴,而必欲搆陷,豈非無據之甚者乎?旣已明査之後,缺之啓,猶不聽從,臣實悶鬱焉。上曰,見予前後批答,則可知予意之所在矣。缺後當量處焉。夏鎭曰,僉知安應昌,孝廟在潯陽時,爲師缺眷遇之,年今七十七,而頃者扈從人抄啓時,應缺馬,故敢達。上曰,後日大臣登對時,更爲稟處。來善曰,應昌,以師傅還歸之後,孝廟,以手筆書問者,至三,藏在其珍寶矣。厥後盜入其家,竝其家財而失之,常以缺以先朝眷遇之人,年紀且老,合有恩賞之典矣。來善曰,今者許堅妻之獄,旣已査啓,想必洞燭,缺擧措誠可怪也。九萬,前後除拜,累辭不就,及缺聞有道路之言,至於陳疏告君之辭,豈以缺爲駭愕矣。且洪震碩等招辭,俱在文案,而震缺局後,當痛雪等語云,以此觀之,則卽今人心世道,誠爲缺以先朝寵遇之臣,將此無根之言,至於告君明缺實如此之習,自上必須洞察,然後可杜日後之弊,缺之說,則獄事究竟後,當痛覈以處之矣。上曰,予亦見其原情,殊甚可駭,不可不治其罪矣。宗道曰,臣頃以仰達,而殿下,深居九重,何知閻家缺出於無據,而敷衍增益,誠可怪也。掠人妻妾,閭家或缺女,或云徐孝男女,或云張纘之女,如此事,豈有多人缺虛套。且所謂安鎭之妾,許珽之妾,見掠之說,俱歸缺推之,則其爲搆誣,可知,徐孝男奴子,刑推,雖乖缺而若不刑而放之,則必有人言,諸議皆以爲雖缺刑云矣。上曰,三件獄事,予已詳知之矣,遂罷出。燼餘
上在昌慶宮。停常參·經筵。
仁宣王后忌辰齋戒。
黃海監司書目,金川郡守韓斗愈,今月卄一日身死事。啓。
備邊司啓目,粘連京畿監司吳始復狀啓云云,觀此狀啓,則道內稍實邑還上所捧,發遣都事,抽栍摘奸,則楊根郡還上,收捧成冊良中,以田米四百四十三石零,懸錄,而七十九石十斗零,以未捧爲已捧,如是爲白有臥乎所,莫重國穀,如是虛錄,事極可駭,依近例,前郡守鄭載厚,拿問處置,何如?啓依允。
禁府,鄭載厚拿囚。啓。
禮曹啓曰,卽接光陵參奉所報,則本陵南邊火巢內,距陵上五里之地,卽一小峯,小峯之外,火隨風勢而起,瞬息之間,幾至峯頂,僅得撲滅,而其延燒處長廣,俱不減百步云,失火處,果是距陵上五里之地,又有小峯,隔其兩間,則雖與相望處,有異火巢之內,有此火患,此其延燒之長廣,不減百步,則事甚驚駭,依例發遣本曹郞廳,摘奸,書啓稟處,何如?傳曰,允。禮曹謄錄
朴信圭,以備邊司郞廳言啓曰,今日賓廳坐起,定奪之事,且是國忌齋戒,故外司開坐云矣,敢啓。傳曰,知道。
權瑎啓曰,同副承旨朴廷薛,同姓□□金泰齡妻朴氏身死,服制已行四日,出仕,何如?傳曰,允。燼餘
上在昌慶宮。停常參·經筵。
仁宣王后忌辰。
傳曰,史官一員待命,騎馬三匹,卜馬二匹立之。
領議政許積七度呈辭。傳曰,安心調理。
兵曹判書金錫胄,請對入侍時,上曰,館學儒疏,意見旣同,則不得各疏事,曾已下敎矣。今者四學儒生疏意,與館疏無異,而又爲各疏,殊無曾前下敎之意,今後政院,申明擧行,可也。前咸鏡監司李元祿,勿爲拿來,直發配所事,下敎。
四學儒生姜棆等上疏。大槪,賢師被誣,敢陳訟辨之章,冀蒙採納事。入啓。答曰,省疏具悉。已諭於太學疏之批矣。
入侍時,金錫胄所啓,近者民間嘵訛屢騰,譏怨滋甚,一則以錢幣之將行而復閼,一則以婦女見掠之事,尙在疑信之中,不能快行究覈故也,南九萬疏辭之未出也。臣則對人,輒以此言,爲最甚孟浪無據矣,徐孝男家人等,略行推閱之後,人言將熄而復熾,輾轉不止,極可駭矣。臣曾見刑曹之事,只可憑藉文案,有所推覈,而至於摘發無端緖之擧,則必不如捕盜廳之多耳目,而善捕察也。且用刑之坐,絶少,一經鉤問,旋復抛棄,累日致令罪人,經營變詐,終難得其實狀,此事若令捕廳,另加譏察,鉤得虛實,以爲正僞鎭訛之地,似乎得矣。上曰,掠人妻妾,雖是訛言,而今聞人言,尙今未已云,必須嚴治明覈,期於得實,而若是虛言,則亦必處置明快,使人人曉然知其無實,然後訛言,可息,移送捕盜廳,除尋常各別嚴問稟處,可也。
安如石啓曰,先農祭齋戒相値,視事頉稟。傳曰,知道。
上御進修堂,引見。兵曹判書金錫胄,右承旨閔就道缺官洪萬朝·睦林一入侍。金錫胄曰,本曹明日新番軍士,當爲點考,而小臣出去參先農祭,只有參知丁昌燾,而方爲入直闕內,假參知差出,替缺出去點考,宜當。且精抄軍脫番時,例爲中日,而臣今出去,令缺爲可,此等事,則本曹臨時,必循例取稟爲之矣。江都墩臺四處,有古墳,夷墳而築之,事亦矜惻,其或有主者,當此窮春,掘出其古墳,而有主·無主與否,已令江華留守訪問矣,若其缺當題給葬需,故敢達。上曰,依爲之。錫胄曰,闕內軍士缺臣欲革其弊,而流來已久,每每不能矣。卽今以元軍立之,而軍人之在家作農者,亦必有廢農之患,闕內則勿爲雇立,其餘,姑爲仍前缺錫胄曰,承文院·春秋館下人料缺定之矣,一疋之代,以五錢捧之,而出給,則下人輩,必有稱冤者,而布賤銀貴,納布者,亦必不願定以五錢捧之,而願納布者,缺雖以五錢捧之,下人料布,則以六錢給之,何如?上曰,布缺自願而捧之耶?就道曰,然矣,而以五錢捧之,以六錢給之,則似可也。錫胄曰,此言固是,臣意亦欲以五錢,捧而置之,以觀其勢缺必多稱冤者矣。就道曰,豈爲如是而少捧多給乎?缺錫胄曰,缺進御,已至一百五十貼矣,用藥之道,必須止一·兩日觀之爲可,都缺稟定,而臣今出去,故敢達。遂皆退出。燼餘
上在昌慶宮。停常參·經筵。
先農祭齋戒。
傳曰,明日晝講爲之。
寧陵及光陵內摘奸。
伴送使書目,勅行,卄四日瑞興止宿事。
閔就道啓曰,來三月新番軍士,今日當爲點考於外營,而判書缺實錄考出事,出往江都,參判臣鄭維岳差缺出去祭所,參議未差,臣昌燾,入直內司,點考缺知差出,使之替直後,出去點考,何如?傳曰,允。燼餘
上在昌慶宮。停常參,只晝講。
持平金儁相初度呈辭。入啓。給由。
領議政許積八度呈辭。傳曰,安心調理。
工曹判書閔點三度呈辭。入啓。遞差。
禁府,李元祿,忠州丹月驛徒三年定配。啓。
晝講入侍,知事吳始壽,特進官具鎰,承旨權瑎,玉堂閔宗道·睦林儒,假注書李日翼,史官柳世鳴·睦林一。正言李玄錫,亦爲入侍。
備忘記,噫,頃者南九萬,以塗聽之說,投疏侵攻,予甚駭然矣。今則旣正宇亨等誣罔之罪,於卿,少無可嫌之事,而何乃蒼黃出郊,有若眞有是事者然哉?卿其須體企待之意,亟回遐心,宜速入城,無負至望事,大司憲尹鑴處,遣史官傳諭。
傳曰,史官二員待命,騎馬六匹立之,鑄錢所內摘奸。
府啓,還收閔維重·李端夏敍用之命,還囚申應昌,窮覈重處事。鑄錢諸衙門,聽其民願,收納鍮器,鑄給民錢,而只取功錢事。措辭竝見上答曰,勿煩。
假注書金澍書啓,臣承命往諭于行大司憲尹鑴處,則以爲臣至愚極陋,蒙被恩遇,有踰涯分,而行身無狀,自速辜犯,乃聖上曲垂恩貸,不惟不加之斧銊,乃委降近臣,慰釋備至,臣是何人,得此於聖明哉?驚惶震越,繼以涕泣,直欲踰垣鑿坏,而不可得,又豈敢抗顔曳裾,復入脩門,以辱淸朝?伏地惶隕,不知所達云矣,敢啓。傳曰,已悉予意於前諭矣,誠意淺薄,未回遐心,心甚愕然,繼以愧恧,罔知所以爲喩也。卿其體予至意,斯速入城,以慰予心事,更往傳諭。
晝講時,正言李玄錫所啓,請判尹金宇亨,右尹申晸,罷職不敍。措辭見上上曰,依啓。又所啓,漢城府當該郞廳汰去事。措辭見上上曰,依啓。又所啓,請勿留難,標信直,減去。措辭見上上曰,常時則司謁,持標信往來,而至於擧動時,則無典守者,脫有緩急,事極可慮,故定出使令二名,何害於事乎?勿煩。已上朝報
朴信圭啓曰,明日缺取稟。傳曰,停。
朴信圭,以都摠府言啓曰,入直軍士中日習射事,限勅使回還,間請姑停矣,今則旣已回還,今日爲始,中日習射事,敢啓。傳曰,知道,
尹深啓曰,江華墩臺缺定奪矣,何承旨進去乎?敢稟。傳曰,左承旨。缺
以內摘奸單子,傳于朴廷薛曰,今觀鑄錢廳缺禦廳,九朔之鑄,不過三百餘貫,軍器寺十一朔之鑄,不過五百貫,缺知物力殘盛之如何,而殊涉怠緩,當該監鑄官,竝推考警。缺
申時酉時,日暈。夜如火光。二更三更,有霧氣。
上御進修堂,晝講。知事吳始壽,特進官具鎰,參贊官閔宗道,假注書李日翼,記事官柳世鳴·睦林一入侍。缺上讀前授堯典一遍。宗道,將進講舜典曰,此冊缺下,而世多絶句於二十八字下,此是矣,當以此讀之。仍缺古文,至歲十二月章曰,協時月以下,當在下矣。上曰,然當在一死贄下矣。又進講,至四海遏密八音,缺上讀一遍,宗道曰,孔騰,藏經於壁中,至是始得,而缺認爲孔子,此非矣。上曰,以此得免焚詩·書缺曰,重華,重光也。瑎曰,濬哲文明,本也,舜旣有此缺始壽曰,知人者,堯之所難,故如是試之耳。宗道缺曰,曾聞大內,有璿璣云,未知尙在否。缺天有日月星辰,其遲速順逆,皆由於缺渾天儀,天人志。上曰,缺且觀堯典,亦以察天時爲重,缺今則觀象監官員,皆以庶孽爲之,或免賤缺未有其實,此輩只爲衣食而已,安能知天乎?上曰,四年之內,諸侯逐年來朝,終年則天子巡狩缺頒示刑法之規,故如是矣。瑎曰,亦有懸於象魏缺固聖人之事矣。雖然徒以欽恤爲事,則亦非矣。上曰然。有可生之道,然後赦之,無可生之道則不可缺政今日反躬體念處也,臣竊觀殿下,於眚災肆赦缺至於怙終之罪,則或有不能刑之時,須省察于此,深爲幸甚。鎰曰,缺等狀,備邊司回啓,本府田畓九十餘負,當爲缺畓之在於仁川者,幾百餘石落只矣。曾前公主房缺相訟,而本府得決,公主,卽成宗大王第三公主缺後,久而荒廢,故故相臣元斗杓,上疏請改修築缺之後,居民之廢棄時冒耕者,敢生點奪之心,換缺免見失之患矣,請發遣本府郞廳,與仁川缺從文卷出給,何如?上曰,此事果纔回啓缺之矣。其時備邊司,因民人等狀,陳達於缺覈打量,則監司,使本州府使,打量覈缺備邊司回啓,民畓之混入者,已令一一出給缺言之,亦不甚多,若遣郞廳打量,則貽弊缺上曰,些少田畓,不甚有關於忠勳府,且雖移點缺不必發遣郞廳,更爲打量矣。遂皆罷出。燼餘
上在昌慶宮。停常參·經筵。
下直,昌原府使李彭壽,興陽縣監曺挺夏。
持平金儁相再度呈辭。入啓。加給由。
兩慈殿·中殿,藥房問安。答曰,知道。藥房啓曰,春日漸至和暖,伏未審此時聖體,若何,慈殿氣候,一樣安寧乎?臣等,無任區區之廬,敢來問安。答曰,兩慈殿氣候安寧,予亦無事矣。
傳曰,明日晝講爲之。
刑曹啓目,幼學金世寶矣,乃於禁標之內,有此松木濫斫之事,不可以自己山所斫松而恕之,罪杖一百,徒三年,私罪。啓依允。
京畿監司書目,通津縣監李后貞,差定祭官,稱病不進,罷黜事。
忠淸監司書目,臣病勢情勢,俱極悶迫,乞賜遞免,以幸公私事,上疏上送事。啓。答曰,省疏具悉。旣往之事,今何追咎乎?卿其勿辭察職。
禁府,洪震一·禮化,拿囚。啓。
吏曹啓曰,守令有闕,政事,取稟。傳曰,明日爲之。
假注書金澍書啓,臣承命往諭于大司憲尹鑴,則以爲近侍再降,天語諄諄,負罪之臣,何以得此於君上哉?伏地震越,不知所措。方有小疏,少暴危悃,仰惟聖慈,俯諒下情,特垂矜憐,以全聖恩之終始而已云矣,敢啓。傳曰,知道。
大司憲尹鑴上疏。大槪,敢陳情悃,乞削職名事。答曰,省疏具悉卿懇。已悉予意於前後之批矣,卿胡不諒誠意,棄予如遺,若是其邁邁乎?卿其須體至意,亟回遐心,宜速入來,以副如渴之望。仍傳曰,遣史官傳諭。
持平申㶅啓曰,臣於歲前,在湖西時,聞本道監司慶㝡,到任之初,設宴於妻家,而謂倉卒措辦,未能稱意,未久而更設盛宴,當此歲飢民困之時,甚非省費從簡之道,故臣頃忝諫職,有所論列矣。卽見其辭疏,則以一年再設,歸之於風聞之過傳,臣不勝瞿然也。臣之當初所聞,不啻明白,而旣謂之風聞過傳,則何可晏然仍冒於臺席乎?請命遞斥臣職。答曰,勿辭,退待物論。
院啓,請標信直減去事。措辭見上答曰,亟停勿煩。
兵曹啓曰,今日宣傳官·武臣兼宣傳官·各廳將官等朔試射時,宣傳官金潤基,武臣兼宣傳官金鎰,未滿四中,依例汰去,其中武臣兼宣傳官李基泰,柳葉箭一中,騎芻二中,以矢數言之,則不滿四矢,當汰去,而但李宗朝,有試射不滿四矢,如或得中騎芻,則特令仍存,以爲激勸騎射事,受敎,故曾在乙卯年,武臣兼宣傳官尹時建,未滿四矢,當在應汰之中,而以騎芻二中之故,因本曹啓辭,特令依孝宗朝受敎,勿遞其職,今此李基泰,與尹時建無異,何以爲之?敢稟。傳曰,依受敎勿爲汰去。兵曹謄錄
政院啓曰,以江華墩臺始役告祭設行事,臣瑎,當於再明,受香下去,諸執司差定一款,擧行與否,卽者招問該曹吏,則該吏,以其堂上之言,來傳曰,曾前大興山城始役設祭時,亦無諸執事差定之事,奠物則御營廳將官,當受去,諸執事則以該廳將官,或本府校生,差定設行云。臣以事體不當如此之意,往復至再,終始堅執,今此摩尼山告祭,別遣近侍,事體甚重,使將官,受奠物於太常,使校生讀祝,事極未安。典祀兼大祝,以京官差定,其餘諸執事,令本道差遣事,分付擧行,何如?傳曰,允。禮曹謄錄
上在昌慶宮。停常參·經筵。
持平金儁相三度呈辭。入啓。遞差。
傳曰,今日晝講,停。
領議政許積九度呈辭。傳曰,安心調理。
議政府,翰林取才,南致熏·李萬元,綱目略。
藥房啓曰,卽伏聞醫官所傳之言,自上有感冒之候,玉音似重,頭部微疼,夜間煩熱,寢睡欠穩,朝來惡心,至於嘔吐,臣等不勝驚慮之至。仍與諸御醫等商議,則皆以爲小柴胡湯,加乾葛·蘇葉·竹茹·山桅炒各一錢,黃連酒炒·枳角各七分,不可不連進三貼,以爲趁卽和解之地云,此藥三貼,卽爲劑入宜當,敢來問安,竝此仰稟。答曰,依啓。症候言于醫官矣。
諫院啓曰,頒赦後,百官加資時,資窮者代加,例也。日者,百官加下批時,親授之命,獨及於內官金致遠·金玲·林成翼等三人,此輩,如有可酬之勞,亦當明諭該曹,考例增秩,豈宜無端濫授,有若曲施私恩者然哉?物情,皆以爲未安,請金致遠·金玲·林成翼等,所授加資,亟命還收。殿中之職,爲任最重,不可不擇,而監察金尙瑍,門地寒微,素無名稱,擧止不似,人皆嗤點,至有同僚,羞與爲列,而不爲行公者,糾察之責,決非所堪,請監察金尙瑍汰去。答曰,不允。百官加資親授,非但曾有前例,積年勤苦,侍衛多有功勞,故有此加資之命矣,勿煩。
掌令李華鎭啓曰,臣近以狗馬之疾,經旬沈痛,而尋單見阻,愍蹙度日,今以同僚處置事,强疾詣臺,則本府前啓,有正書而未及傳者,不能覺察,竝與新啓而傳之,政院,以爲草啓二書,曾無此例,還爲出給,臣之昏謬,至此著矣,何可一刻仍冒?請命遞斥臣職。答曰,勿辭,退待物論。
府啓,竝引嫌而退,當初所聞,旣已明白,則自明之言,不必爲嫌,二書傳啓,殊涉不察,揆以臺體,勢難仍在,請持平申㶅出仕,掌令李華鎭遞差。答曰,依啓。
左參贊吳挺緯箚子。大槪,敢陳所懷,冀蒙裁察事。入啓。答曰,省箚具悉。卿之憂國條陳之言,誠甚切實,竝依箚辭擧行矣。
有政。
吏批,以丁昌燾爲兵曹參知,禹昌績爲兵曹參議,崔恒齊爲承文正字,李彦綱爲承文副正字,牟世茂爲校書著作,李繼榮爲柒原縣監,李世華爲判決事,韓范齊兼南學敎授,金澍爲奉常直長,前參議權諿,今加嘉善,孟萬始爲金川郡守,李夏徵爲通津縣監,羅䙋爲禮曹佐郞,李夏鎭爲右尹,李湜爲校理,鄭來慶爲參禮察訪,曺挺宇爲司䆃寺正,李漢命爲持平,李碩寬爲軍資正,鄭民獻爲禮曹正郞,吳挺昌爲司䆃提調,禹昌績疊書□□,柳宜河爲漢城判官,朴世熙爲漢城參軍,南夢賚爲右通禮,李東郁爲成均博士,南致熏爲檢閱,睦林儒爲副應敎,崔日隆爲直講,吳挺緯爲同知館事。
賑恤廳啓曰,鑄錢所移設之意,旣已定奪矣,缺尉舊宮基,今方空虛,姑爲移設,似當,若爲移設缺營築之事,役軍則三月上番到,防軍二百名,明日缺曹乎?竝此仰稟。傳曰,依爲之。
朴信圭,以兵缺軍士元數一千五百三十五名內,除旅帥老弱缺其中二百名,依啓下賑恤廳鑄錢所假家缺六十名,御營廳鑄錢所,假家造作時,負土拾缺役之意,敢啓。傳曰,知道。
自昧爽至辰時,有霧氣。缺夜四更,流星出星星下,入西方天際,狀如。缺燼餘
上在昌慶宮。停常參·經筵。
午時,灑雪。
下直,宜寧縣監尹弘績。
安如石啓曰,自上方在未寧中,視事平復間,頉稟。傳曰,知道。
權瑎啓曰,小臣,江華府墩臺始役告祭事出去,下直。傳曰,知道。
尹深啓曰,吏曹郞廳來言,臺諫有闕,政事何以爲之?取稟。傳曰,明日爲之。
藥房都提調權大運,副提調臣尹深啓曰,伏未審夜來,聖體調攝,若何?昨日劑入湯藥,進御之後,感冒諸症,其有差減之效,而夜間寢睡,亦得安寧乎?臣等無任憂慮之至,敢來問安。答曰,所患之候,與昨有差勝之效,寢睡安穩矣,勿爲問安。
朴信圭,以都摠府言啓曰,今日入直軍士,中日習射,請出標信。傳曰,知道。
又以弘文館言啓曰,新除授校理李湜,時在江原道橫城地,經筵入番事緊,請斯速乘馹上來事,下諭。傳曰,依啓。
又以兵曹言啓曰,當日內贍寺奴次進,水軍韓忠巾,漕軍保人朴乙生稱名人等,自金虎門入來,差備門外擊錚,極爲駭愕,竝令攸司,囚禁治罪,守門將李汝亨,常時不能禁斷雜人,以致闌入,亦爲非矣,推考,何如?傳曰,允。
持平申㶅啓曰,請還收前參贊閔維重,前參判李端夏敍用之命。措辭見上新除授持平李漢命,以咸鏡道各陵莎草修改事,時在咸興地,斯速乘馹上來事,下諭。答曰,不允。末端事,竣事後,自當上來,姑勿下諭。
正言李玄錫·權歆啓曰,頒赦後,百官加資時,資窮者代加,例也,而日者百官加下批時,親授之命,獨及於內官金致遠·金玲·林成翼等三人,此輩之陪侍左右,出入傳命,供給掃除之役,乃其職也。若以其年久勤苦,謂之功勞,而輒加班資,則許多奄尹,孰非崇品之人哉?設令果有可酬之勞,亦當明諭該曹,考例增秩,豈可無端濫授,以啓倖門乎?聖敎中所謂前例,臣等,未知在於何時,而果如今日之所命,則亦豈遵行之美事,何可援引爲例,以爲曲施私恩之資乎?物情,皆以爲未安,請金致遠·金玲·林成翼等所授加資,亟命還收,請監察金尙煥,汰去。措辭見上答曰,不允。汰去事,依啓。
答副司果申鎰疏曰,省疏具悉。爾以武弁,愛國進言,予用嘉之焉。元疏留中
禁府啓目,云云,向前洪震一招內,旣有七去之惡,離異相約之後,書給文書之擧,在所不已,而矣叔父,短於文辭,使堅口號,則堅,推托不肯爲白如可,口點數句文字,而其文字未知何如矣,叔父曰,爲可云云,而使矣身書之爲白有旀,震雄作書時段置,使許堅贊助文字,而如前不肯,故矣徒等,責其狐疑,要其速爲,則亦爲間間口點,與之論難,而所謂禮亨白地搆誣云者,乃指歐傷之說,虛罔之由是白乎旀,其日追後進往乙仍于,雖不得目擊,而得聞叔父之言,則許堅,小無敺打禮亨姊之事,是如爲白乎旀,禮化招內,矣身,以故洪兵使家婢子,上典之妾女禮亨兄弟乙,抱養爲白有如乎,年老還鄕之後,爲見禮亨兄弟,上年十月上來矣,許正字,招邀禮亨乙仍于,禮亨之姊,以校洞別室,亦爲偕往,仍帶矣身而去爲白有在果,許正字,與禮亨相詰之際,禮亨先爲跳出,其姊別室,亦爲隨去爲白有如可,顚仆於垣隅,以致傷齒,還家第三日,所傷之齒,動搖作痛,以爲留置無益,拔去是如爲白有臥乎所,許堅,不爲下手歐傷事段,洪陽民輩,前已納招爲白有在果,以震一之招觀之爲白良置,別無歐傷之事,是白乎,禮化段,以其日帶去之始,苟有歐傷之事。則宜無不知之理,亦曰,其姊見其弟之逃出,亦爲隨去之際,顚仆傷齒,還家第三日,仍爲拔去云,則許堅,別無所犯是白乎矣。遭此家變,豈無善處之道,而必欲私自取服,聚會諸洪,做此異常之擧爲白乎旀,文字間間口號之說,雖發仇人之招,旣與諸洪,對坐作書,以致執言之地,妄作之罪,在所難免,以此照律處置爲白乎旀,洪陽民·洪震一·洪震雄·禮化等段,俱無更問之事,竝只放送爲白乎矣。洪震英書中,飜局後自當處之說,殊甚痛駭,而不干於淫行之獄乙仍于,以不足深究之意,已及於前日議讞之啓是白如乎,其後筵席,有獄事究竟後論罪之命敎是乎矣,許堅獄事,旣已究竟,則震英段,非本府所可囚者,移送刑曹,以爲稟處之地爲白乎旀,柳澈·禮亨等段,旣請考律,已爲允下,而論以大明律,親屬相奸條,則緦麻以上親之妾相奸者,當爲杖一百·徒三年,斷以續錄,則婦女恣行淫慾,瀆亂風敎者,亦當竝奸夫處絞,而禮亨之名,尙付於學宮賤籍,則雖曰代贖,不可謂士族是白乎矣,許堅,以文科出身,曾經校書正字,則爲其妻者,亦不可謂賤人,而大明律續錄之取舍士族賤人之區別,事係至重,不能臆斷,議大臣處之,何如?啓依允。
領議政許積十度呈辭。傳曰,已諭懃懇之意於前後之批矣,卿之請急之章,何若是其邁邁乎?心深愕然,繼以愧恧,無以爲喩。噫,卿試觀今日之國事。艱虞溢目,生民困悴,此豈元老釋負就閑之時乎?況且獄事,旣已究竟,惟彼虛妄之說,明白現著矣,於卿,小無可嫌之事,而何乃一向引入,恝視國事乎?卿其須體至意,亟斷來章,速出論道,以副如渴之望。仍傳曰,遣承旨傳諭。
上在昌慶宮。停常參·經筵。
自辰時至午時,日暈。
下直,三水郡守元德徽。
朴信圭啓曰,憲府之臣,互相呈辭,久不開坐,守令署經,推考照勘,俱爲停滯,呈辭人員,竝卽牌招開坐,何如?傳曰,允。
有政。
吏批,行判書洪宇遠進,參判吳挺昌進,參議睦昌明未肅拜,行都承旨尹深進。以趙祉錫爲掌令,南尙熏爲戶曹佐郞,宋光璧爲禮曹正郞,趙觀國爲監察,羅星弼爲康陵參奉,李澮爲長陵參奉,李正英爲判尹,睦林儒爲應敎。
兵批,行判書金錫胄出使,參判鄭維岳進,參議丁昌燾進,參知禹昌績在外未肅拜,左副承旨朴信圭進。以李華鎭·李活爲副護軍,金儁相爲副司直。
閔就道啓曰,臣承命往諭于議政府領議政許積,則以爲臣之情勢,十分扤捏,斷無仍冒鼎席之理,此則聖明,亦必有以照燭而哀憐之矣。至於疾病之沈痼,日甚一日,種種危惡之症,雖不敢一一煩溷,又自三·四日來,肩臂牽痛,全不運用,委頓床席,日事針灸,呈辭請實出於萬不獲已也,不意玆者,近侍辱臨,傳宣聖諭,其所以開釋慰勉者,有若耳提而面命,臣奉讀以還,且感且懼,益不知置身之所,謹當以一疏仰暴,決難承命之危悃云矣,敢啓。傳曰,知道。
持平申㶅啓曰,窮覈應昌,實出公議,鑄給民錢,亦循輿情,則得請後已,臺體當然,而累日論列,終未蒙允,一向爭執,反涉瀆
上在昌慶宮。停常參·經筵。
下直,白峙僉使陳孝謙。
傳曰,大臣·備局堂上,引見。
慶尙監司書目,大丘呈,以夫仁寺佛像,自二月初二日戌時,至初十日生汗,係是變異事。
成均館官員,以同知事意啓曰,今三月初三日,儒生課製,當爲設行,而大提學金錫胄,江都出去,時未上來,大司成李元禎,方在呈告中,不得設行,當月內無故日,退行之意,敢啓。傳曰,知道。
傳曰,明日晝講爲之。
刑曹參判沈梓,參議南天澤上疏。大槪,乞賜鐫罷臣等之職,以爲人臣循私者之戒事。入啓。踏啓字。
引見時,因大臣所啓,備局無行公有司堂上都承旨尹深,姑爲改差,使之專察有司之任事,及刑曹參判·參議,皆見闕,刑獄重地,不可久曠,政官牌招開政,卽爲差出其代事,榻前下敎。
禁府照目,前正字許堅矣,遭此家變,豈無善處之道,而必欲私自取服,聚會諸洪,做此異常之擧,文字間間口號之說,雖出於仇人之招,旣與諸洪對坐,作書妄作之罪,在所難免,罪杖八十贖,奪告身三等,私罪。啓依允。又照目,禮亨·柳澈,旣已依贖錄處斷事,判付,當爲一罪,依例結案取招後,處置,何如?啓依允。
引見時,上曰,李東龜及其女奴婢,徐孝南奴僕等,移送禁府,待令以後,捧招文案,未及入啓者,急速正書啓下事,分付左·右捕盜廳。因吏曹判書洪宇遠所啓,三司侍從人員褒貶居中者,蕩滌事及前副修撰金聲久敍用事,下敎,禮曹參判權大載,備局有司堂上差下,使之察任事,榻前定奪。
禁府,李東龜·次玉·奴得民·婢叔只·愛禮·玉春拿囚。啓。
京畿監司書目,果川呈,以大司憲尹鑴辭職上流上送事。啓。答曰,省疏具悉卿懇。已諭予意於日昨之批,復何多誥?卿其須體至意,亟回長往之人,宜速上來,毋負企望。
有政。
吏批,行判書洪宇遠進,參判吳挺昌進,參議睦昌明未肅拜,右副承旨安如石進。以承旨望單子,傳曰,加望。傳曰,刑曹,乃詞訟劇務之地,而皆以年老之人,備擬,殊甚未妥,各別擇擬。啓曰,承旨加望事,命下矣,自前擬望之人,盡爲擬入,此外更無無故可擬之人,未赴任監司,竝擬,何如?傳曰,允。又啓曰,刑曹參議擇擬事,傳敎矣,無故可擬之人,乏少,兵·禮曹參議,勿拘常規,備擬以入之意,敢啓。傳曰,知道。以李翊相爲刑曹參判,閔宗道爲都承旨。啓曰,右承旨閔就道與新除授都承旨閔宗道,同姓四寸兄弟,相避,何以爲之?傳曰,右承旨改差。代以金儁相爲兵曹正郞,李象賢爲內侍敎官,吳始萬爲副修撰,鄭重徽爲刑曹參議,柳命天爲承旨。
兵批,行判書金錫胄出使,參判鄭維岳進,參議丁昌燾進,參知禹昌積,在外未肅拜,左副承旨朴信圭進。以尹深爲副護軍。
引見時,上曰,曾聞禮官之言,咸興本宮及永興本宮位版,皆塗紙以書云,事極未安,令本道斯速改造,都事·守令中善書人員,抄擇精書,而栗木則自奉常寺下送事,分付禮曹擧行。大司諫兪夏益所啓,請金致遠·金玲·林成翼等所授加資,亟命還收。上曰,勿煩。持平申㶅所啓,請還收閔維重·李端夏敍用之命。措辭見上。上曰,毋庸堅執。又所啓,朝家之設立賑恤廳者,其意有在,目今都下飢甚,莫保朝夕,而三春將盡,寥無賑活之擧,如干之穀,雖許發賣,有錢者得食,無錢者不得食,則此豈賑窮恤民之意乎?飢民望哺,怨聲嗷嗷,該廳堂上,難免其責,請推考。上曰,依啓。又所啓,新除授掌令趙祉錫,時在慶尙道靑松地,請斯速乘馹上來事,下諭。上曰,依啓。禮曹判書吳始壽所啓,本曹參判權大載所進,咸鏡道各陵定界書啓,頗似詳盡,別無覆議之事,一依書啓施行之意,行會本道,何如?上曰,依爲之。又所啓,柳澈·禮亨,決案取招事,纔已啓稟,而待時與否,必明白定奪,方可擧行矣。臣取考律文,則十惡大罪應死者及强盜,決不待時,且十惡條內亂註,只有姦小功以上親,而不及緦麻之親,則緦麻以上親妻相奸者,不入於十惡之中,依律文待時之意,敢稟。左議政權大運曰,緦·小功,相去不遠,而旣不入於十惡之內,必有上敎,然後可以奉行矣。上曰,不待時,可也。吏曹判書洪宇遠所啓,正二品·從二品擬望之人,近來甚少,備擬之際,每患苟簡,可合陞遷擢之人,問于大臣,抄啓調用,何如?左議政權大運曰,曾在先朝,亦有抄啓擢用之規,而卽今首相引入,臣等獨爲抄啓,有所未安矣。上曰,曾前亦有此規,可合陞邊之人,大臣相議抄啓,而其數,不可過濫矣。左議政權大運所啓,知事姜栢年,以耆老所堂上,今方受由下鄕,依前日洪宇遠受由下鄕之例,給馬以送,則似合優老之道矣。上曰,依爲之。上曰,安應昌,以孝廟朝師傅,陪往瀋陽,而卽今年迫八十云,不可無念舊之典,其令該曹,食物從優題給。上曰,歲抄書啓時,因御史書啓被罪者,只書御史書啓,而不錄究竟文字,故日久之後,難以記憶,今後則因本道査啓,該府該曹回啓結末措語,竝爲書入。
引見時,副司直柳赫然所啓,江都軍餉,纔可十萬石,而卽今遺在,未滿四萬石。保障之地,軍餉爲重,從前貸用之時,先計還償之策,而用之矣,賑恤廳所用,則秋捧後,當爲準償云,而宣惠廳及諸衙門取用者,竝令準償,何如?上曰,軍餉甚重,當初取用,出於迫不得已,而取用之後,不可不準償,令各衙門,待秋一一還償,可也。惠廳謄錄
備忘記,江都,乃是保障之地,方春饑饉之日,動衆設墩,雖出於綢繆陰雨之備,而第念哀我一府貧民,猝當巨役,將未免失農流離之患,予甚惻然,不可無慰撫安堵之擧,特賜今年之田稅,且近萬僧軍,裹糧赴役,亦不可不念,本府所儲米一百石廾桷三升,特爲題給,以示軫恤之意,而役軍中,若有作拏村間者,施以軍律,斷不容貸事,咸使知悉。御營廳謄錄
禁府啓曰,捕盜廳罪人,今方移囚於本府,而此獄究覈,事係至重,限獄事收殺,本府堂上,勿爲遷動,何如?傳曰,允。禁謄謄錄
引見時,右議政閔熙所啓,守禦廳奴士仁爲名者,居在山城,曾爲犯盜,定配於仁川地矣,蒙放之後,以爲奴之故,仍屬仁川府使喚云,其在歸重山城之道,似當還屬於本廳矣。上曰,依爲之。又所啓,諸軍門,皆有柴場,埋炭取用,而獨於守禦廳,曾無柴場折受之處,軍器打造及鑄錢時,每每貿用,常患難繼,聞加平北面糟項,與接界春川地房洞等處,時方空閑,實合柴場云,分付本道,永屬本廳柴場,何如?上曰,依爲之。守禦廳謄錄
上在昌慶宮。停常參,只晝講。
下直,陰城縣監李世基,通津縣監李夏徵。
戶曹啓曰,大司憲尹鑴處,三月朔周急,依前載送,則不受云矣,敢啓。傳曰,更爲輸送。
傳曰,益平君遷葬云,令該曹禮葬擧行。
義禁府啓曰,捕盜廳罪人,今方移囚於本府,而此獄究覈,事係至重,限獄事收殺,本府堂上,勿爲遷動,何如?傳曰,允。
弘文館啓曰,新除授副修撰吳始萬,時在京畿高陽地,經筵入番事緊,請斯速乘馹上來事,下諭。傳曰,如啓。
明日仁政殿朝參時,出宮三嚴,卯正一刻。
持平申㶅啓曰,臣以孤寒之蹤,譾薄之識,濫蒙鴻造,輒叨匪據,常思盡思慮之所到,耳目之所及,有懷必達,以爲報答之萬一矣。目見近日,飢饉孔慘,赤子望哺,若不保朝夕之狀,區區愚忠,有不忍終默者,昨日筵中,以三春將盡,賑政尙闕,擧措失宜,貧民呼冤之意,有所論列,而大臣非之,儒臣斥之,摧折臺臣,不少假借,恐非聖世之美事也。無論事之是非,卽當引避,而猶且强顔呶呶爭辨,此則臣之失也,今聞物議,以不卽引避,非臣不已云,臣何敢終始牢執,苟冒臺席乎?請命遞臣職。答曰,勿辭,退待物論。
晝講入侍,知事洪宇遠,特進官吳挺昌,承旨朴廷薛,玉堂睦林儒·沈檀,注書李徵龜,史官睦林一·南致熏。
禮曹,進賀使拜表吉日,來五月二十二日卯時,方物封裹,同月十九日推擇。啓。
諫院啓曰,請內官金致遠·金玲·林成翼加資還收。措辭見上答曰,亟停勿煩。
晝講時,明日開政,玉堂闕員差出,牌招察任事及密陽府使李壽慶改差事,下敎。
齊寧令達胤上疏。大槪,請進玉圭,以攄微悃事。入啓。答曰,省疏具悉。所進玉圭,捧留焉。
備忘記,玉圭進上齊寧令達胤,正除授。
掌令李命殷啓曰,昨者同僚,以賑恤廳堂上推考事,發簡於臣,臣亦以三春將盡,賑政尙闕,不可不論列之意,答之矣。卽見同僚避辭,則大臣非之,儒臣斥之云云,臣之是非,姑舍勿論,同僚,旣以此引避,則臣何敢獨爲晏然仍冒?請命遞斥臣職。答曰,勿辭,退待物論。
晝講入侍時,上讀前受音,缺舜典,今文古文皆有,止遏密八音訖,林儒進講,自月正元日格于文祖,止帝曰兪,往哉汝諧,仍釋之。上受而讀缺林儒,仍釋註義,至闢四門明四目達四聰章曰,來天下之賢俊,決天下之壅蔽,是大舜之初政第一也。宇遠曰,若不開四方之門,則何以來天下之賢俊,若不廣四方之視聽,則何以決天下之壅蔽乎?此可惕念處也。檀缺聖,亦必得人而後,能理,故分命皐·夔·稷·契,各任其缺不然,不能隨其才而任之,故不得致治,此古今缺宇遠曰,堯·舜,聖人也,猶能擇人而任之,後世則不然,缺任之,故庶績未熙,而治道益下,此人君之一行缺上曰,宗室,公然以圭進,缺曰,其疏與圭,旣到政院,捧入,宜當矣。林儒曰,副提學,有隨闕卽差缺不出交代,後政使之差出,何如?上曰,後政差出,而缺卽差,如承旨之規,可也。林儒曰,本館現存之員,只缺沈檀,又當往江都宣諭,上·下番,無推移入直之員,後政差出,卽爲牌招察任,何如?上曰,明日開政,牌招察任。挺昌曰,李壽慶,纔已闋服之後,除拜缺使矣,壽慶,以敢言正直之士,合置臺閣,而出補外郡,甚缺問于洪宇遠,留置內職,何如?宇遠曰,壽慶,纔爲缺聞密陽之便好,故當初擬差,欲爲休息之地矣,今聞物議,缺以爲非,李壽慶,密陽府使改差,宜矣。上曰,李壽慶,密陽府使改差,可也。挺昌曰,聖明卽祚之後,有聳動缺之政,無失德害民之事矣。今者九萬上疏之後,禮遇儒臣之家,至有摘奸之擧,雖因大臣陳達,旋卽停査,而宇亨等之再疏,必欲行査,意甚不美也。古者賢臣,醴酒不設,而至有缺權輿之歎,況尹鑴,纔入城中,而又遭意外之變,出往江外,彷徨日久,宜有別樣招還之擧矣。上曰,頃者疏批,明言亟回遐心,而終不入來,愧予誠意之淺薄也。挺昌曰,不但此也。刑缺而掠人妻妾,瀆亂風敎,苟有人心,孰不欲痛治,而移送缺之擧,出於意外,且有大臣家窺伺之事,如是而能爲國缺朝廷,將不得鎭定也。上曰,掠人妻妾,固是莫大之變,缺鉤得,付諸刑曹,則刑曹緩治,故移送捕盜廳,而輸情缺禁府矣。挺昌曰,九萬·晸,固不足道,而錫胄,以肺腑之缺任,而獨爲請對,敢請移送捕盜廳,臣甚慨然也。缺判,非不知移送捕盜廳之爲不可,而慨然刑曹之緩缺豈有他意而然也?檀曰,獄事,旣已移送禁府,則缺吳挺昌所達尹鑴之事,誠是矣。一行缺尹鑴,安得不來乎?上曰,唯。缺來前,則二月念後出來矣,今已三月,而尙無消息,缺時,或有私書出來之事耶?問于備局以啓。又謂缺寶鑑,只載太祖·太宗·文宗朝事矣,其後亦有缺耶,問啓。諸臣遂罷出。燼餘
齊寧令達胤疏曰,缺兩玉片,臣雖不辨何樣器玩,觀其寶缺玉之人而問焉,則乃曰,一則靑玉圭,一則白玉圭,缺言,認非人臣家所置之寶,不敢一刻稽留,而缺於冕旒之下,其令格物之人,察納幸甚。臣敢冒天威,煩達至此,不勝惶恐屛營之至。批答見上燼餘
上在昌慶宮。停常參·經筵。
持平李漢命三度呈辭。入啓。遞差。
判尹李正英辭職上流。答曰,省疏具悉。卿其勿辭察職。
諫院啓曰,請內官金致遠等加資還收。措辭見上竝引嫌而退,其所論列,意在救民,則雖有非斥,不須爲嫌,請持平申㶅,掌令李命殷,竝命出仕。答曰,不允。處置事,依啓。
檜原君倫上疏。大槪,乞遞譜帖修正之任,移授可堪之人,以重譜事。答曰,省疏具悉。卿其安心勿辭,宜速修整。
兵曹判書金錫胄上疏。大槪,行役之餘,病狀深重,且有難冒之情勢,本·兼諸職,懇乞解免事。答曰,省疏具悉卿懇。卿之請移該廳,實出於嚴覈摘發之意也,過激之斥,不足爲嫌,卿其安心,勿辭行公。
禁府,許堅拿囚。啓。
以備邊司草記,注書推考,禮亨待時與否擧條中,左議政曰,緦·小功,雖似小異,其間不甚相遠,此則不必待時一句語,改付標。
政院啓曰,卽者禁府,以次玉獄事究覈時,本府堂上,必備四員事,曾已定奪於榻前矣。兵曹入直堂上,今日政,移拜承旨,故同知事鄭維岳,以兵曹替直事,今方詣闕,本府坐起,將不得備員,令政院稟處事,來呈草記,判書無故,則自當替直,參判鄭維岳,不宜罷坐,而替直於內司,此草記不得捧入,而但兵曹事勢,亦甚苟簡。且丁昌燾,未及下批,而旋遞,似當有變通之道,而堂上仍任,旣無前例,何以爲之?敢稟。傳曰,仍任入直,可也。
有政。
吏批,行判書洪宇遠進,參判吳挺昌進,參議睦昌明未肅拜,行都承旨閔宗道進。以睦天成爲副校理,朴興文爲密陽府使,兪處重爲禁府都事,李日翼單付承文副正字,閔就道爲禮曹參議,權大載爲氷庫提調,李燦漢爲掌樂正,柳命天爲副提學,李煦爲副修撰,裵正徽爲持平。丁昌燾啓曰,新除授承旨丁昌燾,與右副承旨安如石,婚家相避,何以爲之?敢稟。傳曰,丁昌燾改差,以李壽慶爲獻納,兪瑒爲承旨。
兵批,行判書金錫胄進,參判鄭維岳禁府坐起進,參議丁昌燾進,參知禹昌績在外未肅拜,右副承旨柳命天進。以李熘爲五衛將,柳沺·權斗南·趙國衡·金錫命爲武兼,尹深爲副摠管,李筬爲訓諫判管,李澤爲宣傳官,李夏鎭爲都摠管,金赫爲舊乫坡知權管,閔就道爲副護軍,李漢命爲副司直,御營哨官景龜瑞,閑良李善鳴,今加折衝,捕賊。
禁府啓曰,次玉獄事辭連各人等,今方面質,而囚人金興元妻淑只,李時靖家率去奴貞先,及李時靖新得妻率來名不知人,有急時憑問事,而兼有漏洩之弊,一邊跟捕,一邊啓稟之意,敢啓。傳曰,依啓。又啓曰,次玉獄事辭連各人等,多般窮覈之際,招辭甚多,一夜之內,難可繕寫,明日仍爲開坐,畢書後議啓之意,敢啓。傳曰,知道。
漢城判尹李正英疏曰,伏以臣,素乏才良,年迫七十,疾病連綿,氣力衰敗,缺宜早退伏,以終餘年,而所帶本職缺不能勇決,遲回至此,常懷愧恧,不意今者,新命遽下,聞命驚惶,不知所以自處也。臣之叨此任,到今七次矣,缺衰病之外,不能擧職之狀,擧而自列曰,都民之撓法者,不能止,市廛之不齊者,不能整,大路日狹而不能闢,四山日禿而不能禁,何可委之於綱紀不振,有所拘礙,一向尸居,而不知止乎?其時聖明,不察臣言之盡是實狀,有所容貸矣。卽今凡此四弊,有甚於前,而至於松禁,自□將弛而不行,臣於此,何可知而不知,上以欺天,下以自欺,與世同流,甘爲欺君之罪人乎?然此則不過臣之不可苟冒之狀,而臣之落傷,腰痛脚痛,缺尙不輕,行則扶杖,坐亦苦痛,詞訟無地,決非養病之坊,伏乞聖明,天地父母,察臣情勢病勢,亟賜遞改。批答見上
兵曹判書金錫胄疏曰,伏以臣,昨詣江都,考出實錄之後,仍巡視墩臺,所缺返命,觸傷於海風,撼頓於行役,頭疹目眵,缺若不可收拾,而只以今日受朝,乃王眷之大缺不得不趨參於將士之列,朝罷而詣政缺忍痛黽勉,只署一啓本而退矣。卽聞缺授他職左堂,方坐金吾,亦不入來云,缺宜若可以治此,嘗見一·二大臣缺登對之日,有陳稟矣。及今議者,多以此缺臣之言,蓋甚峻詆云,臣尤一倍駴惶,所恨者,恨缺此舌也。伏願聖慈,亟垂睿察,臣所帶職名,竝行鐫免事。批答見上
檜原君倫疏曰,伏以臣,卽見宗簿寺啓辭,則因朗原君偘上疏,列聖譜帖修整時,起例可否,有識宗臣抄啓中,臣名亦忝其一,臣不勝悚恧之至。今譜帖修整之人,必以博學能文,識見裕餘者,方可以堪當,臣則本以庸闒,文筆俱拙,聞見孤陋,顧臣才分,決不可承當重大之任,伏乞聖明,遞改臣譜帖修整之任,移授可堪之人,以重譜事,千萬幸甚。批答見上燼餘
上在昌慶宮。停常參·經筵。
夜一更,月入東井星。
下直,柒原縣監李繼榮。
戶曹啓曰,以行大司憲尹鑴,三月朔周急,不受事草記,傳曰,更爲輸送事,命下矣。依傳敎更爲載送,則又不受之矣,敢啓。傳曰,令倉官更爲輸送。
正言李玄錫啓曰,臣自數日前,重感寒疾,而觸風添傷,猝然危急,頭痛如碎,渾身戰掉,咽喉腫重,食飮不入,落席叫苦,不省人事,昨日朝參,乃朝廷之大禮,而身爲臺官,未赴班列,臣誠惶蹙,罪無所逃。詣臺自列,不容少緩,而昨緣病,末由起動,今始扶曳來避,所失尤大,請命遞斥臣職。答曰,勿辭,退待物論。
諫院啓曰,請內官金致遠等,加資還收。措辭見上判決事李世華,頃於乙卯冬,投進一疏,語意陰譎,至以已定之邦禮,謂非國家之急務,伸救罪魁,略無顧忌,其所用意,殊極可惡,當時聖敎嚴截,洞燭奸狀,而臺臣論罪,失之太輕,公議之咈鬱,固已久矣,而卽今所授之職,又出人望之外,物情莫不爲駭,請判決事李世華,遞差。引嫌而退,疾病之來,人所難免,大禮未參,別無可嫌,請正言李玄錫,出仕。答曰,不允。李世華,旣已收敍之後,如是論遞,不亦太過乎?勿煩。出仕事,依啓。
傳曰,明日晝講爲之。
禁府,李時靖·朴泰榮·貴永·叔只·貴叔·業伊·古溫·永貞·宣化·天伊·大阿只·莫德·貞先·朴燦榮·㗡金·萬香·粉伊·孝烈拿囚。啓。
京畿監司書目,高陽呈,以副修撰吳始萬,辭職上疏上送事。啓。答曰,省疏具悉。爾其勿辭,上來察職。
禁府啓曰,次玉率去婢玉春招內,正月初十日,李時靖家,婚禮罷歸之後,卽脫所着綵服,使渠傳送於鞋廛洞趙同知稱名人家,而初十日,則日已昏黑,人定前難可往還,故往宿於徐孝男家,翌日朝,傳給於趙同知家云。次玉,果於初十日,被掠於人,五·六日後還家,則李時靖家婚禮翌日,綵服傳送,事勢之必不得爲者,此一款,亦當爲究覈,此獄之大訂,所當竝請拿問,而去夜議啓時,未及擧論,所謂趙同知家人,亦爲拿問憑覈,何如?傳曰,允。又啓曰,罪人禮亨,自昨日受刑之後,時時窒塞,幾至殞命,故使針醫救療,而尙無回蘇之勢,今方連續申飭,使之各別救藥之意,敢啓。傳曰,知道。又啓曰,左邊捕盜軍官金世雄·金由涵,右邊捕盜軍官金勢雄·李斗卿等,亦有急時憑問事,拿問,何如?傳曰,允。
副修撰吳始萬疏曰,伏以臣於本月初四日,祗奉聖旨,以臣爲弘文館副修撰,令臣乘馹上來者。竊伏念臣,空疏滅裂,百不如人,猥擢魁科,屢玷言地,憒憒隨行,蔑有稱塞,尋常愧懼,若無不容,卽此夢寐之外,遽叨新除之命,臣誠惶感,不知所以措躬也。矧惟玆選,實掌經筵講讀,輔贊君德,責任之重,視臺諫尤難,自非文學才望,見推當世者,莫宜居之,如臣懵陋,濫竽於其間,有何見識言議,可以備顧問,資論思哉?且臣,纔經草土,來滯松楸,重感風寒,缺藥無見效,汗不沾洽,旬月之內,差復未易,臣雖欲趨命,斷無自力登程之望,伏乞聖慈,亟許遞改事。入啓。答曰,省疏具悉。爾其勿辭察職。燼餘
上在昌慶宮。停常參,只晝講。
未時,日暈兩珥,色內赤外靑。夜二更,月暈。
公州生員李之麟等上疏。大槪,請以先正臣贈左參贊權諰,配享于本州忠賢祠事。入啓。答曰,省疏具悉。所陳之辭,當令該曹稟處焉。
藥房啓曰,節屆暮春,風氣猶冷,伏未審聖體若何,而兩慈殿氣候,亦復何如?臣等,無任區區之慮,敢來問安。答曰,兩慈殿氣候安寧,予則無事矣。兩慈殿·中殿,藥房問安。答曰,知道。
政院啓曰,憲府,無行公之員,連以監察茶時,事甚苟簡,未肅拜及呈告人員,竝牌招察任,何如?傳曰,允。
晝講入侍,知事洪宇遠,特進官吳挺緯,承旨朴信圭,玉堂睦林儒·睦天成,注書李蓍晩,史官睦林一·南致熏。
晝講時,知經筵閔點,同知經筵李袤,姑爲減下,後政差出事,榻前定奪。
平安監司書目,義州呈,以謝恩兼冬至使一行,前月十六日,離發北京,二十五日,出山海關,今初八九日間,當爲渡江事,先來出來事。
憲府啓,請還收閔維重·李端夏敍用之命。措辭見上答曰,毋庸强聒。
諫院啓,請內官金致遠等加資還收,措辭見上判決事李世華遞差,措辭見上答曰,勿煩。
京畿監司書目,果川呈,以大司憲尹鑴病重上去不得事。啓。安心勿辭調理,上來察職事,回諭。
上在昌慶宮。停常參·經筵。
伴送使書目,勅行,初四日義州止宿事。
司憲府照目,戶曹判書李元禎矣,受由下鄕之時,無給馬之命,而私自借騎,罪決杖一百,流三千里,告身,盡行追奪,私罪,啓。節哛罷職。又啓目,前大司諫李聃命矣,與其父同行之時,借騎之說,旣出於李䎘之供辭,而其疏中,亦無自明之語,則決杖一百,流三千里,告身,盡行追奪,私罪,啓。節哛罷職。
咸鏡監司李堂揆上疏。大槪,乞蒙恩暇,往省父母墳塋事。入啓。答曰,省疏具悉,卿其依願往掃。
京畿監司書目,仁川呈,以刑曹參判李翊相,病重上去不得事。啓遞差。
伴送使書目,勅行,初六日,渡江入去事。
平安監司書目,安州呈,以海邊巖石,自移於二十七把許地,事係變異事。
禁府,洪永生·禮善拿囚。啓。
憲府啓曰,請還收閔維重·李端夏敍用之命事。措辭見上答曰,毋庸瀆擾。
諫院啓曰,請前兵使睦林奇,罷職,前護軍李行登,罷職不敍事,判決事李世華,遞差事。措辭竝見上益平君遷葬時,造墓軍二百名,旣自該曹題給,而又有生軍三十名,限畢役題給之命,頃以畿民饑饉,且當農節之故,山陵修改,亦令待秋擧行,而獨於駙馬之葬,有此格外調發之擧,例給二百之軍,元非不足,而加給三十,以畢役爲限,役十日,則當爲三百,役二十日,則當爲六百,甚非恤窮時使之道也,請寢益平君遷葬時加給生軍三十名之命。答曰,不允。末端事,曾前或有生軍題給之事,竝勿煩。罷職及罷職不敍事,依啓。
上在昌慶宮。停常參,只晝講。
夜二更,流星出長星下,入坤方天際,狀如拳,尾長三尺許,色赤。
大司諫兪夏益三度呈辭。入啓。遞差。
獻納李壽慶辭職上疏。答曰,省疏具悉。爾之身累,旣已湔雪,有何不安事乎?爾其勿辭察職。
判義禁吳始壽,知義禁睦來善上疏。大槪,被人詆斥,不可仍冒於議讞之地,乞罷臣等之職,仍治臣等之罪,以重獄體,以謝人言事。答曰,省疏具悉卿懇。范齊,疑亂眩惑之說,未滿一哂,況此獄至重,卿等須體古人惟明克允之義,宜速明覈,稟處焉。
兵曹參判鄭維岳上疏。大槪,請罷臣職,以謝人言事。答曰,省疏具悉。卿之寅協,予用嘉之,范齊,乃敢搆捏攻斥,不遺餘力,如此之說,付之一笑,可也,何用辭爲?此獄至重,卿其須體古人惟明克允之義,宜速明覈,稟處焉。
刑曹參判權大載上疏。大槪,兼帶同知經筵之任,萬不近似,乞賜鐫改,以安微分事。答曰,省疏具悉。卿之文學,允協是任,卿其勿辭察職。
吏曹啓曰,臺諫有闕,政事,取稟。傳曰,明明日爲之。
傳曰,召對爲之。入侍,承旨安如石,玉堂沈檀·李湜,假注書李文興,史官睦林一·南致熏。
政院啓曰,判義禁吳始壽,知義禁睦來善,同義禁李夏鎭·鄭維岳等,疏批已下矣,獄事査辨,一日爲急,竝卽牌招察任,何如?傳曰,允。
謝恩,戶曹判書睦來善。
判義禁吳始壽,同義禁李夏鎭·鄭維岳請對,入侍。
戶曹判書睦來善上疏。大槪,召牌之下,不得不祗謝恩命,而所叨地部之長,決無承當之望,懇乞亟許遞改,回授可堪之人,以幸公私事。答曰,省疏具悉卿懇。卿之才局剛明,予已知之,卿其勿辭,須速察職。
吏曹判書洪宇遠針灸呈辭。入啓。給由。仍傳曰,遣內醫看病。
京畿監司書目,高陽呈,以副修撰吳始萬,病重上去不得事。啓遞差。
召對時,前僉使李立身,付軍職事,下敎。
禁府,禮亨物故。啓。
府啓,請還收閔維重·李端夏敍用之命。措辭見上居昌一邑,累經匪人,不戢下吏,夤緣爲奸,托以防納,符同京商,濫用還上米穀,至於七百餘石之多,而秋捧時,分徵民結,民莫知其由,將欲呈官査出,則縣監金碇,蠱惑邑婢,受其請托,陰護下吏,發怒鄕人,羅織報使,濫施刑杖,闔境之人,無不被其害者,怨聲嗷嗷,如在水火,此非泛然風聞之比,更無詳察之事,請居昌縣監金碇,拿問定罪,還上米穀濫用之數,令本道明査處之。答曰,不允。末端事,依啓。
院啓,判決事李世華,遞差事,請寢益平君遷葬時加給生軍之命事。措辭竝見上答曰,毋庸堅執。
召對時,近來臺官呈辭,甚紛紜,政院詳察,實病外,切勿捧入事,下敎。
上在昌慶宮。停常參·經筵。
自辰時至申時,日暈。夜一更,月暈。
傳曰,召對爲之。
入侍,承旨朴廷薛,玉堂沈檀·李湜,假注書李文興,史官洪萬朝·南致熏。持平裵正徽,亦爲入侍。
京畿監司書目,永平呈,以左承旨兪瑒辭職上疏上送事。啓。踏啓字。
召對時,以右承旨權瑎,家有拘忌之疾,遞差事,及此後則晝講召對時,則兩司城上所入侍陳啓事,及近來城中疫患大熾,或有身故者,而留置城內,不卽出葬云,分付漢城府,使之趁卽出送城外事,下敎。
院啓,請判決事李世華,遞差事,益平君遷葬時,加給生軍之命,還寢事。措辭竝見上答曰,不允。末端事,依啓。
召對時,持平裵正徽所啓,請還收閔維重·李端夏敍用之命。措辭見上上曰,毋煩。
上在昌慶宮。停常參·經筵。
卯時辰時,日暈右珥。
朴信圭啓曰,備邊司郞廳來言,今日賓廳坐起日次,而右議政,有身病不得來會云矣,敢啓。傳曰,知道。
政院啓曰,新除授左承旨南天漢,時在慶尙道安東地,乘馹上來事,下諭,何如?傳曰,依啓。
府啓,閔維重等敍命還收事。措辭見上答曰,依啓。
政院啓曰,當此頻接儒臣之時,玉堂長官,不宜一向引入,副提學柳命天,牌招察任,何如?傳曰,允。
平安監司義州府尹書目,陳奏兼冬至使一行,本月初十日,還渡江事。
院啓曰,請判決事李世華遞差。措辭見上答曰,依啓。
懷德生員宋尙敏上疏。大槪,敢陳危懇,仰煩天聽,請纍師宋時烈,放歸田里,亡師宋浚吉,還授職牒,以慰人心,以幸國事事。入啓。
備忘記,噫,自夫典禮已定,大憝迸黜之後,時烈血黨,攘臂盆烈,益肆其怨毒,無一毫悛改之心,徒知有時烈,不知有君臣之分義,而造言興謗,日加月增,靡所不至,予嘗痛惡矣。今者夭麽尙敏奸回之輩,投進疏冊,上以語及先王,下以誣陷廷臣,語意極其凶險,其他悖倫之說,雖不可一一辨破,其中所謂禮止於期,而服之以三年,則不亦違於禮乎?又曰,孝廟,非長子而服之以長子,則不亦不誠信乎爲言,此豈人臣之所敢言者,而其無君無父之徒,唱和於前後,予之痛惋,曷有其極?又於疏中,所謂孤立於上,無與昭奸,彼輩充滿於下,惟知誣善等語,亦必有指嗾者,如此負國死黨之罪,當以逆律論斷,以正國法,卽爲鞫問。
朴廷薛口傳啓曰,陳疏人宋尙敏鞫問事,命下矣。尙敏,旣是生員,則傳旨,當下於刑曹,而自前刑曹公事,不用鞫問二字,此傳旨,以何司捧入乎?敢稟。傳曰,此罪人,異於他罪人,不宜治之於該曹,令禁府鞫問,可也。
又以義禁府言啓曰,罪人宋尙敏鞫問事,命下矣。頃年柳弼明,亦有鞫問之敎,而因本府啓辭,大臣以下,諸會推鞫,今番則用柳弼明之前例乎?旣無論以逆律之敎,只本府堂上,會坐推鞫乎?敢稟。傳曰,尙敏之罪,有加於弼明,大臣以下,會坐推鞫,可也。
又啓曰,罪人宋尙敏,大臣會坐鞫問事,命下矣。右副承旨安如石,卽爲牌招,使之進參之意,敢啓。傳曰,知道。
又啓曰,罪人宋尙敏,大臣以下,進去鞫問事,命下矣。鞫問處所,何處爲之乎?敢稟。傳曰,本府爲之。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
上在昌慶宮。停常參·經筵。
自卯時至午時,日暈。
安如石啓曰,小臣推鞫廳進去,下直。傳曰,知道。
閔宗道啓曰,臣以聖節望闕禮習儀進去,下直。傳曰,知道。
兪夏益啓曰,明日常參·經筵,取稟。傳曰,只晝講。
又以弘文館言啓曰,本館上番校理臣沈檀,以問事郞廳,今日晝仕出去之意,敢啓。
禮曹正郞柳俰,許判府事處,學易人抄擇事,漣川地出去。
右議政閔熙箚子。大槪,眼疾甚苦,不得進參於鞫廳,惶恐待罪事。答曰,省箚具悉卿懇。卿之眼患如此,予甚慮念,未參推鞫,有何所嫌?卿其安心,勿待罪。仍傳曰,遣針醫白光玹,看病。
鞫廳啓曰,罪人宋尙敏,嚴刑一次,指嗾之人,終不直告,極爲痛駭。雖以其招辭觀之,形容掣肘者之言語云者,已露其受嗾之迹,又以其冊子所載者言之,諸臣之疏箚,無一遺漏,筵中說話之不出於朝報者,私室問答之微細而難知者,無不載錄,而或有爽實而記之者,或有架虛而言之者,至於秘史謄來文書,雖在朝之臣,或有未及聞知者,而竝入於冊子中,其所雜引經傳者,雖悖於義,若非博覽强記之人,必不得撰出如此等事,俱非鄕曲一賤者所可詳聞而細知者,亦非一朝一夕所可爲者,必有指嗾之處,而忍杖不服,情狀尤極凶詐,請加刑得情。傳曰,依啓。
又啓曰,罪人宋尙敏,嚴刑二次,益肆凶毒,指嗾之人,牢諱不服,尤極痛駭,請加刑得情。傳曰,各別嚴刑得情。
傳于安如石曰,推鞫姑罷。
上在昌慶宮。停常參,只晝講。
巳午時,日暈。
下直,平安都事柳壽芳,彦陽縣監安世柱。
假注書李文興服制,代權德邵差下。
晝講入侍,知事金錫胄,特進官柳赫然,承旨朴信圭,玉堂李湜·睦天成,假注書權德邵,史官睦林一·南致熏。
禁府啓,宋尙敏,援引三人,拿問事,允下矣。此三人等,皆在外方云,以鞫廳事體言之,則所當發遣都事拿來,而前日柳弼明拿來時,有發遣羅將之例,令禁府,依此擧行,何如?答曰,依啓。禁府謄錄
上御進修堂,晝講。上讀前受音書傳舜典,自帝曰咨四岳有能典朕,止陟方乃死。一遍訖,湜,進講大禹謨,自篇題,止時乃功。音釋訖,上受而讀之。音一遍訖,湜,讀註而仍釋文義。釋后克艱大文曰,君臣各自憂勤戒懼,務盡其所當爲者,然後其政修治,而下民自然觀感,速化於德也。釋帝曰兪大文曰,人君,必舍己從人,然後嘉言罔伏,野無遺賢也。釋益曰都大文曰,此蓋贊堯之辭也。釋禹曰惠迪吉,大文曰,此言天人感應之理也,爲君者克艱,然後能受天之佑也。釋益曰吁,大文曰,此儆戒之意也,蓋昇平日久,則易至於廢弛,故必儆戒於無虞之時也。舜之時,固太平之世,而猶此儆戒若此,則況亂世之君乎?錫胄曰,人君能正心修身,然後知人之賢否,而用舍得宜矣,不然,則所謂賢者非賢,忠者非忠,而是非眩亂矣。上曰,中庸九經,修身爲本,三行缺。湜曰,此篇第一文祗承之祗字,卽敬之義也,與堯之欽字,同義。上曰,敬之一字,實此書之大旨也。湜曰,不虐不廢,皆言愛民之道也,臣頃往墓山,目覩民皆流散,餓莩載路,所見慘矣。又曰,以益之賢,或疑其諛佞謟譽,近觀詞命之間,多有過美之辭,此習不可不革也。錫胄曰,孝宗朝疏章之間,過褒君德者,命以止之,諭·敎書及不允批答中,過爲褒美者,或刪去矣。湜曰,書云任賢勿貳,迺者賢士孫荒,老成去朝,昔者所進,今日不知其亡,以之而邪說恣行,義理晦塞,誠非細慮矣。錫胄曰,二典三謨,順易通暢,而盤誥以下,或聱牙而難解,或佶屈而未曉,講官所達,尤宜惕念也。聖君賢臣之言,恒加服膺,而如有難曉處,則萬幾之暇,遍覽緝註,反覆參究,則大有所益也。上曰,唯。講訖,上曰,兩大將及承旨,留在,其餘則竝出去。信圭曰,翰林下番,不可不留在。上曰,留在。玉堂及史官,先罷出。燼餘
上在昌慶宮。停常參·經筵。
申時,日暈。夜自四五更,月暈。
下直,參禮察訪鄭來慶。
傳曰,大臣·備局堂上,引見。引見時,左右捕盜大將,竝改差事,及前留守鄭榏,前監司崔文湜·李德周,前參議鄭樸敍用事及前府使李萬澈下等蕩滌事,下敎。
大司憲尹鑴箚子。答曰,省箚具悉。李㒖,旣已拿鞫矣。箚末事,獄事究竟之後,予當勉諭。本職,今姑勉副,以安卿心,更勿辭,宜速入來,以副予望。
吏曹啓曰,臺諫有闕,政事,取稟。傳曰,明日爲之。
兵曹口傳政事,以全東屹爲左邊捕盜大將,李益亨爲右邊捕盜大將。
兼祭酒尹鑴,請對入侍時,三公及兵曹判書金錫胄,司直柳赫然,亦爲牌招入侍事,下敎。
政院啓曰,卽者領府事鄭知和,來到闕外待罪云,係是大臣去就,敢此仰達。傳曰,安心勿待罪之意,遣史官傳諭,待罪諸臣處,勿待罪事,自政院分付,可也。
檢閱睦林一書啓,臣承命往諭于領府事鄭知和,則以爲不知所達云矣,敢啓。傳曰,知道。
大臣命招入侍時,領議政許積所啓,大禮釐正,宗統旣明,而一種邪說,猶未止熄,死黨之輩,相繼投疏,以眩亂朝廷,駭惑人心,不勝其紛紜,而至於今日而極矣。朝家,若無明白著說,曉諭中外之擧,則將無以洞破邪說,鎭定人心,故使兵曹判書金錫胄,作爲禮說,務從詳盡,以爲傳布之意,曾已定奪,而錫胄,公務煩劇,尙未撰定矣。臣之欲使錫胄著說者,亦有曲折。臣雖素昧禮學,一自時烈倡爲四種之說,臣亦參考禮經,粗有所得於心,自謂可以破時烈四種之說,悖理矣。及與錫胄,講論此禮,則其所見,極其明透,說得臣等所未解之奧旨,尤有足以辨邪說而解人惑者。速令錫胄依前定奪,憑考宋尙敏所進冊子中說話,一一打破,著爲冊子,以爲曉諭國人之地,何如?上曰,推鞫事,究竟後,卽令撰進,曉諭中外,可也。
大臣·備堂引見時,左議政權大運所啓,頃因左參贊吳挺緯箚子,有城內川渠修治之事,而此時調發坊民,修治溝渠,則民飢役巨,不可輕擧,姑待雨水,以爲疏導之地,而先令漢城府,摘奸水道作田處,禁耕矣,馬前橋近處內農圃,以爲泥生之處,仍爲作田事,手本云。更令漢城府摘奸,則馬前橋上作田二處,橋下作田六處,而乃是水道直流之處云。水道直流之處,不可稱以泥生而作田,分付內農圃,勿更作田,何如?上曰,自內農圃,有供上之事,故使之手本矣,今後水道直流處,則禁斷,可也。行大司諫權大載所啓,臣頃者奉使北關時,一路各驛驛吏等,處處娶會,呈訴于臣曰,驛吏子女,男從父役,女從母役,乃是國法,自前驛吏之娶良女所生之女,元無屬驛之事,近來兵曹新頒事目,驛吏之女,竝皆錄案,驛吏,娶良妻所生之女,將未免驛役,而其孫,亦將爲驛奴婢,事甚冤抑云。驛吏,娶良妻所生子女,男從父役,女從母役,自是法典,則驛吏之女,竝皆錄案,實涉冤抑,兵曹判書,今方入侍,以此下問,從長善〈處〉,何如?兵曹判書金錫胄曰,驛吏,與各驛鄕吏無異,娶良妻者,生子則世爲驛吏,而朝家,許赴文武正科,卽今爲武科者,甚多,如時任典籍張振文,乃是以富寧驛吏,登文科者也。凡驛吏之女,本非驛婢之比,亦與良女不同,故名之曰驛女,驛女嫁良之子,則又爲驛吏,而若或嫁於公私賤,則始降爲驛奴婢者,乃是國法也。往年有驛吏,憚其女子名錄驛案,至爲擊錚,其時本曹,不加審察,便許勿錄,厥後旋覺其非,至有驛女之不錄案,豈是永免驛役等語,而驛吏之仍不入錄於形止案,幾至數十年矣。旣不錄其女,故外孫之應爲驛吏者,嫁賤所生,應爲驛奴婢,竝皆漏落,諸驛之凋弊不振,未必不由於此,故頃者申明舊制,定奪於榻前,使諸驛驛女,竝皆錄案,則驛吏輩,復如是稱冤,上來呼冤者甚多,其間子枝之已定良役者,亦不少。今若竝爲刷還,前頭充額,還恐未易,臣方欲以此等弊端,仰達,更請變通,而未及矣。大運曰,驛法,固爲如此,値此凶歲,凡係擾民之事,姑爲停止,可矣。上曰,今姑停止,以待後日申稟處之,可也。左議政權大運所啓,頃者忠淸監司狀啓,被災邑田稅,請捧留本邑,而惟正之供,不可不捧,賑貸之政,則當以某樣穀覓給事,覆啓行會矣,今又請得江都米八千石·太六千石矣。江都軍餉,每每出用,不但事甚重難,聖敎亦且丁寧,而飢民救活,亦不可恝然,雖不可多得,一千石,特爲劃給,以塞其望,秋後竝耗收捧,使之還納於本倉,何如?吳挺緯曰,賑恤之米,在於忠淸道,而有未及輸來者,江都米則自賑廳取用,除給忠淸道所在賑廳之米,使之取用,則事甚便當矣。金錫胄曰,前頭江都上番御營軍糧餉,當自御營廳運送矣,以江都米,移給役糧,而賑廳則取用御營廳所儲之米,尤爲便好矣。上曰,依爲之。戶曹謄錄
引見時,李㒖拿來都事,除下直發送事,下敎。禁府謄錄
上御進修堂,引見。入侍左議政權大運,右議政閔熙,行兵曹判書金錫胄,禮曹判書吳始壽,吏曹判書洪宇遠,左參贊吳挺緯,戶曹判書睦來善,刑曹參判尹深,大司諫權大載,左副承旨朴信圭,副提學柳命天,掌令趙祉錫,假注書權德邵·洪萬遂,記事官睦林一·南致熏。大運進曰,日氣漸暖,聖候,若何?上曰,無事。大運曰,兩慈殿氣候,若何?上曰,安寧。大運曰,近日怪事疊出,江都投書之變,極涉凶慘,宋尙敏冊子,詬辱大臣,不遺餘力,構捏之說,雖不足恤,而語多不遜,亦甚痛駭矣。上曰,非柳弼明之比乎?大運曰,比諸弼明,尤極凶慘,自上有嚴刑三次之敎,而昨日見之,小無畏戢之色矣。又曰,江都之事,極爲驚慘,投書凶人,不可不趁卽譏捕,而想必已離於江都,所當廣加搜捕矣。上曰,期於必捕,可也。缺大運曰,投書之際,㒖若譏察津頭,登睹跟索,則萬無失捕之理,而㒖乃活然不動,經宿之後,緩緩報知於主將,㒖之情狀,極可怪矣。上曰,凶人,想已遠逃,今則似難得捕矣。大運曰,捕得凶人,而明正其罪,則㒖之罪輕矣,而若不得捕凶人,則厥罪大矣,拿來推問,可矣。大載曰,事係重大,設鞫,可矣。大運曰,罪人未得之前,不可一向嚴刑,問于諸大臣,講定,何如?又曰,左右捕盜廳,廣爲譏捕,而具鎰·申瀏,不合此任,此兩人,竝爲改差,他可合人擇善,以爲着實搜捕,何如?上曰,依爲之。始壽曰,頃日四大門掛榜中,以爲今月十三日,四月初三·初八日,有變云,故卽今閭閻之人,不解衣帶而宿,自宋尙敏囚禁之後,稍定云矣。大運曰,兩局大將,左右捕廳大將,廣爲搜捕,則凶人,雖有不測之謀,必不乘時而竊發矣。宇遠曰,得捕凶人者,論以重賞,則庶可得矣。大運曰,江都凶書,宋尙敏疏冊,及洪震英飜局之說,同出一手,如此之輩,似難以德澤感化,當使畏戢之也。大運曰,全羅道,又有怪事,儒疏通文,有書反正者,監司今方囚治矣。大載曰,盡此凶說者,缺時未得正犯云矣。始壽曰,有辱告廟疏儒之人,醉後抹去告廟缺可以反正云矣。上曰,事係重大,監司不可私自推治,拿來京城,窮問,可也。上曰,尹鑴疏,以爲僧將,亦當拿問云,此說,何如?錫胄曰,凶書傳致之日,僧將則出往浮石處,抵暮還來云。上曰,今若拿來僧將,則近萬僧軍,不無分散之患。大運曰,僧將處所投之書,則不至於凶慘矣。宇遠曰,僧軍,露處作役,必有所傷,送救療官,以示軫恤之意,可矣。上曰,江都築墩僧軍,及匠人輩,露處作役,必有疾病,運石之際,亦多致傷,予甚矜憫。其令兩醫司,擇定救療官,持藥物進去江都役處,着念救療,以示予軫慮之意。命天曰,臣未見凶書,而聞諸臣之言,㒖之不捕之狀,極爲痛駭,設鞫,可矣。上曰,㒖見凶書之時,一邊馳告于留守,廣爲追捕,則凶人可得,而不此之爲,極爲痛駭矣。大運曰,李㒖致斃之後,雖得凶人,孰從而憑問也?上曰,凶人捕得間,囚禁,可也。祉錫曰,事係重大,設鞫,可矣。上曰,設鞫,可也。大運曰,卽爲出送知義禁,發遣都事,而若路由金浦,則似涉搔擾,待㒖于陽川,仍爲拿來,何如?兵判,方傳令李㒖,使之上來,故今已發程云矣。上曰,依爲之。大運曰,吏曹乏人,未有甚於此時,自上有陞擢之敎矣。卽今刑曹參議,亦難備擬,而臣不敢擅便,以輕罪罷散者,有數人焉。前留守鄭榏,前監司崔文湜·鄭樸,時在罷散,而罰已行矣,自上特爲收敍,則可以備擬矣。熙曰,前監司李德周,以洪州罪人宋斗寅獄事,時在奪告身中矣。聞爲監司時,有善治之績,亦爲收敍,何如?上曰,此外亦有薦擧之人乎?大運曰,堂上以上之人,自上旣已明知矣。曾有武臣承旨之命,武弁中李鏶·黃澄,皆可用也。錫胄曰,鏶,時爲黃海兵使,而有才局,澄,方在禁軍將,而能文有才。上曰,文臣中,有可用之人乎?大運曰,文臣中,無表表可稱者矣,近來武將,尤爲乏人。宇遠曰,裵尙珩,亦可用也。上曰,曾爲外任,而被論者乎?錫胄曰,命順之子也。宇遠曰,曾爲竹山時,治績頗美,又以淸白見稱矣。大運曰,臣之所達,鏶·澄兩將,皆可用也。上曰,鏶·澄,俱擬承旨望,可也。大運曰,外輕內重,所任固異,而近來文武堂上之人,盡在外任,故吏曹之乏人,職由於此也。上曰,雖在外任,固有啓請之規矣。始壽曰,前日欲以李鏶,擬承旨望,而以其在喪之故,未及用矣。大運曰,當重其地位,然後大用,可矣。上曰,黃澄,雖不見,鏶則予固知之矣。錫胄曰,澄,曾參生進科,能文有膽,而少可欠者,無威重也。二行缺始壽曰,曾聞故相臣李浣臨終時,言于領敦寧金萬基曰,尹昌元·李斗龜,皆可用也。錫胄曰,斗龜,曾爲藍浦縣監時,杖柳赫然之妾子,此事誠難矣。始壽曰,朗原君偘,以譜帖刋行事,多有稟定之事,而不敢種種陳疏云,必有自某司句管之敎,然後可以相議啓稟矣。上曰,令宗簿寺句管,可也。大運曰,咸鏡監司李堂揆,辭陛時,請出北評事,而臣意則以復設爲無益矣。今聞外議,皆以復設爲宜,事係沿革,下詢于入侍諸臣,何如?宇遠曰,北邊守令,率多武弁,若復差送評事,則可以彈壓矣。信圭曰,曾聞曺無敵爲北邊守令時,多造鍮器,欲爲載船以來矣,畏彈評事,私賣民間云,以此觀之,不無彈壓之事矣。始壽曰,武弁多往之處,以文臣彈壓,可矣。來善曰,臣曾任鍾城時,見評事在鏡城,則兵使以下武弁守令,多所畏憚,不敢放縱矣。上曰,北邊遐遠,守令雖有罪犯,臺諫風聞,亦不能及,毋論三司,擇其有風力,可以彈壓者,差送,可也。大運曰,刑曹罪人廉宗悅,嚴刑致死之後,算員四人及宗悅弟信悅,軍資監書員吳世俊,時方在囚矣。當初刑官之請詢問于大臣者,只是宗悅不待時與否,而今則宗悅已死,算員之罪,比宗悅不無有間,似當減死定配,而算員崔尙燁,則米雖同,文書圖成時,往仕鑄錢所,不爲同參云,似當減等,書員吳世俊,則官員,旣被流配之律,官吏,宜無異同矣。二行缺始壽曰,列聖徽號,璿源錄及宗廟位版中,有異同處,明日宗廟奉審時,當謄書憑準,而與推鞫相値,待後祀事日,遣禮官謄書,何如?大運曰,奉審日謄書,可矣。始壽曰,與朗原君偘,同進謄書,何如?上曰,奉審後推鞫,可也。挺緯曰,奉審時,領議政,以宗廟都提調,當進,而時在呈告中,臣以次官當進矣。上曰,依爲之。宇遠曰,臣年紀衰耗,精神消亡,不能稱職,致有人言,決難承當,亟許遞免,不勝萬幸。上曰,卿之筋力,尙且如此,何爲過辭?宇遠曰,臣賦性疏迂,久在鄕曲,不能廣知人品,以此政席注擬之際,多有人言,何敢抗顔於職次乎?上曰,不須固辭。
引見入侍時,兼祭酒尹鑴,進前伏。上曰,予失待賢之道,致卿倉荒出城,心甚愧恧矣。當此國家危疑之日,卿不棄寡昧,辛勤入來,予實喜幸。鑴曰,小臣,行己無狀,瑕垢叢身,而聖明,不以爲罪,臣感激恩私,唯思粉糜,而顧臣罪名至重,不敢自同午人,退伏城外,恭俟嚴譴,不料時遣承傳,備諭溫批,至以時事艱虞,不可退處之意,敎誨丁寧,臣之廉恥,有不敢顧,入侍前席,重覩天日之光,死無遺恨矣。上曰,卿若以廉隅引退,則適足以中彼輩之願矣。鑴曰,卽今國事危疑,雖無召命,臣固欲入侍前席,略陳所懷矣。自夫大禮釐正之後,失志之徒,多有怨懟之心,誹謗朝廷,眩亂是非矣。至於逆節萌生,曾所不意,江都凶書,臣略聞之,毛骨聳然,心魂未定,臣遣子于領相家,粗聞其槪,而不能細也,愚忠所激,不能自已,妄陳一疏,而其中一款,特蒙允可,不勝萬幸。江都築墩僧軍,多自遠方來聚,不無中外失志輩指嗾注臾之事矣。上曰,卿得見凶書否?鑴曰,臣不得見之矣。二行缺上使小宦,出示凶書于鑴曰,此書極爲凶狡矣。鑴見凶書訖,竦然曰,臣見此凶書,驚心慘目矣。上曰,安東坊之說,尤極凶慘。鑴曰,㒖,見如此凶慘之書,而不卽追捕凶人,㒖之罪,大矣。又曰,爲國之道,豈無防患之慮?曩者此輩,得勢久矣,失志以後,怨國者多,雖無江都投書之變,抑安知復有何事出於慮外乎?臣意則鞫問未畢之前,調發軍兵,扈衛宮闕,似當。上曰,兩局大將,今方宿直於闕下側近之處,增置巡卒矣。鑴曰,自古謀臣,多被陰害,觀於武元衡之事,可知矣,今亦依唐憲宗故事,護衛諸大臣·重臣,俾免不意之患,可矣。上曰,此前,又有四大門懸書排日之變云。鑴曰,凶謀已露,禍機難測,變生遲速,未可逆料。漢時黃巾賊,初以某日,定爲竊發之期,而及其事漏之後,先期速發,其在備患之道,不可不急發軍兵,扈衛宮闕也。卽當命招大臣及兩局大將,急講防備之策,俾無疏虞之患,何如?上曰,三公及兩將,卽爲牌招,而領相處,遣史官招來,可也。上謂鑴曰,此後則仍爲出入筵席,以補不逮。夏益曰,領府事處,遣史官傳諭事,命下矣,入侍史官外,無外入直之員,罷出後遣之,何如?上曰,依爲之。上又謂鑴曰,卿姑出閤門外,待諸臣來詣,同爲入侍。遂罷出。
初更,上御進修堂。大臣·兩大將命招入侍時,積進曰,臣以負罪之身,方在待命之中,不自意重瞻天顔矣。聖明,不遺老臣,特遣近侍,諭以欲問軍國大事,臣不顧難安之形跡,冒昧入來矣。近來人心渙散,四門掛榜,已極凶狡,而江都投書,尤爲陰慘。且有山上呼之者,意有不軌之徒,煽動人心,竊發凶計也。乃者,乘夜招臣等,未知有何謀計。上曰,尹祭酒,謂賤謀難測,竊發可慮,不可不招問諸臣云,故招卿等耳。積曰,見其凶書,則孰無驚懼之心?錫胄曰,發遣尹天賚于江都築墩處,且以黃澄,代李㒖矣。積曰,八千僧軍,一時潰動,則極可慮也,尹天賚,斯速發送,可矣。上曰,雖明日送之,可也。熙曰,聞江都,卽今則妥帖云。積曰,以黃澄代㒖,而天賚,則以領摠,送之,可矣。又曰,兩將所在處,增置將校,又添宮城巡邏,可矣。鑴曰,臣意則不然,凶謀猝發,則將何以備之?宮城扈衛不必久爲,姑待人心鎭定,稍稍撤去,可矣。若變生慮外,則若干巡軍,何以支吾?宮城宿衛,決不可不爲也。上曰,增置巡軍及兩局將校,便是扈衛也。赫然曰,扈衛,久則易至於怠,不如臨時招集也。鑴曰,自古姦人,多害謀臣,武元衡之患,極可慮也。大運曰,先朝故相臣鄭太和建白,以緊急之事,昏夜之間,若招大臣,則以命召牌招之,而有定奪之事矣。鑴曰,雖白晝,當爲命招矣。鑴曰,體府,今已復設,而領相旣出,當使之結局矣。積曰,奪人之妻,同居五日,則其父,豈有不知之理〈乎〉?獄事未究竟之前,決難强顔出仕矣。至於體府之事,密符敎諭書,雖在於臣家,印信則不來。赫然曰,體府,何許重事,除拜之日,卽當封印信,而尙不送之云,事極駭異矣。上曰,事極寒心矣。積曰,頃日,有權重之謗,將兵之人,得權重之說,則決難行矣。赫然曰,體府,以一國上將,奚待備局之處分乎?夏益曰,臣卽於筵中,始聞體府印信,尙今不送云,事甚驚訝。凡印信,禮曹句管,則其趁不輸送之責,在所難免,請禮曹當該堂上·郞廳,竝從重推考。上曰,依爲之。大運曰,凶書中上段云云之事,自上豫思處置之意,臣於頃日登對時,有陳達矣,今未知聖意之所定,不勝沓沓矣。上曰,此則異於待罪諸臣推戴之說,極爲凶慘矣。先陳卿等之意見,可也。大運曰,臣則已與僚相及諸臣,有所論難矣。積曰,渠若豫知,則更無可論之事,近來人心極惡,或云宗統所在,或云眞英雄,或云眞聖人,此言傳播,而殿下,深居九重,何由知之?此都出於失志怨國之道,而煽動人心,意在不測也。積曰,凶書中,只有推戴之語,別無曾與同謀之說,則此非渠之所知,而實無其罪矣。但宗統有歸之說,傳播已久,與泛然指名者,有異,若不早爲善處,則將無以折奸萌而鎭人心,其在聖上全恩之道,決不可置之輦轂之下矣。上曰,仁城君,罹於柳孝立之變,終至於難保,奸細凶言,何代無之?大運曰,推戴之說,旣發於凶書,則論以王法,不可容貸,而渠旣年幼,無所與知,則亦難施以一切之法,不如早爲之所,一以鎭定人心之疑惑,一以杜絶凶人之籍口。聖明之不欲遽施重律者,私恩也,臣等之所達者,宗社之大計也,置諸絶島,乃所以爲聖上全恩之道也。赫然曰,當此危疑之際,不可無處置之道,故臣亦以全恩之意,與大臣相議矣。大運曰,自上若不速爲善處,則三司當發矣。積曰,義昌君,罹於許筠之變,得推戴之名,而得以不死,得此名而能生者,惟此一人而已。今此臣等之論,實出於保全也,竊覵聖意,憫其無辜,而事已如此,決難置於輦轂之下矣。大運曰,伯則臨昌君,弟則臨城君。上曰,近來宗統有歸之說,與凶書中宗統失序之語相符,極爲凶慘,而渠旣幼稚,必不與知,則遽爾重處,誠所不忍。予意則實不欲放諸絶島,而諸大臣,旣已宗社大計爲言,雖甚矜惻,不得不勉從,焜·熀兩人,竝置諸絶島,可也。鑴曰,此則傳後之書,當博採群議,可也。積曰,宋尙敏獄事,極爲痛駭,而受刑三次,當至於死矣。上曰,聞于左相,此人極凶云。積曰,臣之初意,以逆律爲過矣,到今思之,逆律,不爲過矣。襯着相議之人,則誠爲痛駭,而至於一字一句相議之人,論以逆律,則過矣。鑴曰,尙敏則論以逆律爲當,而援引之人,不可盡以逆律斷定也。積曰,洪震英翻局之說,則不過邊論也,固異於尙敏矣。京外怨國之徒,孰不以此爲恒談也?鑴曰,亦當推問矣。上曰,異於尙敏矣。赫然曰,巡軍三十名,又添精兵二十名,又添馬兵矣。錫胄曰,精抄四百餘名於城中,禁軍,除散在江外者外,在京者,三百名也。赫然曰,軍士在遠,則遙爲刑勢矣。鑴曰,漢時,有城門校尉,今亦增置城門之卒,禁奸禦暴,可矣。又曰,體府重大,領相,不可更爲引入矣。上謂領相曰,卿無所嫌,而當此國事危疑之日,不可一向引入也。積曰,獄事未究竟之前,臣決難出仕矣,推鞫,國之大事,此則臣不顧私情,當爲可否矣。上曰,尙敏,有更問之事乎?大運曰,更爲刑訊,則可以得情,而已至三次,且李橝,時在江原道金城地,李橝拿來間,姑爲停刑矣。遂罷出。燼餘
上在昌慶宮。停常參·經筵。
兩慈殿·中殿,藥房問安。答曰,知道。藥房啓曰,朝凄暮暖,日氣不適,伏未審夜來聖體,若何,昨夕賜對,酬酢移時,不瑕有傷乎?兩慈殿氣候,亦復何如?臣等,不任區區之慮,敢來問安。答曰,兩慈殿氣候安寧,予則別無所傷矣。
禁府,罪人李㒖拿囚。啓。
政院啓曰,罪人李㒖,旣已拿來矣,推鞫處所,何處爲之乎?傳曰,本府爲之。
有政。
吏批,以李益華爲金川郡守,尹鑴爲工曹判書,鄭樸爲判決事,閔黯爲右尹,權儧爲兵曹佐郞,李華鎭爲繕工副正,李東植爲養賢庫直長,張善淹爲軍資判官,吳挺緯爲大司憲,李德周爲刑曹參議,成胤童爲金海府使,權瑎爲戶曹參議,李夏鎭爲禮曹參判,趙沃,加資憲,老職,李萬元單付檢閱,金益九爲典籍。
兵批,以柳炳然爲副摠管,金始昌爲武兼,李漢雄·宋昌爲五衛李敏哲?爲景福假衛將,尹以聘爲訓鍊主簿,朴始成爲舊乫坡知權管,鄭榏·崔文湜·李德周·鄭樸·朴振翰·尹鑴·李世華·孟萬始爲副護軍。
備忘記,趙璿所犯,元非死罪,而受刑一次之後,旋卽致斃,殊非恤刑之道,事甚非矣,禁府堂上,竝推考。
禁府啓,焜·熀等,絶島遠竄事,命下矣。今已夜深,勢將發配,待明日發送,而此與他罪人有異,自私家發配,事體未安,姑爲拿囚,何如?傳曰,允。
刑曹判書李觀徵疏曰,伏以,臣頃於奉使在外之時,掠人妻妾之獄起,臣中途聞之,不承驚駭。及還,考見各人招辭,與諸堂上開坐,別加鉤問事實,而未得明白端緖,蓋由當初宰臣之疏,不爲直擧作奸人性名故也。治獄之道,貴在審愼,未判情僞,驟加刑訊,則不無搖枉之弊,而大抵此獄,實關風敎,亦不可委之捕風,寢其按覈,故與他堂上相議,撥出各人招辭中,稍似可疑者,有所稟啓,豈容一毫私意於其間哉?設使臣處心無狀,旣不知所犯者,爲誰某,則將安所適從,而循私緩治哉?同僚之罷免,旣坐於此,而獨臣以在外之故,職名尙在於負罪之身,愧懼惶隕之忱,何嘗小弛于中?且臣於此事,尤有所不安於心者。當初議啓之時,佐貳之官,以上裁爲未安,而臣之妄意,以爲近來世道大壞,人心不淑,由窾成,事多無根,心常痛之,及當此獄,愼恤是務,終不能直請刑推,自不覺其歸於循私之罪,臣實罪之首也,臣一倍惶蹙,無地自容。今臣來伏城外,不敢詣闕復命,不得不仰陳危悃,伏乞聖慈,亟罷臣職,仍治臣罪,以爲法官循私者之戒,不勝幸甚。
上在昌慶宮。停常參·經筵。
兩司請對入侍時,大司憲吳挺緯所啓,謀叛大逆,是何等莫重莫大之變,而名在凶書者,待罪闕外,則有罪無罪,當俟鞫廳之稟處,政院,何敢以大臣待罪之故,援例啓達,有若尋常事故者然哉?況遣史官傳諭之敎,尤爲失當之擧,則出納之地,亦無一言覆逆,使待罪諸臣,晏然退在私室,其損國體,而駭瞻聆,莫此如甚,請當該承旨,姑先從重推考。上曰,不允。又所啓,引嫌而退,請遣史官,旣無是事,不能爭執,有何所嫌?請掌令趙祉錫,出仕。上曰,依啓。大司諫權大載所啓,德源府,有妾殺夫之變,其妾之與奸夫同謀,殺害本夫之迹,已發於事干推問之時,獄情幾盡現著,而府使陳再昌,恐其獄成而坐罷,其女人,則重刑徑斃,不曾窮覈得情,其奸夫,則緩治見失,又不着力跟捕,莫重綱常大變,用意絶獄之狀,節節難掩,境內及旁邑之人,莫不憤罵。請德源府使陳再昌,拿問定罪。上曰,依啓。又所啓,近日禁府罪人,一次受刑之後,相繼致斃,其中趙璿之死,殊涉可疑。且鞫廳罪人宋尙敏,雖累次受刑,而再次鞫問之時,觀其形色,少無致斃之慮,其後亦無加刑之事,而才過一日,卒然物故,使莫重罪人,不得更爲究問,其不善救療之狀,極爲痛駭,各罪人等救療醫官,及守直吏卒,竝令攸司,囚禁科罪,以爲日後警飭之地,入直都事,亦難免不能檢察之失,請罷職。上曰,依啓。都事,姑先推考。又所啓,當此凶人譏捕之時,夜禁不可不嚴密,而昨日夜深之後,臣自鞫廳罷歸,歷過左右捕盜廳所管街路,其間伏處,亦非一二,而禁夜邏卒,無一逢着,巡更之事,殊甚虛疏,不可無警責之擧,請左右捕盜大將,推考,當該部將,令攸司摘發科罪,夜禁,各別嚴飭之意,分付于左右捕盜廳。上曰,依啓。捕盜大將,從重推考,可也。
禁府啓曰,罪人柳澈,已有加刑之命,而月令醫員手本內,杖處腐爛,病勢危重云,待差加刑之意,敢啓。傳曰,知道。又啓曰,本部都事十員內,二員,當爲出使,一員當直,一員被論,不敢行公,現存者,只有六員,而今此推鞫時,各有分掌,罪人拿來時,勢難推移,依前例假都事六員,令該曹卽爲差出,以爲推移出使之地,何如?傳曰,允。
以兩司請對時,陳達焜·熀等,安置喬桐事,送假注書權德邵,就問于大臣,則左議政權大運,右議政閔熙,以爲罪人處置,不但臣等熟講,且采群議,以濟州爲配所者,意有所在,不可移定他處,難以文字書達,後日登對,當畢陳所懷矣。至於守直別將,不必別出置於官門至近之地,仍令牧使監守,似當矣。領議政許積,以爲焜·熀,安置於濟州事,臣亦與左右相熟講者也,意實有在,其不可移置他處,與左右相之意,無異,置之官門至近之地,仍令牧使監守,亦似得宜,無容別議,而抑臣於此,又有所懷。李㒖事,未及結末之前,徑先發送,似涉太遽,況今處置,非以焜·愰爲有罪也,實出於爲國家防後患之計,而終始保全之意,亦在於此,則是不得已之擧也。聖上前後下敎中,矜憫之至意,溢於辭表,令人感泣,而乃反牢囚於囹圄之中者,恐非聖上憐恤之本意也。自前此類,本無囚繫之事,仍置其家,而使吏卒守護,使外人不相通,臨時發遣,卽古例也,仁祖朝處此之道,臣所見知者也。玆敢陳所懷於詢問之下,惟願聖明,更問於諸大臣,而善處,幸甚云矣,敢啓。傳曰,依領相議施行,而配所則登對時更議,宜矣。
上在昌慶宮。停常參·經筵。
卯時辰時,日暈。夜五更,流星出河鼓星下,入天市東垣內,狀如鉢,尾長四五尺許,色赤。
有政。
吏批,以李袤爲右參贊,閔黯爲刑曹參判,裵尙珩爲德源府使,洪禹績爲監察,吳挺昌爲同經筵,尹世紀爲江原都事。
兵批,以趙沃·睦林東爲副護軍,尹深·鄭重徽爲副司直,吳始萬爲副司果。
禁府,朴世徵·全己雲·金種男·貴升·順香拿囚。啓。
以禁府,焜·熀等,定配單子,傳曰,兩人之安置,實出於爲宗社大計,不得不勉從,而至於各置兄弟,予心尤有所不忍者,卽問于大臣,改付標以入。
禁府,焜·熀等,濟州牧安置。啓。
備忘記,噫,予非不知焜·熀等,實無與知之事,推戴之說,旣出於凶人之書,大臣,亦以宗社大計爲言,故不得不勉從,而予甚矜惻,其令濟州牧,厚賜料食及衣資,使喚·婢子二名,亦爲定給,以示顧恤之意,下諭于全羅監司。
禁府,申啓澄拿囚。啓。
大司憲吳挺緯,大司諫權大載請對入侍。傳曰,三公命招。
大臣·兩司長官入侍時,上曰,予非不知焜·熀等之無罪,而推戴之說,旣出於凶書,故勉從大臣之言,置諸絶島,實出於保全之計也。焜·熀,俱以幼穉之年,母子相離,其情誠可矜惻,兄弟二人,一處安置,其母與妻,使之隨往。且令醫官,齎藥物救療疾病,以示予憫恤之意。上曰,左尹南九萬,曾在乙卯,陳疏誣上,極其陰慘,而朝家之滌瑕收用,欲其革心改慮,勉思報效之道矣,益肆怨毒之心,陰懷傾陷之計,乃敢投進凶險之疏,構捏大臣·儒臣,不遺餘力,予甚痛駭。且肅謝之翌朝,卽以親病呈辭,而仍上誣罔之章,渠之本心,決非爲肅謝而來,只爲呈疏陷人之計也。其用意奸巧,心膽盡露,而疏中三件事,盡歸虛套,其誣罔陷人之罪,不可不依律處斷,左尹南九萬,遠竄。大司憲吳挺緯所啓,請當該承旨,姑先從重推考。措辭見上上曰,連日爭執,不賜允兪,有曲折,勿煩。大司諫權大載所啓,請禁府入直都事,罷職。措辭見上上曰,當觀其緘辭而處之,不允。
入侍時,上曰,昨日缺觀其形貌,則何許人耶?大運曰,與凶人之貌色,異矣。積曰,其人行止荒唐,故見捕矣,昨日金錫胄,馳到缺三田渡御營軍校在船時,有一儒生,見軍校之留缺軍校追之,則其人還向京中,軍校疑之,趕于中路而捕之,方缺門外云,臣答曰,遣柳偉于東大門外,詳審然後,若是則促來可也云矣。鞫廳大臣,以爲出送柳偉,事極未妥,發遣都事,拿來,鞫廳與㒖·偉兩人,一處辨覈,爲宜云矣。挺緯曰,前日趙大立,終不得捕,譏捕凶人,誠難矣。上曰,此與大立,有異,大立獨身脫走,故難得,而此則必有徒黨,或得捕於鄕曲間耳。積曰,義州·東萊·六鎭·統營等處,已爲知委矣,今後則當大索八方矣。大運曰,㒖,多有修飭之事,而未得凶人之前,未可徑先刑訊,故臣等隱忍矣。上曰,未得凶人之前,姑不刑訊,而渠之所供,少無驚動之意,可駭矣。大運曰,㒖,見凶書之後,所當趁其日上送,而翌曉始爲報知於主將,且曰,意其自京中捕促凶人,而不卽追捕云,極爲無狀矣。上曰,㒖,或問凶人姓名,而彼必變性名而答之矣,但夕時傳書,而秉燭見之云,極怪矣。大載曰,李㒖之事,多有疑端,凶人,寄食於貴升家曰,欲見李水使而去云,凶人,若不揣知㒖之俯仰,則何敢以如此凶慘之書,肆然投示於一面不知之人?事極可怪也。積曰,凶書上段,有期會之詭,下有速發之語,極凶矣。大運曰,凶書,下于鞫廳,則當憑問之事矣。積曰,臣則詳見,左相,暫見而未能細也,右相,則不得見也。上曰,凶書,當下于鞫廳矣,凶人,已離于京中,當大索于鄕曲矣。積曰,如有得捕凶人者,重賞,可矣。上謂積曰,卿無小嫌,不可一向引入,今日禁府公事,予已詳察而洞辨,方寫判付,未及下矣,頃日浮言,已歸虛套,於卿何嫌?大運曰,色目之病國,其來久矣,一邊之人,六十年執權,而今則失志,卽今廷臣,豈皆盡賢於彼輩,而知無大段得罪之事矣。彼輩,多做虛言,必欲構陷而後已,臣慄慄危懼,實未知其死所也。伏願聖明,垂仁而矜憫,幸趁臣罪未深之前,特許退休,擇用可合之人,不勝萬幸。上曰,頃日浮言,今已止熄,具鎰之言,順己·俊己,語甚不實,予已洞知其曲折,領相,少無所嫌,今日自此,直往鞫廳,可也。大運曰,人心如此,怨國者多,尙敏冊子,詆毁臣等,十分陰慘,而自上旣已洞燭,雖有讒者百輩,非所慮矣,而缺至慈母亦惑,此後或有如南九萬之疏,則臣不知其死所矣,聖明若許釋負,則退死田野,是臣之至願也。挺緯曰,具鎰之事,極爲無狀,何敢窺伺於大臣之家乎?今承聖敎,明白辨析,臣等,更無所達矣。大載曰,所謂窺伺,卽捕賊之名也,身體豈容如是?具鎰之所爲,無狀矣。大運曰,臣頃往領相家,見奴子五人,同鎖一房,缺領相,答曰,捕廳,方送軍官,日夜窺伺,欲缺欲散,旣逃之後,捕廳,來索奴子,無以應之,且恐逢辱,鎖于房中云,其受困,不小矣。積曰,臣老而不死,行己無狀,遭此千古所無之變,臣不敢備陳獄事之曲折,而聖鑒洞燭,拯之於水火之中,置之於袵席之上,臣誠感泣,不知仰達。上曰,雖難逐日赴鞫,今日,則不可不參。積曰,聖敎如此,臣當往參,而臣之子,方在囚中,且臣旣入窺伺之中,安有窺伺大臣,抗顔行公之理乎?上曰,予已洞燭,卿勿過嫌。大運曰,具鎰之事,何足介意乎?上曰,頃聞左相之言,勿爲窺伺之意,旣已分付矣。積曰,頃日捕盜部將來言,必捉順己云矣,臣答曰,吾家,本無順己爲名之奴云,則部將曰,順己,不可不出,仍捉去臣家奴五人,而鎰之草記,全沒捉奴之事,欺君,甚矣。大運曰南九萬疏,自上更爲詳察,可矣。上曰,九萬,不思朝家棄垢收用之恩,構捏大臣·儒臣,極其陰狡,厥罪大矣,削奪官職,門外黜送。大運曰,九萬罪狀,誠如聖敎。積曰,彼輩,欲以禮論爭之,而到今不勝,則做作虛語,必欲傾陷而後已,雖甚畏懼,而左相乞退之懇,則差矣。當此危疑之際,必思戮力之道,而反欲奉身而退,大臣,若不鎭浮俗定人心,則殿下,誰與爲國?挺緯曰,九萬之事,臣欲待獄事究竟之後,論劾矣,聖明旣已洞燭,更無所達。渠不思報國忠君之道,而公肆誣罔之言,爲人臣子之義,豈容如是?且聞以親病呈辭,而七八日流連於果川云,其用意如此,將焉用諸?削黜之罰,不足以懲其罪也。大載曰,九萬於乙卯,誣上以所無之事,構陷廷臣,無所不至,論以陷人之律,削黜猶輕。上曰,九萬,曾在乙卯,陳疏誣上,極其陰慘,而朝家之滌瑕收用,欲其革心改慮,勉使報效之道矣,益肆怨毒之心,陰懷傾陷之計,乃敢投進凶險之疏,構捏大臣·儒臣,不遺餘力,予甚痛駭。且肅謝之翌朝,卽以親病呈辭,而仍上誣罔之章,渠之本心,決非爲肅謝而來,祗爲呈疏陷人之計也,其用意奸巧,心膽畢露,而疏中三件事,盡歸虛套,其誣罔陷人之罪,不可不依律處斷,左尹南九萬,遠竄。挺緯曰,謀叛大逆,是何等莫重莫大之變,而名在凶書者,待罪闕外,則有罪無罪,當竢鞫廳之稟處,政院,至以係是大臣之意,援例啓達,有若尋常事,故已極無據,況遣使官傳諭之時,亦無一言復逆,使待罪諸臣,晏然退歸,其損國體而駭瞻聆,缺請當該承旨,姑先從重推考。上曰,連日缺勿煩。大載曰,近日禁府罪人,一次受刑之後,相繼徑斃,其中趙璿之死,殊涉可疑。且鞫廳罪人宋尙敏,雖累次受刑,而再度鞫問之時,觀其形色,少無致斃之慮,其後亦無加刑之事,而才過一日,卒然物故,入直都事,難免不察之失,不可推考而止,請罷職。上曰,當觀其緘辭而處之,不允。積曰,刑曹堂上,當初李東耉奴得民之事,直請上裁,失禮多矣,而密封圈點,亦甚駭怪,判書則不參於此坐矣。上曰,亦請上裁,非矣。積曰,判書,有難冒之嫌,似難行公矣。大運曰,其時參判·參議,特爲收敍,則判書,亦出仕矣。積曰,豈爲慰悅判書之地,盡敍已罷之堂上乎?似涉苟且矣。上曰,刑曹判書李觀徵,遞差。積曰,刑曹參判閔黯,與參議李德周,有相避之嫌,合有變通之道矣。上曰,相避之法,在下者,應遞,而此則閔黯遞差,德周,卽爲牌招,使之察任,今日內,牌招政官,差出刑曹判書·參判。積曰,判決事,亦當牌招察任,俾無瘝曠之弊,何如?大運曰,雖不牌招,若聞榻前之說,則自當還爲出仕矣。遂罷出。燼餘
上在昌慶宮。停常參·經筵。
巳時午時,日暈。
注書李徵龜初度呈辭。入啓。遞差。
傳曰,明日晝講爲之。
刑曹判書尹鑴上疏。大槪,衰老疾病已甚,近日以來,又感風寒,晝夜呻痛,不能運身,秋曹劇務,決非所堪,懇乞卽日遞免,以幸公私事。入啓。答曰,省疏具悉卿懇。司寇之任,非卿其誰?況因刑官之瘝曠,獄訟之積滯,爲日已久,卿其安心勿辭,速出行公。
傳曰,秋曹劇務之地,不可久曠,判書疏批已下,卽爲牌招察任。
刑曹判書尹鑴牌不進。傳曰,更爲牌招。
謝恩,刑曹判書尹鑴。
鞫廳,罪人李㒖·趙根·申啓澄·朴世徵,刑問一次,不服。
禁府,南九萬巨濟縣遠竄。啓。
明日輪對官落點,司僕正權迪,濟用正權碖,內贍主簿南益豪,繕公副正李華鎭,司宰僉正金起文。
持平申㶅避嫌。大槪,申後詣臺,未免闕啓,不可晏然仍冒,請遞差事。
政院啓曰,兩司啓辭,無新啓,則申後勿爲捧入,明有承傳,而今日持平申㶅,只以前啓,申後始爲來傳,送言于臣,臣援例不許,則又以闕啓引避,而闕啓引避,不得捧入,亦有承傳,故又爲退却,則再三往復困督,捧入,何以爲之?敢稟。傳曰,勿爲捧入。
刑曹判書尹鑴疏曰,伏以,臣於城外待罪之日,不敢輒赴於嚴召之下,昨緣病甚,召牌臨門,亦未克祗赴,致煩再招之命,始不得不力疾趨命,戴罪行公,其疾病顚沛之狀,固不足言,而坐違命,前後至再,逋慢之誅,實所難逃,揆以分義,不可晏然於職次。伏乞聖明,亟遞臣職,以肅朝綱。且以終賜怜憫於病難自力之臣,不勝公私幸甚。臣無任惶恐待罪之至,謹昧死以聞。
刑曹判書尹鑴箚曰,伏以,臣伏見洪震英判付公事,則以震英科罪,金得兼不爲拿來,爲□□憲,有濫觴之弊,爲施寬大之典,聖意所在,豈不欽仰,而第當初翻局之說,旣露於震英之書簡,言根所出,又指一鄕諸人,而招辭所供,只是得兼一人,則震英之隱情不吐,於此可知。況當凶書未覈,擧國危亂之日,飜局云云,是何等凶悖之言,而其在朝廷之體,所當嚴覈窮治,以杜奸細輩覦覬悖亂之心,不宜掩置緩忽,以長奸人之計,故臣曹,以移送□府,急時捕致金得兼之意,缺震英究問,得兼拿來之後,缺解散其事,固爲未晩,而經慮辭連濫觴之弊,不究當問之事,使凶言悖說,肆行無忌,人心世道,漸至逆亂者,甚非所以明典刑折奸萌之道也。且震英,非渠創造之說,旣云聞而傳之,則是傳之者非罪,而言之者有罪,所當推覈而窮處之,豈宜輕施造言之律於傳言之人也?臣職添治獄之官,竊附於工執藝事之義,區區所懷,敢此陳達,伏乞聖明,財擇焉。取進止。燼餘
上在昌慶宮。停常參·經筵。
夜三更,流星出房星上,入東方天際,狀如鉢,尾長三四尺許,色赤。
傳曰,雨勢如此,晝講及輪對,停。
備忘記,今此熀等,母與妻,配所隨往時,其令所經各官,夫馬及供饋等事,各別擧行,以示矜恤之意,下諭于三道監司。
江原監司書目,春川呈,以副修撰李煦,病重上去不得事。啓遞差。
府啓,臣等之請推當該承旨者,爲重國體而存事面也,論啓至三,不但不允,至以有曲折爲批,臣等竊惑焉。名在凶書者,待罪闕外,則有罪無罪,當俟鞫廳之結末,政院之以大臣待罪,援例啓達,旣有其失,至有遣史官傳諭之事,而居出納之地,亦無一言覆逆,使待罪諸臣,晏然退歸,其損國體駭聽聞,莫此爲甚。請當該承旨,姑先從重推考。昨日承旨推考事,連啓與否,簡通諸僚,歸一之後,持平申㶅,與臣吳挺緯,行相會禮於鞫廳依幕,仍爲構草詣臺,日勢差晩,其勢固然,而政院,不爲具由啓稟,有若無故而申後傳啓者然,泛然退却,終至闕啓,喉司所爲,難免率爾之失。請當該承旨,推考。答曰,不允。末端事,依啓。
陳奏兼冬至使福平君㮒,副使閔黯,書狀官金海一,入來。
傳曰,使臣·書狀,引見。
備忘記,今後凶險之徒,更以禮論一款陳疏者,當以逆律論斷,政院知悉,宣布中外。
禁府啓目,金廷弼刑問三次不服,加刑。啓嚴刑得情。
使臣引見時,上曰,國家至冤極痛之事,今番使臣,盡心周旋,得以辨明,予心之喜幸,曷勝云喩?不可無論賞之典,問于大臣以啓。
上在昌德宮。停常參·經筵。
夜四更,月有左珥,黃白雲一道如氣,起自巽方,直指西方,長竟天,廣尺許,良久乃滅。五更,月暈。
刑曹判書尹鑴辭職上疏。入啓。答曰,省疏具悉卿懇。疾病之來,人所難免,未赴召命,有何所嫌?卿其安心勿待罪。
備忘記,諫官,人主之耳目,不可一日暫曠,而近日臺閣,或以推考引避,或以除授未久,而旋又尋單,朝除暮遞,甚非古例也。今後人所共知實病外,勿爲捧入,依祖宗朝故事,憲府有失,則下諫院推考,諫院有失,則下憲府推考,似無不可之理,議于大臣以啓。
刑曹判書尹鑴箚子。大槪,敢陳本曹判付內,洪震英事,冀蒙裁察事。答曰,省箚具悉卿懇。震英諺札中飜局之說,殊極痛駭,非不欲窮覈言根,明辨痛斥,而今若推問於得兼,一鄕之人,轉相援引,則獄事,不無蔓延濫觴之弊,故只罪震英,實出於酌處之道也,卿其諒哉。
院啓,臣等,伏見刑曹啓下公事,則有洪震英邊遠定配,金得兼今姑置之之敎,臣等,竊未曉聖意之所在也。凡治獄之道,無罪之人,入於辭連之中,則濫觴之弊,不可不慮,而此則不然,飜局之說,已出於震英之書札,而震英之招,稱以得聞於得兼,則所當一處究問,明卞其虛實而處之,何可豫慮其辭連濫觴,而徑用寬典於事未究竟之前乎?按獄之體,不當如是。請令該曹捉致得兼,以爲窮覈言根,按法科罪之地。答曰,飜局之說,誠甚痛惡,非不欲明卞言根,論以重律,而或不無濫觴辭連之弊,故旣已酌處矣,勿煩。
上在昌慶宮。停常參·經筵。
昭憲王后忌辰齋戒。
夜二更三更,白雲一道如氣,起自東方,直指南方,長竟天,廣尺許,移時乃滅。
備忘記,嗚呼,惟卿,負一世之德望,爲士林之宗匠,寡人之依毗,朝野之矜式,豈淺淺也哉?昔者,孟子之去齊,三宿而出晝,猶有不忍便訣之心,況卿,望望去國,退臥田廬,于今二載,戀戀思想之懷,益切于中,卿獨無戀予之心乎?噫,試觀今日之國事,憂虞溢目,人心波蕩,邪說未熄,義理晦塞,此豈元老退休之秋耶?心深愕然,罔知所以爲喩也。玆遣近侍,諄諄申誥,須體至意,幡然改圖,宜速登途,毋負企望。仍傳曰,同副承旨,往諭于許判府事。
政院啓曰,近日廳中,位甚不齊,出納之際,事多苟簡,右承旨兪夏益,臺論已停,尋單不出,卽爲牌招察任,何如?傳曰,允。
禁府,金益熞拿囚。啓。
備邊司郞廳,以三公意啓曰,使臣論賞事,及臺諫推考變通事,問于大臣事,命下矣。此兩事,皆難以文字陳達,姑待後日登對時,面稟之意,敢啓。傳曰,知道。
政院啓曰,近日廳中,位甚不齊,左承旨南天漢,在外未上來,同副承旨朴廷薛,以傳諭事下去漣川地,左副承旨朴信圭,猝患寒疾,不得坐廳,右副承旨安如石,今日鞫廳,當爲進去,廳中只有臣宗道,而右承旨兪夏益,承牌到院,旋卽投疏出去,非但出納之際,不成模樣,其在事體,亦甚未安。且臺啓旣停,則別無難安情勢,更爲牌招,使之察任,何如。傳曰,允。
慶尙監司書目,山陰縣監具必成,今月初九日身死事。
鞫廳,罪人具時經,刑推一次,不服,加刑,何如?啓依啓。
傳曰,入直承旨一員,引見。
上在昌慶宮。停常參·經筵。
昭憲王后,忌辰。
卯時辰時,日暈。
傳曰,明日晝講爲之。
政院啓曰,鞫廳大臣以下及兵曹判書金錫胄,行司直柳赫然,刑曹判書尹鑴,來詣請對矣。傳曰,引見。
引見入侍時,判尹李正英,刑曹判書尹鑴,改差,明日待開門開政,竝與左右尹,差出,卽爲牌招察任事,下敎。
入侍時,刑曹判書尹鑴所啓,臣有區區所懷,敢此仰達矣。臣頃者,出往江上者,實出於情勢之不安矣,國有事變,故不得偃然在家,來伏城外矣。自上特遣近侍,溫諭懃懇,分義所在,不可一向退伏,冒昧入城矣,不意玆者,濫玷司寇之任,顧臣精神耗損,決難承當矣。上曰,九萬構陷之說,已歸虛套,卿有何嫌?且司寇之任,捨卿莫可,勿辭。領議政許積曰,鑴之被誣之狀,聖明旣已洞燭,更無難安之端,而但鑴,非科目發身者,國家禮遇,異於凡臣,委之以刑獄之官,責以煩劇之任,決非待儒臣之道也。鑴曰,爲臣之義,必擔當事務,然後可以殫其才力,豈但爲經幄論思而已哉?司寇之職,國之重任,臣精已消,恐難堪任,故有此陳達,而今者大臣之言,如此,實非臣之本意也。上曰,刑判之言,出於謙讓,而大臣之言,是矣。此非待儒臣之道,本職勉副焉。領議政許積所啓,凶人不卽跟捕,人情莫不憤鬱矣。凶人,必有同謀作黨者,今若稽緩不捕,則適足以長其陰凶之心矣,宜爲頒布中外,如有得凶人者,則已陞堂上者,超二資,給銀一千兩,無職者,直陞嘉善階,給銀一千兩,公私賤則竝其前後所生,許令免賤,給銀一千兩,以爲聳動人情,期於必捕之地,何如?上曰,以此意,頒布中外,可也。大司諫權大載所啓,臣伏見刑曹啓下公事,則有洪震英邊遠定配,金得兼今姑置之之敎,臣竊未曉聖意之所在也。凡治獄之道,無罪之人,入於辭連之中,則濫觴之弊,不可不慮,而此則不然,飜局之說,旣出於震英之書札,而震英之招,稱以得聞於得兼,則所當一處究問,明辨其虛實而處之,何可豫料其辭連濫觴,而徑用寬典於事未究竟之前乎?今日以國忌不得連啓,而旣有區區所懷,敢此仰達。大司憲吳挺緯曰,此雖諫院之論,而臣亦有所懷矣。刑曹批辭,蓋出於慮其蔓延,此治獄之美意,而第震英,果若得聞於得兼,則是得兼有罪,而震英無罪也,豈可豫慮濫觴,而不問於得兼乎?許積曰,臺臣之言,是矣。其所以揣摩朝廷,作此飜局之說者,非但指色目而已,其意極其陰慘,不可不嚴治矣。上曰,予非以得兼爲可惜也。一鄕之人,若盡入援引,則慮或有濫觴之弊矣,卿等之言,如此,捉致究問,可也。上曰,凶疏投進罪人宋尙敏,旣已受刑致斃,其辭連之人,不必盡以逆律治之,當分輕重論斷,趙根,減死極邊遠竄,申啓澄·李橝,邊遠定配,朴世徵,不限年定配,具時經,徒年定配,金益熞,分揀放送,而朴世徵,姑爲仍囚,追後發配,可也。領議政許積所啓,罪人南九萬配所,禁府,初以光陽,入啓矣,自上特以巨濟,改付標啓下,則政院,以改付標之意,出於朝報,然後人皆可知其出於特命。且禁府,非有上敎,則無直以絶島定配之例,而政院,泛然以巨濟定配,書出朝報,有若自禁府直以巨濟定配者然,當該承旨,難免不察之失,請推考。上曰,推考,可也。又所啓,頃日以臺諫推考變通事,下詢,而難以文字陳達,故登對時面稟之意,昨已啓達矣。臺諫推考,兩司互相照勘,實是國朝故事,而及至中廟朝避嫌之規,旣出之後,吏曹,以時推人,不得擬諸臺諫之望矣。近來以乏人之故,此規亦廢,而兩司之以推考引避,日益紛紜者,實由於此,宜聖上之欲矯此弊,而曾在仁祖朝,故相臣崔鳴吉,以此變通事,亦嘗陳列,而終不得見施,則互相照勘之規,今不可猝復也,第兩司數遞,實爲近日之痼弊,而不但以推考引避,亦由於呈辭之太煩。今後則有實病人所共知之者,及情勢大段難安者外,臺諫呈辭,不但切勿捧入,亦勿以還出給書出朝報,則兩司之官,必不敢以呈辭爲諉,而無端曠職,以此定式施行,宜當矣。左議政權大運曰,被推未照勘之前,雖宰臣,不敢陳疏者,亦古例,而近來宰臣,被推之後,多有上章自列者,此弊,亦不可不革。宰臣疏單,還出給後,勿爲出朝報事,亦依兩司例,一體施行,何如?上曰,依爲之。大司憲吳挺緯所啓,故宰臣妻年七十以上,題給食物事,臣頃日登對時,有所陳達,而蒙允施行矣。今聞故判書金徽妻,亦年過七十,而此則臣未及仰達,致有恩典不均之歎,亦依他例,一體題給食物,何如?上曰,令該曹一體題給,可也。
備忘記,朝官父母年老者,旣賜食物,而獨於宰臣·儀賓,無推恩之典,似涉不均,其令該曹年七十以上,衣資·食物,一體優給,以示均施之意。
入侍時,行司直柳赫然所啓,凶人之跟捕,已久,而尙今不得,以致莊遠逃,不勝憤鬱。請令五部,考出漢城府戶籍,除常漢外,勿論生進閑散,年四十以上,五十六七歲者,盡爲抄出,成冊聚會一處,漢城府三堂上,則領三部,刑曹則領二部,臣等,亦送人眼同,而考其面貌,大相不同者,卽令放送,下鄕者,待其還,卽令來現,稱病者,使知凶人面貌者,至其家審視,且閭巷間,如有自鄕上來者,而隱匿不告者,論逆律事,急急知委擧行,外方,令依此例大索,何如?兵曹判書金錫胄曰,臣意亦如此,已與柳赫然相議,故敢達。上曰,依爲之。此一條訓局謄錄
上在昌慶宮。停常參,只晝講。
有政。
吏批,以柳赫然爲判尹,尹鑴爲左參贊,閔點爲左尹,金海一兼執義減下,辛必馨單付成均博士,朴凝慶單付校書副正字,尹義濟爲持平,李世茂爲山陰縣監,魏宅相爲禮曹正郞,鄭榏爲刑曹判書,崔文湜爲右尹。
持平申㶅三度呈辭。入啓。遞差。
全羅監司書目,同福縣監趙景望,病重罷黜事。
禁府,趙根,慶興減死極邊遠竄,李橝,三水,申啓澄,渭原邊遠定配,朴世徵,平昌不限年定配,具時經,伊川徒三年定配。啓。
禁府,淸肥·信戒·貴升拿囚。啓。
政院啓曰,昨日引見罷出之後,卽詣鞫廳,使入侍注書,構出擧行條件,送議于臣,而刑曹判書遞差事,則必趁今日政差出,故急於捧傳旨,使之不示於臣,直爲書入矣。今見其擧條,則其間說話,頗有欠當處,卽爲付標改書以入之意,敢啓。傳曰,知道。
前刑曹判書尹鑴箚子。大槪,敢申昨日筵中未盡之懷事。入啓。答曰,省箚具悉卿懇。決不可停止之意,已悉於筵中矣,卿勿過慮焉。
晝講入侍,知事洪宇遠,特進官孟胄瑞,承旨閔宗道,玉堂柳命天·睦天成,注書李蓍晩,史官南致熏·李萬元。
禁府,朴聞建拿囚。啓。
全羅道進士李時哲等上疏。大槪,敢陳一道士論,請爲故儒臣崔溥·尹衢·林億齡·柳希春·尹善道,建立書院事。答曰,省疏具悉。所陳之辭,當令該曹稟處焉。
漢城府啓曰,今此戶籍考出之役,不可少緩,而本府郞廳,只有四員,其中判官柳宜河,在鄕未上來,卽爲改差,以在京無故人,令該曹口傳差出,使之察任,而未完役前,堂上·郞廳,除服制·式暇,察任,何如?傳曰,依啓。
吏曹口傳政事,以睦林馨爲漢城判官。
院啓,罪人時烈,貶降君父,詿亂宗統,其罪,固神人之所共憤,覆載之所難容,而聖朝寬仁,祗施投迸之典,在時烈之道,所當追諐悔罪,革心改圖之不暇,而反懷忿毒,無復顧憚,夷其圍棘,集其黨類,日夜締謀,公肆怨言,遂使邪說益熾,凶徒益張,先後迭出,顯晦相應,一則曰宗統有歸,一則曰宗統失序,與免衰引喩之意,若合左契。時烈之肝肺,於是乎畢露無餘,而國家之禍,將有所不忍言者,決不可仍置內地,以長其交通煽動之謀。請長鬐圍籬安置罪人時烈,移之絶島,嚴加栫棘,以折奸萌,以鎭人心。
府啓,噫嘻,時烈誤禮亂統之罪,尙忍言哉?敢爲體而不正之說,至喩以檀弓免,子游衰,誣辱宗祊,譏貶君父。論其罪犯,實難容於覆載之間,而一自迸竄之後,益懷怨毒之心,不思悛悔,公肆訕謗,招聚黨類,上下論議,以致邪說恣行,奸徒愈蔓。門徒所進之冊子,悖說狼藉,江都所投之凶書,逆節彰著,其所謂宗統有歸,失其倫序者,原其所自,則時烈,實啓之也。弼明,曾配於絶域,尙敏,又斃於王刑,則討罪之典,何獨不及於首惡之人乎?況其徒之往來相續,出入無忌,其爲蔑邦憲而長奸苗,甚矣。請長鬐圍籬安置罪人宋時烈,移諸絶島,嚴其栫棘,以絶外人交通之路。當次玉之按治也,申瀏,旣與具鎰,終始同參,則設有輕重之罪,初頭事例,不可不一體拿問而後處之。請前右邊捕盜大將申瀏,拿問定罪。答府·院啓曰,依啓。
晝講時,吏曹判書洪宇遠所啓,近年以來,連値凶荒,雖稍實之邑,卽今則頓皆飢饉,救死不贍矣。今聞孟胄瑞之言,則湖西上年收米貢稅,今方收捧,故有田土者,賣而備納,無者,流散云。民間事勢,誠爲竭悶,已捧者,則仍爲留置,未捧者,則今姑停止,待秋退捧,何如?孟胄瑞曰,臣新自湖西來矣,牙山·平澤·稷山·天安,固是尤甚之邑,而其近處諸邑,雖曰彼善於此,今則家家絶火,收米貢稅,萬無備納之勢矣。上曰,尤甚邑收米貢稅,待秋收捧事,令廟堂稟處,可也。副提學柳命天所啓,近日都下之民,飢饉特甚,一錢之價,米至五升,而朝家尙無一次賑恤之擧,各衙門米,雖以戶數發賣,而有錢者,買食,無錢者,不得買,此豈撫恤都民之意乎?卽今朝家穀物,雖曰已乏,聞發賣之米,猶有餘存,或以米分給,還上,待秋還捧,而亦使該廳,從長料理,一次還上,必須分給,以示朝家軫恤之意,宜矣。上曰,發賣米餘存與否,當問于賑廳而處之。
上在昌慶宮。停常參·經筵。
申時酉時,日暈。
同副承旨朴廷薛書啓,臣承命往諭于行判府事許穆,則以爲不幸國有變故,獄事至此,臣忝在大臣之列,不可退在田里,而積疾沈綿,昏耄委頓,夜則百體皆痛,目疾且重,視物不明,當晝不能開目。聖心不遺垂死老臣,至遣近侍,宣召勤切,臣病力氣息,萬分危逼,不卽承命,臣罪萬死。幸不死,病若差間,且看氣力,扶舁就途,以奉聖敎,方在奄奄之境,不知所達云矣,敢啓。傳曰,知道。以上朝報
戶曹啓曰,卽今漕運之事,一日爲急,而左水運判官鄭載岳,初運漕船領來之後,累次呈病,不卽還下,事甚可慮,調理察任之意,再次題給,而今又呈狀,必欲遞免,事甚未妥。其病勢輕重,雖未可知,當此漕船督運之時,不可無警責之道,爲先推考,明日內催捉發送,何如?傳曰,允。戶曹謄錄
行吏曹判書洪宇遠箚曰,伏以,朝家欲捕江都投書凶人,分遣將卒,設伏諸處,苟有長髥而長身者,則輒綁縛以來,旋以非其眞而釋去者,非止一二,以此人心騷擾,怨聲載路,行路幾乎將廢,此豈非大可慮者乎?且命刑曹·漢城府,按閱張籍,點視都中士夫容貌,以及江外之人,以此爲罪人斯得之地,臣竊歎國家,何爲此紛紜也?夫凶書之發,必出於失時怨讟之輩,在囚罪人之中,苟能鉤問得宜,則未必不得其端緖,而不此之爲,顧乃悠悠泄泄,不曾窮問,而爲此無稽之擧,益使京外人心,疑懼動搖,其爲不祥莫大焉。設令因此擧,得其容貌相類者,因罪人妄加指點,而遽加鞫問,則其强忍者,必死於毒楚下,而其虛㥘者,必至於誣伏,其瀆刑濫獄而爲亡國之擧者,莫甚於此矣。況人之外貌,雖有萬萬不同,亦或有非其族類,而恰如相似者,如孔子之於陽虎,是也,何可以物色,而眞得其人哉?且其凶人,旣知朝家之購捕大索,必已潛形匿跡,遠走深藏,豈有公然大膽,敢出入都下者耶?盡閱八路之人,有難必得其人,況初不知其人之居京居鄕,而只缺按籍點閱,如點軍兵,而能得其人者哉?國家,凡於發號施令之際,雖良法美政,亦必思始思終而後行之,方可無弊,而今乃卒然爲此無稽之擧,竊爲朝家惜之也。且夫江都築城之役,僧軍之數,至於近萬,李㒖及僧將,旣已拿來,江都人前後拿致者,其數亦不一,以人情而缺江都之人,必多疑懼之心矣。臣聞僧將,得凶人書,初不開柝,而爲㒖所取去,是則僧將,無可疑之罪也。當此凶徒,鼓動浮言,眩惑群聽之日,如有不逞之輩,乘時誑誘,以撓衆僧疑懼之心,則倉卒不測之禍,安保其必無也?臣於是,不勝過慮也。臣之愚意,以爲不如卽放僧將,還督城役,諭以凶書之故,事體不得不爾,而以四十日赴役,限滿之後,竝放僧軍之意,分付以送,則可以鎭定群心,而無後慮矣。臣不勝隱憂之至。取進止。
上在昌慶宮。停常參,只晝講。
政院啓曰,來初一日輪對日次,取稟。傳曰,爲之。
藥房啓曰,春序將盡,日氣漸暖,伏未審聖體,若何?兩慈殿氣候,一向安寧乎?臣等,無任區區之慮,敢來問安。答曰,兩慈殿氣候,安寧,予則無事矣。
晝講入侍,知事金錫胄,特進官吳斗寅,承旨朴信圭,玉堂柳命天·李湜,假注書權德邵,史官南致熏·李萬元。
傳曰,史臣二員待命,騎馬六匹立之。
京畿監司書目,富平府使柳英立,賑政疏闊,罷黜事。
晝講時,晝講時刻,以巳初進定事,榻前定奪。
外各司內摘奸。
晝講時,知事金錫胄所啓,前日登對,軍木一疋之價,以五錢定式事,捧承傳矣。騎步番布捧上,及下胥輩朔下,當以五錢定式,而但卽今民間,米貴而錢賤,捧以五錢之價,則雖便於益下之道,而各司朔下受食之類,將無資賴服役之路,今後則以六錢改定,公私通用,事甚便好。今當分給來月朔下,故玆敢仰稟。副提學柳命天曰,六錢亦輕,隨其年事之豐歉,而高低其價,似當,今年則米價踊貴,六錢之米,未滿三斗,萬無以此資活之理矣。上曰,民間米貴而錢賤,一疋之價,定以六錢,公私通用,可也。
禁府啓曰,左捕盜廳書員成秀芳,犯流全家徙邊照律公事,允下矣。依例令兵曹,家口推刷,定配之意,敢啓。傳曰,知道。禁府謄錄
上御時敏堂,晝講。入侍,知事金錫胄,特進官吳斗寅,參贊官朴信圭·柳命天,侍讀官李湜,假注書權德邵,記事官南致熏·李萬元。上讀前受音一遍訖。命天進講大禹謨,自無稽之言,止有苗格。音釋一遍訖。上受而讀之,音一遍訖。命天,讀註而仍釋文義,釋可愛非君大文曰,四海困窮,天祿永終,卽論語堯曰篇,堯命舜之辭也。至禹曰枚卜功臣大文,錫胄曰,舜,旣以人事盡言之,禹,不容復辭,以枚卜告之。至正月朔朝大文,上曰,若帝之初,言禹一如舜,受終于文祖事也。命天,釋帝曰咨禹惟時有苗大文曰,一乃心力,卽周誓泰誓篇,所謂予有臣三千,惟一心。缺上曰,唯。命天,釋三旬苗民逆命大文曰,滿招損,謙受益,言當堯修德于身也,不但博訪而已,當自我斷之。湜曰,允執厥中之下,繼以此言,言能正心,然後能聽言也。命天曰,上言精一,此言敬修,皆言敬之義也。湜曰,四海困窮,天祿永終,近來民皆飢困,當思恤民之道也。又曰,君子在野,小人在位,雖責有苗之說,而人君最宜惕念處也。諸葛亮出師表,有曰,親賢臣遠小人,前漢所以興隆也,親小人遠賢臣,後漢所以傾頹也。缺卽今中原貴州,有三苗遺種,而尙爾凶頑云矣。錫胄曰,滿招損,卽易謙卦之義,易曰,天道,虧盈而益謙,地道,變盈而流謙,鬼神,害盈而福謙,人道,惡盈而好謙,極言謙之義也。人君,少有自滿之志,則必招損也。上曰,唯。湜曰,以禹之德,猶且如此,況後世人君,可不惕念乎?上曰,不自滿暇之義也。錫胄曰,人君,所當兢業自持也。又曰,我國壬辰之亂,天朝總兵劉綎,率苗軍三千而來,擄掠滋甚,而戰陣之勇,勝於他國之兵云。斗寅曰,捉食蛇虺,凶獰無比云矣。講訖。錫胄進曰,今日,藥房問安日次也,朝承問安批答,而已知聖候安寧矣。前進丸藥,當進於月終,來月初生,又劑新藥矣。上曰,依爲之。命天曰,卽今日氣漸暖,晝講時刻,進定以巳正,何如?上曰,以巳正定之。錫胄曰,李敏哲,自戶曹給料,方爲慶福宮衛將,而以造水車之故,不得守宮矣。上曰,予見水車,似好矣,而若稍其通水之穴,則尤好矣。信圭曰,臣亦見之,似好矣。上曰,雖不盡以鐵爲之,而以堅剛之木,造之,則似好矣。錫胄曰,水車,似當速爲頒布矣。缺以慶德宮衛將,造成於空闕庭中,則似好矣。上曰,依爲之。錫胄曰,璿璣玉衡,在於何處,而今何如?上曰,今已破碎矣。錫胄曰,改造,似當。上曰,何時改爲耶?錫胄曰,臣待罪玉堂時,見璿璣有刻皮矣。上曰,使於玉堂改造,可矣。缺斗寅曰,刑曹設點閱處三所,卽慕華館·訓鍊院·江上也。臣管領慕華館,而昨日柳赫然云,姑徐,故時未擧行矣。上曰,與其民間之騷擾無寧,考閱五部,速爲完畢也。錫胄曰,當以此敎,傳于大臣,且言于柳赫然矣。上曰,渾天儀,畢修補後,政院看品入之。信圭曰,今聞朴廷薛之言,則許判府事眼病,非久患之疾,而旣曰入來云,來時特命給馬,以示尊待之意,何如?上曰,遣御醫看病,亦出於念疾之意也。信圭曰,當觀醫回還後書啓,有處分之事矣。上曰,唯。遂罷出。
掌令李命殷疏曰,伏以,臣負痾沈重,經年不瘳,屢叨言責,輒未承當,以此之故,前後罪戾,寔叢于躬。迺者國有變故,鞫事方張,瞿然驚動,强疾而出矣,第遇事睢盱,百不堪一,愧懼盈懷,無地自容。況近日則臣之所患,日發爲苦,少焉勞擾,焦膈似塞,營衛內削,敗證形外,非直久累公朝,實亦多妨私義,每一念至,益自震惕。伏乞聖慈,俯察危悃,亟賜缺公私之幸。顧念今臣,當國家危疑之日,徒以缺不以言進,則臣之負君之罪,亦大矣,敢將瞽說,缺諸侯之守,固在四境,而今我國之守,反以缺爲之固焉,何哉?臣實未見其□也。況今天怒于上,而日月告凶,民怨于下,而凶逆潛煽,都城之民,洶然懼然,其勢若將崩之土,將解之瓦,莫可撑焉。臣不敢知殿下,何利於此,而必以築墩,爲謀國之第一件事也。夫固國,以保民爲本,故役之缺不以義者,固春秋之所戒也,而何奈故虛費缺築怨於連歲饑荒之日乎?其爲禦敵,適足以生敵,其爲固國,適足以亡國,此臣之所大懼也。惟彼六百工匠,八千緇髡,日夜勞苦,蹙頞相告,殆有所不忍聞者,而三千御營之兵,又何以調發也?缺
上在昌慶宮。停常參·經筵。
夜一更二更,坤方有氣如火光。自三更至五更,巽方有氣如火光。
賑恤廳啓曰,命下矣。待三南移轉穀上來,計除畿內調賑穀數,一番還上,分給都下之意,旣已陳達於榻前,故分大中小戶,還上分給事,已於五六日前,知委各部,今方督捧成冊,將爲分給之意,敢啓。傳曰,知道。
傳曰,辨誣正使以下員役及先來,竝爲書啓。
備邊司啓目,全羅監司啓本云云。近來人心陷溺,義理晦塞,徒知有罪魁,不知有國家,不有禁令,怨國益甚,以至有今日可駭可愕之事,其爲痛惡,莫過於此。反正二字,語涉不道,不可自刑曹循例處置,正犯庾錫侯·權志養及看訂姜隣周·金萬敍·金萬斗·金善鳴·林秀華·鄭泰周·鄭宣周,卽爲拿來,嚴加究問,期於得情,以正其罪,何如?啓依允。
兵曹判書金錫胄,請對入侍。
以鞫廳進不進單子,傳曰,鞫獄,是何等莫重之事,而知義禁睦來善,稱病不進,殊甚非矣,推考。
上御時敏堂,引見。入侍。行兵曹判書金錫胄進曰,昨日以榻前所達五部點考事,言于大臣及柳赫然矣,大臣曰,今日欲爲請對,有所達事矣,宋尙敏奴子,當爲拿來,故鞫問後,明日欲爲請對云,五部點閱節目,有難便者,點考士子,事極不當,明日陳達,欲爲變通矣。又曰,明日禁軍習陣當次,而各處入直,似難盡爲撤去,故不得爲之矣。又曰,江都墩役,今月初二三日始役,而四十日役限,今已過半矣。李㒖拿來之後,使尹天賚代送矣。當初築墩事,下詢于柳赫然,則答曰,當築三十餘處,而以八千僧軍設役,則各處當分定二百四五十餘名云矣。其後,臣往見其形止,則幅員甚廣,三十餘處,似少,故以四十八處定之,而役軍數少,不得已以四十日,定爲役限。大抵役民之規,以一月爲限,而此則一月之外,又爲加定十日,役軍筋力殆盡,今當以御營軍上番三十哨,定爲赴役矣。當初調發僧軍時,黃海道則以兩西之故,不爲徵發,京畿則士夫家墳庵頻多,故亦不調發矣。凡築墩四十八處中,後面甲串等處,則運石極難,必乘潮往來,二日一巡,而御營軍,竝其餘軍,方至缺四十八處,則一處,未滿百名,而完役之後,又築女堞,役事尤繁,缺四十處,姑爲停役,待後畢築,而三十八處,爲先繼役,似當矣。第爲此保障之地,雖出於不得已,而才屈擧嬴,請停之言,不無所見矣。信圭曰,輿地勝覽,前有修正之敎,臣旣與聞,故臣與錫胄相議,則答曰,今欲添刪,而似難獨當,玆以久而未成云。錫胄曰,徐居正,見大明一統志,倣而成之,其後中宗朝李荇,有新增,而不過添入我國明人往來華使詩句而已,某地記某人,而皆有忠孝實行,及文章聲華,而南袞,亦入載記之中,而稱以爲人端重,文章富贍云。袞則憸少之魁,而亦入於褒錄之中,此等處分,今當刪去矣。如趙光祖·李滉,及壬辰年表表死節者,曁李舜臣·權慄諸人,亦當載錄矣。以地名之遺漏者言之,廣州之南漢,卽我仁朝駐蹕處也,不可不載錄,而若表表詩文,則當竢上敎添錄矣。第臣無可與議者,而信圭前日入侍時,與聞此言,故今日相議耳。信圭曰,事變沿革,古今不同,使各道監司,訪問各邑物産,及名人行蹟,一一成冊後修正,則似好矣。上曰,古今不同,若不添刪,則無以傳示於後也。錫胄曰,今若精爲添刪,則似好,而第臣所見孤陋,恐難承當矣。信圭曰,若主文者,不爲,則更誰爲之?上曰,大提學,主管爲之。錫胄曰,臣獨難爲之,擇其有文翰者,堂上二三員,郞廳八人,各掌八道,使各道各邑沿革等事,訪問成冊以送,則不過一月之內,可以修正矣。可合此任者,或在罪網,或在外任,近日能文,如任相元者,難得,而當初上疏,嘲侮承旨之故,出補外任矣。雖未得依舊淸顯缺直講·司藝之職,使掌此任,似好,臣懷欲陳之者,久矣,而今日敢達矣。此外能於文學,博覽古書者,雖在罷散,皆可任也。太宗朝兵曹判書李淑蕃,以跋扈之人,得罪黜外,而以龍飛御天歌,非此人,則無他作者,故召而作歌,更出之於外,自古任人之道,如此。又曰,御營軍四月缺赴役矣。卽者來到京城者,多至三十餘名云,缺先以十哨點考,隨到隨送,令各其哨官領赴役所,何如?上曰,依爲之。遂罷出。燼餘
上在昌慶宮。停常參·經筵。
貞熹王后忌辰。
備忘記,頃觀書啓,卿不我遐棄,庶幾有幡然上來之意,予之喜幸,曷勝云喩?雖有一時微恙,神明所扶,勿藥有效,卿其須體思想之意,趁此和暖之日,與近侍宜速偕來,毋負側席企待之意。仍傳曰,左副承旨,往諭于許判府事,仍與偕來。傳曰,許判府事上來時,給馬事,下諭于京畿監司。
傳曰,明日晝講爲之。
鞫廳大臣以下及兵曹判書金錫胄,判尹柳赫然請對,入侍。入侍時,富平府使,口傳差出,今日內肅謝,仍爲發送事,下敎。
吏曹口傳政事,富平府使黃道光。
禁府,强之拿囚。啓。
富平府使黃道光,謝恩後仍爲下直。郞廳李瑞文校正。日記廳郞廳李星慶書。
上在昌□宮。停常參·經筵。
政院啓曰,罪人李㒖,庭鞫爲之事,命下矣,當於何處排設乎?敢稟。傳曰,依例排設於兵曹,可也。
傳曰,鞫廳大臣以下,引見。引見時,罪人南九萬,移配絶島事,及罪人朴世徵,卽爲發配事,下敎。
傳曰,史官·禁府都事各一員,待命,騎馬四疋,立之。
禁府,朴世徵物故。啓。
鞫廳,罪人李㒖,壓膝一次,烙刑十二度,刑問一次,不服。
傳曰,推鞫姑罷。
引見時,左議政權大運所啓,罪人宋時烈,安置巨濟,而必有徒黨往來交通之弊矣。巨濟入去之路,由於統營轅門,使統制使譏察往來者,俾不得交通外人,而如或不謹禁斷,以至發覺,則統制使,難免其罪,以此意下諭于統制使處,何如?上曰,依爲之。
府啓,治獄之體,至嚴且重,所當十分明愼,不可以一毫私意,參錯於其間,苟或羅織疑似,巧鍊眩亂,則此實奸人之手段,而王法之所不貸也。乃者流言之獄,歸於捕盜廳之後,具鎰,身爲大將,幸得陷人之機關,不顧治獄之法例,盡汰無罪之軍官,布置親信之私人,百般謀計,指無爲有,附耳傳言,事事陰秘,直令其婢夫,敎姓名於罪人,而勒取誣報,密示意旨於素相狎昵之幕屬,或以必死威脅之,或以得釋敎誘之,白地構成,必欲陷人之狀,節節敗露,用意之陰慘,誠極痛駭。至於推捉名無之奴子,發卒窺伺於相臣之家者,此實前所未有之悖擧,事之寒心,莫此爲甚。其指授方略,用意構捏,必貽害大臣,危亂朝廷者,豈特爲幺麽一許堅而發也?敎誘誣報,自有國法,隨從之人,旣被減死之律,則鎰,以首罪不當只施徒配之薄罰,以壞朝廷之政刑。請徒配罪人具鎰,極邊遠竄。答曰,依啓。
右參贊李袤上疏。大槪,略陳所懷,冀蒙裁察事。入啓。答曰,省疏具悉。李㒖知情之迹,昭著難掩,今方嚴究,自可得實。疏中所謂文宰中有計慮者,俾掌其役云者,不無意見,當令廟堂,議處焉。
掌令李命殷上疏。大槪,更申前疏之意,冀蒙裁察,敢陳病篤之狀,乞賜遞免事。入啓。答曰,省疏具悉。已盡於前後之批矣。當此荒歲,猝當巨役,一府之民,雖無調發赴役之擧,不無侵擾之弊,故旣賜今年之田稅,以舒民力矣。爾其勿辭,調理察職。
上在昌□宮。停常參·經筵。
申時,日有左珥。
禁府,南九萬南海縣·具鎰金海府,遠竄移配。啓。
推鞫,罪人李㒖,壓膝一次,刑問二次,不服。推鞫姑罷。
京畿監司書目,漣川呈,以判府事許穆箚子,上送事。答曰,省箚具悉。老人疾病,自是常事,宜速偕來,從容調病,是予所望,卿其安心登道,以副至望。
上在昌□宮。停常參·經筵。
禁府,李廷彬拿囚。啓。
備忘記,罰已行矣,前判書李元禎,前參議李聃命,竝敍用。
禁府,罪人李㒖物故。啓。
傳曰,鞫廳大臣以下,引見。引見時,知義禁睦來善遞差,其代,今日內口傳差出,卽爲牌招察任事,榻前定奪。罪人信戒放送事,及罪人柳偉·貴向·李海遠·兪八凱·韓益良·李時耉,停刑仍囚事,下敎。
推鞫,罪人李廷彬,刑問一次,不服。傳曰,推鞫姑罷。
吏曹口傳政事,以李元禎爲知義禁。
府啓,近來人心乖亂,惟利是趨,無論事理之當否,徒以承望揣摩爲意,此誠可駭而亦可憂也。向日掠女之獄,誣報之後,捕盜從事官李之經·崔躍,稱慶自以爲功,於其構成文案之外,增餙架虛之言,到處稱說,無所不至,惟恐羅織之功,或歸他人,其爲設心,已極凶險。況之經,乃領議政許積所帶扈衛廳軍官也,逢迎具鎰之意,設伏窺伺,操切甚急,慢辭悖語,公肆凌轢,其不有體統,愚悖無忌之罪,不可不懲。請捕盜從事官李之經,拿問定罪。楊州,乃畿輔重地,而牧使任奎,本以喪心之人,自到任以後,政令之間,駭怪之擧,不一而足,吏民,傳作笑囮,不復以官員視之,沈惑妖妄,賄賂公行,酗酒廢事,坐衙無日,還上分給,一委監色,吏綠爲奸,民受其弊,怨罵之聲,播聞京外,荒年賑撫之政,不可付諸如此之人,以貽民害。請楊州牧使任奎罷職。答曰,依啓。
上在昌□宮。停常參·經筵。
領議政許積初度呈辭。傳曰,不允批答。
禁府,李之經拿囚。啓。
備忘記,謝恩兼陳奏辨誣使福平君㮒,副使左尹閔黯,書狀官禮賓正金海一,譯官卞年亨·韓錫祚,淸譯崔厚元,先來譯官方必濟,上使軍官張天漢,竝加資,譯官張炫·徐孝男,竝實職除授,金世明·金鎰信,各半熱馬賜給,上使軍官朴昌後·柳東英,打角安子新,副使軍官金益立·鄭翼,打角梁有年,竝相當職除授,醫官崔有泰,兒馬賜給。
禁府,洪震錫·陳再昌拿囚。啓。
有政。
吏批,以姜聖佐爲濟州判官,洪禹績爲刑曹佐郞,李元禎爲工曹判書,李聃命爲承旨,洪時範爲順川郡守,黃徵爲楊州牧使,崔碩年爲工曹正郞,曺挺宇爲同福縣監,李元禎爲司譯提調,李觀徵爲司饔提調,吳始萬爲修撰,閔毅重爲監察。
上在昌慶宮。停常參,只晝講。
夜一更,火星,入軒轅右角星上。
諫院啓曰,臣等,伏見備忘記,有上使福平君㮒,副使閔黯,書狀官金海一等加資之命,而譯官·軍官之類,無不遍蒙賞典,臣等,竊惑焉。今番回答文字,比前雖似稍詳,不過敷演前日之誣意,其不得請,一也。向者引對時,所奏之言,有若竣事者然,而殿下,又稱其得以辨明,臣等,實未知其所竣者,何事,而所辨明者,亦何事也。國家之至冤極痛,必欲辨誣之意,初欲止於斯而已乎?至於盡心周旋之敎,尤不識其何所指也,謂之盡心,則事竟無成,謂之周旋,則虛費甚多。以此論之,則實無一毫可紀之勞,而恩典之僭施,乃至於此極,物情,若不爲駭。請使臣以下加資之命,及其他賞典,一倂還收。答曰,辨誣,實我國君臣至冤極痛之事,累度使价之往來,不得辨明,通迫之懷,彌鬯于中矣。今因使臣之盡心周旋,回啓中有應將所請等語,便是辨誣,予之喜幸,曷勝云喩?今玆賞典,元非濫觴,而爾等之論,如此,予未曉也。勿煩。
上在昌慶宮。停常參·經筵。
日出時,日色赤。巳時至酉時,日暈。
領議政再度呈辭。入啓。傳曰,不允批答。
禁府,庾錫侯·權志養·姜麟周·金萬敍·金萬斗·金善鳴·朴秀華·鄭泰周·鄭宣周拿囚。啓。
判府事許穆,在外入來。傳曰,判府事肅拜後,留待引見。
引見時,判府事許穆所啓,臣在鄕之時,學易人抄擇事,再遣禮官下詢,而臣不敢承命者,不但臣已年耄,盡忘舊學,臣立朝未久,實未知朝臣某人,能解易學,故不敢薦之矣。且學易,非他經書之比,不但以年少聰明,而解其蘊奧,必篤實博古,然後可以能之,勿有京外,如有解易之人,廣加搜訪,抄擇以啓,以爲講論易學之地,宜當矣。上曰,京中則使大提學及弘文館,朝士中可合者,抄啓,外方則分付八道監司處,勿論朝士·儒生,曉解易學者,使之搜訪抄啓,可也。禮曹謄錄
上在昌慶宮。停常參·經筵。
上在昌慶宮。停常參·經筵。
辰時,日暈。夜五更,坤方巽方,有氣如火光。
謝恩,右尹崔文湜,工曹判書李元禎。
領議政許積三度呈辭。入啓。傳曰,連觀呈告,心甚愕然,繼以愧恧,罔知所以爲諭。噫,卿試觀今日之國事,是何等時耶?邦本構捏,殆哉岌岌,生民困悴,朝夕莫保,此正君臣上下,夙夜寅畏,憂勤惕慮之不暇,況卿,歷事四朝,爲國柱石,當此孔艱之日,不念武侯鞠躬盡瘁之義,必欲釋負就閑而後已,此豈予之所望於卿者哉?鞫獄雖停,凶賊未捕,將來之憂,有倍於前,曩日之事,予旣洞卞,於卿,更何所嫌?須體至意,亟斷來章,速出造朝,以副予望,以濟時艱。仍傳曰,遣承旨傳諭。
引見時,判中樞府事許穆,新到京城,時無舍館云,令該府覓給空家事,及判尹柳赫然,本職遞差,口傳付軍職事,及工曹判書李元禎,賑恤廳堂上及大司成,仍前兼帶事,及領府事鄭知和,勿待罪事,遣史官傳諭,待罪諸臣,則自政院分付事,下敎。京城外諸路,凶人機捕軍卒,自今日撤罷事,下敎。
引見時,禮曹判書吳始壽所啓,臣於頃日,宗廟修理時,與本署提調,奉審列聖位版,則位版所題徽號,與香室祝版,多有相左處,今者朗原君偘,修正譜帖,開刊時,當從位版所題,而自下不敢擅便。且位版所題,祝版相左,事甚未安,位版,如不得輕改,則祝版,似當依位版所題改之,而事係重大,議大臣處之,何如?上曰,偘之修正譜帖,當依位版所題刊出,而今後香室祝版所題徽號,亦依位版所題而改之,可也。禮曹謄錄
引見時,大司憲吳挺緯所啓,錢文,朝家旣已定式,與銀同價,而市民私自加給錢文,此無他,銀貨貴鑄錢多,而只用於京中故也。議者皆以爲,今則各衙門所鑄旣多,監兵各營所鑄亦多,今若通行於外方,則可無此弊云。大臣,亦以爲今可通行外方,而民役中收米,則依當初所定,不可許令代捧錢文,而大同木綿及各司奴婢身貢,騎步兵價布,則當以錢代捧,而或折半或盡數捧之之事,從當磨鍊以啓矣。左議政權大運曰,當初以待其多鑄,使京外通行矣。今聞諸道監兵營所鑄,旣多,京鑄且多,今可以通行於京外,而但其中不願行者,則不必强令行之,只令願用者用之,宜當,而如或有無錢而不能行者,則許令上京貿去,似好,以此爲先分付諸道,何如?上曰,依爲之。憲府謄錄
引見時,左副承旨朴信圭所啓,臣承命往漣川時,行到積城湘水驛,則本驛殘弊,只有大馬一匹,而伊川定配罪人具時經押去,禁府羅將洪興達者,歐打驛卒,奪取大馬騎去,過麻田·漣川·朔寧·伊川等四邑,仍不替換,六日始還,其爲縱恣,莫此爲甚。曾在外方見之,則羅卒輩,一往郡邑,種種作弊,罔有紀極,不可不隨現重治矣。上曰,事極可駭,令攸司捉囚,依法科罪。禁府謄錄
引見時,禮曹判書吳始壽所啓,宗簿寺下人,甚尠,只以三四典僕,不成衙門貌樣,故上年陳達於榻前,大臣,繼陳不可不變通之意,有京奴婢十口,特爲劃給之命,而其時判決事,以無特敎防啓,終不劃給,所當更爲建白,而事涉相較,至今黽默矣。今則本寺方有冊子刊出之役,比前多事,而無服役者,事甚憫慮矣。依前下敎,京奴婢十口,令該院卽爲移給,何如?左議政權大運曰,旣有下敎,則諉以無特敎,而終不移給,事甚可駭,其時判決事姜碩賓,請推考。上曰,姜碩賓推考。京奴婢十口,令該院卽爲劃給,可也。宗簿寺謄錄
上在昌慶宮。停常參,只晝講。
全羅監司書目,咸悅呈,以三月二十六日巳時地震事。
領議政許積箚子。大槪,病勢沈痼,差復無期,乞賜遞免,以便公私事。答曰,省箚具悉。才悉予意於承旨傳諭之批,復何多誥?卿其須體至意,與近侍宜速偕來,以慰予心。仍傳曰,遣史官傳諭。
備忘記,已悉勤懇之意於昨者呈告之批矣。卿之幡然改圖,深切企望,誠意未孚,造朝之期,寂然無聞,寡人之缺然,國家之不幸,爲如何哉?惟卿須體思想之至意。且念時事之孔艱,亟斷來章,與近侍從速偕來,毋負如渴之望。仍傳曰,同副承旨,往諭于領議政處,與之偕來。
領議政許積,身病出仕單子。傳曰,除肅謝引見。
晝講時,獻納沈壽慶所啓,請使臣以下加資之命,其他賞典,一倂還收事。措辭見上上曰,已諭,毋煩。
引見時,行司直柳赫然處,御醫持藥物,不離看病事,下敎。訓局謄錄
引見時,義禁府留置江華投書,及宋尙敏冊子,送于史官,使之謄出事,榻前定奪。禁府謄錄
上在昌慶宮。停常參·經筵。
昧爽,有霧氣。自辰時至申時,日暈右珥。
漢城府啓曰,判中樞府事許穆,空家覓給事,因傳敎往問,則以爲方寓女壻鄭歧胤家,飯食起居之節,甚爲便好,不必借入他人之家云,故敢啓。傳曰,所居家舍,想必狹隘,擇給空家,以示老老禮待之意。
禁府,許拿囚。啓。
院啓,請使臣以下加資之命,及其他賞典,一倂還收。答曰,毋煩。
有政。
吏批,申懹單付承文著作,金灝單付學錄,以洪有龜爲監察,閔點爲漢城判尹,朴千榮爲直講,李㝡爲工曹佐郞,崔東老爲堤川縣監,李元禎爲宗簿提調,李鳳徵爲吏曹佐郞,李鏶爲承旨,李淰爲造紙別提,權瑍爲吏曹正郞,姜相周爲監察,朴慶光爲北部參奉,閔黯爲戶曹參判。
禁府啓曰,以京畿監司狀啓,刑曹粘目,前衿川縣監李宣岳,移本府處置事,允下矣。李宣岳,以堤川縣監,時在任所,依例發遣府羅將,拿來,何如?啓允。禁府謄錄
上在昌慶宮。停常參·經筵。
捕盜廳啓目,幼學辛聖老,出身李煥,非本廳按治之罪,竝移義禁府,何如?啓依允。
禁府,辛聖老·李煥·居昌拿囚。啓。又啓目,庾錫侯等元情云,承服不冬,竝只刑推得情,何如?啓依允。庾錫侯·權志養乙良,各別嚴刑,期於得情。又啓目,李之經·洪震碩元情云云,刑推,何如?啓姑停刑推,議處。又啓曰,臣等,今方開坐本府,捕盜廳移來罪人居昌等三人,方爲究覈,而第伏念居昌之名,初出於莊名之掛榜,其捕捉,又在於捕盜廳,則自該廳窮覈,待其苗脈之現露,移送本府,設鞫推問,可也。今乃不然,一番捧招之後,諉以李煥之爲出身,而遽請移送本府,李煥,雖出身,罪名非常,且本府事體至嚴且重,與該廳有異。今若徒以莊名之書,未得苗脈之前,徑先按治,實涉太重,且關後弊,臣等,區區所懷,惶恐敢啓。傳曰,李煥,旣是出身,則不可自該廳推問,仍爲究覈,未爲不可也。
傳曰,許判府事處,遣御醫看病,書啓。
判府事許穆箚子。大槪,祗謝恩賜事。入啓。答曰,省箚具悉卿懇。卿之疾病,如此,予甚慮念。從容調理,則自可瘳矣,今玆些少之物,聊表予誠,卿辭若此,還切愧恧也。身有疾病,未參筵席,有何所嫌?卿其安心勿待罪。仍傳曰,遣史官傳諭。
院啓,請使臣以下加資之命,及其他賞典,一倂還收。措辭見上答曰,勿煩。
備忘記,文臣殿講,實出於勸奬文學,意非偶然,而今觀應講人員書啓,則或以一卷,或以二卷塞責,年少輩怠慢之習,不可長。修撰吳始萬,檢閱睦林一,竝從重推考。禮曹謄錄
上在昌慶宮。停常參,只晝講。
夜自一更至五更,月暈。
忠淸監司書目,林川·恩津·尼山等三邑,三月二十六日地震事。
禁府啓曰,柳澈刑問四次,不服,加刑。啓依允。又啓目,庾錫侯等,刑推判下,而此由於臣等襲用公事場常例,而泛然請刑之致也。一倂刑推,非但有違於獄體,亦不無未得獄情之前,正犯徑斃之慮,庾翮·庾錫大·丁說等三人,亦爲拿來取招,各人等刑推後,更爲稟處,何如?又啓目,洪震錫議處云云,翻局二字,泛然說道云者,亦難盡信,泛然與否,洪震雄,一處面質後,稟處,何如?啓依允。
禁府,洪震雄拿囚。啓。又啓目,安峽縣監許元情云云,刑推,何如?啓姑停刑推,議處。
諫院啓曰,請使臣以下,加資,及其他賞典,一倂還收。措辭見上守令之移拜他邑,除其朝辭,蓋慮夫馬迎送之弊,重罪之流竄海裔,加以栫棘,爲防外人交通之路,而大丘府使趙世煥移授也,旣有除朝辭之令,則宜卽計程遄赴,而乃敢迂路作行,侯謁罪人,曠日留連,自固城至大丘,不過二日之程,而兩朔之後,方始赴任,人馬淹滯之弊,行廚支供之費,及其到任後,政令之乖悖,姑置勿論,其慢朝令而蔑邦憲,誠極可駭。請大丘府使趙世煥罷職。答曰,不允。罷職事,依啓。
晝講時,上曰,昨日專經文臣殿講時,自不者甚多,常時之不爲講習,據此可知,事甚怠慢,殊無勸奬之意。此後又當親臨以試之,更踵前習者,施以重罰,專經文臣等,着實講讀事,申明分付,可也。禮曹謄錄
上在昌慶宮。停常參·經筵。
昧爽,有霧氣。啓。
禁府啓目,居昌等元情云云,彼此情僞,姑難的知,而掛書之日,禮仁之以居昌名,請書所志者,極爲非常,禮仁,拿來取招後,稟處,何如?啓依允。
傳曰,朴信圭,右尹除授。
大司憲吳挺緯所啓,伏聞筵臣之言,臣不勝瞿然。松都之許民私鑄錢收稅之說,今於闕下,始得聞之,而傳說未詳,不可率易論啓,更加聞見其實狀,而擧劾之未晩,故姑止之矣。今以不能據法請罪爲咎,臣何敢晏然臺席?請命遞斥臣職。答曰,不爲請罪者,欲待詳知其虛實,而處之之意,勿辭,勿爲退待。大司諫權大載所啓。請使臣以下加資,及其他賞典,一倂還收。措辭見上答曰,毋庸堅執。
引見時,大司憲吳挺緯所啓,錢文通行之意,曾已稟定,故各樣軍布,各司奴婢貢木,三分之一代捧錢文事,今於賓廳,與廟堂商議磨鍊,將爲書啓,而但公私徵債,各從所願,銀錢竝捧事,定奪於榻前,分付漢城府,而該府,不遵朝令,猶捧銀而不捧錢,以致民間之不信法令,殊甚不當,不可無警責之道。且銀錢一兩買賣之加捧錢文二三錢之弊,亦不可不嚴禁,此意亦爲各別申飭,宜當。臣忝在句管之任,敢此仰達。上曰,依爲之,而朝家旣已定奪之後,不爲擧行,殊極未安,漢城府當該堂上,推考,可也。憲府日記
有政。
吏批,以盧錠爲黃州牧使,朴信圭爲漢城左尹,宋光璧爲大丘府使,鄭載嵩爲開城留守,閔涵爲定州牧使,南鵬翼爲典籍,申㶅爲兵曹正郞,宋尙周爲監察,金韶夏爲開城敎授,李觀徵爲判尹,李壽曼爲司䆃正,權愈·鄭樸·李馥爲承旨。
大臣·備局堂上,引見。入侍時,禮曹判書吳始壽所啓,頃有咸鏡道本宮位版,塗紙而書之,似爲未安,宜卽改造之敎,故分付奉常寺,栗木,旣已措備乾淨,故奉常寺官員一人,當爲陪往,而本道監司·地方官·守令,不可不眼同監造,前日未及稟定,故敢達矣。領議政許積曰,外方匠手甚拙,似難精造,奉常寺官員下去時,帶去京匠一人,亦可矣。左議政權大運曰,本道監司,善書人也,題主,令監司爲之,似宜矣。上曰,題主則監司爲之,奉常官員帶去匠手一人,與監司眼同精造奉安,可也。又所啓。香室祝版,當依頃日下敎,一從祝版,而祝版則俱書王后姓氏,位版則不書姓氏,獨於元敬·昭憲·貞熹王后三位,俱書姓氏,未知祝版,亦從位版,而或書或否耶?且祝版則四代之內,俱書皇考·皇祖考·皇曾祖考·皇高祖考,王后位版,亦隨其代數而書之,位版則只書徽號者,蓋以千百年世代久遠之後,不可每每改題故也,而仁宣王后位版,獨書皇祖妣三字,若書皇祖妣,則孝廟位版,亦當書皇祖考,而此則不然,事體極爲未安矣。上曰,列聖位版,不書皇祖考妣者,蓋爲世代久遠之後,不可改題,而仁宣王后位版,獨題皇祖妣三字者,無乃虞祭時誤書耶?一室奉安,而與孝廟位版,有異,事極未安矣。領議政許積曰,改主則重大,改題,亦爲未安。臣曾見孝廟朝,改題仁烈王后位版之時矣,今亦擦而改題,似當矣。左議政權大運曰,神懿·元敬王后兩位,皆書太字,此則比諸徽號不書及姓氏加書,尤爲未安,改題之時,亦爲改之,可矣。吳始壽曰,兩室王后位版太字未安之意,臣於前日,已爲陳達,而元敬·昭憲·貞熹三王后位版,皆書姓氏,而不書徽號,改題之時,具書徽號,而亦去姓氏,俾無異同之弊,何如?權大運曰,位版改題,事體極重,故前日入侍,以難行之意,陳達矣。今有孝廟朝已行之例,將爲改題,則列聖位版誤書處,亦宜一體改題矣。許積曰,恭惠·章敬王后兩位,亦不書徽號,此則必由於王后之昇遐在先,未及上徽號之致,而今若改之,則亦當竝書徽號矣。權大運曰,事係重大,廣議于儒臣,亦詢于入侍諸臣,何如?右議政閔熙曰,此大段訛誤處,則不可不改,而事體至重,廣議而處之,可矣。大司憲吳挺緯曰,頃日登對時,已爲陳達矣,蓋以改主爲重難矣。今聞領相之言,先朝有擦改之規,問于儒臣而爲之,似當矣。大司諫權大載曰,旣有前規,則依此爲之,無妨矣。刑曹判書鄭榏曰,改題之擧,雖甚重大,而太字則尤不可不改矣。校理睦天成曰,曾有擦改之規,依前爲之,可矣。右承旨李聃命曰,位版改題,與私家粉面,不同,必擦之而後,可以改題,事體之重難,莫大於此矣。事係釐訛,則似當不計久近,而神道尙靜,至於神懿·元敬兩位題主,則今幾年所,而數百載後,猝然擦改,豈非尤爲重難乎?大抵差誤處,亦豈無輕重之別耶?如徽號,或有誤字,姓氏,或有剩畫,則固當改之,是則不然,王太后之太字,似必以太妃昇遐,且題主,在嗣王之時,故仍書太字而然也。王后徽號之不爲備書,似必以上徽號,在於已題主之後,難於擦改而然也。王后姓氏之書於位版,似亦無害於義理也,今宜曰,其時事,必如此,故書之如此,規式雖未純同,定義亦各有據,仍而不擦,似合事宜,似愜於神道尙靜之理矣。兵曹判書金錫胄曰,臣則與聃命之意,同矣。權大運曰,國家重事,必須廣議,而宗廟之禮,事禮尤重,不可不廣詢博訪,深思熟講而處之,俾無未盡之悔也。每有大事,會二品以上於賓廳,各陳所懷,乃是愼重之意也,今亦依此爲之集群議,而自上裁斷,爲宜矣。錫胄曰,禮官及儒臣,亦與會議,宜當。吳始壽曰,頃日宗廟奉審時,臣與吳挺緯奉審,而脫有誤審之處,則有乖愼重之道,令都提調更爲奉審,何如?上曰,改主則重難,而擦而改之,旣有前例,似爲無妨,十五日都提調奉審後,十六日二品以上及儒臣·禮官,會于賓廳,廣議以定。且仁宣王后位版,書以皇祖妣者,不過其時禮官,不能詳審之致,乙卯當該禮官,推考,可也。禮曹謄錄
引見時,領議政許積所啓,工曹判書李元禎,有大司成兼帶之命,不安於心,不敢出仕矣。元禎曾爲宣惠廳堂上,主管嶺南大同,今不可不更委此任,而大司成爲任,亦重,有難兼察,大司成則今姑改差,宣惠廳堂上啓下,以爲專管宣惠廳之地,何如?上曰,依爲之,而大司成,各別擇差,久任責成,可也。宣惠廳謄錄
引見時,知義禁李元禎,卽爲牌招,除服制本府坐起進參事,榻前下敎。禁府謄錄
上在昌慶宮。停常參·經筵。
卯時辰時,有霧氣。申時,白雲一道如氣,起自乾方,橫過日傍,直指坤方,長十餘尺,廣尺許,良久乃滅。酉時,日暈兩珥。夜五更,月暈。
禁府啓目,粘連平安監司啓本云云。本府所管未放秩罪人乙良,依啓聞施行,鐵山府流配罪人李浡,宣川府定配罪人李沃等段,當初律名雖重,到配今已經年,似當放送,上裁,何如?啓依回啓施行,爲好矣,李浡,減等徒年。
政院啓曰,新除授同副承旨李馥,時在慶尙道開寧地,斯速乘馹上來事,下諭。
兵曹啓曰,昨以宣仁門南邊宮墻內,新造軍營數間,以添宿衛事,定奪矣。臣錫胄,退出後,召匠計之,則木石,時無見存者,工匠中,可以使役者,亦已盡赴於江都,此則勢當料理貿取,且待其還來後始役,而宣仁門守門將直房北邊,與東北部將及衛將直所,相接,空棄不入者,五六間,若於此處,添入訓局軍兵,則極爲便當。以此分付訓鍊都監,爲先擧行,何如?傳曰,依啓。旣有空棄之處,則不必新造矣。又啓曰,命下矣。宣仁門外直宿之卒,皆以別武士及旗鼓·軍牢·雜色等,充數入直矣,闕內入直,與闕外守直,事體有異,殺手五十名,今日爲始,哨官率領入直,而中日試才時,亦爲參試之意,兵曹·都摠府,一體分付,使之擧行,何如?傳曰,允。訓局謄錄
上在昌慶宮。停常參·經筵。
辰時至酉時,月暈兩珥。夜二三更,月暈。
吏曹判書洪宇遠箚子。大槪,敢陳所懷,冀裨優老體下之盛德事。答曰,省箚具悉卿懇。判府事,以九耋之年,重遘感疾,累日彌留,予之慮念,曷勝云喩?箚中之言,誠爲得宜,當言于金吾,卽令放送焉。傳曰,判府事所患寒疾,累日彌留云,予深慮念。遣御醫持藥物,差病間,不離看病事,分付。
領府事鄭知和箚子。大槪,冒萬死瀝血哀籲,冀蒙矜察事。入啓。答曰,省箚具悉卿懇。凶賊陷害之言,不必爲嫌,卿其安心勿辭焉。
大司憲吳挺緯啓曰,卽見禮曹判書吳始壽待罪之啓,臣不勝瞿然。奉審曲折,已悉於始壽之啓,臣不必更陳,而臣旣以本署提調,眼同奉審,則不察之失,臣亦有之,何可晏然仍冒臺席?請命遞斥臣職。答曰,勿辭,勿爲退待。
訓鍊都監啓曰,南營在於敦化門外東邊,而卽馬兵直宿之所也。本營基址,甚爲狹窄,馬廊數少,僅養十七匹馬,故馬軍,則五十名磨鍊入直,而戰馬,則初日·中日,各十七匹,終日,十六匹磨鍊立待矣。今番外衛添卒之時,戰馬五十匹,竝爲磨鍊,三十匹,則路邊暴露,日漸瘦瘠,今無用馬之處,例立戰馬外,姑爲罷遣,善爲喂養,何如?傳曰,允。訓局謄錄
宗廟奉審後,禮曹判書吳始壽啓曰,臣於頃日奉審後,登對之時,各室王后徽號不書處,及兩室太后之太字,加書之意,陳白於榻前,退考宗廟署徽號所記冊子,則元敬·昭憲·貞熹三王后,皆書姓氏,且於仁宣王后徽號之上,書之以皇祖妣三字,故臣不料位版所題,與冊子所記相左,追後陳達於再昨登對之時矣。今日更爲奉審位版,則各室徽號不書處,及太字加書處,則皆與前奉審無異,而三室姓氏及皇祖妣三字,則不題於位版矣。臣徒信冊子所記,矇然啓達之失,在所難免,惶恐待罪。傳曰,知道。勿待罪,禮曹當該堂上,勿爲禁推。禮曹謄錄
上在昌慶宮。停常參·經筵。
謝恩,吏曹佐郞李鳳徵。
傳曰,三公及鄭領府事,引見。
院啓,請使臣以下加資,及其他賞典,一倂還收事。措辭見上答曰,不允。
判府事許穆箚子。大槪,病重,不得承命,惶恐待罪,仍陳所懷事。入啓。答曰,省箚具悉卿懇。改題未安之意,已定於筵中,箚末事,已變通自外方上來者,只令點閱容貌彷彿人而已。卿其安心勿辭,益加善攝。仍傳曰,遣史官傳諭。
院新啓,今月十三日引見時,以宗廟位版改題當否,下詢于諸臣,臣大載,以神懿·元敬王后兩位之書以太字,殊涉未安,太廟題主,何等重事,旣知謬誤,義當釐正,而改題,有先朝已行之事,則遵而行之,似爲合宜之意,陳達,而及其承旨,以年久位版改題重難爲言也,臣又以此事,當商量義理之當否而處,旣曰,神道尙靜,擦改未安,則何獨於年久位版,尤爲未安乎?年久難改之說,實未知其意義陳達矣。卽見擧行條件之出於朝紙者,則以旣有前規,依此爲之無妨,爲臣之所奏,實不勝駭然之至。伊日下詢之事,極其重大,諸臣之各陳所見,所當明白記出,而全沒所達之言,草草書出,而至如前規無妨等語,本非臣之所言,而語意亦甚無據,注書之記事疏漏,承旨之專不致察,俱極不當。請當該承旨·注書,竝推考,擧行條件,改付標啓下。答曰,依啓。
引見時,領議政許積所啓,宗廟奉審,例在於早朝深邃之室,未及明朗,故頃日禮官奉審時,秉燭而奉審云,各室位版,不能詳審,勢雖使然,輕信冊子所記,誤爲啓達,致有乙卯年禮官禁推之命,雖是公罪,不可無警責之道,奉審禮官,推考,何如?左議政權大運曰,宗廟奉審,事體至重,而不能詳審,只憑冊子而告達,極爲非矣,宗廟提調所失無異,亦不可獨免其責矣。上曰,莫重奉審,不能詳愼,事甚未便,禮官及本署提調,竝從重推考。禮曹謄錄
上在昌慶宮。停常參·經筵。
自昧爽至卯時,有霧氣。夜一更,黑雲一道如氣,起自巽方,直指東方,長十餘尺,良久乃滅。
大司憲吳挺緯啓曰,臣有奉審不察之失,冒昧自列,勿爲退待之敎,出於意外,臣誠惶縮,黽勉隨參於會議之列矣。今聞因大臣陳達,有問備之命,臣益不勝悚惕之至,忝在臺席,不可坐俟勘律,請命遞斥臣職。答曰,勿辭。退待物論。
府啓,私鑄錢文,國有法禁,而前開城留守鄭錀,許民私鑄,收捧其稅之說,至發於筵中,則其蔑法之罪,不可以已遞而置之,請令京畿監司,査覈啓聞,以爲科罪之地,引嫌而退,旣被推緘,勢難仍在,請大司憲吳挺緯,遞差。答曰,依啓。憲府謄錄
上在昌慶宮。停常參·經筵。
諫院啓曰,請使臣以下加資,及其他賞典,一倂還收事。入啓。答曰,亟停勿煩。
藥房入診時,兵曹判書金錫胄所啓,羅州監牧官所屬,七島,而馬政及田政,極爲浩繁,監牧官一人,勢難周察,收稅之事,不能着實,故判府事許穆,爲提調時,與臣相議,分其一島,別出一別將,使之主管矣。今聞別將,珍下山·智島兩處,新築堰畓,可種四百餘石,且依備局事目,抄選島民作隊者,亦至三哨云,而田地旣廣,人民又多,文狀之間,不可無印信,今此智島別將,亦依長湍壼中別將例,造給小印一顆,以爲文狀間行用之地,何如?上曰,依爲之。禮曹謄錄
入診時,禁府堂上,逐日開坐,李煥等,從速究竟事,及刑曹所上李煥·辛聖老,曾前相訟文書,自禁府取來考事,下敎。禁府謄錄
上在昌慶宮。停常參·經筵。
卯時至申時,日暈。
傳曰,大臣及禁府堂上命招。
傳曰,李煥·辛聖老,曾前相訟文書,考閱以啓事,分付禁府。
院啓,請卞誣使臣以下加資之命,及其他賞典,一倂還收事。措辭見上答曰,毋庸瀆擾。
有政。
吏批,以鄭時卿爲金川郡守,李德周爲承旨,崔文湜爲大司諫,李相勛爲恭陵參奉,李夏鎭爲大司成,孟胄瑞爲判決事,權偉爲戶曹佐郞,柳宜河爲儀賓都事,權大載爲大司憲,金振漢爲內贍主簿,李東白爲懷德縣監,金澍爲承文博士,漢城參軍李周徵,掌樂直長李仁望相換,宗簿正朴泰尙,司藝李萬封相換,李元禎爲右參贊。
領·左相·禁府堂,上引見。入侍時,左議政權大運所啓,錢文通行於中外事,旣已知悉,而但外方納布之以錢文代納京司者,京人,必先備納於衙門,受尺文下去,倍徵於民,此弊不可不痛禁,嚴飭收布衙門,必見本官陳省,然後始爲許捧,而如有自京防納者,竝與該衙門官員,繩以重律,亦知會外方,若許防納而現覆,則守令,亦論以重律,斷不撓貸,何如?上曰,依爲之。訓局謄錄
判義禁吳始壽,知義禁李元禎,同義禁李夏鎭·鄭維岳聯名箚子。答曰,省箚具悉。已諭于筵中矣。禁府謄錄
引見時,上曰,凶人之逮捕,無期,禁府諸囚,不可一向滯獄,柳偉等七人,竝保放,使之不離待令,其中貴升,則逢授江華府,可也。禁府謄錄
上在昌慶宮。停常參,只晝講。
弘文館學易可合人員,修撰吳始萬,正言李玄錫,副司果李漢命,正言權歆,判府事許穆所抄。
院啓,請使臣以下加資,及其他賞典,一倂還收。措辭見上兔山縣監金孝純,本以闒葺白徒,猥忝守宰之任,言辭擧止,不似官員模樣,性且昏劣,全不識字,升斗簿記,不能解見,耗失常多,官庫空虛,呈狀題制,一委官吏,吏緣爲奸,政令乖舛,其他怪駭之擧,不一而足,見侮於下輩,取笑於隣邑,如此之人,決不可仍畀字牧之責,請兔山縣監金孝純罷職。前鳳山郡守崔克泰,爲人愚悖,政令乖戾,到任以後,刑杖太濫,其凶歲營作,善事要譽之狀,固已可惡,而至以私憤,杖殺其官軍官吳始賢,武學金夢守,而構成他罪,瞞報監司,厭然掩其濫殺之迹,傳播聽聞,莫不痛惋,而昨日之政,乃有陞職之擧,除目之下,物情益駭,請崔克泰新授兼司僕將,爲先改正,其以私憤殺人之罪,拿問科斷。答曰,不允。金孝純,風聞未必盡信,更加詳察處之。末端事,先令本道,査覈啓聞後處之。
有政。
吏批,以兪夏益爲刑曹參議,金澍單付典籍,李徵龜單付承文博士,權迪爲執義,吳挺緯爲工曹判書,朴千榮爲掌樂正,李筵爲鳳山郡守,鄭公奭爲監察,柳俰爲禮曹正郞。
都承旨閔宗道上疏。大槪,敢陳所懷,冀蒙財察事。答曰,省疏具悉。浡之爲其兄構誣銓官,至以不孝二字,勒加於人,其爲設心,誠極痛駭。卿之疏辭,誠爲得宜,當勿令移配焉。
上在昌慶宮。停經筵,只常參。
左參贊尹鑴上疏。大槪,疾病侵尋,情勢難安,乞賜遞免,以幸公私事。答曰,省疏具悉卿懇。今玆獄事,於卿少無可嫌之事,卿其安心勿辭,從速察職。
常參時,正言李玄錫所啓,請使臣以下加資,及其他賞典,一倂還收。措辭見上上曰,毋庸堅執。又所啓,請兔山縣監金孝純罷職。措辭見上上曰,已諭毋煩。又所啓,前郡守崔克泰,亟命拿問,所授兼司僕將,亦令改正。措辭見上上曰,曾見備局崔克泰再次仍任之啓,則可知其爲人?且聞多造官舍云,其間豈無毁謗?待本道査覈後,處之未晩,勿爲煩論。憲府謄錄
上在昌慶宮。停常參,只朝講。
自午時至酉時,日暈。
掌令趙祉錫,持平裵正徽啓曰,臣等,以開城留守鄭錀,許民私鑄,收捧其稅事,請令査覈科罪,旣已蒙允矣。今聞物論,以爲許民私鑄,係是蔑法,則不請拿問,大違臺體云。臣等,論事乖當之失,著矣,何可一刻晏然?請命遞斥臣等之職。答曰,道路傳說,係是風聞,則先請査覈,出於詳審之意,別無可避之嫌。勿辭,勿爲退待。
朝講時,正言李玄錫所啓,請使臣以下加資,及其他賞典,〈一〉倂還收。措辭見上上曰,亟停勿煩。又所啓,請兔山縣監金孝純罷職。措辭見上上曰,遠外風聞,未必取實,升斗簿記,豈至於不解見乎?勿煩。憲府謄錄
朝講時,領議政許積所啓,進賀使拜表,初以五月擇日,今番使行之還,聞勅使又將出來,故欲爲遲待而兼送,退其行期矣。勅使尙今不來,似是浪傳,不可等待,而前擇日五月二十二日,今則日期不遠,不但治行窘束,入托驛馬,自兵曹亦未及分給各道,其前勢必難及。進賀使拜表,以七月內,更爲擇日,何如?上曰,依爲之。又所啓,今此進賀使入送時,凡皇帝諱罰金寬免事,及燒火歲幣木蕩減事,皆當謝恩,而以此兩件謝恩之意,合爲一表文與否,議于僚相,則左議政權大運,以爲各作表文宜當云,右議政閔熙,以爲表文,則製一篇,咨文則製二篇,以爲一起方物入送之地,宜當云矣。兵曹判書金錫胄曰,方物措備,雖有弊,表文似不可不各製矣。許積曰,以兩件事,合爲一謝恩,太涉簡便,各製表·咨文,方物,以二起備送,似好矣。上曰,依爲之。禮曹謄錄
禮曹啓曰,以咸興·永興兩本宮,位版改造奉安事,奉常官員,纔已下去矣。改造位版,奉安卽時,舊位版則使地方官,淨處埋處之意,分付,何如?傳曰,依啓。禮曹謄錄
朝講時,兵曹判書金錫胄所啓,江都築墩御營軍,放送時犒饋事,曾已定奪矣。犒軍之時,當爲釀酒殺牛,軍兵·工匠,數近五千,必得三十頭,然後可以饋之,而無他出處。江都近處諸島所在司僕寺牛十五頭,及通津等邑所在,戶曹分養牛十五首,合三十頭,取來以用,何如?上曰,依爲之。司僕謄錄
朝講時,上曰,宋尙敏,以逆律論斷事,旣已下敎矣。尙敏子孫及族屬,在法應爲緣坐者,竝爲禁錮,可也。禁府謄錄
上在昌慶宮。停常參·經筵。
夜三更,巽方有氣如火光。五更,月暈。
獻納李壽慶上疏。大槪,重被大臣之斥,不可晏然仍在臺次,亟命鐫削臣職事。入啓。答曰,省疏具悉。此不過傳聞差謬之致。旣知曲折之後,更不擧論,則於此於彼,別無可嫌之事。爾其勿辭,從速察職。
引見時,大司憲權大載所啓,臣於前月,與同僚行相會禮於朝房也,同僚以臣參鞫問及獄事,而且問凶書上送顚末。臣以鞫廳事秘,初不明言,則同僚中李壽慶,以爲同是臺官,不可不明知云,故臣略言其曲折而已,有問而答,初非無端發也,而使大臣引咎,旣因此事,則臣何敢晏然?請命遞斥臣職。上曰,此不過僚席間,相傳所聞而已,有何可避之嫌乎?勿辭,勿爲退待。又所啓,賑恤饑民,當如救焚拯溺,不可少緩,而衿川縣監李泰憲,本以疏濶之人,全不着力於賑政,闔境絶火,方在遑遑汲汲之中,不得付種者居多,而恬不動念,袖手坐視,不卽報知於營門,請糶於該廳,民有呈訴,揮却不聽,致令窮餓之氓,相率赴愬於京司,彷徨道路,氣像愁慘,見者莫不痛駭。請衿川縣監李泰憲罷職,其代,令該曹各別擇差,催捉赴任。上曰,依啓。正言李玄錫所啓,請使臣以下加資,及其他賞典,一倂還收。措辭見上上曰,當初先來之來,不卽論賞者,欲待使臣之還朝,而後爲之,初非不欲論賞之意也,勿煩。又所啓,請兔山縣監金孝純,罷職。措辭見上上曰,不允。憲府謄錄
吏曹口傳政事,以韓志遠爲衿川縣監。
禮曹啓曰,傳曰,咸興·永興兩本宮,新位版奉安時,及舊位版埋安時,似當有先告事由之節,而禮曹不爲磨鍊以入耶?問啓事,傳敎矣。當初新位版改造事,稟定之事,先議于大臣,則以爲自本宮設行之祭,固非禮典所載。新位版改造時,告由祭及奉安祭,不必自禮曹擧行云,故不爲磨鍊,而聖敎如此,自本宮行之,似或無妨。至於舊位版埋安時,則本無告由設祭之例矣,敢啓。傳曰,知道。改造之時,不可無告由之擧,令本宮設行事,卽爲分付,可也。禮曹謄錄
上在昌慶宮。停常參·經筵。
謝恩,大司諫崔文湜。
判義禁吳始壽,知義禁李元禎,同義禁鄭維岳上疏。大槪,請治臣等議啓做錯之失,以爲玩法者之戒事。答曰,省疏具悉。請釋李浡,殊涉未妥矣,卿等,勿辭察職。
同義禁李夏鎭上疏。大槪,請治做錯之罪事。答曰,請釋李浡,殊涉未妥,卿其勿辭察職。
正言權歆上疏。大槪,敢陳與副提學柳命天,吏曹參議睦昌明問答曲折,乞遞臣職名事。答曰,省疏具悉。流傳之訛謬,不必爲嫌,爾其勿辭察職。
院啓,請使臣以下加資,及其他賞典,一倂還收,兔山縣監金孝純罷職。措辭見上答曰,勿煩。
有政。
吏批,以丁昌燾爲承旨,姜相周爲禮曹佐郞,李東榏爲監察,蔡命後爲司議。
上在昌慶宮。停常參·經筵
吏曹判書洪宇遠上疏。大槪,亟正臣循私蔑公之誅,且治不赴召命之罪,鐫削臣職,以安私分事。答曰,省疏具悉卿懇。請釋請移,似有間焉,何必過嫌?卿其安心,勿辭察職。
兵曹判書金錫胄上疏。大槪,亟命削臣職名,仍治臣罪事。答曰,省疏具悉卿懇。此不過年少臺官不知委折,率爾妄言之致,何必介嫌乎?卿其安心勿辭,從速行公。
領議政許積箚子。大槪,敢陳難安之情勢,冀蒙遞免事。答曰,省箚具悉卿懇。不過因筵臣之言,有所陳達而已,有何可嫌之事乎?卿其安心勿辭,從速行公。仍傳曰,遣史官傳諭。
諫院啓曰,請使臣以下加資,及其他賞典,一倂還收,請兔山縣監金孝純罷職。措辭竝見上士人李晩泰之妻,乃前察訪李克儐之妻弟也。晩泰之妻,悶其無子,知其兄克儐妻之有娠也,兄弟密議,共謀奸計,而晩泰之妻,亦稱懷胎,伺克儐妻之解娩,潛取其兒,指爲己産,克儐妻則詭言落胎,以滅其迹,故其兒遂爲晩泰之子。至於赴擧時,試券父名,書以晩泰,此實人倫之大變也。當初兩家家長,必無不知之理,而及今事覺,傳說狼藉,則克儐亦不敢自隱於親舊之間,其斁敗天倫之罪,與受實均,請李克儐·李晩泰,竝爲拿問,明査科罪,以正父子之倫。法令變更,不可不十分詳審,故大典依牒條曰,新法之立,舊法之改,議政府擬議以聞。取考司憲府·司諫院署經,出依牒云且考國朝故事,凡傳敎·啓請等事,毋論大小,莫不署經兩司,然後施行。若三越署,則輒以行用,安徐啓聞,其致愼之意,至矣,立政之體美矣。一自此法廢弛之後,事無統紀,或因一人啓辭,或因一時傳敎,隨卽擧行,不復詳覆,或朝令而暮罷,或已行而追論,是非紛紜,莫適所從,至於今日,此弊極矣。請自今以後,凡革弊創新,及其他干係法令之事,一依祖宗故規,必待政府擬議,兩司署經後,出依牒施行,以爲重改作,愼法令之地。答曰,不允。拿問事,依啓。
上在昌慶宮。停常參,只晝講。
司諫具崟三度呈辭。入啓。遞差。
都承旨閔宗道上疏。大槪,妄陳一疏,厚被詬辱,不可抗顔於邇列,乞遞臣職,以快人心事。入啓。答曰,省疏具悉。呶呶相較,殊非相敬和平之道,卿其勿辭察職。
禁府,李有湞·後承拿囚。啓。
政院啓曰,備邊司郞廳,以領相意來告,守禦廳因廣津居出身來告,捕得凶人相似者奴主,而往來江都,傳書曲折,其奴明白言說。仍設鞫廳,而推問乎,自禁府先爲審覈後,稟處乎?敢稟。傳曰,令禁府卽爲開坐,審覈以啓。
領府事鄭知和箚子。大槪,臣之情勢,有不敢偃然參鞫,乞削職名,以安微分事。答曰,省箚具悉卿懇。卿其安心勿辭,宜速入來。仍傳曰,遣史官傳諭。
三公來會賓廳,以承傳色口傳啓曰,今此守禦廳所捉凶人李有湞者,非但貌樣之恰似,其奴旣以江都乞米傳書節次,一一納招,柳偉諸人,皆以爲眞的無疑。此外,更無自禁府憑審之事,設鞫推問之擧,不可一刻少緩。且鞫廳,排設於何處乎?敢稟。傳曰,推鞫廳,卽依前排設於內兵曹。仍傳曰,三公引見。引見時,上曰,今日內,爲先一次刑問。
推鞫罪人李有湞,刑問一次,不服,後承元情,承服。
禁府,李有湸·李弘祖拿囚。啓。
院啓,兔山縣監金孝純罷職,法令一依祖宗朝故規事。措辭竝見上答曰,不允。末端事,後日登對時,當下詢而處之焉。
上在昌慶宮。停常參·經筵。
判府事許穆箚子。大槪,今日推鞫開坐,病重不得進參,惶恐待罪事。答曰,省疎具悉卿懇。卿之疾病,予已知之,未參推鞫,有何所傷?卿其安心勿待罪,從容善攝。仍傳曰,遣史官傳諭。
戶曹參判閔黯上疏。大槪,冒死陳懇,冀收加資之命,仍治臣虛費之罪,以爲希賞者之戒事。答曰,省疏具悉。幸因卿等之宣力,得以準請,予深欣喜。今玆賞加,實出於酬勞之意,卿其勿辭察職。
吏曹判書洪宇遠上疏。大槪,酷被人醜詆至再,惟願亟削臣本職兼帶及提調等任,以謝人言,以安微分事。答曰,省疏具悉。過激之言,不必爲嫌,卿其安心勿辭,從速察職。
禁府,貴升拿囚。啓。
鞫廳罪人有湞,江都投書事,承服。
大司憲權大載啓曰,吏曹判書洪宇遠,淸名直節,文學行誼,士林之所矜式,聖明之所禮遇,而都承旨閔宗道,一疏再疏,汲汲攻斥,必欲逐去而後已,良可駭也。以李浡之移配爲非,則和平下語,直陳其意見,可也,今乃以循私壞法等語,恣意醜詆,已失相敬之道,而及宇遠陳疏之後,益懷嫌怒,又擧李周徵之換差,以爲脅持之資。積仕換差,自是前例,前席稟定,欲爲後式,則元非大段之事。況宗道之爲亞銓也,洪淨爲金吾郞,李坫爲濟州判官。淨,其妻四寸,而坫,亦其妻六寸也。無相避姻親之除職,自己之所不免,而獨於他人,剔抉而爲之咎,豈無於己,責於人之道也?其凌蔑耆德之習,殊甚不美。不可不論啓之意,發簡於同僚,則同僚以爲措語失當,使老成不安,固有所失云,而反以論罪爲過重。臣膠固之見,不能隨人俯仰,再三往復,終不歸一,無非如臣無狀,忝在首席,不能見信之致,何敢一刻仍冒?請命遞斥臣職。答曰,勿辭,退待物論。
禮曹啓曰,謝恩兼進賀使拜表吉日,更令日官推擇,則來七月二十日卯時爲吉云。以此日時,原粘目中,改付標以入之意,敢啓。傳曰,知道。禮曹謄錄
上在昌慶宮。停常參·經筵。
福平君㮒上疏。大槪,乞收新授資級,仍治臣不善周旋之罪事。答曰,省疏具悉卿懇。幸因卿等宣力,得以準請,予甚欣喜。今玆賞加,實出於酬勞之意,卿其安心勿辭焉。
持平尹義濟啓曰,昨日長官,以都承旨閔宗道論罷事,發簡問臣,臣以爲宗道疏語,失於稱停,使老成重臣,有所未安,固不爲無失,而但宗道職是邇列,意在守法,則只以措語之失當,遽爾論罪,未免過中,而有乖鎭定和協之道。至於必欲逐去等語,亦涉情外,故以此意,再三往復,未得歸一,長官竟至引避,臣何敢晏然仍冒乎?昨緣日暮,今始來避,所失尤大,請命遞斥臣職。答曰,勿辭,退待物論。
獻納李壽慶啓曰,向日臺席問答說話,傳證之際,非無爽實之處,而事在旣往,不至大段,故臣姑欲靜以鎭訛,不欲呶呶自辨矣。今聞物論,以臣與權大載,互相推諉,有愧士夫之風,大加譏謗,至於臺臣,亦且有言云,臣於此不勝瞿然之至。蓋伊時臣與諸僚,所問於權大載者,不過鞫廳之事,而至於凶書淹滯,不卽上聞之事,則言及席上者,權大載也。始聞而驚訝,欲達於上前,而還止者,臣也。諸僚參聽,旣有其人,則臣雖欲推諉,焉可得乎?其間曲折,不過如斯,故臣於前日之疏,略陳其槪矣。其後大載,引避之辭曰,且問凶書上送顚末,又曰,有問而答,初非無端而發,有若諸僚先問凶書稽滯之由,而漫應者然,臣於是,益不勝駭然也。其日與同僚開坐之初,大載,私自口語曰,領相事,良憫良憫,凶書稽滯,是何事也?殊可異也。臣及諸僚,聞而駭之,始問其由,則大載,備陳凶書,宿留數日,始得上聞之狀。仍曰,如是而尙可治李㒖乎?臣曰,此是何等重事,而長官,旣發此言於席上,則爲臺官者,不可不達云爾,則大載雖以徐當議之,止臣上聞,而只言凶書稽滯之屢日,不言凶書稽滯之曲折,則臣及諸僚,驟聞而駭之,亦無足怪也。此乃其日酬酢之實狀,而因大載避辭之糢糊,以致聽聞之疑亂,譏謗之紛紜。此無非如臣無狀,忝居臺席,不能見信之致。物議之來,臣固自取,何敢抗顔仍冒乎?請命遞斥臣職。答曰,勿辭,退待物論。
掌令李命殷啓曰,臣近添外感,宿患轉劇,日事呻痛,末由供職。每每尋單,見阻喉司,虛帶職名,方切憫蹙。昨伏見前承旨朴信圭推考緘辭,則以憲府專務取勝,費辭請推爲言,臣不勝瞿然也。當初前持平申㶅之傳啓差晩,蓋緣於長官參鞫,未卽相會之故也,非無故而然也。今信圭,指以爲托故云者,假實餙虛之稱也。噫噫,信圭之不信臺官,何至於此也?官師相規,乃其常也,而拒之至三,不亦異乎?且信圭所謂申後之不捧,闕啓之不避,果有承傳矣,而實病外,勿爲捧入,亦有日者之承傳矣。申㶅之呈告,實出於略示不安之意,而遽爾捧入者,抑何意哉?承傳一也,而或援或否,則臣實未見其可也。若然則其所取勝,果歸於誰也,其所費辭,又歸於誰也?然旣被人侵斥,則決不可一刻晏然,而所患方篤,無以自力,經宿之後,今始來避,臣罪尤大,請命遞斥臣職。答曰,勿辭,退待物論。
正言李玄錫啓曰,辨誣使臣賞典還收事,論啓已久,未蒙允許。頃於筵席,反復陳達,而天聽邈然,終不少回。誠意淺薄,臣實自愧,而一向爭執,上下相持,亦涉未妥,故遂以停啓矣。今聞物議,以爲同僚擧皆呈辭,長官才已出仕,則其在臺體,當於相會禮之後,同議爲之,而不爲遲待,徑自停論,大違臺體云,臣之臨事率爾,不能詳審之失,著矣。且獻納李壽慶之避嫌處置,歸臣,而觀其避辭,有曰,諸僚參聽,旣有其人。是臣亦爲其訂援也,臣何敢晏然處置乎?且伊時曲折,臣亦詳陳於向日登對時矣。朝房相會之日,乃三月十八日,爲日已久,多所遺忘,其時行語節次,固不可一一,而大槪諸僚有問,長官答之。凶書稽滯之事,仍發於答問之際,其非用意拈出,至今可記也。當其語言之際,或長官先言,或臣等先問,非但追思難詳,亦豈所宜較爭者哉?至於私自口語一款,臣全未憶得,旣見壽慶避辭之後,推究尋思,終不省悟,臣之昏昧,可謂甚矣。以此以彼,俱不可冒居臺席,請命遞斥臣職。答曰,勿辭,退待物論。
府啓,竝引嫌而退。言雖過中,意在守法,則請罷之論,殊非穩當,論事之際,意見相左,則不欲苟同,誠有所執,當初請推,已涉未妥,而引避措語,又欠和平。請大司憲權大載,掌令李命殷遞差,持平尹義濟出仕。答曰,依啓。
正言權歆啓曰,卽者同僚相繼引避處置,歸於臣身,而獻納李壽慶避辭中,以諸僚參聽,旣有其人爲言。臣於伊日,亦在席上,則不敢不略陳其曲折。其時諸僚,未知獄事之顚末,而大司諫權大載,新自鞫廳來,以爲詳知事情,而當問之長官,略及其槪,而不肯細擧,則壽慶曰,同是臺官,不可不知,請問其詳,則長官始爲備陳,仍及凶書稽滯一款。壽慶聞而駭之,以陳達於榻前之意,問於諸僚,則長官答以此事雖善處置,至於上聞,則不可不商諒。臣等亦以稽滯爲非,而此必有曲折,率爾上聞,似涉重難云爾,則壽慶,猶執己見,再三張之。長官曰,當此之時,不可使首相不安,亦不可輕遞將兵之臣。力主調停,壽慶,聞此而卽止。其間說話,不過如斯而已,至於口語良憫,尙可治乎等語,全未記憶,同僚之以此引避,實未曉也。因席間酬酢之事,轉輾起鬧,以至於此,良亦苦哉。臣旣入於訂參之中,何敢晏然臺席,處置同僚乎?請命遞斥臣職。答曰,勿辭,退待物論。
大司諫崔文湜啓曰,同僚齊避,今當處置,而其避辭,俱因前大司憲權大載問答說話而發。權大載,卽臣姻家,嫌不可處置,請命遞斥臣職。答曰,勿辭,退待物論。竝憲府謄錄
領府事鄭知和箚子。大槪,病勢甚重,連日不得進參於鞫坐,乞削臣職,仍治臣罪,以安微分事。答曰,省疏具悉卿懇。身有疾病,未參鞫廳,有何所嫌?卿其安心勿辭,從容善攝。仍傳曰,遣史臣傳諭。
右議政閔熙箚子。大槪,乞遞職名,以安微分事。答曰,省箚具悉卿懇。於卿少無所嫌,卿其安心勿辭焉。仍傳曰,遣史官傳諭。
禮曹判書吳始壽,吏曹參議睦昌明上疏。大槪,敢陳上年待罪政席時委曲,冀蒙恩遞事。答曰,省疏具悉。卿等,少無可嫌之事,勿辭,從速察職。
鞫廳罪人李有湞,同黨鉤問時,壓膝一次,不服。罪人李弘道,刑問,黨人鉤問,不服。罪人李弘祖,刑問一次,不服。
傳曰,領·左相·判義禁,引見。
罪人李弘道,刑問二次,同黨究問,不服。罪人李弘祖,刑問二次,不服。
有政。
吏批,以金澤爲監察,李成廈爲司宰主簿,權是經爲忠州牧使,李萬東爲監察,睦林儒爲司諫,李聃命爲兵曹參議,兪夏益爲承旨,李世亨爲監察,琴聖奎單付學正。
於昨日處置同僚也,以爲賞資還收之請,爭執之人停論無妨。雖未知物議之如何,而不必深嫌,故循例請出矣。卽伏見正言李玄錫避辭,則以物論非之,以有違臺體,而處置之言,元不及此爲言。臣之措語,果爲疎漏,而處置乖當之失,著矣,何敢晏然仍冒乎?請命遞斥臣職。答曰,勿辭,退待物論。
罪人李弘宇拿囚。啓。
府啓,引嫌而退。相避之法,在下當遞,請持平尹義濟遞差。答曰,依啓。
禁府,罪人金宇亨·朴世升·尹鳴道·趙亨耘拿囚。啓。
正言權歆啓曰,同僚避嫌,臣當處置,而臣於賞典還收停啓之時,適在呈告之中,雖不見其簡通,而同僚以私書來問,臣答之以停啓宜當之意。意見旣同,則簡問與私書,似無有別於其間,臣何敢晏然處置同僚乎?請命遞斥臣職。答曰,勿辭,退待物論。
鞫廳啓曰,罪人金宇亨,雖□出於弘道之招,弘道之言,有難盡信,刑推乎?敢稟。傳曰,觀其原情,旣無飾詐之事,凶書中,又有脅迫等語,則其不爲與知之狀,據此可知,分揀放送。
政院啓曰,端午帖,製述官磨鍊以入,而去春三朔,外任月課,亦已啓下。明日待開門,大提學金錫胄命招,端午帖出韻月課仍爲科次,何如?傳曰,允。
有政。
吏批,以申滈爲引儀,尹鑴爲大司憲,李湜爲掌令,安如石爲兵曹參議,羅愃爲兵曹佐郞,朴泰尙爲禮賓寺正,閔黯爲禮曹參判,孟胄瑞爲左尹,李徵龜爲奉常直長,崔恒齊爲承文著作,牟世茂爲校書博士,李命殷爲直講。
上在昌慶宮。停常參·經筵。
自昧爽至辰時,有霧氣。未時,日暈。初昏,白雲一道如氣,起自北方,直指天中,長十餘丈,廣尺許,良久乃滅。夜一更,流星出房星上,入巽方天際,狀如鉢,尾長三四尺許,色赤。五更,有霧氣。
吏曹啓曰,臺諫有闕,政事,取稟。傳曰,過國忌後爲之。
禁府,丁誠一拿囚。啓。
都承旨閔宗道再度呈辭。入啓。加給由。
禁府啓曰,逆賊有湞,旣已正刑,其子弘道·弘祖,則鞫廳事畢後,依法處絞,而其同生弟有㵑,則曾以光陵火巢內伐木造家之罪,流配於鏡城府,添其罪目而仍配,其姪弘式,方在推鞫之中,弘宇,自鞫廳今纔請拿,獄事結末後,當爲擧行。其姪弘義,則爲先定配單子書入,而結末後發配,其妻其子婦及孫與奴婢等,當依法爲奴,而本府典僕數少,不成貌樣,竝屬本府,何如?傳曰,允。
掌令李湜上疏。大槪,敢陳病狀,冀蒙恩遞,兼陳所懷事。入啓。答曰,省疏具悉。伊日筵中,聞長官之語,不過言及鞫廳說話而已云,而頃觀李壽慶避辭,敢爲推諉於長官。臺閣所爲,豈容如是,而處置請出,殊未穩當矣。爾之疏辭,誠爲得體,勿辭察職。
鞫廳罪人李弘道,壓膝一次,不服。李弘式,刑問一次,不服。
禁府,李弘義,富寧府,流三千里安置。啓。
罪人李弘道·李弘式·李弘宇·朴世陞·趙亨耘·尹鳴道,面質後,朴世陞·趙亨耘·尹鳴道,竝放送。
兵曹啓曰,今此進賀使一行,赴京時所把驛馬,必須前期分定,可無未及之患。竝把驛馬三十四匹內,忠淸道五匹,全羅道七匹,慶尙道十三匹,來月初一日,京中逢點,江原道五匹,咸鏡道四匹,七月初五日,直送安州,逢點之意,各道監司處,分付,何如?傳曰,允。
鞫廳三公以下,請對入侍時,獻納李壽慶遞差事,及成麟童放送事,榻前下敎。論化·貴一拿囚事,榻前定奪。
罪人論化·貴一拿囚。啓。
備忘記,伊日筵中,聞大司諫之言,不過言及鞫廳說話而已,李玄錫·權歆避辭中,亦不參聽云,而李壽慶避辭,敢爲推諉於長官,臺閣之風,豈容如是?殊甚駭然,罷職。
假注書李彦綱出使,代以李日翼差下。
請對入侍時,大司成李夏鎭所啓,課製取士,亦勸奬之道也。祖宗朝,舊有輪次公都會之規,而至于孝廟朝,變爲學製,每年取十六人矣。頃日李元禎,兼大司成時,欲復舊制,榻前陳達蒙允,而未及出於擧條件。依其時定奪,擧行,何如?上曰,依爲之。禮曹判書吳始壽所啓,旣罷學製,則四學兼敎授,似不當仍存矣。領議政許積曰,兼敎授罷之宜當,而四學米布之政,不可委之於分差之官。每朔末,會計磨勘於大司成,宜矣。上曰,依爲之。
上在昌慶宮。停常參·經筵。
自昧爽至卯時,有霧氣。巳時,日暈。自未時至酉時,日暈。
孝宗大王忌辰齋戒。
大司諫崔文湜啓曰,同僚相繼引避,處置歸臣,而正言李玄錫避辭以不待長官,徑先停論爲言。其所謂長官,卽指臣也,臣何敢晏然處置?請命遞臣職。答曰,勿辭,退待物論。
府啓,竝引嫌而退。不待長官,徑停前啓,雖非大段,亦涉率易。處置措語,未能詳盡,同僚再避,勢難仍在,嫌不可否,其勢固然。請正言李玄錫,司諫睦林儒,正言權歆,竝遞差,大司諫崔文湜出仕。答曰,依啓。
罪人李弘宇·論化,刑問各一次,不服。罪人李弘式,物故。罪人李弘道·李弘祖,烙刑各一次,不服。
以鞫廳罪人李有湸議啓判付內,旣知有湞可疑之迹,而不卽發告,似當依事目論斷,而但有湞之承服,專由於有湸之明白指証,後承之捕捉,亦由於有湸,則其不爲同謀之狀,據此可知,特爲減等,邊地定配。罪人李弘道·李弘祖,當日堂古介處絞。啓。
備忘記,弘道·弘祖,旣已緣坐,依法處斷,其餘罪囚,不可一向滯獄。李弘宇,依法文定罪,論化·貴一·繼宗等,別無可問之事,竝分揀放送。
鞫廳啓曰,今此逆賊有湞凶書中,謀逆情節,與冬春間都下騷屑之言,多有相符者。其排布之狀,決非幺麽一賊,一朝一夕,所可猝辦之事,而王法只行於有湞,同謀之賊,無一現出,神人之憤,不足以少洩,而弘道·弘祖,旣已處絞,弘式亦斃於杖下,鉤索凶黨,更無其路,在囚諸人,宜有處置之道。李弘宇,雖出於弘式·弘道之招,亦不質言其與知凶謀,而嚴刑二次,終始發明,一向加刑,殞斃可慮,誠如聖敎。以凶賊之姪子,自有緣坐之律,令禁府依例擧行宜當。論化,雖是凶賊親狎之婢,凶逆之謀,非女人所可與知,似無可刑得情之端。繼宗·貴一之囚推,只爲諸囚憑問之地,而諸囚旣已處置,今無結末之可待,似當分揀,伏惟上裁。傳曰,已悉於備忘矣。
禁府,李有湸,三水郡定配,罪人李弘宇,甲山府,流三千里安置。啓。
備忘記,今玆凶賊〈?〉,專由於李仁徵,則爲國盡忠之誠,極爲可嘉。李仁徵,依事目陞嘉善,給銀千兩,李休徵,特陞堂上,李聖徵,給銀百兩,以表嘉尙之意。其餘捕捉人及助捕人等,亦爲書啓。守禦廳謄錄
上在昌慶宮。停常參·經筵。
孝宗大王忌辰。
自午時至酉時,日暈。
兪夏益啓曰,明日常參·經筵,取稟。傳曰,只晝講。
上在昌慶宮。停常參,只晝講。
夜二更,流星出北斗星下,入巽方天際,狀如鉢,尾長四五尺許,色赤,光照地。
吏曹判書洪宇遠再度呈辭。入啓。加給由。
黃海監司書目,瑞興縣監盧銓,載寧郡守權大胤,與兵使盧錠,俱爲相避,照例稟處事。
掌令李湜啓曰,臣忝在憲職也,以前獻納李壽慶事,有所陳達。臣雖無似,言是臺章,則在壽慶,蟄伏省愆之不暇,而敢抗顔詣臺,反攻斥臣,不遺餘力。噫,壽慶之無嚴朝廷,又如是耶?雖緣特遞之命,其啓未及上聞,而旣已傳於政院,則臣固不敢晏然也。且臣以親臨殿講不通,方在問備中,尤不可冒居,請命遞斥臣職。答曰,勿辭,退待物論。
大司憲尹鑴辭職上疏。入啓。答曰,省疏具悉卿懇。風憲之長,不宜暫曠,卿其安心勿辭,速出行公。
都承旨閔宗道三度呈辭。踏啓字。
政院啓曰,新除授都承旨閔黯,與左承旨李德周,婚家相避,何以爲之?敢稟。傳曰,左承旨改差。
幼學李瀅等上疏。入啓。答曰,省疏具悉。疏辭予已知之,爾等退修學業。
有政。
吏批,以權斗紀爲載寧郡守,兪夏謙爲掌令,金海一爲承旨,河重圖爲瑞興縣監,權大載爲禮曹參議,金儁相爲正言,金鼎台爲司藝,李寅賓爲正言,閔宗道爲戶曹參判,閔黯爲承旨,睦林儒爲校理,李湜爲修撰,李漢命爲持平,鄭重徽爲判決事,洪有龜爲刑曹佐郞,李華鎭爲獻納,李煦爲司諫。
巳時,上御時敏堂,晝講。同知事睦來善,特進官鄭維岳,參贊官李鏶,侍讀官睦天成,檢討官吳始萬,假注書李日翼,記事官南致熏·李萬元入侍。上讀前受一遍,天成進講,自岷山導江至于告厥成功,音釋,上受畢,仍讀一遍。天成曰,或讀澧音禮,或音豐,未知何音爲是,豈以山澤之名而異音哉?上曰,然。澧水攸同,則音豐,此則爲禮,音各不同矣。至溢滿也,維岳曰,此滿字,不可泛看。非但水之現出處,謂之滿也,水之伏流而溢出者,亦謂之滿也。以下缺來善曰,上年失稔之餘,稅入不敷,而遠方漕運,越海而來,其無弊到泊難必,方以爲慮。今者平山·聖堂兩倉漕運,則無弊來納,群山·法聖兩倉漕運,亦於今明內,當到京江云,誠爲多幸矣。法典內,押領官領船五十隻,無弊來納,則有論賞之擧。故曾前鄭碩達等,以押領漕運,無弊來納事,伊時陳達於榻前,皆已蒙賞。今此聖堂倉押領官黔毛浦萬戶金泰興,連三年領納之穀,至於三萬八千四百餘石,合有依例論賞之擧矣。上曰,依例論賞,可也。來善曰,生民休戚,係於守令,不可不擇差,而定州乃關西名邑也。曾以文臣,極擇差送矣。今雖文武交差,如非武弁之中有聲望者,決難堪當,而新除授閔涵,昨日來辭於臣,觀其爲人,庸孱莫甚,問其履歷,未經一縣。如定州大處,豈如此之人,所可猝然承當,而能彈壓乎?臣未知臺諫何以置之不論也。上曰,未見閔涵,不知其爲人之如何,而外貌雖庸孱,亦有善治者矣。來善曰,雖然,如此之人,則決難堪任矣。上曰,已赴任耶?來善曰,未及赴任。若此庸孱之人,雖下去,不久必敗還,徒貽迎送之弊,不如不遣之爲愈也。上曰,然則改差。來善曰,凶賊捕得,可謂快矣,而但其人,凶惡特甚,渠之徒黨,終不得一人而正刑,事還不快。當初李㒖推鞫時,柳偉云,凶人初七日入去云矣,今聞凶人之言,則以初六日入去云矣。上曰,李㒖則以爲初八日傳書,而凶人則以爲初六日傳書云矣。來善曰,臣聞鄭維岳之言,有一都監砲手,知凶賊所居之處,來告於哨官,則其哨官,終始稱托,不爲進告云。其哨官所爲,極爲驚愕,而自都監只爲決棍云,此罪豈止於決棍而已乎?所當依律定罪矣。維岳曰,臣在鞫廳時,詳聞之矣。所謂哨官,卽權瓚也。李仁徵弟聖徵,當初來接於都監砲手家,其砲手得聞聖徵之言,卽爲來告於權瓚,瓚,托以入直,不爲進告於大將。出番之後,更爲來勸,則托以困憊,又不進告云。凶賊捕捉,是何等重事,而又有購賞之擧,則虛實間,渠當隨聞來告,而終不動念,其爲無狀莫甚。其時大將,欲爲入啓處置,則領相止之,只爲決棍汰去矣。上曰,凶人不得,至於重賞購捕,而權瓚,再聞砲手之言,終始稱托,不卽來告,極爲駭愕,拿問定罪,以上燼餘睦來善曰,各司官員怠棄職事,所掌貢物,全不收捧,而日就凋弊,事極寒心。臣於丙辰年,陳達其弊,有査覈之擧矣。厥後各司,仍踵前習,不爲修擧,殊甚可駭。歲雖凶歉,詳定貢物之價,別無所減,主人輩依數受食,而貢物則不爲備納該官,亦不督捧,徒守虛簿,事甚未妥。積年未收貢物,雖難一時畢捧,每於貢物價受出之時,量其國用,輒卽收捧,開錄報知之事,纔已分付各司,而各司長官,身無所管,凡事專委於該官,別無糾檢之事。自今以後,長官每朔六日,定式開坐於本司,糾察各掌之事,以爲修擧之地,而坐不坐擧案,使之進呈本曹,憑考其勤慢,何如?上曰,如是定規,事甚着實。長官開坐本司,檢飭諸務事,分付可也。出朝報
晝講時,維岳曰,納秸服之吐誤七字缺獨言服乎?秸與服,分爲二句讀,可也。臣嘗聞之,在七字缺諺解時,諸人,分日修正,未嘗一處聚議,各以己見爲之,故懸吐或有好處云矣。天成曰,維岳之言,似是矣。上曰,侯服五百里,分三等,其下只分二等,於此可見內外之分也。天成曰,自上覽矣。來善曰,小臣無一才智,而當此重任,極爲憫慮矣。戶曹重地,錢穀是掌,而文書甚爲虛疏。以外方各官言之,雖是十室殘邑,守令交替之時,必有交替文書,而戶曹則無之,故或有稱貸,年久未償者,則無考見文書,未免閪失之患。且臣選出外方未捧之秩,則其數極多,今若盡爲徵捧,則足支一年之用,而當此凶歲,勢難盡捧矣。各種之中,如生魚物之類,色味易變者,亦難豫爲捧置矣。二行缺坐不坐擧案,使之進呈本曹,憑考其勤慢,何如?上曰,缺坐起不爲糾檢,殊非設官之意,依爲之可也。來善曰,各司進排缺難支,故有用後還下之規矣。今以一事言之,諸上司劑藥之時,缺布,取用於濟用監,篩藥之後,還下本監,則可爲後日之用,而上司不爲還下,各司下人,亦不敢還推,此實難繼之道也。今後則四字缺雜物,如不用後還下,則雖上司下人,這這治罪事,奉承傳施行,何如?上曰,依爲之。上曰,發蹤指示者,人也。當初重賞購捕之說,誰先發言耶?維岳曰,其時諸人,共議而爲之,豈有先發者乎?且爲日已久,不能記憶耳。來善曰,有湞家産,籍沒而來,其中有砲手器物十字缺失,有砲手三人,故此乃砲手之物也。三行缺其砲手以有湞形貌酷似,購捕者極以缺愛云,數字缺有湞家,則必知其貌樣。且聞其極憂云,而終不來告,其砲手事,尤缺手爲誰知其名耶?來善曰,姑未聞知,而自都監似當有缺皆退出。
上在昌慶宮。停常參·經筵。
謝恩,都承旨閔黯。
禮曹判書吳始壽上疏。大槪,猝得血病,症勢危劇,冒死陳情,本·兼諸任,冀蒙恩遞,以延殘喘事。答曰,省疏具悉卿懇。卿之疾病,予已詳知。兼帶金吾之任,當勉副,卿其安心勿辭,調理察職。
傳于權愈曰,昨日筵中,權瓚拿問事下敎,而擧行條件,尙不書入。年少輩怠慢之習,殊甚可駭,當該注書,從重推考。
兵曹參判鄭維岳上疏。大槪,昨日榻前所達言語,未免有差誤,請治臣罪事。答曰,省疏具悉。傳聞之爽實,不必爲嫌,卿其勿辭察職。
傳曰,今日晝講停,大臣·備局堂上引見。
平安監司書目,亟罷臣職,以爲藩臣不能守法者之戒事,上疏上送事。啓。答曰,省疏具悉。與置諸放秩者有間,卿其勿辭察職。
禁府,權瓚·柳星昌拿囚。啓。
假注書尹弘离書啓,臣承命,往諭于行吏曹判書洪宇遠,則以爲滓穢賤臣,重被人言,縮伏城外,方俟誅譴,而千萬意望之外,遽降史官,傳諭聖旨,俾臣卽爲入來,惶感震越,罔知所措。謹當投進一疏,以達所懷,不勝隕越云矣,敢啓。傳曰,知道。
傳曰李鏶曰,史官一員待命,騎馬三匹卜馬二匹立之。長陵忌辰祭所內摘奸。
丁昌燾啓曰,告廟後頒敎事,旣已定奪矣。敎文,大提學當爲製進,而方有江都往來之事,勢未及撰出,令提學代撰似當。大臣之意如此,敢啓。傳曰,依啓。
有政。
吏批,以李益泰爲順天府使,權歆爲兵曹正郞,朴廷薛爲杆城郡守,尹義濟爲兵曹正郞,柳重起爲定州牧使,吳挺緯爲判義禁。
引見時,上曰,去月二十日後,至今不雨,此正兩麥發穗之時,極可慮也。大運曰,聞兩麥發穗者,過半槁白云,將來成熟,似必不實矣。積曰,兩麥幾盡成實,猶不至於全棄,水田則尙多未及播種者,此最可慮也。榏曰,臣蒙恩省墓,往來歷路,目見兩麥已有枯黃之漸,將來成熟,似必不實。且久旱地堅,犂不入土,故缺耕,絶無耕種處矣。大運曰,民事罔極,前頭之事,大可慮也。積曰,臣居缺故未嘗絶水,雖上年之大旱,井泉不渴矣,今年則姑不至甚缺無水云,豈連年大旱之餘,地脈枯渴而然歟?二行缺自上特爲晝講,臣實不知聖上之勤於學數字缺恧之至,上在宮中,雖遇名節,不爲遊宴,推此可知缺莫大之福也。大運曰,聖上之勤於學問若此,而但國事漸至缺極,農事連年大凶,天災如此,須存寅畏一念,以爲敬天之本,宜矣。缺曰,敬天之道,則常以上帝若臨之意,操存不忘,憂民之道,則爲缺先矣。上曰,雖不同謀,而知情則必矣。大運曰,此漢必聞後承之言,而終不來告,其罪殺無赦。上曰,承立在於禿音耶,在於京家耶?大運曰,此人砲手,必在京家矣。上曰,不在禿音,則似不知情矣。積曰,上敎當矣。渠不在禿音,則凶人入去江都缺時,雖或不知,疤記購捕之後,則渠旣詳知凶人容貌,而終不來告,其爲情狀,誠極可惡矣。大運曰,此獄事,若得徒黨而盡治,則如此之類,雖或手反缺者,死者只有湞一人,而不得治其徒黨,尤爲痛惋,此人必缺可容恕也。上曰,問於兩司·玉堂而處之。三行缺錫胄曰,此非以有湞婢夫而殺之也。都監軍士,異於他人,則缺死之人,而知賊之所在,不爲來告,如此軍士,將焉用哉?大運曰,三司缺各異,唯在自上斷而處之。上曰,備局諸臣之意,何如?錫胄曰,缺赫然之意,欲立軍法,不殺此人,則無以號令矣,三字缺此人以軍士,知而不告,尤爲痛駭,必殺無赦。榏曰,此則與有湞他婢缺同,梟示宜當。元禎曰,李弘祖,知其父之凶書,而終不吐實,此人雖知江都入去之事,豈肯遽爲直招乎?訓鍊軍士爲國心膂,異於他人,而知而不告,宜殺無赦。大運曰,臣意則以爲,不必鞫問。國法·軍律,此人皆犯之,直爲梟示,可也。上曰,人命至重,若不往江外,而長在京中,則或恐有不知之事,故欲思而處置矣。積曰,聖德至矣。然此人則異於他人,罪不可赦矣。上曰,決棍百度,何如?大運曰,此非決棍之罪也。積曰,決棍百度,則必無生理矣。大運曰,等死耳,寧立軍律而誅之,豈可容恕乎?積曰,若凡民則似或不至於死矣。大運曰,雖凡民,其罪豈有可生之道乎?上曰,以軍兵而不告,依軍律梟示,可也。積曰,軍中梟示,必周示軍中,而柳赫然,今方病重,不能往習律,此人姑爲拘留,以待赫然病差,習陣時梟示,何如?大運曰,累日拘留,不無逃逸之患,令中軍聚軍而梟示,似爲無妨,何必如是?待赫然差病,習陣時梟示,未爲遲也。上曰,依爲之。積曰,頃日所達之言也。上曰,部官事耶?四行缺汰去矣,昨日筵臣以爲不當云,蓋權瓚,只是迷劣之人,而非五字缺仁徵,二十四日暮後,來告守禦大將,二十五日曉,往捕有湞,其軍士缺去成功,來告權瓚,瓚答曰,近來捉來之人,皆爲歸虛,此人狀貌,雖云最缺近,似未知其實。且難於擅離直所,不爲來告缺矣。上曰,入直之時,則托以難於擅離,不爲來告。出直之後,更爲來勸,而又不進告云,極爲無據矣。積曰,再度來告之言,傳者之語,其軍士則李茂生稱名者也。其時旣以捕兇人事,出去則又爲來言者,是虛言矣。上曰,當觀其原情而處之。積曰,懸賞購捕之事,當初畫策之人,欲爲論賞云,是耶?上曰,昨日晝講時問之矣。積曰,其曰先言者,承旨也。上曰,兪夏益矣。積曰,是也。雖然,此則異於李仁徵輩,豈可以此論賞乎?兪夏益,爲人明敏,實爲可用,而若以此而論賞,則不但非待文臣之道,亦涉過濫矣。上曰,爲國設策,實爲深嘉。大運曰,此豈設策乎?有所懷而仰達,其言之見用,已爲榮幸,若以此而論賞則濫矣。且文官則異於武臣,以如此之事被賞,則人以爲恥,此缺數字後,恐趑趄而不復言矣。
巳時,上御時敏堂引見時,領議政許積,左議政權大運,兵曹判書金錫胄,工曹判書吳挺緯,刑曹判書鄭榏,右參贊李元禎,右副承旨李鏶,大司諫崔文湜,掌令趙祉錫,校理睦天成,假注書李日翼·許墀,記事官南致熏·李萬元入侍。大運曰,天久不雨,日氣甚熱,聖體,若何?上曰,無事矣。大運曰,兩慈殿氣候,亦何如?上曰,安寧。積曰,昨日晝講時,因筵臣陳達,砲手之居在有湞家行廊者,言于主將處置事,命下矣。臣曾與柳赫然,往復相議,則砲手李楫爲名者,非其婢夫,上年十二月,借入於其行廊空間,而十二月,因事受由,下去江原道,以病留滯,今三月十五日,始爲還現,而有湞,長在禿音之家,元不見面云者,不無其理,而況旣入其行廊,則不可謂全然不知而置之,令大將決棍三十度似當。李承立則爲有湞婢夫,至於十年之久,而上年春,移入其行廊,則有湞容貌,非不詳知,而大將詳錄凶人容貌,遍給軍卒,使之譏捕,凡爲軍卒者,孰不欲捕得,而今此承立,旣知其容貌,無意現告,殊無國家養兵之意,其爲痛駭,不比凡民。故柳赫然之意,則必欲梟示軍中,以正軍律。臣又與諸臣相議,則亦皆以爲不可不梟示云矣。大運曰,傳給凶書曲折,有湸旣已得聞於後承,則後承豈有獨言於有湸,而不言於其班奴之理乎?以國家素養之軍,當此購捕之日,知而不告,誠極痛惋,不可不梟示矣。金錫胄曰,柳赫然,昨日遣其軍官,亦問於臣矣。旣以都監軍士,知其容貌,而違令不告,則不可不梟示,以正軍律矣。上曰,以都監軍士,知而不告,梟示宜矣。李楫,亦令大將,決棍三十,可也。積曰,前日小臣有誤達之事矣。皇帝犯諱及歲幣燒火事,衙門皆請議處,而皇帝竝令勿論。此兩件事,皆當有謝恩之擧,故臣以此意陳達,分付該曹矣。今聞譯官之言,則歲幣燒火事,禮部之官,以皇帝之命,招致使臣於午門之外,而言曰,爾國必有以此,謝恩之擧,其弊不貲,使臣代行謝恩之禮宜當云,故使臣,跪叩謝恩而退,而此一款,落漏於狀啓中云矣。大運曰,此非領相之誤達也。積曰,聞使臣欲於還朝後,言此曲折於大臣,而還朝之後,卽爲被論,不得相見,故未及言之云矣。大運曰,此則使臣忘之,而未及言也,其間豈無相見之時乎?積曰,此一款,則勿爲謝恩,皇帝之名,在於遺詔云,而考之承文院文書,亦爲不記矣。錫胄曰,臣考見則果有其時遺詔,而未及詳察矣。積曰,使臣旣漏此一款於狀啓,又不通報於臣等,殊涉不察,推考,何如?上曰,依爲之。積曰,忠勳府,時無有司堂上,所當差出,而卽今承襲君,只有晉善君姜碩賓。韓興君李汝發。宗室晉平君澤三人,而碩賓則方任統禦使,汝發及澤,二人中一人,爲先差出有司堂上,何如?大運曰,勳府有司堂上,本是三員,而今以大臣之言差出,則先以李汝發一人差下,似當矣。上曰,忠勳府有司堂上,以李汝發差下,可也。積曰,凶賊有湞,居在南部,不能譏察之部官,似當論罪,而其時鞫廳之議以爲,漢城府之抄出者,自四十以上至五十七歲爲限,而有湞,年過六十,故不在於漢城府抄出之中。部官之不能摘發,宜若無罪云,故頃日登對時,以此意陳達矣。到今群議皆言,事目中雖是客子,如有狀貌彷彿者,這這捕捉來現之意,明白分付,所當着實擧行。況有湞狀貌極凶怪,與凡人絶異,表表可知,且其年歲,有若纔過五十者然,而終無現告之事,其不着實譏察之狀,據此可知,雖不可處以重律,亦不可全然置而不論。部官竝與其里都·副尹及洞內行首有司,文書與其五家統內家長,一倂囚治,以懲其罪,以礪日後宜當云,此言誠是,今此入侍諸臣之意,亦皆如此。部官及都·副尹中,士夫則拿問定罪,其餘則令攸司囚禁,分輕重稟處,何如?上曰,依爲之。積曰,兇賊有湞,捕得正刑,可謂幸矣,而其徒黨則緣有湞之凶惡特甚,終不得現發一人,此則臣等不善究覈之罪也,不勝惶恐。大槪凶賊伏法者,雖只一人,渠輩常以宗統嫡統,公然倡說,而其凶書中,旣以此爲謀逆之宗旨,有湞承服之招,亦以宗統失位爲言,可知凶謀根柢之已深,必非一朝一夕之故,非如他賊之比也。群議皆以爲。如此劇賊,旣已正刑,則不可不告廟頒敎云,其言誠是,臣意亦然,下詢于入侍諸臣而處之,何如?大運曰,當初邦禮旣正之後,宜卽告廟,而因循不爲,終致謀逆之變,其爲凶慘,何可盡陳?有湞雖已伏法,其徒黨之潛伏者必多,而終不得一人而治之,此尤可痛,凶賊伏法之後,告廟頒敎之擧。不可少緩也。錫胄曰,考見文書,則討逆之後,例皆有告廟頒敎之擧,如濟州賊吉云節,不知何時之賊,而就捕正刑者,只是二人,其時亦爲告廟頒敎,百官各加一資。旣已治逆,告廟頒敎,自是應行之事矣。吳挺緯·鄭榏·李元禎·崔文湜·趙祉錫·睦天成,合辭而對曰,討逆之後,告廟頒敎之擧,不容少緩,臣等之意,亦無異同矣。上曰,討逆後告廟頒敎,是應行之規,令禮官擇日擧行。積曰,頒敎文,大提學當爲製進,而兵曹判書金錫胄將往江都,及其未發之前,使之製進,何如?大運曰,告廟祝辭及頒敎文,以因時烈輩所倡,宗統嫡統之說,而釀成此變之意,措辭製進,宜矣。上曰,依此爲之,而初九日命招,製進,可也。上曰,今聞吏曹判書洪宇遠有長往之意云,此不過言語間相較之事,以此何至於決去就乎?卽爲入來,以副予望之意,遣史官傳諭。趙祉錫啓曰,卽者大臣,以鞫廳罪人貴一供辭,不爲載錄於文案之故,引咎於榻前。臣以參鞫臺官,何敢晏然?請命遞斥臣職。上曰,勿辭,亦勿退待。又啓曰,新除授掌令兪夏謙,時在江原道杆城郡任所,請斯速乘馹上來事,下諭。上曰,依啓。崔文湜啓曰,以貴一招辭刪去事,掌令趙祉錫,旣已引避,臣亦參鞫者也,不可晏然仍在,請命遞斥臣職。上曰,勿辭,亦勿退待。又啓曰,兔山縣監金孝純,目不知書,政委下吏,吏緣爲奸,民受其害。西來之人,莫不傳說,此非泛然風聞之比,請兎山縣監金孝純罷職。上曰,不允。又啓曰,新除授司諫李煦,時在江原道春川地,請斯速乘馹上來事,下諭。上曰,依啓。元禎曰,柳澈與許堅憑問,而堅是朝官,故囚推於本府矣。許堅旣放之後,則卽爲移送刑曹,可也。臣始赴金吾之坐,以此爲言,則判義禁吳始壽,亦以爲然,而旣經刑推之後,請移本曹,事有未安云,故臣亦隨參於刑推之時,而揆以法例,則不當仍囚禁府矣。積曰,臣於此獄,嫌不敢仰達。柳澈負犯,不至於死律,特以事關大臣家之故,自上有斷以死罪之敎,其家之擊錚稱冤,想亦以此,而移送刑曹之說,固爲得體矣。上曰,移送刑曹,可也。元禎曰,臣待罪禁府,有覈啓失當之事,陳疏待罪,繼而尋單矣,旋値推鞫之擧,不得不冒昧行公,而李浡·鄭東龍,以一般罪目,李浡則入於平安道稟秩中,故請放,而自上減等徒配,東龍則入於全羅道別單,故不能通瀜參考,以不可輕宥之意覆啓。國家用法,不宜若是之不均,惶恐敢啓。上曰,鄭東龍,一體減等,可也。以上燼餘朝報參謄
入侍時,權大運所啓,司僕分養馬上來,則先使禁軍·訓局馬兵·御營軍等,從其所擇執而許給,其馬之好可知。且自戶曹,每朔給太九斗,粥米六斗,則可以善養,而無致傷之事,而其馬料,則用於他處,而以其馬或載卜物,或借人驅逐,瘦瘠病傷,則還納本寺,更受他馬。以其非自己所備之馬,換得不難,故不善喂養,而無數虐使,以致如此,誠極痛駭矣。領相兼帶司僕時,以訓局都提調之故,如此之類,從重治罪,此弊少減云矣。卽今金錫胄,諸軍門竝皆兼帶,且是本寺提調,軍兵所授之馬廋病者,亦令金錫胄,毋論訓局軍兵,從重決棍宜當。且甚者,或一年再度還納而改定,尤極可駭,此則一切防塞,何如?金錫胄曰,禁軍則臣固杖之,而訓局則臣不可任意決罪矣。權大運曰,若有成命,則可以奉行矣。上曰,依爲之,而訓局軍馬之病瘠者,兵判亦從重決棍,一年再換者,一切勿許,可也。訓局謄錄金錫胄所啓,江都墩臺四十餘處,今可完畢於今月旬前,而其中有平地處所,起築甚難,未免差遲,然此亦可畢於十二三日之間云矣。土石之役,旣已盡力,而卽今繼有四十八門朴鐵打造之事,非但功役之極難,以物力言之,本廳自當初浮石所用薪鐵之數,將至四萬六千餘斤,今此朴鐵所入,又將不下二萬餘斤,合爲七萬斤矣。二十門朴鐵,則本自京廳,罔夜打造,而其餘二十八門,則大小將領及役軍,竝皆撤還之後,姑令江都,取出本府所上薪鐵,從容打造,次第成門,着鐵而懸之,似爲便當。薪鐵則自本廳計其所入,還爲備償,料布亦當限日以給矣。上曰,下往之後,與江華留守相議,依此爲之。備局謄錄
引見時,上曰,李㒖,留書二日,而後始傳,此事可疑矣。大運曰,李㒖,必是同謀之缺逆賊而何?積曰,後承言初六日傳書,而有湞則以爲缺傳書云,此必與之同謀而爲之也。其情狀誠甚可痛,而李㒖之六字缺也。大運曰,此事皆出於怨國,其植根也深,非他賊之比也。積曰,渠輩宗統嫡統,公然倡說,而其凶書中,旣以此爲謀逆之實志,有湞承服之招,亦以宗統失序爲言,此賊之根柢已深,而非一朝一夕之故,據此可知也。上曰,觀其凶書,尤極痛惋矣。大運曰,此賊同黨,寔繁有徒,而終不得其一人,不知今有幾人,潛伏輦轂之下,後慮尙多矣。上曰,同黨必有之,而但未得現發耳。積曰,其同謀之人,則雖不得治之,而有湞伏法之後,奸黨必皆散落,今則似無後慮,而此賊異於他賊,其根已深。群議皆以爲,如此劇賊,旣已正刑,則不可不告廟頒敎云,其言誠是,臣意亦然。下詢于入侍諸臣,而處之,何如?大運曰,當初邦禮旣正之後,若卽告廟,則必無此事,而因循不爲,終有逆賊之生心,其爲缺大殿,政院·玉堂問安,答曰,知道。勿爲問安。半行缺左相意啓曰,臣等於議斷大辟之半行缺推之,則承立之爲有湞婢夫,已至十年,半行缺廊,詳知有湞之容貌,而有湞,往返江都之半行缺購捕之下,終不捕告,旣不有朝家頒布之事,七字缺之約束,其爲駭憤,非復凡民之比,故臣等頃於入侍時,依柳赫然之言,請梟示警衆矣。今因大臣箚辭,更加詳議,則常時用刑,與行師臨陣之時有異,直斷軍律,或涉過重。令其主將決棍百度,以警軍中,何如?傳曰,以梟示爲過重,則軍中百度決棍,必有隕斃,殊無減死之意,特減五十度,可也。已上燼餘
上在昌慶宮。停常參·經筵。
仁祖大王忌辰齋戒。
丁昌燾啓曰,來十一日輪對日次,取稟。傳曰,爲之。
李鏶,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
備邊司啓曰,左部右司後哨軍李楫,移接凶人之行廊不久,去年十二月,因事下送江原道,今年三月十五日,還現軍門,凶人面目行止,或不無不知之理,雖不能告知於軍門,容有可恕之道,決棍三十度,放送之意,敢啓。傳曰,知道。備局謄錄
上在昌慶宮。停常參·經筵。
仁祖大王忌辰。
藥房啓曰,小雨纔過,日氣蒸熱。伏未審聖體,若何,而兩慈殿氣候,亦復何如?臣等無任區區之慮,敢來問安。答曰,兩慈殿氣候安寧,予亦無事矣。
兩慈殿·中殿,藥房問安。答曰,知道。
禁府,許瑛·李尙明·閔燾·尹以復拿囚。啓。
傳于金海一曰,逆賊有湞家舍田畓,李仁徵處賜給事,言于該曹。
右議政閔熙箚子。大槪,敢陳淺見,冀蒙裁處事。入啓。答曰,省箚具悉卿懇。承立之論以一罪,予以爲過重矣,卿之箚辭又如此,卽令大臣更議稟處。箚末事,實合事宜,當依箚辭施行焉。
備邊郞廳,以領議政意啓曰,再昨登對時,有湞京家洞內都·副尹以下,則自禁府刑曹推治,鄕家都·副尹·面任等及其統內家長,則自本道推治事,定奪矣。昨日入侍注書,以擧行條件,草送示於臣,鄕家面任等推治一款,落漏不記,而臣亦矇然不察,只改其文字之差謬處,而還送矣。今見朝報,始覺其落漏,不勝惶恐。此一款,令政院付標,添書於擧行條件中,以爲分付擧行之地,何如?傳曰,允。
丁昌燾啓曰,頒敎文,因右議政閔熙箚子,令大提學製進事,命下矣。依初六日,大臣·備局堂上引見時,擧行條件,明日當爲命招製進,而頒敎吉日,旣定於今十五日,則明日製進,似涉太早,來十一日待開門,大提學金錫胄牌招,使之製進,何如?傳曰,大提學,將有江都之行,雖似太早。明朝牌招製進,可也。
丁昌燾,以禮曹言啓曰,逆賊有湞,旣已正刑,告廟頒敎吉日,令禮官擇日擧行事,命下矣。卽使日官推擇,則初九日·初十日,國忌齋戒相値,十一日·十二日·十三日·十四日,皆有大段拘忌,十五日爲吉云。吉日雖似差遠,旣無不卜日之命,則勢將以此日擧行·十五日曉頭,先行遣大臣告宗廟祭,同日巳時頒敎事,知委擧行,何如?傳曰,依啓。又啓曰,取考本曹謄錄,則甲申·辛卯兩年討逆之後,皆請告廟,頒敎陳賀,而因特敎,權停陳賀,只行告廟頒敎。丙戌年姜獄之後,則陳賀亦爲循例擧行矣。今此告廟頒敎,旣已擧行,則陳賀一節,亦不可不定奪,以竢睿裁,何以爲之?敢稟。傳曰,陳賀則權停,可也。
上在昌慶宮。停常參·經筵。
太宗大王忌辰齋戒。
夜四更五更,坤方艮方,有氣如火光。
藥房啓曰,卽伏聞醫官所傳之言,自上有感冒之候,頭部微疼,且有煩熱之候,臣等不勝驚慮之至。卽與御醫等入侍診察,詳知症候,議定當進之劑宜當,敢來問安,竝此仰稟。答曰,依啓。
大殿,政院·玉堂問安。答曰,知道。勿爲問安。
藥房再啓曰,臣等退與諸御醫相議,則皆以爲感冒諸症,雖不大段,微熱有時升降,此是未盡和解之致。小柴胡湯,加乾葛·麥門冬·知母酒炒各一錢,山梔炒·黃蓮酒炒各七分,連進三貼,以收快效,宜當云。此藥三貼,劑入之意,敢啓。答曰,知道。
李鏶,以備邊郞廳,以領·左相意啓曰,臣等於議斷大辟之擧,非不欲十分敬愼,以理推之,則承立之爲有湞婢夫,已至十年之久,而自上年春,入居其行廊,詳知有湞之容貌,而有湞往返江都之事,亦無不知之理,而物色購捕之下,終不捕告,旣不有朝家頒布之事目,又不遵主將嚴飭之約束,其爲駭憤,非復凡民之比,故臣等頃於入侍時,依柳赫然之言,請梟示警衆矣。今因大臣箚辭,更加商議,則常時用刑,與行師臨陣之時有異,直斷軍律,或涉過重令其主將決棍百度,以警軍中,何如?傳曰,以梟示爲過重,則軍中百度決棍,必有殞斃,殊無減死之意,特爲減五十度,可也。
入診時,左議政權大運所啓,臣在藥房,金錫胄以爲,有湞之妻子及奴婢,竝屬禁府,爲其奴婢,有湞奴婢,則雖在京中,固無所妨,而其妻子,則如是惡逆之種,不可仍置輦轂之下云,此言誠是矣。若使仍在京中,則必有代役之事,而渠則自在其家而閑遊,與平人無異,寧有是理?其妻及子婦·未嫁女·孫子等,竝依例,遠道殘邑奴婢,定屬,何如?上曰,依爲之。又所啓,司僕寺郞廳·僉正則掌馬政,判官則掌錢穀,而印信只有一箇,故僉正,執持行用,錢穀出入之間,判官則無印信,事甚虛疎。郞廳印信一箇,又爲鑄給,令判官行用,何如?上曰,依爲之。上曰,頃觀大靜縣監李升成上送遞任馬,則甚爲不好。濟州素是産馬之地,若別擇豫養,則不宜若是,而苟充封進,推考。以上朝報燼餘竝謄
上在昌慶宮。停常參·經筵。
太宗恭定大王忌辰。
藥房啓曰,伏未審夜來聖體,若何?感冒之候,湯劑連進之後,其已和解乎?伏聞醫官所傳之言,昨日午後,則頭疼煩熱等症,不爲更發云,無任喜幸,而臣等猶有憂慮之心,敢來問安。答曰,知道。感冒之候,不爲大段,勿爲問安。
政院啓曰,自上方在未寧之中,平復間視事,頉稟。傳曰,知道。明日輪對亦停。
備忘記,噫,生民之休戚,係於獄訟之公不公,不可不明審也。近來擊錚呼冤之紛紜,必由於方伯及守令,或牽於私意,或拘於形勢,知非誤決之致如此,而民安得不疾首蹙頞乎?至於秋部詞訟之積滯,亦莫甚於近日,或不無牽制私意,遷延歲月,趁不回啓,良可寒心。自今以後,京外訟官,毋踵前習,各別惕念,從公處決,俾無呼冤之弊,而如是嚴飭之後,若不遵法令者,當論以重罪之意,下諭于八方。刑曹及漢城府·掌隷院,亦爲分付。
自巳時至未時,日暈。以上燼餘朝報竝謄
上在昌慶宮。停常參·經筵。
卯時,有霧氣。自辰時至酉時,日暈。
下直,所江僉使李泰英。
工曹判書吳挺緯上疏。大槪,金吾寵擢,決難承當,乞收成命,以重官方,以安微安事。答曰,省疏具悉卿懇。卿其安心勿辭,速出行公,俾無滯獄之患。
陽城居進士趙頤灝上疏。大槪,敢陳管見,冀蒙察納事。答曰,省疏具悉。朝家處分之事,非爾所知,何如是起鬧乎?
戶曹參判閔宗道上疏。大槪,一語妄發,攻斥四至,新命之下,有難晏然,乞遞職名,以謝人言事。答曰,省疏具悉。李瀅等之投疏,予未知穩當矣。別無深嫌之事,卿其勿辭察職。
吏曹判書洪宇遠上疏。答曰,省疏具悉卿懇。文學雅操,無出卿右,以一時語言之過激,不宜便決去就。卿其安心勿辭,從速入來察職。
傳曰,近因鞫獄,累日廢坐,必多積滯之患。判義禁疏批已下,卽爲牌招開坐。
謝恩,判義禁吳挺緯。
司直柳赫然上疏。答曰,省疏具悉卿懇。卿以年老宿將,疾病猝爾危谻,予甚慮念,神明所扶,旋有勿藥之效,還切喜幸。年齡雖高,筋力尙旺,卿其安心勿辭,從容調理行公。
院啓,請兔山縣監金孝純罷職。措辭見上濫騎驛馬,與受同罪。故前咸鏡監司李元祿,以其子與軍官濫騎之罪,旣被功減徒配之律,而乃者前統制使尹天賚之子鳴商,公州營將尹時達之軍官李麟昌·李弘井等,俱以濫騎,或流或徒,而尹天賚·尹時達,則獨免私與之罪,朝家用法,固不當若是其不均也。請前統制使尹天賚,公州營將尹時達,竝依律定罪。答曰,不允。末端事,依啓。
政院啓曰,憲府照律公事十七度,今日來呈,而該房承旨捧入矣。還判付書入之時,更爲詳審,則其中檢閱李萬元,統制使李仁夏,全羅監司柳命賢等照律公事,掌令趙祉錫,不爲着署,臣以代房,亦難免不察之失,不勝惶恐。憲府當該色吏,推問,何如?傳曰,允。
禮曹參判權大載上疏。大槪,循例相規,反被詆斥,本職兼帶,竝賜遞免,以快人意事。入啓。答曰,省疏具悉。頃日避辭中措語,未免失當矣。勿辭察職。
備邊司郞廳,以領·左相意啓曰,討逆頒敎文,大提學金錫胄製述,而其中語意,不無未盡處,故臣等趁早會坐於本司,招集右參贊李元禎,藝文提學李夏鎭,吏曹參判吳挺昌,戶曹參議權瑎,與金錫胄相議,改撰數句後,錫胄則仍爲出往江華,而右相病不能來參,故以其草本送示,則以爲所改處,猶未妥帖云。又令夏鎭·挺昌·瑎等改之,而日勢已暮,今日不得書入之意,敢啓。答曰,知道。
吏曹啓曰,水原府使柳命堅,旣已瓜滿,依近例令,備邊司議薦,何如?傳曰,允。
上在昌慶宮。停常參·經筵。
李鏶,以都摠府言啓曰,副摠管朴信圭,除標信,漢城府坐起進去之意,敢啓。傳曰,知道。
執義權迪三度呈辭。入啓。遞差。
掌令趙祉錫啓曰,臣昨伏見政院啓辭,檢閱李萬元,統制使李仁夏,全羅監司柳命賢等照律公事,臣不着署,至有本府該吏推治之擧,臣不勝惶恐之至。昨日公事封進之時,臣親自點檢,又使下吏逐張考閱,而終未覺知,臣之不謹不察之失著矣。昨緣日暮,今始來避,所失尤大,何敢一刻晏然於臺席乎?請命遞斥臣職。答曰,勿辭,退待物論。
持平李漢命·裵正徽啓曰,卽者同僚,以不着署於照律公事事,引避退待,而臣等同參捧入,則不察之失,亦所難免,何敢晏然處置乎?請命遞斥臣職。答曰,勿辭,退待物論。
院啓,竝引嫌而退。不署照目,難免不察,嫌不處置,其勢固然。請掌令趙祉錫遞差,持平李漢命·裵正徽出仕。答曰,依啓。
傳曰,近日政官,必日晩後入來,殊甚怠慢,政院各別申飭。
吏曹啓曰,臺諫有闕,政事,取稟。傳曰,明日爲之。
兩司合啓曰,天無二日,家無二尊,此天地之常經,而春秋之所以大一統也。恭惟我孝宗大王,由儲貳而履至尊,主宗廟而撫臣民者,十年以久,而顯廟聖繼,殿下神承,宗嫡之統,孰正於此,而惟其王法,不嚴於討罪,是以奸情,益肆於務勝,必曰,嫡統固嫡統,庶子固庶子,是非雖屈於一時,公議可伸於百代,自羞悛改之爲屈,必欲貶奪而乃已,自古及今,安有以國爲名,而嫡統不歸於邦君者哉?當初時烈之論禮也,不但以體而不正之賤稱,加之於孝廟,而至引檀弓免·子游衰,皆以爲嫡統不嚴之訂。夫檀弓之免·子游之衰,皆所以嘲其舍孫而立子也。時烈此論,在仁祖擇賢樹儲之日,則猶可也,夫旣臣事孝廟,而爲此言於孝廟賓天之後者,此果一時之偶發乎?欲明嫡統之在彼,而强爲之地,其將心所在,路人所知,而以其假托儒名,把握朝權,設刀鋸以待言者,故國人悲憤,不敢言而敢怒者,十有六年矣。逮至釐禮之日,薄施迸裔之罰,朝家寬大之典,無以加焉,而乃反內懷怨毒,公肆謗訕,恃一國過半之衆,戰萬世不易之義,此已爲人臣之極罪,而迺者投凶書謀逆之變,出於爲時烈誦義之徒,其所謂宗統失序者,非有湞之言,卽時烈之言,而其欲推戴近宗者,正是附合時烈之意者也。縱使時烈,實不與於有湞之謀,處心積慮,而亂國統於前者,時烈也,蓄慍怨上,而啓逆亂於後者,時烈也,交通賓客,橫騖論議,使民志不定者,時烈也。論以春秋之法,則時烈宜爲首,而有湞宜爲從,人臣之罪,至此而無所容於覆載之間矣。焜·熀以王室親屬,無所與知,而猶以宗社之大計,不得不安置於絶島,則豈可以釀成逆亂之時烈,與焜·熀同科而止哉?凶賊今已輸情,王法今已得行,告事於太廟,而頒敎於一國,而討罪之典,獨不及於大憝,則將無以正邦憲而杜後患。請巨濟圍籬安置罪人宋時烈,按律定罪。答曰,時烈亂統之罪,國人所共知,今又昭明於討逆告文之中,則可以打破奸萌,亦足以可質於百代矣,何必按律而後快哉?不允。
玉堂箚子。大槪,請亟揮乾斷,快從公論事。入啓。答曰,已諭於合啓之批矣,不允。以上燼餘朝報竝謄
禁府,任景昌拿囚。
上在昌慶宮。停常參·經筵。
藥房口傳啓曰,今初十日,與提調金錫胄及諸御醫商議,則皆以爲,自上前患熱上之症,養血淸火湯百餘貼進御後,顯有差減之效,有效之藥,久停未安。今者仍感冒之候,又發熱上頭疼之症,是乃未盡祛根而然也。當此夏月,苦口之藥,固難進御,卽今時氣,異於六月盛暑,養血淸火湯數十貼,更進宜當云,此藥劑入之意,敢稟。答曰,此藥有效,予亦欲更進十餘貼矣。以下缺
有政。
吏批,判書洪宇遠呈辭未出仕,參判吳挺昌進,參議睦昌明病,都承旨閔黯進。啓曰,判書洪宇遠受由未出仕,參議睦昌明病不來,小臣獨政未安,何以爲之?敢稟。傳曰,仍爲之。以李碩寬爲執義,李鳴殷爲掌令,權儹爲禮曹佐郞,李尙翼爲直講。
兵批,判書金錫胄出使,參判鄭維岳病,參議禹昌績進,參知李聃命進,右副承旨李鏶進。以李仁徵爲同知,權迪·趙祉錫·白光玹爲副護軍。
權愈,以都摠府言啓曰,副摠管朴信圭,除標信,漢城府坐起進去之意,敢啓。傳曰,知道。
李鏶啓曰,備邊司郞廳以三公意來言,尹天賚拿來事,命下矣。江都墩役,雖已垂畢,而役所什物,未及收拾。若於此時拿來,則恐有閪失之患,差遲拿來之意,微稟云,敢啓。傳曰,尹天賚,竣事後拿來。
吏曹判書洪宇遠上疏。大槪,情迹難安,決不可冒沒職次,懇乞亟賜鐫削,以安私分事。入啓。答曰,省疏具悉卿懇。卿之固辭,何若是其太過乎?卿其安心勿辭,從速察職。
兪夏益,以禮曹言啓曰,今此明安公主駙馬再揀擇時,入參人進不進,別單子書入,而其中,通德郞尹鈺三子商幡,初揀擇時,以病不進矣,其後已爲成婚云。招問其由,則錯聞幼學之子,不入於揀擇而成婚云,而非但本無幼學之子,不入於揀擇之法。旣有初揀擇,未及入參者,禁婚之備忘,則不待再揀擇,徑先行婚,殊甚無據。家長尹鈺,令攸司科罪,何如?傳曰,不有備忘,任意成婚,殊甚可駭,各別從重科罪。
兩司合啓,請巨濟圍籬安置罪人宋時烈按律定罪。措辭見上答曰,已諭,勿煩。
府啓,通貨,莫便於行錢,故設法之初,民皆樂用矣,自改定錢價之後,民不信法,莫肯遵令,朝家則以二百文準一金,而市肆則必加其錢文,然後方許交易。以是,公私異用,名實不同,將窒礙而不得行。良法纔設,旋復廢格,則豈非大可惜也?宜令諸衙門,卽有所捧,毋得却錢取銀,以爲民先,如是而猶有不信法令,私自低昻者,許令來告于法府,隨現科罪,且使米廛,非錢不許買賣,以爲錢文必行之地。答曰,依啓。
禁府照目,南部主簿許瑛,參奉李尙明,都尹閔燾等矣。凶人狀貌之凶怪,與凡人絶異,而終無現告之事,凶賊譏察,其不着實,據此可知,而元情判付內,除刑推,參酌照律,罪各杖一百,贖,閔燾段,年七十,贖,竝只告身盡行追奪,私罪。啓功減一等。又照目,哨官權瓚矣。有一砲手,知凶賊所居之處,來告,而托以入直,不爲進告於大將,及其出番之後,更爲來告,則又托以困憊,終不進告。凶賊捕捉,是何等事,而又有購賞之擧,則虛實間,所當隨聞來告,而終始稱托,不爲告知罪,減罪人一等,決杖一百,流三千里,告身盡行追奪。啓。旣聞凶賊所在之處,而稱以入番,不卽捕告,雖甚可駭是在果,再度來告之說,旣非實狀,則不可無酌處之擧,特爲徒配。又照目,士人李晩泰,前察訪李克儐等矣。晩泰之妻,卽克儐之妻弟也,而晩泰之妻,悶其無子,知其兄克儐妻之有娠,晩泰之妻,亦稱懷胎。克儐妻解娩,潛取其兒,指爲己産,遂爲晩泰之子。至於赴擧,試券父名,書以晩泰,兩家家長,必無不知之理,與受實均罪,各杖一百,徒三年。李克儐段,年七十收贖,告身盡行追奪,私罪。啓依允。
判府事許穆箚曰,伏以,臣前日有以宋時烈加律事,私問於臣者,臣以無異議答之,問與答,皆不詳,問某罪某罪當死,則答以某罪某罪當死,而未及論辨。三司已發論,臣之意不然,請數之。昭顯早世,仁祖擇賢而立之,孝廟以次嫡,入承大統。禮,天子·諸候有奪宗之貴,時烈言嫡子·庶子,以孝廟爲不當立之君,貶損至尊,詆訾先王,罪當死者一也。寧陵玄宮不敬之變,亦上之所知也。時烈專掩匿覆蓋之,以地中蒸積之氣,誣爲吉祥,置億萬無窮之患,請外修封築,罪當死者二也。時烈擅國自用,迸逐賢良,傲蔑前古,變更先王舊章,無所畏忌,世道陷溺,誤國亂政,罪當死者三也。此金安老敗死,告廟爲首罪者也。至於首亂者,知叛謀,行叛計,敗露而族誅。時烈首發檀弓免·子游衰之說,遂爲禍首,罪固不赦,然與賊同謀之迹未著,按法之議,不起於乙卯論禮之初,上亦待之不死,囚之海隅。江都凶書旣發覺,移之絶島,又因獄事加律,方人心大亂,禍本當除,此三司之所論,而亦國人之所共快說者也。然而當初旣不以正其罪,今以其所執者,爲逆賊所藉口,而處以加律,則於王者用法之道,恐或有所未盡也。取進止。答曰,省箚具悉卿懇。卿之箚辭,實合予意,予當留心焉。仍傳曰,遣史官傳諭。以上燼餘朝報竝謄
上在昌慶宮。停常參·經筵。
李鏶,以備邊司郞廳,以三公意啓曰,頒敎文啓下之後,更爲詳審,則文字有未妥處,不得不改下他語。乃者二字逆賊姓字,不當仍存,竝改付標以入之意,敢啓。傳曰,知道。
大司諫崔文湜,持平李漢命·裵正徽,獻納李華鎭,正言金儁相·李寅賓啓曰,時烈壞禮亂統,貶降君父之罪,已是王法之所不貸,而今此逆亂,又其積怨蓄每之所釀成,況其宗統失序之說,權戴宗籍之計,正與當初免衰引喩之意,如合左契,則時烈罔赦之罪,於是乎益復彰著,故臣等採一國公共之論,而敢陳按律之論矣。昨伏見判府事許穆之箚,蓋亦列論時烈當死之罪,其大意非不與臣等之論一致,而以逆獄旣發之後,始爲加律,爲未盡於王法。臣等以論事不盡之臺官,不敢一刻晏然,請命遞斥臣職。答曰,勿辭。退待物論。
判中樞府事許穆箚曰,伏以,時烈罪狀,已陳於前箚矣。當初不以正其罪,上亦貸之以不死,臣未知其故,今得有湞,然後有加律之議,而不擧三大罪,以禍本爲罪名,則罪名不明。王者用法,不當如是,必具擧罪惡,告廟致法,然後罪人無辭,國人皆服,此所謂國人殺之也。臣昨日上箚,昏耄辭不達意,以用法未盡爲言,至臺諫引避,恐聖明亦或未察臣意,有此更瀆,臣罪萬死。取進止。答曰,省箚具悉。箚辭予已知之,卿其安心焉。
弘文館啓曰,兩司多官處置,歸於本館,而不可以臣等孤陋之見,獨爲處置,在外同僚,牌招同參,何如?傳曰,允。
副提學柳命天疏曰,竊伏念,宋時烈首唱壞禮亂統之說,使凶賊得以藉口,時烈之罪,國人之所共憝,而王法之所當誅也。兩司竝發之論,實出公共之議,故臣等亦以快從兩司之意,聯名陳箚矣。伏見判府事許穆箚本,以王法有所未盡爲言,臣識見昏短,今於許穆之箚,不覺瞿然。嚴召之下,不得不趨詣,而顧臣情勢,何敢更爲論列,處置臺官乎?伏乞聖慈,察臣病勢之難强,諒臣情迹之不安,亟命鐫削,以安微分,不勝幸甚云云。答曰,省疏具悉。爾其勿辭,宜速處置。
校理睦林儒·沈檀,修撰吳始萬,副修撰金聲久等上疏。大槪,臣等於兩司之避,不敢處置之嫌,與長官無異,乞遞臣等之職,以便公私事。入啓。答曰,省疏具悉。爾其勿辭,宜速處置。
明日頒敎時,開門差早。以上燼餘朝報竝謄
禁府啓曰,以前縣監任慶昌元情公事,除刑推照律事,判下矣。鄕曲與京中有異,爲契中都·副尹之任者,同契人面目,宜無全然不知之理,而有湞之居於禿音,已至三年,則慶昌招內,一無相見之事云者,殊不近理。不可與京中都·副尹,論以一科,加等照律之意,敢啓。禁府謄錄
上在昌慶宮。停常參·經筵。
卯時,日暈。
丁昌燾啓曰,大司憲尹鑴呈辭受由,執義李碩寬,掌令李命殷未肅拜,掌令兪夏謙在外,持平李漢命·裵正徽避嫌退待,今日以監察茶時之意,敢啓。傳曰,知道。
傳于丁昌燾曰,今番鞫廳大臣以下,書啓。
傳于李鏶曰,今下弓矢,山羊會萬戶方厚碩處,給送。
傳于丁昌燾曰,頒赦百官,加爲之。
閔黯啓曰,吏曹郞廳來言,百官加下批政事,何以爲之?敢稟。傳曰,當日爲之。
有政。
傳曰,漢城右尹·吏曹參議,今日政差出。
吏批,行判書洪宇遠呈辭受由,參判吳挺昌進,參議睦昌明病,都承旨閔黯進。
兵批,行判書金錫胄出使,參判鄭維岳病,參議禹昌績病,參知李聃命進,右副承旨李鏶進。
吏批啓曰,判書洪宇遠受由,參議睦昌明病不來,小臣獨政未安,何以爲之?敢稟。傳曰,仍爲之。以吳始大爲忠淸監司,權瑍爲副應敎,宋揆爲南部主簿,睦林馨爲掌樂正,李益華爲奉常判官,睦昌明爲水原府使,權愈爲吏曹參議,鄭樸·禹昌績爲承旨。以慶尙監司望單子,傳曰,慶尙監司,朴信圭除授。以右尹望單子,傳曰,右尹,兪夏益除授。
兵批,以慶㝡單付同知,李端錫單付僉知,洪宇紀·李敏宰付副護軍。
李鏶以備邊司郞廳,以三公意啓曰,臣於詣闕之後,得聞有鞫廳大臣以下書啓之敎,不勝瞿然之至。今番治逆,只誅有湞一人,徒黨一未捕得,則逆謀非一人之所可爲,凶賊之隱伏而未現出者,安知不爲後日之患乎?以此思之,則按治之臣,宜有其責,臣等慄慄危懼,方俟罪之不暇矣,書啓之命,出於千萬意慮之外,相對惶感,無以爲辭。免罪尙幸,況可受賞乎?賞罰,人主之大柄,而所以砥礪一世者也。賞一僭則無以勸有功,而害於王政,莫此爲大,古人之必以愼賞爲戒,其義章章,明矣。所誅者只是凶賊之一枝葉,而諸臣皆蒙恩數,有若眞有功勞者然,則其取笑於當時,貽譏於後世,爲如何哉?上之所施,旣不可如是苟且,下之所受,又不可如是冒濫,亟寢鞫廳書啓之命,以示愛嚬笑之意,宜當。臣等所懷如此,惶恐敢啓。傳曰,旣誅有湞,凶謀餘黨,庶可畏戢。此正古人所謂誅一人,而千萬人知警者也。況旣告太廟,頒示八方,則勤勞參鞫之臣,宜有論賞之擧,卿等安心焉。
政院啓曰,頒赦百官加爲之事,命下矣。大提學金錫胄在外,藝文提學李夏鎭牌招,數句添入之意,敢啓。傳曰,知道。
王若曰,嗚呼,自凶書遽聞,邦憤冞深,而罪人斯得,王法乃行,肆稽彝章,用播明命。粤予沖眇之質,叨此艱大之基,遵先志而定禮論,厥考翼其曰有後,癉衆惡而勅刑法,惟德意亦寓其間。秪緣大憝之罔悛,以致邪說之益熾。夷倫斁紀,終爲無父無君之歸,履霜堅氷,殆非一朝一夕之故。久矣黨與之煽動,果然逆節之釀成。逆賊有湞,蟲豸之微,蛇豕之性,施宜生,身毛皆逆,嘗懷走虜之謀,孔熙先,志趨乖常,便生作賊之計。頃當防海之墩役,擧調入山之緇徒,就島將而丐糧,密結外援之勢,託村媼而投牘,肆發內圖之言,攀援近親,而欲移乎宗祏,祖述謬禮,而爲亂乎邦家,帝王傳統之莫嚴,乃敢謂之失序,城闕稱兵之不足,又輙謀以焚宮,至欲加害于諸臣,卽亦逞凶之餘事。噫嘻,是可忍也,憂虞有難盡焉。凶貌易知,尙曰形像之可記,鬼物旋遁,若爲影響之能尋。予不憚重約以購之,人果有竊識而言者。重橑複壁,已無地而潛藏,垂罩張罘,若自天而下掩,俄天明而受縛,已人奴而款承。蛇舌梟音,卽爰書而罔諱,妖腰亂領,服常刑而無辭,奚但逆折乎奸萌?抑亦至嚴乎禮防。已將逆賊有湞,依法正刑。德禮爲施仁之本,或有時而齊刑,春秋有討賊之文,蓋尤貴乎一統。玆當更始之日,詎靳曠蕩之恩?天地好生,囿萬物而同慶,雷雨作解,與八域而維新。自本月十五日昧爽以前云云,故玆敎示,想宜知悉。大提學金錫胄製進
判府事許穆箚子。大槪,病重不得進參於頒敎之禮,惶恐待罪事。答曰,省箚具悉卿懇。卿之疾病,予已詳知,卿其安心勿辭,從容調理。
玉堂箚子。大槪,請大司諫崔文湜,持平李漢命·裵正徽,獻納李華鎭,正言金儁相·李寅賓竝命出仕。入啓。依啓。
大司憲尹鑴三度呈辭。入啓。加給由。
戶曹啓曰,昨接廣興倉所報,則副奉事所掌,霜字庫遺在米,四百十一石零,而憑準於本月初十日所報,本所掌現在米數,則米五百十二石內,欠縮一百一石,事極怪駭。發遣本曹郞廳,反庫計石,則元米五百十二石零外,又有數外米十一石零。以此論之,則昨日文報中減報者,果至於一百一石之多,且有數外米十一石零。此則雖稱落米之別儲,莫重國穀,所報落漏之數,非但至此之多,而全不致察,昏劣莫甚,數外米現露者,亦至於十一石,則其尸居不職之狀,殊極可駭。當該副奉事吳夏相,爲先汰去,該掌該色吏,亦難免其罪,令攸司囚禁治罪,數外米十一石,令該倉會錄,何如?傳曰,依啓。事極驚駭,吳夏相,拿問定罪。
禁府,吳夏相拿囚。啓。
兩司合啓,請巨濟安置罪人宋時烈按律定罪。答曰,亟停勿煩。
府啓,臣等伏見慶尙道咸安居,安仁妻呈狀,則其夫爲里任,而以不報同里人屠牛,被杖而斃,而所用之杖,比棍尤大,有嫌之人,替人執杖云。果如其所訴,則守令難免濫刑之歸,執杖者亦固有修隙之迹,而自官家盡囚其族屬,使不得呈訴云,此尤極可駭。雖不可只憑其言,論罪守令,而其妻以寡女子,不遠千里,來留兩朔,一向稱冤,呼訴不去,非有至痛,不宜至此。其在伸冤枉之道,亦不可置而勿問,請令本道明査啓聞,以爲處置之地。答曰,依啓。
備忘記,傳于李鏶曰,領議政許積,左議政權大運,右議政閔熙,各鞍具馬一匹賜給。領府事鄭知和,判府事許穆,判義禁吳始壽,知義禁李元禎,同義禁李夏鎭·鄭維岳,問事郞廳校理沈檀,副修撰吳始萬,正郞金儁相,副司果李漢命,各熟馬一匹,大司諫崔文湜,刑房承旨丁昌燾·權愈,掌令趙祉錫,各半熟馬一匹,大司憲權大載,檢閱南致熏,假注書許墀,別刑房都事李行敬·李邰,文書色都事韓柱相·李,各兒馬一匹,司諫睦林儒,上弦弓一張,司謁李厚根·庾重安,各兒馬一匹賜給。律官吳振邦以下下人等,令該曹木布分等磨鍊題給。以備忘記,傳于李鏶曰,承傳色內官申潭·李應順,各半熟馬一匹,魯尙益,兒馬一匹賜給。
李鏶,以義禁府言啓曰,安峽縣監許,因李台瑞供辭中,有憑閱之事,拿囚之後,以特敎放送,而待査啓上來,當爲憑閱矣。李台瑞今已蒙宥,則許更無可問之事,置之,何如?傳曰,允。以上燼餘朝報竝謄
上在昌慶宮。停常參·經筵。
下直,礪山營將李聖賚。
禁府,趙亨耘拿囚。啓。
吏曹啓曰,在前有頒赦之擧,則例有別歲抄之擧,今則何以爲之?敢稟。傳曰,歲抄不遠,勿爲書入,可也。
明日王大妃殿誕日陳賀時,開門差早。
判府事許穆箚子。大槪,辭賞賜事。答曰,省箚具悉。今玆賞典,實循舊例,卿其安心,勿辭領受焉。
領府事鄭知和箚子。大槪,冒死陳懇,乞收成命,以重賞典,以安微分事。入啓。
領議政許積箚子。大槪,懇乞還收賜馬之命,俾無朝家僭賞之譏事。入啓。
答領議政·領府事箚曰,省箚具悉。今玆賞典,實循舊例,卿其安心,勿辭領受焉。
左議政權大運箚子。大槪,乞寢成命,以重賞典事。入啓。
右議政閔熙箚子。大槪,亟收成命,以重賞典,以安微分事。入啓。
答左右相箚曰,省箚具悉。賞典實循舊例,卿其安心勿辭,領受焉。
掌令李命殷上疏。大槪,疾病方篤,乞賜遞免,兼陳所懷,冀蒙察納事。入啓。答曰,省疏具悉。已悉於日昨合啓之批,爾其勿辭察職。
兩司合啓,請巨濟圍籬安置罪人宋時烈,按律定罪。措辭見上答曰,毋庸瀆擾。
丁昌燾啓曰,伏見黃海監司權脩,前鳳山郡守崔克泰査覈啓本,則末端有殊失惶恐待罪之語,殊失體例,請推考。傳曰,允。以上燼餘朝報竝謄
上在昌慶宮。停常參·經筵。
夜五更,流星出天中淡雲,入巽方天際,狀如拳,尾長三四尺許,色赤,有霧氣。
大殿,政院·玉堂問安。答曰,知道。大王大妃殿問安。答曰,知道。王大妃殿誕日,單子問安。答曰,知道。中宮殿問安。答曰,知道。
閔黯啓曰,明日常參·經筵,取稟。傳曰,停。又啓曰,來二十一日輪對日次,取稟。傳曰,停。
兩司合啓,請巨濟圍籬安置罪人宋時烈按律定罪。措辭見上答曰,勿煩。
院啓,今玆逆亂,根柢旣固,謀計且深,決非一凶人,一朝夕之故布置,而行王法而正常刑者,只是有湞一人,其他凶黨之潛伏而未發者,不知其幾何。宗社之憂尙殷,神人之憤未洩,而鞫廳論賞之命,出於意外。殿下以今日參鞫之臣,有何可酬之勞,而有此命耶?此不但尋常僭賞之失而已,其駭聽於一時,貽譏於後世,莫此爲甚,請還收鞫廳諸臣賞賜之命。答曰,不允。以上燼餘朝報竝謄
行知中樞府事李尙眞疏曰,伏以,臣之賤疾,一向沈痼,萬無起動之勢,而凶逆之變,出於意外,罪人斯得,旣已伏誅,此實臣民之所共憤,而同慶者也。在臣分義,卽當馳詣輦下,以伸奔問慰賀之禮,而顧臣病勢,尙今危惡,雖欲擔舁致身,無以自力。伏乞聖慈,俯賜矜察,先削臣職,仍治臣罪事。入啓。
上在昌慶宮。停常參·經筵。
夜二更,流星出天津星下,入艮方天際,狀如鉢,尾長三四尺許,色赤。五更,有霧氣。
藥房啓曰,累日陰濕,蒸鬱頗甚。伏未審,聖體,若何,而兩慈殿氣候,亦復何如?臣等無任區區之慮,敢來問安。答曰,兩慈殿氣候安寧,予亦無事矣。
大王大妃殿·王大妃殿·中宮殿,藥房問安。答曰,知道。
忠淸監司書目,扶餘呈,以知中樞李尙眞上疏上送事。啓。答曰,省疏具悉。卿其勿辭,調理上來察職。
兩司合啓,請巨濟圍籬安置罪人宋時烈,按律處斷。答曰,毋庸煩瀆。
院啓,請還收鞫廳諸臣賞賜之命。措辭見上答曰,不允。
傳曰,明日晝講爲之。
兵曹判書金錫胄上疏。大槪,臣在江都之日,伏見頒赦敎文,與初十日備局改定者,又復不同,而仍冒臣名,臣之媿恥,尤有倍於比擬金貴榮之日。伏乞亟先遞臣兩館之任,仍治臣罪官忝事之罪,以重國體,以安私分事。入啓。答曰,省疏具悉卿懇。頃日右相箚辭,不過援引古事而已,且數三次改定,適緣卿之出往江都故也,於卿有何深嫌之理乎?卿其安心勿辭,從速行公。
上在昌慶宮。停常參,只晝講。
自昧爽至卯時,沈霧。自辰時至申時,日暈。自三更至五更,月暈。
禹昌績啓曰,明日常參·經筵,取稟。傳曰,只晝講。
金海一啓曰,伏見東萊府使李瑞雨狀啓,則末端善啓以下六字,落漏不書,殊涉不察,請推考。傳曰,允。
李鏶,以都摠府言啓曰,今日入直軍士中日習射,請出標信。傳曰,知道。
都承旨閔黯上疏。大槪,臣被重臣之譏斥,請遞職名,以安微分事。答曰,省疏具悉。卿其勿辭察職。
右議政閔熙箚子。大槪,緣臣箚引故事,重臣至以爲恥,不得不略陳曲折事。入啓。答曰,省箚具悉卿懇。頃日箚辭,不過援引故事而已,卿其安心勿辭焉。
京畿監司書目,驪州牧使羅萬葉,病重罷黜事。啓。以上燼餘朝報
巳時,上御時敏堂,晝講。知事權大載,特進官鄭維岳,參贊官金海一,侍讀官權瑍,檢討官李湜,持平李漢命,正言李寅賓,假注書尹弘离,記事官洪萬朝·南致熏入侍。上讀前受一遍,瑍進講甘誓,自大戰于甘,至予則孥戮汝,音解一遍訖,上受而讀之。瑍進解曰,六卿非朝廷之六卿也,卽周禮每鄕卿一人之六卿也。嗟,嗟歎之意。大禹謨亦下咨字,所以警衆也。至恭行天罰,瑍曰,人君奉行天討,示不得以私之也。大載曰,人君不敢自私,必聽於天。國人曰可殺之後殺之者,卽奉行天罰也。至賞于祖戮于社,維岳曰,吉屬於陽,凶屬於陰,故賞罰之用,所以異陰陽也。上曰,然。此陽舒陰慘之意,豈非賞屬於陽,而罰屬於陰也?至孥戮汝,大載曰,賞罰不明,則不可以一衆志而起其怠。維岳曰,此下胤征篇,有愛克威罔功之說,蓋行師用兵之道,必嚴肅而後,可以成厥功矣。上曰,然。軍旅必以嚴肅爲道矣。講罷,漢命·寅賓啓曰,請巨濟圍籬安置罪人宋時烈,按律處斷。措辭見上上曰,仁祖朝追崇之時,論論不一,及其議定之後,則被罪之人,更爲收用,而不敢生異議,君臣分義,固當若是。今則不然,愈肆怨懟,誠極痛惡,而尙敏旣斃杖下,有湞亦伏正刑,時烈何必誅之乎矣?不允。寅賓啓曰,請還收鞫廳諸臣賞賜之命。措辭見上上曰,不允。以上燼餘
上在昌慶宮。停常參,只晝講。
自午時至酉時,日暈。
下直,瑞興縣監河重圖。
右尹兪夏益上疏。入啓。答曰,省疏具悉。今玆超擢,意非偶然,卿其勿辭察職。
大司成李夏鎭上疏。大槪,橫被重臣指斥,乞遞本·兼諸職,以謝人言,以安私分事。答曰,省疏具悉。卿其勿辭察職。
以朴世爲假注書。
傳于李鏶曰,江都築墩時,大將以下,書啓。
御營廳啓曰,江都築墩時大將,以下書啓事,命下矣。墩臺畢役之後,各樣區處事,宜將有別單上聞之事,而文書時未磨勘,畢磨勘入啓後,書啓則追書入之意,敢啓。傳曰,知道。
傳于丁昌燾曰,今觀囚徒時囚罪人,至於七十餘名之多。當此苦熱,不可無欽恤之道,令該曹趁卽疏決,俾無滯獄之弊。以上燼餘朝報竝謄
巳時,上御時敏堂,晝講。特進官李夏鎭,知事吳挺昌,參贊官鄭樸,侍讀官沈檀,檢討官李湜,持平李漢命,正言李寅賓,假注書尹弘离,記事官洪萬朝·南致熏入侍。上讀前受音一遍,檀進講五子之歌,自太康尸位,至雖悔可追,音解一遍訖,上受而讀之,音一遍,檀解其義而奏之,逐句條陳。至不見是圖,挺昌曰,事幾未形,豫防爲善。夏鎭曰,事幾旣形,防之後時,於未形而豫圖,則用力少而食功鉅矣。至外作禽荒,挺昌曰,凡人君之縱慾也,必曰我雖爲此,豈必至亡?此所以底於亡也。太康之田于洛,自以爲此何足亡國,而終致顚喪,與大禹之訓,如合符矣。檀曰,未或不亡之或字最有味,言有一於五,則必無僥倖之意也。有一尙爾,況如商紂之兼有者乎?上曰,然。紂誠兼有,而喪厥邦矣。講罷,漢命·寅賓啓曰,國家不幸,凶逆遽生,究厥所由,則時烈實祟之也。向使時烈無嫡統不嚴之說,則有湞宗統失序之言,何自而發,向使時烈無檀弓免·子游衰之說,則有湞推戴宗籍之計,何自而出?此實時烈倡之於前,而有湞實之於後也。夫爲人臣而內懷將心,外托禮論,肆爲亂統貶君之論,以致今日之逆亂,則其爲不道,莫甚於此,雖擢髮而誅之,豈足以洩神人之憤哉?且時烈平生,惟以專國擅權爲己任,執拗好勝爲能事,卽其發於心而行於事者,無非欺世之大奸,誤國之孔壬,而至於議遷寧陵之日,抵書時相,訾毁先王,以敵以下不敢加之言,肆然筆之於文。陵寢之變,十目所覩,而敢以憤誹之說,專爲遮掩之計,追咎於旣遷之後,倘非先王,特遣近侍,奉審陵址,則玄宮萬世之患,諸臣不謹之罪,先王無由得聞,此其無君侮上,不敬不忠之極罪也。旣有此難貸之負犯,而一自獲罪之後,益懷怨國之心,招聚黨類,上下論議,使弼明進圖說,尙敏投冊子,而終至於釀成簒逆之凶謀,其通天之罪,實是王法之所必討,凡民之所共懟,而殿下於臣等之請,一向持難,未肯允從,臣等實未曉聖意之所在也。昨者聖批,以尙敏旣斃杖下,有湞亦伏正刑,時烈何必殺之爲敎。夫尙敏悖說,特時烈之緖餘,而猶至於杖斃,有湞逆節,卽謬禮之所倡導,而旣已正刑,則時烈首惡罔赦之罪,於是乎益復彰著。豈可以尙敏·有湞之被刑,謂足以嚴邦憲戢奸心,而討罪之典,獨不及於根本乎?以時烈爲不當死則已,殿下旣以其罪,上告於祖宗,下誥於臣民,是列聖在天之靈,已知其當死矣,一國含生之屬,已知其當死矣。如是而猶不能正其罪,則自古及今,未有如此無法之國,何以振頹綱,何以防後患,何以慰列聖之心,何以快一國之人,何以有辭於天下後世也哉?其在承宗廟,杜禍萌之道,不可不明其罪而致之法,請巨濟圍籬安置罪人宋時烈,按律處斷。上曰,已諭,毋煩。漢命又以所懷啓曰,自上以異於仁祖朝追崇時事爲敎,聖敎誠當矣。蓋當彼之時,無遂非角勝之事,君臣分義,固當若是,而今則不然,訂引免衰,包藏之禍心,已著抵書時相,訾毁之悖言公肆,決非知事君之義者,所忍騰諸口也。雖先王臨御之日,自當於己,猶且不安,況聖明共承宗廟之道爲如何,而繼以有湞之逆,因由於此,推戴之說,其源有自,而天聽邈然,不賜兪允,聖意所在,臣實未曉。上曰,今此有湞之事,固知根柢之有所從,而貸以不死,意有在耳,何必殺之乎?寅賓及檀·湜,交進更陳,大意不過啓辭中措語,而重言複言,移時不已,上無發落,皆退伏於次。樸啓曰,當此逐日開筵之時,玉堂長官,以不當嫌之事,久爲引入,事甚非矣。副提學柳命天推考,卽爲牌招察任,何如?上曰,依爲之。上曰,弘文館,前因領相之引入,復値鞫事之繼起,尙不得爲之,今則三公皆無故,都堂錄,明日內,分付爲之,可也。樸曰,吏曹判書洪宇遠不出之故,尙不得爲之矣。夏鎭曰,吏判,循例牌招,必不來矣。上曰,旣已遣史官傳諭,而彼此亦無可嫌之事,何可以此,久不出仕乎?明日牌招,以爲都堂錄,可也。夏鎭曰,臣待罪成均館,故敢達。公都會,五月晦間,差出試官,製於六月之內,乃其規例也。吏曹參判吳挺昌方入侍,都會試官,依前例豫爲差出事,分付,何如?上曰,依爲之。上命樸使之前,出示崔克泰査覈公事曰,判付內構誣土主四字,以必欲搆陷,改付標,可也。今觀査覈公事,則臺官所啓,歸於虛地。風聞爽實,自有避嫌之事,而其時臺諫,不爲避嫌,何也?樸曰,其時如臺官者,皆已遞職,今無一人之見存云矣。罷出。
晝講時,挺昌曰,致亂亡,非眞逸豫而已,國無紀綱,則無以維持,紀綱之於國,所關大矣。顧今難以某事缺命之,而頹靡莫甚。若使紀綱誠張,人豈敢與國爭衡乎?四字缺法不嚴,人易犯之。向使尙敏知法之嚴,而不可十餘字缺探其囊中,則書上疏,而不死者二人名以置之,問其數字缺必不敢投疏云,此乃不畏法而僥倖於萬一者也。其槪實由於紀綱缺矣。上曰,然。法固不可以不嚴矣。夏鎭曰,雖聖王之世,必有所不可缺者,如是然後,法得以立,此所以爲治亂之藥石也。人君積德百年,刑措不用固善矣,如不可得,不如嚴法之爲愈也。上曰,徒以仁德,不可也,徒以刑法,不可也,參而用之,斯得矣。檀曰,唐·虞至德,尙刑四凶。然則雖聖世,不可無刑法者,可知矣。講罷。以上燼餘
上在昌慶宮。停常參·經筵。
夜五更,月有小暈。
下直,忠州牧使權是經,鳳山郡守李筳濟,濟州判官姜聖佐。
禹昌績啓曰,明日常參·經筵,取稟。傳曰,只晝講。
閔黯啓曰,吏曹判書洪宇遠牌招,今日內都堂錄爲之事,命下矣。吏曹參議權愈,亦爲牌招肅拜,以爲同參之地,何如?傳曰,允。又啓曰,吏曹判書洪宇遠,牌招不進矣。傳曰,更爲牌招。又啓曰,吏曹判書洪宇遠,旣已出仕,而大提學金錫胄又爲呈告,日勢已晩,今日內都堂錄,勢未及爲之,明日待開門牌招,使之進參,何如?大臣之意如此,敢啓。傳曰,知道。
丁昌燾,以刑曹言啓曰,傳曰,今觀囚徒時囚罪人,至於七十餘名之多。當此苦熱,不可無欽恤之道,令該曹趁卽疏決,俾無滯獄之弊事,命下矣。本曹所管,時囚罪人五十九名內,罪名稍輕者八名,則仰體聖意,卽爲疏放,其餘啓覆及事係殺獄與罪犯深重之類,今方推覈,待其究竟,次第疏決,而各衙門直囚罪人,則令該衙門卽爲疏釋事,分付之意,敢啓。傳曰,知道。
又以兵曹言啓曰,當日幼學南興夏稱名人,良女權召史稱名人,自丹鳳門入來,差備門外擊錚,極爲駭愕,竝令攸司囚禁治罪。同門守門將李汝亨,常時不能禁斷雜人,以致闌入,亦爲非矣,推考,何如?傳曰,允。
大司諫崔文湜,持平李漢命·裵正徽,獻納李華鎭,正言金儁相·李寅賓啓曰,請巨濟圍籬安置罪人宋時烈,按律處斷。措辭見上答曰,勿煩。
大司諫崔文湜,獻納李華鎭,正言金儁相·李寅賓啓曰,統制使李仁夏,以無識武人,只知有時烈者也。見其被罪,居常怨懟矣,及移置巨濟也,仁夏,盛備酒饌,饋於中路,至於再度,送其偏裨,陸續問候。伊日之特降明旨,譏察交通者,實非偶然,而乃敢不有君命,偏護罪人,不但不禁外人之交通,渠反身親犯之,其爲情狀,旣極痛駭。今又以指揮譏察之意,偃然馳啓,顯有探試之跡,其蔑視朝廷,放肆無忌之罪,不可不治。請統制使李仁夏,削奪官爵,門外黜送。答曰,依啓。
大司憲尹鑴疏曰,伏以,臣以衰朽疾病之甚,不能仕職已久,旣煩辭章,又瀆長單,上之賜告者亦數矣,而臣不能自力,今玆告廟陳賀,是擧國同慶之日,慈殿誕辰,乃臣民祝壽之擧,而臣又不得趨造於嵩呼之列,臣之罪戾,至此而益無所逃矣。伏乞聖上,亟賜鐫免,以正臣逋慢之罪。臣無任云云。答曰,省疏具悉卿懇。身有疾病,未參班列,有何所嫌?卿其安心勿辭焉。以上燼餘
上在昌慶宮。停常參,只晝講。
下直,懷德縣監李東白。
禹昌績啓曰,明日國忌齋戒,再明日國忌正日,此兩日視事,頉稟。傳曰,知道。
玉堂箚子。大槪,更申前請,快從公論事。答曰,省箚具悉。時烈之罪惡,予非不知,而第念移置絶島,嚴加栫棘,足以折奸萌,上告太廟,下誥臣民,亦足以可質於天下後世。此正古人所謂百世不惑者也,何必誅之而後快哉?勿爲煩論。
李鏶,以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,當日私奴順龍稱名人,自曜金門入來,差備門外擊錚,極爲駭愕,令攸司囚禁治罪。同門守門將張錫韓,常時不能禁斷雜人,以致闌入,亦爲非矣,推考,何如?傳曰,允。
以備忘記,傳于禹昌績曰,史官一員待命,騎馬三匹立之。
又傳于禹昌績曰,史官三員待命,騎馬九匹立之。
禹昌績啓曰,史官三員待命事,命下矣。史官不備,宣傳官三員代送之意,敢啓。傳曰,知道。
以閔昌道爲假注書。
以廣興倉書員高裕元照律公事,傳于李鏶曰,該倉官員,旣已奪告身,則此照律,無乃輕歇乎?政院察啓事,命下矣。官員,旣已杖一百,奪告身則色吏之罪,止杖一百,果爲輕歇,而臣以代房,不能致察,矇然捧入,不勝惶恐。此公事還出給,使之改照律以入,何如?傳曰,依啓。刑官難免不察之失,推考。
金海一,以弘文館言啓曰,都堂新錄,旣已爲之,本館上·下番闕員,後日政盡數差出,卽爲牌招察任,何如?傳曰,允。以上燼餘
津船內摘奸。
忠淸監司書目,稷山縣監鄭重昌,病重罷黜事。啓。
忠淸道生員蔡範夏等上疏。大槪,請正賊臣時烈之罪,以安宗社事。入啓。
陽城幼學朴尙淵等上疏。大槪,請正賊臣時烈之罪,亟行邦刑,以安宗社,以靖人心事。入啓。
答蔡範夏·朴尙淵等疏曰,省疏具悉。已悉予意於兩司之批矣,爾等退修學業。以上朝報
晝講時,睦來善曰,日食之變,乃君弱臣强之致,而其缺誅羿,以致至于相,而有簒逆之禍,此九字缺命天曰,此篇上言殲厥渠魁,下言威克六字缺當誅之義也。林儒曰,月臣象,日君象,故至德之世,缺日矣。維岳曰,月陰象,日陽象,以陰而避陽則好矣,不集于房者,謂日月食于房之分野也。術家言,日月食在某星,則有某變云,皆以分野言之矣。命天曰,愛克厥威者,甚戒姑息當斷不斷之意也。上曰,軍中尙嚴,故然矣。命天曰,不但軍中然也,凡事姑息則不成矣。講訖。已上燼餘
巳時,上御時敏堂,晝講。同知事戶曹判書睦來善,特進官兵曹參判鄭維岳,參贊官禹昌績,參贊官柳命天,侍讀官睦林儒,持平李漢命,正言李寅賓,記事官李蓍晩,記事官安如石·南致熏入侍。上讀前受音一遍訖,柳命天進講胤征,音釋各一遍,上受而讀之。音一遍,命天讀其註而解其義曰,聖有謨訓者,指禹而言也。上曰,然。此猶言皇祖有訓也。至木鐸註,林儒曰,正歲,謂歲首也。命天曰,官師相規之義,近來則以臣下相規之義用之,而此本文之義,則乃臣規君之義也。至奏鼓註,命天曰,春秋傳所謂正陽之月,卽四月也。正陽之月,朔日之變,尤爲大變,故夏人伐鼓救食,周則雖非正陽之月,亦伐鼓以救之。政典如今之五禮儀也。以下缺講訖,掩卷,來善進曰,頃日備局欲廣京外行錢之路,外方各司奴婢身貢,亦以錢文代捧事,入啓定奪,兩界外各道,皆已知委矣。但戶曹需用之紬,專靠於兩西奴婢貢紬,而黃海道奴婢之貢,今若捧錢,則只以平安道奴婢貢紬,支用實難。黃海道雖已知委,而奴婢身貢,勿捧錢文,依前捧紬事,元公事中改付標後,知委本道,何如?上曰,依爲之。來善曰,三南沿海各邑所居,各司奴婢貢木,自前作米上納,入于別庫,以補經費之用矣。今番備局欲廣行錢之路,兩界之外,各道奴婢身貢,以錢代捧事,入啓定奪,旣已知委,而今若盡爲代捧錢文,則本曹經用之米,將無以支繼。三南山郡奴婢貢木,則以錢代捧,沿海各邑,則依前作米,以爲需用之地,何如?上曰,依爲之。上又曰,慶運宮,不但宣祖朝舊宮,方自大王大妃殿主管,而多有頹毁處,隨毁隨補,不可已也。若經今夏霖雨,則勢將漸至傾圯,修理之役必倍,不可不趁卽修補。米五十石,木五六同,自戶曹出給,可也。維岳曰,去月將官朔試射時,判書有故,臣以次官往見矣。二十五分以上居首者,或連三次居首者,或施賞與,以爲激勸之地,可矣。試射矢數,大都四十九矢內,四矢以上得中則無罰,未滿四矢則有罰,獨有罰而無賞,似非激勸之道矣。上曰,都摠府中日五中,則或邊將除授,或六品遷轉,而此則果無施賞之規矣。維岳曰,宣傳官·將官朔試射,獨無施賞之事,似爲不均,一體施賞,似好矣。上曰,此係創開之事,後日引見時,當詢問而爲之矣。來善曰,近年以來,連値凶荒,故大段營繕,竝皆停止,而戶曹木綿,多有收置者,前頭亦多有所捧之物,而本曹無容置處,庫十餘間,不得已加作之意,敢稟。上曰,事勢不得已,則作之,可也。李漢命·李寅賓進啓曰,請巨濟圍籬安置罪人宋時烈,按律處斷。措辭見上上曰,誤禮亂統之罪,旣告于宗廟,又已移配絶島,嚴加栫棘,則亦可以杜奸萌。貸之以不死,有何所妨乎?勿煩。禹昌績曰,假注書朴世,行公才一日,而今朝聞其八十老母有病,卽爲出去。朴世改差,他假注書差出,察任,何如?上曰,改差,可也。昌績曰,縕繹間,視事頉稟之意,敢啓。上曰,知道。遂罷出。
晝講時,來善曰,近來各司凡事,該官全不致察,日就凋弊,故臣於丙辰年,爲吏曹判書時,各司官員,各其所掌,盡爲査覈事,陳達蒙允後,卽爲査覈,單子啓下矣。其後各司猶踵前習,各其所掌,一委下吏,文書全不修正,庫皆空虛,文書亦是虛置簿而已。至於繕工監,則雜物責應,極其浩大,其時欲爲査覈,而無文書不得査覈。領議政以本監提調,使下人持來其文書,則所謂文書,不過下人輩私置簿而已,有不足取信,故招問各其貢物下人,與其私置簿文書,參酌定數,單子啓下矣。進排貢物價,則例於三朔內會減後,戶曹方爲計給,而繕工監官員,趁不會減,故貢物價,至今不給。其後戶曹判書已經累人,而貢物下人輩,每每呈訴願受,及臣爲戶曹判書,亦爲累度呈訴,故臣使之持來文書,則其文書如此,不足八字缺一萬五千一百七十一石矣。以此虛疎文書,七字缺中進排之物,未必盡是虛言,渠輩之稱冤,固其宜也。缺雖不可準信,亦不可不參酌計給。其將折半給之乎,抑缺三分之一乎?上曰,其文書不可盡信,折半給之,似可矣。來善曰,不卽會減者,本監官員怠棄職事之致,而此文書,虛疎如此,一萬五千餘石之米,折半給之,則在貢物下人輩,則固爲之德,而似爲過矣。上曰,以折半爲過多耶?來善曰,領議政則以爲,雖盡爲計給,亦無不可云,而諸議則以爲,不可以此文書,准數計給,或折半,或三分之一,量給爲當云,而折半則似過,退而參酌計給乎?上曰,然則當給三分之一耶?命天·林儒進曰,宋時烈按律之請,實是公共之論,故臣等頃日亦爲上箚矣,亦不允從,未知聖意何所在也。林儒又曰,有湞事旣出之後,則時烈萬無可生之理矣。命天曰,前則仰體聖意而流竄而已,而今則與前有異矣。來善曰,三司所爭,一向不允,未知聖意也。時烈旣負罔赦之罪,而聖朝寬大,只施竄謫,則缺道理,惟當含恩伏罪,可也,而在圍籬之中,半行缺湞亦爲出入,則時烈之罪,烏得生乎?十字缺時烈之罪,爲不當死乎,罪則當死,而猶不欲誅之乎?缺上無發落。漢命曰,今者下敎修理之事,未知何宮,而聞下敎之言,則此時米布,定數出給,未知事體何如也。上曰,物力則雖自戶曹給之,而此非非時營繕之比耳。命天曰,物力雖自戶曹出給,而待秋爲之則似可矣。上曰,今若不爲修補,則必將盡頹,故欲爲隨毁隨補矣。漢命曰,凡干修補等事,自戶曹送算員,計其物力容入多少而給之,例也。此則直以此類出給,未知何如也。上無發落。燼餘
上在昌慶宮。停常參·經筵。
太祖大王忌辰齋戒。
閔黯啓曰,昨日差出假注書閔昌道,面上忽生小癤,勢難行公云。今姑遞改,他假注書差出,何如?傳曰,允。
以崔恒齊爲假注書。
傳曰,史官一員待命,騎馬三匹立之,健元陵內摘奸。
吏曹啓曰,守令有闕,政事,取稟。傳曰,過國忌後爲之。
夜三更,流星出北極星上,入王良星下,狀如鉢,尾長三四尺許,色赤。啓。
上在昌慶宮。停常參·經筵。
太祖大王忌辰。
上在昌慶宮。停常參·經筵。
丁昌燾,以都摠府言啓曰,今日入直軍士,當爲中日習射,而兵曹判書參政,不得爲之之意,敢啓。傳曰,知道。
金海一啓曰,備邊司郞廳來言,二十三日,賓廳坐起日次,而大臣有故,不得開坐矣。今日雖非日次,來會賓廳云矣,敢啓。傳曰,知道。
閔黯啓曰,今日爲政事,命下矣。卽者吏曹郞廳來言,判書洪宇遠,參議權愈陳疏,參判吳挺昌有式暇,俱不來云。政事何以爲之乎?敢稟。傳曰,判書參議一時陳疏,俱不參政,殊甚未妥,竝牌招開政。
又啓曰,今日兵批政廳,兵房承旨當爲進參。且聞大臣·備局堂上,來詣賓廳云,如有引對之擧,則兵房承旨,亦當入侍,而右副承旨李鏶,不爲仕進,牌招察任,何如?傳曰,允。
丁昌燾,以兵曹言啓曰,今五月二十四日,幼學李得培稱名人,自曜金門入來,差備門外擊錚,極爲駭愕,令攸司囚禁治罪。同門守門將李時冕,常時不能禁斷雜人,以致闌入,亦爲非矣,推考,何如?傳曰,允。
吏批,行判書洪宇遠進,參判吳挺昌式暇,參議權愈承牌詣闕,式暇不進,都承旨閔黯進。
兵批,判書金錫胄進,參判鄭維岳,訓鍊院將鬼薦坐起進,參議未差,參知李聃命進,右副承旨丁昌燾進。
吏批啓曰,玉堂闕員,今當差出,相避竝擬,何如?傳曰,允。
又啓曰,新除授定州牧使柳重起,與本道都事柳壽芳,爲異姓四寸兄弟,相避在法當避,柳重起改差,何如?傳曰,允。
又啓曰,定州牧使及江界府使柳尙連瓜滿之代,皆當以武臣差出,而可擬之人乏少。本道邊將及禁軍將中,可合者竝擬,何如?傳曰,允。
吏批,以閔就道爲兵曹參議,以睦林儒爲司諫,李漢命爲副校理,孟胄瑞爲驪州牧使,李寅熽爲稷山縣監,承文正字單李日冀,副正字單權德邵,以尹彙善爲廣興副奉事,以睦天成爲吏曹佐郞,尹河爲定州牧使,鄭德謙爲江界府使,趙相槩爲漢城判官,李鳳徵爲兼校書校理,李簹爲大靜縣監,丁昌燾爲廣州府尹,金聲久爲掌令,鄭祖甲爲司饔參奉,柳星五爲南部參奉,李元禎爲大司憲,申㶅爲持平,李聃命爲左副承旨,權歆爲副校理,姜世龜爲正言。
兵批,以兪夏益·朴振翰爲副摠管,吳道一爲文兼,權瑍爲北評事,李時冕·粱澐爲武兼,柳命堅·李煦付副護軍,李時冕付副司果,李旰爲統制使。
大臣·備堂引見時,當日內禁府開坐,趙晸及學梅等原情捧入事,及行大司憲尹鑴,掌令李命殷改差事,榻前定奪。
李鏶,以兵曹言啓曰,今日臣聃命移拜承旨,在外同僚,所當替直,而判書金錫胄,以將鬼薦試才,出往訓鍊院,參判鄭維岳,以禁府坐起進去,他無推移入直之員,新除授參知閔就道,卽爲牌招入直,何如?傳曰,允。
禹昌績,以義禁府言啓曰,罪人趙晸等,今方開坐究覈矣。知事李元禎,移拜大司憲,莫重獄事,不可不備員。其代,卽爲口傳差出,牌招肅拜,使之同參,何如?傳曰,允。
吏曹口傳政事,以權大載爲知義禁。
大司憲尹鑴辭職上疏。答曰,省疏具悉卿懇。風憲之長,非卿莫可,卿之固辭,不亦太過乎?卿其安心,更勿爲辭,速出行公。
護軍申汝哲辭職上疏。答曰,省疏具悉。卿其勿辭,調理察職。
忠淸道生員蔡範夏等上疏。大槪,更申前懇,亟正逆臣時烈之罪,以安宗社事。入啓。
傳曰,今日大臣·備局堂上引見時,兩司及玉堂,亦爲入侍。
答蔡範夏等疏曰,省疏具悉。已悉於前批矣,爾等勿爲煩論。以上燼餘朝報竝謄
巳時,上御時敏堂。大臣·備局堂上及三司請對引見。領議政許積,左議政權大運,右議政閔熙,工曹判書吳挺緯,戶曹判書睦來善,刑曹判書鄭榏,右參贊李元禎,副護軍尹深,禮曹參判權大載,江華留守尹以濟,右副承旨李鏶,副提學柳命天,校理睦林儒·沈檀,副校理睦天成,修撰李湜·吳始萬,副修撰金聲久,持平李漢命·裵正徽,獻納李華鎭,正言金儁相·李寅賓,假注書崔恒齊·許墀,記事官洪萬朝·南致熏入侍。大運進伏曰,近來天久不雨,日氣甚熱,不審聖體若何?上曰,無事矣。大運曰,兩慈殿氣候,亦復何如?上曰,安寧矣。大運曰,前日劑進之藥,今至十餘貼矣。日勢漸熱,若或苦口,則觀勢進御,何如?上曰,暫復服之,當觀勢停之矣。積曰,十三日乃是賓廳日次,而緣臣等中有故,不得來會,故今日雖非日次,而來會矣。卽今別無大段稟定之事,而頃因諫院所啓,凡干法令,兩司署經,後出依牒事,以後日登對時,下詢處之爲敎矣。凡新法之立,舊法之改,政府擬議,兩司署經,出依牒施行,固是法典,而至於凡傳敎啓請等事,毋論大少,亦皆署經。兩司則臺啓以爲國朝故事,而此則旣不載於法典,故臣未能詳知矣。在前政府署事之時,則凡干公事,擬議後,可以兩司署經,而今則署事之規旣廢,不但政府開坐之日常少,兩司亦不能逐日開坐,故守令署經,猶不得趁時爲之,今若每事必待署經,則必有積滯之患。此則決難一如臺啓,而惟新法之立,舊法之改,署經依牒事,則依法典施行,何如?上曰。依爲之。出擧條積曰,有極可怪疑事,故敢達矣。忠州居進士李崇徵,卽李觀徵之孽四寸也。渠方寄寓於可興,其傍有寺,名曰,靑龍,在於小臣山所之內。崇徵偶往其寺,仍與寺僧,語及江都築墩時事,則其寺僧卽往役于松岡墩者也。渠言其時墩將趙晸,多有殊常怪異之擧云,故崇徵聞之駭然,而不能自來,因人通報于小臣家,臣卽與金錫胄相議,或慮趙晸有逃躱之患,卽爲分付于捕盜大將,今方拘囚,而仍送公事於忠州營將張是奎處,使之捉送其寺僧及崇徵,則關子未到之前,崇徵先自上來,其僧則以渠私事,方往嶺東云,從當捉來事,更爲分付。臣又分付于其寺老僧,其時同役之他僧,使之起送,則淸印·印岑·處澄等人,今方來到,故臣招而詳問,則稍異於當初小臣之所聞,而其曲折大槪,則渠輩初往通津之日,李公然習陣,而率去僧徒等,私自口語曰,今此墩役,有何習陣之事,心固疑之矣。及往役所則以下缺數行晸曰,爾等當與吾,能共死生乎?皆曰,惟命。晸缺數字人分行而坐,其他不應之僧,盡令出去,乃謂應募僧等曰,吾與爾等,同此苦役,息肩無日。如此人生,不如無生,寧欲投水而死,爾等其肯從我而死乎?僧輩曰,旣有同死生之約,主將若投水而死,則吾等敢後乎?晸卽往海邊,故示之以投溺之狀,有一僧先脫衣袴,將欲赴水,則晸止之曰,更思之,今玆投水而死,於事無益矣。彼越峴村家,聞有牛隻,爾等其欲從我而宰食乎?僧輩曰,吾等雖是僧人,旣有同死生之約,則何可不從乎?則皆持兵,欲往屠其牛,則晸又不可曰,此亦思之。爾等旣名僧人,則宰食牛肉,恐貽累名,姑且止之。明日,招其十八人謂之曰,甚嘉爾等之誠意,玆給錢文,以表余情。至於先脫衣袴者,則加給三錢云,而其中學梅者,卽與晸同寢處,最相親愛者也。一日,學梅以鹽醬持來事,往本府而還爲傳李就拿之奇,則晸聞來,甚有憂色。自前勸役,無不身親矣,自聞此奇後,終不來董,或一日暫來,而卽時入去,只使哨領僧看役,而且其口脣焦裂,顔色黧黑,似有用心之狀,僧輩心竊怪之矣。到今逆變已出後思之,則晸之情狀,極爲可疑云矣。大運曰,晸之募人也,學梅常與同宿,而其投水之狀,則遙望見云云矣。積曰,雖有勸役,而豈至於投水·殺牛之理乎?其情極爲可疑,不可不究問矣。上曰,送于禁府治之。積曰,常時臺諫爲任甚重,而近來則當合啓之日,不可虛帶也,明矣。大司憲尹鑴,一自遭事之後,以情勢難安,不爲行公,今日又爲呈疏,而優批不許。此雖出於自上禮遇之意,而彼旣有病,不可强令出仕。且以國事言之,憲長不可久曠,尹鑴改差,何如?上曰,改差,可也。積曰,掌令李命殷亦以宿病,每每呈單,而政院不爲捧入。聞其病勢,實難行公云,亦爲改差,宜矣。上曰,李命殷亦爲改差,今日開政時,差出其代,可也。上曰,明安公主駙馬揀擇事,分付禮曹,自乙巳至己酉生,更捧單子,而有父無母者,及後妻所生,亦竝捧入,可也。大運曰,京外亦皆爲之乎?積曰,外方則監司·守令及流寓士大夫之子,依例捧單,而元居鄕族,勿爲擧論乎?上曰,元居鄕族,勿論,可也。大運曰,觀國朝寶鑑,則太祖下敎有曰,謹愼者之子,久居窮約,必不驕癡,至於捧單無母之人,此可見祖宗朝美意也。榏曰,前日崔克泰公事判付內,有尹粹卿刑推之命矣。臣詳問則粹卿乃在京之人,非其土民也。若使粹卿實有謀陷之事,則固當不分京外,繩以重律,而第凡治獄之道,先捧元情後,罪之,例也。今粹卿則未捧元情,而徑先施刑,何如?積曰,雖是京居之人,如有構誣之事,則有何不可罪之理乎?但取招後,刑推,例也。今此粹卿徑先施刑,則似非治獄之體矣,先捧元情後,治之,宜矣。上曰,先爲捧招,可也。來善曰,繕工監貢物中,已進排,未會減物種價米,多至於一萬四千四百零,而丙辰年査覈時,本監元無可考文書,或給價或會減,有難折衷,故頃日稟達於榻前,退議於本監提調,則以爲,本監事勢,實有難支之勢,三分之二減給,似當云矣。積曰,各司進排之物,過三朔,則戶曹不許會減,而本監該官,抛棄職事,不修文書,故曾因睦來善所啓,査覈之時無憑可考,以其下人私置簿,不足取信,不得已招問貢物主人,使之各陳其進排之數,而參酌査正,別單啓下,而厥後戶曹遷延掩置,不卽稟啓蕩減,以至于今矣。今若折半會減,則貢物主人輩,亦不無稱冤之端,雖給三分之二,似不至過多矣。上曰,三分之二則似爲過多,折半減給,可也。挺緯曰,臣忝在地部時,繕工監事,亦詳知之矣。本監官員,如僉正之類,位次高而不曾任事,凡修正公事,使小官爲之,而政曹不能爲官擇人,絶無擧職之人,故會計文書,專不爲修正,以致此弊,何可一任不擇,每議蕩滌其無面乎?大運曰,凡官事之不能修擧,皆由於初入仕不得其人,必須極擇初入仕,然後可得擧職之人矣。此意,分付兩銓,何如?上曰,初入仕之人,固宜擇差,而繕工監官員,則尤不可不擇,此意,分付兩銓,可也。上曰,焜·熀兄弟,當初之安置絶島,雖出於不得已,而予心則誠有所不忍者矣。今聞濟州牧使,接置焜·熀於挾窄之處,至於高築墻垣,而出入之際,亦必使人隨之,有若防禁者然,此非予之本意也。積曰,凡如此罪人,使之防守者,蓋慮有交通之患,而至於濟州,乃海中絶遠之地,此則非所當慮矣。大運曰,申命圭·柳弼明,皆在此地,此人等或慮有交通之事,而至於他人,豈有是患乎?濟牧所爲,誠極過當矣。上曰,今後使之自便,與同平民事,分付于濟州牧使,可也。李漢命·裵正徽·李華鎭·金儁相·李寅賓啓曰,請巨濟圍籬安置罪人宋時烈,按律處斷。措辭見上上曰,勿煩。上顧挺緯曰,趙晸,今日開坐,卽爲捧招,可也。檀曰,此事事體至重,自禁府治之,極爲非矣。上曰,事則可疑,而姑無現著之事,自禁府治之,觀其原情而更處之,徑先設鞫不可矣。檀曰,旣疑其爲逆,則設鞫宜矣。上曰,禁府今日內開坐,而堂上勿爲徑先罷坐,以待回啓之下,而仍爲鞫問,可也。遂罷出。□□□□□□□□□請對引見時,大運曰,自去月以後,雖有小雨,但浥塵而已。旱氣如此,可憫矣。上曰,今月十二日雨後,不雨矣。積曰,其後或雨,而不曾大來矣。上曰,連有雨意而不雨矣。積曰,今日亦浥塵而不來矣。上曰,二十五日若雨,則來月亦不雨云耶?積曰,欲知半行缺家經驗之語也。當觀卄七日,然後來月之雨不雨可知六字缺頗爲周足云。至於高燥之處,雖有未洽之患,此則不必慮也。大運曰,缺不洽足,而目今泉井皆涸,閭家不能得水云矣。積曰,農時付種,則雖已缺之,此時若不下雨,則必有蕪廢之患矣。上曰,念四,乃是弦日,而亦不雨,盡七,或可來耶?惟是之望也。缺大運曰,有湞之徒黨,不得一人,人心方切疑惕矣。晸之情狀,誠極殊常,究問宜矣。上曰,李終無一言而死,故其同黨,無由得之矣。挺緯曰,之習陣通津,逆節已萌。且與有湞,必無不相知之理,而亦不吐實,誠可痛矣。上曰,今番有湞之招,投凶書之缺初七云,而之上聞,則在於二月之後,其爲稽滯,亦涉可疑矣。大運曰,此亦殊常處也。今番李等獄事,難免不善治之罪矣。至於李海遠,卽一生相隨之軍官也。缺謀則已,如有可疑之端,則海遠以朝夕同處之軍官,豈有不知之理乎?缺辭,亦已累出,海遠更爲究問,宜當矣。挺緯曰,之心術,誠不可測矣。當初按問時,以汝若直招,則非但貸死,當有賞功爲問,而終始牢諱,缺極可疑矣。積曰,今此趙晸,當使禁府治之乎?大運曰,此乃重獄也。只令禁府治之,未知何如。熙六字缺實,送禁府治之,未爲不可矣。挺緯曰,自禁十字缺鞫宜矣。積曰,姑無昭著之事,且非直告變者,比十字缺上曰,方在疑訝間,姑令禁府治之,可也。大運曰,晸之擇十八名僧人,約三字缺已極殊常。且李就拿之後,憂之特甚者,實涉可疑。當此執端之缺豈可以虛疎而緩治乎?積曰,雖送禁府,豈不治之乎?學梅則比諸他僧,罪尤緊重,爲先囚之,待被原情,然後處之,宜矣。上曰,今日囚之,仍爲開坐捧招,可也。以濟曰,墩臺今已畢役,而城門朴鐵,則已自缺料理爲之矣。至於築墩之處,多入民田,而曳石造家之處亦多,未知何以爲之乎。上曰,此則已自御營廳,別單書入矣。大運曰,其民田,或以田代給,或量價給之,一缺民願,而民所不願者,留守直爲狀啓,宜矣。以下初書積曰,時烈之罪狀,兩司合啓,玉堂上箚,已至十五日之多。臣等初意,謂卽蒙允,而至今不賜允兪,無乃下詢於大臣而處之矣,今又有勿煩之敎,臣等竊不勝悶鬱矣。時烈罪狀,旣具於兩司之啓,玉堂之箚,不必更陳,而假托山林,遙執朝權,排斥異己,升進同類。手握王爵,口銜天憲,擧動移山海,呼吸變霜露,惟以執拗好勝爲能事。當己亥誤禮之後,終始自是,有言及禮論者,則必欲殺之後已,故尹善道幾不免矣,幸賴先王昭明,善道得生矣。由此觀之,時烈乃極權臣也。自古權奸,罪狀旣著之後,寧有不死者乎?不幸寧陵有變,遷陵之擧,出缺得已,而壙中有水之狀,蟲蛇出入之迹,非但十目所視,渠亦親見,而終缺諱之者,誠不可測矣。臣於其時,被斥於宋浚吉,退在忠州缺陵之擧缺卽爲上來。先王聞臣之來,命臣往見,故數字缺去,而旣被重斥,不欲顯處班列,退在依幕,距陵不遠,而時烈不欲臣之入見,先令摠戎使啓達曰,領相來在十里之地,決難趁時入見,小臣當代數字缺者,此皆出於遮掩之計,而其時執事之人,出入半行缺出而拂拭,則時烈見而發怒,至於旣遷之後,又十字缺蔽之狀,何可勝言?當初中外皆以誤禮貶降,爲其罪案,而臣則每曰,三字缺狀,受孝廟罔極之恩,寧有貶降之意乎?必是執拗之所致矣。及見檀弓免·子游衰之說,則臣猶以常情度之曰,此不過缺然也。厥後抵時缺相書出,則臣始知其心所在矣。觀其下語之意,有若歷數先王之失,而至以先王誠孝不足之意,爲其大旨,此豈人臣所忍聞,所忍爲之語乎?自古直臣,思欲盡言無諱,則雖有過重者,直陳於人主之前,則可,寧有作簡與人,而譏毁君父者乎?是可忍也,孰不可忍也?命天曰,缺書所言,皆是不道,而其曰,溫泉則逐年行幸,而咫尺寧陵,則一不展謁。初以洪濟洞爲遠而不用,雖若寧陵之近,而不能展省,與英陵何異哉云云者,是何等語耶?其曰,當初改封築之議,亦出聖旨,而今日乃反歸罪於諸臣,此豈聖人躬自厚薄責人之道耶?何不以子家駒告魯昭公之意,密進規戒耶云云者,昔魯昭公欲伐季氏,問于子家駒,對曰,不可。諸侯僭於天子,大夫僭於諸侯久矣,非獨季氏之罪也。時烈之引此者,謂先王不能自正,而何獨責諸臣之罪之意也,爲人臣而寧忍爲是說乎?積曰,當初檀弓免·子游衰之說,時烈於榻前,自陳其妄發,故臣意亦以爲然矣。及見是書後,始悔臣知人之誤,而至于尙敏冊子投進之後,尤知其本心之所在矣。大運曰,時烈元非欲臣於孝廟之人也。當初以孝廟爲庶子時,乃包藏逆心而然也。熙曰,當初雖用好生之德,而今則固難容死矣。積曰,我朝立國仁,而未嘗輕殺大臣,故自上持難者,亦必以此,而第時烈則旣以宗嫡統不嚴,爲自是之己見,而至使其徒黨,遽有爲逆之變,則是固不可貸之罪人也。大運曰,時烈非當宁罪人,乃宗社之罪人,自上亦不得自由也。此非臣等之言,國人之言也。自上至今持難,逡巡妄發而然,宗廟之意也。積曰,今日諸臣幾盡入侍,下詢而處之,六字缺臣以次陳達,而勿爲混同錯雜,何如?上曰,只令一人,各各陳達,可也。挺緯曰,時烈罪狀,大十餘字缺上前後之批,亦已盡之矣,不必更煩,而昔少正卯半行缺廢母伏法,時烈貶降之罪,實浮仁弘矣。半行缺不知。至於逆節旣生之後,則半行缺自戕其身也。來善曰,時烈之罪,在王法不可貸缺筵中矣,更無可陳之事,而三司之爭執已久,不卽缺矣。榏曰,時烈之罪,三司已陳,殿下已燭,此缺矣。元禎曰,臣之初意,亦如許積之言,每以時烈缺其心之難測矣。自古以來,寧有三世爲君,而宗統缺室之理乎?凡爲人臣之罪,豈有如時烈,而得生者乎?深缺盡在三司之啓,臣不必更陳,而到今逆節旣著之後,殿下雖欲生之,缺大載曰,小臣則前於筵中,已陳所懷矣。時烈罪狀,自上旣已洞燭,缺至今不許,群情悶鬱矣。今日大臣盡爲入侍,下詢而決之,宜矣。以濟曰,時烈之罪,更無可陳,而人臣負如此罪,而安有得免者乎?大運曰,臣等前日,日次不爲來待,而論奏者,蓋不若速從臺啓之爲正故也。自上固不當如是持難也。命天曰,臣等今日請對者,蓋欲知聖意之所在也。積曰,聖意所在,不須言也,速爲允從,宜矣。命天曰,有湞之謀逆,非時烈爲之本乎?聲久曰,大臣·重臣苦口爭論,而自上堅執如此,宗社罪人,何待自下之言,而後正其法乎?此則當斷自宸衷,卽爲允從。臣意則以爲,自下請之者,已失事體矣。積曰,此言誠是也。到今思之,時烈已自仁祖朝,有不臣心也。其所謂檀弓免·子游衰者,乃譏仁祖大王不當立孝廟之意也,臣亦深悔前日救時烈之非也。漢命曰,到今逆節已露,則罪關宗社,豈容貸之乎?華鎭曰,爲時烈之緖論者,尙敏旣死,則時烈豈獨免乎?大運曰,當初固宜正法,而畏有殺士之名,不卽論矣。到今逆節已著,則寧可生之沈檀曰,今日朝臣幾盡會矣。此是一國共公之論,自上決非持難之事也。元禎曰,自古逆節之分明大著者,無若李仁居·沈器遠,而未有如有湞之直辱朝廷者。其曰宗統失序云者,皆自時烈而發也。積曰,自古爲逆者,或以君側爲言,或以尊太皇爲言,豈有指君父爲失序,而爲言者也?大運曰,有湞皆是掇拾時烈之餘論者也,至於魁首,豈有獨生之理?缺爲批答,則諸臣乃退,否則不敢退去矣。挺緯曰,缺皆由於不能嚴治時烈之故,此後安知十餘字缺暮乎?熙曰,一國人心,皆緣時烈而陷溺,極缺則實難,必須以法治之,似可矣。上曰,予知時烈罪惡貫盈,而旣爲寬貸,一行缺臣等,不卽請按律者,仰體聖上好是半行缺乃臣等之罪,此時非用好生之德之時也。積曰,臣等雖庸缺仰陳一國共公之論矣。五字缺今又不許,實爲悶缺檀曰,當初不請按律者,固難免其責矣。缺悔而改之,豈可又缺日之所爲乎?漢命曰,當初則只意其有將心,缺則將心已著,此可貸乎?積曰,臺啓,改爲批答,宜矣。大運曰,臣等旣入缺宗社罪人,而終未得蒙允,則何敢退去乎?上曰,已諭於前後之批,卿等寧不知予意耶?大運曰,觀其批答,則別無牢拒之意,而持難如此,臣恐殿下思之未熟,而抑有歉於聖德也。臺諫所執,極嚴且正,而不卽允兪,心甚悶鬱矣。且聞彼輩缺方聚會,欲爲陳疏云。今若不爲嚴處,則日後之患,有不可言矣。有湞之徒黨,終不捕一人,而彼輩之怨國益深,臣等爲國之憂,夫豈量哉?檀曰,時烈雖謂移配絶島,嚴加荐棘,但巨濟距長鬐,本非遠地,則是豈朝家加法之意耶?挺緯曰,臣又有所聞,故敢達矣。宋時烈時烈移配時,禁府都事,六日內馳去,則其弟在報恩者,已知其奇,先往長鬐,已在於都事二日之前云,此則其徒必自京中相通而然矣。由是觀之,時烈乃極可畏之人也,旣往之罪,固難盡言,將來之患,又有甚於此者,而殿下每以尙敏·有湞已死爲敎,而不爲允從,此非臣等之所望也。殺一時烈,於臣等有何利益之事,而如此苦爭乎?不過爲宗社計也。自古亂臣賊子,何代無之,而時烈之權勢,雖在圍籬中,其徒至不計其身之生死,不知有父母,而徒知有時烈,以如此之心,何所不爲乎?甚可懼也。大運曰,臣等當以日暮爲限,必得下敎後,乃退矣。積曰,自上欲生時烈,則當以如此如此難殺,明白下敎,則臣等更達矣。大運曰,臣徒緣爲國之憂,時有犯上之語,不勝惶恐,而第數字缺不卽允從,非臣之素所望也。若以時烈爲不死缺有湞何以死哉?聲久曰,不念宗社臣民之大計,缺臣等竊惑焉。上曰,予豈惜時烈而不聽乎?是半行缺允從者,此非惜之而何?二行缺聲久曰,此罪不死,則何罪可殺乎?缺此而終不得請,何顔在外乎?積曰,今雖不聽,後必允許,缺默,臣竊憫然。大運曰,安知無隱伏之禍,迫在不日,而卽今戒嚴缺人心危懼。如不允從此請,則難以鎭定缺爲宮城守衛之擧,以爲防患之地,宜當矣。上不答。大運曰,如此之言,似涉恐動,固知難於出口,而臣徒缺不勝悶慮之忱,敢此發舌,而不任惶恐之至。聽不聽間,須爲下敎,如何?上曰,已於筵中,再爲下批矣。積曰,下批若穩當,則自當退去,而似有未盡底意,更加睿念而處之,何如?大運曰,臣等出於憂國之忠,有缺論執,而殿下不思宗社之大計,終不允從,臣切憫焉。如不得請,決難退去矣。上曰,終不允從,勿爲煩請。寅賓曰,若以時烈爲無死罪則已,旣曰有罪,則寧可容貸乎?大運曰,臣等無狀,誠意淺薄,欲殺宗社罔赦之罪人,而言不見信於君父,終不能回天,此無非臣等譾劣之致也。如此大臣,將焉用之哉?臣則從今以往,惟有退去而已,將何顔面,只貪利祿,而以據其位乎?檀曰,凡罪人生殺,當明言其可否,不可糢糊而處之。殿下不言其是非,而唯以堅執爲主,臣不勝悶鬱焉。華鎭曰,曠日持久,至於如此,臣恐有竊發之憂,迫在朝夕也。大運曰,自上雖以勿爲煩請爲敎,古之直臣,至有牽裾而隨之者。臣豈因仰請,一敎而遽無辭以退,以失引君當道之義乎?積曰,此事當卽允許,而持難如此,群下之情,不特悶鬱而已,當此極炎,半日殿坐,必有所傷,臣等之憂慮,有難形言,而事係宗社,不得已苦爭,至於此極,惟望快從公議,何如?挺緯曰,缺臣僚之爲人,自上必詳知,稟性過不缺許積則每以鎭定爲主,未嘗有如是爭缺殿下之所曾知也。至于今日,苦口論執者,豈缺請者乎?於此可知此事之萬萬缺不爲虛納,臣等何所望缺四行時烈小無可生之道,而未知自上何以堅執若此乎?若明言可否,則可解群下之疑惑缺爲大臣而有所陳達,不得請而自退者,乃旅進旅退者之事,非爲國盡誠之道也。鏶曰,臺諫批答,以何語書之乎?上曰,旣以勿煩答之矣。積曰,今番治獄,臣等未免有誤,而反蒙賞典,此實無名之擧也。豈有逆賊之徒黨,不得一人,而至於加賞乎?其在愛惜嚬笑之道,所損非細,還收,何如?上曰,有湞之徒黨,終不得一人者,緣有湞凶惡,終始不告之故也,非卿等有所未盡而然也。且此賞典,旣有前例,故參酌施行矣,安足辭乎?大運曰,臣等無狀,不能正法宗社之罪人,而徒守無名之賞典,使有湞徒黨之伏在者聞此擧,必竊笑之,而其陰必益甚。臣等之死亡無地,有不暇論,其在國家之深憂,實爲無涯矣。今此賞典,還收宜當矣。熙曰,今番治獄,臣等有何可紀之勞,而安此賞乎?上曰,勿爲固辭。燼餘
上在昌慶宮。停常參·經筵。
李鏶,以都摠府言啓曰,副摠管兪夏益,除標信,漢城府坐起進去之意,敢啓。傳曰,知道。
禁府啓目,趙晸等元情云云。僧人等所供觀之,則趙晸抄出僧軍之壯健者,約以死生,至試以投水·殺牛。及聞賊之就拿,驚怖色變,廢食焦脣,顯有憂惶之狀,死之後,顔色稍降云者,俱極可疑。不可不窮覈得情,而獄體重大,非本府循例按問之事,伏惟上裁。啓。募求壯健同死之僧,元不干涉於董役之事,已極殊常兺不喩,以僧人輩招辭觀之,則聞其賊就拿之言,憂遑色變,不爲着實看役爲如可,及其物故之後,顔色稍降,又無提起同死等語云,尤極可駭。不可循例推覈,鞫問。
禹昌績,以禁府言啓曰,罪人趙晸等鞫問事,判下矣。鞫廳處所,何處爲之乎?敢稟。傳曰,本府爲之。
又以鞫廳言啓曰,罪人趙晸,募得壯健僧人,試以投水·殺牛事,雖不敢發明,而至於約以同死之情,及聞賊就拿之奇,廢食憂遑之狀,終不吐實。極爲痛駭,請刑推得情。傳曰,依啓。
又以鞫廳言啓曰,罪人學梅,禁府推問時,則趙晸聞賊就拿之奇,廢食憂遑之狀,全然牢諱矣,及至鞫廳多般窮詰之後,始發驚憂口焦之說,而猶未盡吐,似有隱情。刑推,何如?傳曰,依啓。
掌令金聲久啓曰,臣以今月二十日,試射無分,方帶推緘,何敢晏然臺席乎?請命遞斥臣職。答曰,勿辭。仍傳曰,掌令金聲久推考蕩滌。
正言姜世龜啓曰,司諫睦林儒,卽臣之同生妹夫也。法當相避,請命遞斥臣職。答曰,勿辭,退待物論。
傳曰,推鞫姑罷。
大司諫崔文湜,掌令金聲久,持平裵正徽,獻納李華鎭,正言李寅賓啓曰,請巨濟圍籬安置罪人宋時烈,按律處斷。措辭見上答曰,毋煩。
院啓,相避之法,在下當遞,請正言姜世龜遞差。答曰,依啓。
前軍資監正李碩寬辭職上疏。答曰,省疏具悉。爾其勿辭,從速察職。
吏曹判書洪宇遠辭職上疏。答曰,省疏具悉卿懇。已悉予意於前後之批矣。卿之固辭,無乃太過乎?卿其安心,更勿爲辭,從速察職。
大司諫崔文湜上疏。大槪,重患腰脇之痛,昨日兩司諸臣請對之時,終未進參,虛帶臺銜,乞遞職名,兼陳所懷事。答曰,省疏具悉。卿其勿辭,從速察職。
領議政許積箚子。大槪,猝患暑癨,症勢甚重,不得進參於鞫坐,惶恐待罪事。答曰,省箚具悉卿懇。身有疾病,未參鞫獄,有何所嫌?卿其安心,勿待罪焉。
吏曹啓曰,臺諫有闕,政事,取稟。傳曰,明日爲之。
禮曹啓曰,卽接典牲署所報,則祭享所用黑牛新舊捧,竝二十首內,九首連續致斃,卽今餘存者十一首,而擧皆新捧,瘦瘠不合於祭享。其中可用者只一首,瘦瘠〈者〉秋享大祭決難肥澤云。本署事勢,誠如所報,而大祭已迫,遠島之牛,猝難致之。年前臣始壽,待罪地部時,親耕黑牛四首,貿來於湖西,留養籍田,此可爲不時之需,故招問該曹吏,則至今仍存云。此牛四首,爲先取來,本署急急別養,進排於秋享大祭之時宜當,而前頭牛疫之寢息,有難豫料,餘存十一首之不斃,亦未可必。豫備之擧,不容少緩,祭享可合黑牛六七首,令該曹別爲貿易,分養於畿內近邑,以爲觀勢取來之地,何如?傳曰,允。
上在昌慶宮。停常參·經筵。
李鏶,以都摠府言啓曰,副摠管兪夏益,除標信,漢城府坐起進去之意,敢啓。傳曰,知道。
禹昌績,以禁府言啓曰,罪人趙晸推鞫時,假都事五員,令該曹依例差出,何如?傳曰,允。
有政。
吏批,判書洪宇遠式暇,參判吳挺昌進,參議權愈病,都承旨閔黯進。以趙祉錫爲正言,尹鑴爲左參贊,鄭重徽爲兵曹參議,李成廈爲監察,安圭爲兵曹佐郞,吳始萬爲校理,金必振爲禁府都事,姜汝㦿爲判決事,李玄錫爲修撰,姜世龜爲兵曹正郞,金澍爲兵曹佐郞。
兵批,以尹深·柳尙運·柳重起·李命殷,付副護軍。
傳曰,統制使有闕之代,斯速議薦以入事,分付。
禹昌績,以鞫廳言啓曰,罪人趙晸,昨日禁府推問,募得少壯僧人,試以投水·殺牛等事,明白納招,而到今嚴刑之下,竝與此而還諱,其爲情狀,極爲痛駭。請嚴刑得情。傳曰,依啓。又以鞫廳言啓曰,罪人學梅所供如此,而請與旗領僧淸印及暎守對辨,淸印則方在仍囚中,爲先面質,暎守則時在連山,亦爲拿來憑問,何如?傳曰,依啓。
李鏶,以問事郞廳,以左右相意啓曰,旗領僧暎守拿來事,命下矣。令禁府發遣羅將,拿來之意,敢啓。傳曰,知道。
傳曰,政官牌招開政。
再有政。
吏批,行判書洪宇遠式暇,參判吳挺昌進,參議權愈進,同副承旨金海一進。以沈濡爲兵曹正郞,以李球爲直講。
兵批,行判書金錫〈胄〉進,參判鄭維岳進,參議鄭重徽進,參知閔就道進,同副承旨金海一兼進。以李觀徵爲都摠管,柳星老爲羽林衛將,以尹東鳴爲守門將,李日觀·姜必遇·許諧爲武兼,許徵爲平安兵虞候。平安兵使李旰仍任事承傳,前縣監張信立,今加折衝加資事判下。以全東屹爲統制使,以尹天賚爲左捕盜大將。
鄭樸啓曰,新除授左邊捕盜大將尹天賚,卽爲牌招命召,及大將牌·傳令牌傳授之意,敢啓。傳曰,今已夜深,明朝牌招傳授。
大司憲李元禎,掌令金聲久,持平申㶅·裵正徽,獻納李華鎭,正言李寅賓啓曰,請巨濟圍籬安置罪人宋時烈,按律處斷。措辭見上答曰,勿煩。
大司憲李元禎,掌令金聲久,持平申㶅·裵正徽啓曰,閫帥被罪之代,刻期發送,無或少緩者,意有所在,而向者李仁夏負犯,又非尋常譴罰之比,則尤不可使之久於其所,任其廢壞禁防,而乃以方任西閫之人差出,其代。南徼之於西關,以言其職責,則別無輕重,以言其道理,則最相遼逈,兩營交印之際,其將經幾多月日也?揆諸事理,殊甚未妥。請前平安兵使李旰仍任,別擇在京之人,差出統制之代,催捉赴任。答曰,依啓。
忠淸道生員李之麟等上疏。大槪,更申前懇,冀蒙察納事。入啓。答曰,省疏具悉。已悉予意於前後之批矣。爾等退修學業。
罪人趙晸刑問一次,不服。傳曰,推鞫姑罷。以上燼餘
上在昌慶宮。停常參·經筵。
藥房啓曰,旱炎漸熾,惜雨方甚,伏未審聖體若何,兩慈殿氣候,亦復何如?臣等不任區區之慮,敢來問安。答曰,兩慈殿氣候安寧,予亦無事矣。兩慈殿·中殿,藥房問安。答曰,知道。
禹昌績,以鞫廳言啓曰,罪人趙晸·淸印,一處面質,而印岑·處澄之招,與淸印少無異同,故一體對辨,則三僧之言,如出一口,而趙晸則語多窘遁,顯有修飾之狀。所當仍請加刑,而一日之內,屢加刑訊,則未得情之前,不無徑斃之慮,且方有拿來之僧,姑待其入來憑問後,稟處,何如?傳曰,依啓。
傳曰,推鞫姑罷。
兩司合啓,請巨濟圍籬安置罪人宋時烈,按律處斷。措辭見上答曰,勿爲煩論。
獻納李華鎭啓曰,前統制使李仁夏,不有君命,偏護罪魁之罪,不可不論,故初以拿問定罪,發簡於同僚矣,同僚以削黜,亦可以懲其罪之意,來議於臣,臣不欲崖異,遂以削黜論啓,旣已蒙允矣。今聞物議,以擬律乖當,大以爲非。論事不審之失,在所難免,而日之後,今始來避,臣於此所失尤大。以此以彼,不可一刻仍冒臺席,請命遞斥臣職。答曰,勿辭,退待物論。
正言李寅賓啓曰,前統制使李仁夏不有君命,偏護罪魁,不可不拿問定罪之意,同僚發簡問臣,臣旣書謹悉,而厥後更思,則仁夏罪狀,在人耳目,似無可問之端,直請削黜,亦可以懲罪,故議于同僚,論啓蒙允矣。今聞物論,以議律乖當,大加非斥。此無非臣新忝言責,未諳事體之致,而論事不審,在所難免。已過累日,今始來避,所失尤大,何敢晏然於臺席乎?請命遞斥臣職。答曰,勿辭,退待物論。
禁府,法哲·處式拿囚。啓。
吏曹判書洪宇遠上疏。大槪,請亟從大臣·三司之言,以正王法事。入啓。答曰,省疏具悉卿懇。時烈負犯,予豈不知?到今按律,事涉不當矣。
政院啓曰,僧人法哲·處式拿囚,今方開坐設鞫云。刑房承旨,牌招參鞫,何如?傳曰,牌招進去。
禁府啓曰,本府郞廳,除拜翌日出仕者,自是流來之規,而都事金必振,昨日政除授,稱以病重,無意行公。雖未知疾病之如何,而當此鞫獄方張之日,不卽出仕,其在事體殊甚未便,金必振汰去,其代,卽爲口傳差出,何如?傳曰,允。
右副承旨李鏶辭職上疏。入啓。答曰,省疏具悉。爾其勿辭,調理察職。
行吏曹判書洪宇遠疏曰,請巨濟圍籬安置罪人宋時烈,亟賜乾斷,宗社幸甚事。入啓。答曰,省疏具悉卿懇。時烈負犯,〈予〉豈不知?到今按律,事涉不當矣。已上燼餘
上在昌慶宮。停常參,只晝講。
吏曹口傳政事,以洪受容爲禁府都事。
大司諫崔文湜啓曰,日者仁夏之論啓也,臣亦同參矣。同僚旣以擬律失當,相繼引避,而顧臣所患腰脇之痛,一向危劇,欲起還仆,經宿之後,今始扶曳來避,臣之所失尤大。請命遞斥臣職。答曰,勿辭,退待物論。
午時未時,日暈。夜一更,流星出天中淡雲間,入巽方天際,狀如拳,尾長三四尺許,色赤,光照地。四更,白雲一道如氣,起自艮方,直指巽方,長竟天,廣尺餘,良久乃滅。
晝講入侍,知事洪宇遠,特進官鄭榏,參贊官金海一,侍讀官權歆,檢討官尹義濟,持平申㶅,正言趙祉錫,假注書崔恒齊,史官睦林一·南致熏。入侍時,兩司合啓,請巨濟圍籬安置罪人宋時烈,按律處斷。上曰,毋庸堅執。正言趙祉錫所啓,竝引嫌而退。擬律失當,見非物議,揆以臺體,勢難仍在。請獻納李華鎭,正言李寅賓,大司諫崔文湜遞差。上曰,依啓。又所啓,前統制使李仁夏,偏護罪魁,至於交通饋遺,而又以指揮譏察之意,馳啓,探試之狀,旣已備陳於前日啓辭中。罪名旣重,不可以削黜而止,請前統制使李仁夏,拿問定罪。上曰,依啓。申㶅所啓,臣有所懷,敢達矣。近來國法不嚴,罪人柳澈,尙今生存,刑曹所爲,殊甚可駭。判書鄭榏方爲入侍,下詢宜矣。榏曰,臺言如此,臣不勝惶恐之至。蓋禮亨旣死之後,柳澈則終不納招,故至今不殺者以此,而爲其取招,累次嚴刑,尙今不死者,亦係凶頑而然也。臣曹寧有緩治之理乎?上曰,柳澈之終不納招者,誠極痛駭。各別嚴刑,期於取招,可也。
閔黯啓曰,前統制使李仁夏拿來事,命下矣。新統制使全東屹下去後,拿來之意,敢啓。傳曰,知道。
晝講時,上讀前受音胤征一遍訖。歆進讀自王曰格爾衆,至爾尙輔一人音釋,上受而讀之訖。歆曰,篇題者,乃一篇之大旨也。宇遠曰,王曰者,其時湯末王,故史氏追述而稱之也。歆曰,割者,斷正之意也。蓋亳民安於湯之德,桀之虐焰,無如我何,反謂湯不恤其衆,而有此征伐之勞也。義濟曰,時喪者夏民,不堪桀之殘虐,而欲其促亡之意也。至孥戮汝,罔有攸赦,人心漸不如古初,故又有朕不食言,爾無不信等語也。缺衆,以奉天命之意也。第二節,卽申曉其不可不征,缺諭以桀之惡德如此,今我所以必往之意也。缺義濟曰,蓋征伐,大事也。湯之應天缺反復于一篇之中矣。夫賞罰者,人缺致意也。宇遠曰,湯應天而順人,又缺諄之命也。義濟曰,以人心向背,知天命反覆,缺義濟曰,聞有李仁徵給馬之命。此雖出優待之意,朝家恩典,不宜濫觴。事雖細微,所關甚大,還收,何如?上曰,仁徵給馬之命,蓋出於一時崇奬之意也,非欲援以爲後制也。缺馬則異於他賞,殊涉過濫矣。㶅曰,國家之優缺而但此事,則有駭聽聞,還收,宜矣。上曰,然則李仁徵給馬事,還收,可也。祉錫曰,今番缺蕩滌之典,似爲不均矣。二行缺上曰,缺雖年老,筋力尙强,淸名直節,無如卿比,缺安心勿辭。宇遠曰,時烈之罪,固難容貸,而久缺上曰,時烈之罪雖重,當初貸以不死者,意有所在,旣嚴缺可矣,何必誅之乎?宇遠曰,卽今之事,大異於當初,有湞之逆節缺之罪,寧逭邦刑乎?今聞其徒將有投疏伸救之擧云。自上一向緩治,則臣恐有意外之變,生於朝暮之間也。榏曰,有湞逆節缺後,群下後日之慮,有不可勝言,而三司爭執之論,久不允從,群情缺仕悶鬱矣。宇遠曰,議者或謂宮禁不嚴,外間雜言,流入禁缺上或有信聽其說,而以致堅執矣。上曰,近來閭閻浮薄輩之言,何足言乎?當初旣貸以不死,故不允臺啓,非有得聞外言而然也。遂罷出。燼餘
上在昌慶宮。停常參,只晝講。
自昧爽至卯時,有霧氣。自辰時至申時,日暈。
掌令兪夏謙啓曰,庸陋如臣,濫蒙洪造,作吏未久,恩召遽降,榮生下邑,感結中心。行不竢駕,祗謝恩命,而第臣於在郡之日,以太僕分養馬瘦瘠,方在越等之中,臣何敢冒居臺席乎?請命遞斥臣職。答曰,勿辭。仍傳曰,越等蕩滌。
晝講入侍,特進官李觀徵,知事權大載,參贊官鄭樸,侍讀官權歆,檢討官金儁相,持平申㶅,正言趙祉錫,假注書崔恒齊,史官睦林一·南致熏。入侍時,合啓,請巨濟圍籬安置罪人宋時烈,按律處斷。措辭見上答曰,勿爲煩論。
獻納權歆啓曰,臣曾忝諫職,以前鳳山郡守崔克泰事,與同僚相議論啓。厥後本道査覈,旣以克泰之所犯,歸之爽實,而査啓之來,適在臣遞職之後,故臣無由自列矣。伏聞頃日筵中,以臺臣之不卽引避爲敎云。論事不審之失,臣實有之,何敢晏然臺席乎?請命遞臣職。答曰,勿辭,退待物論。
晝講時,正言趙祉錫所啓,臣卽伏見政草,則前江界府使柳尙運,安邊府使趙䃏等,俱以軍器別備,有加資之命,臣不勝駭然。取見該曹啓下文書,其所別備,比諸他人,雖似稍優,而至於加資,太涉過重,此豈愛惜嚬笑之道哉?賞典一僭,人無所勸,請還收江界府使柳尙運,安邊府使趙䃏等加資之命。上曰,別備數多,特爲加資,亦有前例,不允。又所啓,引嫌而退,當初所論,雖涉爽實,旣係前事,何必追嫌?請獻納權歆出仕。上曰,依啓。
有政。
吏批,以閔宗道爲大司諫,尹抗爲監察,尹就商爲昌城府使,趙嗣昌爲廣興主簿,李泰龜爲正言,權歆爲獻納。
巳時,上御時敏堂,晝講時,上讀前受音湯誓一遍訖。歆進讀自成湯放桀,至永保天命音釋,上受而讀之訖,歆曰,南巢,地名。湯之伐桀,雖出於順天應人,而缺授受之際,心終不安,而慙其德之不古若也。堯·舜以天下相讓,而缺之士,猶有不知而慕之者,況湯·武以征伐而得天下,後世如莽缺安得不以爲口實哉?此湯之所以爲恐,而仲虺恐缺敍也。塗炭,猶水火也。此與孟子賊仁賊義之缺矯詐誣罔,託天以惑其衆也。以下缺燼餘郞廳李瑞文校正。日記廳郞廳李星慶書。
上在昌慶宮。停常參·經筵。
下直,安峽縣監許。
謝恩,司諫睦林儒,忠淸水使尹昌元,直講李球,承文副正字權德邵。
傳曰,明日晝講爲之。
禁府,暎守拿囚。啓。
判府事許穆箚子。大槪,冒陳所懷,進君德箴事。入啓。答曰,省覽箚辭,繼觀箴規,句句字字,無非格言至論,可見卿之忠愛之誠,老而冞篤也。予當置諸几案,操存省察焉。卿雖年高,精神尙旺,量其筋力,時時出入筵席,以補不逮。仍傳曰,遣史官傳諭。
備忘記,今下豹皮一領,判府事賜給,以表予嘉尙之意。
崔恒齊病,代以洪萬遂爲假注書。
傳曰,前牧使李東老,縣監元后山,參判沈梓,參議南天澤,牧使羅萬葉,監司朴純,郡守金邦杰,縣監李四翼,副正字李文興·任元耉·李坽,縣監金礪,副正字許墀,縣監朴成阜,判官曺敬彬,縣監李光夏,佐郞趙挺時,都事權恒,郡守趙時瑗,縣令李壽徵,郡守金壽增,都事金龜萬,副正字閔昌道·吳尙游·梁重廈,郡守李喜年,察訪柳松齊,縣監李后定,判官李坫,正郞申垸,縣監李曾賢,獻納李壽慶,檢閱李萬元,副正字李彦綱·金夢陽,縣監徐文緯,經歷金時鉉,監察朴世恒,郡守卞榥等,敍用,參奉金魯得,縣監許梓·李光夏,正字許堅,郡守鄭載厚等,職牒還給,府尹金,牧使李箕徵,府使李晶·閔晟·柳德三,郡守李明彬,縣監梁侙,縣令金萬運等,降資還授,司勇柳承男,水使尹昌亨,哨官金孝曾,萬戶方以恒,權管金益振·全東發,僉使李信謙,權管金益振疊等,敍用,司果李時聖,職牒還給,兵使睦林東,降資還授事,下吏·兵曹。
兩司合啓,請巨濟圍籬安置罪人宋時烈,按律處斷。措辭見上答曰,毋煩。
院啓,請還收前江界府使柳尙運,安邊府使趙䃏加資之命。措辭見上答曰,已諭毋煩。
禁府,丹川監良·甄昌令稷拿囚。啓。
罪人暎守刑問二次,趙晸刑問一次,不服。
傳曰,推鞫姑罷。
戶曹啓曰,南海縣稅船格軍許山伊等,以船格價米未推之故,稱冤呈狀於本曹,粘呈本縣踏印文書,乃其縣令,私送本家雜物之所錄,而累十餘種之中,米·鹽·板子·材木,最緊且優。捉致色吏,推問曲折,則答以或在船中,或輸本家,而米八十石,則衙奴與京主人之姪尹世積,先已輸去云,極以爲駭。多般査問,則六十五石方在於主人家,而稱以各衙門所納之價米,十五石已輸於縣令之家云,而世積與縣令之子,互相推諉,板子·材木,摘奸於船所,則破船板三十六葉,草家五間材木,尙未卸下。且問其船格價米去處,則色吏答以。或在船中云,而本縣縣令貪縱之狀,已極可駭,而至於格軍·色吏等,因其私鬪之事,粘呈官文,謀陷土主之擧,亦甚痛惋。令攸司明査處置,何如?傳曰,依啓。以上朝報
禁府,良·憲·稷拿囚。啓。
上在昌慶宮。停常參,只晝講。
護軍尹深備局堂上辭免上疏。答曰,省疏具悉。卿其勿辭,調理察職。
晝講入侍,知事洪宇遠,特進官金禹錫,承旨李聃命,玉堂柳命天·尹義濟,注書李蓍晩,史官睦林一·南致熏。持平申㶅,正言趙祉錫,亦爲入侍。
假注書洪萬遂改差,代李彦綱差下。
判府事許穆箚子。大槪,今日晝講,病重,不得進參入侍之列,惶恐待罪事。答曰,省箚具悉卿懇。今玆賞賚,實出於嘉尙之意也。卿以九耋之年,疾病浹月沈綿,予之慮念,曷勝云喩?卿其安心勿待罪,從容善攝。仍傳曰,遣史官傳諭,遣御醫看病。
吏曹啓目粘連,忠淸監司啓本云云。觀此狀啓,則因金井驛吏卒等狀,以其察訪丁時潤,三年在任,連値凶荒,措辦百餘石穀,盡心賙恤,限秋成仍任,以終其惠事,有此馳啓爲白在果,參下積仕之官,計朔陞遷,自是法例,固難聽許,而時潤之勤幹奉職,惠恤驛卒,似不可無褒勸之擧。在前如此之類,亦多論賞之時是白乎矣,非臣曹所可擅便,上裁,何如?啓依從民願,限秋成仍任,相當賞典,考例稟處。
晝講時,兩司合啓,請巨濟圍籬安置罪人宋時烈按律處斷。措辭見上上曰,毋庸堅執。
正言趙祉錫所啓,請還收江界府使柳尙運,安邊府使趙䃏等加資之命事。措辭見上上曰,不允。左副承旨李聃命所啓,本院日記,卽爲修正事,每每申飭,而今正二月日記,尙不修正,其時當該注書,當推考。上曰,依爲之。以上朝報
上在昌慶宮。停常參·經筵。
自辰時至午時,日暈。未時,太白見於巳地。
謝恩,漢城判官趙相槩,兼司僕將崔克泰,稷山縣監李寅熽,南部參奉柳星五。
傳曰,明日晝講爲之。
右副承旨李鏶再度呈辭。入啓。加給由。
兵曹判書金錫胄,大提學辭免上疏。答曰,省疏具悉卿懇。卿之疾病如此,予深慮念,三件製述事,累日調治之暇,撰進,宜當矣。卿其安心勿辭,從容調理。
傳曰,大臣·備局堂上引見。引見時,禁府堂上亦爲入侍。
慶尙監司書目,今月十三日·十四日之雨,道內無不均沾,二十日·二十一日·二十四日,連得下雨,毋論高下,竝爲移秧,民事多幸事。
忠淸監司書目公州·恩津等官呈,以今月二十二日,地震事。
引見時,殿最中下等,災傷差錯,永不敍用,準期不敍。不入於年例歲抄之類,竝書入事,榻前下敎。副護軍閔點·尹深,備局堂上改差事,榻前定奪。前府使朴宣興,前郡守韓明遠,敍用事,下敎。兩司合啓,請巨濟圍籬安置罪人宋時烈,按律處斷。措辭見上上曰,勿爲煩論。大司憲李元禎所啓,行副護軍申汝哲,曾於特除京兆之日,臺閣有改差之論。自是循例不可已之事,武臣自處之道,雖有不安於私心,但當一聽於公議,而事過數年之後,以此引嫌,至於陳疏,揆以事體,殊甚不當。請行副護軍申汝哲及辭疏捧入承旨,竝推考。上曰,依啓。行大司諫閔宗道,請還收前江界府使柳尙運,安邊府使趙䃏等加資之命。措辭見上上曰,依啓。領議政許積所啓,今此推鞫罪人趙晸之與僧軍,約同死生,至試以投水·殺牛等事,已極殊常。及聞李之被拿,憂怖廢食之狀,尤涉可疑,而嚴刑鞫問,已至三次,別無端緖之見著者。只以僧人輩所供觀之,約與同死,投海·殺牛等事,果爲的實,而至於與交通同謀之事,則俱無聞見云。此等重獄,固難輕議,而三次刑訊,未得端緖,則一向嚴鞫,不無隕斃之慮,似當有參酌變通之道矣。左議政權大運曰,晸之與李同謀之狀,雖未的知,渠亦非愚騃不省事之人,豈爲一時蕫役,作此怪駭之事乎?約同死生之語,殊涉可疑。臣意則欲爲更加嚴問,而諸議如此,臣不必固守己見矣。右議政閔熙曰,僧徒之於趙晸,雖是一時管下之役軍,到今嚴鞫之下,豈有爲晸牢諱之理乎?晸之被刑,已至三次,若又加刑,則必至隕斃。故今日登對時稟達之意,昨已相議於鞫廳矣。許積曰,臣等已陳所見,惟在自上裁處矣。上曰,此事初因僧軍而發覺。趙晸之與僧人約同死生,投海·殺牛等事,及李被拿之後,驚惶廢食,口脣焦燥,及聞李死之後,稍降顔色。約同死生等語,更不提起之狀,殊極可疑。且有湞同黨,或可因此鉤得,故有此設鞫推問之擧矣。三次刑訊之後,未得端緖,則亦不可一向嚴刑。趙晸邊遠定配,僧人等,竝放送,可也。上曰,百官祿俸,所當依舊例,加給錢文,以爲均霑之地,而卽今錢文不足,勢將難繼云,六品以上祿俸所減之數,爲先以錢文充給,可也。工曹判書吳挺緯所啓,戶曹及諸各司直貢奴婢貢木,皆以錢文六錢,折價代捧事,旣已定奪矣。其中尙衣院奴婢貢木,自前木品最優,不可與諸司貢木,一體定價云,尙衣院奴婢貢木,則以錢文七錢,改爲折定之意,分付,何如?上曰,依爲之。上曰,前江界府使柳尙運,安邊府使趙䃏所授加資,旣已還收,熟馬各一匹,賜給可也。大司成李夏鎭所啓。公都會試取之規,始自六月,復舊設行矣。前例則公都會製述之外,亦有四書考講初試之規矣。曾在己卯,因故相臣李景奭所達,革罷四書考講之法,專取小學,而額數則以十人爲定。今此公都會時,應講擧案,未滿十人,而小學卷數,只是四冊,則雖一月之內,亦足以成誦應講,反不如四書之爲愈。然講取小學亦久,不可專廢四書及小學,定數竝取,何如?領議政許積曰,小學講取,固是美意,而但應講之人所望,只在於初試,故徒事口讀,全昧文義,常時書辭之間,不能成樣者,亦多有之。考講初試額數,減爲五人,而以四書取三人,小學取二人,宜矣。左議政權大運曰,額數旣已減定五人,則勿論四書·小學,但取其善講者,以充其數,似好矣。上曰,如此則人皆取其便於應講者,必將舍四書,趨小學。考講初試之數,減爲五人,而四書取四人,小學則只取一人,可也。以上朝報
引見時,禮曹判書吳始壽所啓,祭享所用黑牛,濟州元貢,一年二十首也。別祭所用,雖難豫定其數,而宗社五享應用之數,則一年十七首,故用之有裕矣。自丙辰年祔太廟之後,一年所用,增至二十二首,比諸元貢,二首不足,故每以已前餘存之數,推移用之。卽今該署餘存之數,只二十首,而其中四首,近以牛疫致斃,前頭祭享時,必有苟簡之患,不可無變通之道。若於元貢二十首之外,加定五首,則三首有剩於應用之數,可以推移用之,而聞濟州國屯所養黑牛已盡,每每換納於私屯云,似難全責於濟州矣。曾前甲辰年間,因濟州所報,減其元貢五首,移定於巨濟柒川島,每年封進。及至癸丑年,柒川島牛疫大熾,故其移定五首,還定於濟州,以至今日,而癸丑以後,柒川孶息之數,亦必不少。元貢二十首,則依前使濟州上納,加定五首,則移定於巨濟,何如?領議政許積曰,五首加定之擧,在所不已,而巨濟一邑,亦難獨當。令司僕寺量宜分定於黑牛所在絶島,似爲便好矣。上曰,依爲之。又所啓。祭享所用黑牛,每年自絶島越海而來,率多瘦瘠,不合於祭享,故必須一年分養於湖西各邑,待其充肥而用之。卽今牛隻見存十六首,前頭若又有連續致斃之患,則絶島所在之牛,猝難取用。司僕寺所屬諸島所在黑牛,待農隙,量宜捉出,牧養於畿內近島,以爲孶息之地,則其於不時豫備之道,似爲得宜。上曰,依爲之。禮曹謄錄
上在昌慶宮。停常參,只晝講。
下直。驪州牧使孟胄瑞。
右副承旨李鏶三度呈辭。入啓。遞差。
晝講入侍。特進官吳挺緯,同知事權大載,承旨閔黯,玉堂李漢命·金儁相,注書李蓍晩,史官睦林一·南致熏。
備邊司啓曰,兵曹參判鄭維岳,本司提調差下,使之仍察有司之任,何如?傳曰,允。
傳曰,明日晝講爲之。
歲抄單子還入。前判官曺敬彬,前佐郞趙挺時勿敍,掌令南垕,前持平朴慶後,前郡守魚壽一·朴鳴漢等敍用事,改付標以下。
正言趙祉錫啓曰,國朝所以重銓郞之選者,蓋以專管堂下官通塞進退也。苟非公方負人望者,莫宜居之。吏曹佐郞李鳳徵,爲人無一可取,素無人望,而但藉家世,冒點銓地,前後幻弄辭說,必欲售其私計者,非止一再,而頃日政廳,參判吳挺昌,欲擬李壽慶於亞長之望,鳳徵執筆不書。挺昌問其由,則鳳徵曰,壽慶不合此選,工判亦言之。工曹判書,卽挺昌之兄挺緯也,而鳳徵之意,蓋欲引挺昌父兄之語,以爲脅持之計也。挺昌知其兄必無是說,而無以爲答,歸問其兄,則挺緯果無所言,鳳徵做出之也。壽慶之合於此選與否,雖不敢知,而爲郞官者,爲其私好惡,而作爲無根之言,脅持其堂上,此豈士夫之風習哉?此言傳播搢紳,人莫不駭異。臣於再昨,親問于挺緯,則答以此實儘然,一如傳者之言云,擧此一事,可知其他。如此之人,決不可置諸銓席,故以鳳徵請罷之意,發論於席上,且簡問於司諫睦林儒,亦書謹悉,而諸僚皆曰,聞此傳播之言,果爲非矣。至於幻弄辭說一款,似涉過重。臣又曰,曾於去年,趙祉錫適在言地,以李沃·柳命天等竝拿事,具草詣臺廳,重被大司諫權瑎之狙擊啓遞,終不得傳啓而退去矣。其時鳳徵言于司諫權迪曰,趙祉錫歷訪我,而李沃則不請拿云,君亦依此爲之云,此言多傳於士夫間。人之問于臣者,不能盡記,而其中李聃命·漢命兄弟,問于臣而誠有是事乎?臣答以無歷過鳳徵家之事,且以竝請拿之,故遭此瑎之狙擊,人之爲言,誠可笑也。聃命兄弟亦曰,李鳳徵之爲言,甚無據矣。聃命兄弟尙在,焉可誣也云爾,則長官曰,旣發此言,而所親聞,則請罷之論,未爲過重矣。獻納權歆,正言李泰龜,猶以請遞則可,而至於幻弄辭說請罷,則亦是過當。臣又曰,前後行事,若是其幻弄,則決不可容貸,同僚二人,又以爲是,語言所失,終不回聽。噫,今日臺閣軟熟成習,稍有形勢,則雖有罪過,不欲相較,此亦可以觀世變也。臣以孤蹤,不諒世情,發此妄言,宜乎不見信於同僚也。不可晏然仍冒,請命遞斥臣職。答曰,爾之論列,誠得臺閣之風采,別無可避之事,勿辭,勿爲退待。
大司諫閔宗道啓曰,今日朝房之坐,正言趙祉錫以吏曹佐郞李鳳徵罷職事,發論於席上,臣答以鳳徵做傳堂上父兄所不言之言,塞人於政席注擬之際,此則搢紳之間,皆言其非,以此論啓,未爲不可。至以幻弄辭說,欲售私計等語,擧平生而論之,實涉過重云,則同僚又擧往年事,明其幻弄之狀。臣又答曰,正言旣見其不是處,而如是爲言,則其在臺體,有難强爭,請罷之論,未必爲過矣。獻納權歆,正言李泰龜,以請罷爲過重,堅執不回。臣言于僚席曰,論事之道,貴在商確,擬律輕重,元無一定,下語緊歇,亦可相議,至於起鬧,殊未知其穩當也。發論諫官及立異兩僚,各守己見,不能相下,終至引避。臣於請罷之論,畢竟同歸,則決難晏然仍冒於長席,請命遞斥臣職。答曰,勿辭,退待物論。
司諫睦林儒啓曰,臣才喪兒子,且患暑症,不得進參於同僚相會之時矣。朝見正言趙祉錫發簡,則吏曹佐郞李鳳徵,於注擬之際,作爲參判之兄所不言之言,脅持堂上,人莫不爲駭,以此欲爲論劾云。臣以論人不可不審,更加詳察之意答之,則又簡曰,此乃親問而知者,不得不論云,故書送謹悉。且見簡問中大略,至於同席間酬酢,雖不參聞,同僚旣以僚議參差引避,臣何可獨爲晏然?請命遞斥臣職。答曰,勿辭,退待物論。
獻納權歆,正言李泰龜啓曰,卽者同僚以吏曹佐郞李鳳徵罷職之論,發於席上。蓋頃日政席,不許李壽慶亞諫望事也。以做出重臣所不言之言,脅持堂上,爲其罪名,臣等以爲,鳳徵職是銓郞,則注擬之際,當以所見,爲之通塞,而至引堂上父兄之言,發之於政席,失言之責,固所難免。其在相規之道,略加警責之則可也,若以做出無根之言等語,爲其罪案,不但過重。且必有曲折於其間,故反覆商確,終未歸一,而至於幻弄辭說,欲售私計云者,全不干涉於今日之事,故言其下語之太峻,則趙祉錫始以上年事,自爲證左。臣等又曰,若使鳳徵果有此事,則厥後在臺之時,何不論劾,今因語言薄過,揷入前事者,未知其妥當云爾,則趙祉錫終始堅執,至於引避,臣等實未曉其意之所在也。況所謂重臣之言,旣未聞其虛實之如何,論人之際,亦不可無詳愼之道,則臣等之欲施以薄罰者,不無意見,而乃以軟熟之語,大加詆斥,莫非臣等,見輕同僚之致,何可晏然於臺席乎?請命遞斥臣等之職。答曰,勿辭,退待物論。
正言趙祉錫啓曰,本院多官處置,歸於臣而獻納權歆,正言李泰龜啓辭中,多有侵斥臣身之語,臣不欲與之相較,而其所引避,實由於臣,則臣何敢晏然處置乎?請命遞斥臣職。答曰,勿辭,退待物論。
吏曹啓曰,承旨有闕,政事,取稟。傳曰,明日爲之。
晝講時,都承旨閔黯所啓,今因驛騎事,臣有區區所懷,敢此仰達矣。臣自北京回到柵門,得見邸報,以高山察訪趙持謙狀啓,監司李元祿至於編配。臣以爲此擧,大傷國體也。曾在仁祖朝,高山察訪李汝澤,以南兵使沈之溟驛騎駄妓事馳啓,令本道査覈,而以爲別星往來之際,官妓之借騎隨行,出於舊規云,則伊時朝家,不罪之溟,而反囚汝澤,而適因赦放釋矣。臣亦曾忝北臬,本道驛騎多,而官行小,勿論監司子弟,雖過客亦或許騎,已成謬例。臣之在任時,必犯此法,臣亦不勝惶恐,而以監司而受制於察訪,將何以號令一道也?禮曹參判權大載曰,無於己而後,可以責於人,而持謙往來時,伴倘奴子,亦皆乘馹云,此豈執法者所爲乎?且聞新監司下去時,甚至敎諭書陪行軍官所騎之馬,初欲不給,累爭而始許云,壞了體統,莫此爲甚也。黯曰,持謙濫給驛騎之說,虛實間,旣發於筵臣之口,令本道査覈,何如?上曰,趙持謙自犯法,而監司敎諭書陪行軍官,不欲給馬,如此則朝家體統,亦必盡壞矣,拿問査覈,可也。
晝講時,禮曹參判權大載所啓,咸鏡一道,素稱武士之鄕,而近來朝家,無別樣調用之事,故雖有可用之人,沈沒遐陬,皆有落莫之歎,甚非收拾人心,激勸邊上之道也。關西則因道臣狀啓,監·兵使,每年歲首,例薦邊將時,以本道武士可用者,別薦五人,以爲調敍之地事,旣自備局覆啓蒙允。今此北路亦依關西例,令監司及南北兵使,歲首各薦武士五人,啓下兵曹,以爲調用激勸之地,似當矣。都承旨閔黯曰,本道雖爲薦報,而該曹之實,則渠輩被薦之後,徒勞往來,而反爲招怨之歸,本道報薦之後,着實調用,可矣。大載曰,曾在孝廟朝,義州人則有懸錄擬望之敎,今亦於擬望之時,以北關人懸錄,似爲着實矣。上曰,北道武士,使監司及南北兵使,歲首各薦五人,以爲趁卽調用之地,而擬望之時,亦令懸錄,可也。備局謄錄
上在昌慶宮。停常參·經筵。
未時,太白見於巳地。
謝恩。監察尹抗。
慶尙監司書目,都事金正夏病重,罷黜事。
兵曹參判鄭維岳,備局堂上辭免上疏。入啓。答曰,省疏具悉。卿才允協籌司之任,卿其安心,勿辭察職。
傳曰,今日晝講停。
大司憲李元禎啓曰,諫院多官,全數引避,本府當爲處置,而大司諫閔宗道,卽臣之表從弟也。法當相避,臣何敢晏然仍冒乎?請命遞斥臣職。答曰,勿辭,退待物論。
禁府,罪人趙晸物故。啓。
備忘記。自前月小雨之後,今幾一朔,而凄風連吹,欲雨而不雨,尙靳甘霈,正當禾穀長養之節,亢旱如此,言念民事,誠爲渴憫。令該曹不卜日虔誠祈禱。
工曹判書吳挺緯上疏。大槪,名入臺啓,不可晏然,略陳曲折,冀蒙恩遞,以存事體事。入啓。答曰,省疏具悉。李壽慶,曾前雖曰被斥於大臣,旣已伸白之後,因事往見,則卿之以此爲非,殊涉未妥,鳳徵之以此塞人,亦甚駭然也。勿辭察職。
府啓。竝引嫌而退,論難乃從,深得臺體,意見相左,有難仍在,嫌不處置,其勢皆然。請大司諫閔宗道,司諫睦林儒,正言趙祉錫,大司憲李元禎出仕,獻納權歆,正言李泰龜遞差。答曰,依啓。
右副承旨安如石牌招肅拜。
禮曹啓曰,命下矣。近來亢旱,畿內最甚,而畿內各邑中,或不無連得驟雨之處,故祈雨祭,未及啓請矣。卽今雖不無雨徵,而東風連吹,尙靳霈澤,民事之渴憫,誠如聖敎。風雲雷雨山川雩祀,三角山·木覓山·漢江等處,不卜日初次祈雨祭,來初八日設行,虔誠祈禱之意,分付,何如?傳曰,允。
大司諫閔宗道啓曰,臣昨於臺廳傳啓之後,金吾下吏來言,政院以前判官曺敬彬奪告身公事,不爲移送吏曹事,請推禁府當該堂上,臣名應在現告中云。臣於其時,忝居金吾,則昏謬之失,在所難免。旣被推勘,不可仍冒,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
院啓,國朝所以重銓郞之選者,蓋以專管堂下官通塞進退也,苟非公方負人望者,莫宜居之。吏曹佐郞李鳳徵,但藉家世,驟點銓地,幻弄辭說,必售私計者,非止一再,而頃日政廳注擬之際,作爲堂上父兄所不言之言,以爲脅持堂上之計,士夫風習,豈容如是?搢紳傳說,莫不駭異,請吏曹佐郞李鳳徵罷職。臺閣有所論列,而多官引避退待,則名在於臺避者,不敢徑先陳疏,事體當然。今日左參贊吳挺緯,汲汲投章於未論啓之前,而其措辭全不成說。旣曰吾無與於通塞人之論,又謂鳳徵非做出云者,顯有周遮營救之態,事甚未妥,且關後弊,請左參贊吳挺緯遞差。左參贊吳挺緯,名在臺避,而徑先陳疏,其在事體,殊涉不當。政院之矇然捧入,難免其責,請當該承旨推考。引嫌而退,被推未勘,勢難仍在,請大司諫閔宗道遞差。答曰,依啓。
合啓。請巨濟圍籬安置罪人宋時烈,按律處斷。措辭見上答曰,毋庸瀆擾。
領議政許積箚子。大槪,乞先遞免臣相職,以便公私事。答曰,省箚具悉卿懇。李壽慶初雖被斥,及其伸白之後,則有何以前日之被斥,不得往見之理,又豈有阻塞淸望之理乎?兩人所爲,俱涉未穩也。卿無可嫌之事,卿其安心勿辭。仍傳曰,遣史官傳諭。
有政。
吏批,以吳挺緯爲右參贊,權傛爲英陵參奉,嚴綸爲司宰主簿,洪處道爲東部參奉,安命一爲北部參奉,李久松爲禮賓主簿,沈梓爲左尹。
上在昌慶宮。停常參·經筵。
下直。廣州府尹丁昌燾,順天府使李益泰。
謝恩。兵曹佐郞權儹。
政院啓曰,吏曹郞廳來言,今日爲政事命下,而判書洪宇遠病不來,參判吳挺昌,參議權愈俱爲陳疏,不得開政云。竝卽牌招,開政,何如?傳曰,允。
正言趙祉錫啓曰,臣以吏曹佐郞李鳳徵罷職事,有所論劾,僚議之參差,今不必更提,而衆怒群罵,必欲去臣而後已也。臣伏聞,大司憲李元禎肆言於公廳曰,趙祉錫必是巧避大論,托於此而起鬧也。前者趙祉錫職在掌令,當宋時烈按律發論之日,故爲不着署於照律公事,引避自落。又當新論繼起之時,欲起鬧故避,手脚畢露云云,臣聞來,毛骨竦然,不得不略陳其槪也。臣於向者,參憲府之坐,果是大論始發之日也。下吏例以公事,受署於參坐之官,其日本府公事頗多,而下人之治罰,亦繁也。紛撓之中,下吏以公事,只受署於持平李漢命·裵正徽,而不傳於臣處,故臣昏忘所致,終不覺察,實出於無情。業已參坐,同僚之所知,而亦嘗訂臣無情於搢紳間矣。元禎今以此爲持臣之第一策,且於三昨,兩司長官,以閔鼎重等論罪事,書問於臣,臣答以鼎重卽祉錫異姓四寸妹夫也。雖無應避之嫌,身自參啓,心有所不安,欲呈單引入,此乃近來通行之規,未知如何云爾,則兩長官又抵書曰,此是規外之嫌,決不可不隨參云。臣又答以諸議如此,則當謹從之矣。再昨之坐,長官以鼎重等論罪啓草,出示於臣,臣答以謹悉矣。元禎又以巧避此論,爲臣之罪案,臣之身世,其亦危矣。臣於再昨引避之後,勿退待之敎,出於意外,臣卽以兩司齊會,陳啓新論之意,書問于元禎,則元禎答以李吏部事,必發兩司齊會之日,致誤大論,區區之愚,不能無惑,如生衰病者,雖欲更起,亦不可得云。臣雖未知元禎心意之如何,而亦不能無疑惑矣。昨日臣等就職之後,憲府亦不來會,臣傳啓之後,問于持平申㶅,則出示元禎之書,其書云,大論已完之後,一人作梗,多官散落,正中其計云,所謂一人,指臣而言也。臣於再昨劾論鳳徵也,同僚起鬧,則非臣之故也。又於其日,臣不退待,旣以書通,則憲府可會而不會,此又非臣之故也。昨日兩司之官出仕之後,亦不齊會,臣未知其故也。元禎於鳳徵,有姻婭之親,而不顧其嫌,怒臣之論鳳徵,至令歸一之論,遷就累日,而反謂臣作梗其間,抑獨何意哉?如臣孤根弱植,固宜受侮,而不料重臣擧措,若是其謬戾也。臣於時烈按律之請,旣已參啓,又於論鼎重也,已言其謹悉,則臣之不欲巧避,而意外被誣,伏惟聖明洞燭之矣。臣旣遭作梗之斥,不可抗顔於臺端,昨緣夜深,今始來避,所失尤大,請命遞斥臣職。答曰,勿辭,退待物論。
罪人柳澈物故。啓。
司諫睦林儒啓曰,前佐郞李鳳徵請罷之啓,臣嘗隨參矣。卽者同僚以此事,致誤大論,被斥於大司憲李元禎,引而爲避。臣以參啓之人,何敢獨爲晏然?請命遞斥臣職。答曰,勿辭,退待物論。
大司憲李元禎啓曰,臣伏見正言趙祉錫避辭,侵辱臣不遺餘力,臣不欲與之呶呶,而旣被其斥,不得不槪陳其一二焉。日者大憝請律之後,朝廷公議,上自三公,下至三司,皆以爲自古權奸被罪,則爪牙腹心,必有次第之罰,就往牒事可考也。今宜擧其最甚者五六人,竝施屛裔之典,而繁枝蔓葉,一切罔治,務存寬大之體云,故兩司約以初四日齊會朝房。趙祉錫當其約會之日,旣以不當引之嫌爲言,及其旣會之後,又以李鳳徵請罷之論起鬧,已完之議,以此中撓,致令多官,旣會復散。臣意以爲鳳徵之塞壽慶,非卽日事,趙祉錫之除諫職,爲日亦久,由今日以前,孰非可論之日,由今日以後,亦有無限之期,何乃不前不後,而必發於兩司齊會之日也?不能無惑於此。不但臣意爲然,當日同坐之人,亦多以此爲言,而至於故不着署之說,臣固有聞於席上,略有所酬酢矣。還家有頃,日勢向暮之後,祉錫以兩司通議更會之意,送書於臣,而反復思之,莫曉所以。蓋諫院多官,旣引祉錫之論而齊避,則祉錫雖承勿退待之命,未及出場之前,固宜靜俟歸宿,而徑請一會,欲論他人,其言似欠誠實。故臣之疑惑,更加一倍,以衰病不堪更起答之矣。繼因持平申㶅之以書相問,果以一人非梗,多官散落爲言,㶅之以臣答書,出示祉錫,在於昨朝詣臺之時,昨何循默而退歸,今何暴怒之至此也?鳳徵與臣之壻家,雖有姻婭之分,在臣本無應避之嫌,鳳徵是非,臣固當論,況於他人之論鳳徵,臣何介然,而祉錫之以此持臣,不亦深矣哉?及今更議,完了前論,則人可知其無他,而不此之爲,復惹一鬧,必欲侵臣而賭一快,臣未曉其意之所在也。臣旣以謬戾,被斥於人,不可晏然仍冒,請命遞斥臣職。答曰,勿辭,退待物論。
掌令金聲久·兪夏謙啓曰,臣等伏見正言趙祉錫啓辭,則以憲府之官,可會不會,實未知其故等語爲辭,臣等不勝瞿然之至。祉錫不爲退待之時,則諫院多官,次第引避,而祉錫繼以嫌難處置,亦爲自列,則伊日之不得齊會,固也。昨日兩司出仕之後,則日勢已暮,未及通議,其勢亦然,而諫院亦無發簡約會之擧,則不會之失,何可獨責於憲府乎?臣等於此,不能無惑,而旣被諫臣之非斥,何敢一刻晏然?請命遞斥臣等之職。答曰,勿辭,退待物論。
持平申㶅啓曰,臣伏見正言趙祉錫避辭,則以大司憲李元禎抵臣之書,至引臣名,臣不勝瞿然也。臣等昨日以傳啓事,與祉錫會於臺廳,則祉錫問於臣曰,昨日所欲論之事,何以爲之?臣答以才以此意,書通于長官,待見回報而可知云。長官答書,適到此際,而祉錫在傍求見,故臣出示其書。祉錫因言,曾見都憲抵諫長之書,其書辭意,亦如此書。又聞以吾之不着署憲府啓目之事,疑吾故犯,有所言於公廳云,在我固宜引避,而姑未果云。臣問其都憲公廳所云者,從何得聞云,則祉錫只云固已聞之云。臣答謂伊日席上,吾則不聞此言,無乃以喫飯入處房中之時,或有發此言者,而吾未及聞耶?且前日已見諫長之書,且聞公廳所云之言,則何不避於前,而到今欲避耶?宜以前所見聞者爲言也。祉錫以爲,此則有不可者。臣仍語祉錫曰,君不宜率爾引避,臣於明日,將見長官而解之云爾,則祉錫意頗然之。伊日酬酢,不過如此,而今聞祉錫抵書於人以爲,李元禎公廳所云者,亦聞於臣云。此則係是私書,與謄於避辭者有異,而以臣所不傳之言,爲聞於臣,至於形諸書札,良亦異矣。初使祉錫有引避之意,則何不以前所見聞者,隨卽自列,而急於攻人,陽若不聞,到今始避,而捨其前所見之書,必以抵臣之書,爲其引避之資耶?實未曉其意之所在也。臣名旣入於避辭之中,而且臣所遭,亦一苦境,則何敢晏然處置同僚乎?請命遞斥臣職。答曰,勿辭,退待物論。
有政。
吏批,以權世經爲大丘府使,李暹爲載寧郡守,閔宗道爲戶曹參判,李文徵爲司䆃寺直長,李馥爲刑曹參議,朴慶後爲正言,沈檀爲獻納,權大載爲大司諫,李袤爲左參贊,金玉鉉爲禮曹佐郞,朴凝慶爲校書正字。
上在昌慶宮。停常參·經筵。
午時,日暈。
持平裵正徽啓曰,以可會不會,被斥於諫臣,臣與同僚無異,而昨者重患暑霍,証勢危急,幾死復甦。經宿之後,始得扶曳自列,臣罪尤大。請命遞斥臣職。答曰,勿辭,退待物論。
傳曰,前府使安縝,郡守李光鎭,縣監鄭東益,郡守權愭,縣監洪受疇,府使安後泰,縣監趙景望·鄭重昌·李國芳,郡守楊顯望,郡守李惟郁,府使李煿,牧使金載顯,縣監李行運,郡守李志雄,郡守徐必成,縣監姜獻之,郡守朴以文,縣監韓構等,敍用,前府使安縝,縣監李行運等,職牒還給。去丁巳春夏秋冬等居下,戊午春夏等居下,秋冬等居中居下,竝勿論事,下吏曹。
院啓。竝引嫌而退,前後在臺,無非可論之日,而必發於新論完定之時,則難免疑惑之來,雖不退代,知有應避之事,而乃反爲送書請會之擧,則殊非誠實之意。其他措語,亦多失當,作梗之誚,無與於己,而强爲引避,實涉苟且。彼之起鬧,在我無失,意外之斥,俱無可嫌。請正言趙祉錫,司諫睦林儒遞差,大司憲李元禎,掌令金聲久·兪夏謙,持平申㶅·裵正徽出仕。答曰,依啓。
政院啓曰,明日乃初伏日也。處暑間視事,頉稟。傳曰,知道。
傳曰,史官五員待命,騎馬十五匹立之,祈雨祭所內摘奸。
吏曹啓曰,臺諫有闕,政事,取稟。傳曰,明日爲之。
館學儒生韓宗運等上疏。大槪,請留儒賢之行,以副士林之望事。答曰,省疏具悉。觀爾等之疏,始知判府事有長往之志,予心之缺然,曷勝云喩?當致誠盡禮,期於挽回焉。
上在昌慶宮。停常參·經筵。
謝恩。執義李碩寬。
備忘記。今觀館儒之疏,卿遽有長往之志云,心深愕然,繼以愧恧,罔知所以爲喩也。噫,賢士之去就,關時運之盛衰,當此艱虞溢目,國勢岌嶪之日,以卿碩德重望,不思經濟之策,棄予如遺,將欲卷而懷之,此豈平日所望於卿者哉?卿須體至意,亟回遐心,俟病少間,出入筵席,以補不逮。仍傳曰,遣史官傳諭。
兩慈殿·中殿,藥房問安。答曰,知道。
藥房啓曰,雨未滌暑,煩鬱特甚。伏未審此時聖體,若何,而兩慈殿氣候,亦復何如?臣等不任區區之慮,敢來問安。答曰,兩慈殿氣候安寧,予亦無事,而自一兩日來,微有脚痛之症矣。
藥房口傳啓曰,卽伏承問安之批,且聞入侍醫官之言,一兩日來,微有脚痛之候,臣等不勝驚慮。卽與諸醫相議,卽此是濕痰,凝滯於筋脈之間,致有牽痛之症,不可不卽爲受針,以爲疏通之地云,依此爲之,何如?答曰,依啓。
大殿受針後,藥房·政院·玉堂問安。答曰,知道。二品以上·六曹·兩司長官問安。答曰,知道。勿爲問安。
兩司合啓,請巨濟圍籬安置罪人宋時烈按律處斷。措辭見上
院啓,時烈之貶君亂統,爲國家數十年禍亂之根本,卒至於陷溺人心,危動宗祊,此時烈所以爲人臣之極罪。凶黨之巨魁,而若其黨附時烈,托以師生,視若父子,稱頌揚詡,贊助邪說,馴致乎變亂者,實有其人。閔鼎重·閔維重·李䎘·李翊·李選等是也。其憸佞邪毒之性,氣類相合,嗜利貪權之習,聲勢相依,其爲時烈之腹心也,則惠卿之於安石也,其爲時烈之鷹犬也,則汝樑之於仁弘也。當己亥庚子之間,左右時烈,謬定邦禮,如四種之論,免衰之喩,乃臣子不忍聞之悖說,而唱之者,時烈也,和之者,此輩也。上以貶降孝廟,欺慢先王,下以把握朝論,箝制一世,雖扶倫樹綱之論,往往發於尊君衛國之人,而輒張氣勢,勵其距角,攻擊之,斥逐之,使不敢復言者,皆此輩之揶揄也。及其大禮復正,國是改定之後,不思悛改,反懷怨毒,益肆邪詖之說,煽動不逞之徒,弼明之圖說,尙敏之冊子,亦皆此輩之意指也,其爲國家之禍,將有所不忍言者。罪魁按律,國論方張,黨與之罪,不可不正。請及第閔鼎重,前參贊閔維重,及第李䎘,副護軍李翊,沃川郡守李選,竝命遠竄。臣等伏見備忘記,有江都築墩大將以下加資之命,竊以爲聖朝施賞之典,不宜若是之太濫也。南漢完役之後,主管之臣,曾無蒙賞之事,大興設築之時,幹事都廳,有陞資之命,而旋因臺啓而還收,大將則初不與焉。江都雖是保障之地,豈有重於南漢,墩臺雖有監董之勞,豈有加於城役,而今此賞典,反優於前,此豈聖明愼賞之道也?夫官爵者,人主馭世之大柄,一有僭濫,則無以勸一世,而僥倖之路,亦莫不由此而開也。監役將校,雖曰有勞,自有當施之賞,大將則不過區畫指揮而已,亦豈與於論賞之中,而今乃以爵秩加之,不亦過濫矣乎?賞職之濫,近來尤甚,識者寒心,固已久矣。成命一下,物情皆以爲駭,請還收江都築墩大將以下加資之命。
府啓,自古小人之亂天下國家也,奸謀有所助而方濟,邪議有所須而方成,自非藤蘿固結,輔車相依,則雖大憝巨慝,亦何以驅一世而張氣焰哉?一自時烈擅國柄,作威福以來,上下數十年間,迎合指使,祖述論議者,凡幾多其人,而閔鼎重·閔維重·李䎘·李翊·李選等,特其最甚者也。徒知有時烈,而不知有君父,交相稱譽,至比程·朱,阿好愛戴,如護父兄,言出時烈,則雖敗常亂俗之事,必以爲是,語犯時烈,則雖扶綱樹紀之義,輒以抵罪,陽舒陰慘,口銜手握,而至於貶孝廟紊宗統之說,唱之者時烈也,和之者,此輩也。時烈莫爲之前,則雖有此輩,必不能憑狐鼠之威,而恣其欺謾,此輩莫爲之後,則雖有時烈,必無以托爪牙之力,而肆其胸臆。若使此輩,始雖迷惑,終能悛改,則置之大度之中,開其自新之路,未必不合於聖朝寬大之體,而乃反愈懷怨毒,一向務勝,自附師生之名,不念君臣之義,倡率不逞之徒,鼓扇詖邪之說,人心日趨於陷溺,世道日至於壞敗。弼明圖說,尙敏冊子,槪出於此輩之意,而有湞凶逆之謀,亦無非亂統之論所由階,則終始慫慂,疑亂民志者,又無以辭其責,情狀之去時烈,曾未一間矣。故相臣李恒福所謂,仁弘之門,得汝樑而惡益甚者,正此輩之謂也。人臣有此負犯,而不能正其罪致之法,則統紀何由而可一,法度何由而可明,民心何由而知所從哉?請及第閔鼎重,前參贊閔維重,及第李䎘,副護軍李翊,沃川郡守李選,竝命遠竄。
答合啓曰,毋庸强聒。
答院啓曰,殲闕巨魁,脅從罔治。時烈旣以首惡栫棘絶島,則附麗枝葉,有何追罪之理乎?江都之役,與大興有異,今玆賞典,少無過濫矣。不允。
答府啓曰,殲闕巨魁,脅從罔治。時烈旣以首惡,栫棘絶島,則附麗枝葉,有何追罪之理乎?不允。
領府事鄭知和箚子。大槪,身病不得進參於問安之列,乞遞職名,以安微分事。答曰,省箚具悉。疾病之來,人所難免,未參起居之班,有何所嫌?卿其安心,勿辭焉。
判府事許穆箚子。大槪,老病陳情事。答曰,省箚具悉卿懇。已悉予意於宣諭之批矣,誠意未孚,至有臨行·辭訣等語,心深驚愕,不知所以爲喩也。卿其須體至意,亟回若浼之心,臥閤論道,以匡小子之不逮,亦勿待罪焉。仍傳曰,遣承旨傳諭。
右副承旨安如石書啓,臣承命往諭于判府事許穆,則以爲,臣老病極矣,歸死故山之外,無他願也。聖敎至此,惶恐感激,不知所達云矣。敢啓。傳曰,知道。
有政。
吏批,以閔宗道爲知義禁,金龜萬爲正言,閔宗道爲禮曹參判,金益九爲工曹佐郞,申琓爲慶尙都事,權迪爲司諫,金時鉉爲大丘府使,許璧爲博川郡守,鄭鑰爲戶曹參判,權歆爲校理,安如岳爲典籍,牟世茂爲造紙別提。
上在昌慶宮。停常參·經筵。
下直,水原府使睦昌明。
大殿,政院·玉堂問安。答曰,知道。
藥房啓曰,伏未審夜來,聖體,若何?脚痛之候,昨日受針之後,其有差減之效乎?臣等不勝憂慮之至,敢來問安。答曰,脚痛之症,受針別無顯效,今日欲爲受灸矣。
藥房再啓曰,伏承問安之批,有脚痛之症,受針之後,別無顯效,欲爲受灸之敎,臣等無任驚慮之至,與諸醫商議,則皆以爲當此暑月,決不可受灸,亦不可連日受針。無已則欲用疏肝瀉熱之劑,以收其效。急送醫官于提調金錫胄處,與之商議,則其意亦如此,故與諸醫方議當進之藥矣。卽因入侍醫官,得聞脚痛顯至差愈之域,不勝喜幸。雖有餘症,苦口之藥,今不必進御。更觀今明,議定針藥宜當,敢此仰稟。答曰,依啓。
吏曹參判吳挺昌上疏。答曰,省疏具悉。卿無所失,卿其勿辭察職。
禮曹啓曰,近日雖得小雨,不足以蘇枯,再次祈雨之擧,不容少緩。社稷·宗廟·北郊,不卜日,來十二日設行事,知委,何如?啓依所啓施行。
合啓,請巨濟圍籬安置罪人宋時烈按律處斷。措辭見上
府啓,自古小人之亂天下國家也,奸謀有所助而方濟,邪議有所須而方成,自非藤蘿固結,輔車相依,則雖大憝巨慝,亦何以驅一世,而張勢焰哉?一自時烈擅國柄作威福以來,上下數十年間,迎合指使,祖述論議者,凡幾多其人,而閔鼎重·閔維重·李䎘·李翊·李選等,特其最甚者也。徒知有時烈,而不知有君父,交相稱譽,至比程·朱,阿好愛戴,如護父兄,言出於時烈,則雖敗常亂俗之事,必以爲是,語犯時烈,則雖扶綱樹紀之義,輒以抵罪,陽舒陰慘,口銜手握,而至於貶孝廟紊宗統之論,唱之者,時烈也,和之者,此輩也。時烈莫爲之前,則雖有此輩,必不能憑狐鼠之威,而恣其欺謾,此輩莫爲之後,則雖有時烈,必無以托爪牙之力,而肆其胸臆。若使此輩,始雖迷惑,終能悛改,則置之大度之中,開其自新之路,未必不合於聖朝寬大之體,而乃反愈懷怨毒,一向務勝,自附師生之名,不念君臣之義,倡率不逞之徒,鼓扇詖邪之說,人心日趨於陷溺,世道日至於壞敗。弼明圖說,尙敏冊子,旣出此輩之意,而有湞凶逆之謀,亦無非亂統之說所由階,則終始慫慂,疑亂民志者,又無以辭其責,情狀之去時烈,曾未一間矣。故相臣李恒福所謂,仁弘之門,得汝樑而惡益甚者,正此輩之謂也。設令巨魁就殲之後,此輩之於巨魁,長奸同惡,非若脅從之比,況按律之論,尙未蒙允,則殿下何以有殲厥巨魁之敎也?於是而殿下未免爲失言矣。人臣有此負犯,而不能正其罪致之法,則統紀何由而可一,法度何由而可明,民志何由而知所從哉?請及第閔鼎重,前參贊閔維重,及第李䎘,行副護軍李翊,沃川郡守李選,竝命遠竄。
院啓,時烈之貶君亂統,爲國家數十年禍亂之根,卒至於陷溺人心,危動宗祊,此時烈所以爲人臣之極罪,凶黨之巨魁,而若其黨附時烈,托以師生,視若父兄,稱頌揚詡,慫慂邪說,馴致乎變亂者,實有其人,閔鼎重·閔維重·李䎘·李翊·李選等,是也。其憸佞邪毒,氣類相合,嗜利貪權,聲勢相依,其爲時烈之腹心也,則惠卿之於安石也,其爲時烈之鷹犬也,則汝樑之於仁弘也。當己亥庚子之間,左右時烈,謬定邦禮,如四種之論,免衰之喩,乃臣子所不忍聞之說,而唱之者,時烈也,和之者,此輩也。上以貶降孝廟,欺謾先王,下以把握朝權,箝制一世。雖扶倫樹綱之論,往往發於尊君愛國之人,而輒張其氣勢,勵其距角,攻擊之,斥逐之,使不敢復言者,皆輩之揶揄也。及大禮復正,國是已定之後,大憝之屛竄,旣云末減,而黨與之不治,實出寬典。爲此輩者,固當悔過知恩,革心改圖,而乃反不小悛改,猶懷怨毒,潛通栫棘,締構謀議,煽動不逞之徒,益肆詖邪之論,弼明之圖說,尙敏之冊子,亦皆此輩之意指也。畢竟凶逆之謀,原始於亂統之說,釀成於怨懟之中,國家之禍,將有所不忍言者,此輩罪惡,視時烈未一間耳。按律之請,國論方張,豈可使此輩,偃息自在,而不爲之正罪乎?昨承聖批,以殲厥巨魁,脅從罔治爲敎。巨魁之可殲,聖意旣定,而此輩之同惡相濟,與脅從有異,而必欲罔治者何哉?當時烈擅國之時,附麗者何限,當時烈誤禮之日,贊成者亦何限,而其蔓枝繁葉,不可盡去,此則置之於脅從罔治之科,實合聖朝寬大之典,故臣等所論,只擧其罪惡之尤甚者。凡此五人者,不可謂之脅從,不可謂之枝葉,其在王法,斷不可饒。請及第閔鼎重,前參贊閔維重,及第李䎘,行副護軍李翊,沃川郡守李選,竝遠竄。
答合啓曰,毋庸堅執。
答府曰,已諭毋煩。
答院曰,不允。殲厥巨魁云者,引喩古語也。聖志旣定之說,予未曉也。勿煩。
戶曹參議權瑎辭職上疏。入啓。答曰,省疏具悉。爾其勿辭察職。
上在昌慶宮。停常參·經筵。
未時,太白見於巳地。
下直,杆城郡守朴廷薛。
大殿,政院·玉堂問安。答曰,知道。勿爲問安。
藥房啓曰,伏未審夜來聖體,若何,脚痛餘症,今已快愈否乎?臣等無任憂慮之至,敢來問安。答曰,脚痛之症,今已差愈矣,勿爲問安。
合啓,請巨濟圍籬安置罪人宋時烈,按律處斷。措辭見上答曰,亟停勿煩。
府啓,請及第閔鼎重,前參贊閔維重,及第李䎘,行護軍李翊,沃川郡守李選,竝命遠竄。措辭見上答曰,毋煩。
院啓,請及第閔鼎重,前參贊閔維重,及第李䎘,行副護軍李翊,沃川郡守李選,竝遠竄。措辭見上答曰,毋煩。
禮曹啓曰,京中五部,駙馬揀擇單子一百二十三張,爲先捧入,而或有下鄕未還者,或有單子違格,未及改呈者,移文漢城府,使之催促改捧。如此之類,待該府輸送,追後入啓之意,敢啓。傳曰,知道。
上在昌慶宮。停常參·經筵。
下直。統制使全東屹。
傳曰,史官二員待命,騎馬六匹立之,祈雨祭所內摘奸。
上在昌慶宮。停常參·經筵。
未時申時,日暈右珥。
戶曹參判鄭錀辭職上疏。答曰,省疏具悉。本府査覈,旣已歸虛,則有何可嫌之事乎?卿其勿辭察職。
左議政權大運箚子。大槪,賤疾危劇,無望供仕,冒萬死陳情,本職及兼帶,亟賜鐫改,以幸公私事。入啓。答曰,省箚具悉卿懇。卿之疾病如此,予甚慮念。從容調理,則神明所扶,勿藥有效,卿其安心勿辭,益加善攝。仍傳曰,遣御醫看病。
掌令金聲久啓曰,近來搢紳之間,論議乖張,寅協之風無聞,傾軋之漸已成,將至於朝著大亂,國事大非,誠可寒心。前正言趙祉錫,曾爲憲官,當合啓始發之日,敢生巧避之計,入啓文書,故不着署,而一張之中,只署粘幅,而不署官銜之下,則其非下吏之不傳,灼然可知,而乃反歸咎下吏,敢欺天聰,其爲情態,如見肺肝處。銓衡通塞之地者,以其巧避大論,議塞淸望,有所酬酢於一二僚友,一二僚友,亦言其可越臺望,則爲祉錫,宜不敢晏然行公於新除之後,而逢着銓郞於玉堂,以設策塞己等語,費辭自明,已喪士夫自守之致,而數日之後,乃發斥罷銓郞之論於新議方張之日,一以爲乘機迎擊之地,一以爲起鬧避事之計。所謂不合此選之說,不出於政席,伊日參政堂上之疏,已悉之矣,非李鳳徵之做出,重臣之疏,亦言之矣。政院·玉堂諸臣之疏,雖未上聞,已塗人之耳目,則弄幻辭說一款,又歸虛套,何其言之爽實,至於此也?初雖不審而發,諸臣之疏旣出,則爽實之迹,昭然著矣。在祉錫之道,所當瞿然自列之不暇,而不思自反,益肆其氣,至以徑先投疏,劾遞重臣,不當捧入,請推喉司,其縱恣無忌憚,又孰甚焉?雖以近事言之,向者憲府之欲論閔宗道也,禮曹判書吳始壽,吏曹參議睦昌明等,未有擧名爲訂之事,而猶且露章分疏於臺啓未究竟之前,況爲人證援,名登臺避者,與被彈自明有異,陳疏辨別,有不可已者。祉錫於向時,久在臺閣,攻斥之論,不發於前,而獨發於今,十目之視,夫豈一手之可掩乎?方其兩司通議之日,始言不從,而不能得終,乃旋諾而旋悔焉。欲售作梗之計,則揣僚議之必參差,而提起罷鳳徵之論以眩之,欲掩避事之迹,則知事勢之必不成,而故發更請一會之簡以欺之,未論鳳徵之前,恐未及陷人,則斥己之言,佯若不聞,旣論鳳徵之後,懼不免參啓,則强嫌而避,猶恐少遲,至以未發之論,徑徹四聰之下,原其主意,不過終始規避,以爲日後之地也,其反復之態,傾軋之習,誠極可惡。此而不懲,則將來之弊,有不可勝言,故以罷職不敍論啓之意,發簡於同僚,則掌令兪夏謙,獨以爲不然,再三往復,終未歸一,實未曉其意之所在也。祉錫規避之事,夏謙亦嘗發言於當日同僚齊坐之中,而其後處置之請,出祉錫也。臣以爲處置立落,雖據避辭而爲之,若爲祉錫援引,終歸爽實,則此不可不論云,同僚合辭應之矣。今者祉錫情狀畢露之後,乃變前說,而掩匿覆蓋之,亦獨何哉?此無非如臣疲劣,忝居臺席,見輕同僚之致。請命遞斥臣職。答曰,近來公道日喪,私意日盛,豈不大可寒心哉?趙祉錫若規避於合啓始發之日,則其後累日論啓,豈有同參之理乎?其不爲規避之迹,據此一款,昭然可知。且人雖有過,旣已伸白之後,則自同平人,乃是常事,而徑先陳疏,阻塞淸望,俱極無據。請遞請罷,誠得臺體,而爾敢張皇避辭,侵攻祉錫,不遺餘力,究其本心,專由於爲鳳徵售私計也。臺閣所爲,豈容如是乎?予實駭然也。勿辭,退待物論。
執義李碩寬啓曰,掌令金聲久,以前正言趙祉錫罷職不敍事,發簡問臣,臣意亦以爲,祉錫前後變幻,欲掩心迹之態,恐被搪塞,先擊銓郞之計,實爲士夫之所羞,而駁正之論,在所不已,故書送謹悉矣。伏見同僚引避之辭,不勝瞿然之至。噫,是非不明,公論不立,臣竊爲朝廷惜之。臣之意見,旣與發論同僚無異,則何獨晏然臺席乎?請命遞斥臣職。答曰,避辭中所謂,恐被搪塞,先擊銓郞云者,未免不成說話也。勿辭,退待物論。
持平裴正徽啓曰,前正言趙祉錫情態之可惡,已悉於發簡同僚之避辭,臣不必更贅。卽者發簡同僚,以僚議參差引避。臣是書送謹悉之人,則何敢獨爲晏然?請名遞斥臣職。答曰,勿辭,退待物論。
掌令兪夏謙啓曰,昨者掌令金聲久,以前正言趙祉錫罷職不敍事,簡問於臣,臣意以爲,李鳳徵政席說話之謬戾,擧措之駭異,搢紳莫不非之,祉錫駁正之論,實是公議之所不可已也。以重臣之疏觀之,旣曰吾無與於通塞人之論云,則祉錫之論,不可謂之爽實也。且副校理李漢命之疏,雖未上徹,臣得見其疏本,以祉錫所不言之言,傳說於人,鳳徵果有之。祉錫所謂脅持幻弄之說,亦不可謂歸於虛套,而一彈銓郞,衆怒蜂起,一則曰,故不着署,欲避大論,一則曰,旋諾旋悔,欲售作梗之計,巧作名目,必欲深論,有若爲被彈者而快意,吁亦異矣。文書中不着署,設令祉錫眞出於有意故避,士夫論人之道,固不宜臆逆而斷定。及拜薇垣,出參大論,則欲避於前,而不避於後,寧有是理?閔鼎重卽祉錫之四寸妹夫也。於其請竄之啓,初欲引入,以伸一家之情,後乃勉從,不違公共之議者,實合於人情事理,如此而謂之避事,則何以服其心乎?纔遞憲府,移拜諫職,則銓曹公議,此亦可見。議塞淸望之說,已非着實之言,乘機迎擊云者,實未知其何所據也。且祉錫之論遞重臣,非但爲事體也,惡其言言牽合傅會,首尾不相應也。禮曹判書吳始壽·吏曹參議目昌明之陳疏自列,蓋因吏曹判書洪宇遠之誤引前例,明其曲折而已。雖有一句語,稍涉於臺避者,而何可以此,比而同之也?聲久所謂,乃變前說,掩匿覆蓋云者,良可笑也。伊日同僚齊坐之時,忽聞祉錫之引避,同僚相顧錯愕,莫知其故,臣亦略有所云云。及見祉錫引避措語,且究其新論,旣書謹悉之意,則祉錫不欲避事之狀,明白無疑。故臣與聲久及裴正徽·申㶅等相議,右祉錫之論,而請遞立異之諫官。若使祉錫果有避事作梗之迹,則臣豈請出祉錫,聲久與他僚,亦豈肯從臣之言,而定其立落也哉?聲久旣參於立祉錫之啓,而曾未數日,又發罷祉錫之論,前後所爲,如出二人之手,眞所謂責人則明,而責己則暗也。臣雖疲劣,不可被人脅持,而苟同於深刻之論。請命遞斥臣職。答曰,爾無所失,勿辭,亦勿退待。
備忘記。掌令金聲久,身爲臺官,是非不明,隱然有循私救護之計,誠甚可駭,爲先遞差。
政院啓曰,臺閣避辭,毋論是非之如何,其在立落,付諸公議者,實是待臺閣之美意,而卽者掌令金聲久特遞之命,忽下於未及處置之前,有違常規,且關後弊。請加三思,還收成命。臣等待罪出納之地,區區所懷,惶恐敢達。答曰,循私攻擊之態,予實駭然。遞差之罰,亦云末減矣。勿煩。
院啓,閔鼎重等遠竄事。江都築墩大將以下加資還收事。措辭竝見上答曰,勿爲煩論。以上朝報
上在昌慶宮。停常參·經筵。
左議政權大運初度呈辭。入啓。傳曰,不允批答。王若曰,聞卿有疾,憂慮之懷方深,棄予如遺,遜退之請奚遽?毋思邁邁,玆庸諄諄。顧予沖眇之年,叨承艱大之業,災異飢饉之荐至,忍言時事之憂虞?區劃施措之得宜,實藉輔相之協贊。惟卿以廊廟重器,爲予之股肱良臣。傳家有忠孝之風,庭訓有素,居官勵淸白之操,天性自然。在先朝受知最深,遂擢地部之長,逮寡躬注意冞篤,裨宅鼎席之尊。蕭承相之垣屋不治,志在循國,裴平章之峻整是尙,人莫干私。肆彈倚毗之誠,佇賴匡救之德,不料引疾之箚,遽切求退之忱。夙之勞瘁已多,雖或愆於榮衛,國家之安危所係,詎決意於歸休?年齡向衰,亦知筋力之尙健,藥餌奏效,可期神明之有扶。矧當國勢之阽危,豈合大臣之釋負?民志靡定,嚮日之事變驚心,朝論多岐,群僚之寅協無期。夫以鎭物之量,何難振起頹風?惟曁同德之臣,庶幾調劑浮議。終始委任,方切共濟之望,反覆思惟,固無可去之義。須體求助之意,亟斷請急之章。於戱,辭榮就閑,縱君子恬退之節,鞠躬盡瘁,亦古人追報之忠。卿毋復辭,予不多誥。所辭〈〈宜〉〉不允,故玆敎示,想宜知悉。知製敎權歆製進
持平申㶅啓曰,昨者同僚引避退待,臣當處置,而掌令兪夏謙避辭中,以請出祉錫,曾未數日,又發請罷祉錫之論,如出二人之手云。當初祉錫請出之啓,臣亦同參,而今者諸僚,以請罷祉錫,至於引避,則臣以請出之人,又何敢晏然處置請罷之同僚乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
傳曰,大臣·備局堂上,引見。
政院啓曰,大臣·備局堂上引見時,兩司應爲入侍,而憲府之官,或退待或呈辭,今日入侍,無進參之員。呈告人員,卽爲牌招入侍,何如?傳曰,允。
備忘記,執義李碩寬昨夕避辭中,所謂恐被搪塞,先擊銓郞云者,非但語不成說,其臆逆侵斥之狀,亦甚不美,遞差。
假注書李彦綱改差,代金夢陽差下。
今日引見時,前大司諫尹搢敍用事,榻前定奪。
戶曹啓曰,各司進排之物,三朔內報本曹會減,自是流來之規,而各司官吏,怠慢成習,定限之內,全不擧行,或至於經年,各司弊瘼,莫甚於此。頃於四月,分付各司,未會減文書,使之修正以報,則司宰監當該前主簿李成廈,時任主簿嚴綸,司䆃寺主簿李世郁等,難免尸職之責,姑先從重推考,以懲其怠棄之習,何如?傳曰,竝先罷後推。
引見時,上曰,賓廳日次之日,雖無引見之命,兩司豫使來待,自是前例,而今日引見命下之後,始請牌招,當該承旨推考。
大司憲李元禎啓曰,臣猥以樗櫟之材,濫叨金玉之班,受三朝陶鑄之恩,無一毫裨補之效,逐逐隨行,碌碌因人,後輩之蹲踏,宜矣,私心之恧縮,深矣。求遞不得,黽勉就職,而連日詣臺之餘,重感暑暍之症,尋單請告,未參僚議。玆者本府多官,以趙祉錫彈論未歸一之故,相繼引避,揆以事例,臣當處置,而臣旣受祉錫之侵辱,何敢立落於其間乎?請命遞斥臣職。答曰,勿辭,退待物論。
引見時,大司諫權大載所啓,閔鼎重等遠竄事。措辭見上上曰,依啓。
判府事許穆箚子。大槪,冒陳愚見事。答曰,觀卿箚辭,不覺心寒而骨冷也。噫,領相,以元老蓍龜,輔相三朝,竭心盡忠,可質神明。卿亦以山林耆德,匡輔不逮,予之倚毗,豈曰淺淺,而今乃不念寅協共濟之義,動撓於峻激媢嫉輩,做出陷害之言,以人臣不忍聞之極罪,加之於首揆,將使朝廷潰裂,國事大壞,此何等景象,此何等擧措也?予實痛惋太息也。箚中所謂締交戚里,以爲形勢,宦寺貴近,結爲密客,伺上動靜,以爲迎合云者,不勝驚駭也。此必有所聞之處,使之自首,以爲處置之地。且伊日凶書之不卽上聞,先自密捕,已有舊例,亦恐有漏泄之患故也。以此爲一罪案,抑何故也?內外締結,欺誣迎合等語,勒加首相,則置君父於何地乎?此實由於予之凉德,只自痛歎慙赧而已也。以上燼餘,朝報
引見時,刑曹判書鄭榏所啓,近來人心不淑,連有亂父子大倫之事,極爲寒心。鄭維憲之妻,竊取其四寸娚之賤妾子,詐稱親自産生,欺其舅姑及家長,長成之後,婚娶於士夫家,事甚可駭。維憲妻則旣已流三千里定配,其四寸娚及賤妾,則當初見偸其兒,與同謀出給者有異,故分輕重,徒三年定配矣。頃者李克儐·李晩泰兩人之妻,相與爲謀,欺其家長,取克儐妻之子,爲晩泰妻之所出,以致亂父子之倫。其罪與維憲之妻無異,而見欺之家長,至被徒年之律,兩人之妻,終無論罪之事,其在朝家用法之道,似當一體論罪。臣待罪攸司,敢此仰達。領議政許積曰,刑曹判書之言爲是,一體定配宜當,而克儐·晩泰之妻,此與彼受其罪,同矣。上曰,與受罪同,竝依維憲妻律,定配,可也。禁府謄錄
上在昌慶宮。停常參·經筵。
司諫權迪三度呈辭。入啓。遞差。
政院啓曰,今日爲政事,命下矣。卽者吏曹郞廳來言,判書洪宇遠,參議權愈式暇,參判吳挺昌病不來云,竝牌招開政,何如?傳曰,允。
政院啓曰,卽者領議政許積,出往江山云。係是大臣去就,敢啓。傳曰,承旨卽往挽留。
明日儒生殿講時考官,睦來善·李夏鎭·鄭重徽·權愈·吳始萬·李華鎭。
政院啓曰,明日仁政殿儒生殿講時命官,何大臣進去乎?敢稟。傳曰,右相進去。
備忘記。今聞政院之啓,卿蒼黃出城,將欲長往云,予心驚愕,罔知所以爲喩也。噫,當此國勢岌嶪之日,身居大臣,罔念寅協之義,聽人陷害之言,構誣卿身,不遺餘力,至以不忍聞之言,雖筆之於書,卿之爲國丹衷,日月之所照,朝野之所共知也。惟彼媢嫉之輩,必欲逐去而後已,予實痛腕也。於卿少無可嫌之事,而棄予如遺,望望決退,非但寡人之缺然,亦足以中其願,卿其須體至意,亟回遐心,從速入來,以副如渴之望事,承旨卽往傳諭。
傳曰,做出虛言,構陷大臣,必有所自出,故使之自首矣,尙無一人自首者,是何道理耶?
判中樞府事許穆箚曰,伏以,沮毁用事,古人所戒。臣固知一言出口,禍必隨之,而目見朝廷潰裂,已阽危亡,今當辭訣,冒進不隱,聖批嚴重,惶恐隕越,不知所出。臣雖無似,安敢聽人指嗾,爲此陷人之計也?臣之此言,國人之所共言,雖當誅滅,推諉他人,以求自免,臣死不爲此。伏乞下臣司敗,以治臣罪,席藁請命,不知所云。取進止。答曰,省疏具悉。此必信聽欺誣傾陷之言而已,卿其勿待罪。
諸承旨,請對入侍。
院啓,凡臺閣之引避退待也,付之公議,聽其立落者,乃所以重臺閣而優待之意也。乃者掌令金聲久,執義李碩寬慮朝議之携貳,慨是非之乖張,自附於有懷畢達之義,而直陳其所見,蘄聖朝之省悟,而不惟不賜察納,反下嚴截之批,繼降特遞之命,臆逆太深,摧折太過,豈日月之明,猶有所未燭而然耶?此不但爲聖朝之過擧,恐爲日後無窮之弊,請還收金聲久·李碩寬特遞之命。竝引嫌而退。旣從僚議,意在相規,初避失當,處置奚論?嫌難處置,其勢固然,請掌令兪夏謙遞差,持平裵正徽·申㶅,大司憲李元禎,竝命出仕。答曰,聲久之爲鳳徵隱然救護,碩寬之臆逆侵攻,俱極可駭。遞差之罰,亦云末減,而乃敢偃然救護,誠極駭然。至於請遞兪夏謙,尤爲放肆也。兪夏謙·李元禎·申㶅,竝出仕,裵正徽,遞差。
備忘記。大司諫權大載,正言朴慶後·金龜萬,身爲臺官,是非不明,肆然救護之狀,誠極駭然,竝遞差。
備忘記。前大司諫權大載,鍾城府使除授,前正言朴慶後,松禾縣監除授,前正言金龜萬,平康縣監除授,前執義李碩寬,南海縣監除授,前掌令金聲久,旌義縣監除授,前持平裵正徽,巨濟縣監除授。
傳曰,補外守令,今日內發送。
傳曰,李泰龜·權歆,拘於形勢,立異於鳳徵請罷之論,故纔遞諫職,而旋卽備擬之狀,誠極可駭。吏曹當該堂上,從重推考。
傳曰,金吾,乃刑獄重地,不可久曠。判義禁吳挺緯,改差,今日政,差出。
掌令兪夏謙啓曰,臣本孤根,未諳世情,數行避語,重觸時諱,無非臣自取顚隮,尙誰尤哉?今玆特出之命,遽出於夢寐之外,驚惶罔措,不得不承牌詣臺,而旣遞之官,斷無還仍之理。請命遞斥臣職。答曰,勿辭,退待物論。
禁府,閔鼎重長興,閔維重興海,李䎘明川,李翊陽德,李選龜城,遠竄。啓。
鍾城府使權大載,松禾縣監朴慶後,平康縣監金龜萬,南海縣監李碩寬,旌義縣監金聲久,巨濟縣令裵正徽,謝恩後仍爲下直。
獻納沈檀啓曰,頃以前御覽官案不爲修正事,有吏曹該郞推考之命矣。今聞前後銓郞,竝入於現告之中,臣亦曾忝是職,旣被推緘,不可冒居臺席。請命遞斥臣職。答曰,勿辭,退待物論。
府啓。引嫌而退,無論是非之如何,旣遞之官,勢難仍在,旣被推緘,勢難仍在。請掌令兪夏謙,獻納沈檀,竝命遞差。答曰,依啓。
京畿監司書目,利川呈,以同副承旨金海一辭職上疏上送事。答曰,省疏具悉。爾其勿辭往還。
備忘記。噫,當此國勢阽危之日,大小臣僚,祛私循公,同寅協恭,惟恐其不濟,乃臣僚之道也。近日朝著之上,少無和協之風,一邊痛惡其前日朋比之爲害,而一邊分而二之,惟以護黨爲能事,置國事於度外,終使相臣,不安其位,顚倒去國,是何景像耶?予甚痛惋也。若不嚴加痛懲,則將至於國不爲國。自今以後,如有復踵前習,角立務勝,徇私護黨者,當繩以重律,斷不饒貸,政院知悉擧行。
左副承旨李聃命書啓,臣承命往諭于議政府領議政許積,則以爲庸陋如臣,久居輔相之位,宜去不去,竟爲人大僇,其所罪狀臣者,無所不爲。臣蒼黃出城,縮伏江郊,方俟鈇鉞之誅。不自意嚴譴不加,近侍遽臨,十行恩綸,慰諭懇至,奉讀感泣,不知所達云矣。敢啓。傳曰,已悉予意於宣諭之批,而誠意淺薄,未回遐心,心深慙恧,無以爲喩也。噫,卿以元老大臣,輔弼寡昧,爲國盡瘁,今至六祀。情義之相合,不啻猶魚之有水矣,不料玆者,遽遭構誣,顚倒出郊,予心缺然,如失左右手也。須體如渴之意,亟回長往之志,宜速入來,以慰予心事,更往傳諭。以上燼餘朝報竝謄
有政。
吏批,以睦林儒爲司僕正,李淰爲監察,尹義濟爲校理,具崟爲司諫,尹抗爲沃川郡守,金鼎台爲繕工副正,洪萬朝爲奉敎,睦林一爲待敎,李萬元爲檢閱,申懹爲承文博士,任世憲爲學諭,曺夏卿爲直講,李晩成爲司宰主簿,李萬枝爲造紙別提,柳命天爲司諫,金儁相爲持平,朴壽衛爲司䆃主簿,李增爲正言,李寅賓爲正言,睦來善爲判義禁。
辰時,上御時敏堂。諸承旨請對引見時,都承旨閔黯,左承旨鄭樸,右承旨禹昌績,右副承旨安如石,記事官李蓍晩,記事官睦林一·南致熏入侍。閔黯曰,俄承傳敎,則以做出虛言,誣陷大臣之人自首事下敎,而判府事許穆,亦應聞中間做出之言,而陳其箚矣。做出虛言者,必有其人,而極是黯黮惡行也。雖使自首,必不肯而只損國體而已。且其上箚之人,又是耋老大臣,而其欺誣之人,必令自首,則亦爲未安。此傳敎,還收,似當矣。昌績曰,啓辭似未得詳盡,故敢此請對矣。上曰,此必有做出恐動之人,判府事聞而上箚矣。予旣傳敎,必使自首之後,終不自首,則將焉用如此人臣乎?黯曰,做出虛言之人,應必有之,而傳敎雖如此,必不自首,徒傷國體而已。上曰,此非外方之人所爲,又非無知百姓所爲也。黯曰,必是名士宰相中所爲矣。如石曰,上敎雖如此,古時或有自首之人,而今時則必無矣。上曰,判府事之箚,不但以領相目之以小人而已,至比其君於昏亂之世,此而終不現出,則此後必多有如此之事,將何以爲國乎?黯曰,自上旣已洞燭矣。若善爲處置,則自然安靜,何必爲此擧措,徒傷國體而已乎?上曰,雖問于陳箚大臣,而其做出之人,則不可不現出痛治也。若不如此,則必有後弊矣。黯曰,陳箚之人,亦是名重大臣,不可勒令自首,而其做出欺誣之人,則萬無自出之理矣。上曰,近來朝著,漸有傾軋之習,終至於此,人心世道,安有如此者乎?樸曰,自上雖如是嚴敎,必無自首之人,而又不可問于陳箚之人矣。上曰,此則決不可置之。雖非可問於判府事之事,而豈可仍置乎?黯曰,昨日大臣略有所達云,而猶有未盡,故臣今欲悉陳,而至於自首之敎,決不可矣。上曰,決無還收之理,必使之自首,可也。予之傳敎如此,而不爲自首者,亦是無紀綱之也。黯曰,朝廷若有紀綱,則豈有如此之事,而設使有紀綱之時,旣已陰囑大臣,誣陷大臣,則安有自首者乎?近來縉紳之間,或不無致疑之人,臣亦豈無臆度者,而何敢以臆逆上達乎?自上明其是非,則自可無事矣。上曰,朝廷漸至分潰,而此則其中之尤甚者,必爲痛治,然後庶可以爲國矣。黯曰,果若現出而痛治,則固好,而此則萬無現出之理,但傷事體,而不但臣等之意然也,玉堂諸臣之意,亦然矣。樸曰,自首事,傳敎旣布之後,終無自首之人,則尤無紀綱矣。黯曰,聖志堅定,臣等苦口力爭,而終不允從,更無可達之言,而還收,實可矣。上曰,昨日其箚之批,亦已悉之矣。此而不爲痛治,則無以爲國,更勿煩論,可也。以下缺
上在昌慶宮。停常參·經筵。
未時,太白見於巳地。申時,日暈。
李聃命啓曰,吏曹郞廳來言,臺諫有闕,政事,何以爲之?取稟。傳曰,當日爲之。
謝恩。奉敎洪萬朝,待敎睦林一。
左議政權大運再度呈辭。不允批答。王若曰,倚毗之意冞深,方與圖理,巽辭之章再至,何忍棄予?毋思退休,勉遵前旨。試觀今日之時勢,曷堪中夜之焦憂?朝論之紛紜多歧,艱虞至於溢目,首揆之蒼黃去國,爻象豈不驚心?傾軋已成,若何以鎭定浮議,寅協未見,若何以調劑群僚?此國家存亡之秋,非輔相退閑之日。矧卿世篤忠孝,望隆巖廊,立朝簡嚴,儀度眞宰相器。持身淸素,居處若寒士家,肆先朝蒙拔擢之恩,逮小子賴輔弼之效。要棟樑之大廈,倚任斯專,作舟楫於巨川,仰成蓋久。宜休戚之與共,胡進退之自輕?夙夜匪躬,縱有榮衛之損,愷悌求福,庶賴神明之扶。台席幾空,誰復任乎匡濟?國事至此,將胥歸於顚隮。雖在亨泰之時,不必奉身勇退,況玆危亂之際,豈宜袖手傍觀?卿無更辭,予不多誥。於戱,敷腎腸心腹,亟體如渴之誠,作耳目股肱,勉副相須之義。所辭宜不允,故玆敎示,想宜知悉。知製敎吳始萬製進
政院啓曰,新除授檢閱李萬元,時在京畿陽城地,請斯速乘馹上來事,下諭。傳曰,依啓。
左副承旨李聃命書啓,臣承命往諭于議政府領議政許積,則以爲,一日之內,近侍再臨,聖旨敦勉,愈往愈切,臣誠感泣惶隕,措躬無所。臣之今日罪名,今日情迹,有不可自立於人世之間者,況何敢重入修門,更厠朝端乎?伏地悚惕,不知所達云矣。敢啓。傳曰,已諭予意於前後之批,而遐心之回,愈往愈邈,心深愕然,罔知攸爲也。噫,卿以三朝元老,當國事危疑之日,尙賴調卿劑寅協之功,使朝廷想望和協之風,惟彼峻激之輩,輾轉媢嫉,爲日已久,予嘗慮念矣。至於今日,衆謗蝟集,果使卿終至於顚倒狼狽,予之痛惋,曷勝云喩?卿決不可棄予退歸,恝視國事。須體懃懇之至意,亟回長往之心,從速入來,毋負企望事,都承旨往諭。
吏曹啓曰,今己未年春夏等褒貶,本曹郞官及所屬各司官員,當爲等第,而堂上有故,限內不得褒貶之意,敢啓。傳曰,知道。
禮曹啓曰,今春夏等褒貶等,本曹褒貶,判書吳始壽有身病,限內不得爲之之意,敢啓。傳曰,知道。
兵曹啓曰,本曹今春夏等褒貶,判書金錫胄有故,限內不得磨勘之意,敢啓。傳曰,知道。
傳曰,今聞許判府事下去云,令本道給馬。
備忘記。殿講居首進士南尙召·李萬材,直赴會試,之次幼學李信傳·許錫,各給二分。
都承旨閔黯書啓,臣承命往諭于議政府領議政許積,則以爲,臣事君無狀,遭此千古所無之罪名,退伏江郊,鈇鉞是俟,而兩日之內,天札三降,至遣中書之長,諭以必還之義,臣益切震惕,不知置身之所云矣。敢啓。傳曰,備悉至意於前後之批,復何多誥?予之俟卿,不啻若大旱之望雲霓,卿其須體企待之意,亟回遐心,宜速入來,俾予少紓鬱陶之懷事,更往傳諭。
刑曹啓曰,判書鄭榏服制,參判在外,今春夏等褒貶,限內不得爲之之意,敢啓。傳曰,知道。
弘文館啓曰,今春夏等褒貶,領事許積,大提學金錫胄,皆有故,提學閔點,病未行公,限內不得爲之之意,敢啓。傳曰,知道。
工曹啓曰,本曹郞廳及屬司官員,今己未春夏等褒貶,當爲等第,而判書柳赫然,時未出仕,限內不得磨勘之意,敢啓。傳曰,知道。
右議政閔熙請對時,前鍾城府使尹趾善仍任事,及同副承旨金海一改差,其代今日政差出事,榻前下敎。
領議政許積上疏。大槪,罪累之臣,不敢留滯於輦轂之下,作此逃遁之行,臣罪益大。伏乞聖慈,將臣本兼諸任,竝先鐫削,仍治臣罪,以正朝綱事。入啓。答曰,省疏具悉卿懇。纔悉予意於承旨傳諭之批,復何多誥?至於還納密符,決無是理,卽令還送,卿其安心勿辭領受,從速偕來,以副至望。仍傳曰,遣史官傳諭。
備忘記。噫,前後宣諭之批,敷心腹竭所蘊,而誠意有所未盡,莫回遐心,心深缺然,息食靡寧,如得疾病也。卿之被誣,非但寡人之所洞燭,抑亦神明之所監臨,有何一毫難安之勢,而蒼黃決歸,有若眞有是事也哉?反覆思惟,斷無可退之理,須體如渴之意,幡然改圖,與近侍宜速偕來,毋負企望事,右副承旨,卽往傳諭。
都承旨閔黯書啓,臣承命往諭于議政府領議政許積,則以爲,纔上告歸之章,方俟嚴譴之加,喉司之長,又來傳聖諭於舟中,臣奉讀未半,不覺涕泗之交頤,而顧臣今日之情勢,斷無冒沒復進之理,終未免爲孤負恩眷之歸,臣之罪戾,到此益重,伏地悚慄,不知所達云矣。敢啓。傳曰,知道。
右議政請對時,上曰,權大載·李沃·李鳳徵·權瑎等,專主峻激之論,至於分朋角勝,使朝廷潰裂,論議乖張,若無防微杜漸之擧,則將至於國不爲國,如此之人,不可仍置朝端,以長其惡,竝遠竄。
禁府,權大載光州,權瑎淸道,李沃定州,李鳳徵靈光,遠竄。啓。
政院啓曰,朝著和協,然後百事可做,故雖以臣等之至愚極陋,區區爲國之誠,未嘗不以乖激爲慮,日夜相與勖勉者,實在於鎭靜調劑矣。卽者乃有諸臣遠竄之命,固知聖意所在,蓋欲防微杜漸,使今日群工,偕之和平之域也,臣等非不知之,而但念,流竄重律也。用重律,不可以不審。玆四臣,雖有矯激偏係之失,無明白現著之事,而一朝遽以重律加之,無乃過乎?曾在宣廟朝,金孝元·沈義謙,有分朋之漸,其時亦皆補外。亦粤仁祖朝,廷臣之論涉黨議者,其時亦皆補外,至於流竄之罰,未嘗輕施。豈宣廟·仁廟惡黨之心,有所不足而然哉?以此觀之,則今日殿下所以用罰者,似未免過中之歸。臣等非以四臣爲無所失,只恐聖明擧措之過當,敢以無隱之義仰達。伏願聖明,更加諒察,使處分終歸適當,則幸甚。答曰,今觀啓辭,予心駭然也。東西黨比之爲害,有甚於洪水猛獸,予常自痛惋矣。至於大載,則受國厚恩,罔念補效,分立私黨,眩亂朝著之狀,今已敗露,其忘君護黨之罪,所當繩以重律,而姑從寬典,先施竄逐之罰,亦云幸矣。乃敢肆然救護,爾等亦護黨之類,予實痛惡也。勿煩。
以權德邵爲假注書。
假注書許墀書啓,臣承命往諭于議政府領議政許積,則以爲,承宣纔返,史官又奉聖批而馳臨,宣傳官奉命召牌及密符而偕到,臣於此,一倍感惶,措躬無地。命召密符,則分義所在,不得不姑爲祗受,而臣之不敢更進之狀,業已備達於承宣之歸矣。伏地隕越,不知所達云矣。敢啓。傳曰,知道。
有政。
吏批,以朴鎭圭爲獻納,金鼎台爲掌令,兪夏謙單付司藝,李寅賓爲修撰,姜銑爲副修撰,具崟爲同副承旨,南垕爲正言,睦林儒爲司諫,鍾城府使尹趾善仍任。
兵批,以沈檀付副司直。
傳曰,史官二員待命,騎馬六匹立之,外各司內摘奸。以上燼餘朝報竝謄
巳時,上御時敏堂。右議政閔熙,請對入侍。右副承旨安如石,記事官李蓍晩,記事官睦林一·南致熏入侍。閔熙進前,上曰,以何事請對耶?熙曰,別無緊急之事,而朝著不幸,至於此極,故心甚沓沓,欲爲面達所懷,故請對矣。上曰,去番引見時,予亦已有所言,而卿等又以潰裂爲憂矣,今則永至潰裂,將不得爲國矣。熙曰,日昨入侍時,臣亦以乖張之漸,有所陳達者,欲上之防微杜漸矣。其日引見纔罷之後,判府事箚子已入之,此則實所未料也。此箚未入之前,其先聲已傳於縉紳間者,久矣。不無形影,而古有願察其影之語,故欲其消患於未然,而曾有所達矣。上曰,一朝一夕之間,猝至潰亂,豈有如此事乎?熙曰,判府事,亦是宿德長者,豈有傷人害物之心,而況與領相,同宗兄弟,自少相親矣。今以萬不近似之說,猝加於領相者,似非其本心也。數行缺人或言,此必權大載輩所爲云,而亦非臣目覩,不可質言,而以大載前後所爲見之,則亦不可謂無此理也。權大載,有文才,人物亦非不美,且能任事,而性度狠愎,論議刻深矣。上曰,權大載,常時刻深矣。熙曰,雖如此,渠何以獨爲乖張乎?此外亦必有其人,而有同脅從者矣。大槪,乖張之漸,有由然矣。宋時烈論罪三年之後,告廟之議,李沃·權瑎等始出之,而人之所見,各自不同,或以告廟爲不可者,非以時烈之罪謂不足於告廟也。其時領相及臣,意見亦同,或以告廟可否,有問於臣等者,則臣等以爲,當初明正其罪,仍而殺之,而卽爲告廟,則未爲不可,而初旣只施竄謫,貸以不死,則經歲之後,無端告廟,不當云矣。告廟之議,或可或不可者,自是所見之參差而已。人意之不同,有如人面之不同,則不可以此,有所疑阻,而且人之持論,亦有緩峻之異,可峻則峻之,可緩則緩之,可也,亦何必人人皆爲峻論也?且長老之言常緩,年少之論常峻,而今此告廟之論,則或有老而亦峻者,此必意見之參差,而李沃·權瑎輩,乃以其可告廟者爲君子,不可告廟〈〈者〉〉爲小人,君子小人之辨,何係於此,而不但渠輩之主此論也,長老之中,亦或有主其論者,其間士子,又從而干豫之。古之士子,則有比於處子,讀書藏修,以待出身而見用矣,近來則以士爲名者,不讀大學卷,而輒豫朝廷上事矣。上曰,今番閔宗道事時,亦有士子等投疏,而至有賢邪,進退君子小人之語,必欲干豫朝廷之事矣。熙曰,此亦宋時烈之過也。時烈時,士習如此,到今亦然,有若襲秦之故者矣。其中或有欲握朝權者,輾轉以至於此矣。古則大臣鎭物,故雖有如此之事,亦能鎭定,而如臣等,則雖曰大臣,不足以當此,故頃者有所陳達者,欲上處分得宜矣。上曰,去番卿等所達之言,蓋慮其將來,而豈料今日,遽至此乎?以下缺安如石曰,大臣旣陳告廟之由,故臣亦敢達矣。其時以告廟爲不可者,非謂時烈之罪不足以告廟也。李馥爲掌令時,發此論,而臣以持平避嫌者,非以時烈之罪不足以告廟矣。上曰,此則乙卯夏間事也。如石曰,今則形勢異於當初矣。熙曰,當初之寬貸時烈者,欲其消沮而鎭定,故其時則將順聖意,以爲不可告廟矣,到今思之,則臣等此所見,似是不思而然矣。至于今日,則不但不爲消沮,至有此凶書之變,此是當初誤思,以致如此矣。以下缺上曰,李沃·權瑎,以此漸爲乖張之論,至於今日之極,誠可駭愕矣,豈可因以置之耶?熙曰,何必深治,而今則聖明又已洞燭,斟酌處置,則宜矣。上曰,深居九重,外間物議,何以詳知乎?日昨因金聲久避嫌,始知之,而去番引見時,聞卿等之言,又知之矣。以下缺如石曰,渠輩主論乖張,以至於此,皆渠之罪,而往在宣廟朝,金孝元·沈義謙,亦以分黨之故,止於補外而已,今者遠竄,則似爲過當矣。上曰,東西之爭,猶以爲痛,而今則論議乖隔,甚於東西,自中又爲分黨,至於逐去大臣而後已,此乃亡國之兆也。如此者將焉用之?李鳳徵,一體遠竄,可也。如石曰,臣非敢惜渠輩,而恐爲過重,故敢達所懷,自上斟酌處置,則不亦好乎?熙曰,承旨之言,是矣。渠輩雖惡,豈至於遠竄乎?如石曰,遠竄極爲過重,遠地補外,則或可矣。熙曰,況李沃則曾已遠配,而今無更爲之事,尤不可復爲遠竄矣。上曰,衰世用重刑。當此之時,大臣所當請罪,而何爲如此救之耶?熙曰,李鳳徵·權瑎,則罪之或可,而李沃則初雖有罪,今則異於初矣。上無發落。以下缺
上在昌慶宮。停常參·經筵。
未時,太白見於巳地。夜三更,月暈。五更,有霧氣。
政院啓曰,臣等於昨日,敢以所懷,竊附於惟允之義,略有所陳達矣,誠未格天,反承嚴批,至以護黨斥之,奉讀未了,駭汗發背,不知置身之所。臣等區區寸赤,只欲聖上處分之得中,斷無他意於其間,而終不覺其自陷於大罪,臣等不勝惶恐,待罪。傳曰,勿待罪。
戶曹判書睦來善上疏。大槪,爵秩不可濫陞,罪戾不可容貸。亟收新命,仍治臣罪,以重名器,以振國綱事。答曰,省疏具悉卿懇。今玆陞擢,意非偶然,情外之斥,不必深嫌。卿其勿辭,從速察職。
政院啓曰,卽見各道褒貶啓本,則京畿水使姜碩賓,全羅左水使金世器,慶尙左水使申浣,今春夏等褒貶,邊將無一人居下,殊無嚴明殿最之意,請竝推考。傳曰,允。
右副承旨安如石書啓,臣承命追及廣津,傳諭于領議政許積,則以爲,半日之內,近侍三臨於舟次,十行天札,辭旨愈勤,至以寢食靡寧,如得疾病爲敎,臣奉讀以來,不覺腸摧而淚迸也。臣之卽今情迹,所謂百尺竿頭者也。雖蒙與近侍偕來之命,決無復入脩門之勢,伏地悚惕,不知所達云矣。敢啓。傳曰,已悉予意於累度傳諭之批,辭竭意窮,罔知所以爲諭也。噫,橫逆之來,固不足掛齒,卿之棄予,若是邁邁,此豈平日所望於卿者哉?還切愧恧也。須體至意,從入來事,更往傳諭,與之偕來。
假注書許墀病,代李日翼差下。
吏曹判書洪宇遠上疏。大槪,人言可畏,蹤迹益危,懇乞亟遞臣本職兼帶,以安私分事。入啓。答曰,省疏具悉。卿辭如此,本職當勉副焉。
兵曹判書金錫胄上疏。大槪,乞賜罷斥事。答曰,省疏具悉卿懇。噫,人心之薄惡,世道之乖亂,至于今日而極矣。彼輩,罔念國家,分朋角勝,做出奸險之言,終使首揆去國,朝廷潰裂,予之痛惋,曷勝云喩?構誣之言,不足爲嫌,卿其安心勿辭,從速行公,俾無大政遲延之弊。
吏曹啓曰,本曹判書有闕,政事,取稟。傳曰,當日爲之。
左參贊尹鑴箚子。大槪,敢陳所懷,冀蒙裁察事。答曰,省箚具悉卿懇。噫,人心乖敗,世道流失,分立私黨,構誣不測之言,使我宿德元老,不安厥位,蒼黃去國,予之痛惋,曷勝云喩?所陳之言,當體念焉。
傳曰,召對爲之。
召對入侍,承旨鄭樸,玉堂尹義濟·李寅賓,假注書權德邵,史官南致熏。
有政。
吏批,以李元禎爲吏曹判書,閔宗道爲大司憲,李元禎爲同知經筵,李弘迪爲白川郡守。
行吏曹判書洪宇遠疏曰,伏以臣戇愚之性,與世寡諧,加以年紀老大,疾病纏身,不能與年少輩,相俯仰過從,上下其論議,此臣所以重得罪於年少之輩者也。閔宗道之醜詆臣者,蓋出於此,而昨日都承旨閔黯之請對也,又斥臣以不當行公,今日右相臣閔熙,復於筵中,斥臣昏耄,全以政席注擬,委諸郞官之手云。夫銓部爲職,實是朝家莫重之任,雖一人有言,猶不可冒居,況此三至之言乎?以下缺疏批在上
上在昌慶宮。停常參·經筵。
自昧爽至辰時,有霧氣。未時,太白見於巳地。申時,日暈。夜一更,流星出角星上,入坤方天際,狀如鉢,尾長三四尺許,色赤。
李聃命,以都摠府言啓曰,副摠管淸川君濂,以部將褒貶磨勘事,除標信,兵曹褒貶坐起進去之意,敢啓。傳曰,知道。
左議政權大運三度呈辭。傳曰,安心調理。
傳曰,召對爲之。
大司憲閔宗道啓曰,臣以曾任禁府堂上時,前判官曺敬彬照本,不爲移送吏曹事,被推,頃拜諫職,以此避遞矣。不意推緘未畢,又叨憲長,難冒之勢,與前無異,請命遞斥臣職。答曰,勿辭。推考蕩滌。
持平申㶅啓曰,新除授獻納朴鎭圭,時在黃海道白川郡任所,正言南垕,時在慶尙道咸昌地。請竝斯速乘馹上來事,下諭。答曰,依啓。
具崟,以兵曹言啓曰,本曹所屬司僕寺·軍器寺·典設司·訓鍊院官員今春夏等褒貶,因本寺提調及本院堂上有故,不得磨勘,而鷹牌頭,去戊午秋冬等褒貶,因司饔院提調有故,今己未春夏等,一時磨勘以入之意,敢啓。傳曰,知道。
合啓,請巨濟圍籬安置罪人宋時烈按律處斷。措辭見上答曰,勿煩。
下直。慶尙監司朴信圭。
修撰李湜初度呈辭。入啓。遞差。
吏曹啓曰,臺諫有闕,政事,取稟。傳曰,明明日爲之。
召對入侍,承旨具崟,玉堂尹義濟·李寅賓,假注書權德邵,史官睦林一·南致熏。
召對時,兩司未肅拜及呈告人員牌招察任事,榻前下敎。以上燼餘朝報竝謄
上在昌慶宮。停常參·經筵。
自昧爽至辰時,有霧氣。
藥房提調金錫胄,同副承旨具崟啓曰,欲雨不雨,蒸歊比甚,伏未審聖候,若何,兩慈殿氣候,亦復何如?臣等不任區區之慮,敢來問安。答曰,兩慈殿氣候安寧,予亦無事矣。兩慈殿·中殿問安。答曰,知道。
傳曰,今日召對爲之。
傳于具崟曰,領相傳諭承旨處,十分懇諭,挽留偕來事,卽爲下諭。
備忘記。噫,卿試觀今日之國事,是何等時耶?朝著大潰,傾軋之習已成,士論乖張,寅協之風罔聞,此誠危急存亡之秋,決非元老退休之時。矧卿,先王之所顧托,小子之所倚毗,實邦家柱石股肱也,因一構誣之言,棄予若是邁邁乎?自卿去國之後,未堪戀戀思想之懷,中宵耿耿,寢食不安,必若疾病之作也。至於體府,爲任最重,以此以彼,少無決退之義,明矣。卿胡不念及於斯,而望望然歸,終莫回遐心,此豈予之所望於卿者哉?亟體如渴之意,幡然回棹,毋孤企望。仍傳曰,遣史官傳諭。
具崟啓曰,明日爲政事,命下矣,停朝市相値,何以爲之?敢稟。傳曰,過停朝市後爲之。
傳曰,召對停。
李聃命,以刑曹言啓本,本曹所屬掌隷院官員,今己未春夏等褒貶,當爲等第,而判決事姜汝㦿,在外未上來,不得一時磨勘之意,敢啓。傳曰,知道。
合啓,請宋時烈按律處斷事。措辭見上答曰,不允。以上燼餘
上在昌慶宮。停常參·經筵。
自昧爽至辰時,有霧氣。夜一更,月暈兩珥,白雲一道如氣,起自東方,橫過暈中,直指南方,長竟天,廣尺許,移時乃滅。自二更至五更,月暈。
下直,載寧郡守李暹。
李聃命,以都摠府言啓曰,今日入直軍士,當爲中日習射,而停朝市相値,不得爲之之意,敢啓。傳曰,知道。
左議政權大運四度呈辭。傳曰,安心調理。
傳于禹昌績曰,召對爲之。
政院啓曰,政事過停朝市後爲之事,命下矣。明日祈雨祭齋戒,何以爲之?敢稟。傳曰,過齋戒後爲之。
召對入侍,承旨李聃命,玉堂尹義濟·李寅賓,假注書權德邵,史官睦林一·南致熏,持平金儁相,正言李增,亦爲入侍。
召對時合啓,請宋時烈按律處斷事。措辭見上答曰,母庸瀆擾。以上燼餘,朝報
上在昌慶宮。停常參·經筵。
自昧爽至卯時,有霧氣。午時,日暈。
以備忘記,傳于禹昌績曰,前後承宣史官之批,備悉予意,待卿幡然回棹之期,不啻若大旱之望雲霓也。今觀承旨狀啓,已歸田園,無意上來云,此實平日不見信於卿而然也,心甚恧怩,還切慨然,無以爲喩。須體至意,從速偕來,以副日夜企待之望。仍傳曰,遣史官傳諭。
以備忘記,傳于禹昌績曰,史官三員待命,騎馬九匹立之。
禹昌績啓曰,史官三員待命事,命下矣。史官不備,宣傳官二員,代送之意,敢啓。傳曰,知道。
祈雨祭所內摘奸。
右副承旨安如石狀啓,臣進往忠州事段,本月十七日在驪州,纔已馳啓爲白有在果,十八日來到忠州,更以聖敎,反覆勉諭於領議政,則以爲,昨日承宣之傳諭於舟次也,臣旣已備陳決不可冒進之情勢,而承宣謂有偕來之命,今又追到臣家山,敦迫不已,臣之惶恐跼蹐,有不暇言,而今以負罪如臣之故,王使若或留滯於外,則臣尤罪中添罪,萬殞難贖云,而無意上去,誠爲悶慮是白齊。臣旣承偕來之命,故不敢任意回還,姑爲仍留,以待處分爲白乎旀,緣由馳啓事。答備忘記在上
注書李蓍晩出使,代以李文興差假注書。以上燼餘,朝報
上在昌慶宮。停常參,只召對。
李聃命,以都摠府言啓曰,副摠管兪夏益,除標信,漢城府坐起進去之意,敢啓。傳曰,知道。
禹昌績啓曰,今日爲政事,命下矣。吏曹郞廳來言,判書李元禎陳疏,參判吳挺昌,參議權愈,俱以病不來云,參判吳挺昌,參議權愈,竝卽牌招開政,何如?傳曰,依啓。判書疏批已下,亦爲牌招。
具崟,以吏曹言啓曰,本曹正郞睦天成,初以先後進位次相礙之故,拘於本曹舊例,雖未卽出仕。今則他無引嫌之事,尙不行公,新進怠慢之習,殊甚未便。睦天成推考,使之從速出肅察任,何如?傳曰,允。
具崟,以宗簿寺官員,以提調意啓曰,璿源訛誤處査準時,卷帙浩多,隨處付標,有難一一記識,不可不箚記考準,而本寺淸寒,所用紙筆墨,無路辦出,自今朔爲始,每朔好白紙二卷,黃筆二柄,眞墨二丁,令該曹限畢役進排,何如?傳曰,允。
又以宗簿寺官員,以提調意啓曰,璿源錄訛誤處,使本寺正李萬封,專管釐正事,前已定奪於榻前,今方考覈,而卷帙浩多,以一人之聰明,難可査準,如使精詳之人,一同憑考,則庶可詳盡,而無遺漏之弊。前主簿金允基,幼學韓德亮,依式年加出忠義衛例,別郞廳差下,付軍職給料,使之助事完就,何如?傳曰,依啓。
有政。
吏批,判書李元禎進,參判吳挺昌病,參議權愈病,右承旨禹昌績進。
兵批,判書金錫胄進,參判鄭維岳上疏,參議鄭重徽病,參知閔就道進,左副承旨李聃命進。
吏批啓曰,憲府多官,今當差出,而擬望之人乏少,外任竝擬,何如?傳曰,允。
傳于禹昌績曰,掌隷院,乃詞訟之地,而因判決事之在外,不得開坐,今已累日,積滯可慮。姜汝㦿改差,今日政,以在京無故人差出。
吏批啓曰,新除授大丘府使金時鉉,呈狀于政廳曰,宿患暑症,乘勞復作,胸膈壅滯,水飮不下,叫苦垂絶,殆不省事,旬月之內,頓無差復赴任之望,斯速入啓處置云。本府以營下之邑,曠官已久,不可等待其差歇,金時鉉,依近例罷黜,何如?傳曰,允。
傳曰,召對爲之。
今日召對時,天安縣監金錫翼,旌善郡守金錫衍,京畿相當邑相換事,榻前下敎。
左議政權大運五度呈辭。答曰,卿辭至此,本職當勉副之意,遣史官傳諭。
吏批啓曰,左議政權大運,旣已遞職,而本曹無相當之窠,依例送西之意,敢啓。傳曰,知道。
吏批,以李弘淵爲判決事,鄭錀爲同義禁,洪茂爲南陽府使,蔡聖後爲衿川縣監,李喜澤爲交河縣監,權迪爲執義,柳經立爲掌令,金玉鉉爲大同察訪,韓鼎相爲大丘府使,鄭昌祉爲靑岩察訪,睦惇和爲北部參奉,南天漢爲戶曹參議,洪禹績爲戶曹佐郞,南垕爲掌令,趙嗣昌爲右水運判官,李一舟爲漢城判官,李煦爲副校理,姜銑爲正言,旌善郡守金錫衍,加平郡守任以道相換,天安縣監金錫衍,通津縣監李夏徵相換,成均博士單金世衡。
兵批,以崔文湜·柳重起爲副摠管,申翰周爲兼司僕將,李穦爲忠淸水使,朴致道爲文兼,金景輝爲忠壯衛將,趙健·朴愰爲副護軍,韓檢爲副司果,洪處亮·姜汝㦿·金鼎台·尹昌元·申翰周爲副護軍,權歆爲副司直,李湜·朴致道爲副司果,柳世鳴爲副司猛,權大運付判中樞府事。
假注書李日翼書啓,臣承命往諭于領議政許積則以爲,臣方以承宣之久留鄕村,爲萬萬惶悚。卽者意外,史官又復馳至,傳宣聖諭,十行溫綸,丁寧反覆,至有寢食不安,疾病必作之敎,此豈臣子所忍聞者哉?臣於感激涕泣之餘,益增震惕,誠不知措躬之所也。臣所叨政府,旣不可一日虛帶,所兼體府,今雖閑冗,身佩密符,退在鄕曲,尤是前所未有之事也。其爲罪戾,固知一倍增加,而顧臣情迹之不敢更厠朝端,卽人人之所共知者,以聖上憫下之仁,獨不賜哀矜而恕察於此乎?臣縱被違慢之誅,決無冒進之勢,日夜所望,惟在鐫罷本兼諸任,俾得安意就盡而已云矣。敢啓。傳曰,知道。
兩司合啓,請巨濟圍籬安置罪人宋時烈按律處斷。措辭見上答曰,勿爲煩論。
院啓,成均博士李東植,性本駔儈,行身鄙瑣,素爲人賤棄者久矣。前任司錄時,多有鄙陋之誚,及授國子掌務之官,亦多不謹,擧措駭異,多士以爲笑資,同席羞與爲列。請成均博士李東植罷職不敍。答曰,依啓。
府啓,人子之於其親,事死如生者,不忍死其親之意也。懷仁縣監黃震耉,立碑於其父之墓,以其生存之繼母,竝刻於石曰,淑人某縣某氏祔前。此非人理之所可爲者,印本傳看者,莫不駭愕。如此之人,不可置之衣冠之列。請懷仁縣監黃震耉削去仕版。掌樂院正朴千榮,前後居官,無一善狀,頃者被彈之後,發論臺官及縉紳間已議之人,到處詬辱,略無顧忌,士夫風習,豈容如是?彈墨未乾,遽除一院之長,物情爲駭,久而益激。請掌樂院正朴千榮罷職。答曰,不允。削版事,依啓。
巳時未時,太白見於巳地。夜一更,流星出天市西垣第二星上,入坤方,狀如拳,尾長四五尺許,色白。五更,流星出昻星上,入畢星下,狀如拳,尾長三四尺許,色白。
副校理權歆初度呈辭。入啓。遞差。
大司成李夏鎭上疏。大槪,被斥非一,懇乞鐫免,仍略陳所懷事。及禮曹判書吳始壽,兵曹參判鄭維岳,吏曹判書李元禎,都承旨閔黯,掌令金鼎台辭職上疏。入啓。
答吏曹判書李元禎疏曰,省疏具悉。卿才實合天官之任,卿其安心勿辭,從速察職。
答禮曹判書吳始壽疏曰,省疏具悉。曩日之事,予已詳知,情外之斥,不必深嫌,卿其安心勿辭,調理察職。
答都承旨閔黯疏曰,省疏具悉。卿其勿辭,從速察職。
掌令金鼎台上疏。踏啓字。
平安監司書目,大同察訪金益華,聞其母病,受由上京,還任無期,罷黜事。
答大司成李夏鎭疏曰,省疏具悉。卿其勿辭察職。
答兵曹參判鄭維岳疏曰,省疏具悉。曩日之事,予已詳知,情外之斥,不必深嫌,卿其勿辭察職。
政院啓曰,掌令金鼎台上疏,踏啓字以下矣。以疏末以遞罷爲語,傳旨當以罷職捧入,而因臺臣所懷之疏,以罷職,直捧傳旨,恐有妨於待臺閣優容之道,此傳旨,何以爲之?敢稟。傳曰,以遞差,捧傳旨。
召對入侍,承旨鄭樸,玉堂尹義濟·李寅賓,假注書權德邵,史官南致熏。
召對時,左承旨鄭樸所啓,伏見慶尙監司李端錫狀啓,則晉州牧使尹堦病重罷黜事也。臣待罪嶺南藩臬時,慣知此州之弊,此州乃人皆厭避之地,而以守宰數遞之故,已至於莫可收拾之地矣。李端錫狀啓,以尹堦到任以後,措備米布,補用於民役,稱有善治之績云,而觀尹堦病狀,則不至大段矣。以如此病狀,請罷善治之守令,事甚未妥,監司李端錫推考,尹堦則仍任,何如?上曰,依爲之。
禮曹,三次祈雨,一向旱乾,四次祈雨祭,楊津·德津,五冠山·紺岳山·松島山等處,不卜日,來二十六日設行,典祀官·大祝·祭物,自京下送,執事者及犧牲,則令本道差定進排之意,各該司及京畿監營,知悉擧行,何如?啓。依所啓施行。以上燼餘,朝報竝謄
上在昌慶宮。停常參,只召對。
下直,稷山縣監李寅熽。
李聃命,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管兪夏益,除標信,漢城府坐起進去之意,敢啓。傳曰,知道。
禹昌績,以弘文館言啓曰,新除授副修撰李煦,時在江原道春川地,經筵入番事緊,請斯速乘馹上來事,下諭。傳曰,依啓。
鄭樸啓曰,今月初四日晝講入侍時,以高山察訪趙持謙,濫用驛騎,及敎諭書陪行軍官,不欲給馬事。都承旨閔黯,啓請以爲,虛實間旣發於筵臣之口,令本道査覈何如,自上命以拿問査覈矣。今因持謙自明之供,已有分揀之命,査覈一款,勿爲分付該曹乎?敢稟。傳曰,昨觀供辭,似無可罪之事,故旣已分揀,別無査覈之擧,勿爲分付,可也。
以慶尙監司,以迎日縣寺奴善鳴等十二名渰死狀啓。傳曰,因公事,渰死人乙良,令本道恤典擧行。
具崟,以宗簿寺官員,以提調意啓曰,朗原君偘所進璿源譜略,啓下之後,文字相議添刪,子孫中落漏者,更爲添入,移送本寺,今方入梓,而校書館刻手,則方有御製開刊之役,不得移來,只以外方上來刻手十名,有難完役於朗原君偘燕行未發之前。成均館刻手及閭閻刻手,隨所得付役,令該曹依例給料,何如?傳曰,允。
吏曹啓曰,守令有闕,政事,取稟。傳曰,明日爲之。
巳時未時,日暈。酉時,日暈。
戶曹啓曰,判府事許穆,旣已下鄕,前頭月廩,自本道依前例輸送事,知委,何如?傳曰,允。
護軍吳挺緯上疏。大槪,冒死陳情,乞遞兼帶諸司,仍治臣罪事。答曰,省疏具悉。卿其勿辭察職。
傳曰,召對爲之。
召對入侍。承旨閔黯,玉堂尹義濟·李寅賓,假注書權德邵,史官睦林一·南致熏。
忠淸監司書目,黃澗縣監任埅,不識事體,輕視上司,罷黜事。
合啓,請巨濟圍籬安置罪人宋時烈按律處斷。措辭見上答曰,毋煩。
府啓,請掌樂正朴千榮罷職。措辭見上新除授掌令柳經立,時在慶尙道榮川地,掌令南垕,時在慶尙道咸昌地,請竝斯速乘馹上來事,下諭。答曰,不允。下諭事,依啓。以上燼餘朝報竝謄
上在昌慶宮。停常參·經筵。
辰時巳時,日暈。未時,太白見於巳地。夜一更,流星出室星上,入巽方天際,狀如鉢,尾長五六尺許,色白。
判府事權大運箚子。大槪,冒萬死敢陳至懇,乞遞藥房都提調事。入啓。答曰,省箚具悉卿懇。卿其安心勿辭,調理行公。
吏曹,執義權迪身死,啓。別致賻。
傳曰,大臣·備局堂上,引見。
傳曰,典獄摘奸,輕囚放釋。
館學儒生李澤等上疏。大槪,敢陳區區所懷,請收成命,以示終始禮遇耆德之意事。入啓。
引見時,大丘府使韓鼎相,淸道郡守仍任,大丘府使擇差事,及大同察訪金玉鉉改差,其代擇差事,榻前定奪。
合啓,宋時烈按律處斷。措辭見上上曰,勿煩。大司憲閔宗道所啓,請掌樂正朴千榮罷職。上曰,不允。吏曹判書李元禎所啓,大政不遠,而本曹參判吳挺昌,參議權愈,一向引入,旣不參政,又不參坐,殿最及取才,竝皆遲滯,故大政不卽取稟矣。右議政閔熙曰,兩人情勢,雖未知其如何,而銓曹終是該官,比臺官有異,何得如此?竝推考,使之從速行公,宜矣。上曰,竝推考,牌招察任,可也。
備忘記。今觀李澤等疏辭,語意極其無倫,敢以賢邪小人等語,隱然侵攻大臣,不遺餘力。噫,凡告君之事,固當以目覩實狀,陳達無隱,乃其道也,今乃掇拾曾前構誣之語,若眞有是事者,而又爲今日之罪案,是果直截之言乎?近日士習不正,干豫朝廷,眩亂是非之態,殊甚痛惡。疏頭李澤,爲先停擧,此疏還出給。
引見時,戶曹判書睦來善所啓,漕船,國之重事,而外方守令賃船,沙格,不謹抄擇,或以無根着不入籍無紙牌者,混雜成冊上送,故元山差使員,點閱之時,或有逃避,不爲逢點者,故差使員,別錄其在逃者姓名,牒報臣曹,自臣曹移文刑曹,使之囚治,則刑曹旣無可據之律,漕轉事目,亦無沙格逃避者科罪之定式。若不別爲定式,懲治厥罪,則其弊難防,定式科罪,以爲懲戢之地,何如?上曰,刑推後,徒年定配,可也。兵曹參判鄭維岳所啓,曾因刑曹判書鄭榏所啓,李克儐·李晩泰妻,竝定配,而晩泰則自上欲待京畿放未放狀啓上來,而以晩泰之到配,在赦之後,故晩泰不入於狀啓中,何以爲之?上曰,李晩泰,放送,可也。
有政。
吏批,以申厚命爲副修撰,沈檀爲修撰,李泰龜爲京畿都事,南鵬翼爲禮曹佐郞,沈梓爲知義禁,兪夏益爲禮曹參判,李一舟爲黃澗縣監,禹鐤爲懷仁縣監,閔點爲氷庫提調,李壽徵爲戶曹佐郞,李迪吉爲禁府都事,李球爲奉常副正,羅爲海運判官,李世華爲羅州牧使,朴以文爲大丘府使,姜璡爲漢城判官,金鼎台爲大同察訪,韓鼎相爲淸道郡守,宋挺濂爲執義。
引見時,兵曹判書金錫胄所啓,今此南小門城役時,運石軍,勢將多入,而旣難調發於外方,又不可盡爲給價雇立,依前日景福宮防川時例,毋論王子大臣,每戶各出一奴,一日赴役,其他常時不爲應役之類,亦皆一齊調發,而應役偏苦之類,則今番特爲寬免,不爲使役,似便矣。左議政閔熙曰,國有大役,旣不調發於外方,常時不應役之類,實合調用,令役所勾管堂上,知其摠數,分運使役,爲好矣。上曰,依爲之。漢城府謄錄刑曹判書鄭榏所啓,臣曾經江華留守,得聞本府物情,故陳達矣。當初徐必遠之設置鎭堡也,各堡別將,俱以本府武士擇差事,定奪矣。今後此規,因循寢閣,或以留守所親爲之,白徒無職之人,亦皆得參,不可不更遵前規,以本府人差定矣。江都乃保障之地,不可無慰悅之道,故敢達。上曰,時任者瓜滿之後,則以本府武士擇差事,分付,可也。金錫胄所啓,江都六堡中,德津旣陞萬戶矣,寅火堡,在於本府之北,爲水營津路,最爲要害,宜置萬戶,以重其刑勢,後日別將遞改之代,則以萬戶陞號,自本曹差送,何如?上曰,旣是要緊之地方,則陞設萬戶,可也。鄭榏所啓,金溝敗船監色·沙格等受刑,已至累次,其中二名,病重待差,其餘各人,病勢亦重。論其罪犯,死無足惜,而徑斃可慮,所偸穀物徵捧,則姑爲停刑,畢捧後,更稟處置,何如?上曰,若無定限之事,則必有遷延不納之弊,今姑停刑,定其期限,不爲畢納,則更爲稟處。備局謄錄兵曹參判鄭維岳所啓,南小門內,地僻近山,多有空棄之處,自有開門令之後,人人爭點,至於士大夫有家舍者,亦多圖出立案,廣點基址,跨崗越谷,無有定限,無家小民,雖欲得尺寸之地,亦不可得,事極不當矣。都監軍士無家者,自都監,曾或買給空基,使之造家,而地貴人多,不能遍及。今此南小門內空棄之地,除有本主持明白文記者外,竝皆分給無家軍士,而其間亦不無詐僞之端,令本都監,開錄當給之軍數,與漢城府,眼同分給,而一戶無過三十間。且御營廳京案軍士中,如有無家者,亦依都監軍士例,一體分給,而開門事定奪後,呈漢城府立案之類,令本府收其公文,竝勿施行,何如?右議政閔熙曰,頃者大將柳赫然,以此事言于臣,臣亦聞知矣。分給兩局軍兵無家者,宜當矣。上曰,分給都監軍兵及御營廳軍士無家者,而定奪後立案之類,竝還收勿施,可也。訓局謄錄
上在昌慶宮。停常參·經筵。
申時,日暈兩珥,暈上有冠,色內赤外靑。酉時,日暈兩珥。初昏,流星出天中,入北方天際,狀如拳,尾長三四尺許,色赤。二更,流星出危星下,入巽方天際,狀如鉢,尾長三四尺,色赤。
謝恩。副摠管柳重起,右水運判官趙嗣昌。
下直。平安兵虞侯許徵。
大司諫柳命天初度呈辭。入啓。給由。
判決事李弘淵上疏。大槪,病伏席蓐,無計供職,冒尋長單,見阻喉司,今聞該曹,差臣祈雨祭獻官。明當受香,而臣之病狀,決難起動,亟遞臣職,仍治臣罪,以便公私事。入啓。
兵曹啓曰,去丙辰重試對擧武科庭試別試初試及武科重試初試吉日,令日官推擇,則對擧初試,來九月初六日,重試初試,來十月初四日,竝爲吉云,以此兩日設行之意,知委京外,何如?傳曰,允。
又啓曰,重試對擧別試,自禮曹前已擇日,啓下矣。武科初試,今當定額數知委,而前後文書相考,則丙寅年王世子入學別試合慶,兩所各取三百人,丙子年,亦因慶合設,兩所各取五百人,而丙戌·丙申兩年,則只爲重試對擧,故兩所各取二百人,則前後加減,元無定額,卽今萬科之餘,額數不必太廣,竝此仰稟。傳曰,今番各取一百人,宜當矣。
左副承旨李聃命書啓,臣承命馳往典獄署,在囚罪人,一一點檢,則啓覆罪人二名,啓下罪人二十三名,各衙門所囚罪人三十一名內,刑曹所囚馬兵金器淑,其妹夫李城遠,冒屬忠義,逃避不現事也。羅州色吏曺世周,備局所納箭竹,苟充來納,必是損納事也。私婢信生,其子望從,打人逃避事也。私婢甲申,其娚使令七男,罪人受賂故縱後,逃避事也。漢城府所囚私婢丹春,其上典景起昌,他人官木,中間專食,落訟後,恃其年老,拒逆不着於侤音事也。別破陣李時進,負債逃避事也。司憲府所囚私婢愛禮,其夫茶時時,不爲待令事也。私奴朴時昌,其母在囚,故欲爲放釋,僞傳臺諫之言事也。別工作所囚良女古溫,其孫徐次敏,本監泥匠裵者斤,稱以叛主,結縛拘留,使不得赴役事也。以上九名,仰體聖上欽恤之意,一倂放釋,此外罪囚四十七名,或干係殺獄偸盜,或罪犯擊錚,或其上典,以啓下罪人,逃避不現,或其子,以上納官布,充給私債,或其夫負債之數,至於累百金之多,或已照律而未及發配者,或其所坐,當有應施之律者,竝爲仍囚,令各該司,趁卽處決,俾無滯獄之弊宜當,而其中南海稅船監官河源發,格軍歇山等,則乃是啓下罪人,而罪名稍重,故雖不敢輕釋。大抵部民告訴,本非死律,而色吏崔景祿,旣以此致斃於杖下,監官河源發,亦受三次之刑,方在死生之間,今又加刑,則隕命不難,至於格軍歇山,元非南海之民,則不可謂之部民告訴,而受刑一次之後,特以源發事未及結末,仍滯獄中。當此恤囚之日,似當有參酌輕重而處之之道,竝此仰稟。答曰,依啓。河源發,姑爲停刑仍囚,以待李薈供辭後處之,可也。
答判決事李弘淵疏曰,省疏具悉。卿有疾則未得進參,有何所嫌?卿其勿辭,調理察職。
傳曰,召對爲之。
召對入侍,承旨具崟,玉堂李漢命·李寅賓,假注書李文興,史官睦林一·南致熏,持平金儁相,正言李增,亦爲入侍。
注書李蓍晩書啓,臣承命往諭于領議政許積則以爲,負罪逋命之臣,宜蒙鈇鉞之誅,而聖念彌懃,恩禮愈篤,前諭纔宣,後諭繼至,王使之冠蓋相續,綸音之誨責益切,不知微臣,何以獲此於聖明世耶?奉讀以來,不覺涕泗之交頤也。況此承宣之累日留滯,實是前所未有之事也。言念及此,一倍惶悚,直欲鑽地以入,而不可得也。第念人臣立朝,進退有節,士夫處世,廉恥爲大。臣旣事君無狀,自招謬辱,違慢恩召,遯于鄕曲,今若嚴畏分義,冒昧而進,則是乃亡廉喪恥之一鄙夫也。堂堂聖代,又安用一鄙夫,而必爲召致滓穢朝端乎?雖蒙嚴譴,決不敢承命,伏地震惕,不知所達云矣。敢啓。傳曰,知道。
政院啓曰,自前儒生有空館之擧,則本館例卽啓達,而卽者知館事金錫胄疏中,有空館之語,而尙無啓稟之事,殊涉非矣。當該堂上,請推考。傳曰,允。
備忘記,前後承宣史官之批,彈竭誠意,必欲挽回遐心矣,誠禮淺薄,終未遂予意,心深愕繼以愧,而罔知喩爲也。更以予懃懇之意,反覆勉諭,與之偕來事,下諭于留待承旨。
召對時,合啓,請巨濟圍籬安置罪人宋時烈按律處斷。措辭見上上曰,勿煩。持平金儁相所啓,請掌樂正朴千榮罷職。措辭見上上曰,不允。又所啓,新除授執義宋挺濂,時在慶尙道三嘉地,請斯速乘馹上來事,下諭。上曰,依啓。侍讀官李漢命所啓,執義權迪,本以遠鄕之人,有八十老母,而客死京邸,極爲可矜。自前近侍,旅宦而死者,或別有恤典。此則自下不敢直請,而至如擔軍,則在任身死者,亦曾有題給之例,權迪旣帶臺職客死,則宜無異同矣。上曰,有老母而客死京邸,情理尤爲可矜。喪需,令該曹題給。
弘文館啓曰,新除授副修撰申厚命,時在全羅道羅州牧任所。經筵入番事緊,請斯速乘馹上來事,下諭。傳曰,依啓。
禮曹啓曰,卽接成均館牒報,則昨日初昏,儒生等,自闕下歸到本館,拜辭於聖廟神門外,相率退去,故司藝以下本館官員,依舊例齊會直宿,而知館事金錫胄,同知館事睦來善,身病陳疏,同知館事吳挺緯,祭酒尹鑴,俱未肅拜。大司成不能直啓,莫重空館之擧,不可掩置,不得不具由移牒,自本曹速爲入啓云。敢稟。傳曰,令大司成進往泮宮勸入。以上朝報
上在昌慶宮。停常參·經筵。
夜二更,流星出閣道星下,入艮方天際,狀如拳,尾長二三尺許,色赤。
具崟,以都摠府言啓曰,今日入直軍士,當爲中日習射,而祈雨祭齋戒相値,不得爲之之意,敢稟。傳曰,知道。
禹昌績,以弘文館言啓曰,本館下番副修撰李寅賓,以公都會試官,今日晝仕,出去之意,敢啓。傳曰,知道。
黃海監司書目,鳳山郡守李筳,本郡所在各衙門屯穀,未反庫前,徑先還分,罷黜事。
慶尙監司書目,聞慶縣監金南甲,身病廢務,至於到界之日,亦不迎命,罷黜事。
成均館大司成李夏鎭啓曰,臣招致諸生於橋門外,以下敎之意,再三開諭,使之還入,則儒生等,合辭而對曰,臣等忝居首善之地,目見賢師遭此情外之嚴批,敢進申辨之疏,冀蒙天日之鑑,不意玆者,聖敎極嚴,至有疏頭停擧之命。臣等雖極無狀,旣承嚴敎,廉義所在,不可以獨免罪罰,偃然復厠賢關。且聖敎,至以敢以賢邪小人等語,隱然侵攻大臣,不遺餘力爲敎。臣等非不知此言一出,便觸時諱,而辨暴賢師,言不知裁,則臣等之罪也,而賢師平生所講究者,只在於分別邪正,故臣等槪陳賢師爲國無他之意,非爲侵攻大臣之計也,而辭不達意,致勤聖敎,揆以分義,已極惶恐。況以掇拾曾前構誣之言,若眞有是事者,而又爲今日之罪案爲敎,此等說話,非特雜出於章奏之間,道路傳誦,閭巷喧騰,則賢師此言,實出於事君無隱,有懷必達之意,豈其掇拾構誣者之言哉?臣等之敢引章奏者,直欲明其非出於指嗾而已,誠未格天,反承嚴旨,非但臣等之不安,重貽賢師之罪名,益增惶愧,措躬無地。至於士習不正,干豫朝廷,眩亂是非之敎,實是情外,事極冤枉,不勝惶蹙之至。臣等陳疏之擧,只爲賢師,略陳微誠,則此實士林公共之論,何敢爲干豫眩亂之態乎?情迹之難安,已不足說,而疏頭旣已被罰,則臣等以同參之人,固不敢復入賢關,席藁泮村,恭俟嚴誅,聖敎雖勤,不敢奉承云,因爲四拜而退去矣。敢啓。傳曰,再三開諭而終不入守云,賢關士習,豈容如是?不必强勸,不參疏儒生,趁卽招入,以爲守直聖廟之地。
政院啓曰,昨日成均館草記,以不參疏儒生趁卽招入事爲敎,而今已日晩,何無啓達之事耶事,命下矣。朝者成均館草記,來到本院,臣以爲三品衙門,元無直爲草記之事,且其措語,似非草記之規,還爲退送,則下吏更爲來言曰,旣因知館事·同知館事,俱有事故,特命大司成,進往勸入,則其勢不得不爲草記以啓,旣有所懷,亦不得不達云。如是往復之際,自致遲延,而空館事重,雖違規例,仍爲捧入之意,敢啓。傳曰,知道。
大司成李夏鎭啓曰,臣伏見聖批,有不參疏儒生趁卽招入之敎。臣當奉行之不暇,而第竊伏念,國朝三百年來,待士之禮,超越前古,儒生之上章論事,無世無之,不可指數。其中亦不無如此之時,而列聖之所以優容禮待者,靡極不用,旣令勸諭守齋,續遣禮官承旨,盡誠開諭,終至於特遣大臣,期於還入而後已,良由多士者,國家之元氣,可培養而不可摧折故也。雖以近代之事,言之,自仁廟·孝廟·顯廟以來,亦莫不遵依前聖之盛規,未嘗或墜,間有激惱聖衷者,終必寬假而含忍之,或悔前旨,或解前罰,士林誦爲美談,良史載爲盛事,國祚靈長,終必賴之矣。至于今日,乃有此意外之聖敎,年少儒生,雖或言不知裁者,在聖上栽培之道,豈宜遽加威怒,以來四方之議哉?屈於匹夫,聖人之量,過而能改,盛德益章,惟在聖上從容徐究,處之以和平坦蕩之道,以克體列聖之意而已。臣待罪賢關,旣有區區所懷,不敢忘納約之義,惶恐敢啓。傳曰,士習之不正,莫甚於近日。自古及今,未聞儒生干豫朝廷,侵攻大臣者也。停擧之擧,亦云末減,而一時空館,有若恐動者然,已極可駭,而及其再三開諭之後,終不入守,尤爲不美,故有不參疏儒生招入之命矣。尙不擧行,至以或悔前旨,或解前罰等語,隱然有救解之意,誠甚痛駭。大司成,從重推考,依前下敎,不參疏儒生,斯速招入。
大司成李夏鎭又啓曰,臣與郞官等,一依聖敎,考出生進榜目,未參疏儒生五十餘人,皆招其館主人,急急招致,鞭扑狼藉,而諸生等,尙無一人入來者。或稱下鄕,或稱病重,以其親屬之名,呈單者相繼,許多儒生,必無一時皆有事故之理,殊極怪駭。臣等慮其相與回避,更加嚴杖于各其主人,以爲趁今夕招入之地,而時無必入之勢。若或有乘夕入來者,則當隨到啓達,而尙此寥寥,似是臣等不善諭致之致,惶恐無地,敢此先啓。答曰,知道。莫重聖廟,不可累日曠直,趁今夕招入,可也。
又啓曰,臣等,連承聖敎,惶恐之餘,益加催督,捉致諸生主人輩,竟夕鞭撻,而諸生入泮,了無形影。不得已方令各其主人輩,連夜催來。且以聖敎如此,爲士子之道,不可不卽爲入泮之意,使之傳語,而諸生等,皆隱避不現,實未知其故也。如是强迫,而終不入來,則他無可施之策,誠極悶慮。姑待今夜及明曉,一邊更加督迫,一邊隨所見更達之意,敢啓。傳曰,空館之擧,前或有之,而事事無據,莫甚於今日。旣有不參疏儒生招入之敎,則爲士子之道,所當趁卽入守之不暇,而累度催促,無一人入泮云,士習之不美,奚至於斯?若然則莫重聖廟,其可連日曠直乎?殊甚未妥也。趁明曉斯速招入。
上在昌慶宮。停常參·經筵。
懿仁王后忌辰齋戒。
未時,太白見於巳地。夜一更,流星出氐星上,入坤方天際,狀如拳,尾二三尺許,色白。四更,黑雲一道如氣,起自東方,直指南方,長十餘丈,廣尺許,良久乃滅。
判府事權大運箚子。大槪,冒萬死更申前懇,乞遞藥房都提調事。入啓。答曰,省疏具悉卿懇。卿之疾病如此,予用慮念也。安心勿辭,調理行公。仍傳曰,權判府事家,遣御醫看病事,分付。
政院啓曰,聖廟空虛,今已四日。不參疏儒生招入之意下敎者,亦至三日,中間申諭,不啻頻繁,而無一人入泮之人,事之無謂,莫此爲甚。常時館儒,畢圓點後,盡皆發去,則齋任等入去守齋,蓋旣有所任,則自與他儒生不同故也。今聞兩齋任中一人,初不參疏,旣無引嫌之事,當此空館之時,何可偃然退在乎,身爲齋任,何不體諭旨之勤切,且不念聖廟久空,爲至未安者乎?不參疏齋任一人,令大司成爲先招入,以爲守齋之地,何如?傳曰,允。
成均館啓曰,臣等仰體聖上勤懇之意,在京儒生,無論其有故無故,更抄合百餘人,督促入泮,而日勢已晩,尙無一人之聲息。鞭撻其主人輩,不足以動其念,皆以下鄕病篤爲托,殊極可駭,而儒生招集之法,鞭撻主人之外,不得以他策威脅。聖廟空虛,今已四日,萬分未安,而實無招來之期,誠極悶慮。方更令其主人輩,奔走催督,期於必入之意,敢啓。傳曰,聖廟之空虛,今已累日,其在事體,殊甚未安,今日內,趁速招入,可也。
傳曰,聖廟之空虛,今已四日,事之未安,莫此爲甚。前後開諭,亦且縷縷,而諸生等,或稱疾病,或稱下鄕,無一人入泮云,士習之不美,奚至於此?殊甚無據也。知館事金錫胄,卽爲牌招進往,使之從速招入。
禮曹啓曰,四次祈雨之後,一向暵乾,雨意漠然,卽今民事,誠極渴悶。五次祈雨祭,不卜日,來七月初二日,楮子島·龍山江·冠岳山,遣重臣,朴淵·手積淵·渡迷津·尾岩焚柴,同日亦爲依例設行爲白乎矣,朴淵·禾積淵·渡迷津·冠岳山,典祀官兼大祝·祭物,自京下送,執事官及犧牲,則令本道差送進排事,各該司及京畿監司處,移文知委,何如?啓。依所啓施行。
左參贊尹鑴箚子。大槪,病伏在告,不能守直於空館之日,乞遞職名,兼陳所懷事。答曰,省疏具悉卿懇。噫,士習不正,干豫朝廷,侵攻大臣,不遺餘力,良可駭然也。略施薄罰,而遽爾空館,至於累日,平日培養之意,果安在哉?如此之類,敦諭入泮,將焉用之?卿其安心勿辭,調理行公。
政院啓曰,傳曰,莫重聖廟,不可一刻暫曠,故今日內,使之招入矣,日已向暮,寥無形影,是何故耶?卽爲問啓事,命下矣。臣等亦於命下之前,怪無形影,欲問其由,招致館守僕矣。卽者守僕來言,不參疏齋任一人及儒生三人,今日朝後,鱗次入來,而待夕食堂後,館官,以儒生,旣已入泮守直,館官退去之意,當爲啓辭云。敢啓。傳曰,知道。
兵曹判書金錫胄,請對入侍。入侍時,錫胄曰,武弁中可合將領者,曾有抄啓之敎,故伊時三公相議,所抄十餘人,其中諸議歸一者有之,出入可否者有之,而或因三公之不得齊會,或因柳赫然之有故,未及完定抄啓矣。卽今大政將迫,營將之闕,至於四處,而該曹將無以推移備擬,事甚可慮。今則領相在外,左相遞職,雖備局,亦將不得完定議抄。臣意就前所抄,去其出入可否者,只擇其歸一者,自備局書啓後,送于該曹,以爲調用之地,似當矣。上曰,依爲之。
上在昌慶宮。停常參·經筵。
仁穆王后忌辰齋戒。
禹昌績,以成均館官員,以知館事意啓曰,卽者臣錫胄,還詣泮宮,招致不參疏儒生五人,以榻前下敎士習之不正,莫甚於今日,干豫朝政,排擊大臣,專務黨論,壞亂國家之狀,誠極痛駭,而諉以儒疏,略施薄罰,則又輒空棄聖廟而去,祖宗朝累百年培養儒士之意,果安在哉?今聞不參疏儒生,旣以特敎詣泮,而旋聞祭酒陳箚,不爲守齋云,此則尤爲不當。因彼妄儒之陳疏,聖廟之空虛,已至四日,予之勤懇之敎,亦已累下,而不參疏之儒,又稱嫌難,輒復空館,則聖廟豈可終無守直之人,君臣之義,亦可逃於天地之間耶?其在道理,尤爲寒心。且祭酒箚批,亦已說破,到今益無可嫌之意,傳諭則諸生等以爲,聖廟之空虛,今已累日,上敎之勤懇,又至再三,臣等不敢一向退在,來詣矣,祭酒臣尹鑴,以不參疏儒生招入不當之意陳箚,此誠多士所欲仰籲而未敢者。公議旣出於師席,則臣等之終難晏然守齋,更加一倍。今此聖諭,不啻嚴切,其在分義,固當奉承之不暇,而廉隅所在,決不可冒沒入齋云。臣等又以初聞祭酒箚中之語,則諸生固宜有所不得自安於心者,而及今聖敎勤懇,又至如此,則諸生之承命守齋,實非冒沒苟進之比,豈可以此爲嫌?再三開說,而諸生等,終始持嫌,退在泮村,今日,臣等仍爲守直之意,敢啓。傳曰,知道。更爲反復開諭,期於必入,可也。
又啓曰,朝者,伏承聖批之後,卽招齋任及諸生之退在泮村者,反復開諭,而諸生猶以師席之言,異於泛然物論,且揆以事理,雖非參疏之儒,獨自入齋,終覺未安爲言。臣等又復敦勉再三,則齋任及諸生等五人,始皆入齋,仍行食堂,臣等與諸郞廳,罷去之意,敢啓。傳曰,知道。
以備忘記,傳于具崟曰,正當南訛之節,暵缺酷,缺虔誠祈禱,已至累度,而凄風連吹,烈焰如焚,言六字缺渴悶。不可徒循常規,社稷·宗廟·北郊,遣大臣六字缺畿甸,尤甚被災云,亦令本道,各其列邑靈驗半行缺卽爲分付。
具崟,以禮曹言啓曰,備忘記半行缺酷,雨意漠然,虔誠祈禱,已至累度,而半行缺民民,誠極渴憫。不可徒循常規,社稷半行缺設行,且畿甸,尤甚被災云,亦本道各其列〈邑〉靈驗處,缺禱事,以爲分付事,命下矣。五次祈雨祭,楮子島等七處,來初二日設行事,昨已啓下知委矣。聖敎如此,楮子島等處,則今姑停止,社稷·宗廟·北郊,遣大臣,以前定初二日設行事,知委,何如?傳曰,允。
上在昌慶宮。停常參·經筵。
仁穆王后忌辰。
大王大妃殿,藥房問安。答曰,知道。王大妃殿問安。答曰,知道。中宮殿問安。答曰,知道。
藥房提調臣金錫胄,副提調臣閔黯啓曰,亢旱彌酷,蒸熱不止,伏未審此時聖體,若何,兩慈殿氣候,亦復何如?臣等不任區區之慮,敢來問安。答曰,兩慈殿氣候安寧,予亦無事矣。
李聃命,以都摠府言啓曰,今日入直軍士,當爲中日習射,而國忌相値,不得爲之之義,敢啓。傳曰,知道。
判府事權大運箚子。答曰,省疏具悉卿懇。已悉予意於前後之批,卿其安心,勿爲固辭,益加善攝。
吏曹啓曰,守令有闕,政事,取稟。傳曰,明日爲之。
傳曰,明朝,右相命招,使之卜相。以上燼餘
上在昌慶宮。停常參·經筵。
下直,江界府使鄭德謙,大丘府使朴以文,忠淸水使李穦。
大司憲閔宗道,持平金儁相,正言李增合啓,請宋時烈按律處斷。措辭見上答曰,毋煩。
具崟啓曰,都目政事,來七月初六日爲之之意,敢啓。傳曰,知道。
傳曰,今觀掌隷院坐不坐單子,因判決事之有故廢坐,至於一朔之多,判決事李弘淵,明日牌招察任,俾無詞訟積滯之弊。
有政。
吏批,行判書李元禎進,參判吳挺昌進,參議權愈進,都承旨閔黯進。
兵批,判書金錫胄□□□□□□朔試射進,參判鄭維岳,城役所進,參議鄭重徽,慕華館進,參知閔就道進,右副承旨李聃命進。
吏批,以南夢賚爲善山府使,李行□爲聞慶縣監,朴思敦爲博川郡守,鄭敏爲鳳山郡守,沈檀爲吏曹佐郞,以吳始壽爲右議政,閔熙爲左議政,洪宇遠爲禮曹判書,崔搢爲戶曹佐郞,李湜爲繕工副正,李瑞圭爲氷庫別檢,李舜岳爲童蒙敎官,吳始壽兼承文院都提調。
兵批,以許璧付副護軍,李日翼付副司正。
禮曹啓曰,新除授本曹判書洪宇遠,時在京畿安城地,乘馹上來事,下諭,何如?傳曰,允。郞廳李瑞文校正。日記廳郞廳李星慶書。
上在昌慶宮。停常參·經筵。
卯時辰時,日暈。未時,太白見於巳地,日暈。申時,日暈,暈上有冠,色內赤外靑。夜一更,流星,出室星上,入牛星下,狀如鉢,尾長四五尺許,色赤,光照地。
下直,忠淸監司吳始大。
忠淸監司書目,道內各邑,去月十二日小雨之後,一向旱乾,各穀傷損,沿海尤甚,前頭民事,尤爲悶慮事。
京畿監司書目,道內各邑,旱災愈酷,立秋已迫,田畓各穀,斷無回蘇之勢,前頭民事,罔知攸措事。
太學儒生鄭鐸等上疏。大槪,略暴微悃,冀蒙裁察事。入啓。答曰,省疏具悉。疏末□□事,殊甚無據矣。
假注書李文興書啓,臣承命往諭于領議政許積,則以爲臣瀝血封章,日夜祈望恩遞之音矣,玆者史官,來宣聖批,而又未蒙准許,辭旨敦迫,愈往愈切,臣誠一倍兢惶,若隕淵谷。顧臣情迹,雖被重誅,萬無重入脩門之勢,而虛帶職名,寢夢俱悸,惟願一日釋負,倐然就盡而已。伏地悚蹙,不知所達云矣,敢啓。傳曰,知道。
以正言姜銑初度呈辭,傳曰,勿辭救護。
閔黯啓曰,正言姜銑,方呈辭單,而聞其病勢情勢,俱難行公之故,依例令下吏,審其辭語後,相議捧入矣,啓下後更審,則不言其病,只言其情,呈辭中,大臣外,不得措辭,自是舊例,今此辭單,矇然捧入,下吏,自本院治罪,臣亦難免不察之失,惶恐敢啓。傳曰,知道。
朗原君偘疏曰,伏以臣,猥以無似,迹厠璿班,擅有出入,義有不□而亡父坵墓,在於永平地,久闕往省,每切孺慕,不意玆者,□沾聖渥,叨任專對,萬里嚴程,將致時月之淹,節屆新秋,倍切霜露之感,欲趁辭陛之前,往展焚黃之禮,去來之期,無過數日。伏乞聖慈,俯察微忱,特推孝理之政,許臣休暇之願,使得安意往返,俾伸人子之情,則榮被螻蟻,恩及泉壤,罔極鴻私,隕結難報,臣無任云云。答曰,省疏具悉。卿其安心往來。
政院啓曰,諫院多官,竝皆引入,守令未署經,至於五人之多,除呈辭入啓人外,竝牌招,使之今日內開坐,何如?傳曰,允。
禁府,李薈拿囚。啓。
吏曹啓目,粘連奉敎洪萬朝上疏云云。觀此上疏,則奉敎洪萬朝,與右議政吳始壽,爲同壻是白置。相避之法,在下當遞,奉敎洪萬朝改差,何如?啓依允。
合啓,請巨濟圍籬安置罪人宋時烈,按律處斷。措辭見上答曰,勿爲煩論。以上燼餘朝報
上在昌慶宮。停常參·經筵。
申時,日暈左珥。
謝恩,正言姜銑,吏曹佐郞沈檀。
以備忘記,傳于禹昌績曰,陽原君煥,義原君爀,東平君杭,全平都正漷,全城副正濬,竝加資,以示嘉悅之意。
禹昌績啓曰,卽者陽原君煥,義原君爀,東平君杭,全平都正漷,全城副正濬等,以列聖御筆刊進事,有竝爲加資之命,臣竊以爲過也。夫御筆摹刊,雖有些少誠勞,至於五人,一時加資,則賞典實涉太濫,殊非愛嚬笑之道。請加三思,還收成命,更以他賞,賞之,何如?惶恐敢稟。傳曰,列聖御筆精摹刊進,以爲永世之寶,非但忠赤之可嘉,曾在先朝,嶺陽君等諸宗,亦以此有陞資之例,有何不可乎?
禹昌績,以弘文館言啓曰,本館下番副修撰李寅賓,以公都會試官,今日晝仕出去之意,敢啓。傳曰,知道。
禹昌績啓曰,判府事權大運箚子到院,而大祭散齋,留院之意,敢啓。傳曰,入之。
正言姜銑啓曰,臣父栢年,自夏初,重得危證,喘息如縷,若不保朝暮,人子情理,不忍暫離,陳疏見却,一倍惶憫。呈單之擧,實出於萬不獲已,而聖恩罔極,特下勿辭救護之命,感泣兢惶,糜粉難酬,而昨伏見政院啓辭,臣不勝瞿然之至。臣以新進之人,觸處生疎,欲陳情理之切迫,而自不覺其違例之歸,臣之所失,決不可一刻仍冒,請命遞斥臣職。答曰,勿辭。
李聃命啓曰,正言姜銑,再啓煩瀆,退待物論矣。傳曰,知道。
平安監司書目,道內農事形止及雨澤事。
假注書李文興書啓,〈臣〉承命往諭于領議政,則以爲臣,瀝血封章,日夜祈望恩遞之音矣,玆者史官,來宣聖批,而又未蒙准許,辭旨敦迫,愈往愈切,臣誠一倍兢惶,若隕淵谷。願臣情迹,雖被重誅,萬無重入脩門之勢,而虛帶職名,寢夢俱悸,惟顧一日釋負,倐然就盡而已,伏地惶感,不知所達云矣,敢啓。傳曰,知道。
判府事權大運箚子。大槪,病勢漸谻,供仕無望,冒死更籲,乞遞藥房之任事。答曰,省箚具悉卿懇。卿之固辭如此,內局提調之任,今姑勉副,卿其安心,從容善攝。仍傳曰,遣史官傳諭。
傳曰,大臣·備局堂上,引見。
假注書尹攀服制,代洪萬朝。
刑曹啓目,粘連咸鏡監司狀啓云云。弑夫罪人盧以生,旣已承服,係是綱常,依例發遣敬差官,按覈啓聞後稟處,朱承先等,待盧以生結末,處置,何如?啓依允。
咸鏡道推考敬差官,吳道一。
陽原君煥等上疏。大槪,刊進先朝御筆,以備睿覽事。入啓。答曰,省覽疏辭。仍觀所進列聖御筆,敬奉欽翫,追慕冞增,不覺涕泗之交頤也。卿等勞心致力,精細摹刊,以爲永世之寶,其爲忠貞,予甚嘉悅焉。
巳時,上御時敏堂。左議政閔熙,行工曹判書柳赫然,行兵曹判書金錫胄,行戶曹判書睦來善,刑曹判書鄭榏,吏曹判書李元禎,大司憲閔宗道,兵曹參判鄭維岳,大司諫柳命天,左副承旨李聃命,假注書洪萬朝·李日翼,記事官南致熏·李萬元入侍。閔熙進曰,近日旱熱猶甚,聖體,若何?上曰,無事。熙曰,兩慈殿氣候,亦何如?上曰,安寧矣。熙曰,臣以祈雨祭獻官進去,而行祭之後,非但雨澤之未得,前日微灑之雨,又爲開霽,臣不勝惶恐之至。上曰,卿非不虔誠祈雨,而予之誠意淺薄,未能格天而然也,有何惶恐之事乎?以下缺柳赫然所啓,頃因榻前定奪,濟州山馬,分給都監馬兵矣,聞右司前哨金忠立,愛惜所受馬,親刷之際,猝爲踶死,事甚驚慘。雖曰畜物之無知,旣殺其主,則所當殺此馬,以祭其卒,而但此馬,旣載太僕馬籍中,則不敢擅殺,敢此仰達。上曰,依爲之。又所啓,軍器寺所捧銀子,以錢代捧事定奪,而第念軍門所需,不可無銀貨,今若以錢代捧,則本寺將無銀貨之儲,此亦可慮。本色之當初以銀貸下者,今亦以銀捧之,利息則以錢代捧,何如?上曰,依爲之。金錫胄所啓,再昨因兵曹省記中落漏醫官事,有入直堂上推考之命矣。凡省記書塡後,入直郞廳,與下吏考准,上于堂上,則堂上,只着署以入,例也。堂上,旣被推考,則不察之郞廳,亦不可仍在其職,當該入直郞廳遞差,何如?上曰,依爲之。又所啓,武德門外,有北一營,若有移御之擧,則訓鍊都監馬兵,例入於此營矣。數日前,十五間全數顚仆,蓋瓦僅餘五分之一,而材木則當初以舊材造成者,故今皆腐朽,不堪更造云,令戶曹趁時改造之意,分付,何如?上曰,依爲之。上曰,大政不遠,初入仕,各別擇差,可也。李元禎曰,初入仕,陞爲百執事,所當十分極擇,而近日臨政,多有苟簡,至臺諫,每每啓請外任,極爲未安矣。上曰,兵曹,西北人各別調用,可也。錫胄曰,因權大載所啓,已出擧行條,當爲奉行,而但今番則萬戶之窠,不過六七,而例差之外,只餘一窠,似難爲之矣。金錫胄所啓,嶺南大同之後,嶺海險阻,慮有致敗之患矣,諸處船隻,皆得無事上來,此極多幸,而但昆陽收米,未免臭載之患,此則實由於中路換載之致,領運差使員,已爲罷黜,則該邑守令,亦難免罪,昆陽郡守,亦爲罷職,何如?上曰,依爲之。又所啓,上年戶曹吏廉宗悅之偸取穀物也,其時佐郞趙挺時,發覺此事,告知於堂上矣,旋因踏印郞廳之論罷,挺時,以曹司現告,而終至罷職。槪踏印,乃是他郞廳之所爲,而本曹規例,以曹司現告,故挺時有此橫被之患,事甚冤抑矣。上曰,雖是微官之事,旣非渠罪,則事甚冤抑,敍用,可也。
李聃命所啓,公都會之規,必於六月內畢製,而聞去月只製五次云,雖未知其間事故,而怠慢之失,不可不警責,前後公都會試官,竝推考,今月望前畢製之意,分付,何如?上曰,依爲之。上曰,工曹判書柳赫然,出入行步之際,脚部似甚不仁,遣針醫,往來看病後,書啓。上曰,當初南小門閉塞意義,後日史官往來史閣時,考出實錄,可也。大司諫柳命天,持平金儁相所啓,請巨濟圍籬安置罪人宋時烈,按律處斷。啓辭同前上曰,勿煩。大司諫柳命天所啓,引嫌而退,辭單陳情,殊失體例,請正言姜銑遞差。上曰,依啓。睦來善所啓,今年諸道漕船,幾盡無事上來,誠爲多幸,而但其中,忠淸道結城縣直上納之船,稱以致敗於南陽地,騎船監色以下十二名,則皆得全生下陸,已有可疑之迹矣。且聞結城出身,時仕於京中者,以其私穀,添載其船,得聞敗船之奇,親往南陽船人之家,推尋其穀物,則掘土埋置,現發推來云。以此觀之,則同載國穀,故敗偸食之狀,昭不可掩,而地方官,只報敗船之由,已過數月,推覈形止,尙不更報,事極可駭矣。臣又伏見忠淸監司,狀啓則連山稅船,自本縣,三月上送,而五月望後,監色格軍等三名,始爲自現於本縣,告其敗船之由,而以金浦水邊二人之拯出爲證,一則盲人,一則聾者,以此爲證,殊甚無據。自本縣,捉送其色吏於金浦郡,則金浦郡守,泛問聾瞽,答以敗船的實,則連山郡,亦不更爲移文,明覈其虛實,只憑金浦郡之査移,遽以爲信,至以致敗實狀明白無疑等語,牒報于本道,其不能致察,甚矣。且其載送稅穀及大同米,亦是賑恤廳相換之穀,而本道監司啓本,令該曹覆啓云者,亦甚不察矣。上曰,事極可駭,南陽府使·金浦郡守·連山縣監,竝拿問處之。忠淸監司,亦難免不察之失,先罷後推。睦來善所啓,本曹事務煩劇,而郞廳所用印信,只是一顆,故各所掌許多文書,下吏一處踏印之際,雖有弄奸之事,使印郞官,他色公事,不能致察,紛擾之中,或有盜踏之弊,印信一顆,不可不加造以給矣。上曰,依爲之。刑曹判書鄭榏所啓,前日平安道捉送罪人閔聖魯,擧家逃亡之故,令左右捕盜廳機捕事,入啓分付矣,已過一朔,尙不捕捉,其不爲着實機捕之狀,殊甚未妥。左右捕盜大將推考,期於必捕,何如?上曰,依爲之。又所啓,凡移來移去之民,必有時居官公文,然後自移去處,見其公文,始爲容接,而無公文者,卽係奸民,全家徙邊,乃是戶籍事目也。此事目,苟能擧行,則有罪者,何敢亡命,避役之民及公私賤,亦豈有逃匿之處乎?非但此也。漏一戶,則有司統之里正·監考,杖一百·徒三年,亦是事目,而各道,絶無依事目定配之事,此無非京外官吏不爲奉法之致。令漢城府,分付各道及各部,此等事目,申明擧行,何如?上曰,事目旣嚴,而全不擧行,極爲駭愕。今後則各別申明,以爲隨時重治之地,而不爲奉行之官吏,亦爲論罪,可也。遂罷出。入侍時,上曰,訓鍊大將,今番猝得重病,旋卽差歇,予甚欣幸。赫然拜曰,臣病幾死之二行缺第此門當開之缺上下言之旣久。年前有一地師,上疏請開,其時領相,招地師私問,則開之爲吉云者頗衆,一人以不當開爲言,未得歸一,事係重大,故防啓矣。其後卿宰間,亦多以當開爲言者,至於小陽方之說出然後,所關甚重,故其言易入,領左相,以開之爲吉,陳達於登對時,而臣亦有所達矣。金錫胄則以爲,金安老閉塞之說,旣不分明,至於小陽方之說,則雖不知地家書,此門所設處,非東之南也。所謂小陽方,卽震方也,故年前地師之疏,亦云陽方,而名曰小陽方云,此言,是也。蓋因疏中陽方之說,而謬以小陽方知之,臣等未能覺悟,而有所陳白矣。以人事言之,都城民人,皆以爲便,開之似好,而但久閉之門,到今始開,亦未知其何如也。兵判,今日持來堪輿書示之,有曰巽巳間則不當出門。此門於仁政殿,爲巽巳方也。當初所達小陽方之說,旣是誤知者,而方書所載,亦云不佳,則恐不當開之。國家事,更變無常,所以不信於民者,而年久閉塞之門,開之亦云不吉。且以物力言之,時屈擧嬴,停止無妨,入侍諸臣處,下詢而處之,似當矣。上曰,諸臣,各陳所懷。赫然曰,此門當開之說,行之已久,而臣意以爲不必開矣。臣於病伏中,聞領相出城之奇,强疾出往,逢着兵判,仍及此事,以不當開爲言矣。其後,以臣爲句管堂上,揆以事體,只當擧行而已,不可猥陳意見,故未能有所達矣,久遠閉塞之門,一朝復開,恐不可也。錫胄曰,臣旣陳所懷於上疏,左相亦以臣之所言者,一一仰達矣。金安老閉塞之說,必是虛言,小陽方之說,亦誤知者,而方書亦以巽巳開門爲不吉二行缺且旱災如此,而役事缺非急務也,姑竢後日,徐議之,似當矣。元禎曰,術家之說,雖缺書者,豈直的確之見,而況今世之人,不知糟粕乎?但卽今大小臣僚之日夜所望者,只在於螽斯之詵詵,故開此門,則有吉祥之說,行之旣久,不無希冀之心,而有大臣陳達之語矣。至於小陽方之說,則誤知之言,而今見錫胄持來冊子,則開之有忌云,未知此果分明之論也。維岳曰,閉之爲害,開之爲吉,旣不能的知,則似無關重事矣。宗道曰,前日大臣之所達者,雖是術家之言,只望螽斯之盛,有所希冀,而請開此門矣,小陽方之說,歸於誤知,則似無緊急開門之事矣。命天曰,兵判上疏中,京城八門之說,臣實未知也。所謂八門,合南小門之言也,至於水口門,別爲喪葬之開者也。今言合水口門而爲八,至於南小門,則不入其中云,此似非也。錫胄曰,京城八門之說,乃李睟光之所記也。熙曰,睟光,卽李堂揆之祖也,光熙門者,卽南小門之名也。此人該博,可以知之,而亦安知其眞的也?錫胄曰,睟光,乃仁祖朝吏判也。與一時文人閑談之時,如有可聞之說,則輒錄於紙,投缸以置,後乃分類,作爲小說者也。橋梁巖石,尙且遍記,況水口門,雖是喪葬所出,豈不錄之乎?命天曰,小陽方之說,雖是誤達,而國家事,纔定旋止,亦爲難便,且陽方閉塞,亦有所害。若曰巽巳方開門有害,則當初建都時設門之意,亦何據耶?從容詳考實錄後,定其當否,似便矣。錫胄曰,此門所開處,於時御所爲巽巳,而於景福宮半行缺紫陽之山,在巽巳方,一行缺領相亦豈不念缺事言之?世宗朝黃喜,以獨任之大臣,被臺諫之彈劾,則世宗,卽爲許遞,不多日,還爲任之,此是好事。亦粤先朝,領相遭斥上疏則許遞,而匪久更拜矣。領相出城時,臣見於江上,則進退兩難,不知所爲云,自上前後敦勉,實出尋常,而不能趨命,若非大段悶迫,豈敢如是乎?來善曰,國家行錢,果能無弊而通行,則實是大幸,而近因減定錢數,民不信法,公私行錢,各異其規,事甚掣肘,而救弊無策,極爲寒心矣。熙曰,以折半之故,以致如此,銀錢定價之後,小小交易,遵依此式,而銀與錢相換之時,則不從定式,事甚悶慮,而亦無變通之善策矣。維岳曰,只於京都內行錢,故錢貨甚賤,以致此弊,外方,雖難一時流行,京畿大同,則姑以錢捧之,好矣。上曰,領相,知遇兩朝,予之倚任,亦豈淺尠哉?當此艱虞之日,不可退在田野,故欲遣禮判二行缺漢命曰,禮判欲送缺相處乎?上曰,然。錫胄曰,事係大臣進退,臣不敢言,缺姑遞還任,亦近於文具上,且與先朝事,有異矣。上曰,領相,豈終不來乎?赫然曰,密符所佩之人,豈敢久在鄕曲乎?燼餘
上在昌慶宮。停常參·經筵。
謝恩,北部參奉睦淳和。
前禮曹判書吳始壽上疏。大槪,爰立之命,遽及於千萬人意慮所不到之地,惶霣駭惑,措身無所,冒進情勢,冀蒙改正,以重國體,以安微分事。入啓。答曰,省疏具悉卿懇。卿有才有德,實合輔弼之任,何可辭爲?卿其安心勿辭,速出論道,以副予望。仍傳曰,遣史官傳諭。
傳于禹昌績曰,禮曹判書閔黯,明朝牌招來待。
傳于禹昌績曰,史官二員待命,騎馬六匹立之,大祭所內摘奸。以上燼餘
上在昌慶宮。停常參·經筵。
自昧爽至辰時,有霧氣。
李聃命,以都摠府言啓曰,今日入直軍士,中日習射,請出標信。傳曰,知道。
傳于鄭維岳曰,禮曹判書閔黯,引見。
具崟,以戶曹言啓曰,卽接漣川縣監牒報,則七月朔月廩,依例輸送于判府事許穆家,則以爲方在惶恐之中,不敢祗受云,何以爲之乎?敢稟。傳曰,更爲輸送。
大司憲閔宗道,大司諫柳命天,持平金儁相,正言李增啓曰,請巨濟圍籬安置罪人宋時烈,按律處斷。措辭見上答曰,勿煩。
大司諫柳命天,正言李增啓曰,宗班諸臣之刊進御筆,雖有微勞,而五人之一時驟蒙恩資,實涉過濫,非但非違於古聖王愼賞之意,因此超陞,必啓僥倖者希望恩賞之弊,備忘一下,物情大駭,請還收陽原君煥等加資之命。民生休戚,係於守令之賢否,不可不極擇差遣,而新除授黃澗縣監李一舟,視其爲人,孱劣無比,聽其言語,糢糊莫辨,凶歲牧民之責,決不可付諸如此之人,請黃澗縣監李一舟遞差。答曰,不允。加資事,曾有前例,有何過濫之理乎?勿煩。
行副護軍洪宇遠疏曰,伏以臣,衰敗癃疾,久已不堪陳力,加以孤危之蹤,不能自保於衆咻之中,幸今恩遞之餘,天脫羈馽,得以徑還田里,在臣私分,豈不甘心,而第臣所兼帶經筵春秋館事及繕工監·內贍寺提調等任,尙在身上,未及辭免,而率爾下鄕,臣之罪戾,實合萬死,惶悚戰灼,無地自容。伏乞聖慈,天地父母,矜臣昏耄無庸,察臣鑿枘難合,將臣兼帶諸任,一竝鐫削,俾臣永作山野閑氓,以沒餘齒,公私幸甚。臣不勝震越屛營祈懇之至,謹昧死以聞。答曰,省疏具悉卿懇。卿其安心勿辭,上來察職。
右尹李翊相上疏。大槪,乞遞職名,以安私分事。入啓。答曰,省疏具悉。旣往之事,今不必追嫌,卿其勿辭察職。
京畿監司書目,砥平呈,以副摠管崔文湜病重,上去不得事。啓遞差。
又書目,安城呈,以副摠管洪宇遠辭職上疏上送事。
司直梁齊臣上疏。大槪,猥陳所懷,以除民弊事。入啓。答曰,省疏具悉。疏中可以議處事,當令廟堂稟處焉。
崇善君澂箚曰,伏以宗簿寺所掌璿牒釐正之事,決非如臣瞢昧者所可堪當,故敢陳血懇,冀免提調之任,而誠未格天,終靳恩遞,嚴畏分義,不敢累瀆,今雖承命,黽勉行公,而臣於此,有一所懷,玆敢不得不仰陳焉。當初大臣之請出宗班提調者,蓋爲文宰之兼此任者,旣未詳公姓子枝之派系,且事務煩多,不能專察故也。然則臣受命之後,所當盡心奉行,而隨謬考正之際,臣之才識,實有所獨任難諧者,且臣聞多宗之議,以目今本寺之所釐正者,猶謂之未能詳盡,世系倫序,尙多謬舛云。夫濬源爲錄,是何等莫重莫大之事,而不加詳察,十僅改一,終使塞責而已乎?臣曾見大典,有曰宗簿寺都提調二員,屬尊宗班爲之云,今臣雖冒居,其一窠,尙且有矣。若簡拔宗班中位高有才識者,差出此窠,俾臣得以同事,則庶可聚譜考校,少正其訛謬,伏願殿下,特垂鑑諒,亟賜採賜,使瑄源寶錄,更無襲謬未盡之歎,千萬幸甚。取進止。啓下吏曹,無回啓。
政院啓曰,行司直梁濟臣上疏啓下之後,更爲取見,則末端,不書年號月日,又不書職姓,而臣等捧入之時,不能致察,極爲惶恐,梁濟臣推考,何如?答曰,此必未諳規例之致,勿推。
辰時,上御時敏堂。禮曹判書閔黯,左承旨鄭樸,假注書洪萬朝,記事官南致熏·李萬元入侍。上曰,辭意已悉於備忘,而別爲引見者,備忘辭意之外,各別善諭,期於必來耳。當此朝廷潰裂,國勢岌嶪之日,元老大臣,不宜退在田野,卿以此意,及復懇諭,雖留數日,必與之偕來。黯曰,領相所遭,旣非薄物細故,以此情勢,難於上來,而上眷如是,豈肯終不上來乎?當依聖敎,十分勸諭。上曰,領相,雖欲不來,卿宜留住,而一邊啓聞,必與偕來。黯曰,臣旣承命於榻前,下直肅拜,則不爲之意,敢達。上曰,唯。上曰,今此領議政上來時,應行節目,各別擧行事,本道監司處,分付,可也。遂罷出。
上在昌慶宮。停常參·經筵。
下直,南陽府使洪茂。
謝恩,獻納朴□□,左尹李翊相,善山府使南夢賁。
有政。
吏批,判書李元禎進,參判吳挺昌進,參議權愈進,行都承旨鄭維岳進。
兵批,行判書金錫胄進,參判未差,參議鄭重徽進,參知閔就道進,左承旨李聃命進。
吏批,以朴世熙爲司饔主簿,李命麟爲義盈直長,南重維爲靑山縣監,李東榏爲伊川縣監,鄭公奭爲金化縣監,盧銓爲寧邊府使,尹淑爲龍川府使,李命殷爲朔寧郡守,李端錫爲禮曹參議,沈梓爲兵曹參判,金儁相爲修撰,李寅賓爲修撰,韓以蔓爲昆陽郡守,尹敬敎爲鏡城判官,姜碩昌爲高山察訪,兪命龍爲輸城察訪,兪夏益爲同義禁,吳道一爲兵曹佐郞,金大智爲濟用奉事,沈濡爲京畿都事,安圭爲慶尙都事,李仁望爲廣興主簿,韓濟愈爲漢城參軍,尹爲咸陽郡守,宋揆爲孟山縣監,車憲爲嘉山郡守,白良弼爲監察,張羽瀛爲遂安郡守,權德廣爲漢城參軍,李光道爲禁府都事,崔惟泰爲金浦郡守,柳鳴世單付奉敎,金漢老單付成均博士,金灝單付學正,李鏱爲尙衣主簿,徐成益爲引儀,羅斗三爲司贍直長,柳緯春爲司宰奉事,李國芳爲兵曹正郞,韓翼世爲郭山郡守,李夏蕃爲海美縣監,鄭敡爲咸從縣令,李泰英爲長淵府使,慶基殿參奉姜允泰·社稷參奉李麟徵,相換,辛必馨單付典籍,尹攀單付典籍,李寅賓爲持平,趙持正爲刑曹正郞,安歲星爲軍器判官,李倫爲直講,鄭匡周爲西部主簿,尹摠爲內贍直長,李文徵爲連山縣監,權恒爲兵曹正郞,宋時彬爲理山郡守,權爲司畜別提,安弼星爲軍資主簿,南得鳳爲尙衣直長,鄭岐胤爲濟用奉事,李咸爲康津縣監,姜銑爲兵曹佐郞,申㶅爲書狀官,李汝柱單付兼養賢庫主簿,高益亨單付直長,金灝單付奉常副奉事,朴凝慶單付參奉,朴泰尙爲司僕正,金殷鼎爲尙瑞副直長,尹鑴爲大司憲,楊顯望爲安岳縣監,姜銑·權韻·朴泰遜·尹義濟·姜世龜·李寅賓·朴泰尙·吳道一·李后定·金儁相·李增·申琓·李壽徵爲製敎,張時羽爲東部主簿,李奎徵爲義禁府都事,安宗悌爲歸厚別提,辛希遠爲西部主簿,李湜爲宗廟副奉事,朴乃章爲監察,黃玧爲禁府都事,南天澤爲慶州府尹,崔恒齊單付承文博士,尹徵周爲長陵參奉,羅斗章爲孝陵參奉,朴守和爲寧陵參奉,張璶爲慶基殿參奉,金可敎爲司饔參奉,金胤重爲康陵參奉,鄭東岳爲景陽察訪,鄭甲祥爲繕工假監役,朴昌漢爲濟原察訪,金澍爲慶尙左道京試官,李壽曼爲忠淸左道京試官,尹善慶爲引儀,李嵇爲戶曹參議。
傳于鄭維岳曰,議政府左右贊成,今日政差出。
吏批啓曰,左右贊成,今日政差出事,命下矣,二員之望,無以備擬,只一員擬入之意,敢啓。傳曰,知道。
鄭維岳啓曰,傳曰,十考十上,五考五上,各別備擬事命下,而無一人擬望者,是何故耶事,命下矣。問于政官,則以爲十考十上,只有四人,而曺敬彬·張世明則方在罪罷中,金鼎夏,年過七十,衰敗已極,不合職務,李世白,方在喪中,五考五上,只崔壽泓一人,而以河東時土疾,姑難從仕,故不得擬望云矣,敢啓。傳曰,知道。
傳于禹昌績曰,前後扈從有功勞之人,及淸白吏·戰亡子孫,各別錄用事,言于兩銓。
傳于禹昌績曰,十考十上,五考五上,及再次褒啓守令·邊將,竝爲各別備擬事,言于兩銓。
傳于禹昌績曰,前日守令·承傳醫官等,爲備擬。
以閔點爲左贊成,鄭榏爲右參贊,許屹爲黃澗縣監,尹鑴特除右贊成。
傳于鄭維岳曰,刑曹判書,今日政差出。
吏批啓曰,大司憲今當差出,而擬望之人乏少,外任竝擬何如?傳曰,允。
鄭維岳啓曰,今日祿都目政事兼行之意,敢啓。傳曰,知道。
崔俊鳳,今加通政,以左通禮滿三十朔,依大典陞堂上,金德遠特除刑曹判書。
傳于鄭維岳曰,京畿監司,今日政差出。
沈梓爲京畿監司。
兵批,以福平君禋爲副摠管,尹深爲同知,李命相爲都摠經歷,李基夏爲內禁衛將,申鎰爲長興營將,李漢雄爲三陟營將,李萬徹爲羅州營將,柳星樞爲都摠經歷,宋廷軾爲丑山萬戶,申命全爲慶尙左兵使,金重爲星津僉使,吉時佐爲吾叉浦萬戶,金重鳴爲全羅左水虞候,尹熙慶爲武兼,黃銓爲都摠都事,洪錫基爲五衛將,李顯登爲武兼,李道光爲平山萬戶,李溶爲中樞經歷,柳宗植爲柒浦萬戶,李筬爲訓鍊僉正,元相·李基夏·李萬徹單付副護軍,李宇恒爲都摠都事,張起文爲潼關僉使,姜必建爲全羅兵虞候,李筬爲全羅左水虞候,李澤爲訓鍊判官,朴武益爲武兼,金尙誠爲同知,李光著爲武兼,權頊爲都摠經歷,李惠疇爲內禁衛將,趙以健爲訓鍊僉正,李惇亨爲僉知,權說爲五衛將,朴長卿爲加德僉使,李煦單付副司直,李玄錫單付副司果,尹鼎和爲文兼,劉珽爲順天監牧官,金由渭爲仁遮外萬戶,李柱箕爲雲寵萬戶,曺興椽爲長木浦召募別將,尹就五爲訓鍊副正,李說爲守門將,成孝錫爲部將,尹一商爲守門將,金重器爲都摠都事,李萬彬·李喜胤爲宣傳官,南羾爲鷹牌頭,李世璜爲都摠經歷,柳東英爲法聖萬戶,金慶瑞爲坡知僉使,李自華單付尙州浦權管,鄭時諶爲武兼,辛曇爲訓鍊主簿,宋尙漢爲守門將,李泰恒·李相仁爲武兼,權詢爲訓鍊僉正,金勉哉爲武兼,李泓章單付僉知,元德夏爲部將,金始發爲訓鍊判官,金善鎰爲林土召募別將,韓時相爲自作仇非權管,李旭爲黃土岐伊權管,李善爲甫老知權管,金興鍊爲五村權管,李善裕爲細川權管,閔縞爲小吉號里權管,龍起淵爲猶打灘權管,金榮一爲楸仇非權管,金業同爲乫軒洞權管,蘇明宇爲惠山僉使,金是振爲多大浦僉使,康洽爲黔毛浦萬戶,裵璛爲宣傳官,韓濰爲寅火堡萬戶,李夔爲訓鍊主簿,林栢壽·張進漢爲武兼,李尙賢·朴昌元單付僉知,崔俊衡·辛景轅單付副護軍,尹鼎和單付副司果。
吏批啓曰,平安監司有闕,依近例,令備局擬薦,何如?傳曰,斯速擬薦,可也。
禹昌績,以弘文館言啓曰,本館下番副修撰李寅賓,以公都會試官,今日晝仕出去之意,敢啓。傳曰,知道。
又以弘文館言啓曰,本館下番見存行公之人,只有修撰臣李寅賓,而卽日政,移拜持平,他無推移入直之員,不得已以上番,姑降下番之意,敢啓。傳曰,知道。
大司憲柳命天,正言李增啓曰,請還收陽原君煥等加資之命,請黃澗縣監李一舟遞差。措辭竝見上答曰,不允。遞差事,依啓。
禁府照目,前尙州牧使柳潝矣,乙卯年田稅磨鍊時,色吏等偸食之米六十五石零,太四十石零,莫重田政,全不致察,見欺奸吏罪,決杖六十,徒一年,告身盡行追奪,私罪。啓依允。
又照目,前縣監李薈原情云云,承服不冬,刑推,何如?啓除刑推,議處。
又照目,前縣監黃震瑞矣,各樣貢物,未收甚多,而明春窮民賑恤之時,一時督納,末由辦出是如,莫重還上之穀,旣已貸給,則難免那移之罪。杖一百,流三千里,喪前所犯,以收贖,告身盡行追奪,私罪。啓功減一等。
又啓目,前郡守姜碩老原情云云,刑推,何如?啓姑停刑推,議處。
同府,柳潝,廣州樂生驛,徒一年定配。啓。
護軍吳挺緯辭職上疏。入啓。答曰,省疏具悉。卿辭如此,成均之任,當許遞焉。
江原監司書目,江陵呈,以前持平金世行身死事。
又書目,春川呈,以副校理李煦,親病危重,且有身病,上去不得事,啓。遞差。
傳曰,朗原君掃墳下去時,給馬,澆奠床備給事,分付。
傳曰,五次祈雨祭,獻官以下,書啓。
前禮曹判書吳始壽上疏。大槪,更申崩迫之懇,冀蒙鐫改之恩,以幸國事,以安愚分事。入啓。答曰,省疏具悉卿懇。已悉予意於前疏之批,復何多誥?當此艱虞之日,不可一向撝謙。卿其安心勿辭,速出論道,以副上下之望。仍傳曰,遣史官傳諭。
副護軍吳挺緯疏曰,伏以臣,病狀莫重,情迹危縮,冒死連章,冀蒙罪斥,而溫批反降,至有調理察職之命,臣感涕之餘,一倍惶悶,不知所以自處也。顧臣所患痰眩之症,環踷之痛,俱非一時偶發之病,輾轉沈痼,根抵已深,針灸彌月,一樣苦谻,差復無期,且臣情勢,萬分難安,廉隅所在,決不可冒出。伏乞聖慈,察臣至懇,兼帶成均之任,爲先遞改,以謝人言,以安愚分。臣無任祈祝屛營之至,謹昧死以聞。批答見上燼餘,朝報竝謄
上在昌慶宮。停常參·經筵。
未時,太白見於巳地。夜三更,流星出王良星上,入艮方天際,狀如拳,尾長三四尺許,色赤。五更,流星出天苑星下,入巽方天際,狀如拳,尾長二三尺許,色赤。有霧氣。
禹昌績啓曰,來十一日文臣殿講日次,取稟。傳曰,爲之。
具崟,以戶曹言啓曰,卽接廣興倉所報,則今秋等頒祿時,祿牌受來次,倉官進去于領議政許積,右議政吳始壽,判中樞府事權大運家,則領議政許積,時在忠州地,右議政吳始壽,判中樞府事權大運,時未出仕,祿牌竝不出給云,係是大臣祿捧,何以爲之?敢稟。傳曰,竝令倉官,輸送。
傳于李聃命曰,秋曹,乃刑獄重地,不可久曠,平安監司,趁卽議薦事,言于備局。
大司諫柳命天,持平申㶅,正言李壽徵合啓曰,請巨濟圍籬安置罪人宋時烈,按律處斷。答曰,毋庸堅執。請還收陽原君煥等加資之命事。措辭竝見上答曰,勿煩。判尹李觀徵初度呈辭。入啓。給由。
慶尙監司書目,六月初旬雨霽之後,點雨不下,前頭民事,十分可慮事。
備忘記,獻官左議政閔熙,福善君柟,領敦寧府事金萬基,各熟馬一疋,訓鍊正李萬徹,半熟馬一匹,典祀官主簿朴來慶,校檢鄭維悌,典籍韓瑄,大祝副司果朴泰遜,直長申瀼,副正字朴世擕,各兒馬一匹,監察以下諸執事,各上弦弓一張賜給。
開城留守書目,境內農事形止及雨澤緣由事。
修撰金儁相,副修撰姜銑,牌招肅拜。
政院啓曰,刑曹判書金德遠上來遲速,姑未可知之,而參判吳斗寅,受由下鄕,參議李馥,在嶺外,刑獄之地,時無堂上之行公者,參判·參議,似當有變通之道,敢稟。傳曰,參判·參議,竝改差,明日開政差出。
修撰金儁相上疏。大槪,母病危劇,乞賜遞免,俾得專意救護事。答曰,省疏具悉。爾其勿辭,救護母病。
京畿監司書目,道內楊州二十四日及今月初四日雨下,僅至一鋤,而加平等邑,終日大注,田野無不周洽事。
政院啓曰,藝文館奉敎柳世鳴,時在慶尙道安東地,請斯速乘馹上來事,下諭,何如?傳曰,允。
弘文館啓曰,新除授修撰南益熏,時在黃海道安岳縣任所。經筵入番事緊,請斯速乘馹上來事,下諭,何如?傳曰,允。燼餘,朝報竝謄
上在昌慶宮。停常參·經筵。
自昧爽至辰時,有霧氣。未時,太白見於巳地。初昏,流星出房星下,入南方天際,狀如鉢,尾長二尺許,色赤。夜二更,流星出閣道星上,入危星上,狀如拳,尾長三四尺許,色赤。
下直,白川郡守李弘迪,沃川郡守尹抗。
李聃命,以都摠府言啓曰,今日入直軍士,中日習射,請出標信。答曰,知道。
以備忘記,傳于禹昌績曰,柳葉箭五中人,扈衛軍官出身田稶,邊將除授,鳥銃三發五中人砲手別監林得英,直赴殿試。
持平李寅賓啓曰,庸碌小臣,百無可取,而晩點科第,遭逢聖朝,前後歷敡,無非分外,臣猶自愧,人謂斯何?況今風憲之職,決非孱劣所堪,而感激恩命,黽勉出謝,不稱之誚,將安所逃乎?且以六月公都會,未及畢製,有試官推官之命,遞斥臣職。答曰,勿辭,退待物論。
大司諫柳命天,持平申㶅,正言李壽徵啓曰,請巨濟圍籬安置罪人宋時烈,按律處斷。措辭見上答曰,勿煩。
持平申㶅啓曰,長陵參奉尹徵周,爲人輕躁,行己麤鄙,爲世所賤棄者,久矣。除目之下,物情皆以爲駭,請長陵參奉尹徵周汰去。持平李寅賓,引嫌而退。推緘未勘,勢難在職,請持平李寅賓遞差。答曰,依啓。
大司諫柳命天,正言李壽徵啓曰,請還收陽原君煥等加資之命。措辭見上答曰,勿爲煩論。
吏曹判書李元禎,兵曹判書金錫胄再度呈辭。入啓。加給由。
政院啓曰,來十一日文臣殿講日次,取稟。傳曰,爲之。
領敦寧金萬基,乞收賜馬之命事。入啓。答曰,省疏具悉卿懇。暵暘之餘,幸賴卿之虔誠禱雨,得此甘霈,其於農事,庶有回蘇之望,今玆賞典,有何不安之事乎?卿其安心,勿辭領受焉。
前禮曹判書吳始壽上疏。大槪,冒萬死,更申前請,冀收成命事。入啓。答曰,省疏具悉卿懇。已悉予意於前後疏批,卿之固辭,何若是其太過乎?須體予意,更勿爲辭,速出論道,以副朝野之望。仍傳曰,遣史官傳諭。
禹昌績啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
左議政閔熙箚子,伏以臣伏見備忘記,有祈雨祭官錫馬之命,臣之驚悚慙恧,有不足言,而竊有歎於聖朝恩典之舛施也。國家不幸,亢旱連仍,究厥咎徵,無非如臣無狀,冒據鼎軸之致。以古事言之,固宜策免之不暇,而聖度包容,尙不退斥,此臣之日夜懍懍者也。日昨虔禱,微誠未格,陰雲旋散,大霈終靳,經日後一犁之雨,强以歸功於將事之諸臣,至有濫賞之擧,此豈應天以實之義也?不但微臣之怵惕靡措而已,在聖上對越之道,恐不當若是之過。伏乞聖明,亟收成命,以重賞典,以安微分,不勝幸甚。取進止。答曰,省箚具悉卿懇。暵暘之餘,幸賴卿之虔誠禱雨,得此甘霈,其於農事,庶有回蘇之望,今玆賞典,有何不安之理乎?卿其安心,勿辭領受焉。仍傳曰,遣史官傳諭。燼餘朝報竝謄
吏批,以尹深爲刑曹參判,洪萬里爲禁府都事,李元禎爲同成均,閔黯爲同義禁,崔文湜爲兵曹參判,李煦爲司成,李球爲軍資正,兪夏益爲平安監司。
兵批,行判書金錫胄呈辭受由,參判未差,參議鄭重徽病,參知閔就道進,左副承旨李聃命進。以吳斗寅·李馥付副護軍。燼餘
領敦寧府事金萬基疏曰,伏以前歲大旱,今年又旱,於是聖明,憂念焦勞,命大臣奔告祈祝于宗社·北郊,繼而一宵之雨,稍得沾濡,而祭官賜馬之命,出於志喜之聖意,臣亦叨與焉,臣誠惶隕罔措。噫,長養之節,今已蹉過,年事之不得免失稔,決矣。今玆之雨,少可以助益與缺未可卜,唯宜益加兢畏,益懋懷保,使天心回一行缺臨圭竇,恩旨丁寧,有踰常數,顚倒拜稽,五半行缺伏惟日月之明,無微不照,而怵迫之情,未蒙察納,不敢不今又瀝血,以申前請,瀆擾之誅,有不暇避也。竊觀近世三事之職,絶異於古之輔相,雖曰百責所萃,論其事權,則反詘於兩銓之下,似無重輕於國家,而若其責任,則左右厥辟也,綱紀百官也,事無大小,無不統屬,體面猶存,庶民具瞻,非若百執事局一司守一職之比也。今若仍其事權之不重,而忽於枚卜之擧,循資例遷,若塡庶官,則是竝與其名器而不尊,其流之弊,將至於國無類矣,其不可不其難其愼也,決矣。詎可使樸遬如臣,無才器局量如臣者,濫居匪據之地,以傷則哲之明,以駭擧國之請也?況臣十餘年來,連處劇地,神精消耗,心膽俱虛,煩悸顫振,臨事慌忙,外雖行走,中則已死,此固聖明之所嘗矜憐者也。噫,人臣事君,太上才德也,其次精力也。外此無他道,而今臣,旣乏才德,且嬰痼疾,裁成輔相,其道無由,奔走服勞,亦不如人,未知聖明,奚取於臣,而虛辱明恩,至此之極也?歇後作相,時事可知,此子參政,嗤點紛然,臣雖欲貪榮戀恩,抗顔於百僚之上,其於國事何,物議何?此臣所以再辭三辭,不知止者也。伏乞聖慈,照察終始力讓之血懇,收回成命,以畀可堪之人,國家幸甚,愚分幸甚。臣無任崩迫戰灼之至,謹昧死以聞。批答見上燼餘
上在昌慶宮。停常參·經筵。
元敬王后忌辰齋戒。
自辰時至午時,日暈。未時,太白見於巳地,日暈,白雲一道如氣,起自暈上,直指東方,長十餘丈,廣尺餘,良久乃滅。申時,日色赤。五更,流星出奎星上,入室星下,狀如鉢,尾長四五尺許,色白。
藥房啓曰,伏未審近間聖體,若何,兩慈殿氣候,亦一樣安寧乎?答曰,兩慈殿氣候安寧,予亦無事矣。兩慈殿·中殿,藥房問安。答曰,知道。
判府事權大運箚子。大槪,冒死陳懇,還收祿俸輸送之命事。入啓。
傳于禹昌績曰,召對爲之。
傳于具崟曰,京畿監司沈梓引見。
全羅監司書目,扶安縣監南垕,擧措駭異,有傷事體,罷黜事。
又書目,一向旱乾,百穀焦枯,前頭民事,誠爲渴悶事。
禮曹判書閔黯狀啓,臣於今月初七日,馳到忠州領議政許積所在處,傳宣聖諭,且以榻前下敎之意,反復申諭,則以爲承宣旣返,惶悸小定,纔呈瀝血之章,冀蒙罷免之音矣,今者萬萬意外,宗伯馳到于〈?〉傳諭口宣天語,此乃歷代前史所未聞者。緣臣無狀,致有聖上無前之過擧,伏地震恐,誠不知措躬之所。人臣之義,至遭今日之事,則一身羞恥,有不敢恤,臣雖作喪失廉節之人,當卽冒昧登程,進伏江郊,竭誠號籲,以祈哀憐許遞云,而將於初九日乘馹發行,故臣亦依下敎,與之偕還計了爲白乎旀,緣由爲先馳啓事。
禁府,愼景尹拿囚。啓。
行判中樞府事權大運箚子,伏以仕者有常祿,則祿卽仕者之俸也。臣之病重廢仕,已涉兩月,而新除恩命,亦未出肅,則其不得受祿也,宜矣。乃者倉官輸送之命,出於意慮之外,如此異數,何敢承當?臣誠惶悚,罔知攸措。其可病臥私室,虛費公廩,以貽素餐之譏?臣若賴天之靈,得以不死,則肅謝後受祿,亦未爲晩也。伏乞聖明,還收成命,以安私分,千萬幸甚。取進止。答曰,省箚具悉卿懇。例受祿俸,何用過辭乎?卿其安心領受焉。
巳時,上御時敏堂,召對。參贊官安如石,檢討官姜銑,侍讀官李漢命,記事官李蓍晩,記事官南致熏·李萬元入侍。李漢命進講綱目,自漢文帝十三年,至作謂陽五帝廟。音一遍訖,上受而讀之音一遍。漢命仍釋文義曰,此災祥之祥字,非祥瑞之祥字,乃災孼之謂也。姜銑曰,文帝,除秘祝,勿令移過於下,此人君所當法者也。至除肉刑,上曰,文帝,一聞緹縈欲除父刑之言,而他凡肉刑,因此盡除,此似過矣。漢命曰,緹縈只乞除其父刑,而文帝因此有不忍之心,盡除肉刑,此可見惻隱之心,不是過也。以下缺如石曰,臣有區區之懷,惶恐敢達矣。昨見備局回啓判府,則明安公主房,泰安折受處仍給矣。忠淸監司,以還給民人之意,旣已馳啓,備局亦爲回啓,而自上仍給本房,極爲未安矣。上曰,前日諸宮家折受處旣多,今則空閑之地,絶無而僅有,得之未易,而此則旣是些少之物,且令民人耕食,而且收其稅而已,故仍給本房矣。如石曰,此公事判下之後,校理李漢明適來,故亦與之爲言矣。此雖些少,旣是民田,而備局回啓,亦請還給,則仍給本房,實爲未安矣。以下缺上曰,兵曹中日單子,五中入格者出身·閑良,懸錄以入事,分付,可也。漢命曰,向者劇暑,而亦爲召對,臣知聖上向學之勤,而至於政事間,亦不留滯,臣知軫慮國事之至矣,終始無替,則豈不幸甚?上曰,唯。上又曰,今見忠淸監司狀啓,則領相今初九日發行云,誠爲多幸矣。上曰,京畿監司今日內下直事,分付,可也。如石曰,臣還來時見之,則江水頗多,領相之行,明日,或可到泊矣。上曰,往來時沿路所見農事,何如?如石曰,畓則不好,田則頗好。臣未離忠州之時,頃日之雨,亦不得逢之,至利川境,始逢其雨,而畓亦非專然不好,處處亦有好處矣。遂罷出。
申時,上御時敏堂,京畿監司沈梓引見。左承旨鄭樸,記事官李蓍晩,記事官南致熏·李萬元入侍。沈梓進前伏,上曰,卿受重任於一道,盡心職事,可也。梓曰,臣才旣不逮,而今年農事,又將失稔,實爲悶慮矣。山峽則得雨,而沿海則赤地,未知將何以爲之矣。上曰,京畿連歲凶歉,而水原·通津·南陽等地,則上年尤爲失稔,而今年又將尤甚,卿須盡心料理,救活民命,可也。梓曰,今年畿內農事,初則近可,而中間不雨之故,漸至不好,高陽·坡州·廣州半邊,則臣雖不見,而亦將不得食云矣。鄭樸曰,海邊則鹹氣入故,尤甚焦枯矣。上曰,近畿守令,則苟有不治者,臺諫固爲彈劾,而殿最亦必分明爲之,可也。樸曰,聞江水大漲云,領相今日發行,順流而下,則今日雖未及來,明日則似當入來矣。以下缺
上曰,將官·宣傳官等朔試射時,二十五分以上論賞事,付諸壁上,分付試官,可也。兵曹謄錄
巳時召對時,銑曰,史氏言斷獄四百,有刑錯之風,此亦出於惻隱之效,人君所當法者也。安如石曰,雖除肉刑,而當斬右趾者,至於棄市,則此似不輕於棄市矣。漢命曰,城朝舂之罪,不知何狀矣。銑曰,不能詳知,而乃是罪名也。如石曰,三代以後,漢文帝稱爲少康,缺後世儒者以爲,古道之不張,二行缺俗之汚下也。上曰,人有大過則已矣,至缺此風俗乎?如石曰,今則人之有過,不但不爲恥言,至於喜聞人過缺銑曰,文帝時,比三代,則亦落落,而其時風俗,猶尙如此,以今觀之,則風俗之薄惡,至於此甚,此無非世道之日降也。如石曰,雖然,望治,豈可止於文帝而已乎?以三代自期,可矣。至赦作徒魏尙。上曰,文帝聞馮唐之言,而復魏尙之官,此非偶然也。漢命曰,然矣。軍市租者,軍中設市收稅者也。如石曰,文帝之作五帝廟及郊見五帝,皆其不足處也。上曰,郊見五帝,又作五帝廟,而其後,至拜新垣平爲大夫,此實非矣。銑曰,雖然,令祠官致敬而無有所祈則善矣。上曰,文帝,以不得廉頗·李牧爲憂,而不知魏尙之在近,才不借於異代,而遠思廉頗·李牧,是未可知也。漢命曰,然故,古人亦以爲漢文帝,近舍魏尙,而遠憶廉頗·李牧,唐文宗,近舍斐度,而遠憶蕭·曹云矣。上曰,書云,無求備於一人,人才豈能全備乎?實無可棄之人矣。如石曰,然矣。以衛靈公之無道,祝佗治宗廟,王孫賈治軍旅,則猶得不喪,此人等,未必皆賢,而用當其才,故衛得不喪矣。近來我國官職,則朝拜夕遞,何以盡其才乎?凡官皆當久任,而至如刑殺錢穀所掌之職,則雖京官,不爲數遷,則好矣。臣頃爲刑曹參議,初則未知其頭緖矣,久乃知之。凡職,得人久任,宜矣。講畢掩卷,漢命曰,本是零星,而有異於空閑之地矣。初則以爲空閑,而屬之本房,後則本道知有其主馳啓缺備局亦以出給之意,回啓,一行缺甚非爲民之道矣。上曰,空閑之地,未易半行缺故仍而給之矣,筵臣之言甚是,其判付還入,則當改書以下矣。漢命曰,缺如此等事,亦難每每入告,而備局公事中,不非之事,往往別判付以下,此則未安矣。堂堂朝廷凡事,不宜苟且矣。上曰,唯。申時,京畿監司引見時,梓曰,然故到界後,以迎候事,更爲下直,則恐有未及之患,今日仍爲下直出去,達夜馳進矣。二行缺言而臣亦於朔試射時知之,則近來,用無舌角指而不缺不及於有舌角指云矣。此則兩大將,欲爲陳達而未及云。近聞武士之言,則有舌角指復舊,則必勝於前云矣。上曰,近來官射,用有舌角指耶?樸曰,文臣試射,則用有舌,而武士則用無舌云矣。遂罷出。
敎京畿觀察使沈梓書,王若曰,旬宣八方,爲任固大,保釐三輔,其責尤難。兼江都·松都節制之權,有廣城·隋城關防之重。郟鄏之扞蔽洛邑,以藩周家,馮翊之迫近京師,用衛漢室。實我國根本之地,顧今日凋弊已多。土瘠民貧,稔歲無飽暖之樂,賦煩役巨,閭里有瑣尾之歎。況玆暵乾災異之荐臻,以致饑饉缺瘥之孔棘。雖前後租稅之減,實惠未孚,伊春夏一行缺署銀臺,左右悉協。畀以銅符·玉節,小大俱宜。缺所奮按。晉陽之保障已固,尹鐸所寬,周南之蔽芾尙存,召伯攸憩。宜申往欽之命,復慰來蘇之民。玆授卿京畿觀察使兼兵馬水軍節度使·巡察使·開城府留守·江華府留守,卿其公明自持,寬猛交濟,兼察列邑,而嚴黜陟之方,摠攬大綱,而盡牧禦之道。所先者,詢疾苦而祛弊瘼,所急者,恤煢獨而勤惠鮮。至如稟財,厥有彝典。於戱,休戚,實係於賢否,內外,有時乎重輕。新化理之將敷,可見成效,舊政聲之猶在,毋替治名。故玆敎示,想宜知悉。知製敎吳始萬製進燼餘
上在昌慶宮。停常參·經筵。
元敬王后忌辰。
未時,太白見於巳地。夜一更,月犯東咸第二星。五更,流星出北斗星下,入北方天際,狀如鉢,尾長二三尺許,色赤。
具崟啓曰,領議政上疏到院,而以國忌,留院之意,敢啓。傳曰,入之。
傳于安如石曰,旱災如此,不可無欽恤疏決之擧。其令金吾·刑曹,時囚及外方編配之類,今十二日榻前疏決事,分付。
以備忘記,傳于安如石曰,噫,一夫一婦之含冤抱痛,亦足以上干和氣,枯旱飛霜,況刑獄之遷延不決,以致衆怨者乎?比來獄訟之積滯,未有甚於外方,各邑守令,不體朝家欽恤之意,不察輕重,不分眞贗,或罪重而混同放釋,或罪疑而不卽處決,經年閱月,仍斃獄中,良可痛惡也。咨爾方伯,體予宵旰之憂,趁卽明覈處決後,分秩啓聞事,下諭于諸道監司。
以備忘記,傳于具崟曰,前判尹金宇亨,前左尹申晸,前監司李元祿·朴純,前水使趙師錫,竝敍用。
具崟,以禮曹言啓曰,備忘記,噫,當此禾穀發穗之節,惡風連吹,烈陽下曝,雨意漠然,西成望斷,民事之切迫,爲如何哉?數日之內,如不得雨,則哀我生靈,擧將塡壑,興言及此,心焉如灼。其令禮官,未及設行處,不卜日,虔誠祈禱事,命下矣。六次祈雨祭,不卜日,來十四日,楮子島·龍山江·冠岳山,遣重臣,朴淵·禾積淵·渡迷津·辰巖焚柴,亦爲同日設行,而朴淵·禾積淵·渡迷津·冠岳山,典祀官兼大祝·祭物,自京下送,執事官及犠牲,則令本道,差定進排事,各該司·京畿監司處,移文知委,何如?傳曰,允。
具崟啓曰,自上方有疏決之命,而刑曹參判尹深,引嫌陳疏,無意出肅,明日待開門,牌招察任,何如?傳曰,允。
忠淸監司書目,牙山縣監柳廷舟,病重罷黜事。
明日仁政殿專經文臣殿講時考官,睦來善·閔宗道·鄭重徽·李端錫·兪夏謙·睦天成。
黃海監司書目,道內各邑農事形止,及今月初三日雨澤緣由事。
江原監司書目,江陵等邑,前月二十六日,得雨一犂,春川等邑,二十一日,得微雨,而又於本月初一日,雨澤浹洽,安峽等邑,去月望間開霽之後,俱未得雨,原州一邑,自二十一日,連有雨澤,卽今猶未開霽緣由事。
忠淸監司書目,忠州呈,以領議政許積上疏上送事。
傳曰,今此領議政上疏,乃於禮曹判書閔黯未及傳諭之前,而今則領相旣已發行云,此上疏留中。
政院啓曰,明日專經文臣殿講時,命官,何大臣進去乎?傳曰,左相進去。
京畿監司書目,領議政許積,申時量,初泊東湖,因分付,先爲入去事。
傳曰,入直承旨一員,引見。
傳曰,禮曹判書閔黯引見。燼餘朝報竝謄
具崟書啓,臣承命,往諭于領議政許積則以爲,臣嚴畏分義,冒還江都,纔以一疏,仰溷淸聽,而不意近侍,親奉聖敎,遠臨口宣,旨意丁寧,二行缺未能趁卽入來,今此傳諭史官,仍令留宿缺偕來事,言于領議政處,進去史官。燼餘
酉時,上御時敏堂。禮曹判書閔黯,同副承旨具崟,注書洪萬朝,記事官南致熏入侍。閔黯進,上曰,累遣近侍,未回遐心,自愧誠意之淺薄矣,今卿,至誠開諭,終至回心,予悉欣幸。其果無事入來耶?黯曰,臣以上敎之勤懇傳宣,則領相以爲,別遣重臣,實是前古所無,分義所在,不得不發程,而至於帶職入城,終有所不敢,勢將留住江外,以爲辭免之計云。臣又以自上企待之意,夐出尋常,區區廉隅,有不暇顧,不可不入去之意,反覆言之,則領相必欲釋負而後入城,終不肯偕來,臣則因分付,先爲入來矣。上曰,入直承旨,卽爲出去,而以莫回遐心,予甚缺然,玆遣重臣而敦諭矣,今幸改圖,欣喜可喩,但卿來住江都,不卽入城,尤不覺予心之愕然。二行缺上曰,以公事出去,則勿爲推考。承傳色,以史官一員缺門外之意,敢稟。上曰,入來。李萬元入侍,上曰,承旨斯速出往,諭以予意,可也。遂罷出。
領議政許積疏曰,伏以臣,孤恩逋義,退伏鄕廬,閱月違命,終使王使空返,其偃騫無禮之罪,雖蔡謨之臨軒不赴,殆不過是。揆以王憲,合伏重誅,而不圖威怒不加,眷遇彌篤,至遣春官之長,降以偕來之旨,似此恩禮,誠歷代前史之所未聞者。嗚呼,宗伯之任,隆重如何,而至于臣身,乃爲宣綸勸起之使耶?緣臣無狀,致有聖上無前之過擧,臣罪萬死。爲人臣子,旣承此曠古之異數,則一身廉愧,有不暇恤。玆敢强顔登途,還到京江,念臣所被惡名,實是天地難容之罪,臣雖頑然無恥,更近郊坰,至於重入脩門,束帶就列,三尺童子,亦必知其無是理矣。耐彈行公,在庶官固不可,況臣官銜,猶是百僚之首,二行缺愧死之患矣。以公以私,豈勝幸〈?〉臣無任涕泣祈懇之至。答曰,省疏具悉卿懇。已悉勤懇之意於往諭承旨,復何多誥?卿其安心勿辭,須體企待之意,與近侍,從速偕來,以副如渴之望。仍傳曰,遣史官傳諭。燼餘
上在昌慶宮。停常參·經筵。
下直,北評事權瑍,大靜縣監李簹。
夜二更,月暈。
李聃命,以都摠府言啓曰,今日入直軍士,當爲中日習射,而文臣殿講相値,不得爲之之意,敢啓。傳曰,知道。
檢閱南致熏書啓,臣承命傳批,且宣聖意于領議政許積則以爲,夕間,伏聞承旨口傳之天語,似有蒙遞之望,仰首雲霄,只待疏批之准許矣,乃者史官,冒夜遠臨,旣傳聖批,且宣聖旨,念臣行役之勞,仍命待明偕來,臣誠惶誠惑,益恐福過而災添也。但臣所請,未蒙矜察,臣又一倍悶蹙,罔知置身之所。臣雖頑然無恥,還到江上,豈可以政府舊銜,重入脩門,全沒廉隅,從他笑罵,而不自恤哉?職名未解之前,斷無承命趨進之勢,伏地悚惕,不知所達云矣,敢啓。傳曰,知道。
以備忘,傳于鄭維岳曰,備悉予意於前後之批,而誠意淺薄,尙靳入來,心甚缺然,繼以慙恧,罔知攸爲也。須體臨軒企待之意,與近待,從速偕來,以副如渴之望。仍傳曰,左承旨,卽往傳諭,與之偕來。
安如石啓曰,明日疏決事,命下矣。自前疏決時,時任大臣,義禁府一員,亦爲入參,承旨或一員,或二員入參。今番則何以爲之乎?敢稟。傳曰,原任大臣及該房承旨一員·三司各一員入參,可也。
具崟,以戶曹言啓曰,司譯院掌務譯官手本,吏曹背書關,據今此進賀使淸譯上通事趙興球有頉,代以譯官趙憲基,盤纏單子中,改付標以入之意,敢啓。傳曰,知道。
安如石,以義禁府言啓曰,平安道推考敬差官啓本,刑曹粘目,謀殺其主罪人亂香,移本府處置事,允下矣。係是綱常,依例府都事發遣拿來,何如?傳曰,允。
左承旨鄭樸書啓,臣卽到領議政許積所在處,傳諭聖旨,以不得不速爲入去之意,十分勸諭則以爲,乞退之微誠未格,傳諭之承宣又至,辭旨懇迫,愈往愈切,惶悚之極,不知措躬之所。臣之所遭,實千古所未有之羞恥,今若迫於嚴命,冒昧入城,則是直貪戀之一鄙夫耳。臣雖在人所踐踏中,猶不欲作貪戀之態於垂死之年。情勢如此,不敢承命,伏地震惕,只俟鈇鉞之誅云,而不爲入去,臣旣承偕來之命,姑爲仍留之意,敢啓。傳曰,噫,卿之被誣,予固洞知,抑亦神人之所共知,少無引嫌之事,而卿之固辭,乃至於此,終難强迫。本職,今姑勉副,以安卿心,須體此意,與近侍,從速偕來,少舒鬱陶之懷事。仍傳曰,遣史官傳諭。
傳于鄭維岳〈曰〉,政官牌招開政。
具崟,以弘文館言啓曰,本館下番,時無行公之員,不得已以上番姑降,事甚苟簡,下番闕員,今日政,以在京無故人差出,卽爲牌招察任,何如?傳曰,允。
傳于李聃命曰,領中樞府事許積,除肅拜引見。
李聃命啓曰,前刑曹參議李馥,旣已遞差,而卽見慶尙監司狀啓,則李馥辭職上疏,上送矣,此上疏,還爲下送之意,敢啓。傳曰,知道。
大司憲吳始復,大司諫柳命天,持平申㶅,正言李壽澂合啓曰,請巨濟圍籬安置罪人宋時烈,按律處斷。措辭見上答曰,毋庸堅執。
大司憲吳始復,持平申㶅啓曰,凡武臣之擢置宰列,事體自別,非有聲績之可紀,公議之僉允,則有乖於難愼之道,而新除授漢城府〈?〉尹李鏶,本以常調,未聞顯稱,喉司試可,已涉太驟,內批之擢,又出此際,除目之下,物情駭然。請左尹李鏶改正。安岳,乃海西名邑,物衆地大,素稱難治,苟非剛明有風力者,無以彈壓。新除授縣監楊顯望,本以關西地微之人,名稱未著,還授本任,物情俱懼駭。請安岳縣監楊顯望遞差。答曰,不允。李鏶,非但僉議之已許,試可銀臺,已知可用,故有此陞擢之命矣。啓辭中所謂常調無顯稱云者,予未可曉也。勿煩。
領議政許積疏曰,缺答曰,省疏具悉卿懇。已悉予懃懇之意於往諭承旨,復何多誥?卿其安心勿辭,須體企待之意,與近侍,從速偕來,以副如渴之望。仍傳曰,遣史官傳諭。
左贊成閔點上疏。大槪,新除授職名,萬不近似,且應遞之相避,乞賜遞免,以安微分事。入啓。答曰,省疏具悉卿懇。旣有應避之嫌,本職當勉副,卿其勿辭,調理察職。
判尹李觀徵再度呈辭。入啓。遞差。
慶尙監司書目,大丘府初四日雨澤事。
前禮曹判書吳始壽上疏。大槪,不避瀆擾之誅,復申崩迫情懇,乞改正職名,仍寢許俸輸祿之命,以重國體,以安愚分事。入啓。答曰,省疏具悉卿懇。備悉予意於三度疏批,而卿之固辭,愈往愈甚,不亦太過乎?當此國勢孔艱,旱暘斯酷之日,身居鼎軸,不可一向撝嫌,恝視國事也,明矣。至於例受祿俸,尤無可辭之意,安心勿辭領受,速出論道,以副予望。仍傳曰,遣史官傳諭。
承文副正字閔昌道·吳尙游,文臣殿講時,稱病不進,依承傳罷職。
專經文臣殿講,典籍辛必馨,易略,司果尹鼎和,易粗,校理李漢明,易粗,佐郞金益九,書略,校理吳始萬,書粗,佐郞成錫藎,純通,典籍韓瑄,詩通。
備忘記,居首成錫藎,半熟馬一疋賜給。
弘文館副修撰姜銑疏曰,伏以臣父栢年,今年七十有七歲矣。雖無疾恙,已是可懼之年,而自夏初,重患危症,彌留至今,輕重無常,人子情理,不忍暫離。前後恩除,輒控私懇,實出於萬不獲已,而不意玆者,新命又下,召牌繼降,嚴畏分義,不得不祗謝恩命,而顧臣私情,有萬分切迫者。臣父卽今症勢,非猝然致傷之比,大病之中,元氣積敗,種種變症,難以名狀,而又自六七日前,添得暴下之症,登溷無算,喘息如縷,痰火交〈上〉,關膈痞塞,奄奄若不保朝暮,而本館下番,無推移之員,牢鎖直廬。方寸煎熬,不得不冒死煩籲於孝理之下,伏願天地父母,俯察危悃,特垂矜憐,將臣職名,亟賜遞改,俾得專意救護,千萬幸甚。臣不勝惶霣祈懇之至,謹昧死以聞。答曰,省疏具悉。爾其勿辭,救護父病。
左贊成閔點疏曰,伏以臣政府東壁,世稱亞相,苟非德望素著,爲世所推者,莫宜居之,故雖虛其位,而不容輕授,必待上命,始得差出。所以六十年來膺是選者,不過四五人而止耳。今臣曾所歷敡,無非忝竊,一病支離,亦由過福之災,而不意新命,又及無似之身,臣一倍兢惶,不知措躬之所也。臣兄左議政臣熙,方在鼎席,銓曹以臣備擬者,此實出於乏人也,人器之不稱,疾病之難强,姑置勿論,旣有相避,在法應遞,且臣兼帶弘文館提學,亦不可一向瘝曠。伏乞聖慈,竝賜遞改,以安微分,不勝幸甚。臣無任惶悚隕越之至,謹昧死以聞。
有政。
吏批,判書李元禎呈辭受由,參判吳挺昌式暇,參議權愈進,行都承旨鄭維岳進。
兵批,行判書金錫胄呈辭受由,參判崔文湜在外,參議鄭重徽殿講,參知閔就道進,左副承旨李聃命進。
吏批啓曰,判書李元禎呈辭受由,參判吳挺昌式暇,小臣獨政未安,何以爲之?敢稟。傳曰,只出緊任。
以金宇亨·申晸·李元祿·朴純單付副護軍,寅賓單付副司直,申命羲單付副司果。
大司諫柳命天,正言李增·李壽慶啓曰,宗班諸臣之刊進御筆,雖有微勞,而五人之一時驟蒙恩資,實涉過濫,非但有違於古聖王愼賞之意,因此超陞,必啓僥倖者希望恩賞之弊。備忘一下,物情大駭,請還收陽原君煥等加資之命。醫官之除拜守令,實是淸朝之欠典,二行缺官序有漸,不可以驟進。孟山縣監宋揆缺武夫,全無履歷,部官之除屬耳,字牧之任太速,政體有乖,物情皆駭。請孟山縣監宋揆遞差。答曰,不允。醫官之有功勞者,除拜守令,有何不可之理乎?勿煩。
巳時,上御時敏堂,領中樞府事許積,引見。左副承旨李聃命,假注書洪萬朝,記事官南致熏·李萬元入侍。積曰,小臣事君無狀,聞人臣所不忍聞之言,雖凡人言之,得此罪名,無以自立於人世間,況大臣攻斥之乎?臣雖無狀,豈不知分義之至嚴,而以此情勢,不可一日在輦下,故承旨·史官,絡繹傳諭,而不得承兪而逃遁,以爲畢命松楸之計,上眷至隆,特遣承旨,留住村閭,幾至半月,又遣禮判,諭以聖意,此千古所無之恩禮。臣於是不勝感激惶隕,玆敢抗顔上來,而職名猶存,尤不敢入城,故累承嚴命,而尙此遲留矣。聖上,軫念情勢,遞臣職名,使之更入,惶感罔措。無狀如臣,固不足惜,而貽辱於朝廷,罪合萬死,不知所達矣。以下缺上曰,久旱之餘,東風連吹,言念民事,罔知所爲。卿行所經歷處,農事,何如?積曰,行役之時,則岸高江低,不得見田野,而在鄕時見之,則今年之雨,終靳沛然,故奉天畓乾付種處,盡爲棄之,無復可望,灌漑處,則禾穀頗好。十五日雨來後,烈日下曝,東風又吹,民事渴悶矣。上曰,六月卄九日雨來乎?積曰,不來矣。旣今東風不止,則毋論水根之有無,禾穀盡枯矣,晩稻則今方胚胎,豆太之花,皆有枯損之色,似難成實矣。臣於來路,得聞備忘記,則憫旱之意,勤懇於言表,有以見聖上憂民之至意也。沿海諸處,則無異上年云,前頭救民之策,何以爲之乎?忠州介在要路,故聞南來人之言,則嶺南農事,無前大豐云,而今若不雨,此亦未可信也。上曰,昨見慶尙監司狀啓,則初四日雨來云耳。以下缺積曰,勸農之政,守令所當着念擧行,而近來守令,安坐於衙中,只敎面任輩,循例看審,而付種鋤草與否,全不問之,是豈勸農之意哉?若簡其騶從,巡視田野,勤者賞之,怠者罰之,則必有實效,而民爭勤業矣。上曰,下諭時,此措語,亦爲添入,可也。積曰,聞有疏決之命,可見憫旱之聖念,靡不用極矣。上曰,渠雖有罪,不無冤鬱之氣,故欲爲疏決矣。聃命曰,明日,有疏決之命,而今日左相,送言于政院曰,刑曹罪人,其數甚多,文書勢未及修正,以再明退行之意,使之稟定矣。上曰,依爲之。積曰,此亦近來誤成之弊也。臣於先朝,待罪刑判,將有旱災,則豫先修正文案,以待疏決之命矣。上曰,此後則豫爲修正文案事,分付刑曹,可也。上曰,卿之被誣,予已洞知,不必以此引嫌,而卿累度固辭,故欲安卿心,今姑勉副本職。雖在原任,備局引見,常常出入,共議國事,可也。積曰,卽今情勢,實爲憫迫,而未知前頭更有何許狼狽之患也。臣雖不參於備局之坐,豈不念國事乎?遂罷出。
領府事許積引見時,上曰,近年以來,國家不幸,旱災連仍,議者以爲,山林濯濯,旣不能興雲致雨,又不能潤滋水源,而至於川溪溝渠之邊,亦無樹木之陰翳,以致乾涸之患,一遇雨水,則以其無木根之盤結,故堤岸潰缺,沙土委積,水仍㵕下,遂成乾川,在在皆是,故絶無儲水灌漑之處,而民不得其利云,此言誠似有理。自今川溪溝渠,毋論大小,直窮源流,兩邊水楊之生長者,栽植愛護,勿使剪伐,山谷間樹木之萌孽者,各別長養,斧斤勿入。至於火患,則百年所養,一朝成灰,比斧斤,其害十倍,尤爲一切痛禁,使之漸至茂密,則不但養生送死之具,自此有裕,泉流不涸,田土添潤,雖遇旱乾,可以灌漑而蒙利矣。此二者,實是農政之不可闕者,而但念民情無恒,雖是爲民之事,禁使勿犯,則以爲告,勸令自爲,則以爲樂,爲監司·守宰者,從便設法,使其各面各洞,別作一契,置尊位有司,各從其附近境界,山則養樹,川溪溝渠,則養水楊,厥有成效者奬之,否者責之,使民無煩擾之苦,而自然成習,樂於興行,可矣。且勸農之政,專在守令,而往往守令所以勸農者,渠則安坐衙中,委諸面任。使考勤慢,而面任輩,惟視親疎强弱,報不以實,故農民恐其獲罪於官,反賄面任,若此者,不徒無益,弊實不貲,此豈勸農之本意也哉?今後則守令,宜擺却謬習,務簡騶從,親自出入於田野之間,詢詢勸諭,而勤者奬之,懶者責之,其或闔家有病不能作農者,使其里中,合力藝之,俾耕耘以時,而田疇無陳荒之患,農業無廢隳之歎,則自無民間煩擾之事,而其功則博矣。在前朝家,亦有申飭之令,而方伯守令,視以等閑,一番知委民間之後,更不着意,終歸無實,殊極無謂。今此三件事,則係是務本之大政,除尋常各別惕念擧行,毋若前日之爲事,下諭于諸道監司。引見時,上曰,國家不幸,朝無和協之風,三行缺此不勝感激。臣之有罪無罪,固不復言,而許穆缺爲此流,豈徒信人言者哉?上曰,今番作行之時,其缺添傷之事乎?積曰,軫念負國辜恩之人,若是勤至,昨日遣史官之時,爲慮勞苦,而使之休息入來,臣誠感泣,無以爲達矣。臣則冥頑不死,而但百姓,擧將盡劉矣。聃命曰,民之死生,只在於農事,豈不重歟?近來連歲凶荒,以救民爲急務,而至於勸農之政,則未免疏闊。近雖復設堤堰司,姑未及行之,未知果有實利否,而臣之所懷,別有他焉。議者以山林不茂之故,不能興雲致雨,以致大旱,此言誠有理矣。若於溪澗邊,種以柳木,使之勿剪枝葉,則樹林陰翳,斧斤不入,惟以長養樹木爲務,則興雲致雨之道,實世利矣。泛然論之,雖若尋常,欲果申飭行二行缺臣與其近處鄕人相約,長養松木之後,則不缺以此見之,樹木長養之利,果有之矣。上曰,此乃務農之本,不可循例分付,下諭于八道監司,可也。
上在昌慶宮。停常參·經筵。
未時,太白見於巳地。夜三更,流星出王良星上,入胃星下,狀如鉢,尾長三四尺許,色赤。五更,流星出婁星上,入北方天際,狀如拳,尾長二三尺許,色白。土星入東井里。
謝恩,禮賓別提李烠,軍器判官安歲星,部將成孝錫,歸厚別提安宗悌,校理李寅賓。
禹昌績,以弘文館言啓曰,本館下番修撰姜世龜,以公都會試官,今日晝仕出去之意,敢啓。傳曰,知道。
安如石,以宗簿寺官員,以提調意啓曰,璿源錄査正別郞廳二員,啓下已久,而韓德良則身有重病,終不就仕,査正之役,一日爲急,不可等待其差復,今姑改差,以通德郞閔汝鍊差出,何如?傳曰,允。
又以刑曹言啓曰,新除授判書金德遠,時在平安道任所,依例乘馹上來事,下諭,何如?傳曰,依啓。
安如石啓曰,今七月永寧殿秋享大祭時,不謹齋沐之祭官,摘發拿問事,命下矣。凡祭官,如有不謹之事,則祭監·監察,例有呈課,或獻官,來詣政院兒房啓辭,而今者判尹李正英,乃於日久後辭疏之中,請加申飭,而所謂不沐浴飮南草之祭官,亦無指名陳達之語,所當使其時祭監·監察現告,而監察亦在拿問中,他無摘發之路。令攸司招致太廟守僕及祭監·書吏等,使之從實現告宜當,而祭監·監察,拿推傳旨,爲先捧入之意,敢啓。傳曰,知道。
祈雨祭所內摘奸。
大司憲吳始復,大司諫柳命天,司諫睦林儒,持平申㶅,正言李增·李壽徵合啓曰,請巨濟圍籬安置罪人宋時烈,按律處斷事。措辭見上答曰,勿煩。
大司憲吳始復,持平申㶅啓,凡武臣之擢置宰列,事體自別,非有聲績之可紀者,則其不可濫受也,明矣。新除授漢城府右尹李鏶,本以常調,且乏顯稱,喉司試可,已涉太驟,京兆陞擢,又出意外,故臣等相議論啓矣,昨承聖批,以予未可曉爲敎,臣等竊惑焉。表著之績未聞,中批之除遽降,物議之來,在所難免,請漢城府右尹李鏶改正,請安岳縣監楊顯望遞差。措辭見上答曰,不允。末端事,依啓。請還收陽原君煥等加資之命。措辭見上醫官之除拜守令,實是淸朝欠典,近來連續差遣,有若常調例遷者然,乃以民社之寄,作一酬功之地,識者之寒心,久矣。金浦郡守崔有泰,雖有一時之微功,驟叨畿輔之饒邑,官方太濫,後弊難防,物情皆以此爲駭。請金浦郡守崔有泰遞差。守令任重,不可以苟充,官序有漸,不可以驟進。孟山縣監宋揆,本以凡庸武夫,全無履歷,部官之除屬耳,字牧之任太遽,政體有乖,物情皆駭,請孟山縣監宋揆遞差。答曰,不允。末端事,依啓。
戶曹啓曰,領議政許積,右議政吳始壽,判中樞府事權大運,今秋等祿俸,依傳敎,令倉官輸送,于領議政許積,右議政吳始壽,判中樞府事權大運,皆爲不捧云,更令倉官輸送之意,敢啓。傳曰,知道。
吏曹參判吳挺昌初度呈辭。入啓。給由。
傳曰,史官二員待命,騎馬六疋·卜馬三匹之。
判尹李正英上疏。大槪,病重,新授職名乞遞事。入啓。答曰,省疏具悉卿懇。疏末事,予甚驚駭,當摘發科罪焉。卿其安心勿辭,從速察職。
吏曹判書李元禎上疏。大槪,迫於嚴命,冒昧出謝,三度加由,感懼愈深,敢陳危蹙之情。本職及兼帶成均之任,竝冀遞免事。入啓。答曰,省疏具悉卿懇。卿才實合銓衡之任,卿其安心勿辭,速出行公,凡於擬望之際,務盡公道。
兵曹判書金錫胄上疏。大槪,本職兼帶辭免事。入啓。答曰,省疏具悉卿懇。卿其安心勿辭,宜速製進,俾無窘急之患。
禮曹判書閔黯上疏。大槪,不圖萬萬不近似之任,拜於萬萬無所取之身,而迫於奉使之命,未免出謝而行,憂惶戰灼,夙宵靡寧,玆不得不冒死哀籲,乞遞職名,仍收新資,以重名器,以安微分事。入啓。答曰,省疏具悉卿懇。卿忠厚篤實,不效世俗深刻之態,予常嘉之。擢置正卿,實非偶然,安心勿辭,從速察職。
備忘記,莫重太廟享祀,所當肅敬將事,而今觀判尹之疏,有不沐不浴,薰之以南草等語,看來不覺驚駭。至於監察,身爲殿中御史,旣不糾檢,又不呈課之狀,尤極痛駭。當該監察及不爲致齋之類,竝摘發,拿問定罪。燼餘,朝報竝謄
上在昌慶宮。停常參·經筵。
未時,太白見於巳地。夜一更,月犯建星。五更,黑雲一道如氣,起自南方,直指艮方,長竟天,廣尺許,良久乃滅。
謝恩,右議政吳始壽,同成均李元禎,兵曹佐郞權儧,扶安縣監趙脩,宗廟副奉事李湜,牙山縣監兪夏震,成均博士李東郁,平市奉事鄭重朝,咸陽縣監尹。
禹昌績啓曰,咸陽郡守尹,肅拜單子旣呈之後,不爲肅拜,事甚可駭,請推考。傳曰,允。
又啓曰,許領府事箚子到院,而祈雨祭齋戒,留院之意,敢啓。傳曰,入之。
鄭維岳啓曰,吏曹郞廳來言,守令有闕,政事,取稟。傳曰,明日爲之。
禹昌績啓曰,權判府事箚子到院,而以祈雨祭齋戒,留院之意,敢啓。傳曰,入之。
傳于禹昌績曰,史官一員待命,騎馬三疋立之。
禹昌績啓曰,史官一員待命事,命下矣,史官不備,宣傳官一員代送之意,敢啓。傳曰,知道。
又啓曰,右議政箚子到院,而以祈雨祭齋戒,留院之意,敢啓。傳曰,入之。
祈雨祭所內摘奸。
禹昌績,以弘文館言啓曰,本館下番修撰姜世龜,以公都試官,今日晝仕出去之意,敢啓。傳曰,知道。
永寧殿祭監,拿問現告,監察朴世寶。
禁府,朴世寶·安塾拿囚。啓。
刑曹啓,新除授判書金德遠,時在平安道任所,依例乘馹上來事,下諭。傳曰,依啓。
領府事許積箚子。大槪,病未進參於疏決,惶恐待罪事。答曰,省箚具悉卿懇。驅馳行役之餘,疾病如此,予之慮念,曷勝云喩?未參疏決,小無所嫌,卿其安心勿待罪,調理行公,以副予望。仍傳曰,遣史官傳諭,遣御醫看病。
判府事鄭知和箚子。大槪,病未得祗謝新命,入侍疏決,惶恐待罪事。答曰,省箚具悉卿懇。卿之疾,予固知之,未參疏決,有何所嫌?卿其安心勿待罪,從容調理。仍傳曰,遣史官傳諭。
判府事權大運上疏。大槪,召命之下,病未祗赴,惶恐待罪事。答曰,省箚具悉卿懇。身有疾病,未參疏決,有何所嫌?卿其安心勿待罪,從容調理。
冬至使拜表吉日,來十月卄四日,方物封裹,同月卄一日,推擇。啓。
大司諫鄭樸疏曰,伏以臣,忝居出納之地,昵侍咫尺之天,叨竊榮寵,蔑效裨補,愧懼之心,恒切于中,不圖千萬夢寐之外,新命遽降,臣誠驚惶感激,靡所容措。夫諫官之職,其任甚重,決非人人所可冒居,況長一院,尤有重焉,致使剛方正直,爲世所推者而居之。當此國勢艱虞,朝論潰裂,公道掃地,私議大行之日,難以副耳目之寄,副繩糾之責。顧如臣庸陋罷軟,最出人下者,徒幸一身之榮輝,冒沒承當,則其在盛朝爲官擇人之義,大相謬矣,人之嗤點,當如何哉?名器之濫,言責之輕,恐自臣始,寔非細故。伏乞聖明,察臣辭非飾讓,誠出由中,亟賜鐫改,以重官方,以安微分,千萬幸甚。臣無任惶恐狼狽之至,謹昧死以聞。答曰,省疏具悉。爾其勿辭,從速察職。燼餘朝報竝謄
大司成柳命堅上疏。大槪,臣本庸陋,最居人下,昨緣親禱之擧,以臣差奠幣酌酒,齋宿之期,只隔一宵,事急駿奔,未暇自列,黽勉出肅,祗爲將事之計,豈敢有一毫行公之意哉?冒昧之嫌,臣實自取,不稱之譏,固所難免。伏乞聖慈,亟遞臣新授國子之任,以重名器,以安微分事。入啓。答曰,省疏具悉。爾之才學,允合國子之任,勿辭從速察職。
卯時,上御時敏堂,疏決。左議政閔熙,右議政吳始壽,判義禁睦來善,知義禁閔黯,同義禁李夏鎭·金宇錫,大司憲吳始復,副提學閔宗道,右副承旨安如石,司諫睦林儒,假注書洪萬朝,記事官南致熏·李萬元入侍。閔熙進曰,日氣不佳,伏未審聖體,若何?上曰,無事。又曰,兩慈殿氣候,若何?上曰,安寧矣。熙曰,今此疏決之命,實出憫旱之意,而第疏決之頻數,未有甚於近年,旱災之孔慘,亦莫甚於近年,自上豈不知疏決之爲文具,而憂災之念,靡不用極,故爲此擧耳。然曾前累經疏決者,幾爲徒年,此類則勿爲擧論於今番疏決,何如?上曰,年年疏決,重罪皆得減等,而槪渠雖有罪,其父母妻子,分離呼冤,不能無煩鬱之氣。觀其罪名之輕重而處之,似爲得當缺上曰,時囚罪人,先爲之。來善進讀文案曰,甄昌令㮨,着名於忠義口傳單子事也,李後一,今已逃避,故不得査覈其着名眞僞矣。熙曰,査覈,雖未及爲之,參酌定罪,豈不合於恤囚之道哉?始壽曰,臣待罪宗簿寺提調,故詳知此事矣。李後一則的是冒屬,而後一逃避不現,甄昌令方在時囚中,此罪元非大段,而亦安知後一之僞着㮨名也?上曰,㮨,罷職放送。來善讀柳罪名曰,此則以徒一年定配照律,而時未決杖,故未及發配矣。熙曰,此則已決之罪矣。上曰,仍置之。來善讀李薈罪名曰,旣已議處判下,未及議啓之前,有疏決之命,故錄入矣。上曰,査覈後,稟處。來善讀姜碩老罪名訖曰,近來公私船,故爲致敗偸食之弊,極其狼藉,爲守令者,必須依事目明査後,梟示,可矣。今者碩老之査覈,甚爲矇矓矣。黯曰,査覈旣不着實爲之,則似難免罪矣。始壽曰,雖是他官,而爲其地方査覈致敗之事,則豈可如是泛視乎?上曰,事係敗船,不可不從重處之,姜碩老定配,可也。宗道曰,律之輕重,雖未可知,必待該府照律之後處之,似當矣。黯曰,宗道之言,則必欲考律定罪,而當此疏決之日,自上處置,亦何妨耶?來善曰,攸司之臣,當考律勘罪,而因特敎爲之,亦似無害,然則以徒年爲之乎?始壽曰,自上特爲定配,則例爲不限年矣。宗道曰,再三陳達,極知未安,而該府議罪後,則自上雖上下其律,未爲不可,而徑先斷罪,似未允當矣。上曰,以徒配爲之。來善曰,李仁夏,時未原情矣。上曰,仍。來善曰,愼景尹,纔已拿來,未捧原情矣。上曰,仍。來善讀京畿定配秩,黯曰,李基定所爲,非容恕之罪也。始壽曰,此爲近來痼弊,自外方狀啓論賞之類,太半訛誤,監司·守令所爲,尤甚無據,而其時監司李德周,守令李時顯,旣已敍用,則基定亦當宥之矣。來善曰,攸司之臣,所當執法而已,然當此疏決之時,如此之類,則不可無分揀之道矣。上曰,李基定放送。朴行一亦一體放送。來善讀兪枋罪名,黯曰,此與姜碩老罪名,一樣矣。始壽曰,其罪則不輕,而旣已定配,到今放送,似或無妨,然而定配未久,仍之亦可矣,二者之中,自上裁處,似當。上曰,放送。至文天錫·金世雄等罪名,始壽曰,臣待罪金吾時照律者也,此輩罪狀,豈不可駭?而然比諸金世雄及大將,似有間焉,故減等徒年矣。熙曰,此輩若不痛治,必有效尤之弊。此徒年屬耳,何可放之乎?上曰,仍。至權瓚,上曰,此則已知之事矣,仍。始壽曰,當初以徒年罪律,甚爲輕歇,而此乃江華之人也,何可定配於隣邑通津乎?殊甚不當矣。上曰,金吾所爲不當,權瓚,移配他邑,可也。熙曰,罪不重大,何至於移配乎?始壽曰,臣之所見如此,故敢此陳達,而非欲不爲移配之意也。夏鎭曰,何必移配乎?上曰,此則置之,今後則金吾,切勿爲如許配所,可也。任慶昌,上曰,仍。良憲,上曰,放。來善讀忠淸道徒年秩趙亨耘,上曰,仍。黃海道徒年秩金廷弼,上曰,仍。江原道具時經,上曰,仍。全羅道金時成,熙曰,此乃以流三千里,減等爲徒年者也,不可輕放矣。上曰,仍。鄭東龍,上曰,仍。柳星年,上曰,放。來善讀平安道罪人李浡罪名,上曰,仍。缺大臣以下,皆退出。
巳時,又入侍。來善讀忠淸道定配罪人冕罪名曰,此則極惡大罪矣。上曰,仍。粱善望,上曰,仍。黃海道李晩雄,上曰,減等。來善讀江原道金壽恒罪名,上曰,仍。慶尙道魏天會·李翔·崔愼·宋時烈·南勇賚,上曰,竝仍。金應西,上曰,此代射用奸者,而當此疏決之時,似當減等矣。科場用情,雖甚可惡,而亦非極罪,刑曹,此等定配罪人,亦欲參酌減等矣。南九萬,上曰,仍。具鎰,上曰,渠罪則重,而以功臣子孫減等,未知如何?吳始復曰,此不可輕易減等矣。黯曰,此與無知妄作有異,其所用意無狀,不可減等矣。始壽曰,自上非不知心跡之陰險,而今此減等之命,實出於念功之意,當此疏決之擧,特用減等之典,恐無妨矣。始復曰,用意叵測,罪名至重,似不當擧論矣。宗道曰,當其時,以法言之,則不但定配而已,宜受重刑矣。上曰,異於他人,以親功臣子孫之故,欲爲減等,有何妨乎?始復曰,此罪豈可容貸乎?始壽曰,以親功臣子孫,特爲減等,實是聖上之美意,故臣意亦以爲無妨,而今此三司諸臣,爭之而執法之論,允許,宜當矣。上曰,仍。閔維重·權瑎,上曰,仍。全羅道黃世楨,上曰,此則減等,何如?始壽曰,其上疏,最可駭矣。來善曰,似無容貸之事矣。夏鎭曰,疏中語意,甚爲譎詭矣。上曰,仍。金益廉·鄭正齡·朴瀗·申命圭·李鼎基·柳弼明,上曰,仍。申善永,上曰,減等。崔宣,上曰,此乃構陷其兄,事甚無狀者也。仍。至李仁漢罪名,熙曰,其時臺啓,出於風聞,至於見其姿色,欲行劫奸等語,不出於其母發狀中,此傳旨措語,未知其果的實也。始壽曰,其時渠母發狀中,元無此語,而追出於臺啓中,此則人皆稱冤矣。黯曰,臺諫啓辭,則其時亦皆謂之深刻矣。上曰,此事甚重,不可放送,仍。李晸,上曰,因乙眞事而定配者也。來善曰,以乙眞作妾之故,逢被定配之律,而元無用意之跡矣。始壽曰,其時察訪,以落漏驛案被罪,而非與李晸同謀用奸之事也。上曰,減等。李夏禎,上曰,減等。黃道平罪名,始壽曰,此不入於本道狀啓耶?來善曰,姑未及議啓,而本道置諸放秩矣。上曰,事則無據矣。始壽曰,事雖無據,槪其人事矇矓然矣。上曰,人事矇矓,亦是渠罪,仍。鄭岐壽罪名,始壽曰,其罪狀,已盡於御史書啓,自上亦旣洞燭,今不可輕論矣。上曰,仍。柳壽昌罪名,始壽曰,此亦臣議啓者也。那移之罪非一,而此則異於入己。以民間難捧之故,爲先貸用,追捧充數,自是尋常之規矣。熙曰,那移之罪,設法重大,故依律定罪,至於流三千里,而京衙門,亦有此例矣。上曰,放送。來善讀焜·熀罪名,熙曰,此則非所可論者也。始壽曰,當初安置,非謂有渠罪而送之也,而旣得此罪名之後,則似難輕論矣。上曰,渠旣無干與之事,而出於凶人之書,故不得已姑爲安置,而其情則殊甚矜惻。雖不全釋,移之中道,何如?熙曰,聖敎至此,令人感動,而旣得推戴之名,且安置屬耳,何可論之乎?始壽曰,在聖上曲欲保全之道,亦不當輕論,今姑置之,似當矣。上曰,禁府亦陳所見。來善曰,聖敎如此,孰不感動,而只爲宗社大計,安置絶島,則不可輕易放釋矣。黯曰,自古以來,得此推載之名,生全者甚少,安置旣云幸矣,放釋,何可論乎?上曰,姑置之。閔鼎重·權大載·李鳳徵,上曰,仍。終一·志一,上曰,仍。來善讀平安道遠竄罪人李惟泰罪名,始壽曰,凡係禮論之人,固不敢率爾請釋,以啓日後紛擾之弊,而但聞惟泰所見,稍變於當初,追悔其所獻議者,大乖於禮經,而以三年之制爲是,以此常言于時烈,則時烈不徒不悟,又從而怒之,及其被罪後,以長書遺時烈,時烈作書詆毁,其書中文字,傳播縉紳。臣之聞此言已久,而不可以凡然風聞,有所上達,更加詳聞,則貽書絶交之事,果有之云。如此改過之人,則快賜放釋,以開自新之路,好矣。熙曰,國家用法之道,所以懲惡而勸善,若能悔過而改之,則特爲赦宥,以開自新之路,可矣。上曰,當初竄逐,非有偏惡之意也,欲使悔過自新,而果能知而能改,則此與終始執拗者,大有間矣。始壽曰,然而事涉重大,入侍諸臣處,問其可否而處之,得當矣。上曰,唯。來善曰,此言傳播於閭巷間,臣亦略聞,而但惟泰貽書時烈,追悔前非之說,未能見其文字之可信者,然果如大臣之所陳達,則參酌寬宥,亦何妨乎?黯曰,今聞大臣所達,始知有此事,而因疏決之擧,只書放字而宥之,似涉無端,必致人疑訝,以榻前說話,別爲擧行條,使外人知悉,似當矣。上曰,唯。來善曰,但此事,關係甚重,所謂悔過自新之事,不過私相傳播之言,如此大罪,容易全釋,未知如何?上曰,今聞大臣之言,則李惟泰於己亥誤禮之後,追覺其前日所獻議者,有違禮經本意,而以服三年之文爲正,曾以此論,言於時烈,及其流竄之後,亦常作長書抵時烈,則時烈移書詆斥,而書中文字,傳播於縉紳間云。人誰無過?改之爲貴。當初雖以誤禮獲罪,到今果有悔誤之意,則不可無寬宥之典,以開其自新之路,李惟泰特爲放釋。擧行條尹以益·洪濟亨,上曰,減等。李週·柳斗章,上曰,仍。李聲震,上曰,減等。申啓澄·庾錫侯·權志養·李翊·李沃·朴廷榮,上曰,竝仍。韓舜錫,上曰,減等。邊進明,上曰,仍。趙根·李墰,上曰,仍。讀李煥罪名訖,來善曰,此人,本是極惡者也。臣爲刑判,見煥之與辛聖老相訟時,則其奸慝無比矣。夏鎭曰,今番事則實有可恕之端矣。始壽曰,其時領相,請刑於榻前,槪未得凶人之際,不無致疑之事,故欲觀其氣色而處之矣。然罪狀則終無彰露之跡,或疑其有隱情,而參酌定罪矣。熙曰,江都凶書,不知出於誰手,故致疑於此人矣,今則已知凶書之所出,豈可以李煥平日行事之奸慝,置之他罪乎?黯曰,疑其匿名書,而置之重罪,未知何如?上曰,減等。李䎘,上曰,仍。以下缺上曰,禁府堂上退去,注書,招刑曹堂上入來。
刑曹參判尹深,參議李德入侍。上曰,時囚,先讀之。深進讀文案。李後靖,上曰,此啓覆罪人,勿讀,可也。愛禮,上曰,此殺人罪人也,仍。永正,深曰,此亦殺獄,而究竟極難矣。始壽曰,事係殺獄,則不可輕論,推覈後稟處,似當。上曰,仍。有烈·得香,上曰,仍。崔后尹·崔後悅,上曰,姑爲停刑。李夢同,上曰,竝與南礥而更爲推問。海仁·二龍,上曰,仍。金先立·者叱坤·申元·戊禮·沈特·金英淑·鄭明立·禹承龍·金禹聲·吳百瑾·李時勖·李尙胤,上曰,仍。李業先·河源發·許山·二善·金夢立·禮伊·朴有良·貴烈,上曰,仍。粉香,上曰,放。呂必夏,上曰,此獄頗久,而尙今不決,何也?深曰,此獄甚難明矣。安哥發狀中,以結項致殺爲言,而行凶節次,未得其端緖矣。熙曰,必夏,自是狂易之人,每疑其妻,無所不至,非泛然反目之比也。安家發狀,乃在安氏死後十日,至於剖棺檢尸,此甚可怪也。如石曰,以其時刑曹,不爲開坐,故以致十日後發狀云,而殺獄呈狀,何待坐起乎?吳家則以自縊致死爲言,而又無干證,實是疑獄之大者也。以下缺深讀京畿徒年秩。李宗業,上曰,此則似難放之,仍。廷俊·乭屎,上曰,仍。趙㬇·趙晛·三哲,上曰,放。俊益·玄伊·天寬·忠吉,上曰,仍。金加都致·李士一,上曰,放。金永民·金貴世·永達,上曰,仍。守成·謀善·盧昌漢·崔淑·崔瑞鳳·朴尙元·李順基·嚴彦龍·嚴貴咸·張禮云,上曰,竝放。李萬榮·林進,上曰,仍。金起潤物故,妻香伊,上曰,罪人旣已物故,則其妻似無仍配之理,放。順生,上曰,放。康禮立,上曰,仍。金東翼,上曰,減等。金勢雄,上曰,減等。林悅·趙有信·世益,上曰,竝仍。魚漢伯,上曰,減等。始壽曰,仁川全家,極是怪事。曾在先朝,已有申明,而如是定配,極爲未安矣。上曰,此後則依法文,兩界·黃海道外,勿爲全家定配事,各別申飭。得吉·京一·己特·李二正,上曰,仍。深讀忠淸道罪人秩,金孝男·愛立·金永俊·丘世榮,上曰,放。張善益·洪震雄·李英立·申應世·鄭維憲,上曰,放。李得麟·柳廷虎·李順業·魯得信,上曰,仍。尹直美,上曰,減等。生伊·永達·朴壽極·李德裕·金伊香·金一世·愛奉·林輅·生伊·李承民,上曰,竝仍。上曰,參議讀之。德周讀江原道罪人秩,鶴立,上曰,放。士立,上曰,仍。崔得雲·甘同,上曰,放。崔千一·金鼎夏·林起聖·車承吉·有萬·俊一·自一·承祿·李道昌·洪義允,上曰,放。曺仁善·張吉男·宋錫圭·終一,上曰,仍。金世溶,上曰,放。末叱同,上曰,仍。愛相,上曰,放。方小先·方小天,上曰,仍。德周讀濟州罪人秩,金正吉·莫今·徐元一·李之先·難同。李義正,上曰,竝仍。金山建,上曰,仍。徐承夫·姜雪宗,上曰,放。金日閑·成男碩·文宗·春卜·愛元·吾莫徵·斗星·林丁元,上曰,仍。韓承吉,上曰,放。山立·天一·義先,上曰,減等。德周讀減死定配秩,金骨大等,上曰,仍。朴忠·全二生·李星良·李汝澤,放。德周讀黃海道徒年秩,奉禹鼎·厚良·金光淡·崔選·尙孫·裵聖彦·李信善,上曰,放。守男·全好京·八生·鄭時必,上曰,仍。李水奉·水千·鄭萬龍·金光承·李順立,上曰,放。白隱男·金命默·李永哲·洪命先·末叱龍·池舜信·唜山·貴同·高春男·黃貴成·金伊·貴業·李惟信·全繼尙·李承坤·韓世昌·仁尙·金贊雄·李忠立·三伊·朴一先·余一智·元種·金渭老·徐唜立·自先·朴大立等,上曰,仍。高裕元·崔邦俊·楊海新,上曰,放。成麟童,上曰,仍。曺貴金,上曰,放。李晟,上曰,仍。金潤桁·柳東方,上曰,減等。白以文,上曰,仍。安禮起,上曰,放。德周讀漏籍定配秩,上曰,漏籍秩則減等者勿論,全家者減等,可也。熙曰,雖係漏籍,而其中多有本罪尤重者,不可以一槪論也。宋禮一,上曰,仍。韓一先·李鶴,上曰,減等。金渭載等,仍。萬興,上曰,減等。金秋亨等,仍。仇敏達,上曰,減等。李世興,仍。莫同·李先同,上曰,減等。莫龍·春生·李義秋·禮男,上曰,減等。莫龍·申泰興等,仍。致建,上曰,減等。已奉,上曰,放。李生等,仍。深讀全羅道定配〈秩〉,淑貞·李大梁·李玉明等,上曰,仍。崔以挺·柳俊·斤伊·朴啓邦,上曰,放。元吉,仍。崔以厚,上曰,減等。沈以泗等,仍。始壽曰,吳聖翰,康津所居人,定配於坊踏,相去至近矣。上曰,今觀疏決文書,則康津所居人吳聖翰,定配於坊踏,莫重全家罪人,定送其家至近之地,殊甚未安,其時當該監司推考。擧行條讀平安道徒年秩,方地弘等,仍。元英,上曰,放。李禮根,仍。鄭淑,上曰,放。申以華,上曰,放。金興業·魚應瑞,上曰,放。金伊男,仍。承玉等,仍。李正彦,上曰,放。貴男等,仍。方仁先·金慶燁·宋承吉等,上曰,放。金丁·金伊等,仍。金海中,上曰,放。李興國等,仍。梁得男,上曰,放。李維棖,仍。李益等,仍。明白,上曰,放。朴莫男等,仍。朴義中,上曰,放。守立等,仍。金四起等,上曰,放。生伊等,仍。徐成建,上曰,放。尹憲卿等,仍。朴承立·崔翼·應世·閔周道·魯三達·貴賢·賢贊·尹聘三,減等。金士一,仍。呂以振·林朝,減等。金士弘等,仍。尹相殷,減等。安繼先等,仍。李先,減等。戊一等,仍。張孝元,減等。卓守京等,仍。李季生,減等。池海達等,仍。金甘忠,減等。叱同等,仍。高立,減等。金有成等,仍。李俊根妻,減等。羅文星等,仍。金禮先,減等。白夢先等,仍。三伊,減等。李再興等,仍。洪世佑,放。白有宗,放。周信慶等,仍。金忠柱,放。金天鶴等,仍。崔明連,放。朴廷敏等,仍。趙貴立·金海西,放。韓汝成,放。韓斗星等,仍。金哲金,放。姜太龍等,仍。金日見,放。應先等,仍。金杙,放。邊進明等,仍。柳明郁,熙曰,未知其實狀之果如是,而照律旣已徒配,從輕則何必徑放乎?宗道曰,臣纔經是司,故詳知此事矣。明郁白晝拔劍,殺其所謂奴子好進,以斧斫膝,好進之父,呈狀曰,不知何許人,稱以京來兩班,而殺其子云云。以下缺朴世漢,放。梅花等,仍。朴敏章李好裕李世裕減等。李承云減等。先奉等,仍界山,減等。李己云,減等。金山日等,仍。金龍鶴,減等。吳信彦等,仍。權水永,減等。孫興良等,仍。李權,減等。李復良等,仍。上曰,宗簿提調,近來無以宗室差下之規耶?始壽曰,臣欲以宗班差除之意仰達,而未及矣。方有釐正事,必以宗班爲之後,似可着實,而權大運以爲,法文,若非大君,則不可爲之云。其後聞之,則秩高宗室,有差下之規云矣。上曰,唯。右副承旨安如石所啓,莫重御覽文書中,罪人一名,全然落漏,雖是窘急之致,難免不察之失,請刑曹當該堂上·郞廳推考。上曰,依爲之。禮曹判書所啓,寧陵隱溝垓子,崇陵隱溝改築之役,經更審水道爲之事,曾已定奪,而今夏不雨,更視來頭,當爲擧行,貞陵脈頭內白虎外補土,及昌陵丁字閣·齋室重建之役,待明秋爲之事,上年亦爲定奪,今當擧行矣。左議政閔熙曰,兩陵役軍,俱極浩大,連値凶歉,未克擧行,而旣今年事,又將失稔,姑視來歲爲之,似當矣。上曰,待明秋擧行,可也。疏決時,閔熙所啓,全州判官沈柟,因宣惠廳啓目,有先罷後推之命矣。以大同事目言之,則船運後,則固宜後黜,而今年則異於常年,船隻盡往嶺南,餘存者少,而且自賑恤廳,行關湖西,使之先運本廳之穀,故大同米,則未免爲後巡載送,其間事勢,容有可恕,況全州,物衆地大,素稱難治,雖秩高府尹,猶難彈壓,而今聞沈柟,甚有治聲,因此罷歸,實爲可惜,故敢此仰達矣。上曰,勿爲罷職,只推考,可也。又所啓,頃日登對時,因戶曹判書睦來善陳達,有前忠淸監司慶㝡先罷後推之命矣。臣於伊日,欲陳罷職太過之意,而賞罰之事,自下有不敢輕議,故泯默而退矣,更思之,該廳稟處之事,雖以該曹稟處,誤啓聞,此不過文書間不察,而以此罷職,似爲過重,故敢達矣。始壽曰,睦來善所達之言,臣未之聞,而該廳·該曹之不能致察,元非大段,自前如此差誤之事,通於承旨,而改書判付,尋常有之,至於罷推,實涉過重矣。上曰,此不過文書不察之致,勿爲罷職,只推考,可也。擧行條疏決時,來善曰,昨暮拿囚罪人朴世寶,以祭監監察,見不謹齋沐之事,不爲呈課事也。上曰,此則不復待其原情矣。上曰,門黜罪人文案讀之。來善讀崔錫鼎罪案,上曰,仍。來善曰,臣極知猥越,而敢陳所懷矣。李浡罪狀,少無冤抑之事,而以年少妄作之失,累經大赦,尙配邊地,殊甚矜惻。缺上曰,雖父子間訟冤之事,若非則半行缺惜之。年少妄作,罰已懲矣,半行缺兄之失職也,或慮其兄之被罪,而爲此妄作之擧。數字缺前日許多罪人,竝爲仍之,而浡獨移配,故臣以事體不然之意,上疏以達矣。其後,旣已經赦,今日又當疏決,特用寬典,似當矣。始壽曰,臣待罪金吾時,因道臣置諸放秩,以放送回啓,而其時聖敎非之,臣至今惶悚,不敢有所仰達,而第浡與東龍,罪名無異,此若蒙放,則東龍不可仍矣。來善曰,與東龍小異,特用寬典,以開自新之路,可矣。上無發落。夏鎭曰,旣已改過,則何必仍置?但惟泰,不徒誤禮而已,此外素行,實多不美,而此則不須論矣。禹錫曰,古人之得其情,則哀矜而勿喜,國家用罰,非必深惡而永絶之也。使之缺所見,與前有異之說,臣亦聞之二行缺則特爲放釋,未爲不可。半行缺宗道曰,不但減等,全釋爲當。禹錫曰,旣已改缺則全釋爲快矣。李有湸,上曰,此今番事乎?黯曰,此非擧論者矣,始壽曰,干係逆獄,豈敢輕論,而此人則無知情之事矣。然旣是逆賊之姪,而被罪屬耳矣。來善曰,頃因本曹草記,許判府事處,有俸更送之敎矣。卽見漣川狀報,則以爲方在惶恐中,不敢受之云矣。上曰,更爲輸送。二行缺張之漸,略有所陳白,而竄逐之命,出於意外四字缺亦陳其過中之意矣。槪務爲矯激之論,不過浮薄之習,古人以不用浮薄人爲言,而未聞以此置之重罪矣。始壽曰,左相旣盡仰達,而其中李沃事,外議皆以爲過矣。告廟之論,沃實主張,而卽今則無世臺主論之事。身無所犯,而放還纔過八九日,遽爾更配,以此人多稱冤矣。上曰,人之意見,各自不同,渠敢以議論之異,目爲君子·小人,使朝廷潰裂,近日災異,必由於此輩偏黨之習,其可放釋此輩,而冀其減消之理乎?始壽曰,臣等非謂此輩全無罪也。大載之處置兪夏謙也,以前避之失,爲處置措語而落之,臺閣處置,豈有引用前避之事乎?此甚怪僻,而但罪目不明,遽爾流竄,似爲過重。且其時承旨,不以榻前說話,作爲罪目,而只以若干措語,捧其傳旨,故罪名極爲矇矓,外議皆以爲補外則當然,而遠竄則太過云矣。上曰,朝廷必須寅協,可致和氣,而此輩務主乖張,以召今日之災,若容貸此人,則必無懲戢者矣。始壽曰,朝廷論議之乖張,泛然論之,則似若無損於國家,而此習漸長,則其害不少。甚至於雖有善人,而不能見用,故自古人君之必惡偏黨者,此也。然以其峻激之失,遽施竄逐之罰,似或過重,而至於李沃,則元無近日干預之事,而獲此重罪,豈不冤抑乎哉?上曰,今日乖張之習,槪漸於沃矣。如石曰,臣於前日,猥陳所懷矣。雖有峻激之習,以此置之遠竄之律,旣云過矣,而況其罪名未著,論以重律,尤不當矣。上曰,罪名則未著,而不可不防微杜漸矣。宗道曰,臣意則必夏,雖是病狂之人,使其妻,不勝其苦,終至於自縊,則常時必夏之事,推此可知。必夏,必重刑,以懲三字缺。始壽曰,如此疑獄,則今日疏決二行缺末從一主,上曰,仍。缺此疏決之擧,必示曠蕩之典,重罪減等外,如直配缺,則皆欲放釋,未知何如?熙曰,徒配之類則直放,似當矣。始壽曰,遭此振古所無之旱,特用曠蕩之典,其在聖上憂災恤囚之道,似乎得矣。燼餘
上在昌慶宮。停常參·經筵。
謝恩,持平金鐫相,孝陵參奉羅斗章。
具崟,以都摠府言啓曰,今日入直軍士,中日習射,請出標信。傳曰,知道。
傳于鄭維岳曰,宗簿都提調一員,以位高宗室差出。
有政。
吏批,判書李元禎進,參判吳挺昌呈辭受由,參議權愈病,都承旨鄭維岳進。
兵批,行判書金錫胄呈辭受由,參判崔文湜在外,參議鄭重徽進,參知閔就道病,左副承旨李聃命進。
吏批,以洪柱國爲安岳縣監,南斗臨爲孟山縣監,睦林儒爲副應敎,韓斗相爲漢城判官,安㙫爲司畜別提,權頔爲長陵參奉,元撤爲奉常副正,李猶龍爲兵曹正郞,柳松齊爲禮賓正,李稷單付學諭,任世憲單付兼養賢庫奉事,韓瑄單付分差南學敎授,尹攀·辛必馨單付分差西學敎授,睦天成·崔援·洪有龜·金鐫相·李壽徵·沈濡·安圭單付兼春秋,吳始復爲宗簿提調,李煦爲司諫,崇善君澂爲宗簿都提調。
兵批,以閔汝鍊爲副司勇。
吏批啓曰,謝恩使書狀官,李華鎭當爲兼帶,而與本曹正郞睦天成,有婚家相避,兼帶下批,有所拘礙,何以爲之?敢稟。傳曰,特爲下批,可也。
禹昌績啓曰,幼學李后平者,來呈上疏,而適以國忌及祈雨祭齋戒,不得捧入矣,今以壅蔽等語,侵攻本院。其疏語雖無倫,旣被壅蔽之斥,不得不捧入之意,敢啓。傳曰,知道。
以備忘記,傳于李聃命曰,今觀李后平疏辭,滿紙張皇,極其凶慘,而原其主意,則專在於陵轢大臣,而爲大載等左袒者也。近來朝廷大潰,論議携貳,惟彼媢嫉之輩,必欲構陷不測之地,其習可惡,故略施竄逐之罰矣。今者后平,肆然投疏,略無顧忌,眩亂國政之狀,誠極痛駭。如此聽人指嗾,挺身護黨之徒,若不繩以重律,則將至於國不爲國,卽爲拿鞫,當日內捧招以啓。
以司謁,口傳下敎曰,李后平拿鞫傳旨,速爲捧入。
政院,口傳啓曰,臣等方爲覆逆,故未卽捧入矣。
以司謁下敎曰,傳旨速爲捧入。
政院,口傳啓曰,又爲覆逆,故未卽捧入矣。
政院啓曰,卽伏見備忘記,有陳疏人李后平卽爲拿鞫之命。臣等固知后平疏語,極其悖乖無倫,宜聖上之深惡痛斥,而第念言雖無狀,以儒生爲名,則遽下廷府,且施榜掠,實涉過重,且關後弊,請加三思,改下成命幸甚。臣等職忝出納之班,區區所懷,不敢不達。答曰,輕蔑國法,陵轢大臣之罪,論以王章,小無可惜,而如是覆逆,殊甚駭然也,勿煩。又啓曰,臣等竊以區區之懷,不敢有隱於仁覆之聽,有所仰達矣。卽者伏承批旨,以如是覆逆,殊甚駭然爲敎,臣等誠不勝惶恐之至。第伏念聖上卽祚以來,以儒爲名而陳疏者,朴瀗及柳弼明,一則語犯慈聖,一則以宗統有歸爲言,故有拿鞫之命,而至於鄭祥龍·尹櫶·尹櫶卿之詬辱滿朝,語極兇慘者,只施投畀之典,未嘗遽施以刑訊。臣等雖無狀,亦豈爲一悖乖無倫之后平,而有所游辭也哉?其言雖極無倫,侵辱大臣,比之瀗·弼明之所坐,則有間,施以他罰,亦豈無可懲之道,而今乃榜掠而鞫之,則不亦過重乎?臣等所慮,只恐聖上擧措之過當,而或有關於後弊,敢用更罄愚見,再瀆宸聽,伏乞聖明,平心徐究,改下成命,不勝幸甚。傳曰,后平之不有國法,肆然投疏,誠甚痛駭,故欲爲拿鞫究問矣,爾等之言如此,極邊遠竄。
以司謁,下敎曰,李后平定配單子,斯速捧入。
傳于李聃命曰,昨日疏決時徒配之類,竝放送,偸斫生松之類,竝減等,劫奸設計者及啓覆減死之類,竝仍配矣,更考文案,或罪重而獨爲蒙放,或罪同而獨未蒙宥,減等者有之,故竝改下矣,政院知悉擧行。
具崟,以戶曹言啓曰,領議政許積,今秋等祿俸,依榻前定奪,令倉官更爲輸送,則以爲本職旣已遞改,領中樞祿俸,則判中樞鄭知和,科日內已受,領中樞祿俸疊受,亦涉無名,不受云。科時職領議政祿俸,更令倉官輸送之意,敢啓。傳曰,知道。
李聃命啓曰,卽見全羅監司柳命賢狀啓,則乃全州判官沈柟之代,極擇差出事也。沈柟,旣已仍任,此狀啓,還爲下送之意,敢啓。傳曰,知道。
大司憲吳始復,大司諫柳命天,持平申㶅,正言李增合啓曰,請巨濟圍籬安置罪人宋時烈,按律處斷。答曰,勿爲煩論。
大事憲吳始復,持平申㶅啓曰,請漢城府右尹李鏶改正。措辭竝見上答曰,勿庸瀆擾。
大司諫柳命天,正言李增啓曰,請還收陽原君煥等加資之命,請金浦郡崔有泰遞差。措辭竝見上答曰,毋庸堅執。
右議政閔熙箚子。大槪,曾所兼帶諸司提調,令該曹照例處置事。入啓。答曰,省箚具悉卿懇。掌樂院,非單提調衙門,則大臣之仍帶,曾有前例,卿其安心勿辭。宗簿提調,當令該曹稟處焉。
吏曹參判吳挺昌再度呈辭。加給由。
前左參贊尹鑴辭職上疏。入啓。答曰,省疏具悉卿懇。已悉予意於前疏之批,復何多誥?安心更勿爲辭,速出行公。
刑曹啓曰,命下矣。招致司憲府書吏孫孝誠,宗廟署守僕朴世亮等,推問捧招,則飮南草者,錦山監善胤,北部主簿朴夢錫,軍器參奉邊海一,繕工監役李箕錫,武兼丁熙燾也。丁熙燾至曰,此祭異於祈雨祭,何必禁止云云。不沐浴者,帶恩監昌胤,昌原副令純聖,烏川監炯深,錦山監善胤,平城監孝憲,北部注簿朴夢錫,軍器參奉邊海逸,內贍直長徐成益,假引儀李深,引儀趙由亨·辛希遠,掌樂主簿丁時述云云。又以此時南草,人皆飮之,許多執事之不爲沐浴者,必不止此,而傳旨嚴問,不可隱諱之意,作爲問目,更爲推問,則招內孫孝誠,則常時飮南草者雖多,但以其時目見者指告,而目所不見,則不敢以臆度現告云云,朴世亮,則渠以沐浴次知,浴水進排時,浴與不浴之官,一一打點於擧案中,故歷歷詳知,以上現告外,更無落漏者。孫孝誠等所供如此,令政院稟處,何如?傳曰,允。
禮曹啓曰,六次祈雨祭之後,雨意漠然,不可無更爲祈禱之擧。風雲·雷雨·山川·雩社,遣重臣,三角山·木覓山·漢江,遣近侍,不卜日,來十七日設行,何如?啓依所啓施行。
禮曹參判臣李元祿疏曰,伏以臣之庸陋無似,最居人下,濫叨方岳之委寄,不能繩墨以自飭,事有出於襲謬,而不思所以禁革,竟以此受侮於下官,得罪於明時。凡前後爲藩臬者何限,而從古以來,未有如臣之所遭,其羞朝廷而辱身名者,爲如何哉,而不料恩宥太遽,敍命特下,不終日而有春官亞卿之命,臣御恩撫躬,疑若夢寐,不知所以得此於聖明也。其在分義,惟當感激奔走之不暇,而顧臣以罪戾之蹤,有不可晏然承命者,正宜歸農食力,斂身偸安,守素履於殘齡,逭吏議於公朝,剪拂滓濊之身,復汚肅穆之列,不幾於虧王法而損國體乎?玆將崩迫之懇,仰塵仁覆之聽,伏乞聖慈,俯賜諒察,亟許遞免,以安私分,不勝幸甚。臣無任戰灼祈懇之至,謹昧死以聞。答曰,省疏具悉。旣往之事,今不必爲嫌,卿其勿辭,從速察職。
幼學李后平疏曰,伏以臣,竊惟國家之存亡,惟決於人君賞罰之明不明,用舍之愼不愼如何耳,可不審哉?今夫宋時烈之業已委質,迎勅不扈,寧陵有變,誣以無故,身在田野,權傾人主,此三事,時烈固死有餘罪。若以此名言誅之,則時烈何敢自解,而稱之後世,亦有辭矣。若稱之以貶薄孝廟,則禮制是非,臣縱不敢知,然惟是時烈,至於孝廟,受恩至厚,揆以常情,斷無是理,稱之以貶薄,已非其本情。今又以有湞,引時烈之言爲口實,故物議遂以時烈爲逆魁,然時烈亦未曾顯有與有湞通謀刑跡,與其勒加以逆名,寧不與送獄鉤問,得其實狀而處斷之爲正大也?凡人雖有罪,若不明正其罪,則人不服,是以,程子曰,劉焉父子,據守一隅,漢室顚覆,而熟視不救。若以此聲言誅之,則夫誰曰不可,而先主乃潛行劫奪,是未免不正之歸。今我朝家論時烈之罪也,不擧時烈本有之三罪,而反爲此情外之言,使渠不服罪,臣實未曉也。焜·煌,名登凶書,而殿下曲施寬典,罪止流竄,且得與毋俱往缺數行焜·煌,若爲風露所傷,憂愁所攻而致殞,則尺布斗粟之謠,恐復起於今日也,願殿下思之。李尙眞·南九萬·閔鼎重·閔維重·李䎘·李翊·洪處亮·李端夏等八人,雖有妄推時烈,背公護黨之罪,而然其才識措執,實有可稱者。昔管仲有輔子糾射桓公之罪,而桓公猶用之,卒覇諸侯。臣願殿下,於此八人,雖治其罪,勿竝其所長而棄之。當此叔世,如許人才,亦自難得也。領議政臣許積,本來挑撻,不齒士流,當官所務,亦知刀筆,雖其聰明剛決,實有遠過於人者,而然於大體,全所昧昧,若任以治事之職,豈非能臣,而若使之居廟堂之上,贊元經體,則誠不能也。孔子賞稱祝鮀之善治宗廟,而又斥其侫,然則積之不勝其任,亦由於朝家之用,不當其才也。今者判府事臣許穆箚,擧積六件事,其一,山城誤築也,其二,誤禮不卽告廟也,其三,交通宦寺也,其四,曲護子罪也,其五,締結戚里也,其六,凶書不卽啓達也。山城誤築·誤禮不卽告廟·交通宦寺三事,臣雖未諳曲折之如何,而有懷必達,誠不可摧折,以塞來言之路。至於曲護子罪之事,臣亦未能目見,而非但國言藉甚,且以衆人所共知者言之,積緣挑撻,不矜名檢,惑於妖妾,使妾持家,薄其正妻,棄置別所,敎其妾子,又無法度,恃勢犯分,全無顧忌,詩云刑于寡妻,至于兄弟,以御于家邦,傳曰,其父好劫,其子殺人,積之家政紊亂如此,擧一反三,許堅之歐打淸風側室,似非虛語也。締結戚里·凶書不卽啓達二事,臣請據實歷言也,臣嘗聞諸古老,粤我世宗大王遺敎曰,宗室·儀賓·國舅,不得干與朝政,亦不得與外人交通,凡係强近戚里者,雖通仕籍,勿許淸要職,永以爲金石之典。我世祖大王,遠嫌防微之意,至深切矣。是以,後世禁防漸弛,間或有戚里爲淸要職者,而物議皆非之。今積之薦引光城,爲摠戎使,薦引金益勳,爲廣州府尹·忠淸兵使·御營大將,薦引金錫胄,爲兵曹判書。御營大將,使戚里,不惟得豫朝政,至於掌兵權,而形勢太盛,良非世祖本意缺數行大臣以下生殺·禍福,皆在積之手矣。自專如是,金富軾矯殺鄭知常之事,安保其終無也?積於是乎擅輒之罪,不得以辭矣,人臣此漸,誠不可長也。積居家則不能敎子,而至於歐打國王外祖之側室,而莫知其惡,迎合而至於締結戚里,破祖宗舊章,而使戚里,掌兵權擅輒,而至於凶書不卽啓達,而擅弄威福如此,尙可以長百僚而服一國哉?折足覆餗之患,不日將至,此是實狀直言,穆言,誠是無可疑者也。乃若許穆,則養高林泉,白首窮經,當初殿下聘召之禮,實無異湯至於伊尹,高宗之於傅說。穆,於是,感不世之知遇,常思有以報效,有懷未嘗不達。今者九十殘年,朝夕垂盡,無他子孫親戚顯揚者,兀然蹤跡,孤危莫甚。積則上眷旣隆,黨與衆盛,氣炎燻灼,人皆瑟縮,而穆乃能不畏强禦,據實直斥,其爲忘身殉國之丹衷,炳如日星,而殿下不悟,反加詰責,聲氣太厲,至指爲失實,但喜積之適意順旨,而反以爲竭忠盡誠,禮待有加,眷積召之,如恐於不及,麾穆而去之,如恐其或遲,右積者寵之褒〈之〉,右穆者疾之斥之。左議政閔熙,乃積死交,閔家子弟,自黯以下,事積如父兄,左相兄弟之歷數許穆相親者而毁斥,意實在護私黨,而殿下不悟而信聽之。是以,今日廷臣,放肆無忌憚,欺弄殿下,有若嬰兒,甚矣,殿下之易欺而難曉也。然殿下尙忌穆名高年老,未忍直施罰於其身,則乃以權大載等四人,常時與穆相從之故,大載等,未曾有公言顯出之事狀,而公然以爲指囑而竄逐之,此眞所謂怒甲移乙也。罪實無名,人皆不服,良非王者蕩蕩平平,罰當其罪之正道也。亦豈是用賢有終,能承權輿之禮意也哉?且雖指囑,惟看其言之是非而已,何可遽罪之哉?士論者,國家之元氣也。館學儒生李澤等,瀝血陳懇,力辨邪正,直氣噴薄,節義可尙,而殿下摧折之太過,臣恐祖宗三百年培養元氣,自此索然矣。且穆·積兩人,人品高下,固在不言,而積年雖差減於穆十餘年,而積亦衰耄,年恰七十,已到致仕之時矣。穆之精神思慮,非復昔日,則積之精神思慮,亦豈全然無減於少時乎?尹鑴,於穆則以爲精神思慮,非復昔日,而卒有此不擇之言,於積則不言老,而請聖上優禮召還缺數行嗟呼,賞罰用舍,人主之大權,一國之趨舍,盡係於是,國家存亡,惟決於人君賞罰之明不明,用舍之愼不愼如何,而今日朝著之上,凡人之稍有廉隅者,皆被斥逐,正人盡去,國爲空虛,殿下但取其諛侫承順者,而列於左右,此輩苟圖一時富貴,全不念國家利害,殿下,耳中不聞正言,目前不見正人,譬如坐於房中,四面皆壁,雖欲開明,不可得也。伊訓曰,敢有遠耆德比頑童,是爲亂風,國必亡。殿下之遠耆德比頑童,至此而極矣。用舍旣如此之不愼,賞罰不明,宜乎無足怪者。此是國家存亡治亂之一大機會也。此所以臣雖在韋布,而不能恝然愍默者也。殿下若能聽臣則存,不能則亡,惟殿下察之警之。且臣伏覩殿下卽祚之初,年未成童,聰明首出,厲精圖治,凡干發號施令者,率皆出人意表,人皆想望太平,及至今日,殿下之賞罰用舍,多有顚倒未審者,前後所爲,若出兩手,一國臣民,擧失所望。今玆數事,尤令人駭愕,人心所背,天命從之。亦願殿下,深爲宗社·生靈,長慮却顧,復修初服,克終令譽焉。且臣竊念,白日本無不照,有時昏昏者,以其浮雲隔之也,人主本無不明,有時眩亂者,以其小人間之也。人主若不爲小人所間,必能察見是非,寧有亡國之理?而惟其小人間之,故聰明壅蔽,不能察見是非,而遂至于亡國,是以明君,必先去小人之爲間。今臣値國家危急存亡之秋,極言朝廷賞罰用舍之失其道,陳疏,來呈政院,而政院公然麾却,是欲壅蔽聰明,使殿下不能察見是非,而恣其所欲也,雖林甫仗馬之喩,蔑以加矣。國家之亡,非朝伊夕,惟殿下,亟斥此壅蔽之輩,使氛翳永絶,而太陽復舊明於中天,宗社幸甚,臣民幸甚。臣無任痛惋抑塞之至,謹昧死以聞。
具釜,以刑曹言啓曰,因政院啓辭,招致司憲府書吏孫孝誠,宗廟署守僕朴世亮等,推問捧招,則飮南草者,錦山監善胤,北部主簿朴夢錫,軍器參奉邊海逸,繕工監役李箕錫,武兼丁熙燾也。丁熙燾則至曰此祭,異於祈雨,何必禁止云云。不沐浴者,帶恩監昌胤,昌原副令純聖,烏川監烱深,錦山監善胤,平城監李憲,二行缺可隱諱之意,作爲問目,更爲缺南草者雖多,但以其時目見者指告,而目所不見,則不缺慶現告云云。朴世亮,則渠以沐浴次知,浴水進排時,浴與不浴之官,一一打點於擧案中,故歷歷詳知,以上現告外,更無落漏者云。孫孝武等所供如此,令政院稟處,何如?傳曰,允。燼餘
上在昌慶宮。停常參·經筵。
夜五更,月暈。
下直,交河縣監李喜澤,衿川縣監蔡聖後。
禹昌績,以弘文館言啓曰,本館下番修撰姜世龜,以公都會試官,今日晝仕出去之意,敢啓。傳曰,知道。
注書李著晩呈辭,代以許墀爲假注書。
李聃命,以備邊司郞廳,以左議政意啓曰,近來本司堂上無故行公者數少,已多苟簡。行副護軍吳挺緯,以賑恤廳鑄錢句管堂上,久不仕進,事多積滯,牌招察任,何如?傳曰,允。
禹昌績,以工曹言啓曰,今春夏等褒貶,緣臣赫然未及出仕,限內不得磨勘矣,今始等第以入,而其中屬司掌苑署,因本署提調有故,未得一時磨勘之意,敢啓。傳曰,知道。
安如石,以兵曹言啓曰,當日典籍閔鍍稱名人,自丹鳳門入來,差備門外擊錚,極爲駭愕,令攸司囚禁治罪。同門守門將姜以望,常時不能禁斷雜人,以致闌入,亦爲非矣,推考,何如?傳曰,允。
具崟,以禮曹言啓曰,明安公主駙馬揀擇,京外所捧單子,幾盡入啓,初揀擇吉日,以何間推擇乎?曾前有不用單子還給之例,今番則亦何以爲之乎?竝此仰稟。傳曰,開月初旬間,擇日以啓,而曾前入參者及拔去之類,竝還出給。
安如石,以司僕寺官員,以提調意啓曰,濟州先運歲貢馬二百疋內,一匹,到禮山病留,一百九十九匹,來到本寺,禾毛色,別單開錄以入之意,敢啓。傳曰,知道。
又以兵曹言啓曰,來十七日七次祈雨祭軍,及方物封裹時架子軍,竝二百十八名,今當前期定送,而各方處派定中抽出者,僅得一百十一名,此外不足一百七名,更無推移辦得之路,不得已給價坊民調用之意,敢啓。傳曰,知道。
傳于安如石曰,朝者后平之配所,以海南書入,故攷見考事撮要,則乃十一日程也,非極邊也。以北道邊地,改付標以入事,分付該曹。
大司憲吳始復,大司諫柳命天,持平申㶅·金儁相,正言李增合啓曰,請巨濟圍籬安置罪人宋時烈,按律處斷。措辭見上答曰,毋庸堅執。
大司憲吳始復,持平申㶅·金儁相啓曰,請漢城府右尹李鏶改正。措辭見上答曰,勿煩。
大司諫柳命天,正言李增啓曰,請還收陽原君煥等加資之命。措辭見上請金浦郡守崔有泰遞差。措辭見上新除授司諫李煦,時在江原道春川地,請斯速乘馹上來事,下諭。答曰,不允。下諭事,依啓。
禁府啓曰,前統制使李仁復原情云云,刑推,何如?除刑推照律。
又啓曰,奉陽府使愼景尹原情云云,刑推,何如?姑停刑推,議處。
禁府,昌胤·善胤·純聖·炯深·孝憲·朴夢錫·邊海逸·徐成益·李源·趙由亨·辛希遠·丁時述·李箕錫·丁熙燾拿囚。啓。
禁府,姜碩老,碧蹄驛徒三年定配。啓。
領府事許積箚子。大槪,請罷臣職,以謝人言事。入啓。答曰,省箚具悉卿懇。后平之怪妄奸細,業已想知矣,到今聽人指嗾,構誣傾陷之狀,誠極痛駭。所當下吏究問,而特用寬典,姑施薄罰,有何容恕之理乎?卿其安心勿辭,速出行公,以副予望。仍傳曰,遣史官傳諭。
兼漢城府判尹李正英疏曰,伏以臣,以差祭諸執事不謹齋沐之事,陳達於辭疏中,致有嚴敎,有摘發科罪之擧矣。今見政院啓辭,則以臣不卽直啓,爲非,臣不勝瞿然之至。兒房啓辭之例,非不知之,而臣以老病,盡死力僅僅成禮而出,非但更無餘力,可詣政院,意以爲旣有監察,自當呈課,此則久而不聞,而適因辭職之疏,有所陳達矣。見此辭意,始覺臣旣有不善檢飭之失,且有不卽直啓之罪。臣於是,不勝惶恐戰慄。伏願聖明,下臣司敗,先治臣罪,仍鐫罷臣職名,不勝幸甚。臣無任惶悚伏地俟罪之至,謹昧死以聞。答曰,省疏具悉。身有疾病,不卽直啓,有何所嫌?卿其安心,勿待罪。燼餘朝報竝謄
兵曹判書金錫胄上疏曰,伏以自古人臣,處要地太久,則必招耐權之譏,任劇地太繁,則必致曠職之咎,蓋未有久而能保,繁而能理者也。今臣則受命本兵,已五載,倐經都目,已九次矣,其間用人官人,已不知爲幾許,雖甄以才力,課以久勤,老承傳循資格,其於調敍之時,蓋未敢或措私意於其間,而千百營求之輩,旣無以盡售其欲,則其或怨或怒,謫詈隨之者,固無足怪也。且臣所帶兵務之外,兼管猥多,雖於休沐在暇之日,文字之役,簿牒之事,接應酬對,實無晷刻之隙,弊精損神,日亦不足。姑以目前所急者言之,謝使之發,只隔數日,四度表箋,一時來勘,紛紜膠擾,俱未得點檢,如是而尙可望其能了公家之事耶?加以傷暑之餘,又傷風濕,頭䐉之痛,寒熱之症,挾痰復作,除非他費調理,恐不能以旬月得間也。伏願聖明,諒臣情勢,矜臣病狀,將臣本職中兵及兼帶文衡等任,亟先許遞,俾令公務無曠,私分得安,不勝幸甚。臣無任懇迫祈祝之至,謹昧死以聞。答曰,省疏具悉卿懇。卿其安心勿辭,宜速製進,俾無窘急之患。燼餘,朝報竝謄
吏曹判書李元禎,上言于主上殿下,伏以臣,猥將性魯才弱,無一長之身,忝叨望顯位隆,極一時之選,心骨俱悸,夢魂亦驚,聊瀉肺肝之懇,冀蒙日月之燭,而微誠未暴,嚴召半行缺臣聞君上之用才,如半行缺受任,如人之負物輕重,必須稱力,故甕深罍淺,莫通五字缺桶短,各異其擧,苟以鷦鷯之夾翼,欲其絶雲霓而翔天際,蝦蟆之善水,責其破驚浪而涉滄溟,則其有能至者哉?古人之論任人者,不曰其難其愼乎?材不可易知,故必曰其難,任不可以輕授,故必曰其愼,知難而難之,當愼而愼之,官無癏厥之憂,事有修擧之美者,皆銓曹之責也。六卿之分職,所以最重於銓曹,而長席之任,其選尤重,自非人望之攸屬,輿論之所歸,則百責皆曠,庶事俱墮,至如內積匪據之羞,外招負乘之譏,有不足言者矣。乃者都目纔過,職事稍歇,三度請急,竝受恩暇,一倍榮懼,宜卽造朝,而第於感激罔措之中,終有跼蹐難安之情,如右所陳者,不得不大聲疾呼於仁愛之聽。若夫干冒之嫌,煩瀆之誅,臣不敢避也。且臣頃日所帶國子同知之任,宜以儒雅係望,學識淹貫者處之,決非瞢陋膚淺所敢忝竊,揣分增懼,量才益愧。伏願殿下,特賜矜憐,亟收成命,將臣本職及成均兼任,竝許遞免,以重名器,公義私分,不勝俱幸。臣無任惶怖祈懇之至,謹昧死以聞。答曰,省疏具悉卿懇。卿才實合銓衡之任,卿其安心勿辭,速出行公,凡於擬望之際,務盡公道。
禮曹判書閔黯,上言于主上殿下,伏以古者爲治,六卿分職,綜庶務而佐國政,卽所謂尙書萬事之本者也。三代之懋德懋官,固不暇論,雖以近代言之,除非政事·文學,聲聞著稱,歷試皆裕,年德兩尊者,莫宜居之。今臣,以人則都無寸長,以齒則纔過四十,徒藉世閥,累塵淸班,偏蒙洪造,驟躋亞卿,而特以佐貳之官,事無自專,故濫竽竊祿,得至今日,不料聖明,不由銓擬,降發中旨,超越先進,加非次之榮,以萬萬不近似之任,歸萬萬無所取之人,始而聞之,五情震駭,終而思之,一身靡措。臣歷觀前代,草野之士,遭遇一時,其進也速,其退也猶或見容,至於世缺而居高位者,雖無大段,人已措二行缺可免,況以不肖之臣,擢置入座,半行缺必傾覆而後已也。臣身過福之災,雖不足恤,獨不念官非其人,用違其方,有以傷聖上則哲之明耶?日者,迫於奉使之音,未免出謝之行,憂惶戰灼,夙宵靡寧,復命之後,方欲哀籲,而伏見右贊成臣尹鑴辭疏,疏中力言中旨之非,而至曰啓倖門廣私逕。如鑴名德,猶以此爲言,在於臣身,當如何哉?因一微臣作粃政,爲聖世之累,貽淸朝之羞,臣雖萬殞,何足以贖其罪也?伏乞聖明,特加省察,將臣職命,先賜遞免,仍收新資,以重名器,以安私分,不勝幸甚。臣無任屛營祈懇之至,謹昧死以聞。答曰,省疏具悉卿懇。卿忠厚篤實,不效世俗深刻之態,予嘗嘉之。擢置正卿,意非偶然,安心勿辭,從速察職。
上在昌慶宮。停常參·經筵。
自辰時至申時,日暈。夜四更,月暈。五更,月暈。黑雲一道如氣,起自月傍,直指東方,長十餘丈,廣尺許,漸移北方,良久乃滅。
謝恩,副應敎睦林儒,西學敎授辛必馨·尹攀,護軍李觀徵·申晸·金宇亨·崔後鳳,兵曹正郞權恒,兼春秋洪有龜,兼掌令李華鎭。
備忘記,傳于具崟曰,史官三員待命,騎馬九匹立之。
具崟啓曰,卽伏見白岳山祈雨祭獻官都承旨鄭維岳啓辭,則白岳祝文頭辭,乃云負兒,而負兒則三角之一名云,其指稱於白岳,做錯甚矣。當該知製敎,請推考。祭文捧入時,臣亦不能致察,矇然入啓,不勝惶恐,敢啓。傳曰,知道。莫重祭文,全不留意,誤稱三角之舊號,致令改書,事甚驚駭。當該知製敎拿推。
具崟啓曰,以白岳山祈雨祭獻官啓辭,莫重祭文,擦改未安,卽爲改書受押宜矣事,命下矣。改書受押之後,只令忠贊衛賚往,事體未安,在前如此之時,則祭所廟司,或大祝進來賚往云,今亦依此,令祭所大祝,進來賚往事,卽爲分付之意,敢啓。傳曰,知道。
禁府照本,前統制使李仁夏矣,偏護罪魁,至於交通饋遺,而又以指麾譏察之意,馳啓探試之狀,罪名旣重,不可以削黜而止。私罪,從重決杖一百,徒三年,告身盡行追奪。啓。觀此所供,則與臺啓有異是置節哛,只奪告身。
刑曹,李后平,慶興府極邊遠竄。啓。
禁府,閔鍍拿囚。啓。
戶曹啓曰,領中樞府事許積,今秋等科時職祿俸,依傳敎,更令倉官輸送,則以爲旣遞本職,仍受祿捧,事涉未安,又爲不受云,何以爲之?敢稟。傳曰,祿俸輸送,在於未解職之前,則小無可辭之義,更令倉官輸送。
禁府啓目,錦山監善胤,北部主簿朴夢錫,軍器參奉邊海逸,繕工監役李箕錫,武兼丁熙燾,帶恩監昌胤,昌原副令純聖,烏雋川監炯深,平城監孝憲,內贍直長徐成益,假引儀李深,引儀趙由亨·辛希遠,掌樂主簿丁時述等,原情云云,承服不冬,善胤段,泛稱遲晩,竝只刑推,何如?啓。自明之言,雖不足取信,累日後現告之間,或不無虛實相雜之弊,丁時述乙良,放送,其餘,竝只節哛,決杖放送。
祈雨祭所等處,內摘奸。
北岳山祈雨祭獻官都承旨鄭維岳啓曰,臣受香祝,到祭所,按時塡祝之際,披見祝文,則祝文爲兩張,一則三角山祝,一則白岳山祝也。白岳之祝首句,有曰嶻嶭負兒,神京維宗。以輿地勝覽所記載言之,負兒,乃三角之一名,而非白岳之號也。今乃稱白岳,爲負兒,此係大段錯誤,旣知其錯誤,而仍以此祝行祭,名與實違,事有大未安者,而至於還奉祝函,豫闕釐正,勢旣急遽,且駭聽聞。若自祭所,擦去負兒二字,改之嶻嶭玆山,神京維宗云,則似或無妨,而莫重祭祝文字,不敢擅改,敢此惶恐,敢稟。答曰,莫重祭文,擦改未安,卽爲改書受押,宜矣。
當該知製敎李寅賓〈?〉。
禁府,李寅賓拿囚。啓。燼餘朝報竝謄
傳于安如石曰,昨日入參之類拔去時,落漏者一人,亦爲還出給。姜植子兄弟中,宗胤則曾已入參,今番揀擇時,勿爲入參事。分付。
上在昌慶宮。停常參·經筵。
自昧爽至辰時,有霧氣。午時未時,日暈。
下直,坡知僉使金景瑞。
謝恩,司宰奉事柳緯春。
禹昌積啓曰,小臣方物封裹進去,下直。傳曰,知道。
李聃命,以都摠府言啓曰,今日入直軍士,中日習射,請出標信。傳曰,知道。
以備忘記,傳于李聃命曰,今下弓矢,坡知僉使金景瑞處給送。
李聃命,以司僕寺官員,以提調意啓曰,濟州後運年例進上馬八匹,三名日進上馬六十匹,凶咎·駑駘竝八十七匹,合一百五十五匹內,一匹到玉果故失,五匹中路病留,其餘一百四十九匹,來到本寺,禾毛色,別單開錄以入之意,敢啓。傳曰,知道。
安如石,以兵曹言啓曰,新除授仁遮外萬戶金由渭呈狀內,老母年今八十,朝夕難保,人子情理,不忍遠離,依法處置云。仁遮外萬戶金由渭,依近例,改差,何如?傳曰,允。
安如石,以兵曹言啓曰,當日哨軍金仁生稱名人,自曜金門入來,差備門外擊錚,極爲駭愕,令攸司,囚禁治罪,同門守門將張錫韓,常時不能禁斷雜人,以致闌入,亦爲非矣,推考,何如?傳曰,允。
禹昌績,以禮曹言啓曰,明安公主駙馬,初揀擇吉日,令日官推擇,則來八月十一日初吉云。以此日,知委擧行,而曾前揀擇時入參者單子,旣有還給之命,今番揀擇時,竝使之勿入乎?敢此仰稟。傳曰,依啓。還給之類,勿爲入參,可也。
正言李增啓曰,臣等再昨詣臺也,合啓之草,誤以前書,傳於政院,政院退却不捧,使之改書以送。臣以新進之人,未諳臺體,終未免做錯,而不能晏然,長單請急矣。今聞物議,以臣不卽引避爲非,臣之前後昏謬之失,著矣,何敢抗顔臺席者?請命遞斥臣職。答曰,勿辭。退待物論。
領中樞府事許積箚曰,伏以,臣之冒恥入城,一覲天顔,誠出於不得已,疾病顚仆,有不暇顧,而至於供仕,其勢末由矣。無事食祿,古人所戒,則西樞常俸,亦固有不敢受之義。況以西樞,而受議政之俸,揆以義理,萬萬無此。聖敎雖謹,決不可冒受。伏乞聖明,俯賜鑑諒,亟收祿俸輸送之命,以安微分,不勝幸甚。取進止。答曰,省箚具悉卿懇。今玆祿俸,在前未解職之前,而卿之固辭如此,無乃太過乎?卿其安心領受焉。仍傳曰,追史官傳諭。
吏曹參判吳挺昌三度呈辭。入啓。遞差。
大司成李夏鎭再度呈辭。入啓。遞差。
禮曹判書閔黯辭職上疏。入啓。答曰,省疏具悉。后平陷害之言,未滿一哂,卿其安心勿辭,從速察職。
持平金儁相初度呈辭。入啓。給由。
兵曹判書金錫胄疏曰,乞遞本兼兵任,以謝人言事。答曰,省疏具悉卿懇。后平陷害之言,不足掛齒,卿其勿辭,速出行公。
府啓,請漢城府右尹李鏶改正。措辭見上答曰,毋庸瀆擾。
忠淸監司書目,延豐呈,以掌令南垕病重,上去不得事。啓遞差。
禮曹啓曰,七次祈雨祭後,猶未得雨,極爲渴悶,不可不虔誠更禱。社稷·宗廟·北部,遣重臣,不卜日,來二十日設行事,知委擧行,何如?啓依所啓施行。燼餘朝報竝謄
禮曹判書閔黯疏曰,伏以,臣伏見儒生李后平疏本,專攻大臣,仍擧臣名而詆辱之,臣不勝駭然之至。臣非不知緘口度日之爲無咎,而旣有所欲言者,不得不盡於君父之前,此則臣之罪也。后平,固是病風之人,其言都無倫理,聖鑑洞燭,已施流竄之典,臣何用自辨?然后平,以儒爲名,陳章持臣,臣亦不可晏然。伏乞聖明,亟遞臣職名,以謝人言,不勝幸甚。答曰,省疏具悉。后平陷害之言,未滿一哂,卿其安心勿辭,從速察職。
上在昌慶宮。停常參·經筵。
下直,昌城府使尹就商,全羅右水虞候金重鳴,潼關僉使張起文,櫟山萬戶韓廷輔,丑山萬戶宋廷軾,洪原等敎養官張振文。
謝恩,南學敎授韓瑄。
以備忘記,傳于李聃命曰,今下弓矢,昌城府使尹就商,潼關僉使張起文,櫟木萬戶韓廷輔處給送。
具崟啓曰,以禁府李寅賓照律公事,傳曰,李寅賓所犯,雖曰無情,係是祀典,則杖一百收贖之律,無乃太輕乎?政院察啓事,命下矣。莫重祭文,不爲致察,誤稱山名,制書有違,似是當律,而照以公罪,果爲輕歇。臣不敢致察,矇然捧入,不勝惶恐。此公事還出給,使之改入,何如?傳曰,允。
備忘記,頃日登對時,承旨李聃命,阿諛宇遠,敢以無偏無黨等語,偃然陳達於榻前,其誰欺?欺天乎?殊甚可駭,罷職。
備忘記,噫,昔日背公死黨之習,尋常痛惡矣,今觀洪宇遠之疏辭,不覺心寒而骨冷也。宇遠,以白首之年,受國厚恩,爵至崇秩,所當盡心竭忠,圖報萬一之不暇,而不此之爲,初因奸回沃·浡之事,分作二黨,異己者目之爲邪,附己者贊之爲賢,務樹黨與,不顧國事,乃以一時纖芥之忿,眩亂是非,置國家於亂亡之域,專爲大載等報復之地。由此觀之,則賢邪之分,果在於何人乎?今若諉以重臣,置而不罪,則黨論之害,將至於國不爲國而後已,前判書洪宇遠,削奪官爵。
政院啓曰,臣等伏見備忘記,有前判書洪宇遠削奪官爵,承旨李聃命罷職之命,臣等不勝驚惑之至。宇遠,耆年重臣,因其辭疏,槪陳所懷,言雖不裁,心豈有他?削奪之命,遽下意外,其在待重臣之道,無已太薄乎?已於李聃命,身居邇列,得聞宇遠之退歸,其在體例,不得不陳達,故適因登對,敢陳其欲留之意,而且擧宇遠前後注擬差誤之失,則夫豈有一毫阿諛宇遠,欺罔天聽之理乎?今此聖敎,殊非其情矣。伏乞聖明,平心舒究,還收成命,千萬幸甚。臣等待罪出納之地,目見聖上過中之擧,區區所懷,敢此仰達。答曰,宇遠以耆老之臣,罔念寅協,務植私黨,使朝著分崩,置國事於度外,罪不止於削奪,而特以重臣之故,今姑末減矣。至於李聃命,職在喉司,不念事君以實之義,敢以無護黨之意,纔以陳達,而宇遠之疏,乃至於斯,此非欺誣而何?爾等勿爲煩瀆。
政院再啓曰,臣等待罪近密,區區所懷,惶恐敢達矣。伏見答批,丁寧曉喩,不啻若耳提面命,臣等捧讀感隕之餘,抑恐聖明猶有所未盡洞燭也。臣等非以宇遠之疏辭爲得中,而平日禮待耆老之臣,以言獲罪,殊非大聖人包容之道,至於李聃命之所達,不過欲留宇遠之行,略陳宇遠之論議除拜之際,雖未免差誤,其心不專爲云爾,則實非阿諛宇遠,欺誣天聰之意,而乃以不念事君以實之義,爲其罪案,至於特罷,臣竊恐日月之明,猶未能下燭其本情也。聃命之實無欺誣之狀,臣等之所共知,故不避煩瀆之誅,更附無隱之義,惶恐,敢啓。答曰,再爲啓辭,煩瀆矣。
具崟啓,兩司城上所,來詣請對矣。傳曰,引見。
鄭樸,以戶曹言啓曰,領中樞府事許積,箚批已下,故今秋等祿俸,令倉官更爲輸送,則又將陳箚云,而不爲領受,何以爲之?敢稟。傳曰,更令倉官輸送。
大司憲吳始復,大司諫柳命天,持平申㶅,獻納林鎭圭合啓曰,請巨濟圍籬安置罪人宋時烈,按律處斷。措辭見上答曰,勿爲煩瀆。
大司憲吳始復,持平申㶅啓曰,蓬山君炯信,見差廚院提調之任,已至十年之久,年紀衰耄,昏不省事,物膳監進之際,多有人言,鷹師呼怨,下吏嗤點。請蓬山君炯信司饔院提調之任,遞差。兩司合啓,仍傳前草,則政院惟當據例退却,而送言臺廳,使之改書,使下吏來傳,殊失事體,請當該承旨推考。日昨持平金儁相,與正言李增,俱詣臺廳,合啓傳啓之際,旣有做錯之失,李增以此引避,諫院今方請遞,則揆以事體,金儁相獨難免其責,請持平金儁相遞差。答曰,依啓。
大司諫柳命天,獻納朴鎭圭啓曰,請還收陽原君煥等加資之命。措辭見上引嫌而退。前單仍傳,未免違例,改書替送,尤爲做錯,請正言李增遞差。答曰,不允。處置事,依啓。
禹昌績啓曰,處暑已過,祀事當爲取稟,而明日,祈雨祭齋戒,明明日,拜表相値,此兩日視事,頉稟。傳曰,知道。
禹昌績啓曰,吏曹郞廳來言,臺諫有闕,政事,取稟。傳曰,過齋戒後爲之。
持平金儁相再度呈辭。入啓。給由。
京畿監司書目,安城呈,以前判書洪宇遠上疏上送事。
左參贊鄭榏再度呈辭。入啓。加給由。
領敦寧府事金萬基疏曰,伏以,臣之忝叨將任,本非常格,亦嘗被人指斥,前後控辭,實出肝膈,而竟未蒙恩遞,尋常隕越于中矣。卽者李后平疏,以薦擬臣將任,爲相臣一罪案,而其言令人心悸,靡所容措。此莫非臣不能抵死避免,迄今仍冒之致,尙誰尤哉?伏乞聖明,亟遞臣摠戎之職,以謝人言,以全微軀,不勝大願。答曰,省疏具悉卿懇。后平陷害之言,不足掛齒,卿其安心勿辭焉。
前判書洪宇遠疏曰,伏以,臣屛退田廬,尙有兼帶在身,上章乞遞,日俟兪音,伏奉初五日京畿監司傳諭有旨,令臣安心勿辭,上來察職,臣惶恐隕越,罔知所以措此身也。竊念臣以八十之年,歸伏鄕土,殿下正宜仍許致仕,不當復以官爵縻之,豈有癃疾耄荒,廢處山野,而尙帶經筵·春秋等任,晏然自在,無愧於心,而不駭於人聽者乎?缺數行臣聞唐臣李德裕曰,人君之德,莫大於明。明以照奸,則百邪不能蔽矣,漢昭帝是也。使得尹·呂之佐,則成·康不足侔矣。漢昭十四,而能識上官桀之詐,辨燕王之僞書,而信任霍光之忠,其明可謂至矣。殿下嗣服之初,正與漢昭,同其沖年,而赫然乾斷,誕繼先志,克正大禮,昭揭倫彝,四方萬姓,莫不拭目觀化,臣常欽仰聖德,以爲漢昭帝不足矣。夫何數年以來,聖志稍解,漸不如初?以言乎任,則賢邪不辨,用舍顚倒,以言乎政令,則擧措失當,賞罰乖舛,以至近日,風波起於平地,雷霆震於白日。兩司多官,不問有罪無罪,一切斥去,或投之絶海,或竄之遠地,瞻聆駭惑,莫知其由。臣不敢知殿下聲色,出之何遽,殿下威怒,發之何暴?帝王和平蕩蕩之道,不當如是,臣竊爲殿下悼之。臣聞帝舜,命龍爲納言曰,朕堲讒說殄行,震驚朕師,命汝作納言,夙夜出納朕命惟允,古者納言之職,其責如此。臣聞都承旨閔黯之請對也,敢以兩司臺官,直請補外。嗚呼,古之納言,出納惟允,以防讒說之殄行,命之納言,顧乃自爲殄行之言,以掩蔽天聰,而殿下又銳然信聽,不少留難,盡將朝中稍有名稱之士,迫逐炎程千里之外,而李碩寬,則乃是年過七耋,金聲久,則家有八十兩老,而擠之極南漲海之中,瘴癘病惡之地,未嘗有所參恕焉。噫,君臣之分雖嚴,乃若其情則猶父子,然父之於子,雖惡之,豈至於欲其死乎?今殿下,忍寘此人等於必死之地,而不少念之,恐非仁聖主悶老體下之道也,臣竊爲殿下惜此擧也。至於如權大載者,則其人公明剛直,廉潔無私,足爲當世縉紳之冠冕,眞是不易得之人材也。卽今時世多艱,憂危溢目,此正殿下宵旰汲汲,登崇俊良,如恐不及之日也。缺數行聽言之道,必以其事觀之,則言者莫敢妄言。夫聽言而不以其事觀之,而惟以先入爲主,則無以知其事之當否,辨其言之是非,其弊必至於顚錯謬戾之歸矣。夫趙祉錫,本一碌碌奸細之人耳。雖其久厠臺閣,而初無可記之事,當大論將發之時,適在憲府,推緘勘入之際,憲官凡三員,而獨祉錫之所不署者,至三張。終以此引避而遞,顯有圖免避事之跡,物議非之,故銓郞李鳳徵,欲以祉錫補外,祉錫遂張皇避辭,迎擊鳳徵,殿下遽以先入之言爲主,而不復察其事理之是非,但以祉錫之能攻擊銓郞,爲有風彩而奬之,凡臺官之與祉錫爲異者,全數遞斥之。噫,祉錫安得有風彩?祉錫而有風彩,則其孰無風彩哉?只是爲之鷹犬於形勢之人,以起朝著不靖之端耳,而殿下乃以風彩許之,以增奸人之氣勢。噫,奸人之氣勢日增,而國家之亂亡,隨以至矣,臣竊爲殿下大憂以懼焉。嗚呼,人君不明,不能照奸,則奸人喜而正士戚,讒侫進而忠讜退。臣始以殿下之明,爲無愧於漢昭矣,以今觀之,則乃與老臣平日素所期望於殿下者,大有逕庭,未免與季世昏主,同其慚德,臣不勝爲殿下太息焉。噫,殿下今日之過擧,始於偏聽祉錫之言,而激成於判府事許穆之專攻領相許積,臣請以兩許之事,爲殿下論之。夫積之爲人,才猷英敏,而凝重不足,勤於事務,而不達大體,然在朝諸臣,亦無能出其右者,故歷事四朝,爲相十有餘年,受先王之顧命,爲殿下之所倚仗托重,不啻若棟樑柱石,而穆乃攻之甚峻,宜殿下之赫然震怒也。然積身爲首相,得君柄政,旣專且久,言無不從,計無不行,自甲寅至于今己未,凡六年之間,而治效未著,朝綱日紊,則積之其不能爲救世之相,亦可知矣。缺數行今殿下,乃以聽人指嗾,疑穆,至令穆自首,是不但待穆太薄,乃以怒穆者,移之於臺閣之臣,驅之逐之,竄之流之,以快奸讒之心,此豈大聖人不遷怒之德哉?且臣聞諸葛亮之相漢,謂其參佐曰,諸有忠慮於國者,但勤攻吾之闕,善哉,其正大光明之心,千載之下,亦可以想見矣。誠能以此爲心,凡人言之來,無不反求於己,有則改之,不少係吝,無則彼言妄耳,何損於我哉?惜乎,今之大臣,鮮能以此爲之者也。嗚呼,臺諫者,人主之耳目,而以繩愆糾謬爲職,大臣者,人主之股肱,而輔相弼違爲任,今殿下有此前所未有之過擧,而臺臣括囊緘口,無一人敢出一聲以爭之。大臣之請對入侍也,臣意以爲,大臣必將有以救解被罪諸臣,以匡殿下之失也,乃有大謬不然者,至於推波助瀾,而益重諸臣之罪,斯豈大臣輔相弼違之義哉?在臺諫而不言,則是殿下無耳目也,大臣而不能弼違,則是殿下無股肱也。夫無耳目無股肱,猖狂妄行,而其不至於陷溺顚覆之禍者,臣未之嘗聞也,臣竊爲殿下危之。臣今退伏田里,瞻望象魏,不翅如隔弱水,其於聖躬之過誤,朝廷之得失,不當復有所論列,以犯出位之戒,而第臣自數年以來,聖上不貲之恩遇,致位列卿,常恨無以報效萬一。今以朝暮入地之年,有所畏縮而一不盡言,以冀聖心之開悟,則日月之明,更無時可仰,而祖宗三百年,遺大投艱之業,將至殿下而墜地矣。臣於此,雖萬被誅戮,無以贖其不言之罪矣。惟殿下,愓然警省,穆然深思,回車攬轡,不遠而復,辨乎邪正之分,察乎理亂之情,轉危爲安,易凶爲吉,以開千萬歲祈天永命之基,不勝幸甚。燼餘朝報竝
傳于禹昌績曰,今觀京畿監司狀啓,漢冉以童稚之兒,見其父溺水之狀,奔走號泣,竟至投水而死云,其孝行之出天,求諸古人,亦無愧焉。特爲旌閭,以爲觀感之地,亦令本道各別恤典擧行。燼餘
未時,上御時敏堂。兩司引見時,持平申㶅,獻納朴鎭圭,左承旨鄭樸,假注書許墀,記事官南致熏·李萬元入侍。申㶅曰,臣等來詣臺廳,竊伏覩下政院備忘,旣見君父之過擧,不忍終默,欲陳區區所懷,敢此請對矣。洪宇遠晩年錯誤之事,何可盡言,而今此疏中,直以權大載,爲廉潔無私,廉潔則或有之矣,無私二字,非聖人不當加,而指稱於大載,老耄所致。往者李沃時事,亦未免有失,而至於請移李浡,則曰情事可矜,自己私情,豈所可言?其所爲失當如此,而第念宇遠,自先朝,素有淸名直節之稱。蓋於金弘郁時議,實是人所難言之言,當時烈用事,方請按律尹善道時,人皆畏縮,莫敢開口,而宇遠乃上疏敢言。自是之後,世推爲淸名直節,深山窮谷之愚夫愚婦,亦知其名。缺數行上曰,深山窮谷之民,獨無耳目乎?㶅曰,臣非謂其無耳目也,遠外愚夫,何以知之?宋時烈一事,可驗也。嫡統之說,人孰不非?第時烈久負重名,而厥黨雄唱雌和,故或有不知其曲折,而猶以爲不非者有之,此果謂之有耳目乎?上曰,當初罪大載,蓋欲其懲戢人心,和協朝廷,而漸漸相激,爲一大載,愈爲搆誣傾陷之事,予甚痛之。宇遠以耆老之臣,受國厚恩,而不念國事,亦爲護黨,比他人,其罪重矣。鎭圭曰,宇遠受國厚恩,何敢有背公死黨之心?原情正罪,可也。㶅曰,臣等雖愚,豈不知聖意攸在耶?聖上每以分黨爲痛,故意以宇遠,亦護黨之類而罪之,臣亦知之。上曰,自古人君有過,則或有比諸不辟者,而宇遠,以其黨與之被罪,直擬君父於季世昏主,如此之人,豈可謂以重臣而不之罪乎?只以耆老,略施薄罰矣。㶅曰,聖敎雖如此,而宇遠罪名甚盛,晩年過失,人誰知之?遠外之人,必以聖上爲過擧也。鎭圭曰,宇遠今疏,雖有差失,而前日之可尙處亦多,一朝罪之,恐非盛德之事也。上曰,所謂在家云者,何也?以其退在於家,而不之罪乎?鎭圭曰,此㶅之誤達也。㶅曰,臣所達之意,以宇遠年老旣退,無復仕進之心,若使蒙罪而在於家,則愚夫愚婦,安知其眞有過乎?從而罪之,誠恐有損於聖德,故以此陳達,而辭不達意,此則臣果失言也。以下缺上曰,雖曰老妄,而予見之,不是老妄之年。此而置之,無以懲戒,何可不罪乎?㶅曰,聖意之欲爲懲戒,臣等亦知,宇遠終不免於罪,則安知其更無李后平疏之類乎?鎭圭曰,臣等欲達區區所懷,而聖意愈邈,尤極惶恐。鄭樸曰,宇遠疏辭之非,不須更言,臺臣之意,以宇遠素負重名,欲其自上包容,故如是陳達。今因一疏而罪之,則實有駭於遠外聽聞。㶅曰,臣等之意,政如此。上曰,國家之害,莫如用黨。宇遠雖有淸名直節,而今反爲年少偏黨之習,此而不罪,無以懲戒。臺諫爲人主耳目,不爲糾劾請罪,而乃敢救解耶?㶅曰,臣等只以宇遠,素負重望,自上禮遇亦隆,而一朝罪之,恐爲聖德之累,故臣等初欲啓辭以爭,而文字恐不能盡其曲折,敢此請對。若有一毫私護之心,則臣等當先被忘君負國之罪也。權大載等迸逐時,臣亦知聖意之有在,故其時不敢有所一言,而宇遠之事,則又異於此。直節老臣,遽爾罪之,實爲聖上過擧。上曰,何若是支離?鎭圭曰,臣等待罪言責,目見君父之過擧,不敢不言。宇遠白首之年,負聖上而欲置身於何處乎?頃日李聃命所達,亦非救護宇遠之意,今以此被罪,實是情外,寧有一毫阿諛之心而然哉?缺數行上曰,近日分黨之患,甚於昔日西南之時。若不嚴加痛治,則必無從容之日,何以防後之患乎?㶅曰,聖敎至此,臣誠惶恐,而此事之過中,非獨臣之賤見,大臣亦必有爭執之者。上曰,重臣有過,而微則置之,誠爲可也,宇遠則不顧國事,務樹黨論,若以重臣之故而不治,則此後必無懲戢之人矣。鎭圭曰,平日禮遇之臣,因一言之過而罪之,誠恐有累於聖德也。上命小官,出給政院啓草於鄭樸曰,政院之啓至再,殊甚煩瀆矣。樸曰,臣等敢達所懷,而聖敎至此,不勝惶恐。㶅等曰,臣等忝居臺職,不敢不言,而終不允從,不勝惶恐。遂罷出。
上在昌慶宮。停常參·經筵。
下直,朔寧郡守李命殷。
謝恩,禮賓正柳松齊,孟山縣監南斗臨,景陽察訪鄭東岳,司饔參奉金可敎,兼司僕將申翰周,濟原察訪朴昌漢。
大王大妃殿,藥房問安。答曰,知道。王大妃殿問安。答曰,知道。中宮殿問安。答曰,知道。
藥房副提調臣鄭維岳啓曰,伏未審近日,聖體若何?兩慈殿氣候安寧乎?敢來問安。答曰,兩慈殿氣候安寧,予亦無事矣。
未時,太白見於巳地。
禹昌績啓曰,左承旨鄭樸,以式暇出去,右副承旨安如石,不爲仕進,一員未差,廳中位甚不齊,出納之際,事多苟簡,右副承旨安如石,牌招察任,何如?傳曰,允。
傳于禹昌績曰,去月二十六日知館事引見時說話,卽爲書入。
備忘記,史官二員待命,騎馬六匹立之。
禹昌績啓曰,領府事許積箚子到院,而以祈雨祭齋戒,留院之意,敢啓。傳曰,入之。
安如石啓曰,左議政閔熙箚子到院,而以祈雨祭齋戒,留院之意,敢啓。傳曰,入之。
安如石,以兵曹言啓曰,今七月二十日,武臣賓廳講書日次,而拜表相値,不得爲之之意,敢啓。傳曰,知道。
大司諫柳命天啓曰,臣伏見前判書洪宇遠疏本,以爲殿下有前所未爲之擧,而臺臣括囊緘口,無一人爭之,是殿下無耳目也,臣於此,不勝瞿然之至。臣於其時,冒忝臺閣,而旣無一言,則無耳目之斥,臣亦難免,臣何敢晏然仍冒於臺席乎?請命遞斥臣職。答曰,護黨之言,不足爲嫌,勿辭,勿爲退待。
持平申㶅啓曰,臣於昨日詣臺廳也,雖未知前判書洪宇遠元疏,而略聞其措語矣。伏見備忘記,有洪宇遠削奪,承旨李聃命罷職之命,臣不勝駭惑,與諫院之官,相議請對,敢陳區區之懷。及見洪宇遠元疏,則有曰殿下有過擧,而臺臣緘口括囊,無一人爭之,是殿下無耳目也。臣之忝居臺席,已過數月,曾無一言報效,則無耳目之斥,臣旣難免,而未見元疏,徑先請對,亦有率爾之失,何可晏然仍冒乎?請命遞斥臣職。答曰,勿辭,勿爲退待。
禁府啓目,前連山縣監安塾矣,本縣稅船致敗,徒信金浦郡守之回移,而謂之似無用奸之跡,慮非故敗之事,取信報司,杖一百,徒三年,告身盡行追奪,私罪。啓依允。又啓目,前南陽郡守愼景尹矣,莫重國穀拯出之後,數爻之多,一不報知於該曹罪,杖八十贖,奪告身三等,私罪。啓功減一等。又啓目,前咸昌縣監李泂,原情云云,刑推,何如?啓除刑推議處。
刑曹啓目,保寧縣監朴身之矣,穀物載運,多不過五六百石,而今此大同米太及各衙門米太,竝九百十八石零,合載於一船,有此卜重臭載之患罪,杖一百贖,告身盡行追奪,私罪。啓依允。
禁府啓目,副校理李寅賓矣,白岳山祈雨祭祝文首句,有曰嶻嶭負兒。負兒卽三角之一名,而全不留意,誤稱白岳,致令改書,罪杖一百贖,告身盡行追奪,私罪。啓,罷職放送。
祈雨祭所內摘奸。
明日拜表時,開門差早。
慶尙監司書目,執義宋挺濂辭職上疏上送事。
左議政閔熙箚子。大槪,亟遞臣職,以謝人言,以鎭朝論事。入啓。答曰,省箚具悉卿懇。噫,近日朝著自潰,論議携貳,景象不佳,良可寒心也。況宇遠,以耆老之臣,不念寅協和衷之義,徒護私黨,侵攻大臣·廷臣,不遺餘力,予實痛惡。於卿,小無可嫌之事,卿其安心勿辭焉。仍傳曰,遣史官傳諭。
領中樞府事臣許積箚曰,伏以,臣伏蒙聖慈,俯軫犬馬之賤疾,旣遣太醫而軫視,繼頒內局之珍劑,愛欲其生,聖德如天,而人非旣極,鬼責彌深,所患諸症,日漸有如,每當曉頭,頭痛輒發,發卽苦劇,眼根若脫,終日昏暈,神精憒憒,加以宿昔之風痺轉痼,脚部之拘攣最甚,庭戶之間,行步亦艱。今日藥房問安,末由趨參,臣誠惶恐,措躬無地。且臣辭俸之箚,實是事面之當然者,而聖明不諒,不賜還收,臣之悚蹙,到此益甚。凡過科而追受前祿,庶官下僚,雖不無其例,臣之無狀,忝在大臣之後,豈可於旣遞之後,追受議政府之俸乎?揆諸道理,萬萬無此。伏乞聖上,竝垂照察,將臣藥房之任,亟許遞免,且寢祿俸輸送之命,以安微分,以存事體,不勝幸甚。取進止。答曰,省箚具悉。老人疾恙如此,予之慮念,曷勝云喩?未參起居之班,有何所嫌?至於祿俸,尤無固辭之理,卿其安心,勿辭領受,益加善攝。仍傳曰,遣史官傳諭,遣御醫看病。
上在昌慶宮。停常參·經筵。
辰時巳時,日暈。申時,日暈。夜二更,月暈。五更,月暈,回木星。
下直,金浦郡守金有泰,懷仁縣監禹鐤。
謝恩,奉常副正元撤,五衛將權說。
李日翼病,代以李文興爲事變假注書。
以備忘記,傳于禹昌績曰,三庚已過,節序又晩,虔誠祈禱,亦至累次,而欲雨不雨,尙靳甘霈。數日之內,如未得雨,則哀我生靈,擧將塡壑,言念及此,心焉如灼。當親禱于社稷,令該曹,不卜日,趁卽擧行。
具崟,以禮曹言啓曰,社稷祈雨親祭,不卜日擧行事,命下矣。聖上憫旱心切,不啻若疾痛在己,桑林親禱,雖有不卜日之敎,日子亦不可不推擇。問于日官,則以爲二十三日平吉,而日子急迫,勢未及擧行,四日五日六日,則皆爲不吉,二十七日爲吉云。以此日擧行之意,敢啓。傳曰,民事之切迫,一日爲急,二十七日似爲太緩,以二十三日定行,可也。
傳于安如石曰,闕內各處,淨潔修掃事,分付兵曹。
傳于具崟曰,自前郊外擧動,雖無捧上言之規,今番,與他擧動有異,特爲捧上言事,豫爲知委。
傳于安如石曰,當此憫旱祈雨之日,諸執事以下齋戒致誠事,各別嚴飭。
具崟啓曰,今月二十三日社稷祈雨祭親行事,命下矣。祭文,依前例明日待開門,大提學命招,製進之意,敢啓。傳曰,知道。
具崟,以兵曹言啓曰,今七月十九日,律生白後實稱名人,自丹鳳門入來,差備門外擊錚,極爲駭愕,令攸司,囚禁治罪,同門守門將李說,常時不能禁斷雜人,以致闌入,亦爲非矣,推考,何如?傳曰,允。
具崟,以弘文館言啓曰,本館上番三員內,副應敎睦林儒,以被重臣疏斥,陳疏出去,校理吳始萬,以親病陳疏,副校理李漢命,以身病,今玆呈辭到館,而校理吳始萬,旣有親病,勢難入直,副應敎睦林儒,副校理李漢命,竝卽牌招,使之推移入直,何如?傳曰,允。
安如石,以兵曹言啓曰,今此親臨祈雨祭時擧動,各差備及祭軍,竝六百三十四名,而其中一百九十名,以扈輦隊出用之外,各項差備,當以各處派定軍,除出調用,而闕內軍士,則擧動之日,不可出用,慶德宮軍士,則因傳敎,亦不得出用,其他各司可以除出者,僅得七十四名矣。此外不足三百七十名,更無他軍推移之路,不得已給價坊民調用,而所謂牽猪軍十五名,則依前以本署貢物主人,使之進排之意,分付各該司,何如?傳曰,允。
正言李壽徵啓曰,卽者同僚,以前判書洪宇遠削奪官爵,承旨李聃命罷職還收事,簡問於臣,而宇遠則臣之三寸叔母夫,在法有應避之嫌,不敢可否於其間。請命遞斥臣職。答曰,勿辭。
安如石啓曰,正言李壽徵,再啓煩瀆,退待物論矣。傳曰,知道。
獻納朴鎭圭啓曰,請還收陽原君煥等加資之命。措辭見上臣伏見備忘記,有前判書洪宇遠削奪官爵之命,臣不勝驚惑之至。宇遠,歷事累朝,素負重望,淸名直節,爲世所推,當聖上嗣服之初,荷不世揀擢之恩,數年之內,位躋崇班,禮遇之隆,逈出常格,其所以感激殊知,竭忠圖報者淺尠,而今玆一疏,語不知裁,辭氣太露,有欠和平,宜殿下之不賜採納,而殿下疑之太過,斥之太薄,辭旨嚴峻,至加譴罰,瞻聆所及,孰不竊歎?噫,不顧國事,務樹私黨,乃人臣難貸之罪,以耆老之臣,摧折無餘,以言語之過,而獲此罪名,不料聖明之世,有此過中之擧也。請加三思,亟收前判書洪宇遠削奪官爵之命。前承旨李聃命罷職之命,出於意外,臣不勝駭惑也。聃命,職在近密之班,深惜耆老之去,適當入侍之日,略陳願留之意,而只曰洪宇遠論議除拜之際,雖不免差誤之失,其心不專爲黨論云爾,則此不過爲朝廷欲留其行,夫豈有阿諛欺誣之心,而今因宇遠之疏,天怒遽震,摘抉遣辭間一句說話,追罪於事,往日久之後,大聖包容之道,恐不當若是用罰失宜,聽聞皆惑。請還收前承旨李聃命罷職之命。引嫌而退,嫌不聯名,已有近例,請正言李壽徵出仕。答曰,不允。宇遠事,已悉再昨筵中矣。宇遠背公死黨之態,路人所知,欲以言語之過,獲此罪名云者,亦甚駭然也。勿煩。出仕事,依啓。
正言李壽徵啓曰,卽見長官避辭,則以前判書洪宇遠疏本中,有臺臣括囊緘口之斥,至於引避。臣之忝叨言責,亦已多日,則不言之失,與長官無異,臣何敢晏然於臺席乎?請命遞斥臣職。答曰,勿辭,亦勿退待。
左參贊鄭榏再度呈辭。入啓。遞差。
吏曹參議權愈初度呈辭。入啓。給由。
禮曹判書閔黯上疏。大槪,旣被重臣之詆斥,乞賜罷免,俾得杜門省愆事。入啓。答曰,省疏具悉卿懇。媢嫉之言,不足深嫌,卿其安心勿辭,從速察職。
京畿監司書目,砥平呈,以兵曹參判崔文湜辭職上疏上送事。啓。答曰,省疏具悉。卿其勿辭,調理上來察職。
禹昌績啓曰,明日常參·經筵,取稟。傳曰,停。
執義宋挺濂疏曰,伏以,臣累玷言地,少無絲毫之裨補,退伏田廬,自甘窮餓而不悔,今玆新命,特出於千萬夢寐之外,臣感激惶恐,罔知所以爲喩也。臣年紀衰耗,疾病沈痼,不堪供職之狀,非但自知,人所共瞯。臣於今年春,連被召命,黽勉登程,幸得肅謝於闕下,尸職月餘,又以私事,受由南歸,時當炎暑,觸冒致傷,委頓中路,冒死呈疏,僅得生還故土,沈綿床席,今已數月,胸膈蕹閼,穀道不通,支體萎薾,全未運動,萬無千里得達之路,而分義所在,不敢晏然,扶舁就途,行到山陰,症勢添劇,末由前進,敢將情勢之切迫,仰籲於天日之下。伏乞聖明,憐臣癃病,亟賜遞免,以便公私,不勝幸甚。踏啓字。
有政。吏批,判書李元禎進,參判未差,參議權愈病,右承旨禹昌績進。
兵批,行判書金錫胄進,參判崔文湜,在外未肅拜,參議鄭重徽式暇,參知閔就道進,右副承旨安如石進。
以睦天成爲檢詳,李端錫爲承旨,權碖爲左通禮,閔宗道爲大司成,崔紀爲保寧縣監,尹善慶爲監察,承文提調三單,李元禎·閔黯·慶㝡,吳始復爲戶曹參判,朴紳爲掌令,朴世堂爲執義,任堂爲持平,尹義濟爲正言,吳始復兼同春秋,吳始謙爲司僕主簿,鄭庥爲典籍,一行缺鄭樸爲右承旨。缺傳曰,加望。加望,以閔宗道爲大司憲,以鄭樸爲大司諫,閔就道爲承旨。傳曰,大司成,今日政差出。以柳命堅爲大司成,以禹昌績爲右承旨,閔就道爲左副承旨,朴純爲僉知。
副護軍慶㝡·吳挺昌·李夏鎭·南垕·鄭榏·宋挺濂,副司直金儁相,副司果李增·趙持憲,以金禹錫爲副摠管,洪夏臣爲宣傳官,吳弼漢爲部將,李義男爲仁遮外萬戶,景龜瑞爲格浦召募別將,高榮國爲僉知。仍守禦廳狀啓,新鐵備納實職,除授事,承傳。燼餘
上在昌慶宮。停常參·經筵。
辰時,有霧氣,日暈。未時,日暈。
禹昌績啓曰,明日祈雨祭齋戒,再明正日,兩日視事,頉稟。傳曰,知道。
又啓曰,領府事許積箚子到院,而以祈雨祭齋戒,留院之意,敢啓。傳曰,入之。
鄭維岳啓曰,臣與藥房提調金錫胄請對矣。傳曰,引見。
藥房請對入侍時,靈光郡守朴紳仍任,今後則農節守令,勿爲輕易啓請擬望京職事,下敎。
備忘記,傳于閔就道曰,弓子一千張,長箭·片箭各一千部,筒兒一千箇,下備邊司,送于北關。
鄭維岳啓曰,先農祈雨,雖不載祀典,旱災到此,宜無所不用其極,且於年前,致祭而得雨。今若與社壇,一體遣大臣,同日行祭,則似爲合當。諸大臣之意如此,故敢稟。傳曰,先農壇,亦爲遣大臣致祭,宜矣。
閔就道,以備邊司言啓曰,大興山城所送黑角弓一千張,核子弓一百五十張,使訓鍊都監知彀官前萬戶姜公望監造,今已畢役,而弓品頗精。見樣黑角弓十張封進之意,敢啓。傳曰,製造極其精强,依金得完例,特爲加資。
傳于鄭維岳曰,先農壇致祭祭文,亦令大提學製入。
鄭維岳啓曰,社稷祭祝文,使大提學撰出,諸執事,以侍從臣擇差事,纔已定奪矣。今此先農祭,一體遣大臣設行,則凡係節目,不可有輕重異同,祝文則使藝文提學,詣闕撰進,諸執事,亦以侍從臣擇差,何如?傳曰,依啓。大提學一體製進,無妨矣。
閔就道,以兵曹言啓曰,當日忠贊衛兪興祚稱名人,自耀金門入來,差備門外擊錚,極爲駭愕,令攸司囚禁治罪,同門守門將朴尙賓,常時不能禁斷雜人,以致闌入,亦爲非矣,推考,何如?傳曰,允。
獻納朴鎭圭啓曰,請還收陽原君煥等加資之命。措辭見上請更加三思,亟收前判書洪宇遠削奪官爵之命。請還收前承旨李聃命罷職之命。引嫌而退。推緘未勘,勢難在職,請正言尹義濟遞差。答曰,不允。處置事,依啓。
正言尹義濟啓曰,臣頃差公都會試官,未能趁限試取,以怠慢職事,至被推緘,方在未照勘之中,不可冒居臺席。請命遞斥臣職。答曰,勿辭,退待物論。
正言李壽徵就職。
吏曹啓目,粘連京畿監司狀啓云云。京畿監司,與兩都留守相避,則遞差留守,乃是前規,而徐元履爲江華留守時,京畿監事金佐明,適値臨瓜,啓請上裁,而有金佐明遞差之命矣。今則京畿監司沈梓,新除本職,與金佐明之臨瓜有異,而大臣以爲前頭江都繕治之役,不可附之生手,當於登對時,啓遞監司云,故不卽回啓矣。今値親禱之擧,不可一向遲待,上裁,何如?啓。京畿監司遞差,宜矣。
王大妃殿,以諺書,下敎于藥房曰,大殿以旱災軫慮,將行親祭,至意則是矣,而脚部差復未久,只於前年此時,重經痢疾,恐有所傷,憂慮罔涯。自內已勸停止之意,而自外亦爲勸止,宜矣。
大司憲閔宗道啓曰,新除授執義朴世堂,時在京畿楊州地,持平任堂,時在江原道洪川縣任所,請竝斯速乘馹上來事,下諭。答曰,依啓。
吏曹啓曰,臺諫有闕,政事,取稟。傳曰,明明日爲之。
領中樞府事許積箚曰,伏以,臣之賤疾,本非偶然感傷之比,根深蔕固,發作無時,居常懍懍,若不保朝暮,近緣行役之餘,新恙添苦,種種敗症,不一而足。雖蒙聖慈曲加軫念,太醫再臨,珍劑繼頒,而閱旬調治,未見少可,食飮漸減,形容黧悴,氣力苶然,長臥少起,此必人非旣極,鬼事將迫之故也,有非醫技藥力所可扶撑。藥房保護之責,何等重地,而一向癏曠,無路行公,慮之至此,悚惕靡定。伏乞聖慈,更垂照察,將臣內局之任,亟許遞免,以便公私,不勝幸甚。取進止。答曰,省箚具悉。卿之疾病,累日彌留,予甚痛念。從審調理,則神明所扶,勿藥有效,卿其安心勿辭,益加善攝。仍傳曰,遣史官傳諭。燼餘,朝報竝謄
禹昌績,以藥房請對。傳曰,引見。
鄭維岳啓曰,先農祈雨,雖不載祀典,旱災到此,宜無所不用其極,且於年前,致祭而得雨。今若與社壇,一體遣大臣,同日行祭,則似爲合當。諸大臣之意如此,故敢稟。傳曰,先農壇,亦爲遣大臣致祭,宜矣。
午時,上御時敏堂,藥房請對引見。提調行兵曹判書金錫胄,副提調行都承旨鄭維岳,記事官李蓍晩,記事官南致熏·李萬元入侍。金錫胄進曰,近來日氣不一,蒸熱亦甚,此時玉候,若何?上曰,無事。錫胄曰,昨伏見備忘記,則以旱災慘酷,民事罔極,聖心焦慮,欲行親祭,成命之下,孰不感激乎?卽今將至三朔,欲雨不雨,時時沾洒,而終不快注,沿海則已無可救之望矣。諸臣將命,累次祈禱,而終未得雨,自上欲爲親祭,至意則可見,而臣等待罪保護之地,不能無憂慮之事矣。前年春,自上旣經大病,而又於前年此時,重經痢疾矣。凡痢疾,或日候不調,或起居失攝,則前患之時,例爲復發,而且頃者,脚部又爲重痛矣。自上雖爲民事,必欲親行,而卽今則枯旱者,已無及矣,餘存者,或可救之,而若得大雨,則反又有害,缺數行臣等趑趄之際,卽者大妃殿下敎于臣等曰,自內已爲勸止,自外亦爲勸停止爲當云,故臣等,敢此入來矣。上則思慰慈念,下則思答群意,更加三思,復遣大臣代行,而勿爲親行,則於調攝之道,誠爲得宜,而爲民之意,亦至矣。上曰,慈殿之慮,卿等之意,予亦知之,而旱災慘惻,民事孔棘,一番親祭,何可已也?維岳曰,憂災恤民之意如此,臣等之外,凡爲民庶,孰不感動,而上之至誠若此,則亦足以感回天心矣。錫胄曰,凡人,初夏不傷,則初秋必傷。自上此時雖得安寧,而自下憂慮之心,豈有緩乎?此時勞動親祭,則決然有所傷矣。古人有方寸得雨之語,亦有露禱禁中之事。感天之道,至誠爲之,則何必升降壇壝,親自將事而後,爲能得雨乎?前年親祭之時,亦必有所傷而然矣。今若又爲親行,則知其必有所傷,故不敢不達矣,慈敎亦如此,尤不可不奉承矣。維岳曰,黍稷非馨,明德惟馨。上侍慈殿,下率臣民,而祈雨之道,又有其本,恐懼修德,本也,祈禱,末也。何必勞動玉體,親自行祭乎?上曰,此時雖熱,猶不如五六月之甚矣。維岳曰,坐此廣厦之上,故如此,而處於帳殿,則壅鬱必甚矣。錫胄曰,未時動駕,過了半日,仍又經夜,壇上升降之外,亦有衣服脫着之節,此時受傷尤易矣。維岳曰,夏節受傷尤易,而設或不傷,此則萬一之幸矣。上曰,旱災若此之甚,故必欲親行矣,慈敎如此,郡下之意,又如此,親祭則停止,而以前定二十三日,遣大臣設行,可也。維岳曰,祝文則仍使大提學製進,可矣。上曰,唯。維岳曰,諸執事,勿依常時祈雨祭例,以侍從人員,各別擇差事,亦當分付該曹矣。上曰,唯。錫胄曰,臣今入來時,大臣來會備局,送言于臣曰,靈光郡守朴伸,頃日政,移拜掌令,卽今民事如此,下去未久之守令,不可遞易,啓請仍任爲當云,故敢此仰達矣。上曰,仍任,可也。上仍曰,農時外任,勿爲輕易啓請事,分付吏曹,可也。遂罷出。以上燼餘
上在昌慶宮。停常參·經筵。
安如石啓曰,大司憲閔宗道式暇,執義朴世堂,掌令柳經立,持平任堂在外,掌令一員未差,持平申㶅呈辭,今日以監察茶時之意,敢啓。傳曰,知道。
又啓曰,都摠府郞廳來言,闕內各處,入直軍士夜巡檢云矣,敢啓。傳曰,知道。
獻納朴鎭圭啓曰,請還收陽原君煥等加資之命。請還收前判書洪宇遠削奪官爵之命。請還收前承旨李聃命罷職之命。措辭竝見上答曰,亟停勿煩。
傳于安如石曰,上年春間,因掌隷院朴承宗籍沒公事,有判付之事,且曾因右相所啓,有捧承傳之事,竝卽爲覓入。
吏曹參議權愈再度呈辭。入啓。遞差。
禮曹,社稷·先農祈雨祭,今日當爲受香,而雨勢如此,姑爲停止,以觀前頭,何如?啓依所啓施行。以上燼餘,朝報
上在昌慶宮。停常參·經筵。
未時,太白見於巳地。
禹昌績啓曰,明日常參·經筵,取稟。傳曰,停。
閔就道啓曰,備邊司郞廳,以右相意來言,今日賓廳坐起日次,而左相有故,不得來參,亦無時急定奪之事,外司開坐云矣,敢啓。傳曰,知道。
傳于鄭維岳曰,政事,明明日爲之。
閔就道,以禁府言啓曰,今十三日疏決之後,蒙放之類,入直郞廳,例卽分付色吏,行關各道,俾卽放送,而今聞京畿道放送關子,尙不成送云,事之驚駭,莫此爲甚。該吏則自本府,已爲重治,放送關文,卽爲成送該道,而當該都事洪萬里,不卽擧行之狀,殊極可駭,從重推考。臣等亦難免不能檢飭之責,惶恐待罪之意,敢啓。傳曰,依啓。勿待罪。
獻納朴鎭圭啓曰,請還收陽原君煥等加資之命。請還收前判書洪宇遠削奪官爵之命。請還收前承旨李聃命罷職之命。措辭竝見上答曰,必無允從之理,亟停勿煩。
傳于閔就道曰,南漢·江都軍糧時在數,竝爲書入事,分付。
大司成柳命堅上疏。答曰,省疏具悉。爾之才器,允合國子之任,勿辭,從速察職。
大司諫鄭樸辭職上疏。答曰,省疏具悉。爾其勿辭,從速察職。
以備邊司進不進單子,傳曰,今觀進不進單子,進參者只二員,雖未知疾病之如何,而揆以事體,殊涉未安,竝推考。以上燼餘,朝報
上在昌慶宮。停常參·經筵。
卯時,有霧氣。未時,太白見於巳地。夜五更,有霧氣。
下直,長淵府使李東榮,金化縣監鄭公奭,鳳山郡守鄭敏,博川郡守朴思敦,遂安縣監張宇瀛,河東縣監金有鼎,別害僉使趙之瑗,雲龍萬戶李柱箕。
禹昌績啓曰,明日常參·經筵,取稟。傳曰,停。
安如石,以義禁府言啓曰,以刑曹啓目,出身李時棹,移本府處置事,允下矣。李時棹,方待命於本府,卽爲拿囚之意,敢啓。傳曰,知道。
具崟,以禮曹言啓曰,親臨宗室殿講,待秋更稟事,曾已命下矣,以何間擇日乎?敢稟。傳曰,開月初旬前擇日,可也。
又以禮曹言啓曰,守令赴京試事,曾有定奪,而丁巳年,因年凶,許赴鄕試矣。今年年事,又將失稔,式年願赴之人,雖不如增廣之多,或不無憑此受由之弊,姑待丁巳年例,各道守令赴試者,許赴鄕試,何如?傳曰,允。
又以禮曹言啓曰,今此式年,係是戊午年所設之科,而因年凶,退行矣。恩賜得分儒生中,一分者當赴初試,則初試當行於丁巳秋,故其前得一分者二十三人,許赴今番初試,會試,當行於戊午春,故其前得二分者二十人,依近例,許赴今番會試,其後得恩賜者,則竝許赴於後式年,而凡京外許赴監試之類,一體施行之意,敢啓。傳曰,知道。
又以義禁府言啓曰,以咸鏡道推考敬差官啓本,刑曹粘目,弑夫罪人雪以生,移本府處置事,允下矣。依例府都事發遣,拿來,何如?傳曰,允。
備忘記,承還擊錚回啓公事之啓下,在於上年十一月,而今始覆啓之狀,殊甚駭然。漢城府前後堂上·郞廳,竝從重推考,以懲其怠慢之習。
傳于禹昌績曰,地志及酈道元水經覓入事,言于弘文館。
傳曰,下直守令,引見。
平安監司兪夏益疏曰,伏以,臣之父母墳,在於京畿交河地,身縻職事,久未掃省。今承誤恩,將赴關外,霜露之感,到此益切。伏乞聖慈,特賜恩暇,俾伸私情,不勝萬幸。臣無任云云。答曰,省疏具悉。卿其依願往掃。
忠義衛尹恒疏曰,伏以,臣於近日,適因掘土,偶得靑玉圭一隻。雖未知何朝舊物,緣何故落在村間,而旣人君所秉之瑞,非私家宜有之寶,不敢藏留,玆敢奉獻,伏願聖明,察納焉。干冒天威,臣不勝惶恐隕越之至。答曰,省疏具悉。所進玉圭,捧留矣。
傳于閔就道曰,今下虎皮一領,忠義衛尹恒賜給。
閔就道,以右邊捕盜廳言啓曰,上年冬,繕工監貢物主人南宗爀,與戶曹胥吏廉宗悅等同謀,國穀六百六十六石八斗零,僞作文書,受出於軍資監。情跡敗露之後,廉宗悅等就捕,宗爀則知機逃躱,故自戶曹入啓,令左右捕盜廳,有跟捕捧承傳之事,卽其時別定軍官等,多般窺伺,當不得捕捉矣,去夜五牌巡邏軍官朴廷祚,捕捉犯夜男女各一人,而女人則南宗爀逃走時率去之婢云云。聞來誠爲多幸,女人處,各別詢問,則果是宗爀之婢子半行缺墳土主人淨土地云云。淨土地半行缺暻等及指家人尹壽萬,逢着宗爀,捕捉之際,賊人宗爀,拔其佩刀,自刎其頸,仍爲致斃緣由,敢啓。傳曰,知道。捕盜軍官等,不得秘察掩捕,致令賊人自刎之狀,殊甚駭然,自本廳決棍,宜矣。燼餘
巳時,上御時敏堂。引見下直守令時,左副承旨閔就道,假注書許墀,記事官南致熏·李萬元,鳳山郡守鄭敏,長淵府使李東榮,河東縣監金有鼎,遂安郡守張羽瀛,博川郡守朴思敦,金化縣監鄭公奭入侍。鄭敏進伏曰,臣,卽鳳山郡守鄭敏也。上曰,今爲初倅耶?敏曰,曾經四邑。上曰,已經四邑,則治民頗熟,其盡心爲之。鳳山農事,何如?敏曰,前有風災,近有蟲災,而農事則初不至凶云矣。閔就道曰,凡農事旣好之後,則略有風災,不至甚傷云矣。敏退,東榮進曰,臣,長淵府使李東榮也。上曰,前爲何邑?東榮曰,曾爲昌原府使。上曰,每守令下直,榻前之言,初若能治者,而後有不治者矣。缺數行東榮退,張羽瀛進曰,臣遂安郡守張羽瀛也。上曰,前爲何邑守令?羽瀛曰,前爲巨濟縣令。上曰,遂安農事,何如?羽瀛曰,臣未及赴任,不能詳知,而遂安是峽郡,故比他僅好云矣。閔就道曰,近峽之地,受旱不甚,故以忠淸·京畿言之,濱海之外,不至甚凶,而京畿之東北,則好云爾。上曰,必以愛民爲心,而勿爲善事左右,有弊則輒報監司,趁卽變通,毋貽民瘼。羽瀛曰,他弊則臣姑未知,而遂安設管餉·體府屯田,募民給復,使守令,不敢出役,故避役之民,皆投入,而元民日縮,至於軍士逃故,亦無以充定,軍政甚疎云矣。閔就道曰,此弊,不獨遂安爲然,如江原等地,則入作居多,而元民無幾,故設屯田,以募民爲名,爲羈縻管束之地,而凡入募民者,官不雜役,故元民之投入者,日多。此固變通之事,而難以猝然定奪也。上曰,可於到任後,詳報監司,而以爲轉報備邊司變通之地。羽瀛乃退,朴思敦進曰,臣博川郡守也。上曰,曾經守令乎?思敦曰,未也。上曰,七事。思敦誦之。上曰,七事必須踐行而有效,不但爲口誦而已也。農事,何如云?思敦曰,博川路遠,近日則不知,而數十日前聞之,頗好云矣。閔就道曰,臣雖未見他人,而聞諸陪持下人,則兩西農事俱好,而平安道,優於黃海云矣。上曰,博川,有何弊事?思敦曰,臣未往,不得以知也。仍退。鄭公奭進曰,臣,金化縣監鄭公奭也。上曰,前爲何邑?公奭曰,曾爲軍威縣監。缺上曰,山有樹木然後,可以興雲雨,而近來火田之弊,至於山澤俱竭,養生送死之具,亦無以取用,禁之誠是也,而峽中之民,非山則無可耕之處,其爲火田,亦出於不得已,一切禁之,果爲難矣。就道曰,雖禁之,必不能一如禁令,只宜不可使依舊耕之而已也。上曰,軍餉,最是兵政之急務,而今見守禦廳·南漢留在軍餉各穀數爻,則只一萬五千餘石,萬石不過一萬人五十日之糧,脫有緩急,誠極寒心。此雖由於連値凶年,分糶而不能盡捧,或京司貸用,而未及還償之致,而莫重軍餉,如是虛疎。江都各穀留在之數,雖未及見,而未捧之數,想與南漢無異。從前分給各官者,必爲盡捧,此後,雖有不得已事,以他樣穀物,推移用之,兩處軍餉,切勿遷動事,出於擧行條件。就道曰,臣雖官小不敢言,而亦嘗寒心於此也。此皆數十年所經營積峙之穀,而不忍不救飢死之民,至於如此,國有緩急之事,則實爲寒心矣。江都穀數,使戶曹打算以報,而厥處已捧之穀,亦豈多於南漢乎?上曰,兵政之中,軍糧爲重,自今雖或年事失稔,江都·南漢,則莫重軍餉。以下缺
上在昌慶宮。停常參·經筵。
自巳時至未時,日暈。
下直,聞慶縣監李行敬,靑山縣監南重維,三陟營將李漢雄,吾叉浦萬戶吉時佑。
有政。
吏批,判書李元禎,以司譯院提調,禮曹坐起進去云,參判吳始復進,參議未差,都承旨鄭維岳進。
兵批,行判書金錫胄進,參判崔文湜,在外未肅拜,參議鄭重徽病,參知朴純進,左副承旨閔就道進。
安如石,以義禁府言啓曰,謀殺其主罪人亂香,旣已拿囚,事係綱常,依法例三省推鞫,何如?傳曰,依啓。
閔就道,以都摠府言啓曰,副摠管金禹錫,除標信,義禁府坐起進去之意,敢啓。傳曰,知道。
安如石啓曰,謀殺其主罪人亂香,三省推鞫事,命下矣。兩司進參事,城上所牌招言送之意,敢啓。傳曰,知道。
又啓曰,謀殺其主罪人亂香,三省推鞫事,命下矣。委官,何大臣進去乎?敢稟。傳曰,左相進去。
傳于具崟曰,弘文直提學,今日政差出。
安如石啓曰,謀殺其主罪人亂香,三省推鞫時,委官左相進去事,命下矣。卽聞左相,齒痛方劇,勢難進去,何以爲之?敢稟。傳曰,右相進去。
傳于具崟曰,右參贊·吏曹參議·廚院提調,竝今日政差出。
吏批啓曰,判書李元禎,以司譯院提調,褒貶磨勘事,禮曹坐起進去,參議未差,小臣獨政未安,何以爲之?敢稟。傳曰,仍爲之。
閔就道啓曰,賊人南宗爀,上年冬逃躱之後,令左右捕盜廳跟捕事,旣有承傳,則上下之人,無不知朝家之有此命令,而兼司僕尹壽萬,容接賊人,不爲發告,至於賊人婢子,犯夜見捉於巡邏後,得聞其隱匿於壽萬家,招問然後,壽萬始言其去處,致令國賊,不得正其罪,而終至於自殞者,莫非壽萬掩匿厥家,不卽來告之致,其爲情狀,殊極痛惡。令攸司囚禁,各別重治,以懲其罪,以警他人,何如?傳曰,依啓。
兵批啓曰,忠壯衛將李弘章戶奴,呈狀于政廳曰,奴矣上典,蒙被國恩,旣受衛將之任,又付僉知之窠,盡心供仕,而近因內局御醫數少,入直稠疊,推移之際,不無苟簡之事,衛將之任,入啓改差云。李弘章,今姑改差,何如?傳曰,允。
吏批啓曰,吏曹參議及弘文直提學,今日政差出事,命下矣。本曹參議與直提學,俱出循例差出之望,必須與判書相議然後,可以備擬,姑待後政差出之意,敢啓。傳曰,問議于判書,差出,可也。又啓曰,參贊,今日政差出事,命下矣。參贊,與循例之望有異,而曾前備擬之人,除時任大臣相避,則無以備望。至於曾前未擬之人,臣於獨政,不敢擬望,何以爲之?敢稟。傳曰,問議于判書,差出,可也。
具崟,以禮曹言啓曰,本曹所屬弘文館·藝文館·春秋館·校書館·成均館·掌樂院·內醫院·東西活人署·東南關王廟守直官等,今己未年春夏等褒貶,各其司堂上·提調有故,不得磨勘之意,敢啓。傳曰,知道。
閔就道,以兵曹言啓曰,卽接金虎門入直把摠洪以度手本,則弘化門入直哨官朴時珉,自數日前,猝得重病,載來入直矣。症勢危重,勢難仍直云,元單子,改付標以入之意,敢啓。傳曰,知道。
閔就道,以右邊捕盜廳言啓曰,昨日本廳,以在逃賊人南宗赫掩捕時,自刎致斃事草記,傳曰,捕盜軍官等,不卽秘密捕捉,致令賊人自刎之狀,殊甚駭然,自本廳決棍宜矣事,命下矣。依傳敎,軍官崔世機·鄭弘弼·李斗璟等,各決棍三十度之意,敢啓。傳曰,知道。
吏批啓曰,京畿監司,今當差出,而擬望之人乏少,外任竝擬,何如?傳曰,允。又啓曰,本曹參議,今日政差出事命下,而擬望之人乏少,外任竝擬,何如?傳曰,允。
安如石啓曰,臣三省推鞫進去,下直。傳曰,知道。
吏批,以申㶅爲掌令,李增爲持平,金儁相爲正言,權愈爲禮曹參議,申晟爲洪川縣監,尹義濟爲校理,李壽慶爲濟用正,許穧爲典籍,柳命天爲吏曹參議。傳曰,判尹·副提學,今日政差出。以判尹望單子,傳曰,開城留守鄭載嵩除授,以閔宗道爲副提學。以大司憲望單子,傳曰,加望。以加望傳曰,禮曹參判李元祿除授,以李正英爲左贊成。
兵批,以吳斗寅爲同知,金信健爲吾老梁萬戶,羅成一爲平南召募別將,南斗臣爲忠壯衛將,沈梓爲副司直,前萬戶姜公望,以軍器監造,禦侮今加折衝,訓鍊哨官崔文徽,以軍器別備,加折衝。
吏批啓曰,直提學望,問議於判書,則直提學,乃堂下極選,如非素所儲望之人,則不當率爾備擬,故年前有差出之命,而本曹陳由啓稟,不爲差出者,蓋以寧闕是任,而不欲使苟居故也。今亦不可臨急苟差,當日政不得差出之意,敢啓。傳曰,知道。
吏批啓曰,左參贊李正英當爲下批,而參贊,乃正二品也,李正英資級,爲輔國正一品。凡官職之規,階高於職一等則爲行,二等則爲兼。六卿則有以正一品兼之者,而政府則曾無兼之之例。今此李正英之階級,高於參贊二等,不可以行參贊下批,何以爲之?敢稟。傳曰,然則陞付贊成,可也。
閔就道啓曰,江華寅火堡·咸鏡道櫟山兩鎭萬戶,旣已新設,新造兵符,令禁軍,齎持下送于京畿·咸鏡兩道監司處,使之分上之意,下諭,何如?傳曰,允。
推鞫廳啓曰,罪人亂香亦,其上典金尙奕衝火謀殺辭緣,旣已承服。結案取招,照律處斷,何如?傳曰,依啓。
閔就道,以義禁府言啓曰,以刑曹啓目,出身尹壽萬,移本府處置事,允下矣。尹壽萬,方待命於本府,卽爲拿囚之意,敢啓。傳曰,知道。
慶尙監司書目,道內農事形止,及七月初七日以後雨澤緣由事。啓。以上燼餘,朝報
具崟啓曰,以開城留守鄭載崇啓本,婢戒禮,與金守進作奸辭緣掩諱,日受十次之刑,令該曹處置事,傳曰,今觀開城留守啓本,則戒禮潛奸守進之狀,非但情跡之現露,雖以唜三·㗯今·禮成等招辭觀之,似無可疑之端,且戒禮招辭中,別無明白發明之事,其母禮成之更爲變辭呈狀,亦涉殊常,其在按獄之道,莫重罪囚,所當嚴加究問,期於得實,而如是啓聞,無乃率爾乎?承旨詳察以啓事,命下矣。守進之潛奸戒禮,初出於斗三之發告,而其所潛奸,別無明白可執之端,唜三·㗯今等證佐,不過執手狎坐二行缺至於甘丁與戒禮,相居稍遠,又不見守進之面等語,極口發明,則此獄終未免爲疑獄,而一向加刑,慮其徑斃,有此啓稟,實出於審克之意,敢啓。傳曰,知道。燼餘
上在昌慶宮。停常參·經筵。
未時,太白見於巳地。
下直,善山府使南夢賚,黃澗縣監許忔。
鄭維岳啓曰,明日常參·經筵,取稟。傳曰,停。
安如石啓曰,大司憲李元祿,掌令申㶅,持平李增未肅拜,執義朴世堂,掌令柳經立,持平任堂在外,今日以監察茶時之意,敢啓。傳曰,知道。
安如石,以義禁府〈言〉啓曰,謀殺其主罪人亂香,旣已承服正刑,依律文,子女爲奴,破家瀦澤,降其邑號,罷其守令等事,令各該司擧行之意,捧承傳,何如?傳曰,依啓。
閔就道,以御營廳言啓曰,二番黃海道別馬隊四十八名,旣已逢點整齊矣。來八月初一日,與一番別馬隊替代後,舊軍放送之意,敢啓。傳曰,知道。
又以御營廳言啓曰,今此一番別馬隊·別破陣等,試才賞格,從分數多寡,以本廳所儲木綿面給後,別單子書入之意,敢啓。傳曰,知道。
閔就道啓曰,臣卽伏見京畿監司沈梓啓本,則櫟山·寅火堡兩鎭所送兵符,誤爲換給云,臣不勝驚悚之至。臣於朝者兵符封裹之時,適値啓下公事判付,塡書之煩擾,未及致察,有此錯誤之失,惶恐待罪,急走驛卒,使之追還兵符齎去禁軍之意,敢啓。傳曰,知道。勿待罪。
具崟,以戶曹言啓曰,判府事許穆處,七月朔月廩,依例輸送,則辭而不受,故定奪於榻前,更爲輸送矣,又爲不受,何以爲之?敢稟。傳曰,更爲輸送。
大司諫鄭樸,獻納朴鎭圭啓曰,請還收前判書洪宇遠削奪官爵之命。請還收前承旨李聃命罷職之命。措辭竝見上自古朝臣之陞擢,或由功德,或由年勞,而亦詢僉擧,以待公議。雖或特除,實甚稀有,乃所以重官方而惜名器之義也。至於正卿,爲任尤重,不可以虛授也,明矣。禮曹判書閔黯,年勞未積,超擢太驟,不可以行公,日久而置之,刑曹判書金德遠,歷試內外,殊績未著,往年陞一秩,今年超二階,實是人望之外,物情皆以爲駭。昨日政超陞特拜者,至於四人之多,聽聞所及,莫不駭歎。京畿監司趙師錫,漢城府判尹鄭載嵩之超擢,俱出物情之外,一嚬一笑,明君猶且惜之,況此人主之大柄,何乃濫屑之至此哉?貳公之職,不可循資陞付,風憲之長,尤非特除之任。請禮曹判書閔黯,刑曹判書金德遠,京畿監司趙師錫,漢城府判尹鄭載嵩,議政府左贊成李正英,司憲府大司憲李元祿,一竝改正。答曰,不允。末端事,予以爲不然也。隨其才局,拔擢登庸,實是國家用人之大柄耳。不宜膠守常規,勿煩。以上燼餘
上在昌慶宮。停常參·經筵。
未時,太白見於巳地。
下直,寅火堡萬戶韓濰。
安如石啓曰,明日常參·經筵,取稟。傳曰,停。
又啓曰,來八月初一日,輪對日次,而德恩府夫人私忌相値,頉稟。傳曰,知道。
大王大妃殿·王大妃殿·中殿,藥房問安。答曰,知道。
藥房提調臣金錫胄,副提調臣鄭維岳啓曰,秋炎尙酷,伏未審此時聖體,若何,兩慈殿氣候,亦復何如?臣等無任區區之慮,敢來問安。仍以承傳色,口傳啓曰,今當夏秋之交,日氣不適,臣等欲爲入診,而今日大臣,會於賓廳,若於引見之後,則勞動之餘,脈候難詳,未引見前,請爲入診之意,敢稟。答曰,兩慈殿氣候安寧,予亦無事矣。仍以口傳傳曰,入診,依爲之。
閔就道啓曰,備邊司郞廳來言,去二十三日不得開坐,故今日雖非日次,來會賓廳云矣,敢啓。傳曰,知道。
閔就道,以都摠府言啓曰,副摠管李夏鎭,除標信,義禁府坐起進去之意,敢啓。傳曰,知道。
又以兵曹言啓曰,昨日宣傳官·各廳將官等朔試射時,訓鍊都監哨官李碩根,未滿四中,武臣兼宣傳官諸萬後,不中。竝依例汰去,何如?傳曰,允。
領府事許積箚子。答曰,省箚具悉卿懇。卿之疾病,浹月彌留,予深慮念。卿其安心勿辭,益加善攝。仍傳曰,遣史官傳諭。
傳于閔就道曰,大臣·備局堂上,引見。
禹昌績,以成均館官員,以知館事意啓曰,今七月初七日,儒生上旬輪次,政府有故,今月內無故日退行事,曾已入啓蒙允矣。來二十九日設行之意,敢啓。傳曰,知道。
閔就道,以兵曹言啓曰,平安道江邊七邑守令·邊將赴任時,例爲給馬矣。今此新設平南·召募鎭,在於江界地,依他例給馬,而此後新設鎭堡,應在兩界邊地給馬之處,亦爲一體給馬,何如?傳曰,依啓。
靈豐君㵓上疏。答曰,省疏具悉。卿之憂愛之誠,深用嘉尙。疏末事,當令該曹稟處焉。
以監察茶時,傳曰,每以監察茶時,事甚未安。掌令申㶅,持平李增,牌招。
領中樞府事許積箚曰,伏以,保護聖躬,專在藥房,責大任緊,固非七十老人所可堪承。況臣狗馬賤疾,一向彌留,種種諸症,更迭侵攻,食飮日漸減廢,形容日漸枯槁,精神昏弱,氣力䕥然,閱月調治,頓無自力之望。今日問安,亦不得進參,臣不勝惶恐之至。伏乞聖明,俯垂鑑諒,將臣內局之任,亟賜遞免,以便公私,不勝幸甚。取進止。箚批見上
備忘記,弓子一千張,長箭·片箭各一千部,筒兒一千箇,下備邊司,送于北關。
備邊司啓曰,大興山城所送黑角弓一千張,校子弓一百十五張,使訓鍊都監知彀官前萬戶姜公望監造,今已畢役,而弓品頗精,見樣黑角弓十張封進之意,敢啓。答曰,製造極其精强,依金得完例,特爲加資。
辰時,上御時敏堂。藥房入診時,提調金錫胄,副提調鄭維岳,假注書許墀,記事官南致熏·李萬元,醫官李東馨·鄭維覺·李弘章入侍。金錫胄曰,近來夜間秋氣,而晝則老炎尙酷。此時攝理極難,氣候,若何?上曰,無事。錫胄曰,水刺,暑熱時易爲厭進,而且無適口饍物,近日水刺,若何?上曰,數日前水刺如常,自服養血淸火湯後,少減矣。錫胄曰,此藥連進乎?上曰,唯。維岳曰,此藥不入人蔘生脈散,入人蔘生脈散,何如?東馨曰,生脈散雖好,診候後,可知其用否也。上曰,提調先爲入診。錫胄入診缺數行東馨曰,脈候,前日則左右平等,而過暑後,右邊似爲不足,故劑進養血淸火湯,今加更進十餘貼,何如?顧謂維岳曰,水刺,上以小減爲敎乎?維岳曰,然。東馨曰,脾胃之起,必須水刺,而水刺厭進,故右邊如此。水刺善御,則此脈自起,藥則姑無加減之事。惟覺曰,左邊雖高,亦不大段,而右邊之如此,中焦恐有濕熱故也。東馨曰,生脈散,入人蔘一錢,毋以藥服之如茶,常進一日數貼,則好矣。弘章曰,六脈,比前稍數,而大體則好,此由日氣涼熱不適故也。雖數無妨,姑置之,何如?錫胄曰,醫官所見,亦大同,進養血淸火湯十貼後,使醫官,更爲診候議藥,宜當。生脈散果好,而脾胃,以甘爲本性,多和砂糖水,則甘物生濕,反害脾胃,使之少有甘氣而進御,可也。東馨等曰,凡五味,過則皆爲反害,少和砂糖,爲可矣。錫胄曰,此時饍物無宜,思之無如生鰒,海西及湖西,則姑令停止,而慶尙統營及左兵營,使之進上生鰒及熟鰒,何如?上曰,依爲之。錫胄曰,臣有所稟達之事,而每於引見,多事未果矣。內局所有醫書,無論唐鄕本,盡皆弊破。如萬病回春,最是緊要之書,而前日印出,其數不多,公私所藏,將至乏絶。今欲於增補回春中,更爲添入壽世保元等他方要藥,印出頒布,若始其印役,則必多聞風而來印者矣。鑄字·均字等各工匠朔布,則當自兵曹,斟酌題給,而糧料及紙地等雜物,竝自戶曹上下,御醫中二人,亦爲擇定監印官,使之董役,何如?上曰,依爲之。印出二百餘件,可也。缺數行上曰,地理大典全秩及酈道元水經書,使冬至使貿來,而水經則貿來二件,一件,置諸玉堂,一件入內,可也。維岳曰,地志,使弘文館覓入,而書傳之所謂地志,乃漢書之地志也。上曰,唯。錫胄曰,松耳旣出,而外方,以進上有時,故尙不入來,使平市覓進,何如?上曰,唯。維岳曰,香室祝冊,祭官受香之際,不得開見,故雖有差誤處,祭官無覺察,如頃日山名之誤,此是適然之事,不必更慮,而至於各名日諸陵傳香時,則祝冊甚多,香室之官,以一人聰明,或不無相換誤封之事,曾前陵祭,亦有換祝之事矣。此後則封裹香祝時,祭官先詣香室,與香室官,眼同封裹後,出詣傳香處受香事,定式施行,何如?錫胄曰,此言是矣,而但各陵祭官,多武人,各陵徽號,渠旣不知,雖見祝冊,何以覺察乎?若列書各陵徽號,付於香室壁上,使祭官考見祝文時,與壁上所書憑準,則雖武人,庶知其誤不誤矣。上曰,此後則凡祭官受香時,必須先詣香室,與香室官,考見祝文然後受香,而各陵徽號,亦列書付壁上,可也。遂罷出。
巳時,上御時敏堂。大臣·備局堂上引見時,左議政閔熙,右議政吳始壽,兵曹判書金錫胄,工曹判書柳赫然,行副護軍吳挺緯,吏曹判書李元禎,大司諫鄭樸,左副承旨閔就道,掌令申㶅,副校理李漢命,假注書許墀·李文興,記事官南致熏·李萬元入侍。閔熙曰,朝因藥房入診,粗審聖候,而近來晝則殘炎未衰,夜則秋氣頗冷,此時聖體,若何?上曰,無事。熙曰,兩慈殿氣候安寧乎?上曰,安寧。熙曰,前日日次,有故未會,故姑無稟定之事,而玆敢來矣。缺熙曰,南漢·江都兩處軍餉,勿爲移用,盡捧還上事,旣已下敎,當分付擧行,而事勢有不然者矣。賑恤廳,無他推移之路,故每於兩處移用,雖出於不得已,當自今牢守不用,而兩處分給各邑之穀,實難盡捧也。南陽·水原等地,連歲大無,故急於救死,多給移轉,年年未捧,新舊相積,雖或豐年,猶難一時收捧,況於如此之歲,剝膚椎髓,亦何能捧之?之次之邑,亦或可捧,而濱海尤甚之邑,實無收納之勢,何以爲之?上曰,兵政之重,惟在軍餉,而頃見南漢糧餉之數,極爲寒心,故兩處分給之穀,隨其尤甚·之次邑,使之分等收捧,非謂一切捧之也。始壽曰,分給之數,海邊則多,而山郡不甚多,且峽農稍稔,山郡可捧,而海邑則難矣。熙曰,南漢則六邑移轉雖多,皆近峽之地,而江都則盡給海邊之邑,捧之實難。錫胄曰,江都穀物,曾已移用萬餘石,而至今未還,此後江都之穀,何可每每取用乎?以下缺錫胄曰,司僕下人扈從者,壬辰年則皆錄功,而丙子扈從者,今有四人,旣無錄功之擧,只給朔下衣連而已。提調往往或給食物,而國家待之良薄。赫然曰,別樣斗護,以示恩意,可矣。上曰,唯。以下缺閔熙曰,凡匿名書,雖父子間,亦不相傳,乃是恒談,而頃日有湞投書之後,數有匿名之書,元非取見之事,而或冀其因此捕得,乃有李煥等推問之擧,故奸細之輩,希其朝家之又爲取見,而有此患矣。錫胄曰,大明時,亦有以匿名書,作冊印出,遍納於大臣家,而傳播中外,古亦有此患矣。赫然曰,左右捕盜廳,方今窺伺,而亦何可保其必捕乎?頃日把子前匿名掛榜,必是李煥所爲,而無分明見捉之事,故姑從輕典,不限年定配矣,今因疏決,又爲減等,實爲不當。況此欲爲嚴防此弊之日,何可減其罪乎?且其罪,宜配三·甲,不當置於善地也。上曰,煥之情迹,則可疑也。漢命曰,李煥之止於偏配,實出於罪疑惟輕之意,而當初旣施惟輕之典,厥後更無原恕之端,而遽爲減等,實涉率爾。上曰,李煥減等,果涉率爾,則仍置之,何如?始壽曰,旣是可疑之人,則仍置本律爲當。錫胄曰,如此輩,何可減等乎?上曰,李煥減等,付標卽爲爻周,移配三·甲,可也。挺緯曰,匿名書防禁事,旣定事目矣,聞頃日掛榜書,中部官員,馳往其處,袖其榜書,往示於一朝士,其朝士,驚駭而却之云,部官所爲,誠極駭愕。此在別立事目之前,雖不可重究,似不當全然置之也。上曰,摘發罪之。錫胄曰,此在令前,罷職,何如?上曰,罷職。以下缺始壽曰,凡大臣·勳臣應爲禮葬者,雖有題給擔持·造墓軍之例,至於遷葬時,則無給軍之事,而近來大臣·勳臣遷葬之時,因筵臣陳達,格外題給者,多矣。今聞故咸陵府院君李澥,方爲遷葬,而只有庶子一人,貧不能成樣云,此乃仁祖朝親功臣也。雖不得依式例準給,不可不參酌題給,以完其襄葬,故敢達矣。上曰,此是先朝親功臣,量宜題給,可也。上曰,江都自內所送木布,數甚零星,木布各二百三十同及去核木花五百斤,分付輸送,可也。錫胄曰,木花則司僕寺,有累萬餘斤,亦以此送之,何如?上曰,司僕寺木花一萬斤,與戶曹木綿·銀子,竝藏于外庫,自內所送木布及去核,藏于別庫,可也。以下缺上曰,自中,又分而爲二,朋黨之患,至于今日而極矣。洪宇遠,以耆老之臣,受國厚恩,所當同寅協恭,以爲報效之地,反爲大載,至謂搢紳冠冕,其所護黨,誠可痛駭,何可以前有淸名直節之稱,而不之罪乎?特以年老,猶爲之未減矣。始壽曰,許穆箚辭誠非,而自上待之迫切,宇遠,且以累朝舊臣,而一朝以言語被罪,則抑恐因此而有妨於言路也。宇遠,常時簡默,不能開心見誠,故同朝之人,自然跡疎,而所與親者,不過大載輩若干人而已。旣與之親,其言易信,故政席間所爲,多有不當,亦由於過信親切人,所言之致,而其本心,則實非專欲黨比而然也。熙曰,右相之言,是也。全備之人,在古亦難,況於末世乎?用人之道,猶匠之用木,棄所短取所長,可也。若求全備,則得人難矣。常人之戰,爭財,朝廷之士,爭官,凡在銓曹之人,隨其人品而用之,務爲調劑之地,而宇遠則不能如此,通塞用舍,一委於李鳳徵之手,鳳徵人物,素不安靜,故致有此乖張之患。臣於伊日,略陳其首末而已,非爲請罪諸臣,而宇遠,直以臣爲推波助瀾,至於稱揚大載,攻斥衆臣,其疏則誠爲無據。以下缺上曰,凡在聽言之道,人雖微,而言是則可用,官雖高,而言不是則不用,豈可以重臣之故,而有罪容之乎?人臣直言,固不可罪,若罪其護黨之人,何言路之有傷?賢云賢云,安有如近日賢者乎?始壽曰,宇遠,罕接朝士,只知大載,故心實過信,其言如此,其與他人之知而曲護者,有異。臣之所達,政欲其自上包容,非謂官高不可罪也。熙曰,李后平爲人,自上必不詳知,故敢達。后平,乃后定之弟,趙絅之外孫,而自是病風狂易之人。曾前趙絅,退居抱川時,使后平讀書,則后平親往,負柴而歸,絅問之則曰,爲士,當朝耕夜讀,故爲此云。絅曰,汝非中原之人,而蓄奴所以爲薪,汝何親勞之有乎?后平不聽,絅不復敎書。后平自稱奇士,平生所爲,無非怪擧,而至謂趙絅之文,文理不出云,擧其一事,可知其爲人。病風之人,不足爲數,且以士爲名,罪之何用?始壽曰,后平失性之事,此外無窮,病人不足責望也。熙曰,金禹錫,爲江原監司時,后平,作請斬宋時烈疏,使之上送,而禹錫不聽,則后平登山,極口詬辱,其爲狂妄,素來如此,置之以不足數,可矣。上曰,后平每每上疏,語極怪妄,與其置此而使爲此等疏也,寧爲遠置之矣。以下缺上曰,近來品在判書列者不多,每於政事,擬望苟簡,故有此擧矣。始壽曰,勵世磨鈍,莫如賞罰,此固人主之大柄。若於乏人之時,則隨才擢置,未爲不可,而今此六七人,一時俱擢,觀其爲人,雖是皆可,而然其中批之除,則已不免太多。爵賞旣輕,則人有僥倖之心,朝廷必亂,將至於不能爲國。昔在李唐時,蔣信從容爲言於上曰,近來官頗易得,人思僥倖。上驚曰,然則亂矣。信曰,今姑未亂,而僥倖多則亂至矣。上心歎其言,未幾,擢以爲相。自上亦於綱目中,見此事矣。爵賞之柄,不宜輕用,特除太數,而倘不得其人,其爲害,有不可言,臺臣之爭執,誠是也。上曰,此爲乏人而有是擧,何可常常爲之乎?當愼處則愼之矣。始壽曰,贊成之職,乃是二公,地望甚重,必須有旨然後,爲擧行差出,而今玆特拜,有若循資陞付者然,此固不當。元禎曰,政府署事之時,贊成·參贊,有所不能廢,而今則實爲閑官。熙曰,仁祖朝,宰相雖多,而左右贊成亦不常置,官不必備,惟其人,贊成雖或未備,無妨。元禎曰,全羅·咸鏡等道放未放秩,旣於疏決時稟處,今不回啓之意,敢達。上曰,唯。錫胄曰,李猶龍之爲本曹正郞,而臣曾爲同官,素知其爲人。性本粗厲,不合郞署,遞差,何如?上曰,改差。以下缺上曰,前日朋黨,心常痛之,今日朝廷,庶冀寅協,而一邊之中,又分而爲二,相攻擊不已,其不亦取笑於他人乎?年老之人,似當有知,而亦爲此護黨之疏,尤可痛駭,所當嚴治,而爲其耆老,姑從未減矣。每以賢邪爲言,直謂君子小人消長之機,予未知誰爲賢邪也。其禍漸漸必至於害國,予甚痛之。始壽曰,宣廟朝,亦有此等事,自黨論初分之時,卽有君子小人之說,人主之必欲禁之,意豈不美而然?其用罰必當然後,人乃鎭服矣。若有不當其罪,則反增其怨,而愈至於乖激之域矣。上曰,在朝之時,不爲一言,而旣退之後,爲此等疏,亦豈是乎?始壽曰,宇遠此疏,誠爲非矣,而自上特念其淸名直節,而優容之則美矣。上曰,淸名直節者,尤宜爲國,豈可爲偏黨之論乎?始壽曰,頃日尹鑴贊成下批之時,兼任祭酒,不書於敎旨云,適於籌司,逢着吏曹判書李元禎而問之,則以爲祭酒,乃是三品職,一品之官,不可越階而兼帶,故不爲書之云。蓋祭酒,卽中朝官名,故不載於大典,雖未知當爲某品,而曾在孝廟朝,宋時烈,以參判兼之,其後陞一品而仍爲兼帶,則可見其別設之職,元無定品缺數行錫胄曰,初設祭酒時,只爲士子師表之意,而旣無當初定品之事,且有一品兼帶之例,則此後陞爲嘉善,而使之兼帶,可矣。始壽曰,祭酒旣無定品,則兼帶無妨,仍爲減下,亦無不可矣。上曰,祭酒,以嘉善階施行,而尹鑴使之仍帶,可也。上曰,以丙子年事觀之,則南漢犒軍時,不得斟酒之器,至於取用佛器,而猶且不足,凡諸器用,亦不可不備,司饔所儲沙器,從優輸送江都,藏置,可也。上曰,尙衣提調來,頃見本院會計文書,則曾前各魂殿所用銀器,其數頗多,用之無妨乎?熙曰,屛風等物,旣已燒火,銀器皆有之,末俗雖或多拘,而有何不可用之理乎?上曰,如銀器之物,用之何傷?錫胄曰,更鑄爲器,用之無妨。就道曰,銀器與屛風有異,毁而更鑄,則何處不用乎?熙曰,凡物,成毁有異,或改造他器,或以銀貨用之,無所不可。上曰,其銀器,今秋曝曬,中使下去時,輸送江都,可也。熙曰,然則銀器,完而送之乎,毁而爲器,送之乎?上曰,完送。赫然曰,平安道慈母山城所儲火藥不足,故曾以江都火藥五千斤先送,而使京衙門,還償於江都矣,今令催送,何如?上曰,依爲之。赫然曰,劍術,天下皆有之,日本爲最,我國獨無傳習之人,心常慨然也。臣欲送一人於東萊,使之傳習,府使李瑞雨處,以劍術可學與否,觀勢相通之意,言送矣,今見其所答,則以爲似有可傳之路云。臣管下,有一可學之人,下送此人,學劍,何如?上曰,送之,好矣。以下缺熙曰,睦林奇所犯,非有關於自己利害,乃其情則欲擧職事。今未免誤着,其罪亦有公私之分。且旣施其罰,則如此之類,雖或別賜恩敍,似無大段所害。上曰,睦林奇職牒,還給,可也。赫然曰,臣有區區所懷,敢此仰達。今年農事,他道則不至大歉,而獨於畿甸沿海及湖西內浦諸邑,連三年旱災特甚。軍民,擧皆流散,將無以爲國,天之譴罰,必有所由,臣愚不識,雖不敢知某事之應,而或賦役繁重,或獄訟不公,有冤而不能暴,抱屈而不得伸,怨結所召,以致無前之災耶?臣意,自上特遣近侍,出入民間,問其疾苦,以爲慰悅民心之地,何如?始壽曰,古者遇災,亦有行此者。上曰,遣近侍,問民疾苦,亦好,依此爲之,可也。罷出後,改以古者遇災,亦有發使問民疾苦之擧,今亦令本道監司,行移各邑,使其守令,問民間疾苦,如有有冤未伸,抱屈莫辨者,及朝廷政令間,可以爲民怨而召天災者,錄報于監司,轉聞于朝廷,以爲隨事變通,慰悅民心之地,何如?上曰,依爲之。出擧行條件鄭樸曰,睦林奇職牒還給,臣則以爲不然也。凡所罪罰,初當詳審,而旣罪之後,諉以軍門,無端請敍,恐爲後日之弊,而亦非懲戢人心之道也。軍門雖重,林奇之外,豈無人乎?上曰,自前軍門,亦有如此等事,非今斯今,請敍,何傷?以下缺合啓,請巨濟圍籬安置罪人宋時烈,按律處斷。措辭見上上曰,勿煩。樸又啓曰,請還收前判書洪宇遠削奪官爵之命。措辭見上上曰,毋庸瀆擾。樸又啓曰,請還收前承旨李聃命罷職之命。措辭見上上曰,毋庸堅執。樸又啓曰,請禮曹判書閔黯,刑曹判書金德遠,京畿監司趙師錫,漢城判尹鄭載嵩,左贊成李正英,大司憲李元祿,一倂改正。措辭見上上曰,予非爲其功勞,而取其才局而已,已諭毋煩。樸又啓曰,臣待罪喉司之時,有忠義尹姓人陳疏獻玉圭者,臣以爲,此非宮家所有之物,若或希望恩賞,求買來眩,則事甚猥濫,且關後弊,與其時同僚,相議退黜矣。厥後都承旨鄭維岳,以其異姓四寸之故,拘於私情,周旋捧入,遂至上徹,得蒙賞典云,事甚可駭。請當該捧入承旨推考。上曰,近來此等事甚數,渠雖曰掘地得之,而必是文餙之言也,依啓。缺上曰,此後政院,如此等物,勿爲捧入。漢命曰,曾者漢平守,進御筆,有加資之命,而其時因有所啓而還收,以他物賞之矣。今此陽原君煥等,亦踵前習,投進御筆,聯名爲疏,顯有希覬之心。雖曰宗室,有異於常人,豈可盡以加資賞之乎?筵臣曾以此啓請防塞,而今又有煥等之事。此後亦安知更無如許之弊乎?臺臣雖已停啓,臣亦三司之一也,心知其不當,故敢達區區之懷矣。上曰,前日漢平守加資,因領府事所啓還收,而聞有或買御筆以進云,故以虎皮微物賞之,而陽原君等所進,與此亦有間。漢命曰,煥等,旣異於末裔宗室,人之待之,亦有間,而投進御筆,人皆謂希功望賞。雖蒙恩典,在己亦足羞也,當依漢平守例還收也。上曰,煥等,裒進累朝御筆,刊刻以進,此與漢平守,有異矣。㶅啓曰,卽者吏曹判書李元禎,以司饔參奉金可敎年限未準事,有所稟達,而自上特命勿遞,使之後勿爲例,臣竊以爲不可也。夫朝家法令,旣已定式之後,則所當遵守勿墜,豈可爲微末一蔭官,有所輕改乎?以其戰亡後裔,必欲錄用,則姑待年滿,亦未晩也。至於破格仍授,實涉苟且。請司饔參奉金可敎遞差。上曰,法令不宜變易,臺臣守法,其言誠是,依啓。以下缺就道啓曰,今日入侍座目單子中,注書一員,落漏不書,臣未之覺察,不勝惶恐。當該注書,請推考。上曰,依啓。上曰,今日朝廷,庶幾有寅協之風,而許判府事,爲人所牽,洪宇遠,不顧國事,其爲箚疏,俱在退在之後,予甚痛之。今日入侍諸臣及三司,咸聽之。如欲上疏,則在朝爲之,而退去時,勿爲如此等疏。予爲此言之後,如有不然者,則其罪尤重。始壽曰,孰不祗承聖敎?但因此而使毋得上疏,則不可。上曰,非謂上疏之可罪,在朝不言,而退後爲疏者,何可不罪?以下缺上曰,朱悅事,與此異矣。權大載父子,爲性强愎,常欲害人,而領府事,每爲鎭定之論,故嗾囑許穆,必欲擊去,而宇遠,至以大載,謂搢紳冠冕,且擬君父於季世昏主,言之無形,有若恕者之爲,前雖有直名,而寧可不之罪乎?始壽曰,如季世昏主等語,自上擧而爲言,則恐或示人不廣處也。臣下責備之言,亦有過於此者,勿爲芥滯於聖慮爲可。上曰,予不能容直而得此言,則聞之亦喜,而宇遠,似爲大載之不用而發者,故予爲此言。若果直言所發,則何不喜之有乎?遂罷出。以上燼餘吳始壽曰,近來人心不淑,以不忍聞不忍言之說,構成諸臣之罪目,作爲匿名之書,或掛之於路傍之閭家,或附之於公廨之墻壁,猶恐其不得廣布,都民一時坌集,爭先謄出,有若科場書題謄書者然,到處傳播,事之可駭,孰有甚於此乎?取考大明律,則投匿名書者處絞,見者便卽燒毁,若將送入官司者,杖八十,官司受而爲理者,杖一百,被告者不坐,捕告者官給銀一十兩云,而見而不卽燒毁者,傳言者,元不擧論,似爲不備矣。三尺之法,所當守之如金石,而末世惡習,難以此律警飭。且於別立事目之時,則不必太泥於法文,故軍籍·戶籍·年分·漕轉事目磨鍊之時,有所加減輕重於本律。今若別爲事目,投書者,則以本律論,掛書之家主,見而不卽燒毁者及傳言者,比投書者,減一等論罪,捕告者,以大黨捕捉之賞磨鍊,則似爲得中。且城門·鐘樓·公廨,若有守直之人,若不卽燒毁,致令人聚觀傳播,則與掛書家主之不卽燒毁者,一體論罪,何如?上曰,末世人心尤惡,每有如此等事,極爲寒心。不卽燒滅者,及見而傳播者,以全家徙邊論罪之意,別立事目,可也。漢命曰,頃日把子前掛榜之事,適出於凶書旣出,罪人未捕之日,易以疑惑人心,故朝臣中,或不能無動於其說,以爲不可全然掩置,至於上聞,若以事體言之,此固失着,而終則不問其榜書中指名之人,反治其相仇可疑之人,畢竟處分,不過欲得掛榜者而治之,本非以匿名書取實而成人之罪也。然而當初處分,旣不能盡如法例,故奸細不逞之徒,冀其復如前日之自朝家取見,其習益長。今若定爲事目,以防其患,則前日事,亦爲論其始終,而添入於其中,何如?上曰,別立事目中,添入李煥事曲折,以爲曉人之地,可也。此一條,出朝報大臣·備局堂上引見時,始壽曰,臣有區區之見,敢此仰達。自仁祖朝,除出戶曹銀布,送置江都,意有所在,而水軍革罷之後,以此木,給代各鎭土兵,故前所送者,今幾用盡,此則當自該曹,依前定奪充送,而卽今戶曹銀布,比前頗優,脫有緩急,則無以運致於江都,必不免藉寇之患。參酌本曹經費及不時之需,從優留置,以其餘數,入置於江都,而仍爲會錄於該曹會計之中,日後該曹經費,如或不足,則還爲取用,亦無不可。每欲陳稟而未果,今承軍餉軫念之下敎,敢陳愚見矣。二行缺送新件亦宜。赫然曰,仁祖朝所送木,辛亥年取以爲軍缺依裝,而別無傷損之事也。上曰,前所送者,今餘有幾?赫然曰,幾盡用之,而只有三百五十同。上曰,綿布三千同送置,可也。始壽曰,銀子雖曰輕貨,倉卒急遽之際,亦難運入,量宜加送,亦宜。上曰,銀萬兩送之,何如?左右相曰,二三萬兩,可矣。錫胄曰,二萬兩姑先入送,如何?上曰,然則二萬兩,先送之。丙子年,御乘馬,亦致逸去。此猶如此,兵亂之時,銀貨等物,何可運之?赫然曰,內司僕下人,或有得食之路,外司僕,涼薄無比,而然於丙子年扈從者,或出於外司僕云,平時每加撫恤,可以得用於急難之時矣。李元禎曰,臣有所懷,敢達矣。平安道田稅,專爲軍餉,而封置本道,姑無實用。今此江都分給之穀,必難盡捧,以平安道田稅上來,以準其未捧之數,而有餘則送之戶曹,以爲經費,乃是着悉事也。挺緯曰,臣昨見領府事,領府事以爲,平安道田稅,曾無上來之時,今若取來,民必驚疑,故睦來善,以此爲言,而吾止之云云。此宜更議於領府事。赫然曰,此所謂六甲田稅,前則爲野人,中間爲毛文龍,厥後爲勅使所需,而不爲上來也。元禎曰,臣爲臺諫時上疏,欲爲取用於戶曹。此雖不急,而今若運來江都,以爲軍餉,則與其虛留本道,不亦好乎?始壽曰,甲辰年,臣以暗行御史,進去平安道時,聞諸民間,則皆以爲還上甚多,反爲民弊,自戶曹,參酌取去爲便云云,故臣以此陳達,而其時鄭致和以爲,邊方軍餉,不宜如此,遂爲勿施矣。臣近見古人所記,在前國法,使他方之缺不得於平安道,私自貿易,而犯者論以一罪,立法之意,二行缺疏見之,多有寒心可駭處也。權大載爲人,深刻偏愎缺吉士性情與世不同,多有怪氣,而其中又執己見,十事一事不合,亦以必勝爲務,渾朝之人,孰不爲悶?雖有文才明悟之處,一長不能掩其所短,而宇遠直以爲縉紳冠冕,宇遠何敢爲一大載,辱朝廷如是乎?且閔黯等人,嘗論宇遠之是非,則宇遠之不避議己之嫌,反以閔黯等爲言,亦甚不當矣。雖然,宇遠亦累朝舊臣,而有淸名直節之稱,今以一疏而罪之,人或不知其過失,而抑恐謂殿下有失於優容直士之道也。元禎曰,大政時,淸白吏·戰亡子孫錄用事下敎,故臣以故忠臣上洛君子孫金可敎,擬望於司饔二行缺時以生進則三十,幼學則四十定限,雖淸白吏·戰亡子孫缺未滿則不得擬望事,捧承傳施行,故臣以此陳達,更爲定奪矣。今此金可敎,爲人則可合云,而年限未準。新法纔下之後,又爲破格,非劃一之意也。上曰,戰亡子孫中,表表人物,則仍爲置之,似無妨。始壽曰,人則雖可,而朝家法令,新爲申明,豈可爲一蔭官而壞之乎?上曰,此則仍授,後勿爲例,可也。赫然曰,下送時行糧,則自此備給,而去後留糧,本府給之,似當。二行缺出身作隊,貽弊民間事被論,方在奪告身中,而厥後令本道査覈,則其罪犯,亦不明白,且將官之任,非如他官爵缺比如此者,在前亦嘗有還給職牒之例,故敢此仰達。錫胄曰,此是權愈爲大司諫時論罷,而臣與赫然相議,令本道査覈,則李行登所報文書,不爲分明,故以奪告身照律,而其罪則不然也。始壽曰,此在於其罪之如何,果有罪而以軍門見敍,則不當,而若是公罪,則變通敍用,無妨矣。樸曰,此則一時變通,容或可也,而此缺每爲援例,則必非懲戢人之道也。始壽曰,此言誠好。以下缺㶅曰,臣有區區所懷,頃日請對,敢陳愚衷,辭不達意,終未格天,而今於前席,自上亦聞大臣所達矣。大臣以言缺有妨爲言者,誠是也。凡在聽言之道,言可用則用,不可用則舍之而已。曾在宣廟朝,趙憲上疏請二行缺言路亦且有益。洪宇遠,以累朝舊臣,素負重望,缺因一言之過,而遽加之罪乎?古語曰,不以一眚掩大德。宇遠之疏,誠極爲非,而聖上特念其前日之淸名直節,優容寬假,豈不美哉?至如李聃命,伊日所達,不過陳其區區所懷而已。宇遠今日之疏,聃命何以逆知之乎?其所陳達,實不在私護宇遠之意,而自上特下嚴旨,至爲罷職,固是過擧。諫院論啓,大臣亦言,似當卽爲允兪也。上曰,宣廟朝,亦以護黨被罪者,多矣。宇遠年旣耆老,受國厚恩,而爲一大載,投疏於旣退之後,年老有識者,猶爲此護黨之論,同寅協恭,何可望乎?予之罪之也,豈是必欲罪也,而如是陳達,不無救護之意,何乃煩乎?㶅乃退。始壽曰,此臣聽之誤也。臣於此,亦有區區所懷。凡爲大臣,位在衆官之上,國家之事,不責大臣,責之誰也?近來有語及大臣者,則上必以擧大臣而罪之,此甚不可也。高麗缺臣時,尹秀·李貞爲相,朱悅,以事往于相府,與言而貌二行缺尹秀之父,李貞之父,不知爲誰,焉得罵及父名?臣曰,缺朱悅天性如此,知其必出此語,遂不問之。蓋臣以朱悅有直名,故終不以語及大臣而罪之,自古有直名者罪之,固也。大臣如有權奸者,則非臺諫,而誰能折之?古語曰,未成之時,一臺諫折之而有餘,旣成之後,干戈取之而不足。今之宰相,雖無權奸,不宜摧折言者,以防言路,而近有言及巨室,則上必罪之,實爲不當。
上在昌慶宮。停常參·經筵。
未時,太白見於巳地。
夜二更,流星出北極星下,入北方天際,狀如拳,尾長二三尺許,色赤。四更,流星出牛星上,入乾方天際,狀如鉢,尾長四五尺許,色赤。
下直,慶尙都事安圭,連山縣監李文徵,伊川縣監李東榏,康津縣監李咸,扶安縣監趙脩。
禹昌績啓曰,明日常參·經筵,取稟。傳曰,只晝講。
傳于禹昌績曰,下直守令,引見。
以平安監司狀啓,傳于安如石曰,莫重罪人徒流案,趁不修正,致令已放者,混入於疏放之中,殊無致察之意,刑曹當該堂上·郞廳,竝推考。
具崟,以禮曹言啓曰,備忘記,旱乾之餘,幸得小雨,庶幾有回蘇之望矣,今至累日,尙靳甘霈,餘存各穀,亦皆焦枯,言念民事,誠極渴悶。卽令該曹,不卜日,虔誠祈禱事,命下矣。頃者社稷·先農祈雨祭,遣大臣設行事,啓下之後,緣有小雨,停止矣。聖敎如此,處所則依前定奪,社稷·先農,遣重臣,不卜日,來八月初一日設行事,知委,何如?傳曰,依啓。遣大臣設行,可也。
京畿監司書目,楊州呈,以執義朴世堂病重,上去不得事。啓遞差。
吏曹啓曰,臺諫有闕,政事,取稟。
辰時,上御時敏堂。下直守令引見時,左承旨李端錫,假注書許墀,記事官南致熏·李萬元,連山縣監李文徵,扶安縣監趙脩,康津縣監李咸,伊川縣監李東榏入侍。李文徵進伏,李端錫曰,連山縣監李文徵也。上曰,前爲何職?文徵對曰,前以靑巖察訪,爲司䆃直長。上曰,七事。文徵誦之。上曰,連山農事,何如?文徵曰,連山,是峽郡,故比諸牙山·平澤稍優,而猶不免凶歉云矣。上曰,忠淸道,雖有被災尤甚之次,而連歲爲凶,民飢必甚,必以愛撫爲心,毋爲侵虐。文徵對曰,敢不盡心?第念殘邑,恐無救濟之力也。上曰,姑未赴任,未諳邑弊乎?文徵曰,未往,姑未知之。以下缺上曰,七事。趙脩誦訖。上曰,七事,不但爲口誦而已,必須體行,俾有實效。脩曰,敢不盡心爲之乎?李咸進,端錫曰,康津縣監李咸也。上曰,爲倅初耶?咸曰,初也。上曰,七事。咸誦訖,上曰,康津農事,何如?咸對曰,六月以前,極好矣,厥後或得驟雨,而常不滿一鋤,故枯損者亦多,而大都免凶云矣。上曰,七事外,亦以恤民祛弊爲心,如有民瘼,則卽報監司,以爲變通。咸曰,當謹依傳敎。李東榏進伏,端錫曰,此伊川縣監也。上曰,前爲何邑?東榏曰,未曾爲也。上曰,七事。東榏誦之。上曰,今爲初倅,尤宜惕念,盡心擧職,政事勿委於下吏,必以愛民爲先,有弊則卽爲變通,善事要譽,近來之弊,愼毋爲此習。東榏退。上命端錫曰,頃因闕內內摘奸聞之,禁軍處所給內弓房弓子,渠等不敢任意修改,故多有傷破,不若弓形者云,此後則各自隨傷修補事,分付兵曹。遂罷出。
上在昌慶宮。停常參,只晝講。
下直,多大浦僉使金是振,仁遮外萬戶李義男。
禹昌績啓曰,明日,祈雨祭齋戒,明明日,私忌相値,此兩日視事,頉稟。傳曰,知道。
傳于鄭維岳曰,政事,過私忌後爲之。
崇善君澂箚子。大槪,亟收宗簿都提調之命,以安微分事。入啓。答曰,省箚具悉卿懇。宗簿都提調之任,微卿其誰?卿其安心勿辭,從速行公。仍傳曰,遣史官傳諭。
巳時,上御時敏堂。晝講時,同知事李元禎,特進官李翊相,右承旨禹昌績,侍讀官李漢命,檢討官姜世龜,假注書許墀,記事官南致熏·李萬元入侍。上讀盤庚上,至若網在綱,前受音一遍訖。漢命進講,自汝克黜乃心,至凡爾衆其惟致告,音釋各一遍。上受而讀之。漢命,仍解其文意,至第一章註。漢命曰,積德,非一朝所可爲,必須世有及人之德然後,謂之積德,此指世家大族而言也。元禎曰,凡人於其婚姻親友之間,私意尤難於擺脫,故此以去私心,必及于婚友爲戒。私之一字,無處不害,人君有私心,則害於政,人臣有私心,則害於朝廷。以下缺漢命又釋下章註曰,求舊之舊字,非謂老人,謂世臣舊家也。又釋下章註曰,動用非罰云者,謂予豈以非所當之罰,有加於汝也云。又釋下章註曰,弱猶侮也,蓋其時,有老成孤幼,或言其當遷者故云也。元禎曰,若射之有志云者,此喩其必遷之意,而凡爲人君者,遇事立志,皆如射者之必期於中然後,可以有爲也。漢命曰,凡事,有指而期於必者,謂之射志,故古人於文字,以射志,用於立志之義。又釋下章註。元禎曰,人君慶賞刑罰之道,不宜有失,邦之臧不臧,惟在於此。漢命又釋下章註曰,恭齊度三件事,於遷都,最爲緊關。上曰,當時庶民,則或欲遷,而巨室不欲,故以此三者,深戒之。元禎曰,遷都,利害甚明,而大家反爲胥動,使盤庚,驅以威刑,而使之遷,誰敢違之?然而終不若曉以利害,使自悅從,故盤庚,務以德量包容,而委曲開諭,其言乃若有所甚畏者然。上曰,以刑威之,不若曉以利害故也。以下缺元禎曰,臣向所謂婚友間私意難脫者,亦有爲而言也。宇遠,與人相接,不能開心見誠,故同朝之人,自然跡疎,旣無相善往來之人,而其所議論聽聞者,不過親屬者言而已。私意旣難於擺脫,而論議未免於偏着,宇遠所誤,政由此耳。李沃之入爲副學,物議之姑所未許,而宇遠獨以李沃爲不非,而終至於首擬,及其悖疏之出也,孰不爲非,而大載父子,每以沃之被罪爲不是,故人皆非大載,而宇遠獨不爲非,轉輾至此,而今此上疏,尤極非矣。古人旣退之後,不干朝論,故先正臣鄭逑,在昏朝時上疏,只論殺大君廢母后事,而一言不及於朝政。至於宋時烈,喜爲遙執朝權,故每於旣退之後,亦爲朝廷議論,此習,實自時烈始也。上曰,在朝時不言,而旣退後爲疏,至以賢邪目之,尤可駭也。每事必如李沃時事,則用人之際,豈不乖舛有害於國家乎?宣廟朝,痛治黨論之人,蓋有意也。元禎曰,人臣事君,不脫於私,則安有一事之善者乎?宇遠此疏,人孰不非,而頃日大臣,以言路爲言者,實非他意。自上特容其不善之言,則善言亦必至矣,正如燕人買死馬骨,而千里馬至,善言蓋將來也。以下缺上曰,取其才德爲可,何可徒以功勞用之乎?今此特除,亦取其才德,不必徒拘於功勞也。漢命曰,自上知其可用而欲用之,則下詢于大臣,以爲可則用之,不可則自上以爲如此如此,何可不用乎?相與講問可否,相濟而用之,如試可乃已,則何有不及古之事乎?元禎曰,人臣者,亦□銓衡旣無□□,而至於宰列表表者可知,其如外任之人,實難知也。上曰,古者,以治郡第一,大用者有之。漢命曰,取其才德,不計功勞之敎,誠爲至當,而末世才德之人,何可易得乎?旣無表著才德,而又不計年勞,超資甚數,則實關大弊。上曰,今之超資,亦一時所爲,何可常常爲之乎?元禎曰,自上當其乏人之時,或時超用亦可,而若數數爲之則不可。人君勵世之柄,惟在於資級,倘使此柄而輕,則人不知勸。上曰,此非常爲之事也。漢命曰,昨日亦承上敎,而第特除之數,未有如近日者,一年之內,變品加資者,至於九人之多,此異於往往乏人時超用之擧,臺啓不可不發也。上曰,內弓房所用黑角,有兒樣角,而近來所納,體甚少,缺所出,不過弓子四五張之資云,今後東萊貿易黑角,數字缺鳳山爲尤甚云矣。頃日之雨,固爲不缺旱之餘,滴地卽乾。今此祈雨祭,若復得雨,則何幸缺又進曰,廷臣,孰不慙悚?夫壞人心術,禍人國家者,莫甚於黨。人臣所當擺脫此習,一心秉公,而不幸比年以來,以邦禮釐正之故,前日護黨遂非者,雖非被罪之人,亦皆一竝卷退,以至於一邊人進,一邊人退,此則非朝廷之過,而亦非國家之幸。今又於一邊人中,又爲分黨,終至於莫可收拾之域,其爲朝廷之羞,國家之憂,無過於此,宜聖明之痛惡也。然究厥本原,則不過若干人論議不合,情義相阻,漸成嫌隙,仍成標榜,而親於此者,或爲此,親於彼者,或爲彼,轉輾至此,亦非人之皆然也。當其微而未著也,大臣若建白兩黜,自上嚴加防禁,如今日之爲,則或可消息,而其時大臣,不能辦此,殿下則深居九重,何以詳知外間事乎?此則大臣之失也。上曰,予則前日賓廳引見時,始聞此語,翌日許判府事之箚出,恨其知之不早也。此必大臣當其微時,欲爲調劑,故不言於□也。漢命曰,誠如聖敎,大臣之不□,亦欲□□調劑故也。然凡事,防於微則易,而旣著則難,故仁廟朝反正後,有老西·少西分歧之漸,而金瑬·李貴輩建白,而出之于外,終能防止,宣廟朝東西分黨之時,則李珥欲救而不能,卒後,自玆一邊,反爲人笑,以其微與顯異也。卽今亦由微至顯,情誠大過缺許穆之箚出,而潰裂無可爲矣。二行缺但辦得未易,此臣之所難必缺朝臣中,秉心持論之公與不公,殿下亦何以盡燭之乎?目今物情,大都如此,他日領府事許積登對時,試詢外情,則可知矣。上曰,當初罪之者,非他,欲其懲戢,務爲寅協,而漸漸愈激,至於朝著潰裂。今後庶可絶棄前習,更爲一心□矣,而終不如此,則其可用乎?遂罷出。
晝講時,元禎曰,此世家大族,不爲好言於百姓缺以遷都爲勞,胥動浮言,故反覆曉喩,如此其切也。上曰,人皆安土重遷,而有此胥動,故申言傲上之害而戒之也。漢命曰,世家大族,異於小民,人君不可不爲之分曉,而亦不可不使之知所懼也,故此章反覆辨論,而亦有懲懼底意也。漢命曰,人於事我,所執非則固不可爲,雖是而有違於人,則亦不可爲,盤庚之遷都雖是,而不欲其違拂人心,故反覆告諭,使人樂遷,旣不缺已,又不失人,故人謂之兩全。元禎曰,凡爲人臣□行己意缺要人譽者,其害必至於誤國事溺人心而後已。盤庚之時,一行缺上曰,唯。元禎曰,無有遠邇云者,非地之遠近,而親疎之謂。缺家用罰,當視其罪,不可以貴近之故,而有間於遠賤缺上曰,無有親疎貴賤,而有罪則皆可罪,遠邇奚論?近來洪宇遠,以護黨罪之,而人以言路有妨爲言,罪其如缺之人,言路何傷乎?漢命進曰,古書進講,非只爲文字也,欲其體驗而行之之意也。況商書,乃堯·舜以下政治訓戒之辭,以堯·舜典言之,以聖人則哲之明,而欲缺僉曰可,詢四岳之擧。設令人君,實有的知的見,無二行缺敢爲言,只陳其人君用人當如是矣。上曰,爵賞,人主勵世之大柄,予豈不知其□□,而其人皆缺適又乏人,故□□,豈常□□之事乎?講□□□是矣。元禎曰,古者用人,必相與可否而用之,故以堯之明,豈不知鯤之不可用,而僉曰試可,則用之,此是好事也。上曰,臺啓以功勞爲用人之道云,豈可只以功勞爲用乎?元禎曰,故曰,太上以德,其次以功,其次以舊。燼餘
上在昌慶宮。停常參·經筵。
禮曹啓曰,親臨宗室殿講,適與章陵陵上修改齋戒相値,初九日退行,何如?依所啓施行。
開城留守書目,經歷元振澤,七月二十九日遭母喪事。朝報
上在昌慶宮。停常參,只晝講。
未時,太白見於巳地。夜一更,流星出王良星上,入河鼓星下,狀如拳,尾長五六尺許,色白。
下直,慶尙左兵使申命全,寧邊府使盧銓,羅州牧使李世華,全羅兵虞候姜必建。
持平李增上疏。大槪,乞遞職名,兼陳所懷事。入啓。答曰,省疏具悉。國家取人之道,才德爲上,功勞次之。今玆數臣,皆是有才望之人,簡發登庸,有何不可,而抉摘前日之細過,殊非與人不求備之意也。爾勿辭察職。
傳曰,下直守令留待。
忠淸監司書目,恩津呈,以修撰申厚命病重,上去不得事。啓調理上來事,回諭。
傳曰,今番祈雨祭獻官以下書啓。
刑曹啓目,七月十三日疏決時,柳明郁償命與否,文案査考,稟處事啓下,而好進雖初非柳家之奴,猶當疑其償命,仍前定罪,何如?啓詳觀彼此原案,則許多說話,有難盡破,而此獄之肯綮,專在於仇知金·白方丑之奴主與否辨別是在果,大抵仇知金,果與方丑,同姓四寸的實,則假名自贖,明白無疑是旀,明郁之招辭中,雖曰爲父復讐,好進果有殺害之跡,則爲子之道,所當奔走告官之不暇,而實至於三年,默無一言爲有如可,及其殺人推捉之後,始曰復讐云者,不過爲死中求生之計而已,其爲凶謀,欲作己奴,劫奪贖還文記之狀,節節敗露是在乙,爲刑官者,莫重獄事,全不詳察,且以不告官擅殺之律,泛然回啓,誠極可駭。姑先從重推考。兵使之拘於私情,定給軍牢,任其所爲,致令私自酷殺,判官之不能禁斷,不卽報知巡營之狀,俱極痛駭,竝拿問定罪。仇知金,旣是假名自贖,則非明郁之奴,明若觀火。似當償命,而事係重大,議于大臣,稟處。
傳曰,忠義尹恒所授賞典,旣已還收,則玉圭不可仍在闕中,亦非閭閻所有之物,自政院撞碎。
拿問現告,前平安兵使李益重,安州判官申琓。
禁府,李益重·申琓拿囚。啓。
備忘記,獻官左議政右議政,各熟馬一匹面給,典祀官奉常正安命老,副正元㯙,大祝副司果金正夏·朴泰遜,各兒馬一匹,監察以下諸執事,各上弦弓一張賜給。
有政。
巳時,上御時敏堂。晝講時,同知事李元禎,特進官李夏鎭,參贊官具崟,侍讀官吳始萬,檢討官姜銑,掌令申㶅,假注書許墀,記事官南致熏·李萬元,下直兵使守令慶尙左兵使申命全,羅州牧使李世華,寧邊府使盧銓入侍。上讀盤庚上,前受音一遍。夏鎭曰,自上讀不昏作勞之勞之音,近於惱燎于原之燎字,亦似低也。上曰,唯。始萬,進講盤庚中,至予迓續,乃命于天,止音釋。上受而讀之訖。以下缺讀罷,申㶅啓曰,日昨諫院,以政院捧入尹恒獻圭之疏,請推當該承旨,而其賞典,仍授矣。臣得聞尹恒所獻之圭,本譯官張姓人,自北京買來,納於尙方,以有瑕見退,而尹恒誘而取之,詐稱得於土中,至以不知何朝舊物落在村間等語,誣罔陳疏,竟蒙賞典。如此希恩欺詐之輩,不可不痛懲,請尹恒拿問定罪,所授賞賜之物,亦命還收。上曰,依啓。㶅又啓曰,再昨諫院處置,歸於正言金儁相,則所當卽爲處置,而以其子病,終不詣臺,延至三日,其在臺體,誠極駭然。請正言金儁相遞差。上曰,依啓。㶅又啓曰,正言金鐫相,旣稱病故,終不處置,則正言李壽徵,亦當處置,有嫌則引避,例也。無端在家,寂若無聞,揆以臺體,殊甚未妥。請正言李壽徵遞差。上曰,依啓。臺諫處置,雖國忌齋戒,亦爲之,而此則延過三日,臺體殊非也。㶅又啓曰,再昨諫院之臣,引避退待,則是非立落,當俟處置之如何,而未及處置之前,徑先疏論,其在臺體,殊涉率爾,請持平李增遞差。上曰,前亦無此例乎?㶅曰,處置後,上疏可矣,徑先疏論,實不當。上曰,依啓。又啓曰,竝引嫌而退。未見措語,書送謹悉,猝然呈單,今始强避,只問添刪,不示措語,其在臺體,不無所失,請獻納朴鎭圭,大司諫鄭樸,竝命遞差。上曰,未引見前,已簡通,則竝遞,宜乎?㶅曰,樸之所謂簡通,不示其改構措語,而只以不可不添刪爲問云。鎭圭之率爾書送謹悉,固爲非矣,樸之初不書示,亦爲失體,竝宜遞之。上曰,依啓。仍命李元禎曰,前日所送江都木花·布木·銀子等物,江都庫間容置,其於留守處,問其庫間加作與否,可也。元禎曰,當出外,分付。起而更言曰,監試開場時,文監察二人,分入兩所,主掌凡事,故自前擇差,而金澤則年紀頗衰,趙觀國則名稱素輕,似難彈壓。移拜他職,實爲便當,而時無當窠,竝姑遞差,何如?上曰,依爲之。元禎曰,安岳縣監洪柱國,除拜已久,而以往年服制改正時,該曹佐貳之官,前拜富平府使,因物議不得赴任,故今又不安,累次呈狀,而今旣年久,守令且異於內職,洪柱國推考,催促赴任,何如?上曰,時烈勢,人莫敢言,非佐貳之官所可豫知也。年久後外除,何必辭爲?推考催送,可也。夏鎭曰,頃日殿講儒生李攀龍,渠之上則給分,渠之下則施賞,而攀龍則獨漏於中間,□無擧論之事,似爲冤矣。上曰,以紙筆墨給之,前單子,付標以入,缺上曰,臺諫遞差,則以捧傳旨差出之故,雖與開政時相値,□□及差出而罷,以致數數開政。今後,爲先差出,追後捧傳旨,可也。又傳曰,下直守令引見。申命全進伏曰,臣卽慶尙左兵使申命全也。上曰,軍務任重,其盡心爲之,姑無稟定事乎?命全曰,臣未及赴任,姑昧物情,下往後,觀其形勢,馳啓以聞。上曰,初爲兵使乎?對曰,曾經全羅兵使。上曰,退。李世華進,上曰,曾經近侍,歷試州郡,治民之方,宜無不知,而羅州,物衆地大,素稱難治,其盡心爲之。世華曰,乙卯年,臣以巡撫使,往見之,羅州,物衆地大,軍兵甚多,浩繁難治,最於諸道。臣則敢不盡心力爲之,而但才疎慮淺,以此惶恐。仍退。盧銓進伏曰,臣寧邊府使也。上曰,累經守令,手段必熟,而寧邊乃是西邊,必以治軍兵得人心爲務。銓曰,敢不盡心?上曰,無稟定事乎?對曰,臣未往,姑不知某事之可稟。仍退伏於列。上曰,近來臺官,呈告引入,太涉紛紜,至於憲府,以監察茶時,尤極未妥。今後則兩司雖有呈告之員,其情勢難安,大段疾病之外,竝卽牌招察任,可也。遂罷出。以上燼餘
李元禎所啓,本曹元非米布衙門,下輩雇給者,有留曹書吏價布,而納布之人,多居災邑,故因賑恤廳事目,連三年未收者,至於十二同之多。四月以後,全未上下,貧賤下輩,無以仰賴,相率而逃,凡於時急開政時,堂郞請坐,勢難及時,事甚可慮。十二同之木,雖未可準得,其代,今姑折米,賑恤廳木六同,移送本曹,使之給價,何如?上曰,依爲之。備局謄錄
上在昌慶宮。停常參·經筵。
未時,太白見於巳地。
具崟啓曰,明日常參·經筵,取稟。傳曰,停。
安如石,以都摠府言啓曰,副摠管金禹錫,除標信,義禁府坐起,進去之意,敢啓。傳曰,知道。
禁府,尹恒拿囚。啓。
政院啓曰,今日,賓廳坐起日次,三司當爲入侍,而諫院無行公之員。在京未肅拜人員,竝卽牌招,何如?傳曰,允。
傳于安如石曰,淑愼公主·羅淑儀兩墓,今方改莎草云。令本官,役軍一百名定給,使之二日赴役事,分付該道。
傳于李端錫曰,春川地淸風府院君墓所案山加耕劃給,以補祭需矣,今以區別成冊事,內司官員,方爲下去,令本道,一體眼同打量事,言于該曹。
都承旨鄭維岳疏曰,伏以,玉圭呈納人尹恒,卽臣一家之親也。一日來言於臣曰,偶得玉圭於土中,人謂不可留置私家,吾將欲爲呈納。臣不知其詐僞,而意以爲實然,乃曰,旣已得之,則何可留置?及其來呈也,臣實捧入。至有臺啓,而猶未覺悟矣,追聞實狀,則得之土中云者,果是虛罔。噫,彼雖無狀,詐言欺臣,爲彼所欺,率爾捧入,是臣之罪。冒猥呈單,蓋出於不敢自安,而況尹恒,今旣以此被囚,臣之惶悚,一倍尤切。伏乞聖明,亟賜鐫罷,以懲臣罪,臣無任云云。答曰,省疏具悉。欺罔呈納,罪有所歸,於卿有何所嫌?卿其勿辭,從速察職。
開城留守書目,修撰南益熏辭職上疏上送事。啓。答曰,省疏具悉。爾其勿辭,救護母病,從容上來。
右贊成尹鑴疏曰,伏以,臣以匪才匪德,忝竊已久,而絲毫無補,理宜退黜,近年以來,衰病又甚,死亡無日,雖欲自力供仕,其途末由。請急陳情,非歲非月,乃聖明不垂諒察,每加以不敢當之職名,今又不由廷議,躋之政府貳座,臣於此,益無以措躬。陳情不準,請急加由,臣誠窘悶慮惕,食息靡寧。仍又竊念,臣之致位至此,固皆出於聖明之特簡,然前日聖上,旣有爲而命臣,則臣固不敢自嫌於辭受之際,至於今日,則臣旣腐朽摧殘,古人所謂壯不如人,老矣無能者。殿下又無所用臣,而特除之擢,亦降於臣身,臣尤震怖慚愧,不知所以爲心。且特除者,古所謂御筆也,內批也。前王固嘗行之,然非甚不得已則不輕用之。必循天下不言之公議,以行天命天討之義,非偶然也。唐以斜封墨勅,而致景龍之淆亂,宋以內批,逐留正·趙鼎·朱熹,而陞伒胄·深甫·德秀,宋遂以不振,我明朝南渡之事,尤可哀痛。自昔倖門私逕,每昉於此,先儒之所謂人主之任,好惡近習之執其柄者,寔亦在此,甚非堯·舜疇咨之道。殿下聰明稽古,何所不思,而荐用此制於無事之日,加之於不肖無用如臣者,以啓無窮之弊也?人雖不言,臣竊自愧。況近日臺章,一國之輿言也。臣不敢以臣名之不在其中,而遂自僥倖。至於成均祭酒之任,所以表率賢關也。臣固不似,無能表率。始受此任,未多日缺數行凡官不職則去,曠官則去。不職曠官之罪,臣實兼有之,臣於此,益不勝恐懼慚悚之至。伏乞聖明,俯諒下情,亟收還中批之除及祭酒仍兼之命,以存國體,以安臣分。抑臣又有大不安於心者。雖震慴天威,不能早自陳首,而亦不敢終始泯默於聰明之下。蓋行知中樞府事許穆,非殿下謂有功於尊宗廟大禮,樹立於邪說肆行之日,以之拔擢寵私之者乎?臣之無狀,猥與穆同進,又不能無言於其去國之時,黨比之罪,臣焉得免也?噫,以穆之耆德隆際,猶不能全君臣終始之義,況如臣之迂疎昏謬,每下於人者,其何能自保於晩節,以無傷主上之明乎?此臣之益切知止之懼,而不敢不別暴危悃於聖慈之前者也。至於削奪臣洪宇遠,臣之所嘗以淸名直節,仰陳於前席,而亦殿下之所顯拔禮遇,有加常品者也。南海縣監李碩寬,亦儒雅好善之士也,年歲已老,棲遲下縣,臣之在銓,爲之陞之臺閣,欲有俾補於朝廷者也。此人等,年皆七八十有餘,以衰老之年,不能無過謬之言,而遽得罪於聖明,以煩聖明之聲色,或絶其恩禮,使有不承權輿之歎,或削其銜,使有錫褫鞶帶之恥,或投之絶徼,使有漲海毒霧之愁,此臣之怵惕傷心,亦畏懼憂歎,不得不自訟妄言謬擧之罪者也。惟聖上寬假,不欲以是爲罪,臣安得自安於心乎?伏乞聖明,重加矜察於愚臣之言,得早許休退,俾保餘齡,以幸公私。臣無任恐懼屛營之至。答曰,省疏具悉卿懇。擢置貳公,仍兼祭酒之命,意非偶然,卿何過辭?疏末事,於卿別無介嫌之事,卿其安心,勿辭行公。
傳曰,大臣·備局堂上引見。以上燼餘朝報
巳時,上御時敏堂,大臣·備局堂上引見時,左議政閔熙,右議政吳始壽,兵曹判書金錫胄,行副護軍吳挺緯,吏曹判書李元禎,左承旨閔就道,掌令申㶅,正言安如岳,校理吳始萬,假注書許墀·李文興,記事官成碩藎·南致熏入侍。閔熙曰,近來秋炎尙酷,聖體,若何?上曰,無事。熙曰,兩慈殿氣候,亦安寧乎?上曰,安寧。錫胄曰,自上頃有火動之候,進藥後,何如?上曰,似減矣。以下缺熙曰,西關,異於他道,客使之來,每在不時,而且有畿甸運穀之事。凡事豫則立。新監司除拜已久,而以舊監司方在臺論之故,不敢下直云。國事爲急,新監司使之下直,何如?始壽曰,臺啓結末前,徑先陳達,事體未安,而金德遠新命,姑置不論,德遠旣在被論之中,不敢爲凡干公事,事務積滯,其弊不小。臺啓雖未結末,新監司姑先催送爲宜。上曰,新監司,使於明日下直。始壽曰,監司之行,異於凡官,而平安監司,則且兼管餉使,必須豫送先文後,延接之際,可無窘急之弊,明日發送,恐爲太急。上曰,四五日內,下直,可也。熙曰,備邊司堂上,減下者旣多,故每於開坐之時,無故來會者甚少,事極苟簡矣。自前以有司堂上,或爲承旨日久,則遞其本職,而專任備局,亦有其例。都承旨鄭維岳,姑爲遞差,使之專察有司之任,何如?上曰,前日尹深,亦以此遞之。鄭維岳,亦遞其本職,使之專察其任。以下缺熙曰,曾在先朝,戶曹木千同,使之送置南漢,其時經費不足,只送五百同,而年歲漸久,不無損傷之弊,故此則已令該曹,換色出送矣。卽今戶曹木布頗饒云,又送五百同之木,以準千同之數似當,而戶曹纔以三千同木,送于江都,則留在數,恐或不足。待秋捧後,五百同送于南漢,何如?上曰,千同木,送置南漢,已有先朝成命,自戶曹,秋捧後,送五百同木,可也。熙曰,尙方,例有生綃內入之擧,而色品不合於內入者,則留置本院,故年年積累,厥數不少,而色旣漸渝,且爲蠹損,無他可用,只合於燭籠云。臣與光城府院君金萬基,適爲提調,而俱兼軍門,分送于守禦·摠戎兩廳,以爲軍中燭籠之用,何如?上曰,年久色渝,不合內入,則分給兩廳,可也。始壽曰,頃日匿名書罪目定奪時,見而不卽燒毁者及傳者,則律名已定,而其本律中,若將送入官司,杖八十,受而爲理,杖一百,未有定奪。此則仍以本律處之乎?上曰,受而爲理者,依本律,可也,送入官司者與傳者,似爲同律也。始壽曰,送入官司與傳者,亦有間,律雖輕,似不關,而更重之,亦無妨。上曰,竝依本律,可也?以下缺始壽曰,凡在鄕而得拜三司者,則或有以疾病事故,不得上來者,而至於方在外任,則朝家不計延送之弊,而啓請除拜者,蓋出於內重外輕之意,而且有給馬下諭之擧,則在渠榮幸亦大,所當承命上來之不暇,而每於中路,稱以病重,奴名呈狀,不爲上來,事之駭然,莫此爲甚。如此之弊,不可不防。熙曰,在官而以近侍承召者,曾前無中路呈狀之擧,而近日此弊益甚。上曰,此後,政院知悉,除拜三司者,在鄕人外,如有自任所承召,而中路呈狀,則政院勿捧還送,可也。以下缺上曰,節日之製,出於勸奬之意,故正日有故,則退行於當月內無故日,例也,而或有遷就仍廢之時。此後,正日有故,雖不得課製,必於當月內設行事,分付。錫胄曰,去丁巳·戊午兩年軍兵歲抄,俱値凶歉,減其抄定名數,大邑限五十名,中邑限二十名,小邑限十名充定事,稟定施行矣。今年年事,又至於此,尤甚被災各邑,則年得代定者外,一竝停止,大小邑抄定名數,亦依兩年例,知會各道,施行,何如?上曰,依爲之。以下缺始壽曰,領府事爲首相時,欲以閔宗道,啓下有司堂上,而未及爲之矣。此亦竝爲啓下,何如?元禎曰,吏曹參判吳始復,亦曾經此任,似當一體啓下矣。上曰,鄭維岳,遞差本職,與閔宗道及吳始復,竝爲啓下,可也。始壽曰,頃者,凶人有湞家,搜探文書中,有四五百人列書姓名之紙。臣等初以爲疏儒名錄矣,聞其中,或有不參疏者,亦有參疏而不書者云。若然則雖不知其必是疏錄,而斷非可疑之文書也。然已經御覽,不敢燒毁,至今藏置於禁府,故名入其中者,皆不得自安云。卽令禁府,燒火,何如?上曰,古亦有燒反書,令反側子自安之事,此則又與反書有異。旣不疑之,而仍置禁府,實爲不可,燒火可也。右二條,出朝報錫胄曰,上年御營軍停番議定之時,以今年九月,爲限矣,莫重宿衛軍兵,不可每年停番。本廳都提調判府事權大運及時任大臣之意,皆以爲自十月,仍前上番宜當云。敢此仰稟。上曰,自十月,仍前上番,可也。錫胄曰,御營廳所儲銀貨累千兩,出給於頃日三度辨誣之行,譯官輩,皆以白絲等物貨來納。卽今本廳所有白絲三千餘斤,白色段,亦近二百匹。若付商賈,入送倭館,則還捧銀貨,杳無其期,莫重軍需,匱缺可慮。今欲下送東萊府,換得公木,而公木亦不可多得,以三百同爲限則似好,其餘未償之數,又欲換取弓角等物。自備局,以此意,分付東萊,亦令地部,減其稅銀,何如?上曰,依爲之。以下缺錫胄曰,辛亥裁減之日,京畿貢物中,奉常寺桔梗,頗有餘數,故特爲全減矣,餘儲已盡,而今又仍前裁減,莫重祭享之用,未免闕種,還爲復舊,何如?上曰,依爲之。元禎曰,頃日全羅監司柳命賢,以復設四界首提督事啓聞,而前判書洪宇遠,不議于大臣,率爾防啓矣。大槪曾前敎養官設立之時,不無勸課之效,故遠外之人,至今以革罷爲恨。方今朝家,專務戎政,而凡係文敎之事,一切抛棄,誠非聖世氣像,臣意則復設似當。詢于大臣而處之,何如?熙曰,當初以費廩料無實效,革罷,而嶺南·湖南,則士子甚多,文事武備,不可偏廢,誠如李元禎之言。且大同餘米,比他道頗優,兩南提督,姑先復設,似無不可矣。上曰,慶尙·全羅兩道,爲先差遣,而若不擇人,則必無實效,各別擇送,可也。錫胄曰,今因李元禎所陳之言,兩南大牧,敎養官復設事定奪,而爲此職者,例多不足於京職,無所置身然後,有此外除。今若依前苟充,則豈有分寸有益於養士之事哉?不特此也,京中童蒙敎官,至於八員之多,一敎官所敎授生徒,不過若干人,或有禮曹禮講之時,借人家童兒之學書者,代講以來,有名無實,莫此爲甚。熙曰,此言果然矣。敎官八員,其數誠多,後日欲與他裁減事,一時陳達之意,已與僚相相議矣。今則旣已發端,八員中四員,乃是曩日加出者也。方今積仕之人,則仕滿後,依他陞出六品,而其後勿爲出代,則加出四員,自當還減。令該曹,依此擧行,何如?上曰,八員誠多,依爲之,可也。以下缺錫胄曰,頃日引見時,自內所送江都木花五百斤,則乃是去核也,因臣建白所送木花一萬斤,則乃是有核,而擧行條件,不爲分別。以有核·去核,改付標,何如?上曰,銀一萬兩,有核木花一萬斤,則置於外庫,去核木花五百斤,則置儲內庫者,而擧行條,果不分明,改付標,可也。元禎曰,聞柳赫然之言,木花去核,則易爲損傷云矣。錫胄曰,在前表箋文字,多爲中朝所賞,有華國之稱,亦嘗以此爲解紛釋亂之用。故國家於科試,最重四六,爲文士者,亦皆着功,以工緻爲期矣。近來則末藝小技,竝皆不及於前,四六則尤甚無形,如節日表箋,知製敎諸人,本不留意,至於謝恩陳賀,有曲折之文,亦不着實精製,以爲胡人,有何所知,且謂提調,當自改之,專不爲之致力,故每有臨急改製之事,事甚不當。始壽曰,前則爲文士者,以大提學抹改爲恥,而今之人,恬不知愧,於此亦可見世道也。熙曰,國家於科試,最重表文,倍劃以取者,以其事大文之故,欲爲勸奬之地也。近來年少文官,常時不爲着工,故善表者,旣難易得,且於北京表箋之文,謂之胡人何知,全不致力於文字之間,大提學臨急刪改,猝難盡善,此弊不可不矯。自今國家每以警勅,而且於科試,數出表題,則人必致力於四六缺錫胄曰,未經臺侍,知製敎未被抄人中,實有文才可惜之人,故洪錫龜等,啓請兼帶槐院之職矣。卽今前郡守趙世彙,素有能詩之名,儷文行文,亦皆善製,前都事尹鼎和,嘗於科場,見其所製,則立意平順,屬辭穩當,絶無尖斜欹傾之態。此亦有用之文也,而汨沒飢火,無以料生云,故臣惜其文才,曾已付祿矣。此兩人,竝爲兼付承文院參校·校檢等職,何如?上曰,此兩人,依洪錫龜例,竝付槐院兼職,可也。申㶅啓曰,臣於昨日,以持平李增,於諫院未處置之前,徑先疏論,略示相規之意矣,今聞物議,雖未處置之前,有懷必達,不害臺體云。臣之論事率爾之失,著矣,何敢自以爲是,而晏然仍冒乎?請命遞斥臣職。上曰,勿辭。閔就道曰,掌令申㶅,再啓煩瀆,退待物論矣。上曰,知道。安如岳啓曰,臣以專經不通,被推未勘,不可仍在臺職,請命遞斥臣職。上曰,勿辭。就道曰,正言安如岳,再啓煩瀆,退待物論矣。上曰,知道。就道曰,殿講粗略論賞事,使之覓入,而前年日記,詳考無有。或恐其時注書,忘不書之也。卽今大臣入侍,下詢定奪,何如?始壽曰,儒生之粗,元非可賞,而文臣之略,亦非擧論事也。錫胄曰,儒生四書略則置之,而三經略則宜給分。上曰,殿講儒生,則以三經略以上,文臣則只以居首,取而論賞,其餘儒生之四書略及文臣之次以下,竝勿論,可也。就道曰,柳赫然,以頃者所達湖西·畿內尤甚邑問民疾苦事,更爲送言曰,以諭旨,下於兩道監司處,似優於前日所定奪云,故敢達矣。上曰,依爲之。遂罷出。燼餘朝報參謄
金錫胄所啓,京畿宣惠廳之尙今支過,惟賴於借貸。初則貸用江都米,繼又貸南漢米,而此亦已盡矣。前頭限十月應下之數,又至五千五百餘石,不可不取用賑恤廳之穀,吳挺緯今方入侍,下詢後,許令貸用,何如?吳挺緯曰,本廳所有各穀,不過二萬餘石,戶曹·宣惠廳各處應償之米,幾至一萬二千石,則本廳實遺在,僅僅八千餘石。八千石之中,若給五千石,則本廳,亦何以成得貌樣乎?吳始壽曰,宣惠廳之事,旣係上供,亦有賑給都民之一助。賑恤廳,雖不得盡數以米貸下,木綿與錢,參半題給,爲宜矣。吳挺緯曰,鑄錢之初,貿易之木,亦至二百餘同,此亦可以交給,而但未知惠局,何以獨求於賑恤廳也?戶曹亦必有裕,可以借貸矣。上曰,與戶曹,一體貸送果好,賑恤廳·戶曹米木,竝參半給之,可也。戶曹謄錄
晝講時,錫胄曰,製進之藥,當盡於再明,加進次缺上曰,又加五貼,亦可。仍謂兩大臣曰,頃日雨後,天澤久悶缺此喜雨,予甚嘉幸也。熙曰,昨見備忘記,不勝惶恐,陳箚二行缺伏惟聖上,閟旱憂民,前後降敎,辭旨懇惻,天高聽卑,缺今玆之雨,皆聖上憂民之致。豈以臣趨走之故而所能臻乎?自上謙而不居,每推而歸諸臣下,臣誠惶懼,不知攸言。且缺宜經用,而頃日賜馬,箚辭不許,曾未幾何,又有此缺爲一時過當之擧。輕易賞典,將無以爲國,收回成命,缺甚。始壽曰,臣等初不陳箚,左相已達矣。人主一心,與天相通,缺斯應,捷於影響矣。殿下憂憫懇惻之誠,實非人君一言一善之比,豈不足缺乎?然而殿下不居,歸諸臣下,而至有及賞之擧,臣等何敢缺雨且已已,晩澤亦無幾,以此蒙恩,尤所慚切。伏缺上曰,賴卿虔誠,得此喜雨,今玆施賞,使循前例,卿其安心缺始壽曰,頃者凶人有湞家,搜探文書中,缺四五百人列書姓名之紙。臣等初疑其疏儒名錄缺或有不參疏者,亦有參疏而不書者云。若然則雖缺疏錄,而斷非可疑之文書也。然已經御覽,不敢燒毁,至今藏置於禁府,故名入其中者,皆不得缺燒火,何如?缺一行不疑之而仍置禁府,實爲不可,燒火,可也。上曰,雨來後,日氣又暖,仍爲霜退,則可幸缺去年之旱,不下今年,而秋有雨若霜又退來,故意缺上曰,但自前早霜易而退霜難,是可慮也。缺海邊,已無可何,而今番兩次之雨,如根耕之穀,或不至全棄云,缺霜來早。上曰,昨日之雨,多於往日,想必有向蘇者也。錫胄曰,京案各邑軍保之充定於外方者,其來已久,而中間弄奸落漏者,亦多有之。頃因黃海監司權脩缺自備局覆啓,道內京案,各役帖文,竝皆收聚上送缺案相准,以驗其眞僞,則五百八十二名內,案中缺三十八名,而名無者,至於四十四名。名存者則仍存缺則竝給本道,以爲充定當役之地,其帖文成給缺明白成冊,報知本曹,則必無漏案之理,其間亦不無缺二行下諭有旨齎傳者,卽此類也,不可不移屬闕門便近之缺所,所屬族親衛,移送北所,而定虜衛與忠贊衛缺所衛將,何如?上曰,依爲之。挺緯曰,臣有所惶恐悶蹙之事,君臣如父子,安敢不達乎?臣缺過蒙國恩,一家旣有大臣,而臣爲備局堂上,不獨於私,多有缺以一身言之,年亦七十,精力已衰,眼暗不能着署,耳聵不能聽語,雖幸筋力未至於全消,而精神則日異而月不同,强缺重任,終恐僨事。幸以聖德,特賜遞免其備局堂上,則庶安私分,可保天年,詢諸大臣而處之,何如?雖非如臣老病之人,豈無年少可任者乎?上曰,卿年雖多,不甚衰,勿辭察職。挺緯曰,旣陳情事,而有此傳敎,臣不敢更有所達。昨因李元禎晝講時所啓留本缺以給六同之木,旣有成命,而但知裁省之後,更欲缺來,責其所減之物,本廳何以應之乎?領府事爲首相時,慮有此弊,一力防塞,故本廳至今支保者,此也。今若啓路,將不勝紛紜之弊。熙曰,此言是也。以事言之,則吏曹六人給價之時,猶患不足,況此凶年,不給其價,而能爲之使喚乎?當初裁省,或未詳悉,而旣爲裁省之後,則難於取舍以給。若止於一司而已則可矣,而各衙門之請,何以遍及乎?元禎曰,臣亦忝在賑廳,非不知缺而吏曹異於米布衙門,且留曹價布當納之人,多在災邑,未捧至於十二同之多,四月以後朔布,全未上下,貧賤下輩,皆將流散,故昨日敢達矣。主管之臣,旣爲持難,臣何敢强請,缺上曰,吏曹,異於米布衙門,故許之矣,他司因此而亦皆來缺有紛紜之弊,而令上下,可也。挺緯曰,畿甸被災各官,或請貸錢文,或請貸米布,隨所求參酌以給之意,敢達。上曰,唯。熙曰,此不勝責應之事。各邑盡請,則難於遍及,擇其被災尤甚,且有海路者,分揀以給,爲宜。挺緯曰,上年亦給貸於陽川矣。二行缺無計,其他南漢·江都分給未捧之數,雖未知其幾何,而年年救荒,何可勝爲乎?湖西則以有船路,穀已盡矣,將來雖有移轉之擧,實無可爲之勢,今之國計,誠爲罔極。元禎曰,體察使,旣爲復設,則缺元戎所關甚重,宜爲議定節目,趁卽擧行,而至今缺虛號,故頃日領府事,身帶體察使,而至於下行二行缺以爲不然,身爲大臣,何可顧嫌乎?當身自宜與僚相講定然後,可無未盡之事。上曰,久欲爲此言而未果。今聞吏判之言,誠異體察缺目具然後,可以有爲,徒爲虛名,將焉爲哉?領府事缺親爲之理,與時任大臣,速爲節目,可也。熙曰,前有體府權重缺府事之意,欲避此。上曰,前日雖有浮言,而旣爲大臣,不宜顧避其少嫌也。缺聖敎至當。領府事,若來備局,則當依敎議爲之,缺上或令刻日爲之,否則使領府事入侍,而使之議爲,可無遷延之弊。上曰,此非入侍倉卒間所可爲,豫爲講定於外,定奪於入侍時,可也。燼餘
上在昌慶宮。停常參·經筵。
未時,太白見於巳地。
下直,咸陽郡守尹,咸從縣令鄭敭,大同察訪金鼎台,靑巖察訪鄭昌址。
具崟啓曰,明日,大祭齋戒相値,視事頉稟。傳曰,知道。
安如石啓曰,吏曹郞廳來言,承旨及臺諫有闕。政事何以爲之?取稟。傳曰,過齋戒後爲之。
閔就道啓曰,大司憲李元祿,方在被論中,掌令申㶅,避嫌退待,掌令柳經立·持平任堂,在外,執義睦林儒,持平李球,未肅拜,監察茶時,事〈甚〉苟簡。未肅拜人員,竝卽牌招察任,何如?傳曰,允。
李端錫啓曰,右承旨鄭樸,除拜三日,尙不出肅,右副承旨安如石,病不仕進,而聞其所患,不至大段。廳中只有臣端錫及左副承旨閔就道,同副承旨具崟,出納之際,事甚苟簡。右承旨鄭樸,右副承旨安如石,竝卽牌招察任,何如?傳曰,允。
謝恩,右承旨鄭樸。
戶曹判書睦來善辭職上疏。答曰,省疏具悉。頃者特拜之命,意非偶然,今不必爲嫌。卿其安心勿辭,調理行公。
陽原君煥,義原君爀,東平君杭,全坪都正,全城都正濬上疏。大槪,乞收新資,以愼賞典,以謝人言事。答曰,省疏具悉。今玆賞加,實遵舊章。疏末事,予已詳知,卿等,安心勿辭焉。
崇善君澂箚子。答曰,省箚具悉卿懇。都提調二員差出事,載在法典,當令該曹,依箚辭施行,卿其安心焉。仍傳曰,遣史官傳諭。
鄭樸,以吏曹言啓曰,當日本曹開坐,各司官員公座簿考準時,南部主簿李成吉,軍器寺副奉事宋德綱,不但進退擧止,不似官員,操筆塡簿之際,不成字畫,竝汰去,歸厚署別提宋柱彦,稱病不進,推考,何如?傳曰,允。
行大司諫崔文湜啓曰,正言安如岳,引嫌而退。推緘未勘,勢難仍在,請正言安如岳遞差。新除授獻納金邦杰,時在慶尙道安東地,正言南垕,時在慶尙道咸昌地。請竝斯速乘馹上來事,下諭。答曰,依啓。
持平李球啓曰,引嫌而退。有懷陳暴,何待處置,率爾論遞,殊缺穩當。請掌令申㶅遞差。答曰,依啓。
上在昌慶宮。停常參·經筵。
午時未時,日暈。
鄭樸啓曰,明日常參·經筵,取稟。傳曰,停。
安如石,以都摠府言啓曰,今日入直軍士,當爲中日習射,而社稷大祭齋戒相値,不得爲之之意,敢啓。傳曰,知道。
傳于閔就道曰,史官一員待命,騎馬三匹立之。
司諫李煦啓曰,庸陋微臣,累叨言責,蔑有絲毫之補,徒積尸素之誚,心常愧恧,分宜斥退,不意玆者,新命又加,嚴畏分義,來謝恩除,而第臣頃聞父病猝重,急於往救,軍職在身,而未及受由,蒼黃作行。旣有越法下鄕之罪,何敢晏然於臺席乎?且禮曹判書閔黯,卽臣妻弟也。還收之論,嫌難同參,以此以彼,俱不可冒,請命遞斥臣職。答曰,勿辭。退待物論。
大司諫崔文湜啓曰,引嫌而退。帶職下鄕,不許引避,嫌不聯名,已有近例,請司諫李煦出仕。答曰,依啓。
社稷祭所內摘奸。
上在昌慶宮。停常參·經筵。
未時,太白見於巳地。
下直,長興營將申鎰,濟原察訪朴昌漢,景陽察訪鄭東岳。
具崟啓曰,明日常參·經筵,取稟。傳曰,停。
閔就道,以義禁府言啓曰,弑夫罪人雪以生,旣已拿囚。係是綱常,依法例三省推鞫,何如?傳曰,允。
安如石啓曰,弑夫罪人雪以生三省推鞫事,命下矣。委官,何大臣進去乎?敢稟。傳曰,左相進去。
又啓曰,弑夫罪人雪以生三省掃鞫事,命下矣。兩司進參事,城上所牌招,言送之意,敢啓。傳曰,知道。
掌令柳經立上疏。入啓。遞差。
閔就道,以御營廳言啓曰,本廳左部左中司屬慶尙道十哨軍兵,來九月二十五日京中逢點,十月初一日爲始,當爲立番,趁期調送事,本道監·兵使處,依前知會之意,敢啓。傳曰,知道。
具崟啓曰,戶曹判書睦來善,來詣請對矣。傳曰,引見。
閔就道啓曰,假注書許墀,今日入侍罷出後,猝然寒戰,殆不省人事,似是虐疾。不可等待其差復,許墀改差,他假注書差出,何如?傳曰,允。
以尹弘离爲假注書。
藥房提調金錫胄,同副承旨具崟啓曰,伏聞入侍醫官所傳之言,上候自朝後,頭部微疼,熱候潮上,且有鼻涕發啑等症。臣等不勝驚慮之至。卽與諸御醫相議,則皆以爲夏秋之交,氣候不適,有此外感之候。不可不趁卽取汗發散,人參敗毒,加荊·芥穗·乾葛·黃芩各一錢,連進三貼,宜當云。此藥卽爲劑入,何如?傳曰,依啓。
傳于安如石曰,推鞫姑罷。
閔就道,以備邊司言啓曰,凡守令之在任身死者,歸葬時,本司例給駕牛矣。今此驪州牧使孟胄瑞之喪,自任所,歸葬於忠淸道溫陽,而係是二品宰臣,事體自別,擔持軍題給之意,分付兩道監司,何如?傳曰,允。
安如石,以義禁府言啓曰,慶尙監司朴信圭,左水使申伉狀啓,前西平浦萬戶崔重卓,移本府處置事,允下矣。崔重卓,時在任所,依例府羅將發遣,拿來,何如?傳曰,允。
黃海監司禹昌績上疏。答曰,省疏具悉。卿其勿辭,速往欽哉。
校理尹義濟上疏。大槪,乞遞職名,兼陳所懷事。答曰,省疏具悉。關西,非但異於他道,且慮公務之淹滯,特令催發,亦或權宜之一道也。有何損傷於國體乎?爾其勿辭察職。
副提學閔宗道上疏。大槪,重感風寒,稽謝恩除。籌司新命,不敢承當,本·兼諸任,竝許遞改,以安微分,以便調治事。答曰,省疏具悉。卿其勿辭,從速察職。
慶尙道幼學李顯命等上疏。大槪,不勝憂國之誠,敢陳大一統之義,請亟行天討,以正王法事。答曰,省疏具悉。旣已酌處矣,爾等勿爲煩論,退修學業。
領府事許積箚子。大槪,病未進參於問安之列,乞先遞改內局之任,仍治臣罪事。答曰,省箚具悉卿懇。身有疾病,未參起居之班,有何所嫌?卿其安心勿辭焉。仍傳曰,遣史官傳諭。
李端錫啓曰,新除授都承旨慶㝡,時在京畿積城地。請斯速乘馹上來事,下諭。傳曰,依啓。
有政。
李端錫啓曰,今日爲政事,命下矣。吏批政廳,右承旨鄭樸,以代房當爲進去,而式暇不進,右副承旨安如石,兵批進去,廳中只有臣端錫,左副承旨閔就道,同副承旨具崟。吏批政廳,何承旨進去乎?敢啓。傳曰,左承旨進去。
兵批,行判書金錫胄進,參判未差,參議鄭重徽病,參知朴純進,右副承旨安如石進。啓曰,西北僉使,以北兵使狀啓,合四鎭陞設,不可不擇差,而鄭時凝,曾經守令,有治績,前任阿耳僉使時,盡心擧職,又有再次褒啓,故擬望受點矣。數日前,始自平安監營,駄病上來肅辭,而兩目有赤瞖遮攔,咫尺不能見物。勒令赴任,則恐有失明之患,鄭時凝姑爲罷黜。西平浦萬戶崔重卓罷狀,令攸司稟處事,昨已允下矣。爲先罷黜,今日政,差出其代,下送,何如?傳曰,依啓。
兵批,以李惟源爲僉知,以魚壽一爲都摠經歷,諸萬後爲玉浦萬戶,金廷說爲忠翊將,李璟爲慶德假衛將,柳鼎三爲部將,姜必遇爲訓鍊主簿,李日觀爲武兼,李晩雄爲西北僉使,李弘遠爲西平浦萬戶,鄭維岳·申㶅·睦林奇·崔守吉·李世選單付副護軍,李增·朴鎭圭單付副司直,李壽徵·金儁相·安如石單付副司果。前萬戶李萬實,前郡守柳徽,以大倘捕捉,今加折衝。
吏批,判書李元禎進,參判吳始復進,參議柳命天未肅拜,左承旨李端錫進。
以慶㝡爲都承旨,李壽慶·南垕爲掌令,李增·姜銑爲正言,鄭維岳爲兵曹參判,李壽徵爲兵曹佐郞,都處亨·金振漢爲典籍,金澤爲禮曹佐郞,申光浹爲南部主簿,魚震翼爲驪州牧使,吳好善爲書題,李榮世爲社稷參奉,琴聖奎爲昌樂察訪。故領議政盧守愼謚文懿,贈左議政李純信謚武毅,贈吏曹判書金誠一謚文忠,贈領議鄭逑改謚文穆。以上燼餘,朝報竝謄
巳時,上御時敏堂。戶曹判書睦來善請對引見時,同副承旨具崟,假注書許墀,記事官成碩藎·李萬元入侍。來善曰,本曹多有稟定事,而臣近以賤疾,久未稟達,故敢此請對矣。戶曹木綿三千同·銀子二萬兩,輸送江華事,命下矣。本曹所在各色木綿,計除經費之外,地木五百同·下地木二千五百同,準其三千之數,下送,何如?上曰,依爲之。以下缺來善曰,南漢所送木五百同,亦以下地木送之之意,敢達。上曰,此則秋捧後送之亦可。來善曰,木布,本曹有裕,雖卽今送之不難,而待秋捧,亦無妨。來善又曰,內局萬病回春二百件印出紙地,自戶曹當爲進排,而本曹所儲,無他印冊之紙,白面中,擇其稍劣者,二千八百餘卷,此不過百四十餘件印出之資也。其餘不足之數,將至一千一百餘卷,而更無辦出充數之路。醫書二百件,量減印出,何如?上曰,內局所儲萬病回春,冊子盡弊,而外間有之者,亦絶稀云,故欲印出廣布矣,本曹紙地,如是不足,則百件印出,可也。以下缺來善曰,丁巳年進宴後,京外年七十以上老人等,特爲賜米事命下,而平安·咸鏡·江華等處,成冊最爲晩到,而其中多冒年未準者,故令漢城府,考憑帳籍,今始修正,則當爲賜米之類,至於四千二百五十一人矣。雖經數年之久,聖朝優老之恩典,不可不施,但所賜米之數,從優磨鍊,則當此凶年,有難周給,故問議于大臣,則領府事以爲,已有恩命,不可不施,左相以爲,旣經數年,且當大無,更稟寢止,似無不可云。何以爲之?上曰,推恩之典,不可終寢,而老人之數,如是其多,當此大無,實難周給,減五斗以給,似可。來善曰,領府事以爲,恩典之施,不在多少,從略賜給,亦無不可,以三四斗參酌給之,宜當云。上曰,然則以三斗定數給之。以下缺
睦來善所啓,當此凶荒之年,恤民之道,宜無所不用其極,而每於凶歲還上收捧之時,朝家軫念民事,被災尤甚邑及之次邑,例有減捧之規,而不爲前期知委,致令守令,不辨其被災之輕重,而混同督捧,準其減定之數,則輒卽停捧,故失農之殘民,怯於官令,不計口糧,艱備以納,土豪頑民,故爲延拕,俟其停捧,致令朝家之實惠,不及於貧民,事極寒心。今秋則還上分等減捧之事,豫爲熟講定奪,行會各道,何如?上曰,前期出令,豫爲知委,則必無不均之患,各道狀啓上來後,察其實不實,卽爲定式行會,可也。戶曹謄錄睦來善所啓,江都藏置銀·布之意,蓋出於遠慮,而前者所送木綿,二千四百九十八同二十三疋,而江都各鎭堡防軍給代之布,無他出處,每以此布計給,故卽今餘在,只是三百三十九同,其他方物價木九十同三十二疋,五升布五同十五疋,而各鎭堡防軍給代之木,旣無辦出之地,今若不爲變通,則前頭所送三千同,亦必用下於給代矣。臣與領府事許積相議,則以爲,防軍給代,不爲變通,而每用戶曹之木,實爲難繼之道,故丙辰以後,八道落講校生二千三百十五名內,除其已定有廳軍及水軍之外,其餘盡屬於江都,餘丁收布繼給事,曾有定奪之事云。令江華句管堂上柳赫然,亦爲主管,着實收布,以繼給代之布,則戶曹所送木,可無移給之弊。今聞兵曹所屬落講餘丁所收布八十同二十二疋,時在兵曹,以此先爲下送,以爲給代之地,而此後各道落講·代講之類,亦皆屬之於江華餘丁事,亦令兵曹,惕念擧行,何如?上曰,江都所送之木,實爲緩急之用,而移用於防軍給代,則戶曹亦難支當矣。此後落講·代講校生,盡屬於江華餘丁,着實收布,以爲給代之地,而令柳赫然,專爲句管擧行,兵曹所在餘丁布,則爲先下送,可也。備局謄錄請對引見時,來善曰,江都自內所送木布各二百三十同,亦缺出送乎?只以自內所送,書出於擧行條件,故未能詳缺上曰,此亦自戶曹出送,而輸送於曝曬中使下去時,置缺者也。來善曰,江都所送缺慮其庫間之不能容置,爲公事問諸留守,則答缺不廣,故前來二千同,僅且容入,而今又送來缺勢,從長變通,及時指揮云。臣缺銀布送置,旣有缺通,本府或有不緊公廨,則修補以置,或有築墩時缺作新庫,從便以爲之意,更爲移文,而自備局,亦爲公缺間之事,實爲可悶。當待留守之所爲處置後,乃爲缺之意,敢達。上曰,唯。來善趨而更言曰,臣本無似,猥當重任,精神昏憒,不善覺察。前頭勅使禮單所用地銀八千兩,及勅使時需用銀子五百兩,曾已進換於市民,而皆爲落漏於御覽會計單子中。此皆臣不察之失,惶恐敢達矣。大都本曹所在銀子摠計十七萬缺兩零,計除他所用之外,實在數十四萬六千二百缺今此江都所送銀,則欲以天銀五千兩·地銀一千兩·黃銀一萬四千兩,準送其二萬兩之數矣。上曰,唯。來善曰,錢貨旣行,則公私皆便,而以向者改法之故,百姓不信,卽今閭閻,則一兩銀,至以錢文一兩六錢爲用云。今若又爲變更,則法令數改可慮,不爲變通,則必至難行之缺矣。缺者以爲,國家廣鑄錢文,各衙門所鑄,處處甚多,缺銀貴,遂至于此,自國家姑爲停鑄,而使錢貴缺弊云,此言亦近也。上曰,當初亦欲減其冶所,以矯錢賤之弊,而所不能輒爲一行缺而此則以中間變更之故,終至於用之不順。上曰,然矣。來善曰,小臣庸陋無比,實無可取,而猥缺濫至崇品,常時悶慓,亦何可言?度支之長,亦已缺之長,尤所不似。近日特除之命,臺臣論執,誠爲缺臣名於其中,臣何敢晏然於心乎?兼帶金吾,特許改正,以重名器,以安私分。上曰,爲卿有才局,且剛明,故爲度支之長,而金吾缺部,是用特除,卿其勿辭行公。來善曰,自上如彼眷眷,職分內事,臣當生死以之,而未缺一言缺補君德,耿耿一念,曷嘗有已?區區所懷,欲陳者多,近有賤缺登對,今奉入侍,敢此仰暴矣。方今國事艱危,如缺上有闕失而然,朝臣無狀故也。殿下每以同寅協恭,共濟國事爲敎,非止一再,而人各異心,朝著愈裂。向者竄逐之擧,亦豈聖心之所欲哉?良由痛疾其習,必欲懲戢,言或有涉於此者則罪之,其在人臣,孰不自愼?第念洪宇遠,自是正直之人,從前言人所不能言者,非特一二,而遇事不避,累爲觸犯之言,故立朝常不能久。殿下亦旣任使於前,必知其爲人,非虛言誣上之缺也。宇遠性本疏拙,且喜簡默,不能與人相款,故無往來缺之人,朝臣則或有不知者,而臣則以同接故舊,熟知其人斷無他腸。臣何敢宸嚴之下,餙辭而達乎?今此上缺果不無所誤,而亦不免年衰心弱,有此做錯。言雖過中,不用缺節之士,何可一朝棄之乎?削奪之擧,抑恐有損,缺上曰,朝廷潰裂,近來莫甚,故欲令懲戢,爲此竄逐缺而宇遠以耆老之臣,不思寅協之道,投疏於旣退缺爲護黨之論,有直節受國恩者,亦如此乎?予欲重罪,而以重臣之故,斟酌罰之,此亦從輕,更何輕之?來善曰,二行缺有此疏乎?自上特念其耆老而置之,誠爲聖德事也。屢犯天威,誠所惶恐,而平日欲達之缺不盡乎?逐臣中,李碩寬,素非交遊爲黨之人,缺士類待之,而碩寬亦年七十。凡人年老之後,缺之事矣。頃日碩寬以軍資正,出去果川時,爲執義缺碩寬初不受由,故政院,不能啓請下諭,而銓郞中,亦爲亞長何可爲之論。碩寬抵書於臣,問其去就,臣以爲旣有物論,雖科目出身者,亦不可上來云矣。厥後渠以退去,則義未缺爲上來之後,輾轉至斯,於此亦可見碩寬之本非有意缺偏黨而有此事也,臣之縷縷不已者,亦欲上知其曲折之如許也。朝暮且死之人,久置瘴癘之地,一命未保,死而不歸,則豈不有累於聖化也哉?上曰,雖曰年老者減罪,而至於偏黨之人,則不論老少,當自痛懲。老而宜有知者,亦如少者之爲乎?受國厚恩者,尤可痛駭,何如是支離?凡事內曲,則自然露出於外。碩寬避辭,亦欲覆護,而自不能掩,故爲之補外矣。來善遂退。上曰,御營將官御覽官案,其差除姓名,不爲裁缺依都監將官例,自把摠以下姓名,以黃籤付標修缺具崟曰,掌令柳經立上疏,以鐫罷爲言,而踏啓字,以遞罷,捧傳旨乎?上曰,疏語雖如此,無罷職之事,以遞差,捧傳旨。來缺此凶荒之年,恤民之道,宜無所不用其極,而每於缺收捧之時,朝家軫念民事,被災尤甚邑及缺減捧之規,而不爲前期知委,致令守令,不辨其缺重,而混同督捧,準其減定之數,則輒卽停捧,故缺氓,怯於官令,不計口糧,艱備以納,土豪頑民,故缺延拖,俟其停捧,致令朝家之實惠,不及於貧民,事極寒心。今伏二行缺察其實不實,卽爲定式行會,可也。遂罷出。
上在昌慶宮。停常參·經筵。
未時,太白見於巳地。
藥房啓曰,伏未審夜來,聖體調攝,若何?湯藥進御之後,其得發汗,有漸歇之效乎?頭部微疼潮熱等症,加減何如?臣等終宵憂慮,敢來問安。答曰,知道。所患諸症,與昨頗似減歇矣。
兩慈殿·中殿,藥房問安。答曰,知道。
藥房再啓曰,卽伏承聖批,以所患諸症,比昨頗似減歇爲敎,仍伏聞入侍諸醫之言,夜來寢睡安穩,而脈度亦爲和平云,不勝喜幸之至。第伏念外感餘症,常帶火熱升降,則和解之劑,不可不趁此時繼用,故與諸醫商議,則小柴胡湯,加知母酒炒·麥門冬各一錢,山桅炒七分,黃連酒炒·黃柏酒炒各五分,連進三貼,以收快效宜當云。此藥卽爲劑進,何如?答曰,依啓。
具崟啓曰,明日視事,當爲取稟,而自上方在未寧中,平復間頉稟。傳曰,依啓。
安如石啓曰,小臣鞫廳進去,下直。傳曰,知道。
具崟,以禮曹言啓曰,上年八月,因本曹啓稟,長陵陵幸,待明秋更稟事,命下矣。以何間擇日乎?敢稟。傳曰,當展謁於健元陵,開月初生,擇日以啓。
鞫廳啓曰,罪人雪以生所供,與本道前後就服及敬差官按問時結案招辭,節節相反,語不成說,其反覆變幻之狀,殊極痛惡。請刑推得情,何如?傳曰,依啓。
又啓曰,罪人雪以生,諱不直招,請加刑。傳曰,依啓。
又啓曰,罪人雪以生,同謀弑夫節次,旣已承服。結案取招,照律處斷,何如?傳曰,依啓。
以咸鏡監司李堂揆,七月令薦新生鰱魚,限內不得封進,惶恐待罪事狀啓,傳于具崟曰,勿待罪事,回諭。
具崟,以宗簿寺官員,以都提調意啓曰,今月初九日殿講時,宗學被抄宗室,除疾病事故外,應講人及諸宗中自願應講之人,各其所讀書,依前定奪,以全秩懸錄,別單書入之意,敢啓。傳曰,知道。親臨殿講,勸奬宗學,意非偶然,而許多宗室中,應講者只以九員,有若塞責者然,其怠慢自便之習,誠甚可駭。人所共知實病外,應講而不參者,竝姑先從重推考,以懲日後。
具崟,以禁府言啓曰,以漢城府啓目刑曹粘目,出身鄭壽萬,移本府處置事,允下矣。鄭壽萬,方待命於本府,卽爲拿囚之意,敢啓。傳曰,知道。
禁府照本,尹恒,矣所買玉圭,詐稱得於土中,至以不知何朝舊物等語,誣罔陳疏,竟蒙賞典罪,從重杖一百,徒三年,私罪。啓。同府,尹恒,泰安郡徒三年定配。啓。
上在昌慶宮。停常參·經筵。
自辰時至未時,日暈。
藥房啓曰,伏未審夜來,聖體調攝,若何?昨日湯劑進御之後,外感餘症,益以和解,而熱候升降,其亦顯有止歇之效乎?寢睡·水刺,亦復何如?臣等不任區區憂慮之至,敢來問安。答曰,知道。感冒之候,日漸差愈,寢睡安穩,水刺姑無加減矣,今後勿爲逐日問安。
藥房口傳啓曰,聖批雖有日漸差愈之敎,而欲爲入診,以察聖候矣。敢稟。答曰,依啓。
政院啓曰,近以兩司位不齊,新差文監察二員,當入試所,而尙不得署經云。被參人外,兩司呈告未肅拜人員,竝卽牌招,何如?傳曰,允。
正言姜銑啓曰,臣以專經不通,方帶推緘,未及照勘,不可仍冒於諫職,請命罷斥臣職。答曰,勿辭。傳曰,推考蕩滌。
鄭樸,以禮曹言啓曰,今八月十五日顯陵·穆陵·寧陵陵上塗灰及十七日康陵陵上塗灰時,本曹堂上·郞廳進去監董事,啓下矣。顯陵·穆陵,則在於一山之內,堂上·郞廳,兼爲進去,康陵則以顯陵·穆陵進去堂上,回還時監董畢役,以除一分之弊,何如?傳曰,允。
今日入診時,宗室殿講數三日差退事,及陵幸停止事,及臺官無故呈辭,累日不出者牌招事,榻前下敎。
鄭樸,以禮曹言啓曰,今八月初八日入診時,宗室殿講數三日差退事,傳敎矣。令日官推擇,則十五日前,連有拘忌,十六日爲吉云。以此日退定乎?敢稟。傳曰,依啓。
安如石啓曰,傳曰,日昨引見時,平安監司三四日內發送之敎,爲慮公務之積滯矣。今過累日,尙不辭朝,殊無發送之本意,是何故耶事,命下矣。其日下敎之後,卽以三四日內辭朝之意催促,則欲於今日辭朝云矣。校理尹義濟疏中,以臺諫方有前監司加資改正之啓,而新監司催促赴任爲不當,故以此不爲辭朝云矣。敢啓。傳曰,知道。
傳曰,今觀憲府照目,則被推閱月後照勘者,間或有之。此實由於開坐稀罕之致,殊甚未妥。政院別加嚴飭。
合啓,巨濟圍籬安置罪人宋時烈,按律處斷。措辭見上答曰,勿爲煩論。
府啓,新除授掌令南垕,時在慶尙道咸昌地。請斯速乘馹上來事,下諭。
院啓,請還收前判書洪宇遠削奪官爵之命。請還收前承旨李聃命罷職之命。措辭竝見上,諸臣特除改正事,前後論列,實循公議,而聖批不卽允兪,臣等竊惑焉。夫名器,不可以或濫,官方,不可以無漸。名器或濫,則公道不行,而人皆有僥倖之心,官方無漸,則私徑必啓,而無以杜群枉之門。唐之墨勅,宋之內〈批〉,豈非今日之所可戒者乎?苟有可拔之才,宜賞之勞,則詢于廟堂,簡拔登用,未爲不可,而不問其才之賢否,其勞之有無,一任人主之好惡,取舍於公議之外,則甚非古聖王疇咨之意也。禮曹判書閔黯,曾無表著之才,又蔑年勞之積,而遽超宗伯,物情駭惑。刑曹判書金德遠超陞之命,歷試之效無稱,而兩年之內,擢置卿月,資級無漸,莫此爲甚。京畿監司趙師錫,前後按臬,誤事被罪,而畿藩擢拜,又出人望之外,聽聞所及,孰不爲駭?漢城府判尹鄭載嵩,元無殊異之才,不以曉事見稱,而擢拜秋曹之日,終不行公,出守貳京之後,引疾廢事,有何試可之績,而有此遷擢之典耶?大司憲李元祿,特除風憲之命,亦不循銓曹注擬,人之爲訝,誠不爲過。至於政府東壁,其選尤重,不可人人而冒據,故自祖宗朝,未之常置者,蓋官不必備,惟其人之意也。左贊成李正英,立朝以來,素乏人望,曾被臺彈,爲世所棄,不擬淸選者久矣。貳公弘化之任,豈此人所可忝竊,而乃以資級之高,而有此陞付之命?官方顚倒,莫大於此,請禮曹判書閔黯,刑曹判書金德遠,京畿監司趙師錫,漢城判尹鄭載嵩,大司憲李元祿,左贊成李正英等特除之命,一倂還收。答曰,不允。加資改正事,累日爭執,尙不停啓,未可曉也。凡於用人之際,予豈不念其難其愼之道也哉?今玆數臣,俱有才望,擢而用之,有何不可?至於趙師錫·鄭載嵩,抉摘前日之細過,追論於旣往之後,甚非和平之道,亦非棄所短取所長之意也。萬無允許之理,亟停勿煩。
入診時,以上缺之言,則每以不存少愈之戒,爲悶矣,今此殿講,或退行,或命官爲之,則似好矣。錫胄曰,醫官則皆以爲悶矣。今以又退爲未安,則何必親臨乎?命官爲之好矣。上曰,然則宗室殿講,差退數日,可也。錫胄曰,陵幸又定矣。禮曹則循例取稟而已,分發未及見之,故不知方有問安之事,而且無判書之故,不知朝廷之意,昨日有此稟啓,以健元陵展謁爲敎。程途則與長陵有間,而若欲一日內回還,早曉而發,犯夜而還,雖無經宿之事,其驅馳之勞,與長陵,無甚異矣。此則不須言之,而以閭閻人事言之,則大病之後,則必二三年調保,然缺免復發之患矣。自上前年重經傷寒痢疾矣,元氣尙未完復,故頃者祈雨祭,爲慮民事,欲爲親行,而亦體慈敎及下情。如此重事,尙且停止,涼節傷寒,最爲可慮矣。閭閻之人,則重病之後,能爲調理,而人君則以酬酢萬事,晝爲公事,夜亦爲公事,少無閑時,與在下之人劇務之任,無異矣。臣亦累經重病,數月調理,而上則不能如此矣。此時正缺善調,而九月,乃是涼冷之時也。必欲一日往還,則勢當犯夜早發,而二行缺可廢矣。當此大無,民皆流離之時,不動民力爲上,今年陵幸,停止,似當矣。擧動時,前則御營軍上番,故南陽·水原軍,則或留都,御營軍,或前後扈駕矣。今年則御營軍,自十月上番,雖或豫令上來,用於陵幸,而除出留都,則扈駕不成貌樣,僅如習陣之一,而今年京畿軍,則決不可上之矣。軍事·民事,皆如此,不如從容爲之,而又以調攝之道言之,則大病之後,三年之內,靜而勿動,可矣。昨日該曹草記,自上以徐待後日稟處之意,爲批則好,而以健元陵拜謁事爲批,故臣今如是仰達矣。以聖躬調攝·民事·軍情三者言之,則俱爲重難矣。上曰,身姑無病。陵上不得展謁,已至三年,極爲未安,而長陵則經宿爲難,故不得爲之,以健元陵定之矣。錫胄曰,陵幸之規,不但爲展謁而已,兼爲閱武也。孝廟朝,則連續爲之,而至於先王朝,初則爲之,而有病患以後,脚部甚軟,不得爲之矣。先王,亦以病患,而不得爲陵幸,則今亦以病患,不爲展謁,有何所妨乎?人君,一身之外,民事亦不可不顧。卽今民事旣如此,軍事又如此,決難爲之矣。事勢如許,勿以纔令旋改爲難,而必爲退行,好矣。如不得不已,則待明秋,元氣益爲完復後爲之,而明春未及春耕之前,亦無稻田蹙踏之事,或可爲之矣。且以久未展謁,爲缺然,則太廟或可拜謁矣。上曰,三年不得展謁,於禮未安,故欲於近陵爲之矣,群下之意如此,民事亦甚切悶,軍情又如此,退行,可也。錫胄曰,月課,久未課次矣。藥房甚爲從容,而爲聽夕問安,昨日在藥房,丁巳春夏二等月課,則已爲課次。秋等月課題中,其一則,次李陵別蘇武詩也,此題皆誤作,而非作者之過也,解題缺之故也。皆書違未安,只視其文而考之,亦未安。此秋三朔月課,則不爲課次,冬等月課,欲爲課次,故敢此仰稟矣。上曰,依爲之。此題皆違云,作之者,不知解題而然耶?錫胄曰,然矣。錫胄又曰,萬病回春,欲爲廣布,二百件印出事,初已定奪矣。頃者戶曹判書,以紙地不足之故,百件減印事,有所陳達,此言亦是矣。戶曹已送紙地,而其紙頗長,可以三折用之,百件則以此印出,其紙裁剪之餘,又爲二行缺上件二十件加印事,更出擧行條件,何如?若與戶曹判書,共爲入侍,則相議定奪,而臣今獨爲入侍,故敢此仰達矣。上曰,依爲之。上又曰,文臣月課,一年四番,實是勸課之意,而不知解題而皆違云,製進人推考,似可矣。錫胄曰,五十餘人,何可盡爲推考乎?若皆推考,則必煩擾矣。樸曰,今聞兵曹判書之言,則非作者之罪,何可推考乎?錫胄曰,然矣。其題之意,李陵,廣之孫也,蘇武,建之子也。俱以將門之子,與之相善。李陵在漢時,蘇武奉使出凶奴,故李陵缺三首以贈別矣。其後二年,李陵降虜,而蘇武尙在凶奴十九年之久。蘇武還漢之時,李陵亦作詩而別矣。此題則李陵在漢時贈別蘇武之事,而解題書出之際,誤以李陵在虜送別之詩出之,故作者不知出題之本意而作之矣。考諸文選,則其註分明,而不知解題如此,故皆誤作矣。上曰,然則勿爲推考。上又曰,近來兩司,呈辭甚多,事體未安。今後無故呈辭人員,牌招,可也。樸曰,雖是無事之時,若無故而呈辭,則牌招乎?錫胄曰,臺諫則與他官有異,多有顧見廉隅之事,故雖無身病,多有呈辭者矣。上曰,兩司之官,累人一時呈辭,及無故而累日呈辭,則牌招,可也。遂罷出。燼餘
上在昌慶宮。停常參·經筵。
鄭樸,以司饔院官員,以監膳提調意啓曰,今日兩大妃殿日下供上生鮮,皆體小,不準尺量,屢度點退,終不改納。此非江魚難捉之時,而故爲稱頉,必欲偵視之狀,極爲可駭,而日勢已晩,闕供可慮,不得已以未準尺量者,苟充代捧,事之寒心,無過於此。生鮮前進排人,令攸司,囚禁重治,何如?傳曰,允。
吏曹啓曰,今此監試初試試官,堂下中可擬之人絶乏,故一望,依近例以堂上備擬,而堂下皆無以備三望,不得已以二員備擬以入之意,敢啓。傳曰,知道。
明日監試初試一所試官,權愈·吳始壽·吳道一,二所試官,柳命堅·朴泰尙·姜世龜。
戶曹啓曰,行判府事許穆處,七月朔月廩,依例輸送,則辭而不受,故啓稟後,更爲輸送矣,又爲不受,何以爲之?敢稟。傳曰,更爲輸送。
禁府啓曰,謀弑夫罪人雪以生,旣已承服正刑。破家瀦澤,降其邑號,罷其守令,子女爲奴等事,令各該司,依律文擧行之意,敢啓。傳曰,依啓。雖兼防禦使,只罷守令,勿降邑號,例也,而矧玆永興,雖與咸興有異。考見輿地勝覽,則太祖二年,以永興鎭,外祖崔氏之鄕,改名爲府,意有所在。循例降號,似未妥當,察啓。
又啓曰,察啓事,命下矣。永興府,係是太祖大王外鄕,循例降號,果涉未安。令該曹,考例稟處,何如?傳曰,允。
吏曹啓曰,以禁府草記,考例稟處事,命下矣。永興之當初陞府,以其爲太祖大王外鄕之故,而又是眞殿所安之地,與陵寢所在,爲一體。揆以法例,只當罷其守令,不可降其邑號,府使權儔,依例罷職,何如?傳曰,依允。
掌令李壽慶疏曰,伏以,臣以拙陋,猥被洪造,屢忝言地,無所裨補,涯分已踰,理宜顚擠,而頃日所遭,尤非意慮所到,人之崎屹臣者,全掩實狀,訛亂是非,日月之明,宜不能畢照顚末也。譴罷以來,蹜伏私室,不敢望更齒朝端矣,不料恩敍卽降,除命繼下,柏府掌憲之任,復及於已試顚沛之身,臣誠惶感愧恧,靡所容措。向日之事,今更提掇,雖涉於乘時自明,猥瀆天聰,而臣之末終避辭,旣未上徹,而尙受黮黯,迄未辨破,則亦安得以事在旣往,而泯默而已乎?大槪,當初權大載之語臣以凶書稽滯之事者,蓋欲排臣,而爲動撓大臣·重臣之計也。及其席間說話傳播之後,則欲掩其迹,及欲歸臣於躛言之地,其自護之計,可謂巧密,而參聽同僚,又皆善忘,其曰不能記憶者,乃爲攻臣者之口實,而及謂臣以無爲,有其和附相助之力,旣能眩是非於紸纊之下,而孤危之蹤,烏能自脫於機網之中耶?雖然,臣之平日言行,有足以見信於世,則人豈敢變黑白於言語之間,而非理勒加至此哉?旣揣世路,兼量微分,決不敢復厠臺閣,以貽淸朝之累。伏乞聖慈,曲加垂察,亟遞臣新授職名,以重名器,以安愚分,臣無任云云。答曰,省疏具悉。爾之被誣,予已知之,有何可嫌之事乎?爾其勿辭,從速察職。
具崟啓曰,今日兩司合啓及諫院前啓,申後來傳,臣等以申後勿爲捧入,承傳之意退却,則臺諫乃以院啓措辭中,多有添刪之處,往復同僚改書之際,自至遷延爲言而引避,闕啓勿避,亦有承傳。此避嫌,還出給之意,敢啓。傳曰,知道。
傳于具崟曰,末路人心譊譊,科場之不嚴,未有甚於近日,此實由於國綱解弛之致,豈不寒心哉?今此開場時,革去舊染之習,務盡公道,切勿如前日之爲,而如是下敎之後,若有亂雜之弊,則論以重律之意,本院諸試官處,各別嚴飭。以上朝報,燼餘竝謄
上在昌慶宮。停常參·經筵。
未時,太白見於巳地。夜五更,流星出鬼星上,入巽方天際,狀如鉢,尾長四五尺許,色赤。
藥房提調金錫胄,右承旨鄭樸啓曰,伏未審兩日來,聖體調攝,若何,寢睡·水刺,亦復何如,外感餘症,其已盡和解乎?進御湯劑,已盡於昨日,必須詳知卽今症候,可以議定連進與否。臣等欲與諸醫,隨時入診,不勝憂慮之至,敢來問安,竝此仰稟。答曰,知道。外感之候,幾盡差愈矣。入診事,依啓。
正言姜銑,持平李球初度呈辭。入啓。傳曰,呈告之紛紜,未有甚於近日。持平李球·正言姜銑,除拜屬耳,旋卽尋單,雖未知疾病之如何,而揆以事體,殊甚未妥。此呈辭,竝還出給。
鄭樸,以司饔院官員,以監膳提調意啓曰,昨日兩大妃殿日下生鮮,不準尺量,進排前人,至請囚治矣,今日各殿供上,又以未準者來納,故再三點退,督令改納,則前人輩,齊聲泣訴曰,近日江市,大魚絶乏,今方貿得於海曲,而一二日內,勢未及往還,願以差少者,加數代納云。當此江水不漲不寒之時,江魚稀貴之說,雖不可取信,昨纔以此被囚,則今又以有爲無,似無其理,且連請囚治,亦涉瀆擾,故進排下人,則令本院治罪,生鮮大中之代,不得已以差少者,今姑限二三日加數代捧之意,敢啓。傳曰,知道。
鄭樸,以禮曹言啓曰,今八月十五日顯陵·穆陵·寧陵陵上塗灰修改,及十七日康陵陵上塗灰修改時,本曹堂上二員,今十一日當爲分進,且於十二日宗廟秋奉審時,堂上當爲進參,十五日誕日,議政府·六曹物膳及諸道箋文方物,看品封進之時,亦不可無堂上,而本曹判書閔黯,方在被論中,參議臣權愈,方入試所,只有臣挺昌,而他無推移之員,不可無變通之道。四陵陵上塗灰及曲墻蓋瓦,丁字閣·紅門等有頉處修改之役,姑爲差退,改擇日擧行,何如?傳曰,允。
傳曰,今聞貞明公主壽宴云。令該院一等賜樂,宴需亦爲從優題給事,分付該曹。
安如石,以兵曹言啓曰,今月十五日行各陵殿秋夕祭軍及十七日,行山川大祭軍,竝一百二十七名,今當定送,而各處派定軍士,則已盡除出定送於場中,差備軍,今則更無推移定送之路。依近例給價坊民調用之意,分付漢城府,何如?傳曰,允。
左承旨李端錫上疏。大槪,身病危劇,實無奔走供職之勢,乞賜遞改,俾尋生路事。答曰,省疏具悉。爾其勿辭,調理察職。
禁府,魚壽一拿囚。啓。
行大司諫崔文湜,掌令李壽慶,正言李增啓曰,請巨濟圍籬安置罪人宋時烈,按律處斷。措辭見上答曰,勿煩。
院啓,請還收前判書洪宇遠削奪之命,請還收前承旨李聃命罷職之命。請禮曹判書閔黯,刑曹判書金德遠,京畿監司趙師錫,漢城判尹鄭載嵩,大司憲李元祿,左贊成李正英等特除之命,一倂還收。措辭竝見上答曰,已諭毋煩。以上燼餘,朝報
訓鍊都監啓曰,都監屬別隊軍兵,農歇六朔,輪回立番,而忠淸道別隊,則除番築城之故,尙未立番。今若以湖西沿海邑之失稔,又退其番限,則不但敎習之道太緩,渠等措備軍裝,等待已久,亦不無拘於番期,而不得各散救活之弊。沿海所居別隊,爲先徵召立番,受食二朔官料,下番後,任其各自謀生,則事似便當。左部前司三哨,左司五哨,中司二哨,合十哨軍兵,來九月二十五日京中逢點之意,忠淸監兵使處,行會,何如?傳曰,允。訓局謄錄
巳時,上御樂善堂。藥房入診,提調行兵曹判書金錫胄,右承旨鄭樸,記事官李蓍晩,記事官南致熏·李萬元,醫官李東馨·崔聖任·權愉·李弘章入侍。金錫胄進曰,一兩日來,外感之候,快愈乎,水刺,亦勝於前乎?上曰,熱候尙未盡祛,故水刺則不得多食,而外感則盡差矣。錫胄曰,寢睡之際,無煩轉之候乎?上曰,無之矣。錫胄曰,無汗氣乎?上曰,自前感冒向差之時,則不求汗而汗自出矣,今亦向差之後,汗自出矣。錫胄曰,無淸涕乎?上曰,今則淸涕不出,而色黃而稍濁矣。錫胄進診,李東馨·崔聖任·權愉·李弘章,以次繼診畢。錫胄曰,脈候則比去番入診之時,似爲微洪矣。東馨曰,今以脈候觀之,則似無進藥之事矣。聖任曰,脈候勝於去番,而但脾胃脈,不足矣。愉曰,脈候,勝於前矣。弘章曰,左右邊,幾乎調均,而右邊關脈,似爲不足矣。以下缺錫胄曰,數日前,自政院,因傳敎分付矣,御營將官,無書入之處乎事,下問矣。上曰,訓局將官,有書名以入之事,今御營將官則無之,故頃日引見時,果爲傳敎,使之書入矣。錫胄曰,御營軍,皆在外方。以軍士數,出將官,則當出百餘哨官,而但軍旣在外,哨官盡爲差出,則無軍之將,將何用之?以此不爲盡數差出,而若元不差出,則或有事變時,不可使某人領之,故減差出五十人,而皆自戶曹給料,則戶曹亦似難支,故五十人,雖爲差出,而御營軍,每番十哨上來。黃海道別馬隊,亦爲逐朔上來,故領軍哨官十一人,報于戶曹,給料如都監將官之例,其餘四十人,則稱以兼軍官,受食軍官單料,而試射時領軍哨官十一人外,其餘兼軍官類,則亦不往矣,但一人,不可久爲領軍,故每一朔後,則相遞領之,使之遞相敎鍊,御營將官之不得書名以入者此也。今者下敎如此,時方領軍將官十一人,爲先書入,四十人則別錄以入,隨其相遞之時,付標以入,何如?上曰,唯。遂罷出。謄燼餘
上在昌慶宮。停常參·經筵。
自昧爽至辰時,沈霧。未時,太白見於巳地。
下直,海美縣監李夏蕃,開城經歷趙時瑗,惠山僉使蘇明宇。
鄭樸啓曰,來十五日,儒生殿講日次,而大殿誕日相値,頉稟。傳曰,知道。
傳于安如石曰,今下弓矢,惠山僉使蘇明宇處,給送。
慶尙監司書目,醴泉呈,以奉敎柳世鳴病重,上去不得,辭職上疏上送事。啓。踏啓字。
慶尙道生員李顯命等上疏。大槪,更申沐浴之請,冀洩神人之憤事。答曰,省疏具悉。已悉於前疏之批。必無允許之理,爾等更勿瀆擾,退修學業。
安如石,以都摠府言啓曰,今日入直軍士,中日習射,請出標信。傳曰,知道。
又啓曰,假注書尹弘离,家有拘忌之疾,卽爲出去。今姑改差,他假注書差出,何如?傳曰,允。
假注書金灝。
掌令李壽慶,正言李增啓曰,請巨濟圍籬罪人宋時烈,按律處斷。措辭見上答曰,無庸堅執。
正言李增啓曰,請還收前判書洪宇遠削奪之命。請還收前承旨李聃命罷職之命。請禮曹判書閔黯,刑曹判書金德遠,京畿監司趙師錫,漢城府判尹鄭載嵩,大司憲李元祿,左贊成李正英等特除之命,一倂還收。措辭竝見上答曰,毋庸强聒。燼餘,朝報竝謄
上在昌慶宮。停常參·經筵。
神德王后忌辰齋戒。
下直,驪州牧使魚震翼。
巳時午時,日暈。申時,日暈。
傳曰,史官二員待命,騎馬六匹立之,監試一二所內摘奸。
領府事許積箚子。大槪,乞先遞改內局·宗廟提調之任,以便公私事。答曰,省箚具悉卿懇。卿之疾病如此,予之慮念,曷勝云喩?未參於奉審,有何所傷?卿其安心勿辭,益加善攝。仍傳曰,遣史官傳諭。
安如石啓曰,以刑曹朴乃成公事,傳曰,弑夫罪人正刑之後,其奸夫,不待時處斬,則弑夫弑主,別無異同,而今此朴乃成,獨以報議政府,詳覆回啓,是何故耶?察啓事,命下矣。奸夫之殺害本夫者,若以法例論斷,則與凡殺人之律無異,故例報政府詳覆,而曾於庚戌六月二十三日,大臣·備局堂上引見,因左議政許積所啓,以不待時處斬,定奪於榻前,一行缺非不待時處斬之律,且曾無別爲定奪之事,故以人家衝火之律論斷,而報政府詳覆回啓云矣,敢啓。傳曰,知道。
鄭樸啓曰,許領府事箚子到院,而以國忌齋戒,留院之意,敢啓。傳曰,入之。燼餘
上在昌慶宮。停常參·經筵。
神德王后忌辰。
下直,高山察訪姜碩昌,慶基殿參奉張璶。
閔就道,以兵曹言啓曰,卽者巡將省記落點啓下之後,巡廳下吏,始爲來言曰,巡將崔渲,昨日差定於長陵祭官豫差,而豫差,與實差有異,故不爲懸頉於單子矣,今日單子旣入之後,實差有故,崔渲陞差,受香出去云,元單子改付標以入之意,敢啓。傳曰,知道。
禁府,兪梬拿囚。啓。
傳曰,大臣·備局堂上引見。
辰時,上御時敏堂。大臣·備局堂上引見時,入侍,左議政閔熙,右議政吳始壽,行副護軍吳挺緯,戶曹判書睦來善,吏曹判書李元禎,行副提學閔宗道,兵曹參判鄭維岳,左副承旨閔就道,掌令李壽慶,正言李增,假注書金灝·李文興,記事官南致熏·李萬元入侍。熙進曰,近日日氣不調,聖體若何?上曰,無事矣。熙曰,前日藥房之啓,有未盡差愈之敎矣,今則其已復常乎?上曰,脫着之節不適,以致感冒,而今則服藥得瘳矣。熙曰,兩慈殿氣候,亦復安寧乎?上曰,安寧矣。上又曰,有何稟定之事耶?熙曰,前頭日次,或慮有故,且有稟定事,今日雖國忌而來會矣。平安監司兪夏益,催促下送事,儒臣陳箚,以爲不當,辭語旣重,而臺官之論啓前監司金德遠,亦不輕歇,其收殺,似爲未易矣。遠外之事,雖難豫度,而前者使臣之來,聞彼中立后,勅行似當出來,且秋務方急,不可不速爲發送矣。吳始壽曰,今若發送,則似當急速催送矣。上曰,明日內發送,可也。閔熙曰,頃日登對時,李元禎所達體府事目,後日稟定事,下敎矣。今若有前謄錄,則可以添刪爲之,而以年久之故,前事目不在,下吏亦無存者,謄錄無考出處矣。蓋體察使,卽體上身之謂也。常時則在京,若有事變,則出外,都元帥·監兵使以下,皆爲節制,似無別立事目之事矣。前此小臣,以身病,雖未見體察使,而只書吏·使令,當出若干名,不必爲事目矣。始壽曰,亂前事目則宜其不在,而丙子之亂,故相臣金瑬爲體察使,其時節目則宜有存者,而亦無之云。雖未知其何故,而書吏·庫直之出,及軍官給料等事,皆是微細事也,不必爲事目矣。上曰,雖無事目,可以斟酌爲之矣。元禎曰,前者領府事不爲下去之時,臣見而問之曰,不爲事目,有何意乎?答曰,左右相爲事目然後,吾可以行之,吾何敢自爲事目乎云云。今番體察使復設時,意其有可考事目矣,今聞事目,雖無前謄錄云,而亦不可無略定之事矣。始壽曰,體察使,頃遭逆境,不爲行公,而今則旣遞本職,時坐備局,與兩大將,相議爲之則好矣。上曰,體察使若出仕,則參酌爲之,可也。吳挺緯曰,禁旅一百,曾給體府,而旣罷之後,還屬兵曹矣。今則體府旣已復設,禁旅還給,何如?上曰,體察使出仕後,其禁旅,還送體府,可也。閔熙曰,頃因崇善君箚子,宗簿寺都提調一員加出事,命下矣。自壬辰經亂之後,諸各司無不疲弊,而宗簿寺爲尤甚矣。提調二員,則例有本職,故下人,不爲責立於本府,而至於都提調,事體自別,旣已差出,則使令·書吏,不得不備數待令,若置都提調二員,則本寺,將不成模樣矣。都提調二員,雖曰法典所載,而卽今大小官員之不得依法典復設者,豈特一二乎?當初右相辭遞本寺提調也,請以宗班差出者,蓋爲本寺近間璿源錄修正之事,而外朝諸臣則不知宗派,故欲以宗班差出,以爲專管璿源錄之地,而李元禎爲其代矣,其不能詳知宗派,與右相何異乎?缺數行熙曰,璿源錄,今方釐正,其所自出,不可不書,故崇善君所辭,實非例讓,事勢極爲難便,必欲遞免云。崇善君,今姑許遞,而都提調姑勿差出,提調李元禎·吳始復兩人中,一人遞差,其代,以能文宗班,各別擇差,何如?上曰,情勢難安,則今姑許遞,李元禎·吳始復中,一人改差,其代,以宗班極擇差出,可也。李元禎曰,臣之職務,所管旣多,臣當遞之矣。上曰,在下當遞,吳始復遞差,可也。以下缺閔宗道曰,大臣以外方士習不美事,有所陳達,臣亦以京中士習之不美者,仰達矣。頃者判府事許穆,以士林重望,蒼黃下去,則儒生之以不承權輿之意,陳疏請留,夫誰曰不可,而李澤等疏中,侵辱領府事許積,極其狼藉,故自上特命停擧疏頭,參疏儒生等,因此空館,累次敦諭,而終不還入,故有不參疏齋任招入之敎。齋任以下,辭不獲已,黽勉入齋之後,猶不敢晏然,至於陳疏,則其在自處之道,可爲盡矣,而四學儒生三人,怒其齋任等,而徑先入齋,其時齋任吳尙文及疏頭鄭鐸,通文付黃,付黃,是儒生極罰也。凡士論,理勝然後,謂之士論,而以學儒,施罰於生進,此則實前所未有之事也。曾在先朝,士習不美,而大司成不能禁止,則有大司成難免其責之敎。今此儒學之事,大司成柳命堅,不卽開諭解罰,仍入試所,誠爲不當矣。吳始壽曰,其通文中,至以首相爲之權相,且有戕害士林·扶正抑邪等語,尤極無倫,而付黃者,身有累行,然後所施之罰也。上曰,士習之不正,未有甚於近日。攻斥領府事,已極寒心,而不參疏齋任招入事,旣爲下敎,則齋任等,不可違拒君命,而以其入齋之故,學儒等,以幼學,至施付黃之罰於生進,國朝三百年來所無之事,尤極痛駭。不可不痛懲,以尊紀綱,首倡儒生等,竝定配,大司成柳命堅,身居國子之任,不能糾正士習,亦甚可駭,姑先從重推考,可也。始壽曰,臣曾忝宗簿提調時,繼刊列聖御製,與前日分藏於史庫者,合爲一秩,分藏於史庫,頒布於臣僚之意,建白蒙允,臣與大提學金錫胄,福昌君楨,主其事矣。今者福昌君楨,旣以繕寫,開刊進上,頒賜分藏之件,亦已畢印,而似不可無跋文,故姑停粧䌙,外方善手刻手數三人,方爲留待,令大提學從速撰出跋文,何如?上曰,政院知悉,令大提學從速製進,可也。始壽曰,御製旣已刊出,藏置史閣,則御筆與御製,似無異同,且前日御筆刊出之時,先王御筆,以當宁之故,不敢開刊,而今始刊出。令校書館前後所刊列聖御筆,竝爲精印以進,藏諸史閣,且頒布臣僚,以爲永久傳布之地,何如?上曰,依爲之。元禎曰,新除授昆陽郡守韓以蔓,以身病,累度呈狀於本曹,而昆陽素有土疾,人皆厭避之故,嚴題退却矣。今聞以蔓所患,乃是痰厥之症,而病勢甚重云。不可勒令赴任,依近例罷黜,何如?上曰,依爲之。元禎曰,上年嶺南大同事目磨鍊時,本道驛田最多,若依他道給復,則慮有結數減縮之患,以一結二斗收米,磨鍊啓下矣,驛吏卒田畓一萬二千二百九十結所收之米,不過一千六百餘石而已,得之甚無關重,而且聞今年本道農事,似優於前歲。雖依他道全減,似無收米不足之患,自今以後驛吏卒二斗收米,依兩湖例,減除,何如?上曰,依爲之。元禎曰,頃者右議政,以閔宗道,備局提調差下事啓請時,吳始復,乃曾經之人,而嫌不竝達,故臣言於左相,則左相,因臣之言而覺悟,以吳始復,竝請啓下矣,及見擧行條件,則有若因臣所達而差下者然,此由於入侍注書記事之失實也。熙曰,伊日李元禎,果有所云云,故臣實陳達差下,而擧行條件,如許誤書,外議皆以爲,備局提調非同僚所可啓請之任,吳始復之不敢仕進,亦由於此云矣。上曰,當日入侍注書推考,吳始復,使之察任,可也。以上燼餘,朝報參謄
李元禎所啓,頃日引對時,兩南提督,爲先復設事定奪,而大臣以爲更有稟定事云,故姑不差出矣。左議政閔熙曰,凡事不重則不威。必有事權,然後可以從令矣,營將,舊無事權,故人不從令。曾於孝廟朝,稍假以事權,則頗有威令,今此敎養官,亦何異於營將?今若以文官之有文名者,另擇差出,依營將例,給其印信,行文列邑之際,使有官員貌樣,專管所屬各邑儒生巡歷考試,觀其文行,以爲都目,許赴科擧,仍以提督爲錄名官,一如京中四館之規,而以參上·參下,滾同差送,參下則三十朔遷轉六品,其餘文移往復接待等事,別立事目,擧行,何如?上曰,依爲之。備局謄錄
上在昌慶宮。停常參·經筵。
巳時午時,日暈。未時,太白見於巳地。
閔就道,以都摠府言啓曰,今日入直軍士,中日習射,請出標信。傳曰,知道。
又啓曰,平安監司兪夏益,因榻前下敎,今日內辭朝之意,昨已分付矣,稱以有病,不爲辭朝。雖未知症勢輕重之如何,而事甚未妥,平安監司兪夏益推考,明日內發送,何如?傳曰,允。
以備忘記,傳于鄭樸曰,前月引見時,領府事以情勢難安,累辭不已,故雖今姑勉副,至於備局坐起,及國家大事,同參與論事,面諭矣。其後連進箚牘,尙未進參,予心之缺然,曷勝云喩?須體予意,今後引見時,竝爲進參事,遣史官,傳諭于領府事。
傳于閔就道曰,今番江華輸送之物,其數甚多,而庫間想必狹隘,故頃日晝講時,令備邊司添造與否,問于江華府事命下,而尙不回啓,殊甚未妥,問于備局以啓。
閔就道啓曰,傳曰,今番江華輸送之物,其數甚多,而庫間想必狹隘,故頃日晝講時,令備邊司添造與否,問于江華府事命下,而尙不回啓,殊甚未妥。問于備局以啓事,命下矣。卽問于備邊司,則庫間添造與否,問于江華府,而待其回報,欲爲稟定矣,今日始爲回答,而庫間狹隘,他無推移藏置之處,勢將新造云,故容入材力,自戶曹,今方磨鍊云。敢啓。傳曰,知道。
以備忘記,傳于具崟曰,參判吳斗寅子泰周,幼學金萬年子有孫,及第崔錫鼎子昌大,縣令金盛最子龍得,竝禁婚,其餘及前日禁婚之類,竝許婚。
具崟,以禮曹言啓曰,諸道箋文中,全羅左水使金世器箋文皮封,字畫體大,殊無敬謹之意,推考,何如?傳曰,允。
李端錫,以戶曹言啓曰,本曹草記江華庫舍營造事,傳曰,依啓。自內藏置別庫,想必狹窄,故頃日晝講時,添造及推移容置與否,問于江華府事,下敎矣,此一款,全然落漏,無乃泛聽而然耶?未可曉也,卽問留守以啓事,批下矣。頃日晝講時,臣未得入侍承敎,而木布各二同三十同,輸送江華事,傳敎之後,別庫容置與否,纔已移文,問于江華留守處,待其回移,稟處之意,敢啓。傳曰,知道。
合啓,請巨濟圍籬安置罪人宋時烈,按律處斷。措辭見上答曰,毋庸强聒。
院啓,請還收前判書洪宇遠削奪官爵之命。請還收前承旨李聃命罷職之命。請禮曹判書閔黯等特除之命,一倂還收。答曰,爾等所爭三件事,今已閱月,已涉支煩,而日昨之批,亦以斷無允從之理,明白曉諭,而尙不停論,殊甚未穩也。亟停勿煩。啓辭措辭竝見上
慶尙道生員李顯命等上疏。大槪,更申前懇,冀蒙省悟事。答曰,省疏具悉。已諭于前後疏批,何如是瀆擾乎?更勿煩論,退修學業。燼餘,朝報竝謄
戶曹判書金錫胄疏曰,伏以,臣於日昨入診罷出之後,徑自閤門,趨回藥房,便覺有汗霑體,解衣納涼,以至終夕,晩後歸家,而亦不知有所傷矣,翌日朝後,忽然頭暈身憊,潮熱熏然,精神缺亂迷冥眩,轉如方旋之磨,欲傾之舟,形症缺啜藥調息,已累日矣。以臣之宿昔善病,無傷於積缺復挾風痰而發,根柢旣深,醫療未易,而臣之所帶缺淹延癏闕,憂悚實切。今以藥房事言缺箚辭職,副提調復在外未至,今日御藥缺承宣,明朝誕日起居,亦將不得趨參缺凜凜惶蹙,又何可盡言耶?伏願聖明,將臣藥房提調之任,速許遞改,俾無曠缺之事,不勝幸甚。答曰,省疏具悉卿懇。卿之疾恙,猝發於積勞之餘,予徐慮念。卿其安心勿辭,調理行公。燼餘
上在昌慶宮。停常參·經筵。
辰時,日暈右珥。巳時午時,日暈。夜五更,月暈。
下直,平安監司兪夏益,玉浦萬戶諸萬後。
大殿誕日,政院·玉堂單子問安。答曰,知道。兩慈殿·中殿問安。答曰,知道。
大殿,二品以上·六曹問安。答曰,知道。
正言姜銑啓曰,本院改正之啓,措語有刪改處,與同僚商確往復,自致遲延,而詣臺傳書之際,未免過時,仍致闕啓,雖出於事勢之固然,而旣有闕啓之失,不敢晏然,引避見却,繼呈長單,而還給之命,又出格外,惶霣罔措,冒昧陳疏,終未上徹,進退路窮。分義所在,亦不敢一向退伏,昨日黽勉行公矣,今聞物議,以臣率爾出仕,大以爲非云。臣何敢一刻苟冒?請命遞斥臣職。答曰,勿辭退待。
領府事許積箚子。大槪,情勢俱難冒進,今日起居之班,亦未趨進,乞遞職名。答曰,省箚具悉卿懇。已悉予意於昨日宣諭之批,復何多誥?鬼蜮輩構陷之言,何足掛齒?卿其須體至意,安心勿辭,速出論道,以副企望。
判府事鄭知和箚子。大槪,病未得進參於起居之班,惶恐待罪事,及判府事權大運箚子。大槪,賤疾危苦,不得進參於起居之班,惶恐待罪事。答曰,省箚具悉卿懇。身有疾病,未得起居之班,有何所嫌?卿其安心,勿待罪。
領府事許積再箚。大槪,賤疾沈痼,萬無進參於殿講之望,懇乞速賜之處分,俾無臨時窘迫之弊事。答曰,省箚具悉卿懇。卿之疾病如此,考官之任,當勉副,卿其安心,從容善攝。仍傳曰,遣史官傳諭。
明日宗室殿講殿座正時,辰初初刻。以上燼餘,朝報
行判中樞府事權大運箚曰,伏以臣,一病支離,三朔沈綿,入秋以來,痰火益盛,日就危篤,長在床席,西樞恩命,尙未出肅矣,又自近日,添得泄瀉之症,今日起居之班,亦無進參之路。臣子分義,掃地盡矣,逋慢之誅,實所難逭,席藁私室,惶恐待罪。取進止。答曰,省箚具悉卿懇。身有疾病,未參起居之班,有何所嫌?卿其安心,勿待罪。
平安監司兪夏益敎,王若曰,海東八路,缺尤難輕畀。斯擢卿於群僚之右,庸責效缺箕封舊都,寔惟浿府雄鎭。北隣東綰,地饒而物繁,缺名州,星羅而碁布。自夫丙丁之後,重遭庚辛之災。從古浩穰之邦,到今凋弊已極。長算奪於虛喝,形制之勢寢弛,衆力屈於大侵,撫寧之策可緩?矧冠蓋之相屬,而責應之多端。非通才大能,遑兼綜乎衆務?故興生出擧,祗趨辦於一時。比經幹職之臣二三,賴有振理之政八九。然業有功緖者,患未有卒,伊不及注錯者,從可及圖?必隨機而究成,方副予意,斯臨朝而廣簡,疇協輿論?惟卿,早歲策名,多年失跡。逮嗣服之初載,遂盛玉堂,擅搢紳之華譽,佐銓部。在喉舌之地,甚有辭觀,授耳目之官,不撓瞻守。明足以審物,才足以撥煩。敏識則策得失而靡遺,廉操則處脂膏而不染。備觀張於歷試,允合升甄,纔晉秩於亞卿,蓋非恒授。遇盤錯而器別,要藉英猷,念關扃之任隆,故徇僉擧。玆授卿以平安道觀察使兼兵馬水軍節度使·巡察使·兩西管餉使·平壤府尹,卿其敬膺寵命,勉使機宜。摠列城之戎權,務修未陰之備,奉九重之德意,要宣子惠之仁。恢黜陟之公,使有所勸沮,量緩急之勢,宜有所弛張。惟慈詳,可以鎭安,惟勤潔,可以帥先。當機而愼密爲貴,攬轡而澄淸爲期。治法征謀,慮必周於前後,承成補敗,績靡替於始終。若夫制置之方,豈一一煩諭?祗殫忠勤之志,可事事就功。階通訓則剸裁,罪大辟而稟斷。於戱,方岳責大,節制權尊。專於圈檢,則或失於遠圖,察於米鹽,則終傷於大體。期副予望,勖盡忱誠。故玆敎示,想宜知悉。禮曹參議權愈製進
上在昌慶宮。停常參·經筵。
自辰時至未時,日暈。夜四更,月暈。
下直,安岳縣監洪柱國,洪川縣監申晟,平山萬戶李弘遠。
以備忘記,傳于李端錫曰,西川都正榥,花陵副正洮,文川副正灌,竝加資,茂豐守根,特陞一級,西原正桓,熟馬一匹,錦川副正榰,鷄原守澗,各兒馬一匹賜給。
閔就道,以兵曹言啓曰,當日騎兵權楚璧稱名人,自敦化門入來,差備門外擊錚,極爲駭愕,令攸司囚禁治罪,同門守門將鄭英文,常時不能禁斷雜人,以致闌入,亦爲非矣,推考,何如?傳曰,允。
鄭樸,以禮曹言啓曰,今此式年文科初試,成均館·漢城府·東學設場事,磨鍊啓下矣。東學則墻垣疏濶,亦多頹圮,勢難設場,以西學移設事,原事目中,改付標以入之意,敢啓。傳曰,知道。
持平李球啓曰,臣於初九日,乘曉茶時之後,仍留直房,以待諫院來會,欲傳合啓矣,以諫院啓辭,往復刪改之故,諫臣差晩詣臺,以致過時闕啓。雖出於事勢之固然,而闕啓之失,兩司無異,惶隕悶蹙,引避見却,繼呈長單,而還出給之命,又出意外,進退狼狽,不得已黽勉行公矣。昨者諫臣,以見非物議爲避,臣何敢晏然獨爲苟冒?請命遞斥臣職。答曰,勿辭。退待物論。
安如石啓曰,傳曰,闕啓勿避,曾有承傳,則今者持平李球之避嫌,有違前規,何以捧入耶事,命下矣。闕啓勿避,果有承傳,故頃日李球,以此來避,而據例退却矣,今此避嫌,則以闕啓之後,仍爲行公,物議爲非爲辭,此與闕啓避嫌有異,故捧入矣,敢啓。傳曰,知道。
行大司諫崔文湜啓曰,正言姜銑,引嫌而退。當初闕啓,不無所失,物議之來,在所難免。請正言姜銑遞差。答曰,依啓。
掌令李壽慶,持平任堂啓曰,引嫌而退,闕啓由他,在我無失,請持平李球出仕。答曰,依啓。
鄭樸啓曰,吏曹郞廳來言,臺諫有闕,政事何以爲之?敢稟。
副司直閔點上疏。大槪,乞蒙恩暇,往浴溫泉事。答曰,省疏具悉。卿其安心往來。
左贊成尹鑴上疏。大槪,待罪陳情,乞解職名,仍請休致事。答曰,省疏具悉卿懇。已悉前後之批,復何多誥?身有疾病,未參起居之班,別無所傷,卿其安心,勿待罪。
副提學閔宗道上疏。大槪,乞蒙恩暇,隨往病父沐浴之行。且臣有前席率爾陳達之失,殿講病未入參之罪,亟遞職名,以安微分事。入啓。答曰,省疏具悉。所聞之差誤,有何所傷?卿其勿辭往返。
都承旨慶㝡上疏。大槪,喉司之長,決難承當,且有稽慢之罪,乞賜遞改,以安微分事。答曰,卿其勿辭。從速察職。
吏曹判書李元禎箚子。大槪,敢陳受香詣陵時所見,仰備裁擇事。答曰,省箚具悉。所陳之辭,當令禮官,斯速稟處焉。
備忘記,釐正璿錄,廣布諸宗,意非偶然,而玆者寧平正泗等,不念璿派之錯亂,敢以還寢之意,肆然投疏之狀,殊甚駭然。疏頭寧平正泗罷職。以上燼餘,朝報
吏曹判書李元禎箚曰,伏以,臣以崇陵節祀獻官,受香詣陵,將事之際,奉審丁字閣修改形止,則隱溝之水,壅閼不通,穿破後階,又其一派,衝繞左階,以致砌隙濶大,鋪甎傾欹,而卽今所繕治者,只是推入砌石,塡土補甎而已,至於隱溝疏鑿之役,陵官屢報,而該曹不施。蓋判書閔黯,以更待明年霖潦之後,審其水道曲折,而爲更稟計,陳達於登對之日故也。此在未經潦雨之前,而頃於本月初四日之雨,階退之由於水壅,旣已著現,不待更審而可知,今乃不改其水道,而惟事乎補緝,則其爲無益,明矣,而況初四日之雨,不甚大注,而階動甓欹,猶尙如此,若待明年,苟値大雨,則其不至於棟撓而壁頹者,果可必乎?臣之過慮,因昨日之告由,竝擧開溝之役,恐不可已也。臣旣有所見,不敢不達,伏乞聖明,將臣此箚,下詢該曹而處之幸甚。取進止。啓下禮曹,啓目粘連啓下是白有如,本曹判書閔黯,頃於入侍時,崇陵隱溝之役,更觀來頭水道形勢,擧行事定奪爲白有如乎,頃日下雨之後,本陵參奉,隱溝處水流形止牒報,而陵寢事重,役事且巨,待判書出仕後,相議稟定計料爲白如乎,今觀吏曹判書李元禎箚辭,則備陳隱溝形勢,一如陵官之報,疏導之役,似當趁卽擧行,容入石塊,爲先浮取運入,然後當有擇日始役告由之擧,浮石之役,令該監,別定監色役官擧行事,分付,何如?答曰,依允。燼餘
辰時,上御宣政殿。諸宗親臨殿講時,入侍,考官左議政閔熙,東邊絶班伏,行戶曹判書睦來善,禮曹參判吳挺昌,西邊伏,戶曹參議李嵆,吏曹參議柳命天,校理南益熏,南行伏,左承旨李端錫,右承旨鄭樸,東邊伏,左副承旨閔就道,右副承旨安如石,同副承旨具崟,西邊伏,記事官李蓍晩·南致熏,東後行伏,假注書金灝,記事官李萬元,西後行伏。注書,以次呼應講宗室,入就御前。西原正桓,逢孟子天之生斯民章,誤讀也字。桓曰,天威咫尺,未免錯誤,請誦一篇以贖之。考官及承旨曰,無盡誦一篇之規矣。閔熙曰,使誦其一章,可矣。上曰,唯。誦一章訖,收栍爲略。文川副正灌,逢論語弑父與君,亦不從章,思索久之。睦來善曰,御前不得久思。灌乃誦,仍誦章下註,當誦一章。灌曰,只誦大文乎?考官曰,然。誦訖,來善曰,文義當講問矣。熙曰,何必問之乎?收栍爲通。以下缺星坪守濯,進講論語,書自不而退。西川都正榥,逢尙書伊訓篇,誦至半,上曰,誤讀一吐也。誦訖,收栍爲通。錦川副守榰,進講詩傳蒹葭章,盡誦一章。熙曰,雖盡誦,而不得盡精熟矣,收栍爲粗。花陵副正洮,逢論語謂柳下惠章,誦一章及章下註。考官曰,章下註甚多,而誦皆精熟,可贖誤讀一字之罪矣,收栍爲通。茂豐守根,進講論語,誦前註時,誤落二字,誦章下註時,誤讀一字。根請誦上下章以贖之,諸考官曰,無此敎矣。收栍爲略。講畢,福善君柟進曰,臣有陳達事矣。昨日寧平正泗等上疏,言其璿源譜略刊布之不可矣,蓋朗原君所上璿源譜略刊布事命下之後,庶孽宗室等,惡其根派之彰著,相與上疏矣。近來璿源錄釐正之際,庶派宗室,與下吏相謀,以庶爲嫡者居多,臣常痛惋矣,今者此輩,胥動浮言,必欲勿布,又有此上疏。其上疏,使之還入睿覽後,罪之,何如?閔就道曰,上疏累度來呈,而見其措語,則請寢璿源譜略刊布事也。此事,自朝家,雖無頒布之令,在渠等,則宜其必欲頒布,而有此怪異之疏,故退却不捧矣。上曰,近來嫡庶之分紊亂,故使之刊布矣,庶派宗室,惡其嫡庶之明著,至有上疏云,其宗室,拿問,可也。就道曰,多至七八人,盡爲拿問乎?熙曰,疏頭,拿問,可矣。就道曰,拿問則似爲過重矣。柟曰,臣之陳達,非欲爲拿問也。下覽疏辭後,以示警責,使知國家紀綱,何如?上曰,然則其疏,政院捧入,可也。熙進曰,以微官事陳達,極爲惶恐,而外間微細事,自上常時必不盡洞燭,故敢達矣。今番繕工監役官,以棘圍撤毁事,有拿問之命。近來場屋不嚴,故如是嚴治之意,臣亦知之矣,但場屋棘圍,使監役私自進排,故監役請得於九族,國家事,已苟簡矣。聞今番棘圍,極爲着實云,而西泮水,異於明倫堂及漢城府,庭無樹木,其日雨來之時,士子爲張雨具,撤其棘圍中長木,斷其繩索,故數三尺許,有墜落之處云,實非當初不善爲之致矣。且前日則一二所,各定一監役矣,近來竝定數三人缺輪回次知。此人則聞爲掌務官,而非缺後處之矣。鄭樸曰,殿講缺上曰,唯。遂罷出。燼餘
上在昌慶宮。停常參·經筵。
顯宗大王忌辰齋戒。
藥房啓曰,近日日氣不齊,朝晝異候,將攝之道,此時爲難。且於昨日,早朝臨御,伏未審夜來,聖候,若何,兩慈殿氣候,亦爲安寧乎?臣不任區區伏慮,敢來問安。答曰,兩慈殿氣候安寧,予亦無事矣。
兩慈殿·中殿,藥房問安。答曰,知道。
傳曰,史官一員待命,騎馬三匹·卜馬一匹立之,崇陵內嫡奸。
閔就道,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
李玄錫,以戶曹言缺守回移,則有戶東庫稱號空庫十間云。前缺四百六十同,可以容置之意,敢啓。傳曰,知道。以下缺曹言啓曰,前頭本曹所送銀布所藏新庫缺今方下送于江華府,而自甲串津頭,輸入本府之際,缺極爲可慮。委送算員,問議於江華留守處,則本府本無牛缺以載送,自本曹速爲磨鍊下送云,而本曹亦無所使牛車,他無變通之道。訓鍊都監·御營廳·守禦廳所有車子各一輛缺牛隻,使之借送,自本曹覓給糧料,俾卽輸運,及時營造缺傳曰,依啓。燼餘
上在昌慶宮。停常參·經筵。
顯宗大王忌辰。
慶尙監司書目,柒谷府使金汝欽,今月初七日遭母喪事。
崇陵忌辰祭內摘奸時,執頉奉常主簿韓識推考傳旨,下禁府,禁府,韓識拿囚。啓。
持平李球啓曰,時烈罪狀,聖明旣已洞燭,而合啓措語,似涉支蔓。故兩司相議改構矣,今聞物議,以刪改太過,全沒罪狀,大以爲非。臣不可晏然仍冒,請命遞斥臣職。答曰,勿辭。退待物論。
奉常都提調許積,提調睦來善箚子。大槪,臣等旣有不能檢飭之失,亟治臣等之罪,以重祀事事。入啓。答曰,省箚具悉卿懇。不謹之責,在於朝官,卿等別無所嫌,安心勿辭焉。
傳曰,政事,明明日爲之。以上朝報
上在昌慶宮。停常參·經筵。
未時,太白見於巳地。夜五更,有霧氣。
鄭樸啓曰,明日常參·經筵,取稟。傳曰,停。
以全羅監司,樂安郡沙工鄭祿等十三名渰死事狀啓,傳于具崟曰,渰死人等,令本道各別恤典擧行。
以備忘記,傳于具崟曰,前修撰李寅賓敍用,及第崔錫鼎,放其門黜。
具崟,以弘文館言啓曰,本館下番四員內,修撰姜世龜,方入試所,副修撰申厚命,在外未上來,一員未差,獨修撰臣南益熏,累日入直,無他推移替直之員。上下番闕員,明日政,竝皆差出,卽爲牌招察任,何如?傳曰,依啓。
大司諫崔文湜啓曰,合啓措語,臣實刪改矣,今聞物議,以全沒罪狀,大加非斥。憲官旣以此引避,何敢晏然仍冒?請命遞斥臣職。答曰,勿辭。退待物論。
掌令李壽慶啓曰,合啓刪改之論,臣實主張,物議之非斥,見當於臣身。臣之引避,宜在人先,而受禧之日,不敢瀆擾,今始來避,所失尤大。請命遞斥臣職。答曰,勿辭。退待物論。
執義睦林儒啓曰,伏見同僚避辭,則以合啓措語刪改太過,物議大以爲非。臣亦伊日同參之人也,物議之非,臣實難免,何可晏然仍冒?請命遞斥臣職。答曰,勿辭。退待物論。
持平任堂啓曰,合啓刪改之時,相議同參矣,以措語全沒罪狀,物議大加非斥。兩司多官,相繼引避,臣何敢晏然仍冒?請命遞斥臣職。答曰,勿辭。退待物論。
院啓,請還收前判書洪宇遠削奪官爵之命。請還收前承旨李聃命罷職之命。請禮曹判書閔黯等特除之命,一倂還收。措辭竝見上竝引嫌而退。率爾刪改,措語太略,見非物議,勢難在職。請持平李球·任堂,掌令李壽慶,大司諫崔文湜,執義睦林儒,竝命遞差。答曰,不允。處置事,依啓。
閔就道,以義禁府言啓曰,本府囚人申浣,病勢危劇之狀,月令醫官再次手本,善爲救療缺意題給矣,數日間,添得痢疾,症勢益重,痰塞胸膈,食飮不下,萬無差減之望。又呈手本,自前罪人病重,則例有啓稟變通之道,敢此仰稟。傳曰,然則保放,可也。又以兵曹言啓曰,今此冬至使一行赴京時,所把驛馬,必須前期分定,可免未及之患。應把驛馬缺七匹內,忠淸道八匹,全羅道九匹,慶尙道十二匹,來九月晦缺中逢點,江原道四匹,咸鏡道四匹,十月初五日直送安州逢點之意,各道監司處,知委,何如?傳曰,允。燼餘
上在昌慶宮。停常參·經筵。
自昧爽至巳時,有霧氣。未時,太白見於巳地。夜三更,月暈。五更,月暈。
下直,平山縣監李東老,輸城察訪兪命龍。
傳曰,下直守令,還下去差使員,留待引見。
監試初試一所,出榜詣闕。
兵曹,右邊捕盜大將申汝哲落點。
下直守令引見時,上曰,頃者領府事,情勢不安,蒼黃下去之後,連遣承旨·史官,至於別遣宗伯,敦勉召還者,欲其進參於備局之坐,與論國家大事也。今則少無難安之事,而一向陳箚引入,非但予心之缺然,其在國事,亦甚可慮。今二十三日引見時,必須來參,以副予望事,遣史官傳諭。上曰,慶安驛馬元數七十匹內,未代立之數,至於三十匹云。本驛雖甚殘弊,察訪若盡心擧職,則未立之馬,豈至如此之多乎?慶安察訪推考。
院啓,鄭載嵩特除還收之請,閱月爭執,兪音尙靳,臣竊惑焉。凡朝廷用人之道,或以其才,或以其勞。苟有可拔之才,宜賞之勞,則簡擢登用,未爲不可,而不問其才之賢否,其勞之有無,惟以特除,驟躐峻秩於一期之內者,實非聖朝重官方惜名器之意也。殿下以載嵩,謂其才之可用,而有此超擢也則載嵩,元無練達之才,殿下以載嵩,謂其勞之可紀,而欲爲酬報也,則載嵩,曾蔑歷試之效,臣未知殿下此擧,出於何名也。八座崇班,名位自別,如非才望素著之人,則必勤勞積仕而陞,今載嵩,於斯二者,無一可稱,而猝然超授於人望之外,此古人所謂賢者之與千金,愚者之亦與千金也,其何以服群下之心,而解四方之惑也?分司閑局,癏曠尙積,論以考績,宜加顯黜,從以增秩,寧有是理?物情大駭,公議甚嚴,請還收漢城府判尹鄭載嵩特除之命。政府東壁,其選最重,若無公輔之望,不可循資而苟充,故自祖宗朝,未之常置者,蓋出於官不必備,惟其人之意也。左贊成李正英,立朝以來,無一可取,曾按西臬坐不廉,重被臺彈,玷汚身名,終未伸白。自是之後,爲世所棄,不擬淸選者,已多年矣,則貳公弘化之任,豈此人所可忝竊,而乃以資級之高,有此陞付之命,臣未知殿下何所取於此人,而遂行無前之過擧乎?此人之不合此任,非但臣言之,擧朝皆知其不似矣。以殿下剛哲之明,想必洞燭,而爭論踰月,尙閟一兪,臣竊未曉聖意之所在也。人器不稱,姑舍不論,聖朝官方,豈如是顚倒乎?物情大駭,久而愈激,請還收左贊成李正英特除之命。襄陽府使柳椐,年紀衰耗,已不合字牧之任,而一自到官之後,沈湎爲事,民不見面,其間可笑可駭之擧,不一而足。荒歲賑民之責,決不可付之如此之人,請命罷職。答曰,不允。末端事,風聞未必盡信,更加詳察處之。以上朝報
有政。
下直守令引見時,以上缺上曰,三十餘匹,其數不少,尙今未立何也?對曰,本驛,甚爲殘弊,人物鮮少,故未立之數,如是矣。上曰,元數,雖不可猝復,必爲盡心立馬,可也。麒麟察訪朴崇阜進伏,上曰,三等馬,幾許耶?對曰,上等十匹,中等四十四匹,卜馬則無之矣。上曰,元數幾何?對曰,元數五十四匹矣。安如石曰,驛馬必倍價買立,而靑丹·麒麟,自巡營給價,故其價旣少,善馬難買,驛騎之不好,未有如黃海道矣,今見本道監司狀啓,則金郊察訪優數缺而可尙矣。上曰,海西,卽勅使往來之路,驛馬若不好則多缺之事,必盡心擧職,可也。諸人以次罷出後,上曰,前後察訪,不可盡推,時任推考,可也。燼餘
上在昌慶宮。停常參·經筵。
貞顯王后忌辰齋戒。
京畿監司書目,交河縣監李喜澤,一向曠官,無意還任,罷黜事。
政院啓曰,新除授同副承旨李馥,時在慶尙道開寧地。斯速乘馹上來事,下諭,何如?傳曰,依啓。
平安監司義州府尹書目,進賀兼謝恩使一行,本月十八日渡江入往事。
進賀兼謝恩使書目,臣等一行,本月十八日渡江前往事。
執義睦天成啓曰,臣與兼掌令李華鎭,婚姻家也。法有應避之文,且臣頃忝銓郞,以久不行公,被推未勘。以此以彼,不可仍冒,請命遞斥臣職。答曰,勿辭。退待物論。
持平安如岳啓曰,執義睦天成,卽臣異姓四寸兄也。法當相避,且臣以專經不通,被推未勘,頃忝諫職,因此遞免,則難安之勢,與前無異。以此以彼,不可仍在,請命遞斥臣職。答曰,勿辭。退待物論。仍傳曰,推考蕩滌。
正言李寅賓啓曰,以臣無似,屢忝匪據,臨事做錯,自速罪戾,不意恩敍特下,新除繼及,臣誠驚惶悚恧,置身無地。自顧微臣,有何可取,而謬受聖眷,至此極也?第臣以公都會試官時事,被推未勘,曾忝臺職,因此見遞,則難冒之勢,與前無異,請命遞斥臣職。答曰,勿辭。仍傳曰,推考蕩滌。
院啓,竝引嫌而退。旣有相避,而被推未勘,則不可仍在,雖在應避,而右僚當遞,則別無所嫌,請執義睦天成遞差,持平安如岳出仕。答曰,依啓。
領府事許積箚子。大槪,情勢·病勢,俱難冒進於諸臣登對之日,懇乞亟鐫臣職名,仍治臣逋慢之罪事。答曰,省疏具悉卿懇。已悉懃懇之意於前後之批,復何多誥?曩日之事,予已痛斥,有何不安引入之理乎?卿其須體至意,安心勿辭,速出論道,以副如渴之望。仍傳曰,遣史官傳諭。
吏曹啓曰,臺諫有闕,政事,取稟。以上朝報
上在昌慶宮。停常參·經筵。
貞顯王后忌辰。
巳時,日暈。
具崟,以禮曹言啓曰,今此明安公主駙馬再揀擇吉日,以何間推擇乎?敢此仰稟。傳曰,前日揀擇,與初揀擇有異,不必更爲再揀,以三揀擇擧行,而來十月初旬前,推擇以入,可也。
又以禮曹言啓曰,前頭各陵陵上塗灰修改時,依敬陵陵上塗灰修改時例,監役官則前期發送,與本陵參奉眼同,油灰精備以待,本曹堂上·郞廳,則前一日進去,以爲檢察完役之意,敢啓。傳曰,知道。以上燼餘
上在昌慶宮。停常參·經筵。
夜二更,流星出天中淡雲間,入南方天際,狀如拳,尾長二三尺許,色赤。三更四更,電光。
禮曹判書閔黯上疏。大槪,敢陳至懇,乞收新資,以謝物議,以安微分事。答曰,省疏具悉。卿其安心勿辭,從速行公。
副提學閔宗道上疏。大槪,伏蒙恩暇,治任將發之際,病父眩症猝發,未免停行。拜辭留滯,狼狽實甚,乞遞職名,專意救護事。答曰,省疏具悉。卿其勿辭,救護父病。
吏曹參判吳始復辭免上疏。入啓。答曰,省疏具悉。卿其勿辭,從速察職。
大司諫閔就道啓曰,庸陋如臣,濫蒙鴻造,驟躋貂班,前後敭歷,無非忝竊,而新授薇垣之長,尤萬萬不似,決不敢承當。且臣頃忝騎省,以省記落書,被推未勘,不可一刻苟冒。請命遞斥臣職。答曰,勿辭。推考蕩滌。
行副司直趙師錫上疏。大槪,新授官資,亟命收回,以重名器,以謝物議事。答曰,省疏具悉。今玆擢用,意非偶然,卿其勿辭,速往欽哉。
兵曹參判鄭維岳上疏。大槪,敢陳所懷,冀蒙採施事。答曰,省疏具悉。卿之疏辭,誠爲得宜,令該曹稟處焉。
監試初試二所,出榜詣闕。
京畿監司書目,仁川府使金壽一,親病受由,久不還官,罷黜事。
又書目,加平呈,以司諫李□辭職上疏上送事。答曰,省疏省悉。爾其勿辭,從容救護。以上朝報
有政。
上在昌慶宮。停常參·經筵。
下直,鏡城判官尹敬敎。
副修撰申厚命上疏。大槪,迫於嚴召,來到城外,而病勢·情勢,俱難冒出。懇乞亟遞職名,仍治逋慢之罪,以重名器,以安微分事。答曰,省疏具悉。爾其勿辭,從速察職。
備邊司啓目,粘連濟州牧使啓本云云。觀此啓本,則前牧使尹昌亨,旌義前縣監尙仁詹,貪濫不法之狀,不待朝家分付,以後官,按覈前官之罪,前古所無之事,而旣已上聞之後,則不可以崔寬擧措之駭異而置之,竝令攸司稟處,何如?啓依允。
刑曹啓目,向前濟州牧使尹昌亨,旌義縣監尙仁詹,係是朝官,移義禁府處置,何如?啓依允。
禁府,尹昌亨·尙仁詹拿囚。啓。
政院啓曰,監察未署經者二員,其中文監察,則當進文科試所,而以兩司位不齊之故,未趁署經,且憲府推考公事,未照勘者亦多。兩司在外人員外,呈告·未肅拜之員,竝卽牌招署經,何如?傳曰,允。
傳曰,明日晝講爲之。
領府事許積箚子。大槪,病勢沈痼,明日賓廳之會,亦末由進參,懇乞竝罷所有職名,以便公私事。答曰,省箚具悉卿懇。卿之疾病如此,予深慮念。卿其安心勿辭,從容善攝。仍傳曰,遣史官傳諭,遣御醫看病。
院啓,請還收判尹鄭載嵩特除之命,請還收左贊成李正英特除之命,請襄陽府使柳椐罷職。措辭竝見上答曰,不允。
兩司合啓,春秋之法,莫大於一王之義,莫畏於二尊之嫌。一有不嚴乎此,而君臣父子之得以安其倫,家國宗社之得以保其業者,自古及今,未之有也。今者合辭按律之請,非特國人之公言,實是春秋之大法,而數月爭執,一兪尙遲,未知殿下,果以時烈負犯,爲不至於死,而海徼栫棘之爲當律乎?夫其身在草野,遙執朝權,欺世盜名,敗常亂俗者,使孔子而處之,則必不貸少正之誅,使太公而按之,則必不饒華士之戮,而此在時烈,則猶有輕犯。惟其貶君亂統,馴成簒逆之階,履霜堅氷,至啓推戴宗籍之謀,則不待孔子·太公,而雖遇綱頹紀敗,如周赧·漢獻之世,苟力可以制,則斷無不可誅之理,其不可一日容息於覆載之間,豈不大彰明較著也哉?有湞宗統失序之說,非由於時烈嫡統不嚴之論乎,有湞擁立慶安子之計,非由於檀弓免,子游衰之譏乎?其內懷將心,外托禮論,要爲異日之地者,情狀畢露,神人共憤,而獨殿下過加包容,必欲待之以不死,此何理也?殿下,嘗以嚴加栫棘,可絶其交通爲敎,竊恐聖明,亦未免千慮之一失也。當其安置於長鬐也,罪名非不重大,棘籬非不嚴矣,而有湞往來之迹,已發於鞫廳之招。今雖移之島中,人心之陷溺已久,天下之事變無窮,有湞雖死,其無有湞乎?其聖人承宗廟·杜禍亂之道,亦不當直如此凜凜而已也。若以先朝禮遇之故,曲寬今日必誅之罪,則尤有所大不然者。孝廟之於時烈,恩禮之隆,曠古所無,而逮孝廟昇遐之後,乃敢勒加賤稱,擅亂宗統,是可忍也,孰不可忍也?時烈之負孝廟,至此而極矣,孝廟在天之靈,其肯獨恕於冥冥之中乎?況今時烈之罪,旣已上告於祖宗矣,旣已下諭於民庶矣。尙敏,特其所指授,而已斃杖下矣,有湞,特其所啓導,而已伏王法矣,獨於大憝首犯,終逭顯戮,則何以慰列聖之心,何以快一國之人,何以有辭於天下後世也哉?請巨濟圍籬安置罪人宋時烈,亟命按律處斷。答曰,亟停勿煩。
府啓,頃者,學儒李瀅等定配之命,出於意外,臣等竊以爲過也。以學儒付黃生進,實是駭異之擧,而館儒旣施永削,四館又爲停擧,則是足以懲其妄作之罪,而大司成亦已開諭學儒,去其付黃,其在處置之道,可謂得矣,又何必繩之以重律乎?自古儒生輩,雖有妄率之擧,必優容而寬假之,不以罪朝紳之罪加之者,非謂其人之無其罪也,蓋所以養士氣而慮後弊也。今因一事之過激,遽施編配之律,實非聖世之美事,公議咈鬱,久而愈激。請還收李瀅等定配之命。廣州居忠義金輝楊等,以其先祖彦陽君金瓘立後事,與故察訪黃沔妻金氏,有爭辨之事。兩邊之呈狀於本府,至再至三,而觀其兩邊狀辭,則一以家變爲言,一以奪宗爲言,俱係倫紀之變,非他泛然詞訟之比。請令攸司,一處推問,明査處決。答曰,不允。末端事,依啓。朝報
上在昌慶宮。停常參,只朝講。
下直,平山萬戶李道元。
鄭樸啓曰,明日常參·經筵,取稟。傳曰,停。
朝講入侍,左議政閔熙,知事金錫胄,特進官金宇亨·尹深,承旨慶㝡,玉堂睦林儒·南益熏,史官南致熏·李萬元,注書李蓍晩,掌令申㶅,正言李寅賓。
今日朝講時,弘文提學閔點改差,其代,後日政差出事,榻前定奪。凡擇日,該曹趁卽推擇事,榻前下敎。
正言李增上疏。大槪,乞遞職名,俾遂至願,兼陳所懷,以備裁察事。答曰,省疏具悉。憂愛陳戒之誠,予用嘉之。疏中可以議處事,當令廟堂稟處焉。
朝講時,合啓,請宋時烈按律處斷。措語見上上曰,萬無允從之理,毋庸堅執。
掌令申㶅所啓,請還收李瀅等定配之命。措辭見上上曰,亟停勿煩。
正言李寅賓所啓,請還收判尹鄭載嵩特除之命。措辭見上上曰,朝家用人之道,勿論彼此,隨才擢用,可也,而他則皆已停止,此獨爭執,不當矣。勿煩。
又所啓,請還收左贊成李正英特除之命。措辭見上上曰,勿煩。
又所啓,請襄陽府使柳椐罷職。措辭見上上曰,勿煩。以上朝報
朝講時,親幸閱武,以今月晦來月初,令該曹擇日事,榻前下敎。
禮曹啓曰,命下矣。卽令日官推擇,則今月晦日前二十六日·二十八日爲吉云,而事勢太急,開月初旬內,不但連有拘忌,或値誕日,或値國忌,且與各陵修改相値。十一日爲吉云,以此擧行,何如?傳曰,允。禮曹謄錄
朝講時,都承旨慶㝡所啓,瑞山郡軍器火藥千餘斤,失火見燒。御營廳適有燔甓之役,與本郡相議,自本廳下送火藥千餘斤,以本郡應煮火藥之物力,移用於燔甓,而所燔之甓,多至二十萬張。若計其工役,則殆將倍焉,本郡之民,似當有軫恤蠲役之擧矣。上曰,言于廟堂,可也。備局謄錄
卯時,上御時敏堂,朝講。領事左議政閔熙,行兵曹判書金錫胄,特進官金宇亨·尹深,參贊官行都承旨慶㝡,侍讀官睦林儒,檢討官南益熏,掌令申㶅,正言李寅賓,記事官李蓍晩,記事官南致熏·李萬元入侍。上讀前受盤庚中篇,音一遍訖,睦林儒進講自予念我先神后,止永建乃家,音釋各一遍。上受而讀之音一遍,林儒,講註而解其義。金錫胄曰,以禍淫之意,反覆告諭故,曰降與罪缺,曰其罰汝,曰乃斷棄汝,曰崇降不祥矣。上曰,其時殷民,安土重遷,故必欲開諭而如是爲言矣。尹深曰,商俗,嚴鬼神,故因其俗而開諭之,猶周人之尙卜也。林儒曰,貝玉者,財貨之總稱也。耿地沃腴,故恐耿人之貪其沃腴之利,不肯遷徒,而以此爲言矣。錫胄曰,盤庚之書,聱牙艱曲,故儒生輩,雖讀數十遍,吐亦無缺曰書傳中,此篇文體自別矣。錫胄曰,此如寫該文告九字缺易解見也,五誥文字,亦然矣。上曰,唯。二行缺各設中于乃心者,心有至極之理,然後能明於利害缺數字言矣。上曰,民皆胥動浮言,不肯遷徒,則足以威制,而缺開諭,此盤庚之所以爲賢也。深曰,動民以遷,其事實難矣,不缺刑制之,而必以德意,反覆開諭,此後世人君之所當體念者也。南益熏曰,此篇終始,以心爲言者,欲其心有至極之理,明知其利害,而從我以遷也,古之人君諭民之道,亦可見矣。讀畢掩卷。熙進曰,缺之雨,連續不止,日氣頗涼,上體,若何?上曰,無事。熙曰,慈殿氣候,亦復一樣安寧乎?上曰,安寧矣。錫胄曰,自上湯藥,連進十五貼,今姑止之,宜當矣。上曰,唯。熙曰,臣以穆陵奉審事當往,而近日連有雨水,陵上恐有泥濘之患,故遲遲矣。今則欲爲出去,而畿邑又値凶年,廚傳之弊,不可不慮,缺日之內,必欲往返,故明日先肅拜,再明凌晨發行,以爲其日缺來之地矣。健元陵莎草,亦有奉審事,欲爲一時奉審,必欲曉往矣,健元陵莎草,取用於北道,故其莎草,自前無改時矣。上曰,然矣。前者拜謁時見之,則其莎草,果異於他陵矣。熙曰,所見則似不及於此處莎草,而其實則勝矣。雖或有缺枯死之處,而自然還爲茂盛,故前者或欲以此處莎草改之,而以爲未安,故三百年間,無一番改莎之時,今不可容易改之矣。奉審後,當爲書啓,而此意爲先仰達矣。至於闌干石等物,亦有所傾之患,而當初工役甚爲精固,故前者亦無續續改之之時。以耳目所及言之,則百年以來,只有一番塗灰之事矣。上曰,然矣。熙曰,崇陵丁字閣後,隱溝開出事,前與領府事相議,缺連以時屈,尙未擧行,且欲待潦水,審其形勢而爲之矣。年來夏缺潦水,不可一向等待,故今欲爲之,而頃者吏曹判書李元禎,自缺祭還來,亦爲陳箚矣。今此奉審時,亦欲仍拜望拜禮,而更審其形勢矣。上曰,依爲之。熙曰,寧陵石溝,則役不甚巨,而缺崇陵則浮石之所,當在於佛巖山近處,程道將至十五里缺處,又至六十餘間,此役甚爲浩大矣。以下缺燼餘
上在昌慶宮。停常參·經筵。
下直,慶州府尹南天澤,保寧縣監崔紀。
校理睦林儒,試官牌不進,依承傳,先罷後推,推考傳旨,下義禁府,禁府,睦林儒拿囚。啓。
大司憲李元祿三度呈辭。入啓。遞差。
前監司金德遠上疏。大槪,來伏城外,敢陳瀝血之章,伏乞新授官資,亟命鐫削,以謝物議,以重名器,仍治臣替納密符之罪事。答曰,省疏具悉。今玆擢用,意非偶然,卿其安心勿辭,從速察職。
戶曹判書睦來善上疏。大槪,臣有不敢議讞之嫌,乞遞兼帶金吾之長事。答曰,省疏具悉。當令次官照勘,卿其安心焉。
京畿監司趙師錫辭職上疏。答曰,省疏具悉。已悉於前批。當此秋務方殷之日,不可久曠,卿其勿爲固辭,速往欽哉。
備邊司啓目,粘連慶尙監司啓本云云。嶺南大小奉使之行,分定三路,爲慮廚傳馹騎偏苦之弊是白去乙,或慢於奉往,或牽於取便,不由應行之路,而使嶺底殘驛,殆無息肩之暇。至於統營下去之人,不由八良峴,而皆取鳥嶺之路,俱甚不當。今後乙良,一依前定事目,申嚴禁斷爲白乎矣,如有不遵事目者,令兵曹行査推論爲白乎旀,各衙門軍官·監官·京司下人之或左或右,任意迤往者乙良,自本道收取草料,還送於該衙門爲白乎旀,尤甚濫觴者,則報其衙門治罪,責騎驛馬者,則考律定罪,何如?啓依允。
吏曹啓曰,臺諫有闕,政事,取稟。
大司諫閔就道上疏。大槪,旣有應避之嫌,不敢晏然行公,乞賜遞改,以便公私事。答曰,省疏具悉。相避之法,在外當遞,爾其勿辭察職。
兵曹判書金錫胄,請對入侍。
合啓,請宋時烈按律處斷。措辭見上答曰,亟停勿煩。
府啓,請還收李瀅等定配之命。措辭見上答曰,勿煩。
院啓,請〈還收〉判尹鄭載嵩擢除之命。措辭見上請還收左贊成李正英特除之命。措辭見上答曰,已諭毋煩。以上朝報
金錫胄請對入侍時,上曰,上年觀武才,未及畢試而遽停,每欲更爲,而遷延未果矣。親臨閱武之後,則在前例有將士試藝之事,且庭試武科初試,若依定日,以開月初六日開場,則十一日閱武之時,試官·臺官及禁軍等,竝皆有拘礙難便之端,姑爲停止,先爲觀武才,初試,臨時稟旨爲之,可也。禮曹謄錄上曰,閱武,定於來十一日,而日子太遠,來初旬前無故日,改擇以入事,卽爲分付。
禮曹啓曰,閱武吉日改擇事,傳敎矣。閱武吉日,更令日官推擇,則開月初一日,不吉,初二日,祧遷國忌,初三日,中宮殿誕日,初四日,犯十惡,初五日,出於行師之吉日,而旣犯月忌,且與宗廟修改相値,初六日,犯十惡及建白,初七日,國忌齋戒,初八日,國忌,初九日,初十日,俱不吉云。不得已以十一日,仍爲擧行,何如?傳曰,允。訓局謄錄
金錫胄請對入侍時,金錫胄曰,在前訓局軍兵,中旬入格者,以馬帖受賞,而多不過百餘矣,今番受帖,乃至二百九十四名。雖不趁時給馬,若以一歲四中旬計之,則將至千數,實有難繼之憂。曾前兒馬一帖之價,有以本寺故木三疋分給之時。以此磨鍊,則當下者十七同零,今番則以故木,計價給之,何如?上曰,入格者,比前倍多,技藝則似爲成熟矣。帖價,以故木分給者,曾有前例,則依此爲之。上同
上在昌慶宮。停常參·經筵。
左贊成尹鑴三度呈辭。入啓。加給由。
假注書李文興改,代權德邵。
兩慈殿·中殿,藥房問安。答曰,知道。
藥房啓曰,秋霖頗苦,日氣不佳,伏未審此時,聖候若何,兩慈殿氣候,亦復安寧乎?臣等不任區區伏慮,敢來問安。答曰,兩慈殿氣候安寧,予亦無事矣。
傳曰,明日晝講爲之。
慶尙監司書目,安東呈,以獻納金邦杰病重,上去不得事。啓遞差。
備邊司郞廳,以左議政意啓曰,京畿本道各邑,連遭大歉,爲守令者,皆懷厭避之念,而交河縣監李喜澤,仁川府使金壽一等,旬月之內,相繼罷黜。雖未知病故之如何,而事甚未妥,京畿監司沈梓推考,李喜澤·金壽一,竝仍任,何如?傳曰,允。
禮曹啓曰,卽見果川居忠義衛李時璟所呈所志,則今番監試初試,赴擧二所,得參於進士三等第三十六人,而試券推來見之,則皮封果是渠之姓名四祖,而試券,乃他人所製也,且其皮封,試券字標,又不相同。不可暗昧置之,故試券皮封,竝爲還納,而取見其試券與皮封,則字標果不相同,試券之字標則三烈,而皮封之字標則三列也。烈與列,音相同,三字又相同,故合封之際,不能詳察,有此錯誤之事,而出榜之後,他無變通之道。李時璟段,原榜目中,拔去付標以入,字標誤合,殊涉不察,封彌官及監試官,從重推考,試官與出榜時當該四館,竝推考,何如?傳曰,依啓。
合啓,請宋時烈按律處斷。措辭見上答曰,毋庸瀆擾。
府啓,請還收李瀅等定配之命。措辭見上安東爲邑,物衆地大,素稱難治。府使康邃學,年紀衰耗,本不合剸劇之任,而到任以後,抛棄庶務,開印出坐,輒爲昏睡,吏緣爲奸,民受其害,潛奸邑婢,率育衙中,詞訟政令,一聽其言。且締結境內商賈,調給軍丁,斫取板材,伐木輸運之際,多有憑藉濫雜之弊,民戶騷擾,怨聲載路。其他可駭可笑之事,不一而足,請安東府使康邃學罷職不敍。頃者重臣,以前昆陽郡守韓以蔓病狀,陳達於榻前,有罷職之命。此雖以實病見罷,而昆陽,素稱病鄕,人所厭避之地。今若循例罷職而已,則無故圖免之路,將自此啓矣。事雖微細,有關後弊,前昆陽郡守韓以蔓,請命準期不敍。答曰,不允。末端事,依啓。
院啓,請還收鄭載嵩特除之命,請還收左贊成李正英特除之命。措辭竝見上答曰,亟停勿煩。
刑曹判書金德遠上疏。大槪,冒萬死,更申瀝血之懇,新授官資,亟命收回,以重爵名,以安愚分事。答曰,省疏具悉卿懇。已悉於前疏之批。司寇重任,不可久曠,卿其安心勿辭,宜速行公。以上朝報
上在昌慶宮。停常參,只晝講。
禮曹判書閔黯,大司諫閔宗道,正言李寅賓,校理李漢命,副修撰金鐫相初度呈辭。入啓。遞差。
兵曹啓曰,今番新軍點考,事體重大,故兵曹堂上,與都摠府堂上,同會開坐,使郞廳分道點考,逢點者則分送於各處派守,闕點者則或治罪或懲贖,乃其例也。卽者文義正兵旅帥李定爲名者,呈狀于本曹曰,今月二十五日點考時,無事逢點,而本曹以闕點懲贖,事極冤痛云。卽考闕點記,則果以闕點懸錄,而考其點考本冊,則以逢點懸錄。兩處所錄,與之相左,皆正郞權恒之所着署者也。軍兵點考,何等重事,而慢不致察,有此相左,其爲不職甚矣。正郞權恒,汰去,何如?傳曰,允。
晝講入侍,同知事吳始復,特進官鄭維岳,承旨鄭樸,玉堂尹義濟·姜世龜,假注書閔昌道,史官南致熏·李萬元·掌令南垕,正言李增,亦爲入侍。
晝講時,刑獄重地,不可久曠,秋務方殷,監司宜速察任,京畿監司趙師錫,明日內使之出肅事,榻前下敎。以刑曹判書金德遠牌不進,傳曰,更爲牌招。
傳曰,政事,明明日爲之。
晝講時合啓,宋時烈按律事。措辭見上上曰,毋庸堅執。
晝講時,掌令南垕所啓,請還收李瀅等定配之命。措辭見上上曰,毋庸强聒。又所啓,請安東府使康邃學罷職不敍。措辭見上上曰,遠外風聞,未必盡信,更加詳察處之。
正言李增所啓,臣以新進生疏之人,未諳臺體,今日筵中,臣與筵臣,有一二酬酢之語,致勤聖敎,不能敬謹之失著矣。何敢晏然仍冒乎?請命遞斥臣職。答曰,勿辭。退待物論。以上朝報
晝講時,上曰,近來年歲凶歉,故三名日弓帒筒箇,亦爲減除矣,前頭將士賞格之時,不無不足之患,此後三名日進上弓帒筒箇,勿減,可也。禮曹謄錄
左議政閔熙,觀象提調金錫胄,繕工提調李元禎啓曰,臣等進詣健元陵奉審,則莎草,因兩年苦旱,雖不及於常年之茂盛,亦無枯損可改之處,而屛風石與莎草相接連處,土色之暫露,石物起畫之剝落,自是年久必然之勢,今不可修改。且審穆陵,則懿仁王后·仁穆王后兩陵莎草枯損處,環繞前後左右,雖無全枯之處,間間枯損,殆無完處。所謂生存之莎草,亦莖葉稀疏,根荄不密,不可不修改。枯損形止,圖寫以進,令該曹擇日擧行,何如?傳曰,依啓。
禮曹啓曰,修改吉日,令日官推擇,則來十月初九日卯時爲吉云。以此日時,磨鍊擧行,何如?傳曰,允。禮曹謄錄
上在昌慶宮。停常參·經筵。
未時,太白見於巳地。
刑曹判書金德遠上疏。答曰,省疏具悉。已悉於前後疏批,卿之固辭,不亦太過乎?卿其安心,更勿爲辭,宜速行公。
忠淸監司書目,靑陽縣監南有星,今月二十三日,母在喪事。
政院啓曰,京畿監司趙師錫,今日肅謝事,以傳敎分付矣,又爲呈疏,不爲肅拜,殊甚非矣。請推考,更爲催促,何如?傳曰,允。
政院啓曰,伏見寧陵告由祭獻官李東老狀啓,則還安祭祭物,則以一位封進,而祝文則竝書兩陵徽號云,卽爲招致香室守僕及禮曹該吏問之,則告由祭,竝行於兩陵,故意謂還安祭,亦依此竝設,王妃徽號,依告由祭例而竝書。此乃香室官員不察之致,祝文卽爲改書,急速下送,而香室官員,難免其失,請推考。臣以該房,亦難免不察之失,惶恐待罪。傳曰,依啓。勿待罪,香室官員拿推。
傳曰,明日晝講爲之。
武科二所,出榜詣闕。
禁府,裵榮成拿囚。啓。
正言李寅賓啓曰,臣伏聞昨日筵中,儒臣以本院中批還收之啓,或停或仍爲非。又以臣旣承嚴批,不卽引避,亦加峻斥云,臣實未曉也。當初本院區別之論,臣雖未及同參,而蓋金德遠之妙年能文,再擢科第,前後歷踐,無非華貫,而及授西藩,亦有治聲,閔黯之自少樹立,見嫉當途,十年付黃,幸偶聖明,出入內外,樸直忠勤,則當此乏人之時,擢除寵用,未爲不可。且趙師錫,則曩者自明之疏,雖未悟禮論之非,曾前除拜,元無不仕之志,其在含垢之道,亦不可終棄,而只以中批,有關後弊,臺啓之發,雖不得已,爲先停論,蓋以此也。至如鄭載嵩·李正英,或於疏章,旣明其父之本意,或於供辭,歷陳禮論之誤舛,則隨才調用,朝論所許,而第纔擢卿班,未過一朞,自尹松都,不聞異績,驟陞八座,實涉無名,而貳公弘化,爲任最重,苟非儲望,莫宜居之,徒以資級,遽膺遷陞,尙爾爭執,亦以此也。臺啓停否,實採公議,寧有一毫彼此之意,而致勤聖批,臣竊慨然。揆以臺體,不必引避,而公退累日,未聞有群議之爲非,未知儒臣,獨何所見,追斥前席,有若爭大是非者然哉?如臣愚闇,到今思之,不自知非,而旣被其斥,不可晏然,請命亟遞臣職。答曰,勿辭。退待物論。
校理尹義濟,修撰姜世龜上疏。大槪,旣被臺臣之斥,不敢晏然於職次,乞賜遞免事。答曰,省疏具悉。一停一啓之未穩,予亦知之。爾等,別無可嫌之事,勿辭察職。
府啓,還收李瀅定配之命事,安東府使康邃學罷職不敍事。措辭見上答曰,不允。末端事,依啓。
大司諫閔就道啓曰,兩僚引避退待,臣當處置,而正言李寅賓避辭中,歷擧臣叔父禮曹判書閔黯姓名,陳其區別停啓之意,臣於此有不敢處置之嫌,何可晏然仍冒乎?請命遞斥臣職。答曰,勿辭。退待物論。以上朝報
上在昌慶宮。停常參·經筵。
注書李蓍晩服制,代假注書睦林一。
傳曰,今日晝講,停。
傳曰,今日引見時,領府事許積命招,亦爲入侍。
傳曰,大臣·備局堂上引見。引見時,司諫李□□遞差事,榻前定奪。刑曹判書金德遠,牌招察任,京畿監司牌招肅拜後,仍令到界事,榻前下敎。
掌令南垕所啓,竝引避而退。前席私語,致勤聖敎,不謹之失,在所難免。當初不避,宜招物議,費辭稱揚,亦損臺體,嫌不處置,其勢固然。請正言李增·李寅賓遞差,大司諫閔就道出仕。上曰,依啓。
京畿監司書目,漣川呈,以知中樞事許穆箚子上送事。答曰,省箚具悉卿懇。旣往之事,今不必爲嫌,卿其安心,勿辭領受焉。
備邊司郞廳,以左右相意啓曰,今此觀武才初試,與重試·庭試初試,合設難便之意,臣等,纔已仰達,而未詳其曲折矣。卽聞兵曹判書金錫胄之言,取考當日擧行條件,則有臨時稟旨之敎,而別無合設定奪之事,待觀武才初試試畢之後,武重試·庭試兩初試,一時三處竝設,則似無拘礙之患,令兵曹依此擧行,何如?傳曰,依啓。
謝恩,刑曹判書金德遠,京畿監司趙師錫。
左議政閔熙,兵曹判書金錫胄請對入侍。
引見時,上曰,今此親臨閱武之時,觀光之人,蹂躪田畓,則未及秋收之穀,必被傷害。雖至菜田,若有蹂躪之人,則各別重治事,嚴明分付于漢城府,可也。右議政吳始壽所啓,伏聞頃日筵中,玉堂官員與諫官私語,致勤聖敎,乃敢待罪。以古例言之,則榻前辭職,雖正卿,亦不可爲,玉堂之官,何敢待罪於榻前乎?承旨所當請推之不暇,而乃反替達其待罪之意云,事雖微細,有關體統。伊日入侍承旨,推考,何如?上曰,承旨及玉堂官員,竝爲推考,可也。左議政閔熙所啓,近來中批過濫之故,臺諫以此爭執,今則或已停論,或爲連啓,而左贊成李正英,尙在連啓之中。正英,卽一品重臣也,以其啓辭措語,逐日論列,傳播遠邇,設令停啓,決難行公。重臣勢至狼狽則許遞,亦是恩遞也,亟允臺啓,似可矣。右議政吳始壽曰,臣亦嘗以此陳達,而李正英,自先朝,雖見阻於淸選,刑曹判書及京兆之長,連續除拜,則臺啓中所謂爲世所棄云者,未知其穩當,而但贊成之任,元非循資升付之職,則臺閣之爲官方論執,在所不已,不可不允從矣。領府事許積曰,李正英之坐不廉被彈云者,乃指曾按關西時,有穀物發賣之事。而此由於短於事物上,不能審察其損益之致,非有利己之事,不廉之誚,實涉冤枉,而贊成之職,爲任隆重,自祖宗朝以來,最重此選,旣非循資陞付之職。今雖停啓,必不仍爲行公,許其遞改,亦是待重臣之道矣。上曰,然則改差,可也。許積曰,近來殿下辭氣太露,用罰過中。如權大載等之處置也,亦不免過中,而其所被罪,旣不干涉於小臣之事,則臣於此時,不敢干豫於朝廷,論其是非,而至於洪宇遠之疏,則雖不專爲臣身而發,亦有不安於臣心者,旣有所懷,敢此仰達。臣觀其疏辭,語無斟酌。權大載,固有剛明之才,亦有廉潔之稱,而宇遠不知其剛褊之與正直有異,直謂之冠冕搢紳,此則搢紳之羞辱也。且宇遠被斥於人,而退去之後,今反攻斥其人,此其大旨之失責也。然而宇遠之平日所樹立,非他臣之比,從前雖被譴罰,不憚盡言,而惟其過於簡默,故同朝之人,鮮有論難朝政是非者,只有若干親切人之言,始得而入。且一節之士,欠於通達例也,今玆之疏,只緣太信親切人所言之致也,決非知其不然,而故爲護黨罔上者也。今殿下摧折太甚,至下削奪之命,誠爲過重矣。上曰,予觀其疏辭,正是護黨之人也,決不可釋也,釋此之後,則無以懲後矣。許積曰,殿下之勤招老臣,豈是欲見老醜面目也?蓋欲聞其所懷,而及復陳達,未蒙聽納,臣誠慚惶,不知所達。臣於宇遠,固有一家之嫌,而今玆所達,不避文彦博市恩之謗,只以年老重臣之被罪,實恐貽累於聖德,故敢此仰達。右議政吳始壽曰,洪宇遠之事,臣則前日登對時,已盡陳達,不必更煩,而勤招老臣,旣得至前,而不用其言,則恐有歉於優待老臣之道。且宇遠之直聲素著,今若因一時之語言,直節之士,不容於朝廷云爾,則豈不有妨於言論乎?上曰,洪宇遠,身居宰列,退上護黨之疏,故罪之矣。卿等之縷縷陳達至此,職牒還授,可也。又所啓,李聃命之罷職,實爲冤抑,聃命之頃日所達,蓋陳宇遠雖多有過差之事,而直節之士,長往可惜之意也。此與臣今日所達,有何異也?其所欲留,實非阿附欺罔之心也。右議政吳始壽曰,李聃命事,臣亦曾所仰達者,而聃命伊日所達,不過宇遠所見不廣,銓注之際,雖不免差誤,心實不然之意而已,非有一毫欺誣之意也,亦非阿附之意,故敢此更達。上曰,洪宇遠,旣授職牒,李聃命,敍用,可也。又所啓,今番李瀅等定配,似涉過重矣。當初館儒旣已屢勤招入之敎,故不得不奉承,而李瀅輩,以此爲罪,已涉可駭。至於以學生而付黃太學齋任,此前古所未有事也。但儒生雖有可駭之擧,自有當施之罰,至於編配,不但過重,亦關日後之巨弊。今若停擧,累年不解,則亦足以懲其罪矣,何必編配而後已也?吳始壽曰,其士習,果爲可駭,而自前儒生輩,必犯邦禮然後,乃施定配之罰。此則因一事之失,而遽施編配之律,實爲過重,故今又仰瀆矣。上曰,學儒輩,無故施罰於生進,此前古所無之事,故定配矣。卿等之言如此,放送,停擧,可也。戶曹判書睦來善所啓,行知中樞府事許穆處,七月朔月廩,頃因上敎,更爲輸送矣。昨接漣川縣監所報,則以爲,方在惶恐之中,又不祗受云,何以爲之?上曰,更爲輸送,可也。左議政閔熙所啓,頃日登對時,吳挺緯,以備局堂上,仍察難便之意,有所陳達,而臣以爲旣已主管賑廳之事,則不宜許遞備局之任矣。退而聞之,則曾前爲賑廳堂上者,亦有不兼備局,而句管賑廳者云。果有其例,則吳挺緯之兼察備局,似涉難便,備局堂上,今姑許遞,而若有賑廳定奪之事,則備局坐起及賓廳引見之時,許令進參,亦合事宜矣。上曰,依爲之。上曰,頃見南漢·江都軍餉遺在數,則不滿數朔支用之資。今年則分糴各邑之數,不可不準捧,以爲不虞之備,故令各邑,隨災實分等徵捧事,下敎矣。今聞沿海災邑之民,不知朝家之本意,流散之中,恐有徵糴之患云。今則西成之後,災實已判,稍實·之次之外,至於尤甚之邑,則勿令徵捧事,更爲分付擧行,以示予軫恤之意,可也。以上朝報柳赫然曰,公基如禮賓寺·倭館等基,許令軍兵免稅事,前後捧承傳施行,而今者該曹督稅甚急,呈訴紛紜。知鼓旗牌官,隨率別武士·局出身,均是行伍之人,軍兵一體依前免稅事,更爲捧承傳,分付,何如?上曰,依爲之。又所啓,別隊不久上番,十哨將官,率多新差者,新軍操鍊,必不如意。左·中·右三部將官中,擇其可堪者,欲爲換差敎習,而改差下,亦爲煩瀆,自軍中換差,何如?上曰,依爲之。又所啓,新陞戶砲手二百名,來九月初一日逢點,仍爲立役,當朔料米,當爲題給。舊軍中老殘久病之類,亦當汰案似當,移給其料於新軍,而第念辛亥凶年,汰案之軍,當朔料外,加給一朔之料而放遣,自上恤軍之意,軍中至今感激,今亦依此施行,何如?上曰,九月料米,新舊竝給,可也。吳挺緯所啓,各樣身布,例於七月後,發關督捧矣。凶年尤甚邑所納身布,災實區別後,當有裁減之事,而各司毋論災實邑,依例今方發關催促,故尤甚邑之民,以此尤多流離之患云。湖西則災實區別後擧行事,今已狀啓定奪,京畿亦依湖西例,災實區別後,擧行之意,分付各司,知委本道,何如?上曰,依爲之。訓局謄錄閔熙所啓,頃接江華留守尹以濟狀啓,則年事大侵,民方流散,而府儲已竭,萬無救活之策。統營穀物,多在兩湖,願貸附近沿海邑所儲四五千石,以爲賑民之資,而待明秋,欲爲還償云。俱係公用,則不必假貸,且聞柳赫然之言,統營穀物,已至三十萬石云,而忠淸道沿海各邑,亦値大歉,湖西所儲之穀,則不可移用他處。兩南所在二萬石,可以取用,而五千石,則移給江都,一萬五千石,則分賑湖西,而移給江都者,待明秋捧留本府,分賑湖西者,亦除耗作米,輸納江都,竝爲軍需之用,似當矣。上曰,依爲之。又所啓,頃者摠戎使報于備局曰,因上年凶歉,本廳所屬各邑軍兵習操,及壯抄軍上番,竝爲停止,而今年凶荒,甚於上年。軍兵練習,壯抄上番,何以爲之云,臣等以稟定榻前,更爲分付之意,題給矣。今年凶歉,果有甚於上年,練習上番等事,竝爲停止之意,分付,何如?上曰,依爲之。備局謄錄閔熙所啓,今番崇陵奉審之後,隱溝開導之役,卽當擧行,而卽今非但秋務方殷,民力未遑,日晷漸短,使役非時。泉脈且涸,保無目前之患,姑待明春,農前始役似可,而宣惠廳物力亦竭,決無募軍之勢。楊州烟軍,參酌調用,仍給口糧,以爲使役之地,實合事宜。已與金錫胄相議,敢此仰達矣。上曰,今則秋序已晩,冬節漸迫,姑待明春,二月間始役,可也。惠廳謄錄金錫胄所啓。今番奉審,懿仁王后陵上,則樹木蔽遮,以致莎草之枯損。陵後叢鬱之木,似當斫去,而例於冬至之後斫伐云,令該曹趁冬至,發遣郞廳斫去事,豫爲分付,何如?上曰,依爲之。禮曹謄錄郞廳李端文校正。日記廳郞廳李星慶書。
上在昌慶宮。停常參·經筵。
慶㝡啓曰,明日常參·經筵,取稟。傳曰,停。
謝恩,正言金儁相,安東府使李德周,平市令吳始泰,奉常奉事李溭,東學敎授都處亨,靑陽縣監李寅賓。
具崟啓曰,兩司無端呈告之員牌招事,曾已傳敎矣。執義李壽慶,獻納朴鎭圭,竝皆呈告,依傳敎牌招,何如?傳曰,允。
安如石,以兵曹言啓曰,自前擧動時,交龍旗捧持馬,例爲豫充調習矣。旗與竹,出郊外試習之之意,敢啓。傳曰,知道。
以洪萬朝爲事變假注書。
持平李壽徵啓曰,卽者同僚以監試二所試官論罷事,簡問於臣,而其中試官姜世龜,卽臣之同婿也。法當相避,勢難仍冒,請命遞斥臣職。答曰,勿辭,退待物論。
大司諫閔就道,執義李壽慶,掌令南垕·申㶅,持平安如岳,獻納朴鎭圭,正言金鐫相啓曰,請巨濟圍籬安置罪人宋時烈按律處斷。措辭見上答曰,勿爲煩論。
執義李壽慶,掌令南垕·申㶅,持平安如岳啓曰,科場事體,至嚴且重,試院凡事,掌試之官,所當十分詳審,而日者監試二所入格儒生李時璟皮封試券,字標相違,至有拔榜之擧,其矇然不察,殊極駭然。禮曹雖已請推蒙允,而莫重國試,做錯至此,此不可推考而止。請當該試官及監試官·封䌤官,竝命罷職。司宰主簿李晩成,差寧陵秋夕祭執事,受香之日,不爲趁早來待,香祝出去之後,始乃追到於城外,事之可駭,莫此爲甚。請司宰監主簿李晩成,拿問定罪。寧陵祭監·監察,以李晩成追後來到之意,欲爲呈課,則獻官曲爲容護阻止,故監察拘於獻官之言,終不呈課,其私相掩匿之狀,誠極駭然。請當該獻官及祭監·監察,竝命罷職。引嫌而退。嫌不聯名,自有近例,請持平李壽徵出仕。答曰,依啓。
大司諫閔就道,獻納朴鎭圭,正言金儁相啓曰,日者副校理睦林儒之試官再招不進也,政院依例啓達,問備之單方入,而林儒之病少間,來詣闕門之外,則門已閉矣。政院又復微稟,殊涉猥越,請當該承旨推考。新除授正言金澍,以慶尙左道京試官,時在昌寧縣試所,請斯速乘馹上來事,下諭。答曰,依啓。末端事,竣事後,自當上來,姑勿下諭。
司諫睦天成啓曰,臣以待罪銓郞時,久未行公,被推未勘,頃忝憲職之日,此其見遞之一款也。不可仍冒之勢,如前無異,請命遞斥臣職。答曰,勿辭。推考蕩滌。
東堂文科二所,出榜詣闕。
敎京畿觀察使趙師錫書。王若曰,授方面專制之任,素稱委寄之隆,匪才諝歷試之臣,曷膺甄注之重?玆申陞擢之典,爰畀按廉之權。念惟王化攸行,實以邦畿爲治。當八路之輻輳,政類漢代之扶風,按三輔之版圖,允爲周時之甸服。顧國家根本之地,視諸道而宜優,矧民生凋瘵之憂,比往年而尤酷?須得盤錯之利器,庶責其撫摩旬宣,必推惠鮮之仁風,可望其呴哺濟活。寔出在心之簡,蓋軫得人其難。惟卿,雅度淵深,宏姿岳鎭。蜚英夙歲,通桂籍於朝端,濟美名家,有鳳毛於池上。惟藹蔚之令望,自在布韋,著恪勤之能聲,粤從郞署。佐銓選而注擬,可見甄拔之公明,處經幄而論思,咸稱敷奏之剴切。肆先朝寵遇之匪偶,逮寡昧眷注之冞深。允置喉司,已著出納之惟允,再按藩臬,果致撫禦之得當。惟其志切於願忠,外內何間,自是才優於應務,左右俱宜。而殊績之茂彰,不待僉擧,故今日之超授,斷自予衷。玆授卿以京畿觀察使二行缺正士趨,須期作新之效,詰戎兵而修武備,亦有區畫之規。念三字缺之虞,振古所罕,顧玆極救之道,在今宜先。移粟移民,雖出廟算之裁斷,或蠲或賑,抑有按臣之弛張。苟涉革弊而蘇殘,毋拘事勢之牽掣,凡係便民而利國,勿憚條奏之頻煩。於戱,蘇孺文之下車,佇見奸猾之屛氣,范孟博之攬轡,可致貪汚之望風。宣風紀於一方,榮生玉節,掌藩屛者三世,事光靑氈。無替終始之能名,克副倚毗之至意。故玆敎示,想宜知悉。知製敎臣吳道一製進
上在昌慶宮。停常參·經筵。
自昧爽至辰時,有霧氣。
慶㝡啓曰,明日常參·經筵,取稟。傳曰,停。
具崟啓曰,吏曹郞廳來言,守令有闕,政事何以爲之?敢稟。
安如石啓曰,事變假注書洪萬朝,昨日擬望受點矣,今聞下鄕云,改差,何如?傳曰,允。
以任世憲爲事變假注書。
下直,黃海監司禹昌績。
傳于慶㝡曰,黃海監司留待引見。
傳于李端錫曰,歸厚署棺板一部,送于內需司事,言于該曹。
安如石,以兵曹言啓曰,再昨登對之時,以觀武才,除初試人員,柳葉箭之外,片箭·騎騶,則只許其自願一技,定奪矣。臣錫胄退以思之,自上旣行大閱之後,又試諸將士武藝者,非爲偏施恩渥於此類,加之賞賚而已,凡係軍門之任者,必須饒膂力閑弓馬,又熟於擊刺,故將欲觀其各藝之如何,而激勸之也。我國專以弓矢爲業,彎弓注矢,矢必有鏃,則柳葉箭固爲射者之主技,而其中才短技拙者,往往畏其傷手,而不習片箭,怯於墜馬,而又抛馳射。雖以每朔將官試射觀之,旣得四矢之後,則必避此兩技,以不射爲期,故卽今武士中,工於柳葉箭者,亦頗不少,而至於片箭·騎騶,則絶無有以能射稱者,此可寒心。今若於親臨試才之日,又除馬藝,則頒賞之際,費用雖省,其於激勸才武之道,決不當如是。今者或有以閑散之得參初試者,但試一藝,則旣除初試,又試各藝者,又何其太便爲言者,此則亦有不然者。其身方爲將領,事同編伍,則凡於技藝,皆所當勸,所試雖多,固無不可。至於閑散武士,則其麗千億,旣不可盡試,則選以初試,試以一技者,亦其勢宜然,恐不可以此爲準,遂減其諸將士應試之藝也。如鞭騶·鳥銃,設或不試,亦爲無妨,臣以此議于訓鍊大將柳赫然,則赫然之意亦然。請令廟堂,更爲商量定奪,何如?傳曰,依啓。
又以御營廳言啓曰,本廳軍色郞廳司僕寺正朴泰尙,以試官事見罷,時無職名,令該曹依例付軍職,冠帶常仕,何如?傳曰,允。
傳于安如石曰,柳葉箭五中人,羽林衛申澄,邊將除授,遞來後,還屬禁旅。
執義李壽慶上疏。大槪,敢陳所懷,以備財擇事。答曰,省疏具悉。戎政之抛棄,未有甚於近日,不可無一番詰戎之擧。至於觀武才,頃年中止之後,尙未更試,許多武夫,必有落莫之歎。此兩件事,勢不可停廢。且重·庭兩科,遠方擧子,旣已咸聚,決不可停止,失信於民也。
兩司合啓,請巨濟圍籬安置罪人宋時烈按律處斷。措辭見上答曰,毋庸堅執。
東堂文科初試一所,出榜詣闕。
辰時,上御時敏堂,黃海監司禹昌績引見入侍時,黃海監司禹昌績,左副承旨具崟,假注書睦林一,記事官南致熏·李萬元。上謂禹昌績曰,卿受任一方,所任非細,毋孤委寄之意,務盡承流之責,可也。昌績曰,臣受恩罔極,叨此重寄,才力所及處,敢不盡心?上曰,無定奪事耶?昌績曰,積年所備之軍器,一朝灰燼,今將改備,而計無所出,議于廟堂諸臣,而願得管餉耗穀千餘石,空名告身帖百餘張,以爲軍器修改時補用之地,何如?上曰,分付于廟堂,稟處,可也。昌績曰,黑角弓七百餘張,盡爲燒燼,亦將改備,而尤難貿用。地部所儲之角,其數亦不爲多云,而若得三四十桶,則亦可以補用矣。上曰,分付戶曹,三十桶給送可也。上曰,守令殿最之時,務盡公道,雖非殿最一行缺榻前待罪,爲罪,何以落漏此一款耶?具崟曰,當改缺數字上曰,觀武才試官,亦有前期牌招之規耶?崟曰,當退出考啓矣。遂罷出。
敎黃海道觀察使禹昌績書。王若曰,念藩臬之重寄,要得共理之良,輟銀臺之邇班,庸畀宣化之責。予志允屬,僉議攸同。睠彼黃海一區,實是靑丘褊壤。地兼鹽鐵之利,素稱肥饒,國賴漕輓之輸,寔煩賦役。使价相續,供給有難支之憂,飢饉連仍,民生無可保之勢。至于今日而極矣,將以何策而濟之?公私蓋藏之已空,凋瘵有倍他道,喣濡撫摩之政急,付畀須得其人。遍觀于朝,誰膺是選?惟卿,性質端慤,智慮周詳。淸白不墜家聲,恒勵耿介之操,恬靜久爲人服,莫染浮躁之風。惟其望實之俱隆,試諸內外而皆可。任耳目則誠殫謇諤,典州郡而政尙寬平。逮當夙夜之勞,尤見出納惟允。嘉卿恪勤守職,自有國耳之忱,知卿精密審幾,咸稱方面之器。屬玆海藩之擇代,果然廟堂之推賢。備諳本道之事情,孰如卿者,須體九重之軫念,其往欽哉。玆授卿守黃海道觀察使兼兵馬水軍節度使·巡察使,卿其申明敎條,宣布德意。無偏輕重,思擧措之二行缺黜貪殘而陟循良。若其區畫設施,務得長算,至於稟處三字缺有成規。於戱,移寸草報春輝之心,以之竭忠於職事,覽昔人比畫錦之喩,豈止誇榮於鄕閭?祗承予言,敷奏乃績。故玆敎示,想宜知悉。知製敎臣睦林儒製進
執義李壽慶疏曰,伏以,嗚呼,今日此何等時也?三夏苦旱,八路失稔。其中京畿·湖西沿海一帶,慘被赤地之災,目今民皆離散,十室九空,傷心慘目,有不忍言者。每於初秋,畿內之人,駄米入京,換得木綿,以爲蓋體之資,故京中米價,不至翔貴,今秋則畿內大侵,民皆赤立,米穀之入京者絶少,京中米價,自夏至秋,以一兩錢,僅換三斗米。京外嗷嗷,無以資生,此無異於辛亥之危急矣。此際朝廷有親習陣·觀武才及重試·庭試之擧,次第將行,臣愚竊有所深憂焉。請以三件不可行之弊,略陳之。遠方之人,聞有觀武才·重試·庭試之擧,出身·閑散·士子累萬輩,一時來聚於京中,遠地之齎糧旣竭,勢將取辦於京中。向之一兩三斗之價,漸至減少,主客俱困,怨聲盈路,此不可行者一也。伏聞前例,觀武才及親習陣時,糜費與賞賜之物,以銀貨折計,則殆至數千云,比之中人十家之産,不啻倍蓰。以此移賑,則可活數三邑民生涸轍之命,而不此之用,虛擲於不急之費,此不可行者二也。二行缺朝廷不以賑民爲急,半行缺於見羽旄而疾首,此不可行者三也。而況陰雨釀寒,秋風二字缺沙場曠豁之處,禁苑陰森之地,帳殿出御,外寒易中,其在保護之道,必有所妨,區區之慮,亦在於此。臣之愚意,則以爲親行閱武,旣非時急之事,而重試初不趁行,遷就至今,則竝爲停罷,以除卽今武士多聚之弊,觀武才亦令停止,以除賞賜耗費之患,似有得於朝家制置之道。伏乞下臣此疏於廟堂,斯速稟處,不勝幸甚。臣無任激切屛營之至,謹昧死以聞。批答見上燼餘
上在昌慶宮。停常參·經筵。
下直,德川郡守李命相。
慶㝡啓曰,明日常參·經筵,取稟。傳曰,只晝講。
安如石啓曰,備邊司郞廳,以大臣意來言,今日,賓廳坐起日次,而纔經引見,卽今別無大段定奪之事,本司坐起云矣。敢啓。傳曰,知道。
中宮殿誕日,大殿,政院·玉堂問安。答曰,知道。
大王大妃殿,政院·玉堂問安。答曰,知道。
王大妃殿,政院·玉堂問安。答曰,知道。
中殿,政院·玉堂·二品以上·六曹·大司諫問安。答曰,知道。
安如石,以兵曹言啓曰,今此觀武才初試時,闕內入直軍士等,依前例,除標信出試,還入直之意,敢啓。傳曰,知道。
又以備邊司言啓曰,因兵曹啓辭,命下矣。觀武才初試入格之類,則從其入格之技而試藝,除初試之人,則竝試五六技,似涉不均,故曾以略減之意,仰達榻前矣。觀此兵曹草記,則騎騶·片箭,俱係武藝之緊要,而人多厭避,不可減其一云者,不無意見,依此施行,何如?傳曰,依啓。
又以備邊司言啓曰,今九月初二日,黃海監司禹昌績引見入侍時,黃海監司禹昌績所啓,本營積年所備之軍器,一朝灰燼,今將改備,而計無所出。欲得管餉耗穀千餘石,嘉善以下空名告身帖百餘張,以爲軍器修改時,補用之地,何如?上曰,令廟堂稟處可也事,命下矣。黃海道見燒軍器,待新監司下去後,區別可用·不可用者,啓聞後,本道財力之所不能獨辦者,則自朝家顧見事,曾已回啓矣。今此監司禹昌績所請管餉耗穀及告身帖,未及的知修補之數,而徑先許給,事欠詳悉,依前回啓,待區別啓聞後,量宜許給,何如?傳曰,依啓。
具崟,以弘文館言啓曰,本館下番四員內,二員未差。副修撰申厚命,受由下鄕,獨修撰南益熏,方爲入直,無他推移之員,當此開筵之日,事甚苟簡。上下番闕員,後日政,竝皆差出,卽爲牌招察任,何如?傳曰,允。
兩司合啓,請宋時烈按律處斷。措辭見上答曰,毋庸堅執。
執義李壽慶,掌令南垕,持平李壽徵·安如岳啓曰,伏聞日昨,御營大將金錫胄,以本營中軍可合者乏少之故,永興府使柳重起,遞改本職事,定奪於榻前云。倘使重起,果有出衆之才,而中軍之任,更無可堪之人,則今此啓請,亦未爲不可,而第重起,直一庸常底武夫也。近來雖曰乏人,許多將士中,豈無如重起者一人,而乃爲此苟簡之擧耶?況永興,素稱病鄕,人所規避之地,今若遞重起,則日後夤緣圖免之弊,將不勝其紛紜。事雖微細,有關後弊,請前永興府使柳重起仍任。答曰,不允。
副司果洪萬容,副司正洪萬熙,司評洪萬恢等疏曰,伏以,臣等偏母在堂,年迫八旬,人子私情,常切喜懼,獲蒙聖上優老之典,曾在丁巳之夏,特施賜宴之命。此實曠世之異數,心常感激,殞結是期,不意今者,再沐洪渥,荐降恩命,旣令該曹,優給宴需,繼遣中使,宣醞賜樂,盛禮殊恩,一如前歲。是何無前之恩,數年之內,偏洽於臣家乎?不但臣等母子兄弟相對感泣而已,其在遠近瞻聆,孰不欽仰我聖上親親老老之盛德也?受恩如天,圖報無地,瞻望象魏,倍激危忱。謹奉短箋,拜手稱謝,臣等無任云云。答曰,省疏具悉。疏辭知道。
大司憲李袤辭職上疏。答曰,省疏具悉。卿之疾病,予已知之。擧動時,當令次官隨駕,卿其勿辭,調理察職。以上燼餘,朝報
上在昌慶宮。停常參,只晝講。
未時,太白見於巳地。
慶㝡啓曰,明日,宗廟修改相値,視事,頉稟。傳曰,知道。
傳于慶㝡曰,政事明明日爲之。
以備忘記,傳于安如石曰,今下弓矢,西林僉使李晩雄處給送。
傳于李端錫曰,歸厚署棺板一部,送于內需司事,言于該曹。
禮曹啓曰,觀武才初試,旣已設行矣。自前春塘臺觀武才時,或以文臣,或以儒生,庭試輪回設行,而癸丑春塘臺庭試,旣已試取儒生,丁巳春塘臺庭試,雖是移設謁聖之擧,亦以儒生試取,則今此春塘臺,似當以文臣庭試設行,以此磨鍊擧行乎?敢稟。傳曰,依啓。
右承旨鄭樸三度呈辭。入啓。遞差。以上燼餘,朝報
巳時,上御進修堂,晝講時,知事睦來善,特進官李夏鎭,參贊官安如石,侍讀官尹義濟,檢討官南益熏,掌令南垕,正言金儁相,假注書睦林一,記事官南致熏·李萬元入侍。上讀盤庚前受音一遍,義濟進講說命,音釋各一遍,上受而讀之。義濟讀註,仍釋義曰,倚廬作於殯側,屛,蓋草之類也,楣,道里之屬也。益熏曰,諒闇,天子三年居廬之室也。上曰,旣經三祀而猶不言,故諒闇矣。義濟曰,闇字,不爲明爽之意也,陰字之意。天上非有上帝,只論其主宰也。築,居也,傅說所居之謂也。益熏曰,爰立作相云者,不可一見而爲相,註解其意也。義濟曰,若金作礪等語,責望漸大也,漑水,導水之謂也,此論君臣心期沕合之謂也。益熏曰,瞑眩,苦口之謂也。睦來善曰,今雖厭聞,終必有實之謂也。義濟曰,后有從諫之德而後,臣亦盡言也。缺三四行義濟曰,人心放於安逸,則敬畏之心自息。朝夕恒存敬畏之心,則誠有所益也。夏鎭曰,臣直,國之福也,明哲實作云者,亦可體念處也。明則明而照之也,哲則近於知人,用舍之間,必加留意可也。來善曰,每當凶荒之時,必明別災實然後,實惠及民。外方守令及敬差官·都事,孰不欲盡力,而多有相蒙之處。京畿·湖西,當給分數災,此兩處則尤加着實,而京畿都事沈濡,嗜酒成癖,難於察任云。敢達。上曰,沈濡遞差,其代,擇差。來善曰,尹昌亨·尙仁詹等公事,今當議處,而崔寬先問于下輩,三年居官之時,小小瑣瑣之物,莫不畢錄,而其中或爲公用,而其餘則歸於贓物。渠輩供辭中,多有稱冤之辭,必須明査後,可覈其實狀。濟州,絶島也,其地人吏,不可遠致京獄。欲令濟州査覈,則崔寬方在任所,其隻李鼎基·柳弼明,亦在其處,似不可査問於濟州。其中可問者,拿致營下,査覈,何如?上曰,李鼎基·柳弼明,尙在其處,拿致營下,詳査以啓,可也。來善曰,金壽翼貪贓之物,其時別遣御史,査覈以來,而今則事異於前,鼎基·弼明兩隻,尙在其處,公私相應,則御史雖欲明査,不可得也。夏鎭曰,臣亦待罪金吾,敢達。此言好則好矣,査問之時,自及於馬主。數百人出陸査問,其弊不貲,不可不差送御史矣。來善曰,馬之買賣,不須更問。昌亨·仁詹兩人之招,旣曰買取云,則不須更問矣。義濟曰,御史雖欲明覈,公私符同,則剛明亦無可施之處矣。上曰,仍令本道監司,明査以啓,可也。雌馬一匹,買送其兄云矣。來善曰,其他親舊之間,旣稱買送云,則馬主今不必更問矣。夏鎭曰,馬數相違處,推問之際,自至於更問馬主矣。南垕·金儁相所啓,請巨濟圍籬安置罪人宋時烈亟命按律處斷。措辭見上上曰,勿煩。南垕所啓,請永興府使柳重起仍任事。措辭見上上曰,勿煩。以上燼餘來善曰,春川田畓,劃給淸風家事,恐有累一行缺非專爲祭需之地也。半行缺細,事係本館,敢達。因年凶裁省,故紙地比前頗減,量其可缺之數,仍給紙地事,戶判處下詢,何如?來善曰,弘文館以紙地不足,加送之意移文,故答以定奪之事,不敢加送矣。上曰,比常年之用,量宜減數移送,可也。晝講時,來善曰,傅說勉其君曰,若藥不瞑眩,厥疾不瘳。傅說進后從諫則聖。其一行缺則聖云者,勉進從諫之意也。夏鎭曰,缺當承之也。如石曰,忠言逆耳,故難行矣。夏鎭曰,何以作逆耳缺言也,逆耳之言,今若厭聞,終不納諫,則承順之徒進,而忠讜之言退。事誤之後,終未免爲人君悔恨之資,所可着念處也。燼餘
上在昌慶宮。停常參·經筵。
慶㝡啓曰,明日常參·經筵,取稟。傳曰,停。
安如石,以都摠府言啓曰,今日入直軍士,中日習射,請出標信。傳曰,知道。
慶㝡,以弘文館言啓曰,本館上番臣吳始萬,以兼漢學敎授,今日課科初試試取坐起,晝仕出去,而一二日內,似難畢科。每爲草記,亦涉煩擾,今後直爲出去之意,敢啓。傳曰,知道。
傳于安如石曰,今日大臣·備局堂上引見時,領府事許積命招,亦爲入侍。
傳于安如石曰,大臣·備局堂上引見。
掌令南垕·申㶅,持平安如岳啓曰,今此試券封彌之字標之相違,試官與監試官,俱不能覺察,則請罷之啓,不宜區別,而竝罷試官,亦有丙辰別試時前例,故臣等與同僚相議,論啓矣。卽聞筵中大臣,以封䌤考合,自是監試官之任,則臺啓之混罷試官,事涉差過爲言,至有罷職還收之命云。臣等當初所論,雖據前例而發,同僚旣以此引避,則臣等何敢自以爲是,而晏然仍冒於臺席乎?請命遞斥臣職。答曰,勿辭,退待物論。
具崟啓曰,掌令南垕·申㶅,持平安如岳,再啓煩瀆,退待物論矣。傳曰,知道。
巳時,上御進修堂,大臣·備局堂上引見。入侍,領府事許積,左議政閔熙,右議政吳始壽,工曹判書柳赫然,戶曹判書睦來善,吏曹判書李元禎,禮曹判書閔黯,刑曹判書金德遠,行副提學閔宗道,江華留守尹以濟,吏曹參判吳始復,兵曹參判鄭維岳,大司諫閔就道,左副承旨安如石,執義李壽慶,假注書睦林一·任世憲,記事官南致熏·李萬元,入侍。許積進伏曰,近日氣候,如何?上曰,無事。積曰,水刺寢睡,亦如常乎?上曰,無異常時矣。積曰,兩慈殿氣候安寧乎?上曰,安寧矣。上曰,稟定者何事?熙曰,伏見答大司憲之批,則令次官代行,而在外則曾前不無代行之例,而李袤老病,決難行公云。當此親臨閱武之時,身爲都憲,在家不參,事極未安。今姑遞改,出代導駕,似好矣。上曰,初疏,故如是批答矣。李袤老病,予已知之,遞差,明日政,出其代,可也。缺數行吳始壽曰,以導駕言之,則漢城判尹爲之,而鄭載嵩在京,則當進參,而載嵩因臺啓,方在鄕,而宰臣過松都者,見其病狀,則決難行公云。且郊外擧動,判尹亦不可不參,遞差,宜矣。上曰,郊外擧動,判尹必參云耶?積曰,判尹如地方官而然矣。且有次官代行之時,而事體則然也。載嵩素有痼疾,判尹則決難行公矣,今姑許遞,好矣。上曰,改差,明日政差出。始壽曰,同副承旨李馥亦在外,當此擧動之日,承旨不得備員,此亦遞改,宜矣。上曰,在鄕之人,每每不仕,此亦未安。且與祭祀有異,雖不備員,何害之有?積曰,雖與祭祀有異,承旨各有所關,不可不遞矣。上曰,遞差,在京無故人差出。始壽曰,兵曹參知金亦在外,宿衛之任,不可不備員矣。上曰,遞差。熙曰,閱武之時,札住之處,下馬侍衛,不能步行於沙場,以致承旨史官未免散落云,與訓鍊大將相議,軍禮則不然云。閱武時則當一從軍禮,下詢于大將,則可知矣。積曰,前後閱武時,臣適在外,不得進參,而乙未年長陵陵幸還宮時,路由露梁閱武,而孝宗大王下敎曰,沙場遠地,不可行步,侍衛將士外,由徑路直至壇所,兵房承旨李尙眞爭之,臺諫亦爭之云,百官則自頭就壇云。近聞柳赫然,連植茅草似易云,而其時臣爲戶曹判書,以寶劍進參,而臣獨進往。卽今都承旨慶㝡,亦以假官進往,臺諫尤不善隨,孝宗大王,下見而笑曰,可謂言之易而行之難矣。聞柳赫然言,其言善矣,下詢,如何?赫然曰,辛丑閱武時,夕間兩大將引見,小臣,陳達軍容不入國,國容不入軍,而我國不然,而臣下步行之事,以臣言爲可,而李浣爭之矣。其後以臨時更定爲敎矣。大將入軍門之時,旗牌官輩亦騎馬。今此習陣時,自上爲親臨,則大臣以下承旨史官,亦當騎行,而以周亞夫軍言之,軍中只徐行而已缺維岳曰,五禮儀,圍中駕前乘馬爲言矣。積曰,常時習陣,則中軍乘馬聽令而去,而自上親臨時,廳上節操,無大將則不得成樣,故大將陞坐,中軍下馬聽令云,當依前爲之矣。上曰,唯。積曰,常時則大將軍頭跪迎,而中軍以具甲胄騎馬,出壇下聽令,則無持馬者,雖以跨馬,非爲渠地,而不得乘馬,則不爲軍容,臨時脫甲爲可。或以爲价胄之士,豈敢脫甲,此言則如法也。到今乘馬聽令亦不可,臣以爲武士有造粧甲衣,以此着之爲可,而赫然以爲,不可稟事之處,立巡令旗,牽馬出去于竪旗處,乘馬以去,好矣,有顚倒之事,則不必熟講矣。熙曰,竪立令旗之地,不過五六步云,於此騎馬,則與前無異云。柳赫然曰,此亦不可不豫爲分付矣。上曰,唯。熙曰,平安監營牙兵,給一保事,曾已覆啓行會矣。其後前監司金德遠,更爲馳啓,請給三保,欲爲組練,而諸議或以爲組練等事,有煩聽聞,今不可爲之。三保固不可定給,而一保亦不必給之云,故更以依他道,勿爲給保事,定奪矣。今聞金德遠之言,則本道牙兵,異於他道,技藝甚精,緩急可恃,反有勝於兵營正軍,而且渠輩亦自得保云。今若不給已許之一保,則必有落莫之歎,依前定奪,仍給一保,如何?上曰,依爲之。出擧條始壽曰,宰臣年至八十,則特爲超資,自是優老之典,不必遠引古事。近者李元老·沈之溟·金壽弘,皆以故事超資,而李袤則頃入耆老所之日,已陞老職之資。或者以爲今不當更加資級云,故尙不得仰稟,而因一時之特恩,廢此祖宗朝以來通行之盛事,獨不有歉於優老之典乎?下詢諸大臣而處之,何如?積曰,或者以爲其時加資,亦是老職,則今不可疊施恩典云,而八十加資,自是國朝通行之故事,則特爲超資,未爲不可矣。上曰,八十超資,自是故事,特爲超資,可也。缺積曰,各衙門財貨,必須生殖,然後亦可以成樣,故頃者辨誣之行,貸下各衙門及管餉銀貨,貿取白絲等物,轉送倭館,以爲貿銀之地者,俱出於一時不得已之擧,而近來因此濫觴,至於商賈之負債於公家者,不以本銀捧之,多以白絲等雜貨代捧,販貿於倭館,而稱以公貨,勒令先捧其價,以致利歸於公家,招怨於商賈,事之寒心,果如右相之所達,此後則不可不痛塞矣。來善曰,臣亦待罪地部,備知此弊矣。地部銀貨,多數貸下於譯官·商賈輩,及其收捧之時,雜以白絲·匹段等雜貨,積置於庫中,年久之後,終爲無用之物,事極寒心,此路不可不永塞矣。上曰,依爲之,而分付各衙門,自今以後,痛禁此弊,可也。出擧條尹以濟曰,墩臺改築事,令本府待今秋擧行事,曾已定奪矣。今年年事之慘,沿海尤甚,而至於江都,又有甚焉,今年則決不可爲之。姑觀明年農事,更爲稟定,何如?上曰,年事如此,勢難爲之。姑觀明年,擧行,可也。以濟曰,頃日御史之下來本府也,有田租蠲減之敎,故民間皆以爲竝與收米而減之云,未知何以爲之乎?上曰,只減田租,而收米則不減,依前收捧,可也。以濟曰,本府以保障重地,朝夕待變,而船隻以事,或往京江及他處,則以順歸船被捉之故,不得任意卽還,事甚可慮。本府船隻,切勿執捉事,捧承傳施行,何如?上曰,依爲之。黯曰,上年先王胎峰及當宁胎峰改封事,因年凶退行事,命下矣。先王胎峰,在於大興,當宁胎峰,在於公州,而今年湖西年事,又未免失稔,何以爲之乎?上曰,退行於明年,可也。宗道曰,小臣待罪經幄,非疎遠之臣,故區區所懷,敢此仰達。賞罰得宜,然後人心可服。前掌令柳星三爲臺諫,以蔑公徇私之罪,方在罷職之中,而其事出於無情,故人多稱冤。出入臺侍之人,非其罪而久被罪罰,事體未安,故敢達。積曰,柳星三之事,當初因小臣之所達而被罪,而賑廳還上不納人金振及爲名者,非但不納還上,杖其洞內人,故令刑曹推治矣。其後振及誣呈憲府,則柳星三掌令不辨事理,又罪其洞內下人云,故意星三爲振及報復,極以爲駭,陳達請罪矣。其後詳聞曲折,則星三與振及,素素昧昧,且不知臣等治罪振及之事,徒以凌辱兩班之罪,分付監察廳,決笞數十度云。實狀如此,被罪已久,敢達。上曰,今聞曲折,此非循私之比,敍用,可也。合啓,請巨濟圍籬安置罪人宋時烈亟命按律處斷。措辭見上上曰,勿煩。缺李壽慶曰,永興府使柳重起仍任事。措辭見上上曰,已諭毋煩。壽慶曰,以所懷仰達。頃日疏中,已盡論列,而未蒙允兪。以閱武·重試·觀武才三件事,外方擧子,咸聚京師,都下百姓,飢饉難支。此宜軫念,而徒以詰戎爲重,不以饑饉爲念,故臣竊慨然也。三件事中,如難闕一,則觀武才時,多有糜費之事云,雖不用臣言,不爲厚賞,則亦云幸矣。上曰,閱武之時,元無賞賜之例,且旣始之後,不可中廢矣。壽慶曰,觀武才時,因中軍乘馬與否,臣有所懷,故敢達矣。習陣當如對敵,則下馬還騎,非軍禮也。以帳殿至近處,上馬聽令,謂非古例,則臨陣對敵時,亦將下馬聽令乎?且慮中軍之下馬上馬爲難,則不上下馬之將,將焉用哉?依軍禮,勿令下馬似好矣。積曰,彼言然矣。軍法則然,而御前曾無上馬聽令之規也。壽慶之言雖如此,他臺諫之言,未知如何?始壽曰,備堂中亦有如此說者,而或者以爲至近之地,不爲下馬聽令,則亦近無禮云,未知何以則得當也?上曰,旣已定之,且曾有前例,下馬稟事,何害之有?積曰,臣在鄕時,伏聞尹鑴特除贊成,心深喜悅矣。鑴長事呈辭上疏,尙今不出,此則尹鑴非矣。當此頻數開筵之日,開達文義,莫過於尹鑴,使之出入經席,何如?上曰,後日晝講時,當別許使之入參矣。以下缺上曰,試官與監試官·封䌤官,所管有異云。試官則旣已推考,勿爲罷職,監試官·封彌官,罷職,可也。壽慶曰,日昨以監試二所試官·差備官等劾罷事,同僚發論於席上,臣亦隨參矣。今者大臣以試院凡事,如試券皮封考合等,惟監試官主掌,實非諸試官之責任,而臺啓混請罷職,事涉差過爲言。臣有論事乖當之失,不可晏然在職,請命遞斥臣職。上曰,勿辭。如石曰,執義李壽慶,再啓煩瀆,退待物論矣。上曰,知道。赫然曰,頃日北營試射之武士劃紙,上覽後,有酒食賜與之典,感激則深矣,無責罰之事云,賞罰不可不竝行也。凡爲在上者,有施罰之擧,則爲警下道也。責罰先從臣始則好矣。上曰,唯。積曰,言則好矣,而因小事每每責罰,亦不可矣。上曰,仁祖朝亦有賞賜之典,無責罰之事矣。上曰,承旨進前。閱武迫頭,當下弓帒筒箇,訓鍊大將處賜送,可也。遂罷出。
靑陽縣監李寅賓改差事,榻前定奪。此一條出朝報
大臣·備局堂上引見時,熙曰,頃日政李寅賓二行缺而然也,寅賓遞差宜矣。上曰,李寅賓遞差。宗道曰,平安道牙兵,緩急所恃,猶勝於兵營正軍。牙兵皆是良兵,而軍保,元非人人良民也,馬兵軍官,亦有一保。兵營軍歲抄正軍也,正保布木,兵使捧用也。聞李益亨之言,則兵營軍則正軍而無保,巡營軍則牙兵而有保,兵營軍必有呼冤之弊云矣。德遠曰,兵營軍亦有保人,而且有收布之規,與無同矣。黯曰,臣於春間,以遠接使,下去西路,聞兵使李旰之言,則官屬一人皆二行缺抄軍徵布事,林慶業爲始,而精抄保布,兵使捧用缺非矣。許多入作人處,各收一疋,必有呼冤之弊。前之徵布者,自今練習則好矣,而事多掣肘難行矣。熙曰,此則不可倉卒定奪事,而牙兵則給一保,兵營軍則雖有兩保,皆徵布云,與無同矣。積曰,平安道精三壯,各有兩保,丙子後,無組練之事,故林慶業爲始徵布,故其數無窮矣,其後號稱農事,入送義州矣。勅使時,目之以使喚軍,定送宣川,則宣川以防禦使,劃給其軍於寧邊藥山山城,故其數頓減,而兵使爲又徵布於此類矣,其後備局又爲捧用,而臣按關西,已過三十餘年,其時則營牙兵一萬餘名,而元無給保之事,今則至於四萬餘名,而平安道規矩馬夫,皆給於武士,至於文臣,亦給馬夫,故臣於其時,狀啓停廢矣。捉虎牙兵,其數只三百名,而其軍則射必有中,故一年捉虎之數,至於一百餘首,故戶曹輸用,亦至八十丈矣。此軍則極是精銳之士也,帥府牙兵,都元帥之卒也。德遠啓陳之事,欲立番營下,請給三保,而至於立番,則有煩聽聞云,旣不立番,則不必給保矣。上曰,依當初定奪,只給一保,可也。始壽曰,辨誣使所幹,實非等閑使行之比,而適於其時,倭缺銀貨,久不出來,一行員役,擧將空手而往,事甚可慮,故自朝家許貸各衙門銀貨,以白絲匹數代捧,入送倭館,換貿銀貨,此誠一時不得之故二行缺顔情,多以白絲等雜貨代捧,仍令負債者,稱號差人二字缺關文入送倭館,及其捧價之時,稱以公貨,勒令先捧,故私商不敢干豫於其間,怨咨之言,罔有紀極。與小民爭利,已極駭然,況憑藉衙門,公然奪民之利者乎?旣稱公貨,則倭人必以爲自國家興販,其貽辱於國家,亦復如何?且聞衙門差人,旣得差人之號,則衙門所貸之外,累千金私貨,混稱公貨,其數無限。許多差人之留在於東萊,經年不還者,以其私貨之數多故也,事之寒心,莫甚於此。已往入送者,已無可及,自今以後,各衙門見貸銀貨,不捧於所貸之人,而稱以公貨,入送倭館者,一切痛禁,而如有復踵前習者,則摘發科罪,何如?來善曰,臣忝地部以後,痛禁此弊,而右相之言甚是矣。地部銀貨,貸下商賈之後,捧之以匹數白絲,年久之後,盡歸無用,此路一切痛防,可也。積曰,各衙門,猶可以轉換,而戶曹,尤不可貸銀而代捧以雜貨也。上曰,唯。始壽曰,戶曹則不然,方物減給之物,不可還爲載來,勢將貿易以來。如此之種,不可以雜貨轉販矣。來善曰,至於席子·紙地,轉貿而來矣。始復曰,西北民刷還,年事又如此,限明秋停止,何如?上曰,依爲之。積曰,不可竝停八道,江原道則豐年也。上曰,二行缺有議大臣擬望之時,敢達。始壽曰,文有定價,非大臣所缺望也。積曰,用人,大臣之任也。雖曰,文有定價,豈不相議乎?上曰,議于大臣,擬望可也。始壽曰,頃聞金錫胄之言,則權愈可合,而不敢直擬云矣。二行缺慶又以所書白簡,鋪於前,上曰,旣有成命,且勿令缺達,今不可書啓也。始壽曰,臺諫以文字,不得陳達,則口達,可也。上曰,依前口達,可也。臺諫連日陳啓之事,亦不得記誦,則誰人作之耶?今後,口誦以啓,可也。積曰,古者數遞大臣,而近則不然。判府事權大運,意外見遞,而厥後自上待大臣之道,亦異於他大臣。以權大載之從兄,或知大載之事,待之如此耶?伏聞閱武之時,將欲不參云。旣兼司僕,又兼御營,則不可不參,而臣久不見,或以情勢難安而然也。熙曰,臣亦久不得見,非以病重而然也。雖遠地,不可不參,況江上近地,無大段之事,而在家不參未安,使之數字缺上曰,今番缺何可不參耶?二行缺則試官例兼監試官,故場屋凡事,若有誤着,則罪歸缺而京中則監試官專管皮封相準之事,故試官與監試官所管各異,一體罷職,似涉過當矣。敢達。燼餘
上在昌慶宮。停常參·經筵。
下直,大丘營將李世選,全羅左水虞候柳夢弼。
慶㝡啓曰,明日齋戒,明明日國忌正日,此兩日,視事,頉稟。傳曰,知道。
具崟,以義禁府言啓曰,更考囚人尹昌亨所供,則問目內,各庫捧上用下踏印文書,沒數取去之事,不爲擧論。此一款,更推議讞之意,敢啓。傳曰,知道。
安如石,以兵曹言啓曰,武科重試·庭試兩初試,令日官推擇,則來二十一日爲吉云,以此日擧行,何如?傳曰,允。
李端錫啓曰,同副承旨,卽日肅拜,例也。同副承旨柳命堅,牌招,何如?傳曰,允。
具崟啓曰,同副承旨柳命堅,肅謝後,稱以情勢不安,旋卽出去,有違廳規,牌招入直,何如?傳曰,允。
持平李壽徵啓曰,昨者同僚,以監試二所試官混罷事,竝皆引避,臣當處置,而臣於試官請罷之論,有應避之嫌,旣已引避,則臣何敢晏然處置乎?請命遞斥臣職。答曰,勿辭。
正言金儁相啓曰,臣於昨日,路上猝遇禮曹參判吳挺昌奉命之行,引馬回避之際,勢甚急遽,未及遠避,致有下吏責詰之事,何敢晏然仍冒乎?請命遞斥臣職。答曰,勿辭。
具崟啓曰,持平李壽徵,正言金儁相,再啓煩瀆,退待物論矣。傳曰,知道。
大司諫閔就道,獻納朴鎭圭啓曰,竝引嫌而退。竝罷之論,旣有前例,大臣陳達,亦無非斥,嫌不處置,其勢固然。宰臣犯馬,在例當遞,請執義李壽慶,掌令南垕·申㶅,持平安如岳·李壽徵出仕,正言金儁相遞差。答曰,依啓。
執義李壽慶啓曰,臣於昨日榻前,以監試二所試官論罷過當之失,引避退出也,嚴威之下,蒼黃失措,忘未曲拜,臣誠惶恐,措躬無地。御前失禮,罪戾甚重,何敢一刻仍冒乎?請命遞斥臣職。答曰,勿辭,退待物論。
有政。
吏批,判書李元禎進,參判吳始復進,參議柳命天進,行都承旨慶㝡進。啓曰,四館積滯,依例秋別遷,何如?傳曰,允。
兵批,行判書金錫胄服制,參判鄭維岳進,參議鄭重徽服制,參知未差,左副承旨安如石進。以李袤·鄭載嵩·鄭樸·李馥·金·李煦·姜萬碩付副護軍,李聃命·睦林儒付副司直,李增付副司果。
吏批,以李晶爲右承旨,柳命堅爲同副承旨,李元祿爲大司憲,鄭榏爲判尹,朴純爲參知,尹深爲開城留守,申晸·姜銑爲副修撰,都處亨爲監察,蔡命後爲交河縣監,權大益爲監察,權愈爲大司成,安重爲司宰主簿,李善傅單付承文著作,李彦綱單付承文副正字,李袤今超崇政,年八十加資事,承傳。燼餘
上在昌慶宮。停常參·經筵。
世祖大王忌辰齋戒。
藥房都提調臣許積,提調臣金錫胄,副提調臣慶㝡啓曰,秋雨終宵,日氣沈陰。伏未審此時,聖體若何,兩慈殿氣候,亦復何如?臣等不任區區之慮,敢來問安。答曰,兩慈殿氣候安寧,予亦無事矣。
兩慈殿·中宮殿,藥房問安。竝答曰,知道。
柳命堅啓曰,來十一日,輪對日次,而擧動相値,頉稟。傳曰,知道。
吏曹啓曰,臺諫有闕,政事,取稟。
內醫院啓曰,本院議藥同參醫官,見存者無多,趙錫孚·李時聖等,或在喪服闋,或被配蒙放,而時未還屬矣。竝爲付軍職,同參議藥,何如?傳曰,允。
李端錫啓曰,承旨,除拜翌日肅謝,乃是規例,而右承旨李晶,今日不爲出謝,殊涉未妥。卽爲牌招察任,何如?傳曰,允。
安如石啓曰,內乘來言,今日旗軍洗馬事,出去之意,敢啓。傳曰,知道。
又以兵曹言啓曰,觀武才初試一所試官崔文湜,昨聞其女息危病,命在晷刻,抵暮還家,達夜救療之餘,重感風寒,症狀苦劇,殆不省事,今日日勢已晩,尙不開場云。崔文湜病狀如此,則武試官一人,不可獨爲監試,崔文湜改差,以他試官,差送,何如?傳曰,允。
又以兵曹言啓曰,今月十一日,親臨閱武時擧動,各差備軍六百九十六名矣。其中三百一名,以扈輦隊及各處派定軍士,除出定送之外,不足三百九十五名,更無他軍推移之路。依近例,給價坊民調用,而初九日習儀時,亦以此軍用之之意,分付漢城府,何如?傳曰,允。
持平李壽徵啓曰,執義李壽慶,引嫌而退。忘未曲拜,實出無情。不可以此,輕遞臺官,請執義李壽慶出仕。答曰,依啓。
內醫院官員,以都提調·提調意啓曰,伏聞內殿誕彌之期,當在十一月云。自前産室廳,前期三朔排設,例也。今亦依此分付各該司擧行,宜當,敢此仰稟。答曰,依啓。以上燼餘,朝報
上在昌慶宮。停常參·經筵。
世祖大王忌辰。
夜一更,月暈。辰時巳時,日暈。
安如石,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
李晶啓曰,成均館官員,以知館事意啓曰,今月初九日儒生課試,當爲設行,而擧動只隔一日,事多拘礙,且大司成權愈,時未肅拜,今月內無故日,退行之意,敢啓。傳曰,知道。
執義李壽慶啓曰,臣之榻前愆禮,實非小失,決不敢仍在職次。處置請出,曾所不意,而召牌之下,不敢不黽勉就職矣,追聞物論,皆以同僚處置爲乖,臣不勝瞿然之至。臣不可仍冒,於此益甚,請命遞斥臣職。答曰,勿辭,退待物論。
持平李壽徵啓曰,執義李壽慶之引避退待也,臣意以爲,不爲曲拜,出於蒼卒間失儀,則實是無情,而且聞臺官之出入榻前,以不爲曲拜,引避者固多,而曾無請遞之規云,故昨日處置,臣亦依前例請出矣。今者壽慶,以不當出而出,物議爲非引避,則臣難免處置乖當之失,何敢晏然仍冒臺席乎?請命遞斥臣職。答曰,勿辭,退待物論。
掌令申㶅啓曰,竝引嫌而退。前席失儀,在例應遞,處置請出,未免乖當,請執義李壽慶,持平李壽徵遞差。答曰,依啓。
柳命堅啓曰,內乘來言,明日露梁習操時,旗軍洗馬事,出去之意,敢啓。傳曰,知道。
安如石啓曰,執義李壽慶,再啓煩瀆,退待物論矣。傳曰,知道。燼餘
上在昌慶宮。停常參·經筵。
未時,太白見於巳地。
下直,昆陽郡守林翼喬。
安如石啓曰,小臣,親行閱武習儀時,進去,下直。傳曰,知道。
具崟啓曰,明日常參·經筵,取稟。傳曰,停。
政院啓曰,憲府之官,或未差,或服制,或式暇,或未肅拜,時無行公之員,將以監察茶時,事甚未妥。大司憲李元祿,卽爲牌招,使之察任,何如?傳曰,允。
傳曰,政事當日爲之。
吏批,行判書李元禎病,參判吳始復進,參議柳命天進,行都承旨慶㝡進。
兵批,行判書金錫胄習陣進,參判鄭維岳病,參議鄭重徽病,參知朴純進,右副承旨具崟進。
吏批啓曰,卽接京畿都事李綸呈狀,則與永平縣令朴時璟,異姓四寸云。未赴任都事,與守令相避,則都事改差,乃是定式,京畿都事李綸,改差,何如?傳曰,允。
吏批,以李煦爲執義,鄭樸爲禮曹參議,柳星三爲正言,金儁相爲持平,李寅賓爲京畿都事,朴鳳祥爲兼三道海運判官,李增爲兵曹正郞,柳俰爲康翎縣監,姜璡爲禁府都事,李壽慶爲濟用正,張瑱爲直講,李壽徵爲兵曹佐郞。
兵批,以李壽慶爲副護軍,李壽徵爲副司直,金儁相·李時聖爲副司果,趙錫孚爲副司勇。
具崟,以兵曹言啓曰,都摠府經歷·都事·宣傳官一員,俱有窠闕,而今日臣錫胄,適詣操場,不得參政差出矣。擧動只隔一日,侍衛人員,不可不備數,卽爲口傳差出,何如?傳曰,允。
又以兵曹言啓曰,侍衛將士到陣門騎馬節目中,別軍職·駕後禁軍·別抄武士等,皆以下馬,磨鍊啓下矣。今日習操時,駕後等,試爲排立,則挾輦砲手之外,騎士等,仍爲騎馬扈衛,實合於軍容。與訓鍊大將柳赫然相議,則亦以爲然。原節目中,此一款,改磨鍊,付標以入。駕後宣傳官五員騎馬,到將臺前百步,諸將士等,一體下馬事,亦爲添入,何如?傳曰,依啓。
兵曹口傳政事,以張錫韓爲宣傳官,趙以健爲都摠經歷,金淑爲都摠都事。
以忠淸監司私婢香伊五人燒死事狀啓,傳于李端錫曰,燒死人等,令本道恤典擧行。
李晶,以禮曹言啓曰,今此閱武·行幸法駕節次減去,改以小駕節次磨鍊事,取稟草記,傳曰,依此爲之事,傳敎矣。原節目中,以小駕導駕,改付標以入之,內入儀註還上,亦爲付標之意,敢啓。傳曰,知道。
柳命堅,以禮曹言啓曰,親臨閱武出還宮時節目,依觀射于射壇例,自前以法駕磨鍊,故今亦依此書入,啓下矣。群議皆以爲大駕御輦時,當有侍臣節次,大駕御馬時,則旣是軍行,侍臣節次減去,而後庶合於軍國容不相入之義云。更爲取考五禮儀,則法駕擧動,有侍臣節次,小駕擧動,則無侍臣節次,而拜陵及門外行幸,以小駕磨鍊。今此閱武擧動,係是門外行幸,自上御。以下缺
有政。
吏批,判書李元禎病,參判吳始復進,參議柳命天進,行都承旨慶㝡進。
兵批,判書金錫胄習陣進,參判鄭維岳病,參議鄭重徽病,參知朴純進,右副承旨具崟進。燼餘
上在昌慶宮。停常參·經筵。
辰時巳時,日暈。未時申時,日暈。
安如石以都摠府言啓曰,副摠管金禹錫,除標信,義禁府坐起進去之意,敢啓。傳曰,知道。
判敦寧李正英辭職上疏。答曰,省疏具悉卿懇。臺啓措語之爽實,予已知之,有何可嫌之事乎?卿其安心勿辭,從速行公。
慶㝡啓曰,兵曹判書金錫胄,來詣請對矣。傳曰,引見。
李晶,以弘文館言啓曰,常時擧動時,本館官員,例參於侍臣之班,而今此沙場擧動時,自該曹稟除侍臣班列,本館官員,無陪從之處。取考前例,則陵幸·溫幸,及壬寅九月沙場擧動,或有除侍臣班列之時,故本館官員,以經筵班隨駕,曾無出參外班之例。今番亦當依此隨駕,而該曹侍衛班列磨鍊中,不爲擧論。更令趁卽稟處,以爲定式之地,何如?傳曰,允。
安如石,以兵曹言啓曰,春塘臺親臨觀武才吉日,令日官推擇,則今九月十七日爲吉云,以此日擧行,何如?傳曰,允。
又以兵曹言啓曰,因弘文館啓辭,命下矣。今此親臨閱武擧動,異於射壇法駕,旣無侍臣前導之事,則玉堂官員,似當隨職品,序參於外班,而考之陵幸·溫幸陪從之近例,則皆於政院史官之後,隨駕以往云。今亦依此例,使之隨駕,則似合於親近儒臣,以備顧問之意。伏惟上裁。傳曰,依近例,隨駕,可也。
合啓,請巨濟圍籬安置罪人宋時烈按律處斷。措辭見上答曰,毋庸瀆擾。
府啓,新除授執義李煦,時在江原道春川地,請斯速乘馹上來事,下諭。答曰,依啓。
院啓,新除授正言柳星三,時在忠淸道海美地,請斯速乘馹上來事,下諭。答曰,依啓。
前大司憲李袤疏曰,伏以,無狀小臣,老而不死,年愈致仕,初見君父,忠愛之誠,根於秉彝之天,不能自已者也。逢時偶合,千載所罕,涓埃未補,祿位漸高,數年之內,驟致正卿,名器不重,涯分已極,臣猶自知,況於人乎?今玆特超之恩,雖循古例,一品崇班,始望非及。臣雖老耄,一縷猶存,何心可安,若固有之,況臣曾忝耆老,厚招臺評,以臣之故,貽累淸朝。到今思之,愧汗沾背,顧此新命,尤豈敢當?此臣之所以驚惶踧踖,撫躬垂涕,衰病之中,又添此一大病也。無才無德,以齒媒爵,至於犬馬,亦有齒長,苟非達尊,何以別乎?雖欲感激天恩,强束殘骸,扶曳出肅,其於物議何,其於廉恥何哉?當此郊外閱武之擧,縮伏床席,獨後隨駕之班,臣罪萬殞。伏乞聖慈,亟收成命,仍治臣罪,不勝幸甚。答曰,省疏具悉卿懇。今玆超資之命,實循舊例,卿其安心,勿辭察職。
巳時,上御進修堂,兵曹判書金錫胄請對。左副承旨安如石,假注書睦林一,記事官南致熏·李萬元入侍。錫胄進伏曰,秋氣纔收,日氣生涼,聖候若何?上曰,無事。上曰,定奪事何事耶?錫胄曰,明日閱武正日也。日候若是寒凜,三嚴卯正,正開闕門之時,而御馬而行,受風遠臨,且廣野當西,開北而坐,風寒可畏。暫時遲延,似無所妨,日出時動駕,宜矣。衣襨亦宜溫煖,故敢達。與都提調相議以達矣。上曰,頃見該曹擇日單子,則卯正,吉時也。錫胄曰,以卯正三刻退定,似可矣。上曰,再昨則風氣甚寒矣,今日頗勝,而卿言如此,以卯正三刻退定,可也。缺錫胄曰,昨觀操鍊節操,則都監軍兵,坐作進退之節,甚熟且精矣。昨日權判府事,日晩出去,故凡事從簡爲之,而日勢自晩矣。曾在乙未年,孝宗大王,自章陵還到露梁閱武,而臣年少時得聞,特設別號,令馬軍犯步軍,故有爭殺之患,至以白刃相拒,人與馬竝傷,禁軍輩至於走入水中而死。坐作進退及軍容下閱而已,故顯宗朝壬寅習操時,則馬步軍勿令交戰云,故此意敢達。且若有犯陣之命,則只輪放而已。元央隊且設云,而元央隊之規,先放者後坐,則後坐者,次次相續以放,故此則最熟後,能爲之矣。觀武才初試,錄名者甚多,而卽今所出,不過百數,蓋因技藝之難也。騎芻之不得盡才者,都監馬兵,昨日盡爲騎往露梁而然云矣。他技藝則自上親臨爲之,而至於放砲時,則使命官監放,好矣。上曰,片箭放射,比柳葉箭似易,砲則一時齊放,尤易矣。錫胄曰,一人皆各放,故自至遲延矣。上曰,先朝壬寅年觀武才時,放砲亦親臨矣。錫胄曰,鞭芻則易技也。甲午年春塘臺時,臣祖爲都提調時,以鞭芻等劃比較,則徐大順爲名者六中,故特賜及第。今亦落點六中則好矣,馬順則打之亦易云矣。都試時,四中則給二分矣。鞭芻元來易技,故敢達。上曰,唯。如石曰,嚴時刻,次次當退行矣。上曰,唯。遂罷出。
請對時,錫胄曰,明日訓局軍兵,當爲操鍊,而禁軍·御營雜色軍·精抄軍,將臺左右,因地形結陣,故昨行定給信地稟事之時,不可豫稟。禁軍亦有下馬坐息之節,出去之時,當稟事上前矣。明日都監軍兵設操稟事,則臣若稟事二行缺錫胄曰,侍衛軍士習操時,皆當吐丸,而都監軍兵,則前缺吐丸,而明日侍衛軍士六百名,則將官各率一隊,當放砲吐丸,故豫達矣。上曰,唯。
李晶啓曰,今此露梁閱武時,三司各一員,依前例當爲入侍。以此缺之意,敢啓。傳曰,知道。
判敦寧李正英疏曰,伏以,無狀愚臣,千萬夢寐之外,猥蒙誤恩,特除非分之職,旋爲臺官之所彈,得以恩遞,還切感幸,意外新命,又及此際。臣當感激,依前拜命,而向來臺論,數臣罪過,極口而止。臣於此,安得自以爲此任,曾所經歷,又非前職之比,而晏然承當乎?非敢自明,至冤在中,不得不疾聲仰籲於天地父母之前,伏願聖明,哀憐而垂察焉。爲臣罪案之前後曲折,煩不敢悉陳,而當時臺官,雖甚捃摭,亦曰無入己之跡,査覈而又無所犯。自此知臣者,謂臣短於吏事,不能計其損益,不知臣者,疑臣有暗昧利己之事,仍以爲不悅者之口實,而直爲謂之坐不廉,爲世所棄。今始出於視臣爲仇讐,常常疾怨,而妄罵者之疏,仍爲臺啓之措語。使臣果有不廉之實,則烹之亦不足,豈但爲世所棄而已也?書之朝報,傳示內外,而臣之姓名,又卽出於政目,則見者其將不曰朝廷收用盜臣,時事可知也乎?如此則不但臣之大戮無比,朝廷之羞辱,又何如哉?伏願聖明二行缺臣當甘心就烹,如無其實,則可免抱冤而入地。臣無任缺冤鬱之至,謹昧死以聞。批答見上燼餘
上在昌慶宮。停常參·經筵。
以監軍巡將單子,傳曰,仍。
傳于具崟曰,御幕至近之地,有高聲叫呼之人,而不能禁斷。當該禁喧官罷職,叫呼之人,令攸司囚禁治罪。
大駕詣沙場,入幕次後,藥房·政院·玉堂問安。答曰,知道。
傳曰,還宮時,捧上言。
還宮後,藥房·政院·玉堂·二品以上·六曹·兩司長官問安。答曰,知道。
卯時,上御露梁壇所,大閱。入侍,東班,行都承旨慶㝡,左承旨李端錫,右承旨李晶,注書李蓍晩,記事官南致熏。宗宰,領中樞府事許積,行判中樞府事權大運,左議政閔熙,右議政吳始壽,領敦寧府事金萬基,右贊成尹鑴,漢城府判尹鄭榏,吏曹參判吳始復,行兵曹判書金錫胄,行工曹判書柳赫然,兵曹參判鄭維岳。西班,左副承旨安如石,右副承旨具崟,同副承旨柳命堅,假注書睦林一,記事官李萬元。宗宰崇善君澂,福善君枏,朗善君俁,瀛昌君沈,靈豐君㵓,東原君潗,錦平尉朴弼成,錦昌副尉朴泰定,副提學閔宗道,大司憲李元祿,大司諫閔就道,兵曹參議鄭重徽。卯正三刻,上乘小轎,出仁政門乘馬,詣露梁敎場,入幕次缺上曰,侍衛諸臣皆坐。安如石曰,今此閱武,與常時禮貌懸殊,侍衛諸臣,皆不可坐矣。上曰,不可終日立衛,坐之,可也。李晶曰,當初宗宰抄啓時,有以宗爲東,以宰爲西之前例,故以此啓下矣。到今見之,則當換其班次,似合坐序,且群議皆然,敢稟,而臣當初不能致察,致有更稟之擧,惶恐待罪。上曰,望單子啓下之時,承旨未免不察矣。宰臣則東坐,宗臣則西坐,可也。後陣有放砲聲,金錫胄曰,左右射隊及御營精抄軍吐丸之意,昨已豫達,而今方吐丸矣。上曰,唯。上曰,權判府事進前。大運進伏,上曰,卿今日來參敎場,予甚喜悅也。大運曰,臣頃於行公之時,適値朝家多事,不敢言病矣。病深之後,陳情蒙遞,私分極幸,而當此親臨閱武之日,苟能自力,何敢言病乎?今日瞻望天顔,下情喜幸,曷勝仰喩?上曰,卿須依前參謀備局,出入前席,予之所望也。大運曰,下敎如此,不勝惶恐。臣在職事,亦無一事裨補,雖出入前席,有何所補乎?尹鑴進伏,上曰,自二月相見之後,尙不得更接,心甚缺然,今來到此,予甚喜悅也。鑴曰,臣意外陞擢,衰病且甚,每陳不能陳力之狀,而未蒙恩遞。當此郊外親臨之日,何敢言病,退伏私室乎?上曰,當今學文,無出卿右。須出入經席,以補不遞,予之所望也。鑴曰,若有一毫有益於國,則何敢不爲?第衰病已甚,有何可取?赫然曰,中軍聽發放,則乃傳言上敎也。自前有上壇呼唱之例,今亦依此爲之之意,敢達。上曰,唯。缺安如石曰,宣傳官呼起去時,呼聲甚微,請推考。上曰,依爲之。安如石曰,中軍發放之際,三字落而不呼,請推考。上曰,依爲之。中軍來稟官旗下地方,安如石替達,上曰,知道。赫然曰,不久當行事,而前規則馬兵,自前直下,此則非法也。軍法則分左右以下,結陣於前也。上曰,今亦結陳於前,可也。中軍稟放肅靜砲,安如石替達,上曰,知道。中軍稟掌號下營,安如石替達,上曰,知道。上入幕次。少頃,上出御帳殿。赫然曰,放陞帳砲者,自上登帳殿之意也。陣行之分左右去者,由狹路而行,遇廣處,故欲分路而去也。倭情巧詐,正行之際,反乘時攻擊,故先出馬兵於前,攔住賊入之路,而步軍畢陣之後,又退馬軍於後,以爲奇兵也。上曰,唯。赫然曰,此地廣闊,周回未易,雖飛步,又遲矣。且戰罷之後,下方營坐息炊飯之際,倭軍又乘間橫出,故必爲面操矣。前面操,則自上可以周覽矣。彼枝竹·狼筅爲名之兵器也,禦倭之良器,莫過於長創·狼筅也。其中三枝槍,亦長短相制之意也。等牌所持防牌,亦捍禦倭軍之物也。一處搏戰,則傷人必多矣。赫然曰,彼軍中牽馳之物,卽載火車也。彼倭人之持五色扇者,行妖術故也。彼飄拂者,倭軍只有蝴蝶陣,故飄拂如蝴蝶狀也。赫然曰,彼火當敵而放,則恐傷人,向上而放也。赫然曰,中砲之後,尙有未死之倭,故發殺手,盡殺之也。殺手,精兵也,雖一卒,亦難得矣。錫胄曰,倭入之時,初巡,則發二層殺手擊之,賊再至,則爲次層在陣者出擊之,至於三巡,則盡發前後所立殺手,及左右馬兵擊之矣。錫胄曰,左右所伏者,乃伏兵也。且倭扇皆書其名。壬辰倭亂時,間或得倭扇,則盡爲書名云矣。創頭火出,赫然曰,此則乃梨花槍也。缺始壽曰,世宗朝宣德丙午,亦爲大閱,而王世子以下百官,皆具甲胄,一品則上壇,二品則下壇,而五巡結陣,而後乃罷。訓局將士坐作進退,皆熟習,以此無以知其能拙矣。壬寅親臨閱武時,李浣爲大將,行軍之時,三面猝然起敵,諸將無以爲陣云。有別號令後,可知其能拙矣。上曰,予亦有此意也,卿言正合予意也。錫胄曰,曾前主將之外,又出客大將交戰,而此法則各率管下,而號令矣。壬寅倭亂後,用戚繼光兵法,其法如此云矣。上曰,唯。如石曰,帳殿至近之地,高聲發惡者,不能禁斷,事極可駭。當該官員,推考,何如?上曰,旣非自己冤抑之事,而只因政院之不爲捧疏,而高聲發惡,而不爲禁斷,其人則拿推,不能禁斷之當該官員罷職。赫然曰,請出火車爲別陣。上曰,此上年冬,都監所造五十乘者耶?赫然曰,有銃者三十餘乘,無銃者四十餘乘,合七十餘乘,而卽今所放,非砲手所放,皆自車中所放者也。上曰,一車五層,各十柄云。然則一車所放,是五十放耶?赫然曰,然矣。車制多矣,而至於火車,則可用。但欲爲加造,而鐵物自經大興城役之後,甚無出處。今若下送軍器寺官員於長山串近處産鐵處,吹鐵而因爲打造以來,何如?上曰,依爲之。赫然曰,然則軍器寺官員,糧道爲難,軍器寺疲弊,亦難給糧。若以管餉餘米給糧,似可矣。上曰,依爲之。赫然曰,若許軍器寺,則都監有物力,亦當爲之。全羅道等處,亦可打造,豆毛浦萬戶,以都監將官中,解其造銃者,差送,何如?上曰,依爲之。上曰,中軍年,幾何也?赫然曰,己未生也。積曰,非己未生,乃丁巳生矣。赫然曰,收營則當爲別號令,而此處地形狹隘,當退陳於他處矣。上命兵判,縱馬軍,趁禁軍未結陣犯之。赫然曰,禁軍入之,當令馬軍逐之,而恐傷人不爲矣。退作三陣者,爲自上下覽便好也。缺赫然曰,旣已列陣,令退歸信地乎?抑令出戰乎?上曰,令馬軍充斥,可也。赫然曰,禁軍則旣已試才,令都監馬兵,充斥,何如?上曰,唯。赫然曰,然則都監馬兵,勿爲多用,從容交戰,何如?上曰,唯。尹鑴曰,車制一事,臣前日已詳陳之,而臣又有所懷,敢達。車制自古用之,而我國獨不能用。若用之則雖胡馬萬群,決難充斥矣。若以此車,或進或退而攻之,則捍禦北虜,無過於此。我國雖無物力,戰車數千乘,豈難造得也?若備三四千乘,則鐵騎百萬,無足憂者矣。上曰,我國財力不逮,難以多造矣。鑴曰,雖不可一時造作,若令外方監兵使,漸次造作,則有何難事也?不爲則已,爲之則甚易。今日都監馬兵及禁軍,極爲精銳,而終不能衝突,其車制之好,亦可見矣。上曰,物力甚多入,猝難辦造矣。鑴曰,若以獨輪爲之,且爲天上蓋,用之如法,則雖數三十人,可以運用,而至於山谿之險,無所不通矣。鑴又進曰,火車結陣之制,自上旣已覽之,仍令進退以覽,則好矣。上曰,此間地狹,似難爲之矣。鑴曰,自此至江邊,其間不甚狹隘,可能進退,而旣已結陣,則進退之節,亦不可不見矣。上曰,然則從容爲之,可也。鑴曰,火車之來此者,其數甚少,不過二三十乘也。必盡用然後,可觀矣。赫然曰,車制雖曰便利,亦有可破之道也。上曰,其所謂破車之道者,何道耶?赫然曰,車有轉移之規,而箭着其上,則不得進退矣。是以,房琯之車,亦見破矣。但今此火車,則其制甚精,破之實難矣。鑴曰,此言非矣。車陣豈可易破也?赫然曰,車之多造實難。古有千乘之國,萬乘之國,以車乘之多少,知國之强弱,而我國物力不逮,何可盡造也?上曰,一車之所造,物力亦多,多造,實難矣。缺赫然曰,車陣已退矣。若欲觀其進退,則速令復進,何如?上曰,唯。上招兵判曰,以駕後禁軍,出左右翼,趁火車之未及結陣,衝突,可也。錫胄曰,駕後非都監馬兵之比,或有兩班,或有中路人,故其心不一。雖有勇猛之人,不能突入,而退去之時,又不得成列。此乃一月之內,只爲一操,故習於戰陣,不如馬兵之故也。今日日勢已晩,且已觀其槪,姑令收還信地,何如?上曰,依爲之。錫胄曰,卽今未正三刻也。申時已迫,進晝水刺,何如?收營則當於水刺後爲之,而又有御營精抄雜色軍數哨,亦令布列陣勢以觀,何如?上曰,水刺前,卽令爲之,可也。上曰,御營軍方陣後,仍爲罷操,可也。赫然曰,馬軍騎馬已久,馬必疲困,姑令下馬休息,何如?上曰,唯。錫胄曰,御營軍今方結陣,而結陣後,以都監假倭一哨,使之交戰,以試輪放之意,敢達。上曰,唯。錫胄曰,右邊結陣者,乃精抄軍也,左邊結陣者,乃御營軍也。若只以此結陣,則不成隊伍,故以此六哨外列,內置別破陣以充,故有火具矣。上曰,唯。赫然曰,旣已畢操,當稟收營矣。積曰,中軍曾已稟收營,不必更稟,大將傳令爲之,可也。上曰,唯。錫胄曰,旣已稟收營罷操,御營軍亦送信地,何如?上曰,依爲之。如石曰,謝操曾無稟告之規,大將退去,令中軍收營,何如?上曰,依爲之。如石曰,日勢已暮,軍號頒布,何以爲之?上曰,入之。上曰,省記則還宮後入之。積曰,此江越邊山上,有成三問等六臣墓,而其時賜死之後,有一義士收屍埋之於此,皆立墓碣,而不敢書名,只書某氏之墓。槪世祖朝,則固當論以極刑,而到今論之,則臣各爲其主耳。且曾在先朝,已令錄用其子孫,而國朝以來,每以崇奬節義爲務,此則眞節義之士也。聞其墓年久崩頹云,當此駐蹕於至近之地,特令封植則好矣,問于諸大臣,而處之,何如?上曰,時任原任竝進,各陳所見缺大運曰,在世廟朝,則不可不明其罪,而在後嗣,則何妨乎褒奬其節義也?上曰,先朝旣已錄用其子孫。臣各爲其主耳,到今崇奬,未爲不可,特令該曹封植,可也。出擧行條件上入幕次,小頃,出御帳殿。上曰,予於今日,初見習陣,而凡事甚爲精熟,且爲別擧措,而亦極精鍊。兩局大將及中軍,禁軍別將·都監馬兵左右別將,各熟馬一匹,自此特爲面給。中軍稟謝操,如石替達,上曰,知道。錫胄曰,兩局中軍,有賜馬之命,而御營中軍柳重起,則臺啓方停,故不得隨駕,而千摠代領其衆而來,何以爲之?上曰,然則千摠給之,可也。宗道曰,高聲人拿推事,命下矣。臣出見其疏本,則乃洪川幼學高天漢也。疏陳十條,而只言時弊,非爲私事也。頃者,累呈政院,則政院以紙短書麤,退却不捧,以此來叫,蓋爲其必呈也。古有叫閽叫闔之擧,以時弊陳疏者,至於拿推,則似乎過中矣。積曰,此人豈可不罪?渠若有冤抑欲陳之事,則雖上言擊錚,未爲不可,何敢高聲於帳殿咫尺之地乎?上曰,渠若有欲陳之事,則上言,可也。且其疏若累呈政院,則豈有終不捧入之理乎?何敢高聲於帳殿至近之地也?中軍稟散操,如石替達,上曰,知道。錫胄曰,司僕僉正,持馬待令矣。上曰,令列立于前,以次給之。錫胄曰,前者必於壇上給之矣,今則自壇下以給之意,敢達。上曰,兩大將則於壇上給之。就道曰,閱武之擧,久不得行,而今乃行之,此實盛擧也。三軍耳目,在於金鼓旌旗,而壇上號令,軍中不能解聽,坐作進退之節,必敎鍊官下去分付,然後僅得成樣,若然則將焉用旗鼓爲哉?事之可駭,莫此爲甚。訓鍊大將·中軍,請竝推考。上曰,前例使敎鍊官,有分付之事,何必推考也?缺鑴曰,臣有所懷,敢達。自上親臨,躬行大將事,則兩大將,所當具甲胄,行中軍事,而偃然在壇上,與臣等無異。近來規例,雖曰如此,此則謬例也。豈敢不爲介胄,晏然自在也?若有兩司,則所當請推,而亦不爲之,極爲非矣。軍禮至嚴,豈容如是?上曰,前例旣然,非今日創開之事也,何必推考?錫胄曰,賞馬旣已盡給矣。上曰,知道。赫然曰,稟落旗之後,則臣以前驅,先爲入去之意,敢達。上曰,知道。中軍稟落旗,如石替達,上曰,知道。始壽曰,臣有所懷,敢達。古人云,愼賞必罰。賞罰之道,不可不明也。今日賞則已行,而罰則不行矣。多有失措,臺諫之論,是矣,而推考薄罰,亦不允從,事甚未安矣。自上必不詳覽其節操間失儀而然也。屢次偃旗,戰車終不進來,馬兵右邊則應砲,而左邊則終不應砲。若大將私習,則必有施罰之事,而推考薄罰,亦不允許,軍中賞罰之道,豈容如是?事體極爲未安矣。上曰,雖有所失,元非大段事,何必推考也?始壽曰,鑴所達之言,臣坐地稍遠,不得詳聞,而蓋聽發放諸事,壬寅年則大將爲之云矣。上曰,考見日記,則皆中軍爲之矣。始壽曰,臣聞閔宗道所達之言,至於叫閽之說,則乃誤引之言也。所謂叫閽者,豈御座至近之處,高聲驚動之謂也?第其疏語,只陳民弊,非謂自己之私事云。疏陳民弊之人,雖有狂妄之擧,若令囚治,則恐有害於聽聞,故敢達。上曰,渠無至冤極痛之事,而若陳時弊,則累呈政院,可也,何敢高聲於至近之地乎?此則不可不罪也。其疏則入覽後,若其言則用之,亦可也。上曰,自露梁至南大門,捧上言。上入幕次,通禮,告禮畢,申時還宮。上入幕次後,藥房·政院·玉堂問安。答曰,知道。小頃,上出御壇上,安如石缺執鼓,上曰,知道。二行缺如石稟旌旗。上曰,知道。中軍尹天賚稟掌號笛聚缺安如石替達,上曰,知道。鑴曰,自古帝王臨陣,則人君司命,人君司命,則大將行中軍事,可也。積曰,自仁祖朝,中軍稟事者,形勢非便而然也。鑴曰,近例雖如此,此則事係大段,變通,可矣。大將上壇號令,中軍代大將而稟事,甚不可,大將則行中軍事。金錫胄旣兼御營大將,上壇指揮,似可。二行缺曰,涉於自便,相替記事,猶或可也。上曰,依中軍唱發缺如石曰,馬兵將及千摠叩頭矣。上曰,知道。錫胄曰,古有橫行三十年之句。蓋多束砒礵等毒藥於創頭放火,故彼二行缺替達,上曰,知道。錫胄曰,方欲下方營,故先出四方角旗缺之也。若欲令馬軍馳突,則其間似狹窄,當臨時退陣矣。上曰,唯。赫然曰,彼放銃如此,若眞放則禁軍必無一人生者矣。赫然曰,中軍稟收營,如石替達,上曰,知道。赫然曰,戰車七十餘兩也。若只見車形,則二行缺上曰,唯。赫然曰,車陣規矩,則如此,又送一司軍士,而雖累千鐵騎缺陣則不能毁也。如此難用之車陣,臣亦嘗未之見也。習熟甚精,然後方可用之矣。上曰,上年亦已試之,彼火車最勝矣。鑴曰,我國兵車,則不以牛馬而運用,只以二三十人用之。千乘萬乘,何難造作,而用之,亦何難乎?赫然曰,若隨力而漸次爲之,則好矣,然非此時所達事也。二行缺用車,尤爲便好矣。上曰,當漸次辦造矣。錫胄曰,鑴之缺觀進退之節也。從略爲之,似好矣。赫然曰,此則不難,令退陣而還爲上來,復結一陣,則好矣。上曰,依爲之。二行缺朝家封植,則未知何如?積曰,不然。昔明太宗殺方孝孺,其宗族缺餘人,一竝誅夷,至於數郡一空,而卽爲復其官爵,樹其壟墓,以褒其節義。旣自古人君,節義之士,則不可不褒奬也。況已自先朝,錄用其子孫,則到今褒奬,有何不可也?燼餘
上在昌慶宮。停常參·經筵。
下直,天城萬戶尹憘。
大殿,政院·玉堂問安。答曰,知道。
中殿,藥房問安。答曰,知道。
藥房啓曰,雨餘日氣凄冷,伏未審夜來,聖體若何?昨者遠臨敎場,日夕還宮,勞動之餘,不瑕有傷乎?臣等不任憂慮之至,敢來問安。答曰,知道。別無所傷矣。
傳曰,史官四員待命,騎馬十二匹立之。
李晶啓曰,史官四員待命事,命下矣。史官不備,宣傳官代送之意,敢啓。傳曰,知道。
傳曰,遐方之民,裹足千里,呼訴於駕前,情甚可矜。其令該曹,趁卽回啓,俾無久滯之弊。
柳命堅,以義禁府言啓曰,罪人申琓,病重保放矣。今已向差,卽爲還囚之意,敢啓。傳曰,知道。
柳命堅,以戶曹言啓曰,行判府事許穆,七月朔月廩,辭而不受,故定奪於榻前後,更爲輸送矣,又爲不受云。何以爲之?敢稟。傳曰,更爲輸送。
以津船摘奸單子,傳于柳命堅曰,船隻之待候於陣頭,意非偶然,而今觀單子,或無船隻,或無什物,殊甚可駭。工曹堂上·郞廳,竝從重推考,使之趁卽改備,而其餘有頉處,亦爲察處。
李晶,以禮曹言啓曰,自前春塘臺文臣庭試,例於觀武才初日,設行矣。今亦依此擧行乎?敢稟。傳曰,依啓。
李晶,以禮曹言啓曰,重試對擧文武科庭試,以九月二十七日,推擇啓下矣。庭試武科初試,旣已退定於今月二十一日,則其間,勢未及畢射,庭試亦將退行,故問于日官,則十月初四日爲吉云。以此日退定,而原粘目中,改付標以入之意,敢啓。傳曰,知道。
大司諫閔就道啓曰,昨日閱武時,大駕親臨,則大將當具甲胄,行中軍之事,而或置之壇上,使之指揮,已有前例。旣不行中軍之事,甲胄與否,非所當論,而重臣以兩司之不爲糾察,大加非斥云,臣之不職之失,著矣。且臣所坐之處稍遠,榻前陳達時,未及聞知,未卽引避,所失尤大。不可一刻苟冒。請命遞斥臣職。答曰,曾前閱武時,大將不過登壇指揮而已,元無具甲胄行中軍之禮,有何可論之事乎?勿辭。
大司憲李元祿避嫌。大槪,被斥於重臣,不可晏然,請遞事。答曰,曾前閱武時,大將不過登壇指揮而已,元無具甲胄行中軍之擧,有何可論之事乎?勿辭。
柳命堅啓曰,大司諫閔就道,大司憲李元祿,再啓煩瀆,退待物論矣。傳曰,知道。
司諫睦天成,獻納朴鎭圭啓曰,閱武,大事,而號令進退,未免失措。訓鍊大將柳赫然,中軍尹天賚,請竝命推考。引嫌而退。次將代行,已有前例,未具甲胄,非所可論,請大司諫閔就道出仕。答曰,依啓。
掌令申㶅,持平金儁相·安如岳啓曰,伏聞金吾之臣,以尹昌亨事,陳達於榻前,請令道臣親査而蒙允,臣等竊以爲不可也。今此昌亨貪饕濫縱之狀,非尋常負犯之比,固宜詳覈嚴處,而但道臣親査,有違常規,且多不便。以濟州牧使崔寬之狀啓觀之,辭連之人,殆近百人,使之越千里之海,涉累日之程,逮赴監營,其爲弊已不貲矣。況諸人推問之際,其所證引者,又不知其至於幾人,而往來候風,遲速難期,遷延時月,結梢未易,則滯囚之患,尤極可愍。其在朝廷軫念遠氓之道,決不當若是也。曾在先朝,以濟州牧使金壽翼事,有別遣御史査覈之擧,不但意在嚴査,蓋亦慮此等之弊也。請寢道臣親査之命,依先朝故事,擇朝臣中剛明曉事之人,差遣御史,使之嚴査。引避而退。中軍代行,旣有前例,未具甲胄,非所可論,請大司憲李元祿出仕。答曰,差遣御史,雖有前例,今此昌亨之事,與壽翼有異,不可不移他明査矣。出仕事,依啓。
柳命堅啓曰,臺諫出仕事,命下矣。今已夜深,明日待開門,牌招之意,敢啓。傳曰,知道。
假注書睦林一病,代金夢陽差下。
福善君枏,翊善君俁,昌城君佖,福平君㮒,海寧君伋箚子。大槪,敢陳璿源錄釐正曲折,冀蒙採納事。入啓。答曰,省箚具悉卿懇。箚辭誠爲得宜,當令本寺稟處焉。
司果李台瑞上疏。大槪,進大閱賦事。答曰,省疏具悉。所進大閱賦,文詞壯麗,語意宏遠,予甚嘉尙焉。仍傳曰,今下虎皮一領,參校李台瑞處賜給。以上燼餘,朝報
上在昌慶宮。停常參·經筵。
夜五更,流星出參星下,入天圓星下,狀如拳,尾長三四尺許,色赤。
李晶啓曰,明日常參·經筵,取稟。傳曰,只晝講。
以洪萬遂爲事變假注書。
傳于具崟曰,大臣·備局堂上引見。
具崟,以御營廳言啓曰,本廳別馬隊及射砲軍兵觀武才初試入格兩件,別單書入之意,敢啓。傳曰,知道。
兵曹啓曰,卽者判書臣金錫胄,送言于臣重徽曰,有人來告,丹鳳門不鎖云。臣聞來,不勝駭愕,親率下人,卽爲出見,則兩邊掛鎖,以繩索掛結於排目,而鎖金則虛鎖於橫木,事之驚駭,莫此爲甚。方使入直郞廳,率近仗軍士,往守門內,同門鎖金,卽令政院,啓稟更鎖,而當該守門將·司鑰·宣傳官及守直軍士等,常時不爲看檢之狀,殊極痛駭。令攸司各別科罪,何如?傳曰,允。
傳曰,史官二員待命,宮城諸門內摘奸。
柳命堅啓曰,兵曹郞廳來言,闕內各處,入直軍士等,夜巡檢云矣。傳曰,知道。
又啓曰,都摠府郞廳來言,闕內各處,入直軍士等,夜巡檢云矣。傳曰,知道。
具崟啓曰,偸取軍器,乃死罪耶?相考律文以啓事,命下矣。考諸大明律,則盜軍器者,計贓以凡盜論,同律,常人盜倉庫錢糧四十貫,杖一百·徒三年,四十五貫,杖一百·流二千里,五十貫,杖一百·流二千五百里,五十五貫,杖一百·流三千里,八十貫絞。律文如此,敢啓。傳曰,知道。
禮曹,今此春塘臺文臣庭試時,通政以下應製文臣,除服制·式暇·推考人員及罷散官,權着紗帽,以黑團領,竝爲入參事,啓下。
巳時,上御進修堂,大臣·備局堂上引見。右議政吳始壽,行兵曹判書金錫胄,行戶曹判書睦來善,吏曹判書李元禎,禮曹判書閔黯,刑曹判書金德遠,行副提學閔宗道,吏曹參判吳始復,大司憲李元祿,大司諫閔就道,左副承旨具崟,假注書金夢陽·洪萬遂,記事官南致熏·李萬元入侍,賑恤廳堂上副護軍吳挺緯,亦爲入侍。吳始壽進曰,再昨終日臨御帳殿,其時日候陰涼,群下區區之慮,誠不淺勘矣,昨伏見問安之批,不勝喜幸。未知夜來,一樣安寧乎?上曰,無事。〈又曰〉,兩慈殿氣候,亦復何如?上曰,安寧。始壽曰,今日別無大段稟定之事,僚相亦以病不來,而乃是日次,故來會內司矣。京畿監司以災實摘奸事,今將出巡,各陵奉審,例當兼行,而今年畿內,凶荒尤甚,災實必速爲區別啓聞,然後蠲役等事,可以趁卽講定。今若兼行奉審,則不但遷就之爲可慮,或於一邑境內,至有六七陵寢,則留住奉審之際,雖簡其騶從,廚傳之弊,亦必不貲,故今春奉審,旣已權停。莫重奉審,每請停止,殊甚未安,而卽今事勢如此,不得不仰稟。且各陵有頉處,參奉恐其執頉於摘奸時,例卽牒報該曹,故自前監司奉審,未必加詳於參奉所報。今年則待各陵參奉牒報,發遣禮曹郞廳,更審而修改,似或便好矣。上曰,陵寢事體雖重,畿內凶歉特甚,監司秋奉審權停,依此修改,可也。出擧條始壽曰,京畿都事,今方出去,災實覆審,必早爲之,然後蠲役等事,可以擧行,而蓋覆審之規,雖全災之處,未經踏驗之前,先已刈取,則例不給災,故都事覆審,以此一日爲急。今若兼行校生考講,則災實區別,必至淹滯,且校生輩,裹糧往來都會官之弊,尤不可不慮。自前如此之時,則例爲權停,待年追講。今亦依此爲之,何如?上曰,今年姑停,待年追講,可也。出擧條始壽曰,頃日高山察訪姜碩昌,有啓聞之事矣。上曰,鷹連事耶?始壽曰,然矣。自備局當爲回啓,而有難以文字盡陳者,故敢達。北民以賣鷹爲生理,而向者南九萬爲咸鏡監司時,爲慮邊氓臂鷹往來之弊,啓聞請禁,其時備局以民間商賈之私相買賣者,則勿爲禁斷,只以禁斷官家所送之意,回啓行會,則今此南兵使邊國翰之送鷹,係是犯禁,而此乃士夫間常有之事。相知武將邊倅,鷹連贈遺,本非異事,或初不求覓,而送來者亦多有之。入侍諸臣,孰無此事乎?至以此謂之諂事權貴,狀啓措語,已極駭然,而下官之糾檢上官,亦關後弊,而旣已上聞之後,不可置之,南兵使邊國翰,推考,何如?上曰,狀啓措語,果爲不當,而旣已啓聞,南兵使邊國翰,推考,可也。以下缺金錫胄曰,高山察訪狀啓中,送鷹處,不擧臣名,臣忝在此職,故武將之常時饋遺,豈能全無乎?今臣姓名,旣入於文書之中,則雖未及捧之,心甚惶悚矣。始壽曰,臣亦年年有一二所得,而旣無鷹乎?得之無用,故終爲給與他人之物矣。錫胄曰,臣則年年所得,不止一二,或有多得之時,而賂臣者,旣已被罰,則臣心何獨自安乎?上曰,旣已啓聞,故雖推考兵使,豈可以此引嫌乎?始壽曰,錢價變通事,臣不欲仰達矣。臣意則必欲更變,而主管諸臣,皆欲不變,故臣固不敢稟定,而各道所納身役,皆以錢文代捧上納之後,則諸般貢物價及各司下人料布,皆當以此出給。若以二十文計給,則大違於市直,所縮居半。明春分給之時,許多都民之怨,一時朋興,則此甚難處,爲慮此弊,加給以四十文,則朝家之用度倍入,如宣惠廳元無儲蓄之處,則必難支過,戶曹雖勝於惠廳,亦必難支矣。終若不得已變通,則不可不趁卽講定。況民間用錢,不待朝家之改定,自然已至於四十文云,今雖變通,不過因其勢而利導之,亦非更張而後乃可矣。卽今入侍諸臣中,如臣議者過半。領府事則所見,與臣相同,左相則姑觀今年而處之云,論議不一,未及稟定,元禎之言如此,不得已以臣所見細陳矣。挺緯曰,向來外方各官,有請鑄者,而列邑事勢,不可各自爲之,故使之附於營門,同鑄矣。卽今京衙門皆已停止,外方所鑄,亦一體停止乎?始壽曰,外方所鑄,不足之故,方有自京載送之擧,此時何可停鑄?金德遠曰,外方所鑄,決不可停止矣。上曰,外方則勿令停止,可也。錫胄曰,畿內大同結役,必待災實區別,然後可以議定,而今年年事,無異於上年。上年則災邑所捧,有裁減之數,今亦依上年例,裁減斗數,單子中,付標以入之意,敢達。始壽曰,每每請減,雖甚未安,年事連凶,不得不依上年裁減矣。上曰,依爲之。錫胄曰,京畿雉鮮進上物種,上年因年凶,裁減矣。每每請減,雖極未安,今年甚於上年,勢將依上年裁減乎?上曰,依前權減,可也。錫胄曰,各司貢物價復舊者,則雖不可復減,曾已裁減者,依前減之,何如?上曰,依爲之。錫胄曰,京畿監營營需米,元數七百石,而上年只給四百石,三百石則減之矣。京營異於他,無所恃,賴此以過,所減三百石,今若給半,則乃一百五十石也。此數雖不可準給,若給三分之一一百石,則都數五百石也,可以支過,米一百石加給,何如?上曰,依爲之。錫胄曰,大平館基及倉洞倉基,訓局軍兵入接之類,則曾因訓鍊大將定奪於榻前,有減稅之事,而御營軍則曾無定奪之事,故居在禮賓寺空基者,方有徵稅之擧。非但渠輩稱冤,其在一視軍兵之道,誠似不均,一體減稅,何如?上曰,與訓局軍兵,一體減稅,可也。缺黯曰,穆陵懿仁王后·仁穆王后兩陵上,樹木陰翳,莎草枯死,故參奉曾已論報本曹矣。頃日大臣奉審之後,因兵曹判書金錫胄陳達,懿仁王后陵上,樹木斫伐事,則旣已定奪,而仁穆王后陵上近處,樹木斫伐事,落漏於擧行條件,此亦一體施行似當。且聞左相之言,則各陵陵上莎草之枯死,常由於樹木之陰翳。若令各陵參奉,報于該曹,發遣郞廳,隨卽斫伐宜當云,而事係重大,敢此仰稟矣。始壽曰,若年久喬木,則固不可容易斫伐,而陵上逼近陰翳之木,則隨所報斫伐,似可矣。上曰,依爲之。黯曰,各陵陵上,積雪掃除,雖不可廢,每於凍結之後,恐其執頉於摘奸之時,竝與莎草而刮去,以致根拔而草死云。陵上則隨卽掃雪,俾不至消瀜流下爲可,而至於階砌近處,則雖有若干氷雪凍結之處,尤不必執頉於摘奸時事,大臣曾已陳達定奪,而不出於擧行條件,故各陵無由聞知,將不得擧行,以此分付,何如?上曰,出於擧行條件,依此爲之,可也。來善曰,臣聞民情有切願者,故敢此仰達矣。不幸近年以來,連値凶荒,民不聊生,民情不可不從。臣適於年前,下去楊州地,則其時旱災亦甚,兩麥枯黃。民知其年事之必不免凶,處處新墾,種以雜穀,以爲資活之計。臣見其民事之切迫,請以閑曠之地,許民耕食,隨起收稅之事,陳達於榻前,獲蒙允許之後,民皆歡悅,爭先耕墾,厥後旋有禁令,民皆落莫矣。上年,左議政閔熙受由往其墳山之時,楊州士民等,聚會中路,指其曠閑大野可耕之處,而訴以隨起收稅,公私多益之意,則左相以爲如此之類,別爲成冊,隨起收稅,則公私果爲兩益云,故前月楊州士民等,又來呈狀于備局,冀蒙更許。臣以其民願,問議於左右相,則皆以爲更議聽施宜當云矣。右議政吳始壽曰,曾在乙卯年,睦來善果以此事陳達,其時大臣以爲便好,而許之矣,未久其法未免還寢,故睦來善更以此建請,又因大臣之啓達,此法至今不行,而適於其時,儒臣以陳田開墾者,限二年免稅事,啓稟蒙允。若開此路,則奸民之圖免賦稅者,必將棄其元田,而開墾陳田,二年免稅後,又棄已墾之田,新墾他田,終無納稅之時,其流之弊,有不可勝言者,故竝與來善所達,隨起收稅之法而廢閣矣。今若依來善所啓,久遠陳田,勿爲混錄於元田案,別爲成冊,隨其起耕而收稅,不許二年免稅,則不害於公,而利益於民矣,其時大臣,亦何必防塞乎?上曰,詳出擧行條件,依此爲之,可也。德遠曰,春川殺獄罪人崔后尹,謂之正犯,施刑十四次矣。臣未及待罪秋曹時,前參判尹深,陳達於疏決時,后尹則停刑,其餘崔后說·李夢同諸人,今方刑推,昨日又以嚴刑判下。臣雖未深知其時所達之言如何,而蓋聞其私語於臣,則正犯旣不分明,后說等三次刑訊之後,則當有稟決之擧云。大槪此獄,初緣醉漢,詬辱年少儒生,不勝一時之憤,使之結縛,仍爲致斃,似與打殺有間矣。上曰,雖不打殺,結縛醉人,納沙口中,以致隕命,此所謂由我而死者矣。且其時乃正二月云,則非凍死之節矣。閔就道曰,其時持網川獵云,何可至於凍死也?正犯旣得之後,他人似不當一向嚴刑矣。德遠曰,其人皆年少者,而且有童蒙,正犯則不爲分明,此甚難處矣。上曰,正犯不分明,則事干先爲施刑,使之現出正犯,例也,故所謂正犯,姑令停刑矣。德遠曰,重大殺獄,未及究竟之前,不當如是仰達,而尹深之榻前所達,雖未知如何,聞其私語,則以爲后說輩,三次施刑後,當有稟決之道云,故敢此仰達矣。挺緯曰,此獄事,令金德遠詳細議啓,觀其所見而處之,宜當矣。上曰,唯。挺緯曰,鑄錢姑爲停止事,旣已定奪矣。私鑄者,雖使左右捕盜廳,另加跟捕,而鑄錢之後,許多工匠輩私鑄之弊,尤爲可慮,令兩局大將,一體譏捕,何如?上曰,分付訓局,着實跟捕,可也。錫胄曰,捕盜大將,亦不可不更爲申飭也。挺緯曰,私鑄捕捉時,鑄錢器械,一時搜捕,故不得發明於捕盜廳,而旣移刑曹之後,累次刑訊,不爲就服,亦令該曹各別嚴刑,期於取服,何如?上曰,依爲之。金世弼至今生存,捕廳承服後,變辭於秋曹矣。上曰,兵判進前。今此觀武才時,御營廳·精抄廳·訓局三廳砲手試放,令命官爲之,可也。閔黯·金德遠·閔宗道進前。黯曰,錢文變通事,大臣雖不盡爲入侍,臣等三人,所見相合,故敢達。當初以四十文定價時,民甚便之矣,猝然以二十文改定之後,錢文遂賤。今則至於還用四十文,則前頭之不加於四十文,有不可知,且數爲變更,有同兒戱云。金錫胄之意亦如此,終始以爲不可變。左相雖臣父兄,所見則不同,敢達。大槪用以四十文,則其價與銀貨相稱,雖以破鐵用之,不至於失本,而二十文,則其價相懸,故民情如此。豈以我國紀綱,强民之所不願乎?中國行錢之規,其價不一,鳳凰城錢文頗貴,而去去加給。中國則自漢用之,而其價不一若此,我國則今始創用,何可壹定其價也?終若變通,則斯速爲之,使之價相若,然後庶可通行矣。宗道曰,四十文則論以銅鐵之價,亦爲相近,故其利不多,私鑄之弊,可以防塞。且兩湖穀物價及方物歲幣之價,今若以二十文計給,則大縮於市直,都民必大怨,呈訴紛紜,至於明年,終必不行而後已,不如立法之初,完定其價也。德遠曰,以我國紀綱,豈有公私異價,而通行之理也?不如順民情,而改定其價也。臣待罪西藩時,聞有二十文減定之擧,爲慮此弊,欲疏陳其難便之意,而藩臣陳疏,事體未安,故啓聞陳達,則其時備局防啓不許矣。臣意以爲,及今變通,然後可以通行於外方。若因循不改,有大段弊端,則終至於莫可收拾矣。元禎曰,二十文則其價與銀相懸,豈可以賤對貴乎?此必改定之時,不思而然也。錫胄曰,今若以四十文改定,則錢不可用矣。黯曰,數三日內,聚會原任·時任大臣,速爲講定,何如?上曰,終若變通,則速爲改定,可也。錫胄曰,當初錢價酌定之時,堂上雖多,臣與右相及李元禎商議,以四十文定之矣。厥後有變法之論,而臣以爲決不可變,終始力言,一日於賓廳之坐,欲爲變通,而緣臣未果矣。第此論,前左相權大運主之,故會於藥房,權大運以不可不變者三件事,言於臣,且曰,大臣之意,旣已完定云。臣與權大運,累度同事,旣有所見,則終不撓改,故臣不與之力爭矣。其翌日,權大運以爲金錫胄之意亦變云,故領相至達於榻前而改定,臣故不爲强辯矣。今此諸臣所達,皆是利害平均之言,然民情固不可知。此錢若通行於外方,則或有可貴之道,姑觀其勢而變通,未晩矣。德遠曰,金錫胄之言雖是,錢則有賤無貴矣。錫胄曰,民之所以失望者,以大錢之故,官輸七倍之利,以此爲怨云矣。挺緯曰,前日事,何必盡達?諸臣所言皆是,而若於數朔之內,又爲變更,則臣恐錢文終不得行也。上曰,一番則不可不變,終若變之,不如速爲善處之爲得也。明日內,諸臣聚會議定,可也。就道曰,金錫胄之言,是矣。今若改之,則自四十文漸加,終至於五六十文,必不得用矣。始壽曰,如此,故論議不定矣。令政院知悉,數日內牌招諸大臣,講定,何如?上曰,明日內,原任·時任大臣及備局堂上牌招,齊會賓廳,相議改定,可也。始壽曰,明日則左相有病故,領府事方患腰痛云,以再明爲之,何如?上曰,一兩日牌招,論議歸一之後,以啓辭陳達,可也。李元祿進曰,臣等以尹昌亨事,別遣御史之意論啓,而伏承聖批,以今此昌亨之事,與壽翼有異,不可不移他明査爲敎,臣竊以爲不然也。今此昌亨貪饕濫縱之狀,非尋常負犯之比,固宜詳覈嚴處,而道臣親査,不但事體有所不當,濟州爲邑,在於絶島之中,親査之際,多有不便之事。以崔寬之狀啓觀之,則辭連之人,殆近百人,使之越千里之海,涉累日之程,逮赴監營,其爲弊不貲矣。況諸人推問之際,其所證引者,又不知其至於幾人,而往來候風,遲速難期,遷延時月,結梢未易,則滯囚之患,尤極可愍,其在朝廷軫念遠氓之道,決不當若是也。先朝之別遣御史,非徒意在嚴査,亦慮此等之弊也。請寢道臣親査之命,依先朝故事,擇朝紳中剛明曉事之人,差遣御史,使之嚴査。上曰,別遣御史,有所拘礙。大臣之意,何如?始壽曰,昌亨所犯,不啻狼藉,而崔寬以交代之官,無朝家分付之事,而至於馳啓,在渠人事,則誠似可怪。然島中絶遠,自前多有如此之事,不可不嚴覈重處,而判義禁之令道臣査覈之請,臣全未聞知,及見臺啓始知之。蓋此事與金壽翼有異者,上敎誠然矣。崔寬方以牧使在官,則雖御史,其所推覈之人,不可與崔寬狀啓異辭,査得實狀,果似未易矣。上答元禎曰,已諭毋煩。遂罷出。
大臣·備局堂上引見時,始壽曰,行錢事甚難。頃日領府事許積,亦以仰達,而其價改定事,則所關重大,不可以一二人之見,容易變通。臣於備局,每與諸臣相議,而所見終未歸一,今難稟定。至於外方,諸般身役及山郡大同作木,以錢代納事,旣已定奪行會,而外方所鑄之錢,其數不多,不可以此備納。京中所鑄,勢將分送于諸道監司處,令道二行缺可自官家豫知。吏曹判書李元禎以爲,出給市民,則可以缺坊曲曲,私相買賣,事甚便當云,而臣意則不然。各衙門所鑄,不可專諉於市民。若令市民載往,則必爲脅賣於外方之人,不知錢價者,罔利而來。且錢貨卜重,一馱所載,其數不多,奸民初不必持錢下去,與守令符同,只陳省上來,自京防納而後,下去外方,濫徵其價,則弊不貲,此誠不可不慮也。姑令分送于道臣,散之列邑,各使監色,買賣於民間,則好矣。左相之意,與臣無異,問於領府事,則其意亦然矣。但錢價紊亂,時未壹定,今雖下送,亦必掣肘,而外方之民,備納身役方急,第令各衙門,速爲下送,宜矣。然事係重大,欲知主管堂上之意,則使之各陳所見,何如?上曰,各陳所見,可也。曰,臣非別爲主管錢文之人,當初朝家,令柳赫然及臣次知,鑄於兩局,而卽今入侍者,吳挺緯·李元禎·睦來善三人,皆爲主管矣。當其用錢之初,民爭趨之,或加給銀於錢,而其時各衙門,物力則多入,殖利則不多,故出此減定二十文之計,行錢則由此而亂矣。然到今不可以此數變,故臣意持難,而但自朝家,別無更爲變通之事,而民間則自然復至於行用四十文云矣。上曰,朝家則無更爲變法之令,而民自行之云矣。錫胄曰,論者以爲,若以四十文還用,則錢無加賤之事,當易以復舊,此一議也。至於任事之臣,如睦來善則定價以二十文,計捧於外方,而還以二十文,出給於都民,則都民之怨,將不可勝言,莫如速爲改定其價云。其意則如此,而各處所鑄冶所甚多,一時鑄錢,遍滿於城中,且松都至近,故其處所鑄,亦皆來請二行缺至今唾罵,大冤憤者。向來改定錢價之日,知有廟堂處分之議,有前期收聚以入者,故民以此憤其見欺,竟至於此缺如隨矢立的,今又變之,則百爲五十,五十又半折,公私之失利,大矣。且外方身役之價,旣以二十文爲定,而拘於市直,改定以四十,則愚民不知市價之高下,必以加捧爲怨。臣意則諸處所鑄,姑令停止,各衙門所蓄錢文,分送八方,使之廣布,則錢文行用,必不如今日之賤,徐觀前頭事勢,而更爲變通未晩矣。始壽曰,臣之所達,非此之謂也,乃送于道臣之便否也。錫胄曰,送于道臣事,雖不可每每爲之,初則不可直給商賈,臣亦以分送道臣爲便矣。始壽曰,錢價事則臣之所見,與金錫胄有小同大異處,今不可猝然議定,故只陳其下送便否矣。吳挺緯曰,臣於當初以下送外方事,與領府事相議,先問便否於外方,則或以爲不便,故的知其可用,然後始欲上達矣,今則必自京下送,然後外方身役,可以代納,故出此論,而臣意則分送道臣,輸運甚難,以爲不便,而防納之弊,不可不慮,果如右相所陳。但賑廳買賣已停,所鑄多積,若又以此下送外方,則必有流行之道矣。來善曰,行錢之規,公私爲兩端,掣肘難行之意,臣則曾已仰達,必欲下送各道,則自官分送,宜矣。但官家定用之數二十文,而民間則乃四十文也。若脅賣以二十文於外方之民,則必大怨,何可爲此乎?此乃國家大事,不可不趁卽定價。不先定價,而分送各道之後,民問于守令·監司曰,朝家用以二十文,市上行以四十文,將何所適從云爾,則爲守令·監司者,其何以答之乎?此甚掣肘處也。元禎曰,臣則雖兼賑廳,別無主管錢文之事矣。來善所達定價掣肘之弊,誠爲可慮。臣意亦必欲趁卽改正,而大臣諸議,皆以爲分送外方,庶有通行之路,徐觀前頭事勢,而變通爲好云,故臣意未免折入,而纔以二十文備納身役之意,分付各道之後,又以四十文,猝然改定其價,則朝家擧措,節節顚倒,若如說者之言。散之外方,俾爲通行,則雖未必定用以二十文,行錢之路二行缺上來,無益於民,而徒貽輸運之弊。如欲通行於民間,則缺送之外,亦令市民,持往外方,私相買賣,好矣。不然而專委官吏,不善買賣,則其爲弊端,亦不可勝言矣。始壽曰,申飭守令,善爲買賣,則何可如是也?上曰,此則各別申飭于守令·監司可也。錫胄曰,市民輩,方欲持錢下鄕,買賣以來,而卽今錢價,如是紊亂,故趑趄云。今若先自官家,下送各道,則市民亦必持錢下往矣。上曰,錢文,爲先分送于諸道監司處,可也。元禎曰,折入之說,臣果誤達。臣意初則亦如右相矣,論者以爲,若散之外方,則錢價還貴,行之差勝云,故臣意於是始變,未免折入矣。始壽曰,錢價還貴之說,臣未之信也。今雖散之四方,明春上納之後,則必復積於京中,厥價還賤,必過於四十文矣。來善曰,每於備局坐,以此事論難,臣意亦如右相。右相旣已條陳其弊,臣不敢更爲縷達,事事難便,以此深慮矣。且前日鑄錢時冶所,戶曹連以十座爲之,故物力已盡,所鑄已多。頃以請停之意,陳達於榻前,則以爲不可盡停,只減五座矣。今聞諸衙門竝皆姑停,二行缺卽今冬日甚短,工役不敷,而今月則下人料布,旣已分缺可停,自開月姑停之意,敢達。上曰,唯。上曰,軍器偸取者,考見律文,則亦爲計贓。常人盜倉庫錢糧八十貫者當死,而李業先所偸弓十六張·劍一柄,計贓爲四十文。此則於律文不死耶?大臣入侍,各陳所見,可也。德遠曰,計贓則不死矣。錫胄曰,此乃御營別馬隊,而居在黃州者也。入直東營,與弓匠相知,偸取瑞興軍器而來,與之相議,去其烙印,還爲持去,竊賣於其當懲之監官,情狀極可痛惡矣。始壽曰,此漢情狀,果爲痛駭,殺之無傷二行缺上曰,唯。始壽曰,今此諸臣所達,每於備局坐,素相講論之言也。卽今市直,以四十文行用,外方民役,若以四十文計捧,則好矣,不然而旣捧二十文,弊生之後,不得已改定其價,加捧四十文,則民必以爲去年捧二疋,今年捧四疋云,而怨謗大起矣。大槪四十文,則其價與銀相若,而二十文則大相一行缺取怨於民,無寧卽變於立法之初也。半行缺在與聞廟謨之列,故不敢不達。今日右相獨爲入侍,有難容缺定,必速聚諸大臣,一番議定,宜矣。燼餘
上在昌慶宮。停常參,只晝講。
李晶啓曰,明日月食齋戒相値,視事,頉稟。傳曰,知道。
具崟啓曰,吏曹郞廳來言,承旨有闕,政事,何以爲之?敢稟。傳曰,過齋戒後爲之。
具崟,以都摠府言啓曰,今日入直軍士,中日習射,請出標信。傳曰,知道。
李端錫·柳命堅啓曰,宮門鎖鑰,何等重事,而去夜丹鳳門,誤爲下鑰,虛鎖橫木。臣等不勝驚駭,卽遣郞廳看審,則非但門鑰果爲虛鎖,且內摘奸時,守直軍士四名,逃避不現,一名初不守直,只有一名逢點云。兵曹及衛將,難免不爲檢飭之責,請當該兵曹堂上·郞廳及衛將·部將等,從重推考,分軍書員,令攸司囚禁治罪。宮門鎖鑰,自本院出納,而致有如是虛鎖之事,臣等亦不勝惶恐,待罪。傳曰,依啓。勿待罪。
具崟以刑曹言啓曰,以兵曹啓辭,守門將·司鑰·宣傳官及守直軍士,令攸司各別科罪事,命下矣。當該司鑰及守直軍士,今方自本曹推覈,而當該宣傳官·守門將,係是朝官,移義禁府處置,何如?傳曰,允。
具崟以兵曹言啓曰,丹鳳門守直軍士六名,因門環不鎖,事發之後,各自逃避,天明始皆搜捕,則所謂金溝正黃玉生以順善稱名者代立,公州正庾太立以自順稱名者代立,此兩漢則本曹書吏劉天進所圖立也。金溝正李順白以戒宗稱名者代立,全州正曺好業以男伊稱名者代立,此則李順基所圖立也。金溝正李尙興以檢於松代立,此則金永達所立,而其中一名,初不直宿云。右人等,竝爲囚推後,依事目,發邊遠定配,而事狀切痛,臨時更爲定奪處之,當該分軍衛將·部將,推考,書員亦爲囚治,何如?傳曰,依啓。
獻納朴鎭圭啓曰,親臨閱武之時,中軍代行大將之事,自是近例,非今創爲,則入侍臺臣之不爲論劾,別無所失,故日昨長官之引避也,臣等相議請出矣。今聞重臣,以徒守謬例,不能執法等語,顯加非斥云。何敢自以爲是,而晏然仍冒?請命遞斥臣職。答曰,中軍代〈行〉已有近規,處置請出,別無所失,勿辭,亦勿退待。
持平金儁相·安如岳啓曰,大將之不具甲胄,旣循前例,則長官之不爲擧劾,似無不可,故日昨長官之引避也,臣等相議請出矣。今聞重臣,以徒守謬例,不能執法等語,顯加非斥云,臣等何敢自以爲是,而晏然仍冒乎?請命遞斥臣等之職。答曰,不具甲胄,曾有前規,處置請出,別無所失,勿辭,亦勿退待。
正言金澍啓曰,臣差嶺南掌試之任,竣事之後,還到中路,伏聞新命遽降,驚惶隕越,不知置身之所也。臣本庸駑,最下於人,自揆私分,決難承當。且臣今行,迫於私情,未免犯憲,不得不自列焉。臣之父墳,在於陰城地,從仕以來,不得省掃,已至經年。霜露之感,不能自抑,迂路往省,至於五十里之遠,而來到京下得聞,備局因道臣狀啓,申明禁斷,至有行査推論之擧云。臣以臺官,旣犯其律,自當俟罪之不暇,何可一刻仍冒乎?請命遞斥臣職。答曰,勿辭,退待物論。
晝講時,凡親臨時面給賞馬,勿於壇上賜給事,榻前定奪。
左副承旨安如石上疏。大槪,身病危劇,末由供仕,亟賜遞改,以便公私,以尋生路事。入啓。踏啓字。
李晶啓曰,自前親臨庭試及觀武才時,例有宗宰差出入侍之規矣。曾在先朝,有闕內異於外處,勿爲差出之敎,故近年以來,皆爲頉稟。今缺近例不爲差出乎?敢稟。傳曰,今亦勿爲。以下缺
巳時,上御進修堂,晝講。兼特進官尹鑴,知事李元禎,特進官閔黯,參贊官李晶,侍讀官尹義濟,檢討官南益熏,假注書金夢陽,記事官南致熏·李萬元,掌令申㶅入侍。上讀前受音一遍,尹義濟進講說命中篇,音釋各一遍,上受而讀之。義濟讀其註,而釋其文義曰,師長者,官司之長官,司各有官長。此云師長,混稱之辭也。南益熏曰,古之明王,所以置師長以奉者,非爲一人逸豫之計,惟欲以法天道,而治民者也。至第三章,益熏曰,法天之聰明,乃此篇之宗旨也。尹鑴曰,天道,福善禍淫,所謂必畏此者,有所敬畏之意也。至第四章,鑴曰,甲胄者,衛身之具,而若輕動則未妥,似是不爲妄作之意也。古者命服命車,所以官人之時用之者也。必謹於在笥之時,而不可濫授於匪人也。缺數行至第十章,鑴曰,人君,必先正其心,安於義理之所止。若執德不固,則不可爲國,故此言執德,必堅固之意也。至十一章,鑴曰,他事則泛論,而獨言瀆于祭祀者,商俗尙鬼,其時高宗,必有此擧,故戒之也。至末章,鑴曰,人君若不樂聞,則人臣雖有善言,不敢進矣。人君若樂聞而臣不盡言,則厥咎在下。高宗旣置諸左右,使之朝夕納誨,則其相戒之言,豈止於此也?特令所記者此耳。李元禎曰,人臣事君之道,勿論君上之聽與不聽,隨事盡言,可也,而君若喜聞,則孰不樂爲之盡言也?鑴曰,人君若厭聞,則人臣何可盡言也?益熏曰,是以,孟子曰,訑訑之色,拒人於千里之外,此誠人君所當體念處也。義濟曰,毋啓寵納侮。人主若有私昵,則必納侮之道也。鑴曰,是以,小人,決不可進也。元禎曰,此尤人君之所當深戒者也。鑴曰,大舜,能隱惡而揚善,故其所以爲舜,而後世人君,自作聰明,故臣不必盡其能也。人君雖有功德,必歸功於下然後,臣下必盡其能也。元禎曰,人君之自作聰明,其害爲甚。必以捨己從人爲心,可也。益熏曰,非知之艱云者,致知·力行,工夫一也,而高宗旣已知之之後,則力行爲難,故勉其力行也。鑴曰,天下之事,知之不難,行之甚難。知之不艱云者,勿以先王之事爲難知,而不行之謂也。上曰,若高宗未克知之,則猶以先王事爲難行而然耶?鑴曰,高宗一時雖有祭祀之失,傅說之必以此陳戒者,蓋古人以祭祀爲重而然也。後世則祭祀節次重大,故絶無君上親行之時,此甚不當。若以今日之事言之,敬事宗廟爲重。如宗廟大祭,時或親行,則庶幾於先王之道矣。故古語曰,社稷·宗廟,罔不祗肅。人君必重祭祀之事,然後方可合於禮矣。以下缺上曰,唯。事事有備,有備無患,此言,誠好矣。元禎曰,傅說告君之辭,無非忠言。人君不但口讀,而若躬行,則爲國之道,豈外於是哉?鑴曰,自上今番親臨閱武,臣極以爲喜幸矣。上曰,有備無患。凡事有備,則何有乎防患也?鑴進前,上掩卷。鑴曰,今番自上親幸閱武,未知軍容,何如?上曰,軍容頗整。兵車地狹,雖不能及時進退,若用於平原廣野,則馬軍難可充斥,其制,似好矣。鑴曰,聖敎然矣。臣只見古人書,而不見其制矣。始於閱武時見之,則雖有胡馬千群,決難充斥矣,但其數甚少,是可欠也。若令各道監兵營,多數造置,則此實合於有備無患之義也。且閱武之擧,乃罕有之盛禮也。軍中紀律,不可不嚴肅,而大將偃然坐於壇上,不行中軍之事,軍中號令,只憑旗鼓,而將士亦不知隨旗鼓,坐作進退,所當有施罰之擧,而反有其賞,臣實未曉也。且賞馬之時,馬升壇上。古語云,犬馬不升於堂,此無禮甚矣。如此之事,雖有前例,不可謬守,改之爲當。元禎曰,壇上譬如殿內,決非馬畜可升之所。此擧臣亦以爲駭然。尹鑴之言,誠是矣。上曰,旣有前例,故爲之,而後勿爲例,可也。鑴曰,此則受命之臣,未及深思而然也。臣見唐史,唐玄宗講武驢山,以軍容不整,欲斬兵部尙書郭元振,以其有大功而赦之,猶爲流竄新州。知禮儀事,唐紹亦以失禮,初欲立威,而將軍李邈,遽宣勅斬之。雖廢棄邈,而終身不用,其所處置,若是嚴正,蓋軍法不可不肅故也。今者軍中失措,則豈有罰不加,而反有賞之理乎?上曰,當初火車三戰三退之後,猝變節度,更爲打錚,故軍中不能解聽,未卽退去矣。以下缺鑴曰,我國之人,每事任便,千摠·把摠輩,不知陣法之爲何事,而只憑敎鍊官之口,故若無此輩往來指揮之事,則不能成樣。臣意則罷敎鍊官,使千·把摠之類,親自鍊習,好矣。黯曰,雖然,敎鍊官則今不可猝然罷之矣。上曰,地形頗遠,故必先爲指揮然後,軍中始爲聽從矣。鑴曰,此出於任便之意,豈古之軍法也?如壇上賜馬事,反復思之,實爲無據矣。上曰,今後,則賜於壇下事,政院知悉,發牌該官,分付,可也。鑴曰,臣之今番出肅,蓋爲自上有郊外擧動,故不敢退在,不得已力疾就列,而今日則又有入侍之敎,故欲一瞻玉色,且欲畢陳,臣精已消,決難陳力之狀矣。上曰,卿之精力不衰,學問亦無卿右,卿何固辭至此乎?鑴曰,雖赴湯蹈火,臣固不敢避,而第事事不合時好,雖有所奏,終歸於空言無施,豈可虛帶職名,榮擢一身而止哉?臣之祈免,不但爲衰病而言也。上曰,已悉予意,更勿爲辭,出入經席,以補不逮,是予所望也。元禎曰,鑴非科目出身,自上待之之道,不可徒以爵祿縻之也。鑴曰,臣惶恐敢達。臣曾以前天安縣監趙顯期可用之意,陳達矣,自上亦能記憶否乎?上曰,卿果薦進矣。鑴曰,臣於伊時,見其上疏,則有爲國家深遠慮,故以爲必是可用之人,陳達於榻前,至於直出六品矣。厥後,臣得見其人,則言語容貌,頗有知識,亦有過於人者,決不可使埋沒而置之。如此之人,則畀之言地,實爲合當矣。李元禎入侍,使之各別調用,何如?元禎曰,趙顯期,臣亦得見,則似非尋常底人,而必有過於人者。其後鑴果薦進,陞出六品,而臣入銓曹之後,姑無相當窠闕,未及用之矣。上曰,如有相當窠闕,則各別調用,可也。鑴曰,韓垽事,臣亦嘗仰達矣。其人雖不欲出,而卽今人才,無如此人之比。不可仍爲棄置,亦願各別收用。元禎曰,韓垽,臣亦知之。此人則非但有操行,亦可用於事務上,而元不欲出世,甚可惜也。卽今則以褒貶不參,方在中考,不得如前擬臺侍之望矣。鑴曰,不出之人,何可拘於殿最也?大凡治亂在庶官,而方今朝廷,甚爲乏人,如此之人,則特爲蕩滌中考,復擬臺職好矣。上曰,韓垽中考蕩滌。李晶曰,晝講時刻,以日氣炎熱,進定於巳正矣,今則日短且涼,依前定以午正,何如?上曰,以午正爲之。申㶅進曰,請寢道臣親査之命,依先朝故事,擇朝紳中剛明曉事之人,差遣御史,使之嚴査。措語見上上曰,不允。元禎曰,濟州爲邑,僻在海隅,少無管攝於全羅監營之事,必遣御史,然後可以査得實狀矣。人或以爲,崔寬方爲其牧使,以此査得爲難云,此則不然。曾在先朝,金壽翼爲牧使,方在濟州,而別遣御史,査覈壽翼之事,能覈得實狀。且崔寬之事,雖曰怪擧,昌亨之贓汚,若是其狼藉,則當思明査痛治之道,可也。豈可先爲昌亨地,豫慮其伸不伸也?昨日右相未覺率爾陳達,物議則皆以臺啓爲是矣。㶅曰,若不別遣御史,則不但國體不嚴,査得實狀亦未易。若遣公正之人,則査得實〈狀〉不難矣。且以崔寬狀啓見之,則可問之人,殆近百人。近百之人,候風往來,必經年閱歲,其弊亦不可不慮也。元禎曰,昨於備局之坐,臣發此言,則皆以臣言爲是,大臣亦以爲率爾陳達云矣。上曰,頃於晝講時,判義禁以爲,金壽翼則其時監司,啓聞其貪贓之狀,故不可使其監司,仍爲査覈,終至別遣御史,而此則與壽翼事有異云。昨日大臣亦以此言之,故不從矣。元禎曰,金壽翼爲濟州牧使時,李慶億爲御史,能爲査得實狀。御史得其人,則雖有崔寬,査得何難?昌亨若有冤狀,則自可辨白,朝家事體,決不當豫慮其不伸,有所持難也。益熏曰,昌亨貪汚之狀,若是其狼藉,而近來諸議,不以此爲怪,只以崔寬爲非,實未可曉也。㶅曰,彼之怪妄與否,非所可論,而只爲覈得實狀,嚴明處之,於國體當然矣。上答申㶅曰,依啓。㶅曰,臣待罪言責,當以言報國矣。方今人不畏法,賄賂公行。尹昌亨之貪汚,如是狼藉,而不思詳査之道,實爲寒心。如柳赫然·李鏶,無識武夫,固不足多責,而竊聞頃日筵中,大臣亦以此引咎云,如是而何能糾檢百僚乎?又曰,頃日閱武時,臣則不爲入侍,故未及知之矣,今聞筵臣之言,伊時將士等,旗鼓相應之際,多有失律之擧云。若然則固宜有罰,不宜有賞,而至蒙賜馬之賞典,其在國家勸戒之道,不宜如是僭施,請還收大將以下賜馬之命。上曰,進退相應之際,未免失措,故推考,而至於行操時,軍容嚴肅,不可無勸戒之道,故有此賜馬之命矣。何必還收乎?勿煩。鑴曰,臣亦有所懷,故敢達。進退相應之際,果有失措之擧,則責在大將,何可謂之軍容嚴肅,而有論賞之擧乎?臺臣所論,誠是矣。上曰,孝宗朝閱武時,中軍則被罪,而大將則賜馬。此乃賞罰竝行之意也。今何必還收乎?鑴曰,賞典之事,自下雖不敢仰請,有金贇者造兵車,其制頗精。此人特爲加資,以示激勸之道,似當矣。上曰,後日登對時,當議處之矣。鑴曰,閱武時,兵曹判書,當以本兵,三軍司命,坐於壇上,指揮軍中,大將則當行中軍事,而偃然坐在壇上,事甚無謂。不論之臺諫,意以爲必避矣,以不具甲胄,非所當論等語,請出,不爲執法之論。其時處置之臺官入侍,而臣則以爲非矣。上曰,此非今番創開之事,自仁祖朝,大將坐於壇上指揮,中軍則聽發放矣。元禎曰,臣以尹亨昌事,旣有所懷,故敢達矣,申㶅以賄賂公行等語,如是陳達,必速允臺啓,始可安於臺臣之心矣。上曰,纔已允從矣。元禎曰,臣未及聞知,誤達矣。㶅曰,日者長官處置也,臣亦同參矣。今聞重臣以不爲執法之論爲非,蓋伊時兩大將,不具甲胄,不過循用前例,故請出之際,亦以此爲辭矣。旣被重臣不能執法之斥,何可晏然仍冒?請命遞斥臣職。上曰,處置之辭,只循前例而已,重臣之言,亦非深斥之意,勿辭,亦勿退待。遂罷出。
晝講時,至第六章,鑴曰,凡事必須待時而爲之,然後可成。若或非時,則雖缺理之事,靡有不敗,此章,勉其必待時爲之之意也。二行缺過,有遂非之心,而不思改過,則其患終必至於亡國。是以,古人曰,人孰無過,改之爲貴。願聖明,體念于玆。上曰,然。人孰無過,改之爲貴,儘是格語也。鑴又曰,官者,朝廷百執事之謂也,爵者,外方任官之謂也。古人比外任於南面之位,而近來多不擇缺至於醫官之類,每得除拜守令,此非官不及私昵之意也。二行缺上曰,宗廟祭祀,不必豐侈,在於盡其誠敬而已也。鑴曰,上敎然矣。缺日,自上在諒闇中,每每親行於魂殿,而不至大段添傷。宗廟大祭,今若時時親行,則甚盛擧也。元禎曰,冬夏享,則節候寒暖適中,雖以愼疾之道言之,不妨親行,而至於春秋享,則或當寒節,或當炎序,似不可以親行矣。鑴曰,此則惟當量其筋力而爲之,好矣。黯曰,方其車戰時,放火砲聲甚宏二行缺未可知也。千摠以下,可自爲之,而我國之人,事事任便,專委缺敎鍊官,如刑官則勘律等事,委之律官之手,館官則祭享等事,只憑守僕之言,每致誤事,誠可寒心矣。上曰,不得應砲事及不知號令事,事勢然矣。孝廟朝甲午,亦有閱武之擧,而露梁則地形稍遠,異於沙河里,故敎鍊官輩,不得不騎馬下去,使之指揮矣。黯曰,若臨陣對敵,則事機甚急,豈可使敎鍊官,往來指揮也?上曰,習陣與臨陣對敵,緩急有異矣。鑴曰,臣有所懷,故敢達。近來不爲頻御經筵,引接臣僚。高宗曰,朝夕納誨。若不頻接臣僚,則雖有如傅說者,豈可以朝夕納誨也?且頻接臣僚,咨訪治道,然後群臣之賢與不肖,可以辨別於聖鑑,用之得其人矣。是以,曾在祖宗朝,亦有朝·晝·夕講,夜對·常參之禮,而且時時接賢士大夫於臥內,其意甚美也。近來則〈諸〉事不古,若常參之禮,闕而不行。半行缺如此而尙何望治道之成也?一行缺本之地也。臣每欲頻頻進詣,而自上常在未寧中,故不得奉缺敎於前矣。上曰,唯。申㶅進曰,臣等以尹昌亨事,別遣御史之意論啓,而伏承聖批以今此昌亨之事,與壽翼有異,不可不移他明査爲敎,臣等竊以爲不然也。今此昌亨貪饕濫縱之狀,非尋常負犯之比,固宜詳覈嚴處,而道臣親査,不但事體有所不當,濟州爲邑,在於絶島之中,親査之際,多有不便之事。以崔寬之狀啓觀之,則辭連之人,殆近百人。使之越千里之海,涉累日之程,逮赴監營,其爲弊,已不貲矣。況諸人推問之際,其所證引者,又不知其至於幾人,而往來候風,遲速難期。遷延時月,結梢未易,則滯囚之患,尤極可愍,其在朝廷軫念遠氓之道,決不當若是也。燼餘
上在昌慶宮。停常參·經筵。
夜一更二更,月食。月暈回木星。自三更至五更,月暈回木星。
下直,黃海都事趙爾翰。
李晶啓曰,明日常參·經筵,取稟。傳曰,停。
大司憲李元祿啓曰,伏聞昨日筵中,重臣以臣之出仕爲非。處置之同僚,旣皆以此引避,則臣不可一刻苟冒,而昨緣日暮,今始來避,所失尤大。請命遞斥臣職。答曰,不具甲胄,非今創始,則不爲論劾,別無所失,勿辭,亦勿退待。
大司諫閔就道啓曰,昨日筵臣,以臣不爲執法之論,而至加顯斥於處置臺官。同僚以此引避,則臣是處置中應遞之人,何可以倖免,而晏然仍冒乎?請命遞斥臣職。答曰,不具甲胄,非今創始,則不爲論劾,別無所失,勿辭,亦勿退待。
具崟,以都摠府言啓曰,去夜內禁衛將牒呈內,一番內禁衛洪汝俊省記書入之後,終不入直。捉來推問,則托以身病,而觀其狀貌,全無病色,其飾詐欺罔之狀,尤極痛駭。宿衛重地,無緣闕直,不可尋常治罪而止,令攸司囚禁科罪,何如?傳曰,允。
又以禁府言啓曰,丹鳳門守門將玄德聞,宣傳官洪禹協等拿推事,傳旨啓下矣。洪禹協,方爲待命,卽爲拿囚,而玄德聞,纔以推考傳旨,旣已拿囚,囚單子,不得書入之意,敢啓。傳曰,知道。
又以賓廳大臣言啓曰,錢文變通事,依前日榻前下敎,臣等與諸堂上,來會賓廳,反覆商確,則臣積·臣知和·臣始壽及睦來善·閔黯·金德遠·閔宗道·吳始復等以爲,公私異價,勢有窒礙,不可不急時變通,改定四十文,以順民情。臣大運及柳赫然·金錫胄·吳挺緯·李元禎·鄭維岳等以爲,變法太數,民愈不信,持久不變,自可通行,仍以二十文行用,宜當。左議政臣閔熙,雖不來參,其意則欲爲不變,而僉議必欲變通,則亦當從之云。論議參差,終不歸一。以常例言之,則事當從多,而錢文一〈事〉,自初專委於柳赫然·金錫胄·吳挺緯三人矣。今此二人,皆以爲仍存二十文,終必可行。主管人所見如此,則似難强爲變通,依主管人之意,施行,何如?傳曰,變法太數,雖非美事,勢多窒礙,民皆不便,則不可不急時變通,以順民情。依前以四十文行用,而此後不從法令者,當論以重律事,各別擧行。
備忘記,傳于柳命堅曰,今番閱武之日,予未慣坐馬,而實因善爲調養,出還之時,小無驚動,不可無激勸之道。內乘金淑,守令除授,趙泰相,六品遷轉。
院啓,引嫌而退。迂路作行,旣違禁令,則揆以臺體,勢難在職,請正言金澍遞差。答曰,依啓。
傳曰,史官一員待命,救蝕所內摘奸。
禁府,徐弘履·許彬拿囚。啓。
左議政閔熙上疏。大槪,賤疾深重,召牌再降,竟未祗赴,冒死陳情,乞先鐫削本兼之職,仍治臣罪,以謝公議,以肅朝綱事。入啓。答曰,省疏具悉卿懇。昨日臺臣別無指斥之語,而卿何過嫌若是乎?至於疾病之來,人所難免,未赴召命,有何所傷?卿其安心勿辭,調理行公。仍傳曰,遣史官傳諭,遣御醫看病。
副司果兼承文院參校李台瑞疏曰,伏以成周之制,以九伐之法,掌軍詰禁,以糾邦國。此夏官之職也,而成王之蒐于歧陽,以閱軍騎者,誠以戎者,國之大政也。帝王不親,則軍吏解體,軍吏解體,則卒伍離心。自帝王之以時出,而親戎行者,皆成王之遺法也。今我主上殿下,承艱大之業,奮匡濟之志,親閱王旅,以飭群帥,臣於此,有以知殿下益勵師律,用壯國威之聖心也,臣竊不勝抃賀欣聳之至。將以所著大閱賦一篇,上聞於宸嚴之下,顧念螻蟻臣雕篆小技,不足以稱揚聖謨,潤色治道,惶愧踧踖,書成復毁矣。又復思惟,臣犬馬。
獨政未安,何以爲之?敢稟。傳曰,仍爲之。
慶㝡啓曰,承旨闕員,今日政,當爲差出,而擧動只隔一宵。以在京無故之人差出,卽爲牌招察任,何如?傳曰,允。
兵批,行判書金錫胄進,參判鄭維岳病,參議鄭重徽病,參知朴純進,右副承旨具崟進。以柳尙運爲五衛將,李應星·吳弼漢·金台相·韓信哲爲守門將,洪萬相·朴熺·姜渭望·□擴·安晸·南相星爲武兼,申漢章爲宣傳官,朴斌爲忠壯衛將,尹商三爲部將,南益熏爲文兼,柳尙運爲曹司衛將,權恒爲文兼,以柳重起單付副護軍,安如石單付副司直,金澍·趙沔單付副司果。
吏批,以睦天成爲承旨,李壽徵爲正言,姜萬碩爲永興府使,李孝源爲兵曹佐郞。成均學祿□□□,左副承旨具崟,右副承旨柳命堅,同副承旨睦天成。
具崟,以司僕寺官員,以提調意啓曰,本寺柴場,在於廣州地檢丹山,而柴場周回內小蛇洞,□內贍寺柴場□□,每□爲內贍寺所侵占,事極可怪,移文廣州府使之別定鄕所,各別摘奸缺,則回答內,小蛇洞,果是司僕寺新授處。一行缺後勿如前侵占之意,移文內贍寺,則內贍寺,終無回答,缺已極不當,而今番內贍監刈官下去,私自捉致本寺山直,重加刑杖,廣州府摘奸定界時所立木標,盡爲拔去,尤爲可駭。兩寺柴場,各有分界,則各守其地,刈柴取用,自是當然之事,而內贍寺不有本寺,其所移文,終不回答,他寺山直,任意重杖,定界木標,盡爲拔去,必欲侵占他寺折受之柴場而後已,其爲無據,莫此爲甚。當該官員,從重推考,色吏令攸司治罪,更令廣州府,眼同兩寺官員,詳細定界,俾無冒占侵奪之弊,何如?傳曰,依啓。事甚無據,當該官先罷後推。
睦天成,以戶曹言啓曰,本曹事務,至煩且重,各所掌郞官,必得其人,然後可無僨事之弊,而本曹正郞曺殿周,明敏解事,能擧其職,今日政,移授天安縣監。卽爲改差,使之仍爲缺傳曰,允。
柳命堅,以兵曹言啓曰,曾在丁巳年數字缺講入侍時,知事臣錫胄,以守禦屯田,旣已革罷,而屯民中缺曾以牙兵作隊之類,多有善放砲可合軍兵者,江陵三百名內,自願軍役者,一百二十五名,淮陽二百名內,自願軍役者七十名,寧越一百名內,自願軍役者,二十名,而自願之類,俱是可用之卒,移屬于兵曹精抄軍,以爲與本兵一體輪番之地,而曾屬守禦廳之時,每一名,各給火田二十負復戶。今雖移屬於精抄,旣無奉足,則仍以自己所耕,限二十負給復,以爲慰撫安集之地爲便。且其火田,本非戶曹所管,而出給之數,亦不至過多之意,陳達,則自上有依爲之之命。其後戊午三月二十三日入診時,臣錫胄,又以前日守禦廳所罷淮陽等邑屯田結數,今則盡爲戶曹所管,而屯民中無役良人,習於火砲者,空棄可惜,抄定精抄,屬於兵曹,各給自己所耕火田二十負事,前已啓稟定奪,知會各邑矣,頃見淮陽所報,戶曹不爲許給云。大抵峽邑所賴,專在於火田,戶曹雖有若干收稅,其數比之前日,不啻數倍,而精抄軍應給之結負,又不許給。安揷未久之民,旣無三保,又不得二十負之復戶,則將不免流散,事極可慮之意,陳達,則領議政許積,又以流民作隊,旣許給復,則今不可失信,致有流散之弊,依前劃給,宜當,陳達,則自上又有精抄軍等依前定奪,各給所耕二十負之命矣。前日臣錫胄,兩次陳達之時,皆請戶曹之給復者,專爲免稅之言,而擧行條件中,獨無免稅二字之故,本邑,不有啓下事意,一向徵稅,峽民,悶其役重,且以爲本曹失信,皆懷離散之計,事極可慮。且以淮陽一邑事言之,當初火田之報戶曹者,只是十四結,及其守禦罷屯之後,直自守禦廳移送,故加得之數,至於四十餘結,則今雖出給十二結零於軍兵等處,戶曹之應爲仍稅者,尙至二十餘結矣,在本曹,實無損害之事,而軍民可以長被國家罔極之恩,請令該曹,缺考前後擧行條件,淮陽軍兵所耕山火田,每名各二十缺爲蠲稅出給事,明白知會,俾無該邑九字缺答曰,允。
柳命堅,以兵曹言啓曰,淸北直路要六字缺設鎭之意,旣已定奪之後,宣川之淸江,義州之楊下,竝爲缺送召募別將矣。楊下別將崔英達,到任之後,與本道兵使李旰,往復相議以爲,楊下則處地齟齬,軍勢單弱,終非保守之所,而鐵山於梁山下,右濱大海,左連雲暗山城,最合設鎭云。此乃前日李旰狀啓中請設一堡之處,今合鐵山長者·兄弟山,龍川海岸少爲浦·乭城·彌串等屯,則可得火手四百餘名,而諸屯程道,俱在四十里內。上項楊下鎭,合此諸屯,移設於於梁之意,本道監兵使處,作速分付,何如?傳曰,依啓。
吏曹判書李元禎疏曰,伏以臣,於日昨筵中,以濟州査事,當遣御使之意,隨臺啓之後,略有所陳達,不過爲事體之當然,而及聞臺官之侵斥大臣,臣意以爲,如是而不遣御使,則其在見斥之大臣,亦或有不安,不知聖兪之已下,復有所云云。此則聖聰之所必記也,而卽伏見大臣之疏,有曰,御使之遣與不遣,何與於臣,而言議如此,誠未可曉云,臣不勝懼然也。臣之當初所陳者,只欲嚴査汚吏而已,追後更陳者,亦欲破綻人言,而前席倉卒之言,臣亦不自知其必當於理,而大臣之事,大臣曾已自數字缺進於大臣,而無損益,臣豈以嚴査一次,謂半行缺以此爲言,臣安得晏然而已乎?伏乞聖慈,缺臣無任屛營祈懇之至。答曰,省疏具悉。卿其勿辭察職。燼餘
上在昌慶宮。停常參·經筵。
自昧爽至卯時,有霧氣。辰時,日暈。夜二更,月暈。
上親臨春塘臺觀武才,兼行文臣庭試。
具崟,以禁府言啓曰,以刑曹啓目,僉知文翊順,出身洪汝俊等,移本府處置事,允下矣。文翊順,方爲待命於本府,洪汝俊,時囚典獄署,卽爲拿囚之意,敢啓。傳曰,知道。
上還宮後,藥房口傳問安。答曰,無事。
政院·玉堂問安。答曰,無事。
左議政閔熙身病初度呈辭。不允批答,王若曰,纔覽引疾之箚,已慮卿愆和,繼進丐閑之章,胡棄予若邁?休戚固宜與共,進退不可以輕。念卿以忠孝世家,爲予之股肱良弼。氣象則如泰山之凝重,式聳觀瞻,度量則如滄海之洪深,莫窺涯涘。和氣粹面,足以鎭浮躁之風,淸彝飭躬,足以爲縉紳之範。二楊兄弟,竝躋卿相之班,萬石門闌,早著恭謹之行。所以前後歷試,不憚終始勤勞。藩臬振按廉之威,澄淸兩路,江都畀分司之任,鎖鑰一方。自先朝眷遇已隆,逮寡昧倚毗冞篤。留藻鑑於銓部,用舍一出於公,掌邦禮於春官,神人咸得其所。大拜允協於輿望,弘濟寔賴於老成。義同休戚,久佩安危之寄,身都將相,兼領守禦之權。夫何仰成之辰,遽上休退之請?惟一時疾病之旡妄,自當勿藥而瘳,而頃日筵席之泛論,亦非有意而發。不當去而求去,實非從容,非所嫌而爲嫌,無乃太過?況今民生之飢饉,以致國事之艱虞。鼎席久虛,漸覺機務之積滯,錢法未定,亦云朝議之紛紜。非卿練達之才,若何以裁決,非卿匡救之力,若何以贊袞?前席引愆,旣已開釋之備悉,召牌違命,實慚誠意之莫孚。曾扈駕於江郊,榮衛或損,當閱武於禁苑,思想冞深。亟回若浼之遐心,以副如渴之至意。於戱,鞠躬盡瘁,卿宜思武侯事後主之忠,注意推誠,予敢替商宗任舊人之道?所辭宜不允。故玆敎示,想宜知悉。知製敎姜銑製進
領府事許積箚子。大槪,懇乞亟命有司,以舊價,收聚民間錢貸後,更布新令,俾無閭里失業呼冤之弊事。答曰,省箚具悉卿懇。卿之箚辭,誠爲切實,當令該曹,依此擧行焉。
卯正一刻,上出御帳殿。入侍,右議政吳始壽,都承旨慶㝡,左承旨李端錫,右承旨李晶,左副承旨具崟,右副承旨柳命堅,同副承旨睦天成,記事官李蓍晩,假注書金夢陽,記事官南致熏·李萬元。柳命堅進曰,宰樞執鼓。鼓訖,文武考官,行肅拜禮。文考官右議政吳始壽,行兵曹判書金錫胄,吏曹判書李元禎,行副護軍李夏鎭,行副提學閔宗道,吏曹參判吳始復,兵曹參判鄭維岳,伏於左,武考官行工曹判書柳赫然,行副護軍申汝哲,刑曹判書金德遠,司僕寺正朴泰尙,都摠經筵權頊·李世璜,伏於右。吳始壽進曰,文落點,先爲之後,當書入書題矣。上曰,依爲之。慶㝡曰,出題時,該房承旨及大臣大提學外,竝爲出去,前例然矣。上曰,唯。吳始壽曰,自前近侍及侍衛兵曹郞廳,或有製之者,伏地然後,始許出去缺數行上曰,如有欲製者,下去製進,可也。上曰,除初試之類,先爲入射,可也。李晸曰,左議政不允批答,旣已啓下,而注書兩人,應製一人,今方入侍,他無書進者。待畢製後書入之意,敢稟。上曰,依爲之。李元禎進曰,十九日行纛祭及東南關王廟祭獻官,例以武臣嘉善官差出,而卽今以擧動,嘉善以上餘存者絶少,依前以堂上官差祭之意,敢稟。上曰,依爲之。命堅曰,六兩量箭之意,敢達。柳赫然進曰,柳葉箭貫革,以繩尺量,則一把似不及,繩尺則不差,而中間地形有壑,繩低而然,更爲尺量之意,敢稟。上曰,依爲之。命堅,進啓矢數執鼓曰,以矢數執鼓乎?以分數執鼓乎?敢稟。上曰,以矢數執鼓,可也。命堅曰,六兩,以二矢試取乎?三矢試取乎?上曰,以三矢試取,可也。命堅曰,擧子呼名矣,敢達。又曰,監的官,伏地矣,敢稟。上曰,何事耶?問啓。柳命堅曰,監的官伏地事問之,則矢愈於百步,而不及於防牌,故執錚執鼓,未能的從,伏地云矣。上曰,不及防牌,則便是不入格者,打錚,而此後則不及防牌者,一一執錚事,申明分付,可也。命堅曰,監的之官,初不能詳審,應爲執錚之事,乃敢伏地,極爲非矣。當該監的官請推考。上曰,推考,可也。命堅曰,李仁徵,六兩第三矢,不能彎弓,卽令退出,何如?上曰,其次連續呼名,可也。命堅曰,全翊戴,發矢之際,箭落而不墜於地,未知仍爲許射乎?敢稟。上曰,仍令許射,可也。命堅曰,擧子二人伏地矣。上曰,何事耶?問啓。命堅曰,洪時亨,發矢之際,力不足,不能彎弓,出送,何如?上曰,卽爲退出,可也。命堅曰,伏地者,問之則乃禁軍,而初試時六兩則遠射,他技不入格,故願射六兩云,不參初試者,何敢願射乎?上曰,勿許,可也。缺數行上以承傳色下敎曰,連二矢不能射者,退出,可也。命堅曰,御前試射者,例着水靴子。曾前雖有勿着之敎,而宣傳官裴璛,非但不着水靴子,亦不着行纏,事極不當,請推考。上曰,推考,可也。命堅曰,都摠經歷權頊,落馬臂傷,不能彎弓云,出送,何如?上曰,出送,可也。命堅曰,訓鍊都監把摠丁益燾,昨日私習時,誤射片箭,手指致傷,不能彎弓云。出送之意,敢達。上曰,唯。命堅曰,除初試者,旣已畢射,初試之類,入射乎?上曰,依爲之。上以承傳色下敎曰,初試擧案,何不入之耶?命堅對曰,未及待令云矣。仍爲下敎曰,擧案從後入之,爲先入射,可也。命堅曰,戶曹判書睦來善,來詣請對矣。上曰,注書招入。來善進曰,以領府事許積箚子,錢文令有司給舊價收聚事,啓下該曹。今當擧行,而但各衙門錢文,散在閭閻者,其數甚多,若以卄文收合,則其價幾至二十萬兩。各衙門中,如工曹則疲弊特甚,出價收聚,其勢誠難,且京畿監營,元無物力,收合之難,與工曹無異。各衙門則卽令詳知留儲及用下之數,使之各出價本,以爲收合之地,而工曹及京畿監營兩處,則不得已自戶曹,給價收合之意,敢稟。上曰,依爲之。始壽進曰,此事,領府事以箚意,來言於備局已久,外間亦有此論,而臣之淺慮,以爲行之甚難。向來錢價,極爲紊亂,或用三十文,或用三十五文。此時若如領府事之言,自官家給價收聚,則好,而卽今旣已定用四十文,今若出價收合,則其價幾爲十三萬餘兩之多,公家所費,極爲浩大。且匠人百工役,初定以五百文,而及其手熟之後,一日所鑄,不止爲五百文,憑公私鑄者甚多,以官家物力,出價收合,豈不重難乎?不但臣意如此,頃日備局齊會之時,原任諸大臣之意,亦以爲難行云矣。缺數行赫然曰,用錢,初因變法而大爲紊亂。自公家一齊收合,然後更頒新令,則果好,領府之論,是矣。但當初各衙門,以四十文發賣,散之民間。今若以二十文,給價收合,則所縮甚多,此誠不可不慮。更爲稟處,似宜矣。上曰,昨見領府事箚辭,民怨大起云。公家所費,有不暇恤,故從之矣,卿等之言如此,更議定奪,可也。睦來善曰,錢文收合,一日爲急,如欲更爲定奪,則斯速爲之之意,敢達。上曰,唯。命堅進曰,步數唱奏之際,一二步之間,亦甚關緊,而武臣兼宣傳官尹熙慶,以二步唱三步,事甚不當。推考,何如?上曰,推考,可也。上入幕次,命堅,進啓柳葉箭執鼓曰,以矢數爲之乎?以分數爲之乎?上曰,矢數執鼓,可也。命堅曰,監的官伏地矣,問之則以爲,貫中者鳴鼓,幾何耶?上曰,三鼓,可也。上還御帳殿,李端錫進曰,錢文收合與否,更爲合議事下敎,何日爲之乎?敢稟。上曰,二十日爲之,可也。上曰,發矢中者,例爲伏地矣,不中者,勿爲伏地,連續發矢事,分付,可也。命堅曰,李鏶貫中,箭重頗輕,何以爲之乎?上曰,載給,可也。赫然曰,李鏶箭輕,不至大段,而莫重國試,不可撓改,似難許給矣。上曰,然則勿施,可也。上以承傳色下敎曰,東西呼名及唱畫,相雜,明白爲之事,申飭,可也。始壽進曰,以戶曹判書睦來善所啓。領府事箚子施行與否,斯速會議事命下,而更思之,此箚一入後,自昨日,錢文,不行於市上云。事勢切急,不容少緩,卽今備局堂上,以文武試官,來會者多。且原任大臣及僚相之意,臣旣知之,卽爲定奪於榻前,依前定,以四十文用之,何如?上曰,依爲之。命堅曰,全頊,發矢之際,箭落。出送之意,敢達。上曰,唯。始壽曰,備局堂上來會者七員,而睦來善·閔黯,亦爲來待云。卽令注書招入,何如?上曰,依爲之。缺數行命堅曰,武臣兼宣傳官李時栽,西貫革,誤唱東貫革,請推考。上曰,推考,可也。大臣及備局堂上,皆入侍。始壽進曰,錢文收聚事,臣及柳赫然·睦來善,皆已仰陳所見,更爲下詢於諸臣,何如?上曰,唯。錫胄曰,以領府事箚辭,錢文給舊價收聚事,啓下該曹,而事事窒礙。臣意以爲,必不得行,而城中卽今,錢價甚亂。差過數日後,松都之民上來,則濫雜之弊,無以防塞,買賣者,失利呼冤,尤以此決難行之矣。元禎曰,此事果爲難行,臣意與兵判一般矣。黯曰,朝家變法之後,行錢甚亂,今則還用四十文。若自朝家一齊收入,更頒新令,則民不失利,事果便好,而但京中富商輩,當其二十文行用之時,必有以廉價,廣貿而多積者,此輩則乘時而罔利,朝家則所費甚多。以卽今各衙門物力,誠難收入,且旣順民情,更定以四十文,外方民役,亦令以此備納,此時收合,尤極掣肘難便矣。金德遠曰,加定錢價,纔頒新令,外方民役,亦令以錢代納,則此時朝家,又以舊價收聚,其勢難便。今若堅定以四十文,行之不變,則用錢之路,自當無弊,領府事箚辭,似難行之矣。閔宗道曰,頃日備局,已發此論,小民亦旣知之,必有欲爲乘時而罔利者。今若以舊價收合,則朝家徒爲見欺於小民,事必不行,且旣定以四十文,民方便之,領府事箚子一出之後,米前停廢云。旬望之內,決難收合,以此尤難行之矣。吳始壽曰,朝者節節難便之狀,諸臣旣已畢陳所見,臣亦無他所達矣。鄭維岳曰,此事徒費公財,民不蒙利,決難行之矣。黯曰,此事速爲定奪然後,市上可以行錢矣。始壽曰,諸臣所達,詳略雖異,大抵相同。頃日備局之坐,臣則已知諸臣意見之如此,而事係重大,故更請會議矣。原任大臣,亦以爲難行,左相則以爲,決不可行云矣。缺上曰,依前定奪,以四十文通用,而勿爲給價收聚,可也。來善曰,親承傳敎,不必出於擧行條件,自戶曹直爲捧甘,知委于平市五部及鑄錢各衙門,何如?上曰,依爲之。來善曰,小臣惶恐,有所達事矣。上曰,高聲奏達。來善曰,尹昌亨·尙仁詹事査覈之擧,今若往濟州査覈,則色吏庫子輩,雖有欲以實狀納招者,崔寬·李鼎基·柳弼明輩,方在其處,怵於其威脅,必不敢直招,事極難便。今若令道臣,各別明査,則覈得實狀差勝,故臣乃敢以此定奪矣。伏聞頃日筵中,以別遣御史事,臺臣·重臣俱有所達,有若以臣爲容護贓吏者然,臣不勝瞿然之至。旣聞此言,何可冒居有司之任乎?臣所帶判義禁,亟命遞改,以謝物議,以便公私。臣冒死敢達矣。上曰,本道査覈,事不嚴明,故允從臺啓矣。元禎曰,此乃聖明親聞之事,而外間傳說,如是爽實,臣竊訝焉。令道臣査覈,揆以事例,不如別遣御史之爲得體。設令昌亨,果有冤狀,御史得其人,則自可卞暴。委之道臣,寧有曲爲昌亨之意,而臣之所達,乃如是乎?臣只以臺啓得體,速爲允從之意,略有所達矣,筵說誤傳,來善,不知臣本意,至以此辭職,此誠臣平日不見信於朋友之致,臣實慚焉。始壽曰,玆事顚末,臣敢仰達。尹昌亨,尙仁詹捧原後,臣與左相,往赴備局坐,睦來善,以別遣御史之意,問於臣,臣以爲旣有前例,似爲得體,左相,亦以爲是矣。其後備局之坐,來善,又問曰,或者以爲,別遣御史,蓋爲明査,而但盤問之際,事若涉於崔寬,則爲其下人者,必不直招,以此事甚難便。狀啓中遲晩取招者則置之,其餘可問之人,捉致營門,使之嚴査爲好云,臣答以爲,事勢誠然,此亦爲是云。如有一毫係着之事,前後來善之問,臣豈可以事體答之,而左相,亦何可從公答之乎?其間左相有干豫之說,臣實未得聞知也。但御史之遣不遣,何與於大臣,而臺臣所言如此,至於必遣御史,始可安於大臣之心云者,尤未可曉也。缺數行赫然曰,六兩三矢,連二矢不者,旣令出送,則令前末矢入格之類,亦爲抄擇乎?上曰,抄擇,可也。汝哲曰,臣有所達事矣。六兩三矢,末矢入格者被抄,則連二矢不入格退出之類,必爲稱冤矣。赫然曰,此言誠是,棄之爲當矣。汝哲曰,科規則三矢,一矢不者,例不得參矣。上曰,此與科規有異,前例亦然,故許錄矣。命堅曰,前例雖如此,第一矢入格者,當爲許錄,而末矢入格者,不當許之矣。德遠曰,此與科規有異,只爲施賞激勸之意,而末矢入格被抄,則連二矢不入格退出之類,稱冤必多矣。上曰,此輩果爲稱冤,則更許入射乎?赫然曰,不當矣。上曰,然則令前一矢入格者,許錄,令後一矢入格者,竝勿論,可也。錫胄曰,觀武才文書,考官爲之,臣則非所干豫,而六兩末矢入格者,乃是吳伯周云。此人之被抄,誠似不當矣。上曰,乃是令前,故許錄矣。命堅曰,雖以令前許錄,而許多武夫,不知此意,必爲稱冤,兵判之言,是矣。上曰,然則勿施,可也。具崟曰,臺諫,以啓辭來詣云矣。上曰,令注書招入。掌令南垕進曰,請還收大將以下賜馬之命。措辭見上上曰,毋庸堅執。又啓曰,引嫌而退。前席所陳,非有他意,大臣疏語,亦無深斥,請掌令申㶅出仕。上曰,依啓。正言李壽徵進曰,爵賞,人主之大柄,其不可濫施也,明矣。昨伏見備忘記,有兩內乘論賞之命,臣竊以爲過也。使金淑等,設有御馬善爲調養之效,乃其職分之當然,實非賞典之可施。況以近郊往返之幸得無事,有此格外之恩賞,賞典之濫,莫此爲甚。物情皆以爲駭,請還收內乘金淑守令除授,趙泰相六品遷轉之命。上曰,不允。又啓曰,新除授司諫宋挺濂,時在慶尙道三嘉地,請斯速乘馹上來事,下諭。上曰,依啓。命堅曰,尹暿第一矢得中,而洪命興誤唱第二矢,極爲非矣。請推考。上曰,推考,可也。又曰,尹贇·李東鳴,曾已得中被抄,而誤錄於擧案。請還下單子,改付標以入之意,敢達。上曰,依爲之。又曰,宣傳官裴璛,發矢得中,而試冊不載矣。當該參試官,請推考。上曰,推考,可也。赫然曰,試所規例,得中則承傳宣傳官,直進上前,唱奏後,卽爲量箭,仍告於臣等,而宣傳官,有不善周旋者,致有錯誤之事。此非參試官之罪,且洪夏臣,得中分明,而亦不載錄於試冊矣。命堅曰,斐璛之矢,直來臣前,故請推矣。赫然曰,此實宣傳官誤事之致,此矢亦爲覓得載錄,何如?上曰,依爲之。上下敎曰,諸宗室畢射後,訓鍊大將,亦爲入射柳葉箭·片箭,可也。缺數行上曰,柳葉箭畢射後,片箭當令入射,知此擧行,可也。命堅曰,片箭始射,以矢數執鼓乎?以分數執鼓乎?上曰,以矢數爲之。赫然曰,自古片箭執鼓,以分數爲之,故貫中則爲三十鼓,而以爲太多,半減爲十五鼓,邊中則爲七鼓矣。今若以矢數爲之,則只當三鼓乎?上曰,然則以分數爲之。赫然曰,當以半減分數,爲之乎?上曰,唯。赫然曰,片箭,乃暗箭也。其制主短,故先朝,定式除鏃,限以八寸,而今此元相之箭,稍長,削分還給之意,敢達。上曰,依爲之。慶㝡·吳始壽·金錫胄,持入格試券六丈封進,上親爲坼號,下敎曰,旣已坼號,當如科規,定次出榜乎?始壽曰,自上覽下,則當出榜書進矣。上遂下試券。命堅曰,目昏且陰,片箭不能詳見,姑罷,何如?上曰,入隊者畢射後,姑罷,可也。命堅,仍請退錚,上還宮。
入侍時,命堅曰,宣傳官崔斗正,彎弓而弦越,使之出送。此後如此之類,依例出送,不爲續續四字缺上曰,卽令出送,更呼缺入,可也。赫然曰,七字缺初試時,六兩則遠射,而他技不入格,故不七字缺技入格之類,願射六兩云,而事甚猥濫矣。上曰,不參初試者,何可許射六兩乎?勿許,可也。來善曰,左相之言,是矣。今則旣以更用四十文,定奪行之,四字缺至於出價收合,事極難便矣。上曰,缺領府事箚子,以此大半行缺民怨,則何可顧恤所費,而不從其言乎?始壽曰,上敎至當,而缺則到今還用四十文,實未知其有民怨矣。錫胄進曰,文臣帿箭願射者,從自願捧擧案矣。丁巳年春塘臺時得中者,則與武將有異,更捧擧案許射乎?上曰,此與武臣有異,更捧擧案,入射,可也。命堅曰,臣有區區所懷,敢達。錢文事,一日爲急,不可不趁今講定,而玆事則後日登對時,亦可以陳達,而睦來善·李元禎二行缺承旨所達誠是,臣固不敢更有所陳達,而但國家不幸,連歲缺事多可慮。無故大臣,有若以私事,不得行公,如臣者,獨居廟堂缺知攸措。全羅道災實狀啓,旣爲來到,蠲役等事,講究爲急。天意若以左相爲非則已,不然則特爲勉諭,速令出仕,何如?上曰,馬事,頃日筵中,已爲說破,而左相陳箚後,又爲引入。從當勉諭,期於出仕矣。上入幕次,又以承傳色下敎曰,武試官中連三字缺入射柳葉箭·片箭,可也。上曰,柳葉箭則今已射之,片箭射次,又爲入射,可也。命堅以三字缺柳葉箭初試入格單子,進啓。燼餘
上在昌慶宮。停常參·經筵。
上御春塘臺,觀武才。
明日殿坐正時,以卯正三刻差退事,定奪。
上還宮後,藥房口傳問安。答曰,無事。政院·玉堂問安。答曰,無事。
領府事許積箚子。大槪,更申前箚之意,請令廟堂,更加稱停,俾無無窮之弊事。答曰,省箚具悉卿懇。卿之前後陳箚,雖出於爲國爲民之意,非但昨已議定,至於行會于八方矣。似難輕改,卿其量哉。仍傳曰,遣史官,傳諭。
左議政閔熙再度呈辭。傳曰,不允批答。
柳命堅,以兵曹言啓曰,自上親臨禁苑,聚會將士,則闕門便是軍門也。其防禁,當與常時有別,故守門將外,復置作門哨官,領率砲手,排立禁人者,蓋所以嚴肅內外也。今日擧動罷後,臣維岳,出靑陽門見之,則靑陽門外光陽門內,朝士所騎鞍馬,渾〈同〉紛沓,朝士鞍馬,與騎芻馬,鞍飾有異,元無混同缺而如是不禁,雖在常時,朝士鞍馬,不敢缺況此殿坐不遠之地,半行缺係紀律,當該守門將,令攸司治罪,作門哨官,令本都缺決棍,以爲懲勵之地,何如?傳曰,允。
卯正一刻,上出御帳殿。入侍上同。柳命堅,進啓宰樞執鼓。金錫胄進曰,砲手試放,以命官,慕華館爲之事定奪,意謂此處試才畢後,以此試官,出試之矣,砲手入格者,幾至八百,而此處則今日堇射騎芻。若待此處畢試後試放,則必未畢於卄日之內,而二十一日,卽武科庭試初試也。處所相値,事甚難便,今日別出試官,卽爲出去試放,賞格時,一體入參,似好,故敢稟。上曰,然矣。卄日後,卽與庭試初試相値,卽爲差出試官,出去試放,一時施賞,可也。命堅曰,片箭昨日未畢,今當繼射,而步數尺量,昨已爲之,今又改量乎?上曰,不須改量也。錫胄曰,試官望,磨鍊以入,而武臣嘉善以下,皆當應射,故無以備擬。不得已以此處試官二人,備擬,若爲落點,則此處試官,欲以文宰差出矣。李晶曰,東南關王廟纛祭,今當傳香,而臣以該房進去,敢達。上曰,知道。命堅曰,慕華館砲手試放時,命官,何大臣進去乎?上曰,權判府事進去。缺數行李端錫進曰,臣慕華館試放處,進去矣。敢達。上曰,知道。
上以承傳色下敎曰,別軍職李尙立,邊將遞來矣,片箭及騎芻,皆令入射事,分付。又爲下敎曰,入隊者二人出去,何故耶?命堅對曰,兩人,以宣傳官當次,而方入差備武兼,代入,故恐有文書差違之事,退去云矣。上曰,入隊者,還令射之,可也。辰時,上入幕次。以承傳色下敎曰,秩高宗班中,如有願射帿箭之人,別擧案捧入事,分付。又爲下敎曰,砲手·殺手,武藝別監之類,卽令出送于慕華館,先爲試放後來待事,分付。巳時,上還御帳殿。命堅曰,前都事李綸,昨日庭試時,則作散者,皆權着紗帽應製,故入於帿箭擧案中,而今日便是無職之人,不可仍令入射,御覽擧案中,李綸名字,付標之意,敢達。上曰,拔去,可也。又曰,前郡守柳時蕃無職,與李綸同。擧案中付標以入之意,敢達。上曰,唯。仍爲下敎曰,片箭畢後,卽射騎芻,豫爲待令事,分付。命堅對曰,片箭畢後,當爲入射帿箭,以此待令矣。上曰,帿箭則明日當爲入射,騎芻,今日先射,可也。錫胄曰,騎芻所騎之馬不多,都監馬隊馬可合,故武士例爲借騎矣。自前訓局將官以下,先射後,可以相借入射,故以此捧案以入矣。上曰,依前爲之。又曰,馬上才者絶少。都監軍兵中,或有之,而武士中,內禁將柳星老,兼爲之。柳赫然之父故晉陽君柳孝傑,本以兼馬才稱之,此人卽其從孫也,自上別爲傳敎後,可令爲之矣。上曰,騎芻畢射後,使之別擧案以入。午時,上入幕次,卽爲還御帳殿。錫胄曰,騎芻擧案,今方書入,而訓鍊中軍尹天賚以下,有別軍職四人。此類先射後,其下入射,何如?上曰,依爲之。崟曰,臺諫以啓辭來詣云矣。上曰,令注書招入,陳啓,可也。正言李壽徵進曰,請還收內乘金淑守令除授,洪泰相六品遷轉之命。措辭見上上曰,勿煩。命堅曰,有得中者,而監的官,不上錚鼓,故其後一人,又爲入射,終無明白唱奏之事。當該第五芻監的官,請推考。上曰,推考,可也。上曰,呼名斷續,何故耶?連次呼名,可也。且訓局馬兵,旣已畢射,宣傳官速令入射,可也。慶㝡,以領府事許積箚子,進啓。上覽訖,命示於吳始壽。吳始壽見畢,進曰,臣之所見,昨已陳達,領府事箚辭,亦無新奇語。設令諸臣之言皆非,領府事之議獨是,旣以四十文通行之意,行會八方,八方之人,已知其還用四十文。今又變更,則非但於民,事必不行矣。上曰,初旣以不便之故而改之,今又變更,未知果如何也。又曰,續續更改,事體未安矣。吳始壽曰,上敎然矣。外方之民,已知有新令,今若改之,則其擧措之顚倒,已不可言,而民愈不信朝令矣。上曰,然矣。徐當答之。上入幕次,卽爲還御帳殿。命堅曰,日勢已晩,騎芻應射者,尙有百餘人,今日內,勢難畢射。依昨日姑罷,何如?上曰,前亦限日沒爲之,今姑仍射,可也。命堅曰,有伏地者,問之則金益祉當次,而馬急不進,故其下李標代出,以致呼名差違之事,伏地云矣。上曰,雖已換名,連次呼入,可也。吳始壽曰,未射者尙有百餘人,明日亦未及畢射,今姑早罷,似好。且秋日陰涼,朝晝異候,兩日竟夕於帳殿,恐有傷於聖體。明日雖差遲出臨,再明則可以畢射,明日時刻,差退,何如?臣不勝區區之慮,敢達。錫胄曰,卽今所餘,守禦將士則不多,而未射者大都八十餘人,都監別馬隊鞭芻應試者亦多,明日內勢未及畢試,今姑罷之。且朝霧不好,明日則差遲時刻,出臨,何如?汝哲曰,卽今所餘,只七人矣。上曰,今日則早臨,而猶未畢射,且鞭芻應試之類,至於四百。明日不可不早臨,時刻仍存,可也。錫胄曰,暫退時刻,差勝,願以卯正三刻出臨,何如?上曰,然則以卯正三刻,差退,可也。命堅曰,所餘守禦將一行缺上還宮入侍時,慶㝡進曰,慕華館二行缺奪,而此處試才後,消息出送,以爲試放之地,何如?上曰,依爲之。具崟進曰,掌令申㶅就職,臣當出去接待,故敢達。上曰,唯。命堅,進啓騎芻執鼓缺發時,以某人發馬,高聲唱奏,可也。又爲下敎曰,不中者呼不缺而馬不齊及馬鈍者,亦皆呼不,何故耶?赫然曰,中巡及試才時,馬不齊或馬鈍者,皆施罰,故明白唱呼,而此則只錄中不中,故混同呼不矣。上敎如此,此後當申飭,使之明白唱奏矣。
領中樞府事許積箚曰,伏以,臣竊念四時不信則陰陽戾矣,法令不信則亂亡至矣。今玆錢文之淆亂不行,不專在於改定二百之直,而實由於公私徵債,右銀後錢,民以國家爲有所彼此貴賤故也。錢旣不可信,故持銀者,慮後而不肯換,以致銀日益嗇,錢日益賤。到此地頭,若無一番大慰悅大示信之政,其何以行此錢而平物價也?臣於前席,旣陳自官收買之意,賓廳之會,亦申前日之議者,正在於此,而言不見施,只復四百之原直,臣之初欲利民者,反爲虐民之歸矣,何者?頃當春間,民以二百買錢者,坐失折半之産矣,民怨之興,勢所必至。反不如仍存二百之猶無折産之弊,故臣敢陳收買之請,獲承施行之敎,半日之間,歡聲四起,跛癃髫白,莫不向闕攢祝,感頌聖德,而繼聞昨因諸臣獻議,還收官買之擧,只以四百布令。此則不但民間失業之怨也,法之不施,至於如此,則民何所措手足也?且國家於春間,旣增錢價,以得累萬之利,今又減直,以折窮民一半之産,則彼蠢蠢愚民,必將以國家之罔利厲民爲言,其可能家道戶說,喩其不然乎?言者每以近來缺不待朝令,已自至於四百爲辭。此則特據近數字缺於春間買錢,春間負債者之缺胸號哭九字缺謂聖上懷保之德,必不後民而先財,故不復細陳得失,只請農家數千之資,諸臣論議,無乃泛見臣箚,惜其虛費而然耶?臣以各司鑄錢所費,較其所剩,則充却本銀五萬零數之外,其嬴剩,又是五萬餘零。今雖大買已發之錢,旋卽減價而出之,國家所失,不過其所嬴之數而已矣,未知朝家,何殫不爲,而直爲此斂怨之擧耶?若以松都錢混同收納爲慮,則豫令民間,勿納外方之錢,分付各司,考其字標而捧之,又寧有混納之弊乎?蓋廟堂諸人,未及深思此等事狀而然耳,臣誠仰屋長吁,無以爲言。臣愚以爲,自官收買之事,決不可已,而群議如或終必難施,則無寧卽罷新令,仍存二百之直,俾無百姓折産怨國之患。蓋仍存二百之直,而且捧身役及官債以錢文,則秋翔春賤,雖不能與銀對換,猶可免折産一半,愁歎怨懟之患矣。噫,天視聽,自我民視聽。民心向背,實是安危所係,故處散老臣,猶敢力爭而不知止,出位之罪,在所難免。且念此事,實是莫大之政,非不欲强病入告于紸纊之下,而顧臣所患腰痛,異於他病,起居轉側,亦且須人,行步入侍,萬無其路,瞻望丹陛,不任憂鬱之至。伏願聖明,下臣此章於廟堂,更加稱停,無有無窮之悔焉。取進止。批答見上
上在昌慶宮。停常參·經筵。
巳時,日暈。
李端錫啓曰,小臣慕華館試所進去。傳曰,知道。
上御春塘臺觀武才。
明日殿坐正時,更以卯正一刻進定事,榻前定奪。
上還宮後,藥房口傳問安。答曰,無事。政院·玉堂問安。答曰,無事。
左議政閔熙不允批答,王若曰,孚誥旣申,謂已諒於予意,巽辭又至,胡莫回乎遐心?此非引疾之時,更用敷心而告。閔予小子,叨此丕基。而夙夜之惟寅,願治雖切,然歲時之虛積,食效愈艱。矧玆國事之漸非,益見時勢之難理。庶務頹廢,難望更張,積弊因循,誰復剗革?非但朝著之不靖,重以生民之阽危。論議多歧,不聞寅協之美,顚連載路,未究子惠之仁。歷觀前代之憂虞,孰如今日之艱急?雖君臣之戮力,罔知攸爲,況輔相之丐閑,其何能濟?惟卿宿望,爲國藎臣。當先朝側席之辰,已加超擢,逮寡躬嗣服之後,首膺登庸。洎秉鼎軸之尊,久佩安危之寄。凝重不倚,雅有大臣之風,內外俱宜,遂通當世之務。每多和平之議,故切倚毗之誠,夫何休退之章,乃於仰成之日?語年齡則雖及遲暮,論筋力則尙喜康强。至於疾病之來,自是無妄,初無嫌芥之事,有何未安?休戚是同,奚忍此時之退?神明所祐,宜有不日之瘳。何妨杖策而造朝?尙冀臥閤而論道。於戱,辭榮遜位,縱是耆舊之情,憂國忘身,實惟王臣之節。予不多誥,卿無復辭。所辭宜不允。故玆敎示,想宜知悉。知製敎朴泰遜製進
卯正三刻,上出御帳殿。入侍上同。吳始壽·金錫胄進曰,日候似暖,而秋序已深,不無陰涼之氣,連日臨御帳殿,聖候,何如?上曰,無事。始壽曰,兩慈殿氣候,何如?上曰,安寧。命堅,進啓宰樞執鼓,仍稟曰,騎蒭尺量,昨已爲之,今又改量乎?上曰,昨已爲之,今不必改量也。命堅,進啓矢數執鼓,又曰,執錚官,馬鈍者,不爲打錚。請推考,仍改以他馬,何如?上曰,依爲之。赫然曰,摠戎哨官朴長源,得中載錄,而執錚官,旣以不上馬鈍被推,仍爲許給乎?上曰,許給,可也,但非一中,乃二中也。汝哲曰,果爲二中,而都廳之旗,以霧不得明見,只見一旗,故以一中載錄,而都廳則果立二旗,渠亦以爲果得二中云矣。上曰,馬鈍者,非朴長源也,乃黃命久也。汝哲曰,明是朴長源也。慶㝡曰,執錚官被推之後,則不當許給矣。汝哲曰,更爲詳問,則朴長源,得中四五蒭,的實云矣。上曰,然則許給,可也。命堅曰,禁漏官伏地矣,問之則霧塞日映,不辨發馬,故伏地云矣。上曰,然則立人於中間,使之傳呼拔漏,可也。命堅稟曰,帿箭步數,以幾許爲之乎?上曰,以一百五十步爲之。又下敎曰,帿箭,固當尺量,而霧氣似有向晩不捲之勢。殺手,待令試藝,而先令技藝少者,入試,可也。始壽曰,霧氣乍捲,騎蒭可以射之矣。上曰,然則仍射騎蒭,可也。又下敎曰,禁漏官,使之坐近拔漏,可也。仍爲下敎曰,蒭人,今果見之乎?始壽曰,臣果誤達矣。聞禁漏官所言,則其言是矣。蒭人,色白故見之,而馬若色黑,人亦衣黑,則不得見之云,騎蒭似難射之矣。上曰,然則殺手呼入,可也。赫然曰,今當出栍,而有上上·上中·上下,故自前從下栍矣。故相臣鄭太和以爲,莫重親臨試才時,不可從下栍,宜從中栍施行云。其後以此施行,今亦何以爲之乎?上曰,依此爲之。命堅曰,霧暗尤甚,不能辨出馬云矣。上曰,然則殺手,連次呼入,可也。始壽曰,今則霧捲,可射騎蒭矣。上曰,偃月刀四名畢試後,卽射騎蒭,可也。仍爲下敎曰,偃月刀,今已盡試,騎蒭呼名,可也。命堅曰,騎蒭幾盡射之,繼試何技乎?上曰,鞭蒭試之,可也。巳時,上入幕次。命堅稟曰,鞭蒭尺量,何如?上曰,依爲之。命堅,仍啓鞭蒭執鼓曰,鞭蒭蒭人,六也。執鼓時,當六鼓乎?只一鼓乎?上曰,六鼓,可也。上還御帳殿,下敎曰,鞭蒭易於騎蒭,六中者似多矣。錫胄對曰,馳馬兩邊手熟者皆六中,今番定以五中,故初試者多矣。命堅曰,鞭蒭誤打,竝與其床而打之,此是規外,何以處之乎?上曰,此與擊人頭,而竝傷其身,同其意,施之,可也。命堅曰,丁巳春塘臺時,六兩柳葉箭入格者,果有施賞之擧,則豫爲分付來待,而無職者,必有分付,可以待令,故敢達。上曰,此類,頃已定奪於筵中。使之來待,可也。赫然曰,以兵曹啓辭,作門將官,有決棍之命,而臣方在此,不得親自爲之。使中軍尹天賚,從重決棍二十度之意,敢達。上曰,知道。上曰,鞭蒭六中者,今至幾許耶?命堅,問宣傳官以對曰,入試者一百三十人,而六中者已四十一人云矣。缺數行命堅曰,帿布乍高,且似傾仄,使之改懸,乍低且正,何如?上曰,依爲之,而減以一百四十步張之,可也。始壽曰,不必減十步,步數則仍存,而帿布,只令改懸,稍低則好矣。上曰,然則勿改,可也。命堅曰,文臣帿箭擧案中,金載顯,昨差試官,方進慕華館,御覽擧案,還下付標,何如?上曰,當自此改之,在下擧案中,只爲爻周,可也。具崟曰,以院啓來詣矣。上曰,令注書招入,可也。正言李壽徵進曰,請還收內乘金俶守令除授,趙泰相六品遷轉之命。上曰,勿爲煩論。壽徵,以所懷達曰,連三日陳啓,而尙不允兪,請陳所懷矣。金俶,方爲都摠都事,除拜守令,在政體,不爲過濫,而以賞爲之則不可。趙泰相則以參下,至出六品。參下官之陞出六品,事體重大,豈宜以此賞出六乎?不愼賞典,則倖門漸啓,臣恐有累於聖德,亦有損於國體,故敢此縷縷仰達矣。上曰,今番御乘馬,善爲調養,無事往返,豈可無論賞之道乎?壽徵曰,前必有御乘調馴之事,而無內乘論賞之擧。獨於今番施賞,臣未知其穩當,願卽還收也。上曰,予未慣坐馬,而今番御乘甚順,故特爲施賞耳。命堅進曰,安命老,亦以試官,方進慕華館,帿箭擧案中,爻周之意,敢達。上曰,知道。上曰,宗室喉箭畢射後,馬上才卽爲入試事,分付,可也。上曰,馬上才,不如回馬耶?命堅對曰,今將回馬矣。上曰,承旨進前。今此馬失勢者,渠才則善爲,而馬蹶之致,收栍,可也。赫然進曰,聖敎雖如此,只臣等試才之時,不當如是,況此何等擧,而失勢者收栍乎?有關後弊,決不可開路矣。上曰,非渠之才不足也。乃馬之故也,特爲收栍,何妨乎?缺數行上入幕次,卽爲還御帳殿。李端錫進曰,慕華館試放單子書上,而其中訓局砲手王小善名字,付標有曲折矣。放砲聲亂,與試射有異,故恐有錯雜之事,命官及他試官,各置一冊於前,置簿其中不中矣,命官所錄,則貫一中,邊二中,而參考官所錄場冊,則皆以不中懸錄,何以處之乎?命官之意如此,故敢達矣。上曰,貫一中,邊二中,分明乎?端錫曰,似爲分明,而場冊則無之矣。上曰,然則許給,可也。命堅曰,參試官三冊,名字皆無,則何可給分也?設或冤抑,臣意則決不可許給也。上曰,得中分明,則雖不載於場冊,許給何妨乎?始壽曰,此元非稟達事也。場冊三件,皆不載,則雖分明得中,不可給分。況此則得中,初不分明,何可許給也?後弊所關,決不可許給也。上曰,今番事勢急遽,故紛擾中恐或見漏於場冊,許施矣,卿言如此,勿施,可也。赫然曰,兵家挾刀錕者,凌杖之頭揷刀,遇賊則用刀,陷於泥土則用杖之意也。曾在先朝,命造大劍而無用處,故仍號以挾刀錕,此與古制有異。仰惟聖明,未之知也,敢達矣。上曰,知道。命堅曰,此技藝,今已垂畢,而卽今所餘提督劍·本國劍兩技,則日勢已昏,雖令試之,必未及畢矣。今姑停罷,明朝又爲霧塞,鞭蒭難試,則此等技藝,先試似好,故敢稟。上曰,再明,乃庭試初試也,明日則不可不畢。今雖日暮,連次入試,可也。錫胄進曰,再明,雖是初試開場,明朝,試官望磨鍊以入之後,則別無相値之患,今姑停罷,何如?上曰,今雖未及畢試,本國劍,限日沒,循次入試,可也。仍又下敎曰,本國劍,限十人試之,今姑停罷,明日殿坐時刻,依前定以卯正一刻,可也。上曰,兵判進前。鞭蒭甚易,明日畢試,則六中者將至百餘人。不可盡施賞典,故曾在先朝,此類,以鞭蒭比較,每每相等,勝負未決。今番,欲以騎蒭比較,何如?錫胄對曰,聖敎至當矣。缺上還宮。入侍時,赫然曰,漏水乃極重事也。缺一行命堅曰,旣以霧塞,不辨出馬,則騎蒭半行缺命堅曰,騎蒭旣已姑停,其間立帿尺量,何如?上曰,依爲之。錫胄曰,鞭蒭已試者一百五十三人,而六蒭幾盡打之,走馬不過十八匹。蓋今番初試,歇取之故,入格者至於四百人之多。若盡試四百,則馬將不能支,限二百先試之後,殺手二行缺箭一邊各一人射之,今則一邊各二人射之事,分付。赫然曰,上缺蓋欲觀文武臣竝射之擧,而帿箭,乃觀德之射,不可亂次,依前缺一邊各一人入射,未知,何如。上曰,然則依前爲之,可也。又爲下敎曰,馬上才畢試後,月刀當試才,其擧案,卽爲待令事,分付。又下敎曰,此後當試拳法手,使之待令。又下敎曰,騎蒭缺單子書入,可也。燼餘
上在昌慶宮。停常參·經筵。
自辰時至午時,日暈。夜三更,月暈有霧氣。四更五更,有霧氣。
上御春塘臺,觀武才。
柳命堅,以兵曹言啓曰,昨夕訓鍊大將柳赫然,送言於臣曹曰,今聞兵曹下吏,捉出作門砲手,私自行杖,終日徵索酒食,不可不痛治云。聞來不勝驚愕,卽令査覈,則厥吏來言,禁喧郞廳,以砲手之不謹禁闌,欲爲治罪,而旋以殿座至近之地,不可聞杖聲,使渠出往治罪,故押出之際,爲中軍所呵止云。郞官禁闌,職耳,乃令下吏,代行監杖,致令軍門有言,事極可駭。當該郞官,汰去,徵索酒食之事,當待兩造,明査後治罪之意,敢啓。傳曰,知道。
上還宮後,藥房問安。答曰,無事。政院·玉堂問安。答曰,無事。
左議政閔熙三度呈辭。不允批答。
兵曹啓曰,今此武臣重試初試及對擧庭試武科初試,竝三所同日設場,堂上·堂下試官,無以推移,竝以二員備入,而武堂上中曾經閫帥者,雖未及爲二品,而亦依近例備擬之意,敢啓。傳曰,知道。
有政。
吏批,判書李元禎進,參判吳始復進,參議柳命天進,行都承旨慶㝡進。
兵批,行判書金錫胄進,參判鄭維岳進,參議鄭重徽進,參知朴純進,左副承旨具崟進。以李台老爲訓鍊判官,前僉正洪以度,前宣傳官李弘述,守禦哨官許時還,訓鍊都監哨官崔孝述,武兼劉椀,御營哨官李成虎,御營別抄金龍吉,及第李尙俊,竝今加折衝。以上春塘臺觀武才時試才入格崔處大單付臨淄僉使,宋繼商付馬梁僉使,金道鳴付月串僉使,朴恂一付楸坡萬戶。以上觀武才時試才優等除授事,承傳姜世龜·權恒單付副司果,柳尙運·金世重·洪以度·許時還·崔孝述·李成虎·金龍吉·李尙俊單付副護軍。
吏批啓曰,訓鍊都監知彀官金世重,以觀武才柳葉箭居首,加資事,命下矣。世重,以通政當陞嘉善,而曾因兔山縣監時事,方在奪告身中,何以爲之?敢稟。傳曰,然則敍用下批,可也。
吏批,以柳宜河爲天安縣監,洪禹績爲禮曹佐郞,金鼎壽爲漢城參軍,洪受疇爲內贍主簿,李袤爲左參贊,李萬徵爲禁府都事,趙復漢爲南部主簿,朴濟爲引儀,前縣監金世重通政,今加嘉善,靈雲君義天彰善,今加明善。餘缺
柳命堅,以兵曹言啓曰,武臣重試初試差備官,則依法典,竝以閑良禁軍差出,而此則皆是應赴庭試初試者也,庭試初試差備官,則竝以訓鍊院習讀·權知奉事·出身之類差出,而此人等,又皆應赴重試者也。兩科一時開場,出於常格之外,故有此牽掣難便之端,事極可慮。兩科差備官,旣已各出豫差,此人等一行缺分付試所,何如?傳曰,允。燼餘
卯正一刻,上出御帳殿。入侍上同。吳始壽·金錫胄·慶㝡進曰,累日臨御帳殿,竟夕乃罷,夜來聖體,若何?上曰,無事。始壽曰,兩慈殿氣候,一向安寧乎?上曰,安寧。柳命堅,進啓宰樞執鼓,又稟曰,昨日本國劍及鞭騶,俱未畢試,先試何技乎?上曰,鞭蒭先試,可也。命堅,進啓鞭蒭執鼓,上曰,尺量則昨已爲之,今不必改也。命堅曰,蒭床昨已撤去,尺量不可不更爲之矣。上曰,然則依爲之。又下敎曰,今日朝霧又塞,步才先試,而昨日未畢,本國劍試之,可也。上下賞格單子敎曰,豫爲待令事,分付,政官命招開政。命堅進曰,臣請就該房,敢陳區區所懷矣。自古明君,無不以愼賞必罰,爲御世之具,蓋賞不愼則人不勸也。今見賞格單子,賞典似爲太濫,恐非所以激勸之道也。上曰,此非今番創開,孝廟朝謄錄如此,而且欲慰悅武士之心,故如是爲之矣。缺數行上曰,本國劍,已盡試之,他劍法,繼試之,可也。命堅曰,提督劍,亦已盡試,鞭蒭繼試,何如?上曰,依爲之。命堅曰,禁漏官員,伏地矣。上曰,問啓,可也。命堅曰,問之則霧塞,又如昨日,故伏地云矣。上曰,待霧暫捲而爲之,可也。始壽進曰,今番親臨之擧,蓋爲激勸武士,而各樣賞典,未免過重,至於騎蒭三中九人,及片箭一中,騎蒭二中者,合而計劃,竝賜直赴,尤似過濫,賞過則還非勸賞之道也。上曰,騎蒭三中,則曾在先朝,特賜直赴,非止九人,今何不然乎?柳葉箭四中者,亦爲加資,騎蒭二中,片箭一中,豈下於此乎?錫胄曰,鄭得福,雖得參初試,以片箭貫一中,柳葉箭邊二中,亦得直赴,此甚過濫。以兼藝而賜第,事未妥當,柳葉箭邊二中,亦異於騎蒭二中矣。且砲手則必以三發六中者爲第一,而今番則貫一中·邊二中,至賜直赴,誠爲過重,故致有物議。癸丑年則貫二中·邊一中者直赴,今亦依此爲之,似宜矣。上曰,親臨,異於常時之賞,故給之耳。始壽曰,因此而得聞,禁軍輩有稱冤之事,故敢達。今此親臨試才時,如鞭蒭·拳法·槍劍入格之屬,無不施賞者,乃所以激勸,而訓局軍兵,則自訓局各技抄出,故未參初試者,絶無蒙賞者,千有餘人,至於禁軍,則乃是宿衛之士,而與閑散一體,四技取二技然後許赴,故入格而蒙賞者,不過二十人。此輩理宜優恤,而初試試才之規,反同閑散,視訓局,不無厚薄之異,宜其稱冤,合有變通之道矣。上曰,今番禁軍入格者不多,果似稱冤,何以變通耶?始壽曰,今若令兵曹,依訓局軍兵例,從各技試才,取其入格者,更爲擇日親試,以爲一體蒙賞之地,則其在激勸之道,似爲均一,而事體重大,自下不敢直請矣。上曰,此言誠是矣。均是軍兵,而激勸之道,不可偏薄,令兵判以各技試取,可也。錫胄曰,今番初試入格者,更勿許赴,宜矣。上曰,依爲之。始壽曰,貫一中·邊二中居首,則不必陳達,而貫二中·邊一中,旣賜直赴,此類以之次,竝爲直赴,誠極不當矣。上曰,然則改之,可也。錫胄曰,丁巳年柳葉箭一中者,在外及在喪者甚多,不得待令云。此類,令本衙門次知施賞,似當,而邊將除授之類,今日政,除授乎?上曰,今日政,除授,可也。錫胄曰,但無窠闕,前者亦或以瓜滿邊將,作闕塡差,何以爲之乎?上曰,作闕除授,可也。錫胄曰,禁軍將柳星老,有邊將除授之命,而此人方以禁軍將,朔數未備,似難遷動,今姑仍之,何如?上曰,依爲之。上曰,訓鍊大將進前。鞭蒭所騎馬,連被馬鈍,今姑停止,何如?赫然對曰,所餘無多,連次畢試,未爲不可矣。且强弓彎人待令乎?上曰,前冬已爲一番試之,不必待令矣。錫胄曰,僉使除授之人,依上敎,今日政,當爲除授,而僉使只有一窠。臨淄僉使邢汝蓍,馬梁僉使崔好鎭,瓜滿不遠,此人欲爲遞付京職後,出窠付之,而京職之闕,只有訓鍊判官一窠,未知何以爲之乎?上曰,瓜滿僉使,作闕除授,可也。錫胄曰,賞格文書,更爲考見其擧行者,則今番六兩居首金龍吉,以六兩一矢十一步,二矢十二步,加資,丁巳年六兩優等李貴濟,一矢四十二步,二矢三十九步,比龍吉,未及二步,而亦賜熟馬,鄭榮澄則入格步數,當爲龍吉之下·貴濟之上,而只賜天帒筒介,似爲不均,故敢達。上曰,兩單子還入,可也。缺上入幕次,卽爲還御帳殿。上曰,訓鍊大將進前。昨日柳葉箭·片箭,卿已射之,騎蒭亦能射之乎?赫然對曰,臣足病,不能射矣。上曰,唯。具崟曰,臺諫,以啓辭來請矣。上曰,令注書招入,可也。大司諫閔就道進曰,內乘金俶,卽臣異姓四寸弟也。本院還收之啓,臣有應避之嫌,適緣賤疾,未卽自列,尤不敢晏然,請命遞斥臣職。上曰,勿辭。掌令南垕進曰,臣卽者承牌詣闕之際,路逢判尹鄭榏,而臣意以爲,召牌在前,勢難落後,不爲回避矣,至有詰責下吏之擧,臣何敢晏然仍冒乎?請命遞斥臣職。上曰,勿辭。命堅曰,大司諫閔就道,掌令南垕,再啓煩瀆,退待物論矣。上曰,知道。正言李壽徵曰,請還收內乘金俶守令除授,趙泰相六品遷轉之命。措辭見上上曰,毋庸瀆擾。又進曰,引嫌而退。嫌不聯名,已有近例,請大司諫閔就道出仕。上曰,依啓。掌令申㶅進曰,臺臣承牌詣闕之時,命牌在前,則雖以大臣之尊,不得不回避,體例當然,而卽者掌令南垕,承牌入來之際,判尹鄭榏,相遇於路中,不惟不爲回避,乃反詰責臺臣之陪吏,其在事體,極爲不當,請判尹鄭榏推考。上曰,依啓。又進曰,引嫌而退。臺臣承牌,元無回避之規,重臣詰責,未免失體之歸,請掌令南垕出仕。上曰,依啓。錫胄進曰,臣所當伏地,而至前仰達,極知惶恐矣。臣之不能操弓之狀,丁巳觀武才時,聖鑑旣已下燭,今又必射乎?上曰,雖然,必射之,可也。命堅曰,有伏地者,問之則乃尹昌殷稱名人,而以六兩謂三十步,騎蒭一中,而未蒙直赴之命,故伏地云。渠何敢以不許直赴,至於伏地乎?慶㝡曰,此甚猥濫,使之退去,何如?上曰,使之退去,可也。始壽曰,鞭蒭入格之人,金錫胄,自下抄出,則六中者一百九十餘人,五中以下者,亦近二百人,一中者只四人。以此見之,則一中者還貴矣,不能六中者,似當有罰,不足貴也。一中者,不可施賞,四中以上,或可論賞矣。上曰,鞭蒭之技者則絶無,孝宗朝始敎之故,一中,亦給木一疋矣。今則軍兵輩慣熟,入格者若是之多,三中以上,欲爲論賞,而但前則一中者,亦爲施賞,獨於今番無賞,有非親臨慰悅之道。今番則一中者,依前賞給,此後則三中以上論賞,何如?錫胄曰,下敎至當,而第鞭蒭之技,兩邊相對,各立三蒭,故左右兩蒭之間,回馬用鞭爲難,而一邊之蒭,鞭之甚易,故三中,不足爲貴矣。始壽曰,錫胄之言,誠是矣。柳赫然曰,鞭蒭一中者,可罰而不足賞,至於二中,則軍中,亦嘗棄而不數,三中則不過以兼藝計其分數而已,四中以上,則始爲入格,三中則決不可論賞矣。申汝哲曰,鞭蒭之技,前則訓局軍兵等,不甚閑習,故一中者,亦爲論賞,而今則甚爲慣習,六中者亦多,故臣前者待罪御營廳時,軍兵,亦敎此技,而只四中以上論賞,三中者論賞,誠爲太過矣。上曰,自前一中之類,旣以施賞,故今番一中者,亦以受賞次待令,而若不賞給,則必爲落莫,今番則一中者,依前施賞,此後則四中以上論賞事,詳出擧行條件,定式,可也。缺上曰,砲手賞格先給事,分付,可也。上曰,雖是軍兵,直赴及加資之人,呼來上壇,頒給,可也。睦天成曰,此類,旣使上壇給之,則面給類三人,亦爲來待於此處,一體上壇給之,何如?上曰,依爲之。天成曰,步才類,若於此處給之,則單子已在彼,不無差違亂雜之事,故敢達。上曰,然則步才,亦於彼處分給,馬上才及鞭蒭入格之類,給於此處,可也。天成曰,帿布,軍器寺下人,請撤去矣。上曰,使之持去,可也。端錫曰,下去分給之類,旣已畢給矣。上曰,知道。承傳色進曰,砲手入格者,皆已給賞,而其中金繼順,直赴,故當給於此處矣。上曰,唯。命堅曰,賞格,一體畢給,而或有在外及身死者,何以處之乎?上曰,出給于外,可也。始壽曰,今此禁軍,依訓局軍兵例,各技初試試事,纔已定奪矣。御營廳別抄武士擧動時,駕後等事,無異禁旅,而其數亦不至甚多,其在優恤之道,似當與禁軍一體試取,故敢達矣。上曰,元數幾何耶?錫胄曰,自朝家給馬者,不過六十人,只令受馬者許赴,似宜矣。上曰,此類一體試取,可也。命堅奏禮畢,上還宮。入侍時,命堅曰,帿箭,最是武藝之易者,而二中至賜虎皮,一中亦賜兒馬帖,似二行缺上曰,文官與武臣有異,且直赴之類,竝依前例給之,有何不可乎?始壽曰,片箭貫一中,柳葉箭邊二中,合而計給直赴,未安,誠如金錫胄所達。臣之意見,不謀而同,故敢又仰達矣。二行缺上曰,親臨試才,事體重大,故特爲給之矣。德遠曰,臣得聞故缺銃,則必三發六中,然後始許直赴,而癸丑年,以三發五中,給缺,故故相臣李浣,欲爲陳達而未果云。今者砲手,以貫一中·邊二中,至賜直赴,誠爲未安矣。錫胄曰,臣有欲達之事而未果,今始仰達。前郡守韓榰,乃是武士中,最稱壯士者也。曾前朔試射時,累次居首,而今此觀武才時,亦爲騎蒭三中矣。頃者將領被抄,而以前任珍島郡守時殺人事被罪,而其獄事,初則皆以韓榰爲非矣,今至五年,尙未究竟缺于受刑,幾至百次,則其間情實,亦可明知,故今則人多稱二行缺武士,終棄可惜,而且以獄體言之,一獄事未決,至於五年,而殊非欽恤之道。使本道監司,從速究竟,何如?上曰,此獄事,今已累年,尙未結末,滯獄可慮,可用武士,亦以此見棄,可惜。速爲究竟事,本道監司處,分付,可也。上曰,規矩之外,別技可觀者有之耶?柳赫然申缺兵曹判書一時射帿事,分付,擧案捧入,可也。錫胄曰,領賞時,各人面目,欲自上下觀,前行列立者,拜受後,後行人,循次賞給,何如?上曰,依爲之。承傳色稟曰,丁巳年射缺人李沃·權瑎·柳壽芳等,方在外,其賞格,何以爲之乎?上曰,鞭蒭入格軍兵,則頒賞後缺一行。上曰,依爲之。㝡曰,軍兵等,旣不便上壇,則他承旨缺分給,何如?上曰,依爲之。左承旨,下去分給,可也。端錫曰,臣獨缺去乎?上曰,中使亦爲下去矣。
上在昌慶宮。停常參·經筵。
夜三更,流星出天苑星下,入巽方天際,狀如拳,尾長三四尺許,色赤。四更五更,月暈兩珥,回土星。自昧爽至辰時,有霧氣。
藥房啓曰,伏未審夜來聖體,若何?累日帳殿,早臨晏罷,勞動之餘,不瑕有傷乎?兩慈殿氣候,亦復何如?臣等不任區區之慮,敢來問安。答曰,兩慈殿氣候安寧,予亦無事矣。
兩慈殿·中殿,藥房問安。答曰,知道。
大殿,政院·玉堂問安。答曰,知道。
注書李蓍晩病,代以李彦綱爲假注書。
柳命堅,以兵曹言啓曰,今番武科重試初試及庭試初試赴擧之人,其數甚多。若依常時試規,先試六兩,則不能於六兩,而希望平才之類,必多聚會遲待之弊。曾於丙辰武科時,亦爲此慮,先試柳葉箭,以除外方擧子留連之弊。今亦依此試取,似或便當,以此意,知委於三處試所,何如?傳曰,依啓。
以黃海監司,殷栗縣私奴宅一等十五名渰死事狀啓。傳曰,渰死人等,令本道恤典擧行。
大司憲李元祿,掌令南垕·申㶅,持平金儁相·安如石啓曰,上有疑令,則下不信法。迺者錢文之淆亂不行,不專在於二百文之減定,而實由於各司之徵債,捨錢而取銀,顯有彼此輕重之別故也。或見其公家之取捨如此,遂慮有錢貨難行之弊,持銀者,不肯出賣,以致銀日益貴,錢日益賤,終至於以銀一兩,直錢四百而後已。今此廟堂之改定其價,雖出於順民情之意,而若諸各司之捨錢取銀,猶夫前日,則民不信法,法必不行,請凡干公債,無分銀·錢,隨其所納許捧事,完定施行。錢文之式,旣以四百文改定矣,未改定前,公私債之以二百文出給者,今若一切責徵以四百文,則給債者,收一倍之利,而負債者,有倍輸之冤,爭訟繼起,怨謗必多,請新令前所給公私債,一以當初所給之數徵捧事,定式施行。答曰,令廟堂商確稟處焉。
吏曹參判吳始復上疏。大槪,乞遞兼帶內贍提調之任事。答曰,省疏具悉卿懇。卿其勿辭察職。
領府事許積箚子。大槪,病勢危苦,不得進參於起居之班,乞先遞改內局都提調之任事。答曰,省箚具悉卿懇。卿之疾病,累日不瘳,予之慮念,曷勝云喩?從容調理,則神明所扶,勿藥有效,卿其安心勿辭,益加善攝。仍傳曰,遣史官傳諭。
東原君潗上疏。大槪,敢陳私悃,冀蒙恩暇,俾省先壠,仍樹墓碣事。答曰,省疏具悉。卿其依願往來。仍傳曰,給由馬·澆奠床備給。
副修撰姜銑上疏。大槪,臣父,大病之餘,添得吐血之症,症勢萬分危重,冒死陳情,冀蒙恩遞,俾得專意救護事。答曰,省疏具悉,爾其勿辭,救護父病。
左議政閔熙三度呈辭。不允批答,王若曰,昨才宣再諭之旨,今又見三辭之章。予實多慚,卿胡不諒?蓋聞蒼穹斡運,歲功資四時而成,紫微正躔,太極待三台而立。揆天道而若此,矧人事之奚論?是以。在昔聖王,必擇良相。調鹽梅於鼎鼐,味辛甘之交和,運勻衡於巖廊,物輕重之同得。有汝爲汝翼之效,而相須相與之殷。所以,用舍關時運盛衰,去就係國家理亂。雖然,自古人辟,常以不得賢爲憂,而旣得賢,鮮能委任之專。亦粤俊英,每以未見用爲恨,而旣見用,鮮能展布其蘊。寔前事之可鑑,故炯戒之在心。顧卿才猷,爲國楨幹。融融和氣之粹面,展也君子之風,休休大度之有容,允矣宰相之器。鍊達之識,綜萬務而旁通,忠藎之忱,歷累朝而彌篤。先王所以陞擢,寡躬所以仰成。況今外而民生困悴,而有殿屎流離之嘆,內而朝議携貳,而乏和衷寅協之美。非卿拯救之力,何以蘇疲氓,非卿調劑之功,何以鎭浮議?其他機務之積滯,皆可咨詢而剸裁。此時何時?宜君臣同心協力而共濟,公耳國耳,豈輔相引疾丐閑而思歸?縱有陰陽之微諐,神明之所必祐,實佩柱石之重望,進退之奚可輕?卿宜深思,予不煩諭。嗚呼,念武侯死而後已之忠,毋改素節,體商書相亦有終之訓,益勵丹心。卿不可棄予如遺,予何爲用卿不卒?所辭宜不允。故玆敎示,想宜知悉。知製敎李聃命製進
上在昌慶宮。停常參·經筵。
神懿王后忌辰齋戒。
自辰時至午時,日暈。
慶㝡啓曰,左議政四度呈辭到院,而以國忌齋戒,留院之意,敢啓。傳曰,入之。
具崟,以武二所差備官,以試官意啓曰,參試官軍器寺判官徐來遠,自昨朝,重患胸腹痛,多般調治,不見寸效,夜來痛勢加劇,不省人事,決無察任之勢,令兵曹急時變通,何如?傳曰,允。
慶㝡啓曰,啓下上言一百二十張內,違格猥濫竝五十六張還入,啓字爻周之意,敢啓。傳曰,知道。
兵曹啓曰,武科二所參試官徐來遠,病重變通事,命下矣。令政院望單還入,改落點之意,敢啓。傳曰,知道。
具崟,以兵曹言啓曰,卽者一所差備官,以試官意來言於臣曹曰,本所錄名擧子元數七千餘人,而只立二貫革,終日所射,其數不多。前頭殿試定日不遠,三技畢試之際,恐有窘迫之患,不可不加立兩貫革,速爲定奪指揮云。前日啓下節目中,四貫革排立之意,改付標施行,差備官六員,亦爲加啓下,二所錄名擧子,則比一所加數,至於九十七字,限四十八字,移送于一所,以爲同時畢試之地,亦合事宜。以此分付施行,何如?傳曰,允。
具崟,以武二所差備官,以試官意啓曰,今番科擧錄名之數甚多,一二所,所當平均試取,以爲斯速完試之地,而一所錄名之數一百四十五字,二所錄名之數二百四十二字,比一所加錄之數,至於九十七字也。四十八字,依前例移送一所,一時畢試,俾無遠方擧子留待之弊,何如?傳曰,允。
左議政閔熙四度呈辭。傳曰,安心調理。
政院啓曰,以司憲府監試二所監試官·封彌官照律公事,傳曰,監試官·封彌官,皆以杖八十收贖照律,是耶?政院察啓事,命下矣。招問律官則奏事差誤,乃是當律云。今此監試官·封彌官之照律,與試官宜有區別,而不分罪之公私,混以同律照入,臣不能致察,矇然捧入,極爲惶恐。此公事還出給,使之改照入之意,敢啓。傳曰,允。
大司憲李元祿,持平安如岳啓曰,推考照律之規,只憑傳旨中辭意而爲之,故罪目旣同,則勘律亦同,至於公私之分,惟審其有情無情而已。今此監試試官及封彌官·監試官之罪,以不能詳察,有此錯誤爲目,而同一傳旨,則照勘之際,不得區別,理勢固然,而不察錯誤,初出無情,則亦不可以私罪論斷。且考前例,以皮封誤合被推者,非止一二,而皆以奏事錯誤,公罪照勘,故臣等反覆商議,依此照入矣,察啓之命,出於意外,臣等不勝瞿然之至。卽伏見政院覆啓,則旣以奏事錯誤爲當律,而又以宜有區別爲言,不分公私爲非,至有還出給改照入之請,臣等實未曉也。試官與封彌官·監試官之罪,同一傳旨,則臣等何所據而有所區別?且其所坐,俱出無情,則臣等又何據而分公私於彼此乎?臣等所見昏塞,終不覺其公罪之爲非,而照入公事,旣已還下,何敢晏然仍冒乎?請命遞斥臣等之職。答曰,勿辭,退待物論。
具崟啓曰,大司憲李元祿,持平安如岳,再啓煩瀆,退待物論矣。傳曰,知道。
上在昌慶宮。停常參·經筵。
神懿王后忌辰。
李晶啓曰,明日常參·經筵,取稟。傳曰,只晝講。
傳曰,大臣·備局堂上引見。
具崟啓曰,大司憲李元祿,持平安如岳,避嫌退待,執義李煦在外,掌令南垕·申㶅,持平金儁相,以監試官,武科試所進去。今日以監察茶時之意,敢啓。傳曰,知道。
具崟,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
具崟,以武科重試初試試所差備官,以試官意啓曰,卽者禁亂官下人來言,有一出身,作拏於試場門外云,捉入推問,則其名高善益,而以丙辰榜出身,赴擧者也。考見其號牌,則旣無刻名,且不烙印,傅以紙片,以掩其跡,事甚可駭。令攸司依事目處置,何如?傳曰,允。
玉堂箚子。大槪,請大司憲李元祿,持平安如岳竝命遞差。答曰,依啓。
睦天成啓曰,吏曹郞廳來言,臺諫有闕,政事,何以爲之?取稟。
又啓曰,兵曹郞廳來言,闕內各處,入直軍士,夜巡檢云矣。敢啓。傳曰,知道。
李晶,以弘文館言啓曰,憲府處置,歸於本館,而副提學閔宗道,副校理李漢命,與大司憲李元祿,俱爲相避,副校理吳始萬,有不敢可否之嫌,副修撰姜銑,以父病極重,陳疏受由,二行缺,何如?傳曰,允。
巳時,上御進修堂,引見大臣·備局堂上。右議政吳始壽,行工曹判書柳赫然,行兵曹判書金錫胄,行戶曹判書睦來善,吏曹判書李元禎,禮曹判書閔黯,刑曹判書金德遠,行副提學閔宗道,吏曹參判吳始復,兵曹參判鄭維岳,行副護軍吳挺緯,左副承旨具崟,假注書李彦綱·洪萬遂,記事官李㝡·李萬元入侍。始壽曰,累日帳殿,早臨晏罷,氣候,如何?上曰,無事。始壽曰,兩慈殿氣候,亦何如?上曰,安寧。始壽曰,別無大段稟定之事,而今日是賓廳日次,且聞都民,有朝夕渴急之患,故欲有所稟達耳。上曰,何事?始壽曰,今年凶歉,畿甸尤甚,絶無畿民之賣米於京市者,又且科擧重疊,文武擧子,咸萃京畿,市廛之上,米穀絶無,故雖持銀貨者,亦不得買取,卽今民間,方有渴急之患,不可無別樣調濟之擧。賑恤廳穀物,前頭將欲出賣云,而元數不多,難以周及,各軍門及戶曹所儲之穀,使之量宜發賣,以爲都民救急之地,何如?上曰,依爲之。始壽曰,自前穀物發賣之際,或有不均之患,今番則一依戶籍,平均出給五部之民,排日輪賣,且其穀物元數不多,勢難周及,科錄人員及有貢物民人等,勿爲通融許賣之意,分付各衙門,何如?上曰,依爲之。錫胄曰,各軍門及戶曹穀物,今將出賣,而文書修正之際,必延累日,卽今市廛無米,都下之民,方在渴急之中,爲先以四五百石,出給本市,使之發賣,以救都民目前之急,何如?上曰,依爲之。始壽曰,各司逃亡奴婢身貢,雖至年久之後,不許蕩減者,槪慮竝其子支而見失故也,侵徵一族,實不得已,而頃於辛亥大侵之後,朝家軫念民隱,限十年特爲停捧矣。今則年限已滿,當爲復舊,故頃日前平安監司金德遠,啓請仍減本道,而其時西路農事,不知終至於失稔,故自備局覆啓防塞矣。今聞西路農事,沿海則果未免凶荒,且當初停捧,旣出於軫恤之意,自辛亥至于今年,其間亦不無稍豐之年,而不爲復舊,到今凶歉之歲,遽爾徵捧,則民必不知朝家十年蠲減之爲惠,而反以還爲徵督爲怨,今年特爲停捧,似當。他道則姑無啓聞之事,而如有被災之道,限滿今年者,亦爲一體施行,何如?上曰,旣已累年蠲減,則不可一向停捧,而今年農事,失稔尤甚,遽爾徵捧,則民必爲怨,今年則姑爲停止,而他道被災之處,亦爲一體分付,可也。始壽曰,因憲府啓辭,凡干公債,無分銀·錢,隨所納許捧事,有令廟堂稟處之敎,臺啓所陳,言意誠是,而第有所難便者,蓋錢者,只可用之於我國,而不可通行者也。各軍門不時之需,不可以錢文留儲,至於戶曹,則尤不可無銀貨,此非爲錢賤而銀貴也,銀與錢,俱各有所用處故也。備局諸臣中,亦有爲此論者,而此則終有所難行者。頃日漢城府,報于備局,凡干公私債,本銀則以銀捧之,殖利則以錢捧之事,已有定式,依此施行,似當。至於新令前所給公私債,則一依當初所給之數,以二百文徵捧事,其言實爲合當,臣等亦嘗欲爲陳達,而未及爲之者也。此則依臺啓施行,何如?上曰,依爲之。始壽曰,臣待罪禮曹時,諸道孝行啓本,令郞廳修正文書,而未及抄啓,故敢此仰陳。孝者,百行之源也,朝家之所當崇奬者,宜莫如此,而十餘年來,諸道狀啓,積置於該曹,尙未區處,此出於欲爲詳審之意,且其中士族表表可稱者,則或因筵臣之陳達,先行旌表之典,故因循至此,事甚未安。令禮曹速爲修正,文書報于政府,以爲磨勘之地,何如?上曰,孝者,百行之源也,古人言,求忠臣,必於孝子之門。諸道狀啓之十年積置,不爲稟裁者,殊涉未妥,令禮曹速爲稟處,可也。始壽曰,濟州一邑,僻在海隅,朝家之所以軫恤者,有異於他道,故曾在先朝,亦有別遣御史試士之擧。今此御史,雖爲査事而下去,依前例,令大提學出題以送,使之試士,兼試武藝,以爲激勸之地,三邑民瘼,亦令一體訪問以啓,似當。且御史旣有兼幹之事,則不可只謂之按覈御史,以按覈兼巡撫御史,改啓下,何如?上曰,依爲之。來善曰,前者六月等頒祿時,因特敎,有錢文加給之擧矣。今此十月等,何以爲之耶?始壽曰,所減之數,每以錢文加給,則似無當初減給之本意矣。上曰,忠信重祿,所以勸士,百官之祿俸,甚爲凉薄,今番亦依前加給,可也。始壽曰,春塘臺入侍時,小臣有所欲達之事,而柳命堅之言,頗得當,故臣不復仰達矣。前日李元禎,言于臣等曰,尹昌亨事,朝家當別遣御史,吾欲以此陳達於明日晝講云,臣及左相,皆以爲可。元禎之意,蓋以按覈之事,不必委之道臣,別遣御史,事體當然,本無他意於其間,而伊日榻前說話,不過爲辭不達意而已,至於臺臣侵斥之語,似爲太過,至以柳赫然·李鏶,無識武夫,不足以廉隅責之,而大臣亦在其中,何以居百僚之右,爲言?柳赫然,雖是武人,旣是一品重臣,則朝家之所以待之者,體例不輕,何可遽加以無識等語乎?左相買馬之事,旣已自首於榻前,昌亨亦已直供,則今玆御史,別無干涉於此事,吏判本心,亦不在於侵斥,而申㶅之賄賂等語,誠極不當,左相之不安於心者,其勢固然,自上似當有別樣敦諭辨釋之擧矣。上曰,八月晝講,左相,以買馬事,旣已自首,臺臣之言辭太過,有若眞有賄賂者然,大臣之不安於心者,職由於此。後日呈辭之批,當卞破云矣。元禎曰,臣之本意以爲,別遣御史,事體當然,而措語之間,未免失差矣。始壽曰,元禎心事,誠如是,一時妄發之言,不必深怪矣。以下缺上曰,禁軍觀武才,必當於今月內設行,而武科初試之畢試於二十六日,不可豫知,慕華館之外,無他騎射處耶?錫胄曰,沙阿里及露梁,亦可矣。錫胄曰,九日製,今月內,勢難設行,敢稟。上曰,停止,可也。錫胄曰,大殿·中宮殿供上司宰監乾秀魚,自戊午十月,至己未九月,權減每一尾,價米二斗輸納矣。限一年依此仍減,而價米則依前輸納乎?上曰,依爲之。元禎曰,近因嶺南文武擧子之入京者,得聞大同設行之後,民情極以爲便,而各邑雜色除役之類,間有仍存不罷者,以此頗有民怨云,且官需雜物之價,大同詳定,實爲優厚,而守令不肯準給,故貿易官吏,極其稱冤云。以上兩件事,大同事目中,非不嚴飭,而守令輩,不謹奉行,以致歸怨於朝廷,事甚可駭。前頭發遣御史時,以此兩件事,添入於廉問條目之中,似不可已,而今不前期申飭,及至廉問之後,犯罪者多,則亦似難處,爲先行會本道監司,使之申嚴禁飭,何如?上曰,所論甚是。此二款,當添入於御史條目中,令本道監司,爲先嚴飭,可也。上謂錫胄曰,近日藥房之任,異於常時,卿非但爲提調,每當病患議藥之時,往復之際,致有遲延之患,斯速移來于闕外近處,可也。錫胄曰,小臣,亦有此意而未果矣,聖敎如此,當斯速移來于闕外近處矣。以下缺上曰,吏判進來。元禎,進伏。上曰,朝家用人,無論彼此,隨才調用,可矣。頃日春塘臺,予觀柳尙運,爲人可用,且有文才,不可以五衛將置之,何不收用乎?元禎曰,尙運,臣等,亦知其人才,而纔遞外任,解由未及來到,故不得擬望矣。始壽曰,尙運之才,何可棄乎?臣爲承旨時,尙運爲假注書,善於記注之任,故素知其爲人才矣。黯曰,崇陵火巢基址退定之後,有掘塹之役,而連値歲歉,尙未擧行矣。今年之事,又未免荒,他陵役事,俱令停止,此則亦何以爲之乎?始壽曰,陵寢火巢之役,久不擧行,雖極未安,卽今形勢,實難始役矣。上曰,然則待明秋,觀勢爲之,可也。黯曰,貞陵來脈崩陷處補土之役,連因年凶,未及擧行,今年亦爲陳達退行矣。今見本陵參奉安重鉉報狀,則十分拮据,措備役糧,分軍調用,且率立番陵軍,逐日塡築,役完之後,被以莎草,樹以稚松云。自朝家累年欲行而未行者,參奉私自始役,得以完了,誠爲可嘉,發遣本曹郞官摘奸後,似當有褒奬之道矣。上曰,遣郞廳摘奸後,稟處,可也。始壽曰,臣待罪銓曹時,以陵官之自備營造,陞出六品者,勿施事,陳達蒙允,而此參奉,乃鄕人也,齋所替直,與京人有異,故能磨以歲月,徐徐料理,終至於完了大役矣。上曰,刑曹罪人中丹鳳門軍士,今方刑推,姑觀守門將元情而後處之,可也。德遠曰,近日獄囚錄啓之數,逐日增加,故臣爲慮滯獄之患,常欲減損其數,而各司囚禁治罪之關,相續而至,如欲一一施行,則囚禁甚繁,有違欽恤之道,如欲觀其罪名之輕重,參酌處之,則輒以不爲擧行爲咎責。今後則勿論上司與各該司關文,取其中罪名稍重者囚禁,而罪名不至大段者,則只治罪回移,勿爲囚禁事,捧承傳施行,何如?上曰,依爲之。德遠曰,刑·戶曹煩劇,別無異同,而戶曹郞官兼春秋之員,上番豫備,勿爲啓下事,已有定式,而本曹郞官洪有龜,方以兼春秋豫備,除本仕,刑獄多事之地,未免有曠廢之患。今後則依戶曹郞官例,上番豫備,勿爲啓下事,捧承傳施行,何如?上曰,依爲之。遂罷出。
大臣·備局堂上引見時,黯曰,頃日禁府本道査覈公事,小臣亦同參其事,輾至及於臣兄,臣於此,不勝瞿然矣。始壽曰,此事不必人人二行缺御營別抄,則依禁軍例,受國馬,而貧乏不能善喂,殆不成模樣,缺觀武才時,鞭蒭·騎蒭,皆將借騎於訓局云,事尤寒心矣。臣取考司僕各牧場馬,則關西之身彌島,嶺南之冬乙背串兩牧之馬最多。此馬各二十五匹,濟州山馬五十匹,合百匹捉出,而濟州之馬,則明年貢馬上來之時,一時出送,兩牧之馬則趁今捉出,分養於各邑,明年夏間,俟其肥澤上送,則可以分給於御營所屬矣。訓局則年年已給山馬,故御營則又欲以牧場馬參給。其餘不當受馬者,則亦使之得納熟馬帖子而受之,則本寺亦無失馬之慮矣。上曰,依爲之。
上曰,觀人,不可以容貌·言語取也。武兼劉椀,兼爲別害僉使,下直引見時,引擧措顚錯,有改差之命矣。頃日觀武才時,非但武藝精熟,見二行缺邊將之望,事涉冤枉。且前內乘閔涵,曾爲定州牧使也,戶曹判書睦來善,以爲人孱劣,請遞於筵中,而予未嘗見其爲人,故允缺矣,頃於觀武才時,見其爲人,則不但不爲孱劣,頗似俊邁,且善騎射。如此武士,若棄而不用,則將用何等人乎?今後則此兩人,各別敍用事,吏兵曹知悉擧行,可也。錫胄曰,閔涵,素善騎射,有名於武將中,劉椀,亦素稱有力者也。始壽曰,聖敎至此,臣等猶不勝感激,若使渠輩聞之,必將感泣欲死。此事當出於擧行條,使中外之人,皆得以曉知也。燼餘
上在昌慶宮。停常參,只晝講。
慶㝡啓曰,明日常參·經筵,取稟。傳曰,只晝講。
柳命堅啓曰,大司憲·持平一員未差,執義李煦在外,掌令南垕·申㶅,持平金儁相,以監試官武科試所進去,今日以監察茶時之意,敢啓。傳曰,知道。
傳曰,政事,明明日爲之。
左議政閔熙五度呈辭。傳曰,連觀呈告,不覺愕然也。昨聞大臣之言,卿因一臺閣之言,不安引入云,予以爲不然也。頃日臺臣言辭之失當,旣已洞知,於卿少無一毫可嫌之事,而一向引入,恝視國事,此豈予之所望於卿者哉?須體至意,亟斷來章,速出論道,以副如渴之望。仍傳曰,遣史官傳諭。
假注書洪萬遂書啓,臣承命往諭于議政府左議政閔熙則以爲,臣病勢沈痼,情地危蹙,長單請急,萬不獲已,前後聖批,踰溢涯分,而卽又蒙溫諭繼至,近侍來宣,自惟無狀,何敢承當?感激兢惶,益覺措躬之無所也。顧臣人微任重,爲世所輕,處事一不當,而毁言叢集。臺臣之言,非故欲侵斥,乃出於所見之適然,臣豈必以此爲不安?而惟其居具瞻之地,不能見恕於人至此,則將何顔面,乃敢揚揚入政事堂乎?退而俟罪之外,無他道理,伏地感泣,不知所達云矣,敢啓。傳曰,知道。
柳命堅,以兵曹言啓曰,今九月二十二日,忠義衛崔泓稱名人,自丹鳳門入來,差備門外擊錚,極爲駭愕。令攸司囚禁治罪,同門守門將尹東鳴,常時不能禁斷雜人,以致闌入,亦爲非矣,推考,何如?傳曰,允。
以黃海監司,海州牧居鮑作車雲子女月陽等二十三名,土花採取,出海渰死事狀啓,傳曰,渰死人等,令本道恤典擧行。
傳曰,前校理崔錫胄敍用。
睦天成,以戶曹言啓曰,今此武科庭試初試二所進排雜物主掌官,以軍資主簿安弼星,啓下察任矣。數日內,身病極其危重,不能察任,其代,以本監判官張善淹,改付標以入之意,敢啓。傳曰,知道。
京畿監司書目,果川呈,以前留守鄭載嵩加資辭免上疏上送事。啓。答曰,省疏具悉卿懇。今玆陞擢,意非偶然,卿其安心勿辭,從速上來。
下直,柒谷府使韓翼世。
柳命堅,以都摠府言啓曰,缺除標信,義禁府坐起進去之意,敢啓。傳曰,知道。
午時,上御進修堂,晝講。特進官金德遠,同知事吳始復,參贊官睦天成,侍讀官吳始萬,檢討官南益熏,假注書李彦綱,記事官李㝡·李萬元入侍。上讀前受音,自惟說命總百官,至不言有厥咎,一遍訖。始萬,進講,自王曰台小子舊學甘盤,至對揚天子之休命。上受而讀之,始萬,仍釋文義曰,上篇則高宗之所問者政事,故說以政事對之,此則高宗之所問者學問,故說亦以學問爲對矣。至爾惟麴糱·鹽梅,始萬曰,此高宗之所以責望於傅說者也。上曰,此語,與上篇舟楫·霖雨之喩,義同。蓋以交修之責,望之於賢臣也。始萬曰,人君資質雖美,至於薰陶德性,啓發聰明,則必資賢臣輔導之功矣。缺德遠曰,上古之時,規模甚大,得一傅說,足以致太平之治矣。我國則立國之規模甚小,臺閣之權,反重於大臣,故雖有賢相,亦不得展布其志業矣。上曰,甘盤事迹,無明白見著處耶?僉曰,未見矣。德遠曰,小臣,亦待罪該司,而今日則以特進官,入侍經席,便是筵臣,故惶恐敢達所懷。我朝不幸,朝紳之分列色目,已至百年,使君上之知有色目者,皆臣下之罪,而頃日臺啓之批,昨日敎吏判之語,皆有無論彼此之敎,此豈王者蕩蕩平平之道乎?施之於辭令之際,已涉未安,施之於事爲之間,恐有無窮之弊矣。上曰,前日則予豈知彼此之分,而近來此等語,有若尋常恒言,故知之矣。始復曰,德遠所達之言,誠好矣。自上旣知柳尙運之可用,則指敎吏判,固無不可,而辭令之間,至有彼此之分,恐未免失言之歸也。上曰,近來朝議不公,黨同伐異。頃日判尹事,亦或停或否,故予欲矯其弊,發之於言辭間矣。以下缺天成曰,近來連以監察茶時,事甚苟簡,憲府闕員,後日政差出,卽爲牌招察任,何如?上曰,依爲之。益熏曰,本館上下番闕員,後政竝爲差出,牌招察任,何如?上曰,依爲之。上曰,見長興庫貢物人等擊錚原情,則以諸上司進排紙及臺官啓辭紙,比前品高,爲近日巨弊云。今後則諸上司進排及臺諫啓辭紙,參酌捧用,俾無貢物人等呼冤之弊,可也。上曰,馬上偃月刀,都監軍士則用之,禁軍則不用,不可不一體習用。今後則禁軍,亦令豫爲習用事,言于兵曹,使之分付擧行,可也。遂罷出。
晝講時,至求多聞,始復曰,學與事,作兩件事也,所貴乎學者,將以施之於事也。至監于成憲,始萬曰,此言人君行事,必二行缺於無愆,則大臣,雖欲招俊乂而用之,其可得乎?至惟后非賢,始萬曰,雖有賢君,而不得賢臣,則無以共理,雖有賢臣,而不遇賢君,則不與共食,此言君臣相遇之難也。德遠曰,君臣之際,相須甚殷,而相遇亦難。世代漸降,人才眇然,如傅說者,固不可易得,而古人有才不借於異代之語。卽今朝臣中,亦豈無可任之人乎?此自上所當體念處也。始復曰,聖學苟至高明之域,則朝臣之賢否,自可了然辨之,不難矣。德遠曰,小臣,自西藩還朝未久,奴婢身貢事,每欲仰達而未及矣,昨日,因大臣所陳,旣已變通矣。關西以要衝之地,兵政甚虛疎,一道諸色軍丁,幾至四百餘名,小臣到任之後,抄出丁壯萬餘人,爲牙兵軍卒之精銳,無異於御營軍,而但無機械。朝家若擇送中軍,且給兵器,使之農隙操鍊,以習坐作進退之節,則不出數年,皆可爲精練之軍矣。卽今江都及大興,俱有主管檢察之人,關西軍,亦缺兩大將中一人句管責成,似可矣。上曰,關西以關防重地,軍政虛疎,不可無修整之擧。後日二行缺田畓竝一結五十餘卜,給復收稅,補用於本寺責應之缺西癸卯量田時,耕作人等,皆以村氓,不知事理,不能明白,懸於量案,自官收稅,有同私田,本寺取用之數,甚爲零星,似當依各司位田例,有給復之擧,而其間或不無混雜之弊,爲先發遣郞廳,一依本寺置簿,結數打量後,以爲更稟給復之地,何如?上曰,依爲之。燼餘
上在昌慶宮。停常參,只晝講。
李晶啓曰,明日常參·經筵,取稟。傳曰,只晝講。
柳命堅啓曰,大司憲·持平一員未差,掌令南垕·申㶅,持平金儁相,以監試官武科試所進去,今日以監察茶時之意,敢啓。傳曰,知道。
柳命堅,以兵曹言啓曰,今此春塘臺親臨觀武才吉日,令日官推擇,則今九月二十九日爲吉云,以此日設行之意,敢啓。傳曰,以二十八日定行,可也。
假注書金蒙陽病,代許墀差下。
戶曹參議李嵇上疏。大槪,乞賜恩暇,往省父母墳塋事。答曰,省疏具悉。爾其依願往來。
忠淸監司書目,公州牧使孫萬雄民弊上疏上送事。啓。答曰,省疏具悉。所陳弊瘼,當令廟堂變通焉。
睦天成,以內醫院官員,以都提調·提調意啓曰,各殿駞駱粥,當自十月初一日,封進〈依〉例擧行事,分付司僕寺之意,敢啓。傳曰,知道。燼餘
午時,上御進修堂,晝講。兼特進官尹鑴,特進官金宇亨,知事李元禎,參贊官柳命堅,侍讀官吳始萬,檢討官南益熏,假注書李彦綱,記事官李㝡·李萬元入侍。上讀前受音一遍訖。始萬進講高宗肜日,盡篇而止,上受而讀之。始萬仍釋文義曰,雉者,野鳥,而升鼎而雊,異之大者。蓋緣高宗,有瀆祭之失也。天之降災祥,在於人事之得失,人事之得失,由於一心之邪正,故必先格其心,然後可以正事,可以感天。高宗之祀,必有祈年請命之事,故祖己,以典厥義,爲進訓之大義也。益熏曰,言民而不言君者,不敢斥言也。鑴曰,言民者,似非不敢斥言之意也。君與民,雖有貴賤·尊卑之等,自天而視之,則俱是民也。此而猶不敢斥言,則況人君之失德,何能直言而無諱乎?缺鑴曰,災異之作,天之所以示警也,人君必恐懼修省,然後可以保其國,若謂之無如台,則不至於亡國破家者,幾希矣。鑴又曰,漢文帝時,亦多災異,而能恐懼修省,故其災無驗。後世不辟,若遇災異,則或禱佛誦經而祈免,此則必無之理也。我朝亦有名山大川祈禱之事云,外言雖未可知,若有此事,則甚非聖朝事也,豈可以此爲弭災之道乎?上曰,此則外間之虛言也,寧有是事也?講訖,鑴曰,臣曾以衰疾腐朽,無益朝廷之意,乞退前席,而適緣悤卒,未盡所懷,故欲更申休退之請而入來矣。上曰,向日郊外擧動時,已悉予意,今又求退,似涉太過,予心還切不安也。鑴曰,古人云,陳力就列,不能者止。臣之不能,固自知,非無係戀君父之心,而乞退之請,實出於不得已也。上曰,卿勿爲辭,安心行公,可也。鑴曰,頃日因判府事許穆事,臣有陳疏所達之語,自上其能記憶乎?上曰,唯。鑴曰,穆之向日知遇,逈出尋常,雖以平生事言之,年過七十,讀書山林,無意於世間,久矣,中間値國家有論禮之事,邪說橫流,故穆,陳疏辨破,典禮之釐正,穆實有力焉。士林有所矜式,朝廷有所倚仗,一自退歸之後,禮貌衰薄,大異前日,穆,心不自安,至於月廩,雖有輸送之命,不敢領受云。君臣之間,雖有一時言語之過,豈可待之,如是太薄乎?他人,必有戒此而不敢言者,此非小事也。自上必須別遣近侍,更加溫諭,以示悔悟之意,然後方可安而受之矣。上曰,當初箚辭,予以爲驚訝矣,厥後祿俸,令戶曹輸送,而聞辭而不受云,當更令輸送矣。鑴曰,如臣者,固不足言,而謬蒙上知,得與許穆,竝列於朝。今觀自上待許穆之事,臣之必欲求退者,不欲待聖上迫逐而後退也。缺命堅曰,李后平之疏,不特君子小人之語而已,此外亦多過中之語,而朝家當施儒罰,至於竄逐,臣意亦以爲過重,尹鑴所達,誠是矣。上曰,雖曰儒生,旣有所犯,則何可不加竄謫乎?鑴曰,有罪能容,此王者包容之大德也。上曰,儒生,若論君上過德而罪之,則固有傷於包容之道,而此則以一邊之人,盡爲君子,一邊之人,盡爲小人,豈有如此之理乎?鑴曰,朋黨,未必亡人之國,而惡朋黨而欲去之者,必至亡國。人君苟以去朋黨爲心,先事而疑之,則其弊,必至於有橫罹之患矣。上曰,我朝之所患,莫甚於朋黨,而又於其中,自生朋黨,則豈非可惡之甚者乎?命堅曰,后平,以狂狷之人,有同失性者,不齒於儕流,渠豈有朋黨乎?鑴曰,南海縣令李碩寬,素性儒雅,無偏黨之心,頃在臺閣,因趙祉錫事,有言語之失,自上特命補外,因碩寬之罪也。然臣聞南海爲邑,水土極惡,至者必死云。碩寬,是年前拔擢近侍之臣也,今年七十有餘矣。臣聞至彼之後,已得水土之疾,年老之人,幾何不至於死亡也?因一時避辭之失,當置之於必死之地,恐有乖於聖上優容臣下之道。今雖不欲全釋,亦宜移之善地,俾不死於煙瘴之鄕,似合於體下之道矣。元禎曰,小臣,亦有所懷,敢此仰達。臣與李碩寬等諸人,同時出入於臺閣,諸臣所爲,皆出於無情矣。趙祉錫之事,朝臣中,亦或有先知者,知之者,知其非沮撓大論之意,而不知者,皆疑之,小臣,初不能無惑焉,兪夏謙,亦頗致疑矣,翌日,夏謙,始聞其非沮撓之計,遂變前見,李碩寬·金聲久·裵正徽,則未及知之,故以祉錫爲沮撓大論,遂發其論,臣及夏謙,已知其間曲折,故避辭中措語,亦參酌爲之,而碩寬等,終未知之,故避辭未免過中,終有補外之擧,臣常以倖免爲愧矣。鑴曰,金聲久之避辭,誠狂妄矣,但聞其父母,年皆八十,若父子更不得相見而死,則不但渠之私情痛結,亦恐有傷於孝理,稍移內地,使其父子,得以相見,豈非體下之道乎?上曰,護黨之人,則雖有年老父母,情理可矜者,缺數上曰,諸人避嫌中,聲久爲尤甚,而李碩寬之罪,比聲久等,稍似有間,以同道無瘴癘之邑,換差,可也。鑴曰,臣所達事,願諒察。許穆,以平日眷遇之臣,何可永絶恩禮?金聲久之情事,亦甚切迫矣。上曰,無已太煩乎?鑴曰,古人有牽裾者,臣則只陳所懷而已。又曰,近年以來,竄謫之人,多送濟州,濟州一島,隔海千里,朝廷聞見之所不及,爲謫客者,多有縱恣不謹,貽弊民間之事,爲守令者,又不能禁戢。臣於往年待罪憲府之時,濟州之民,以怨苦之故,至有呈訴之擧,其爲民弊,據此可知。臣謂竄謫之人,不宜偏送於濟州,以貽島民之弊。凡諸邊遠,顧何所不可?今番按覈御史下去之時,三邑謫客貽弊與否,竝爲訪問以來,以爲處置之地,何如?上曰,今番御史之行,別以此一款事,分付,可也。鑴曰,當初五家統設立之時,臣亦與聞其事。其差出都·副尹者,其意專爲糾正風俗,勸課農桑,團結隣伍,俾無移來移去之弊,有如古者鄕三老之任而已。當初事目,毋得笞辱,明有條法,近來守令·監司,不有法令,旣以士大夫,差其任而待之,則不異於前日鄕任·里約之輩。頃者公州牧使孫萬雄,以年分等事,發怒於都尹,捽致馬前,重加刑杖,窘辱無狀,靡所不至,居鄕士大夫,擧皆奔避,邑里騷然,怨聲嗷嗷,與當初設法之意,大有相反。今後則朝廷,宜糾發守令之如此者而罪之,更爲事目,申明其法,俾無如前之弊,何如?上曰,令廟堂更爲嚴明申飭,俾無如此之弊,宜矣。鑴曰,昔年筵中,自上授臣以一幅書,其時臣以言語,略有所達,厥後欲以若干文字,有所仰復,而旋卽去國,悤悤未果矣。今幸獲近淸光,故敢達,袖中小冊,仍出奏。上曰,此乃乙卯冬間事也。此事,雖非卿,誰無此心乎?鑴曰,朝臣之不知臣者,或謂之從事經學,而臣自少失學,全昧經義,且無筋力,可以執殳前驅,而但願聖上,恒存此心,毋忘於發號施令之間,則臣雖衰朽,亦當扶策病軀,應報萬一矣。上曰,予亦何嘗斯須忘之?而但時勢不適,奈何?以下缺上曰,體府事體,不爲則已,旣已復設之後,有其名而無其實,事甚不當矣。鑴曰,領府事出仕之後,與在任大臣,相議講定,期於成樣,可矣。上曰,後日備局坐起時,當令稟定矣。命堅曰,此事亦難容易講定。蓋古例,無體府節目云矣。上曰,前謄錄,無之云耶?元禎曰,在古豈無體府節目,而中間因亂,失其文書。小臣則以領府事爲未安,體府何等重任,而每每辭免,不卽議定節目乎?鑴曰,體府一人,事權太重,必參以朝廷之人,爲贊畫·副使等任,然後可無偏重之患。若見臣所上公孤圖說,則可知矣。命堅曰,領府事,先行體察使之事,然後節目,可以議定,而亦不可獨議。出贊畫使·從事官,使之相議爲之,似可矣。鑴曰,副使亦不可無矣。上曰,人言體府之設,必在於兵亂之時,而此則不然,雖無事時,亦可爲之矣。命堅曰,此時雖無兵革之警,豈可謂之太平?鑴曰,條目講定之時,必須商確爲之,而自上亦須總攬兵權,可矣,不然,恐有後弊矣。命堅曰,旣擇其人,委以體察之任,則何可復慮其事權之重,而不假之以兵權乎?上曰,從事官,爲先差出,節目等事,次第講定,仍爲開府事,領府事處,別遣史官傳諭,可也。鑴曰,頃日觀武才時,初試規式,訓鍊都監則各取一技,至於缺軍與別抄則四技取二,難易相懸,致令取第者,皆都監軍士,缺禁軍衛士,反有落莫不均之歎,事畢之後,至令再勞玉趾,別設科外之科,事體之顚例,莫此爲甚。臣未知此事,責在於缺,而主兵之官,若兵房承旨等,不能致察於此,惡得無責?請竝推考,以正事體,且停親臨,令一大臣,主管其事,以行賞典,何如?上曰,規矩之或重或輕,乃是前例,非兵曹之任意講定缺,頃者筵中,該房承旨,有以初試規矩太輕之語,陳達以下缺晝講時,至不聽罪。益熏曰,傅說,嘗以瀆于祭祀,進戒,而意高宗,或吝改過,故謂之不聽罪也。元禎曰,昵廟豐祀,可謂觀過知仁。元非大段失德,而說,猶以是惓惓進戒,則二行缺格王正事,此一篇之大旨也。命堅曰,一正君而國正,此人君之所當缺也。鑴曰,此篇,有訓無答,明王之事,不當如是。以此觀之,似是祖庚之缺始萬曰,高宗肜日云者,先儒或以爲此非高宗肜祭也,乃祖庚祭高宗時也。命堅曰,自古人國,豈無災異?而能恐懼修省,則有轉災爲祥之道矣。聖上之所以疎待許穆者,蓋缺於穆之非斥委任大臣也。然待大臣之道,亦不當如是,非特穆也,儒臣多被罪者,此豈非聖明之過擧乎?若使人不敢更爲領相之二行缺之付黃館儒,此是千古所無之事,如此而不罪,則當罪,何如?缺李澤,罪止停擧,而李后平則至被竄謫,臣意以爲太過也。展轉相激,至爲君子小人邪正之語,此而不治,後弊無窮矣。鑴曰,時勢不適,臣非不知,自上缺恒存此心,念念不忘,則何事不可做乎?近歲以來,年事飢饉,二行缺無其實,體府復設事,頃於榻前,旣已定奪,則其缺目等事,所當趁卽議定,而因循至今,未克擧行,此豈朝家事體乎?元禎曰,古則體察使事體甚重,臣之外祖父故判書臣金時恒,曾爲此任,臣得見其時文書,則雖回啓文書中,每以體臣之意缺曰云矣。燼餘
上在昌慶宮。停常參,只晝講。
李晶啓曰,明日常參·經筵,取稟。傳曰,停。
具崟啓曰,大司憲,持平一員未差,執義李煦在外,掌令南垕·申㶅,持平金儁相,以監試官,武科試所進去。今日以監察茶時之意,敢啓。傳曰,知道。
左議政閔熙六度呈辭。傳曰,安心調理。
有政。
吏曹,判書李元禎進,參知吳始復進,參議柳命天病,都承旨慶㝡進。
兵批,判書金錫胄進,參判鄭維岳,禁軍觀武才初試坐起進,參議鄭重徽進,參知朴純,禁軍觀武才初試坐起進,右副承旨柳命堅進。
兵批啓曰,慶尙左水使,今當差出,而擬望之人乏少。他道守令及營將中可合人,竝擬,何如?傳曰,允。
吏批啓曰,吉州牧使,今當差出,而本州乃是文武交差之地。文臣堂上中可擬之人乏少,堂下曾經侍從及守令,竝擬,何如?傳曰,允。
吏批啓曰,南海縣令李碩寬,同道陸邑換差事,命下矣。南海乃是武臣差送之地,與本道陸邑中,無同品武臣之可以相換者,不得以郡守換差之意,敢啓。傳曰,知道。
柳命堅,以兵曹言啓曰,今此濟州按覈御史,兼試武藝事,命下矣。規矩單子,依前例書入,而事目則規矩落點啓下後,追後磨鍊以入之意,敢啓。傳曰,知道。
柳命堅,以備邊司言啓曰,會寧·慶源開市事,北京咨文,今已出來。以此分付該道,使之依例擧行,而回咨,令承文院撰出,付送於前頭使臣之行,何如?傳曰,允。
吏批,以閔黯爲大司憲,姜銑爲持平,南益熏爲吏曹佐郞,安如岳爲兵曹佐郞,吳始益爲原州牧使,李縝爲兼右水運判官,金邦杰爲修撰,鄭錫后爲內贍直長,李翰衢爲儀賓都事,韓舜相爲黃山察訪,金世衡·李善溥爲典籍,柳世鳴爲奉敎,權德邵爲承文副正字,金是榮爲直講,金得臣爲軍資正,南益熏爲兼校書校理,孫湍爲黃州兼提督屬敎官,李尙翼爲安東屬敎官,鄭民獻爲尙州屬敎官,姜獻之爲晉州屬敎官,金益昌爲全州屬敎官,金千鎰爲南原屬敎官,金澤爲光州屬敎官,朴致道爲羅州屬敎官,朴鳳祥·趙世彙爲直講,盧說之·權尙任爲禮曹正郞,韓世良爲宗廟奉事,沈檀爲吏曹正郞,南海縣令李碩寬·草溪郡守李淰相換。以李球爲吉州牧使,尹搢爲副修撰。缺
兵批,以金世翊爲慶尙左水使,黃致賢爲點毛浦萬戶,金相說爲梁永萬洞權管,韓永纘爲江口權管,李元祿爲副護軍,安如岳爲副司直,鄭起門加嘉善,騎兵朴奉男·前奉事車致建,俱加折衝,鄭元俊·成大濟·崔嵂爲副護軍,黃澤爲海州監牧官。
李晶啓曰,新除授藝文館奉敎柳世鳴,時在慶尙道安東地,請斯速乘馹上來事,下諭。傳曰,依啓。
又以禮曹言啓曰,今此觀武才,春塘臺,旣無文武試取之事,只觀武才,故儀註,依癸丑觀武才謄錄書入矣,更爲考見,則中嚴外辦一款,不爲磨鍊,似是文書疏漏之致,不審之責,在所難免,臣不勝惶恐之至。儀註則改書以入之意,敢啓。傳曰,知道。
具崟,以刑曹言啓曰,罪人墨信·末從等,不待時處斬事,旣已啓下,而今日,乃城隍發告祭受香日也。罷齋後用刑,已有啓下定奪,後日擧行之意,敢啓。傳曰,知道。
李晶,以禮曹言啓曰,今月二十三日備局堂上引見時,禮曹判書閔黯所啓,自前濟州御史下去時,有漢拏山致祭之規,今亦依例爲之乎?敢稟,上曰,依爲之事,傳敎矣。致祭吉日,則御史到彼後,隨時擇日,祭物則令本州精備,依名山節祭例設行,而祭文及香祝,亦令該司,照例擧行之意,分付,何如?傳曰,允。
李晶,以弘文館言啓曰,本館下番四員內,一員未差,修撰金邦杰,副修撰尹搢,副修撰申厚命,竝皆在外。他無推移之員,不得已以上番,姑降入直之意,敢啓。傳曰,知道。
又以弘文館言啓曰,新除授修撰金邦杰,時在慶尙道安東地,副修撰尹搢,時在忠淸道尼山地。經筵入番事緊,請竝斯速乘馹上來事,下諭。傳曰,依啓。
持平姜銑啓曰,父病危劇,陳疏丐解,特蒙恩暇,得以專意救護,聖恩罔極,感祝度日,而癏曠之辜,固無所逃矣。不意新命,遽及此際,嚴召之下,趨詣祗肅,而顧臣頃於庭試應製之日,臨草誤書,竟未得呈進,且以朔書不寫,方在應推之中,不可仍冒於臺席,請命遞斥臣職。答曰,勿辭。
柳命堅啓曰,持平姜銑,再啓煩瀆,退待物論矣。傳曰,知道。以上燼餘
具崟,以義禁府言啓曰,以武科重試初試試所啓辭,刑曹啓目,出身高善益,移本府處置事,允下矣。高善益,囚禁典獄署,卽爲缺傳曰,知道。
午時,上御進修堂,晝講。知事睦來善,特進官鄭維岳,參贊官具崟,侍讀官吳始萬,檢討官南益熏,假注書許墀,記事官李㝡·李萬元入侍。上讀高宗肜日,前受音一遍訖。始萬,進講西伯勘黎。自西伯文王,至殷之卽喪止。音釋各一遍,上受而讀之。益熏曰,西伯勘黎,或謂武王事,亦近之。始萬,仍解第一章註。上曰,祖伊見紂惡不悛,文王戡黎,恐其漸及於殷,而奔走告之也。始萬,講第二章註曰,天心仁愛,非大無道之世,天不輕易棄之,而紂惡不悛,淫戱自絶,故天命去之。非祖宗在天之靈,不佑其後也。上曰,非天棄之,紂乃自絶也。缺數行始萬,講第四章註。上曰,此與時日曷喪之意,一也。始萬曰,人心旣失,君爲獨夫,故下文曰,獨夫受。始萬,講第五章註。上曰,此則與日亡予亡之說,同也。維岳曰,王莽之所謂漢兵其如予何,同一意也。始萬曰,君猶舟,民猶水,民心旣反,君將何依?紂不能反身自求,而猶以天命爲言,如是而不亡何待?上曰,故曰,水能載舟,亦能覆舟。始萬,講第六章。益熏曰,孔子與天合德,故遇患亂而責命於天,紂則淫戱自絶,而猶曰天命在我,祖伊之所以退而歎也。始萬,講第七章註曰,卽喪云者,謂亡不旋踵,出於痛迫之言也。維岳曰,殷亡在於紂之惡,而不在於周,故祖伊,終不敢一言及周也。上曰,紂能悛惡,豈至於亡乎?始萬曰,人君不知其亡,終至於亡,故紂亦不自知亡,竟不能自反而及乎亡也。來善曰,紂之惡,殺人如麻,而能容祖伊之盡言,終能保全,亦似感動於祖伊之誠也。始萬曰,受人之盡言,中主之所不能。以唐太宗之英明,於魏徵,尙曰悔不殺田舍翁,則後世人主之所以容諫,猶有不如紂者,多矣。益熏曰,古人謂紂,智足以拒諫,言足以飾非。人主明敏,亦不足尙,此所當留念處也。上曰,然。文王,脫羑里之囚,紂賜鐵銊,使專征伐,勘黎,謂文王事者,似是也。始萬曰,舊說亦以爲文王事,而史記又有以武王爲西伯云者,且以祖伊危急之辭觀之,勘黎,似是伐紂時事,故或以爲武王。維岳曰,賜弓矢專征伐,武王有之,而勘黎之擧,似是武王,故先儒或疑其如武王事,而亦無訂據,故以或曰,載之篇題之下。講訖,維岳曰,觀武才擧動,進定於二十八日,而事勢有所未及者,故金錫胄,欲爲更稟,而以初試忙急之故,進去試所,小臣敢此,仰達矣。禁軍初試柳葉箭,雖已畢射,騎蒭·鞭蒭,勢將堇畢於明日,而文書則又未及修正缺數行。以二十九日退行,似爲便當。上曰,禁軍數多,恐不能畢試於一日,而且闕內擧動,不必擇日,故進定於八日矣,事勢如此,則退行於二十九日,可也。來善曰,近年以來,連値凶歉,各殿供上,各司進排,及雜職祿俸,降作散料,各軍門將官·訓局軍兵·各衙門員役·掖庭署所屬散料,使臣盤纏·衣資裁減等事,每於十月朔,啓下奉行,故今十月,亦當啓下,而今年亦未免大凶,裁減單子,更爲書入乎?依前年例,更爲啓下擧行乎?上曰,依前年例擧行。來善曰,諸般物種裁減事,當依下敎,啓下奉行,而但裁減物種中,自國家有不得已用處,則以備忘批下進排者。如耳掩·皮物·內弓房弓箭之類,及訓局黑角·政府石首魚·弘文館紙筆墨,則旣爲裁減之物,而或因啓辭,或因陳達,而有所改定之事。此類亦依前年裁減例,書進單子乎?仍其加定而啓下乎?上曰,此皆不得已變通之事,姑置之,可也。來善曰,錢文,當初以四十文定式之時,行之便好,而及至降定之後,公私貳價,多有窒礙,故自朝家慮其難行,更爲復舊,行之順便,無異當初,而但米前,民食所關,故奸民之輩,不畏法令,任意操縱之弊,甚於他前云。臣招致上米廛所任,而問其行錢之規,則人所共知之弊,公然欺罔,情狀痛駭。當此行錢便好之時,如此奸民,必將亂法,不可不懲,故臣使之囚禁,則翌日指嗾同廛之人,輟罷米廛,至於多日。此不過脅制官司之計也,事之痛駭,莫此爲甚。若不嚴懲,則將無以懲其奸惡之習,上米廛所任李成吉,令攸司從重科罪,何如?上曰,頃者不從法令者,論以重律事,旣已定奪。李成吉所爲,殊甚痛駭,令攸司從重科罪,可也。遂罷出。
上在昌慶宮。停常參·經筵。
李晶啓曰,明日常參·經筵,取稟。傳曰,停。
又啓曰,來初一日輪對日次,取稟。傳曰,停。
具崟,以弘文館言啓曰,本館二番四員內,一員未差,三員在外,不得已以上番,姑降入直,而上番副校理李漢命,身病危重,不得行公,校理臣尹義濟,方爲入直,而重患胸脇之痛,不能起動。當此開筵之日,僚員之不齊如此,事甚苟簡。上下番闕員,後日政,以在京無故人差出,竝卽牌招察任,何如?傳曰,允。
具崟,以御營廳言啓曰,今此三番別馬隊·別破陣等射砲試才賞格,從分數多寡,以本廳所儲木綿面給,別單書入之意,敢啓。傳曰,知道。
行大司憲閔黯啓曰,引嫌而退。當被推緘,勢難仍在,請持平姜銑遞差。答曰,依啓。
李晶啓曰,吏曹郞廳來言,臺諫有闕,政事,取稟。以上燼餘
具崟,以御營廳啓曰,一行缺十九名,黃海道別馬隊四十八名,已爲整齊矣。來十缺新營·東營·集春營,當爲入直,而集春營則與訓鍊都監軍兵,依前例替代入直後,舊番別馬隊放送之意,敢啓。傳曰,知道。燼餘
上在昌慶宮。停常參·經筵。
夜自三更至五更,有霧氣。
下直,襄陽府使朴千榮,康翎縣令柳俰。
李晶啓曰,視事,觀武才事畢間,頉稟。傳曰,知道。
左議政閔熙七度呈辭。傳曰,安心調理。
柳命堅,以都摠府言啓曰,副摠管李夏鎭,除標信,義禁府坐起進去之意,敢啓。傳曰,知道。
柳命堅,以武科重試初試試所差備官,以試官意啓曰,卽者騎蒭畢射後,擧子等所射之矢,令差備官分給之際,差備官來告,有一武士,突入叱辱,任意奪取,使不得分給云。欲爲推問,招入試庭,則乃精抄哨官羅弘佐也。稱以士夫,言辭悖慢,事甚可駭。令該曹從重處置,何如?傳曰,允。
又以兵曹言啓曰,今此禁軍等親臨觀武才時試官,以今番觀武才試官,當爲仍用,而工曹判書柳赫然,身病不得進參。其代,一望改入之意,敢啓。傳曰,知道。
淸州幼學鄭昌漢上疏。答曰,省疏具悉。爾之爲國進言之誠,予用嘉之焉。
副司直李玄逸上疏。答曰,省覽疏辭。忠君愛國之誠,溢於言表,深用嘉尙。所進冊子,可不置諸左右而觀覽焉?宜速上來,以補闕失。仍傳曰,今下虎皮一領,副司直李玄逸處賜給,以表予嘉尙之意。
柳命堅,以兵曹言啓曰,擧動只隔一宵,而今日日晩之後,別雲劍瀛昌君沈,錦平尉朴弼成,一時猝然稱病。豫差判尹鄭榏,花善君湸,當爲陞實代行,而鄭榏,以重試試官,方在試所。實差之有頉者,二員,豫差之無故者,只有一員,不得不付標以入之意,敢啓。傳曰,知道。
又以訓鍊都監言啓曰,造作庫舍於江都,軍需器械,旣已移置,而若干糧餉,不可不別爲措置。都監錢文,下送嶺南,今方換米。其米必以沿海邑劃給,以爲自軍門下送船隻,運納於江都庫舍,似當。以此意,分付慶尙監司處,何如?傳曰,允。
又以訓鍊都監言啓曰,軍門前後下送軍器軍需於江都者,其數極多,本府勢難守護,故仙源近處,營建庫舍,旣已移置,而典守之人,他無資生之路,不得已買得田畓數十石落種之地,以爲耕食應役之資。依他軍門屯田例,減等收稅事,分付江華府,何如?傳曰,允。以上燼餘
柳命堅,以訓鍊都監言啓曰,新番忠淸道訓鍊缺隊左部屬前司三哨,左司五哨,中司二哨,合十哨軍兵二行缺則入直本營,而中日試才與習陣時,竝除標信出用,何如?傳曰,知道。
又以御營廳言啓曰,本廳別抄武士觀武才初試入格四缺別單四字缺啓。傳曰,知道。燼餘
上在昌慶宮。停常參·經筵。
夜四更,電光。
具崟啓曰,行大司憲閔黯式暇,執義李煦在外,掌令南垕,武科庭試初試二所監試官進,掌令申㶅,武科重試初試監試官進,持平金儁相,武科庭試一所監試官進,持平一員未差,今日監察茶時之意,敢啓。傳曰,知道。
又以武二所差備官,以試官意啓曰,擧子之具三保許赴,乃是防奸僞之意,近來人心不淑,僞着保擧之弊,比比有之。片箭試取時,云字擧子延安居閑良徐瓊錄名單子中,保擧三人職姓名及着名僞造之跡,明白無疑,詰問徐瓊,則費辭發明,不爲直招。捉致保擧三人,則一人下鄕,上護軍崔世益·前別提劉斗文言內,渠輩與徐瓊,素無面分,元不着保云。徐瓊,理屈語窮,始乃遲晩。旣已現露之後,不可不依法治之,以爲懲礪之道。且戶口紙牌設立後,入格擧子,考準戶口,例也,伐字擧子安岳居御營保人林永俊戶口現納,則保人二字,顯有塗改之狀,外祖本,以合平書之,而亦有塗擦者。移文漢城府,問其入籍與否,及內外四祖姓名與本貫,則漢城府答通內,林永俊,非御營保人,乃御營保別抄,外祖本,非合平,乃和平云。林永俊塗改戶口之事,如是現露,不可不依法治之,故擧子徐瓊·林永俊等,旣皆囚禁。竝令該司稟處,何如?傳曰,依啓。
府啓,引嫌而退,言雖過激,意實無他,則大臣之斥,何必爲嫌?請掌令申㶅出仕。答曰,依啓。
上還宮後,藥房·政院·玉堂問安。答曰,知道。
卯正三刻,上御春塘臺,觀禁軍武才。右副承旨柳命堅,進啓宰樞執鼓。上曰,知道。右議政吳始壽進曰,朝霧甚,日候不佳,聖候,若何?上曰,無事。始壽曰,兩慈殿氣候,一向安寧乎?上曰,安寧。右承旨李晶進曰,明日宗廟朔祭,臣以傳香進去之意,敢啓。上曰,知道。命堅曰,兵曹判書金錫胄,方來在於外,而昨暮孩兒身死,旣已犯染,不敢入來云矣。上曰,禁衛取試,不可無本兵之長,招入。命堅曰,以何技先試乎?上曰,先試六兩。命堅曰,六兩步數尺量。上曰,六兩·柳葉箭·片箭步數,前已尺量,只於鞭蒭尺量缺命堅啓曰,試所執鼓。上曰,知道。仍傳于命堅曰,六兩矢,計人數枰之,射者三矢不則勿許射,卽爲退出,可也。命堅曰,擧子當呼名,而霧暗不見落矢,待霧捲呼名,何如?上曰,依爲之。上入幕次,以承傳色下敎曰,待霧晴則日勢必晏,將至巳時,雖不見防牌,彼亦有官員,可見落矢處,使之始射,可也。又傳曰,兵曹郞官一人,送越邊,使之看箭。命堅,口傳啓曰,擧子呼名。上御帳殿下敎曰,呼名武士。旣就射,上曰,唱箭,高聲,可也。上入幕次。上出御帳殿。命堅進曰,霧已捲,六兩畢,前送兵曹郞官,使之還來乎?仍留乎?上曰,有監箭官,兵曹郞官還來,可也。命堅曰,雨勢如此,龍大旗雨備之意,敢達。上曰,唯。命堅曰,柳葉箭執鼓。上曰,仍爲之。命堅曰,擧子呼名。上曰,知道。上見射士每射伏地,下敎曰,中則伏地事言之,射士缺數行命堅啓曰,以分數擊鼓之意,旣已分付,而執鼓官,不爲惕念,以矢數扣之。執鼓官,請推考。上曰,推考。命堅啓曰,鞭蒭執鼓。上曰,唯。命堅曰,擧子呼名。上曰,知道。鞭蒭擧案入之。命堅啓曰,內禁衛韓永纘,以鞭蒭初試後,邊將遷轉。此與他邊將有間,使之入射乎?錫胄曰,永纘,曾以試射,柳葉箭五中,有除授邊將之命,故旣參初試後,邊將遷轉矣。旣爲邊將,則與禁軍有異,故敢稟。上曰,未爲邊將前,爲初試,入射,可也。傳曰,初蒭監蒭官,何以伏地?問啓。命堅啓曰,問之則黃命益,當次放馬,而朴廷孝,不能制馬,奪次先放,故伏地云矣。上曰,此乃不能制馬之致,廷孝之次,使命益鞭之,可也。命堅啓曰,臣見三蒭監蒭官伏地,欲問則已起,故置之矣,聞之,蒭頭不立,鞭虛着云。若有蒭頭,亦或中之,而不立蒭頭,官員之過,請推考。上曰,推考。傳曰,前馬必不及而不打錚,後馬能及之而打錚,執錚官,推考。缺始壽曰,近有規外襲謬之事,故敢達矣。自前讀券官備望時,時任原任大臣,不論多少,有則俱擬,而不敢取舍於其間,或入或不入矣。在先王朝,臣與金萬基·閔維重爲承旨時,故相臣李景奭,送言勿擬己於試官望。臣則以爲不可不入,而金萬基·閔維重,以爲無妨,終不備望,則先王,極以爲非,故金萬基,有惶恐待罪之擧矣。近來試官望,任意取舍,或單望或二望以啓,此乃謬規相襲之致。科場事體,不可不嚴,今後勿論原任時任,俱爲備擬,何如?上曰,其所取舍,而或爲單望二望,不當,當該承旨推考,可也。始壽曰,此則襲謬已久,非是推考之事。上曰,然則勿爲推考,此後原任時任,竝爲擬入。掌令申㶅啓曰,臣之頃日前席所陳,只出於事君無隱之義,而語不知裁,重觸忌諱,僭妄之罪,自知難逭。伏聞日者,大臣,拈出臣言,大加非斥於筵中,臣固不安於心矣,繼伏見聖上諭相臣之批,亦以臣所言爲失當。臣於此,益不勝瞿然之至。頃者柳赫然·李鏶,以買馬自首,而大臣亦以此引咎。臣之妄意以爲,武將固不足多責,而大臣之有所屬託於武倅,非但有損於事體,亦有乖於古人遠嫌之戒,而非所以杜絶善事之蹊,勅勵庶僚之道,故適於入侍之日,卒然輕發,而至於避辭中,引盧守愼故事者,臣非以大臣,必受其賂遺也。大臣容物之量,如此而後,能受盡言,勤攻其闕,共濟國家之事,故臣之所坐於相臣者,在此,而一言妄發,群非蝟起,如臣蹤迹,其亦危矣。臣當趁卽自列,而適差武所監試之任,悶縮累日,今始來避,臣之所失,至此尤大矣。請命罷斥臣職。上曰,勿辭。具崟啓曰,掌令申㶅,再啓煩瀆,退待物論矣。上曰,知道。正言李壽徵啓曰,請還收內乘金淑守令除授,趙泰相六品遷轉之命。上曰,毋庸瀆擾。上曰,頃日擧行條件中,鞭蒭幾中以上論賞事,乃謂後日觀武才也,今日禁軍試才,與訓局軍士試才,皆一時事,則其所論賞,不宜異同矣。命堅曰,此則已爲相議,將欲稟取,下敎如此,當依前例抄出。上曰,執錚官,旣以誤打推考,則其鞭蒭者,以五中,載之試冊,宜矣。吳挺緯·金德遠皆曰,雖曰誤打,旣爲打錚,則凡試場之事,一從錚鼓,還爲載冊,恐爲未安。上曰,執錚官之所誤,非渠之過,第令覈出。命堅曰,人人皆見其能鞭,馬亦及之,載之試冊,實爲無妨,而但打錚之後,還載未安,故試官之意,皆爲不可云,何以爲之,問于金錫胄則以爲,其人乃慶澤云。上曰,誤打之錚,何可取實?申汝哲曰,徑先打錚,官員之罪,而但試場,一從錚鼓,旣爲錚鼓施行之人,還爲載之,事體未安。始壽曰,試所當嚴重,試官之言,是也。人皆謂五中,而試冊則不載。以人言而載之,恐爲後弊,故如彼仰達矣。上曰,親臨與凡試場有異,故欲爲還載矣,但雖曰五中,文書不載,徒信人言而載之,果爲未妥,置之,可也。命堅曰,騎蒭執鼓。上曰,唯。命堅曰,擧子呼名。上曰,唯。命堅曰,朴尙彬二中,而傳箭官,誤以一中唱之。當該官員,請推考。上曰,推考。上入幕次,俄而出御帳殿。缺錫胄曰,頃者以禁軍,敎之馬上偃月刀,傳敎,故爲之分付,或有自願用之者,而渠不過一日內粗學,其勢倖其蒙賞,故臣止之矣。上曰,渠已自願,試之何妨?錫胄曰,馬上偃月刀,固非卒辦可爲之事。或有氣力者,欲試用之,或冀其蒙賞故爲之自願,待其習用,試才爲宜。上曰,使之習用後試才,可也。錫胄曰,御營軍上番,例於初一日習操,而觀武才相値,且連有科擧,無故日退行之意,敢達。上曰,依爲之。命堅曰,鞭蒭執鼓,朝已爲之,請仍爲呼名。上曰,唯。命堅曰,試官,例於罷場後,使曹司試官,親呈肅拜單子於政院,而今此庭試武一所試官,自差備門,直入單子,事體不當。請推考。上曰,推考。命堅曰,日勢已暮,風氣且峭,明日試才,似當早罷,今日姑罷之意,敢啓。上曰,自丁以儉,至許重試之後,罷之。上曰,今日鞭蒭六中,幾何,問之。命堅曰,六中者一百十八人。上曰,唯。命堅啓曰,退錚。始壽曰,朝霧不佳,擧動時刻,雖差晩,明日試才,似無日勢窘急之患,日出後擧動,何如?上曰,雖以卯正擧動,亦無傷,而卿言如是,以辰初退定,可也。上乃還宮。郞廳李瑞文校正。日記廳郞廳李星慶書。
上在昌慶宮。停常參·經筵。
今日春塘臺,上曰,政官牌招開政。
左議政閔熙八度呈辭。入啓。傳曰,安心調理。
右議政吳始壽箚子。大槪,素患眩症,挾感暴作,趨詣闕庭,不得入侍,惶恐待罪事。入啓。答曰,省箚具悉卿懇。卿之疾病,予已知之,未得進參,有何所嫌?卿其安心勿辭,從容善攝。仍傳曰,遣史官傳諭,遣御醫看病。
政院啓曰,今日孟冬之朔,而雷雨如此,不勝驚惶。此時仍御帳殿,實爲未安,且非警動之道,卽爲還內,未畢試射,待晴設行,何如?答曰,知道。未畢試射及賞格等事,待晴,令試官設行於他處。傳曰,曜金門內中日處所,鞭蒭六中人等,柳葉箭比較後,仁政殿庭頒賞事,分付擧行。
兵房承旨口傳啓曰,鞭蒭六中人等,柳葉箭比較時,命官,何大臣進去乎?傳曰,兵曹判書進去。
大殿,藥房·政院·玉堂問安。答曰,知道。
諫院啓曰,請還收內乘金淑守令除授,趙泰相六品遷轉之命。措辭見上陵寢修改,事體至重,凡有大小執頉之處,必先報知於該曹,啓達於天聰然後,始乃涓吉告由而擧行,乃所以重其事而嚴其禮也。今者貞陵來脈補土之處,曾因道臣奉審時執頉,該曹,以待年擧行覆啓,則爲陵官者,所當報于該曹,以待朝家分付,可也,而今乃不然,私自拮据,築土補缺,有若自家之私事者然,事之可駭,莫此爲甚。原其本情,實出於希功望賞之計,而不自覺其無知妄作之歸,固宜有罪,不宜論賞,請寢貞陵當該參奉賞典稟處之命。答曰,不允。
武科庭試初試二所出榜,詣闕。以上朝報
有政。
吏批,以李觀徵爲禮曹判書,李珍爲泰陵參奉,朴來慶爲奉常判官,李萬封爲持平,辛希遠爲召村察訪,韓垽爲掌樂正,姜世龜爲校理,朴鳳祥爲兵曹佐郞,李龜徵爲繕工假監役。
上在昌慶宮。停常參·經筵。
謝恩,吏曹佐郞南益熏,兵曹佐郞朴鳳祥,僉知金汝敏,宗廟奉事韓世謙,黃山察訪韓舜相,典籍李善溥。
掌令申㶅初度呈辭。入啓。給由。
工曹判書柳赫然鍼灸呈辭。入啓。傳曰,遣鍼醫看病。
大殿,政院·玉堂問安。答曰,知道。
藥房啓曰,伏未審夜來聖體,若何,兩慈殿氣候,亦復何如?昨者試藝垂畢之際,猝有非時之雷雨,伏想聖心,尤惕然於兢畏天戒。臣等益切區區憂念之至,敢來問安。答曰,兩慈殿氣候安寧,予亦無事,而昨日雷雨之變,出於閉藏之月,惕然恐懼之懷,曷勝云喩?
兩慈殿·中殿,藥房問安。答曰,知道。
傳曰,明日晝講爲之。
大司憲閔黯啓曰,貞陵來脈補土之役,適値歲歉,宜擧而久未擧矣。本陵參奉安重鉉,以山脈與陵寢不邇,宜無告由之事,不報該曹,拮据始役,役完之後,始乃報知。臣等伊時,待罪春官,驟聞而嘉之,賓廳之坐,問于大臣,大臣以爲,陵官之修補齋宇,功小弊多,故曾請防禁,而此則參奉,幸完不可已之巨役,不當置而勿論云,入侍前席,敢有所陳達。今者臺啓,請寢陵官議賞之命,辭意甚嚴。率爾仰陳之咎,臣實有之,昨緣日暮,今始來避,所失尤大,請命遞斥臣職。答曰,勿辭,退待物論。
持平金儁相啓曰,再昨掌令申㶅之引避退待也,臣適當其處置,臣意以爲,申㶅之前席所陳,實涉過中,而不可以語犯大臣,輕遞臺官,故臣與同僚,相議請出矣。今聞物議,以處置乖當,大加非斥云,臣不勝瞿然之至。且頃日漢城府判尹鄭榏請推也,臣亦隨參,而厥後詳聞其曲折,則不避命牌一款,全是孟浪云,失實之嫌,臣亦有之。以此以彼,決難一刻仍冒,請命遞斥臣職。答曰,勿辭,退待物論。
待敎南致熏上疏。大槪,寒病猝劇,症勢危急,乞賜遞改,俾得及時調治事。入啓。答曰,省疏具悉。爾其勿辭,調理察職。
兵曹,來初四日武科庭試規矩,柳葉箭一巡一中,騎蒭一次一中,貫革一巡二中,取二伎,落點。
傳曰,召對爲之。
校理姜世龜牌招肅拜。
政院啓曰,昨者雷震之變,出於孟冬閉塞之節,而且當朔日,人心震驚,莫不失色。伏惟聖上警惕之心,當復何如?臣等終宵耿耿,不勝憂慮。皇天譴告,必有所召,雖未知聖朝,有何闕失,致此變異,而或者政令施措,有所偏係耶,聽納講學,不克如初耶?古昔明王之遇災也,莫不兢畏戒謹,以爲消弭之方。伏望聖明,益加修省,克祛偏私,恢聽納之道,節損儉約,爲愛民之本,隨事警懼,罔或怠忽,則轉災爲祥,恐不外是。臣等,忝在近密,無所醫救,不任區區憂愛之忱,敢此仰達。答曰,昨日雷動之變,出於閉藏之月,予之警惕恐懼之懷,曷勝云喩?卿等誡誨之言,誠甚切實,可不留心而仰念焉?
召對入侍,右贊成尹鑴,承旨柳命堅,玉堂尹義濟·姜世龜,注書李時晩,史官李萬元,兼春秋李㝡。
大司諫閔就道啓曰,再昨自試所出榜詣闕也,肅拜單子,依舊例參試官呈進矣。今聞政院,以直傳差備爲失體,至於請推試官云。臣以監試官,理難獨免,昨緣賤疾,今始來避,所失尤大,請命遞斥臣職。答曰,勿辭,退待物論。
掌令南垕啓曰,卽者同僚,以處置乖當,論事失實,引避,而申㶅處置之啓,臣亦同參,則乖當之斥,理難獨免。且其論事失實云者,卽指判尹鄭榏請推事也。臣以其詰責陪吏,引避於前席,而未嘗有不避之命牌之語,則請推之論,實非臣所與知,而玆事旣由於臣,臣安得晏然而已乎?以此以彼,不可仍冒,請命遞斥臣職。答曰,勿辭,退待物論。
右議政閔熙箚子。大槪,冀蒙策免,以答天譴事。入啓。
獻納朴鎭圭啓曰,臣以貞陵當該參奉賞典請寢事,與同僚相議,有所論啓矣。卽聞罪重罰輕,且不論禮官請賞之失,大加非斥於筵中,而至以有所牽掣爲語云。臣之論事罷軟之失,著矣,何可晏然仍冒於臺席乎?請命遞斥臣職。答曰,勿辭,退待物論。
召對時,右副承旨柳命堅所啓,昨日乃閉藏之月朔,而有此大雷震之異。臣等不勝驚懼,纔與同僚,略陳所懷,而天之降災,必有所召,則應天之道,貴在誠實。自上惕然戒懼,益加修省之道,則轉災爲祥,亦不難矣。右贊成尹鑴曰,命堅之言,誠是矣。臣亦以此,有所欲陳者,而未及仰達矣。昨者雷震大作,兼有雨雹之異,皆是非常之變也。詩人所謂十月之交,朔日辛卯,燁燁震電,不令不寧者,不幸而近之矣。古人曰,雷者,君之象也。亦曰,號令之象也,人君號令,出非其時,則必有其象,此固非常之變,而雹者又是陰脅陽之象也。陰陽失常,天戒赫然,豈非可畏之甚者乎?自上恐懼修省之道,不但以此四字而已,而必於用人處事,發號施令之間,有所大警動而大作爲,然後方可爲恐懼修省之實,而可以上格天心,變災爲祥矣。柳命堅曰,自古人君,遇非常之災,則必與臣隣,講求消弭之策。今亦似當有大警動之擧矣。上曰,閉藏之月,又當朔日,而有此非常之變,警懼之心,可勝言乎?明日原任·時任大臣及六卿·三司,竝命招引見,講究弭災之策,可也。
召對入侍時,明日停晝講事,榻前下敎。
召對時,右贊成尹鑴所啓,臣旣出入筵席,昵侍天顔,則講論經史,固臣職分,而苟有時政得失,不安於心,則亦何敢泯默而已乎?昨伏見朝報,則貞陵參奉之事,雖若微細,實關大體,有足爲寒心者。陵寢是何等重地,而山脈損缺之處,爲陵官者,何敢不爲報知,私自補築,若自家之事乎?此出於妄希功賞之計,而不知自陷於重罪。及其完役之後,始報于該曹,則該曹所當請罪之不暇,而乃敢以此陳達,致有論賞之擧,其私意之流行,朝廷之不尊,甚矣。若陵官者,固宜下獄鉤問,削之仕籍,而該曹之官,典司邦禮,瀆亂如此,事之該愕,莫甚於此,又烏得無罪乎?臺諫不論則已,若論則竝與禮官而論罪可也,而只請還收參奉賞典,至於禮官,則元不糾勘,此豈執法之意?臣實未知其故也。陵寢一事,事體至嚴,若此而已,則初不若不糾之爲愈矣。上曰,予觀臺諫之啓,其所論則固是矣,然此事,朝家物力不逮,雖不得趁時擧行,而爲參奉者,何敢不待告由,擅自補築乎?雖曰私自拮据,亦不過侵虐陵卒,以爲希功望賞之計,則其在事體,誠爲可駭。參奉罷職,伊日筵中請賞禮官,亦爲推考,可也。以上朝報柳命堅所啓,臣於年前,待罪水原,連値凶歉,而仄聞今歲赤地之慘,甚於往年,沿海二十八面之民,將未免流離云。軍民一體賑救之策,似無異同,然水原軍額之數,不下於訓局,卽緩急所恃之地也。朝家若不及時軫恤,團束之軍,一朝流散,則尤極可慮。自上特諭摠戎使,與備局諸大臣相議,別樣區畫,趁卽賑救,使偏伍之軍,得以保存,宜當。畿內南陽等沿海之邑,無不被災,而臣之所聞,水原尤甚云,故敢此仰達。尹鑴曰,臣意則與柳命堅,異矣。古人以移粟移民,爲王政之末,而第宜姑先移粟,以救卽今流散之急,而此等事,別爲傳敎,以示朝廷德意,宜當。何必使主兵之人,句管乎?且不獨水原爲然,畿內尤甚之邑,竝爲急先賑救,然後方可合於王者一視之政矣。上曰,今歲畿甸失稔,而水原尤甚,團束之軍,將流散云。以某樣穀物,急先賑救,其他尤甚邑,亦爲分輕重賑救事,一體講究,可也。摠戎廳謄錄
上在昌慶宮。停常參·經筵。
下直,開城留守尹深。
謝恩,召村察訪辛希遠,護軍崔尙嶙·張漢柱·韓聖逅,同知李寓,僉知鄭有翰。
答右議政箚曰,省箚具悉卿懇。災異之作,何代無之,而莫今日若也。昨日雷震之變,出於純陰之節,天人一理,變不虛生,此必由於寡昧之否德而然也。心深警惕,罔知攸爲也。於卿有何所失乎?箚中陳戒之言,無非憂愛之忱,可不留心而服膺焉?僕御之賞,當令還收焉。
備忘記,罪名雖重,罰已行矣,南九萬·具鎰·權大載·李沃·李鳳徵·權瑎·閔鼎重·閔維重·李䎘·李翊·李選,竝放釋。
掌令申㶅再度呈辭。入啓。遞差。
校理李漢命初度呈辭。入啓。給由。
備忘記,嗚呼,自予忝位以來,災異之作,無歲無之,而至于今日而極矣。昨者雷震之變,遽出於純陰之月,靜思厥咎,亶在寡躬,驚遑失措,罔知攸爲,寧欲溘然而不可得也。其在修省之道,予當益加敬畏,而咨爾大小群工,革去伐異之習,懋盡寅協,恪勤乃職,小答天譴。
政院啓曰,臣卽伏見備忘記,有南九萬·具鎰·權大載·李沃·李鳳徵·權瑎·閔鼎重·閔維重·李䎘·李翊·李選等放釋之命,臣不勝駭惑焉。閔鼎重·維重·李䎘·李翊·李選等,俱以罪魁時烈之黨與,當初譸張邪說,壞禮亂統,皆此人等之所釀成,及時烈被罪之後,益肆怨毒,恣意營救。所謂時烈,初無貶降君父之罪,其不畏邦憲,死黨負國之狀,實非尋常罪犯,決不可容易放釋。臣待罪近密之地,區區所懷,惶恐敢啓。傳曰,還收之請,予未可曉也,不允。又啓曰,臣卽伏承聖批,有還收之請,予未可曉者之敎,臣實未知聖意之所在也。若以冬雷之變,有此放釋之命,則大有所不然者。自古人君,遇災修省,以爲消弭之道,而未聞輕釋罔赦之罪,以爲轉災之方也。此五人者,助惡匿非,營救罪魁,忘君負國,罪犯至重,竄謫纔過數月,謂之罰已行矣,而遽爾放釋,則其在國法,豈容如是?臣不避煩猥,更瀆宸嚴,不勝惶恐之至。答曰,已諭,毋煩。
左議政九度呈辭。入啓。傳曰,連觀呈告,不覺愕然也。噫,日昨雷電之變,遽發於閉藏之月,夙夜警懼,罔知攸措也。當此岌嶪之日,身居鼎軸,不念共濟之道,反以不當嫌之嫌,一向引入,恝視國事,是豈予之所望於卿者哉?須體至意,亟斷來章,速出論道,以副予望,以濟時艱。仍傳曰,遣大臣傳諭。
明日庭試時讀券官,權大運·金錫胄·睦來善·金德遠·李夏鎭·吳挺昌·鄭維岳,對讀官,柳命天·權愈·金海一·李聃命·鄭重徽·沈檀·李增·朴泰尙·南益熏·權譜。
政院啓曰,明日慕華館武科庭試殿試時,兩司進參事,城上所牌招言送之意,敢啓。傳曰,知道。
又啓曰,命官,何大臣進去乎?敢稟。傳曰,右相進去。
正言李壽徵啓曰,昨者同僚,以貞陵參奉安重鉉,不爲請拿,且不論禮官,被斥於筵臣,至於引避。臣旣與同僚,相議論啓,則罷軟之失,實無異同,臣何敢獨爲晏然?昨緣日暮,今始來避,臣之所失尤大,請命遞斥臣職。答曰,勿辭,退待物論。
謝恩,持平李萬封。
領府事許穆,判府事鄭知和,牌不進,傳曰,更爲命招。
明日武科庭試時,參試官,金宇亨·李枝遠·柳重起,參考官,洪有龜·趙以鍵·黃銓。
謝恩,正言柳星三。
禮曹判書李觀徵上疏。大槪,臣下堂傷足,骨節幾違,寸步莫運,末由肅謝進參於諸臣奏對之列,懇乞遞免事。入啓。
同副承旨睦天成,楊州地加土呈辭。入啓。給由。
副校理吳始萬上疏。大槪,嚴召之下,不得不趨詣闕下,而病狀危劇,頓無入侍前席之望,乞遞職名。仍略陳所懷,冀蒙省察事。入啓。
答禮曹判書疏曰,省疏具悉。卿其安心勿辭,調理察職。
判府事鄭知和箚子。大槪,再召之下,不得不趨詣闕門之外,而肩背疼痛,末由行步,無望入侍,惶恐待罪事。入啓。
政院啓曰,大臣·六卿·三司,來會賓廳矣。傳曰,引見。
領府事許穆箚子。大槪,再承召命,病未祗赴,只以數行文字,仰瀆淸聽,不勝惶恐事。入啓。
答校理吳始萬疏曰,省疏具悉。爾之憂愛陳誡之誠,予深嘉尙,可不留心惕念焉?爾其勿辭,調理察職。
答判府事鄭知和箚曰,省箚具悉卿懇。噫,當此純陰閉塞之月,有此雷電之變,予之恐懼憂遑之懷,曷勝云喩?箚中誡誨之言,誠爲切實,可不留心而惕念焉?箚末事,當令廟堂稟定,卿其安心勿待罪,從容善攝。仍傳曰,遣史官傳諭。
明日庭科時,開門,罷漏後。
吏曹啓曰,臺諫有闕,政事,取稟。傳曰,過齋戒後爲之。
左議政閔熙上疏。大槪,情勢危蹙,再違召命,乞削臣職名,仍治臣逋慢之罪事。入啓。
罷職現告,貞陵參奉安重鉉。
引見時,正言柳星三所啓,陵寢修改,事體至重,凡有大小執頉之處,必先報知於該曹,啓達於天聽,然後始乃涓吉,告由而擧行,乃所以重其事而嚴其禮也。今者貞陵來脈補土之處,曾因道臣奉審時執頉,該曹以待年擧行覆啓,則爲陵官者,所當報于該曹,以待朝家分付,可也,而今乃不然,私自拮据,築土補缺,有若自家之私事者然,事之可駭,莫此爲甚,請貞陵參奉安重鉉拿問定罪。上曰,依啓。
又所啓,陵寢補土,是何等重事,而陵官,不報該曹,私自妄作,則自有其罪,而該曹至於仰達,濫蒙賞典,極爲非矣,請當該堂上推考。上曰,昨日筵中,旣已推考矣。又所啓,周衰無寒歲,此實已然之明驗也。當寒不寒,時氣失律,則其爲乾剛不振之所致者,自有古人之定論。今者燁燁之電,虩虩之雷,荐出於閉藏之節,豈不當嚴而不嚴,當肅而不肅,有以致之,而聖明反以輕釋重罪,爲弭災之第一義,臣竊惑焉。如權大載諸人等,雖有矯激偏係之失,自古如此之類,罪止於補外則可矣。當初大臣之所陳達,筵臣之所奏請,意不在於編管,而特命竄逐,誠爲過重,則至今放還,未爲不可,至於閔鼎重·閔維重·李䎘·李翊·李選,羽翼時烈,扶樹邪說,使宗統不明,民志未定,馴致有湞之逆節,千載宗社,幾危復安,此果尋常負犯之比乎?當其釐禮之初,宜施迸黜之典,而朝廷處分,失於寬厚,逮遇稱亂,始乃論竄,又豈可纔竄旋宥,有若汲汲放釋輕犯者然哉?南九萬之抵隙投疏,謀陷異己,具鎰之乘機羅織,構成大獄,其情狀之兇巧,手段之陰祕,業已聖明之所洞燭,而曾未半年,竝下宥命,物情之駭惑,公議之拂鬱,固足不道,而於此亦可見聖明執德之不固,乾剛之益解也。國言不可抑,王法不可廢,請還收閔鼎重等放釋之命。上曰,卽者筵中之說,亦已參聽,勿煩。又所啓,竝引嫌而退。掌試諸官,旣被推勘,則勢難仍在,請收賞典。不論其罪,則難免非責,請大司諫閔就道,獻納朴鎭圭,正言李壽徵,竝命遞差。上曰,依啓。持平李萬封所啓,臣伏見備忘記,有遠竄罪人閔鼎重·閔維重·李選·李䎘·李翊等放釋之命,臣竊不勝駭惑之至。鼎重等之助惡匿非,誤禮亂統之罪,業已聖明之所洞燭,而深惡痛疾之者也。流竄之罰,實合於討罪之典,而纔過數月,遽命寬宥,臣未知殿下以爲,今此冬雷之變,由於此人等之被罪而致之歟?是則有大不然者。天討有罪,五刑五庸,則自古及今,未聞討有罪而致天變也,則罪名旣重,王章至嚴,而流放未久,遽爾放釋,眞可謂有同兒戱也。以此夜天變,適足以增天之怒,未見其能回天心,其不可無端放釋也明矣。請還收遠竄罪人閔鼎重·閔維重·李選·李䎘·李翊等放釋之命。上曰,不允。又所啓,竝引嫌而退。私自補土,實涉無端,而至請論賞,殊甚未妥,旣斥乖當,又有失實,則揆以臺體,俱難仍在,請行大司憲閔黯,持平金儁相,掌令南垕,竝命遞差。上曰,依啓。
引見時,上曰,連歲飢荒,民生困悴之餘,又有此冬雷之變,究厥所由,莫非民怨之致。卽今弭災之道,當以恤民爲先,而國儲蕩竭,亦難遍及。至於忠淸·畿甸沿海等邑,則被災尤甚,哀我赤子,擧皆流散,不可不急先救恤,以施一分之惠。其令廟堂,尤甚邑諸般民役蠲減等事,量宜定奪擧行。且恤民之道,莫若躬先省儉,尙方織組及貿易等事,一倂停罷,以示予省費之意。以上朝報
上在昌慶宮。停常參·經筵。
謝恩,監察權大益。
答右議政吳始壽箚曰,省箚具悉卿懇。今者雷雨之變,專在於寡昧之涼德,心甚驚惕,罔知攸爲。纔悉予意於朝著傳諭之批,復何多誥?宜體至意,安心勿辭,速出論道,以副如渴之望。仍傳曰,遣史官傳諭。
答領府事許穆箚子,省箚具悉卿懇。噫,燁燁虩虩之變,出於閉藏之月,此實由於寡昧之否德而然也,予甚警懼,罔知攸措也。箚中誡誨之言,無非格言,孤雖不敏,可不留心而惕念焉?仍傳曰,遣史官傳諭。
假注書洪萬遂書啓,臣承命往諭于左議政,則以爲,臣病勢沈痼,情勢危蹙,長單之上,已涉支離,日夜所望,惟在速賜罷免,而不意卽辰,近侍又臨,傳宣聖批,其所以開諭警責者,不啻若提耳而命面,臣誠惶霣,不知死所。噫,日昨雷震之異,街巷賤隷,皆知爲不祥,矧伊身居具瞻之地,目覩非常之變,驚憂震惕,豈不萬倍於他人也哉?伏聞方有大臣·六卿齊會之命,命牌之下降,至再,終未得祗赴,臣非木石,寧不嚴畏分義?顧臣持身,不能見服於人,方在臺臣弄掌之中,其所以深文侵斥,雖不必與較,諉以責備,臣不亦愧恥乎哉?況大臣職責,未暇殫論,而和百僚·鎭浮議·尊朝廷·嚴體統,乃今日先務,而臣於此,欲勉而未能一焉,則臣之當退,不待人言,久已決矣。臣雖無狀,豈敢恝視國事而然也?廉隅所係,蹤跡甚危,雖被恩私,決無就列之路,惶恐隕越,不知所達云矣,敢啓。傳曰,知道。以上朝報
備忘記,明安公主駙馬,定於前參判吳斗寅之子,言于該曹。
禮曹啓曰,明安公主吉禮日期,以何間擇日乎?嘉禮廳,前期設局,凡干諸事,可以磨鍊擧行,何以爲之?敢稟。傳曰,以明年二月,推擇,可也。
上在昌慶宮。停常參·經筵。
夜三更,流星出胃星下,入坤方天際,狀如鉢,尾長四五尺許,色赤。五更,流星出張星上,入軫星上,狀如拳,尾長三四尺許,色白。
傳曰,明日晝講爲之。
傳曰,明日朝,右相命招,使之卜相。
左議政箚子。大槪,更陳崩迫之懇,乞蒙鐫罷事。入啓。答曰,省箚具悉卿懇。已諭予意於前後之批,復何多誥?卿辭雖懇,斷無允副之理,卿其體寡昧之誠意,念時事之孔艱,安心勿辭,速出論道,以副至望。仍傳曰,遣史官傳諭。
玉堂箚子。答曰,省覽箚辭縷縷之言,無非憂愛之衷悃,可不留心而服膺焉?箚末事,予非不知鼎重等罪犯,而今玆放釋之命,實出於開其自新之路也,有何不可之理乎?以上朝報
上在昌慶宮。停常參,只晝講。
辰時,日暈兩珥。
卜相,以領府事許積爲領議政。
院啓,請還收閔鼎重等放釋之命。措辭見上答曰,不允。
全羅道幼學柳東錫等上疏。大槪,請正時烈之罪,以安宗社,以定人心事。入啓。答曰,省疏具悉。旣已上告於太廟,則亦足以有辭於天下後世矣。何必誅之而後快哉?斷無允從之理,爾其退修學業。
晝講時,上曰,吏批開政之時,每以擬望乏人之故,外任啓請者甚數,當此凶歲,迎送之弊,實爲可慮。此後雖或不得已啓請,必觀其到任久近,擬入,而至於被災尤甚邑守令,則限明秋切勿擬望,可也。上曰,近年諸道狀啓,虎患甚多。此必守令,不爲着實捕捉之致,事極不當。且聞筵臣之言,則山尺砲手之私自捉虎者,州縣吏之來告,擔運於官家,因爲取皮,故砲輩無所利而有所勞,擧以捉虎爲戒,無意捕捉云。自今以後,守令殿最時,以捉虎勤慢爲等第,砲手輩自私捉虎者,官家勿問,雖有自來告者,只給賞勸奬,而勿取其皮,如或有如前自官家取用者,則其守令,隨現論罪事,分付各道。以上朝報
有政。
吏批,以朴圭夏爲軍器直長,邊海逸爲軍器奉事,黃益文爲軍器副奉事,金貞一爲軍器參奉,許積爲承文都提調,李漢命爲直講,金晳爲典籍,孫世胄爲引儀,韓濙爲掌令,金允基爲禮賓別提,金澍爲持平,李翊相爲知義禁,姜銑爲副修撰,安如岳爲持平,張瑱爲正言,韓垽爲執義,洪有龜爲刑曹正郞,李瑄爲貞陵參奉,李世益爲成均博士,崔恒齊爲承文博士,李日翼爲承文著作,李玄紀爲承文副正字,李元祿爲大司憲,李斗光爲昌寧縣監,趙沔爲司贍主簿,李煦爲修撰,李烠爲西部主簿,吳始萬爲獻納,承以道爲奉常主簿,柳命堅爲大司諫,李萬封爲掌令,安如石爲承旨,閔就道爲承旨。
備邊司啓曰,本司武郞廳中樞府經歷李溶,奔走勤仕,已滿十五朔,依例陞敍,或守令除授事,捧承傳施行,何如?答曰,依啓。
又啓曰,嶺南及湖南下送錢文所載順歸船,令工曹執捉,去九月二十八日,裝載發送矣,其中湖西所送錢文所載船主,無緣逃走,不得發船云,昨日發遣鑄錢本衙門郞廳,親往船所,審察錢文偸盜與否,一邊捉致逃亡船主及工曹船色吏,推問曲折,則裝載發船之際,楊根郡守及工曹郞廳,捉致船色使令,使之放送其船,故今月初二日,執捉他船,移載發送,則移載船人逃避云。船人之逃走,已極驚駭,固當重處,而楊根郡守·工曹郞廳之使之放船於公貨裝載之後,致令時急下送之錢文,屢日遲滯,雖未知其間曲折,事甚可駭。楊根郡守·工曹郞廳,則從重推考,逃避船人及放船後裝載之船色使令,竝令攸司囚治,何如?答曰,依啓。
上在昌慶宮。停常參·經筵。
夜三更,流星出參星下,入胄星下,狀如拳,尾長四五尺許,色赤。
下直,安東府使李德周,馬梁僉使宋繼商。
謝恩,右承旨閔就道,承文副正字李玄起,護軍崔崇吉。
兵曹判書金錫胄上疏。大槪,猥陳私懇,乞蒙三日恩暇事。入啓。答曰,省疏具悉。卿其安心往來。仍傳曰,給由馬,澆奠床備給。
政院啓曰,來十一日文臣殿講日次,取稟。傳曰,爲之。
右副承旨安如石上疏。大槪,病勢危劇,無望供仕,亟賜遞改,以便公私,以尋生路事。入啓。答曰,省疏具悉。爾其勿辭,調理察職。
謝恩,大司憲李光祿,掌令李萬封,持平金澍·安如岳。
持平金澍啓曰,頃於春塘臺應製時,臣未及製呈,方帶推緘,何可仍冒臺席?請命遞斥臣職。答曰,勿辭。退待物論。
左議政箚子。大槪,冒萬死更陳危懇,冀蒙鐫罷事。入啓。
備忘記,長番內官金善弼,莫重公事,誤踏啓字,極爲非矣,推考。
成均館員,以知館事·同知館事意啓曰,式年監試覆試之前,設行大輪次,乃舊例也,廢閣已久。今以初八日,聚會儒生於泮中,試取之意,敢啓。傳曰,知道。
左副承旨李晸敦諭〈書啓〉,臣承命往諭于左議政則以爲,臣情勢臲卼,疾病沈痼,長單請啓,已至十次,日夜所望,惟在於速賜遞免,不自意萬萬夢寐之外,承宣之臣,下臨陋巷,十行絲綸,藹藹溫溫,其所以慰諭敦勉者,敻出尋常,有非如臣輩所可承當。自惟無狀,何以得此於聖明之下哉?環顧震悸,不禁精爽之飛越也。顧臣前後控辭,不但爲區區廉隅而已,缺黃扉尸祿,蔑有報效,過福之災,無非自取,尙敢尤人乎哉?在臣今日之道,屛跡朝端,銜恩省愆,推賢讓能,以補國事,則古人所謂身履之目覩之足矣者,亦庶幾耳。噫,災異孔慘,聖上憂勞於上,百僚震攝於下,天道玄遠,雖不敢指爲某事之應,以人事易見者言之,則無非如臣庸品,忝居鼎軸,上不能引君當道,盡人事悅天心,下不能恢張公道,杜奔競勉寅協,論以古事,正宜策免之先加而已,殿下乃反以共濟,責於臣,〈臣〉誠愧悚,益無措地。膚淺之見,不過如斯。臣雖嚴畏分義,冒沒趨命,抑何補於轉移萬一之機也?情溢辭縮,不知所達云矣,敢啓。傳曰,知道。
左議政箚子。答曰,省箚具悉卿懇。噫,朔日雷變,已極驚畏,而燁燁之光,虩虩之聲,必發於昨夜,憂懼之懷,益切于中,罔知攸措也,此實由於寡昧之涼德而然也,於卿有何所失?箚中誡誨之言,可不留心而惕念焉?卿其安心勿辭,速出論道,以副如渴之望。仍傳曰,遣史官傳諭。
院啓,請還收閔鼎重·閔維重·李䎘·李翊·李選·南九萬·具鎰等放釋之命事。措辭見上答曰,毋庸瀆擾。
府啓,請加三思,還收遠竄罪人閔鼎重·閔維重·李䎘·李翊·李選等放釋之命事。措辭見上新除授執義韓垽,時在江原道原州地,掌令韓渶,時在忠淸道林川地。請竝斯速乘馹上來事,下諭。引嫌而退,推緘未勘,勢難仍在,請持平金澍遞差。答曰,不允。下諭事及處置事,依啓。
禮曹啓曰,明安公主嘉禮親迎吉日,令日官推擇,則來庚申年二月初五日,十八日,二十六日,皆吉云。此三日中,以何日定行乎?敢稟。傳曰,以十八日,定行,可也。
上在昌慶宮。停常參·經筵。
右議政箚子。大槪,非常之災,至再至三,敢陳憂懼之忱,冀蒙省察事。入啓。答曰,省箚具悉。噫,昨日雷雨,已是變異之大者,夙夜憂懼,未嘗少懈,轟轟燁燁之變,又見於昨宵,是何天之警告,至此之極耶?中夜無寐,驚惶失措,罔知攸爲也。前後誡誨之言,無非格言至論,可不留心而服膺焉?箚末事,予當敦勉焉。仍傳曰,遣史官傳諭。
謝恩,大司諫柳命堅,奉常主簿承以道,西部主簿李烠,刑曹正郞洪有龜,承文副正字權德邵,西學敎授宋尙周,司贍主簿趙沔,軍器直長朴圭夏,奉事邊海一,副奉事黃益文,參奉金貞一,昌寧縣監李斗光。
兵曹判書金錫胄上疏。大槪,懇乞還收給馬給祭之命事。入啓。
禮曹參議鄭樸,楊州地掃墳呈辭。入啓。
戶曹啓曰,行知中樞府事許穆,七月朔月廩,辭而不受,故因本曹草記之批,更爲輸送矣,又爲不受云。何以爲之?敢稟。傳曰,更爲輸送。
假注書許墀病,代權德邵差下假注書。
戶曹啓曰,卽接廣興倉所報,則今此頒祿時,倉官,進去左議政家,請受祿牌,則以爲身在呈告之中,祿牌不爲出給云,依例令倉官輸送之意,敢啓。傳曰,知道。
大司諫柳命堅啓曰,庸陋如臣,猥叨薇垣之長,揆分量力,萬不近似,且以前日試院封彌誤合之故,推緘在身,時未照勘,決不可冒居臺席。請命遞斥臣職。答曰,勿辭。推考蕩滌。
答兵曹判書金錫胄疏曰,省疏具悉。今玆給馬祭需之命,意非偶然,卿其安心勿辭焉。
判尹鄭榏再度呈辭。入啓。加給由。
刑曹參判崔文湜初度呈辭。入啓。給由。
吏曹啓曰,臺諫有闕,政事,取稟。
備忘記,嗚呼,今日國事,可謂汲汲乎殆哉。冬月雷震之變,式月斯生,無異夏節,是何天譴,至此之極耶?靜思厥咎,亶在於寡昧之否德,夙夜憂惶,食息靡寧,罔知所措也。當此天怒孔棘,民生阽危之日,君臣上下,兢兢業業,不啻若救焚拯濟,而況今纔居輔弼之任,因一微細之事,一向引入,傍觀國家之顚隮而莫之恤,殊非平日所望於卿者。卿其須體懃懇之誠,且念時事之孔艱,幡然改圖,速出造朝,以副如渴之望事,承旨往諭于領左相。
府前啓,請加三思,還收遠竄罪人閔鼎重·閔維重·李䎘·李翊·李選等放釋之命事。入啓。答曰,勿爲煩論。
上在昌慶宮。停常參·經筵。
謝恩,禮曹判書李觀徵,僉知金廷說,承文博士崔恒齊,宣傳官張錫瑋,禮賓別提金元基,成均博士李世榏,典籍金世衡。
去夜,外各司內摘奸。
領議政許積上疏。大槪,冒陳崩迫之懇,乞蒙鐫改新授職名,以幸公私事。入啓。
司憲府照本,工曹佐郞洪萬最矣,舡隻之待候於津頭,意非偶然,而今觀單子,或無舡隻,或無什物,殊甚可駭。罪,告身盡行追奪,私罪。啓功減一等。
禁府照目,申琓矣,柳明郁之叛奴,執捉拘留本州之事,以試官往宣川,全不聞知,殺害之後,始得聞之云云者,難免飾辭。罪,決杖八十,徒二年,告身盡行追奪,私罪。啓依允。同府,申琓,廣州奉安驛,徒二年定配。啓。
都承旨慶㝡書啓,臣承命往諭于領議政許積,則以爲臣事君無狀,罪名至重,尙今偃息於輦穀之下,已不免爲忘廉恥蔑公議之人,心常愧懼,無地自容。當此天災荐臻,國事孔艱之日,收召負累如臣者,而復置之百僚之上,朝家處之謬誤,莫大於此,豈但臣私心震惕若隕淵谷而已哉?縮伏私室,方俟駁正之擧,不意玆者,喉司之長,遽臨陋止,傳宣聖旨,諭令速出,臣於此,益切悚慄,直欲逃遁而不可得也。謹當以一疏,仰陳決不敢冒進之情云矣,敢啓。傳曰,知道。
同副承旨具崟書啓,臣承命往諭于左議政閔熙,則以爲災異之作,古今所時有,未有如今日之非常,含生之類,莫不驚愕而憂懼,不知何樣禍機,伏於冥冥,天之譴告,〈至〉於斯也?玄遠之理,雖不敢易測,以人事失於下者論之,則罔非如臣無狀,竊位曠職之致,雖無他釁,實合策免。前後陳懇,出於肺腑,而未蒙省納,終賜溫諭,近侍接去,異禮荐加,臣誠惶駭,進退維谷。以玆心火益復煎熬,病勢增劇,方凜凜待盡矣,不意承宣之臣,又此齎諭而臨,一札十行,春溫秋厲,責之以傍觀,警之以改圖,臣以首扣地,不覺五內之戰掉,雙涕之橫迸也。噫,臣亦人耳。豈不念聖上之憂勞,國事之危急,而名以大臣,不顧廉義,徒以趨命爲恭,則且恐其身之顚沛,奚暇出意見論利害,以贊夫朝政,設欲强論,誰肯聽信也哉?情勢悶蹙,自速逋慢之罪,伏地隕越,不知所達云矣,敢啓。傳曰,知道。
領議政許積箚子。答曰,省疏具悉卿懇。已悉懃懇之意於昨者傳諭之批矣,辭疏繼至,造朝無期,此實由於誠意未孚而然也。心甚慙赧,無以爲喩也。噫,古人云,國亂思良相。卿試觀今日之國事,若涉大水,其無津涯。當此之時,輔相弼迪之任,微卿其誰?卿其須體至意,安心勿辭,速出論道,毋負予望。仍傳曰,遣史官傳諭。
傳曰,召待爲之。入侍承旨閔就道,玉堂姜鋧·姜世龜,假注書權德邵,史官李萬元,兼春秋李。
傳曰,工曹判書·兵曹判書,牌招,召待後入侍。
左議政箚子。大槪,冒陳危懇,冀蒙罷免,仍乞亟停祿俸輸送之擧事。入啓。答曰,省箚具悉卿懇。已諭懃懇之意於昨者傳諭之批,復何多誥?當此艱虞溢目之日,決不可因一小嫌,恝視國事也明矣。至於祿俸,尤無可辭之義,宜體至意,安心勿辭領受,速出論道,以副予望。仍傳曰,遣史官傳諭。
府前啓,請加三思,還收遠竄罪人閔鼎重·閔維重·李䎘·李選等放釋之命事。措辭見上入啓。答曰,勿煩。
工曹判書柳赫然,兵曹判書金錫胄引見時,上曰,武弁中可合人,擇差邊地守令,而差出之時,該曹堂上,議于備局差出,可也。以上朝報
有政。
吏批,以金澍爲兵曹佐郞,洪受疇爲刑曹佐郞,李善溥爲兵曹佐郞,李壽徵爲持平,閔黯爲知義禁。
引見時,柳赫然所啓,別隊卜馬,依御營廳例,每隊一匹,旣已備立矣。其代不可不定給,御營軍則每隊十三名,亦依此數爲之,何如?上曰,依爲之。
上在昌慶宮。停常參·經筵。
夜三更,流星〈出〉軍市星下,入巽方天際,狀如鉢,尾長三四尺許,色赤,光照地。四更,流星出昴星下,入乾方天際,狀如鉢,尾長三四尺許,色赤。
下直,光陽縣監兪處重。
謝恩,持平李壽徵,護軍南垕,造紙別提李時格,右副承旨安如石。
判尹鄭榏三度呈辭。入啓。遞差。
刑曹參判崔文湜再度呈辭。入啓。加給由。
持平李壽徵啓曰,本府以遠竄罪人放釋之命還收事,方爲論啓,而其中閔鼎重·閔維重,卽臣之異姓四寸兄也。法當相避,勢難仍冒,請命遞斥臣職。答曰,勿辭。退待物論。
明日仁政殿專經文臣殿講時考官,李元禎·金禹錫·鄭重徽·權愈·尹義濟·朴泰尙。
政院啓曰,明日仁政殿專經文臣殿講時,何大臣進去乎?敢稟。傳曰,右相進去。
領議政許積上疏。大槪,更陳崩迫之懇,乞鐫新授職名,竝解體察之任事。入啓。答曰,省疏具悉卿懇。已諭予意於前後之批,復何多誥?宜體予意,安心勿辭,速出論道,以副如渴之望。仍傳曰,遣史官傳諭。
府前啓,請還收遠竄罪人閔鼎重·閔維重·李䎘·李翊·李選等放釋之命事。措辭見上新啓,眞寶縣監金世弼,到任後無一善政,狎昵土民之婢,往來留連,沈惑失性,可駭可愕之事,不一而足,凡干政令詞訟,一從婢主之言,取笑隣邑,貽害小民。如此之人,不可仍置字牧之任,請眞寶縣監金世弼罷職。長連縣監李東亮,本以無識武夫,處事愚妄,官屯收穫,使其奴子而監之,倉庫開閉,使其子弟而行之,打量官屯,割取接界民田,以充其結數,怨詈之聲,載於道路,其他鄙鎖不法之擧,有難枚擧。不可仍置,以重民害,請長連縣監李東亮罷職。引嫌而退,嫌不聯名,自有近例,請持平李壽徵出仕。答曰,不允。出仕事,依啓。
上在昌慶宮。停常參·經筵。
夜四更,流星出軒轅星上,入柳星下,狀如拳,尾長二三尺許,色赤。
點尾浦萬戶黃致賢。
謝恩,獻納吳□,直講李漢命,都摠經歷金錫命,兼中學敎授楊顯望,刑曹佐郞洪受疇,承文著作李日翼,兵曹佐郞李善溥,永口萬戶金成達,牛峴僉使李希亮。
副提學閔宗道初度呈辭。入啓。傳曰,還出給。
持平李壽徵,就職。專經文臣南垕·洪禹績·金漢老,易純通,李世益,易粗,李溭,易略,金益九,書純通,李彦剛,書粗,承以道·韓瑄,詩粗。
京畿都事書目,豐德府使柳以升,畓十八卜二束,以實爲災,依事目罷黜事。
傳曰,兩西·北關,最是關防重地,而武弁中差送時,無與兵曹相議之事。今後則依他道例,與兵曹同議備擬事,言于東銓。
政院啓曰,來十五日儒生殿講日次,取稟。傳曰,爲之。
領議政許積上疏。大槪,更申崩迫之懇,懇乞收回新命,以幸公私事。入啓。答曰,省疏具悉卿懇。已悉予意於前後疏批,而卿之固辭,愈往愈切,不亦太過乎?今雖日呈十章,斷無允副之理,須體予意,安心勿辭,速出造朝,以副朝野之望。仍傳曰,遣史官傳諭。
院啓,請加三思,還收閔鼎重·閔維重·李䎘·李翊·李選·南九萬·具鎰等放釋之命。措辭見上答曰,毋庸强聒。
備忘記,副護軍南垕,禮曹佐郞洪禹績,成均館博士金漢老,各熟馬一匹,工曹佐郞金益九,半熟馬一匹賜給。
府前啓,請還收遠竄罪人閔鼎重·閔維重·李䎘·李翊·李選等放釋之命事。措辭見上眞寶縣監金世弼,狎昵土民之婢,往來留連,沈惑失性,不可仍置,請罷職。長連縣監李東亮罷職事。措辭見上答曰,不允。末端兩件事,風聞未必盡信,更加詳察處之。
司憲府箚子。大槪,敢進狂瞽之說,冀蒙裁察事。入啓。答曰,省覽箚辭,戒誨實出於憂國愛君之誠,深庸嘉尙,可不留心而惕念焉?
上在昌慶宮。停常參·經筵。
謝恩,兵曹佐郞金澍,貞陵參奉李瑄。
待敎南致熏初度呈辭。入啓。給由。
兩慈殿·中殿,藥房問安。答曰,知道。
藥房啓曰,初寒猝緊,朝晝異候。伏未審此際,聖體,若何,兩慈殿氣候,亦爲一樣安寧乎?臣不任區區之慮,敢來問安。答曰,兩慈殿氣候安寧,予亦無事矣。
戶曹啓曰,卽接廣興倉啓報,則領議政許積今冬等領中樞府事祿牌,科前依例受來矣,科日已迫,而不爲受去,左議政閔熙祿俸,依傳敎令倉官輸送,則亦爲不受云。係是大臣祿俸,何以爲之?敢稟。答曰,竝令倉官,更爲輸送。
慶尙左道災傷敬差官書目,靈山縣監災傷差錯,罷黜事。
禁府照目,貞陵來脈補土之處,該曹以待年擧行覆啓,則爲陵官者,所當報于該曹,以待朝家分付可也,而私自拮据,築土補缺,有若私事者然,事之可駭,莫此爲甚。罪杖八十,收贖,奪告身,三等私罪。啓功減一等。
領議政許積上疏。大槪,更申崩迫之情,乞鐫新授職名,以幸公私事。入啓。答曰,省疏具悉卿懇。已悉予意於前後之批,而卿之固辭,一至於此,無乃太過乎?須體予意,安心更勿爲辭,速出論道,以副上下之望。仍傳曰,遣史官傳諭。
吏曹啓曰,守令多闕,政事,取稟。傳曰,明日爲之。
府啓,請還收遠竄罪人閔鼎重·閔維重·李䎘·李翊·李選等放釋之命事。措辭見上眞寶縣監金世弼,狎昵土民之婢,往來沈惑,不可仍置字牧之任,請罷職。長連縣監李東亮,可駭之事,有難毛擧,請罷職事。措辭見上答曰,不允。金世弼·李東亮,竝先罷後推。
院前啓,請還收閔鼎重·閔維重·李䎘·李翊·李選·南九萬·具鎰等放釋之命事。措辭見上答曰,毋煩。
諫院箚子。大槪,敢陳荒說,冀蒙裁察事。入啓。答曰,省覽箚辭。縷縷誡誨之言,實出於憂愛之衷悃,深用嘉尙。可不留心而惕念焉?箚中兩件事,後日召對時,當面議處之焉。
上在昌慶宮。停常參·經筵。
夜一更,月暈迴木星。
左議政閔熙身病出仕。
下直,金郊察訪李益華,楸坡萬戶朴恂一,古山里僉使李澤一。
待敎南致熏再度呈辭。入啓。遞差。
刑曹參議趙䃏上疏。大槪,病重乞遞,仍陳北路聞見,以備裁擇事。入啓。遞差。
傳曰,明日晝講爲之。
傳曰,大臣·備局堂上引見。
領議政許積上疏。大槪,更申危悃,乞蒙亟賜鐫改新授職名事。入啓。答曰,省疏具悉卿懇。已悉懃懇之意,而卿辭至此,辭渴意窮,罔知攸爲也。卿辭雖懇,斷無允從之理,科前祿俸,尤無可辭之義,須體至意,安心勿爲固辭,速出論道,以副予望。仍傳曰,遣史官傳諭。
吏曹啓曰,來十四日,祿都目政事爲之之意,敢啓。傳曰,知道。
答刑曹參議趙䃏疏曰,省疏具悉。爾之憂愛進言之誠,予用嘉焉。疏末事,當令廟堂議處,爾其勿辭,從速察職。
忠淸監司書目,洪州牧使趙遠期,親病受由,還任無期,罷黜事。
今日引見時,冬至使拜表吉日差退事,及林川郡守韓濙仍任事,榻前定奪。
大司憲李元祿所啓,請加三思,還收遠竄罪人閔鼎重·閔維重·李䎘·李翊·李選等放釋之命事。措辭見上上曰,勿煩。大司諫柳命堅所啓,請加三思,還收閔鼎重·閔維重·李䎘·李選·南九萬·具鎰等放釋之命。上曰,勿煩。
引見時,右議政吳始壽所啓,庚辛以後各司逃亡奴婢,指徵無處,減貢之類,十年之限,當準於今年者,姑勿徵捧事,前已陳達蒙允,而內司·尙方奴婢,不得一體擧論。國家施惠之道,不可異同,此亦依各司奴婢例施行,何如?上曰,依爲之。
戶曹判書睦來善所啓,淑愼公主祭需,內司,依常年例輸送事請報,而乙卯丙辰兩年,因歲凶荒,旣有減數輸送之敎矣,今年又値凶歉,依常年例輸送乎?抑依乙卯丙辰兩年裁減之數輸送乎?上曰,依乙卯·丙辰兩年裁減之例,輸送,可也。右議政吳始壽所啓,今此濟州御史試取時,武藝,旣以取二技定奪。二技入格之類,自上當有處分,而一技優等之類,雖未入格,自前有齎去木同,御史,直爲施賞之規。今亦給送綵布十同,以爲依前施賞,慰悅島民之地,何如?上曰,以全羅監營所儲木綿給送,而十同似小,難以周給,二十同給送,可也。護軍吳挺緯所啓,畿內災實,待本道狀啓可知,而姑以所聞者言之,水原·仁川·南陽·富平·安山·豐德·金浦·通津等,將未免尤甚邑矣。流離相屬,所聞慘酷,根本之地,理宜優恤。八邑田稅收米,以上年結計之,稅米一千一百二十餘石,太二千餘石,收米四千七百餘石內,除營需·官需·儲置米一千七百餘石,則上納米二千九百七十餘石矣。稅太則戶曹所儲有裕,雖姑勿捧,可以聊賴,稅米則經費常患不乏,而一千之數零星,所損不多,姑待明春兩南田稅上來,知其需用緩急,自賑廳待年償報,需米則只令捧營官需儲置米,以爲各其官需用之地,兩等實上納二千九百七十餘石,及稅米太,竝爲全減,慰悅根本之民,其代,自賑廳,以錢布計給惠廳,之次邑則依上年尤甚邑例,春等收米六斗則全減,秋等則捧留各其邑,以爲賑資,其捧留之代,則亦自本廳,以錢布償報,則惠廳無所損,民蒙大惠矣。此外諸般身役之裁減,問于廟堂處之,何如?左議政閔熙曰,當此年年凶荒,民皆流離之日,句管之臣,善爲料理,出本廳錢布,以繼惠廳之需用,蠲減田稅收米,則此乃畿內無前之惠,似當依此施行。上曰,待本道災實狀啓,依此施行。吏曹判書李元禎所啓,璿源錄釐正廳設局事,頃因宗臣之疏,議大臣定奪矣。旣已設局,則例以大臣差出都提調,而大臣之意以爲,此與他都監有異,旣有宗班高品提調,又不必以大臣差出都提調云。何以爲之乎?敢稟。上曰,事係重大,以大臣一人,差出都提調,可也。又所啓,璿源錄釐正廳都廳,今當啓下矣。掌令李萬封,曾爲宗簿寺正,詳知首末,實合此任,而身爲臺諫,不得啓下矣。左議政閔熙曰,都廳不可不以詳知首末者爲之,破格啓下,似當矣。上曰,李萬封,破格啓下,可也。又所啓,外方殿參奉,一體擇差,其苦則倍之,而滿十二朔,與京參奉相換之後,始乃計仕,十二朔準仕之勞,則終歸虛地,事甚冤枉。此是法典所無,而流例如此,誠未可曉。問于大臣變通,何如?左議政閔熙曰,若言其苦,則雖倍計其仕亦可,而規例如此,變通誠宜矣。右議政吳始壽曰,此事甚無義。臣意則與京官相換之後,通計前仕,滿十五朔者,遷轉奉事,似當矣。上曰,外方殿參奉之不計朔者,果爲無義。今則京官相換後,通計前仕,依例陞遷,可也。護軍吳挺緯所啓,臣有所懷,故敢達矣。獄囚久滯,冤氣上徹,感召天災,其理必然。外方獄囚,至有十年二十年滯繫未決者,蓋緣推官稽緩,不卽往來同推,只以疑獄重囚,人多規避,不欲擔當按治,以致遷延不決,仍成獄鬼。罪可誅則宜速斷法。無罪而久滯牢囚者,尤可冤痛,殊非王政欽恤之道。今日災異,亦安知不由於此乎?請令諸道監司,別定剛明推官,按覈處決,斷獄之數,一一啓聞,不能自斷者,啓聞稟裁,八道久囚之數,三冬內,盡爲疏決,而若不依此擧行,則監司及推官,竝爲論罪,何如?上曰,勿爲滯獄事,曾已下諭,政院知悉,更加別諭,可也。以上朝報
有政。
吏批,以朴鳳祥爲直講,李萬林爲長連縣監,成厚錫爲軍器判官,金載顯爲豐德府使,李益華爲信川郡守,閔黯爲漢城判尹,李世亨爲靈山縣監,李徵龜爲成均典籍,金喜臣爲承文校檢,洪處恭爲監察,鄭重昌爲工曹佐郞,洪禹績爲金郊察訪,任萬紀爲司贍主簿,鄭載岳爲社稷令,閔黯爲知經筵,趙顯期爲眞寶縣監,趙䃏爲刑曹參判。
引見時,右議政吳始壽所啓,頃日登對時,水原府所貸戶曹木綿三十同,則勿爲會減,其代以管餉屯穀移給事,旣已定奪,而第木綿三十同之價,其數零星,殊無自朝家各別賑救之意也。頃緣江華留守狀啓,亦給統營皮雜穀五千石。今此水原府,亦依江都例,移給五千石似當,而江都所給則非白給也。以近來軍餉減縮之故,使之待明秋除耗作米,以補軍餉之缺,則此亦不可盡謂白給,而水原連値凶荒,年年分給之國穀,其數甚多,捧之未易,三千石則白給賑救,二千石則以還上分給,實爲便好矣。左議政閔熙曰,三千石皮穀,以米計之,則不過一千餘石也。數旣不多,且雖欲捧之,捧之甚難,此則白給,二千石則以還上給之,宜矣。上曰,依爲之。備局謄錄
上在昌慶宮。停常參,只晝講。
兵曹,重試·會試規矩,柳葉箭一巡二中,片箭一巡一中,落點,取一技。
明日仁政殿儒生殿講時考官,金德遠·李翊相·金海一·李東老·南垕·李壽曼。
政院啓曰,明日仁政殿儒生殿講時命官,何大臣進去乎?敢稟。傳曰,左相進去。
晝講入侍,知事金錫胄,特進官李翊相,承旨李端錫,玉堂姜世龜·姜銑,假注書權德邵,史官李萬元,兼春秋南鵬翼,獻納吳□,亦爲入侍。
領議政許積上疏。大槪,更申崩迫之懇,乞賜鐫免新授職名,以便公私事。入啓。答曰,省疏具悉卿懇。已悉懃懇之意於前後疏批,而卿之固辭,愈往愈懇,此實由於誠意未孚而然也。心甚慚恧,予欲無言。斷無允許之理,須體至意,安心勿辭,速出論道,以副企望。仍傳曰,遣史官傳諭。
府前啓,請還收遠竄罪人閔鼎重·閔維重·李䎘·李翊·李選等放釋之命事。措辭見上新啓,中批除官之弊,必至於啓倖門亂官方,此古人之所以封還內除,而明主之所宜深戒者也。近日以來,以中批蒙超擢者,凡幾人哉?官序以此而無漸,名器由是而不重,識者之寒心,固已久矣。日者臣等,因雷變上箚也,亦嘗以此陳誡,則聖明特賜優批,以示嘉納之意。臣等以爲,從今以往,聖明無復有此失矣,不意今者,刑曹參判趙䃏特除之命,又出銓注之外,臣等實不勝慨然之至。䃏之自外郡佐該部,已非常格,而曾未幾何,又有是命,此豈但啓倖門亂官方而已?從而不改,亦恐有歉於大聖人憂納之道也。請還收刑曹參判趙䃏特除之命。答曰,不允。末端事,此豈從而不改之意也?日者箚辭,予甚嘉納,而但趙䃏之可合登庸,聞知已久,知而不用,爲乖於甄拔人才之道也。勿煩。
今日晝講時,獻納吳□所啓,請還收閔鼎重·閔維重·李翊·李䎘·李選·南九萬·具鎰等放釋之命事。措辭見上上曰,毋庸堅執。
晝講時,兵曹判書金錫胄所啓,朝家復設三南提督之任,新頒事目作士之方矣。光州敎授趙世彙,頗有文才,故頃日陳達於榻前,以承文兼敎授差出,未及數月,又授此任,殊無特設差除之意。敎授改差,姑令仍帶參校,何如?上曰,尹鼎和·趙世彙等,纔差槐院之任,則未久還遞,果不着實,仍任敎授,則更爲澤差,可也。以上朝報
有政。
吏批,以金逸男爲典涓司直長,柳以和爲典涓司奉事,林承業爲典涓司參奉,林川郡守韓濚,仍任事承傳。權脩爲刑曹參議,朴鎭圭爲掌令,李徵龜爲兵曹佐郞,趙蕆爲典牲主簿,沈益晉爲引儀,李聃命爲洪州牧使,宋尙周爲禮曹佐郞。
上在昌慶宮。停常參·經筵。
謝恩,錦陵君惟賢,兵曹佐郞李徵龜,禮曹佐郞宋尙周,軍器判官成厚錫,豐德府使金載顯,工曹佐郞鄭重昌,直講朴鳳祥,洪州牧使李聃命。
吏曹啓曰,今日本曹開坐,各司官員公座簿考準時,典獄署奉事柳埴,衰敗已甚,決難擧職,汰去,何如?傳曰,允。
禮曹啓曰,冬至使拜表吉日退定事,榻前定奪矣。拜表吉日,更令日官推擇,則十月三十日卯時,方物封裹,同月二十七日爲吉云。以此日時,原粘目中,改付標以入之意,敢啓。傳曰,知道。
傳曰,明日晝講爲之。
殿講儒生,生員姜世耉,幼學李琩,易純通,李再昌,易通,生員權晟·李後榮,幼學李東英,易略,元翼憑,庸粗。
備忘記,生員姜世耉,幼學李琩,竝直赴會試,幼學李再昌,給二分,進士權晟,生員李後榮,幼學李東英,各給一分。
兵曹參判鄭維岳上疏。大槪,略陳區區所懷事。入啓。答曰,省疏具悉。疏辭誠爲得宜,竝令該曹依此擧行焉。
府前啓,請還收閔鼎重·閔維重·李䎘·李翊·李選等放釋之命事。請還收刑曹參判趙䃏特除之命事。竝措辭見上答曰,已諭,毋煩。以上朝報
上在昌慶宮。停常參·晝講。
謝恩,掌令朴鎭圭,奉常判官朴來慶,校檢金喜臣,訓鍊副正權㺵,護軍徐文縉,金郊察訪洪禹績,越松萬戶申應星,安東敎授權聖矩,奉敎柳世鳴。
明日仁政殿文科重試殿試時,讀券官,右議政吳始壽·金錫胄·金德遠,對讀官,柳命天·權愈·睦天成·鄭重徽,武科重試殿試時,參試官,吳挺緯·申汝哲·柳重起,參考官,金錫命·崔鼎鉉·洪震碩。
政院啓曰,明日重試武科殿試時,命官,何大臣進去乎?敢稟。傳曰,左相進去。又啓曰,明日重試武科殿試時,兩司進參事,城上所牌招,言送之意,敢啓。傳曰,知道。
謝恩,刑曹參議權脩。
判府事權大運箚子。大槪,召命之下,病未祗赴,惶恐待罪事。入啓。
兵曹,重試武科殿試規矩單子還入,以柳葉箭一巡一中,片箭一巡一中,取二技,落點。
領府事鄭知和箚子。大槪,病未得趨詣召命,惶恐待罪事。入啓。答領府事鄭知和,判府事權大運箚曰,省箚具悉卿懇。身有疾病,未赴召命,有何所嫌?卿其安心勿待罪,從容善攝。仍傳曰,遣御醫看病。
府前啓,請還收閔鼎重·閔維重·李䎘·李翊·李選等放釋之命事。請還收刑曹參判趙䃏特除之命事。措辭見上新啓,伏聞今十二日五更時,有西北方星隕之變,而其大如釜,有聲如砲,且其流隕之後,繼有赤白氣,橫亘十許丈,及至隕處,其氣縈紆屈曲,移時不消云。此實非常之變也。人多傳說,他司入直之官,至有目見之者,而觀象監不爲書啓,殊極可駭。其怠棄職事之罪,不可不痛懲,請當該測候官,拿問定罪。答曰,不允。末端事,依啓。
今日晝講時,玉堂上番闕員,後日政,勿論相避,竝爲差出事,榻前定奪。
領議政許積上疏。大槪,更申崩迫之懇,乞鐫新授職命,竝遞釐正廳之任,仍曰病未赴命之罪事。入啓。答曰,省疏具悉卿懇。纔悉予意於再昨疏批,意以爲,卿必廓然改圖,幡然造朝矣,誠意淺薄,未回卿心,還切愧赧,無以爲喩。榮衛雖愆,筋力尙旺,神明所扶,宜有勿藥之效。至於釐正都提調之任,非卿其誰?疾病之來,人所難免,未赴召命,亦無所傷,須體予意,安心勿辭,速出論道,以副如渴之望。仍傳曰,遣史官傳諭。以上朝報
午時,上御進修堂,晝講。知事行兵曹判書金錫胄,特進官刑曹判書金德遠,參贊官慶㝡,參贊官閔宗道,檢討官李煦,記事官李蓍晩,記事官柳世鳴·李萬元入侍。上讀前受泰誓上篇,音一遍,閔宗道,進講自中篇惟戊午,止惟克初世。音釋各一遍,上受而讀之。音一遍訖,宗道,講其註而解其義曰,次者,留字之義也。金錫胄曰,儀注所謂幕次等語,亦是留字之義也。李煦曰,一月乃建寅之月也。宗道曰,武成篇註,詳之矣。金錫胄曰,黧者,凍梨之色也。老人之面色,如凍梨,故曰梨老,卽比干·箕子之屬也,罪人,卽飛廉·惡來之類也。至謂己有天命,上曰,此缺我生不有命,在天之意也。宗道曰,然矣。言天意有必克之理者,欲衆心之堅定也。廣韻者,如今之韻書,卽隋時所作,宋時又爲缺正增加,仍謂廣韻矣。金德遠曰,以臣伐君,是乃極逆之事,而湯·武則只是順天與民,故所以爲湯·武。宗道曰,雖然,以周之德,可謂至缺民代罪,與湯無異,故云然矣。至勖哉夫子,上曰,此則缺勿爲輕敵之義也。煦曰,然矣。宗道曰,以至仁伐至不仁,而上言天理之必克,下言人事之必克,此則乃是天人之理雖如此,不可以此缺時缺意也。慶㝡曰,此乃臨事以懼之義也。錫胄曰,紂之臣,雖是缺數,則至於億兆之多,故亦不可恃己而小懈之意也,終之缺一乃心者,乃其責勉之深切者也。㝡曰,董氏此註,雖是小注,儒生缺爲要注而誦之矣。錫胄曰,此亦人君敬懼之道也。上篇旣誓之,此又誓之,又明日亦誓矣。善惡之分,其幾至妙,而背馳,則至於天壤不侔矣。上篇以元后作民父母起頭,此實帝王家惕念之辭,而中篇以爲善惟日不足起頭,此又人君之所當體念者。古昔帝王之訓,多如此矣。宗道曰,善者,可以感發人之善心,惡者,可以懲創人之逸志,故聖經之中,具載善惡,帝王之學,實在於此矣。錫胄曰,天則惠民,而紂則違天,故武王不得不伐,此亦宗旨要處切也。德遠曰,天無言語,而惟以人心向背,而民之所欲,天必從之,故紂旣失民之心,則是天命已去也。缺已離,天命已去,則紂是一匹夫也。上曰,然。孟子所謂誅一夫紂者,此也。錫胄曰,亂臣之亂字,小注,旣引馬氏之言,又曰,亂本作乿,古治字云,而古人以一字異用,故擾龍之擾字,卽馴字之義也。擾,本擾亂之義,而以其馴其擾者,故以馴字訓擾。此亦治亂曰亂之類也。講畢掩卷,錫胄曰,近日非時沈陰,而連日蒸鬱,無異夏節,此時上候,若何?上曰,無事。錫胄曰,明日重試爲之,而事目亦已啓下矣,朝者進參備局之坐,與大臣相議,故敢達矣。今番重試,武所規矩,兩技取一技事落點,而前規考見,則或兩技俱入,或單技入格,未有兩技取一技之時矣。德遠曰,凡殿試,例爲嚴重,故如此矣。錫胄曰,不但嚴重而然也。丙申·丙午年則兩技俱入,今番則兩技取一技,似非前例矣。丙戌年則不知其詳,而臣父爲其時重試,故聞之,則騎騶一次云矣。重試則不必廣取,而前例然矣,故敢此仰達矣。上曰,其望筒,還入付標,可也。錫胄曰,柳葉箭二中,片箭一中,兩技俱入,則似太難矣。上曰,然矣。他單子改書以入。缺數行酷,累次蠲役之故,宣惠廳則今至於不可收拾之地矣。前日借貸松都·南漢之米,至於三萬餘石,旣無還償之望,前頭逐朔上下,亦無拮据元數之路矣。目今所待者,只是若干之次邑及稍實邑上納之米,而昨日始見賑恤堂上吳挺緯所啓,則挺緯,亦知本廳之曾已定奪知會,不復通議於臣等,獨自區晝,有所陳達,而其日大臣及諸臣,竝陳追後稟處宜當之意云。果爲如此,則政院不當出擧行條件,雖出之,亦當以追後稟定爲辭,可也,而今乃直以依此擧行,爲分付之結語,政院似不詳審聖敎本意而爲之矣。京畿貢物中,如京營庫朔鮮,若不以米分給,則萬無封進之路,蓋逐日供上,必以新鮮繼進,雖得若干錢布,頓無轉賑取息之暇故也。秋間戶曹·賑恤廳,有移文送錢文,而京營庫主人輩,皆至今抵死不受矣。今者賑恤廳,又將以一兩五錢之錢,代一石之米而給之,鑄錢之有生息,則雖甚便好,而京營主人輩之呼冤,及莫重進上之闕供,亦缺全然不念乎?且臣聞,今番祿俸米一石代,加給錢文二兩缺貢物之價,將減其五錢,卽今市價米一石,直錢二兩缺供上之價,以一兩半給之,則外方之民,皆以士爲大夫祿米缺多,而進上價米則價少云矣。民言如此之時,使畿廳頓絶粒米上來之路,亟減許多貢物之價,至於如此,則賑廳之不思,甚矣。賑恤廳,固爲救民而設也,損上益下之政,在所當爲,而國家旣有宗廟百官,則亦不可以貊道爲之矣,宗道曰,其日,以災實狀啓入來後,爲之之意,大臣陳達,而李元禎及臣,亦爲陳達,其擧行條件,何如是出之耶?錫胄曰,吳挺緯,不爲相議,而率爾爲之。所當依當初,姑待京畿災實啓聞之上來,本廳堂上,就議于大臣,計其所捧,量其所經費,又講其充補不足之策,俾本廳不至於蕩敗無形之地,何如?上曰,其擧行條件,非急出之事,而其日出之矣。宗道曰,擧行條件,旣已出之,今當改付標乎?德遠曰,其擧行條件,乃是賑恤廳堂上所自爲者,今可還入以改乎?上曰,更出他擧行條件,可也。德遠曰,如是則好矣,缺氷合之節,俱爲極難,其價若不以米分給,則貢物主人輩,難以支堪矣。德遠曰,臣亦曾經京畿察訪,備知朔鮮供上之難矣。上曰,前後擧動時見之,則禁軍之馬,甚爲疲弊,各別申飭,可也。錫胄曰,禁軍之生理單簿,雖申飭,亦不得一切爲之矣。昨日習陣時見之,則稍勝於前,而渠輩貧甚,故如是疲弊矣。禁軍實豫,合七百,實差則四等,皆爲受祿,豫差則三等受祿,冬等則只給步木三疋,而收布一疋,亦爲別給矣,今則布價甚下,故渠輩以爲,布價以米六斗給之,則可以生活云矣。今番觀武才時,受賞者多,故其類以此,頗有資賴云矣。上曰,然。錫胄曰,禁軍等當爲申飭,而持鞭芻馬者,則欲爲料理別給木疋矣。上曰,前則鞭芻者不多矣,今則頗多,而馬皆借騎,故其馬易爲疲弊矣。錫胄曰,然矣。上曰,司僕馬,頻使然後,可以調順。若久立而不使,則必不得調順,他日緩急之用,誠爲可慮。自今以後,數令調習,可也。錫胄曰,騎馬則時常騎之,不騎之馬則元不騎之,今後則申飭使之調習矣。今番御乘馬,則已爲調習,無疑於御乘矣。上曰,去番白馬,價小,不得買云,加給其價,可矣。錫胄曰,當退去,問而爲之矣。上曰,前者讀書堂抄出事,下敎矣,何至今不爲耶?錫胄曰,讀書堂,不可人人而抄之,必擇其優於文才者抄之,而旣抄之後,則必賜暇然後,可以著文讀書矣。今則國儲不足,或不能賜暇,而雖使在家爲之,亦當有勸課之事,故此等事係是重大,尙不得爲之矣。上曰,前則被抄者不多矣。錫胄曰,前者或五人或三人,而向者則六人被抄矣。上曰,孝宗朝,抄五人乎?錫胄歷數其姓名曰,六人矣,反正初則多至十一人矣。上曰,不必多抄,擇而抄啓,可也。錫胄曰,當出而相議抄之矣。德遠曰,尙州朴以俊·朴碩祥等子息,上言,而其事似有冤狀,故得見其時元公事,則以朴以俊·朴碩祥二人之罪,合于一人,而二人竝以贓論,故其時回啓判府,有梟示之敎,今當不待時處斬,故渠輩子息等,稱冤而上言矣。以兩人之罪,合于一人,而俱以贓論,則果似冤抑,故見政院日記,則兩人皆令梟示,缺數行德遠曰,朴碩祥壬子癸丑甲寅乙卯四年都書員偸食之狀,本道査啓,則壬子癸丑兩年則連爲作木,似無偸食米太之事,而甲寅乙卯兩年,則加升磨鍊之時,果爲加磨鍊偸食,而滿一百二十貫然後絞,乃是律文也。朴碩祥所偸食者,以錢文計之,則滿一百十四貫,論以一百二十貫之律,則六貫不滿。以朴以俊偸食之物,合而計之,二人竝以斬論,似非律文也。若令刑曹直爲照律,則此兩人,俱不當梟示矣。上曰,其情狀,甚爲痛憤,只六貫不滿,故欲爲梟示矣。錫胄曰,事則可痛,而律不應死,故刑書如是仰達矣。德遠曰,人之死生所定,故臣見大臣相議,大臣之意,亦然矣。上曰,其時鄭榏,以刑曹判書入侍,而亦以爲律文則不至應死,而其情狀痛惡,外議以爲不可,只用本律云,故使之梟示矣。德遠曰,因公擅科斂條,計贓以枉法論,而贓滿一百二十貫絞,乃是律文,而此則一百十四貫,在律不當死矣。上曰,然。自內不考律文,則一百二十貫,果是死律矣。德遠曰,左議政亦以爲,當初不見此事元根本,故以當死達之矣,事實如此,則果不可梟示云矣。上曰,然則其公事,還入,可也。上又曰,卿刑曹,凡覆啓公事,甚爲詳明,極爲可嘉。卿其終始勿替。上又曰,柳明郁考覆侤音,拒逆不着云,可痛矣。德遠曰,此不過欲免正刑,死於杖下之計也。上曰,柳明郁,不可捉致京獄耶?德遠曰,元隻在彼,不可獨致京獄矣。宗道曰,渠亦自知應死,故欲死於杖下,拒逆不着矣。上曰,唯。宗道曰,本館闕員,毋論相避,後日政,盡爲差出,何如?上曰,依爲之。宗道曰,伏聞頃日姜世龜,以進講時文義疎略之故,致勤聖敎云。臣於頃者失音,故備局之坐,雖或堇堇參坐,而方爲玉堂長官,久未進講,每使同僚入侍,臣常惶悚度日矣。姜世龜,出身未久,自上何以知其人事乎?聞其日文義,則果爲疎略,而世龜,自幼時,累爲初試壯元及一等,頗有能文之名,而爲人疎拙,不能善爲說辭,以致如此矣。錫胄曰,姜世龜,文則善爲之,而嚴威之下,不能詳盡文義者,乃其疎拙之致也。德遠曰,姜世龜,乃是故監司姜鎬之子也。本來疏拙,而果爲缺上曰,今此重試官,亦爲牌招乎?㝡曰,牌招矣。上曰,李稽則勿爲牌招,可也。錫胄以下先出。上曰,承旨進前。前冬尙方內入耳掩,善爲送入事申飭,而近來外朝頒賜耳掩,毛品甚不好,而且太窄,不得納紗帽。此非當初申飭之意也,更爲申飭,可也。遂罷出。
領中樞府事鄭知和箚曰,伏以臣,伏蒙陞授新命,今已累日,身病彌留,尙未肅謝,方切悚蹙,不意見擬於重試殿試讀卷官之望,召牌臨門,而臣前患肩背之痛,鍼灸無效,至今苦劇,欲起還仆,終未得祗赴,不勝惶恐,伏地待罪。伏乞聖慈,俯賜矜察,亟許遞臣職名,以安微分,公私幸甚。取進止。
行判中樞府事權大運箚曰,伏以臣,痼疾在身,累朔沈綿,而前月適値郊外擧動之行,不敢退伏,扶曳出仕,厥後雖或進參於一二公會,實非已愈而然也。㞃歇無恒,長在床席矣,數日以來,添得寒疾,趁未和解,症情甚重,百骸俱痛,浮熱升降,旬望之內,差愈未易,而伏聞臣名,亦入於明日重試考官之列,召牌下臨,臣誠惶悶,罔知攸措。卽今賤疾,決無起動之勢,何敢束帶而造朝乎?累日廢食,元氣委苶,頭目眩轉,欲起還仆,竟未能祗赴於闕下,違慢之誅,臣實難免。病裡震悚,伏地待罪,伏乞聖明,先罷臣職,仍治臣罪,不勝幸甚。取進止。
領議政許積疏曰,伏以臣,刳瀝之章,已六上矣。辭已渴矣,意已窮矣,微誠未格,天二行缺甚危蹙。臣於此,不得不屛息徊徨,稍遲數日,以竢譴何之下,臣之狼狽臲卼,可謂極矣。詩云,母也天只,不諒人只?君之於臣,亦一天也。曾謂閔下之天,不諒下情,一至此哉?臣雖愚極陋,愛君微誠,得之秉彝,苟利於國,雖死不悔。卽今乾文之告警,時事之多艱,聖心之憂勞,國勢之扤捏,卽臣日夜怵惕無勵者也。如使臣,有一毫可出之義,豈敢固辭恩命,不思酬報萬一也哉?顧臣以此蹤跡,以此精力,雖迫於嚴命,冒昧而出,其終則必不免於上僨國事,而負聖上之虛佇,下辱臣名,而爲朝廷之羞恥而已,臣之斷不可冒進之義,於此決矣。況臣之賤疾苦劇之勢,縱似少減,屈伸之際,尙不堪牽掣刺痛,今日亦不得已亂鍼當處,首尾委頓。今過一朔,筋力憊敗,固其所也,雖無情勢之難安,只此疾病,已無造朝之望。此皆已悉於前疏者,特情愈迫而語愈煩,冀聖鑑之或有以回照耳。且臣伏聞,璿源錄修正廳都提調之命,又加於臣,臣尤不勝悚縮之至。夫考較譜牒,釐正訛誤,是何等大事也,而又委之於耳聾眼昏精神剝盡如臣者,任其壞了而莫之恤乎?此亦臣之決不敢承當者也。臣方寫此疏之際,明日考官之命牌下臨,而病勢此劇,末由趨進,臣罪尤萬萬矣。伏乞聖慈,特垂諒察,亟收政府之新除,仍遞璿源錄修正都提調之任,且治臣違命之罪,公私幸甚。臣無任惶悚悶迫祈懇之至,謹昧死以聞。批答見上
上在昌慶宮。停常參·經筵。
申時酉時,日暈。
安如石啓曰,臣慕華館武科重試殿試進去,下直。傳曰,知道。
又啓曰,武科重試殿試,以何技先試乎?敢稟。傳曰,先試柳葉箭。
大司憲李元祿啓曰,李觀徵·沈梓等當初覆啓,雖有不能明審之失,而原其本情,則實出於無情,故臣與同僚相議,以公罪照入矣,至有察啓還給之命,臣不勝瞿然之至。臣旣有照律失當之責,何敢仍冒臺席?請命遞斥臣職。答曰,勿辭,退待物論。
政院啓曰,以司憲府沈梓等照律公事,傳曰,以公罪照入,是耶?政院察啓事,命下矣。今此沈梓等所犯,蓋出於不察之失,似不當直謂之用意,而斷以私罪,故與院中同僚,相議捧入矣,聖敎如此,此公事還給之意,敢啓。傳曰,知道。
京畿監司趙師錫,各邑災實看審後,入來。
忠淸都事書目,災傷差錯,木川縣監沈栻,爲先罷黜事。
上在昌慶宮。停常參·經筵。
夜一更,東方有氣,如火光。
下直,安邊府使申晸。
謝恩,判尹閔黯,引儀沈益晉。
左承旨李端錫初度呈辭。入啓。給由。
李晶啓曰,來二十一日輪對日次,敢稟。傳曰,爲之。
安如石,以都摠府言啓曰,今日入直軍士,當爲中日習射,而仁政殿文科重試相値,不得爲之之意,敢啓。傳曰,知道。
李晶啓曰,固城縣鄕校聖廟重創,東西廡撤毁時,告由移安祝文,以各祝文啓下矣,取考前例,則告由祝文中,添入移安之意,而爲一祝,今亦依此改製下送,何如?傳曰,允。
傳于李□曰,長番內官文碩胤,承傳色差下,政院知悉。
領議政許積八疏。大槪,更竭危迫之悃,冀蒙鐫改職名事。入啓。答曰,省疏具悉卿懇。備悉予意於前後疏批,辭已竭矣,意已窮矣,不知所以爲喩也。卿辭雖懇,斷無允許之理,宜體至意,安心勿爲固辭,速出造朝,以副上下之望。仍傳曰,遣史官傳諭。
禮曹啓曰,粘連兵曹參判鄭維岳上疏云云。庭試重試及前頭許多生·進,笙歌道路,家家設宴,一如豐享無事之時,則太似晏然無畏,宜在一切禁斷。且放榜時,闕庭懸架鼓吹,亦宜陳而不作,以示警惕之意。觀此疏內辭緣,則於遇災修省之道,不無所助,以此施行之意,分付,何如?啓依允。
正言柳星三啓曰,臣今此重試殿試,未及製呈,方在應推之中,不可一刻仍冒,昨緣日暮,且有身病,今始來避,臣之所失尤大。請命遞斥臣職。答曰,勿辭,退待物論。
院啓,請還收閔鼎重·閔維重·李䎘·李翊·李選·南九萬·具鎰等放釋之命事。引嫌而退。應被推緘,不可仍在,請正言柳星三遞差。答曰,不允。處置事,依啓。
府啓,請還收遠竄罪人閔鼎重·閔維重·李䎘·李翊·李選等放釋之命事,請還收刑曹參判趙䃏特除之命事。措辭見上凡照律公事,有察啓之命,則政院雖知其無誤,而亦必啓請還給,此雖近來流例,而揆以審覆之道,有不當爾者,況由此而引避紛紜,勘斷且稽,事體亦甚未安。請自今,凡照律公事,有察啓之命,則政院更勿直請還給,招問律官,參考法文,其所勘果有差誤,則如前出給,若無差誤,則具啓還入事,定式施行。竝引嫌而退。勘以公罪,本非失律,則察啓還給,不必爲嫌,入場不製,應被推緘,則揆以臺體,勢難仍在,請大司憲李元祿,持平安如岳出仕,掌令朴鎭圭遞差。答曰,不允。第三件事,自有察啓之命,則政院招問律官,然後或請出給,或措辭回啓,自有近規,有何定式之事乎?處置事,予以爲不然也。刑官所犯,俱是私罪,誤引公罪,殊涉不察,而竝請出仕,難免乖當之失。大司憲李元祿,持平安如岳,竝遞差。處置事,依啓。
掌令李萬封啓曰,臣曾前累見照律公事,有察啓之命,則政院直請還給,心常疑有不當然也,適於今日,又覩此事,敢爲率爾論啓矣,及承聖批,始知措辭回啓,已有近規。臣之論事不察之失,著矣。至於李觀徵·沈梓等之事,臣初不知其源委,而槩觀推案,又以傳旨辭緣及各其緘辭觀之,則其所不察,本出於過於詳審而致錯,非有用意私護之迹,則同僚之勘以公罪,實合法意,故處置之時,竝請出仕矣,聖批至以難免乖當之失爲敎,而請出之僚,特命遞差,臣尤不勝惶悚之至矣。幺麽一明郁,本非大家有勢力者,而且其所犯,旣係應死,則前後刑官,率是卿宰之臣,豈敢私庇明郁,變亂獄情,以欺聖明而滅國法哉?殿下不察刑官之本意,而反疑其容私於明郁,以至勘律臺臣,一倂特遞,臣實慨然於此也。臣旣承未安之敎,不可晏然在職。且臣今到闕中,始聞物議,以臣於南九萬·具鎰放釋之命,初不竝請還收,大加非斥云。尤不可一刻仍冒,請命遞斥臣職。答曰,勿辭,退待物論。
傳于安如石曰,日昨筵中,校理姜世龜,以文義不能詳細開陳之故,推考矣,非但筵臣之陳達,又爲居首於重試。此不過新進疏批之致,前日推考,特爲蕩滌。
掌令朴鎭圭啓曰,李觀徵·沈梓等所坐,雖有不察之失,實是無情之事,故臣與同僚相議,以公罪照入矣,今有察啓還給之命,臣之照律失當之責,著矣。且以昨日重試時,未及製呈,方在應推之中。以此以彼,不可仍冒,請命遞斥臣職。答曰,勿辭。
閔就道啓曰,掌令朴鎭圭,再啓煩瀆,退待物論矣。傳曰,知道。
持平安如岳啓曰,李觀徵·沈梓等照律,臣亦同參,則照律乖當之失,與同僚無異,而昨入重試試場,以致日暮,未卽自列,所失尤大。請命遞斥臣職。答曰,勿辭。
閔就道啓曰,持平安如岳,再啓煩瀆,退待物論矣。傳曰,知道。
安如石啓曰,正言柳星三,再啓煩瀆,退待物論矣。傳曰,知道。
全羅道金堤幼學尹尙升上疏。答曰,省疏具悉。條陳之辭,當令廟堂議處焉。
安如石啓曰,掌令李萬知,再啓煩瀆,退待物論矣。傳曰,知道。以上朝報,燼餘竝謄
全羅道金堤幼學尹尙升疏曰,臣伏以,天人之際,甚可畏也。上下一理,顯微無間,作善作惡,殃慶類至,感應之理,捷於桴鼓。苟不能驚懼自省,而乃反狎侮自肆,則是自絶於天也,雖仁愛之天,降災以警告之者,不啻丁寧,而其於自絶者何哉?其亡也,可立而須也。臣竊觀近年以來,天災物怪,式月斯生,難以悉擧,而雷震之變,荐作於純陰之月,噫嘻亦太甚矣。今日之災也,國家存亡,間不容髮。殿下因是大驚動於心,憂勤惕慮,渙發德音,蠲減民役,放釋流竄,殿下之敬天災恤民隱,夐出尋常。然而殿下,果以是爲能格天心消災沴耶?此皆文具之末節,而殊無應天之實。不以實德而能格天者,自古及今,臣未之有聞也。昔者太戊,因桑穀之災,反躬修德,而殷道復興,宣王詠雲漢之什,側身修行,而周化復行。古人所謂怒予之天,猶可爲之者此也。然則安知上天仁愛之心,欲以災異,警動我殿下,使之振起治道,以升天猷也耶?轉災爲祥,此其時也,反亂爲治,此其機也。伏願殿下,懋修實德,斥去浮二行缺邊之地,率皆禾穀蕩盡,黃芧白葦,一望蕭然,保抱携持,操一字缺行乞者,相屬於道路,十室焉九空,啼呼哭泣之聲,殿下安得以聞之乎,顚運殿屎之狀,殿下安得以見之乎?若使殿下,聞此聲而見此狀,則對玉食而靡甘,御錦衣而匪安矣。驚心慘目,有如是也,而上下恬然,莫之知恤,廟堂之所籌畫者,錢貨之低昻而已,臺閣之所爭執者,黨議之傾軋而已,至於年事之失稔,徒爲厭聞之資,恤廳之賑穀,只存虛數之籍。民惟邦本,而邦本旣蹶,則其能國乎?臣自湖右上來之際,目見流離困頓之狀,咿嚘慘怛,繼之以流涕也。伏願殿下,使各道被災之邑,官糴雜穀,一切停捧,田稅雜役,一切蠲減,則未散之民,庶得安土,而無遷徙之患矣。移他邑之穀,發京衙之錢,考其民戶,視其老弱,以賑窮民之無依者,則已散之民,亦皆思還故土,無復有渙散之慮矣。設粥之擧,雖是賑恤之例規,而曾在庚辛年間,國家之經費不貲,缺僵屍,相枕於道路,此乃飢病相混,轉相傳染之致然也,不如直給米穀之爲愈也。至於京師,國家之根柢,而畿輔之西,沿海之邑,被災尤酷,流散太甚,名隷卒伍者,還納軍裝,散而之四,身爲牧帥者,徒擁虛簿,恬然莫恤。國家晉陽之地,若是其空虛,京師心腹之病,如是其盡失,則城池雖固,誰與爲守乎,兵革雖多,誰與爲用乎?若不及此時,急急有安集之謨,則脫有所虞之變,實無捍禦之策,此愚臣目擊心憂,不覺痛哭者也。伏願殿下,急發錢穀,特施賑政,視他道尤宜加恤者也。臣於草澤中,竊聞朝廷之緖餘,則各衙門米粟,不爲不多,而稱以撥賣,盡爲顧恤親戚之資,雖曰京中士大夫家,若無相知之分,則不許斥賣,況於坊里之賤隷,鄕曲之小民乎?今若搜出各衙門屯穀,雖未能白給於民間,而公卿大夫有常祿之家,一切勿許,其餘士庶之家,計其戶口而分等撥賣,若有鱞寡孤獨疲癃殘疾之不能辦其價者,特許白給,則庶可無庚辛之慘矣。臣又竊伏念,山城之設,所以衛內而禦外者也。峙乃糗糧,以爲緩急之需,故春夏分散於各邑,秋冬收斂於民間,而半行缺苦寒之節,近邑之民,猶可說也,半行缺牛斃馬踣,壯躪老顚,四字缺聲載路,所納之米,不過一斛,而計其道路所費,則或相倍蓰,或相什百而無算焉,畿內山城,臣實未曉其弊端之爲何如,而湖南山城,在在皆然,臣誠私心痛之。今若山城之米,則給於隣近之各邑,其邑之民,只受山城之米,而勿受本官之穀,隣近各邑之雜穀,又使移散於稍遠之邑,俾除遠路輸納之弊,則彼此無怨,公私兩便矣。至於築城之際,工役浩大,非一二邑所可了當,一兩日所可完畢,故無論遠近,悉令赴役,一番動役,郡縣騷擾,各出米布,雇人立役,城內居僧,坐享其利,一日役價,需索無藝,旋築旋破,城無完日,或有其役價,故自壞了者,又有築城不固,使之易壞者,吁亦痛心矣哉。今若近邑寺刹,永蠲雜役後,使其居僧,只責築城之役,則僧必不怨,民蒙其惠,而城高且堅,緩急有所恃矣。臣又竊伏念,國家安危,本於生民,而生民多失其業,生民休戚,係於守令,而守令或非其人,以繭絲先保障,而徵求極其錙銖,以撫字後催科,而追呼急於星火。如傷之念,雖切於九重之內,而若保之澤,不究於八方之外。雖豐年樂歲,粒米狼戾,而生民亦不得安生而樂業,況當饑饉流散之日,安可望勞來安集,而奠厥攸居乎?愼簡字牧,此乃當今第一先務,而近來黨論之弊,日甚月盛,其道方伯,與之異色者,則雖有廉簡勤儉,愛恤民庶,治績懋著之人,而凌辱罷黜,略無顧忌,與之同色,則雖或放縱自恣,徵斂無藝,賂遺相屬,專事封已,而覆護啓之,若不及焉。生民之困悴,職此而愈甚,豈不寒心哉?今若豫於朝著中,持論正直,秉心公平之人,擇其數十輩,使之治裝待命,出其不意,發遣廉察,而不必一時遍遣於八路也。一使之出,八路皆疑,則擧將脅息恐懼,不敢公肆侵虐矣,及其還也,又遣一使,旋發旋還也,又遣一使,旋發旋還,乍入乍出,則各邑守令,將竢罪之不暇矣。且聞祖宗朝舊事,則監·兵以下,亦使廉問,而近來則只察狐狸之細,當道之豺狼,亦當依古事,兼察閫帥,以祛貪饕之風,守宰之黜陟得宜,而生民亦可蒙一分半行缺人心不淑。鄕黨保伍之法廢,而半行餘缺尙有爭戰財殺傷之變,四五字缺疎遠之屬乎,而鄕井隣里之間乎?雖有知識士大夫之間,亦且臨一字缺害利,互相爭訟之端,況於趨利鄙悖之鄕人乎,而況於卒隷庸衆之賤輩乎?必擇其各邑鄕中,有風力識義理之人,許以風憲之任,糾正其風俗,然後或可以矯操變化,而有所彈壓矣。近來自朝家,新設都·副尹,兼責此任,甚盛擧也,而不料未幾,弊端旋起,各邑守令,視其都·副尹,無異於官里吏胥之賤,官家細微之事,任自使令,一有不稱,則隨以督責之,譴罰之,或至於刑杖之境,故稍識文字,稱以士夫者,百般謀避,有若隊伍之賤役,故今乃不聞其高下賢不肖之如何,苟且充定,付以此任,此乃平日鄕中之所嘗輕易之者,安能有所爲其間,使一鄕有所矜式乎?必也極擇其各邑之右族,一鄕之名流,專畀風憲之任,本官或有所問,則邀請而禮貌之,雖有過失,亦不敢自斷治罪,然後都·副尹,庶可得其人盡其職,而民俗亦有丕變之效矣。臣又竊伏念,各邑鄕校,乃是尊奉先聖之所也,養育多士之處也。自殿下臨御以來,繼志述事,崇儒重道,凡係於學宮之事,靡所闕遺,崇奉之典,培植之擧,至矣盡矣,而近來各道各邑,莫之奉行,廟宇頹圮,鞠爲茂草,而不以時修治,或至頉減例給之物,使學宮日漸蕭然,故名爲校生者,率皆庸賤避役之輩也,士夫之類,莫不厭避,識者之寒心,久矣。至於設校之處,或不得其所,湫隘卑濕,易以頹圮,而朝家不許移建于他處,方伯守令,間有顧眄興嗟,思欲重新,而拘於禁令,不敢擅便,當此聖朝右文之日,不亦有嫌於風化之本原乎?伏願殿下,特使各道方伯及各邑守令,躬自奉審,如有不得已可移之處,仍許轉聞而變通,則斯文幸甚。噫,臣本草莽之賤臣,素無知識,而平昔輟耕之暇,或有千慮之一得,今此赴擧之日,又有道路之所聞,不揆僭越,不度可否,敢以芻蕘之賤,仰暴于天日之下,冒昧極矣,觸犯大矣。交淺言深之誅,庸可逃乎?然而臣嘗竊聞,上自搢紳,下至韋布,抗疏進言,不爲不多,而不經睿覽,旋下該曹,循例回啓之後,仍爲一故紙而已,略無一事之採施者,豈其言之皆半行缺乙覽之餘半行餘缺不可用則捨之,亟使罷遣五六字缺言讜論,日輻輳於前矣,此豈微臣之幸也?實一國臣民之幸也。伏惟殿下,勿以人廢言,臣不勝瞻天望日祈懇屛營之至,謹昧死以聞。啓下備邊司,啓目粘連,啓下是白有亦,觀此全羅道金堤幼學尹尙升上疏,則疏內所陳,或有朝家方爲講究而變通者,或有身居草野,見聞爽實者,或有事勢拘礙,難以猝然採施者是白乎矣,其中守令黜陟一款,雖不必盡如其所言,或不無臧否相混,登第易置之慮,此則令政院稟旨,別諭於諸道道臣,以爲惕念加愼之地,何如?啓依允。嚴明黜陟一款,令政院措辭,下諭于八方爲良如敎。批答見上
上在昌慶宮。停常參·經筵。
酉時,灑雪。
下直,月串僉使金道鳴,臨淄僉使崔處大。
李晶啓曰,明日常參·經筵,取稟。傳曰,只晝講。
具崟啓曰,卽者濟州牧使崔寬,身病辭職上疏,使其邑吏上送。該元疏,還爲下送,崔寬推考,何如?傳曰,允。
持平李壽徵啓曰,同僚引避退待。臣當處置,今方詣臺,而臣以應避之嫌,不得連啓還收之論,則揆以臺體,不可只爲處置,臣何敢晏然苟冒?請命遞斥臣職。答曰,勿辭,退待物論。
領議政許積疏曰,伏以臣,積誠控辭,迄可以動聖聽矣,而昨奉批旨,猶靳允命,丁寧虛佇之意,愈往愈懇,臣益切兢惶,不知所出。噫,殿下於微臣,有何所取,而始旣滌瑕更授而不擬,終又施此異渥而不替也?顧臣生平,特一充位備員之一老物耳,苟能裨補涓埃,稱塞萬一也哉?況臣事君無狀,橫被惡言,身名虧矣,蹤跡危矣。自古抗顔群非之中,安心謬恩之下,偃然居百僚之右,任經邦之責,而終不至於僨事而辱國者,未之前聞。此臣所以一向哀籲,而不知止者也。且臣筋力,日益衰憊,疾病日益侵尋,雖欲强策駑蹇,仰酬明旨,亦不得此,則非臣餙言,實是同朝之所共知而憐臣者也。臣不得不更陳瀝血之章,復溷憫下之天,臣罪萬死。伏願聖明,特加矜察,亟收成命,以安愚分,不勝幸甚。臣無任危迫悶蹙祈懇之至,謹昧死以聞。答曰,省疏具悉卿懇。已悉予意於累度疏批,復何多誥?須體予意,安心勿辭,速出論道,以副企望。仍傳曰,遣史官傳諭。
吏曹啓曰,臺諫有闕,政事,取稟。傳曰,明日爲之。
以洪萬朝爲事變假注書。
安如石,以兵曹言啓曰,禁軍等戎器點考,退行於今月二十日,入直禁軍,依前例除標信出往慕華館,一時點閱後還入直之意,敢啓。傳曰,知道。
閔就道,以守禦廳言啓曰,廣州居李天命名,呈上言,啓下本廳,而限內不爲現身,不得回啓之意,敢啓。傳曰,知道。
又以兵曹言啓曰,卽接典獄署所報,則全義罪人申元,自刑曹受刑之後,杖毒上衝,今日物故云。依例令漢城府檢屍,何如?傳曰,允。
又以備邊司郞廳,以左右相意啓曰,冬至副使李嵇,本以羸弱之人,兼得水土之疾,頃添傷寒,仍成浮脹,症勢危重,一向彌留,而以其年紀未衰,庶期調理自差矣,日間本司堂上數人,目見其病狀,則決無萬里行役之勢云。行期只隔一旬,不可不急急變通,李稽卽爲遞改,其代,令該曹口傳差出,何如?傳曰,依啓。
獻納吳始萬啓曰,請還收閔鼎重·閔維重·李䎘·李翊·李選·南九萬·具鎰等放釋之命。措辭見上掌令李萬知,以臣曾前累見照律公事,有察啓之命,則政院直請還給,心常疑其不當然也。適於今日,又覩此事,敢爲率爾論啓矣,及承聖批,始知措辭回啓,已有近規。臣之論事之失,著矣。至於李觀徵·沈梓等之事,臣初不知其源委,而槪觀推案,又以傳旨辭緣及各其緘辭觀之,則其所不察,本出於過於詳審而致錯,非有用意私護之迹,則同僚之勘以公罪,實合法意,故處置之時,竝請出仕矣。聖批至以難免乖當之失爲敎,而請出之僚,特命遞差,臣尤不勝惶悚之至。夫幺麽一明郁,本非大家有勢力者,而且其所犯,旣係應死,則前後刑官,率是卿宰之臣,豈敢私庇明郁,變亂獄情,以欺聖明而滅國法哉?殿下不察刑官之本意,而反疑其容私於明郁,以至勘律臺臣,一倂特遞,臣實慨然於此也。臣旣承未安之敎,不可晏然在職。且臣今到闕中,物議以臣於南九萬,具鎰放釋之命,初不竝請還收,大加非斥云。尤不可一刻二行缺晏然苟冒,竝引嫌而退。所論旣欠詳審,處置又非常規,物議有無,非所當論,前啓有嫌,則不得處置,其勢固然。請掌令李萬知遞差,持平李壽徵出仕。答曰,不允。處置事,依啓。
閔就道啓曰,臺諫出仕事,命下矣,今已日暮,明日待開門牌招之意,敢啓。傳曰,知道。
傳曰,明日晝講爲之。以上朝報,燼餘竝謄
上在昌慶宮。停常參,只晝講。
夜五更,月有小暈。
李晶啓曰,明日常參·經筵,取稟。傳曰,只晝講。
謝恩,天安縣監柳宜河。
傳曰,明日晝講爲之。
左承旨李端錫三度呈辭。入啓。遞差。
明日輪對官落點,司饔主簿鄭匡周,司僕僉正柳錫昌,內資主簿李其龍,司贍主簿趙沔,司宰僉正金敬文。
謝恩,左承旨閔就道,右承旨李晶,左副承旨安如石,右副承旨具崟,同副承旨金海一。
領議政許積上疏。大槪,冒萬死悉暴窮迫之悃,冀蒙鐫改新授職名,以便公私事。入啓。答曰,省疏具悉卿懇。已悉予意於昨者疏批,而卿之固辭,愈往愈切,不亦太過乎?須體予意,安心勿辭,速出造朝,以副至望。仍傳曰,遣史官傳諭。
大司諫柳命堅,獻納吳始萬啓曰,請還收閔鼎重·閔維重·李䎘·李翊·李選·南九萬放釋之命事。措辭見上入啓。答曰,勿煩。
安如石,以都摠府言啓曰,副摠官李夏鎭,除標信,義禁府坐起,進去之意,敢稟。傳曰,知道。
又以兵曹言啓曰,今日禁軍等戎器點考事,已爲啓下矣,卽今雨雪如此,許多軍裝,沾濕可慮,後日退行之意,敢啓。傳曰,知道。
具崟啓曰,同副承旨,卽日肅謝,例也。新除授同副承旨金海一,卽爲牌招察任,何如?傳曰,允。
具崟,以刑曹言啓曰,近因牛疫,城內屠牛之弊,極其狼藉,自本曹申明禁令矣。卽者禁吏,捉來犯禁人及所犯牛肉後,令問其所捉之處,則於義洞本宮行廊,入接之人,私自屠牛轉賣,故禁吏執捉云。本宮異於他處,禁吏闌入之罪,殊甚可駭,自本曹今方囚治,而本宮旣有守直內官,則行廊入接之人,屠牛不能禁斷,致有犯禁之弊,當該守直內官,推治,何如?傳曰,允。
吏批啓曰,前副司果趙祉錫,前正字閔昌道,俱參重試,而祉錫則褒貶居下,昌道則方在罷職中。收敍後,可以應榜,與文·武科一體,而事係恩典,何以爲之?敢稟。傳曰,趙祉錫居下,蕩滌,閔昌道敍用,可也。
安如石,以備邊司言啓曰,冬至副使李嵇之代,旣以李端錫差出矣。盤纏路費,自當移給,而行期只隔一旬,衣裘及各樣緊關之物,其勢決難及期措備。令戶曹各別顧助,俾無行路狼狽之患,何如?傳曰,依啓。
有政。
吏批,判書李元禎進,參判吳始復進,參議柳命天病,左副承旨李晶進。
兵批,判書金錫胄進,參判鄭維岳備邊司坐起進,參議鄭重徽進,參知朴純病,右副承旨安如石進。以全坪君漷爲都摠管,柳尙運爲副摠管,崔鼎鉉爲都摠經歷,李槾爲僉知,李元祿·朴鎭圭·李萬封爲副護軍,安如岳爲副司直,柳星三爲副司果,崔武丁·鄭慶城·李樸加折衝,武科重試登科前資窮崔武丁·鄭慶城·李樸·龍仁立·李得龜·梁應泗爲副護軍,徐弘离爲五衛將,權楷·趙世彙爲副司果,李端錫·姜世龜·朴泰尙爲副護軍,任萬紀爲訓鍊僉正,金石堅爲細川權管,尹攀爲副司果。
吏批,以李喜年爲司僕判官,李端錫爲冬至副使,閔宗道爲大司憲,南垕爲掌令,李漢命爲弘文館副校理,任堂爲持平,權儹爲木川縣監,朴燂爲長鬐縣監,李相殷爲典獄奉事,李萬封爲掌樂院正,姜世龜·朴泰尙·任相元加通政,內贍主簿任萬紀,訓鍊主簿梁儒,相換,金海一爲同副承旨,申㶅爲兼掌令,柳經立爲掌令,洪萬遂爲典籍,金儁相爲正言,任映爲直講,趙祉錫爲軍資正,閔昌道爲典籍,趙爾炳爲直講,安世徵爲學諭。
午時,上御進修堂,晝講,入侍。兼特進官尹鑴,特進官金宇亨,同知事吳挺昌,參贊官閔就道,侍讀官尹義濟,檢討官姜銑,假注書權德邵,記事官柳世鳴·李萬元。上讀前受音泰誓中篇一遍訖。義濟,進講泰誓下篇,音釋一遍,上受而讀之,音一遍訖,義濟,讀前註而釋文義,釋第一大文曰,是時武王,未爲天子,而猶曰六師者,史臣追稱之也。鑴曰,是時武王,未滿六師,而率八百諸侯,則雖謂之六師,可也。挺昌曰,以牧誓三卿見之,卽是時未滿六師也。義濟曰,自絶于天,結怨于民,實由於弗敬也。是故,師尙父,進戒武王,敬勝怠者吉,怠勝敬者滅。釋第三大文曰,此言狎侮五常也。銑曰,毒痡以下,備言狎侮之實也。挺昌曰,言自絶于天也。義濟,釋第四大文曰,人君之興喪,在人心之得失。紂失民,故爲獨夫也。銑曰,撫我虐我,明言人心之向背,獨夫,言紂人心天命之永絶也。義濟,釋第五大文曰,此言周自文王時,已得民心也。銑曰,盛言文王之德,歸功於文王也。以下缺就道曰,秦二世,願爲黔首而不能得也。鑴曰,齊湣王,宿昔而死。人君失德則禍甚於匹夫。樹德務滋,除惡務本,蓋古語也,紂,衆惡之本,不可不除也。就道曰,除惡,當深惡而痛絶之,區區之仁,非君子之仁也。鑴曰,大學曰,惟仁人,能惡人能愛人。又曰,前受之篇,講官有不能詳陳之意,則當使追陳,可也。上曰,唯。銑曰,首篇言大會,中篇言徇師,下篇言大巡,三令五申之意也。鑴曰,吉人爲善,惟日不足,凶人爲不善,亦惟日不足,此嘉言也。播棄犁老,老人,經歷世變,所當信用,而紂乃放棄之,昵比罪人,有罪者,所當斥絶,而紂乃親近之。又曰,惟天惠民,惟辟奉天,亦至言也,紂不能奉天,罪浮於夏桀也。有夏桀,有字,當連聲讀之也。人君有除殘之權,而不能爲民除害,則惡在其爲天吏也?紂有億萬夷人,而離心離德,故失天下,武王有亂臣十人,而同心同德,故能得天下也。挺昌曰,紂之賢臣,亦不下於十人也。鑴曰,今日天下塗炭,有足定之權,而不能爲,則是百姓有過,在予一人也。臣前日,有所達之言矣,自上其果記憶否?古書有之,天與不取,反受其殃。又曰,武王能合德於湯,故曰,于湯有光。上曰,罔或無畏,聖人臨師畏懼之言也。鑴曰,與孟子所引,小異,軍旅之事,雖有畏懼之心,必有勇往之志,然後可勝也,此文前註所釋文義,上下不相蒙,臣意以爲,罔或無畏,寧執非敵,言雖不無畏懼之心,在我有必克之勢,寧有不能抵敵之心乎?爾等一乃心德,立定厥功,以建永久之業也。講訖,鑴進曰,臣頃承恩暇,往省墳山,來往之際,適有沿路所聞,敢此仰達矣。臣所目覩者,衿川·果川·廣州·驪州·利川·楊根·砥平·楊州等邑,朝家畿邑年分之政,雖有稍實·之次·尤甚之別,其農事之凶歉,則大抵皆然,若不優恤,則民不能支保矣。尤甚·之次邑,則似當蠲減收稅,退捧還上,而雖稍實邑,今年水畓,尤甚凶歉,凡還上收捧,決難盡捧,且不可以大米收捧。若以雜穀若黍稷豆太等代納,則民生庶可保全矣。臣所往之處,小民等,以臣來自朝中,大小老幼,莫不齊聲呼訴,欲其徹聞於上,至於各邑守令,其言皆如此矣。且臣竊念畿甸一道,根本之地,理宜特爲優恤,而況近年以來,屢經大喪,勞役特甚,連歲凶災,困悴已極。自上似不可不爲之加意矜憐,而特施惠恤之政,使廟堂之臣,畫爲條件而行之矣。上曰,此事固然。當與廟堂相議爲之矣。擧行條鑴曰,凡民之賦役粟米布縷之征,一也。諸軍門番布,非朝家所知,而各自軍門收捧,故雖災荒之歲,困悴之民,不入於蠲減之中,至於流散號痛而莫之顧,惡在其朝家一視矜恤之意也?臣意,凶荒之邑,則特令各軍門,爲之蠲減番布,以爲保全民生之地,何如?上曰,當令廟堂議處焉。擧行條鑴曰,京營,爲生鮮進供之事,而秀魚似難。若代以他好魚則便矣。就道曰,潦水之時,或代以他魚,而京營主人所給之價不貲,不當代以他魚矣。營主人,亦何敢怨其必捧秀魚也?上曰,兩慈殿,有供上之事,猝難變通。夏間潦水之時,則兩慈殿進供外,代以他魚矣。鑴曰,國家近日無人才,所當崇奬,而李台瑞,有文才而遭臺評,方在中考。分付吏曹,蕩滌中考,復職,似好矣。就道曰,李就仁事,臣後生,不能詳知,而刀擦禁府文書,似非他人之事矣。鑴曰,李推仁則別人,而推諉於台瑞家,台瑞有文才,蕩滌中考而復職,可矣。上曰,後日當問議于廟堂而施行。就道曰,璿源譜略,數日內當爲進上,而此異於他樣冊子,自政院不可直爲捧入。宜令宗簿寺提調,備儀仗陪進于仁政殿,承旨請承傳色捧入,似爲得當,而此無前例,故敢達。上曰,今此璿源譜略,與實錄無異,使本寺提調,備儀物,陪進于仁政殿,可也。擧行條鑴曰,古例雖未知,而古者獻版籍于天子,拜而受之。以此觀之,備儀進上,似爲得宜矣。鑴曰,頃日有增擇武弁之敎云,然乎?上曰,堂上武弁中,可合邊將·邊倅者,果爲增擇矣。鑴曰,外間有誤傳之言,故敢達矣。體府事,臣累達,而朝廷尙不擧行,臣以爲悶。久虛重任,似涉不當矣。遂罷出。以上燼餘
晝講時,領議政許積處,遣史官傳諭事,榻前下敎。
領議政許積疏曰,伏以臣,事君無狀,遭人臣罔極之言,罪一也,復叨此任,傷殿下日月之明,罪二也,猥將危懇,屢瀆天威,罪三也。縱蒙聖度海涵,曲賜寬假,至於格外溫諭,實是非分榮光,聖恩益隆,臣罪益重。臣以此,每於批下之日,未嘗不對近侍而顔忸怩,奉綸音而心震悸,不知所以爲措也。夫爲人臣,受知於上,得以殫所知竭所蘊,補報其萬一,是誠士之至願也。今殿下眷臣如此,敦臣如此,使臣苟可以左右篤棐,勉盡忠貞,有絲毫之裨益,塞虛佇之盛意,則臣亦何憚而終始違命,必不肯出哉?顧念人臣去就,不但以分義爲重,必須以廉隅爲貴,而至於大臣之職,百僚之所總己,萬民之所具瞻,尤不可專犯笑罵,自就顚擠也明矣。此臣所以冒昧控免章,十上而不知止者也。噫,臣之所敗於前,非有他也,不過以久居台鼎,濫荷寵靈故耳。今若終未蒙遞,晏然更冒於已敗之地,則臣恐釁孽益積,訾毁益衆,繼而攻衆者,必以冒沒廉隅,又添臣罪案,聖明又安能每每曲護而全安之也?若爾則臣之欲報國事,適足以僨缺經紀世務也哉?今虞憂溢目,國事多事,而臣虛帶職名,瘝曠已久,一日未遞,增一日之罪矣。臣百爾思之,不容不冒死更瀆,伏乞聖明,特賜矜察,特允所請,俾得釋負,以終餘年,則實天地生成之渥。臣無任云云。批答見上燼餘
上在昌慶宮。停常參,只晝講。
夜一更,土星退入犯東井左脚第二星。
下直,璿源殿參奉睦敦和。
李晶啓曰,明日放榜相値,視事,頉稟。傳曰,知道。
又啓曰,通禮院官員,待開門,進呈肅拜單子,乃是規例,而今日終不入來,使下人代呈,其怠慢之習,極爲可駭。當該官員汰去,何如?傳曰,允。
具崟,以都摠府言啓曰,今日入直軍士中日習射,請出標信。傳曰,知道。
戶曹啓曰,冬至副使及軍官等,元單子中,改付標以入之意,敢啓。傳曰,知道。
大司憲閔宗道啓曰,新除授掌令柳經立,時在慶尙道豐基地。請斯速上來事,下諭。答曰,依啓。
正言金儁相啓曰,臣以頃日重試,未及製呈,方在應推之中,不可冒居臺席,請命遞斥臣職。答曰,勿辭。
具崟啓曰,正言金儁相,再啓煩瀆,退待物論矣。傳曰,知道。
奉敎柳世鳴書啓。臣承命往諭于議政府領議政許積,則以爲,微臣扤捏之情迹,悉暴於前後十上之章,而誠未上格,至今未蒙恩遞,方切悶蹙,罔知置身之所,不意玆者,近侍遽臨,口宣聖諭,令臣速出,辭旨之懃懇,逈出尋常。臣之居今廉隅,日後顚沛,有不暇顧,至於賤疾,尤不敢言,謹當遵奉聖敎,二十三日引見時,黽勉趨進云矣。敢啓。傳曰,知道。
謝恩,正言金儁相,大司憲閔宗道,掌樂正李萬壽,軍資正趙祉錫,直講金是榮,靈山縣監李世亨,木川縣監權儹。
持平李壽徵初度呈辭。入啓。給由。
京畿監司書目,安城郡守尹源病重,受由上京,久未還任,罷黜事。
直講李漢命,司正南致熏,副正字梁重厦·李坽·任元耉·金夢陽等,文臣朔試射時,稱病不進,依承傳罷職。
刑曹判書金德遠上疏。大槪,敢引法文本意,略陳區區之見事。入啓。答曰,省疏具悉。以父殺子,雖甚痛駭,非但年迫八十,律有衰老贖死之文,則容有酌處之道。當令大臣更議稟處焉。
明日放榜時,開門差早。
戶曹參議李稽上疏。大槪,悉陳病狀,本職許遞事。入啓。答曰,省疏具悉。爾其勿辭,調理察職。
今日晝講時,前校理睦林儒敍用事,榻前下敎。玉堂上番,後政差出,牌招察任,副提學亦爲差出事,榻前定奪。獻納吳始壽所啓。請還收閔鼎重·閔維重·李䎘·李翊·李選·南九萬·具鎰等放釋之命事。措辭見上上曰,勿庸堅執。又所啓。引嫌而退。應被推緘,勢難仍在,請正言金儁相遞差。上曰,依啓。以上朝報,燼餘竝謄
午時,上御進修堂,晝講。入侍,兼特進官尹鑴,同知事吳始復,特進官鄭維岳,參贊官金海一,侍讀官尹義濟,檢討官姜銑,獻納吳始萬,假注書權德邵,記事官柳世鳴·李萬元。上讀前受音書傳泰誓下篇,一遍訖。義濟,進講牧誓篇,音釋一遍,上受而讀之,音一遍訖。義濟,讀前註而釋其文義。釋第一大文曰,逖,言遠地之人也,慰勞之意也。釋第二大文曰,萬二千五百人爲軍,五百人爲旅。釋第四大文曰,此言器械整齊也。始復曰,比言連之也。義濟,釋第六大文曰,此姦宄,與在內在外,異矣。鑴曰,王父母弟,先儒云,王家父母兄弟,此言似好。義濟,釋第八大文曰,此陣法也,戒勿貪殺也。維岳曰,弘文館有書經直解四冊,入而覽之,何如?且先正臣李滉,有經書考訂,而弘文館亦有一件矣。上曰,入之。維岳曰,京中士夫家,亦有之矣。鑴曰,嶺南人李德弘,近自南來而有此冊矣。缺鑴曰,昨臣旣以沿路所見仰達,而猶有未盡所懷者,敢此更陳。各衙門·各宮屯田一事,最爲國之大害。臣之今行,路經砥平·楊根等邑,見聞屯田之事頗悉。蓋各衙門諸宮家,得一閑地,占爲屯所,以爲食利之地,奸民之依爲淵藪,無異於古之所謂逋逃主萃淵藪,人莫敢誰何,爲守令者,無以爲其人民土地,而行其號令。山澤日就童兀,稅入日以減縮,爲屯將者,剝民肥己,交通貨賄,締結吏胥,其弊有不可勝言者。以臣所見者言之,砥平爲邑五面,而爲屯田者三面,本官只有二面,楊根爲邑十餘面,而爲屯田者七面,本郡只有三分之一。二邑如此,則他道之事,據此可知。爲守令者,顧何以行其職,而國家人民山澤,太半爲其各衙門諸宮家之所占奪,稅入不歸於公家,人民不管於守令,此豈不大可寒心哉?此實近於魯三家之分公室,麗末權臣之養私兵。方今紀綱凌夷,弊政日滋,大異頻仍,人心渙散。國家之事,必有大變通大作爲,然後可以杜禍亂之萌,振已墜之紀綱。頃年朝廷,有革罷諸屯之議,終不能施行,只罷癸丑以後新設屯田閑漫不切一二處,以爲塞責口實之地,臣竊惜之。臣以爲,各衙門諸屯田,將諸宮家折受道掌等,一切罷之,以其土地人民,歸之守令,計各衙門所入,使其守令,收其所出,歸之軍門若宮家,而自朝家,裁其太濫觴者,其田之所出,本稅則無問免稅與否,而必歸之於公家。若此則於諸衙門·諸宮家,旣無所損,而國家土地人民,庶不爲私家之蠶食橫奪,爲守令者,亦可以行其分憂共理之職矣。此事,實爲國之大利害,伏望聖上,特垂聖意,令廟堂諸臣,熟講而行罷之,國家幸甚。始復曰,鑴之此言,極是。各衙門屯田,諸宮家折受,其弊誠爲不貲。今若革罷,而使各其守令,句管收納,則實爲便當矣。上曰,當與廟堂詳議變通焉。擧行條維岳曰,猝難變通,領相出仕後,使鑴同入筵中,商議,何如?上曰,唯。鑴曰,臣非備局之臣,而冒入於備局引見之日,極爲惶悚。上曰,卿之建白之事,同入商議,可也。鑴曰,臣以局外之人,同入干豫,實爲所不安於心者矣。維岳曰,臣與大臣,往于領相家則以爲,二十三日,當爲出仕云矣。鑴曰,當別遣近侍,敦諭可矣。上曰,遣史官,傳諭于領相處,可也。經筵官以下,先罷黜。海一曰,今日輪對爲之事,命下矣。輪對官,方來待於閤門外,敢達。上曰,史官出去招入。德邵,承命出閤門外,引司僕寺僉正柳錫昌,司宰監僉正金敬文,司饔院主簿鄭匡周,司贍寺主簿趙沔,內資寺主簿李其龍等入侍。柳錫昌進曰,臣司僕寺僉正柳錫昌也。上曰,爾寺有弊端乎?錫昌曰,寺中大小事,提調,榻前陳達,別爲啓辭,隨事變通,而宣祖朝未給馬帖五十九丈,尙載承傳案,廢朝時馬帖累百丈中,當時未給帖子,則反正之後,擧皆爻周,事係宣祖朝,宗廟營建國葬時袝廟時,竝四十丈帖子,亦載承傳案,每當給馬之時,知委各部,使之受去,而無一人應之者。莫重承傳,徒擁虛簿,久未擧行,極爲未妥,合有變通之擧矣。上曰,言于該寺,速爲變通,可也。缺其龍進曰,臣內資寺主簿李其龍也。上曰,爾亦言爾司弊端。其龍曰,臣提調,卽戶曹判書睦來善也。爲弊,隨卽變通,別無可達事矣。輪對官,先罷出。上謂海一曰,古文眞寶前後集,內間只有一件,分付于弘文館·校書館,以守禦廳活字印入,可也。遂罷出。以上燼餘
戶曹參議李稽疏曰,伏以,臣之賤疾危苦之狀,猥徹宸嚴之下,伏蒙體下深恩,俾免顚死道間,臣誠感泣,措躬無地。臣受氣偏孱,不幸罹疾於盛壯之年,尋常職分內事,亦不得承命奔走,以爲圖報萬一之地,私心惶悚,已不足言,而求古人飮水義,實合萬隕。且臣之卽今所忝本職,亦非閑漫,何可吟病虛帶,以貽瘝曠之罪?伏乞聖明,特賜許遞,以便公私,千萬幸甚。臣無任云云。批答見上
刑曹判書金德遠疏曰,伏以,律文云,子孫違犯殺令,而祖父母父母,非理致殺者,杖一百,故殺者,杖六十·徒一年。父母故殺之罪,止於杖徒,則嚴尊卑尊倫序之意也。律文又云,八十以上十歲以下,犯叛逆殺人,應死者,議擬奏聞,故自上裁,盜及傷人者,亦收贖,餘皆勿論。其下注解云,老少,特被哀矜,設令强盜傷親合死,竝許收贖。逆叛之罪,故自上裁,强盜之律,亦許收贖,則其哀矜老少,不欲直加刑戮之意,益可知矣。今此龍岡罪人朴浹,以年過八十之人,惑於後妻之譖,敎誘其長子與妻缺數行但念父之殺子,元非應死之律,年過八十,亦有所裁之法,使缺年老八十則論以死罪,少無可惜,衰老贖死,律有明文,則其不被哀矜,直加刑戮者,仰恐有違於律文中所謂應死者議擬奏聞之義,故臣待罪執法之任,區區所見,不得不冒昧仰陳。伏乞聖明,更詢大臣,而參量裁處,俾令新制舊律,竝行而不相悖,千萬幸甚。臣無任云云。
上在昌慶宮。停常參·經筵。
下直,永興府使姜萬碩。
藥房提調臣金錫胄,副提調臣慶㝡啓曰,恒暖之餘,寒事猝緊。伏未審數日內,聖體若何,兩慈殿氣候,亦復,何如?臣等不任區區之慮,敢來問安。答曰,兩慈殿氣候安寧,予亦無事矣。大王大妃殿,藥房問安。答曰,知道。王大妃殿問安。答曰,知道。中宮殿問安。答曰,知道。
李晶啓曰,明日常參·經筵,取稟。傳曰,停。
備邊司啓曰,卽見諸道分等災實狀啓,則京畿尤甚十三邑內,高陽·陽城二邑及濱海之地,雖不免被災,其餘各面,不無稍實之處,而混入於尤甚之中,之次十四邑內,驪州·利川·竹山·楊根·永平·積城六邑,則農事最爲稍實,而混入於之次之中。高陽·陽城,所當陞爲之次,驪州等六邑,亦當陞爲稍實,而按道之臣,旣以親審上聞爲言。不可以臣等之所聞,有所陞降,故高陽·陽城等二邑,則濱海被災之面,更詢於本道,依尤甚邑例蠲役,其餘各面則之次一體施行,驪州等六邑,則不爲擧論於蠲役之中,而道臣難免不能詳審之責,從重推考。忠淸道尤甚邑中一二邑,雖與臣等所聞差殊,遠外傳聞,亦難自信,姑從本邑之區別,而尤甚十八邑中,瑞山·泰安之遍一境赤地,衆所共知,牙山·平澤之連三年被災,視他邑最酷,其餘恩津等十四邑,雖入於尤甚之中,比之於瑞·泰·牙·平等四邑,則稍有間焉,故蠲役節目,分輕重參酌講定,別單書入之意,敢啓。傳曰,依啓。
金海一,以弘文館言啓曰,昨日榻前,古文眞寶前後集,以守禦廳活字,斯速印入事,傳敎矣。臣等,今方分付于校書館,而此冊板本無多,閭閻間亦且罕有,自前進上件印出之時,則有頒賜件兼爲印出之例,今亦依此分付,何如?傳曰,允。
大司諫柳命堅,獻納吳始萬啓曰,請還收閔鼎重·閔維重·李䎘·李翊·李選·南九萬·具鎰等放釋之命。答曰,亟停勿煩。
掌令南垕啓曰,庸陋微臣,累叨匪據,絲毫無補,愧懼徒深。不意玆者,新命又下,徊徨踧踖,罔知攸措。唯當感激鴻造,奔走供職之不暇,而第臣於頃日重試,未及製呈,又以朔試射無分,方在應推之中。決不可晏然仍冒於臺席,請命遞斥臣職。答曰,勿辭。
具崟啓曰,掌令南垕,再啓煩瀆,退待物論矣。傳曰,知道。
持平任堂啓曰,臣於頃日文臣庭試時,適緣母病之猝劇,不得入庭,方在應推之中,決不可晏然仍冒於臺席,請命遞斥臣職。答曰,勿辭。
具崟啓曰,持平任堂,再啓煩瀆,退待物論矣。傳曰,知道。
大司憲閔宗道啓曰,掌令南垕,持平任堂,竝引嫌而退。避辭見上,應被推勘,勢難在職,請掌令南垕,持平任堂,竝命遞差。答曰,依啓。
右贊成尹鑴疏曰,伏以臣,於昨日筵中,伏承賓廳會議同入之敎,臣旣以不敢干豫政堂之意,陳達矣。退又竊伏念,臣旣腐朽衰病,不敢陳力就列,半歲呈告,不避瀆擾,蓋以此也。嚮者出肅政府之命,爲郊外擧動,不敢偃然於私室也,旣又承追崇三代之典,臣不敢辭避,以爲焚黃乞暇之行,言施之後,適又値晝講之辰,再次登對,不得不略攄所懷,以至今日,古人所謂栖栖遲遲者,臣實蹈此境界矣。至於備局堂上同入之命,則臣旣以區區聞見,陳達於上,則宥密之臣,自當因此所言,而參量酌處之,要以裨補於國家,而勿以人廢言,可也。局外之人,又何敢侵言犯分,輒豫局議,以損朝廷體面也?且臣旣非意出仕,而所蓄微悃,亦少面暴矣。若又隨參於備局末議,則冒沒越俎之嫌,臣實有大不安於心者。伏乞聖明,還寢備局一會同入之命,且許前日解官休致之請,以全微臣之廉愧,不勝大願。臣無任屛營之至,謹昧死以聞。答曰,省疏具悉卿懇。同參筵席,商確變通事,已悉於昨日筵中矣,卿之固辭,不亦太過乎?卿其須體予意,安心勿辭入參焉。
謝恩,掌令南垕,持平任堂,護軍李端錫·朴鎭圭,訓鍊僉正任萬紀,都摠經歷崔鼎鉉。
持平李壽徵再度呈辭。入啓。加給由。
吏曹啓曰,臺諫有闕,政事,取稟。傳曰,政事,明日爲之。以上朝報,燼餘竝謄
上在昌慶宮。停常參·經筵。
夜四更五更,月暈。
李晶啓曰,明日常參·經筵,取稟。傳曰,停。
謝恩,領議政許積,司僕判官李喜年,長連縣監李萬林。
藥房都提調臣許積,提調臣金錫胄,右承旨臣李晶啓曰,卽伏聞醫女啓傳之言,中宮殿,自曉頭有腹痛之候,痛勢不止云。臣等不勝驚慮之至,與李東馨等諸醫商議,則膠艾四物湯,加桑寄生一錢,連次進御宜當云。此藥二貼,爲先劑入之意,敢啓。答曰,依啓。
藥房再啓曰,卽伏聞中宮殿,解娩平安,胞衣亦順下云。臣等不勝喜幸之至。芎歸湯,乃是産後例用之藥,此藥一貼,卽爲煎入之意,敢啓。答曰,知道。仍爲承傳色口傳問安。答曰,內殿氣候無事矣。
大殿,政院·玉堂問安。答曰,知道。大王大妃殿,政院·玉堂問安。答曰,知道。王大妃殿問安。答曰,知道。
具崟啓曰,備邊司郞廳,以大臣意來言,今日賓廳坐起日次,故臣等來會矣,自夜間,中宮殿有未安之候,坐起單子,不得入之之意,敢啓。傳曰,知道。
大殿,二品以上單子問安。答曰,知道。大王大妃殿,二品以上問安。答曰,知道。王大妃殿,問安。答曰,知道。
李晶,以産室廳醫官,以都提調·提調·副提調意啓曰,臣等自今日,竝爲直宿於本院,而晝則當與諸醫官,持藥物,待候於侍講院矣。東所衛將,始爲移任他所宜當,令兵曹擧行,何如?傳曰,勿爲移接,提調一員,輪回直宿可也。
李晶,以禮曹言啓曰,今此式年監試覆試一二式年監試覆試一二所試官,試官,方爲磨鍊,而嘉善以上目今見存之員乏少,參試官,以堂下官擬望,例也,而無故可擬之人,尤乏。不得已依近例,以堂上官竝擬,每望以二員,備望以入之意,敢啓。傳曰,知道。
又以弘文館言啓曰,下番四員內,一員未差,修撰李煦,以親病受由下鄕,副修撰尹搢,在外未及上來,副修撰臣姜銑,獨爲連直,當此開筵之日,事甚苟簡。闕員,明日政,以在京無故人差出,卽爲牌招察任,何如?傳曰,允。
大司諫柳命堅,獻納吳始萬啓曰,請還收閔鼎重·閔維重·李䎘·李翊·李選·南九萬·具鎰等放釋之命。啓辭見上答曰,毋庸瀆擾。
藥房都提調許積,以承傳色口傳啓曰,卽伏聞中宮殿,頭部微疼,胸膈亦有煩悶之候云。此雖産後例症,不爲大段,而亦不可只用芎歸湯,增損四物湯一貼,卽爲煎入。朝者草記批答,以提調一員,輪回直宿事下敎,而事體未安,三日內則臣等,依例竝爲直宿之意,敢啓。答曰,依啓。三日後則提調一員,輪回直宿,可也。
持平李壽徵三度呈辭。入啓。遞差。
明日監試覆試試官,閔黯·金禹錫·權愈·兪夏謙·南益熏·崔宇亨·李夏鎭·柳命天·權脩·權歆·李壽曼。
慶尙監事書目,安東兼任禮安呈,以修撰金邦杰,病重不得上去事。啓遞差。
謝恩,護軍李元祿。以燼餘上,朝報竝謄
上在昌慶宮。停常參·經筵。
巳時,日暈。午時,日有重暈,內暈有兩珥,暈上有冠,暈下有履,外暈左右有戟,色內赤外靑,白虹貫日。申時,日暈左珥。
大殿,藥房口傳問安。答曰,知道。大王大妃殿,問安。答曰,知道。王大妃殿,問安。答曰,知道。
午時,以承傳色口傳,下敎于藥房曰,醫官李東馨·權愉及醫女,直宿,提調一員,輪回直宿,可也。
大殿,政院·玉堂問安。答曰,知道。大王大妃殿,問安。答曰,知道。王大妃殿,問安。答曰,知道。大殿,二品以上問安。答曰,知道。大王大妃殿,問安。答曰,知道。中殿,問安。答曰,知道。
有政。吏批,判書李元禎進,參判吳始復病,參議柳命天,監試覆試二所試官進,右承旨李晶進。啓曰,玉堂闕員,今當差出,而擬望之人乏少,外任竝擬,何如?傳曰,允。又啓曰,新除授靈山縣監李世亨呈狀內,老父年今七十,人子情理,不忍遠離云。親年七十,勿敍三百里外,自有法典,靈山縣監李世亨,改差,何如?傳曰,允。以兪夏謙爲掌令,金澍爲持平,安如岳爲正言,閔昌道爲兵曹佐郞,朴泰長爲安城郡守,丁時潤爲引儀,李玄紀爲注書,柳長昌·金震聲爲軍器主簿,閔宗道爲副提學,睦林儒爲應敎,趙觀國爲監察,鄭匡周爲禁府都事,鄭尙樸爲晉州敎授,高益亨爲光州敎授,李日井爲司僕正,南鵬翼爲靈山縣監,金儁相爲修撰,閔黯爲大司憲,趙時瑗爲持平,元㯙爲司藝,洪萬遂爲兵曹佐郞,李彦綱爲典籍,鄭重基爲金井察訪。
兵批,判書金錫胄藥房進,參判鄭維岳進,參議鄭重徽進,參知朴純進,左副承旨安如石進。以南垕爲副護軍,任堂·李壽徵爲副司直,金儁相·金邦杰爲副司果。
閔就道啓曰,假注書權德邵,見注書落點之後,不告堂上,不待交代,徑先出去,殊甚未安,請推考。新除授注書李玄紀,卽爲牌招察任,何如?傳曰,允。
閔就道,以戶曹言啓曰,今此冬至使行譯官朴光後有頉,代以譯官金益重,元單子中,改付標以入之意,敢啓。傳曰,知道。
大司諫柳命堅,獻納吳始萬啓曰,請還收閔鼎重·閔維重·李䎘·李翊·李選·南九萬·具鎰等放釋之命。措辭見上答曰,勿煩。
謝恩,副摠管全坪君,左水運判官李鎭,禮曹正郞權尙任。
應敎睦林儒,注書李玄紀,牌招肅拜。
戶曹參議李稽疏曰,伏以臣,猥陳病狀,祈遞本職,聖恩曲加,至下調理察任之命,臣誠惶隕,置身無所。臣之卽今賤疾,有加無減,旬月之間,萬無差愈之勢,而所忝地部,亦非閑漫,一日虛帶,貽一日之瘝曠,何敢養疾私室,自速罪戾乎?伏乞聖明,亟賜遞改,以便公私,千萬幸甚。臣無任瞻天祈懇之至。入啓。答曰,遞差。
傳曰,踏啓字。以上燼餘
上在昌慶宮。停常參·經筵。
辰時,日暈。夜二更,流星出參星下,入巽方天際,狀如鉢,尾長四五尺許,色白。五更,流星出張星下,入軫星上,狀如鉢,尾長三四尺許,色赤。
中殿,藥房口傳問安。答曰,知道。
謝恩,學諭安世徵,禁府都事鄭匡周,典籍金晳。
藥房啓曰,大雪終夜,伏未審此時聖體,若何,兩慈殿氣候,亦復何如?中宮殿解娩之後,氣候一向平安,今日亦爲仍用芎歸湯,宜當。臣等憂慮未弛,敢此問安。
江原監司書目,原州呈,以執義韓垽病重,上去不得事。啓遞差。
吏曹啓曰,臺諫有闕,政事,取稟。
刑曹參判趙䃏辭職上疏。入啓。
傳曰,政事,明日爲之。
傳于具崟曰,日寒如此,宿衛軍士,空石題給。
安如石,以訓鍊都監言啓曰,前郡守尹梅,都監郞廳,已爲啓下,而方在罷散中,時無職名,依例付軍職,冠帶常仕,何如?傳曰,允。
具崟,以承文院官員,以都提調意啓曰,寫字官朴龜錫,移他司,代肄習李泰亨,試才入格,依例付軍職,冠帶常仕,肄習有闕,本學生周泰山·金天齡·咸有敏·鄭道成·玄德之等,試才入格,屬于肄習,使之日新鍊業,何如?傳曰,允。
又以承文院官員,以都提調意啓曰,製述官有闕,代前縣監洪贊元,前主簿嚴綸差下,篆文官有闕,代幼學李松齊差下,竝付軍職,冠帶常仕,何如?傳曰,允。
又以承文院官員,以三公意啓曰,本院提調,或以考官,方入試所,或入直於藥房,無故行公之員甚少,今日黑草査對,已極苟簡,再明政府査對,尤無以成樣。刑曹判書金德遠,副提學閔宗道,吏曹參判吳始復,竝提調差下,使之進參於査對,何如?傳曰,允。
持平金澍啓曰,臣濫蒙洪造,累叨匪據,人器之不稱,姑不可言,而頃於春塘臺庭試,未及製呈,方帶推緘,決不可冒居臺席,請命亟遞臣職。答曰,勿辭。
傳于具崟曰,持平金澍推考蕩滌。
持平金澍啓曰,請還收閔鼎重·閔維重·李䎘·李翊·李選等放釋之命。措辭見上新除授持平趙時瑗,時在開城府任所,請斯速乘馹上來事,下諭。答曰,不允。下諭事,依啓。
答刑曹參判趙䃏疏曰,省疏具悉。今玆陞擢,實循公議,卿其勿辭,從速察職。
弘文館啓曰,新除授修撰金儁相,時在京畿楊州地,經筵入番事緊,請斯速乘馹上來事,下諭。傳曰,依啓。以上朝報,燼餘竝謄
上在昌慶宮。停常參·經筵。
夜三更,流星出北斗星下,入艮方天際,狀如鉢,尾長四尺許,色赤。
有政。吏批,睦天成爲戶曹參議,李彦綱爲禮曹佐郞,任暎爲開城經歷,南垕爲奉常副正,裴榮成爲典籍,權大胤爲司饔院主簿,李元祿爲兼知義禁,金德遠·吳始復·閔宗道爲承文院提調。
兵批,以李稽·韓垽·李孝敏爲副護軍,尹梅·洪贊元·嚴綸爲副司果,李泰亨·李松齊爲副司勇。
安如石,以御營廳言啓曰,五番黃海道別馬隊四十七名,已爲逢點整齊矣。來十一月初一日,與四番別馬隊合操後,舊軍放送之意,敢啓。傳曰,知道。
又以御營廳言啓曰,今此四番別馬隊,別破陣等試才賞格,從分數多寡,以本廳所儲木綿面給後,別單書入之意,敢啓。傳曰,知道。
大司諫柳命堅,正言安如岳啓曰,請還收閔鼎重·閔維重·李䎘·李翊·李選·南九萬·具鎰等放釋之命。措辭見上答曰,毋庸强聒。
持平金澍啓曰,請還收閔鼎重·閔維重·李䎘·李翊·李選等放釋之命。措辭見上答曰,毋庸堅執。
李晶啓曰,明日視事,方物封裹相値,頉稟。傳曰,知道。
又啓曰,濟州儒生製述書題出送事,曾已定奪矣。御史李曾,明日辭朝云,大提學金錫胄,方在藥房,使之來詣賓廳,出題,何如?傳曰,允。
藥房,以承傳色口傳啓曰,中宮殿,微有患候,朝旣衄血,又爲唾血云。增損四物湯,固是當劑,而錢數太輕,故更爲添加,加入中,又有添入之材,今方煎進之意,敢啓。答曰,知道。
謝恩,正言安如石,副提學閔宗道,兼掌令申㶅,司藝元㯙,典籍李彦綱,漢城參軍金鼎壽,五衛將徐弘履,靈山縣監南鵬翼,護軍朴泰尙,泰陵參奉李玲。
下直,沙斤察訪申光浹。以上燼餘,朝報竝謄
上在昌慶宮。停常參·經筵。
辰時巳時,日暈。
中宮殿,藥房問安。答曰,夜間無事矣。
藥房都提調臣許積,提調臣金錫胄,副提調臣慶㝡啓曰,伏未審夜來聖體,若何?卽伏聞醫女所傳之言,中宮殿寢睡安寧,熏熱之候,比昨減歇云,不勝喜幸,而昨日所進湯劑,仍進一二貼宜當,依前煎入之意,敢啓。答曰,知道。湯藥煎入事,依啓。
李晶啓曰,明日常參·經筵,取稟。傳曰,停。缺
兵曹啓曰,昨日宣傳官武臣兼宣傳官各廳將官等朔試射時,宣傳官李喜胤,武臣兼宣傳官李相仁·尹禧慶·柳漢明,訓鍊都監哨官禹濟博,摠戎廳把守李熙泰等,未滿四中,武臣兼宣傳官卞擴,全無中數,鄭威濟,稱病不進,柳星彩,去七月朔追射,全無中數,竝依例汰去,何如?傳曰,允。
金海一,以承文院官員,以都提調意啓曰,正朝方文表文中,敢修傾陽之忱之修字,殊無意義,正朝箋文中,第切祝聖之悃之悃字,違簾,而黑草査對時,未及覺察,今日政府正本査對時,始覺其誤,修字,以效字改之,悃字,以忱字改之,啓下單子中,付標以入之意,敢啓。傳曰,知道。
大司諫柳命堅,正言安如岳啓曰,請還收閔鼎重·閔維重·李䎘·李翊·李選·南九萬·具鎰等放釋之命。措辭見上答曰,亟停勿煩。
持平金澍啓曰,請還收閔鼎重·閔維重·李䎘·李翊·李選等放釋之命。措辭見上答曰,勿煩。
全羅監司書目,雲峰呈,以司諫宋挺濂辭職上疏上送事。啓。答曰,省疏具悉。果如疏辭,則誠爲可駭。當令該府稟處,爾其勿辭,從速上來察職。
下直,原州牧使吳始益。
按覈兼巡撫御史李增,濟州地出去。以上朝報,燼餘竝謄
上在昌慶宮。停常參·經筵。
夜一更,有霧氣。二更三更,電光。
大殿,藥房口傳問安。答曰,知道。中宮殿問安。答曰,夜間無事矣。
李晶啓曰,明日常參·經筵,取稟。傳曰,停。
安如石啓曰,事變假注書洪萬朝,重患寒疾,不得察任,今姑改差,他假注書差出,何如?傳曰,允。
以尹德駿爲假注書。
安如石啓曰,事變假注書尹德駿,時無職名,付軍職,冠帶常仕,何如?傳曰,允。
傳于李晶曰,歸厚署棺板一部,送于內需司事,言于該曹。
李晶,以弘文館言啓曰,本館下番四員內,修撰李煦,以親病受由下鄕,修撰金儁相,在外未及上來,一員有闕未差,獨副修撰臣姜銑,連日入直,方有身病,而無他推移之員。當此開筵之日,事甚苟簡,上下番闕員,後日政,以在京無故人差出,卽爲牌招察任,何如?傳曰,允。
具崟,以義禁府言啓曰,今日開坐時,有考閱之事,取見居昌縣監金碇請推公事,則去六月二十三日判下,而尙不移送刑曹,事極驚駭。其時色吏,則自本府從重科罪,而當該郞廳李行敬,難免不職之責,從重推考。臣等亦難免不能檢飭之失,惶恐,敢啓。傳曰,知道。
又以義禁府言啓曰,羽林衛朴廷豪兄弟,與林時煒,爭馬於闕內至嚴之地,驅打時煒,流血滿身,事極驚駭。因兵曹判書金錫胄所啓,令攸司各別重治,而朴廷彦·朴廷碩,則刑曹以宮內相驅律照勘,而廷豪則係是出身,本府當爲照律,以其首倡之故,不可與廷彦等一體勘罪,以宮內打傷加等之律照入之意,敢啓。傳曰,知道。
持平金澍啓曰,請還收閔鼎重·閔維重·李䎘·李翊·李選等放釋之命。措辭見上答曰,毋煩。
大司諫柳命堅,正言安如岳啓曰,請還收閔鼎重·閔維重·李䎘·李翊·李選·南九萬·具鎰等放釋之命。答曰,毋煩。
謝恩,同義禁李元祿,戶曹參議睦天成,禮曹佐郞李彦綱,開城經歷任映,引儀丁時潤,光州敎授鄭尙樸,安城郡守朴泰長,護軍申箎。
右贊成尹鑴箚子。大槪,因災異略陳所懷事。入啓。答曰,省箚具悉。箚中誡誨之言,實出於憂愛之忱,可不留心而體念焉?以上燼餘
右贊成尹鑴箚曰,伏以冬雷上朔,於傳有至戒焉。今者大雷電風雹,發於閉塞之首朔,而燁燁轟轟,不再至三,一旬之內,頻仍疊作,不翅若提耳而諄復者焉,乃於大作金木相刑之日,又有陰虹貫日之變。嗚呼,臣不知我聖上之仔仔行德,何所獲戾于天,而天之譴怒,一至於此,不知有何禍患變故,隱伏於冥冥之中,而有此影響之暴著於外也?臣不勝憂畏焉。昔殷太戊時而桑穀之祥,太戊知爲亡國之異,於是太戊贊于伊陟,伊陟贊于巫咸,君臣相勅,早朝晏罷,大脩成湯之政,終享七十缺年之福,此其妖不勝德,修人事以應天譴之明效也。臣於半行缺之說,曁我先王,日視朝之事半行缺亦有嘉納之敎焉,臣退而欣欣,二三字缺得側聽數日,乃朝廷之擧措云爲,未有大異於前日者。噫,缺之方懠,而君臣上下,泄泄沓沓,不改前圖,若無甚驚動於天缺威怒者,此非興王之所爲也,臣竊懼之。且如常參·經筵,日三缺朝者,古先王之憂勤惕若,所以敬天憂民,存心養德,愼萬幾弘大化之本也,故惡旨酒惜寸陰,一饋十起,大禹之所以勞天下之民也,昧爽丕顯,旁求俊乂,成湯之所以格于皇天也,敬老禮賢,自朝至于日中不暇食,文王之所以誕受多方也,思兼三王,坐以待朝者,周公之所以繼文光熙武烈也。故唐高,隔日視事,說者以爲,耽于內寵,始變太宗之政,隋煬帝之五日一視朝,說者以爲,聽小人之導諛,悅其順欲。若是,則日視朝者,明王聖帝之所以勤勵無逸,自强其德,缺進於淸明者也,視朝稀簡者,亡君昏辟之所以逸豫滅德,荒怠棄政,自趨於亂亡者也。我國朝禮,有常參·朝參·經筵,又有日三視事·夜對·召對之規,蓋以法先王繩前武之大禮也。今者賓廳入侍,月止三次,而常參已廢,經筵召對,行之亦少,顧何足以愼萬幾弘大化,以之脩天工而盡人事也?亦無乃近於魯定公之三日不朝,唐敬宗之視朝,月不三四者乎?周公之訓無逸,爲享年之道,管仲之言宴安,爲不可壞之鴆毒,前人之戒,吁可懼也。欲望聖上,仰觀天心之疾威,俯察人事之艱虞,大加警動,一改前規,必勉追於往哲,而勿引循於近轍,先復日視朝之禮,以照臨百官,察納雅言,使之各揚其職,毋曠天工。雖不得日御正衙,每於便殿燕室,日晉接大臣儒臣,若八座諸僚,以及內外百執事,隨所欲見而宣召之,賓廳引見,亦令五日一次,非甚病緊故,勿廢,以之聚精會神,同寅協恭,日與之講磨治道,商確古今,務求天意之所在,而交修之舋舋穆穆,復一日,則若大明升于天,缺群陰自伏,萬衆昭蘇,天心不難回,而災眚不難去矣。此寔今日聖上畏天勤民,修人事應天變之大務也。宋朱文公之言缺愼勤以上,無限好事,怠慢以下,有限不好事,旨哉斯言。惟聖半行缺衰疾,已無陳力之望,而惟此憂半行餘缺不自止焉。惟聖明,寬二三字缺諒其衷焉。取進止。
副修撰尹搢疏曰,伏以蟣缺微臣,病〈伏〉田里,前後恩命,非止一再,而一未能趨肅闕下,以伸臣子之常節,律以邦刑,萬隕難赦,春間薄譴,只罷其職,臣感缺,自念以爲,如臣卑末,而一病爲祟,致勤嚴敎,豈臣糜粉所缺塞責?席藁私室,夙夜怔營,罔知容措之所矣,千萬夢寐之外,新命又下,滌蕩愆尤,復加收召,臣驚掉未定,感淚先集。臣於今日,雖使生而行死而歸,不敢復以賤疾爲解,强舁罷苶,入來脩門,而長途頓撼,又添寒疾,僵臥旅舍,累日稽謝,迹涉偃蹇,罪戾增積,分義至嚴,死無所辭。臣因竊伏念,君臣之義,無所逃於天地之間,臣以世祿餘裔,雖至愚極迷,豈不知恩命之可感,邦憲之可畏,而直爲此守株艮限,自陷大戾,而不知愼也耶?只緣狗馬之疾,有不得自力者。臣之於君,猶子之〈於〉父也,臣何敢畏猥越之誅,不暴危衷於天日之下哉?臣賦命險薄,夙嬰奇疾,輾轉深痼,十年淹沈,唯其恇怯驚悖,厥逆眩暈,實爲主症,若遇殊常可異之事,則心輒駭怖,幾欲窒塞,而特於尊嚴敬謹之處,尤有甚焉,其爲症情,與癲疾不甚相遠。古人有云,勞症之人,不可以襯耿光,則況臣所患,殆非勞症之比乎?臣若不量己病,貪冒苟進,不幸於咫尺之地,卒然有顚仆之患,則臣之一身之狼狽,固不足恤,而駭愕觀瞻,溷穢缺陛,其爲不敬,莫此爲甚。臣之自先朝時,哀籲苦辭,終不敢承當臺侍之列者,蓋以此也。此則廷臣之所共知,何敢一毫無實之語,仰誣聖聰哉?臣之半生擧業,倖點科名者,本爲榮祿門戶計耳。幸而受兩朝之謬恩,爲禁密之親臣,臣之大榮至願,孰有過於此者,則甘心溝瘠,自分棄物,豈臣所欲?實缺於病勢,萬不獲已也。臣之此來,亦非敢爲供職計也,只願一望天闕,少伸分義,一披哀悃,冀蒙矜察,然後復乞殘骸,歸死缺畝而已。伏乞天地父母,俯諒微臣情實,亟賜鐫免,以半行缺之至,謹昧死以聞。
踏啓字。批答見上
上在昌慶宮。停常參·經筵。
辰時巳時,日暈。夜三更,流星出婁星下,入坤方天際,狀如鉢,尾長五六尺,色赤。
大王大妃殿,藥房問安。答曰,知道。王大妃殿,藥房問安。答曰,知道。中宮殿,藥房問安。答曰,知道。大殿,政院·玉堂問安。答曰,知道。大王大妃殿,政院·玉堂問安。答曰,知道。王大妃殿,政院·玉堂問安。答曰,知道。中宮殿,政院·玉堂單子問安。答曰,知道。大殿,二品以上單子問安。答曰,知道。大王大妃殿,問安。答曰,知道。王大妃殿,單子問安。答曰,知道。中宮殿,單子問安。答曰,知道。
藥房啓曰,伏未審夜來,聖體,若何?中宮殿氣候,雖一向安寧,而諸醫官皆以爲,調氣和血之劑,不可遽停,加減四物湯,加片芩酒炒·荊芥穗各七分,香附子便炒一錢,連進宜當云。此藥五貼,劑入,何如?臣等憂慮未弛,敢此問安,竝爲仰稟。答曰,知道。湯藥劑入事,依啓。
李晶啓曰,明日拜表相値,視事,頉稟。傳曰,知道。
慶㝡啓曰,吏曹郞廳來言,臺諫有闕,政事,何以爲之?敢稟。傳曰,明明日爲之。
具崟啓曰,都摠府郞廳來言,闕內各處入直軍士,晝巡檢云矣,敢啓。傳曰,知道。
李晶,以産室廳醫官,以都提調意啓曰,今日乃中宮殿解娩後七日也,産室廳撤罷,入直提調醫官以下人等,竝爲罷出之意,敢啓。傳曰,知道。
安如石啓曰,三司來詣請對矣。傳曰,引見。
掌令兪夏謙啓曰,臣猥蒙洪造,叨此匪據,人器之不稱,姑不暇言,而頃於春塘臺庭試,未及製呈,方帶推緘,決不可冒居臺席,請命遞斥臣職。答曰,勿辭。
傳于金海一曰,掌令兪夏謙推考蕩滌。
行大司憲閔黯啓曰,臣忝在春曹時,以陵官請賞事,被推未勘,揆以臺體,不可仍居,請命遞斥臣職。答曰,勿辭。金海一啓曰,行大司憲閔黯,再啓煩瀆,退待物論矣。傳曰,知道。
監試覆試一二所,出榜次,詣闕。
明日拜表時,開門差早。
禁府啓目,粘連司諫宋□上疏云云。其所陳之說,果爲的實,則殊極可駭。査官所報,果爲再三退却,李招辭,亦果抹去,則本道必有當初可考之文書,金碇還任之後,剝割鞭扑,以伸私忿,蠱惑邑婢,一從其言,聽訟決獄,惟賂是視,則凡在聽聞,必有可據之端。李周英·李等,終未免徒配之律,則亦必有定配之罪案,周英之被囚也,本縣刑吏,不待官令,私自拘係困辱是如是白乎所,有關風俗,亦甚駭愕。竝令本道,明査啓聞後,稟處,何如?啓依允。
執義李日井疏曰,伏以臣,稟氣虛羸,素多疾病,纔逾弘年,而筋力鬂髮,已似老人,草土之中,重得氣上吐血之症,日吐數升,輒至昏塞,顔面手足,殆無血色,痰壅胸膈,粥飮不下,肌膚頓消,榮衛失華,沈綿床席,坐臥須人者,已一年矣。累投藥餌,終無見效,奄奄度日,朝夕待盡,尙延氣息,得至今日者,蓋亦其治之所未料也。今月之初,僅過禫事,頹臥深室,不省人事,危症敗候,迭發交攻,槩其病根,積傷於中,乘其極悴而發焉。形容瘦脫,精神銷亡,見者莫不憐而危之,臣亦自分難救,惟俟塡壑之期,不意新命,遽下此時,臣誠驚惶悶蹙,罔知所措。顧臣纏疾,已到膏肓,萬無陳力之望,雖欲感激恩私,勉黽出謝,而尋常起居,猶不能自力,何敢望束帶跨馬,出入風憲之地乎?抑臣病狀,衆人之所共知,雖延一縷之命,卽是廢痼癃疾之人耳。不當復置從仕之列,以貽公私之狼狽,而銓曹不諒,苟然充擬,當天災孔棘上下憂惶之日,使執憲之班,爲久曠之地,臣之死生,縱不足恤,獨不念公事之廢墜乎?伏乞天地父母,察臣非循例餙讓之辭,憐臣有難醫將斃之狀,特賜遞代,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,調理察職。
領中樞府事臣鄭知和箚曰,伏以臣,狗馬之疾,猥蒙天地父母之德,遣醫看病,宣賜珍劑,臣不勝感泣之至。服藥調治,已過旬日,苦劇之症,雖似差減,床席之上,猶未起動,新授恩命,末由祗謝,前後起居之班,一未得進參,跡涉自便,惶隕罔措。伏乞聖慈,俯賜矜察,亟許遞改臣職名,以安微分,公私幸甚。臣無任祈懇屛營之至。取進止。答曰,省疏具悉卿懇。身有疾病,未參起居之班,有何所傷?卿其安心勿辭,從容善攝。仍傳曰,遣史官傳諭。缺
未時,上御進修堂,三司請對引見。副提學閔宗道,左副承旨安如石,大司諫柳命堅,獻納吳始萬,校理尹義濟,持平金澍,正言安如岳,副修撰姜銑,記事官李玄紀,記事官柳世鳴,記事官李萬元入侍。缺命堅啓曰,請還收閔鼎重·閔維重·李䎘·李翊·李選·南九萬·具鎰等放釋之命。措辭見上上曰,毋煩。又啓曰,向者兩大將引見時說話,自上有勿爲記事之敎。注書則雖不敢記,翰林則與注書,事體自別,凡君德得失,時政是非,雖涉機密,無不畢記,乃其職也,而檢閱李萬元,其日說話,不爲載錄於史草中云。事甚非矣,請推考。上曰,依啓。如岳曰,臣亦曾爲翰注矣,翰林之於注書,職責自別,萬元之不爲記事,非矣。命堅曰,一旬之內,冬雷之變至三,想於其時,聖念亦必惕然矣。況此白虹貫日之變,其應昭昭,而如是疊見,驚心極矣。恐懼修省,應天以實之意,臣旣陳達,更無可言,而臣於聖上對越之道,竊有所慨然者矣。自前遇災之日,輒以消弭之道,下詢臣僚,今則遇災有日,而尙無下詢之擧,有若狃於天災,而晏然於聖心者,此臣之所以不能無憾於聖德,而欲待産室廳之撤罷,今始請對仰達矣。上曰,恐懼之念,非不切矣,連有事故,不得講究消災之策矣。命堅曰,臣竊覵聖德,不能決斷於是非之間,此亦足以召災異也。感傷天和,莫甚於民怨,而當此凶歲,不給分災,此有歉於恤民隱敬天怒之道也。缺命堅曰,白骨兒弱之徵布,實爲今痼弊,怨氣所感,豈不召災?宜速下詢於領相而變通之也。上曰,已以漸次變通之意,言及矣。命堅曰,傳,有之曰,天之方蹶,無庸泄泄。白虹貫日,乃是兵象,而目今兵政,無一修擧,豈不寒心哉?至於三軍之命,寄於將帥,而卽今上下之所倚重者,惟一赫然而已。赫然雖曰忠勤習事,而數年之內,衰敗特甚,頃於春塘臺觀武才之時,跬步之間,亦不自運。如是,而可以據鞍披甲耶?脫有警急,則跨馬亦難,而廟堂之臣,不以爲憂,臣實慨然也。中軍尹天賚,本以庸才,無所通曉,年且衰老,決非倚毗之人也。赫然之病,每劇於日寒之後,下詢大臣,擇差中軍,以備緩急,實今日之急務,不可但已也。上曰,國家所重,惟在將帥,而赫然,年紀衰老,且多疾恙,甚可慮也。中軍素有勇力,亦不衰敗,而其他武將之中,亦豈無可用之人乎?命堅曰,堂堂大朝,豈無其人?豫爲留意,求得緩急可用之人,宜當矣。宗道曰,命堅之言,是矣,而將兵之人,若其倉卒可得,則復何憂乎?赫然,雖老病,忠勤習事,無出其右,輦下親兵,不可舍此人而屬諸他矣。且臣曾有陳達之事,敢此申告矣。西邊若有警急,則兵使當爲代將,兵營之軍,不可不別爲組鍊矣。臣曾爲平安監司,下直之時,自上有軫念軍事之敎,故臣於到任之後,凡干軍政,靡不盡心修擧,至於捉虎牙兵,更爲作隊,而其後彼人,無致責之事。兵營組鍊,不必以煩聽聞爲慮也。況我國之虞,常在西邊,西邊之軍,當先組鍊。今則領相,旣已行公,以此事下詢,兵營之軍,亦與監營之軍,一體組鍊,宜當矣。命堅曰,畏約彼中之嘖言,不爲組鍊軍兵,則不幾於因噎而廢食乎?缺如岳曰,事務誠實,固是應災之道,而古人以冬雷之變,謂之下凌上之致,無乃今日上下之間,亦有所致此變者耶?自有此異,物情洶懼,而自上無大段警動之擧,故臣等敢此請對矣。近來紀綱陵夷,命令不行,殿下知其所以然者乎?人君大德,只是仁明武,而自上寬仁有餘,明武不足,群下無肅敬恐懼之意,此誠非細故也。大蓋紀綱之振,惟在人君與宰相,人君先去私字,而以此飭厲大臣,則群下莫不警動,而百姓蒙其實惠矣。不然則紀綱日漸解弛,德意善政,壅閼中間,而下民不能蒙其澤矣。今日諸臣,泛論愛民之方,而不言某事爲愛民之實,恐欠切實矣。富弼曰,人君好惡,不可令人測度,苟令測度,則小人能中之。近來自上好惡,有所呈露,故人得以窺度上意曰,某人爲某事,上必好之,某人爲某事,上必惡之云,而自上政令除拜之間,不無彷彿於此者,人之窺度,固其然也。若有因此能中上心者,則雖以日月之明,亦不免墜其術中矣。自上必以公平正大爲心,而責厲群下,亦必以此,若有循私之跡,切勿饒待,則轉移之機,亶在是矣。上曰,憂愛之言,可不惕念乎?缺始萬曰,天災何代無之,未有如今日者也。未知有何禍機,伏於冥冥之中乎?蓋聞人主一心,萬化之源,深宮密閑之中,益加省察之功,賞罰云爲之間,克祛偏係之私,則轉禍爲福,亦不難矣。上曰,予當各別惕念矣。如石曰,人君之德,莫盛於從諫。殿下卽祚之初,有從諫如流之美,故群下莫不歎服,近日則臺諫之言,切不允合,此豈置臺閣之意乎?以今日之事言之,時烈,有罔赦之罪,而終不允執法之論,又因冬雷之變,放釋閔鼎重等,臣實慨然矣。命堅曰,內乘賞典還收之請,事極微細而亦不允從,而向者有一特進官,以臺閣權重之說,陳達於前席云,極爲匪矣。尋常微細之事,非大臣之言則不從,臺臣之啓,未嘗聽納,臣不勝慨然矣。始萬曰,德遠之言,臣亦聞之,誠極非矣。如石曰,諫官,官卑,而與宰相等,其任豈不重乎?如岳曰,近來未嘗因臺諫之言,而有所變通者,故人以爲剩官矣。權重之說,從何出乎?義濟曰,是非紀綱,專在臺諫,苟無臺諫,則人主從何得聞過失乎?金澍啓曰,請還收閔鼎重·閔維重·李䎘·李翊·李選等放釋之命。措辭見上上曰,毋煩。以下缺閔宗道所啓,頃因刑曹參判趙䃏上疏回啓,自上有烽燧加設之命,軫其虛疏,聖敎誠是,而此非䃏之所獨言也,廟堂諸臣,以此爲言,久矣。聞訓鍊大將柳赫然之言,曾在乙卯年,自備局發遣郞廳,使之一一摘奸,有別單書啓之事云,今至五年,尙未回啓者,蓋由於事係重大,未卽變通之致,而北來烽燧之每報雲暗,誠極寒心矣。上曰,報邊之道,惟在烽燧,故謹烽火多間諜,兵家所重,而乙卯年摘奸之事,尙不變,事極可駭。其時當該堂上,從重推考,斯速變通,可也。命堅曰,變異如此,時事可慮。今日之計,當以飭武備爲先也。江都乃保障之地,固我國之晉陽也,而事或急遽,則車駕之必入江都,亦未可期,若賊從海路而來,則彈丸環海之地,難免命令之不通,此不可不慮也。都城闊大,非可守之所,卽今所恃,只恃南漢一處也。議廟堂,豫定駐駕之所,如是而百年無事則幸矣,不幸而脫有緩急,則旣有依歸之地,可無窘步之患矣。上曰,有備無患,古人有言。卽今國家之恃江都,有若晉陽,而事出呼吸之間,則車駕之必入於此城,不可期。後當議于大臣,豫定依歸之所矣。如岳曰,近來凶歉連年,民心思亂,如此之事,決不可猝然爲之耳。命堅曰,事變之來,不可豫料其遲速,如此之事,不可不豫定耳。且向者體府之事,旣已陳達,而每歸因循,不勝泄泄。上曰,連有事故,以致遷就,當於初三日引見時,講定矣。命堅曰,我國培養武士之方最疎,雖有賓廳講書及能麽兒習陣之規,不過四孟朔一講,故旗牌官外,無粗通陣法之人。今若更立科條,堂上率郞廳親試,能者賞之,不能者罰之,則似有成就之效矣。上曰,當於初三日引見時,定奪矣。命堅曰,今將有兩局將官加設之事,而不問可合與否,以其所相知者爲之,則必歸濫雜矣。若立取材之規,一缺其能否而取舍之,則似無倖點之弊矣。上曰,御營缺至於二萬之多,而哨官甚少,加設似當,而付料重難,欲半行缺軍之將,如是多出,則其在半行缺廩料,坐陞六品,無寧置簿二三字缺將軍官,付料取才,以次陞用之爲愈乎?上曰,未領軍將官,付料重難,故時未定奪矣。宗道進曰,向日雷變,出於閉藏之月,繼而有白虹貫日之變。臣不知天之警告,奚至此極?春秋傳曰,日者,人君之象,史曰,虹者,妖沴之氣,以妖沴之氣,犯衆陽之宗,其爲變,孰大於是?禮記曰,季春之月,虹始見,孟冬之月,虹藏不見。方今節屆孟冬,宜藏而見,至於缺日,尤極非常。此殆陰盛陽微之兆,豈不大可懼哉?臣等伏缺殿下,自遭此等災異,惕然改圖,恐懼修省之道,發於半行缺感悟,而其出災異警告半行缺豫之念,或萌於幽獨二三字缺地耶?臣雖未知何策之可以消弭,而職忝三司,誠切二字缺玆敢以疊床之說,仰塵淸聰矣。臣伏聞,惟天不容缺事天之道,只在於誠之一字,而近來凡事,多欠誠缺豈不乖於對越之道乎?接臣隣恤民隱,必以誠實,則轉災爲祥,亦可期矣。上曰,雷變旣出於非時,白虹又從而貫日,予之恐懼,何可盡言?卿之戒誨,予自惕念。義濟曰,宗道務實之說,誠爲切實矣。臣亦以此說,曾達於聖聰,消災之策,實不外此。宗道曰,凶歲懷保之策,非不急矣,而自前給田災之時,多有虛實相蒙之弊。缺堂諸臣,亦豈恝然於民事,而經費旣無出處,虛實半行缺。上曰,副提學之言,是半行餘缺多所混同,今則欲待其二三字缺給之矣。義濟曰,虛實相蒙之弊,誠有之矣,凶歲一二字缺之政,豈可因此而廢之耶?澍仍進曰,臣以生疎新進,雖不知君上之過失,朝廷之是非,而古人有言曰,變不虛生,必有所召,今此天災,實非適然,罪己求言之擧,不可但已也。銑曰,自上方講商書,臣請以商書之所載一二字缺陳達焉。雉雊·桑穀,莫大之變,而商宗從諫之德,竟致消弭缺效,從諫弗咈,實是應天之道也。且儉約,人君之盛德,先自半行缺一切停罷,公主嘉禮時需用半行餘缺。上曰,今番公主嘉禮一二字缺可已之事,則皆爲裁省,別無糜費之弊矣。澍曰,臺諫,人主之缺不可以人廢言,而閔鼎重等事,尙不允從,非從諫如流之美也。銑曰,缺拒臺閣之言,非聖德事也。遂罷出。
上在昌慶宮。停常參·經筵。
辰時巳時,日暈。夜三更,東方有氣如火光。
黃海兵虞侯柳星樞,安東敎授權聖矩,下直。
藥房都提調臣許積,提調臣金錫胄,副提調臣慶㝡啓曰,伏未審夜來聖體,若何,兩慈殿氣候,亦復何如,中宮殿調攝之候,一樣安寧乎?臣等不任區區之慮,敢來問安。答曰,知道。兩慈殿氣候安寧,予亦無事矣。
中宮殿,藥房問安。答曰,知道。
具崟,以兵曹言啓曰,當日忠翊衛任蔡壽稱名人,自敦化門入來,差備門外擊錚,極爲駭愕,令攸司囚禁治罪,同門守門將尹一商,常時不能禁斷雜人,以致闌入,亦爲非矣,推考,何如?傳曰,允。
傳于具崟曰,今觀刑曹囚徒,時囚罪人,至於七十餘名之多,不可無欽恤之道,令該曹趁卽疏決,俾無滯獄之患。
掌令兪夏謙,持平金澍啓曰,請還收閔鼎重·閔維重·李䎘·李翊·李選等放釋之命。措辭見上行大司憲閔黯,以臣忝在春曹時,以陵官請賞事,被推未勘,揆以臺體,不可冒居,引嫌而退。推緘未勘,勢難仍在,請行大司憲閔黯遞差。答曰,不允。處置事,依啓。
大司諫柳命堅,獻納吳始萬,正言安如岳啓曰,請還收閔鼎重·閔維重·李䎘·李翊·李選·南九萬·具鎰等放釋之命。措辭見上近來贓法不嚴,貪官汚吏,無所懲懼,識者之寒心,固已久矣。日者贓吏李週減等量移之命,又出意慮之外,臣等不勝駭然之至。週之當初數百石穀物私用之狀,已悉於本道之査監色之招,其爲貪贓,不啻狼藉,而遽脫囹圄,只施編配,是雖出於念其父勳勞之意,揆以王法,已是失刑之甚者,而才逾一年,又移近邑,何聖上念功之意偏厚,而守法之意偏詘也?至於判付中,與全歸私用有異之敎,臣等尤有所未曉也。設令一如週自明之言,而用於迎諡,便是私用,況於其時,元不迎諡者乎?其盡爲私用,灼然可見,而殿下之所以前後處週者,過爲容恕,曲加恩貸,終使贓汚之吏,偃息便近之地,臣等恐三尺之典,將自此壞了,而無所持守也。請還收贓吏李週減等量移之命。答曰,不允。缺刑曹判書金德遠疏曰,伏以頃日筵中,進講說命篇,緣文起義,各有所奏,臣亦以寂寥數語,贊美古聖王委任賢相之效,因及我國規模,異於古昔之意。其所謂權歸臺閣四字,乃是先輩之陳談,而多發於章奏之間,元非臣今日之創說,則此不過掇拾芻狗,泛論於遣辭之際,實不覺其有妨於聖明待臺閣之道。伏聞昨日筵席,以無情一句語,三司諸臣,競加非斥云,臣於此,竊不勝撫然而咋舌,所言非有意,臣則都忘□□□□□□□尙爾觀□而其所非斥,旣出於三司公坐之議,則臣何敢□□□□自□□□□□□乎?伏乞聖明,亟削臣職,仍治臣失言之罪,以謝物議,以安私分,不勝萬幸。臣無任惶恐祈免之至。答曰,省疏具悉。情外攻斥,不必爲嫌,卿其安心勿辭,從速察職。
謝恩,金井察訪鄭重基。
傳曰,明日晝講爲之。
全羅都事書目,災傷差錯,海南縣監崔好鎭罷黜事。以上燼餘,朝報竝謄郞廳李瑞文校正。日記廳郞廳李星慶書。
上在昌慶宮。停常參,只晝講。
下直,召村察訪申希道,金郊察訪洪禹績。
謝恩,司饔主簿權大胤,軍器主簿金震聲·柳長昌,訓鍊判官李曾老,晉州敎授高益亨。
京畿監司書目,楊州呈,以金儁相上疏事。啓。答曰,省疏具悉。爾其勿辭,調理上來察職。
傳曰,今觀刑曹囚徒,時囚罪人,至於七十餘名之多,不可無欽恤之道,令該曹趁卽疏決,俾無滯獄之患。
晝講入侍時,知事睦來善,特進官李夏鎭,承旨具崟,玉堂睦林□·姜銑□□□□□□□□□□□□□□□□正言安如岳,掌令兪夏謙亦爲入侍。
傳曰,明日晝講爲之。
副修撰吳始萬,牌招肅拜。
晝講時,知事睦來善所啓,頃因大臣所啓,各道各司奴婢逃亡之類,今己未條身貢,因歲凶荒,停捧事,旣已定奪,而臣退考文書,則曾前別無限年停捧事,每當凶年,朝家輒施減貢之惠矣。上年凶荒,無異於今年,而各道逃亡奴婢之貢,獨未蒙減,似當一體蠲減,以示軫恤之意矣。上曰,戊午條逃亡奴婢身貢,亦依今年例,一體停捧,可也。
晝講時,掌令兪夏謙所啓,請還收閔鼎重·閔維重·李䎘·李翊·李選放釋之命。措辭見上上曰,勿煩。
正言安如岳啓曰,請還收閔鼎重·閔維重·李䎘·李翊·李選·南九萬·具鎰等放釋之命,措辭見上上曰,毋庸堅執。又所啓。請還收贓吏李週量移之命事。上曰,曾在孝廟朝,功臣黃瀗,贓汚狼藉,而纔竄旋放,以示念功之意。今此李週,旣是功臣之子,而其母上言,情理可矜,況此量移,有異全釋,不允。朝報
有政。
吏批,以朴鎭圭爲獻納,吳始萬爲副修撰,李元祿爲大司憲,南垕爲正言,楊顯望爲海南縣監。
上在昌慶宮。停常參,只晝講。
夜三更,流星出井星下,入巽方天際,狀如鉢,尾長五六尺許,色赤。
慶㝡啓曰,明日常參·經筵,取稟。傳曰,停。
右承旨李晶初度呈辭。入啓。給由。
刑曹參議權脩初度呈辭。入啓。給由。
冬至正使禮曹判書李觀徵辭職上疏上送事。答曰,省疏具悉。卿辭如此,當令該曹稟處焉。
慶尙左兵使書目,柒漆谷府使韓益世罷職事。
傳曰,時任·原任大臣及府院君·六卿·判尹·承旨·三司長官·韓注,譜略各一件賜給。
傳曰,璿源譜略印出時,提調以下,書啓。
獻納朴鎭圭啓曰,頃於重試,未及製呈,方帶推緘,時未照勘,而前旣以此引避見遞,則今不可復冒於臺席,請命遞斥臣職。
正言南垕啓曰,臣頃以重試不製,朔試射無分,方帶推緘,未及照勘,而纔旣以此被遞憲職,則難冒之勢,與前無異,不可晏然於臺席,請命遞斥臣職。
答獻納朴鎭圭,正言南垕曰,勿辭,推考蕩滌。
副修撰吳始萬,楊州·高陽地,榮墳呈辭。入啓。給由。
左參贊李袤上疏。大槪,衰病支離,差復無期,乞遞臣本職及兼帶,仍略陳所懷事。入啓。答曰,省疏具悉卿懇。所陳之事,後日登對時稟處焉。卿其安心勿辭,調理察職。啓下備邊司。以上朝報
晝講時,持平金澍所啓,請還收閔鼎重·閔維重·李䎘·李翊·李選等放釋之命。措辭竝見上上曰,毋庸瀆擾。
正言安如岳所啓,請還收閔鼎重·閔維重·李䎘·李翊·李選·南九萬,具鎰放釋之命事。措辭見上上曰,毋庸强聒。又所啓。請還收贓吏李週減等量移之命事。措辭見上上曰,已諭何煩。
晝講時,上曰,今觀生進榜目,其中有榮川進士張胄男,年今七十八矣,想其場屋出入之際,得免顚仆,亦幸矣,而乃能製呈,終至參榜,事甚稀貴。且以篤老之人,復登大科,得通仕籍,何可期也?分付該曹,相當職,待闕除授,可也。燼餘
晝講時,知事金錫胄所啓,夏間以禮曹建請,司僕所屬湖南牧場所産黑牛,移養孶息於近島事,分付該曹,故卽令巨濟加佐島·順川白也串,取雌牛及雄牛若干,上送矣。去月望,四十餘頭陸續來到,而畿內本寺所管牧島,除江華則只有大靜·永宗,而大靜旣是山馬別養之所,永宗則以募民保障之故,盡出前日所在牛馬,今難更送。以此辭意,移文禮曹,或意其典牲署有近島,可以牧牛矣。得聞典牲提調之言,則自前海島之牛,體瘠而不順,故例爲執出於本道,移送湖西,經一年分養後,以次上納於本署,待其充腯中用之後,用之於牲牢,至於孶息一款,非本署所管,汝火·栗島等處,合氷則連陸,且可放牧羊羔,如欲放牛,則必將設場立柵,又設牧子,決難爲之云。早知如此,則禮曹雖有定奪,司僕可以更稟還寢,而初旣失着,到今上來者,本爲孶息,故皆是雌牛,又不合於祭用,則分養於畿邑亦難。荏苒之間,以疫致斃者,至於十餘首,尤爲可惜。今則勢將入送於永宗,以待風和,轉養他島之計矣。上曰,依爲之。禮曹謄錄
金錫胄所啓,紫燕島中,可耕之地,皆是太僕所管,而堰畓十餘石落只,獨屬於備局,今因募民所願,又爲新築,可以作畓五六十石之處。耕者雖食其所出,應納之稅,則自御營廳句管收捧,以補軍餉,何如?上曰,依爲之。備局謄錄□□□□□□□□榮所授加資,亟命還收。措辭竝見上海南縣監白世興,爲人孱劣,處事生疏,擧措駭異,政令顚倒,已爲一道之笑囮,而性又嗜飮,飮少輒醉,乘醉濫刑,吏民不堪其苦,醒日無多,官事以至廢弛。遠村之氓,裹糧訴冤,累日留待,至有終不得見面而還者,凡干收捧之物,懵不致察,一歸奸吏之囊橐。本縣素稱海邊之饒邑,而耗失之餘,將至於莫可收拾之境。南來之人,莫不目見而傳說,此非泛然風聞之比,別無詳察之事。請海南縣監白世興罷職。答曰,不允。末端事,依啓。
獻納李華鎭上疏。大槪,情勢病勢,俱難供職,特許遞改,以安私分事。入啓。答曰,省疏具悉。爾其勿辭,調理察職。
領議政許積上疏。大槪,冒萬死更□□懇,冀蒙鐫罷新授兼任,以便公私事。入啓。答曰,省疏具悉卿懇。予意已陳於前後疏批,復何多誥?宜勿固辭,速出行公。仍傳曰,遣史官傳諭。以上朝報
上在昌慶宮。停常參·經筵。
辰時巳時,日暈兩珥。午時未時,日暈。申時,日暈左珥,暈上有背,色內赤外靑。夜二更,流星出天倉星下,入南方天際,狀如拳,尾長三四尺許,色赤。三更,流星出北斗星下,入艮方天際,狀如鉢,尾長五六尺許,色白。
牛峴僉使李希亮,下直。
謝恩,海南縣監楊顯望。
以備忘記,傳于安如石曰,今下弓矢,牛峴僉使李希亮給送。
右副承旨李晶再度呈辭。入啓。加給由。
副修撰姜銑上疏。大槪,父病添劇,斷無供職之望,冒死呼籲,冀蒙恩遞,以便公私事。入啓。答曰,省疏具悉。爾其勿辭,救護父病。
備忘記,右議政吳始壽,福昌君楨,判書李元禎·金錫胄,各熟馬一疋,參判吳始復,兒馬一疋,起例宗班昌城君佖,檜原君倫,校正官前正李萬封,各半熟馬一疋賜給,郞廳主簿尹善得,直長鄭錫耉竝陞敍,寫字官李天錫·李俊勣·李時喬,令本衙門高品付祿,畵員張忠獻·張子房,各上弦弓一張賜給,唱準及諸色工匠下人等,米布分輕重,磨鍊題給。
傳曰,備局·堂上引見。
慶尙都事書目,災傷差錯,居昌縣監金碇罷黜事。
正言安如岳啓曰,朝者臣與同僚,行相會禮於朝房,同僚以刑曹判書金德遠請推事,發論於席上曰,其所謂臺閣權重之說,雖出於一時妄發,是足以啓人主拒諫之心,不可無警責之道云。臣於頃日筵中,隨諸臣之後,雖略辨其言之非,而其時未卽請推,當論不論之責,臣實難免,到今何可晏然同參乎?請命遞斥臣職。答曰,勿辭,退待物論。
引見時,眞寶縣監趙顯期,天安縣監柳道河,海南縣監楊顯望改差事,榻前定奪。
前待敎睦林一居中蕩滌,前待敎南致熏敍用事,榻前下敎。
傳曰,諸生,明朝來會于泮宮事,分付。
傳曰,明朝,大提學命招。
傳曰,明日晝講停。
大司諫柳命堅啓曰,日者登對時,以刑曹判書金德遠筵席所陳,殊涉失言之意,略爲陳辨,而事在旣往,不必深咎,故不爲請推矣。卽者同僚旣已請推蒙允,臣之伊日論事,罷軟之失著矣。決不可仍冒臺席,請命遞斥臣職。答曰,勿辭,退待物論。
傳于具崟曰,壬辰年,淑明公主吉禮時物目單子,覓入。
巳時,上御進修堂,大臣·備局堂上引見。領議政許積,右議政吳始壽,行工曹判書柳赫然,行兵曹判書金錫胄,行戶曹判書睦來善,吏曹判書李元禎,行副提學閔宗道,吏曹參判吳始復,兵曹參判鄭維岳,行副護軍吳挺緯,右贊成尹鑴,左副承旨安如石,獻納朴鎭圭,持平金澍,記事官李玄紀,假注書尹德駿,記事官李萬元入侍。積曰,近來寒煖不適,伏未審聖體,若何?上曰,無事矣。積曰,臣之不得瞻望天顔,近五十日,而玉色依舊,多幸矣。兩慈殿氣候安寧乎?上曰,安寧矣。卿之疾病彌留,近來,何如?積曰,旣命御醫持藥物救護,俾尋生路,今又下問,感激惶恐矣。臣死期將迫,尙有腰痛,行步亦難,當天災孔慘,引接諸臣之日,亦不得來詣矣。今玆冬雷疊出,白虹貫日,未知將有何等變故,而有此異耶?極爲畏懼矣。小臣年今七十,疾病如許,精力無餘,雖無罪名,亦不當久處輦下,而蒙恩至深,不敢退伏缺數行聖明諒此情勢,俾得釋負而死,則天恩罔極。上曰,天變之疊出,實由於寡昧之不德。且卿之事,予已洞燭,安心勿辭。積曰,天災孔棘,國事艱虞,必得輔弼之臣,俾居鼎軸,可以弘濟,故臣敢冒死陳懇矣。上曰,已諭予意,勿爲固辭。始壽曰,以臣空疎,當艱虞之際,備鼎軸之位,値非常之災,惶恐之忱,奚但元老大臣而已也?臣之忝叨,足以召災,其時欲上責免之章,而有同文具,故遷就至此矣。雖在常時,亦當退不才之臣,況此時乎?上曰,前後變異,皆由寡躬,卿有何失?以下缺。上曰,領相前旣陳疏請遞,而今又固辭於榻前,右相勢當代之矣。積曰,臣旣遞提調,而聞朗原君實工於璿源譜學云。三堂上雖已備員,此人亦爲提調啓下,何如?上曰,依爲之。積曰,郞廳亦必以年少聰明人,差出爲可矣。任景昌最知族譜云,而以逆賊李有湞所居里都尹,方爲定配,此則不敢仰達,而宗廟令金君錫,亦通譜學云矣。上曰,此人釐正廳郞廳啓下,可也。以下缺。獻納朴鎭圭啓曰,請還收閔鼎重·閔維重·李䎘·李翊·李選·南九萬,具鎰放釋之命事。措辭見上上曰,勿煩。請還收贓吏李週減等量移之命事。措辭見上上曰,已諭於昨日筵中之批矣,勿煩。又啓曰,臺諫者,人主之耳目,朝廷之所當尊敬,聖上之所宜優容,而近來言不見施,體貌寢輕,識者之寒心久矣。不料今者,臺閣權重之說,又發於筵臣之奏,是雖出於一時之妄發,亦足以啓聖上拒諫之漸,摧臺閣敢言之氣,不可無警責之道,請刑曹判書金德遠從重推考。上曰,依啓。
持平金澍所啓,請還收閔鼎重·閔維重·李䎘·李翊·李選等放釋之命事。措辭見上上曰,勿煩。
入侍時,領議政許積所啓,宣惠廳穀三萬石,自賑廳貸用者,則不可不還償。初意則關西有豐熟之望,故其處穀物,初欲多數取用矣,不幸秋雨支離,又有風災,大失所望,而猶不如畿內之慘,國穀留儲者尙多,可以斟酌取用。統營穀物元數,雖全三十萬石,各官之虛簿居多,二萬石曾已移給於湖西沿海及江都,雖不可多數取用,亦可以參酌取來。且各衙門·各營,古稱豐足之處,今則物力皆不如前,而所儲之物,亦爲別單書入,若干取用,似爲便好矣。吳挺緯曰,此外無他善策,以此定奪,何如?上曰,依爲之。右議政吳始壽曰,卽接摠戎廳所報,則上年乃改都案之年,而以年凶,退定於今年矣。今年之凶歉,有甚於上年,卽今流亡相繼,勢難擧行云。莫重軍政,今又抛棄,誠爲可慮,而事勢如此,今亦依上年例退行事,分付,何如?上曰,事勢如此,退行,可也。領議政許積所啓,事雖微細,有關紀綱,不可無警責之道,故敢達矣。在前以親病呈辭者,待其給由,拜辭以出,例也,而近來則呈辭于政院,直爲出去,不待給由之命,遂廢拜辭之禮。監察之類,亦且效尤,有損紀綱,誠不少矣。此後則分付政院,待其給由,必令拜辭,毋得任意出去,何如?上曰,此後如有不待給由,直爲出去者,政院察推,可也。左副承旨安如石所啓,引見時,奉敎柳世鳴以上番,當爲入侍,而來到政院,猝然氣塞,不得入侍,故豫備兼春秋兵曹正郞李國芳,累度催促,使之入侍,而終不入來,以致左右史不備,其在事體,極爲未安。奉敎柳世鳴,兼春秋李國芳,請竝推考。上曰,依爲之。
吏曹參判吳始復所啓,西北民刷還,以年事凶歉之故,限今秋停刷矣。今年失稔,甚於去年,慶尙·全羅兩道外,其餘諸道,則俱是災邑,督刷極難,問于大臣而處之,何如?許積曰,慶尙·全羅道,則雖不至失稔,西北民移居者絶少,其餘各道,則凶歉果甚於上年,決不可督刷於此時,限明秋,一竝停止,似可矣。上曰,然則限明秋停止,可也。吏曹判書李元禎所啓,兩南敎授,改事目之後,別無厭避者,而全州敎授金益昌,年紀衰老,且患風病,不得赴任。疾病之來,人所難免,而後日謀避之弊,不可不慮,全州敎授金益昌,依事目罷黜,準期不敍,何如?上曰,依爲之。又所啓,四學敎授,必以典籍差出,而庶孽之爲典籍者,不爲兼差,故不得比數,只以一員,逐日上直,不堪其苦,訓導一員,不可不差出,而四學涼薄,故人皆厭避。今後則四學訓導厭避者,罷職事,奉承傳施行,何如?上曰,厭避者,啓請罷職,可也。又所啓,臣待罪繕工提調,而本監有變通之事,故敢達矣。束索進排者甚多,而不載貢案之故,白地責出貢物主人,主人輩之稱冤,宜矣。頃者領議政陳達此弊,二百五十巨里,請載貢案,而其時臣在臺職,嫌其價之太多,啓請更議處之,故有令該廳稟處之敎,而遷就至今,尙未稟處,使之速爲載稟,何如?許積曰,進排之物,何可責出於民也?事之無據,莫此爲甚,不可不載之貢案,而元禎兼帶宣惠廳堂上,磨鍊其價,則多至六千餘石,故以此難之矣。二百五十巨里,雖不可盡載於貢案,一百巨里,則載於貢案,而新件進排之後,舊件使之一一還下,則可無不足之患矣。上曰,一百巨里,載之貢案,而新件進拜之後,舊件一一還下,可也。又所啓,繕工監工作役軍,本以十五名定送,而年年減除,今至於五名,諸處進排及引鉅之役,無以成樣,加定三四名,未知何如。許積曰,減之又減,至於五名。祭享時進排之物,營繕時引鉅之役,每責於貢物主人,誠爲苟簡矣。上曰,然則令兵曹加定三名,可也。又所啓,繕工監一年所用正薍一萬三千餘束,而今年鴨島,酷被旱災,正薍枯損,無路繼用。曾於甲寅年,旱災亦如今年,取用於載寧·安岳·鳳山等處矣,今亦依此取用,何如?吳始壽曰,海西正薍所出之地,盡爲宮家之折受,今若卜定,則民必重價貿納,其弊可慮。許積曰,若令戶曹給價貿用,則似爲便好矣。上曰,依爲之。柳赫然所啓,兩局無軍將官,旣已啓下,則不可無六品遷轉之擧,而無軍之於領軍,勞逸不同,遷轉之限,宜有遲速之限,何以爲之乎?上曰,滿三十朔遷轉,而雖滿三十朔,必經領軍,然後許令遷轉,可也。又所啓,前日登對時,兩局將官與都提調,相議加出事,定奪矣。伏聞昨日筵中,御營廳則旣已定奪云,訓局別隊將官,亦問于都提調,定奪,何如?領議政許積曰,臣病伏之中,柳赫然果來問此事,事實便好矣。曾在孝廟朝,故相臣李時白,陳達於榻前,加出御營廳無軍將官,其時論議譁然,皆以爲非,而臣則獨以爲是矣。猝有事變,聚軍而無將,則便作無用之軍,此不可不慮。今雖不可盡數加出,若出其半,則實爲便當矣。但國家經費不足,五十人之料,調給無路,此則當自別隊營給之,而至於馬太,則元無出處。聞御營廳送價木於戶曹·司僕,以爲換用之地,而訓局則不但物力不逮,事體亦甚苟簡,故欲令戶曹給之矣。今聞鄭維岳之言,御營廳則換用,訓局則白給,事甚不均云者,誠是矣。柳赫然曰,數旣不多,若自戶曹,移給四五百石,則兩局可以分用矣。許積曰,每年移給四百石,使之分用,而不足之數,令本衙門,料理補用,好矣。上曰,令戶曹太四百石,每年移給兩局,使之分用,可也。訓局謄錄許積所啓,今歲凶荒,振古所無,畿內及忠淸沿海之民,擧皆流散,而國儲蕩竭,救活無策,下詢于賑恤堂上,使之趁時區劃,何如?吳挺緯曰,今年災實,各道監司,旣已區別啓聞,自廟堂回啓,不必更爲陳達,而京畿·忠淸兩道,則尤甚災邑田稅·大同竝捧留,用於賑救,全羅道收米,亦爲捧留,而竝當自本廳還償矣。今年結數,雖未的知,而以上年舊結,算出通三道尤甚邑捧留之數,則至於三萬七千餘石之多,不可不別爲料理,以爲還償之地,而全羅·慶尙兩道,雖有本廳會付之穀,全羅道則以水路便近之故,幾盡取來,慶尙道則有若干餘儲,而不可以此盡償矣。頃於筵中,陳達管餉穀取來之意,而平安道沿海之邑,亦不免凶,此亦不可多數取來,而其數則當退與大臣相議,別單定奪。且兵曹軍木,當自賑廳還償者,多至二百二十餘同,而此亦依前各衙門·各道營·兵營所在軍木取用事,亦當與大臣,相議以啓矣。今春畿甸賑救所用米,至於二萬九千餘石,而以卽今形勢觀之,明春賑救,有倍於今春都下之飢。卽今如此,前頭救活之道,亦不可不豫爲料理,而實無善策。管餉統營穀,大米少而雜穀多,取來大米之數亦不敷,本廳卽今賑餘之米,僅至一萬餘石,以此無充報三萬之數,罔知所措矣。許積曰,此事果爲罔措矣。辛亥年,臣以首相,獨當賑政,取用江都米十一萬石,而是歲大有秋,故壬子春,沒數還償矣。其後則被災之邑,連爲被災,所賑之穀,不復收捧,故江都·南漢兩處所儲,擧皆垂盡,實爲切憫矣。兵曹木,自賑廳當還償者,卽災邑所減騎步兵價布,而兵曹賴金錫胄之久居其任,料理節用,物力大勝於前,此則不必盡償於今年,可以觀勢償之。且田稅乃是惟正之供,故自前別無蠲減之事,而今則勢將使之捧留本官,以爲賑救之用,此則自賑廳,今當還償,而戶曹雖曰罄竭,猶不如賑廳之爲甚,雖不還償,可以繼用。救民之事,本是戶曹之責,不可專委賑廳,視若他人之事,此亦勿爲還償,何如?上曰,依爲之。備局謄錄
午時,上御進修堂,晝講。知事金錫胄,特進官鄭維岳,參贊官閔就道,侍讀官睦林儒,檢討官吳始壽,記事官李玄紀·柳世鳴·李萬元,持平金澍,正言安如岳入侍。十行缺。錫胄曰,河圖爲易,洛書爲九疇。漢儒缺災祥之書,至宋而爲八十一卦也。就道曰,求其宗旨,皇極爲主,所當着念於頭也。林儒曰,五行在天,五事在人。箕子參互而定次序者也。維岳曰,協用五紀,欽若缺天之事也。上曰,唯。維岳曰,初一次一,詳在小註耳。二行缺。林儒曰,貌言視聽思,皆屬五行,貌屬水,言屬火,視屬木,聽屬金,而四者皆出意思,故思屬於土。土者,在五德爲信也。二行缺五行則不得無天,人無五事,則不得爲人。三行缺。林儒曰,三八政,以其用之緩急,爲之次第也。民之所急莫如食,故食爲首,民之所資莫如貨,故貨次之,祀者所以報本,故爲其次,司空所以安民之居者,故爲其次,司徒所以成民之性者,故爲其次,賓以接遠人,師以除□暴,故又爲其次也。維岳曰,師旅者,不得已而後用之,故居其終也。始壽曰,黎民不飢不寒,然後可以施敎,故食爲首。所謂倉廩實而四行缺。上曰,今此璿源譜略頒賜時,使下人送于受賜人之家耶?就道曰,安寶後,送于其家耳。上曰,璿源譜略異於他冊,不可送人推去。受賜者親詣政院,一時面授,可也。就道曰,其中或有年老人,或有疾病事故,似難一時受去。安寶後,奉置卓床上,待受賜者之來,承旨四字缺而所餘尙有四字缺處之。上曰,依爲之。
上在昌慶宮。停常參·經筵。
三更,流星出鬼星下,入巽方天際,狀如甁,尾長四五尺許,色赤,光照地。四更五更,有霧氣。
謝恩,僉知金尙重,護軍閔應愼,刑曹參判趙䃏。
藥房啓曰,伏未審夜來聖體,若何,昨日引接臣僚,酬酢竟夕,不瑕有勞憊之患乎,兩慈殿氣候,一樣安寧乎?中宮殿所進加減四物湯,已盡於昨日,諸醫皆以爲不可不連進云,此藥五貼,加劑以入,宜當。臣等不任區區憂慮,敢來問安,竝此仰稟。答曰,兩慈殿氣候安寧,予亦無事矣。湯藥劑入事,依啓。
政院啓曰,同副承旨金海一同姓四寸兄幼學命一妻孺人李氏身死,服制已行四日,出仕,何如?傳曰,允。
傳曰,明日晝講爲之。
備忘記,大提學與都承旨,偕往泮宮,儒生等製述以來。
福昌君楨上疏。大槪,乞收賜馬之命,以重賞典事。入啓。答曰,省疏具悉卿懇。今玆賞典,實出於重其事,卿何辭爲?安心勿辭領受。疏末事,卿辭得宜,當令政院拔去焉。
右承旨李晶三度呈辭。入啓。遞差。
右議政吳始壽上疏。入啓。答曰,省覽箚記,滿紙條件,無非憂國之丹忱,予甚喜悅,當令廟堂商確講定焉。仍傳曰,遣史官傳諭。
吏曹啓曰,承旨及守令多闕,政事,取稟。傳曰,明日爲之。
備邊司啓曰,因左參贊李袤上疏,薦用人才事,定奪矣。薦目七條,別單書入,而自一品至正二品,則毋論實職有無,從二品則時任參判以上,三司長官·都承旨·備局堂上,今初六日,來會賓廳,各薦二人事,分付擧行,而原任大臣,亦令薦進,何如?傳曰,依啓。
府啓,請還收閔鼎重·閔維重·李䎘·李翊·李選等放釋之命事。措辭見上答曰,勿煩。
院啓,請還收閔鼎重·閔維重·李䎘·李選·南九萬,具鎰放釋之命事。措辭見上請還收贓吏李週減等量移之命事。措辭見上竝引嫌而退。旣知其非,不卽論啓,揆以臺體,勢難仍在。請正言安如石,大司諫柳命堅遞差。答曰,不允。處置事,依啓。
上在昌慶宮。停常參,只晝講。
自昧爽至辰時,有霧氣。自巳時至未時,日暈。夜一更,月暈,有霧氣。二更三更有霧氣。
都承旨慶㝡初度呈辭。入啓。給由。
傳曰,明日晝講爲之。
備忘記,生員李麟徵,三中進士李師命,幼學沈,生員閔周昌,竝赴殿試,三下進士沈㝡良·尹之翊,幼學李相一·韓泰相,生員沈仲良,幼學趙泰東,竝直赴會試。
府啓,請還收閔鼎重·閔維重·李䎘·李翊·李選等放釋之命事。措辭見上郵官之修擧馬政,雖有些少之功,自是職分內事,恩賞重典,固不可輕施。近來因道臣褒啓,或直拜守令,或陞敍右職,故躁進之輩,以此爲躐驟之蹊逕,自備馬疋之際,多有侵虐驛卒之端,推刷田畓奴婢之時,不無毒民貽害之事,虛張厥數,瞞報道臣,以爲希恩望上之計,其干進之習,誠爲可惡,而驛卒之呼冤,詞訟之紛紜,職由於此。請自今以後,如此之類,絶勿論賞,以杜倖門,以嚴官方。答曰,不允。
吏曹啓目,粘連禮曹判書李觀徵上疏云云。自前赴京使臣,若處閑漫之職,或有仍帶往返之時是白乎矣,今此李觀徵所帶春曹之長,實非閑局,所當依願許遞爲在果,宰臣進退,該曹不敢擅便,上裁敎是白乎旀,摠府兼任乙良,令兵曹稟處,何如?啓依爲之。
同副承旨姜世龜,待敎睦林一·南致熏,牌招肅拜。
金海一啓曰,上番翰林柳世鳴,病臥直所,今日晝講,亦不得入侍。待敎睦林一·南致熏,卽爲牌招,察任,何如?傳曰,允。
姜世龜,以司饔院官員,以都提調意啓曰,生鮮廛人等,呈訴於本院曰,近來江水雖未合氷,氷澌滿江,漁船不能往來,日下鮮魚,無路捉得,願以雜魚,依前例代封云。曾前如此時,則果有雜魚代封之規,今亦合有變通之道,而莫重御供,自本院不敢擅便,何以爲之?惶恐敢禀。傳曰,事勢如此,則兩慈殿外,以雜魚代封。
具崟啓曰,備邊司郞廳以領議政意來言,明日賓廳之會,左相以身病,不得來參云,一兩日退行之意,敢啓。傳曰,然則過一兩日後,會坐議薦,可也。
午時,上御進修堂,晝講。知事李元禎,特進官金宇錫,參贊官具崟,侍講官睦林儒,侍讀官尹義濟,記事官李玄紀,記注官李國芳,記事官李萬元入侍。上讀前受一遍,林儒進講洪範以下缺。正言南垕所啓,請還收閔鼎重·閔維重·李䎘·李翊·南九萬·具鎰等放釋之命。措辭見上上曰,毋庸堅執。又啓曰,請還收贓吏李週減等量移之命。措辭見上上曰,勿煩。又啓曰,臣卽伏見備忘記,昨日頖製入格四人,竝命直赴殿試,臣不勝驚駭之至。設科取士,何等重事,而乃以一時無名之製,竝許四人之直赴哉?聖明雖爲聳動之擧,獨不念濫觴之戒乎?曾在先朝,亦有沈栢·金錫胄·尹瑎·尹彬等竝直赴殿試之命,而旋因臺啓,卽寢成命,只令居首一人,直赴殿試,此豈非今日之所可取法者哉?請居首外,還收李師命·沈·閔周昌等三人直赴殿試之命。上曰,此乃勸奬人才之道,有何所害乎?李元禎曰,於古事無之矣。先朝謁聖,四人賜第,因臺臣論啓,卽爲還收,臺諫之言,是矣。垕曰,此與資級有異,尤不可輕授,而無名之科,四人直赴,此實無前之擧,必致名器之輕矣。義濟曰,金錫胄賜第還收時,事體至重,而卽允臺啓,況今日之事,極爲無名者事?上曰,然則只居首儒生,直赴殿試,可也。
有政。
吏批,以閔黯爲禮曹判書,申拱華爲繕工假監役,許垕爲校理,姜璡爲眞寶縣監,權愭爲居昌縣監,姜世龜爲承旨,趙蕆爲天安縣監,金城爲柒谷府使,李禎來爲成均典籍,睦林一·南致熏爲待敎,崔台鉉爲昌陵參奉,任堂爲正言,權尙任爲海南縣監,金振漢爲長水察訪,沈梓爲知義禁,吳挺昌爲大司成,李四翼爲直講,權愈爲大司諫,金是榮爲禮曹正郞,鄭碩耉爲典牲主簿,鄭載大爲禁府都事,柳星三爲司䆃寺正。
晝講入侍時,垕曰,如臣無似,雖不槪於聖心,職在諫官,爲聖上之耳目,而鼎重等事,尙不允從,豈不有歉於從諫如流之美也?上曰,非不知其罪名之重,而遇災放釋者,實是靡不用極之意也。垕曰,釋有罪應天譴,萬無是理也。元楨曰,此輩以釐正典禮爲非,而以時烈爲至冤,殿下使之自新之敎非矣。垕曰,生民休戚,係守令之賢否。近來連値凶荒,生民困極,守令擇差,正是急務,而今此薦目,以將不爲二字缺及守令,當此之時,雖得頗·牧,亦安用哉?以下缺
上在昌慶宮。停常參,只晝講。
辰時巳時,日暈。夜二更,有氣如火光。
謝恩,大司憲李元祿,司䆃正柳星三,長水察訪金振漢,典牲主簿鄭碩普,養賢直長金漢老。
都承旨慶㝡再度呈辭。入啓。加給由。
刑曹參議權脩三度呈辭。入啓。遞差。
知事李元禎所啓,香室乃至重之地,校書館官員有入直之例,而前有校書館參下數多,故輪回入直矣。今則參下只有朴應慶,兼差奉常寺參奉,無他推移入直之員,此外見存之員,校理一人而已,事體苟簡,莫此爲甚。成均參下之兼差奉常參奉,自前有例,今亦依此例,以成均參下,兼差奉常參奉,朴應慶則奉常參奉減下,以爲香室輪〈直〉之地,何如?上曰,依爲之。
明日,大王大妃殿誕日,及明明日生進放榜時,開門差早。
福昌君楨上疏。大槪,所陳座次難便之狀,釐正廳及宗簿寺提調,一竝乞遞事。入啓。答曰,省疏具悉卿懇。卿辭如此,當令大臣議定,卿其安心勿辭焉。
兵曹判書金錫胄上疏。大槪,本職兼帶辭免事。入啓。答曰,省疏具悉卿懇。今玆新命,實非偶然,亦循公議,卿何再辭?身有所患,未參嵩呼之班,有何所嫌?卿其安心勿辭,調理行公,斯速講定。以上朝報
姜世龜啓曰,明日常參·經筵,取稟。傳曰,停。
又以弘文館言啓曰,姑降入直,已過累日,事甚苟簡。聞副修撰姜銑父病,今則已差,副修撰姜銑,卽爲牌招察任,何如?傳曰,允。燼餘
晝講時,上曰,予今講洪範篇,箕子以道傳于武王,以敍彝倫。及其受封于東,大明敎化,遂使禮樂,燦然而明,我東國至今冠巾,克明五常,得小中華之稱者,皆箕子之功也,我國之人,益當尊慕。昔者唐太宗偶覽醫書,知人五臟之繫絡,皆在於背,遂除鞭背之刑。隨其所遇,推類感發,有如此者,況玆箕子之功,實是吾道所關,不可不別構祭文,遣近侍致祭,以寓余尊慕之誠。以此意,往問于時任·原任大臣處以啓。
晝講時,參贊官姜世龜曰,臣蒙荷聖恩,驟叨此任,報效之道,唯在盡言,故敢陳區區所懷。向者天變之後,意聖上必有大驚動之事,尙今寂然,恐不足以感激天心也。昔光武初到河北,馮異請行人所難行之事,以爲中興之策。卽今答天譴感人心之道,亦不外此矣。今年旱災,振古所無,十室九空,難望還至。自古人君之所不能行者,莫如出內帑之財,以賑貧民也。些少內帑之財,雖不足以遍救民命,含生之類,豈不爲之感激乎?上曰,內帑所藏,當斟酌補用於賑救矣。世龜曰,古之名將,以一壺酒,和水以饋將士,此不足爲飽士,而亦能感動其心,克奏勝捷之功。內帑之財,雖甚些少,豈不足以感激人心乎?上曰,朝家之事,亦循常例,則難於聳動,故特出御題,四人直赴,意有所在。居首者外,雖不可直赴殿試,三中儒生,則直赴會試,可也。世龜曰,會試之前,又有會講,未經會講之儒生,無直赴會試之例矣。上曰,然則直赴會講,可也。以上燼餘,朝報參謄
上在昌慶宮。停常參·經筵。
夜一更,有霧氣。二更三更,艮方巽方,有氣如火光。
大王大妃殿誕日。
執義李日井初度呈辭。入啓。給由。
兩慈殿·大殿·中殿,政院·玉堂問安。答曰,知道。
慶尙左道災傷敬差官書目,災傷錯誤,奉化縣監姜錫範罷黜事。
司憲府照目,封彌官許槁矣,監試皮封試券字表合封之時,不能詳察,有此錯誤別,杖六十,追奪告身一等,私罪。啓功減一等。
又照目,前刑曹參判沈梓,前判書李觀徵等矣,柳明郁復讐云者,不過爲死中救生之計,而爲刑官者,莫重獄事,全不詳察,只以告官擅殺之類,泛然回啓罪,各杖八十贖,追奪告身三等,私罪。啓功減一等爲乎矣,李觀徵乙良,節哛只贖。
獻納朴鎭圭,正言南垕啓曰,請還收閔鼎重·閔維重·李䎘·李翊·李選·南九萬·具鎰等放釋之命。措辭見上請還收贓吏李週減等量移之命。措辭見上答曰,亟停勿煩。請自今郵官如此之類,切勿許賞,以杜倖門,以嚴官方。上曰,前日所以或除守令,或遷六品者,出於激勵之道,令廟堂稟處。
正言任堂啓曰,頃日文臣庭試時,臣以母病,不得入庭,方被推緘,尙未照勘,不可一刻仍冒臺席,請命遞斥臣職。答曰,勿辭。
以任堂避嫌,傳于安如石曰,推考蕩滌。
備忘記,傳于,靑平尉沈益顯敍用。
吏曹啓曰,承旨有闕,政事,取稟。傳曰,政事,當日爲之。
判尹鄭載嵩辭職上疏。入啓。答曰,省疏具悉卿懇。卿其安心勿辭,從速察職。
左議政箚子。大槪,寒疾沈綿,不得進參於賀班,惶恐待罪事。入啓。答曰,省疏具悉卿懇。身有疾病,未參嵩呼之班,有何所嫌?卿其安心勿辭,勿待罪,從容善攝。
府啓,請還收閔鼎重·閔維重·李䎘·李翊·李選等放釋之命事。措辭見上答曰,亟停勿煩。以上朝報
傳曰,窠闕守令,今日政差出。
有政。
吏批,判書李元禎病,參判吳始復進,參議柳命天病,左副承旨具崟進,以鄭維岳爲承旨,李夏鎭爲禮曹參判,李元禎爲兼弘文提學,金寬爲刑曹參議,安重爲奉化縣令,沈濡爲直講,朴凝慶爲校書著作,沈益賢爲靑平尉,李宣岳爲天安縣監。
兵批,行判書金錫胄病,參判鄭維岳病,參議鄭重徽進,參知朴純病,左承旨具崟進,以慶㝡·權脩爲副司直。
姜世龜,以兵曹言啓曰,禁軍將·禁軍及別將職等,年例所給馬草價磨鍊,則禁軍將馬七匹,禁軍所持官私馬通共七百十三人,別軍職馬十匹,應給木四十三同四十疋內,一半則餘丁木,一半則順贊木,依前例題給之意,敢啓。傳曰,知道。
姜世龜以禮曹言啓曰,今此文科講經試所,一所成均館,二所東學設場事,啓下矣。卽接繕工監所報,則東學墻垣,竝皆頹圮,無一間完全,勢難圍排,斯速變通云。東學墻垣之頹圮,果如所報,則不可無變通之道。依前例,一所西學,二所成均館設場事,元事目中,改付標以入之意,敢啓。傳曰,知道。燼餘
上在昌慶宮。停常參·經筵。
洪州牧使李聃命,昌寧縣監李斗光,水口萬戶金成達,下直。
謝恩,都承旨鄭維岳,直講李四翼。
政院啓曰,正言南垕,以重試不製,試射無分引嫌,而有推考蕩滌之命,乃其傳旨付標時,試射無分推考傳旨,不爲付標,今始覺悟。臣以其時該房,不能致察,惶恐待罪,前傳旨,付標以入之意,敢啓。傳曰,知道。勿待罪。
右贊成尹鑴上疏。大槪,遇感寒疾甚重,大王大妃殿誕日,旣不進參於嵩呼之列,明日賓廳會議,亦無以自力。懇乞遞免臣職,仍治臣罪事。入啓。答曰,省疏具悉。身有疾病,未參賀班,別無所嫌。在家薦人,亦似無妨,卿其安心勿辭,調理行公。
政院啓曰,刑曹判書金德遠,累日呈辭,不爲行公,刑獄緊務,不可久曠,卽爲牌招察任,何如?傳曰,允。
刑曹判書金德遠,牌招不進。傳曰,更爲牌招。
禮曹啓曰,命下矣。問于領議政許積,領中樞府使鄭知和,行判中樞府事權大運,左議政閔熙,右議政吳始壽,以爲今此箕子廟,遣近侍致祭之敎,實合於尊道慕聖之義云,行判中樞府事許穆,在外未能往問。諸大臣之意,皆如此,依聖敎擧行之意,敢啓。傳曰,遣都承旨致祭,而祭文則令大提學製進,可也。
以江華留守,可坪面校生金時鳳等,十八人渰死事,狀啓,傳于姜世龜曰,渰死人等,令本府恤典擧行。
獻納朴鎭圭,正言南垕·任堂,請還收閔鼎重·閔維重·李䎘·李翊·李選放釋之命。措辭見上請還收贓吏李週減等量移之命。措辭見上答曰,勿庸瀆擾。
大司憲李元祿,掌令兪夏謙,持平金澍,請還收閔鼎重·閔維重·李䎘·李選等放釋之命。措辭見上答曰,毋庸瀆擾。朝報
上在昌慶宮。停常參·經筵。
辰時,有霧氣。巳時午時,日暈。夜四更,黑雲一道如氣,起自坤方,直指巽方,長竟天,廣尺許,漸移東方,五更乃滅。
謝恩,判尹鄭載崇,禮曹參判李夏鎭,大司諫權愈,校書著作朴凝慶,奉化縣監安重,刑曹參議金,護軍申惟一。
吏曹判書李元禎上疏。大槪,館職兼帶之名,決難承當,亟許遞免,以幸公私事。答曰,省疏具悉卿懇。卿之文望,允協是任,卿其安心勿辭,從速察職。
知事沈之溟上疏。大槪,今日賓廳之會,病未進參,乞罷臣職,以正逋慢之罪事。司直洪處亮上疏。大槪,病勢甚重,末由進參於賓廳之會,乞罷臣職,以安微分事。入啓。
答知事沈之溟,行司直洪處亮疏曰,省疏具悉卿懇。卿其勿辭,調理察職。
執義李日井三度呈辭。入啓。遞差。
藥房啓曰,時候失節,冬令不行,伏未審此時聖體,若何,而慈殿氣候,亦復何如?中宮殿前劑入加減四物湯,已盡於昨日,而卽今別無大段餘症,苦口之湯劑,不可連進,今姑停止,宜當。諸醫之見,皆如此,何以爲之?臣等不任區區之慮,敢來問安,竝此仰稟。答曰,兩慈殿氣候安寧,予亦無事。內殿所患,已言于醫女矣。
藥房再啓曰,卽伏聞醫女所傳之言,中宮殿自昨有腰脇牽引之症云,臣等不勝驚慮之至。與諸御醫商議,則皆以爲柴胡四物湯,加便香附一戔,山梔炒·牧丹皮各七分,靑皮·黃連酒炒各五分,連進宜當云,此藥五貼劑入,何如?答曰,依啓。
大司諫權愈啓曰,臣頃於春塘臺庭試時,不能製進,方被推未勘,決難仍冒臺席,請命遞斥臣職。答曰,勿辭,推考蕩滌。
領府事鄭知和箚子。大槪,病未得參於今日賓廳之會,惶恐待罪事。答曰,省箚具悉卿懇。身有疾病,未得進參,別無所嫌。在家薦人,亦無所傷,卿其安心勿待罪,從容善攝。
判中樞府事權大運箚子。大槪,賤疾深重,不得進參於薦人之坐,乞罷臣職,仍治臣罪事。入啓。答曰,省箚具悉卿懇。身有疾病,未得參進,有何所嫌,而卿其安心勿辭,從容調理,從速議薦。
府啓,請還收閔鼎重·閔維重·李䎘·李翊·李選等放釋之命。措辭見上答曰,不允。
院啓,請還收閔鼎重·閔維重·李䎘·李翊·李選·南九萬·具鎰等放釋之命。措辭見上,請還收贓吏李週減等量移之命。答曰,勿煩。
持平金澍啓曰,臣於今日,路遇戶曹判書睦來善,臣卽爲隱身避馬,宰臣隨率下人,傳言使之出來,臣回馬而出,則宰臣卽令捉臣陪吏,仍爲知家。臣之旣避還出,蓋緣下吏傳言之誤,而推誥下吏之擧,則臣何敢一刻晏然於臺席?請命遞斥臣職。
府啓,引嫌而退。宰臣犯馬,在例當遞,請持平金澍遞差。答曰,依啓。
備邊司郞廳以三公意啓曰,臣等與諸宰,來會賓廳,而判書金錫胄,遭其外四寸之喪,未及成服,吏曹判書李元禎,以提學兼帶未肅拜之故,俱不來詣會。薦人之擧,事體重大,至於兩銓之長,尤不可不參,金錫胄·李元禎,竝爲牌招,使之議薦,何如?傳曰,依啓。
謝恩,弘文提學李元禎。
吏曹啓曰,臺諫有闕,政事,取稟。傳曰,明日爲之。
兵曹判書金錫胄牌不進。傳曰,更爲牌招。
禮曹判書閔黯上疏。大槪,聞見孤陋,未得依薦目書進,仍進按北時所聞,以備裁擇事。答曰,省疏具悉。所薦士人,當令該曹調用焉,卿其勿待罪。
安如石,以禮曹言啓曰,今此嘉禮廳都廳李煦以親病,受由下鄕,上來遲速,似未可期,改差,其代前正尹趾完,郞廳南鵬翼外任代,本曹郞廳宋尙周差下,使之察任,何如?傳曰,允。
具崟啓曰,事變假注書尹德駿,猝得寒疾,病勢非輕,勢難行公,今姑改差,他假注書差出,何如?傳曰,允。
諸大臣啓曰,今此別薦人員,就諸臣所薦,臣等與之商確,抄擇分秩,別單書入之意,敢啓。傳曰,知道。今玆別薦,實出於甄拔人才之意也。令該曹勿循常規,各別着實擧行事,嚴飭,可也。
傳于安如石曰,右贊成家,遣御醫看病。燼餘,朝報竝謄
備忘記,當此修擧軍政之日,海州許多軍器之沒數灰燼,已極不幸,而今觀黃海兵使狀啓,豐川府所在軍器,又有回祿之災云,言念邊事,尤極寒心,脫有緩急,亦非細慮。今若只令本官修改,則必無着實精銳之理,宜令廟堂,各別趁卽充數,俾無後時之弊。備局謄錄
上在昌慶宮。停常參·經筵。
謝恩,直講沈濡,監察洪處恭,天安縣監李宣岳,海南縣監權尙任。
校理尹義濟上疏。大槪,父病危重,冒陳情懇,冀蒙恩遞,俾得全意救護事。答曰,省疏具悉。爾其勿辭,救護父病。
右贊成尹鑴,副摠管柳炳然,初度呈辭。入啓。給由。
藥房啓曰,伏未審夜來聖體,若何,中宮殿症候,湯劑進御之後,復有差減之效乎?臣等不任憂慮,敢來問安。答曰,無事。內殿所患,言于醫官矣。
假注書尹德駿病,代柳裁。
政院啓曰,中樞府行判中樞府事權大運,長子故學生瑋妻孺人李氏身死,服制已行十五日,出仕,何如?啓依所啓施行。
禮曹,式年文科講經覆試試官,鄭榏·趙汝秀·柳松齊·權恒·李國芳·尹攀·鄭載嵩·柳尙運·李翊相·安命老·申厚命·吳道一·成瑗。
禮曹啓曰,戊午式年講經覆試試官,方爲磨鍊,而二品以上,無故可擬之人絶無,依近例,堂上中竝擬,而試官及參試官,每望以二員備擬以入之意,敢啓。傳曰,知道。
明日武科覆試試官,金宇亨·李重德·李立身·李徵龜·權頊·金錫命·閔黯·申汝哲·柳重起·元相·崔鼎鉉。
傳曰,召對爲之。
入侍,承旨鄭維岳,玉堂睦林儒·姜銑,注書李玄紀,史官睦林一·李萬元。
政院啓曰,憲府官員,當爲分詣文武試所者四人,而執義李煦·柳經立,持平趙時瑗,俱在外未上來,現存者只有三人。文武監試之任,無以推移,何以爲之?敢稟。傳曰,然則柳經立改差,其代卽爲差出。
又啓曰,掌令柳經立改差,卽爲差出事,命下矣。政官牌招,開政之意,敢啓。傳曰,卽爲牌招開政。
注書李蓍晩病,代假注書鄭來祥。
院啓,請還收閔鼎重·閔維重·李䎘·李翊·李選·南九萬·具鎰放釋之命事。措辭見上請還收贓吏李週減等量移之命。措辭見上答曰,毋庸强聒。
府啓,請還收閔鼎重·閔維重·李䎘·李翊·李選等放釋之命。措辭見上新除授執義李煦,時在江原道春川地,請斯速乘馹上來事,下諭。答曰,不允。下諭事,依啓。
謝恩,執義鄭載嵩,掌令柳星三。
掌令柳星三啓曰,臣頃日重試殿試,未及製呈,方被推緘,時未照勘,不可仍冒,請命遞斥臣職。答曰,勿辭,推考蕩滌。
謝恩,持平安如岳。以上朝報
鄭維岳啓曰,箕子廟祭文,旣令大提學製進矣。檀君·東明廟祭文,則使藝文提學製進之意,分付藝文館,何如?傳曰,依啓。
金海一啓曰,卽者掌令柳星三,被推未勘引避。臣以爲監試官,承牌詣闕後,則雖有應避之嫌,不得引避,待試所罷後來避之意,再三往復,而終始堅執,必欲入啓。臺諫避嫌,不可一向牢拒,不得已捧之意,敢啓。傳曰,知道。
召對入侍時,鄭維岳啓曰,豐川軍器,失火見燒,誠爲不幸,而見其狀啓,則火藥點火,房堗有隙,以致火患云矣。此何等重地,而常時不爲看檢,任其有隙,殊甚可駭。固當重罪,而軍器修補之事,宜責於渠,姑勿遞職,爲先從重推考,何如?上曰,事極可駭。雖爲軍器修補,仍置其任,爲先從重推考。鄭維岳曰,近來火藥庫,多有失火之患,而必皆延燒他軍器,此無他,由於火藥庫間,爲其看守之便,置之於人家櫛比卑下之處,而與他軍器相連故也。今後則令備局分付各道,火藥庫如此之類,則使之移建於空閒高燥之處,俾無失火延燒之患,似宜矣。上曰,自備局分付,依此擧行,可也。
入侍時,金海一以兵曹言啓曰,去戊午式年武科覆試之官,當爲磨鍊,而武臣嘉善以上人員乏少,依近例,堂上中,曾經閫帥之人,竝擬以入之意,敢啓。傳曰,知道。
又以兵曹言啓曰,當日出身朴得光稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金台相,常時不能禁斷雜人,以致闌入,亦爲非矣,推考,何如?傳曰,允。
召對時,上曰,今遣近侍,致祭箕子廟矣。聞檀君·東明王廟,在於箕子廟傍云,亦爲擇日致祭。上謂都承旨鄭維岳曰,別遣近侍致祭,乃所以重其事也。卿須極致誠敬,行祭廟宇,及墳塋亦有頹圮處,一一書啓,以爲修葺之地。箕子子孫中,亦有可用者,亦爲訪問書啓。
有政。
吏批,以鄭載嵩爲知義禁,慶㝡爲工曹參判,吳始萬爲副校理,柳星三爲掌令,洪萬熙爲司僕僉正,洪處恭爲社稷令,兪得一爲保安察訪,徐順民爲司宰主簿,李煦爲執義,李日井爲司僕正,安如岳爲持平,金禹錫爲兵曹參判,鄭載嵩爲同義禁,尹弘离爲司錄,姜錫奎爲全州敎授,安世徵爲奉常參奉。
上在昌慶宮。停常參·經筵。
黃山察訪韓舜相,下直。
謝恩,禮曹正郞金道榮。
藥房都提調臣許積,副提調鄭維岳啓曰,伏未審夜來聖體,若何,中宮殿氣候,亦何如?臣等憂慮未已,敢來問安。答曰,無事。內殿所患,已言于醫女矣。
中宮殿,藥房問安。答曰,知道。
中宮殿,政院·玉堂問安。答曰,知道。
中宮殿,二品以上單子問安。答曰,知道。
藥房再啓,伏聞入診醫官所傳之言,上候自再昨,微患外感,有頭疼煩熱等証云,臣等不勝驚慮之至。與諸御醫商議,則皆以爲人參敗毒散,加荊芥穗·黃芩各一戔,日再進,以爲趁時發散之地,宜當云。此藥三貼,爲先劑入,何如?答曰,依啓。
平安都事書目,災傷錯誤陽德縣監崔槅罷黜事。
咸鏡都事書目,災傷錯誤穩城府使權曦罷黜事。
備邊司啓曰,因臺諫啓辭,令廟堂稟處事,命下矣。近來紀綱解弛,人心巧詐,高位田畓,多被奸民之冒占,驛奴婢之作爲私賤者,亦或有之。各道察訪,因循抛棄者常多,銳意收拾者絶無,如有修擧馬政,推還田畓奴婢者,朝家之酌施褒賞,未爲不可,而其中或有虛張瞞報,希望恩賞者,誠極痛駭,隨現重治,以杜其弊,在所不已。以此意,分付該曹及各道,何如?傳曰,依啓。
具崟,以都摠府言啓曰,副摠管晉平君澤,除標信,議政府冬至望闕禮習儀進去之意,敢啓。傳曰,知道。
姜世龜以觀象監官員,以領事提調意啓曰,地理學·命課學兼敎授,俱有窠而久未差出矣。天文學別設兼敎授權儀,地術最優,移差地理學兼敎授,幼學金鳴夏數學頗精,命課學兼敎授差下,竝依例,付軍職,冠帶常仕,何如?傳曰,允。燼餘,朝報竝謄
上在昌慶宮。停常參·經筵。
辰時巳時,日暈。
下直,穆川縣監權儹,越松萬戶申應星。
謝恩,工曹參判慶㝡,司僕僉正洪萬熙,社稷令洪處恭。
藥房啓曰,伏未審夜來,聖體若何?昨日進御人參敗毒散之後,其有和解之效乎?臣不勝終宵憂慮,敢來問安?答曰,湯藥進御之後,頭疼之候,比昨有差減之效矣。
中殿,藥房問安。答曰,知道。
具崟,以武二所試官言啓曰,從前有講書武科開場時,主張官捧甘,則校書館書冊,豫爲待令,臨時進排例也。朝者主張所告內,擧子武藝,今將垂畢,講書時所用書冊,尙不待令云,自試所催促者,不啻再三,而書冊未備,未卽開講。近來各司,怠慢成習,科場重事,亦不動念,致令如此,事之可駭,莫此爲甚。當該校書館官員,從重推考,下吏,令攸司囚禁治罪,何如?傳曰,依啓。事極可駭,當該官先罷後推。
上在昌慶宮。停常參·經筵。
夜三更,月暈。
謝恩,漆谷府使金城。
藥房啓曰,伏未審夜來聖體,若何,昨日製進湯藥,其已進御,而復又和解之效乎?臣等終宵憂慮,敢來問安。答曰,所患頭痛差減之後,比昨一樣,而餘熱尙未盡祛矣。
中宮殿,藥房問安。答曰,知道。
安如石啓曰,明日國忌齋戒,明明日國忌正日,此兩日視事頉稟。傳曰,知道。
進賀兼謝恩使書目,臣等一行,本月十九日北京離發,二十八日,回到山海關,仍爲前進,先來出送事。
義州府尹·平安監司書目,進賀兼謝恩使一行,本月二十九日,無事出山海關事。
罷職現告,校書校理許垕。
文科一所應辦官,以試官意啓曰,擧子等講紙,主張四館,抽栍字標,次次書塡之後,不得改塡字,乃所以嚴科場而坊奸僞也。昨日開講之初,考見講紙,間有改書者,故嚴飭分付矣。今見講紙,所塡之字,刀擦改書者,非止一二,事之可駭,莫此爲甚。當該主張官,令攸司稟處,何如?傳曰,允。
刑曹啓目,主張官學錄李溭,係是朝官,移義禁府處置,何如?啓依允。
禁府,李溭拿囚。啓。
姜世龜,以禮曹言啓曰,卽接典牲署所報,則近來牛疫益熾,留養黑牛,連爲致斃。前頭臘春享祭所用牛,實豫差當用十三首,而卽今無病見存之牛,只是十首,前頭不爲致斃,亦未可期,殊極憫慮云。夏間因本署所報,令該曹貿得七首,留養於畿邑,而卽今見存,只是三首,則通計本署所在,纔滿十三首之數,前頭若有所斃之患,則事將狼狽。更令該曹加貿六七首,姑爲留養於畿邑,以爲臨時取用之地,何如?傳曰,允。燼餘,朝報竝謄
上在昌慶宮。停常參·經筵。
中宗大王忌辰齋戒。
巳時,太白見於未地。申時,日有左珥。
謝恩,昌陵參奉崔台鉉。
忠淸監司書目,天安縣監鄭洙明,以其父病,受由歸家,無意還任,罷黜事。
藥房啓曰,伏未審夜來聖體,若何,湯劑連進之後,餘熱已有減歇之效乎?伏聞中宮殿右手小指,有刺痛之症,去夜至於竝受鍼灸云,臣等不勝驚慮之至。詳知夜來症候加減後,當更議針藥,敢來問安。答曰,感冒餘熱,日漸差減。內殿所患,當言于醫女矣。
大殿·中殿,藥房·政院問安。答曰,知道。
中殿,二品以上·六曹問安。答曰,知道。
吏曹啓曰,守令有闕,政事,取稟。傳曰,過國忌後爲之。
姜世龜,以義禁府言啓曰,慶尙左道災傷敬差官狀啓,刑曹粘目,前奉化縣監姜錫範,移本府處置事,命下矣。姜錫範自任所,時未上來,依前例,府羅將發遣,拿來,何如?傳曰,允。朝報燼餘竝謄
上在昌慶宮。停常參·經筵。
中宗大王忌辰。
辰時,日有左珥。巳時,日暈兩珥,暈下左右有戟,色皆內赤外靑。午時未時,日暈兩珥。申時,日有重暈,內暈有兩珥,白雲一道如氣,起自外暈上,直指艮方,長十餘丈,廣尺許,漸移東方,良久乃滅。夜一更,月暈兩珥,坤方有氣如火光。二更,月暈,白雲一道如氣,起自西方,直指艮方,長竟天,廣尺許,良久乃滅。
下直,開城府經歷任映。
謝恩,靑平尉沈益顯,尙州敎授鄭民獻。
藥房啓曰,伏未審夜來聖體,若何,寢睡水刺,何如,而餘熱今已快愈乎?中宮殿連日鍼灸之後,腫候有差減之勢乎?臣等不任憂慮,敢來問安。答曰,知道。水刺猶未如常,內殿所患,當言于醫女矣。
大殿,政院·玉堂問安。答曰,知道。
中殿,藥房·政院·玉堂·二品以上·六曹問安。答曰,知道。
具崟,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
安如石啓曰,檀君·東明王致祭文,曾以大臣之意啓稟,旣已改製,且箕子祭文,大提學金錫胄以爲其中有未妥處,亦自添改,故竝卽付標以入,啓下後,當爲別定書吏下送,而都承旨鄭維岳處,以此意下諭,前祭文還爲上送,令香室精潔處,燒火之意,敢啓。傳曰,知道。
安如石啓曰,重試入庭不製人員,竝皆抄出,推考傳旨捧入,其中前佐郞姜錫圭,以製呈之人,混同入於被推。其時色承旨,未免不察,元傳旨付標以入之意,敢啓。傳曰,知道。其時當該承旨,難免不察之失,推考。
金海一啓曰,明日視事,當爲取稟,而自上方在未平復中,頉稟。傳曰,知道。燼餘,朝報竝謄
上在昌慶宮。停常參·經筵。
巳時,太白見於未地。午時未時,日暈。夜一更,有霧氣。二更三更,月暈。五更,月暈兩珥。
下直,天安縣監李宣岳。
謝恩,領府事鄭知和,慶州敎授孫湍。
大殿,政院·玉堂問安。答曰,知道。中殿,藥房·政院·玉堂問安。答曰,知道。
藥房啓曰,伏未審夜來聖體,若何,寢睡水刺,亦復何如,中宮殿手指腫痛之候,益有差減之效乎?臣等不任憂慮,敢來問安。答曰,與昨一樣。內殿所患,當言于醫女矣。
兵曹判書金錫胄上疏。大槪,新授兼帶重務,亟先收繳,以授可堪之人,以幸公私事。入啓。答曰,省疏具悉卿懇。已悉予意於前疏之批,卿之固辭,不亦太過乎?斷無允許之理,宜勿控辭,速出行公。
副摠管柳炳然三度呈辭。入啓。遞差。
掌令兪夏謙,高陽地掃墳呈辭。入啓。給由。
右參贊尹鑴三度呈辭。入啓。加給由。
文武一二所,講畢後詣闕。
禮曹佐郞宋尙周上疏。大槪,略陳所懷,冀蒙裁擇事。答曰,省疏具悉。所陳之事,當令該曹稟處。
府前啓,請還收閔鼎重·閔維重·李䎘·李翊·李選等放釋之命。措辭見上答曰,毋庸瀆擾。
院啓,請還收閔鼎重·閔維重·李翊·李選·南九萬·具鎰等放釋之命事,措辭見上請還收贓吏李週減等量移之命事。措辭見上答曰,勿庸瀆擾。以上朝報
具崟,以兵曹言啓曰,今十一月十五日幼學李大厦私婢自玉等稱名人,自丹鳳門入來,差備門外擊錚,極爲駭愕,竝令攸司,囚禁治罪,同門守門將李應星,常時不能禁斷雜人,以致闌入,亦爲非矣,推考,何如?傳曰,允。燼餘
有政。
吏批,以朴凝慶爲校書博士,金一夔爲校書副正字,申斗極爲引儀,趙泰相爲廣興主簿,李墰爲司贍奉事,鄭碩耉爲司評,愼祉膺爲漆谷府使,裵榮成爲校書校理,權碖爲司䆃正,丁時潤爲監察,李惠疇爲穩城府使,申應華爲陽德縣監,洪萬恢爲工曹正郞,李仁望爲淸安縣監,尹以復爲宗簿直長。
上在昌慶宮。停常參·經筵。
辰時巳時,日有重暈,內暈有兩珥,外暈上有戴,色內赤外靑。午時,日暈。未時,日暈兩珥,暈上有背,色內赤外靑,白雲一道如氣,起自暈內日下,直指東方,長十餘丈,廣尺許,良久乃滅。申時,日暈左珥,暈上有背,色內赤外靑。
謝恩,都摠管金德遠,司錄尹弘离,校書校理朴榮成。
藥房啓曰,伏未審夜來聖體,若何,寢睡水刺,尙未如常乎,中宮殿腫候,益有差減之效乎?臣等憂慮不已,敢來問安。答曰,與昨一樣。內殿所患,日漸差愈矣。今後勿爲問安。
文武講經一所應辦官,以試官意啓曰,擧子等,今已畢講,而海字·推字·國字擧子三人,終不入講,問于主掌官,則以爲前主掌官字標所塡冊子中,擧子金興八則塡以海字,擧子康濟時則塡以推字,擧子朴喬年則塡以國字,而金興八·康濟時,皆以不參典禮考講之人,朴喬年則自主掌所,刀改講紙,越次塡字之後,切勿刀擦之意分付,則主掌官還給講紙,使之改備,故不爲應講下鄕云。取見字標冊,且推問主掌書吏,則果如所云。莫重國試,以不參典禮考講之人,混錄於應講擧子所錄冊中,至塡字標,而至於越次塡字,致令擧子不得應講,當該主掌官所爲,殊極寒心,令攸司稟處,何如?傳曰,允。
式年文科會試試官,金德遠·慶㝡·柳尙運·姜銑·吳道一·閔昌道·李彦綱。
禮曹啓曰,文科會試試官,當爲磨鍊,而二品以上及堂下中,無故可擬之人乏少,不得已依近例,每望各二員備擬以入之意,敢啓。傳曰,知道。
院啓,請還收閔鼎重·閔維重·李䎘·李翊·李選·南九萬·具鎰等放釋之命事。措辭見上請還收贓吏李週減等量移之命事。措辭見上答曰,亟停勿煩。
府啓,請還收閔鼎重·閔維重·李䎘·李翊·李選等放釋之命事。措辭見上答曰,亟停勿煩。
持平安如岳啓曰,凡有前啓,城上所以傳啓之意,簡問於同僚,見其答通而後傳啓,自是臺閣規例,而卽者同僚,不待臣答通,經先傳啓,緣臣見輕,壞了臺閣舊例,臣何敢苟冒臺閣乎?請命遞斥臣職。答曰,勿辭,退待物論。
掌令柳星三啓曰,臣以前啓連啓之意,發簡於同僚之後,承牌詣闕,日勢已晩,不得已仍前傳啓矣。卽者同僚以不待答通,徑先傳啓引避,臣之率爾之失,大矣,何敢一刻仍冒?請命遞斥臣職。答曰,勿辭,退待物論。
大司憲李元祿啓曰,竝引嫌而退。在我無失,不必爲嫌,不待答通,有違臺體。請持平安如岳出仕,掌令柳星三遞差。答曰,依啓。
持平安如岳,就職。
監試官,大司憲李元祿,大司諫權愈。以上朝報
姜世龜,以禮曹言啓曰,京畿監司趙師錫,以今此冬至四殿進上及六曹物膳,前頭日次生鮮,猝値寒凍,未能捉得,將未免闕封,依前例,以他可合之物,折半代捧事,敢聞。莫重御供之物,未能依例封進,殊甚未安,而事勢如此,似當有變通之道,惟在自上裁處。至於前頭日次生鮮,則元數不多,自當從容捉得封進,不可竝許代封,以此意分付,何如?傳曰,依啓。事勢如此,則特爲折半代封,可也。以上燼餘
上在昌慶宮。停常參·經筵。
日出時,白雲一道如氣,起自日上,直指天中,長七八丈,廣尺許,良久乃滅。巳時,太白見於未地。
下直,慶尙敎授孫端。
謝恩,副摠管李鏶,穩城府使李惠疇,淸安縣監李仁望。
應敎睦林儒,兼春秋減下肅拜。
修撰金儁相再度呈辭。入啓。遞差。
吏曹啓曰,臺諫有闕,政事,取稟。傳曰,明日爲之。
明日冬至陳賀時,開門差早。
院啓,請還收閔鼎重·閔維重·李䎘·李翊·李選·南九萬·具鎰等放釋之命事。措辭見上請還收贓吏李週減等量移之命。措辭見上新啓,科場事體,旣嚴且重,主掌之官,所當恪勤奉職,不容一毫私意於其間,而今者講經一所主掌官李溭,以初不講典禮之人,混書字標,錄於應講之中。且刀擦已塡之講紙,勒令改備,使窮寒遠儒,終不得應講,事之可駭,莫此爲甚。今旣現發而被拿該府,自當依律重究,而其不講典禮,冒錄字標之儒生,亦必有圖囑相應之端,請一體拿問科罪。方外四館之往來試所,相議錄名,雖是舊例,而至於講紙塡字,主掌者必親自書之,而今此講經時,方外四館,私護所親,各自專擅,不待主掌官之言,任意書塡,致有此刀擦紛紜之弊,當該四館,摘發現告,先罷後推。答曰,不允。末端兩件事,依啓。
府啓,請還收閔鼎重·閔維重·李䎘·李翊·李選等放釋之命事。措辭見上新啓,持平趙時瑗,行已鄙陋,被人嗤點久矣。曾爲守宰,無廉謹之稱,佐幕關東,有鄙瑣之誚,從前歷踐,已多濫竽,及授臺職,物情擧駭。請持平趙時瑗遞差。答曰,不允。以上朝報
上在昌慶宮。停常參·經筵。
日出時,白雲一道,日上直指天中,長七八丈,廣尺許,良久乃滅。辰時巳時,日暈兩珥,暈上有背,色內赤外靑。巳時太白見於巳地。
藥房啓曰,伏未審數日來聖體,若何,寢睡,亦何如,而水刺猶未復常乎?中殿腫候,亦有差減之效乎?臣等憂慮未弛,敢來問安。答曰,寢睡安穩,水刺猶未如常。內殿所患,已言于醫女矣。
兵曹判書金錫胄上疏。大槪,所患咳喘,症狀危苦,藥房問安,大庭陳賀,俱未得進參,惶恐待罪,仍暴私懇,乞免內局提調之任事。入啓。答曰,省疏具悉卿懇。卿之疾病如此,予深慮念。內局之任,今姑勉副,卿其安心勿辭,調理行公。
罷推現告,承文博士崔恒齊,正字朴世碕,推考傳旨,下禁府。
禁府,崔恒齊·朴世碕拿囚。啓。
院啓,請還收閔鼎重·閔維重·李䎘·李翊·李選·南九萬·具鎰放釋之命事。措辭見上答曰,勿煩。
府啓,請還收閔鼎重·閔維重·李䎘·李翊·李選等放釋之命事。措辭見上請持平趙時瑗遞差事。措辭見上答曰,勿煩。
同副承旨姜世龜,懷德地掃墳呈辭。入啓。給由。
開城留守書目,持平趙時瑗病重,上去不得事。啓遞差。
謝恩,修撰申厚命。
有政。
吏批,判書李元禎病,參判吳始復進,參議柳命天進,右承旨安如石進。以李萬封爲掌令,申厚命爲副修撰。
兵批,行判書金錫胄陳疏,參判金禹錫病,參議鄭重徽病,參知朴純進,右副承旨具崟進。以柳星三·金鳴立爲副護軍,金儁相·鄭載濟爲副司果。
以兵曹判書金錫胄上疏,傳于安如石曰,遣御醫看病。燼餘,朝報竝謄
上在昌慶宮。停常參·經筵。
辰時巳時,日有重暈,內暈有兩珥,暈上有背,色內赤外靑。午時,日暈。未時申時,日有重暈,內暈有兩珥,暈上有背,色內赤外靑。夜三更,月暈。四更,月暈兩珥。五更,月暈,白氣如虹,起自暈東,逶迤暈北,良久乃滅。
謝恩,司䆃正權碖,護軍金大有·禹浣。
吏曹啓曰,臺諫有闕,政事,取稟。傳曰,當日爲之。
進賀使書目,臣等一行,本月十七日還越江事。
注書李蓍晩,楊根地掃墳呈辭。入啓。給由。
府啓,請還收閔鼎重·閔維重·李䎘·李翊·李選等放釋之命事。措辭見上答曰,毋庸强聒。
咸鏡道安邊府居儒生吳羽逸等上疏。大槪,請故敬憲功臣李繼孫,文忠公臣金尙容等,書院賜額事。入啓。答曰,省疏具悉。所陳之事,當令該曹稟處焉。
院啓,請還收閔鼎重·閔維重·李䎘·李翊·李選·南九萬·具鎰等放釋之命事。措辭見上殿中之職,爲任最重,而近來多不擇人,官方之混淆極矣。監察姜山斗,地望素輕,行己鄙陋,曾爲湖南推刷差官時,以到處受賂,重被臺彈,曾未幾何,復通仕籍,猥叨本職,已多物議,而乃者差祭穆陵,不但擧措之駭異。請囑陵官,苟求柴炭,滿載而歸,恬不知恥,下輩指以嗤點,同列羞與爲伍。如此之人,不可齒諸衣冠之列,請監察姜山斗汰去。關節之弊,爲今日深痼之疾,私意之橫流,獄訟之不平,實由於此,誠極寒心。作書干請,本是士夫可恥之事,而習俗以成,恬不知怪,雖有識之人,間亦不免,此由國綱解弛,人不畏法之致。請自今申明科條,嚴行禁斷,如有因事現發者,請者施者,竝繩以重律。答曰,不允。末端兩件事,依啓。
持平安如岳啓曰,臣於今十六日,出別禁亂,而其翌日,臣以不見茶時,故禁吏所捉之物,自監察廳推覈,來報於臣,而其所推覈,有未詳盡者。且其禁吏,有呈課不實之事,臣招致禁吏,親者鉤問,則不無作弊弄奸之迹,故其禁吏二人,卽爲囚禁,又究問於同去所由,則禁吏等,爲捉禁肉,入往壽進宮門內,果有作弊之擧云。其所由二名刑推後,亦爲囚禁,欲於後日開坐時,竝嚴覈重治矣。卽聞因該宮內官所報,其禁吏等,有移刑曹推治之命云。臣以其時出禁臺官,何敢晏然仍在乎?請命遞斥臣職。答曰,勿辭,退待物論。
具崟啓曰,事變假注書柳裁,猝得傷寒,不得行公。今姑改差,他假注書,卽爲差出,察任,何如?傳曰,允。
以金夢陽爲假注書。燼餘,朝報竝謄
有政。
吏批,以金澍爲持平,李元禎爲內局提調。
上在昌慶宮。停常參·經筵。
辰時巳時,日暈兩珥。夜二更,流星出參星下,入巽方天際,狀如鉢,尾長五六尺許,色赤。三更,月暈兩珥,白雲一道如氣,起自艮方,直指巽方,長竟天,廣尺許,良久乃滅。
下直,尙州敎授鄭民獻。
謝恩,掌令李萬封,護軍金鳴立,陽德縣監申應華。
校理尹義濟,承文副正字李文興·許墀,文臣朔試時,稱疾不進,依承傳罷職。
禁府照目,前博士崔恒齊,正字朴世碕等矣,方外四館之往來試所,相議錄名,雖是舊例,而至於講紙塡字,主掌者必親自書之,而今此講經時,方外四館,私訪相親,各自專擅,不待主掌官之言,任意書塡,致有刀擦紛紜之弊罪,各杖八十收贖,竝追奪告身三等,私罪。啓而功各減一等。又照目,學錄李溭原情云云,泛稱遲晩,刑推得情,何如?啓。姑停刑推,議處。
府啓,請還收閔鼎重·閔維重·李䎘·李選等放釋之命事。措辭見上引嫌而退,作弊禁吏,旣自囚禁,則推治之命,不必爲嫌,請持平安如岳出仕。答曰,不允。處置事,依啓。
持平安如岳就職。
院啓,請還收閔鼎重·閔維重·李䎘·李翊·李選·南九萬·具鎰等放釋之命事。措辭見上答曰,毋庸瀆擾。
全坪君漷疏曰,伏以,臣伏見臣父偘越江狀啓,復命之期,似在不遠。臣半年睽離之餘,得聞無事往還,烏鳥私情,喜幸不已。伏乞聖慈,俯諒微忱,遞臣宿衛之任,仍賜恩暇,往見臣父於數日之程,俾伸人子至情,千萬幸甚。臣無任云云。答曰,省疏具悉。卿其依願往來。
文科會試,出榜詣闕。燼餘,朝報竝謄
上在昌德宮。停常參·經筵。
下直,金井察訪鄭重基。
注書李蓍晩受由,代假注書李世益。
政院啓曰,憲府推考公事,未照勘者甚多,而近來行公之員不齊,不得開坐。呈告及未肅拜人員,竝卽牌招,開坐,何如?傳曰,允。
大殿還御後,政院·玉堂問安。答曰,知道。
謝恩,持平金澍。
府啓,請還收閔鼎重·閔維重·李䎘·李選等放釋之命事。措辭見上答曰。亟停勿煩。
院啓,請還收閔鼎重·閔維重·李䎘·李翊·南九萬·具鎰放釋之命事。措辭見上答曰,亟停勿煩。
自三更至五更,月暈兩珥。朝報
上在昌德宮。停常參·經筵。
辰時巳時,日有重暈,內暈有兩珥,暈上有背,外暈上,白氣如虹,出自兩珥,長各二丈,廣各尺許,良久乃滅。自午時至申時,日暈。夜五更,月暈。
謝恩,五衛將尹以道。
府啓,請還收閔鼎重·閔維重·李䎘·李翊·李選等放釋之命。措辭見上答曰,毋庸堅執。
院啓,請還收閔鼎重·閔維重·李䎘·李翊·李選·南九萬·具鎰等放釋之命。答曰,毋庸堅執。
安如石啓曰,明日常參·經筵,取稟。傳曰,停。
金海一啓曰,備邊司郞廳來言,今日賓廳坐起日次,而上候未快,不得來會賓廳,外司開坐云矣,敢啓。傳曰,知道。
金海一,以都摠府言啓曰,副摠管李夏鎭,除標信,義禁府坐起進去之意,敢啓。傳曰,知道。
姜世龜以備邊司言啓曰,連歲大無,民間赤立,而都下饑饉之患,莫此時爲急,坊民市民許多藏氷之米,勢難督捧。依上年例,令賑恤廳料理劃給,何如?傳曰,允。燼餘,朝報竝謄
上在昌德宮。停常參·經筵。
辰時巳時,日有重暈,內暈有兩珥,暈上有背,外暈上亦有背,色皆內赤外靑。又有白氣如虹,出自兩珥,長各二丈,廣各尺許,良久乃滅。自午時至申時,日暈兩珥。
謝恩,典籍任道三。
藥房都提調許積,提調李元禎,右承旨安如石啓曰,天氣沈陰,日候不佳,伏未審聖體,若何,寢睡水刺,亦何如,而往來之餘熱,今已快祛乎?臣等憂慮未已,敢來問安。答曰,寢睡安穩,水刺比前稍勝,而咳嗽之候,尙未快祛,熱候今已減歇矣。
府啓,請還收閔鼎重·閔維重·李䎘·李翊·李選等放釋之命事。措辭見上答曰,亟停勿煩。
院啓,請還收閔鼎重·閔維重·李䎘·李翊·李選·南九萬·具鎰等放釋之命事。措辭見上答曰,亟停勿煩。
金海一以都摠府言啓曰,副摠管李鏶,除標信,漢城府坐起進去之意,敢啓。傳曰,知道。
安如石啓曰,明日常參·經筵,取稟。傳曰,停。燼餘,朝報竝謄
上在昌德宮,停常參·經筵。
巳時,太白見於未地。夜一更,流星出天津星下,入乾方天際,狀如鉢,尾長四五尺許,色赤。三更,流星出畢星上,入乾方天際,狀如鉢,尾長五六尺許,色赤,光照地。
下直,靈山縣監南鵬翼。
司憲府照目,承文院副正字沈析,十月二十日夜,內摘奸時,無緣闕直罪,杖八十贖,追奪告身三等,私罪。啓依允。
院啓,請還收閔鼎重·閔維重·李䎘·李翊·李選·南九萬·具鎰等放釋之命事。措辭見上答曰,勿煩。
府啓,請還收閔鼎重·閔維重·李䎘·李翊·李選等放釋之命事。措辭見上永川郡守李思永,到任以後,少無恤民之心,惟以威脅爲事,政尙刻迫,刑杖過濫,闔境惴惴,莫保朝夕,官人之不能安保,擧家逃竄者,至於數十。大同設立之後,凡干科外徵斂之當罷者,一無所罷,至於雇馬之價,專不出給,責於民夫。其他虐民之事,難以毛擧,而方罪魁之在長鬐也,載送食物,月以爲常,專責於禮房,而不給其價,害及於隣族,而民多破産,怨聲嗷嗷,如在水火。如此虐民縱恣之人,不可一日在官,以歸怨於朝廷,請永川郡守李思永罷職不敍。答曰,不允。
安如石啓曰,明日常參·經筵,取稟。傳曰,停。
金海一啓曰,都摠府郞廳來言,闕內各處,入直軍兵,夜巡檢之意,敢啓。傳曰,知道。
同副承旨姜世龜疏曰,伏以,臣今伏受恩暇,歸省父母墳壟,榮動松楸,感極幽明。臣固宜刻日還朝,奔走供仕,以爲圖報涓埃之地,而第臣先山,遠在三百里外,計其往來當費數旬,喉司劇地,不可久曠。伏乞聖慈,特賜遞改,以便公私,不勝幸甚。臣無任屛營之至,謹昧死以聞。答曰,省疏具悉。爾其勿辭往來。燼餘,朝報竝謄
上在昌德宮。停常參·經筵。
夜五更,有霧氣。
謝恩,西川君榥,羅州敎授朴致道。
左副承旨具崟三度呈辭。入啓。遞差。
待敎南致熏初度呈辭。入啓。給由。義州府尹·平安監司書目,冬至使一行,本月二十二日渡江入往事。
院啓,請還收閔鼎重·閔維重·李䎘·李翊·李選·南九萬·具鎰放釋之命事。措辭見上答曰,勿爲煩論。
府啓,請還收閔鼎重·閔維重·李䎘·李翊·李選放釋之命事。措辭見上請永川郡守李思永罷職不敍事。措辭見上答曰,不允。末端事,風聞未必盡信,更加詳察處之。
吏曹啓曰,承旨有闕,政事,取稟。傳曰,明日爲之。
禁府,姜錫範拿囚。啓。
金海一以都摠府言啓曰,副摠管李鏶,除標信,漢城府坐起進去之意,敢啓。傳曰,知道。
閔就道以戶曹言啓曰,本曹正郞尹坪,所掌緊重,文書多不致察,呈病不仕,已至累日,不可仍在於煩劇之地,卽爲遞差,其代令該曹極擇差出,何如?傳曰,允。燼餘,朝報竝謄
上在昌德宮。停常參·經筵。
自昧爽至辰時,沈霧。巳時,太白見於未地。
謝恩,引儀申斗極,部將李泓,居昌縣監李愭。
全羅監司書目,高敝縣監李恒,病重罷黜事。
慶尙監司書目,南海縣監李浣,爲先罷黜狀啓,令攸司處置事。
司憲府照目,修撰申厚命,秋三朔月課,無緣不作罪,笞五十贖,解見任別敍,私罪。啓依允。
又照目,開城留守尹深,前任刑曹參判時,詳觀彼此原案,則許多說話,有難盡破,而大抵仇知金,果與白方丑,同姓四寸的實,則假名自贖,明白無疑,而明郁之招辭中,雖曰爲父復讐,好進果有殺害之迹,則爲子之道,所當奔走告官之不暇,而奚至於三年,默無一言爲有如可,及其殺人推捉之後,始曰復讐云者,不過爲死中求生之計而已。其爲凶謀,欲作己奴,劫奪贖還文紀之狀,節節敗露。爲刑官者,莫重獄事,全不詳察,亦以不告官擅殺之律,泛然回啓,誠極可駭。罪杖八十贖,奪告身三等。啓功減一等。
謝恩,左副承旨金海一,修撰金儁相。
掌令兪夏謙上疏。大槪,目見沿路飢民流散之狀,敢陳所懷,祈蒙財擇事。入啓。答曰,省疏具悉。所陳之辭,當令廟堂議處焉。
謝恩,同副承旨朴泰尙。
府啓,請還收閔鼎重·閔維重·李䎘·李翊·李選等放釋之命。措辭見上永川郡守李思永,到任以後,小無恤民之心,惟以威脅爲事,政尙刻迫,刑杖過濫,闔境惴惴,莫保朝夕,官人之不能安保,擧家逃竄者,至於數十。大同設立之後,凡干科外徵斂之當罷者,一無所罷,至於雇馬之價,專不出給而責於民夫。其他虐民之事,難以毛擧,而方罪魁之在長鬐也,殺牛載送,以月爲常,專責於禮房,而不給其價,害及於隣族,而民多破産,怨聲嗷嗷,如在水火,南來之人,莫不駭憤,實非泛然風聞之比。如此虐民縱恣之人,不可一日在官,以歸怨於朝廷,請永川郡守李思永罷職不敍。又所啓,人命至重,不可輕殺,雖以人主之尊,必議辟於三覆之後者,誠以死者不可復生,刑者不可復贖,如或無辜而枉死,則足以傷和而召災也。聖人之憂患後世,可謂至深切矣。況爲人臣者,何敢以私怒喜,擅生殺之威哉?捕盜大將申汝哲,蓄憤於刑曹文移間相爭之事,逞感於刑曹書吏,因軍官之懷嫌瞞告,而不爲究覈,輕施酷刑,致殞於兩日之內。設令所坐甚重,不可輕殺,況元無重犯,而恣意殺人,事之可駭,莫此爲甚,三尺至嚴,斷不可貸。請捕盜大將申汝哲,拿囚定罪,其懷嫌瞞告,致殞人命之軍官,亦爲囚禁,依律科斷。答曰,不允。
府啓,請還收閔鼎重·閔維重·李䎘·李翊·李選·南九萬·具鎰放釋之命事。措辭見上答曰,勿爲煩論。
安如石啓曰,明日常參·經筵,取稟。傳曰,停。
又啓曰,來十二月初一日,輪對日次,而殿試相値,敢稟。傳曰,知道。
金海一以都摠府言啓曰,副摠管李鏶,除標信,漢城府坐起進去之意,敢啓。傳曰,知道。
有政。
吏批,以李煦爲副校理,李善溥爲高敞縣監,朴泰尙爲承旨,尹鎡爲忠勳都事,金儁相爲修撰,張胄男爲章陵參奉,趙爾炳爲海南縣監,李奎徵爲戶曹正郞,李其龍爲南海縣令,尹善得爲敦寧判官,金晳爲監察,申厚命爲掌樂正,鄭榏爲右參贊,李萬慶爲掌苑別提,韓器明爲健元陵參奉,李華鎭爲執義,李彦綱爲兵曹佐郞,金繼興爲學正,金灝爲學錄,任道三爲中學敎授,李禎來爲東學敎授。
上在昌德宮。停常參·經筵。
夜二更,流星出天苑星下,入南方天際,狀如拳,尾長二三尺許,色赤。五更,流星出王良星上,入北方天際,狀如鉢,尾長二三尺許,色赤。
下直,眞寶縣監姜璡。
謝恩,兵曹佐郞李彦綱。
藥房啓曰,伏聞入侍醫官所傳之言,自上咳嗽之症,水刺厭進之候,近來益甚云,臣等不勝驚慮之至。與諸醫入診,詳知症候然後,議定當進之藥,宜當,敢來問安,竝此仰稟。答曰,依啓。
大殿,政院·玉堂問安。答曰,知道。
弘文館啓曰,新除授副校理李煦,時在江原道春川地,經筵入番事緊,請斯速乘馹上來事,下諭。答曰,依啓。
入診時,都承旨鄭維岳,右副承旨姜世龜遞差事,榻前定奪。
吏曹啓曰,臺諫有闕,政事,取稟。傳曰,明日爲之。
藥房再啓曰,入診罷黜之後,與諸御醫商議,則皆以爲卽今咳嗽頗發,水刺厭進等症,皆由於外感餘熱,尙未盡和解之致,小柴胡湯,加生地黃二戔,麥門冬·赤芍藥·知母酒炒各一戔,山梔仁炒·黃栢酒炒各七分,連進三貼宜當云。依此劑入之意,敢啓。答曰,知道。
司憲府,開城留守尹深照律公事還入,只贖,改付標啓下。
府啓,請還收閔鼎重·閔維重·李䎘·李翊·李選等放釋之命。請永川郡守李思永罷職不敍事。措辭竝見上請捕盜大將申汝哲拿問定罪,其懷嫌瞞告,致殞人命之軍官,亦爲囚禁,依律科斷。答曰,不允。李思永,先罷後推,末端事,依啓。
院啓,請還收閔鼎重·閔維重·李䎘·李翊·李選·南九萬·具鎰等放釋之命。措辭見上答曰,毋庸强聒。
金海一以御營廳言啓曰,本廳五番左部右後司屬慶尙右道二哨,全羅左道八哨,合十哨軍兵,及京案各差備軍逢點實數一千九百四十五名,黃海道別馬隊四十七名,已爲整齊矣。來十二月初一日,與四番軍兵差代後,舊軍放送之意,敢啓。傳曰,知道。
金海一以訓鍊都監言啓曰,下番別隊左部屬,十哨軍兵賞激試才,從分數多寡,本營所儲木綿面給後,別單書入之意,敢啓。傳曰,知道。燼餘,朝報竝謄
入診時,領議政許積所啓,今年凶歉,畿內尤甚,沿海一帶之民,流散殆盡,其勢誠急,國儲亦已蕩竭。雖無趁春前賑救之路,卽今救民之策,惟在於蠲除繇役,俾無侵擾飢民之弊,而適緣上候未寧,久未稟定矣。今見掌令兪夏謙疏,則頃於受由掃墳之行,目見民間事勢,則以還上督捧之故,尤不得支保云,其言誠是矣。當初臣等以還上,尤甚邑則捧三分之一,之次邑則捧三分之二,稍實邑則準捧事定奪,而到今民事之切急至此,宜有變通之道。尤甚邑及之次邑之尤甚面還上,竝爲停捧,之次邑之稍實面,捧三分之一,所謂稍實邑,比之常年,則亦不免如失稔之歸,有難準捧,減捧三分之二,諸般身役,尤甚·之次邑則曾已蠲減外,應捧者一倂停捧,以待明秋,戶曹上年捧留各邑賑救之稅太,亦令待明秋收捧,以爲飢民一分支保之地,何如?上曰,依爲之。戶曹謄錄
許積又所啓,民生苦樂,在守令之賢否,表表善治之守令,宜先擢用,以爲激勸之地。海州牧使李元龜,襲其家庭之訓,律己簡約,盡心官事,不循要譽之政,到處善治,而曾以此陞堂上,故頃日別薦時,不爲抄啓矣。臣意則以爲如此之人,宜除判決事·參議等職,而曾與僚相相議,左相則以爲除授方伯之任,亦無不可云,其言誠是矣。上曰,別爲調用事,言于銓曹,可也。金錫胄所啓,兼內乘趙泰相,陞出六品之後,方爲廣興主簿,而本倉在於江上,必有晝直之事。所兼內乘,乃是闕內入直之職,有難兼察,以城內他司主簿,換差,何如?上曰,依爲之。吏曹謄錄
午時,上御養心閤。藥房入診時,許積曰,伏聞自上感冒十字缺復以此之故,咳嗽甚數,水刺亦甚厭進云,缺。上曰,去月在儲承殿時,有感冒之候,而淸涕旣半行缺爲欲差而然矣,自昨日咳嗽,又甚矣。十三行缺。積曰,今當出去議藥,醫官則先缺。上曰,唯。積曰,頃日之災變,不可盡言,而近來日候缺霧,而此亦非霧,乃氛祲也。二行缺或有重暈兩珥背兩珥戟,冠色履色又靑赤,故缺爲虹之虹則避日者也,此實非虹,而乃是災變也。如臣等有何謀劃,可以裨補,而然君臣上下缺議然後,或可以有爲,而近來上候又如此,臣等缺侍,尤爲可悶矣。上天之譴,未知何以仰答,而自上寅缺少弛矣。上曰,唯。二十行缺。積曰,別薦中如李世華,雖未知其有大才,而其持身操心,當事盡誠,如監司等任,別爲調用。可矣。上曰,唯。以北京狀啓見之,則其所聞,雖不可盡信,而他日缺不可不慮。此時海西·關西,必須擇人以送之,而黃海監司禹昌績,才似不逮,此則遞差,而他監司擇送,如何?積曰,禹昌績爲人慈詳,當時監司,則何可不爲,而上意如此,則遞之無妨,但無二字缺亦未知其如何。今者承旨亦有闕,令銓曹循例擬望以入,似可矣。上曰,後日政,禹昌績,承旨望備擬,可也。積曰,然則其代以李世華爲之矣。上曰,唯。積曰,凡用人之際,必用善治守令,可矣。守令善治者,有缺稱爲善治,而缺減省,專事要譽者有之,此則不足用也。惟事其事,依法爲之,四字缺治者也,必擇於斯以用之,然後可得人才,而民生半行缺表表善治者,宜先擢用,然後亦可四行缺。錫胄曰,善山府使遞來後,廣州府尹·水原府使缺此卽故參判李檠之孫,副提學李之恒之子也。家世儒三字缺身謹勅,實爲可用矣。積曰,襲其家庭之訓,律己尤爲簡約,實缺調用矣。若是常南行,則方伯之望,何可輕擬乎?上曰,李元龜別爲調用事,言于銓曹,可也。上曰,昨日臺啓申汝哲事,是何故耶?積曰,臣亦初不知之矣,因人聞之,則申汝哲以爲,犯夜人循例決棍,以致於此云。犯夜人,初更則杖十度,二更則杖二十度,三更則杖三十度,至四更,還減杖數,止二十度,五更則又止十度,例也。此則未知其杖幾許,而渠謂循例決棍後,邂逅致死云。若然則似無其罪,而此是傳聞,又何可信也?昨日臺缺更聞則申汝哲所殺者,非犯夜人也,乃是容隱犯夜女人之主缺度,仍爲致斃,故或以爲申汝哲與刑曹,有相較之事,欲爲洩數字缺曹書吏,送其軍官,俟候于刑曹書吏家,誣稱犯夜人入去後,終不出給,而捉來杖殺云,未知何說爲是。此臺啓依允後,査覈則可知其實狀矣。元禎曰,全州敎授姜錫圭有文名,故差出矣,其後聞之,則曾以殺人罪,久爲廢棄,當此敎授復設,各別擇送之初,如此之人,不可差送,以付敎授諸生之責,改差,何如?上曰,此是前爲察訪,下直引見時遞差,而曾在先朝,以假注書殺人者耶?積曰,然矣。此人在先朝時,以假注書,奉命往懷德,仍爲枉道,轉往淸州地,其祖有曾所放贖之奴,而其父又賣之,姜錫圭藉其奉使之勢,欲爲還賤之計,重杖致死,故初欲必用償命之律矣。或以爲所殺之人,曾雖贖良,本是渠奴,則償命亦似未穩云,故減死定配于甲山,而伊時先王下敎曰,此人日後亦有復通仕籍之議乎?所以深嫉之也。其後遇赦,放還蒙敍,以承文院例次,陞出六品,未知何時爲察訪乎。上曰,前以察訪,下直引見時,卿亦入侍,言及此事,故予始聞之矣。積曰,臣則不記矣,今承聖敎,果然矣。今數字缺敎授時,臣送言于政廳,使之改差矣。元禎曰,姜錫圭殺人事,則缺數字其時方在東萊,故不知矣。缺。積曰,開城留守尹深,以刑曹參判時,缺不無誤着,而亦有曲折矣。缺其文案,而其後聞左右相之言,則當初李觀徵爲刑曹判書所覆啓,極爲缺而沈梓次之,尹深又其次矣。錫胄曰,尹深則最爲輕歇,而以政院不爲區別,推考傳旨,一體捧之之故,照律亦不得不與李觀徵·沈梓同矣。積曰,李觀徵則最誤,而以方赴京之故,特爲分揀矣。沈梓則及其金德遠更爲狀啓之時,乃以其處,亦有檢律,何爲更問爲言?此果非矣。至於尹深則不過因其前公事爲之,而且曰柳明郁所殺之人,本是其奴,則償命似過,減死定配爲當云。此則公事場例事,比李觀徵所引之律,則輕重懸殊,而只以同推考之故,照律亦同,此似冤矣。尹深本來有才,盡心國事,而近來開城府,官事大敗,自其到任之後,亦頗着實收拾云,其奪告身,似當有變通之道矣。上曰,其判付還入,改付標,只贖,可也。積曰,開城府之事,實爲可慮矣。開城府新舊官,遞易迎送之際,夫馬之數,倍加於他外方,其弊甚多,而近來留守數遞,經歷亦如京衙門之職,不爲啓請,而直擬臺侍之望,故尤爲數遞,官事殆將棄之云。今後則開城府堂郞,勿爲煩數遞易,然後庶有收拾之望矣。上曰,唯。元禎曰,近來玉堂差出之時,甚爲苟簡矣,被錄之人,或爲外任,或爲罷職,故無以備擬。災邑守令,勿爲啓請擬望於臺諫事,雖有下敎,而玉堂差出時,則雖不落點,外任啓請竝擬,何如?上曰,依爲之。積曰,玉堂則異於臺諫,必以被錄之人擬望,故若拘於外任,而不爲啓請,則尤爲苟簡。落點則雖觀勢爲之,而使之啓請竝擬,可矣。上曰,唯。積曰,玉堂亦有變通之事矣。李玄錫以褒貶不參,方居下考,褒貶事體雖重,而京官之中,下等者率多。不參褒貶之類,與外方守令之中下等者有間,而曾前如此之時,亦有變通之擧矣。上曰,然則李玄錫下等,蕩滌,可也。積曰,體府之事,臣有不敢行公者,而聖敎累次丁寧,故辭不獲已,不敢受命矣。卽今時事,又異於前數字缺,故臣不得不受命,而自今日,始佩所賜密符而來矣。臣二字缺已甚,精力盡減,死亡無日,今雖感激半行缺其何行世乎?副體察使二員,欲半行缺自上,上亦已知之矣。臣之老病二字缺種種之事,欲爲數字缺於錫胄,若有事變,則錫胄二字缺事當出外數字缺之事,無他缺官之人,勢難出巡於外,故副體察一員,欲爲加出,以尹鑴爲之矣,他大臣之意,欲只出一員,故獨錫胄爲之矣。尹鑴疎脫,不適於時宜者則有之,而臨大事,不惜缺則必矣,且於國家事,有至誠矣。今番之病,幾至死域,而柳赫然往見,欲試其精神之如何,爲言北京消息曰,時事如此,而今何憊甚乎云,則卽答曰,然則朝家有何樣施設之事,而領相猶臥病不起耶?自此亹亹不忘,有若譫語者然云,雖其有疎濶之處,此則儒者例病,而大節目則智矣。錫胄曰,尹鑴於此事乃至誠,故病中亦如此矣。積曰,臣意則差出左右副體察使,以尹鑴爲之,相與議事,則似好矣。上曰,卽今姑無出戰之事,只爲謀劃而已,副體察使,何必出二員乎?積曰,若有相議之事,則必欲與之同議,而其誠又如是,故必欲差副使矣。上曰,副體察使之必出二員,則予未之思也。錫胄曰,臣之曾前所任,已甚不似,而又受此萬萬不似之任,尤不知其所爲矣。副體察使二員差出之事,則在古亦不數,而贊劃使則多有差出之例矣。臣則職務甚多,欲爲此事,則不得爲彼事,身不得分,勢實可悶。諸臣中可合者一人,擇差贊劃使,無事之時,常與同議,有事之時,或使出巡,則名雖稍輕於副體察使,而實則與副體察使無異矣。曾在仁祖朝甲子年,李元翼爲都體察使,金瑬爲副體察使,李時發爲贊劃使矣,李元翼則往全州,金瑬則往公州,李時發留在京中矣。古者贊劃使,則無敎書矣,李時發之爲贊劃使時,特賜尙方劍,而別作敎書以賜之,今亦依此,差出贊劃使一人,似好矣。上曰,副體察使二員差出,則有煩聽聞,贊劃使一人差出,則似好矣。積曰,臣欲與尹鑴同事,故敢達矣。副體察使二員,不可差出,則贊劃使差出,誠好,而尹鑴則乃是一品也,副〈體〉察使,則例以一品爲之,而贊劃使,則以二品爲之,尹鑴則勢不得爲之矣。上曰,體臣二人,今二字缺侍,贊劃使可合之人,在此薦之,可也。積曰,七字缺元禎可與同事之意,陳達矣。尹鑴則旣以八字缺合矣,李元禎亦方入侍,請論其四字缺後可用,而此則智缺果不足,雖然無踰於此人矣。上曰,李元禎,贊劃使除出,可也。元禎曰,臣忝不似之職,而大臣今又誤薦,又忝此任,臣何敢當?上曰,勿辭行公。積曰,此後節目,則當相議爲之矣。錫胄曰,兼內乘趙泰相,陞出六品之後,方爲廣興主簿,而本倉在於江上,放料時,逐日往來,而又常有晝直之事。所兼內乘,乃是闕內入直之職,有難兼察,以城內他司主簿,換差,何如?上曰,依爲之。錫胄曰,御營將官,差出入啓,而不定其部司者,前哨重後哨輕,故渠輩現身之後,見其爲人,而欲爲分定,今姑以元數書入矣。上曰,唯。錫胄曰,精抄哨官,前則十員差出矣,今則軍士數,至於三十哨之多,哨官五員,今若加出,則雖未滿哨數,而可以成其半數,故哨官五員加出,而其料則自本廳料理以給之意,敢啓。上曰,依爲之。遂罷出。燼餘
上在昌德宮。停常參·經筵。
巳時,太白見於未地。
謝恩,掌樂正申厚命,中學敎授任道三,忠勳都事尹鑰,宣傳官具鳳昌,高敞縣監李善溥。
藥房啓曰,伏未審夜來聖體,若何,湯劑進御之後,得有和解之效乎,水刺厭進,咳嗽頻發之候,亦何如?臣等終宵憂慮,敢來問安。答曰,知道。與昨無加減矣。
大王大妃殿,藥房問安。答曰,知道。王大妃殿,藥房問安。答曰,知道。中宮殿,藥房問安。答曰,知道。大殿,政院·玉堂問安。答曰,知道。
禁府,韓翼世拿囚。啓。
明日武科殿試參試官,金德遠·尹天賁·柳重起。參考官,安命老·李溶·李宇恒。仁政殿文科殿試時讀券官,領議政許積,右議政吳始壽,鄭載嵩·慶㝡·柳命天·宋昌·吳始萬·申厚命。
謝恩,執義李華鎭。
傳曰,上·副使·書狀官引見。
政院啓曰,明日慕華館武科殿試時,兩司進參事,城上所牌招,言送之意,敢啓。傳曰,知道。
又啓曰,明日慕華館武科殿試時,命官何大臣進去乎?敢稟。傳曰,左相進去。
政院啓曰,李思永先罷後推事,命下,而臺諫方以罷職不敍論啓,罷推傳旨,不得捧之之意,敢啓。傳曰,知道。
府前啓,請還收閔鼎重·閔維重·李䎘·李翊·李選等放釋之命事。措辭見上答曰,勿煩。
院啓,請還收閔鼎重·閔維重·李䎘·李翊·李選·南九萬·具鎰等放釋之命事。措辭見上大小官之往來外方者,若非宰臣·近侍,受由及奉使之行,則列邑不爲支供,例也,而頃者靈豐君㵓,不爲受由,稱以看山,下往海西,偃然止宿於公舍,勒徵人馬之支供,留連海邑,處處貽弊,事之可駭,莫此爲甚。況宗班之不得任意下鄕,明有朝家令甲,則㵓以秩高宗班,何敢冒禁私往,作弊列邑,至於此極乎?此而不懲,後弊難防,請靈豐君㵓罷職不敍。答曰,不允。末端事,依啓。
判府事權大運箚子。大槪,召牌之下,病未祗赴,惶恐待罪事。入啓。答曰,省箚具悉卿懇。身有疾病,未赴召命,別無所傷。卿其安心,勿待罪,從容善攝。
領府事鄭知和箚子。大槪,病未得祗赴召命,惶恐待罪事。入啓。答曰,省箚具悉卿懇。卿之疾病,予已知之,未赴召命,別無所傷。卿其安心勿待罪,從容善攝。
禁府,申汝哲拿囚。啓。
兵曹判書金錫胄上疏。大槪,冷肚之痛猝急,轉成非時泄瀉,召牌之下,不得趨詣。伏乞治臣違慢之罪以重科事,以嚴公議事。入啓。答曰,省疏具悉卿懇。身有疾病,未赴召命,有何所嫌?卿其安心勿辭,調理行公。
備忘記,凡國家用人,毋論彼此,隨才調用之意,前後下敎,不啻丁寧。又於頃日引對時,柳尙運之文才,可充擇用爲敎,則判書親承傳敎,別無他語,及到今日,乃敢托以公議,不遵君命,終不備擬,已極放恣無忌憚,而況尙運之疏,與上徹者有異,而必欲防塞者,抑何意耶?爲違慢君命,擅自用人之狀,誠極痛駭,吏曹判書李元禎,罷職不敍。
政院啓曰,臣等伏見備忘記,有吏曹判書李元禎罷職不敍之命,臣等不勝愕然之至。凡銓曹備擬,必須豫爲完定,從前參望之人,則政官不得臨席拔去,曾未參望之人,亦不得遽爾加擬,自是遵行之規也。今此承旨加望之時,曾前不得擬望,人不敢輒擬者,蓋欲遵守體例而已,有何一毫私意於其間,而殿下疑之太甚,辭章太嚴,至於慢君命,擅自用爲敎,此豈臣等平日所望於聖明者哉?伏願聖明,平心靜究,還收吏曹判書李元禎罷職不敍之命。臣等職忝近密,目見君父過擧,區區所懷,惶恐敢達。答曰,違拒面命,終不備擬,是用人之柄,倒置於下也,人臣之道,豈容如是?爾等之覆逆,殊未可曉也。勿爲煩論。
有政。
吏批,判書李元禎進,參判吳始復,備邊司坐起進,參議柳命天病,右承旨安如石進。
傳曰,都承旨加望。吏批啓曰,都承旨加望事,命下矣。銀臺之長,位顯任重,必循輿望,雖有職秩相當之人,不可不循物議,而猝然備擬,何以爲之?敢稟。傳曰,旣有職秩相當之人,則何待物議乎?宜速備擬。以禹昌績爲承旨,李雲徵爲平安都事,以李曾賢爲永川郡守,金俶爲居昌縣監,鄭尙獻爲禮曹佐郞,趙世彙爲直講,楊廷藎爲監察,李玄錫爲修撰,權以經爲咸悅縣監,權德徽爲司儀,李世華爲黃海監司,金載文爲禁府都事,安如器爲星州敎授。以承旨加望單子,傳曰,柳尙運除授。
兵批,行判書金錫胄進,參判金禹錫病,參議鄭重徽病,參知朴純進,左副承旨安如石進。以元振洙爲安東營將,李弘弼爲公州營將,沈若俊爲內禁衛將,邊夏益爲訓鍊習讀,劉斗文爲訓鍊習讀,朴振翰爲副摠管,鄭維岳·姜世龜·李廷振爲副護軍,禹弼漢爲羅州營將,韓榰爲內乘,韓榰爲副司直。
安如石以都摠府意啓曰,副摠管李鏶,除標信,漢城府坐起進去之意,敢啓。傳曰,知道。
又以兵曹言啓曰,前後直赴殿試捧承傳三十四人,隨其錄名,許赴之意,分付入門官,何如?答曰,允。燼餘,朝報竝謄
上在昌德宮。停常參·經筵。
藥房啓〈曰〉,至月已窮,雪寒比甚,伏未審夜來聖體,若何,湯劑進御之後,水刺厭進咳嗽頻發等候,得有減歇之效乎?臣等不任憂慮,敢來問安。答曰,知道。所患之候,與昨無異矣。
大殿,政院·玉堂問安。答曰,知道。
吏曹參判吳始復上疏。大槪,與判書李元禎,同被罪罰,以安私分事。入啓。答曰,省疏具悉。卿其勿辭。
領議政許積箚子。大槪,略陳區區所懷,冀蒙察納事。入啓。答曰,省箚具悉。今者元禎托以公議,終始搪塞,面慢君命,罪無所逃矣。此而不罪,黨同伐異之徒,無以懲戢,而箚中所謂戇朴不黠云者,何反相也?卿其平心舒究焉。
全羅都事書目,谷城縣監李心浹,災傷差錯,罷黜事。
院前啓,請還收閔鼎重·閔維重·李䎘·李翊·李選·南九萬·具鎰等放釋之命事。措辭見上朝家用人,一循公議,苟公議之所不許,則不但銓官之不敢擅擬,雖以君上之尊,亦不得輕授焉。昨者都承旨加望命下之後,政曹之措辭覆啓,實出於重官方存政體之意,而乃有何待物議之敎,臨政而不待物議,則將焉用彼銓官哉?聖明於此,固已未免於失言,而繼下備忘,特罷銓官,至以放恣無忌,違慢君命爲敎,臣等竊爲殿下惜此擧也。曾於前席,雖有柳尙運調用之命,該曹之奉承聖敎,不必在於直擬淸選,而尙運之解由纔出,當品之宜窠亦無,則其未及注擬於他職,理勢然也。該曹啓辭中,所謂不可全無限節者,亦可見其初無搪塞之意,至於不計履歷,經擬顯秩,斷非一時銓官所敢任意者也。雖在庶官,尙不可不究下情,勒加罪名,況冢宰爲任,體貌自別,豈可以一事之不合聖意,而遽加違慢之罪哉?其在聖上體群下待重臣之道,所損非細。請還收吏曹判書李元禎罷職不敍之命。銀臺長席特除之命,出於銓注之外,臣等竊不能無惑焉。朝家官方,自有定例,惟宜循次而漸進,毋得越序之驟除,故曾在先朝,吏曹判書李元禎,累經喉司·亞卿之後,知申之命,出於中批,則臺閣猶以無履歷論遞,蓋其地望淸切,非一時銓官所敢苟擬,而君上亦不可以私之者也。今者柳尙運疏辭之上徹與否,姑舍勿論,而邊倅陞資之外,通政·嘉善,俱未得經品職,銓曹之不能遽擬淸選,實是事體之不容已者,而摧折銓官,舛降內批,瞻聆所及,物情擧駭。請都承旨柳尙運遞差。答曰,不允。夫用人與奪,人主之大柄,豈人臣之所敢專擅者哉?況向者柳尙運收用之命,不啻丁寧,而佐貳之任,一不備擬,及至今日,托以公議,遽爾搪塞,由是觀之,公議重於泰山,君命輕於鴻毛也。然則爾等所謂公議者,未必皆公也。還收之請,誠可笑,亦可駭也。
府啓,請還收閔鼎重·閔維重·李䎘·李翊·李選·南九萬·具鎰放釋之命。答曰,勿煩。
正言南垕啓曰,今此李元禎特罷還收之請,柳尙運知申遞差之論,只爲惜聖明之過擧,重朝廷之官方,非有一毫他意〈於〉其間,而聖批太峻,辭意俱厲,太山鴻毛之喩,有非臣子所忍聞者,可笑可駭之敎,何其輕視臺閣之太甚耶?臣承命震越,繼之以慨然也。緣臣辭語之拙詘,誠意之淺薄,不能回天聽,而納於無過之地,乃反激惱淵衷,使殿下過擧之中,又加一層,臣罪尤大,何敢一刻仍冒於臺席乎?請命遞斥臣職。答曰,勿辭,退待物論。
巳時,太白見於未地。以上朝報郞廳李瑞文校正。日記廳郞廳李星慶書。
上在昌德宮。停常參·經筵。
申時,日有兩珥。夜一更,有霧氣。三更,流星出東井星下,入巽方天際,狀如鉢,尾長四五尺許,色赤。有霧氣。
謝恩,東平尉鄭載崙,司儀權德徵,南海縣令李其龍,居昌縣監金俶,典籍李禎來,咸悅縣監權以經,監察楊達藎,敦寧判官尹善徵。
政院啓曰,新除授左承旨禹昌績,時在黃海道監營任所,請斯速乘馹上來事,下諭,何如?傳曰,交代後,自當上來,姑勿下諭。
弘文館啓曰,新除授修撰李玄錫,時在京畿楊州地,經筵入番事緊,請斯速乘馹上來事,下諭。答曰,依啓。
傳曰,今觀刑曹囚徒,時囚罪人,至於百名之多。當此寒沍,不可無欽恤之道,令該曹趁卽疏決,俾無滯獄之患。
藥房啓曰,伏未審夜來聖體,若何,咳嗽頻發水刺厭進等症,一樣無減乎?前劑入小柴胡湯,已盡於昨日,臣等與諸醫入診,詳知卽今症候後,議定當進之劑,宜當。臣等不任憂慮,敢來問安,竝此仰稟。答曰,依啓。所患之症,當言于入診時矣。
政院啓曰,京外死囚啓覆,例於十二月內,立春十餘日前爲之,然後遠道罪人行刑,方可無未及之患矣。今年則立春在於來正月初五日,今月內,除拘忌日,擇無故日,初覆十三日,再覆十六日,三覆十八日爲之之意,敢啓。傳曰,知道。
左參贊鄭榏辭職上疏。入啓。答曰,省疏具悉。卿其勿辭察職。
大司諫權愈啓曰,銓曹之不擬柳尙運於淸選,實循輿論,審非托也。聖明不諒,旣特罷銓長,又特除尙運,豈迪群臣愼官方之道哉?故臣與同僚,相議論啓,區區之忱,只欲使聖明無過中之擧,而批旨太嚴,至以可笑可駭爲敎,臣竊慨然。柳尙運之曾不擬於當窠,蓋拘於解由,則實非以私好惡,有所取舍也。官人有席,而至於淸選,尤所難愼,則不欲驟議,蓋以其無履歷也。設有才猷出於人,而無一失者,殿下曾見由前府使,而直除銀臺之長者乎?其非以私好惡,而有所搪塞者,亦甚易見,而殿下猶以公議重君命輕等語,大加聲色,疑之太深,此無非如臣者,素自修爲不少當於天鑑之下,故其言不見信,祗以激天衷,而益過擧耳。臣自此決不敢冒居臺席,徒貽聖德之累。昨緣日暮,兼有賤疾,今始來避,所失尤大。請命遞斥臣職。答曰,勿辭,退待物論。
吏曹啓曰,臺諫有闕及新恩政事,取稟。傳曰,明日爲之。
府前啓,請還收閔鼎重·閔維重·李䎘·李翊·李選等放釋事。答曰,勿煩。
院前啓,請還收閔鼎重·閔維重·李䎘·李翊·李選·南九萬·具鎰等放釋之命事。竝引嫌而退,其所爭執,誠得臺體,意外之嚴敎,不必爲嫌。請正言南垕,大司諫權愈,竝出仕。答曰,不允。處置事,依啓。以上朝報
入診時,吳挺緯還兼備邊司堂上事,榻前定奪。
左參贊鄭榏疏曰,伏以,臣本譾劣,最居輩流之下,而濫蒙洪造,致位卿宰之列,心常愧懼,若隕淵谷。不意玆者,新命又下,臣誠悚惕惶感,不知所以容措也。臣前忝本職,旋卽辭遞者,蓋緣情勢之有所難安也,今豈可承之苟授,更溷名器乎?揣躬揆分,決不可復玷,此臣所以徘徊踧踖,不敢冒沒承當者也。且臣素患痰火之症,轉成沈痼之疾,觸寒添谻,症情危惡,晝夜咳喘,倚壁達曙,眞元澌削,精爽煙浮,旬月之間,決無更起爲人之望。況臣難冒之勢,不但疾病之難强而已。玆敢不避僭猥之誅,仰瀆宸嚴之下。伏乞聖明,俯察危悃,將臣職名,亟許鐫改,以重名器,以安微分,不勝幸甚。批答見上
巳時,上御養心閤,藥房入診。都提調領議政許積,左副承旨金海一,記事官李蓍晩,記事官柳世鳴·李萬元,醫官李東馨·崔聖任·權愉入侍。許積曰,小柴胡湯三貼,盡爲進御乎?上曰,盡爲進御矣。積曰,其藥商議以定,以爲必有其效,而症候無減,不勝憂慮矣。上曰,服二母淸順湯時,咳嗽猶不止矣,自服此藥之後,咳嗽自昨夜漸減,卽今亦少減,而寢睡亦頗安穩,其藥似有效矣。積曰,其藥必有效之藥也。去番入侍時,則咳嗽頃刻不止矣,今日則不然,似爲差減矣。水刺厭進之候,則何如?上曰,水刺,亦比昨加進矣。積曰,別無頭疼熱候乎?上曰,無之。積曰,兩慈殿氣候,亦安寧乎?上曰,安寧。積曰,藥房啓辭中,不仰問,而前聞小便赤濁矣,今則何如?上曰,初則赤濁矣,今則不赤,亦不濁矣。積曰,小便短澁乎,長利乎?上曰,或澁或利矣。缺。上曰,然則其藥加進,可乎?諸醫皆曰,然矣。愉曰,症候加減姑勿論,脈候左右調均,此最好矣。東馨曰,其藥二貼加進,似好矣。愉曰,三貼加進,可矣。東馨曰,何必三貼?二貼,好矣。積曰,前藥加進事,旣已議定,醫官等先出,可矣。上曰,然。積曰,臣妄恃君臣間無隱之義,匡救聖躬闕失,乃其所任,故敢陳區區所懷矣。昨日批旨,以臣爲不然,雖臣等之言,非者則非之,是者則是之,可也,而語曰,天地之大,人猶有憾,此則不能無憾矣。臣自少時,無所踰人,而自仁祖朝,待臣異於他臣者,知臣雖無所長,而以臣不欺君矣。今者以李元禎之故,遽作欺殿下之人,至以相反等語爲敎,此則臣不見深信於殿下也。惟當自責之不暇,不宜更有所達,而臣自少時頗剛果,而其實則中情頗弱,故見人之非,不能直斥,則非事君無隱之道。此則自責,而至於見人之是而爲非,非而爲是,則平生念不能及此矣。昨伏承批旨,臣老矣,終夜不能寐,自以爲事君無狀,不能見信,以是自悼,而亦自訟矣。雖然,亦何敢自外於君父之前,不盡所懷乎?請盡其曲折矣。往時一邊之人,誤禮之徒,爲其爪牙腹心者,已不可言,而渠輩推尊罪魁之類亦多,則事勢固然,又何足深罪乎?先王覺悟其見欺而震怒,殿下繼志述事,旣罪其類,則其後渠輩,所當服罪,而且其禮文,非難知之禮,渠輩亦必知之,而今旣釐正之後,猶且執迷者,極爲駭愕矣。臣等以爲其中特甚者,固可廢棄,而其餘則當此人才渺然之時,何可盡棄乎?收用之道亦不一,或有淸選,或有極選,極選則雖未必爲之,而亦豈可永廢乎?且渠輩亦不欲盡爲作罪,而渠輩儕流中,責其從仕,故不得已投疏作梗者有之,其風習誠可惡,而亦不可盡棄此類。此則臣之所見,自初如此,故玉堂及臺諫,或以臣以大臣之故,過爲寬厚爲言,而面斥於榻前者,亦多有之,臣固不變矣。左右相之意,亦與臣同,而李元禎亦然矣。缺今此李元禎事,則殿下疑之太過,至於特罷,而此則有不然者矣。雖黨論之峻者,官至吏曹判書,則亦差減,李元禎則本來論議周遍矣。今此柳尙運,則物議皆不許,故李元禎亦不得不循物議矣。李元禎必欲以公心處之,故頃者朴泰尙爲重試加資之後,獨不得爲承旨,故李元禎每言於臣等曰,爲重試堂上者,他人爲承旨,而獨朴泰尙不得爲之?大臣坐廟堂,發言曰,朴泰尙不可不擬承旨望云爾,則庶可無搪塞之議云矣。朴泰尙亦曾爲何樣上疏,而此則不甚爲非,故李元禎之意,如此。至於柳尙運,則自上以佐貳之望,何不備擬爲敎,而此亦有由然矣。臣少時,不爲黨論,而柳尙運則臣素不知也,其爲史官入侍,記事時見之,則眉目開朗,其眞爲能文,則雖未可知,而文筆敏速。其後臣在鄕時,朝家用宋時烈之議,各道多送敬差官,柳尙運亦以敬差官,往忠州,覆審而歸,臣則不相知,故雖不來見,而見其所爲,則頗盡心於國事,盡心國事之人,實可用也。上曰,柳尙運在先朝,亦爲玉堂及臺諫矣。積曰,然而其時物望,亦不甚重矣。臣亦知其可用,故江界府使,臣實薦而爲之。旣至江界,亦有民譽云,故李元禎之意,欲除參判·監司,而解由未及來,故未及擬望矣。今番都承旨加望時,李元禎以藥房提調,來于藥房,問臣曰,自上有都承旨加望之命,此何故也?臣乃敢妄度天意曰,上意必在柳尙運,而此則不可擬之云,此實臣之罪也。柳尙運在江界時,爲罪魁上疏,而道臣退却,故雖未知其疏辭之如何,而第其上疏,則極爲駭愕矣。今若遽議於都承旨之望,則必被論駁矣。以下缺。積曰,刑曹判書金德遠上疏,當爲回啓,而臣今入侍,故敢達矣。其疏以平安道罪人朴協,聽後妻之言,殺其前妻之子,當依先朝受敎殺之,而其年八十,法不應死爲言矣。以父殺子,先朝以爲子無不遵訓誨之事,而殺之則亦是倫理大變,不可容恕,遂有禮文,以其年旣老耋,思慮耗損之故,而亦有情狀可痛者,此則不可以法禮爲拘也。今此朴協,則其後妻,疾其前妻之子,與其甥同心殺之,而朴協雖無加功之事,知情則有之,情狀則可痛,而但年旣八十,且其妻又以正犯當配,或有斟酌之道矣。先朝受敎,亦是法典,不可不遵用,而此則只在自上處分而已。且以年八十,而不殺其應殺之人,則年八十之人,亦必有恃其年,而輕犯死罪者,故禮雖有老人不罪之文,亦不可爲準矣。如此之類,自上特命減死,而以後勿爲例之意爲敎,則亦不悖於先朝受敎,而臣等不以此意回啓者,慮或因此爲法於後故也。前頭啓覆不遠,下詢而處之,則好矣。上曰,啓覆日,當爲議定矣。上又曰,柳尙運佐貳之官擬望事,言之,可也。積曰,臣當出而言之,而至於都承旨,則許遞,似可矣。鄭維岳,纔以前頭啓覆時,承旨不可不備員之故,旣已遞差,而柳尙運若不卽遞,則臺諫必不默然,逐日論啓,以其名字,書出於朝報中,於渠亦非榮幸矣,其勢決不可出仕,而藥房之事,又可慮也。臣及吏判,以各司褒貶,似無其暇,臘藥監劑,無他推移之勢,柳尙運不可不速遞矣。上曰,然則柳尙運遞差,可也。以上燼餘
入診時,上曰,都承旨柳尙運調用事,榻前下敎,今已數月矣。予以爲尙運解由之出已久,而佐貳之望,一不備擬,事極不當,吏曹判書欲爲警責,而罷職矣。今聞領相之言,則解由纔出之後,適無佐貳之闕,不得備擬云,然則此非李元禎違慢之致,罷職不敍,還收,可也。朝報入診時,積曰,臣適在藥房,李元禎亦同坐,故相議如此,而其爲啓辭之缺云而,如是爲啓,此亦其眞率處也。人君用人,雖上古,亦必詢咨,故堯·舜亦待其詢謀僉同,然後用之。其時在下之人,固不可與今日比論,而用人之際,不可不詢公論者,自昔然矣。李元禎若因加望之命,遽以柳尙運擬入,則實爲非矣。上敎以面命之後,不擬佐貳之望爲非,而此則解由纔出之後,無參判之闕,勢不得爲之矣。李元禎實非欺臣者,而旣已解由纔出爲言,臣慮其或誤知而然,故在藥房,卽招政色書吏査覈,則果於去月十二日,始出其解由矣。解由前初十日,參判二員差出,其後則無闕不得出,若其解由出後,有佐貳之官差出之事,而不爲擬望,則李元禎固有違拒之罪,而考見解由置簿及政草,則如此,此豈李元禎違拒之事乎?一臣下之罷職,實不關係,而天怒大過,聖敎又出於情外,此臣所以不得不言者也。李元禎之本心,不縝密,剛果不足,此則病也,而處心則必欲公平矣。臣豈爲李元禎,多費辭說乎?此則還收,然後不爲聖德之累,故復此仰達矣。上曰,去番觀武才時,予亦見柳尙運之爲人矣。九月二十三日備局引見時,李元禎亦入侍,故予進而敎之曰,柳尙運何不擬望乎云,則其時,李元禎無他語,而只曰柳尙運爲史官時見之,則乃是人才,而今則解由未及來,故不得擬望云矣。其後亦不擬望,故欲爲警責,而如是矣。積曰,然矣。臣則以李元禎其日之對,爲不善矣。自上下敎如此,則何不以柳尙運有如許事,淸選雖不可擬,解由若來,則他職何可不擬之意,仰對乎云爾,則李元禎以爲倉卒之間,未及思之云爾。上曰,六月十三日備局引見時,卿亦入侍,而其時臺諫,以柳尙運·趙䃏賞格還收事,論啓,則卿亦以爲柳尙運·趙䃏,皆是有才可用者,而今以別備,不可加資,此則還收,宜當云,則其時閔宗道,以副提學入侍,以爲柳尙運在江界,爲伸救罪魁之疏,不缺始爲道臣所却,疏未上徹,則何可以此塞之乎?一行缺擬望未爲不可,而至於參判,只以解由未及書之,故不得擬之矣。上曰,九月引見時,下敎之後,已至□朔,而吏曹一不備擬,故如是矣。積曰,自上則必以爲解由之出已久,而傳敎後,終不備擬,而此則臣旣査考解由之出,實在於去月十二日,其後無參判之闕,故不得備擬,其勢然矣。人君以事之非者而罪之,則威令行於下,而若不非而罪之,則威令反不行矣。上曰,榻前下敎之後,久不擬望,故以爲解由旣出,猶不備擬,而昨日卿之箚子中,亦未盡其曲折,故不知矣。今聞卿言如此,卿豈欺予哉?還收,可也。積曰,昨日箚子中,未盡其曲折,而事勢則然矣。上曰,近來臺臣年少氣銳,凡所論啓,未必盡公,此最可悶也。積曰,誠然矣。上曰,然故,彼此之說,予不得不發也。十月召對時,尹鑴以柳尙運二十韻不押頸韻去聲之字,以平聲用之爲非,則其時,柳命堅以承旨入侍在傍,乃爲雜言曰,柳尙運善射云,而其日亦不能一中云,此何與而榻前爲此雜言,有若欲塞者然,甚無理矣。積曰,前日有所欲達,故去番入診時,臣以爲有欲陳之說云爾,則自上問何語,而其時他大臣不入,臣獨入侍,故不敢陳達矣。今者請盡其曲折矣。一邊人中,或有本心,元不欲仕者,或有渠則欲仕,而儕輩謗之,故不得已作罪者矣。大禮釐正之後,猶以爲非,而執迷不悟者,則固不可用之,而或爲伸救宋時烈·宋浚吉投疏者,則又何足深罪乎?至於儒疏,古者,事關館學,則爲之而已,所謂西人儒生輩,自宋時烈時,始爲干豫朝廷之疏,而或爲請留宋時烈之疏,或爲請殺尹善道之疏,而風聲氣習之所動其本心,則不欲爲之,而又不得自由,若干人製疏寫疏之外,諸人則只捧着名,而且其讀疏時,誠爲可笑矣。列立諸生於堂下,自堂上一番讀過,故堂下諸生,則不知其疏語何狀者亦多,安有如此可笑之事乎?此類或爲登科,則年少者之議,以爲此可盡塞云,不亦過乎?上曰,然。或在鄕曲,近千之人參疏者,何可盡塞乎?積曰,往時所謂南人儒生輩,以李珥·成渾不當從祀之議陳疏,則西人輩,以爲之非,而此則非異事也。渠輩則自髮未燥時,已知崇奉李珥·成渾,故以南人之二行缺宋時烈輩之疏儒中,有登缺或欲盡塞,此甚不可矣。凡干用人之際,吏曹判書亦不得自由,故元禎常謂大臣入侍之時,欲以不可盡塞此類之意,定奪於榻前,捧承傳施行云矣。卽今搪塞他邊之道,以此執言,然後可以善塞,故或有如此之議。李元禎以是爲慮,已與左右相相議,而臣今獨爲入侍,故如是仰達矣。去六月十三日入侍時,李䎘等請罪之啓,自上不允,故臣等以爲,此人等實是罪魁徒黨之尤甚者,不可不罪,而其餘則欲爲罔治,庶幾其鎭定云,則卽允臺啓,臣等之意,實欲只罪其尤甚者,而餘皆置之矣。上曰,其時以爲只罪閔鼎重等,而此後則必欲偕之大道之說陳達,而今乃有此,吾其爲欺君之人云矣。臣卽曰,昨日吾亦同辭以達,其將共爲面謾之人矣。今右相則其日未及大拜,而其意則亦與臣等同矣。卽今以人物言之,則金萬重之至今不爲收用,未知其故也。金萬重之有可用之才,則臣固未知,而知其讀書則多矣。金萬重曾以臣爲戕害士類之小人,故先朝罪之,而其後,又以承旨時事,坐廢矣。頃者臣言于吏判曰,金萬重速用爲可云,而右相爲吏曹判書時,臣亦以此爲言,則右相以爲金萬重,旣誣斥大監,何可遽用乎?臣謂曰,不然。金萬重以吾爲小人,吾果小人也,則是其直言也。直言之人,何可棄之?吾不爲小人也,則是不過不知人故也,不知人之罪,豈至於永廢乎云,則人或以爲,領相則方爲大臣,故寬厚如是,而此是誣詆許穆之言,何可用之?若用此人,則將置許穆於何地云,而此亦不然。其時許穆於榻前,有所陳達,而措語之間,有近於妄發者,老病之人,言語間妄發,亦例事也。其時金萬重以承旨入侍,以許穆爲妄發云,謂許穆妄發之罪,亦豈至於永廢乎?此臣之所以每以金萬重,迄可收用之意,爲言者也。上曰,我國褊少,人才渺然之中,不幸分而爲二黨,不相和協,國家事體,安有如此者乎?三行缺。積曰,吳挺緯之遞備局堂上者,以其禮數非便也。雖遞備局堂上,而旣兼賑恤廳堂上,故名雖賑恤堂上,而凡議定之事,必來議於備局,如有可問之事,則亦必招來。且備局坐起時,進不進單子,亦以賑恤廳堂上書進,事事苟簡。若遞賑恤廳堂上則好,而吳挺緯非但習事,且盡心國事,二行缺。上曰,然則吳挺緯備局堂上還缺帶,可也。積曰,日昨入診時,此房過燠,臣等出而爲慮,則不然好矣。常處於過燠之房,故衣襨自不得不薄矣,若終日於此則或可,而常常缺於兩慈殿之時及或時出御前楹,則寒氣易襲,此實致傷之道也。此後則房室勿爲過燠,厚御衣襨,何如?上曰,唯。遂罷出。
上在昌德宮。停常參·經筵。
辰時,日暈兩珥。巳時,日暈,太白見於未地。未時申時,日暈兩珥。
謝恩,永川郡守李曾賢,直講趙世彙,承文副正字金一夔。
藥房啓曰,伏未審夜來聖體,若何,寢睡水刺,亦何如,而咳嗽之症,益有差減之效乎?臣等憂慮未弛,敢來問安。
傳曰,前僉正韓榰,萬戶趙時昌,權管咸有千,萬戶李仁昌,權管李祐臣,護軍愼景尹,內禁將閔晟,兵使睦林奇,護軍李行登,司勇李光震,護軍閔誠重,司果李時聖等,敍用。五衛將李晩,統制使李仁夏,護軍李行登,忠壯將金斗爀,水使申伉,僉使李時靖,從事官李天經,經歷金壽一,守門將宣邦道,習讀朴時健·朴天健等,職牒還給。前郡守卞榥,縣監李聖麟,郡守韓以蔓,監察尹善慶,察訪金壽徵,郡守尹梅,縣令李箕敍,縣監權德注,郡守鄭弘佐·尹源,府使李寅煥,縣監白世興,府使宋光璧,主簿李成殷·嚴綸·李世郁,察訪金益華,府使金時鉉,縣監任埅,郡守李筳·權擇,縣監安垕,都事洪萬里,參軍權德廣,察訪鄭鎰,縣監鄭洙明,校理許垕,都事金正夏,郡守權斗紀,副正字吳尙游,監察辛必馨,典籍許穧,直講李漢命,副正字梁重廈·金夢陽,校理尹義濟,副正字李文興·許墀,縣監權尙任,郡守趙聖輔,判決事鄭載禧,縣監李夏相,牧使任奎,府使權疇·柳棋,牧使趙遠期,縣監洪璡,參奉金魯得,縣監許榟·李光夏,正字許堅,府使李鼎來,判書南龍翼,博士李東植等,敍用。郡守趙聖輔·李守恒,判決事鄭載禧,主簿權碩祺,典籍南綸,察訪成虎徵,縣監韓構·兪枋,府使鄭洙碩,判官沈益善,主簿李成廈·李世郁,縣監李夏徵·李晩成,副正字沈枅,大司憲李維泰,參奉安瑀等,職牒還授。府使朴宣興,降資還授事,下吏·兵曹。
答藥房曰,寢睡水刺,猶未如常,咳嗽之候,日漸減歇矣。今後勿爲逐日問安。
吏曹判書李元禎上疏。大槪,滌瑕之恩,惶感罔措,而已敗之地,決難復叨,本職兼帶,一倂遞免,俾全終始事。入啓。答曰,省疏。卿之心事,予已知之,別無所嫌,卿其安心,勿辭行公。
院啓,南海爲邑,僻在島中,素稱難治,而近因守宰之數遞,官事莫可收拾矣。新除授縣令李其龍,本以卑微之人,且甚庸孱,曾爲該司之官,多有鄙瑣之誚,貽笑下輩,不成官員貌樣,及授字牧之任,物情皆以爲駭,蘇殘彈壓之責,決不可付諸如此之人,請南海縣監李其龍遞差。答曰,不允。又前啓。請還收閔鼎重·具鎰等放釋之命。措語見上答曰,勿煩。
閔就道啓曰,闕中位不齊,未有甚於近日。且今日爲政事,命下,而左副承旨安如石,以式暇不爲仕進,事甚苟簡。旣已行祭,則似無不可出仕之事,左副承旨安如石,卽爲牌招,何如?傳曰,允。
金海一啓曰,今日爲政事,命下矣。都承旨未差,左承旨禹昌績在外,右副承旨安如石方爲牌招,未及仕進,闕中,只有右承旨閔就道,臣海一及同副承旨朴泰尙,而閔就道,吏兵批,俱有相避,臣以代房,當進兵批政廳,吏批則何承旨進去乎?敢稟。傳曰,同副承旨,進去。
朴泰尙啓曰,傳曰,權大載·權瑎·李鳳徵·李沃等,同罪之人,而權大載,何以獨不入於歲抄中也?問啓事,命下矣。問于該曹,則權大載,時推未勘之故,不得抄啓於單子中云矣,敢啓。傳曰,知道。
金海一以都摠府言啓曰,都摠管金德遠,除標信,刑曹坐起進去之意,敢啓,傳曰,知道。
又以訓鍊都監言啓曰,全羅道訓鍊別隊左部屬二哨,右部屬五哨,合七哨軍兵,來庚申正月二十五日,京中逢點之意,全羅監·兵使,當該營將處,行移,何如?傳曰,允。
吏批啓曰,文武甲科第二三,當付七品職,時無窠闕,直長中仕滿及未仕滿者,備擬遷轉後,付職,何如?傳曰,允。
傳于朴泰尙曰,通津縣監金錫翼,遞付京職。
傳于朴泰尙曰,凶年畿邑守令,不可久曠,今日政差出。燼餘,朝報竝謄
吏曹判書李元禎疏曰,伏以,臣力弱負重,隨事生尤,嚴命之加,實所甘心。第以堂陞高遠,下情莫暴,嚴旨荐降,罪名益重,席藁私室,惴慄罔措,直欲鑽地以入,而不可得矣。不料天鑑曲燭,恩綸旋下,至令臣仍居職次,出坎窞而抵平,先號䠊而後笑,正謂臣今日道也。臣奉讀聖敎,感涕無從,誠不知置身之所。惟當感激奔趨,思殫筋力之勞,不宜危蹙退巽,自阻仁愛之天,而顧臣事君無狀,不能見信於平日,一朝遇事,自速罪戾,此臣之所以內訟慚悸,終不敢以倖免而自安者也。況臣戇率之性,得之天賦,愚滯之質,重以老鈍。凡於機要之任,斷無擔荷之望,貪榮冒據,黽勉至今,效蔑絲毫,罪積丘山,過福之災,理宜必至,僨事之誅,自知難免。收回旣施之譴,雖出殿下之至仁,更叨已敗之地,決非愚臣之所敢。私心恧縮,固不足言,公朝處分,亦恐有損。玆將崩迫之懇,仰瀆仁覆之天,伏乞聖明,俯賜矜察,將臣本職及兼帶諸務,一倂遞免,俾全終始。以下缺批答見上
上在昌德宮。停常參·經筵。
巳時,太白見於未地。夜一更,流星出天倉星下,入南方天際,狀如鉢,尾長五六尺許,色赤,有霧氣。二更,有霧氣,電光。
謝恩,護軍柳星三,尙衣主簿趙泰相。
副修撰姜銑再度呈辭。入啓。加給由。
藥房啓曰,曉雪凝下,日氣沈寒,伏未審夜來聖體,若何,水刺厭進之症,與前一樣乎?前劑入小柴胡湯,已盡於昨日,必須詳知卽今症候,然後方可議定前藥仍進與否。臣等終宵憂慮,敢來問安。答曰,知道。水刺厭進之候,比前稍勝矣。
大司憲李元祿,掌令李萬封·兪夏謙,持平金澍啓曰,申汝哲之杖殺刑吏也,初不覈罪犯之輕重,驟用重棍,以致經殞,揆以王法,不可容貸,故臣等相議論啓矣。昨見其供辭,則張皇自明,周遮掩慝,敢以明白可証之事,爲欺隱圖脫之計,而侵辱臣等,不一而足,至以語不成說爲辭。臣等雖甚無似,職在臺閣,則何敢公肆侵辱至此哉?此無非臣等疲劣受侮之致,決不可抗顔仍在,請命遞斥臣職。答曰,須觀供辭,少無可罪之事,而今乃引避,如是侵攻,殊未可曉也。勿辭,退待物論。
院啓,請還收閔鼎重·閔維重·李䎘·李翊·李選·南九萬·具鎰等放釋之命事。請南海縣令李其龍遞差事。措語竝上同答曰,不允。
正言任堂啓曰,司諫李日井,臣之同姓四寸妹夫也。有應避之嫌,不可仍冒於臺席,請命遞斥臣職。答曰,勿辭,退待勿論。
院啓,引嫌而退,相避之法,在下當遞。請正言任堂,遞差。答曰,依啓。
護軍吳挺虎上疏。入啓。答曰,省疏具悉。卿其勿辭察職。
吏曹啓曰,臺諫有闕,政事,取稟。
府前啓,請還收閔鼎重·閔維重·李䎘·李翊·李選等放釋之命事。措語上同臣伏見下禁府判付,則有捕盜大將申汝哲帶職放送之命,臣竊以爲不可也。犯夜之罪,旣非重律,況容隱犯夜之人,其罪豈至於死乎?在律甚輕,而終至殞命,汝哲烏得免濫刑殺人之罪哉?非死而死,乃天下之至冤也。是足以感傷天和,召致災沴,而殿下於此,未嘗惻然而傷,惕然而驚,而惟恐汝哲之不免於罪,惡在其爲民父母也?雖一如其自明之言,循例決棍致死,以殿下不忍之心,略加誤殺之罪,少慰冤死之鬼,實國體之所不可已者。今乃不待該府之勘律,至令帶職而放釋,臣竊惜之。且殿下以頑悍犯夜之人,尤無所忌憚爲敎,頑悍人犯夜,違固可慮矣,而今若諉此,而不罪汝哲,則此後殘暴輩濫刑殺人之弊,必將有不可勝言者,殿下獨不慮此弊乎?請捕盜大將申汝哲罷職不敍。竝引嫌而退,當初所論,誠得臺體,爰辭自明,何足爲嫌?請大司憲李元祿,掌令李萬封·兪夏謙,持平金澍出仕。答曰,不允。處置事,依啓。
安如石以備邊司郞廳,以領議政言啓曰,臣於前月二十八日入診入侍時,以戶曹上年捧留各邑賑救之稅太,明秋收捧之意,陳達蒙允矣。今聞戶曹判書睦來善之言,上年畿內災邑中,之次邑稅米,則待今秋輸納,江都稅太及尤甚稅米太,則今秋竝爲輸納於戶曹事,曾已定奪,而江都所納稅米,戶曹所納稅米太,若干邑已爲輸納云。此外未納各官,則勿論米太,竝令待明秋收捧,宜當。以此意,更爲分付于京畿監司處,何如?傳曰,依啓。
又以備邊司言啓曰,本司武郞廳副司勇柳星漢,奔走勤仕,已滿十五朔,依例六品遷轉事,捧承傳施行,何如?傳曰,允。
傳曰,政事,明日爲之。燼餘,朝報竝謄
上在昌德宮。停常參·經筵。
夜一更,流星出天津星下,入西方天際,狀如鉢,尾長四五尺許,色赤。
謝恩,左尹李鏶,谷城縣監李萬徵,廣興主簿李璋,典牲主簿安績。
副修撰姜銑三度呈辭。入啓。遞差。
都承旨李翊相辭職上疏。入啓。
吏曹啓曰,今日爲政事,命下矣。都承旨李翊相未肅拜,左承旨禹昌績在外,右承旨閔就道,以身病不得仕進,廳中只有臣如石及右承旨金海一,同副承旨朴泰尙。臣以該房,當進兵批政廳,吏批政廳,何承旨進去乎?敢稟。傳曰,都承旨疏批已下,卽爲牌招,使之進去。
以備邊司進不進單子,傳曰,初五日,來會賓廳。
備邊司啓曰,本司武郞廳副司勇柳星漢,奔走勤仕,已滿十五朔,依例六品遷轉事,捧承傳施行,何如?傳曰,允。
朴泰尙啓曰,今日乃小寒日也。限大寒,依例視事,頉稟。傳曰,知道。
有政。
吏批,判書李元禎病,參判吳始復病,參議柳命天進,都承旨李翊相進。啓曰,判書李元禎,參判吳始復,俱以病不來,小臣獨政未安,何以爲之?敢稟。傳曰,只出緊任。以金正夏爲正言,尹義濟爲副修撰。
兵批,判書金錫胄,將鬼薦坐起〈進〉,參判金禹錫進,參議鄭重徽病,參知朴純進,左副承旨安如石進。以姜銑·任堂爲副司果,沈枅爲副司勇。
朴泰尙,以承文院官員,以提調意啓曰,權知副正字沈枅,方在罷散中,依例肄習官啓下,付軍職,冠帶常仕,何如?傳曰,允。
獻納朴鎭圭啓曰,請還收閔鼎重·閔維重·李䎘·李翊·李選·南九萬·具鎰等放釋之命。啓辭同前請南海縣令李其龍遞差。答曰,不允。末端事,依啓。
持平安如岳啓曰,請還收閔鼎重·閔維重·李䎘·李翊·李選等放釋之命。啓辭同前請捕盜大將申汝哲,罷職不敍。啓辭同前答曰,勿煩。
都承旨李翊相疏曰,伏以,臣於頃年,忝叨憲職也,妄有論列,重觸時諱,其時彈文,極其醜詆,實非尋常駁正之比,自分爲聖世之棄物。不意聖明,曲加收錄,屬有京兆之命,感激洪私,糜粉爲期,乃於千萬夢寐之外,復有此新除,臣驚惶踧踖,不知置身之所也。仍竊伏念,銀臺之長,職親地禁,爲任甚重,苟非時望所愜者,莫宜居之。顧臣庸陋,最居人下,徒以祖先餘蔭,屢溷淸班,曾前忝竊,已踰涯分,況今觸忤之餘,訾咎易生,其何敢不自循省,偃然承當哉?銓曹旣曰,銀臺之長,必循公議,不可猝然備擬云,則臣之初不合是任之狀,據此可知。臣雖無狀,亦有一端廉隅,豈可貪戀榮光,揚揚就列於人望之外哉?今若從他嗤點,靦面供仕,則臣之僨敗,雖不足恤,其於貽累則哲之明,何哉,玷辱名器之重,何哉?臣之難冒之嫌,於玆決矣。伏乞聖慈,天地父母,俯察微悃,亟許遞改,以重名器,以安私分,千萬幸甚。答曰,省疏具悉。旣往之事,不必爲嫌,卿其勿辭,從速察職。
副修撰姜銑三度呈辭。入啓。遞差。
上在昌德宮。停常參·經筵。
巳時,太白見於未地。申時,日有左珥。夜一更,白雲一道如氣,起自坤方,橫過月傍,直指天中,長可十餘丈,廣尺許,漸移東方,良久乃滅。三更,流星出北斗星下,入艮方天際,狀如鉢,尾長四尺許,色赤,光照地,有聲。
謝恩,護軍睦林奇,司僕主簿尹鳳至。
京畿監司書目,楊州呈,以校理李煦病重,上去不得事。入啓。遞差。
藥房啓曰,昨日大雪之後,寒氣倍甚,伏未審夜來聖體,若何,寢睡水刺,亦何如,咳嗽之症,益有差減之效乎?寒節冷藥,不宜一向連進,諸醫皆以爲,今姑停止,宜當云。臣等憂慮未弛,敢來問安。答曰,寢睡安穩,水刺比前稍勝,咳嗽之症,幾盡差愈。小柴胡湯,今姑停止,前劑入養血淸火湯連進,宜當矣。
吏曹判書李元禎辭職上疏。入啓。答曰,省疏具悉。已論於前疏之批,卿其安心勿辭,從速行公。
傳曰,吏曹判書李元禎牌招,使之入侍。
傳曰,大臣·備局堂上引見。
朴泰尙以備邊司郞廳,以三公意啓曰,今此謝使之回,得接禮部來咨,則皇太子謝恩箋文中,謝子訛寫賀字,有奉旨着飭行等語。再次査對之時,臣等非不再三看詳,而終不覺察,不勝惶恐。當該承文院郞廳,難免其罪,郞廳罷職,書寫·寫字官,次知書員,竝令攸司囚禁治罪,來咨旣有着飭之語,則自此不可無回咨謝咎之擧,咨文令承文院撰出,齎咨官令該曹擇差,趁速發送,何如?傳曰,依啓。
午時,上御熙政堂,大臣·備局堂上引見。領議政許積,左議政閔熙,右議政吳始壽,行工曹判書柳赫然,行兵曹判書金錫胄,行戶曹判書睦來善,吏曹判書李元禎,禮曹判書閔黯,刑曹判書金德遠,行副提學閔宗道,左副承旨安如石,獻納朴鎭圭,持平安如岳,記事官李玄紀,假注書金夢陽,記事官睦林一,記事官李萬元入侍。積曰,近日聖體,若何?臣雖伏見藥房問安之批,而不得仰瞻天顔,不勝泄泄矣。上曰,咳嗽已差矣。積曰,寢睡,何如?上曰,安穩。積曰,水刺厭進,最可慮也。上曰,猶未如常矣。積曰,小柴胡湯,不合於寒節,諸醫皆以停止爲當,而養血淸火湯,有進御之敎,勿爲間斷,連進,何如?上曰,唯。積曰,大雪之後,日氣極寒,兩慈殿氣候,何如?上曰,安寧矣。以下缺。積曰,因統制使狀啓,三川·唐介等鎭,山腰以下耕食事,回啓,而自上以還屬本宮爲敎,鎭堡事重,土卒之以此料賴者不少。依回啓施行,似當,故敢達矣。上曰,無主處不易,故有此別判付耳。卿言如此,還給,可也,而不必出擧行條件,改付標以入,宜矣。赫然曰,兩局將軍,加出百人,以爲勸課兵書,講習陣法之地,而兵書則兵學指南之外,如武經七書之類,兩局俱無存。聞平安·全羅兩邑,有武經七書板子云,使之各印五十件,分送兩局,何如?上曰,依爲之。積曰,近因凶歉常以減稅爲務,而民怨日滋。此時撫摩生民之責,專在守令,則擇差守令,卽今急務也。銓官今方入侍,不可不別爲申飭,十考十上之類,陞敍以用,乃是國典,宜先調用之。元禎曰,雖六年居官,未及十考而瓜遞,則不得謂之十考十上,降同五考五上,如此之類,何以爲之?上曰,守令各別惕念擇差,宜矣,而九考九上者,與十上無異,望單子以九考九上懸錄,可也。積曰,近來銓曹,乏人爲甚,兵曹郞官及臺諫差出之時,常患苟艱。參下數三人,各別陞出六品,似可,而前奉敎洪萬朝,爲人從容端雅,承文權知金夢陽,文才頗優,且有智慮,成均權知權持,雖不知其爲人,而成均館一員,不可不一體陞出。此三人,竝爲六品遷轉,何如?上曰,依爲之。上曰,楊州牧使黃徵,爲人,何如?積曰,以箋文差使員上來後,引見,則可知其爲人矣。始壽曰,上意則欲以爲承旨矣。積曰,文筆又餘,故珍重不足矣。錫胄曰,別薦時,欲置擢用秩,而未果矣。積曰,文筆英邁,極合承旨,而武弁之備擬銀臺,不當頻數,故前者只以李鏶擬望矣。始壽曰,今番別薦,意非偶然,學行之士,當先崇奬,而人以薦目爲重,不得應薦矣。尙州人鄭錫僑,卽故吏判鄭經世之曾孫也。其父道應,亦以學行,直出六品,至拜諮議持平。臣曾往嶺南,與錫僑相接,則學識超凡,如此之人,雖未被薦出六,擢用,似可矣。積曰,臣亦聞名,人皆稱賢,如此之人,陞用,宜矣。上曰,令吏曹直出六品,各別調用,可也。德遠曰,臣待罪刑官,罪囚中,有冤枉者,故敢達矣。丹鳳門守卒,連有嚴刑之敎,故一人致斃,而在內之卒,忘未牢鎖,覺悟之後,苟冀無事,不爲直告政院,事竟至此。在外之人,必無欲害守門將,故犯重罪之理矣。積曰,必無是理,似爲冤抑矣。上曰,虛鎖之罪照律,司鑰亦以此照律,可也。積曰,在外者,則無照律之事矣。上曰,然則放送,可也。來善曰,近來諸各司難支之弊,不一而足,而其中長興庫,尤難支堪。長興庫進排之物,紙地與席子,而諸上司下人,必增品倍徵於貢物主人之故,主人輩每每負債於各廛。以此侵徵,不遺餘力,若不別樣變通,則擧將逃散,實無善策。自前如此凶荒之年,則凡干公私債,例有停捧之事。長興輩貢物主人負債等物,限明秋停捧,以爲支保之地,何如?上曰,依爲之。如岳啓曰,請還收閔鼎重·閔維重·李䎘·李翊·李選等釋放之命。措辭見上上曰,勿煩。〈又啓曰〉,請捕盜大將申汝哲罷職不敍。措辭見上上曰,勿煩。鎭圭啓曰,請還收閔鼎重·閔維重·李䎘·李翊·李選·南九萬·具鎰等放釋之命事。措語見上上曰,毋庸堅執。鎭圭曰,臣有所懷,敢達矣。各司逃亡奴婢身貢,被災邑外,皆爲徵捧於隣族云,極爲冤抑矣。積曰,朝家旣已停捧,臺諫不知而誤達矣。鎭圭曰,明有所聞,故敢達矣。上曰,汝見申汝哲原情?容接犯夜之人,而不爲出給者,決棍致死,汝哲不必罪矣。如岳曰,雖偶然致斃,自上所當驚動,不待勘律,直爲放送,臣實慨然也。積曰,臺諫之言,是矣。但玆事雖未知曲折,而申汝哲發怒於草書關子之事,杖殺其色吏云者,似過矣。德遠曰,草書關子,尹深爲刑曹參判時,創開之規,其時則汝哲未及爲大將矣。汝哲有所誤之事,刑曹決杖本廳使令,而其色乃斗星,故部將以此懷嫌,瞞告大將,以致激惱云,其迹則怪矣。大抵初更犯夜者,杖十度,二更則杖二十度,三更則杖三十度,在法例然也。容隱初更犯夜人者,至杖三十三度,而杖之之時,言及草書關子,物情以此拂鬱矣。積曰,謂之懷嫌於草書關子之事,則似乎過矣,而法外濫杖,不無別樣生怒之跡矣。不待本府奏讞,而徑先放送,則事未穩當矣。熙曰,今姑罪之,旋卽收用,似無不可矣。積曰,不但此事,原情別判付,最傷人君之德矣。遂罷出。
引見時,領議政許積所啓,豐川府使黃震文,曾以軍器燒火事,有推考之命,而火藥·軍器,同置一處,不謹致察,以致燒火,則豈可以推考薄罰,以懲其罪哉?軍器修補,當責於渠,則罷黜之罰,雖不可施,拿致營門,從重決棍,似當。前黃海監司權脩,亦有軍器燒火之罪,則不可無施罰之道,亦爲罷職,何如?上曰,依爲之。又所啓,安城人金震成上言,啓下兵曹,請議于大臣,臣推見文書,則極爲冤枉矣。震成,丙子之亂,從其父入山城,依他守堞者例,免賤事〈矣〉,亂定之後,又爲納價於其主,更贖其身,只出補充隊。至於納價許通,則其所赴擧,少無不可,而其時安城郡守李長英,因其私怒,勒加罪名,一則曰,不入都目,直爲觀光,一則曰,不爲免賤,冒赴國試,瞞報監司。監司不爲致察,不加細覈,只以長英所報,泛然馳啓,則兵曹一從本道狀啓,先削其科,仍以冒赴之罪,移送刑曹,至於七次刑訊之後,因其父之擊錚,推閱免賤贖良文券之後,刑曹始請疏釋,而復科非刑曹之事,故寢格不擧矣。到今二十七年之後,始爲上言,可知其人之庸孱,而不入本官之都目,直爲赴擧於京中,旣有流例,再次免賤,文案明白,則又非冒赴之比。年久復科,雖有後弊,事甚冤抑。左右相意皆如此,合有變通之道矣。上曰,事雖久遠,明知其冤抑,則復科,可也。積曰,天文生成才者,雖有罪,不爲定配,乃大明律,意實有在也。向者觀象監官員安斗天,以不見流星之故,被定配之律矣。判義禁睦來善,則雖以此輩元非成才之類,不可不施以當罪之律爲言,而律文旣如此,本監官員,又是厭避之地,則獨施此律於斗天,似不妥當矣。上曰,然則勿爲定配,可也。又所啓,近來曉解天文者絶少,本營官員,旣無通曉之人,士子中雖有稍識甘石之言者,又皆以天文敎授爲賤職,習俗漸異。今聞京居士人崔萬悅,頗精於此術,別設兼敎授一員,今方有窠闕,若以萬悅差出,而待之之道,有異於前日,則似不敢厭避矣。上曰,依爲之。
右議政吳始壽所啓,前朝忠臣鄭夢周,非但立大節於革命之時,實彰明道學,爲我東之宗師,此則自上亦必詳知者。其奉祀孫,則自祖宗朝,不計年限,每每除職,而曾在先朝,其後鄭纘光,亦以年少之人,得除蔭仕,官至禁府都事,而鄭夢周畫像,置於其家廟,以士子輩,往來瞻拜之非便,欲別設祠宇,未果而歿,其弟在鄕家,往來守護,而貧不能自存,無以立祠云。今年年事之凶歉,如此,雖不無時屈擧贏之慮,崇奬節義,王政所先,數間祠宇,所費不多,令該曹造給,似可。且纘光之子,今方年幼,不堪從仕云,奉祀孫若年幼,則自前有以其弟除職之規矣。先正臣趙光祖奉祀孫漢叟身死之後,其弟渭叟,特令除職,而及其漢叟之子遠明年長之後,又爲除職。纘光之弟,亦依此例,除職,何如?積曰,此人非但立節於革命之時,爲吾東方道學之宗,官其子孫,且爲立祠,實合於崇奬之道也。上曰,令該曹造給祠宇,雖非奉祀孫,其弟特爲除職,可也。
禮曹判書閔黯所啓,禮曹佐郞宋尙周,以宋象賢子孫,窮不能迎謚,請給宴需事,陳疏,而設宴非朝家所可知,故纔已防啓矣。第念象賢於壬辰倭亂,從容就死,節義凜然,而其子孫,賤微莫甚云耳。曾在宣祖朝,有錄用子孫之敎,令該曹錄用,以爲激勸忠義之地,何如?上曰,其子孫,令該曹各別錄用,可也。
睦來善曰,臣有所懷,敢達矣。臣於丙子,扈從南漢,目見守堞將士勞苦之狀矣。卽今局出身年七十以上者,只十九人,而頃有加資之命,渠輩若得加資,則將失其祿,故皆不怨加資,而願入番受祿,其情殊爲矜惻矣。如此之輩,雖給加資,恐不必有損於名器,今若竝爲加資,仍前給祿,則當此激勸人心之日,必有所興感者矣。金錫胄曰,此輩若加資,而仍前給祿,則曾前加資之後,減祿之類,亦不可異同,而必不止於十九人矣。來善曰,若以加資爲難,則特給衣資,以爲激勸之地,何如?上曰,衣資,令該曹磨鍊題給可也。
領議政許積所啓,刑曹判書金德遠爲平安監司時,以牛馬賊爲奴定配,不但過中,均是牛馬盜,而或爲奴或全家定配,不均等意,具由狀啓,欲有所變通,而刑曹未及回啓之前,德遠爲本曹判書,復啓中語意,與狀啓無異,而結之以請問於廟堂矣。竊盜贓滿五十貫後,爲奴定配,是律文,而牛馬之盜,則所偸牛馬之價,雖不滿一二貫者,不計臟之多少,一竝爲奴定配者,似與律文相左。德遠之以爲過重,雖不無意見,臣等之意,則有不然者。牛馬盜不計贓,一倂爲奴定配,卽是朝家自古遵行之例,蓋以治盜,不可不嚴,而牛馬盜,又與凡竊盜,有異故也。今不可有所撓改,而但旣盜牛馬,又不入籍者,則從重論,依事目全家定配,入籍者則只用爲奴之本律,卽近來之例也。全家之類,或有時放還,而爲奴之類,永無放還之路,金德遠所謂輕重倒置云者,誠是矣。此後則牛馬盜之不入籍者,爲奴全家徙邊,似當矣。上曰,依此定式施行,可也。
戶曹判書睦來善所啓,春初吏曹判書李元禎爲戶曹判書時,以明年大內修理當次,豫爲分付之意,陳達,則自上以爲年事凶荒,使之退年爲之,而今番猝然移御大造殿,故修理之事,以曾前儲置者,僅得爲之,而明年若有兩慈殿修理之擧,則必須豫爲分付,可無臨時窘急之患,故敢達。上曰,兩慈殿臨御之所修理,每每退行,雖曰事體未安,凶歉至此,待明秋修理,可也。燼餘,朝報參謄
領議政許積所啓,江華留守一年用度,例給本府之田稅米太矣。今年朝家以江都之民,困於築墩之役,特遣近侍,宣諭島民,仍減今年之稅,留守調度,實無出處。自前或以凶荒,減其田租,則必代給以會付之穀。元穀之漸縮,雖甚可慮,而留守之月俸,亦不可不給。田稅所減,稅米三百三十一石零,太三百四十四石零,此則以會付穀,代給,何如?上曰,依爲之。戶曹謄錄
刑曹判書金德遠所啓,金溝敗船罪人,限其穀物分徵間,停刑仍囚之意,曾已定奪矣。移關于其一族所居官,査問穀物徵捧之數,則以尤甚被災之邑,末由徵出云,而罪人等則滯囚經年,無人養獄,將未免飢死之患。罪囚中監官兩人,旣已杖斃,色吏二人,囚在京獄,此則待本官畢徵後,更爲稟處,其餘格軍四名,則移囚其一族所居官,使其一族養獄,而仍令各衙門行關督捧,則罪囚飢死之患,可以得免,穀物分徵之擧,亦可着實,敢此仰達。上曰,依爲之。訓局謄錄
許積所啓,臣於平日,有欲陳達之事,而因循未果矣。今則旣受此任,猥當兵事,事有關係兵家,至要而且重者,則何敢含默,不陳於聖明之前乎?東方弓法,妙於天下,而有舌角指,又是東人彎强射遠之妙器也。昔在孝廟朝,常有大志,銳意兵政,入瀋之日,慣見彼人之弓制,故遂改有舌爲無舌,有舌之廢,今已久矣,而老將舊弁,皆欲復其古制。今若自上以此下詢於柳赫然,則柳赫然必能明陳曲折矣。柳赫然曰,此事,領相自前,令臣備陳於上前,而於臣之心,有所不敢陳者,久未陳達矣。臣嘗於孝廟朝,力陳有舌之不可廢,則孝廟仍下敎於臣曰,予曾見祖大壽常着角環於母指,環肉相合無痕矣。如卿年少,方事射藝,必如祖大壽之晝夜常着,環與指肉合一,可也。臣承命惶恐,遂着無舌,晝夜不脫矣。孝廟昇遐,纔過三年,臣重患水土之疾,兩臂骨痿,廢射之後,始爲解去矣。先朝戒飭之命,如此,故臣於今日,不敢自陳,而領相之言至此,又何敢遂諱平日識見於下詢之時乎?無舌之不及有舌,最爲易知。今懸數重甲於樹上,使兩人或着有舌或着無舌,竝射一處,則有舌必能洞貫,無舌則不能矣。雖弓力均强,矢道齊發,以有舌射者,能先無舌十步之遠矣。至於據險守城,終日發矢,力不疲而指不傷者,又皆有舌之功也。今若復用有舌之制,則豈非大幸乎?金錫胄曰,臣本不解操弓角指之善,臣固無心得意解之事,而臣於孝廟初,變弓制之日,年雖少,慣聞武將之論,皆以用無舌爲失計。其時臣又適唐本武經節要而見之,其論射法之處,有北人便於無舌,利於馬上,南人便於有舌,利於守險,其不屈大指而能彎强者,甚妙,矢力甚駛,亦能命中等語,臣嘗以此爲角指之斷案,言之數三武將矣。今若還復古制,則豈不好乎?上曰,先朝之所變革,武士之所已習,到今雖曰復舊,事宜詳愼。卿等姑出而更察之,以俟後日裁處。訓局謄錄吳始壽所啓,掌樂院樂工,則以各官官奴充定,樂生則以閑丁充定,而其一月所給,只奉足價布一疋,比他司下人,涼薄特甚,故自前減布之時,必一一代給,曾無一疋未收矣。自甲寅以來,以年凶之故,連減奉足之收布,而不給其代,渠輩率妻子,來在白地,實無聊賴之路,此甚可慮也。其不給之數,甲寅年則十二同四十七疋,乙卯年則十二同四十六疋,丙辰年則十二同三十九疋,丁巳年則九同五疋,庚申年則十同二十一疋也。此數雖不可準給,或給折半,或給三分之二,則似可支保,而庚申條,不可不盡給矣。領敦寧金萬基亦兼帶本院提調,故曾前陳達於榻前,只給皮穀若干石,而厥後未得更給,故敢達。許積曰,此事誠如右相所達矣。提調每言於臣,而賑廳無儲,不得覓給矣。今則賑廳有所得木同,庚申條十同二十一疋,則全數代給,而甲寅以後,所未給者,至於四十餘同,賑廳雖有若干所儲,亦不可盡數出給,今姑折半給之,其未給之數,則永爲蕩減,何如?上曰,依爲之。許積所啓,前日右相所陳箚記中諸事,皆是係關軍用機務,臣近與備局諸宰,從容商確,而不可以文字,泛然覆奏,今日欲爲詳陳於榻前矣。自甲寅以後,中國有事,我國旣與彼人,接連壤界,西北又是早晩先被患難之處,於西則添設堡障於關隘之地,於北則更變六鎭營將之制,還用五衛舊法者,蓋亦出於及時綢繆之計,而臣等所憑者,不過監兵使之馳啓,任事軍校之口舌而已。旣無一人親自巡審,則此右相之所以慮其事欠詳盡,而有專差委審之請也。西邊之事,所謂新設堡障,皆是內嶺餉屯所在,差遣曾經將官之人,使之依軍法,團束屯卒,繕治器械,以爲把截路口,阻攔敵兵之用。若非本有官屯之處,則雖有好樣地勢,置鎭募兵,甚難矣。臣聞訓·御兩局將之言,則皆以爲姑舍觀之如何。西兵雖有諸般色目,此皆不識金鼓旗幟之類,猝然遇敵,則鳥驚獸駭,散亂無統,不過一敗塗地而已。西兵旣敗,則都城西門之外,卽與塞徼無異。今日之計,不可不速行練卒之擧,練得一萬,以付兵使,又練一萬,以付監司,則以之交戰守險,必有其效。但念兵使所處,乃是孔道,旣難有爲,而且其位望,猶患輕而不重,辦此爲難,故兩人皆願身自下去,庶有訓鍊之效云矣。柳赫然曰,臣之愚意,則此事不可少緩。朝廷若許臣下去,則當簡率諳練兵事者將官·旗牌各三十餘人,就駐順川·寧遠等僻左之處,每三十哨,鄕哨官一人,京哨官一人,竝領限二朔,慣習而放之,則六朔之內,足鍊萬人,若得糧料萬餘石,賞布百餘同,則可以爲之。所費雖多,何可吝此而不爲乎?金錫胄曰,柳赫然之言如此,而第其年老身病,恐難於遠行,故臣亦有欲去之言矣。上曰,此事重大,不可率易爲之。許積曰,明春冬至使還來,則太極㺚子之叛與不叛,或可詳知,此事姑待其還,更察事勢之緩急而爲之,何如?上曰,如是爲之,似宜矣。許積曰,北路則累朝以來,別遣重臣,經理邊事,慰撫邊民者,前後非一。崔潤德之外,韓明澮·康純·高荊山,亦皆以大臣·重臣,累度往來矣。臣昔年宣力於西路甚熟,而北路則未嘗一見,故每欲一遭請往矣,到今老病垂死,無計作行,人事實可憐矣。左相亦年衰,右相欲爲自往矣。吳始壽曰,當此艱虞之時,臣雖赴湯火,有所不辭,況此數朔數千里之行役乎?上曰,北路則待明春,右相入往審視而來,爲好矣。許積曰,箚記中第二條,專論各道束伍,久停操鍊,流亡相繼,敎訓無期之弊,仍請發遣巡撫,點閱兵械矣。關北則旣以大臣,往審定奪矣,其他如兩南·關東諸道,不爲被災之處,則固宜遣之,而臣自受體府之命,亦有欲爲陳達之事矣。臣等春間因柳赫然所陳,請於各道束伍中,令其營將,鍊擇精勇,作爲中哨,優而別之,以俟朝家調用事,定爲事目,知會矣。今則各道中哨成冊,旣已畢到於備局,臣方欲分置武臣中,曉解兵事者,按籍點閱,以驗所選之何如,且試以技藝,賞以錢布,以收其心,以爲緩急之用矣。今玆體府,勿論堂上·堂下,抄擇武弁,點試中哨之後,繼遣巡撫,竝點各邑,則事有次第,亦甚着實矣。若以舊例言之,當遣從事官,而年少文臣,旣無知兵者,往來亦不能無弊,且必遲延,故欲以武弁擇送,訓局·御營兩大將之意,亦如此矣。上曰,依爲之。許積曰,箚記中第三條,西路人心,最以俵賞爲重,淸南·淸北地僻處,設都會合操試,以賞罰一款,姑待向前所陳操鍊事定奪後,更稟之,何如?上曰,依爲之。許積曰,箚記中第四條,我國兵制,實與他國不同,雖名曰軍兵,皆爲納布之役,元非執役之卒,武略不競,職由於此,而至於關西一道,自經丙丁,不事敎鍊,盡歸於收布,隣族之弊,又從而日甚,右相之必欲先除西兵收布之弊,以此也。兵營所捧戶首之布,乃是備局所管,備局以此收布,責應頗多,而今將分番操鍊,則此布不當仍捧,爲先減除,監營所屬軍兵所捧,雖曰差輕,欲爲操鍊,亦不可仍捧,使之一體革罷爲宜,而至於兩營需用之資,其中亦不無可以仍存者,竝令本道監兵使,酌定事例,以爲後式,宜當矣。上曰,依爲之。許積曰,箚記中第五條,諸道將官·鎭撫·訓導·色吏·營吏,侵徵於束伍者,孝廟朝曾有陣前梟示之命,故報恩色吏,以操鍊時收索布物,卽以軍法處斷矣。今見右相箚記,則諸道無他文書云,此法更爲申明,下諭八道,一切嚴禁,以少紓軍民之怨苦,何如?上曰,依爲之。許積曰,箚記中第六條,西北文武,隨才調用,以示激勸之意云者,其意亦好。武弁則常常申飭西銓,使之調用,而至於文官,北路廉友赫·李之馧,西路則黃胤後之後,今無繼者,拔萃之人,則實難得矣。金錫胄曰,西北武弁中,近多被薦於守門將者,故卽今除職者亦多。至於宣傳官,都摠府則莅歷·地位,俱未可猝然備擬矣。許積曰,西北人才調用事,竝依此箚記,申飭兩銓,何如?上曰,依爲之。許積曰,箚記中第七條,萬科出身之難處,國人之所共言。旣不能令人人得其所欲,則亦且使之不至於大段怨苦,庶無他日難言之禍患矣。外方作隊者,有闕勿代,姑勿逢點於營將,姑勿責辦於軍裝,俾無斥賣田畓,呼號道路之事,而監司巡歷之時,講以兵書,兵使操鍊之際,試其武藝,春秋兩等,通一道居首者,抄其一人,啓聞于朝,以爲調用之地事,特令兵曹定式,分付擧行,何如?上曰,依爲之。許積曰,箚記中第八條,各司新進責徵禮物之規,其來已久,而朝家禁斷之令,亦嘗累下,今若復踵此習,則不可不痛禁,而至於身爲軍官者之一年一度,來問主將之安否,亦是不可廢之禮也,此則不必變通矣。上曰,依爲之。許積曰,箚記中第九條,專言擇將之事,其所試講兵書,取其能通者,差除將官,將官仕滿,習知兵陣之後,許入三廳之後,又復抄錄其能通兵略者,邊將·閫師,以此除授,則庶有得將之效云者,甚爲着實矣。以近日外方營將言之,當初非不極擇,而到今未免苟充,多有不才之類,徒貽軍民之弊云,此亦不習兵書之致也。如此之類,金錫胄亦必聞知,使卽陳達榻前,竝施黜罰,可也。金錫胄曰,小臣待罪西銓,今已累年,每於差出營將之際,非不欲極擇知兵之人,而不但知兵者之難得,亦不敢擅廢舊法,拘牽於官資次第而然矣。武臣發軔之初,稍有才望者,卽得宣傳,而宣傳仕滿則,徑陞摠府·訓院,不出數年,涉躐經歷·僉副正,則便爲折衝之階梯。且自前有實職者,不得兼將官,旣無領首練習之擧,則固不知金鼓之爲何物,間或有自內職,外除郡守者,此皆汨沒簿書,與兵事益疏濶。此輩一朝猝然爲營將,便爲外方老旗牌官·訓導之所操矣,一號一令,惟從旗牌所爲而已,領相所陳之語,蓋以此也。前頭營將有闕之代,固當極擇差出,而至於內三廳初仕者,亦擇於兩局將官中,以已經領軍者除之,則可矣。許積曰,卽今兩局將官,多有被薦者三廳者云,擇其中可用者擬望,而雖在後日,亦依此爲之,宜矣。上曰,依爲之。許積曰,箚記中第十條,則請擇文將,且以文士,間或差閫帥事也。此亦依此施行,至於抄選武將,令兩局書入事,此實臣每每言說於兩大將者,而終不能得,極可歎也。且前日柳赫然所別薦黃徵·沈若俊兩人,果是以膽勇著名者,但柳赫然之本意,則非以此人外,更無可薦之人也。特以備局所定之薦目中,有膽勇二字,故取其近似者,應之云矣。上曰,文臣中,可合將任者,別爲抄進,武將亦令兩大將,議于大臣,抄擇書啓,可也。備局謄錄
引見時,積曰,諸臣久未入侍,多有稟定之事,而上候猶未復常,小事雖不敢仰達,右相箚記中,所陳之事,爲先稟定,何如?上曰,唯。積曰,第一件論君德得失,惟在聖明體念之如何,別無可論之事矣。第二條西北之事,多有變通,而北邊形勢,異於西路,入送大臣,巡審要害,使之便宜從事之意也。古者大臣欲往邊鄙,防禦方略,親自指揮,近因時平,久廢此擧,而卽今之憂,政在北邊,更依古事,入送大臣,似可矣。上曰,卽今形勢,與前有異,大臣親往事缺五行。積曰,知兵事者,當爲帶往矣。始壽曰,知兵事者,不可不率去,臣行臨拜,當爲更達耳。積曰,西邊則雖不可送大臣,重臣一人當往矣。上曰,唯。積曰,西邊則異於北關,當竝與軍兵而變通,當送曉解兵事之人。柳赫然·金錫胄中,一人似可往矣,而此則詳知彼中事勢之緩急,然後可定其送與不送,不可輕送重臣,以煩聽聞,姑待冬至使回還,似可矣。始壽曰,以事言之,此二人當往,而所任皆重,俱難久離,是可慮也。上曰,兩局大將,俱是重任,實難遠離,而玆事亦重,不宜遲緩矣。積曰,只欲見關防形勢,則他人亦可往,而此乃五十年抛棄之地也。兵制疎虞,必有與敵之患,國家不幸,猝有事變,則虜騎馳突,直走京城,此非但小臣知之,右相亦知之矣。始壽曰,若使虜騎,直走京城,則輦下親兵,未及措手,必爲無用之軍矣。積曰,監兵營軍制,一倂變通,皆屬信地,其他軍兵,皆作隊伍,敎以坐作進退之節,則可爲臨亂之用矣。熙曰,此非時月間辦得之事,撥路馳報,中外相應,則雖遣他人,亦可變通。上曰,事不止於巡審關防,則其行之速,還未易也。熙曰,此異聞關絶約之時,今日此擧,恐煩聽聞。始壽曰,兩大將之遠離,事極重難,臣意則先使知兵事者往見,似可矣。赫然曰,若送他人,恐無益矣。始壽曰,兵使則坐守信地,僻路關防,則不得盡知矣。積曰,組練軍兵,俾守安州然後,可以拒敵矣。熙曰,安州之城,無可守之勢,最可慮也。始壽曰,西路要害之地,無如安州者矣。上曰,大將之出去重難,擇送他臣,似可矣。赫然曰,他人如有可往者,則臣豈請往乎?事係重大,而騷屑可慮,且塞其可塞之處,不甚難事,而兵制不變,猝遇事變,則虜騎衝突,直接京城,臣以年老之故,粗解兵事,欲於今行,組練監兵營之軍,以屬監兵使耳。錫胄雖請往,而此人豈可久離藥房乎?積曰,多事之錫胄,年老之赫然,固難出送矣。赫然曰,兵使雖得其人,變通之事,不可逐日啓稟而爲之,六七日之前,難就頭緖矣。積曰,豈至此哉?赫然曰,必至此矣。上曰,漢王入於褒中,不能自强,則終必老死於褒中,況今此事,國家存亡缺之事,何可遲緩?赫然曰,漢王之在褒中,無事大之事,與我國二行缺。上曰,姑待使臣之來,可也。始壽曰,若以賀字誤寫事,入送賚字官,則缺行未還之前,可以往返,而以武臣差送賚字官,則似好矣。上曰,旣有誤書之失,在我人事,不可不送。積曰,兩南·嶺東·北關,差送巡撫,試射效,亦是可爲之事,而必得其人,可責成效耳。北關則當送大臣,其他三處,當先送巡撫,而今姑遲之,似可矣。始壽曰,今夏自上有差送之敎,今復定奪行會,待春發送,宜當矣。上曰,唯。積曰,此中哨選鋒可也,我國束伍,無敢以中哨爲選鋒者,欲其便於拔出而用之也。積曰,各道成冊旣到,而未知壯弱,先送武臣之知兵事者,使之點閱,似可矣。錫胄曰,勿論堂上下,只擇其知兵事者以送,宜當矣。上曰,唯。赫然曰,治兵之責,專在兵使,故曾在孝宗朝,兵使李堅,有不職之事,孝廟欲加誅焉,國恤後,不果施刑矣。錫胄曰,兵使不能節制營將,營將又畏文臣守令,至於逃軍,亦不得卽推,兵使之廢墜,實由此也。積曰,曾在孝宗朝,設爲事目,嚴飭營將,故營將不敢不擧職,守令不敢侮營將矣。及至今日,解弛莫甚,營將杖守令之下人,則守令大怒,監司右守令而左營將,故營將畏守令,不敢號令。大抵營將多有苟且之事,故守令之待之也,如此,而此後則申飭守令,如有不能於兵事者,治罪,似可矣。上曰,每每申飭,猶不着實,隨現痛治然後,似無此弊矣。積曰,營將甚多,不能盡擇,巡撫使出去,則豈無賞罰,而卽今兵判爲先汰去其尤甚不職者,似可矣。錫胄曰,不職之人,臣當差出仰達,而尙州營將洪受龜,雖不知奉職之如何,蓋其爲人,不及他人云矣。大槪有名望之武人,出六之後,爲都摠都事,俄陞經歷及訓鍊副正,又經一年,則直擬堂上。及第之後,不見兵使,故每爲旗牌官之所欺賣矣。右相曰,此言約而盡矣。至平安道淸南北僻處設鎭堡,試射放條,積曰,此則設爲事目,以爲施行之地,似可矣。上曰,唯。至關西軍兵收布條,積曰,古者此爲戰軍,亂後收布矣。今則旣爲組練,又爲收布,事果不當矣。卽今西路所用,盡是此木,若不收捧,則監兵營必有用度不足之弊,而至於備邊司,則雖無此木,亦可支遣矣。始壽曰,監營則雖無此木,必無用度不足之患矣。積曰,元軍則勿爲收布,以專組練,似可矣。上曰,唯。至諸道將官,色吏侵徵二字缺禁斷條,積曰,將官營吏侵徵二行缺曾在仁祖朝,因崔鳴吉陳達,西北路人,有得爲臺諫者,其後北路人李之馧至參判。卽今文官中,如有可通淸望者通之,武臣中,如有可用者用之,似可矣。錫胄曰,西北人,多爲守門將矣。赫然曰,西北,武鄕也。待之以武鄕,可也,不必敎之以文明也。宗道曰,臣習知西路風俗,本來諄厚,不論門地之高下,而平壤外城,多有士人,故自以爲兩班,而慢侮武人,故自不相善。用文臣,非勸武士之道也。積曰,如有可用者,豈可塞也?上曰,如有表表可用者,則何可不用?但根本則以武士爲重,可也。至內三廳被薦武士,歇其武藝,試其兵學一書條,積曰,此言是矣,武科出身者一入內三廳,則不復讀兵書,取才之時,若歇其武藝,試其兵學一書,則似有所益,而其所謂以通兵書者爲哨官,以哨官爲內三廳云者,不無掣肘,通兵書得哨官者,豈皆合於內三廳乎?始壽曰,哨官勿爲苟充,初以可合內三廳者爲之,則豈不好哉?積曰,萬科出身作隊事,果有呼冤之弊,而至於名以出身,而不爲立馬,不爲試射,則將焉用哉?戰馬軍裝,宜使措備,而勿令奔走習陣,講兵書習武藝,春秋拔其尤而啓聞,以爲調用之地,似可矣。上曰,唯。積曰,至於出身之分屬各廳者,執事之人,稱以禮木,徵索銀錢之事,果是不貲之弊,而此乃自己廳中之事,故有難變通。曾在孝宗朝,亦有變通之意,使之嚴飭各廳,而不果行矣。上曰,各別嚴飭於各廳,可也。積曰,文士之間差閫帥云者,亦是矣。古者數抄文將,名以儒將薦,故被薦之人,不得不勉勵,今亦抄薦儒將,似可矣。上曰,依爲之。積曰,武臣之可合將領者,令兩局抄啓之者,亦是矣。大將之才,雖不可猝得,其中有名望之人,令兩大將抄書以啓,似可矣。上曰,依爲之。始壽曰,臣之箚記,只陳所懷,有何可採,而武人則必讀兵書然後,可知軍旅之事矣。閱武之時,一從敎鍊之言,聚沙聚石,以表信地,將不知兵,將焉用哉?赫然曰,兵書則知也,而內三廳,則不可一切以此爲之。錫胄曰,徒能讀兵書,而不能射者亦多,赫然言之,是也。積曰,福昌君爲釐正廳提調,而有二行缺。錫胄曰,釐正廳提調,則減下宜矣,而宗簿提調,則似當仍存矣。元禎曰,宗簿亦欲主壁,此亦非便矣。上曰,然則兩提調,竝減下,可也。始壽曰,觀象監官員,固無成才之人,而料祿涼薄,故願入者,亦少。今雖不可加其料祿,而測候人,則依古事,造給毛衣,似可矣。上曰,頃因權大載之言,造給毛衣矣。黯曰,軍國重事,臣不敢當,我國形勢,如太王之事獯鬻,句踐之事吳,無事之中,差出副察·贊劃二字缺有煩聽聞,故敢達。上曰,當初誤罷體府,故今又復設,而乃有此等之論,未免沮擾矣。始壽曰,黯之言,非無沮擾體府也,以差出副察使·贊劃使爲不可,臣意亦然矣。元禎曰,君臣猶父子,故臣初陳私情矣。父之於子,雖有所怒,解怒之後,其子有何不安之理,而至於銓衡,異於凡官,旣遞還仍,必有物議。臣旣蒙天恩,願竟其恩。上曰,卿辭無乃支離耶?事之委折,予已知矣。來善曰,臣有區區所懷,敢達矣。軍國重□,兩局大將同議陳達,臣不敢妄陳所見,而目今天怒民困,艱危極矣,且彼人致疑我國,窺覘越邊,往來如織,如有査問之擧,則豈不切迫乎?臣意則別遣京官,有煩聽聞,朝家業已設置監兵使,隨事分付,責其成效,如或不職,可之以罪,則豈不得體乎?上曰,玆事甚重,不可付諸監兵使,當待使臣之回還,而處之矣。來善曰,前以左相所啓,戶曹木五百同,送于南漢山城,敢達。上曰,唯。錫胄曰,臣得頒賜璿源譜略披覽,則仁宣王后誕日,不以戊午年書之,而誤以己未年書之,籍則當以德水書之,而誤以豐德書之,孝廟冊封之月及駙馬父名,亦有誤書者。莫重冊子,如是詿誤,不勝惶恐。待朗原君之回還後,聚頒賜冊子于政院,內入之冊,亦爲還下,以爲釐正之地,似可矣。始壽曰,此言是矣,而臣之不爲陳達者,此冊詿誤缺一處而已,姑勿收入,使之人得而見之,待其相知誤處而後,一時改之,爲當矣。
上曰,待其人之披覽,盡知誤處然後,聚于政院,可也。錫胄曰,中哨選鋒抄出時,主管之人,所當極擇。河東縣監金有冉,以築墩之勞,得除守令,而幹能習事,碧沙察訪崔俊明,湘津萬戶梁必興,俱是曉解兵事之人,竝本職遞差,以爲中哨抄擇時,偕送之地,何如?上曰,依爲之。燼餘
上在昌德宮。停常參·經筵。
未時,日暈,暈上有冠,色內赤外靑。申時,日暈兩珥。
右尹柳尙運辭職上疏。入啓。答曰,省疏具悉。卿其勿辭,從速察職。
京畿監司書目,仁川府使金壽一,親病受由,久不還任,不得已罷黜事。
全羅監司書目,長城府使蔡時龜,去月二十七日,遭母喪事。
右副承旨閔就道三度呈辭。入啓。遞差。
吏曹啓曰,承旨及守令多闕,政事,取稟。傳曰,當日爲之。
謝恩,右參贊鄭榏。
奉化縣監安重,下直。
具崟以都摠府言啓曰,今日入直軍士,當爲中日習射,而本府褒貶相値,不得爲之之意,敢啓。傳曰,知道。
李翊相啓曰,廳中位不齊,未有甚於近日,出納之際,事多苟簡。且前頭啓覆迫近,不可不備員,承旨闕員,今日政,以在京無故人差出,卽爲牌招察任,何如?傳曰,允。
又啓曰,新除授承旨鄭樸,朴純婚姻家相避,何以爲之?敢稟。傳曰,朴純改差。
又以弘文館言啓曰,本館下番四員內,一員未差,修撰李玄錫,在外未上來,副修撰尹義濟,親病危重,不得出仕,獨修撰臣金儁相連直,已過旬日,而身病方重,無他推移替直之員,事甚苟艱。上下番闕員,今日政,勿論相避,以在京無故人差出,竝卽牌招察任,何如?傳曰,允。
朴泰尙以禮曹言啓曰,卽接康陵參奉所報,則本陵齋室及典祀廳·獻官廳墻後樹木年久,勢將摧折覆壓屋宇之患,可慮云。發遣郞廳,與本陵參奉,眼同看審,可斫之木斫伐後,使之書啓,何如?傳曰,允。
又以戶曹言啓曰,頃因繕工監提調李元禎所啓,一年國用正薍,一萬三千餘束,今年鴨島酷被旱災,正薍無路繼用,令戶曹給價取用於載寧·安岳·鳳山等處事定奪,而今年海西旱災,非但慘酷,正薍所出之地,盡爲宮家之折受。今若卜定,民必重價貿納,其弊可慮之意,大臣亦爲陳達於榻前,故臣曹以其束數量減之意,通意于該監。把子所入正薍八千束,則以鴨島所刈雜薍,推移取用,簾簟所入正蘆草,只以五千束,卜定三邑,而其價則計給耗穀,趁明春貿納事,行會本道,何如?傳曰,允。
持平安如岳啓曰,請還收閔鼎重·閔維重·李䎘·李翊·李選等放釋之命。啓辭同前請捕盜大將申汝哲罷職不敍。啓辭同前答曰,毋庸瀆擾。
右尹柳尙運疏曰,伏以,碌碌庸陋之質,雖乏才長,區區願忠之志,不後恒人,而抹摋於時,分甘廢棄,千萬夢寐之外,謬恩荐加,秩之以命德之器,寵之以華袞之褒。至於調用之命,遷擢之恩,前後稠疊,摠出群情之外,臣是何人,而猥蒙不世之異數,至此極哉?臣誠惶隕感結,罔知攸措。不料新命遽下此際,撫躬失圖,益難自容,分義所在,固當趨肅之不暇,廉義一節,有不可膠守,而第臣素有水土之疾,遇寒增谻,胸脅牽痛,手足痿痺,種種諸症,已成沈痼,而加以重患眼疾,兩胞成腫,全廢視物,今幾一旬,日漸加重,差復無期。似此病狀,決無供職之望,不得不瀝血哀籲於天地父母之前。伏乞聖慈,諒臣情勢之不安,憐臣病勢之難强,亟許遞免,以便公私,不勝幸甚。批答見上
上在昌德宮。停常參·經筵。
午時,日暈未時,日暈兩珥,暈上有背,色內赤外靑。申時,日暈左珥。
去夜,修撰申厚命牌不進,推考傳旨,下禁府,禁府,申厚命拿囚。啓。
謝恩,左尹柳尙運,司宰主簿徐順民,承文正字權德邵。
右副承旨金海一上疏。大槪,敢陳烏鳥之私情,冀遂便養之至願事。入啓。答曰,省疏具悉。所陳之事,當令該曹稟處焉。
兵曹,司直羅萬基身死,曾經臺侍。啓別致賻。
藥房啓曰,凍雪不消,寒氣倍緊,伏未審聖體,若何,感冒餘症,其已快祛,而水刺亦已復常乎?臣等不勝區區之慮,敢來問安。答曰,所患之症,日漸差癒,今後勿爲問安。
傳曰,史官待命,騎馬三疋·卜馬一疋立之。
謝恩,正言金正厦。
院前啓,請閔鼎重·閔維重·李䎘·李翊·李選·南九萬·具鎰等放釋之命還收事。措辭見上諸宮家,以量案無主陳田,連續啓下,以爲設庄之計。雖曰,量案無主,甲戌以後四十餘年之間,民人等呈出立案,費力起耕,仍爲己田,轉相賣買,不知幾年,至有次次相傳之文券,而宮家不論文券之有無,通爲之量案無主,而恣意攘奪,民之呼冤,罔有紀極,宮家所爲,殊甚無謂。當此天災疊見,民怨方興之時,凡可以慰悅民心,宜無所不用其極。請量後起耕有文券田畓,還爲出給,而自此以後,永塞此路,以杜冒點之弊。答曰,不允。
府前啓,閔鼎重等事,申汝哲事。措辭竝見上前仁川府使金壽一,曾以厭避災邑,因備局啓辭,有仍任之命,而率爾啓罷之道,至被推勘,金壽一,所當嚴畏分義,恪勤供職,而到任未久,旋卽歸家,百般圖遞,必售其計而後已。當此凶歲,災邑守令,人皆規避,則撫摩賑救之責,誰肯擔當,而盡其心哉?其不有國法,終始謀免之狀,殊極可惡,監司已不爲請罪,遽爾罷黜,亦甚無謂。前仁川府使金壽一,準期不敍,京畿監司趙師錫,從重推考。答曰,不允。末端事,依啓。
具崟以兵曹言啓曰,當日幼學金光表·童蒙蔡奎齡等稱名者人,自丹鳳門入來,差備門外擊錚,極爲駭愕,令攸司囚禁治罪,同門守門將韓信哲,不能禁斷雜人,以致闌入,亦爲非矣,推考,何如?傳曰,允。
又以義禁府言啓曰,主掌官李溭,不考擧子金興八·康濟時等,典禮參講與否,只據元榜目,混塡字標之罪,在所難免,待興八等拿問後,稟處之意,議啓蒙允矣。金興八,就拿納供之後,似無可論之罪,分揀放送事,竝以判下,則今此李溭,別無符同用意之路,以其昏不致察,混同塡字之罪,及當初字標改塡之罪,竝爲照律以入之意,敢啓。傳曰。知道。燼餘,朝報竝謄
右副承旨金海一疏曰,伏以,臣賦命奇釁,早失慈母,只有老父,年今七十,居在嶺外,疾病連仍,近經喪禍,氣力綿綴,而臣家本窮空,難繼菽水之供養,心懷喜懼,未效烏鳥之反哺。臣每一念及,痛迫于中,對案忘餐,當夜無寐,未嘗不發歎於仲由之傷貧,起感於毛義之捧檄。玆敢不避煩猥之誅,仰籲孝理之下,伏乞天地父母,憐臣切迫之悃,許臣一縣之任,俾得專城之養,以伸人子之情,則微臣感戴之私,豈但隕結而已哉?臣無任祈懇戰灼之至,謹昧死以聞。啓下吏曹。啓目粘連啓下是白有亦,有偏母之人,陳疏乞郡,自是舊例,而至於爲父乞郡,古無其規是白如乎。仁祖朝金弘郁之得拜唐津,先朝申載厚之除授禮安,皆以父母俱存之人,陳疏得請爲白是在果,一時特恩,不可缺以爲例。今此金海一疏內辭緣,勿施,何如?啓情甚可矜。以下缺批答見上
上在昌德宮。停常參·經筵。
仁烈王后忌辰齋戒。
巳時,太白見於巳地。夜三更,流星出參星上,入坤方天際,狀如鉢,尾長三四尺許,色赤。
傳曰,日寒如此,薄衣軍士,襦衣題給。
具崟以兵曹言啓曰,卽接一所巡將林激牒呈,則當夜闕中,傳漏未下之前,鍾閣先打人定,推問厥由,則鐵物廛傳漏軍士義城正權善立,咸悅正白夢善,誤傳更點,以致徑先打鍾云,事甚可駭。當該軍士及鍾閣守直官,令攸司推治,何如?傳曰,允。
大司憲李元祿啓曰,臣於申汝哲之論,當論不論,宜避不避之失,與同僚無異,何可仍冒臺席?請命遞斥臣職。答曰,勿辭,退待物論。
禁府照目,修撰申厚命矣,本月初六日牌不進罪,笞五十贖,解見任別敍,私罪。啓依允。
又照目,學錄李溭矣,不講典禮之金興八·康濟時,混同塡字,莫重國試,不謹致察罪,杖八十贖,奪告身三等,私罪。啓功減一等。
刑曹啓目,捕盜軍官李光祚等原情云云。申檳·鄭弘弼·郭等段,係是出身,移禁府處置,光祚段,以無因嫌瞞告之事,置之,何如?啓依允。
禁府,申檳·鄭弘弼·郭拿囚。啓。
司僕寺官員,以提調意啓曰,本寺錢穀,乃是判官所掌,而幹理出入之事,甚爲浩繁,得人甚難,而遞易若頻,則尤有疎失之患。在前爲此任,每請仍任,亦以此也。今者判官李喜年,除授未久,頗似擧職,而昨日政,遽移畿邑,殊極可惜。特爲仍授前職,使之着實收拾,以責久任之效,何如?傳曰,允。
掌令李萬封·兪夏謙,持平金澍啓曰,臣等於申汝哲全釋之後,未卽更論,而以其供辭侵辱,至於引避,其疲軟甚矣。處置請出,實出意外,情勢狼狽,冒尋長單,昨者承牌詣臺,矇然隨參於不敍之論矣。今聞物議,以臣等初旣當論不論,苟且引避,昨又不爲自處,强參前啓,有失臺體,大加非斥。臣等之前後所失,到此益著,決不可晏然仍冒,請命遞斥臣等之職。答曰,勿辭,退待物論。燼餘,朝報竝謄
上在昌德宮。停常參·經筵。
仁烈王后忌辰。
辰時,日有右珥。巳時,太白見於未地。午時,日暈兩珥。未時申時,日有重暈,內暈有兩珥,外暈上有冠,色內赤外靑。
大王大妃殿·王大妃殿·中宮殿,藥房隆寒問安。答曰,知道。
藥房都提調臣許積,提調臣李元禎,副提調臣李翊相啓曰,積雪不消,寒威益冽,伏未審此時聖體,若何,寢睡水刺,與前一樣乎,兩慈殿氣候,亦何如?臣等不任區區之慮,敢來問安。答曰,兩慈殿氣候安寧,予亦無事,而水刺猶未如常矣。
謝恩,長城府使宋昌,禮曹佐郞鄭尙獻,東部主簿朴亨,長興奉事李浣,學正金繼興,司評李汝岳,南海縣令金重器,成均博士李東植。
傳曰,典獄摘奸,輕囚放釋。
藥房再啓曰,前劑入六味地黃元,進御已久,必已垂盡。今當加劑以入,而諸醫皆以爲古庵心腎丸,尤宜於卽今症候,元方去牛膝,代以肉蓯蓉,加麥門冬·知母鹽酒炒各二兩,繼地黃元進御,宜當云。此藥一劑,爲先劑入,何如?答曰,依啓。
府啓,竝引嫌而退。未卽論執,殊涉疲軟,旣有物議,勢難仍在,請掌令李萬封·兪夏謙,持平金澍,大司憲李元祿,竝命遞差。答曰,依啓。
吏曹啓曰,臺諫有闕,政事,取稟。傳曰,明日爲之。
具崟以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
又以兵曹言啓曰,薄衣軍士,襦衣題給事,命下矣。分遣郞廳摘奸,則尤甚薄衣者,一百七十四名,別單書入,令該曹照數題給,何如?傳曰,知道。
又備邊司郞廳,以領·右相意啓曰,賑恤廳堂上吳挺緯,本司提調兼差之後,疏批已下,尙今不爲行公,以致本廳賑救料理等事,漸至稽滯,殊甚未便。吳挺緯卽爲牌招察任,何如?傳曰,允。
金海一啓曰,臣承命馳往典獄署,在囚罪人,一二摘奸,則啓覆罪人六名,啓下罪人二十名,各衙門所囚罪人四十三名內,司憲府所囚書吏張義英,則以禁吏,過時不納牌,作弊閭閻事也。舍人司所囚掌苑署書員金英岋妻私婢禮德,則其夫偸食官物,徵捧間囚禁事。楊根京主人金二民妻善禮,則其夫犯罪政府事也。漢城府所囚林春得次知奴唜山·鄭昌海次知婢蘭今等,則因管餉事,移文春得,昌海前任瑞興屯田別將時,各穀無面數多,本府捉送之後,落後不見事也。兵曹所囚色掌驅從李時望,則坐起時,郞廳稱病,訓鍊都監所囚監官崔極星次知奴山福,則都監鑄錢所納,未收銀子一百七十餘兩,畢納間囚禁事也。繕工監別工作所囚書員朴英發妻私婢禮眞,無面雜物,終不備納事也。尙衣院所囚譯官金振海次知婢愛禮,則本院銀貨,貸去不納事也。以上九名,則仰體欽恤之意,卽爲放送。刑曹所囚折衝洪壽成,則因金斗郁上言,家舍價銀還給間,囚禁事也。業武崔有哲,則因戶曹官文,本曹船隻現出間,囚禁事也。私奴洪岳成,則犯肉現捉事也。巫女唜淑,私婢論向,巫女論介,則神事犯禁事也。私奴黃繼明,屠殺馬疋事也。砲手河得敏妻私婢信禮,則其夫逃亡,現出間囚禁事也。以上八名,則罪名雖不大段,方有推問之事,不可全然放釋,姑爲保放。其餘罪人則或事干殺獄,或國穀無面,或事涉咀呪,或罪犯倫紀,或因闕門虛鎖,罪名不輕以下缺半行趁速處決,俾無滯獄之弊,何如?以下缺燼餘,朝報竝謄
上在昌德宮。停常參·經筵。
巳時,太白見於未地。夜二更,流星出鬼星下,入巽方天際,狀如鉢,尾長三四尺許,色赤。三更,一道白雲如氣,起自乾方,直指艮方,長十餘丈,廣尺許,良久乃滅。五更,流星出軫星下,入坤方天際,狀如拳,尾長四五尺許,色赤。金星犯東成第一星。
海南縣監趙爾炳,長水察訪金振漢,下直。
謝恩,工曹正郞趙挺時。
判決事李弘淵辭職上疏。入啓。答曰,省疏具悉。訟者構誣之言,不必爲嫌,卿其勿辭察職。
吏曹判書李元禎上疏。大槪,乞遞兼帶之任,以幸公私事。入啓。答曰,省疏具悉卿懇。今玆之命,實循公議,卿其安心勿辭,從速行公。
京畿監司書目,高陽呈,以副校理李玄錫病重,上去不得事。啓遞差。
謝恩,左副承旨安如石,右副承旨具崟,淸風府使金海一。
吏曹啓目,粘連啓下。右副承旨金海一上疏云云。有偏母之人,陳疏乞郡,自是舊例。至於爲父乞郡,古無其規是白如乎,仁祖朝金弘郁之得拜唐津,先祖朝申厚載之除授禮安,皆以父母俱存之人,陳疏得請爲白有在果,一時特恩,不可援以爲例,今此金海一疏內辭緣,勿施,何如?啓。傳曰,情甚可矜,特爲依疏辭施行。
府啓,閔鼎重·閔維重·李䎘·李翊·李選等放釋之命還收事。措辭見上請捕盜大將申汝哲罷職不敍。措辭見上答曰,勿煩。
院啓,請還收閔鼎重·閔維重·李䎘·李翊·李選·南九萬·具鎰等放釋之命。措辭見上請量後有文券田畓,還爲出給。自今以後,永塞此路,以杜冒占之弊。措辭見上答曰,勿煩。
安如石,以都摠府言啓曰,副摠管李鏶,除標信,漢城府坐起進去之意,敢啓。傳曰,知道。
金海一,以義禁府言啓曰,以刑曹啓目,右邊捕盜軍官出身申檳·鄭弘弼·郭等,移本府處置事,允下矣。申檳·鄭弘弼·郭,方待命於本府,卽爲拿囚之意,敢啓。傳曰,知道。
以司諫李日井呈辭,傳曰,還出給。
金海一,以刑曹言啓曰,金起民擊錚議啓,捕盜軍官等,推覈科罪事,啓下矣。捕盜軍官供辭中,犯夜人容隱是如之二字,下吏書之之際,誤書樣以二字,其誤書措語,實非閑漫文字,而臣等再三看詳,終未覺察,致有入啓文書誤書之事,不勝惶恐。當該下吏,自本曹治罪,而元公事,改付標以入之意,敢啓。傳曰,知道。
鄭樸以戶曹言啓曰,頃於榻前,緣臣來善所啓,局出身年七十以上者十九人,衣資題給事,命下矣。第十九名老出身,旣不得蒙資,而特給衣資,則其餘卽今隨行者四十二人,而論其功勞,則別無異同。一件題給衣資,以爲慰悅激勸之道,何如?傳曰,依啓。
以鄭來祥爲假注書。
李翊相,以吏曹言啓曰,近年以來,國法不嚴,堂下官階級濫僞之弊,日以益甚,軍兵受祿之類,元無一階,而直出御侮之資,故凡得甲科者,輒陞堂上,其爲寒心久矣。今式年武科壯元朴亨,新恩政事,自兵曹送東之際,旣以禦侮書送,則當陞堂上,故査問加資之階梯,則此亦元無一資,而禁軍付祿時,直爲禦侮者也。以國法言之,一資一級之重,初無堂上堂下之別,而超超躐二十階之狀,旣已發現,則不可不依法科斷,以爲懲後之地。東部主簿朴亨,及付祿薦狀時,次知之禁軍,竝令攸司科罪,何如?傳曰,允。
具崟,以兵曹言啓曰,因金震成上言,復科事,旣已榻前定奪,捧承傳矣。金震成,原榜目付標以入,而紅牌改書安寶之意,敢啓。傳曰,知道。
朴泰尙,以弘文館言啓曰,新除授修撰沈橃,時在全羅道臨陂縣任所。經筵入番事緊,請斯速乘馹上來事,下諭。傳曰,知道。燼餘,朝報竝謄
上在昌德宮。停常參·經筵。
巳時,太白見於未地。
謝恩,護軍李萬封·兪夏謙,待敎南致熏,司僕判官李喜年。
政院啓曰,來十五日,儒生殿講日次,取稟。傳曰,爲之。
吏曹啓曰,咸鏡監司有闕,依近例,令備邊司議薦,何如?傳曰,允。
府啓,請閔鼎重·閔維重·李䎘·李翊·李選等放釋之命還收事。措辭見上請捕盜大將申汝哲罷職不敍事。措辭見上新除授大司憲李堂揆,時在咸鏡道監營任所,掌令李壽曼,時在京畿抱川地,請竝斯速乘馹上來事,下諭。答曰,不允。下諭事,依啓。李堂揆,交代後,自當上來,姑勿下諭。
獻納朴鎭圭,正言南垕啓曰,請還收閔鼎重·閔維重·李䎘·李翊·李選·南九萬·具鎰等放釋之命。措辭見上請量後起耕有文券田畓,還爲出給,而自今以後,永塞此路,以杜冒占之弊。措辭見上自夫邦禮釐正之後,黨附罪魁,欺弄朝權之輩,或竄或逐或斥退,斟酌輕重,薄施罪罰者,乃所以嚴公議,而重禮論也。若金萬重者,尊慕時烈,附麗邪論,爲其羽翼,表裡相應,視閔鼎重等,無異同矣。鼎重等放釋還收之請,兩司方張,則萬重此時收用,已極無謂。況其誣陷柱石之大臣,力斥論禮之儒賢,其用意之巧慘,先王之所深惡,聖明之所洞燭。久置散班,公議可見,而春曹佐貳之除,遽出物情之外,瞻聆所及,莫不駭然,請禮曹參議金萬重遞差。禮曹參議金萬重,以罪魁之黨與,得罪公議,久置散班,乃所以嚴禮防也,而昨日之政,不拘輿論,率爾備擬於春曹佐貳,其在政體,乖舛甚矣。請吏曹當該堂上·郞廳,竝從重推考。答曰,不允。末端事,語意深劇,少無和平之意,如此已甚之論,予甚不取也。至於銓曹之備擬,非一人之意見,而竝請推考,尤未可曉也。亟停勿煩。
具崟啓曰,卽見平安監司兪夏謙,殺人罪人朴億萬推覈啓本,則結案招辭,朴億萬名字,以被殺人趙還生換書,殊涉不察,請推考。傳曰,允。
安如石,以觀象監官員,領事·提調意啓曰,天文學別設兼敎授,以士人崔晩說差下事,已爲定奪於榻前矣。依例付軍職,冠帶常仕,何如?傳曰,允。燼餘,朝報竝謄
上在昌德宮。停常參·經筵。
巳時,太白見於未地。午時,日暈左珥。未時,日暈。申時,日暈兩珥。夜一更,月暈。
謝恩,右承旨閔就道,承文副正字吳尙游,護軍權儔,典籍金夢陽·洪萬朝。
兵曹啓曰,本曹郞廳李增,以按覈御史,出使濟州,而海外候風之地,還朝之期渺然。前頭大政時,郞廳不可不備員,李增姑爲改差,何如?傳曰,允。
明日啓覆殿座正時,辰正三刻。
慶尙監司書目,玄風縣監崔宙,今月初六日身死事。
吏曹啓曰,咸鏡監司有闕,政事,取稟。傳曰,明明日爲之。
安如石,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,副摠管李鏶,除標信,漢城坐起進去之意,敢啓。傳曰,知道。
安如石啓曰,假注書鄭來祥時無職名,付軍職,冠帶常仕,何如?傳曰,允。
朴泰尙,以禮曹言啓曰,童蒙敎官李舜岳,與臣黯,參判臣夏鎭,俱有相避,參議金萬重,被論不爲參坐。今己未秋冬等褒貶,限內不得爲之之意,敢啓。傳曰,知道。
又以工曹言啓曰,曹所屬掌苑署官員今秋冬等褒貶,當爲等第,而因本寺提調有故,限內不得磨勘以入之意,敢啓。傳曰,知道。
獻納朴鎭圭,正言南垕啓曰,請還收閔鼎重·閔維重·李䎘·李翊·李選·南九萬·具鎰放釋之命。措辭見上請量後起耕有文券田畓,還爲出給,而自今以後,永塞此路,以杜冒占之弊。措辭見上禮曹參議金萬重,尊義時烈,附麗邪論,爲其羽翼,表裡相應,國人之所共知。誣陷柱石之大臣,醜詆論禮之儒賢,聖明之所洞燭。其罪犯之難逭,用意之巧慘,與閔鼎重等,初無異同。鼎重等還收之請,兩司方張,而萬重之獨免斥黜,久置散班,實是聖朝寬大之典。今者臣等請遞之論,蓋出參酌末減之意,而聖上以深刻已甚等語爲敎,臣等竊不勝駭惑焉。公議齊憤,不可强拂,請禮曹參議金萬重遞差。請吏曹當該堂上·郞廳,從重推考。答曰,毋庸强聒。
上在昌德宮。停常參·經筵。
昧爽,黑雲一道,起自艮方,直指巽方,長十餘丈,廣尺許,良久乃滅。巳時,太白見於未地。午時,日暈。夜一更,流星出胃星下,入巽方天際,狀如拳,尾長三四尺許,色赤。夜二更五更,月暈。
傳曰,政事,明明日爲之。
辰時,朝報上御熙政堂,初覆。領議政許積,左議政閔熙,右議政吳始壽,右參贊鄭榏,禮曹參判李夏鎭,吏曹參判吳始復,兵曹參判金禹錫,副校理吳始萬,持平安如岳,修撰金儁相,都承旨李翊相,左承旨鄭樸,右承旨閔就道,記事官李蓍晩,記事官南致熏,從東侍。領敦寧金萬基,靈愼君瀅,刑曹判書金德遠,錦平尉朴弼成,晉平君澤,工曹參判慶㝡,同知吳斗寅,左尹李鏶,刑曹參議金,戶曹參議睦天成,正言南垕,左副承旨安如石,右副承旨具崟,同副承旨朴泰尙,記事官李玄紀,記事官李萬元,從西侍。具崟進曰,今日啓覆,何推案先讀乎?上曰,京囚推案,先讀,可也。積曰,日寒如此,聖體,若何?上曰,水刺猶未如常,以是爲憫耳。積曰,曾伏見藥房問安之批,而未得其詳矣。上曰,雖有一二日稍勝之時,而未久還厭矣。積曰,伏聞有嘔吐,不任憂慮。上曰,聞凍秀魚灸臭,有惡心之候,而不至嘔吐矣。崟曰,此若出於熱,則前進湯劑,可以治熱,若出於胃虛,則當進補劑,而亦恐有助熱之害,當更觀症候,議定當進之藥矣。兩慈殿氣候,若何?上曰,安寧矣。崟曰,啓覆時,刑曹堂上,不可不備員,而趙䃏以身病不爲進參,雖未知其病勢之如何,而其在事體,殊涉不當,請推考。上曰,依爲之。崟讀印信僞造罪人李後靖推案,上曰,此罪人,刑推累次而承服,承服處讀之,可也。崟曰,讀金晩起刑推處,似可矣。上曰,唯。崟讀畢,上曰,此罪,何如?積曰,印信僞造之跡分明,依法處置之外,更無可論之事矣。熙·始壽曰,臣等之見,亦與首相同矣。萬基曰,臣爲摠戎大將時,此罪人旣已承服,故送于捕盜廳,事甚明白,更無可達之言矣。積曰,臣得見刑曹推案,刑官之事,極爲非矣。金萬基同謀僞造之跡,不啻昭然,則謂非同情,已涉不察。一次刑訊之後,元無議處之命,而直請照律,非但事體不當,亦恐有關後弊,其時刑官,推考,何如?上曰,依爲之。上曰,僉意,何如?僉曰,法外無可達之言矣。上曰,似當依律,後日更議。如石讀殺人罪人海仁推案,上曰,此罪,何如?積·熙·始壽曰,殺人之跡明白,更無可達之言矣。上曰,僉意,如何?僉曰,法外無可達之言矣。德遠曰,二龍之不爲下手,出於海仁之口,此爲可疑。積曰,二龍與海仁,同是山直,而又爲同往,則豈有全不下手之理乎?上曰,似當依律,後日更議。就道讀殺人罪人戒云推案,上曰,此罪,何如?積·熙·始壽曰,殺人之跡明白,更無可達之言矣。上曰,僉議,何如?僉曰,法外更無可達之言矣。上曰,似當依律,後日更議。樸讀殺人罪人仲金推案,上曰,此罪,何如?積曰,仲金旣已承服,更無可論,而以獄情觀之,則部將顯有下手之迹,而捕盜廳之啓,全不擧論部將之事,有若逢授被打之人而殞命者然,極爲無狀矣。今欲推問於部將,則必活置仲金然後,有憑考之路矣。熙·始壽曰,臣意與領相同矣。上曰,僉意,何如?萬基曰,大臣之言是矣。今番則似難決斷矣。諸臣咸曰,旣有疑端,則不可不詳問,姑置仲金,以爲憑考之地,似可矣。上曰,然則姑待三覆,更議可也。翊相讀定配逃亡罪人命善推案,上曰,此罪,何如?積曰,在法應死,而曾前有貸死之時矣。上曰,庚申凶歉,振古所無,定配之類,迫於饑饉,轉往他處,其情可恕,故特爲貸死矣。始壽曰,一時特恩,不可用之於此矣。榏曰,前日貸死,出於好生之德,而此則以法處之,可也。上曰,似當依律,後日更議。崟讀上典家衝火罪人朴乃成推案,上曰,此罪,何如?積曰,在律應死,有何容貸?熙曰,同惡之亂香,旣已正刑,有何可論之事乎?始壽曰,臣得見亂香正刑時律文,則更無可論者矣。上曰,僉議何如?僉曰,律外更無可達之言矣。上曰,似當依律,後日更議。泰尙讀定配逃亡次知推案,上曰,此罪,何如?積曰,臣於命善事,旣以依律之意,仰達矣。乙卯雖曰凶年,異於頃申,且到配未數月而逃,更何容貸?上曰,僉議,何如?僉曰,法外更無可達之言矣。上曰,似當依律,後日更議。如石讀殺人罪人李相碩推案,上曰,此罪,何如?積曰,殺人之跡明白,更無可達之言矣。熙·始壽曰,臣等之意,與領相意同矣。上曰,僉意,何如?僉曰,法外更無可達之言矣。上曰,似當依律,後日更議。樸讀印信僞造罪人李數先推案,上曰,此罪,何如?積曰,印信僞造之迹分明,法外無可達之言,而京外治獄,俱失其體矣。李得守·楊玉麟,俱非死罪,而推官等,混爲考覆,則監司所當罪其守令,區別啓聞,而不罪守令,但爲拔去,李數先,雖是正犯,而李先同,亦爲覓給木牌,使之造印。且得官押,使之僞着,則其終始同謀之狀,不啻昭然,而刑曹反謂之不與於僞造,只施全家之律。監司及其時刑官,俱有不察之失,請竝推考。上曰,依爲之。熙曰,李先同則不可不謂知情,而似有差等,李數先則法外無可達之言矣。始壽曰,數先則法外無可達之言,而先同則終始同謀,死不足惜。上曰,僉意,何如?僉曰,大臣旣陳所見,臣等無可達之言矣。上曰,似當依律,後日更議,而先同則減死,全家定配,可也。積曰,啓覆旣畢,諸臣皆當退出,而臣有所達之事矣。萬基曰,臣亦有所達之事矣。上曰,唯。諸臣皆出,積進曰,臣見北兵使狀啓,張孝禮,示一丈地圖,我國西北圖也。山川險夷,歷歷在眼,無一詿誤處,此必有指敎之人,而又有來年出來而語,此似出於恐喝之意,而地圖之如是仔細,良可怪也。兵使因以薄紙,模送其地圖,御覽後還下,何如?上曰,唯。上曰,有舌角指,不便於片箭·騎射,矢力之强弱,中數之多少,別無異同,勿爲變通,可也。熙曰,無舌用之旣久,皆以爲便矣。積曰,年老武弁皆言,守城之時,終日發射而後,可知有舌之便好,而年少者,則安於習熟,皆以無舌爲便矣。金錫胄,曾有從自願之請,今勿以有舌分付,姑待他日更議以定,何如?上曰,旣不便於片箭·騎射,不必變通耳。如岳啓曰,請還收閔鼎重·閔維重·李䎘·李翊·李選等放釋之命。措辭見上上曰,亟停勿煩。又啓曰,請捕盜大將申汝哲罷職不敍。上曰,毋庸瀆擾。垕啓曰,請還收閔鼎重·閔維重·李䎘·李翊·李選·南九萬·具鎰等放釋之命。措辭見上上曰,亟停勿煩。又啓曰,請量後起耕有文券田畓,還爲出給,而自今以後,永塞此路,以杜冒占之弊。措辭見上上曰,今距甲戌,四十餘年,自前折受之處甚多,空閑之地已盡。今若防塞此路,則諸宮家,決難支保,不允。又啓曰,請禮曹參議金萬重遞差。措辭見上上曰,當此國事艱憂之日,不思共濟之道,但以此等深刻之論爲主,近日臺諫所爲,可謂無狀矣。不允。垕啓曰,臣以禮曹參議金萬重春曹佐貳之除,出於輿情之外,敢有所論列矣。殿下不惟不賜允兪,嚴批繼下,摧折太甚,臣將何顔面,復冒於臺席乎?請命遞斥臣職。上曰,依啓。泰尙讀殺人罪人朴有良推案,上曰,高聲讀之,可也。積曰,不緊處,不必盡讀,讀監封上送以下,似可矣。二行缺崟讀殺子罪人朴浹推案,積曰,今此推案,御覽件及承旨所讀文書,俱有落漏之處。當該承旨,難免不察之失,請推考。上曰,依爲之。讀畢,上曰,此罪,何如?積曰,父殺其子,兄殺其弟,人間大變也。順玉因其弟貞仙潛奸之事,敎誘其老悖之夫,以作此變,順玉固當依律,其兄亦當用受敎二行缺年八十者雖有罪,不致之法,爲其精思消亡,與小兒同故也。朴浹年至八十四歲,則似當減死,而自下不敢直請,惟在上裁耳。熙曰,此事,在上參酌,非自下擅斷之事也。始壽曰,順玉等斷以律文,大民等處以受敎之意,臣曾已讞議。浹之思慮精神,已不爲人,論之以律,亦不當死,而惟在上裁,不敢仰陳所見矣。上曰,僉意,何如?萬基曰,所謂年八十者,不致法者,未知指何罪而言,而浹之常時投江之說,出於憤惋之極,而愚悖者之常談,非大民·破京輩造言之類也。此惟在自上處分矣。僉曰,大臣旣陳所見,臣等更無可達之言矣。垕曰,臣意則不然,投江之說,常常言及,則其造意分明,斷以受敎,有何不可?上曰,浹則姑待三覆,處之,可也,而其他罪人,似當依律,後日更議。就道讀殺人罪人芿叱福·宋亡終推案,上曰,此罪,何如?積曰,法典有奸所捕捉,登時殺戮,勿問之文,此與奸所捕捉無異,而但法文本意,則捕捉於奸所者,不卽殺之,則不無見失之慮,故殺之而不問。此則旣縛之後,不告官而擅殺,似難免死,而自前如此之罪,或死或不死,惟在自上處分,而亡終則雖曰驅往,而從之於旣縛之後,法官雖引加功之律,啓覆時,論以死罪,似過矣。熙曰,旣縛之後,擅自戕殺,此則依法處之,似可,而至於亡終,宜有間隔。始壽曰,臣之所見,亦與領相同矣。上曰,僉意,何如?萬基曰,男女二人之命,一時殺害,不可比之於奸所捕捉。法外無可達之言,而亡終之必爲加功,未可知也。榏曰,驅往而助力,非加功而何?瀅曰,殺人之跡狼藉,烏得免死?德遠曰,臣待罪刑官,法外無可達之言,而前者豐德水軍失其妻,五年而後得之,竝與姣嫁之人,結縛而來,中路戕殺。甲寅年啓覆時,自二行缺應死之罪也。僉曰,大臣旣陳所見,臣等別無可達之言矣。上曰,姑待三覆,更議,可也。萬基曰,摠戎廳有一軍奴,僞造牌子,謂之將帥分付,徵索眞荏五升於軍卒,而其下自書其名,迷劣甚矣。事覺之後,凡爲承服書給之人,今方逃躱,而其罪差輕。此人則託以官員分付,有此徵索之擧,死無足惜,而事與印信僞造者有異,所索之物,亦不入手,以此行刑,似爲過重矣。他衙門如此之類,決棍懲治,而不必啓聞行刑,故敢達矣。二行缺上曰,軍法尙嚴,殺之無妨矣。萬基曰,臣意則從重決棍,使之自缺似當矣。上曰,然則自本廳,從重決棍,可也。上謂積曰,前日入診時,有論定之事,而今有此擧可怪。積曰,國家用人,不當彼此,而若有負犯,則亦不可用也。臣於前日,特擧萬重之名,而謂之可用者,蓋以萬重之廢,由於小臣故也。人或以爲禮曹異於戶·工·刑三曹,乃是淸望之階,萬重不可直爲禮曹,其意所在,未可知也。上曰,啓辭中以爲與閔鼎重等無異,此乃永塞之意也。積曰,宋時烈·宋浚吉,皆故儒臣金長生之弟子,而萬重乃長生之子孫,宋家之於金家,事同一家,故有此論矣。上曰,啓辭中不言與宋家相親之事,惟以其罪,與閔鼎重無異爲言,其意可知。積曰,閔鼎重等放釋還收之論方張,而萬重春曹之除,適在此際,故有此爭執之擧。臣非以臺論爲是,而待臺諫之道,不當如是摧折。上曰,如其言之聽亦可,不聽亦可,則不必摧折,而近來臺諫,專以深刻爲主,甚可惡也。至於擬望之人,亦爲請推,俾不得更擬一行缺,雖有過激之論,未嘗摧折者,其意豈偶然哉?今此缺遞差之啓,雖不無過中之語,初非出於深刻之意,而殿下不少假借,大加聲色,至於諫官之引避也,遽有特遞之命,此非但有乖於優容臺閣之道,抑恐有駭於聽聞,而貽累於聖德,請還收正言南垕特遞之命。上曰,一邊深刻之習,不可不懲,有何還收之事乎?始壽曰,事非大段,而轉相乖激,此非聖德事也。上曰,一邊深刻之論,不可不懲,遞差之外,更有何事?如岳曰,以不關之事,摧折臺臣,甚有害於聖德。況萬重乃是戚里,恐有駭於聽聞。積曰,此言是矣。私家之人,亦不以妻三寸爲貴,況人君豈有所私,而四方聽聞,則必不能無惑矣。上曰,非爲其戚里也,乃是防微杜漸之意也。積曰,還收之啓,則允從,宜矣。上曰,雖還收,必不得行公矣。始壽曰,雖不得行公,在聖上轉環之美,豈有所損耶?上曰,依啓。遂罷黜。燼餘
上在昌德宮。停常參·經筵。
辰時,日暈兩珥。巳時午時,日有重暈,內暈有兩珥,暈上有冠,色內赤外靑。未時,日有重暈。申時,日暈。
藥房啓曰,伏未審夜來聖體,若何,昨日早臨寒殿,竟夕慮囚,不瑕有添傷之患乎,水刺厭進之候,亦復何如?臣等不任區區之慮,敢來問安。答曰,知道。水刺厭進,姑無加減矣。
明日儒生殿講時考官,金德遠·金禹錫·睦天成·鄭重徵·吳始萬·李彦綱。
政院啓曰,明日儒生殿講時命官,何大臣進去乎?敢啓。傳曰,左相進去。
有政。
吏批,判書李元禎被論,參判吳始復式暇,參議柳命天進,都承旨李翊相進。啓曰,判書李元禎被論,參判吳始復式暇,小臣獨政未安,何以爲之?敢稟。傳曰,只出緊任。以李壽徵爲兵曹正郞,安績爲禁府都事,洪遠普爲臨陂縣令,李世甲爲玄風縣監,朴信圭爲咸鏡監司。兵批,判書金錫胄病,參判金禹錫病,參議鄭重徽進,參知未差,右副承旨安如石進。以任相元·朴宣興·李宸爲副護軍,李煦·李玄錫·李增爲副司直,鄭來祥爲副司正,崔萬說爲副司勇。
又以吏曹言啓曰,今己未年秋冬等褒貶,當爲等第,而判書臣李元禎有故,限內不得磨勘之意,敢啓。傳曰,知道。
李翊相以宣惠廳郞廳,以都提調意啓曰,宣惠·常平等廳,去春夏等及今秋冬等褒貶,當爲等第,而緣堂上多有故,限內不得磨勘之意,敢啓。傳曰,知道。
安如石以中樞府言啓曰,本府郞廳及錄事醫員等,今秋冬等褒貶,當爲磨勘,而領中樞府事鄭知和,病未行公,限內不得爲之意,敢啓。傳曰,知道。
朴泰尙以漢城府言啓曰,司饔院漁夫之常時雜役勿侵,雖是近來已行之例,至於藏氷之時,則勿論士大夫及內三廳,時仕禁軍·漁夫·津夫等,竝皆出役,亦有啓下事目,行之已久,非今創始之事,而自司饔院啓請,漁夫出役一款,拔去於藏氷事目中,旣已蒙允,而今因漁夫所訴,撓改其已成之舊例,則此後效尤而紛紜者,將不可勝言。依前啓下事目,漁夫一體出役,何如?傳曰,漁夫之苦役,比他最甚,依廚院啓辭,施行,可也。
朴泰尙以戶曹言啓曰,曹所屬各司,己未秋冬等褒貶,與各司提調,相議等第以入,而司䆃寺去戊午秋冬等及今己未春夏等褒貶,曾因本寺提調有故,今始磨勘。司宰監·平市署,今己未春夏秋冬等褒貶,因各其司提調有故,不得磨勘。司圃署,今己未秋冬等褒貶,因本寺提調出使,亦未磨勘之意,敢啓。傳曰,知道。
正言南垕啓曰,譾劣無似之臣,過蒙陶鑄之恩,顧無才能,可報涓埃,惟以不避貴近,隨事盡言,爲一分自效之地矣。乃者金萬重春官佐貳之除,實是公議之所不許,而欲使聖世,無全棄之人者,亦臣等之本意,故粗陳請遞之論,元非已甚之意,不料聖明不諒,摧折無餘,臣慙恧震駭,悶默而退矣。還收之命,旋下於旣遞之後,惶感之極,狼狽益甚,不知置身之所也。仍竊伏念,言及乘輿,至尊改容者,是古聖王待臺閣之道也,而今殿下不顧私怩之嫌,大加聲色於言事之臣,恐自此以後,無復爲殿下盡言者矣。臣之危蹙,固不足言,而其爲貽累於聖德,不其大乎?臣以已遞之官,決不可一刻仍冒於臺席,請命遞斥臣職。答曰,勿辭。
獻納朴鎭圭啓曰,禮曹參議金萬重遞差事,臣與同僚,相議論啓矣。伏見聖批,至以深刻無狀等語斥責之,不少假借,臣不勝慨然也。萬重以時烈之門徒,附麗邪論,爲其腹心,國人之所共知。誣陷元老,醜詆儒臣,聖明之所洞燭。久置散班,公議可見,而遽授淸選之階,物情莫不駭惑。遞差之論,實循公議,而殿下爲一萬重,摧折臺官,辭旨太露,其與漢文帝所以待竇廣者異矣,臣竊爲聖明惜之也。同僚旣以此,猝承嚴批,特遞還仍,則臣以當初論啓之人,亦何敢一刻仍冒乎?請命遞斥臣職。答曰,勿辭,退待物論。
府啓,請還收閔鼎重·閔維重·李䎘·李翊·李選等放釋之命。措辭見上請捕盜大將申汝哲罷職不敍事。措辭見上答曰,勿煩。
安如石啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。燼餘,朝報竝謄
上在昌德宮。停常參·經筵。
巳時,太白見於未地。夜自一更至五更,月暈。
陽德縣監申應華,淸安縣監李仁聖,下直。
謝恩,禁府都事安績。
殿講儒生,幼學李萬齡易通,殷夢相詩純通,吳碩夏易略,生員柳世賓易略,進士具有恒易粗。
大司諫權愈啓曰,竝引嫌而退。請遞之論,實循公議,則意外嚴批,何必爲嫌?當初許免,誠涉過當,而今旣還收,不可輕遞。請正言金正夏·南垕,獻納朴鎭圭,竝命出仕。答曰,依啓。
吏曹啓曰,今己未年秋冬等褒貶,當爲等第,而判書臣李元禎有故,限內不得磨勘之意,敢啓。傳曰,知道。
左議政閔熙上疏。大槪,乞得恩暇,俾伸至情事。入啓。答曰,省疏具悉卿懇。卿其安心往來。仍傳曰,給由馬,澆奠床備給。
備邊司,幼學李萬齡直赴會試,幼學殷夢相·吳碩夏·生員柳世賓,分給一分。
府啓,請還收閔鼎重·閔維重·李䎘·李翊·李選等放釋之命。措辭見上請捕盜大將申汝哲罷職不敍。措辭見上答曰,毋庸堅執。
安如石以都摠府言啓曰,今日入直軍士,當爲中日習射,而上前開坼相値,不得爲之之意,敢啓。傳曰,知道。
具崟以刑曹言啓曰,本曹所屬掌隷院官員及右邊捕盜部將等,今己未秋冬等褒貶,當爲等第,而判決事李弘淵,疏批已下,時未行公,捕盜大將申汝哲,方在被論中,不得一時磨勘之意,敢啓。傳曰,知道。
以備忘記,傳于具崟曰,凡疾病輕重,係于用藥之緩急,近來怠慢成習,今朝分付之藥,日已昏黑,而尙不劑入,誠甚可駭。當該掌務官汰去,書員令攸司囚治。燼餘,朝報參謄
上在昌德宮。停常參·經筵。
日出時,日色赤。巳時,太白見於未地。夜五更,月暈。
謝恩,掌令申厚命,兵曹正郞李壽徵,臨陂縣令洪遠普,玄風縣監李世甲。
正言南垕初度呈辭。入啓。給由。
禮曹判書閔黯上疏。大槪,乞得恩暇,以伸至情事。入啓。答曰,省疏具悉。卿其安心往來。
戶曹判書睦來善鍼灸呈辭。入啓。給由。
府啓,請還收閔鼎重·閔維重·李䎘·李翊·李選等放釋之命事。捕盜大將申汝哲,罷職不敍事。新啓,司諫院正言金正夏,曾爲栗峯察訪時,全以肥己爲事,三年居官,駄載絡繹於其家,猶以爲不足,瓜期旣迫之後,豫捧秋冬等所捧奴婢貢木於夏間,急於自用,鞭扑狼藉,貧殘驛卒,無以支堪,怨聲載路,至今未已。如此鄙瑣之人,不可齒諸臺臣之列,以辱名器,請司諫院正言金正夏罷職不敍。答曰,不允。末端事,更加詳察處之。
大殿,政院·玉堂問安。答曰,知道。勿爲問安。
藥房啓曰,卽伏聞入診醫官所傳之言,聖候自十三日夕後,咳嗽復發,日漸有加云,臣等不勝驚慮之至。與諸醫商議,則皆以爲前日所進小柴胡湯,依前加入,連進三貼,宜當云。此藥卽爲劑入之意,敢啓。答曰,依啓。
具崟以備邊司言啓曰,本司武郞廳副司勇吳始恒,奔走勤仕,已滿十五朔。依例六品遷轉事,捧承傳施行,何如?傳曰,允。朝報
上在昌德宮。停常參·經筵。
辰時,日暈兩珥。巳時,白雲一道,起自東方,直指西方,長竟天,廣尺許,漸移南方,良久乃滅。申時,黑雲一道,起自東方,直指坤方,長竟天,廣尺許,漸移南方,良久乃滅。夜一更二更,月暈兩珥。三更四更,月暈。五更,月暈。白雲一道如氣,起自西方,直指東方,長竟天,廣尺許,良久乃滅。
下直,漆谷府使愼祉膺。
謝恩,判校安後泰,掌樂僉正金錫翼,仁川府使權世經,掌苑別提李萬慶。
正言南垕再度呈辭。入啓。遞差。
藥房啓曰,伏未審夜來聖體,若何,湯劑旣已進御,而咳嗽之症,得有差減之效乎,寢睡水刺,亦何如?臣等終宵憂慮,敢來問安。答曰,知道。咳嗽之候,與昨姑無加減,水刺猶未如常矣。今後勿爲逐日問安。
判決事李弘淵再度呈辭。入啓。加給由。
左承旨鄭樸,朔寧地子息成婚呈辭。入啓。給由。
明日啓覆殿坐正時,辰正三刻。
左議政閔熙箚子。大槪,宿患之外,更添寒疾,明日三覆,末由進參,惶恐待罪事。入啓。答曰,省箚具悉卿懇。身有疾病,未得進參,有何所嫌?卿其安心勿待罪,從容善攝。仍傳于朴泰尙曰,遣御醫看病。
府啓,請還收閔鼎重·閔維重·李䎘·李翊·李選等放釋之命事。措辭見上請捕盜大將申汝哲罷職不敍。措辭見上正言金正夏,曾爲栗峯察訪時,全以肥己爲事,三年居官,馱載絡繹於其家,猶以爲不足,瓜期旣迫之後,豫捧秋冬等所捧奴婢貢木於夏間,急於自用,鞭扑狼藉,貧殘驛卒,無以支堪,怨聲載路,至今未已。如此鄙瑣之人,不可齒諸臺臣之列,以辱名器。此非泛然風聞,臣以悉其實狀,有何更加詳察之事乎?請司諫院正言金正夏罷職不敍。答曰,不允。末端事,依啓。
吏曹啓曰,臺諫有闕,政事,取稟。傳曰,政事,明明日爲之。
朴泰尙以戶曹言啓曰,行判中樞府事許穆,七月朔月廩,辭而不受,故因傳敎,更爲輸送,則又爲不受,何以爲之?敢啓。傳曰,更爲輸送。燼餘,朝報參謄
上在昌德宮。停常參·經筵。
辰時,日暈兩珥。巳時,日暈,太白見於未地。夜一更,東方有氣如火光。三更,月有小暈。
謝恩,護軍姜世龜·李鼎來。
右承旨閔就道上疏。大槪,冀蒙恩遞,救護父病事。入啓。答曰,省疏具悉。爾其勿辭,往護。
戶曹啓曰,行判中樞府事七月朔月廩,辭而不受,故因傳敎,更爲輸送,則又爲不受,何以爲之?敢稟。傳曰,更爲輸送。
京畿監司書目,抱川呈,以掌令李壽曼病重,上去不得事。遞差。
忠淸監司書目,扶餘呈,以行知事李尙眞上疏上送事。啓。答曰,省疏具悉卿懇。西樞散班,與劇務有異,卿其安心勿辭,調理上來察職。
今日啓覆時,咸鏡監司李堂揆,慶尙監司朴信圭仍任事,榻前定奪。
護軍姜世龜上疏。大槪,略陳湖右錢文之弊,以備射幸事。入啓。
今日啓覆時,大司諫權愈所啓,請加三思,還收閔鼎重·閔維重·李䎘·李翊·李選·南九萬·具鎰等放釋之命事。措辭見上上曰,勿煩。又所啓,請量後起耕有文券田畓,還爲出給,而自今以後,永塞此路,以杜冒占之弊。措辭見上上曰,勿煩。禮曹參議金萬重遞差事。上曰,勿煩。請吏曹當該堂上·郞廳,竝從重推考事。措辭見上上曰,勿煩。
掌令申厚命所啓,請還收閔鼎重·閔維重·李䎘·李翊·李選等放釋之命事。上曰,勿煩。又所啓,請捕盜大將申汝哲罷職不敍事。措辭竝見上上曰,勿煩。
具崟以兵曹言啓曰,當日良女今香稱名人,自丹鳳門入來,差備門外擊錚,極爲駭愕,令攸司囚禁治罪,同門守門將李說,常時不能禁斷雜人,以致闌入,亦爲非矣,推考,何如?傳曰,允。
答護軍姜世龜疏曰,省疏具悉。所陳之辭,當令廟堂議處焉。朝報
辰時,上御熙政堂,三覆。領議政許積,右議政吳始壽,右參贊鄭榏,禮曹參判李夏鎭,戶曹參判鄭鑰,吏曹參判吳始復,兵曹參判金禹錫,行都承旨李翊相,左承旨鄭樸,右承旨閔就道,掌令申厚命,應敎睦林儒,修撰金儁相,記事官李蓍晩,記事官南致熏,從東侍。領敦寧金萬基,刑曹判書金德遠,花昌君沇,晉平君澤,工曹參判慶㝡,同知吳斗寅,副尉朴泰定,右尹李鏶,刑曹參判趙䃏,刑曹參議金,大司諫權愈,左副承旨安如石,右副承旨具崟,同副承旨朴泰尙,記事官李玄紀,記事官李萬元,從西侍。積曰,十三日久御寒殿,臣固慮之,伏聞咳嗽果爲復發云,未知夜間亦爲發作乎?上曰,夜亦有發作之時,故寢睡因此而覺矣。積曰,水刺,何如?上曰,一日之內,或加減,未得如常矣。積曰,兩慈殿氣候,若何?上曰,安寧矣。崟進曰,京外推案中,何推案先讀乎?上曰,先讀京囚推案。崟讀印信僞造罪人李後靖推案,上曰,此罪,何如?積曰,印信僞造之跡分明,更無可論之事矣。始壽曰,自有當律,更無可論者矣。上曰,僉議,何如?僉曰,法外無可達之言矣。上曰,依律。朴尙泰讀殺人罪人朴有良推案,上曰,此罪,何如?積·始壽曰,殺人之跡分明,更無可達之言矣。上曰,僉議,何如?僉曰,律外無可達之言矣。上曰,依律。閔就道讀殺人罪仲金推案,積曰,此罪人則初覆時旣有更議敎矣,今姑置之,何如?上曰,唯。李翊相讀定配逃亡罪人命先推案,積·始壽曰,此亦無容恕之情,依法處斷之外,更無可達之言矣。僉曰,法外無可達之言矣。上曰,依律。具崟讀上典家衝火罪人朴乃成推案,積·始壽曰,在律當死,更無可達之言矣。上曰,依律。積曰,文案餘者不多,而日勢已晩,且瞻玉色,頗有熱候,姑爲退出,差晩復入,何如?上曰,文書所餘無多,且已進早飯,仍爲之,可也。積曰,啓覆莫重之事,若畢於朝前,則太無愼重之意矣。上曰,然則姑爲罷黜,可也。大臣以下皆退,食頃許復入。安如石讀殺人罪人朴㗡福·宋亡終推案,積曰,此人情狀,不爲甚憎,而在律當死,不敢容議,亡終則雖曰隨往,實無加功之事,論以死律,似爲冤枉矣。始壽曰,此兩人所犯,皆當有可議之端,故初覆時,有所仰達,而在下之人,惟當引律而對,何敢陳法外之意乎?萬基曰,㗡福不可更議,而亡終容有可恕者矣。榏曰,㗡福所犯,不可以奸所捕捉論,而亡終加功之跡,不爲分明,容有可恕者矣。德遠曰,自前如此之罪,或死或不死,卽今方外之論,亦有兩端,非國人皆曰可殺之罪也。夏鎭曰,㗡福所爲,雖非登時殺死,實是奸所捕捉,其情豈非可恕,而亡終隨至水邊,還爲退去,則與同參於戕殺之時者,有異矣。斗寅曰,以好生之德,參酌處之何傷?愈曰,以法意言之,則㗡福所犯,可論以登時殺死勿問之文也,㗡福旣以此免死,則亡終何可獨死乎?厚命曰,㗡福之罪,以奸所捕捉論,則亡終亦當有參酌處置之道矣。就道曰,其在人情,固當有欲殺之意,而就縛之後,任意沈水,眞是殺人也。亡終雖不下手,知其必殺,而同力驅往,不可不謂之加功也。積曰,亡終不可謂之加功也。此而謂之加功,則其女之父,亦加功也。就道曰,崔男雖或免死,其罪亦豈輕乎?積曰,此事惟在上裁之如何耳,不可謂之必可殺,亦不可謂之必可活也。僉曰,亡終似當免配,㗡福似當依律矣。上曰,雖非登時殺死,實是奸所捕捉,其情容有可恕,亡終雖曰隨往,實不加工。㗡福生則亡終獨死冤抑,竝減死定配,可也。積曰,啓覆旣畢,而臣有奏達之事,諸臣則使之先爲出去。上曰,備局堂上,則姑勿罷黜,可也。積曰,伏見咸鏡監司李堂揆擬大司憲而受點,竊想聖意必以爲儒雅之人,不可任以邊事也。此人留念國事,極爲着實,外議皆以爲宜請仍任,而旣遞之後,亦何敢自下請仍也?但慶尙監司朴信圭,爲其交代,嶺南新方伯,後政差出,使之急急下去,而朴信圭亦令斯速赴任,何如?上曰,儒雅之人,恐難任以邊事,故落點於大司憲之望矣。勢果如卿所言,李堂揆之留念國事,亦不泛然云,李堂揆·朴信圭,竝仍任,可也。積曰,自下啓請恩典,極爲惶恐,而晉川君柳䪷,乃靖社親功臣也。自死之後,其妻尙在,自朝家常給月廩矣,今又身死,此乃綾城府院君具宏之女,而仁廟切親也。今將窆于槐山地,而擔軍無可得之路云。親功臣妻題給擔軍,曾無其規,故備局不敢直給,而若自上特令題給擔軍,則似合待功臣之道矣。上曰,擔軍題給,可也。翊相曰,頃日以劑藥遲緩事,有掌務官汰去之命,其時臣在藥房,不能檢飭,極爲惶恐矣。積曰,此有曲折矣。伊日啓下之藥甚多,材料披出,自然不易,且當番庫直,不爲入來,一人獨當,以致此久。當番庫直,則臣等當處置,而掌務官,則乃是新入勤仕之人,小無怠慢之意矣。人雖微末,罰不當罪,則似爲冤枉,姑勿汰去,自本院施罰,何如?上曰,此與無故怠慢者有異,勿爲汰去,可也。積曰,堂下守令之六年瓜滿,而後出代,自是金石之典,不可撓改者也。淸風府使任相元交代,頃日政差出,臣以爲相元瓜期旣滿矣,招問該曹書吏,則相元到任,今玆四年,而旣報瓜滿,故差出其代云。該曹之不爲致察,徑先出代,極爲非矣。吏曹當該堂上·郞廳竝推考,相元之徑報瓜期,以有厭避之跡,亦不可無罪矣。始壽曰,相元以重試陞資,故必通計堂下時朔數,而徑報瓜狀,事極非矣。上曰,吏曹當該堂上·郞廳,竝從重推考,任相元亦爲仍任,可也。又所啓,事變假注書許墀,去四月間爲假官,各道狀啓,不卽修正,取置其家,旣修正之後,亦不卽送各司,終致失火燒燼,更無憑考之地。日記所載,使之速爲謄出,送于各衙門,而許墀則不可無警責之道矣。上曰,莫重文書,不卽修正,以致燒火,事極可駭,拿處,可也。始壽曰,臣因此而有所陳達矣。臣屢爲假官及承旨,其時則外方狀啓,入啓還下之時,注書仍爲謄書,修正日記矣。近來紀綱解弛,新進之人怠慢成習,各道狀啓,分送各司之後,始爲取來,不卽修正,久置其家,事甚未妥。孝宗朝曾有入闕修正之敎,此意更爲申飭,狀啓啓下之時,使之召爲謄書,而如有未及謄書者,則使之入闕修正,俾勿取置其家,何如?上曰,承旨知悉此意,若有如前取去其家,不卽修正者,推考,可也。
右承旨閔就道疏曰,伏以,臣父左議政臣閔熙,以父母遷厝事,獲承恩暇,將往楊州等地。老病之人,當此極寒,躬親幹事,露處經夜,難保無事,憂慮百端。伏乞聖慈,俯諒至情,遞臣職名,俾得隨往扶護,千萬幸甚。臣無任惶悚祈懇之至。批答見上
知中樞府事李尙眞疏曰,伏以,臣之處世,其亦蹙矣。欲進身則實非筋力之所逮,欲陳章則彌懼冒瀆之頻煩,負罪泯默,捱過時日,及今歲將盡矣,遙帶官銜,又添一年,則逋慢之誅,應加一層。百爾思量,萬分危迫,敢復仰干於宸嚴之下,以冀仁覆之天,俯燭而垂憐也。臣本至愚極陋,無一善狀,而猥荷四朝殊渥,得以歷華貫躋峻秩,御恩揆義,思以死報,奔走效勞,豈敢辭也?只以夙嬰奇疾,到老益痼,自經前歲大病,仍致舊患乘便,從腰以下,日夜麻痛,不能運用,塗席苦苦。加以眞元已竭,神思全耗,痰塞胸隔,喘如引鉅,凡他種種怪症,不敢盡溷天聽。五字缺尙延一縷之息,每承調理之命,輒增感激。五字缺强藥且灸,期得少差,必一趨詣,而七字缺覺難醫之勢,今而後,斷知微軀無復點朝班也,惟有微忠耿耿,依北斗而望轂下,揮死淚而長自悼而已。如是而職名之在身,倏爾三載于今,此固出於聖眷過隆,靳許遞改,而在微臣分義,罪戾山積,在朝廷事體,傷損亦大,終不可虛授虛受,一向持久。伏乞聖慈,特賜矜察,亟命削臣職治臣罪,以伸公議,又使臣得以祛職而瞑目,則區區私分,不勝萬幸。臣無任震惕祈懇之至。批答見上
上在昌德宮。停常參·經筵。
巳時,太白見於未地。
謝恩,護軍李震。
判決事李弘淵三度呈辭。入啓。遞差。
藥房啓曰,伏未審夜來聖體,若何,久臨寒殿,酬應之餘,咳嗽之症,得無添重之患乎?前劑入小柴胡湯三貼,已盡於昨日,必須詳知卽今症候加減,而方可議定前藥加進與否。臣等終宵憂慮,敢來問安。答曰,知道。咳嗽之候,與昨無異矣。
大王大妃殿·王大妃殿·中宮殿,藥房問安。答曰,知道。
修撰金儁相上疏。大槪,母病猝重,斷無供職之望,冒死號訴,冀蒙恩遞。答曰,省疏具悉。爾其勿辭,救護母病。
政府翰林取才,李玄紀綱目略。
禁府,許墀拿囚。啓。
注書李玄紀病,代假注書金天挺。
府啓,請還收閔鼎重·閔維重·李䎘·李翊·李選等放釋之命。措辭見上請捕盜大將申汝哲,罷職不敍事。措辭見上答曰,亟停勿煩。
具崟,以弘文館言啓曰,新除授副修撰李后定,時在京畿高陽地,經筵入番事緊,請斯速乘馹上來事,下諭。且本館下番,見存三員內,修撰沈橃,副修撰李后定,竝皆在外,修撰金儁相以母病陳疏出去,他無推移入直之員,不得已以上番,姑降入直之意,敢啓。傳曰,依啓。
安如石,以備邊司言啓曰,今年各道災實區分,還上分定時,京畿·忠淸等道,被災尤甚處,則以三分之一收捧,而平安道則田役稍歇,還上之捧,比他道似或稍易,故以減半收捧之意,定奪行會矣。今者本司堂上鄭維岳,關西沿路所聞之言,則平安道被災邑,民情以新舊還上折半之納,爲切憫云。依京畿·忠淸道被災尤甚邑例,許令只捧三分之一,以示朝家德意,何如?傳曰,依啓。
安如石啓曰,假注書金天挺,受點之後,卽使入來,則昨日旣已下鄕云,他假注書差出,何如?傳曰,允。
以尹德駿爲假注書。
有政。
判書李元禎進,參判吳始復進,參議柳命天進,行都承旨李翊相進。缺,以元梲爲掌令,徐順民爲司宰僉正,金允基爲司資主簿,李煦爲司僕正李后定爲副修撰。南垕單付宗簿主簿,睦林一單付奉敎。咸鏡監司李堂揆·慶尙監司朴信圭·淸風府使任相元仍任事承傳。以備忘記,傳于吏批曰,詞訟重地,不可久曠,判決事,今日改差出。以吳斗寅爲判決事。
兵批,行判書金錫胄進,參判金禹錫進,參議鄭重徽式暇,參知未差,左副承旨安如石進。以金雲長爲僉知,李台老爲都摠都事,崔荊石爲部將,李光翼爲同知,鄭維岳爲都摠管。吳伯周單付僉知,金海一·李志行·李壽曼單付副護軍,鄭載岳單付副司果,及第金琦,今加折衝,武甲科第二人,科前資窮。
上在昌德宮。停常參·經筵。
辰時,日暈。夜四更,月暈。流星〈出琅〉星上,入東方天際,狀如鉢,尾長四五尺許,色赤。五更,月暈。
下直,光州敎授鄭尙樸。
謝恩,大司憲閔黯,副摠管鄭維岳,司宰僉正徐順民,內資主簿金允基,僉知吳伯周。
院啓,閔鼎重等放釋之命還收事。措辭見上請量後起耕有文券田畓,還爲出給事。自今以後,永塞此路,以杜冒占之弊。請禮曹參議金萬重遞差。請吏曹當該堂上·郞廳,從重推考。措辭竝見上答院曰,不允。
掌令申厚命·持平任堂啓曰,請還收閔鼎重·閔維重·李䎘·李翊·李選等放釋之命事。請捕盜大將申汝哲罷職不敍事。措辭竝見上答曰,不允。
院啓,新除授正言金澍,時在京畿廣州地,請從速乘馹上來事,下諭。答曰,依啓。
府啓,新除授掌令元梲,時在江原道原州地,請斯速乘馹上來事,下諭。答曰,依啓。以上朝報
以備忘記,傳于安如石曰,長番內官李夏柱,莫重公事,如是濃墨,殊甚非矣,推考。燼餘
上在昌德宮。停常參·經筵。
臘享大祭齋戒。
下直,通津縣監鄭洙賢。
謝恩,判決事吳斗寅,司僕正李煦,奉敎睦林一,都摠都事李允老,學正金灝。
藥房都提調臣許積,副提調臣李翊相啓曰,伏未審數日來聖體,若何,湯劑連進之後,咳嗽之症,得有差減之效乎?臣等不任憂慮,敢來問安。答曰,知道。咳嗽之候,日漸差愈矣。
安如石以都摠府言啓曰,今日入直軍士,當爲中日習射,而臘享大祭相値,不得爲之之意,敢啓。傳曰,知道。
參知姜世龜,牌招肅拜。
傳曰,史官二員待命,騎馬六疋立之。燼餘,朝報竝謄
上在昌德宮。停常參·經筵。
巳時,太白見於未地。未時,日暈,暈上有背,色內赤外靑。申時,日有左珥。夜五更,白雲一道如氣,起自東方,直指西方,長竟天,廣尺許,良久乃滅。
謝恩,宗簿主簿南垕。
司諫李日井上疏。踏啓字。
刑曹判書金德遠,陽川地掃墳呈辭。入啓。給由。
戶曹判書睦來善辭職上疏。入啓。答曰,省疏具悉卿懇。卿其安心勿辭,調理行公。
京畿監司書目,衿川縣監蔡德俊,交河縣監蔡命俊,今月二十日,遭母喪事。
朗善君俁上疏。大槪,敢陳愚衷,以備財擇,仍乞遞釐正之任事。入啓。答曰,省疏具悉卿懇。卽〈所〉陳之事,當令廟堂稟處,卿其安心勿辭焉。
禁府,李淰拿囚。啓。
吏曹啓曰,臺諫有闕,政事,取稟。傳曰,過國忌後爲之。
慶尙監司書目,河陽縣監崔夏夢,今月十一日身死事。
府啓,請還收閔鼎重·閔維重·李䎘·李翊·李選等放釋之命事。請量後起耕有文券田畓,還爲出給,而自今日以後,永塞此路,以杜冒占之弊。請禮曹參議金萬重遞差。請吏曹當該堂上·郞廳,竝從重推考。措辭竝見上答曰,毋庸瀆撓。
具崟,以備邊司言啓曰,被災各邑,旣有明歲賑救之責,不可輕易遷動,況其迎送之際,爲弊不貲,故前日林川仍任之際,亦以此意陳達,而今者臨陂縣令沈橃,又爲移拜館職矣。臨陂則湖南被災十邑之一,此時遞易,民弊可慮,臨陂縣令沈橃仍任,何如?傳曰,依啓。
朴泰尙,以戶曹言啓曰,江原道麟蹄縣戊午條所納三年糧陳省,今始來呈,審其文狀,則乃以今年十一月二十八日,縣監李着署着押,色吏則李義敏姓名書塡,踏印成貼矣。時任縣監則姜壽楠,而前官李姓人所成陳省,殊極怪駭。欲問其弄奸之跡,推捉色吏李義敏,則京居閑良金尙賢稱名人,來現納招曰,矣身,前縣監李熙采在任時,請以防納,受來陳省,措備之際,未免遷延,陳省中,初不塡月日,故至此追書,以致差誤,且其色吏,本縣曾無上送之規,亦以矣奴之名,假書現露云,事之可駭,莫此爲甚。凡干防納之弊,朝家之嚴禁者,實慮濫徵價物,民受其害,而今此麟蹄縣,許人防納,經年牟利,用奸陳省,始爲來呈之狀,殊極痛惡,不可不隨現重治。金尙賢,旣已移文刑曹囚禁,而前縣監李熙采,亦難免許人防納之罪,令攸司處置,何如?傳曰,允。
傳于具崟曰,今日進上臘藥別封中,九味淸二十餘丸,至於闕封,殊無敬謹之意,當該掌務官,先罷後推。
大司諫權愈,正言兪夏謙啓曰,請還收閔鼎重·閔維重·李䎘·李翊·李選等放釋之命。措辭見上請量後起耕有文券田畓,還爲出給,而自今以後,永塞此路,以杜冒占之弊。措辭見上請禮曹參議金萬重遞差事。措辭見上請吏曹當該堂上·郞廳,竝從重推考。措辭見上答曰,毋庸瀆擾。燼餘,朝報竝謄
備局啓曰,西路鍊兵之事,不可小緩,而非但可用鳥銃數少,有難慮及於軍兵,火藥之營邑所儲,其數哀痛,待變之用,猶且不足,除出鍊兵,其勢尤難。卽今焰焇産出之地,只是嶺南,而各軍門多般覓置,餘無波及於關西之路,事甚可慮。臣等反覆商議,急急知委本道,從殘盛,分定各邑,趁明春煮取,數爻牒報本司,則硫黃當自本司下送,以爲合劑之地,而煮取之擧,事係重大,如有守令之怠不擧行者,繩以重律之意,監兵使處,一體知委,何如?答曰,依啓。備局謄錄
上在昌德宮。停常參·經筵。
成宗大王忌辰齋戒。
巳時,太白見於未地。夜二更,流星出於王良星上,入乾方天際,狀如鉢,尾長四五尺許,色赤,光照地,有聲。四更,流星出氐星下,入巽方天際,狀如拳,尾長三四尺許,色赤。
藥房都提調臣許積·副提調臣李翊相啓曰,伏未審數日來聖體,若何,湯劑連進之後,咳嗽之症,益有差減之效乎,寢睡水刺,亦何如?臣等不任區區之慮,敢來問安。答曰,知道。咳嗽之候,幾盡差愈矣。今後勿爲問安。
李翊相以內醫院官員,以都提調意啓曰,昨日臘劑封進時,臣趁早來詣,應封各種,令諸醫各自分授,詳細計數於臣之目前,而至於別封之藥,掌務依前例,已爲封置。臣問其無欠與否,則曰再三計數,而封置云,臣只見其封題,而着署以進矣。日夕之後,因傳敎,始知九味淸心丸之欠縮者,至於二十餘丸之多,臣難免不察之失,不勝惶恐。當該掌務官,則已有先罷後推之命,而臘藥當該書員,亦有其罪,令刑曹囚禁推治,以懲其慢忽之習,何如?傳曰,允。燼餘,朝報竝謄
上在昌德宮。停常參·經筵。
成宗大王忌辰。
具崟啓曰,視事當爲取稟,而自上方在調攝之中,平復間頉稟。傳曰,知道。
安如石,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
李翊相啓曰,政事過國忌後爲之事,命下矣。明日乃啓覆罪人等行刑之日也。例不得開政,何以爲之?敢稟。傳曰,明明日爲之。
上在昌德宮。停常參·經筵。
夜一更,流星出參星下,入巽方天際,狀如拳,尾長三四尺許,色赤。二更,流星出北極星下,入艮方天際,狀如缾,尾長四五尺許,色赤,光照地,有聲。
謝恩,高敞縣監李善溥。
謝恩,健元陵參奉韓器明,護軍閔晟·李晶。
東平尉鄭載崙,果川地掃墳呈辭。入啓。給由馬·澆奠床備給。
吏曹判書李元禎辭職。入啓。答曰,省疏具悉卿懇。年少輩過激之言,不必爲嫌,卿其安心勿辭,從速察職。
刑曹啓目,東部主簿主朴亨,移義禁府處置,何如?啓依允。
禁府,朴亨拿囚。啓。
京畿監司書目,高陽呈,以副修撰李后定病重,上去不得事。啓遞差。
備邊司郞廳,以領·右相意啓曰,緣吏曹堂上被論,都目大政,未免過時矣。今則臺啓已停,判書李元禎疏批亦已下,元禎卽爲牌招察任,何如?傳曰,允。
安如石,以都摠府言啓曰,副摠管鄭維岳,除標信,備邊司坐起進去之意,敢啓。傳曰,知道。
正言兪夏謙啓曰,請加三思,還收閔鼎重·閔維重·李䎘·李翊·李選等放釋之命。措辭見上請量後起耕有文券田畓,還爲出給,而自今以後,永塞此路,以杜冒占之弊。措辭見上請禮曹參議金萬重遞差。答曰,亟停勿煩。
持平任堂啓曰,閔鼎重·閔維重·李䎘·李翊·李選等放釋之命還收事。請捕盜大將申汝哲罷職不敍事。措辭竝見上答曰,亟停勿煩。
朴泰尙啓曰,迎祥詩製述官,旣已抄啓,明朝待開門,大提學·提學命招,出韻科次,何如?傳曰,允。
傳于朴泰尙曰,今此列聖御製印刊時,書寫人員及員役等書啓。
傳于朴泰尙曰,史官二員待命,騎馬六疋立之。
朴泰尙啓曰,史官二員待命事,命下矣。史官不備,宣傳官一員代送之意,敢啓。傳曰,知道。
外各司內摘奸。燼餘,朝報竝謄
吏曹判書李元禎疏曰,伏以,金萬基之與罪魁特厚,擧世之所共知,而猶無身缺於禮論,故老成之論,以爲不宜終棄。臣之淺見,亦嘗如此,適乏他窠,隨闕注擬,雖非全無咨諏,猶未及博詢輿議,此臣疏謬之失,宜其爲言者之所深咎也。臣於官師之相規,寧有一毫之介然,而顧身鈍滯之質,不慣於練歷摘埴之行,每患於顚躓,衰遲旣久,昏耗尤甚。上之不能稱停朝議,仰副委寄之重,下之不能甄別人才,俯效明揚之責。然且謬辱榮寵,一味盤縛,公議之寬暇,亦云久矣,豈可以彈文之遽停,聖明之曲庇,晏然仍冒,重自速其狼狽哉?玆將危蹙之情,仰塵仁愛之天,伏乞聖慈,曲賜諒察,亟許遞免,以幸公私。臣無任戰灼祈懇之至,謹昧死以聞。批答見上
上在昌德宮。停常參·經筵。
巳時,太白見於未地。夜四更,流星出天中淡雲間,入南方天際,狀如鉢,尾長五六尺許,色赤。
安如石以都摠府言啓曰,副摠管李夏鎭,除標信,義禁府·禮曹坐起進去之意,敢啓。傳曰,知道。
朴泰尙,以弘文館言啓曰,本館下番見存者,只是修撰金儁相,而以親病受由,故上番姑降入直,今已累日。新除授李玄錫,卽爲牌招察任,何如?傳曰,允。
傳于李翊相曰,列聖御製印刋時,書寫人福昌君楨,熟馬一匹面給,唱準副司勇金興祚·劉承漢,竝高品付祿,金尙潤,米布從優題給。
具崟,以義禁府言啓曰,本府囚人尹昌亨病勢危劇之狀,月令醫官再次手本,善爲救療之意,題給矣。數日間,前患懸癰之症,比前尤重,全廢食飮,添得傷寒,萬無差減之望,以呈手本。自前罪人病重,則例有啓稟變通之道,敢此仰稟。傳曰,然則保放,可也。
安如石啓曰,卽見慶尙右兵使李佖騎步兵上番啓本,則外面油染處頗多,殊無敬謹之意,請推考。傳曰,允。
執義李華鎭,持平任堂啓曰,請還收閔鼎重·閔維重·李䎘·李翊·李選等放釋之命。請捕盜大將申汝哲罷職不敍事。措辭竝見上答曰,毋庸强聒。
安如石,以御營廳言啓曰,黃海道七番別馬隊四十八名,已爲逢點整齊,來庚申正月初一日,與六番別馬隊替代後,舊軍放送之意,敢啓。傳曰,知道。
又以御營廳言啓曰,今此六番別馬隊別破陣試才賞激,從分數多寡,以本廳所儲木綿面給後,別單書入之意,敢啓。傳曰,知道。
以御營廳賞激單子,傳于安如石曰,片箭邊三中人閑良李守明,直赴殿試。燼餘
有政。
吏批,判書李元禎進,參判吳始復進,參議柳命天病,都承旨李翊相進。以睦林儒爲司諫,以李袤爲禮曹判書,以李玄錫爲修撰,以洪柱彦爲交河縣監,以安㙫爲河陽縣監,〈以〉韓世臣爲衿川縣監,以朴鳳祥爲兵曹正郞,以李瑨長爲內資奉事,以李玄紀爲檢閱,缺,以趙祉錫爲正言。
兵批,參議鄭重徽進,參知姜世龜進,左承旨安如石進。以李日井·崔有泰爲副護軍,以洪萬鍾爲副司直,以尙偉周爲副司勇,以金琦爲副護軍。
上在昌德宮。停常參·經筵。
下直,仁川府使權世經。
謝恩,兵曹正郞朴鳳祥。
辰時,日有左珥。巳時·午時,日有重暈。未時,日有兩珥。夜一更,東方艮方,有氣如火光。
禁府啓目,東部主簿朴亨原情云云,刑推,何如?啓,姑停刑推,議處。
又啓目,前縣監李淰原情云云,刑推,何如?啓,姑停刑推,覈處。
又啓目,假注書許墀原情云云,刑推,何如?啓,除刑照律。
刑曹啓目,前縣監黃鐄矣,定配罪人任意出去,致死他境,罪杖八十贖,奪告身三等,私罪。啓功議各減一等。
禁府啓目,李迪吉·眞禮拿囚。啓。
刑曹判書金德遠疏曰,伏以臣之冒居重任,已極無似,隨事生疣,又何足怪?今者本曹郞官,因禁府啓辭,至有拿問之擧,臣於此竊不勝疑惑之至。捕盜軍官等,自本曹推覈以啓者,旣至于再,則惟聖明亦必省記矣。其軍官措辭中,元無斗星自服之語,而逮至金吾納供之際,始發前招所未發之言,以爲自明之計,此則金吾回啓,亦知其情狀,而反諉眞贋之推覈,請拿本曹之郞官,臣反覆思惟,誠未曉其故也。本曹郞官,乃推覈罪人之官員也,捕盜軍官,卽本曹囚推之罪人也。以罪人變辭自明之言,乃反置對其推覈之官員,則此後京外推官之得免於罪人之所引,而被逮者幾希,其傷損事體,姑置勿論,而係關後弊,爲如何哉?況文書取見之時,詰問下吏,公府會坐之處,面斥失體,而畢竟無罪之郞官,與犯夜女人,騈首就囚,則臣之不可晏然決,何敢仍蹲於司寇重地,以致壞體面而負職責乎?伏乞聖明,曲加諒察,特許遞免,以安愚分,以勵廉隅。無任惶恐祈懇之至,謹昧死以聞。答曰,省疏具悉。刑郞之拿處,不過推問曲折而已,卿其安心,勿辭察職。
刑曹啓目,麟蹄防納人金尙賢原情云云,拒逆不着,刑推得情。前縣監李熙采,係是朝官,移義禁府處置,何如?啓依允。
禁府,李熙采拿囚。啓。
具崟啓曰,行大司憲閔黯,受由在外,執義李華鎭,掌令申原命,持平安如岳,持平任堂呈辭,掌令元梲在外。今日以監察茶時之意,敢啓。傳曰,知道。
朴泰尙,以漢城府言啓曰,京中五部諸色軍兵,年例歲抄,例於歲末磨勘,而國忌相値,限內不得抄啓之意,敢啓。傳曰,知道。燼餘,朝報竝謄
生員趙九輅疏曰,伏以臣身居草茅,跡賤韋布,而事係先祖,至痛在心,不得不略陳實狀,以冀天日之下燭,僭越之罪,臣實難逃。何者?昨年李台瑞,欲雪其父之累也,謂臣祖父文簡公臣絅,挽其父就仁詩中,有如金如玉等語云,引以傳說,故相臣始聞其言,而不疑其奸,至達於前席。厥後相臣推知非臣祖之語,更陳爽實之狀,伏想聖明,亦已俯燭矣。伏聞頃日筵中,儒臣又以台瑞不可廢棄之意,有所建白,而且曰趙絅平生,鮮許可人,而爲於就仁,謂之以如玉如金,則其父之無累可見云,臣尤不勝愕然之至。臣雖少年,亦嘗在祖父之傍,而親聞祖父之言,祖父嘗曰,就仁爲人,決不可對面云。常時旣以對面爲恥,則豈有以金玉等語,形諸文字而許可之乎?祖父平生所著述,雖片言隻字,無一遺失,而獨無就仁挽語,則臣家所無之作,何獨在於台瑞之家乎?台瑞急於申白其父,而必欲借重臣祖,做出躛言,流傳人耳,是可忍也,孰不可忍也?臣初聞此言,三字缺求見挽語,則台瑞答以或在鄕家,或埋十字缺反語於人曰,其挽乃趙絅之作,而其筆五字缺請書以送云,其前後幻弄之狀,尤極駭然,而若出示挽語缺筆之眞贋,可以一見而決矣,胡乃終始隱諱,若是甚耶?臣家不幸,先祖卒逝之後,臣父臣叔,相繼奄忽,惟餘不肖年少之臣,故謂臣未諳祖父事蹟,敢生欺誣之奸,以爲援引之資,其用意誠所謂欲巧反拙者也。竊念臣祖平生,文學行誼,一未嘗見謾於人,而今乃沒世之後,反被一奸人之汚衊,則微臣刻骨之痛,有不足恤,抑是先王配廟之臣,其在殿下體待之道,豈可任其被誣,不使之伸白乎?伏願聖明,俯察此間實狀,勿使貽累於身後,則不但爲私情之幸甚,實爲淸朝之美政。臣不任涕泣祈懇之至,謹昧死以聞。啓下刑曹,無回啓。
上在昌德宮。停常參·經筵。
元宗大王忌辰齋戒。
辰時,有霧氣。太白見於未地。夜五更,流星出北斗星下,入北方天際,狀如鉢,尾長四五尺許。
謝恩,護軍趙遠期·金錡·崔有泰·李弘弼。
藥房啓曰,夜雪乍下,天氣沈陰,伏未審此時,聖體,若何?咳嗽之症,亦已快復乎,寢睡水刺,亦何如?臣等不任區區之慮,敢來問安。答曰,知道。咳嗽今已差愈,水刺比前稍勝矣。兩慈殿·中殿,藥房問安。答曰,知道。
禁府啓目,順禮原情云云,申檳等依前啓請刑推。順禮及李迪吉,更無可問之事,竝爲放送,何如?啓依允。
又啓目,李熙采·李受恒原情云云,刑推,何如?啓姑停刑推,議處。
又啓目,前假注書許墀矣,各道狀啓趁不修正,以致燒火,罪杖一百贖,奪告身,盡行追奪,私罪。啓依允。
政院啓曰,近日兩司無行公之員,或呈告或未肅拜,今日賓廳,方有來會之擧,而無入侍之員,守令且有未署經者。呈告及未肅拜人員,竝牌招,何如?傳曰,允。
傳曰,大臣·備局堂上引見。朝報
正言趙祉錫啓曰,臣本以無狀,早占巍科,洊歷臺省,絲毫無補,愧懼之心,常切于中。頃於夏間,一發妄論,衆鏑叢至,仍以觸怒於巨室者,固已多矣。至若前判書洪宇遠投疏,而罪狀臣者,無非鄙夫之事,細人之怨,醜詆狼藉,有非士人所忍聞者,臣於〈此〉,不覺毛骨竦然也。臣之有罪無罪,不但公議之可見,業已聖明所洞燭,臣不欲更爲提擧也。顧臣無狀,重觸時諱,自取顚敗,尙誰怨尤,而豈復有一毫榮進之心者?去夏殿最之時,不敢應講,乃居下考,自是之後,往來鄕曲,仍作聖世之棄物矣。不料頃者,猥竊重科,卽已蕩滌居下,旋又除授準職,臣感激殊恩,黽勉從仕,而愧恥一念,何嘗少弛?今者新命,實出萬萬夢寐之外,臣驚惶震踧,益知置身之無地也。已辱之身名,不可復洗,旣覆之前轍,何敢再叨?反復思惟,萬無抗顔之理,連日陳疏,見却喉司,臣之情勢,一倍惶蹙。今者召牌之降,不得不冒昧出仕,而第臣曾於庭試時,以無職名之故,身在遠鄕,未及參進,以此被推矣。卽者憲府吏來言,尙未照勘云,非但情之難安,揆以臺體,亦不可一刻仍冒,請命遞斥臣職。答曰,勿辭。
傳于安如石曰,推考蕩滌。
具崟,以備邊司言啓曰,本司有司堂上鄭維岳以摠管,長在職所,不得專意於本司之務,兼帶摠管之任,依例改差,何如?傳曰,允。
又啓曰,軍器寺郞廳來言,自今日至明夕,年終放砲之意,敢啓。傳曰,知道。燼餘
午時,上御熙政堂,引見大臣·備局堂上。領議政許積,右議政吳始壽,行工曹判書柳赫然,行兵曹判書金錫胄,行護軍吳挺緯,戶曹判書睦來善,吏曹判書李元禎,行副提學閔宗道,吏曹參判吳始復,行副護軍鄭維岳,左副承旨安如石,大司諫權愈,掌令申厚命,假注書尹德駿·鄭來祥,記事官李萬元·李玄紀入侍。積進曰,朝者,藥房問安之批奉悉矣,伏未知氣候已盡差愈乎?上曰,無事矣。積曰,寢睡亦安寧乎?上曰,安寧矣。積曰,水刺與前,何如?上曰,比前稍勝,而猶不如常矣。積曰,前劑入小柴胡湯四貼,今已進御乎?上曰,四貼已盡服矣。積曰,玉色有欠和暢矣。上曰,猶不如常,故然矣。積曰,兩慈殿氣候安寧乎?上曰,安寧矣。積曰,平安道軍役,旣已半減矣,各司奴婢之貢,無省減之事,殊非一件施惠之意也。蓋各司奴婢之貢,以紬納之,紬雖西關土産,而紬之辦出甚難。內需司·尙方奴婢之貢,曾在先朝,有減捧半疋之敎矣。頃者平安兵使李旰,報于備局,以或減或不減爲不均云矣。奴婢之貢,以銀計之,則價至四兩,軍木則以銀計之,不過一兩三四錢,軍木雖捧,無甚有損。且邊上儲蓄,不可不慮,而有減半之擧,奴婢則不得蒙恩,似爲不均。臣等退而商議,隨便行會爲計矣。上曰,唯。吳始壽曰,頃年引見時,先正臣鄭夢周奉祀孫纘光弟纘輝,姑先除職事,陳達蒙允矣。其後更聞,則纘輝本是病人,纘光之叔星徵,不但爲人可合於除職,畫像祠堂,今方守護云,星徵姑令除職似當。曾前鄭夢周子孫除職時,亦有如此之規,故敢稟。上曰,鄭星徵除職事,分付該曹,可也。吳始壽曰,私情所迫,敢此仰達矣。臣之父墳,在於公州,連有劇任,久未省掃矣。臣曾蒙國恩,陞拜一品,繼蒙贈職之典,例有墓道焚黃之擧,而受由之後,適有勅行,未免停止。臣之職,已至台位,常欲復申前懇,而向因鼎席之不備,不敢以私情,有所仰煩矣。前頭將有北路之行,二月旬間,當爲登程,正月旬間,趁未行之前,欲往省父墳之意,敢達矣。上曰,依爲之。仍曰,右相父墳拜掃事,公州地下去時,給由馬·澆奠床備給事,兩道監司處,分付。許積曰,尹鑴頃有所患,幾死而甦矣。臣曾欲仰達,而聞其所患,人以可疑爲言,故不敢請遣內醫看病矣。厥後更聞則決非可疑之症,人皆相通云,臣則雖未及往見,而旣非可疑之疾,宜有軫恤之道矣。上曰,聞其病可疑,故未之問矣。遣御醫,持藥物往來看病。吳始壽曰,尹義濟曾拜館職也,其父之病,人多致疑,故不敢詣闕肅謝,何可進參於褒貶乎?其居下,誠出於不得已也,似當與怠慢者有異矣。上曰,尹義濟居下,蕩滌,可也。許積曰,尹鑴之家,窮不能自存,而病中醫藥,無以繼用,向者幾至於絶火云矣。藥物旣有繼給之命,朔給周急,無以繼用,宜有別賜食物之典矣。上曰,令該曹別賜食物,柴炭別定以送,可也。積曰,此亦別傳敎,出擧行條件,似當矣。積曰,扈衛廳大將二員,而印信則一顆,故常置於光城府院君金萬基處,臣所管公事,每送其處,踏印以來,中間不無虛疏之弊。印信一顆,使之造給,何如?金錫胄曰,禮曹有一品奉使之印,移送似當矣。上曰,言于該曹,一品奉使印一顆,給於扈衛廳,可也。積曰,向者參疏儒生等,勿爲永塞淸路事,曾已陳達矣。首倡與隨參有異,若其疏頭疏色之外,隨參人勿爲永塞淸路事,申飭,何如?上曰,永塞淸路,極爲非矣。切勿永塞事,出擧行條件,可也。積曰,吏曹判書李元禎,今方入侍,親承聖敎,自可奉行,不必別出擧行條件。李元禎之所見,與臣無異,而李元禎亦有不得自由者,蓋一種峻論,起而擾之,雖身居銓衡,事不如意者,多矣。公論所在,不當永塞,勿論彼此,一以公心,使無遺才之歎,宜矣。上曰,此意申飭,可也。上曰,今聞左議政遷葬其父母云,喪需及役軍,從優題給事,該曹及本道監司處,分付。李元禎曰,吳斗寅家,已定國婚矣。自前國婚之時,必以其家子弟中,有職者爲使者,而卽今斗寅家族屬,無在職之人,其家子弟一人,必須除職,然後可以着冠帶,而爲使者之任。其家子弟中,不無可合之人,而非生·進,故銓曹不能直爲擬望云,使吏曹問于其家,擇其可合之人,擬諸相當之窠,何如?上曰,問于其家,令吏曹擬望,可也。金錫胄所啓,瑞興趙大立作變之後,中外譏捕已久,而尙未期得。今則降號十年之限已滿,明年當爲陞號,而曾在先朝,又有擧一郡停擧之命,蓋其所以聲罪致罰之意,非他綱常罪人所居邑,循例降號比也。今者屛風巖屯將,又遭中丸之變,邑俗之惡,至於此極。臣意則自明年爲始,更爲十年降號,似當矣。積曰,所謂十年降號者,謂其罪人就刑後十年也。大立旣是綱常罪人,而時未就刑,則何可謂之限滿,而遽爾陞號乎?吳始壽曰,趙大立未捕前,不許陞號,則一邑之人心,必激憤於大立,其在譏捕之道,似當有益。上曰,此邑人心極惡,旣有大立之變,又有屛風巖屯將中丸之變,雖幸而不死,實出於謀殺,其窮凶極惡,與大立無異。趙大立未捕之前,勿爲陞號,可也。睦來善啓曰,臣本無才識,而叨此地部劇務,且兼金吾之長,已至一年,精神殆盡,決無堪當之望。向者陳疏乞遞,出於萬不獲已,而未〈蒙〉允許,不勝憫迫。今臣衰病日甚,事多遺忘,及至僨敗,罪實難逃。所帶本兼之任,竝乞恩遞,以幸公私。許積〈曰〉,來善本是剛明之人,而所帶兩任,俱是緊重。衰病之人,兼察爲難,金吾之長,姑許遞免,使之專察地部之任,似宜矣。上曰,兼帶金吾,遞差,可也。燼餘
