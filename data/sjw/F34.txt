上在昌慶宮。常參·經筵,以代理停。
朔祭罷後,大殿,政院·玉堂·藥房,口傳問安。答曰,知道。朝廷·宗班二品以上·六曹堂上·大司憲,口傳問安。答曰,知道。歲謁,大殿·世子宮·嬪宮,政院·玉堂,口傳問安。答曰,知道。大殿,朝廷二品以上·六曹堂上·奉朝賀·大司憲,口傳問安。答曰,知道。
大殿·世子宮·嬪宮,政院·玉堂,口傳夕問安。答曰,勿爲問安。
藥房口傳啓曰,夜來聖候諸節,何如?歲籥倏新,孝思難抑,靜攝之時,恐有所損,臣等,伏不勝終宵◆灼,卽與諸醫,持湯劑入侍診候,有不可已,惶恐敢啓。傳曰,入侍。
藥房口傳啓曰,晩後聖候諸節,復何如?臣等率諸醫,持湯劑入侍,更爲診候爲宜,惶恐敢啓。傳曰,今日則差勝,只入湯劑,下敎時入侍。
藥房口傳再啓曰,煎入湯劑,其已進御乎?俄者口啓之批,伏承下敎時入侍之敎,而日已向暮,尙未入侍,下情不勝憂鬱,卽許率諸醫診候,千萬伏望,惶恐敢啓。傳曰,入侍,而自明日,本院輪直。
元仁孫達曰,大提學尹鳳朝連違召令,無意承膺,事體極涉未安,卽爲牌招,何如?令曰,依。
以兼司書宋瑩中牌不進罷職令旨,令于宋文載曰,推考徽旨捧入。
宋文載以侍講院言達曰,本院下番,連日姑降入直,事甚未安,兼司書宋瑩中,旣有只推之令,卽爲牌招,何如?令曰,依。
元仁孫啓曰,昨日宣陵正朝祭獻官書啓,査問該曹,則內贍奉事趙復彬,差送昭寧園謁者,又差宣陵謁者,而不送名帖,使莫重祭官,追後進去,事極駭然,吏曹當該郞廳,不可無警責之道,本院請推之外,無他可施之罰,何以爲之?敢稟。傳曰,拿處。
傳于李吉輔曰,編次人具允明,持昨日草來待。
韓光會啓曰,編次人具允明,依下敎來待矣。傳曰,編次人,藥房入診,同爲入侍。
傳于韓光會曰,昨日所製文,編次人持謄本以待,臺下所書本草,封置本院。
李吉輔以兵曹言啓曰,每年正月初五日朝參,例於元朝取稟,而取考前後前例,則國恤三年內朝參,雖無停止之定式,亦無設行之前例,今番則何以爲之,敢稟。傳曰,以權停。
宋文載以成均館官員,以同知館事行大司成意達曰,今丁丑條四學學製,雖已畢試,而姑未合製,磨勘通讀,則連日開場,僅行講製三抄,陞補亦行初再抄,而此歲已盡,更無設行之勢,依定奪竝爲蕩滌之意,敢達。令曰,知道。
戊寅正月初一日卯時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿·鄭趾彦以次進伏訖。尙魯曰,伏聞昨夜,承旨入侍,徹夜酬酢云,恐有所損於調攝矣。卽今聖候,若何?上曰,一樣矣。尙魯曰,全未寢睡乎?上曰,少睡矣。尙魯曰,水刺亦爲進御乎?上曰,數次進之矣。尙魯曰,逢此新年,伏想孝思益爲無窮,而聖算彌邵,下情愈不勝慶祝矣。上曰,卿見昨夜御製乎?尙魯曰,未見矣。昌壽曰,大旨則略聞於史官矣。上親誦御製。尙魯曰,聖意藹然於文字間矣。上曰,只入者三人,診候可也。履亨入診退伏曰,脈候左三部,比昨益爲和緩,而比常時脈候,則猶帶數意,右胃脈虛軟一樣矣。泰輿入診,所奏亦同。趾彦入診曰,臣則三日未診候矣。其間脈候左三部浮大,則大有差勝,而右三部虛軟,則一樣矣。上進御湯劑,上曰,昨年此時則好矣。一無所爲,而又逢新年,服藥支保,是誠何心?成中曰,臣等,伏聞昨夜,終夜起坐,仰認孝思無窮,相與憂嘆,而猶勝於冒寒將事矣。尙魯曰,陵幸,尙不下退定之敎,實爲悶切矣。上曰,今則漸至差勝,姑觀而爲之矣。上命退,諸臣以次退出。
戊寅正月初一日二更,上御恭默閤。藥房三提調入侍,編次人追後入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿·鄭趾彦以次進伏訖。尙魯曰,午後則聖候,若何?上曰,今日則如常矣。晩後欲召卿等矣,寢睡頗久,而不果矣。尙魯曰,多幸矣。上曰,今日方能眞睡矣。尙魯曰,臣俄伏聞親詣孝昭殿,日寒如此,受傷必多,何爲每每如是?臣等實不勝焦悶矣。上曰,卿知之耶?少無所損矣。尙魯請診候。上曰,只入者及金德崙·蔡膺祐診察,可也。履亨入診退伏曰,脈候左右三部,皆一樣矣。以下諸醫所奏皆同。尙魯曰,伏聞俄詣孝昭殿,久爲俯伏於冷磚云,臣等誠意淺薄,屢爲仰達,而未蒙聽從,實爲悶迫矣。方今各別調攝之時,何可若此?上曰,午後當召卿等,而時着綱巾,卿必問之,故今始召見矣。雖起動,而亦尋常矣。尙魯曰,作氣故未卽覺悟,而豈無所損也?上曰,今則其氣快差,湯劑不必日再服矣。履亨曰,此則更觀明日然後可議矣。上曰,加減理中湯一貼,明日依前煎入。出榻敎尙魯曰,俄有輪直之命,而湯劑日再進御之時,何可遽爲輪直?上曰,前日不直宿,而日再服湯劑矣。尙魯曰,此則一時之症候故也。上曰,直宿有弊各司,故有所商量而下敎矣。成中曰,各司不過郞廳一員來待,何弊之有?今日晩後,未卽入侍,臣等亦不勝憂鬱,此時何可輪直?尙魯曰,雖此處,輪直尙難,況本院則處所太遠,豈不難乎?成中曰,今日差勝,而明日輪直,何可爲也?尙魯曰,聖候快臻平復,則臣等亦豈如是力請乎?上曰,承旨書之。傳曰,輪直本院事,下敎藥院,苦請,更觀一兩日擧行。上曰,春享則決難命攝矣。尙魯曰,此何下敎也?聖候雖少差勝,而復常尙遠,何可觸冒寒氣,徹夜將事乎?上曰,每每命攝,則孰以三年居喪爲難,而亦可謂能爲子道乎?上曰,注書出去,編次人如已來待,召入也。臣出召編次人具允明入伏,上命允明讀持入御製草。允明曰,歲首勸農傳敎,則非綸音,不入於編次乎?上曰,然矣。尙魯曰,雖傳敎,可以爲範於後世者,則編次好矣。上曰,傳敎則何可盡爲也?允明曰,昨夜御製與述懷文,同爲編次乎?上曰,唯。上曰,濟州運穀事畢耶?尙魯曰,初運,無事到泊,再運,亦已畢載云矣。上曰,運事旣畢,御史上來可矣。承旨書之。傳曰,濟州督運穀,初運無事到本州,而再運,今已畢裝云,若亦無事到州,實本州之幸,督運旣畢,御史其令上來,督運之後,其所濟民,在於牧使,着意擧行,無一餓殍,然後乃可弛心,體予靜攝中爲島民勤懇之意事,令備局卽爲分付本牧。上曰,北道則何如云耶?尙魯曰,暴水卽退,新穀不至全歉,有不設賑之望云矣。上曰,如是則幸矣。上曰,脾胃之氣,無蘇健之期,可悶矣。尙魯曰,此則不可徒責藥效,水刺頻頻進御,則自當平復矣。上命退,諸臣以次退出。
上在昌慶宮。常參·經筵,以代理停。
大殿·世子宮·嬪宮,政院·玉堂口傳問安。答曰,知道。
藥房口傳啓曰,夜來聖候諸節,何如?臣等率諸醫,依定奪持湯劑,仍卽診候爲宜,惶恐敢啓。傳曰,入侍。
藥房口傳啓曰,夕間聖候諸節,復何如?臣等率諸醫,持湯劑入侍,更爲診候爲宜,惶恐敢啓。傳曰,入侍。
下直,瑞興縣監趙載翰,平澤縣監權聖應,交河郡守金仁大。
元仁孫達曰,大提學尹鳳朝,連日違召,無意承膺,事極未安,卽爲牌招察任,何如?令曰,依。
傳于宋文載曰,禮判·編次人,內局入侍,同爲入侍。
備忘記,長番內官吳命來,承傳色差下,政院知悉。
宋文載以禮曹言啓曰,太廟歲首展謁,例於歲翻後,卽爲取稟,而上方在諒闇中,不爲取稟之意,敢啓。傳曰,知道。
戊寅正月初二日卯時,上御恭默閤。藥房三提調入侍,行副司直洪啓禧同爲入侍時,都提調金尙魯,提調李成中,副提調李昌壽,行副司直洪啓禧,記事官李鎭衡·洪秀輔,醫官金履亨·方泰輿·鄭趾彦以次進伏訖。尙魯曰,夜間聖候,若何?上曰,今夜則寢睡終夜矣。尙魯曰,幸矣,而無乃昨日勞動,聖體疲困而然乎?上曰,非也。尙魯曰,水刺進御乎?上曰,又以藿湯少進矣。尙魯請診候。上曰,今日則諸醫竝爲入診,可也。履亨入診退伏曰,脈候左三部和緩,幾乎如常,右三部虛軟則一樣矣。方泰輿·鄭趾彦·許礈·李以楷·李興門·金德崙·蔡膺祐·鄭允協·金季良等所奏皆同。上進御湯劑。上曰,自今日減一貼好矣。履亨等皆曰,脈候雖差勝,而猶非常時脈候,湯劑不可不日再進御矣。上曰,太爲支離矣。尙魯曰,雖支離,脈候快復之前,不可不日再進御矣。上曰,加減理中湯一貼,依前更爲煎入。出榻敎尙魯曰,春享親行及初十日陵幸,皆不可爲之,而陵幸則今日下敎,然後擧行之事,可無掣肘矣。上曰,今則如常,少無不可爲之事矣。尙魯曰,聖候方在調攝中,何可晨早動駕,侵夜還宮乎?此則決不可爲也。差退以今月內,則同是歲首,有何不可乎?上曰,予之氣,雖今日,足爲之矣。尙魯曰,今月內,亦難爲之,而臣等仰體孝思,不敢請逾月,伏望差退日子焉。上曰,正朝命攝,可謂功虧一簣也。春享之必欲親行,亦有意也。春享親行,卿等不復爭,則陵幸當差退也,不然則決難從也。上曰,承旨書之。傳曰,噫,歲律已新,追慕一倍,初定日子,其亦晩矣,而大臣諸臣苦請,以予之氣,亦不無闊狹之道而然豈踰此月?當行於中旬之後,日子,待下敎擧行,辛丑年則朔望,陪祭山陵也。今昭寧園省拜而來,今番拜三陵,見弘陵,宜體昨年三月慈意,展拜昭寧園,兼爲籲懷,而若此,必當經宿,初定之日,春寒未解,故抑情不諭矣。今則旣在念後,弘陵禮畢後,仍詣昭寧園,其夜行祭,翌朝回駕。噫,自此以後,庶伸三懷,晝停動駕日則高陽郡,回駕日則新院爲之,今春若不爲,欲行於秋,此則治道田疇俱幸矣。自高陽至昭寧園時,其將侵夜,預備炬子,而亦以儲置米會減,昭寧園所排虎網子,亦令儲置米會減,以除民弊。設布帳,令守摠兩營擧行,步軍加二哨隨駕,挾輦軍以二百名,分兩運擧行。經宿陵幸,已有辛亥年例,以布戎服爲之,侍衛外隨駕官,只佩劍,前排十雙,依前以白號衣白旗,分兩運擧行。雖經宿,諸道之臣,勿爲境上待候。水刺間初令置之,大臣以國體請焉,存其名而分付宜節約,只三晝停擧行。動駕時作路,依前下敎,以弘化門爲之。上曰,注書出去,持入太僕騎曹補把馬單子,可也。臣持入單子奏曰,東宮隨駕決定,然後馬單啓下,故姑未爲之云,持入丙子年明陵動駕時馬單子矣。上親覽,以御筆刪減馬數。上曰,承旨書之。傳曰,補把馬,一依書下擧行,問安馬,動駕日晝停到陵所行祭問安兼,自弘陵·高陽,到園所問安兼,經夜回駕,到晝停問安兼事,分付。啓禧曰,臣於正朝,差明陵獻官,行祭後,與守陵官,詣陵上奉審,則乾方隅博石,與戌方面博石相接處有微釁,問諸石手,則以爲塡以石末爲宜云,告由修改時,使之一體修改,何如?上曰,依爲之。出擧條啓禧曰,明陵曲墻兩端,自南四五尺許,有微坼處,以油灰塡補爲宜,弘陵曲墻亦然云,使之一體修改,何如?上曰,依爲之。出擧條啓禧曰,列聖誌狀,歲前,欲始印役矣。更閱舊本,則多有誤字落字,其中數篇文字,有不可不改其題者,而此是稟裁成書者,則有難自下擅改,敢此仰稟。上曰,一一改正,可也。出擧條上曰,列聖誌狀,訛誤處多乎?啓禧曰,多矣。至如璿系,將軍位諱陽字茂字,而茂字,誤書以武字,係是先諱,不可不速改矣。尙魯曰,此則與他誤字有異,史閣所藏之本,一一釐正,宜也。上曰,釐正可也。啓禧曰,校正郞廳,得人而除本司仕然後,可以專意校正矣。上曰,校正郞廳洪梓·尹東昇,除本司仕,使之逐日仕進。出榻敎尙魯曰,陵幸退定幸甚,而春享親行,亦難爲之,伏望深加聖思焉。上曰,此則決難從矣。成中曰,春享則命攝,而親行晝茶禮好矣。上曰,此有何間隔也?啓禧曰,侵夜與不侵夜,大有間隔矣。聖孝無窮,未參春享,雖有如不祭之嘆,而晝茶禮朝夕上食,無非展拜處,何獨春享也?上曰,卿等不如是苦請,則予當調攝於其前,祭時前一刻,詣齋殿,若其必欲阻之,則調攝何爲也?自今日起行矣。尙魯曰,聖敎至此,臣等更無可達之語矣。旣許臨時詣齋殿,又不親詣望燎,何如?上曰,此異望瘞時,不可不詣矣。上命退,諸臣以次退出。
戊寅正月初二日初更,上御恭默閤。藥房三提調入侍,禮判·編次人同爲入侍時,都提調金尙魯,提調李成中,副提調李昌壽,兼禮曹判書李益炡,編次人具允明,記事官李鎭衡·洪秀輔,醫官金履亨·方泰輿·鄭趾彦以次進伏訖。尙魯曰,今則聖候,若何?上曰,與午前一樣矣。尙魯請診候。上曰,只三人診察,可也。履亨等入診退伏曰,脈候左右三部與朝一樣矣。上進御湯劑。尙魯曰,明日湯劑,俄與諸醫議之,皆以依前方更進爲宜矣。上曰,加減理中湯一貼,明日依前煎入。出榻敎上曰,砂糖一圓,明日入診時持入,可也。尙魯曰,俄與醫官議之,脾胃不好時,閩薑煎服甚好云,試爲進御,何如?上曰,曾前進御,則其味不好矣。煎藥,有益於人乎?履亨曰,溫中緩痰,甚有益矣。上曰,似有益於予矣。履亨曰,然矣。上曰,此則予頗好之矣。成中請煎入。上曰,唯。上曰,諸臣少退,藥院則仍爲退去,他承旨入侍,可也。諸臣以次退出。
初二日二更,上御居廬廳。禮判·編次人少退入侍時,禮曹判書李益炡,編次人具允明,左副承旨李吉輔,記事官李晉圭·李東泰·洪秀輔進伏。上曰,頃日各陵祭文,已盡編次乎?允明曰,盡爲編次矣。上親製昭寧園親祭祭文。上曰,予於甲戌年往拜,而今番陵幸,兼欲展拜也。書訖,命允明讀之。上曰,編次時,以此祭文,附於山陵祭文之下,可也。上曰,高陽,可趁未明而得達乎?益炡曰,早爲動駕,則未明可達矣。上曰,祭時前,庶可入矣。仍命書傳敎曰,今番晝停三吹,以信砲擧行事,分付。出榻敎上曰,近日市直,何如?益炡曰,貢物米一石,價至一兩三錢云,可謂至歇矣。上曰,若是其歇乎?然則貢人必困矣。允明曰,此誠禁酒之效也。吉輔曰,酒禁之效,不但米直之歇矣。近來絶無鬪鬨之患矣。允明曰,臣方待罪本府,簿牒雖多,而至於鬪爭之事,則絶無矣。上曰,如此之時,換米以儲,則好矣,益炡曰,洪鳳漢,自均役廳出錢,貿米多積云矣。上曰,此則御將善爲之事矣。上曰,常平之意,何謂乎?允明曰,物貴則散財以給,物賤則收入,蓋平準物價之意也。命書元朝綸音曰,眇予否德,三十四年臨御,年又六十有五,而謂以國事無一可恃,謂以生民日益困窮,正當三陽回泰之日,思漢文之春詔,心竊恧焉,心竊恧焉。嗚呼,寡躬,望七服縗,夙夜追慕,哀懷彌切,雖當陽春,心若隆冬然,一心憧憧,惟在元元,昨日勸農之敎已諭,而今將餘意,其復申申,若忽此心,是上負陟降。吁嗟,京外大小臣僚,體予眷眷之意,其於民事,勿論細者小者,一以祛民弊保元元,爲先務,夙夜孜孜,俾有實效,使海東民庶,咸趨於春臺壽域,其於他日,作爲喜報,上奏陟降,陟降聞此,必也欣豫,豈非吾東之幸,豈非吾東之幸乎?各須知悉,莫替予半夜呼寫之意。今聞米直太歇云,若此,貢人必困,其令惠賑廳,務從常平之法。上曰,此綸音,登之御製可矣。命允明讀之。上謂吉輔曰,頒布後,出給編次人,可也。上曰,明陵紅箭門外展拜時,當着視事服,山陵則服縗,行祭後,仍服視事服,仍爲奉審各陵,回駕時,亦以戎服爲之,禮判,必知此擧行,可也。諸臣遂退出。
上在昌慶宮。常參·經筵,以代理停。
大殿·世子宮·嬪宮,政院·玉堂口傳問安。答曰,勿爲問安。
藥房口傳啓曰,夜來聖候諸節,何如?臣等率諸醫,依定奪持湯劑入侍,卽爲診候爲宜,惶恐敢啓。傳曰,入侍,而自今日輪直,宜矣。
以承傳色口傳下敎曰,以守令上來者,使之下去。
藥房口傳啓曰,晩後聖候諸節,復何如?臣等率諸醫,持入湯劑,更爲診候爲宜,惶恐敢啓。傳曰,入侍。
下直,聞慶縣監任遾,利川府使李敬天。
宋文載達曰,大司憲沈星鎭,持平徐有良呈辭,李鳳祥,執義金元行在外,掌令鄭恒齡·申應顯未肅拜,今日以監察茶時之意,敢達。令曰,知道。
安允行以都摠府言達曰,副摠管密林君炓,以永寧殿春享大祭終獻官肄儀事,禮曹晝仕出去之意,敢達。令曰,知道。
宋文載達曰,大提學尹鳳朝,連日違召,無意承膺,誠極未安,卽爲牌招察任,何如?令曰,依。
安允行以侍講院言達曰,本院輔德洪梓,連日入直矣。以校正郞廳除本仕出去,兼文學李錫祥,卽爲牌招,姑降入直,何如?令曰,依。
傳于宋文載曰,藥房都提調以下竝書啓。
傳于韓光會曰,承旨持書啓,待下敎入侍。
傳于安允行曰,承旨持書啓,來詣于集英門。
宋文載以吏曹言達曰,本曹佐郞李在協呈狀內,身病甚重,不得察任云,依例改差,何如?令曰,依。
李吉輔以兵曹言達曰,今冬三朔能麽兒試講時,都摠經歷金光漢,二次病不進,依例推考,何如?令曰,依。
安允行以禮曹言啓曰,翼陵陵上石物塗灰修改吉日,今正月初六日辰時,昌陵兩陵上石物塗灰修改吉日,同日午時,已爲推擇啓下矣。翼陵·昌陵,同在一山之內,本曹堂上,依例兼進,何如?傳曰,允。
安允行以禮曹言啓曰,今玆聖候違豫,中外焦遑之餘,幸賴皇天祖宗之默佑,遄臻平復,此實宗社莫大之慶,臣民懽抃,曷有其極?告廟頒敎等節,卽爲擇日擧行,何如?傳曰,如此之時,爲草記乎?置之。
戊寅正月初三日卯時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿·鄭趾彦以次進伏訖。尙魯曰,日候極寒,聖候若何?上曰,夜頗穩睡矣。尙魯曰,水刺進御乎?上曰,進御矣。尙魯請診候。上曰,只李以楷以上入診,可也。履亨入診退伏曰,脈候左右三部,與昨一樣矣。泰輿·趾彦入診,所奏皆同。許礈·李以楷入診曰,脈候今則幾乎如常,而脾胃脈候,無顯然差勝矣。上曰,醫官之爲守令者,宜下送,而今則外方,別無緊急事耶?尙魯曰,姑無時急事矣。上進御湯劑。上曰,自今日,只服一貼,好矣。履亨曰,脈候尙未復常,不得不日再進御矣。上曰,支離矣。上曰,加減理中湯一貼,依前更爲煎入。出榻敎尙魯曰,輪直事有下敎,臣等之意,則以爲太急,而不敢屢爲仰請矣。然本院則太遠,與不直無異,仍爲輪直於春坊,何如?上曰,差備待令醫官,無住着處,依爲之。尙魯曰,今番症候,出於積損之餘,群下之情,不勝焦迫矣。幸得遄復,至於輪直,慶幸曷諭?然而少愈之戒,不可忽,伏望益加愼攝焉。成中曰,陵幸不遠,尤宜調攝也。上曰,昨聞均堂,爲美事矣。以錢易米,果有益於貢人,而亦可以無害於民耶?尙魯曰,以物情言之,貢人之米散,然後米賤,此或非民之所利,而今則穀賤太甚,稍爲收斂,隨時復散,無妨矣。成中曰,今則錢荒甚矣。錢貨之閉,亦非民之所利,均廳錢散,則歸於民矣。上曰,惠堂,只有一人耶?尙魯曰,李罷職,洪鳳漢在矣。上曰,承旨書之。傳曰,飭已行,春享不遠,前判書李,前參議趙明鼎,前監司南泰會竝敍用,李仍差惠堂,趙明鼎仍差編輯校正官。上曰,見省記,鄭存謙,着實入直於編輯廳矣。又曰,其爲人佳矣。尙魯曰,然矣。上曰,存字行列耶,謙字行列耶?尙魯曰,存字行列也。上曰,存字行列,又有誰耶?尙魯曰,有故判書亨益之孫故修撰弘祥之子存成者,佳士也。以寢郞在喪矣。上曰,南泰會爲人佳矣。然大凡而不細密,故有頃日之事矣。尙魯曰,手生故也。上曰,其三兄弟皆佳矣。尙魯曰,心事皆好矣。上曰,泰耆爲海伯善治云矣,而近見之,頗有耳聾之疾矣。尙魯曰,自謂重聽漸甚矣。上曰,李頃日事,欠老成矣。尙魯曰,然矣。私室相爭,猶或可也,而至達於筵席則非矣。上曰,使旣出之李,不得行公,趙明鼎,亦太甚矣。尙魯曰,互相起怒而如是矣。上曰,摠廳鑄錢,尙今爲之耶?尙魯曰,以無生銅姑停,而乍作乍輟爲難,故欲多聚生銅,一時鑄成云矣。上曰,摠使鄭汝稷耶?尙魯曰,是矣。上曰,其子文科矣。尙魯曰,汝稷,常不悅其子之爲儒業,不令赴擧矣。今番汝稷,在西閫時,其子登第,作書報喜於其父,則答書大責云矣。上曰,其志可尙也。訓將則喜其子之登第矣。尙魯曰,訓將之家則異於他,常恐仍爲武家故耳。上曰,夕後內局入侍時,惠堂洪鳳漢,摠戎使鄭汝稷同爲入侍。出榻敎尙魯曰,卽今聖候,專在食補,而水刺飯饌,無可合者,鷄蒸似好,進御何如?上曰,置之,予又爲怪異下敎矣。予常時見畜物之生行,則輒思此物,今雖生行,不知何時入人腹中,便有惻然之心矣。若烹進而不食,則是梁武之事也,何可爲也?而厭食之物,何必殺也?尙魯曰,進上物膳,亦無可合進御者矣。上曰,柳復明,曾爲都承旨,監膳而來曰,觀進上物膳,無一可食,請稍爲復古云云。其人樸野,故其言然矣。上命退,諸臣以次退出。
戊寅正月初三日酉時,上御恭默閤。藥房三提調入侍,惠堂·摠戎使同爲入侍時,都提調金尙魯,提調李成中,副提調李昌壽,惠堂洪鳳漢,摠戎使鄭汝稷,記事官李鎭衡·洪秀輔,醫官金履亨·鄭趾彦以次進伏訖。尙魯曰,其間聖候,若何?上曰,一樣差勝矣。尙魯曰,水刺進御乎?上曰,進之矣。尙魯曰,其間寢睡乎?上曰,午後少睡矣。尙魯請診候。上曰,只入者診察,可也。履亨等入診退伏曰,脈候左右三部與朝一樣矣。上進御湯劑。上曰,陵幸不遠,予有所商量,湯劑不可不日再服矣。履亨曰,聖敎誠然矣。上曰,加減理中湯一貼,明日依前煎入。出榻敎尙魯曰,今番聖候平復,實是宗社莫大之慶,告廟稱慶等節,不可不趁卽擧行矣。上曰,此時何爲此言也?予可以此服色受賀乎?尙魯曰,臣等亦豈不仰認聖心,而國家典禮,何可廢也?上曰,雖不告廟,陟降豈不知乎?成中曰,有事則告廟,禮也。積月傷損之餘,聖候遄復,邦慶,豈有大於此者,何可不告乎?上曰,時和年豐,民生奠安,然後謂之慶,未晩也。尙魯曰,聖躬康寧,然後此亦可望也。上曰,思之痛心矣。往日慈殿陳賀,以烏帽白袍爲之,其時予之服制雖重,而朞制也。壓尊則借吉,可也,而如是爲之誤矣。今予又何忍以白袍受賀?尙魯曰,聖心則以關係聖躬之故,如是下敎,而此實宗社之慶也,何可不爲?上曰,貞聖之服,杖朞,是亦實具三年之體,此猶不宜受賀,況兼孝昭殿三年之喪,此時何可議此?尙魯曰,邦慶二字,無則已,不然則豈復有大於今番之慶者乎?自祖宗朝,未嘗以國恤時,而廢此等典禮矣。上曰,予心已定,決無爲之之理,其勿强請也。鳳漢曰,邦慶至重,殿下亦不得自由而不告也。昌壽曰,自前邦慶,皆以事關上躬而不告,則豈有告廟之禮乎?鳳漢曰,聖心不欲張大,則小小節目間事,略省不妨,而至於告廟一節,斷不可已矣。上曰,禮曹草記不緊矣。尙魯曰,禮官而不擧應行之典禮,則宜有罪責,草記豈不緊乎?上曰,其止之,勿復言也。上曰,均廳米直幾何?鳳漢曰,曾以三兩七錢,節目啓下矣。上曰,貢米移納事,似有利於貢人,而亦無害於民耶?鳳漢曰,卽今穀賤錢貴,斂米散錢,亦便於民,故爲之,貢米散不散之間,市直高低,似不過一二錢之間矣。上曰,均廳事,誰任而爲之?鳳漢曰,金致一,至誠爲之,而瓜期已滿矣。成中曰,臣爲均堂而見之,非但盡心奉公,在任年久練習,均廳凡事,便是均役主人也。上曰,承旨書之。傳曰,今聞惠郞金致一,瓜期已準云,豈可付之生手?仍任事分付。鳳漢曰,均廳米價甚歇,貢米移納之事目,蓋爲都民蒙惠之地也,各衙門,如或以廉價,潛買貢米,以厚價,圖納均廳,獨專其利,則害將及民,今則立法屬耳,姑無此患,而前頭則亦安知無其慮乎?上曰,若有犯之者,以外方贓汚律施行,可也。出擧條鳳漢曰,年前本廳江倉,移入城內事,命下,而以穀物所儲甚多,不可移入他處,故其時堂上,以待其穀物用下,倉舍空虛後移入事,定奪矣。今則已爲傾庫,當趁此時移建乎,姑待前頭更議乎?上曰,大臣之意,何如?尙魯曰,令不可不信,使之移入,宜矣。上曰,依爲之。出擧條上曰,摠使何以爲規模?汝稷曰,臣無才無能,猥荷聖恩,叨此重任,無以報國,勉以勤公平,盡心於戎政耳。上曰,臨津長山,御將有設施之意,着意修護可矣。汝稷曰,今方多種樹木矣。鳳漢曰,聖敎及於長山,臣有可達者,本鎭八墩之外,更築三四墩,然後始可完備,摠廳鑄錢後,措備物力,從便設施爲好矣。上曰,依爲之。出擧條汝稷曰,本廳鑄錢,以生銅之未出,纔始旋輟,幸以被執之許開,今方貿銅,而萊府商譯被執,以百斤定數,本廳貿銅之物,入於其百斤之中,不無掣礙愆期之弊,誠爲可悶。蓋此生銅,不過一時所貿,異於商譯輩年例被執,故敢此仰達。商譯百斤外,從所入許貿之意,令廟堂分付萊府,何如?尙魯曰,此則萊伯,亦有所執矣。若隨京司之限外加請,輒許之,則殊非邊臣守法擧職之道,而至於摠廳鑄錢,軍門之重事,旣始之後,因生銅之見絶,久未續鑄云,此亦不可不慮處也。自朝家,特爲分付,使之許貿於定限之外,則恐好矣。上曰,本府定限外許入事,分付。出擧條上命退,諸臣以次退出。
初三日初更,上御居廬廳。承旨入侍時,右承旨韓光會,記事官李晉圭·李東泰·洪秀輔進伏。上曰,書啓先上之。上親覽後,命書傳敎曰,都提調左議政金尙魯,鞭具馬一匹面給,提調右參贊李成中,副提調都承旨李昌壽,竝加資,注書李鎭衡,記事官嚴璘竝陞六,差備待令醫官金履亨·方泰輿,旣已資窮,各熟馬一匹面給,皮世獜·鄭趾彦·許礈·李以楷·李興門·金德崙·蔡膺祐·鄭允協·金季良,掌務官權尙殷,竝加資,崔觀泰·鄭得禧·金光國·鄭行集·崔宅中·金宗壽·李世玉·鄭興祥·鄭允說,各半熟馬一匹,李世珪·崔始崙·辛世翊·金東標·慶絢·金履遂·秦興白·李善恒·鄭文恒·金履貞·權燧·愼懋·金鼎新·李以材·李春敷·朴泰均·權尙明·吳德新·鄭纘僑·柳重臨·朴載和·金福齡·尹亨理·金世選,各兒馬一匹賜給,藥色書員金振海·任琡,竝書題除授,其餘下人等,令該曹,米布分等磨鍊題給。又傳曰,入侍承傳色內官田一成,已資窮,熟馬一匹面給,金明佑加資,長番內官吳命來·李夢良·金壽賢·金興曄·丁致復,下長番內官呂洪佑·朴性仁,各半熟馬一匹,李景禧·許有章·朴熙采·朴夢瑞·李景聃·朴敏采·安厚徵·金壽百·李惟新·孫世榮·安景宅·金必寬·南宮集·金德九·金聖彦·延壽長·朴鳳興·崔昌恒,薛里內官以下司謁司鑰,各兒馬一匹賜給,飯監別監以下下人等,令該曹,米布分等題給。又傳曰,因藥院之請,旣許先詣文親行質,今番春享,依朝望例,三更一點,當詣齋室,依此擧行。竝出傳敎儒臣持自省編入侍事,榻前下敎。校理李心源,副修撰宋瑩中進伏。上命心源讀自省編首序自夫人之性,至有望於元良也。瑩中讀內篇自古人之敎,至可勝歎哉。光會讀自凡有過差,至指事而言也。晉圭讀自予嘗憫旱,至式克欽體。東泰讀自予於讀書,至予自恧者也。秀輔讀自頃者有勸,至申諭之意。讀訖,命書傳敎曰,噫,本以靜攝之君,今則靜攝中靜攝,而然心猶不可欺,豈可欺中外乎?而況當新春添一籌,其宜信令,初六初七大祭正齋相値,講經,以初八日擧行,備局入侍,以初九日進定。噫,講經宜進定,備局亦何待九日,而旣奏殿中而將攝,此一心,惟在春享也。躬行祭奠之前,循例講經,整衣酬應,豈人子之道乎?意蓋在此,而歲律已新,其君憊臥,儒臣閑休,此三陽回泰之日,作一否卦也。不忍踰此日,今日都提擧,雖以夜深,酬酢勉戒,而特召儒臣,令讀自省編,意蓋深矣。五十三歲所述之編,于今六十五歲,又聞是,已萬萬料外,而顧其書之無徵,量否德之言敎,不覺靦然,然自强二字,昨年旣諭靈臺,焉敢自欺?而噫,歲律方春,靈臺猶冬。吁嗟,闕中諸學士,莫曰其君之益衰,先自懋學,醒我方寸。出傳敎上曰,李東泰有陞六承傳乎?光會曰,有因山時承傳矣。命書傳敎曰,因山隨詣,嗣服後初行也。何循館規陞六?下敎史官,今已踰年,事體寒心,後日政,卽爲擧行事分付。又傳曰,頃者諡冊內入時賞典,李景聃,半熟馬一匹,執事內官,各上弦〈弓〉一張賜給。又傳曰,張大之事,雖不忍,而一年兩歲抄靳惜,其雖意在,料外乃瘳,豈無闊狹?兩銓歲抄曾前點下者外,一竝蕩滌,居中居下人,一體蕩滌,而給牒者給牒,敍用者敍用,亦依赦令時例,捧徽旨。方當陽春,又値此日,豈靳徒類?一依赦典例。金吾·秋曹徒年類,特爲放釋,其令與歲咸春。竝出傳敎瑩中曰,昔則堂錄,必以春秋爲之,而近來每過五六年,故已無古規矣。今則已有大提學領相又出,自上更加申飭,則似必爲之矣。如臣空疎,固無足稱,而當此才彦林立之日,幾次申飭,尙不擧行,國體所在,誠甚慨然矣。上曰,今之大提學之出仕,如待河淸矣。李鼎輔,方爲藝文提學耶?光會曰,然矣。命書傳敎曰,歲律雖新,大提學,承牌無期,此何國體,此何紀綱?有下敎者,明朝大提學,命招入侍。噫,牌招定式之後特招,意蓋在矣。雖今少愈,日再服湯之君,不憚靜攝,欲諭命招,此時爲人臣,焉敢違牌?若捧違牌徽旨,此無國體,無紀綱,無臣分,無政院,其須申飭,卽令應召。出傳敎上曰,注書出問大祭獻官以下祭官,盡爲分排塡差事及近有參議作闕事,知入,可也。承命入奏曰,祭官已盡分定,而參議則無闕云矣。光會曰,歲首則例有侍從臣父加資事,而權相一,當入耆社,臣叔韓師得加資後,亦爲入耆社矣。上曰,韓師得,有實職乎?光會曰,方帶軍銜矣。兪㝡基歲首,亦入耆所矣。命書傳敎曰,聞今春入耆社人,前判尹兪㝡基,行司直韓師得,前參判權相一云,韓師得·權相一,正二品爲實職,然後乃入東銓,其若有窠,明日政卽擬,其無窠則知中樞作闕以付,以示予尊年爲耆舊之意。又傳曰,憶再昨年耆老科之事,今若夢焉。噫,此科何爲而作?一倍永慕,古人豈不云乎?文武榜中,今年若有七十者,啓聞,特加一資。竝出傳敎上曰,注書持來宗親官案,可也。承命入之,上親自披覽後,仍下敎曰,宗班代數,予常不能明知矣。自王子計之,以至於五代,而爲盡乎?當盡於四代耶?問彼注書,則必知之,可奏其世派也。臣晉圭曰,臣之五代祖,卽宣廟王子順和君,高祖,海安君,曾祖,瀛昌君,祖父,礪山君,臣父則代盡而爲士矣。上曰,然則宗親之本爲四代也,分明矣。予今因注書之所奏,快知代數也。又下詢曰,汝是朴氏外孫矣。臣對曰,臣之外祖,卽故判書朴師益也。上曰,與朴道源爲幾寸乎?對曰,爲五寸矣。上曰,然則爲朴大源之甥姪乎?對曰,然矣。命書傳敎曰,今日講自省編,又覽宗親官案,穆陵曾孫,只有夏陵君·夏坪君,予今添籌,欲親九族,捨兩宗臣而誰?特加一資,以示予敦親之意。又傳曰,書曰以親九親,況料外添一籌?追昔一倍,王孫婦及王外孫婦前日食物擧行者,歲饌外,令該曹,食物衣資,從厚題給,以表予意。竝出傳敎三都留守中上來人,明日藥房入診,同爲入侍事,榻前下敎。光會曰,士庶人之有老親者,特命題給歲饌,而初無限年之事,故該府難於奉行云,敢此仰達矣。上曰,以八十以上爲限,而歲首前例,歲饌人則不得疊受,可也。出擧條光會曰,今番不用赦典,而特放徒類,此雖出於聖意之不欲張大,而頃年以特敎,被罪人,亦竝蕩釋,則八域,必聳動矣。上曰,彼必有意之言,而卽頃者徐命彬之所奏也。瑩中曰,俄伏見傳敎中,亦以與歲咸春爲敎,臣亦欽仰聖德,而承旨所奏之語,誠爲好矣。上曰,雖云與歲咸春,而如有一夫呼冤,則安知無五月飛霜之慮乎?上曰,近入政稟乎?光會曰,不爲入之矣。命書傳敎曰,待朝開政事分付。出傳敎諸臣退出。
上在昌慶宮。常參·經筵,以代理停。
辰時巳時,日有兩珥。午時,日暈,暈上有冠。未時,日有兩珥。
月城尉卒逝,大殿·世子宮·嬪宮,政院·玉堂·藥房,奉慰問安。答曰,知道。大殿,朝廷二品以上·六曹堂上,奉慰問安。答曰,知道。
藥房口傳啓曰,朝來聖候,復何如?臣等,依定奪率諸醫,持湯劑入侍,診候爲宜,惶恐敢啓。傳曰,入侍。
藥房口傳啓曰,午間聖候諸節,復何如?臣等,與諸醫,持湯劑入侍,更爲診候爲宜,惶恐敢啓。傳曰,入侍。
安允行達曰,春坊官員,曾因特敎,雖爲親請由者,若一人在外,則不敢徑出事定式,而卽者,文學金勉行,獨爲入直矣。謂有親病,陳書徑出,原書纔已退却,此雖與無端徑出有異,而殊非定式之意,推考警責。上下番俱空,事涉未安,兼文學李錫祥,兼司書宋瑩中,卽爲牌招入直,何如?令曰,依。
宋文載達曰,大提學尹鳳朝,特旨命招之下,來待闕外,謂以身病苦重,萬無入肅之勢,累度催促,終不承膺,而自外退歸,事體極爲未安,從重推考,何如?令曰,依。
宋文載達曰,大司憲沈星鎭,持平徐有良呈辭,李鳳祥,執義金元行在外,掌令鄭恒齡·申應顯未肅拜,今日以監察茶時之意,敢達。令曰,知道。
備忘記,其敢乘時請放,少少若此,則昨春不放者,于今乃放乎?此習不可不懲,承旨韓光會,修撰宋瑩中遞差,長番內官金壽賢,不能擧職,令該府,施以不能爲律。
以兼文學李錫祥牌不進罷職令旨,令于安允行曰,推考徽旨捧入。
宋文載以侍講院言達曰,本院下番,連日闕直,事甚未安,今日政新除授,待下批,仍卽牌招入直,何如?令曰,依。
傳于安允行曰,左相·承旨入侍于集賢門。
假注書望,李晉圭病,代以朴相老爲假注書。
有政。吏批,判書尹得載進,參判金致仁進,參議洪樂性進,左副承旨安允行進。吏批啓曰,玉堂闕員,今當差出,而擬望之人乏少,外任竝擬,何如?傳曰,允。又啓曰,曾經承旨·參議年八十及侍從臣父年七十·八十者,每於歲初,抄啓加資事,載於法典矣。曾經承旨·參議年八十及侍從臣父年七十八十人員,別單書入之意,敢啓。傳曰,知道。又啓曰,掌樂正趙榮進,受由過限未上來,惠陵參奉韓師澤,除授後過限未肅拜,竝依例改差,何如?傳曰,允。以徐命天爲副應敎,洪準海爲修撰,李敬玉爲司書,李昌誼爲右賓客,李爲掌苑提調,沈勗之爲吏曹佐郞,洪啓祐爲刑曹正郞,趙守誼爲工曹正郞,南建奎爲永禧殿令,李東泰爲典籍,鄭持淳爲禁府都事,金履福爲仁川府使,金尙麟爲雲山郡守,申暐·南泰著爲承旨,右參贊李成中,今加正憲,都承旨李昌壽,今加嘉義,夏陵君樀,今加興椂,夏坪君懋,今加嘉德,內官金明祐,今加嘉義,醫官皮世獜·鄭趾彦以上,今加崇祿,許礈·李以楷以上,今加正憲,金德崙,今加資憲,李興門·蔡膺祐·鄭允協以上,今加嘉義,金季良·權尙殷以上,今加通政,左承旨,申暐,右承旨,安允行,左副承旨,宋文載,右副承旨,南泰著,左賓客,李昌誼,右賓客,尹鳳朝。兵批,判書鄭翬良病,參判徐命臣病,參議李萬宗病,參知李昌儒入直進,同副承旨洪重孝進。兵批啓曰,世子翊衛司副率崔益男,忠翊將崔壽天,忠壯衛將朴文純,素患痰癖之症猝劇,萬無起動供職之望,俱爲呈狀乞遞,病勢如此,則不可一向虛帶,竝今姑改差,何如?傳曰,允。以李喜復爲興陽監牧官,金履遂爲晉州監牧官,副司直,李·南泰會·趙明鼎,副司果,宋瑩中·金應淳·李鎭衡·嚴璘,副司直,韓光會·元仁孫·李吉輔。
兵曹口傳政事,知事,韓師得·權相一。
傳于南泰著曰,再昨年與昨年三月以後,欲減賞典,慈殿·中宮殿所屬,無之故也。書啓單子中啓下者,下該曹,未啓下者,置之,今乃覺之,中官下敎與三張下敎入之,爻周,賞典下敎,卽爲捧傳旨擧行事,分付。
宋文載以兵曹言啓曰,今此大駕,先詣明陵,山陵親祭後,詣翼陵展謁時及詣弘陵親祭後,仍詣昭寧園親祭時,十里外斥候伏兵,令守禦摠戎兩廳,各隨地方,依例擧行之意分付,何如?傳曰,允。
南泰著以義禁府言達曰,碧團前僉使金興淳,以犯越事,拿來羅將發送矣。卽者平安監司狀達內,金興淳,重得身病,到朔州地身故云,勿論,何如。令曰,依。
南泰著以義禁府言達曰,新昌縣監李彦煥,延豐前縣監朴台秀,懷德前縣監金允升等拿問處之事,徽旨達下矣。李彦煥,時在任所,朴台秀,下去忠淸道報恩地云,依例發遣府羅將,竝拿來,金允升,旣已身故,勿論,何如?令曰,依。
初四日卯時,上御居廬廳。左相·承旨入侍時,左議政金尙魯,右副承旨安允行,記事官李晉圭·李東泰·洪秀輔進伏訖。金尙魯曰,夜來聖候,若何?上曰,一樣而口味終不出,厭食尤甚矣。上曰,俄聞月城尉卒逝之報,慘悼何言?且其爲人,恬雅謹愼,誠可惜矣。尙魯曰,臣每見之,常有病色,然豈意遽至於斯也?閭巷間雖隷儓之賤,莫不稱譽,今遽作古人,極可惜矣。方今靜攝之中,又遭此慘境,益加寬抑,必以斷置爲念,千萬伏望。上曰,予病,今雖少差,思食之念,全然未出,深慮,其因此而元氣莫可收拾也。尙魯曰,以昨夜事觀之,何爲達夜酬酢乎?臣不勝萬萬悶迫矣。上曰,予本無頒赦之心,而不此之爲,則左相與禮判,必入來苦請,故昨召承旨,已諭之矣。上曰,昨夜,承旨草草所懷,旣欠切直,而宋瑩中,亦爲不分明之言,此習不可長矣。尹蓍東·趙榮順輩之得以行世,亦予之太弱而然矣。尙魯曰,臣於此事,有愚見,故敢達矣。蓍東,非曰無罪,而如是久置,實無所益,且放歸田里,便是竄配,而又送嶺南,亦無前規,臣意則亦以爲放送無妨矣。趙榮國事,當初驟聞,則爲臺官者言之無怪,而至於李成中事,果是妄論矣。上曰,趙榮國事,御將,亦以爲非之,而李成中事,以沒把捉之言,構成罪名,極爲駭然矣。尙魯曰,天明已久,臣請先退,問候後,湯劑卽當煎入矣。上曰,唯。傳曰,月城尉金漢藎,以最初都尉,恬雅謹飭,心常嘉之,豈意一,醫藥罔效乎?遽聞此報,愴悼曷喩?凡諸等事,一依海昌尉例擧行,長生殿退件柩材一部,擇送,月廩,限三年仍給,議諡,過成服後,卽爲擧行。出傳敎上謂洪秀輔曰,汝父方在京乎?秀輔曰,今方上洛矣。上曰,昨問參議窠,予有意而問也。傳曰,前府使洪重孝,承旨除授,牌招察任。出傳敎諸臣以次退出。
戊寅正月初四日辰時,上御恭默閤。藥房三提調入侍,右相同爲入侍,禮曹三堂上·兩都留守追後入侍時,都提調金尙魯,提調李成中,副提調李昌壽,右議政申晩,記事官李鎭衡·嚴璘,醫官金履亨·鄭趾彦以次進伏訖。尙魯曰,夜間聖候,若何?上曰,一樣矣。尙魯曰,昨又徹夜酬應,必不寢睡,實爲焦悶,水刺進御乎?上曰,少進而厭益甚矣。晩曰,聖候遄復,慶幸曷喩?今則其氣,不復作動乎?上曰,姑不更發矣。尙魯請診候。上曰,諸醫皆入診,可也。履亨入診退伏曰,脈候左右三部,比昨微有數意,而不大段,大體一樣,右三部虛軟一樣矣。鄭趾彦·許礈·李興門·金德崙·蔡膺祐·鄭允協·金季良入診,皆曰脈候左三部,微有數意,而不顯然,似由於寢睡未穩,而右三部則一樣矣。上曰,三都留守上來乎?昌壽曰,江華·廣州留守上來云矣。上進御湯劑。尙魯曰,金勉行達辭妄率,不可置之,罷職何如?上曰,不必如此矣。尙魯曰,春享前一刻,詣齋殿,旣有下敎,而昨日傳敎,更以三更一點爲敎,臣等不勝焦迫,方此調攝之時,觸冒夜氣,一刻爲悶,伏望,依前下敎,改下傳敎焉。上曰,今之氣,少無可慮矣。尙魯曰,臨時詣齋殿,少無所損於親行,而有關於調攝則多矣。伏望更加聖思焉。上曰,承旨書之。傳曰,大臣,懇請大祭前二刻,當詣齋殿,以此分付。上曰,加減理中湯一貼,依前更爲煎入。出榻敎上命臣持入春享祭報府,臣持報府入奏曰,大臣姑未塡名,故諸執事亦未停當,此乃祭享色郞廳草件記云矣。上命昌壽讀之。上曰,禮堂請對矣,召入,可也。臣傳命,禮曹判書李益炡,參判南泰齊,參議申暐,以次進伏。益炡曰,本曹草記後有下敎,而上候平復後告廟頒敎,乃三百年應行之典禮,決不可已矣。泰齊曰,此時豈敢煩瀆,而莊烈王后國恤時,前例亦有之,且雖非前例,此何等慶而廢却當行之典禮乎?暐曰,首堂已陳之,臣無更達者,而下情抑鬱,故求對而請矣。上曰,皆言之可也。晩曰,此是不可不行之事也。上曰,五禮儀,必無之矣。晩曰,今番事,宗社莫大之慶,五禮儀有無,何論?而此是列朝所已行之典禮也。上曰,予年六十,亦不稱慶矣。尙魯曰,其時殿下爲過擧,故群下終不得力請矣。今番事,何可以此爲例?泰齊曰,聖候平復,陟降,豈不悅豫,何可不告也?上曰,雖不告陟降,豈不知之?且於上食時,已告孝昭殿矣。晩曰,獨告孝昭殿,而不告宗廟,可乎?上曰,必欲牽合成說,而旣告孝昭殿,又告眞殿,陟降已知之矣。予臨御三十餘年,以自己事受賀,卿等見之乎?晩曰,典章,國家之重事,若於上候平復,不稱慶,則五禮儀陳賀一節,拔去可矣。尙魯曰,殿下雖不受賀,群下之道,何可不獻賀乎?上曰,予常怪之矣。仁政殿嗣服時,有山呼,此豈山呼之時乎?尙魯曰,以此觀之,則所重可知,此時猶不廢山呼者,典章之微意有在,則今番稱慶,亦何可已乎?上曰,予心已固,不可挽回,雖終日强請,決無聽從之理,其止之。尙魯曰,以事關聖躬,而如是落落,實爲太過矣。上曰,非以事關自己而不爲也。今若爲此,則是忘昨年三月永慕堂也,此豈爲子之道乎?予未嘗一獻酌於慈聖,而今以此服色,爲此事,豈不哀慟乎?孝陵至德,實爲我東聖人,今得玉片,嗣王親寫諡冊,而入廟事,當告廟頒敎,而事涉張大,故不爲之,今何可爲此也?尙魯曰,此則事非偶然而已,若其莫大之慶,則何可比今番事也?益炡曰,靜攝中瀆撓,極爲惶悚,而此非可已,伏望速降兪音焉。上曰,其止之,非徒今日,一生不爲此事矣。晩曰,今日不得請,則此後告廟典禮永廢矣。上曰,予衰矣。疾病則告廟,不知此後,幾番告廟也。尙魯曰,目前當爲者,則爲之,何可預慮將來乎?上曰,予已有定意,勿爲無益之言,可矣。晩曰,聖敎如此,臣等不可不更以賓廳啓辭,仰請矣。上曰,決不爲之,勿爲此擧,可也。晩·益炡·泰齊·暐先退。上曰,申初湯劑太晩,差早煎入,可也。尙魯曰,今日則未初持入矣。上曰,今春祈穀祭,予欲親行矣,欲參春享,故不果矣。尙魯曰,以今聖候,何可親行祈穀祭乎?上曰,天爲民而生君,豈爲君而生民也哉?尙魯·成中退出,廣州留守李喆輔入伏。上曰,昨年農形,何如?喆輔曰,免凶矣。上曰,軍餉幾何捧之?喆輔曰,當年分給者盡捧,而舊逋則多未捧矣。上曰,土豪輩,多不納耶?喆輔曰,此患,亦豈無之?而昨年農形,雖免凶,而未至豐登,新還,僅已畢捧,而至於舊逋,則民力,實不及矣。臣屢屢開諭於民間,雖送將校捧之,而牛馬釜鼎等物,禁其取來,故其納自緩矣。上曰,欲速還乎?喆輔曰,姑無緊急事,欲於陵幸後,還歸矣。喆輔曰,月前以南漢錢穀,依江都例,會計,守禦屯穀,竝屬本府,一體會計,而正穀則添作軍餉事,有所下敎矣。會計則自前爲之,今承特敎,更當另加致詳,至於屯穀,則幾皆以錢捧上,而勿論屬之守廳與本府,皆是支放之資,留守元無犯用之事,況自釐正節目啓下之後,一依節目施行,所謂屯穀代錢,通計各庫一年應下數,而磨鍊分送,如有餘數,則會錄,更無費用之事矣。上曰,所謂節目,誰所爲也?喆輔曰,洪鳳漢在任時,別遣御史元仁孫,所釐正也。上曰,然則一依節目施行,可也。喆輔曰,然則竝屬本府正穀添餉等事,似不爲擧行矣。上曰,然矣。依爲之。出擧條喆輔曰,本府元會穀,乏絶已久,大小公下,無路支繼,再昨年洪鳳漢在任時,請得常賑穀而用之,今已盡下,他無變通之路,依再昨年例,畿邑中本府,付近處及沿江各邑中常賑耗折米三千石,特爲許劃,以爲繼用之地,何如?上曰,依爲之。出擧條喆輔退出。昌壽曰,松留上來,而昨夜承旨不知,未出同爲入侍榻敎,今方來待於閤外云矣。上曰,注書召入,可也。臣出傳命,開城留守吳遂采入伏。上曰,聞卿上來,故召見矣。舊都形勢,何如?遂采曰,荐飢之餘,年事登熟,有蘇息之望矣。上曰,前日非不軫念,而經過後,尤不能忘矣。昨年因山時,松民上來,予召見之,饋以餕餘矣。遂采曰,愚氓,荷此至渥,尙今相語而攢祝矣。上曰,松都武士,多俊秀者矣。朴圭行,頃爲何官乎?遂采曰,爲慶源府使矣。若非軫念松都,豈出此官乎?武士輩,以此感激矣。上曰,思杜門洞人,豈不矜惻,至今不許仕乎?遂采曰,有一人,以承傳入仕,而在喪云矣。上曰,誰也?遂采曰,林姓而忘其名矣。上曰,軍餉幾石?遂采曰,三萬餘石矣。上曰,幾何捧之?遂采曰,新還則盡捧,舊逋則捧,三百餘石矣。上曰,聞靑石洞,樹木險阨,不如前,何以如此?遂采曰,此處宜有關防而無之,故漸致如此矣。上曰,此處屬于何地?遂采曰,屬松都矣。上曰,承旨書之。傳曰,左承旨元仁孫,左副承旨李吉輔許遞,其代,今日政,以在京無故人擧行。上命退,諸臣以次退出。
戊寅正月初四日未時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·鄭趾彦·金德崙以次進伏訖。尙魯曰,卽今聖候,若何?上曰,憊甚,俄者假寐矣。尙魯曰,水刺進御乎?上曰,少進矣。尙魯請診候。上曰,只入者三人診察,可也。履亨入診退伏曰,脈候左右三部,與朝一樣矣。趾彦·德崙入診,所奏亦同。上進御湯劑,上曰,近日氣少勝矣。今聞月城事,心事不好,氣益苶然矣。尙魯曰,深夜酬應,又此疚懷,聖候安得不然?自今以後,不爲夜間酬應,則聖候大有所益矣。昌壽曰,夜不能寢睡,故水刺厭進矣。上曰,承旨書之。傳曰,金漢禎第三子頤柱爲月城尉後,立案,卽爲成給事,分付該曹。上曰,加減理中湯一貼,明日依前煎入。出榻敎上命退,諸臣以次退出。
上在昌慶宮。常參·經筵,以代理停。
夜二更,流星出畢星下,入坤方天際,狀如拳,尾長三四尺許,色赤,光照地。辰時巳時,日暈兩珥,暈上有冠。
藥房口傳啓曰,夜來聖候諸節,何如?臣等,依定奪率諸醫,持湯劑入侍,仍爲診察爲宜,惶恐敢啓。傳曰,入侍。
藥房口傳啓曰,晩後聖候諸節,復何如?臣等,率諸醫,持湯劑入侍,更爲診候爲宜,惶恐敢啓。傳曰,入侍。
宋文載達曰,大司憲沈星鎭,持平徐有良呈辭,李鳳祥,執義金元行在外,掌令鄭恒齡·申應顯未肅拜,今日以監察茶時之意,敢達。令曰,知道。
又達曰,備邊司郞廳來言,今日,賓廳坐起日次,而停朝市相値,頉稟。令曰,知道。
洪重孝達曰,今日賓廳坐起日次,旣已頉稟。所當持公事入對,而停朝市相値,頉稟。令曰,知道。
李昌壽達曰,右承旨安允行,今日不爲仕進,卽爲牌招,何如?令曰,依。
洪重孝達曰,大提學尹鳳朝,昨日特敎之下,終不膺命,極爲未安,卽爲牌招察任,何如?令曰,依。
李昌壽以弘文館言達曰,本館下番闕直,事甚未安。副修撰趙,卽爲牌招入直,何如?令曰,依。
以副修撰趙牌不進罷職令旨,令于安允行曰,推考徽旨捧入。
安允行,以侍講院言達曰,本院下番,連日闕直,事甚未安。司書兼司書兼說書俱未差,說書金和澤在外,他無推移之員,不得已,以上番,姑降入直之意,敢達。令曰,知道。
洪重孝達曰,上番兼春秋徐秉德,旣已省記入啓之後,謂有病故,累度催促,終不入來,事體極爲駭然,本院請推之外,無他可施之罰,何以爲之?敢稟。令曰,拿處。
傳于洪重孝曰,承旨入侍。
傳于申暐曰,戶曹判書李宗白,副校理洪景海,內局入侍,同爲入侍。
假注書望,朴相老在外代,以金魯鎭爲假注書。
李昌壽,以禮曹言啓曰,三年內,魂殿山陵祭享親傳香事,已爲定式矣。今此春享大祭時親傳香儀註,當爲磨鍊,而方在靜攝中,何以爲之?敢稟。傳曰,已下敎矣。
李昌壽,以吏曹言啓曰,今此孝昭殿親祭時典祀官,例以奉常寺正塡差,而卽接該寺牒呈,則正柳健在外云,今姑改差,其代,卽爲口傳差出,何如?傳曰,允。
吏曹口傳政事,以許彙爲奉常正。
宋文載,以義禁府言達曰,傳敎內,金吾秋曹輕囚放釋事命下矣。時囚罪人儀賓都事金益煥,興德前縣監權知重,吏曹佐郞李仁培,中官金壽賢等罪名,俱非深重,竝依傳敎,放送之意,敢達。令曰,知道。
校理李心源箚曰,伏以皇天,默佑我宗祊,聖候不日康復,臣民慶幸,曷有其極?卽伏見曉下備忘記,有承旨韓光會·修撰宋瑩中遞差之命,臣竊以爲過矣。夫聖世罪人,將以警敎之,非終棄之也。尹蓍東之三年嶺海,徐迥修之家有老母,罰旣太過,情亦甚矜,當此國有大霈,萬品維新之日,近臣之從容諷達,請施一視之澤者,固其職耳,言旣不槪,嚴敎隨之,半夜罷對,一時被譴,無或欠於大聖人和平應物之道耶?臣以夜筵同入之人,目見處分之過中,義不當泯默無言,欲望聖明,深加諒察,寢其罰而納其言焉。取進止。無批答還下
戊寅正月初五日卯時。上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·鄭趾彦·許礈以次進伏訖,尙魯曰,夜間聖候若何?上曰,寢睡頗穩,神氣勝於昨日矣。尙魯曰,腹部之氣,不復作動乎?上曰,時或似有,而不顯然矣。尙魯曰,水刺進御乎?上曰,少進而厭症甚矣。尙魯請診候。上曰,今日則諸醫皆入診,可也。履亨入診退伏曰,脈候左右三部,帶數之候,比昨頗有差減之勢,而脾胃脈候,虛軟則一樣矣。鄭趾彦·許礈·金德崙·李興門·蔡膺祐·鄭允協·金季良入診,皆曰,脈候,今則幾乎復常,而脾胃脈候,虛弱則一樣。上曰,諸醫金圈子皆好矣。履亨曰,聖候平復,而諸醫加資,朝廷,多有送與金圈者矣。尙魯曰,此亦志喜也。上進御湯劑,尙魯曰,內醫崔宅中,卽舊醫崔有泰之曾孫,而術業精明,御醫差下,何如?上曰,依爲之。出擧條上曰,御醫可爲者,有某某耶?履亨曰,宅中,旣有差下之敎,其次則權尙殷有之矣。上曰,宅中·尙殷,皆召入,可也。宅中·尙殷入伏,上曰,兩人之容貌,皆好矣。汝等,旣入,診察脈候,可也。尙殷入診退伏曰,脈候左三部有沈意,而右寸關,似不足矣。宅中入診,所奏亦同。尙魯曰,初爲入侍,方有怯意,何能詳察脈候也?宅中·尙殷退出,上曰,華語曰好漢,此兩人,皆好漢也。尙魯曰,今番有徒配放釋之命,金吾·秋曹時囚,亦宜竝論矣。上曰,頃不下敎耶?尙魯曰,雖已下敎,而其中有査處者,其後被囚者,亦應有之矣。上曰,承旨書之,傳曰,金吾·秋曹輕囚,單子放釋事,分付。上曰,今日則試服一貼湯劑好矣。履亨曰,諸醫之議皆以爲,限明日再進,其後更觀動靜而議之爲好云,臣意亦然矣。上曰,加減理中湯一貼,依前更爲煎入。出榻敎尙魯曰,今日,是東宮入診日次,而臣等,久未入對,今則旣已輪直,臣等,率醫官入診之意,敢啓。上曰,唯。尙魯曰,今日湯劑,亦於未時煎入乎?上曰,今日則申後煎入,可也。上曰,今則莫如補益脾胃,而厭食愈甚,無食補之望矣。以何湯劑,補益胃氣則好耶?理中湯,亦能補脾耶?諸醫各陳所見,可也。履亨曰,理中湯則是一時溫中治痰之當劑,非可以常時進御者,姑觀數日後,更以補中益氣湯,或益胃升陽湯,補益脾胃好矣。德崙曰,臣之意,亦與履亨同,而補中益氣湯,與益胃升陽湯,其實一也。然而益氣湯則黃茋用事,升陽湯則白朮爲君,若論補脾之力,則升陽湯,尤勝矣。允協曰,升陽湯,誠好矣,而有黃芩一味,似不如益氣湯矣。履亨·趾彦·膺祐曰,升陽湯,雖有黃芩,而不過二分,安能爲涼也?上曰,然則以升陽湯定之,而加減則汝輩出而商量,可也。履亨曰,此藥,亦宜日再進御矣。上曰,益氣湯,前已進御,而無顯效矣。興門曰,不爲着實進御故耳,久久進御,則豈無其效?上曰,予果不能着實進御,而興門,直言之,可尙也。承旨書之,傳曰,不爲着實服藥,意雖深,卽予過處,而今日湯劑詢問時,李興門,以入侍屬耳之人,能以不爲着實進御,直陳咫尺筵席,此等之人,示其嘉奬然後,乃開朝廷之讜直,熟馬一匹,令內局面給。上曰,興門,牽馬出宣仁門,則媕婀者愧矣。初欲以上弦弓賜給,更思而有此賞,卿等,必以爲太過,而予則有微意也。尙魯曰,聖意所在,臣等,亦豈不仰知也?成中曰,聖意有在,而於渠,則格外之恩也。上曰,金勉行,在直乎?昌壽曰,昨日以親病,陳書徑出,其親病之有無,則臣未知之,而想以情勢之惶蹙不安,而徑出矣。上曰,承旨書之,傳曰,事由生疎,心亦可見,昨日大臣所請,不過國體,觀其人,意欲用,予已開釋,何敢撕捱?文學金勉行,牌招察任,上命退,諸臣以次退出。
初五日巳時。上御居廬廳。承旨入侍時,同副承旨洪重孝,記事官李晉圭·蔡緯夏·洪秀輔進伏訖,上命書傳敎曰,旣口奏眞殿,頒布中外,則其後挾雜者,宜有其飭,況昨春,有判義禁處分之事,而承旨儒臣之因放釋下敎,或先或後,語涉苟且,特遞其職,而一則嚴堤坊,一則勵世道,而亦爲略略,則其時默默,可謂是矣,而今者箚陳,抑何更料?此等之習,雖在憊臥,不可不飭,校理李心源遞差,其箚給之。出傳敎上曰,注書出去,給此傳敎可也。又傳曰,明日明陵祭文,承旨代押後,與太廟·永寧殿傳香禮房承旨,明政殿月臺傳香,由弘化門受香,徽寧殿·弘陵傳香,一體擧行,孝昭殿祭文,詣齋殿後,當爲親押,依此擧行,傳香,必於上食準備時前爲之。出傳敎上曰,禮房承旨誰也?重孝曰,卽安允行也。上曰,昨日儒臣,以默默爲恥,故有此箚也。又傳曰,宋瑩中處分之後,下番闕直,則其宜請牌而不爲,事異前規,國體不然,宜有申飭,而旣因他事特遞,雖不推考,此後申飭在京儒臣,牌招入直。出傳敎上曰,儒臣,何故而闕直乎?重孝曰,昨日一儒臣出去,故一則空矣。上曰,玉堂一人入直,則政院不爲出牌耶?重孝曰,一人在直,則不必出牌矣。上曰,承旨在萊府時,能逐送倭差,善爲之矣。雖是處分之後,而略陳其時事,可也。重孝曰,王靈所濟,渠自入歸,此豈小臣之力乎?第大差倭位次甚高,在於館守之上,故朝廷,每遣京接慰官接待,其事體之稍別,可知,實非本府之所可迫逐,而臣適覘其與館守有間隙,故得反間之計,使兩倭相爭,僅得入送矣。上曰,兩倭果交爭乎?重孝曰,不必至於大段交爭,而自相不睦矣。上笑曰,承旨則能行陳平之計,島主爲項羽,而大差爲范增矣。倭差之入送,果其難乎?重孝曰,倭人之法,奉使無成,則罪至死,故入送甚難,而六月嚴敎之後,則臣亦在法當死,故以此力戰迫逐,而館守亦居間斡旋入送矣。上曰,萊府事,其陳之可也。重孝曰,臣新自萊府還,雖非聖敎,臣固有所欲陳者,而聖敎至此,臣當仰達矣。萊府凋殘難支之狀,爲第一痼弊,蓋本府責應甚繁,而朝家別無劃給之物,只令收稅銀蔘支用,而中古則日本與中國不相通,所用燕貨,皆自我國萊府,轉買入去,故一年倭銀之出來者,殆近三四十萬兩,本府收稅十分一,而又三分其稅,二納戶曹,本府用一,故能支用矣。自雍正年間,中國,直通倭國之長碕島,故倭銀之出來我國者甚少,而又自被執人蔘之見塞,倭銀,元無出來者,而萊府之經用,則如前浩繁,更無出處,所以逐年凋弊,今則至於不成樣矣。在昔本府盛時,守臣,多有用餘銀錢之留庫者,錢爲九千餘兩,銀爲二千餘兩矣。近自凋弊之後,前後守臣,以此銀錢,給債民間取其利,以爲一年之支用矣。此亦年久之後,負債者,皆逃亡物故,作一鬼錄,故今則侵徵於隣族,每當徵捧,一府騷然,呼寃徹天,誠甚可矜矣。吏民輩前後呼訴於本府及道臣者,皆以依灣府例,一竝蕩滌,本府經用,則以田結劃給事,狀請之意,縷縷呼籲,逐年呈訴,而事體重大,故守臣及道臣,不得循例狀聞,然本府形勢,則誠萬萬可悶,不可無變通之道,下詢廟堂而處之,何如?上曰,令備局消詳,後日登對時稟處可也。出擧條重孝曰,壬戌定約條後,凡禮單蔘,以北蔘之上江蔘之下贈給事相約矣。人心久漸巧詐,只存蔘皮,而其中則皆以雜物,造成以給,故至有癸酉年退單蔘之事,朝家差遣李彝章,僅得責諭還給後,禮單以全體蔘,改品以給事定約,而因塞被執矣。此亦年月稍久,而所謂蔘契人等所造者,漸不如前,而倭人則每以改品時見樣者,比較而受之,故臣待罪本府時,以此爲慮,欲有狀啓變通之事而未果,今當仰達矣。凡單蔘,使契人造成,戶曹捧納,而使譯官,齎送萊府,戶曹堂郞,何以詳知蔘品之高下然後,可以入給乎?泛然捧納,而每致彼人之點退,未免爲辱國之歸矣。且自戶曹齎送時,或不無吏輩弄奸沾水斤重之弊,而彼人入給時,多致耗縮,此則令譯舌輩,充備以給,事體亦甚苟且,臣意則戶曹使造成契人,直爲往納於萊府,則萊府自當知改品時定式蔘樣,府使看品捧上,以爲入給,則似無點退之弊,設或見退,而此則彼人,亦知爲契人之不善擧行,雖屢次改給,似無辱國之患矣。上曰,單蔘,是朝廷所給,雖使契人直納而見退,其爲辱則一也。且令契人,往納於萊府,則亦豈無弊乎?重孝曰,臣亦慮有此弊,故初欲以兩件事狀請矣。若慮契人往納之弊,則又欲使萊府蔘商,受價造給,而本府照管,則無此弊矣。臣曾以此兩件事,言于大臣,則大臣亦曰,兩件中,當消商採施云矣。上曰,若使萊商爲之,而任譯照管,則不但尾蔘之附成,雖藏鉛鐵者,亦必入給無頉矣。然旣不能端本,則姑救目下之急,可也。予頃年,取入單蔘見之,甚無形矣。近來所造何如也?重孝曰,聞當初改品以給時,以全體蔘十五兩·尾蔘五兩,附合以給事定式矣。上曰,五兩尾蔘,不關緊矣。王者,豈可以利爲哉?若爲全體給之,則無此弊矣。仍呼寫傳敎時,重孝曰,此則不然,每年所給單蔘,殆近五十斤,則不但所失不細,我國藥用,亦似有不足之患,且慮狡倭谿壑之慾,必萌無厭之心矣。交隣之事,莫如存其前例,而就其中申飭擇給,似好矣。上曰,然矣,而傳敎則只欲論大體矣。重孝曰,傳敎若此,則彼人,皆得聞之,豈無他日之慮乎?上曰,承旨之言,是矣。仍命書傳敎曰,今問前萊伯體蔘下敎之後,四分之一尾蔘,亦有弊端云,予意則必也端本,嚴飭貢人,度支捧給之時,其若着意擧行,豈有此請?此後若有太濫之事,則當該貢人,繩以重律,所捧該郞,令該府,從重勘處事,嚴飭該曹。出傳敎諸臣退出。
戊寅正月初五日午時。王世子坐寬毅閤。藥房入診時,都提調金尙魯,提調李成中,副提調李昌壽,記事官李鎭衡,編修官洪梓,記事官洪秀輔,醫官金履亨·皮世麟·鄭趾彦·許礈·金德崙以次進伏訖,尙魯曰,伏聞睿候調攝中,又添外感,取汗之後,猶未和解云,下情極悶,寢膳之節,何如?令曰,一樣矣。尙魯曰,湯劑連進乎?令曰,進之矣。尙魯曰,大朝患候遄復,不勝慶幸矣。令曰,欣幸何喩?尙魯曰,歲色又新,伏想孝思益復罔極矣。近以藥院直宿,臣等,久未入診,今旣輪直,故朝以入診東宮之意,稟于大朝矣。令曰,只二人診察,可也?履亨入診退伏曰,脈候左右三部,浮大帶數,與昨一樣,而脾胃脈候虛軟,亦無差減之勢,掌心燥熱,亦一樣矣。趾彦入診,所達亦同。尙魯曰,頭疼症候,今則何如?令曰,一樣而胸膈鬱悶,米飮亦未能進矣。履亨·趾彦曰,通順散多用然後,可以責效,姑不可更進他藥矣。尙魯曰,醫官之言,如此,加味通順散五貼,更爲煎入,何如?令曰,唯。尙魯曰,感候未解,進藥之隙,時進木米茶,以消散表氣,何如?令曰,唯。諸臣以次退出。
戊寅正月初五日申時。上御恭默閤。藥房三提調入侍,戶判儒臣同爲入侍時,都提調金尙魯,提調李成中,副提調李昌壽,戶曹判書李宗白,副校理洪景海,記事官李鎭衡·洪秀輔,醫官金履亨·鄭趾彦以次進伏訖,尙魯曰,晩後聖候,若何?上曰,一樣矣。尙魯曰,水刺進御乎?上曰,少進矣。尙魯曰,間復寢睡乎?上曰,暫睡矣。尙魯請診候,上曰,只三人診察,可也。履亨入診退伏曰,脈候左右三部,與朝一樣矣。鄭趾彦·金德崙入診,所奏皆同。上進御湯劑,上曰,予不知矣。今聞金頤柱有三子云,予見曾孫矣。尙魯曰,月城,以親同生之子爲子,何異已出也?上曰,然矣。而恨未早定也。月城,望其難望者,多用滋陰健脾湯矣。上曰,明日湯劑議定,可也。履亨等曰,明日,亦不可不依前再進矣。上曰,加減理中湯一貼,明日依前煎入。出榻敎尙魯曰,初八日講經,初九日備局入侍,決不可爲之,退行何如?上曰,今之氣,足可爲之矣。尙魯曰,調攝中酬應,實爲悶切,差退何妨?上曰,備局諸宰,新年,不可不見矣。承旨書之,傳曰,大臣,强請講經,以十一日定行,備局定式入侍,以十三日擧行事分付,上命景海進伏,上,手書邑號示之曰,往于此處,探其有酒與否,而不必捉來犯禁者,只知有無而回奏可也。景海退出。上曰,注書出去,三馬牌出給御史事分付,臣,出傳命還入。尙魯曰,今番陵幸,二日內往還,聖躬,不得休息,而軍兵事勢,亦多窘速之慮,臣意則以三日爲往還之期,好矣。上曰,一日之內,歷拜陵園,果爲忙急矣。然欲予躬之不勞,而加一日,勞動軍兵,亦難矣。尙魯曰,非但爲聖躬,實爲軍兵之所願也。上曰,重臣·宰臣之意,何如?成中·宗白·昌壽皆曰,臣等之意亦然矣。上曰,二日內往還,果有眼鼻莫開之慮矣。成中曰,以殿下情理言之,到處悤悤展拜,豈不缺然於聖心乎?上曰,此誠然矣。成中曰,問軍情於軍門大將,則必以三日爲願也。上曰,如此則五更量離發,亦恢恢矣。宗白曰,雖早發而疾驅,到高陽則必昏黑,軍心必以爲難,雖加一日,似欲緩緩而行矣。上曰,俄聞前萊伯之言,萊府有不可不變通者,卽取利錢逋欠及單蔘事也。錢逋則依灣府例,一倂蕩滌,以稅米給代爲可云,大臣·戶判之意,何如?尙魯曰,此事,臣亦詳聞於前萊伯矣。旣是鬼錄,而徵捧之際,害及隣族,誠甚可矜,實合變通,而但未知本府田稅,可以相當,且代給之數,亦自本道,次次移劃然後,可無後弊,須待本道道臣,與守臣,商確停當然後,可以許施,亦非臣等所獨斷也,必與僚相相議然後,決之似好矣。上曰,提調亦新經嶺伯,此事果有變通之術耶?成中曰,臣亦知有此弊,而實非道臣之所可擅便者,須問萊府,果可以本府之稅,代充其數,則與守臣,議定上聞然後可行矣。宗白曰,然矣。此非廟堂與本曹之所可擅行者也。上曰,頃日召問市人時,各色逋欠,旣已償之,則吾何愛一邑之稅,不祛本邑難支之弊耶?不必待廟堂稟處,予欲一倂蕩滌,何如?尙魯曰,此則不可自朝家,直爲分付,終不如道臣守臣之相議狀聞也。上曰,然矣。承旨書之,傳曰,今日聞前萊伯所奏,萊府給債,舊逋夥然,依灣府例爲之事陳白,故有令備局稟處之命,又問左揆,乃知灣府前例,萊府其能若灣府而周旋乎?令道臣與萊伯,消詳後啓聞之意,自備局,卽爲分付啓聞,上來後登對稟處。上曰,近來單蔘契人,奸僞漸滋,致有此弊,誠可痛惡矣。彼人亦狡甚,每以見樣參,比較執頉云,俄者下敎時,予謂上策,莫如以全體盡給,則前萊伯以爲,此敎一下,彼人必先問之,恐啓溪壑之慾,且關後弊云,其言,誠有所見,故不爲書下,然此亦關係國體,予欲以體蔘給之,何如?尙魯曰,此則前萊伯之言,是矣。後弊所關,決不可爲之矣。上曰,前萊伯,以兩件事陳達,一則使蔘契人自納,則彼雖點退,可無辱國之患云,其言雖有所見,而旣是禮單入給云,則自京持去,與直納本府,似無彼此,而京商之往納本府,其弊尤多,若令本府商賈備納,則雖以至劣之品入給,必無生事之患,此計似好矣。尙魯曰,此亦前萊伯言于臣,故臣亦有所商量者矣。但契人之往納本府,亦有其弊,誠如聖敎,萊商主管之事,則誠甚合宜,而癸酉改品後,每一斤蔘,以全體十二兩·尾蔘四兩,附造入給,已爲定式,則彼人,亦何敢點退也?只緣蔘契人之奸僞,附造之際,體蔘漸少,而尾蔘漸多,故彼人,執以爲言者此也。今若以體蔘三分·尾蔘一分,依定式辦備,勿爲附造,直以兩件,充斤數下送,則彼人,亦必無執頉之端,以此意,使戶判往復萊府,先行一次,果爲順便,則永爲定式,似好矣。宗白曰,方有萬松院單蔘當給者,姑勿出擧條,以私書,往復萊府,試行之,何如?上曰,依爲之。宗白先退,尙魯曰,今日入診東宮,則感氣一樣未解,而不可過用發散之劑,諸醫皆以爲,連進通順散爲宜,故此藥更爲煎入矣。上曰,唯。尙魯曰,昨夜特遞事,上敎旣以意欠直切,語不明白爲非,臣意亦以爲然,故初不敢仰達矣。當此歲首,一承宣兩儒臣之一時竝遞,景象,如何?臣意則以爲,還收好矣。上曰,承宣之因傳敎,略陳所懷,太不明白,其所謂聾動一世者,尤極可笑,放一蓍東,果爲聳動之道乎?儒臣所謂以與物皆春之意推之,承宣所達,是矣云者,尤極草草,至於一儒臣,則筵中默默,予以爲是,而以大體言之,宜曰,蓍東,非則非矣。當此邦慶,均沾大霈爲好云云,而終無一言,旣出之後,有何料量,而有此陳箚,此等之心,予豈不知?備忘中,又何更料四字,予商量而寫之,可謂善形容矣。尙魯曰,君臣之間,情志流通爲貴,不大之事,竝遞三人,亦非所以垂訓於小朝也。上曰,此則卿言,是也。承旨書之,傳曰,處分意在。今聞大臣陳白,有怳然覺悟者,旣覺之後,其何靳持?特寢承旨韓光會·修撰宋瑩中·校理李心源特遞之命,承旨旣代,韓光會,令該曹付軍職,上曰,此予爲世臣之苦心也。卿等,須體此意。上命退,諸臣以次退出。
上在昌慶宮。常參·經筵,以代理停。
安允行達曰,領府事金在魯箚子到院,而大祭齋戒,留院之意,敢達。令曰,入之。
又達曰,左議政金尙魯箚子到院,而大祭齋戒,留院之意,敢達。令曰,入之。
藥房口傳啓曰,夜來聖候諸節,何如?臣等,依定奪率諸御醫,持湯劑入侍,仍爲診候爲宜,惶恐敢啓。傳曰,入侍。
安允行達曰,大提學尹鳳朝,特敎申飭之下,昨日違召,令日又不出肅,誠極未安,卽爲牌招察任,何如?令曰,依。
安允行,以弘文館言達曰,本館下番闕直,事甚未安。副修撰趙,旣有只推之令,卽爲牌招入直,何如?令曰,依。
以副修撰趙牌不進罷職令旨,令于安允行曰,推考徽旨捧入。
藥房口傳啓曰,晩後聖候諸節,復何如?臣等,率諸醫,持湯劑入侍,更爲診候爲宜,惶恐敢啓。傳曰,旣有下敎,而今則休息爲勝,其止之,只入湯劑。
藥房口傳再啓曰,伏承口啓之批,不許更診,下情雖甚鬱悶,有不敢更爲煩請,而醫官診察,則恐不可已,暫許召見,千萬伏望,惶恐敢啓。傳曰,欲就寢,其止之。
傳于南泰著曰,禮判·編次人,藥房入診,同爲入侍。
傳于安允行曰,孝昭殿祭文,詣齋殿親押後,當傳香,香室官員待令。
傳于南泰著曰,禮房承旨入侍。
傳于南泰著曰,推考房承旨入侍。
傳于宋文載曰,時刻晩矣。禁軍,三更三點,使之整待。
傳于李昌壽曰,夕問安勿爲之,待令醫官,以四人輪直。
申暐啓曰,假注書金魯鎭,時無職名,令該曹,依例付軍職,冠帶常仕,何如?傳曰,允。
傳于洪重孝曰,明日食後,騎判,使之入來。
領府事金在魯箚曰,伏以居諸迅邁,歲籥倏更,仰惟邸下,孝思追慕,益復罔極,連在靜攝,兼當色憂,重以感時之痛,睿候不瑕有傷,臣不勝悲結憂焦之至,顧臣篤老之貞疾,歲加月增,自前冬,十倍危劇,更無餘地,歲末添感以後,飮啖益厭,元氣益陷,㱡㱡床褥,懍懍朝夕,向來藥院竝直,擧朝奔遑,新年大庭候儀,臣禮最重,而臣則一任偃伏,無所省識,有臣如此,生不如死,仍伏念臣犬馬之齒,今年七十有七,出身登朝,亦爲少一歲之五十年矣。以禮以法,應退久矣,而前後哀籲,辭竭意窮,汔未蒙矜許之旨,臣誠抑塞而悶鬱也。噫,大夫七十致仕,古昔聖王所以安衰老而養廉恥也。臣,年迫八十,病纏膏肓,則衰老極矣。鍾漏將盡,爵祿猶嬰,則廉恥喪矣。如是而終不退,則豈不逆天理而招人譏乎?伏況在前,則臣病,猶有劇歇,間或强力於國家大事,而今則生人之事都絶,雖欲强力而末由也已。兼綰諸司,非但考績久廢,循例文簿之看檢,亦極艱矣。猶且留時,引歲不能決退,跡涉貪戀,罪積尸素,一念愧悚,何日弭忘?昨春,一重臣,以始衰之年,越禮請休,大朝特賜恩許,而伏聞伊時聖敎,提及於臣,諭以早晩一許之意,臣常感縷,所仰恃,惟在於此矣。目今臣病,時月難期,儻或未及蒙恩,遽先塡壑,則將抱難瞑之恨,永貽當世之羞,玆敢經營累日,收召精神,僅成文字,瀝血控懇,而辭不能達意。伏願睿慈,俯垂哀憐,導達天聽,亟準臣休致之請,俾得安意待盡,千萬幸甚。取進止。答曰,覽箚具悉卿懇。大朝聖候愆度,焦迫憂遑之中,歲律已改,攀號哀慕,一倍罔極,卿年雖老,氣力猶健,且中樞之任,與他職有殊,卿須安心,勿復控辭,善攝焉。仍令曰,遣史官傳諭
左議政金尙魯箚曰,伏以天佑我宗祊,大朝患候,不旬日而遄臻平復,臣民慶忭,曷旣形喩?臣叨內局保護之任,當君父違豫之日,直宿,職也。嘗藥,職也。備數診筵,亦職也。若曰有一半箇效勞,則未也,而鞍具馬面給之命,寔出意外,混被恩賞,萬萬濫觴,皇媿之極,敢安臣心。伏願睿慈,導達收還,以重賞典焉。取進止。答曰,覽箚具悉。今玆賞典,寔遵舊例,卿須安心勿辭,欽受焉。仍令曰,遣史官傳諭。
戊寅正月初六日辰時。上御恭默閤。藥房三提調入侍,禮判·編次人同爲入侍時,都提調金尙魯,提調李成中,副提調李昌壽,兼禮曹判書李益炡,編次人具允明,記事官李鎭衡·洪秀輔,醫官金履亨·鄭趾彦以次進伏訖,尙魯曰,夜間聖體,若何?上曰,一樣矣。上曰,禮判,持入動駕時儀註乎?益炡曰,持入矣。上命讀之,尙魯曰,陵幸事,昨已仰達,必以三日分排然後,可無忙迫之慮矣。上曰,承旨書之,傳曰,分番謁陵拜園,以三日分排然後,其可從容,而悶軍兵之連日露處,二日分排,而予意已然矣。大臣所奏,正合予意,經營謁拜,悤悤行禮,雖伸情禮,餘懷若何?二十五日展拜明陵,仍爲行祭,辭陵後,次詣山陵,展謁行祭,仍詣翼陵,只行展謁後,宿於明陵齋室,二十六日晨朝上山陵,奉番後行辭陵禮,詣弘陵,行酌獻禮,仍詣昭寧園,先行展拜禮,卽爲行祭,仍爲經宿,二十七日辭園後回駕,而動駕時,黔巖晝停,詣昭寧園時,高陽晝停,回駕時,新院晝停,依前下敎擧行。噫,若此然後,於予,其將伸禮無憾,於三軍,亦無連夜驅馳之勞而然,臨御幾年,無一惠及於軍民,而今者之擧,雖情禮之所不可已,爲三軍,豈無慰勞之道?回駕後,隨駕軍兵犒饋,依昨年例,乾物擧行,隨駕將校軍兵,令各該軍門,柳葉箭一巡·鳥銃三放試射後,柳葉箭五中,鳥銃五分人,單子書入,其餘入格人,各該營,考例施賞,內乘軍職內三廳武兼武藝廳及挾輦軍前排,摠府·兵曹眼同,中日廳試射放後,入格人,依中日例,單子書入,陵所設布帳,守禦廳·御營廳擧行,而虎網子,依園例,一體儲置米會減,昭寧園設布帳,依前以摠戎廳·鎭撫營擧行,布帳領來將校軍兵,亦令各該營,試射放後,五中五分人狀聞,入格人施賞,一體擧行,虎網子·束伍軍,亦令摠戎使,試射放後,一體擧行,留都大臣,初以金領府事下敎,以近者起居觀之,篤老可知,以李判府事爲之。尙魯請診候,上曰,只三人入診,可也。履亨入診退伏曰,脈候左右三部,與昨一樣矣。鄭趾彦·金德崙入診,所奏亦同。上進御湯劑,上命允明讀動駕時宗廟告由文。成中曰,動駕亦有告由,況今聖候平復,何等大慶而不告乎?益炡曰,典禮終不可廢,請行告廟禮。上曰,付告於陵幸告由文中,好耶?益炡曰,此亦可爲,而旣告廟,則亦當頒敎八方矣。尙魯曰,此時異於常時,陳賀則不必爲之,只行告廟頒敎,有何不可?上曰,自今以後,不復頒敎,已決于心矣。益炡曰,右相,頃已仰達,將有賓廳啓辭,伏望早降兪音。上曰,予若爲此,則是忘昨年三月永慕堂也。史官書之曰,吾君,不忘昨年三月永慕堂,不行告廟禮,則後自有公論矣。尙魯曰,聖敎何爲而至此,臣等,雖無狀,豈以不可爲之事,導殿下乎?不行賀禮,而只行告廟禮,不爲頒赦,而只爲頒敎,則少無不可,而典禮不至於全廢。伏乞更加聖思,亟降兪音。成中曰,臣等,不得請則不止,今日未蒙允許,則明日大臣·禮堂,亦當同籲矣。上曰,其止之,必欲苦予,則予自有擧措矣。上曰,承旨書之。傳曰,植炬,動駕·回駕時,皆以黔巖擧行,其餘植炬,置之,陵園,亦不行祭,於其夜炬子,各五雙外,勿爲待令事,分付。上曰,注書持此宗廟告由文,出付香室官員,可也,上曰,加減理中湯一貼,依前更爲煎入。出榻敎上曰,明將親祭,今欲休息,晩後,只入湯劑,勿爲入侍,可也。益炡曰,頃日承旨書傳敎時未達矣。海陵兄弟加資傳敎中,穆陵,當改書以章陵矣。付標而入乎?上曰,承旨自外書下可也。上曰,洛昌君,今年幾何?益炡曰,七十矣。上曰,貴矣。初入於今年歲饌乎?益炡曰,然矣。上曰,承旨書之,傳曰,洛昌君樘,以穆陵玄孫,年今七十云,可謂稀有,而旣已資窮,今無可施之典,食物衣資,令該曹,從厚題給,以示予意,尙魯·成中·益炡先退,上親製孝昭殿春享祭文,命允明讀訖,命退,諸臣以次退出。
戊寅正月初六日三更。上御涵仁亭。禮房承旨·推考房承旨入侍時,右承旨安允行,右副承旨南泰著,假注書金魯鎭,記事官李漢一·洪秀輔以次進伏訖,上命禮房承旨,進孝昭殿親祭祝文,親押後,命推考房承旨,書傳敎曰,幾日調攝,親行大祭,雖在中官,亦一海東臣子,而慢蹇之狀,不忍正視,今日陪祭中官,竝越俸五等。出傳敎上曰,注書出去,侍衛諸臣入來事,分付可也。臣魯鎭,承命出去,上曰,彼注書多有乃父典刑,眉睫之間,依然酷肖,而其豐厚則外托矣。泰著曰,然矣。上仍出宮,諸臣俱以次退出。
戊寅正月初六日四更三點,上御齋殿,藥房三提調入侍時,都提調金尙魯,提調李成中,副提調李昌壽,記事官李鎭衡·李漢一·洪秀輔,醫官金履亨·鄭趾彦·金德崙以次進伏訖,尙魯曰,徹夜將事,聖候若何?上曰,尋常矣。尙魯曰,茶飮進御乎?上曰,今將進御,醫官三人,先爲診察,可也。履亨入診退伏曰,脈候左右三部一樣,而微帶數候,右寸關虛軟無力,一樣矣。趾彦·德崙入診,所奏亦同。尙魯曰,以脈候之帶數觀之,勞動可悶,晝茶禮,決難親行矣。上曰,不必過慮矣。上曰,今後又服理中湯乎?履亨等曰,不可不進御矣。尙魯曰,天明後,請許入診。上曰,欲少休,其止之。尙魯曰,聖心,必欲參晝茶禮,故如是下敎,而陵幸在前,何不另加調攝乎?上曰,十三日闕禮,亦已久矣。今則差復,晝茶禮,何可不參?上,進御茶飮,上曰,加減理中湯,依前再煎以入。出榻敎上曰,挾侍內官及奉杖內官,竝以推考捧徽旨。出榻敎尙魯曰,早朝入診,未蒙允許,申後則持湯劑入侍之意,敢啓。上曰,唯。上乘輿還入大內,諸臣以次退出。
上在昌慶宮。常參·經筵,以代理停。
夜一更,月暈。
親祭罷後,大殿,政院·玉堂·朝廷二品以上·六曹堂上·宗親,單子問安。答曰,罔極。藥房口傳問安。答曰,罔極。世子宮·嬪宮,徽寧殿攝行祭罷後,政院·玉堂,口傳問安。答曰,罔極。
藥房口傳啓曰,朝來聖候諸節,更何如?依齋殿入侍時下敎,湯劑煎入之意,敢啓。傳曰,知道。氣候一樣,湯劑,卽爲進御矣。
藥房口傳啓曰,晩後聖候諸節,復何如?朝者煎入湯劑,其卽進御乎?臣等,依定奪,率諸醫持湯劑,入侍診候爲宜,惶恐,敢啓。傳曰,入侍。
宋文載,以都摠府言啓曰,中日習射事,上候未寧,藥院移設,故啓請姑停矣。上候平復,今日入直內三廳武兼·禁軍及軍兵等,當爲中日習射,而孝昭殿春享大祭親臨正日相値,不得爲之之意,敢啓。傳曰,知道。
安允行達曰,大提學尹鳳朝,特敎之下,一向違召,無意承膺,事甚未安。卽爲牌招察任,何如?令曰,依。
傳于李昌壽曰,藥房三提調入侍。
洪重孝啓曰,兵曹判書鄭翬良,依下敎來待矣。傳曰,兵判入侍于明政殿後。傳于洪重孝曰,事知朴成梓,使之決棍矣,動駕相値,置之,記過。
有政。吏批,判書尹得載牌不進,參判金致仁牌不進,參議洪樂性進,右承旨安允行進。吏批啓曰,判書尹得載·參判金致仁竝牌招不進。小臣獨政未安,何以爲之?敢稟。傳曰,只出緊任。吏批啓曰,玉堂闕員,今當差出,曾經之人,方在解由未出中,無以推移備擬,合有變通之道,何以爲之?敢稟,傳曰,勿拘解由。
以洪梓爲應敎,李仁培爲司書,洪準海爲兼文學,徐命天爲兼司書,趙明鼎爲禮曹參議,金時默爲刑曹參議,李益普爲戶曹正郞,金魯爲刑曹佐郞,李迪輔爲注書,李澤徵爲安州牧使,朴相喆爲龍岡縣令,兼喬桐府使單,李思先,李心源爲檢祥。
有政。兵批,判書鄭翬良入侍進,參判徐命臣入直進,參議李萬宗病,參知李昌儒病,同副承旨洪重孝進。兵批啓曰,宣傳官尹九淵,素患痰癖之症,萬分危篤,忠翊衛將崔巖,忠壯將徐秉周,重觸風寒,症情危劇,萬無起動供職之望,俱爲呈狀乞遞,宿衛輪番之任,不可久曠,竝今姑改差,何如?傳曰,允。副護軍,皮世獜·許礈·徐命天,副司正,金魯鎭,同知單,金喜誠,僉知單,金鳴新。
領議政李天輔箚曰,伏以天佑宗祊,聖候遄臻平復,臣民慶忭,曷有其極?歲律,倏焉已改,聖心哀慕,撫時愈新,靜攝諸節,不瑕有損,臣無任焦慮之至。仍念臣床簀殘喘,惟恐未死之前,不得一瞻天顔,以爲大恨矣。向者蒼黃入侍,獲近耿光於半歲積違之餘,臣雖卽地溘然,可以瞑目,而聖心,惻然垂憐,使之先退,臣之得免顚仆於筵席,罔非聖恩,而十步九倒,纔出闕門,病勢一倍添劇,新歲候班與朔祭,皆廢臣分,伏枕涕泣,惟願速死。噫,三陽回泰,萬品昭蘇,草本昆蟲,藹然有生意,而臣獨與死爲隣,僅延一縷,夙宵向闕祈祝者,上天至仁,或庶幾終始矜㦖,得解重任,安意待盡而已。臣精神昏憒,殆無省覺,而伏聞禮曹,因聖候平復,請行當行節目,而有置之之命,是蓋出於殿下孝思無窮,觸境興哀,不忍自居其慶,臣雖至愚,豈不仰認聖意?而第自列聖朝以來,雖在諒闇中,有邦慶則庭賀外,不廢上告而下布者,乃所以重典禮也,若夫今日之慶,其所重,尤有在焉。殿下不可不屈意從之,殿下暮境居憂,凡於喪制,匹庶之所不能行,少壯之所不能逮者,殿下無不自盡,聖體之積受其傷,凜凜乎至于今,而疾患果作焉。苟非祖宗,默垂冥隲,則豈若是不日康復乎?宗廟之禮,有事卽告,況是慶也,乃祖宗之攸賜也,受之於祖宗,而不告於太廟,其可乎?且伏念仁元聖母,平日保護我殿下者,惟疾是憂,則今者邦慶,陟降之靈,轉其驚憂而爲悅豫,當何如也?聖人之孝,毋過於以志養志,殿下之事我聖母,未嘗不由是道,或先意而承奉,或抑情而勉行,則顧玆亟擧典禮,亦豈非仰禮慈心乎?邦禮有不可闕,群情有不可沮,而二者之外,臣之冒萬死仰煩者,只是所重之說也,病伏垂死,敢以文字替陳,惟聖明,夬降兪音焉。取進止。答曰,省箚具悉卿懇。有違初心,朔祭命攝,十朔微忱,若將掃焉。追慕抑菀,一陪交中,昨夜躬行,少伸哀懷,其雖添加,何憾之有?而陟降默佑,氣亦勝焉。嗚呼,陟降之靈,眷顧若此,而莫逮之慟,何日可伸?遙望西郊,泣涕而已,屢朔思卿之中,頃者幸見,尙今慰焉。而見卿之後,悶卿深焉。此政百聞不若一見也,然卿之元氣,予已知矣。日晷向㬉自可勿藥,股肱之任,不在奔走,卿何若此?附陳者已諭左右揆,而噫,昨年三月頒赦,不能若禮,仙馭莫攀,中夜思之,夢裏猶泣,從今以往,一賀字一赦字,予志定矣。此心豈忍貳乎?初獻之後,已爲口奏,今何復諭?卿其體小子慇懃之意,顧今日國事之艱,安心勿辭,俟少間造朝,庸副此意。
戊寅正月初七日四更一點,上御孝昭殿。春享大祭親臨入侍時,行都承旨李昌壽,左承旨申暐,右承旨安允行,左副承旨宋文載,同副承旨洪重孝,記事官李鎭衡,假注書金魯鎭,記事官李漢一·洪秀輔進伏。上具布裹翼善冠·視事服,出賓陽門至明政殿月臺,乘輿入齋殿時,藥房三提調請進湯劑。上曰,至齋殿當進御,而今朝則欲休息矣。仍入齋殿,易衰服入就板位,俯伏哭,行四拜禮,仍上殿行初獻禮,降復位。左議政金尙魯,行再獻禮,綾昌君橚,行三獻禮訖,各就位。上俯伏哭,行四拜禮,仍詣望燎位,敎曰,廟社殿望燎,春秋奉審時爲之事,載於補編。出傳敎贊禮告禮畢。上入齋殿,藥房入診罷後,乘輿還宮時,都承旨李昌壽仰達曰,月城尉議諡有命,而新除授應敎徐命天在外,不得擧行云矣。上曰,議諡有命,而應敎在外,在外人許遞,其代,政官牌招備擬,舍人有闕代,一體擧行。出傳敎上還入大內,諸臣以次退出。
戊寅正月初七日巳時,上御居廬廳。兵判入侍時,兵曹判書鄭翬良,同副承旨洪重孝,假注書金魯鎭,記事官李漢一·洪秀輔以次進伏訖。上敎兵判曰,陵幸已定,必多稟定者,故召見矣。翬良曰,挾輦軍二百名隨駕事命下,而取考前例,則當日回鑾時,則爲二百名,而經宿陵幸時,皆以四百名隨駕,二百名替運矣。今此經宿行幸時,以二百名分運,似有不足之慮,依前以四百名擧行,何如?上曰,依爲之。又所啓,取考辛亥·乙丑·己巳前例,則摠戎使領率訓局餘軍,留陣矣。今番則何以爲之乎?上曰,摠戎使領率留陣,可也。又所啓,今此行幸時,左邊捕盜大將趙鎭泰,以都監中軍,右邊捕盜大將具善行,以禁衛大將,俱爲領軍隨駕矣。在前如此之時,多有留都大將,權察兩捕將之例,而今番則御營大將洪鳳漢,雖爲留都,文宰之兼察捕將,旣無前例,何以爲之乎?上曰,令摠戎使兼察,可也。又所啓,本曹以本兵衙門,吏隷使役,比他司最煩,故堂郞私酬之應,如使喚侍陪書役等事,自前防塞,而故豐陵府院君及今左相在本兵時,或筵稟,或完議,申明禁斷矣。近來此弊愈甚,非但下屬之難支,公事擧行,每患失時,事似瑣細,而不無關係,且是前後定式之事,故敢此仰達。上曰,依前嚴防,一依戶曹役人例,禁斷,可也。以上四條,竝出擧條上曰,此外別無可以稟定者乎?翬良曰,無之矣。上曰,然則退出,可也。諸臣以次退出。
戊寅正月初七日申時,上御居廬廳。藥房入診時,都提調金尙魯,提調李成中,副提調李昌壽,假注書金魯鎭,記事官李漢一·洪秀輔,醫官金履亨·皮世獜·鄭趾彦·許礈·金德崙·李興門·蔡膺祜·鄭允協·金季良以次進伏訖。尙魯曰,晩後聖候諸節,若何?上曰,一樣矣。而痰入膝踝,甚難行步矣。尙魯曰,寢睡若何?上曰,少睡矣。尙魯曰,水刺其已進御乎?上曰,俄進粥飮矣。尙魯請診候,上許之。金履亨進伏,診候訖退伏曰,左三部,脈度之浮數,少勝於昨日,右寸關虛軟則一樣矣。鄭趾彦·許礈·蔡膺祜以次診候訖退伏曰,左三部浮數,比昨稍勝,而右關軟弱,與前無異矣。上曰,積損之餘,重經此病,而理中湯,可謂當劑矣。尙魯曰,此是溫熱之劑,故臣等,亦以爲好矣。仍請進御湯劑,上命持入進御訖。上曰,太支離矣。自明日,改定他藥,則好矣。問于諸醫官而議定,可也。履亨曰,理中湯,連日進御,停止無妨,而前功可惜,必難見效,調理脾胃之劑,則似不可不繼進,益胃升陽湯,自明日煎入爲宜,而諸醫之見,亦無異同矣。尙魯曰,然則自明日煎入,臣等,亦不可不入侍診察矣。升陽湯固好,而蔘橘茶,亦爲劑入,如或有氣不平之時,則頻頻進服,好矣。上命書傳敎曰,加減理中湯停止,加減益胃升陽湯一貼,自明日煎入,蔘橘茶五貼劑入,可也。出榻敎尙魯曰,日勢已暮,臣有區區所懷,雖不敢盡達,而昨夜親祭時,伏聞有口告魂殿之擧云,此是國家應行之典禮,終不可不行者,則豈可以口告,而沮遏群情乎?臣等,實以爲慨然矣。上曰,予於賀之一字,已閉門矣。追思昨年,何忍受賀?予志已堅,卿等,更勿陳達,可也。尙魯曰,臣等,抑塞,無以仰達矣。兩提調退出後,上命承旨書領相箚批,命注書出去,京畿御史洪景海入侍事傳命,景海進伏。上曰,三江·果川,皆無犯釀者乎?景海曰,臣奉命廉察,逐戶伺問,則實無犯禁者,而村童店漢,皆誦綸音,德意所被,民心可見,而兩處則雖令廉搜,決知其必無矣。上曰,酒禁之效,果如此,則爲國幸甚,而後世,若復有儀狄者出,則安知其無酒乎?鬪鬨之已絶,市價之不踴,果是禁酒之效,而永久無酒,則有未可必矣。蔡膺祜,亦申嚴酒禁,而金履貞新到之政,亦何如云耶?景海曰,蔡膺祜爲政頗勤幹,而酒禁亦嚴,定爲五家統之制,差定士夫有司,使之禁飭,而所謂士夫,則令禮吏,往呈差帖,故皆無怨言,而善爲奉行云,其亦能矣。貶下之後,民人輩皆欲呈備局而未果云矣。金履貞則到任屬耳,治績未著,而必當善治矣。但禁酒綸音,旣有揭示官門之命,而未見懸揭,似當有警責之道矣。上命書傳敎曰,今日,聞御史所奏,酒禁之令,果行云,若此,吾民其將庶幾,噫,此豈否德所能哉?至愚而神者,民也,吁嗟元元,不負望七其君苦心,遵法若此,予則無一事濟民,尤不覺靦然,其中每年歲首,倣周禮有懸禁官門之命,而本縣,無此事云,境內無酒,無乃縣監弛心而然耶?然令初不遵,宜飭,而到任屬耳,果川縣監金履貞,從重推考,嚴飭此後事,分付道臣。出傳敎又命書之曰,月城,玉堂議諡後,政府合坐,兩司署經,亦卽擧行,政院微稟,則當開政有命矣。出傳敎御史退出時,上曰,彼御史,予以國事委用,而此注書爲人,將來亦當如御史之委用矣。昌壽俯伏不敢對。上曰,知申之不敢對於注書之下敎,則予固知之矣。諸臣以次退出。
上在昌慶宮。常參·經筵,以代理停。
自昧爽至巳時,有霧氣。
夜一更,月暈有霧氣,二更月暈,三更,月入畢星。
藥房口傳啓曰,夜來聖候諸節,何如?臣等,依昨夕定奪,與諸醫,持湯劑入侍。仍爲診候爲宜,惶恐敢啓。傳曰,入侍。而自今日,勿爲輪直,待令醫官,亦令退直本院。
洪重孝達曰,大司憲沈星鎭呈辭入達,執義金元行,持平李鳳祥在外,徐有良呈辭,掌令鄭恒齡·申應顯未肅拜,今日以監察茶時之意,敢達。
又達曰,弼善李挺喆,司書李仁培,說書金和澤,牌招事依下,而闕門已閉,待明朝出牌之意,敢達。令曰,知道。
申暐達曰,右承旨安允行,右副承旨南泰著,今日俱不仕進,竝卽牌招,何如?令曰,依。
以右承旨安允行,副修撰趙牌不進罷職令旨,令于洪重孝曰,竝推考徽旨捧入。
洪重孝以弘文館言達曰,本館下番,屢日闕直,事甚未安。副修撰趙,旣有只推之令,卽爲牌招入直,新除授修撰洪準海,時在平安道龍岡縣任所,經筵入番事緊,請斯速乘馹上來事,下諭。令曰,依達。
又以弘文館言達曰,卒月城尉金漢藎議諡事命下矣。新除授應敎洪梓,卽爲牌招,以爲擧行之地,何如?令曰,依。
又以弘文館言達曰,本館下番副校理臣洪景海,以御營廳郞廳,今日本營價布捧上時,晝仕出去,而一日之內,勢難畢捧,每每草記,事涉煩瀆,今後則除草記往來之意,敢達。令曰,知道。
又以侍講院言達曰,本院下番,連日闕直,事甚未安。新除授司書李仁培,除拜之下,不爲出肅,說書金和澤,昨日自鄕入來,新除授弼善李廷喆,亦已自鄕入來云,卽爲一體牌招,以爲推移入直之地,新除授兼司書徐命天,時在平安道安州牧任所,書筵入番事緊,斯速乘馹上來事,下諭,何如?令曰,依。
申暐達曰,新除授注書李迪輔,時在忠淸道瑞山地,乘馹上來事,下諭,何如?令曰,依。
洪重孝達曰,上番兼春秋蔡緯夏,身病猝重,勢難察任,今姑減下,何如?令曰,依。
又啓曰,因本院達辭,上番兼春秋蔡緯夏減下事依下矣。其代,令該曹,卽爲口傳差出,戶曹兼春秋有闕之代,一體差出,何如?傳曰,允。
又以吏曹言啓曰,奉常寺正許彙呈狀內,議諡之坐,事當進參,而身病猝重,萬無起動之勢,卽速變通云,今姑改差,其代,卽爲口傳差出,以爲進參之地,何如?傳曰,允。
吏曹口傳政事,以南德老爲奉常正,兼春秋二單,李益普·高益擎。
注書李迪輔在外代,以吳泰章爲假注書。
南泰著啓曰,假注書吳泰章,時無職名,令該曹,依例付軍職,冠帶常仕,何如?傳曰,允。
傳于洪重孝曰,編輯廳入直人入侍。
洪重孝啓曰,編輯廳堂上洪啓禧,校正官洪樂性,依下敎來待矣。傳曰,編輯廳堂上及儒臣,持周禮,來詣于集賢門。
南泰著以兵曹言達曰,本曹佐郞權穎,身病猝重,累度呈狀,勢難行公云,宿衛重地,不宜久曠,今姑改差,何如?令曰,依。
洪重孝,以成均館言達曰,今正月初七日,儒生上旬輪次,當爲設行,而大提學尹鳳朝未肅拜,限內不得爲之,今月內無故日退行之意,敢達。令曰,知道。
行都承旨李昌壽書曰,伏以天佑我宗祊,聖候遄臻康復,臣民懽抃,曷有其極?臣於斯時,適叨藥院兼任,備員於診候之際,記名於直宿之列,違豫之始,焦遑而已,乃瘳之慶,忭祝而已,豈有絲毫可紀之勞,而陞資之命,混及於臣,無論臣心惶愧踧踖,其爲累於明廷綜核之政,匪細故也,略控微懇,冒干睿聽,欲望俯加鑑諒,亟爲導達,收還臣新授資秩,使賞典重而賤分安焉。臣無任屛營祈懇之至,謹昧死以聞。答曰,覽書具悉。今玆賞典,式遵舊例,卿其勿辭,察職。
右參贊李成中書曰,伏以惟我大朝未寧之候,不日遄奏康復,玆實皇穹祖宗所默佑,臣民懽忭,容有其極?臣適叨藥院之任,與覩斯慶,始也焦遑,旋成抃祝,區區衷情,有倍他人,乃於千萬夢想之外,忽伏承賞加之典,臣誠惝怳隕越,若置身之靡所,夫備數參診,不過常分,罔功冒賞,有違古訓,惶愧蹴踖,已不自勝,矧臣是一僇人耳,情危跡畸,固不宜復齒朝端,倉卒趨召,藉曰分義之爲重,彙緣媒進,諒非私心之所安,敢將短章,仰控血懇,伏乞睿慈,導達,亟收臣新資,仍令竝褫臣本兼諸職,俾以軍銜,自效於保護之地,幸甚。答曰,覽書具悉。今玆賞典,式遵舊例,卿其勿辭,行公
副司直徐宗伋書曰,伏以天佑我宗祊,聖候遄復常節,中外慶祝,曷有其已?惟我邸下,於節攝之中,屢日焦遑,安保其無所添損,而日月不居,歲籥又改,伏惟大小朝,孝思逢新,益復罔極,臣於此,誠不勝如結之忱也,仍伏念臣之無似,老而不死,其在昨年之初,猥上乞休之章,至于再至于三,而竟未蒙賜可之音,此固出於睿慈,曲軫舊物,未忍遽舍之至意,臣雖迷頑,能不感激,而若其徊徨抑塞之私,於是乎倍之,非不知更以至誠,期於必達,而義分所在,瀆擾是懼,遂乃低心抑首,泯泯屛伏,轉頭之頃,又此新正矣。年彌往而心尤切,辭已竭而情益蹙,不得不復瀝衷素,敢此申籲,煩猥之誅,實無所逃,蓋臣之區區至願,非爲其榮名而欲冒也,又非爲私便而欲圖也,粵自幼少時,每於簡策上,見古人之引年休官,則未嘗不慨然興想,蒙恩通籍之後,居常獨語於心曰,乞身强健,雖不敢必,或者年至,則庶幾其有就乎?望七以來,一念益憧憧,坐臥啽囈之以此,食息酬接之以此,如癡如譫,抑按不得,係着之偏,臣亦自病,而終無奈素蓄使然也,噫,七十禮限,昨爲始滿,今又過一,不以此時,攀援叫號,而猶復係縻於前,推荷於後,盤礴不已,日復一日,則是乃自食其言,自欺其心,臣雖奊詬無恥,尙可以對人擧顔乎哉?臣之此言,皆是肝膈中湧出,於此而若有一毫假飾,則天必厭之矣。玆敢疾聲仰籲於㦖覆之下,而衷悃所迫,語涉猥越,臣尤死罪,伏乞睿慈,矜其愚而哀其懇,匃以殘骸,許以休致,俾得優遊,垂盡之年,涵泳太平之化,千萬至幸,臣無任兢惶顒祝之至。答曰,覽書俱悉,卿其勿辭焉
掌令申應顯書曰,伏以天降荐割,聖母禮陟未幾,東朝殿下,繼又賓天,臣民痛隕,久而罙切,荏苒之頃,徽寧殿練祀奄過,歲色倏新,伏惟大小朝,感時追慕,益復如新,而大朝玉候,彌日違豫,幸賴神明默佑,遄臻平復,中外慶忭,曷有其極?邸下憂遑焦迫之餘,靜攝之候,不瑕有愆,臣不勝區區仰慮之至,伏念臣,姿品鹵下,學識空疎,出身未久,醜拙畢露,初入史局,自速僨事之誚,特除北邑,未效涓涘之報,尋常百執事之任,無一可堪,則至於言責之職,尤豈臣夢寐之所自期哉?前冬持憲之除,承膺無路,自犯違傲之科,而罰止例勘,至今追思,惶愧交中,迺者,恩敍纔降,繼以有掌憲新除,臣惝怳感激,不省所措,噫,臺閣之職,地望自別,匡救君德,刺擧時政,責任之重,與宰相等,苟非剛方正直,爲世所許者,莫宜居之,況玆掌憲之窠,旣是陞遷之階,則宜擇言論風裁,能有所樹立者,節次陞擢,而今乃以如臣巽軟柔懦,最居人下者,苟然推擬,豈不有壞於爲官擇人之政哉?揣量才分,斷無冒據之勢,跧伏累日,益切尸素之懼,玆敢不避煩瀆,披瀝肝血,伏乞睿慈,察臣書辭之非出飾讓,亟許鐫削臣職名,以重官方,以安私分,千萬幸甚,臣旣不以臺官自居,則豈敢忘有所陳列,而顧以世祿遺裔,區區願忠之誠,自不能已,且當新歲,愚衷倍激,敢效古人元朝進箴之規,尾附蕘說,以備澄省焉。一曰,勤學文,帝王之學,與韋布異,大學所謂修齊治平,中庸所謂參贊位育,卽其極功也,是豈可以悠汎玩愒,或作或輟,而望其時敏之效哉?今夫閭巷士夫之稍欲繼家聲而承先業者,莫不力學勤問,以之砥行立名,則今邸下一身,上而宗社之托,係焉。下而億兆之望,屬焉。其所以夙夜弗懈,孜孜典學,以躋夫緝熙光明之域者,豈待群下區區之勸勉哉?第緣睿候未寧,多在靜攝,講筵之停廢,動踰時月,疾病之來,聖賢所不免,而學問之作輟,實有一曝十寒之慮,伏願邸下,雖於違和之際,勿替勤學之誠,神氣少勝之時,輒引接講官於臥內,從容賜顔,討論經史,則必有開發裨益之效,邸下亦下酬接之暇,取覽心經自警編等書,雖不能聲讀,潛心玩繹,隨事體驗,則非但睿學日就於高明,其於節宣保攝之方,亦必有益矣。噫,歲月難住,盛年易失,及今不勉,後悔曷追?況當歲律新改,春陽漸舒,此邸下日新之機也,亦邸下惜陰之時也,惟邸下,勉焉。一曰,召遺逸,宋臣黃裳曰,若欲進德修業,須尋天下第一人,今欲得其人,當於山林遺逸中求之,我大朝特設書筵,官以處之者,聖意實不偶然,而累次別諭,無一人膺命者,此殆邸下好賢之誠,猶未盡也,彼山林遺逸,俱是世祿之臣,苟邸下推緇衣之誠,勤弓旌之招,則亦豈無感激恩數,幡然而起者乎?伏願邸下,亟降別諭,積誠敦勉,且遣宮僚,與之偕來,使以朝夕出入胄筵,則其輔導之效,成就之功,豈可勝言哉?近來贊善·進善·諮議等官,便成漫職,作闕已久,此豈祖宗朝設官勤學之意哉?方今可堪此職,不患無人,亦願特令銓曹,一倂擇差,以示求賢好學之誠焉。一曰,勤政事,成湯昧爽丕顯,文王日昃不遑,夫豈惡逸而好勞哉?誠以不如是,則天下之廣無以御,而萬機之繁無以理也,邸下之代理庶務,十年于玆矣。求治之念,非不至也,分勞之誠,非不切也,而常參之頉稟居多,公事之持入絶罕,雖或有引接之時,邸下淵默太過,諸臣奏事,或可或否之外,未嘗發一政出一令,有可以聳動一世之耳目者,群下或有陳戒之語,則不過以體念二字,循例賜答,而亦未有採施之實,如是而八路之民隱,其何以盡燭,六部之機務,其何以盡察,上下之情志,其何以相通乎?臣固知邸下,非忽於國事也,非倦於聽斷也,特以無妄之疾,或妨有爲之志,亦以大朝在上,不敢自專而然也,然我大朝,春秋不甚高,聰明不大減之時,特命代理者,將欲使邸下,明習國事,以爲太平萬世之基也,疾恙之作,雖無可奈何,而亦何可一向淵默,泄泄沓沓,以孤我大朝付畀之盛意也哉?伏願邸下,繼自今,惕然奮發,以光武樂此不疲爲心,以周公坐而待朝爲師,燕閑無事之時,默運睿思,有可以便國家利生民之道,則常參賓對之外,頻召大臣諸宰,博詢便否,爲仰稟大朝,劃卽施行,朝行一事,暮行一政,今日如此,明日如此,則將見庶績咸熙,百弊俱擧矣。臣伏見我大朝,以帝堯倦勤之年,篤大舜五十之慕,嚴廬罔極之中,聖候未寧之時,猶以國事民事,一念憂勞,日不暇給,前後絲綸,至誠惻怛,有足以透金石而孚䐁魚,雖婦孺之無知,莫不感激涕泣,愛戴如天,此邸下所親覩也,古人曰,欲法堯·舜,當法祖宗,今我大朝之憂勤,卽堯·舜之心也,祖宗之心也,伏願邸下,不必遠求,而惟大朝是法焉。一曰,開言路,言路之於國家,猶人之有血脈,言路之開閉,而國之治忽,係焉。猶血脈之通塞,而判人之生死,可不懼哉?向來朋比成習,臺臣進言,或不無挾雜者,此我大朝之所以深惡痛斥,而苟有眞箇直言極諫之士,則亦豈不優容而察納也哉?秪以嶺海之竄逐相望,馴致臺閣之媕婀成風,瞻前顧後,緘口結舌,以出位論事爲大禁,以違牌坐罷爲妙方,如臣謭劣,固不足道,而平日言議氣節,稍出流俗者,亦未免同歸一套,甚至於官師相規,猶且寥寥,則君德之闕失,時政之疵纇,其誰肯爲國家言之,設或不幸,而朝廷,有大奸巨慝,擅作威福,亦誰肯忘一身之禍福,而爲邸下言之乎?言路之如此,實他日無窮之慮,伏願邸下,深軫此弊,虛心求諫,導之使言,其言善者,不特採用,從以奬之,其不善者,雖不用之,而亦須優容,則昔之媕婀緘默者,可以一變而有牽裾折檻之風矣。然則讜議盈庭,嘉言罔伏,爲國家無疆之福,豈不休哉?臣於目下事,竊有所懷,尹蓍東·徐迥修之經年竄謫,迄未蒙宥者,實是聖世過中之擧,日昨疏決時,承宣儒臣,或奏或箚,相繼請放者,非出私愛,而大朝始下嚴敎,旋卽反汗,轉圜之量,孰不景仰,雖然其人則旣寢譴罰,其言則未蒙聽施,豈非甚可惜者乎?伏願邸下,亟稟大朝,前後以言獲罪者,竝命放還焉。噫,顧今可言,豈止於此,而悠悠萬事,無過於邸下之勤學勤政,勤學之要,在於收召遺逸,以盡輔導,勤政之實,在於洞開言路,以廣忠益,且今三陽回泰,萬品維新,卽邸下一初之會也,政宜維新厥德,以膺天休,維新百度,以對天時,玆敢以此四條,爲邸下獻之,陳腐之說,雖無足取,芹曝之誠,實在於是,伏願邸下,恕其愚妄而留神採納焉。答曰,覽書具悉,日月迅邁,練事奄過,一倍罔極,憂愛陳勉,言深切至,不可體念?仰稟事,其時聖上處分,極爲正明,其在嚴隄防之道,不可若是輕議,爾其勿辭,從速察職。
檢閱洪秀輔書曰,伏以臣,方待罪史官,而臣父新除授同副承旨臣重孝兼帶春秋之銜,有法應避之嫌,相避之法,在下當遞,宜卽陳章祈免,而連値淸齋,書籲路阻,今始自引,伏乞睿慈,亟令選部,照例遞改,以存公格,以安私分,千萬幸甚。答曰,覽書具悉,書辭,令該曹,考例稟處
大提學尹鳳朝書曰,伏以歲序遷改,新正已屆,伏惟我大朝,感時孺慕,益復罔極,垂死病中,倍切悲戀之至,近伏聞大朝聖候,多日違豫,下情之焦遑,未敢暫弛,幸賴祖宗之默佑,旋臻平復之慶,臣民歡抃,曷有其極?仍念臣,四朔違召,已至五十餘牌,今日國體,緣臣而壞損無餘,臣罪萬死難贖,臣雖有病伏昏涔,殆無生人樣子,而猶有秉彝之未泯者,每奉天牌,輒覺五內摧剝,精爽飛越,跼蹐高厚,無以自容,又於日昨,忽伏承大朝命招入侍之敎,辭意切嚴,誨責備至,有非臣子所敢承聞者,至於欲諭之敎,恩意鄭重,迥出尋常,惶蹙罔措之餘,繼之以感泣,在臣分義,固當不計死生,感激承命之不暇,而宿疾沈篤之外,重添寒感,諸般形症,皆劇危懍,而亦不敢晏然坐違,擔曳寸進於九閽之下,自量病狀,萬無趨造拜跪之望,咫尺禁庭,無由致身,席藁昏倒,號籲亦阻,瞻望宸極,惟待威罰之遄加,竟煩筵臣之提稟,幸承置之之恩敎,退伏私次,且惶且感,不覺涕淚之被面,只頌大朝寬假之殊私也,噫,臣之立朝,于今五十四年,亦嘗歷事三朝矣。不幸獲罪明時,半生溝壑,在朝三日,屈指無多,而若其人臣不俟駕之義,臣固講之熟矣。況此恩除,非爲驅使,前後特敎,皆出飭勉,而大朝專以一謝責臣,臣亦當以一謝爲分,區區三十年戀結之忱,亦可粗伸於一謝,雖以缷擔之道言之,一謝然後,其退必速,此箇道理,耄亦明知,何苦不此之爲,自速犯分,荷殊恩而若不知感,奉嚴敎而若不知懼,積費撕捱,一例逋慢,徒蔑義分,兩病公私,罪上添罪,今至罔赦,臣節廢矣。人理斁矣。如非病癲之人,抑其中,必有迫不得已者存耳,嗚呼,臣之此病,與臣身相終始,復起爲人,已矣無望,前後血懇,披瀝幾盡,而以其神識則晷刻之間,乍明乍昏,以其語言則酬酢之際,或忘或錯,世間萬事,一念不到,閉戶尸居,不生不滅,下體全痿,無以運用,一臥枕席,頓無起動,四載于玆矣。官職之來絆身上,曾非所料,而今反處之以文衡重任,如是相持,噫嘻,此在朝家,儘是沒變通之政耶?殆亦臣躬命使然,日夕悚懍,惟願速死而已,惟我大朝,特畀臣此任,屢下敦迫之敎者,亶在於薦望一事,而一謝之後,方可以見職自居,一遞之後,方可以前任當薦,不謝不遞,則無可擬議,而日事違傲,轉就窮隘,徒使國綱漸壞,臣罪滋大,到此地頭,直欲逃遁而不得也,第臣,自承恩命之後,不待大朝特敎,旋以文衡之久曠,私自爲憂,病裏一念,耿耿不已,遍閱國朝故事之可徵者,宣廟朝故相臣盧守愼,仁祖朝故判書臣李植,俱典文衡,皆不赴薦,陳章擧代,當時兩臣之力辭固讓,未知何故,而要皆美意,此事於三館,雖或無傳,俱載於兩臣文集中,猶可按驗,而今臣才分之不稱,疾病之難强,視前輩,不啻百倍,而遭値迫隘,又是前輩之所無,情窮勢蹙,無地周旋,玆不得不援據前輩已行之規,敢此附陳焉。大抵詞垣定評,不可移易,如戶曹參判臣南有容,文學雅望,夙擅名譽,一世所推,公議可見,雖使臣,出而當薦,捨此誰先?今之出入館閣,詞華地望,允合斯選者,亦豈無人,而顧臣處義,眞是泮儒所謂東一房掌議,何敢爛熳取捨,如無故行公,依例薦進者之爲乎?一脈傳硯之路,自此可續,他日權衡,將屬後人,臣可以去,今後何憂,噫,三百年館閣薦圈之法,其例甚嚴,若自臣身,廢墜不擧,則非但國體之大段欠缺,其在私心,亦甚悚㦖,而躬詣口薦,已無其路,唐突冒陳,以備廟圈,事雖援古,路涉僭越,臣尤死罪,書成有日,而又値淸齋,無路登徹,今始拜章哀籲,伏乞睿慈,特垂憐察,先許鐫削臣職,下臣此章於廟堂,俾卽轉稟於大朝,以聽處分焉。若臣積犯違慢之罪,亟令攸司,嚴法重勘,以勵群工,以安危喘,千萬幸甚。答曰,覽書具悉,大朝成命之下,不必如是,書辭,令廟堂稟處,卿其勿辭,從速察任。
戊寅正月初八日巳時。上御居廬廳。藥房入診時,都提調金尙魯,提調李成中,副提調李昌壽,右議政申晩,禮曹判書李益炡,假注書金魯鎭,記事官李漢一·洪秀輔,醫官金履亨·皮世麟·鄭趾彦·許礈·金德崙·李興門·蔡膺祜·鄭允協·金季良以次進伏訖。尙魯曰,夜來聖候諸節,若何?上曰,今夜則寢睡甚安,而氣亦差勝矣。尙魯曰,厭進之證,若何?上曰,亦勝矣。晩曰,靜攝之餘,親臨大祭,臣等,不勝憂慮矣。聖候康復,慶幸無以仰達矣。尙魯請令醫官診候,上許之,金履亨診候訖退伏曰,左三部脈候之浮數,比前一樣差勝,而右寸胃脈之虛軟則無減矣。尙魯請進御湯劑,上命持入進御訖,敎曰,藥味勝於理中湯矣。右相·禮判何爲入來耶?益炡曰,臣於昨夜咫尺祭班,伏聞口奏之玉音,臣誠心境落莫,實無可達之辭,而臣方待罪禮官,三百年應行之典禮,若或虧壞,則豈不大可悶乎?晩曰,臣於祭班,因禮判,始聞有口奏之過擧,而首揆以爲,批亦以口奏爲敎,臣等,誠抑塞矣。上曰,昨年三月,亦不受賀,今豈可受賀乎?此則更無可言者矣。尙魯曰,俄伏承輪直罷出之命,而聖候尙未快復,遽然退出,不但下情之悶鬱,其在愼重之道,亦不可如是,姑勿罷出,何如?上曰,今則氣已差勝,何必久爲直宿乎?退去可也。而醫官則以四人,輪直本院,可也。尙魯曰,曉氣甚寒,陵幸出宮時,以罷漏後,定入時刻,好矣。上曰,如晩出,則其日,恐難往來翼陵矣。仍命承旨書之曰,今番動駕時城門,初昏時閉,啓東時開,闕門,日暮後閉,平明後開,城門,只興仁門·崇禮門·彰義門·光熙門開,回駕日,一體開門,軍號省記,入于世子宮,巡監軍,以二十四日受點人仍內,入直,亦以二十四日入直人,仍番事,分付。出傳敎晩曰,今年穡事頗登,民心大勝,而昨冬三南,又聞雪積云,農作在近,必令各道守臣,着意勸農然後,可以有效矣。上命承旨書之曰,噫,今雖添齒,爲元元之心,夙宵奚弛?淸安安集御史,曾有今春下往之命,聞大臣所奏,曠日遲滯,廚傳有弊,而于今道臣,足以安集,爲先蕩減停捧,一依丹·懷例擧行,令道臣,以此曉諭,着意安集,御史聞安集垂畢之奇,下往,察其本縣勤慢,若不誠心奉行,勿論治不治,爲先封庫後,權行縣任,期於安集,仍爲勸農以來事,分付。出傳敎尙魯曰,明日湯劑,依下敎持入,進御何如?上曰,加減益胃升陽湯一貼,明日更爲煎入。出榻敎諸臣以次退出。
戊寅正月初八日二更。上御居廬廳。編輯堂上·校正官·儒臣,同爲入侍時,編輯堂上洪啓禧,校正官洪樂性,校理尹得養,副校理洪景海,右副承旨南泰著,假注書吳泰章,記事官李漢一·洪秀輔以次進伏訖。上曰,彼注書,誰也?泰著曰,吳泰章也。上曰,何處人乎?泰著曰,北道人也。上曰,今日議諡乎?景海曰,已越送太常矣。上曰,注書出去。持議諡草入來,臣泰章,承命出去持入。上命泰著讀奏月城尉諡草訖。上命得養讀周禮自司士,止爵祿,景海自諸子,至太僕,泰著自祭僕,止大寢,臣泰章自弁師,至如之,漢一自司弋,止勞者,秀輔自其矢,止則更,讀訖。上曰,唐弓大弓,此是弓名乎?景海曰,然矣。上曰,合九合七合五合三,是何義也?得養曰,似是造弓之規也,自天子至士庶,各有等分,而註無可考,未詳其義矣。上曰,方相氏,周禮稱官也否?得養曰,旣曰氏,則似稱官也,而其形,黃金四目玄衣朱裳,及墓入壙,以戈撃四隅,歐方艮也。上曰,儒臣陳文義,得養曰,王眡朝則前,正位而退,入亦如之,於此,可見威儀可象,表裏如一矣。昔,漢成帝,臨朝若神,穆穆有天子之容矣。上曰,漢成帝,人物,好矣。景海曰,以德詔爵,以功詔祿云者,讀此,的見人君之重爵祿也。上曰,讀時,予已知此句之好也,儒臣所達,是矣。書不云乎?爵罔及惡德,官不及私昵,惟賜無常,一公字存焉矣。上曰,三江之上,一切無酒云,民果感於心而不爲犯禁耶?得養曰,綸音一下,凡有血氣者,孰不感動乎?上曰,今日左相,有所達矣。淸安流民,旣令道臣安集,則御史之行,姑遲無妨,故大臣,以晦間爲言,何時當去乎?景海曰,旣有歲後下去之敎,故待藥院撤直,卽爲下直計矣。今當待聖敎下去,然儲置米一事,前旣有依丹·懷例爲之之敎,則何以區處乎?上曰,予忘之矣。承旨書之。上曰,以淸安事,聞大臣所奏,悶其廚傳,有所下敎,而意亦信道臣,又聞御史所奏,乃覺其所安集,屬于道臣,必也周旋而安集之後,春耕不遠,種子趁時分給然後,可以農作,儲置米一節,旣已下敎,目今安集之民,窮春,何以聊生,種子,何以辦得?至於儲置米,非道臣能運用者,凡事旣與丹·懷一般,於儲置米,何計其數,道內儲置米中一百五十石,令備局,劃給御史,亦令御史,卽爲下往,先爲安集民人等處,爲先曉諭先來者,與道臣相議,分俵追到者,旣得其米,一體分俵事,付諸方伯,姑爲上來,待垂畢,更往審察以來。上曰,儲置米,則非道臣所可運用,予當分付矣。此則備局爲之乎?與道臣相議乎?景海曰,丹·懷則令備局爲之矣。上曰,丹·懷兩邑,旣給三百石,淸安一邑,折半給之,則可以濟活矣。景海曰,似有餘裕矣。上曰,下去仍留與上來更往,何者爲優乎?景海曰,臣則欲只率數人以去,而本邑凋殘特甚,是爲難矣。上曰,然矣。旣已劃給儲米,則道臣,足可分俵於追到者矣。御史則卽爲上來,待垂畢,更往審察,亦是除廚傳之弊也,景海曰,旣奉聖敎,當速辭朝矣。上曰,人情,每欲休息,而彼儒臣,能眷眷於淸安事,誠不偶然矣。守令能否,亦不可不察,而末梢封庫,不如初頭善爲之,而使無是事也。上曰,儒臣先退,補編堂上進前。得養·景海退後,啓禧·樂性,更進前伏。上曰,奏達,可也。啓禧曰,服制條,有可達之事,而其說甚長,故臣方持入册子,一經乙覽後,後日下詢,伏望。上曰,校正官讀之,樂性讀之。上曰,此皆庚子甲辰服制之例也,啓禧曰,然矣。又陳圖式凡例,上親覽訖,啓禧曰,臣遍問於諸大臣,則他大臣,皆不對,獨金領府事以爲,如莊烈王妃喪凡例,亦可書之云,而臣以爲,此則變禮,可照例而行之,不必定制爲答矣。上曰,領府事精細,故其言如此,而此則不必定式矣。啓禧曰,又有一事,卽同姓異姓緦麻以上親事也,尊之於卑也,則有絶旁期之文,而初無卑者不服尊之義,有職者則固皆斬齊衰,而若是同異姓緦親,則雖非朝官,皆以衰服朞服定式,如金孝大之子,亦着期服,亦此意也,然於小內喪,則百官,旣無服,恐不可以緦麻以上親而制服,只與百官同,似宜矣。上曰,依此爲之。上曰,爲長子服,予始爲之,爲子三年,豈不悲乎?予之爲此,意蓋深焉。中原黃河雖淸,此事決不易之矣。漢唐之後,予誠爲之矣。上命泰著讀朝祖儀,啓禧曰,請朝祖之節,不必禮曹判書爲之矣。上曰,不然,請朝祖,禮判爲之,乘降輿則通禮爲之可也。啓禧曰,小喪則小宗伯當爲之乎?上曰,然矣。朝祖時,神帛則不必出而奉安,但曰,奉神帛凾而北首,可也。若出而立之,則好矣。而若斜倚,則未安故也,旣不可以別造一凾而立奉,則告朝祖之後,銘旌,使之稍似俯伏之狀,何如?啓禧曰,然則銘旌爲重,而不歸重於神帛矣。上曰,不然,銘旌旣曰某梓宮,而梓宮不去,則銘旌,似爲梓宮之代矣。啓禧曰,神帛,便是梓宮之代也。上曰,然矣。齋殿門外,廬次二字,拔去似好,神位旣奉外殿,入于廬次,極涉未安,廬次改爲幕次好矣。啓禧曰,五禮儀,有之矣。臣於附廟儀節,有可疑者矣。祔廟吉日,待禫擇入,此是祫祭也,以五禮儀本意觀之,若値宗廟大享之月,則仍行云,若値仲朔,則又經兩朔可悶,然禮意則如此矣。其所謂遇時享乃祔云者,尤爲較然矣。歷考先朝例,則禫月若値孟朔,有仍行祔祭之規,又有季朔行祔之例,而其日,卽十二月末日也,末日乃臘日,故仍臘享行之矣。中廟禫後,有仲朔行祔之規,而此則未可知也。上曰,祔祭,必於大享爲之之意也,啓禧曰,然矣。上曰,後世必有以大享自大享,祔祭自祔祭,知之者矣。承旨書之。上曰,五禮儀中,遇時享乃祔五字,至理存焉。以此觀之,禫月,其若孟朔,必也大享兼行,若仲季朔,則待時享之義,而曾前兩朝仲冬禫月,皆於十二月末日行焉。末日,卽臘日,故乃大享兼焉也。然其若春夏秋仲朔,則將踰兩月,難以徒守禮文,禫月若値四孟朔及臘月,則兼行五享,以遵禮文,若値仲冬,則兼行臘享,亦依古禮行之,春夏秋三季朔,踰月則一也,亦依仲冬例,待大享兼行,若踰兩月,則一遵近規事,載於補編,噫,旣曰遇時享乃祔,則欲與祧位合享後乃祧之義,且古禮班班,而五禮儀則只行告由,先祧後祭,于今凡節復古之日,予意則先祭後祧,於情無缺,於禮乃備,而事關禮節,令禮官,問于時·原任大臣,登對以奏,僉議若同,今番編輯時,釐正儀註,出傳敎。上曰,祧位必經祔祭然後,遷奉乎?若先二日祧遷,則祔祭不能竝享,且聞先移時,則無祭享,而只行告由云,豈不缺然乎?此一節,亦令禮官,問于時原任大臣,登對以奏,凡事寧從厚則好矣。啓禧曰,臣於出儀注時,有一件講定者矣。五禮儀返虞後,有內喪在先,則祔享之禮,庚子年,亦有竝設之前例云,此非禮也,問于老吏,則答以前例矣。上曰,此則理外之事也,決無此例,五禮儀中,去之可也。啓禧曰,聖上,必記有庚子事矣。上曰,予豈不了了記得也?且有一事可辨者矣。若竝行上食虞祭,則又當出享官,而亦何有新舊丁字閣乎?五禮儀誤矣。故吏之言,亦非矣。今番釐正時,刪去宜矣。承旨書之。上曰,庚子·甲辰,皆以親覩,於陵於殿上食時,舊殿舊陵,無設行之事,而今聞五禮儀,則稱以竝行,甚至於竝設虞祭云,而問于故吏,亦曰其果云,此誠萬萬料外,上食竝行,決不然矣。虞祭又兼,豈有是理?此五禮儀中錯誤者,庚子·甲辰,非徒予親覩,若如故吏之言,亦如五禮儀,上食旣已竝行,虞祭亦爲竝設,則大祭朔望,宜如此禮,丁字閣不必加設,享官其宜加差,世間之事,訛傳雖多,豈有若此者乎?證據若此,旣知文誤,于今編輯釐正時,捨此誰先?爲先刪去事,分付。出傳敎啓禧曰,新刊朱子本四書三經,每一書刊訖,一件式印入事,前已承命,故易本義·易傳,則最初印進,其後孟子·中庸,繼印以進,大學·詩傳,纔已刊印,明將封進,論語·書傳,則刊役姑未畢,待畢刊,印出進上計料,而今九月十二日傳敎,又有進上二件,進獻一件,印出以進之命,此則待諸書訖工,一體印出以進,何如?上曰,依爲之。出擧條編輯堂上啓禧·樂性先退。上曰,近來有言事書乎?泰著曰,臣則廳坐,未及入來,故今日事,不得知之矣。上曰,史官知之乎?漢一曰,今日有一書入達者矣。秀輔曰,掌令申應顯陳書,而大體則陳戒,似非言事矣。上曰,多乎?漢一曰,頗多矣。上曰,注書持入,臣泰章,承命出,泰著曰,臣有仰達者矣。昨年江上御史時,楮子島許哥兩班,以豪强見捉等事,元不大段,而自上特配甲山,其時以上食相値,故不敢更白,然今番徒流皆放時,宜有分揀之道矣。上曰,何許兩班乎?泰著曰,其兄,方爲部都事矣。上曰,江上兩班之豪强,甚矣。泰著曰,聞其豪强,不過侵及僧人船漢之事云矣。上曰,然則劣兩班也,放還則必更侵僧人船漢矣。臣泰章,持入申應顯書,上命承旨讀之訖。上曰,下答何如?秀輔陳達。上曰,或意有開眼文字,故聞有言事,使之持入,則每每如此矣。應顯外貌頗了了矣。而何如是耶?韓光會·李心源,爲今日首倡,此輩默默則可也。何必漫漶於黨耶?蓍東之外,又添一迥修矣。應顯,爲掌令乎?泰著曰,然矣。上曰,應顯爲人,自翰林知之,故蕩滌而任用之,曩除北郡,今至從班,其在報效之道,意謂必倍他人,不當如是,而敢爲此習者,誠無狀矣。其所謂開言路歸趣,專在於此,眞可謂不報國而報黨也,此書,承旨持入而受答乎?秀輔曰,近日東宮,方在靜攝中,故頃者李廷喆書及今應顯書,皆不爲持入而受答云矣。上曰,注書出問院吏後入奏,臣泰章,承命出,問院吏而進入前奏曰,前後二書,承旨皆不持入云矣。上曰,承旨之不爲持入,亦非矣。不可推考而止,遞差二字,改書可也。頃日,問安允行而始知有廷喆書,今日偶問,而亦知有應顯書,旣有持入定式,而不行於惟允之地,則將何爲也?前後承宣,竝遞差。上曰,承旨書之。上曰,三陽回泰,萬品咸新,而吁嗟寡躬,其益衰耄,又値靜攝,今日,服益胃升陽之劑,而不若理中湯日再服之時,心竊嗟焉。然編輯之役,不可曠日,召見儒臣,亦已多日,故特召臥內,意豈偶然?頃者言事之章,承旨持入,受下答後,白于予事,下敎,而李廷喆上書受答屢日,乃問後知,今日申應顯上書,亦爲下問後乃知,非下敎之意,豈惟允之道哉?前後承旨,竝遞差,取見其章,近者李廷喆·申應顯,雖可謂鐵中錚錚,其亦何不爲對症?誠不若今日內局之一太醫也,噫,觀其上書,元氣低陷,三陽雖回,臺閣陽消,予則連服大劑,脈道雖勝,心氣未復,益胃之劑,若飮冷水,將此於我無效之劑,用於今日耳目之臣,以助其益胃升陽,可乎?其所上書,決不若此無稜矣。其中可惜者,六十老臺臣,其氣衰猶可恤也,年少臺臣,其何筆老?噫,於敵以下,其若知遇,報答必倍,昔豫讓豈不云乎?申應顯,特除北郡時,下敎若何,而自翰林,知其爲人,意謂決不爲此,于今上書,糢糊無稜,已是料外,營護蓍東,意涉不美,而添入一迥修,上不顧乎口奏,亦不體乎苦心,原文無稜,何足道哉?噫,頃者特寢一承宣二儒臣遞差之命,而意雖深焉。事近苟艱,故因此而有此申應顯,噫,骨鯁之風,何時見也?公正之心,幾日復乎?其於今日,乃覺寡躬之過於太恕矣。承旨·儒臣遞差特寢之命,卽爲爻周,申應顯不處分,何顔拜殿庭?噫彼申應顯,不報於國,乃報于黨,此等之人不治,豈王者擧直措枉之義乎?掌令申應顯,爲先遞差,機張縣監除授,待開門,其令辭朝,時任縣監,遞付京職。出傳敎上曰,徽寧殿祥祭與孝昭殿望祭相値,將何以爲之?泰著曰,祥祭較重矣。上曰,豈可以徽寧殿祀事,而廢孝昭殿之祭乎?當先行望祭,次行祥祭矣。泰著曰,朔望,乃每朔再有之事,而祥事甚重矣。上曰,承旨書之。上曰,徽寧殿祥日,與孝昭殿望祭相値,除服之節,不可不躬行,咫尺望祭,亦何忍攝行?其雖先後,不過一日之內,況禮由於情,時刻則末也,其夜祭前二刻,先詣孝昭殿齋殿,服衰行禮畢,卽詣徽寧殿齋室,行祥祭後,自齋室由光政門入來事,分付儀曹擧行。出傳敎上曰,望祭不遠,承旨有闕代,行副護軍李奎采,參議趙明鼎除授,竝牌招察任。出傳敎上曰,元良,尙在調理之中,徽寧殿望祭,令大臣攝行,來頭其於動駕日,情禮當宜隨駕,而非徒調理,噫,雖昨年三月以前,經宿之日,儲君,其宜留都,況今番只有元良者乎?廟社體重,來秋,其若無恙,自可隨往只行祗迎,亦在調理,往來皆行於集禮門,旣不隨駕,以視事服爲之事,分付。出傳敎諸臣以次退出。
上在昌慶宮。常參·經筵,以代理停。
夜二更三更,月暈。
申暐達曰,大司憲沈星鎭再度呈辭入達。執義金元行在外,掌令鄭恒齡未肅拜,一員未差。持平徐有良呈辭,李鳳祥在外,今日以監察茶時之意,敢達。令曰,知道。
藥房都提調金尙魯,提調李成中,副提調李昌壽啓曰,伏未審夜來,聖體調攝,若何?寢睡一向安穩,而水刺之節,益有所勝乎?臣等,依昨日定奪,率諸御醫,持湯劑入侍,診察聖候爲宜。王世子調候,亦何如?昨因下敎,雖撤輪直,而臣等,不任終宵憂慮,敢來問安,竝此仰稟。答曰,知道。予則當下敎,入侍宜矣。
大駕主第擧動入齋室後,政院·玉堂·藥房,口傳問安。答曰,知道。王世子遣宮官問安。答曰,知道。還宮後,政院·玉堂·藥房,口傳問安。答曰,知道。
南泰著達曰,大提學尹鳳朝,書批已下,卽爲牌招察任,何如?令曰,依。
傳于南泰著曰,持〈平〉申應顯上書,來詣集賢門。
以右承旨趙明鼎牌不進罷職令旨,令于宋文載曰,推考徽旨捧入。
李奎采達曰,假注書金魯鎭,身病猝重,勢難察任,今姑改差,何如?令曰,依。
申暐啓曰,臣依聖敎,今日進詣于仁政殿月臺,入直禁軍等,戎器服色點考,則竝皆無頉,仍以傳敎勞問,則俱皆好在云矣。敢啓。傳曰,知道。
李奎采達曰,今日動駕時,承旨不可不備員,右承旨趙明鼎,旣有只推之令,左副承旨申暐,不爲仕進,竝卽爲牌招,何如?令曰,依。
又啓曰,今日主第擧動時,何承旨留院乎?敢稟,傳曰,同副承旨。
以雲寶釰望筒,傳于申暐曰,以其次爲之。
南泰著達曰,今日擧動時,兩司侍臣,無進參之員,除在外外,未肅拜不爲行公人員,竝卽牌招,以爲進參之地,何如?令曰,依。
以掌令鄭恒齡,持平徐有良,司諫宋德中等牌不進罷職令旨,令于南泰著曰,竝推考徽旨捧入。
李昌壽,以吏曹言啓曰,在前頒赦時,災傷罷黜,永不敍用之類,稟旨書入,自是規例矣。今番歲抄,旣有依赦時例捧徽旨之下敎,災傷罷黜,永不敍用,何以爲之?敢稟。傳曰,一體蕩滌。
又以吏曹言啓曰,卽接奉常寺牒呈,則新除授正南德老,今方在外,諡號坐起,不得擧行云,今姑改差,其代,卽爲口傳差出,以爲進參之地,何如?傳曰,允。
吏曹口傳政事,以閔塾爲奉常正。
申暐,以兵曹言啓曰,今日擧動時,本曹郞廳侍衛及各差備,不可不備員,佐郞有闕之代,令該曹,以在京無故人,卽爲口傳差出,以爲備員之地,何如?傳曰,允。
吏曹口傳政事,以蔡緯憂爲兵曹佐郞。
宋文載,以義禁府言啓曰,今此擧動時,大駕各差備都事,不可不備員,都事鄭持淳,身病不仕代,令該曹,卽爲口傳差出,都事韓警,全羅前兵使兪胄基拿來事下去,亦令換差,以爲推移分排之地,何如?傳曰,允。
吏曹口傳政事,以鄭奎祥爲禁府都事,禁府都事韓警,童蒙敎官金熤相換。
宋文載,以義禁府言啓曰,方當陽春,又値此日,豈靳徒類,一依赦典例,金吾秋曹徒年類,特爲放釋,其令與歲咸春事,命下矣。本府徒配罪人忠原縣鄭述祚,廣州府金霔,懷德縣金昌運,水原府李箕重·李顯祚,安山郡金貞謙,黃州牧崔成大,坡州牧盧彦益,庇仁縣權啓天,稷山縣鄭重百等,竝依傳敎放送。而至於減等徒配罪人江界府柳東垣,機張縣李聖望,金海府吳命佑,熊川縣吳重觀,巨濟府趙載敏·尹光纘等,當初罪名至重,雖於疏決時,減爲徒配,今不可用徒配例,遽然放釋,且特敎定配者,則稟旨擧行事,旣有丙子冬聖敎,有難循例擧行,敢稟。傳曰,徒年旣有定制,何可靳也?而李聖望則減等幸矣。準限,餘皆放送。
戊寅正月初九日巳時。上御居廬廳。藥房入診時,都提調金尙魯,提調李成中,副提調李昌壽,假注書金魯鎭,記事官李漢一·洪秀輔,醫官金履亨·皮世麟·鄭趾彦·許礈·金德崙·李興門·蔡膺祜·鄭允協·金季良以次進伏訖。尙魯曰,夜來聖候若何?上曰,達夜用氣之故,氣甚憊矣。申應顯,誠無狀矣。尙魯曰,罪之則好矣。何至用氣乎?臣俄見傳敎,心甚悶迫矣。寢膳水刺之節,若何?上曰,一樣矣。尙魯請診候,金履亨等,以次診候訖。退伏曰,左三部帶數,右三部沈微則一樣矣。上曰,益陽湯之功,似不如理中湯,而理中湯味甘,甚難進御,拔陳皮桂枝而劑入,則好矣。尙魯曰,調理之劑,不必長服,循環進御似好,當令諸醫議定矣。金履亨等曰,陳皮桂枝則拔之,亦無妨矣。上曰,加減理中湯一貼,今日兼爲煎入。出榻敎上曰,和順翁主,自都尉之逝,七日絶穀云,坐視不勸,豈爲人父之道乎?勢當動駕矣。尙魯曰,陵幸不遠,臣等,方深憂慮,而又此動駕,誠悶迫矣。上曰,淸安事善爲之矣。洪景海,頗有誠於民事,而道臣,必亦善爲之,故以儲置米,授之道臣,而卽令上來矣。聞道臣,方有病云,果何如云耶?尙魯曰,病則果有之,而許其挈眷之後,則必不欲遞來矣。上曰,申應顯,誠無狀矣。易云履霜堅氷至,此等處,不可不嚴隄防矣。渠旣受恩於國,當竭心報效,而豈可作此等事乎?仍命承旨,讀禁府草記,昌壽讀訖。上曰,柳東垣誰耶?昌壽曰,以長淵府使,出鞫招矣。李聖望則無可疑矣。尙魯曰,李顯重,爲御史時,亦以爲往問於羅州,則情節,無可問云矣。上曰,極殊常矣。趙載敏何如?尙魯曰,罪名則極重,而其父聞方作故云矣。上曰,然耶?可矜矣。尹光纘何如?尙魯曰,罪犯甚重,物情,亦以爲駭,而且其爲人,甚麤率,且多氣矣。上曰,戶籍倩書之說,極糢糊,而其人則懿昭都廳時見之,則能爛可用矣。亦有老父乎?昌壽曰,有之矣。上曰,兪弘觀何如?昌壽曰,臣待罪湖南,親按其獄,情狀甚凶慝矣。晝夜同處於徵·志之家,譬如䥃之於壽垣,其年雖老,其跡已著,決不可容之於覆載之間者矣。上曰,旣已徒年減等之後,勿論服與不服,應放送可也。尙魯·昌壽等曰,隄防一壞,亂逆無懲,情理雖矜,罪名亦重,當初減等,雖出天地好生之德,此日全釋,有乖聖王懲討之典,竝置之,何如?上曰,卿等之請,雖是,亦豈可終始不放耶?執法之臺臣,則必以此有爭執之擧矣。尙魯曰,漢城庶尹金履健,被謫蒙放,而雖已給牒,尙未敍用,旣知其非罪,則敍用,何如?上曰,今聞大臣所奏,前漢城庶尹金履健,尙在給牒中,敍用事,分付。出傳敎上曰,三提調入侍,當該承傳色中官,因一傳命,不卽入侍,事之無據,莫此爲甚,爲先從重推考。出傳敎尙魯曰,今日日氣甚寒,而又有主第動駕之命,早早還宮,而湯劑,亦爲進御,何如?上曰,當卽還宮,而湯劑亦當進服矣。諸臣以次退出。
戊寅正月初九日巳時。上御居廬廳。承旨入侍時,同副承旨南泰著,假注書吳泰章,記事官李漢一·洪秀輔以次進伏訖。上曰,申應顯書,注書持入。臣泰章,承命出,持應顯書入伏。上命承旨讀之,泰著讀數行未畢。上曰,意以謂未修人事,略知之矣。承旨書之。上曰,噫,以徐迥修昨春侍湯之日,殿門外俯伏,疏錄抹名,關係何等,而申應顯,焉敢營護,此非徒無嚴於其君,噫,白首暮年,坐見黨習之復起,何顔拜陟降?不思報答,章頭之間,意或泛然,今更取覽其修人事,略略無精神,噫,昨年之事,往牒所無,則身從下土來,職在從班,焉敢若此,營護迥修?不可補外而止,前掌令申應顯,機張縣投畀,機張本縣監仍任。上曰,中官之道,與朝臣有異,而其爲慢蹇,近者益甚,不可不嚴懲,長番內官田一成·吳命來,令該府處之,中官,雖處禁中,內外截然,混雜莫甚,莫重至敬之地,無嚴目見,混雜中官,無嚴中官李興泰,一體令該府處之。上曰,藥房三提調,注書招入,臣泰章,承命出召,三提調入侍進伏。上曰,和順第當臨,時刻以未正三刻擧行,侍衛仍,步軍三哨馬軍一哨禁軍一番隨駕,禁·御兩營留陣,置之,道由熙仁·敦化門,以此分付,諸臣以次退出。
戊寅正月初九日未時,上具布裹翼善冠·視事服,以秉輿,出宣化門,主第擧動入侍時,行都承旨李昌壽,左承旨李奎采,右承旨趙明鼎,左副承旨申暐,右副承旨宋文載,假注書金魯鎭,吳泰章,記注官高益擎,記事官洪秀輔,以次侍立。上曰,留院,以同副承旨爲之,兵曹判書鄭翬良進前奏曰,兵曹守宮,以參知爲之事命下,而猝得身病,不得承召,不可不變通,何以爲之?敢稟。上曰,兵曹守宮,以參議爲之事。出駕前下敎問安廳挾門號,使提學,更爲製入事。出駕前下敎上自主第還宮時。上曰,御座處及大駕出入,大門皆用之。上曰,承旨書之。上曰,承旨侍衛及軍兵,毛具,上還宮後,諸臣以次退出。
上在昌慶宮。常參·經筵,以代理停。
巳時午時,日暈,夜自一更至三更,月暈。
李昌壽達曰,今日賓廳日次,旣已頉稟。所當持公事入對,而睿候方在調攝中,頉稟。令曰,知道。
申暐達曰,卽者,備邊司郞廳來言,今日,賓廳坐起日次,而睿候方在調攝中,頉稟。令曰,知道。
又達曰,大司憲沈星鎭三度呈辭入達。執義金元行,持平李鳳祥在外,徐有良呈辭,掌令鄭恒齡未肅拜,一員未差。今日以監察茶時之意,敢達。令曰,知道。
藥房都提調金尙魯,提調李成中,副提調李昌壽啓曰,昨日,臨幸主第,侵夜還宮,靜攝之中,有此勞動,伏未審夜來,聖體調攝,若何?寢睡水刺之節,亦何如?臣等,當依下敎,卽率諸御醫入診,詳察聖候,議定繼進湯劑矣。王世子調候,何如?臣等,不任終宵憂慮,敢來問安,竝此仰稟。答曰,知道。當下敎于入侍,而世子氣候一樣矣。
申暐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李昌壽達曰,右承旨趙明鼎,右副承旨宋文載,今日不爲仕進,竝卽牌招,何如?令曰,依。
又達曰,大提學尹鳳朝,連日違召,尙不出肅,誠爲未安,卽爲牌招,何如?令曰,依。
假注書金魯鎭改差代,李枰。
申暐啓曰,假注書李坪,時無職名,令該曹,依例付軍職,冠帶常仕,何如?傳曰,允
宋文載啓曰,判義禁洪啓禧,持務安前縣監李恒祚口招,依前下敎來待矣。傳曰,下敎日入侍。
傳于申暐曰,十字橋,有使喚人,分付三軍門·左右捕廳·巡廳,勿禁犯夜。
宋文載達曰,獻納李壽鳳上書到院,而係是言事,依大朝下敎,持入受答之意,敢達。令曰,入對。
宋文載,以禮曹言啓曰,明陵陵上磚石微釁處修改吉日,今正月十二日辰時,弘陵曲墻微拆處修改吉日,同日午時,已爲推擇啓下矣。明陵·弘陵,同在一山之內,本曹堂上,依例兼進,何如?傳曰,允。
政院啓曰,臣等,卽伏見義禁府草記批答,有柳東垣·吳命佑·吳重觀·趙載敏·尹光纘等放送之命,臣等,竊不勝驚惑之至。諸罪人負犯至重,當初降等,旣不免失之太寬,而今此混入徒配之中,直置全釋之科,實是萬萬意慮之所不到,隄防不可壞矣。刑章不可紊矣。臣等,忝在出納之任,敢效繳還之忱,伏乞更加三思,亟寢成命焉。惶恐敢啓。答曰,知道。王令當信,凡可赦典徒年放送?已有定式,更以思之,該府之稟,予之差等,信大典矣。李聖望一體放〈送〉。亦不可循例歲抄,永爲禁錮。
政院再啓曰,臣等,卽伏見下本院之批,則不惟不賜允許,竝與李聖望,有一體放送之命,臣等,相顧愕眙,誠不勝萬萬憂歎之至。夫徒流之遇赦蒙放,卽罪之至輕者耳,噫,諸罪人,是何等負犯,而當初減等之時,居三司之列者,無一人言之者,以至於減本律而爲徒流,自徒流而爲全釋,此固群下之罪,以群下之罪而漸壞三尺之典,此豈細故也哉?嗚呼,王綱日以解弛,亂賊無所知懼,而一事二事,隄防漸壞,識者寒心,固以久矣。今於諸罪人,一例寬假,無所持難,則其可曰,國有法乎?臣等,非不知累次瀆擾之爲罪,而如此關係重大之處,終不得繳還,則是負職責也,玆敢相率更籲,伏願翻然回悟,特允臣等之請焉。傳于申暐曰,朝者已下敎,一番,可也。再次,煩瀆,若如承旨之意,則續大典付標耶?
以承傳色口傳下敎曰,下敎之後,如此煩稟。今日諸承旨,從重推考。
持平徐有良達曰,請瑞虎等兩賊孥籍,亟令王府擧行。請其時干連人英梅,更令鞫廳,嚴刑窮問,期於得情。請宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令有司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,潤·東夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請東星,亟施孥籍之律。請緣坐罪人抗,仰稟大朝,亟施孥籍之典。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。請還收老郞·應昌兩罪人酌處之令,依律處斷。措辭見上減等罪人尹光纘·趙載敏·柳東垣·吳命佑·吳重觀·李聖望,負犯至重,決難容貸,當初酌處之命,雖出於天地好生之大德,而網漏吞舟,已不免失刑,昨年曠蕩之典,遽擬末減之律者,大違法意,伊時該堂爭執之章,可見公論之難拂,而曾未幾何,直處全釋之科,尤爲輿情之所駭惑,其在嚴隄防揚王章之道,決不可置諸蕩勘輕律,矧乎混施疏宥之典乎?請稟于大朝,還收減等罪人尹光纘·趙載敏·柳東垣·吳命佑·吳重觀·李聖望放送之命,仍前竄置。昨年疏決時柳東垣等六罪人,混入於徒年減等之典者,誠爲失刑之大,而伊時臺臣,旡一人按法爭執,致有今日全釋之擧,究厥隄防漸壞之端,實緣臺臣不言之罪,今不可以事在旣往,置而不責,請昨年疏決時不言臺臣,竝令罷職。新除授司諫院正言金鍾正,時在京畿廣州地,請斯速乘馹上來事,下諭。答曰,不從,柳東垣等事,大朝旣已處分,其何敢煩稟?臺臣罷職事,下諭事,依達。
應敎洪梓,校理尹得養等箚曰,伏以臣等,於昨日金吾草記批旨之下,竊有所驚惑憂歎者,噫,柳東垣等五人之罪,關係如何,而殿下直賜寬宥,不少留難,何哉?彼五人者,負犯甚重,類非尋常徒流之比,則原初降等,已多失刑章之歎,今玆全釋,實乖嚴隄防之義,雖以天地之大德,竝施曠蕩之典,揆諸王府之三尺,決無寬縱之理,成命一下,輿情益激,臣等謂,亟寢徒配罪人柳東垣·吳命佑·吳重觀·趙載敏·尹光纘放送之命,仍置罪籍,斷不可已也,取進止。答曰,今番雖不頒赦,已有定式,則一邊請赦應放之人,其何若此乎?予莫之曉也。
獻納李壽鳳上書曰,伏以日月迅邁,歲籥倏新,伏惟大小朝,撫時感慟,益復罔極,惟我大朝,嚴廬哀毁之中,玉候愆和,臣民焦迫,有不可言,而皇天祖宗,眷顧扶護,遄復之慶,不日乃奏,伏想邸下,積日憂遑之餘,頌祝慶抃,尤當如何?仍念臣,自來情地,豈有束帶趨榮之理,而目下新除,適當動駕主第之日,侍臣體別,分義爲重,黽勉承膺,只是副急,因仍蹲冒,有媿朝紳,陪班旣退之後,素患疝癖之證,挾感重發,腹絞胸喘,轉動不得,旬日之內,萬無供仕之望,伏乞睿慈,俯賜矜諒,亟許鐫遞,以肅朝綱,以延殘縷焉。臣於甲戌夏,猥叨宮僚,連日入直,殆至六十日,一日於崇文堂,大朝親誦小學題辭,邸下又讀題辭,講究文義,又因微臣提魯論四勿箴陳勉事,大朝以御製而俯詢邸下,邸下亦以睿製而仰答,反復質難之間,熏炙旣親,警悟冞深,其後臣等,挾冊進講時,亦有以仰揣睿學之日有資益矣。臣每心自歎曰,邸下之十年與宮僚講說,不如近大朝一日經席,臣身名僇辱,逖違离筵者,已多年所矣。臣未敢知我邸下學問之所心得者何如,以其心得而驗於政事者果何如,臣雖屛伏郊坰,百念如灰,而每不勝憂愛耿結之至,臣竊覸我大朝懋學之誠,咨謨之德,迥出百王,雖於哀疚之中,靜攝之時,而一月一次之講經賓對,亦不廢焉。邸下於大朝講經賓對之日,侍坐敬聽,則必有前日之所未知,而今日始知者矣,亦必有前日之所已知,而今日益悟者矣。伏願邸下,仰稟大朝,凡於大朝講經賓對之日,定行侍坐之規,以爲將就練習之道焉。臣,卽伏見政院·玉堂啓箚,則以柳東垣等六人放釋事,有所爭執者矣。惟此六人等,負犯何如?而當初減等之命,大失刑章,到今全釋,物情益激,臣謂仰稟大朝,亟寢當初減等之命,以嚴隄防焉。臣無任屛營祈懇之至,謹昧死以聞。答曰,覽書具悉,大朝聖候愆度,焦迫憂遑曷喩,而不日平復,不勝慶忭,光陰如流,歲律倏改,哀慕莫逮,一倍罔極,所陳體念,柳東垣等事,聖上旣已處分,其何煩稟?爾其勿辭,從速察職。
戊寅正月初十日辰時。上御克綏堂。藥房入診時,都提調金尙魯,提調李成中,副提調李昌壽,假注書吳泰章,記注官高益擎,記事官洪秀輔,醫官金履亨·皮世麟·鄭趾彦·許礈·金德崙·李興文·蔡膺祜·鄭允協·金秀良以次進伏訖。尙魯曰,昨日勞動,今夜寢睡,何如?上曰,安寢矣。尙魯曰,水刺,亦何如,上曰,思食之念,生矣。上曰,左史安在,而姓名爲誰?尙魯曰,湖南居高益擎也。上曰,注書昨已聞名,而居在北道何邑也?臣泰章,起伏曰,居六鎭會寧矣。上曰,聞汝在會寧,始開眼矣。朴必珍,居慶興,慶興之於會寧,相距幾何?臣泰章曰,以大路往則四日程,而以小路去則二日程半矣。尙魯曰,朴必珍爲人,可用矣。上曰,六鎭之人,擧皆如是,而此人,亦純實矣。尙魯曰,今日醫官,請盡爲入診宜矣。上曰,入診,可也。履亨·世麟·趾彦·礈·德崙·興門·膺祜·允協·季良,以次診候訖。履亨曰,脈候左右三部虛數,比前差勝矣。世麟曰,脈候左三部密數,右三部虛軟一樣矣。趾彦曰,脈候左三部差弱,右三部少緩矣。興門曰,脈候左右三部虛軟,似勝於前矣。礈曰,脈候左右三部虛數一樣矣。德崙曰,脈候左右三部差緩矣。膺祜曰,脈候左三部虛而數,右三部少緩矣。允協曰,脈候左右三部,虛軟一樣矣。季良曰,脈候左右三部,密數一樣矣。尙魯曰,旣已診候,繼進之藥,當議定矣。履亨曰,理中湯進御宜矣。今日,依昨日下敎進御,則必有效矣。世麟·趾彦·礈·德崙·興門·膺祐·允協·季良等皆曰,臣等之意,亦與首醫之言,同矣。尙魯曰,諸醫之言,無參差,昨日所服理中湯,進之宜矣。上曰,加減理中湯一貼煎入事。出榻敎尙魯曰,昨日動駕,聖候必多憊勞,明日講經,停之宜矣。上曰,明日講經,停。上曰,今日藥房入診時,三提調入診東宮事。出榻敎上曰,東宮入診時,右議政申晩,同爲入對。出榻敎李成中,以製藥事告退。上曰,戶曹判書李宗白入侍事。出榻敎臣泰章,承命出召,戶曹判書李宗白進伏。李昌壽曰,昨以徒配諸罪人特放還寢事,臣等,相率論啓,尙未批下,未知處分果何如?而旣有所懷,敢此仰達矣。上曰,箚啓之批,俄已下矣。其中四字抹去,可也。然當初減等時爭之則,可也。而續典中,旣有徒年遇赦卽放之文,予亦守法矣。尙魯曰,當初減等爲徒年,誠是萬萬失刑,而執法之地,豈無爭執之言乎?昌壽曰,當初減等,旣是失刑之大者,今豈容再誤耶?,諸罪人罪名,俱爲至重,若非天地好生之德,則渠何敢得保首領乎?當初島配,實是寬典,自島配而爲徒年,自徒年而爲全釋,則此等負犯之類,將安所懲畏哉?隄防不可不嚴,惟願更加三思焉。上曰,減等時爭之,則,可也。今則乃是徒年罪人,依大典放之何妨耶?昌壽曰,減等時臺閣,若有人,則豈至於減等乎?尙魯曰,其時臣亦不知減等之爲徒年矣。此豈可以徒年罪人論之乎?昌壽曰,今日特放聖意,固出於咸與維新,而廷臣,據法爭執,亦是當然之事,聖上則放之,群下則爭之,爭之而後,更賜允從,不亦可乎?自前如此事,班班可考,今何可以已有成命,而靳難之哉?上曰,此則知申之言,是矣。尙魯曰,聖意則以旣爲徒年,遇赦當放爲敎,而此則罪名至重,與他自別矣。上曰,此非所論於今日者也,減爲徒年,則但當以徒年罪人處之而已,若値限滿,則自當見放,不過一年之間,而遇赦卽放,又是法意,則當放之人,何靳一年也?昌壽曰,滿年當放,卽指尋常罪配者言也,此等罪人,何可比例?雖終身不放,可矣。上曰,此言則是矣。而予亦一從法文矣。昌壽曰,當初減等時臺諫,似當有責罰矣。上曰,此固然矣。而別請罪名,則或可也。謂之還寢,則不成說矣。明年限滿自放之時,亦可曰,還寢乎?昌壽曰,臣因言端,而又有耿耿之忱,昨日聖上,以申應顯事,達夜處分,寢睡全失,故昨朝入侍,不敢開口,而就以傳敎觀之,報黨二字,誠不勝慨然矣。黨人有何可報之事,如有不報國而報黨者,則其爲罪死有餘矣。何可以此,疑之於臣隣哉?且乙亥以後,彼此寧有黨耶?在下之人,雖用黨字,自上痛禁之不暇,何可以黨之一字,發諸絲綸之間哉?設或有出於意見之不合,好惡之不同者,決不可以報黨二字目之,而聖人辭令,貴在和平,此等之敎,恐近迫切,此後則不爲此敎,千萬之望。上曰,知申之言,果是矣。予當服膺,而此後,決不用之矣。昌壽曰,徐迥修事,聖上,每以口告眞殿爲敎,或有言者,威恕遽下,臣亦畏罪者,雖不敢仰達,而至於尹蓍東,則其所論指意,專在於兩重臣,趙榮國,卽臣外黨至親,李成中,卽臣自少情契,今至白顚,若以私好惡之心言之,則臣豈有一分愛惜於蓍東哉?但蓍東所論,若非偏信爽實之傳聞,則或者別有所惡於兩重臣而然歟?臣未知其意何在,而出自黨心,臣不敢保矣。況其律名,非竄非配,乃是無前之罰,以此之故,新入臺閣者,不得不有言,一番有言,聖上,每有一番處分,止泊無期,固已可悶,而於兩重臣,亦豈爲好事哉?深留聖念,恐不可已也。上曰,此眞格言也,人人,若皆如此立心,則今世,寧有黨論耶?尙魯曰,今日筵中,多聞好議論,知申此言,誠切至之論也,知申,旣以此發端,故敢達,而申應顯之更命投畀,誠過矣。上曰,應顯報效之意,自倍他人,而復爲此習,極非矣。尙魯曰,韓光會特遞,旣已還收,而又復爻周,臣亦以爲過矣。昌壽曰,韓光會立朝本末,不待臣言,聖上,固已鑑燭,而至於向日筵奏,聖上,每以欠直爲敎,其人語品,本自渾厚,宋瑩中之尾陳,其後玉堂之箚請,亦出公議,而一竝譴遞,誠欠虛受之美,旣已轉圜,則因申應顯事,而又爲爻周,恐非大聖人物來順應之道矣。上曰,前後無一人,以蓍東爲非者,同志者不欲稱其非,不然則不敢言其非,向日承宣·玉堂之言,實不明白,亦欠切直,人臣告君之辭,不當如此矣。昌壽曰,臣愚死罪,聖上有以導之也,韓光會豈不欲直請放釋?宋瑩中腔子,亦豈無卽刻放送之心,而聖上每於此等之言,輒有情外之責,過中之擧,摧折譴呵,前後相望,則孰敢有顯言直陳之者耶?聖上,先以黨字疑人,故其弊如此,此乃聖上自反處,不可專責於群下也。上曰,此言,亦是矣。宗白曰,臣於日昨筵中,以單蔘事,親承聖敎矣。卽今副特送單蔘,數日後,當爲封送,故有更爲稟定者矣。上曰,此事,予欲言之矣。人蔘造蔘,其形判異,何以造爲乎?造蔘進之,宗白,持一封造蔘進之。上曰,此乃造蔘乎?其形恰似矣。尙魯曰,此非造蔘,而乃附蔘也。上曰,以此觀之,則梟示造蔘人,不亦宜乎?尙魯曰,近來國綱解弛,申飭稍久,則契人輩,奸弊漸生,輒爲入給時相爭之端,今若以壬申定式,付諸倭譯,使之擔當入給,而如復有點退生事之事,則此倭譯之罪也,嚴法勘處,以示懲礪,恐爲宜,日昨與戶判,以此酬酢,則戶判之意,亦如此矣。上曰,尾蔘體蔘,付倭驛給倭似便矣。宗白曰,單蔘事,臣亦已就議於大臣矣。目下事勢,毋寧逢授倭譯之差便,而萊府申飭之道,亦勝於契人矣。姑待契人遺在單蔘盡用,使倭譯,依契人例,擔當擧行之意。出擧條分付,何如?上曰,今此戶曹遺在之蔘用盡後,依所達爲之,可也。出擧條宗白曰,經用匱乏之狀,不待臣煩陳,聖鑑已俯燭矣。莫重祭奠之價,三都監實入之數,纔於歲前上下,而歲首當等兩西貢價,俱係及時應下者,而木錢垂乏,新捧尙遠,實無推移之道,關西稅收米之逐年取用,非不知可悶,而目下事勢,誠爲渴悶,依近例,稅收米二萬石取用之意,纔已就議於大臣,故敢此仰達矣。上曰,大臣之意,何如?尙魯曰,取用別餉木,屬耳,而又取用稅收米者,在關西,誠甚可悶,然卽今戶曹事勢,亦爲渴急,舍此,則無可着手之處,許之之外,恐無他道矣。上曰,依爲之。出擧條宗白曰,江陵,有銀脈,自前有開店之議,今爲摘實開店,似好矣。上曰,我地,亦有金乎?尙魯曰,有之,昔龜城有金石,其守令,能博物,陶而鎔之如鑄銀,則成金云矣。戶曹亦有沙金塊,故相臣鄭羽良,爲戶判時,臣言龜城事,則羽良,亦陶鎔而成金云,以此觀之,我地豈無金乎?上曰,開店有弊,亦何必曰利也?諸臣以次退出
戊寅正月初十日巳時。王世子坐寬毅閤,藥房入診。右議政同爲入對時,都提調金尙魯,右議政申晩,提調李成中,副提調李昌壽,假注書吳泰章,記事官金和澤·洪秀輔,弼善李廷喆,醫官金履亨·皮世麟·鄭趾彦·金德崙以次進伏訖。尙魯曰,睿候調攝,若何?令曰,時有頭疼之症矣。晩曰,近來日候不好,或有感氣矣。尙魯曰,寢膳之節,何如?令曰,寢膳不安,亦一樣矣。尙魯曰,膈間牽疼,亦何如?令曰,一樣矣。尙魯曰,令諸醫入診,宜矣。令曰,入診,履亨·世麟·趾彦·德崙診候訖。履亨曰,脈候左右三部,虛軟一樣,而掌心焦熱矣。世麟曰,脈候左三部微而數,右三部虛而弱矣。趾彦曰,左右三部,虛數一樣,而掌心頗熱矣。德崙曰,左右三部虛軟,比前一樣矣。尙魯曰,旣已診候,議定湯劑,宜矣。履亨曰,通順散五貼劑進,而安心丸淸心丸,和童便進御,則頭疼之症,必差矣。水刺不進,故元氣未復,藥力無效,是可渴悶矣。世麟·趾彦·德崙皆曰,臣等之意,與首醫同矣。尙魯曰,諸醫之言如此,伏望勉服藥餌,强進水刺,則元氣自至完復,而外氣不入矣。陵幸退定,誠爲大幸,而大朝方在靜攝中,邸下患候,亦未康復,臣等,不任焦灼之憂矣。令曰,予亦煎悶矣。晩曰,睿候之康復,專在於强進水刺,水刺强進,則元氣自然充完,而百病亦自快痊矣。此臣等千萬區區之望也,晩曰,臣以太常事,有所仰達者矣。兩魂殿供上物種中,生菜價,則戶曹不爲上下,在前國恤時,皆貸出各軍門錢補用,自是流來之規,今番,亦爲草記依下,取來補用,而兵曹不有前例,防塞不許,目下雖艱辛進排,而前頭則實無繼用之路,不可不預先經紀,兵曹·摠戎廳兩處錢各一千五百兩,特爲許貸,以待三年後,卽爲一體還補爲宜,以此分付,何如?令曰,依爲之。出擧條諸臣以次退出。
戊寅正月初十日初更。王世子坐德成閤。承旨入對時,右副承旨宋文載,假注書李枰,記事官金和澤,記事官洪秀輔以次進伏訖。令曰,獻納上書持來乎?文載曰,持來矣。令曰,所陳何事耶?文載曰,書中末端,則柳東垣等徒流事矣。令曰,亦有啓辭乎?文載曰,有之矣。令曰,大朝下敎何如耶?文載曰,院議初啓批答,則以過矣爲敎,而再啓批答,則以諸承旨推考爲敎矣。令曰,玉堂亦有上箚,而批旨已下乎?文載曰,果有之,而批答已下矣。令曰,箚子措語,亦何如耶?文載曰,此上書末端語意也。令曰,承旨書此批答,因呼寫之,諸臣以此退出。
上在昌慶宮。常參·經筵,以代理停。
夜一更二更,月暈。
下直,延豐縣監鄭彦忠,懷仁縣監李益炫。
宋文載達曰,大司憲·掌令一員未差,鄭恒齡未肅拜,持平徐有良呈辭,李鳳祥在外,今日以監察茶時之意,敢達。令曰,知道。
南泰著啓曰,都摠府郞廳來言,闕內各處入直軍兵,夜巡檢云矣。敢啓。傳曰,知道。
藥房都提調金尙魯,提調李成中,同副承旨南泰著啓曰,伏未審夜來,聖體調攝若何?寢睡水刺之節,或有所勝乎?臣等,依昨日定奪,率諸御醫,趁早入診,詳察聖候,議定繼進湯劑爲宜。王世子調候,亦何如?臣等,不任終宵憂慮,敢來問安,竝此仰稟。答曰,知道。氣則一樣,而益胃升陽湯一貼煎入,明日入侍,宜矣。
李奎采達曰,右承旨趙明鼎,書批已下,卽爲牌招,何如?令曰,依。
南泰著達曰,大提學尹鳳朝,連日違召,無意承膺,事甚未安,卽爲牌招察任,何如?令曰,依。
傳于宋文載曰,講經,以今日爲之,時刻則以午正三刻爲之,單子卽爲書入,入侍則以明政殿後。
南泰著以吏曹言啓曰,卽接議政府移文,則檢詳李心源,情勢難安,不得供職,卽爲入啓變通云,議諡擧行,一時爲急,檢詳李心源,今姑改差,其代,卽爲口傳差出,何如?傳曰,允。
吏曹口傳政事,以尹得養爲檢詳。
宋文載,以兵曹言達曰,忠翊衛將金喜誠,身係軍門,勢難兩處供直,呈狀乞遞,不可强令察任,今姑改差,何如?令曰,依。
又以禁府言達曰,本府減等徒配罪人柳東垣·李聖望·吳命佑·吳重觀·趙載敏·尹光纘等,一體放送事命下,而臺達方請反汗,不得擧行之意,敢達。令曰,知道。
司諫宋德中達曰,臣之本來情地,固不可以臺閣自居,而於昨日憲達,不言臺諫罷職之請,有不可獨爲晏然者,噫,柳東垣等六人,負犯至重,關係何如?而薄竄嶺海,遽蒙減等,則職在言責,旣不能極論爭執,以廻天聽,而混入徒配之中,竟致全釋之科,此罔非臺閣之罪,臣亦其時臺閣中一人,而今於現告,獨以在外,見漏於譴罷之典,揆以邦憲,不宜異同,在臣私分,尤切惶恧,以此以彼,決不可一刻仍冒於臺次,請令遞斥臣職。答曰,勿辭。
南泰著達曰,司諫宋德中,再達煩瀆,退待物論矣。令曰,知道。
右承旨趙明鼎上書曰,伏以皇穹默佑,大朝違預之候,旋復常節,臣民慶幸,曷有其極?我邸下嘗藥焦遑之餘,調攝,不瑕有愆,居諸迅邁,歲籥倏更,伏惟感時號慕,益復如新,仍念臣,疎迂鈍劣,百事無可觀,獨不喜與人相較,戒存拭唾,守在無辨,人或以太周便爲病,而卒未改也,不幸頃參銓席之末,妄論初仕之望,遂以此得罪長僚,至煩前席之奏,臣誠愧悔欲死,草草引咎之章,喉司過加揮斥,使不近延英門外,區區衷情,無以自暴,而長僚之所擧似於診筵者,語意又極深緊,殆令人無地自容,而乃蒙聖度天大,只從薄勘,臣方以罪爲榮,杜門訟愆,曾未幾何,恩敍遽降,繼以有春曹銀臺之命,數日之間,除旨聯翩,臣是何人,得此於聖明之主,坐違未獲例罷,動駕適出倉卒,嚴畏分義,雖不得不冒沒出肅,而反顧初心,悚恧罙切,噫,僚寀之義,古人,至比於兄弟,今臣所遭,無論彼此得失,實不可使聞於人,臣若有一分誠信,早能孚感,則同席之間,寧有是哉?此臣所以撫躬自悼,無面可顯者也,職名雖改,而廉媿自如,因仍蹲冒,斷無是理,玆敢略入文字,仰陳微懇,伏乞离明,俯賜鑑諒,亟遞臣新授官銜,仍治臣妄言之罪,以肅朝綱,以安賤分,公私不勝萬幸,臣無任屛營祈懇之至。謹昧死以聞。答曰,覽書具悉。爾其勿辭,從速察職。
戊寅正月十一日午時。上御涵仁亭。講經入侍時,領事申晩,知事李鼎輔,特進官李普赫,參贊官申暐,侍講官洪梓,侍讀官尹得養,假注書李枰,記注官高益擎,記事官洪秀輔以次進伏訖,晩曰,春寒如此,聖候,若何?上曰,一樣矣。上讀中庸自大哉聖人之道,至是故居上不驕章,洪梓讀先大文註,包下文兩節,至至德謂其人註,得養讀自尊者恭敬,至興謂興起而止,梓曰,聖學工夫,莫上於居上不驕,而且聖德,旣聖且明,臣何敢以驕字仰勉,而蓋不越乎此矣。上曰,國有道,其言足以興,國無道,其默足以容,默容,蓋可戒處也,晩曰,容之病,出於默字,此可念處矣。上曰,陸象山,自爲尊德性而自然入仙學矣。鼎輔曰,非子思,則中庸之道,誰傳之耶?至於尊德性道問學,孔子爲之矣。上曰,尊德性道問學,孔子已行之,故傳於後世,非孔子,則何以知之乎?上曰,中庸垂畢,予之瓜滿矣。晩曰,經之易,若書之庸,以庸·易兩冊,輪回進講,則好矣。上曰,庸·易則雖萬番周回,槪難詳知而然,以此輪講,可也。上曰,承旨書之。上曰,中庸垂畢,此後以新刊周易擧行,每講一卦,儒臣讀註,一依中庸例爲之事,分付。出傳敎晩曰,煎入湯劑,亦已進御,而寢睡之節,亦復何如?上曰,湯劑則姑未進御,少間當御,而寢睡飮食,亦如前矣。梓曰,卽今館錄苟艱矣。領相已出,文衡又陳書,擧代,從速申飭堂錄,何如?上曰,文衡,以誰擧代,而此有前例乎?晩曰,臣見其上書,則依故相臣盧守愼·故判書臣李植例,擧南有容矣。上曰,只擧一人耶?晩曰,其書中,以東一房掌議自處,只擧一人云矣。上曰,大提學,今幸連脈矣。予每憫其出場無期矣。文衡一脈,旣不斷絶,且有了當之望,還可幸也,南有容,卽故文衡龍翼之孫乎?晩曰,然矣。上曰,都堂會圈,甚苟且,故爲憫矣。今則幸矣。上曰,承旨書之。上曰,大提學承牌杳然,爲國體悶焉。今聞引舊例薦人云,從今以後,朝鮮,庶有文衡,而旣有古例,若此之後,大提學,自在解任之中,特爲許遞,一以示禮使之意,一以開稟處之道,其令備局,卽爲擧行。出傳敎上曰,許遞然後,可無礙於稟處之際矣。晩曰,臣伏聞,以罪人特放事,有臺章,政院亦再啓矣。柳東垣等六罪人事,臣亦於昨年減等時,不知其減爲徒年矣。其時略陳所懷,而實不知之矣。今伏見聖敎,又聞昨日筵中酬酢,則旣爲徒年之後,依典放釋之敎誠是矣。而臣之不能覺察於減等時,誠極惶悚矣。至於臺臣達辭,至請不言臺諫罷職,則臣亦不安矣。上曰,誰爲達辭耶?暐曰,徐有良也。上曰,罪名則何以爲之耶?暐曰,依前島置之請矣。上曰,如此則是矣。晩曰,小朝不從矣。上曰,雖不從,旣發達之後,自在不放中矣。晩曰,雖自然不放,而都不如處分矣。上曰,予則知之,而諸臣則不知爲減等之爲徒,故如此,然一人豈爲兩截事乎?自不蒙放,好矣。晩曰,政院再啓繳還,誠是近來初見,雖是君命,再三請還,豈非美習乎?上曰,此則事體紀綱,在矣。政院一次則可也。而再次則過矣?且酸矣。予則依續典施行,而承旨敢欲漫漶大典,君命所在,不宜如是矣。所當遞差,而推考則乃末減也,暐惶恐敢達之際。上曰,旣已下敎,焉敢分疏?仍命先遞後罷。上曰,法典紀綱,不可不守矣。而至於日昨都承旨之言,可謂貴矣。上曰,李聖望則果殊常,而二吳事,儒臣知之乎?得養曰,曾前取考文案,則金蘭契事矣。上曰,如此則極殊常也,晩曰,申應顯事,聖上,以黨字下敎,而此則有不然者矣。應顯,豈黨於尹蓍東·徐迥修乎?上曰,此則左相亦言之,而都承旨,亦以挾黨二字,不當着之於絲綸之間爲言矣。予於此,心服,故以後勿更用之意爲答矣。晩曰,承宣·玉堂,特遞還寢,而又復爻周,亦過矣。上曰,都承旨,亦以此爲言,而韓光會事,終欠切直矣。上曰,頃日韓光會等事,頃仍左右相之言,還寢矣。左相所達,誠有深意,予所感悟處,故特寢矣。右承旨趙明鼎,追後入侍。上曰,今日法筵,遞一承宣,此非示元良之意也,予則守法令嚴紀綱之意,而不可家諭戶說,則筵中特遞,恐爲後弊,此亦苦心矣。而亦左相之意也,承旨勿遞,可也。上,俯詢先祭後祧之義,晩曰,臣以士喪禮多可據,故旣以先祭後祧之爲宜之意,仰答於收議矣。上曰,若先祭,則新附之位,勢將奉安於十二室下室,待祧主入後殿後,卽當奉安於當室,此甚未安矣。晩曰,臣亦以更思之,其掣肘誠如聖敎矣。上曰,卽聞領府事有箚云,果引年耶?明鼎曰,臣則未及見之矣。上曰,史官見之耶?秀輔曰,果是引年之箚矣。晩曰,領府事前冬,雖或患感而尙剛,其夫人之筋力,尤剛云矣。上曰,奇哉。諸臣以此退出。
上在昌慶宮。常參·經筵,以代理停。
夜一更二更,月暈廻火星。
南泰著達曰,大司憲·掌令一員未差,鄭恒齡,持平徐有良牌不進,李鳳祥,執義金元行在外,今日以監察茶時之意,敢達。令曰,知道。
藥房都提調金尙魯,提調李成中,右承旨趙明鼎啓曰,伏未審夜來,聖體調攝,若何?寢睡水刺之節,亦何如?臣等,謹當依下敎,卽率諸御醫入診,詳察聖候,議定湯劑繼進當否矣。王世子調候,何如?臣等,不任終宵憂慮,敢來問安,竝此仰稟。答曰,知道,氣則一樣,世子氣候,亦一樣矣。
趙明鼎達曰,左副承旨申暐,右副承旨宋文載,書批已下,竝卽牌招,何如?令曰,依。
南泰著達曰,憲府連日監察茶時,司諫宋德中,引避退待,已至經宿,尙未處置,事甚未安。兩司除在外·呈辭·受由外,未肅拜不爲行公人員,竝卽牌招,以爲處置之地,何如?令曰,依。
以掌令鄭恒齡,持平徐有良,獻納李壽鳳等,牌不進罷職令旨,令于宋文載曰,竝推考徽旨捧入。
南泰著,以義禁府言達曰,忠淸監司狀達據刑曹粘目內,公州前牧使李永暉,溫陽前郡守李益焌等,移本府處之事達下矣。李益焌,今方待令,卽爲拿囚,而李永暉,自任所,時未上來云,依例發遣府書吏,拿來,何如?令曰,依。
又以義禁府言達曰,摠戎廳草記據刑曹粘目內,永平前縣令朴鳴陽,移本部處之事達下矣。朴鳴陽,前以他罪,定配於咸鏡道鏡城府,依例發遣府羅將,拿來後,稟處何如?令曰,依。
又以司僕寺官員,以一二提調意言達曰,卽接寺屬興陽監牧官李緖華所報,則惡虎連入於牧場內,囕殺國馬,至於五匹之多,牧官,領率砲手,尋蹤圍捕,則鳥銃善放人閑良柳遇彬,挺身當前,先放輒中,前後所捉之虎,合爲五首云,近來諸道各牧場虎患,極其頻數,申飭機捕之際,興陽牧場惡虎之多數捕捉,誠爲多幸,其連頭骨皮五張,移送該曹,捉虎人柳遇彬,不可無激勸論賞之道,令該曹,考例稟處,何如?令曰,依。
左承旨李奎采,左副承旨申暐,右副承旨宋文載聯名上書曰,伏以臣等,以罪人柳東垣等事,略陳微見,及伏承大朝批旨,辭敎甚嚴,仍有重推之命,臣等,誠不勝萬萬震懍,臣等,非不知累次陳啓之爲煩猥,而事關重大,繳還是急,自速罪戾,致勤嚴敎,以惶以愧,靡所容措,晏然職次,義分之所不敢,玆陳短章,仰請威義,伏乞离明,亟施重勘,以嚴法紀焉。千萬幸甚。臣等無任屛營祈懇之至。謹昧死以聞。答曰,覽書具悉。爾等其勿辭,察職。
左副承旨申暐上書曰,伏以臣於昨日大朝講筵,猥以院議再啓之由,有所提達,而辭未畢端,重被嚴敎,至有先遞後罷之命,咫尺前席,惶懍罔措,蒼黃逬出,自訟愚昧,時未移晷,旋賜反汗,俄頃之間,以罪爲榮,臣誠惝怳感泣,益不〈知〉置身之所,旣遞旋仍,雖出包容之聖恩,而晏然就職,實是義分之所不敢,玆於召牌之下,隨詣闕外,冒陳短章,伏乞离明,俯賜諒察,亟令鐫削,俾安賤分,臣無任屛營祈懇之至,謹昧死以聞。答曰,覽書具悉。爾其勿辭,從速察職。
行都承旨李之億上書曰,伏以居諸迅駛,歲籥載新,伏想我邸下,孺慕靡逮之痛,益復難抑矣。頃當大朝浹日違豫之餘,遄收勿藥之喜,臣民慶幸,曷可勝言?第伊時侍湯,爲日且久,凡係將攝之方,必多減損之節,區區憂慮,當復何如?竊伏念狗馬賤臣,百不猶人,而偏荷如天之恩,屢據匪分之職,居常惶懼,若無所措,迺於昨冬待罪京兆時,以草記事,因大僚筵白,至蒙罪罷,臣之不閑公格,坐速重譴者,莫非自取,尙誰咎哉?自玆以還,屛息退愆,罙增悚恧,今於千萬夢想之外,忽蒙知申特簡之恩,臣聞命感泣,不知死所,當此診筵頻開,鎭日問候之時,在臣分義,固當蒼黃入肅,以伸叩謝之忱,而第臣向來所遭,非比尋常薄過,則豈可諉之以時移事宿,揚揚冒出,重招朝紳之嗤點哉?抑臣有別般難進之義,臣前後踐歷,罔非踰分,而至如見職,尤是屢叨蔑效之地,而從前冒據,輒膺中批特恩,則臣於今日,亦何敢每恃寵靈,唐突承當,甘自犯於辱聖簡玷名器之誅哉?以人則有千萬不稱之譏,以情則無一分可進之勢,玆敢隨牌來詣於九閽之外,而百爾揣量,進身無計,略貢危苦之衷,仰干貳極之下,伏乞离明,俯燭微懇,亟許鐫削臣職,仍治臣罪,以肅朝綱,以安微分,不勝萬幸,臣無任屛營祈懇之至,謹昧死以聞。答曰,覽書具悉。卿其勿過辭,從速察職。
校理尹東昇上書曰,伏以臣於日昨,重被憲劾,薄蒙譴罷,追尤訟罪,懍蹙靡容,不意玆者,忽伏蒙大朝特敍,仍又復授館職,以儀賓議諡事,召牌踵降,臣誠惝怳驚感,莫省攸措,噫,今此不言之罪,臣於前秋,已速臺評矣。蓋其釁負甚重,一行參論,有未足以勘究,故公議之嚴,久而未已,其不可以一日乍罷,懲其罪也亦明矣。而況且同罪諸人,譴罰自如,則臣雖欲倖會副急,唐突冒膺,廉愧大防,豈容放倒?召牌之下,轉動無路,玆敢略暴危懇,仰干睿聽,伏乞俯加鑑諒,亟賜鐫罷,以謝人言,以安賤分,不勝幸甚,臣無任屛營祈懇之至。謹昧死以聞。答曰,覽書具悉。爾其勿辭,從速察職。
戊寅正月十二日巳時。上御居廬廳。藥房入診時,都提調金尙魯,提調李成中,右承旨趙明鼎,假注書吳泰章,記注官高益擎,記事官洪秀輔,醫官金履亨·皮世麟·鄭趾彦·許礈·金德崙·李興門·蔡膺祐·鄭允協·金季良以次進伏訖。尙魯曰,聖體調攝,若何?上曰,今則差勝矣。尙魯曰,寢膳之節,亦何如?上曰,寢睡口味,比前差勝,而勞心則似有滯矣。尙魯曰,貴主所患,疾來加減,何如?上曰,爲父難矣。坐而待亡,心自苦矣。尙魯曰,煎入湯劑,皆已進御乎?上曰,已進之矣。尙魯曰,令醫入診宜矣。上曰,只令首二醫入診,可也。履亨·世麟診候訖。履亨曰,脈候左右三部,密數一樣矣。世麟曰,脈候左三部,虛而微,右三部,弱而緩矣。尙魯曰,旣已診候,議定湯劑,宜矣。履亨曰,加減升陽湯劑入,而八味元,亦爲進御,宜矣。世麟曰,臣與首醫之意同矣。上曰,湯劑五貼製入,仍爲日次,可也。尙魯曰,其間太久矣。上曰,必也正名,改以三日,可也。加減益胃升陽湯三貼,依前煎入,湯劑繼進,日問候,加減八味元一劑,亦爲劑入事。出榻敎上曰,副提調何不入來乎?尙魯曰,病勢越添,不得入來矣。上曰,本來虛脆,而今番,善能支過矣。尙魯曰,本是善病之人,而今番則盡死力行公矣。上曰,副提調,予欲許遞,何如?尙魯曰,其病狀,實所難强,而積瘁之餘,更難責以職事也。上曰,此人不可止以承宣使之者也,予心常愛惜矣。尙魯曰,愛惜任用,臣之望也,今有身病,姑爲許遞,正合殊遇之道矣。上曰,然矣。金相福,經都承旨乎?明鼎曰,未及爲之矣。尙魯曰,聖意所在,臣固仰認,而聞其病狀,姑難供職云矣。上曰,其病,尙未差乎?尙魯曰,比前則幾乎頓差,故頃日禮參,亦卽肅謝,而猶未如常矣。上曰,何如是彌留耶?尙魯曰,自當向差,而姑難責以夙夜之役矣。明鼎曰,夙夜之役,則似難矣。上曰,李之億,今入城內耶?尙魯曰,入城屬耳,而所居甚僻陋云矣。上曰,承旨書之。上曰,問候之時,藥院提調,不可不備員,而副提調有身恙云,許遞,其代,前右尹李之億除授,牌招察任。尙魯曰,理中湯之效,誠奇矣。上曰,枯楊生花乎?東國之史,書吾君,七十之年,服藥差勝云,則豈好事乎?尙魯曰,如此書之,豈不好乎?上曰,承旨書之。上曰,羲經繼講事下敎,而更思之,講經,與法講有異,講一卷書,意亦有在,此時廣印經費,亦不可不恤,復以中庸繼講,而冊子,以新刊中庸印用事,分付,尙魯曰,經費別無以此大損之事,而只刊進上件,亦甚不廣矣。臣等,非敢求頒賜也,曾前則有賜書之事,而近來無之,氣像甚狹矣。尙魯曰,先祭後祧事,臣與原任大臣,相往復,則以爲,必有皇朝典禮云,故取考大明會典,則嘉靖年間,果有先祭後祧之禮矣。上曰,然乎?果如此,則更無可疑矣。校正官,亦嘗云云,而自古必無十二室皆滿之理也,尙魯曰,諸議以爲,旣無空室,何以爲之云,而自古帝王家,歷年旣久,則千萬代之後,必不止十二世室,豈無空室乎?加設與否,自當隨時爲之矣。明鼎曰,臣意無他也,或慮無空室也,今旣有先儒定論及皇朝會典,則從之好矣。上曰,若無可祧之位,則自常添造,如是則先祭後祧,尤無所礙矣。尙魯曰,以人家言之,禰祖廟次次升祔,則禰位當陞於祖龕,太廟之禮,與此何異乎?明鼎曰,臣亦率易仰達矣。洪啓禧亦以爲,此則無礙云,而諸收議中,亦引橫渠·朱子之說矣。上曰,旣有皇朝已行之典禮,則他更何論乎?尙魯請持入皇朝典禮。上曰,注書持來,臣泰章,承命出去持入,上命明鼎讀之訖。上曰,德祖,何代也?尙魯曰,高皇帝之高祖也。上曰,昨日講筵,特遞承宣,而更思之,後日爲弊,亦可慮也,玆以還寢矣。尙魯曰,上敎當然矣。尙魯曰,臣有一事仰達矣。前都事李礪臣,今年恰滿八十,而以未經四品之故,不得循例加資矣。高年旣極可貴,前例亦多可據,時爲陞資,何如?上曰,依爲之。出擧條上曰,諡坐,今日爲之乎?明鼎曰,已合坐矣。上曰,東平尉諡號何字也?明鼎曰,文僖矣。上曰,都尉之諡,亦有文字矣。尙魯曰,都尉之稱文者,絶罕矣。上曰,永安尉諡號,何字也?明鼎曰,文懿矣。上曰,此亦文字也,明鼎曰,永安有文章矣。尙魯曰,其文章,亦冠絶矣。上曰,海昌尉,何不贈諡乎?尙魯曰,聞其遺言,勿請云矣。上曰,承旨書之。上曰,錦平尉以故都尉,享年九十,以孝旌閭,海昌尉,以忠貞之子,爲都尉,受昔年恩遇,而文雅謹飭,予所知矣。尙無節惠之典,可謂欠典,況海昌都尉若東平都尉,不爲請諡云,于今議諡之日,豈可遺焉?令弘文館,今日內擧行,俾及政府合坐。上曰,卽今檢詳,當爲舍人者耶?明鼎曰,有陞敍承傳,故當爲舍人矣。尙魯曰,此非前例也,曾前則舍人,自吏部來,故有吏來直舍之規矣。近無吏郞而直自陞付者,違格也,但當以檢詳行公,而舍人則自政府,直擬之似可矣。上曰,然乎?兩都尉則當得文字,而錦平則又旌閭,自有當用之字矣。近來之人,非文忠二字,則皆爲羞恥,此亦非古也,諡法嚴重,何可過實乎?今番亦有遺意云,而此亦時俗之見也,予不言之矣。尙魯曰,孝簡二字,豈不好乎?上曰,淸白自守之貞字,尤好,而月城,常時騎卜馬而行,簡則簡矣。上曰,承旨書之。上曰,議諡命下,前校理尹東昇敍用,校理除授,前修撰李錫祥敍用,修撰除授,牌招擧行。上曰,月沙李廷龜有畫像乎?尙魯曰,未聞也。上曰,想其像,必超凡矣。誦其詩,可謂文章乎?尙魯曰,然矣。上曰,人家兩喪,一處行祭乎?尙魯曰,不然,於禮有之,竝有喪,殯於各處,祭時,先重而後輕,葬時,先輕而後重,此有家通行之禮也,但墓祀則設行於一床矣。上曰,然乎?尙魯曰,今因諡號事,有仰達者矣。故贊善閔遇洙,以一世儒宗,爲士林矜式,朝家之禮遇,何如?而不幸而位未充德,節惠之典,非特恩,則將不得施矣。從前儒賢爵秩,如未及於正二品,則皆有贈官贈諡之例,敢稟。上曰,依古例贈職贈諡,可也。出擧條諸臣以次退出。
上在昌慶宮。常參·經筵,以代理停。
南泰著達曰,大司憲·掌令一員未差,鄭恒齡,持平徐有良牌不進,李鳳祥,執義金元行在外,今日以監察茶時之意,敢達。令曰,知道。
申暐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
宋文載達曰,司諫宋德中,引避退待,已至兩日,尙未處置,憲府連日監察茶時,俱涉未安,兩司除在外外,未肅拜不爲行公人員,竝卽牌招,何如?令曰,依。
趙明鼎,以弘文館言達曰,故海昌尉吳泰周議諡事命下矣。校理尹東昇,書批已下,卽爲牌招,以爲備員擧行之地,何如?令曰,依。
以獻納李壽鳳,掌令鄭恒齡,持平徐有良,校理尹東昇等,牌不進罷職令旨,令于宋文載曰,竝推考徽旨捧入。
申暐啓曰,卽者,備邊司郞廳來言,大臣·備局堂上,依下敎來待矣。
傳曰,來詣于明政殿後,禮曹判書,持時原任問議,同爲入侍。
申暐,以都摠府言達曰,副摠管李柱國,以御營中軍軍兵等中日試放事,南小營晝仕出去之意,敢達。令曰,知道。
傳于趙明鼎曰,承旨中編次人,與吏曹參判,持草紙,來待于明政殿後。
傳于南泰著曰,正殿至近之地,上食時,宜禁撻楚之聲,而楚聲狼藉,當該官員査推。
申暐,以兵曹言啓曰,在前經宿陵幸時,留都營無事等循例狀啓,依前定奪,付撥以送,如有時急狀啓,則別定京驛馬以送矣。今亦依此擧行,何如?傳曰,允。
申暐,以兵曹言啓曰,在前經宿陵幸時,城門外屛門把守,依前定奪,大駕行過後,還入留都,還宮時更爲出去把守矣。今亦依此擧行之意,分付留都營及訓局·禁衛營,何如?傳曰,允。
有政。吏批,判書尹得載進,參判金致仁式暇,參議洪樂性式暇,同副承旨南泰著進。吏批啓曰,旌義縣監尹莘興,以善治善賑之功,加資事命下矣。雖已資窮,未經準職,何以爲之?敢稟。傳曰,特爲加資。以元景淳爲大司憲,洪重孝爲大司諫,李宜老爲掌令,趙榮進爲輔德,成天柱爲禮曹參議,申思運爲吏曹佐郞,柳泳·李海鎭爲禮曹佐郞,安致宅爲左通禮,朴師近爲軍資判官,安暻爲假引儀,曺命采爲成川府使,朴師漢爲敦寧都正,李萬恢爲務安縣監,龍崗縣令洪準海,機張縣監金受漢,已上仍任事承傳,前都事李礪臣,今增通政,年八十加資承傳,江陵府使韓師直,今加通政,善治善賑加資事承傳,禮曹佐郞張聚五,今加奉訓,年七十二加一資事承傳,折衝朴敏行,今加嘉善加資事承傳,洪禹澤,今加嘉善,年七十加資事承傳。
兵批,判書鄭翬良病,參判徐命臣病,參議李萬宗入直進,參知李昌儒呈辭受由,右承旨趙明鼎進。奉朝賀單金在魯,副護軍魚有璜,副司直沈星鎭·李應協·李昌壽·安允行·洪重孝·洪名漢,副司果李心源·趙·李瀰,副司正吳泰章·李枰。
趙明鼎,以奉常寺官員,以都提調·提調意言啓曰,東籍親耕田所種九穀,先農大祭後,卽爲起墾付種之意,敢啓。傳曰,知道。
領中樞府事金在魯箚子曰,伏以居諸迅駛,歲律倏更,仰惟孝思追慕,益復罔極,向者玉體違和,前證復發,皇天眷祐,旋獲乃瘳,擧國臣民,莫不回焦遑爲抃蹈,而老臣區區之忱,尙冀常存少愈之戒,益勉保嗇之方焉。顧臣篤老貞疾,歲加月增,自前冬,十倍危劇,更無餘地,歲末添感以後,飮啖益厭,眞元益陷,辛苦痛楚,千百其狀,㱡㱡床褥,懍懍朝夕,藥院竝直之時,元朝大庭之儀,百僚咸造,而臣獨一任偃伏,無所省識,有臣如此,生不如死,仍念臣犬馬之齒,今年七十有七,出身登朝,亦爲少一歲之五十年矣。以禮以法,應退久矣。而前後哀籲,辭竭意窮,迄未蒙矜許之音,臣誠抑塞而悶菀也,歲翻後經營累日,收合精神,復控血懇于小朝,顒俟一兪,及奉答旨,愕然失圖,無乃小朝未燭臣病狀之至此而然歟?抑或難於自斷,又難於煩稟而然歟,倒此地頭,靡所因極,敢生直籲天聽之計,而神昏氣短,末由更綴文字,且情旣一樣,語無別般,故謹就前章,略有改修,冒昧干瀆於嚴廬靜攝之中,惶懍竢罪,噫,大夫七十致仕,古昔聖王所以安衰老而養廉恥也,臣,年迫八十,病纏膏肓,則衰老極矣。鍾漏將盡,爵祿猶嬰,則廉恥喪矣。如是而終不退,則豈不逆天理而增人譏乎?伏況在前則臣病,猶有劇歇,間或强力於國家大事,而今則生人之事都絶,雖欲强力而末由也已,兼綰諸司,非但考績久廢,循例文簿之酬接,亦極艱矣。猶且留時引歲,不能決退,跡涉貪戀,罪積尸素,臣心愧悚,姑不須言,淸朝務實之政,豈宜苟且虛假若是也?昨春一重臣,以始衰之年,越例請休,聖上,特賜恩許,而伏聞伊時聖敎,提及於臣,諭以早晩一許之意,臣常佩服銘鏤,所仰侍者,惟在於此,而目今臣病,時月難支,儻或未及蒙恩,遽先塡壑,則將抱難瞑之恨,永貽當世之羞,聖念於此,亦必有惻然而垂憐者矣。伏乞聖慈,特推始終生成之澤,亟準臣休致之請,俾得安意待盡,千萬幸甚,取進止。答曰,省箚具悉,近者祭班·候班,不參者多矣。悶卿篤老,而詢玆黃髮,尙書所云,目今時原任,比昔零替,予豈忍捨卿,卿豈忍捨予,然七十致仕,禮經攸載,予亦日衰,予不遂卿心卅餘載,禮使之意焉在?況卿年,今歲添籌,將近八秩,曾於頃年,已許李奉朝賀曁金奉朝賀,今何靳卿?噫,卅載任卿,竟遂卿志,其亦知遇之意,其欲一許,心猶眷戀,箚上數日,咨且于中,一日二日,若是相持,豈九經敬大臣之義乎?特許所請,仍將手札,付諸卿子,噫,自古君臣,知遇者多,而予與卿,可謂首尾曲保矣。噫,予已白首且衰,卿亦白首篤老,予豈忍許休而捨卿,卿豈忍只行奉朝?卿須體小子殷勤之意,顧今日國事之艱,有召必承,有懷必陳,莫替小子申申之意。仍傳曰,入侍承旨,傳諭此批。
戊寅正月十三日辰時,上御崇文堂,大臣備局堂上引見入侍時,左議政金尙魯,右議政申晩,禮曹判書李益炡,行司直金聖應,工曹判書洪鳳漢,廣州留守李喆輔,行司直洪啓禧,兵曹判書鄭翬良,戶曹判書李宗白,刑曹判書申晦,司直金漢喆,訓鍊都正具善復,禮曹參判南泰齊,行副護軍鄭汝稷,行副司直曺命采,行司直金善行,吏曹參判金致仁,左副承旨申暐,假注書李枰,記注官高益擎,記事官洪秀輔以此進伏訖。上曰,今日之會,乃歲拜耶?尙魯曰,歲初,故自然如是矣。尙魯曰,歲後日氣尙冷,聖候,若何?上曰,一樣矣。尙魯曰,湯劑已進御,而水刺之節,亦若何?晩曰,所進之數,幾何耶?上曰,如前矣。上曰,注書持祭報府來,枰,承命出來持入。上曰,承旨讀奏,暐進讀畢,鳳漢曰,以將任,塡差於陵殿祭官事,曾有下敎,而姑無定式,故吏曹難於徑先差塡云,宜有一番定式矣。上曰,此後訓將,殿獻官塡差,禁·御兩將,殿陵祭官皆差塡,而陵祭見差時,則限往還都提調兼察,命召仍佩往來事,出擧條可也。出擧條尙魯曰,此習操取稟之狀啓也,今年各道春操稟狀,或到或未到,故已到之狀啓,今方持入,而近歲以來,連値災荒,停操久矣。其在詰戎之政,誠非少慮,今春則關西及北道北關昨秋年事,未免告歉,今姑停操,此外諸道及北道之南關·南漢·兩都·摠戎使春操,勿論水陸城操,竝令依例擧行,而統制營·統御營水操,則使於各其營行操,至於城營將巡點,竝停止,而停操之兩處,亦令一體停止事,分付,何如?上曰,依爲之,春耕相値,早定期會,趁卽放軍事,分付。出擧條尙魯曰,此,平安兵使崔鎭海狀本也,以爲江界·昌城兩防營丁丑條四等都試,因新舊兵使交替,以致歲前餘日不多,將不得設行於當年之內,特爲停止事,請令廟堂稟處矣。都試當年內不得設行,則已有蕩滌之定式,而今則歲翻有日,行與不行,更無可論,狀辭置之,何如?上曰,依爲之。出擧條尙魯曰,習操及都試,例以狀啓取稟,而平安兵使崔鎭海·慶尙左兵使尹泰淵,俱爲狀達,事體未安,竝推考,何如。上曰,依爲之,晩曰,兩狀本,政院,不爲付標入啓,而終至達下,不察甚矣。當該承旨,亦爲推考,何如?上曰,依爲之。出擧條尙魯曰,頃因戶判李宗白筵奏,有靑布廛弊,備局與度支商確,登對時稟處之命矣。近來靑布,物種貴而折直廉,廛民之稱冤,固也,事當分付該曹,酌量增價,而此不過目下之救急而已,亦安得爲久行無弊之策乎?臣於此事,竊有區區愚見,敢陳之,大小靑布,旣非産於國中者,而年年燕貿,以備浩多需用,此其勢艱且窘,可知,況聞靑布,近因價踊無利,燕行貿來之路,漸至絶少云,然則廛人難支之弊,將無以救得矣。大內所用,有關事體,臣不敢輕議,而外於此者,一切以我國土産之綿布,染靑以用之,則豈不大有勝於燕貿之靑布乎?紋緞尙且禁之,靑布,小物也,何禁之難乎?此在聖上爲一令間事矣。上曰,此旣有弊,且爲禁侈之一道,自大內所用,以靑染木代用,誠好矣。尙魯曰,聖敎及此,臣不勝欽仰矣。晩曰,大布·小布之同價,廛人之稱冤,其勢固然,今雖參量增價,不過救一時之弊而已,未知何以則可爲久行之道矣。大內所用,事體至重,自下不敢輕議,而聖敎至此,不勝欽仰,大內所用以下至於各軍門所用,皆以土産之木綿,染靑代用,則不但事甚便好,廛人之弊,亦可以除矣。上曰,所奏誠是,自度支修理所用,依此擧行,宗白曰,廟門靑帳,似當依前用靑布矣。上曰,莫重之神榻席,縇尙用紬,廟門之帳,獨不可用染靑木乎?出擧條鳳漢曰,軍門則有紋緞旗,而又有靑布旗矣。當此禁紋緞之日,旗幟皆用紋緞,則靑布豈不用之乎?旗則當用靑布矣。上曰,旗幟胡不爲木綿乎?此亦以木綿用之可也。上曰,髢髻事,有一番定式然後,可無後弊也,諸臣曰,簇頭里之外,又有花冠之制云矣。上曰,禁髢髻者,非爲他也,蓋爲禁侈之計,而簇頭之外,有他制樣,則後弊無窮,至有龍鳳金冠之制,而珠飾之樣,不足言矣。翬良曰,無論上下,皆以一樣則好矣。上曰,簇頭之稱,以何字名之則可乎?啓禧曰,簇頭之簇字,以幧字用之者有出處矣。泰齊曰,臣則聞之,或以束字稱之云矣。僉曰,以簇頭二字用之,則不亦好乎?上曰,若稱宮樣,則非簇頭而何?一世庶可知簇頭也,鳳漢·翬良曰,自上一番命名然後可矣。上曰,以此簇頭二字,稱之好矣。尙魯曰,至於命婦,則不可不表品也。上曰,然則一品夫人,簇頭之上,着品玉,二品夫人,亦着品金,則至若士女,必效命婦之着品圈,亦以金珠飾之,都不如無之也。上曰,承旨書之。上曰,禁髢髻,許以宮樣,所謂宮樣,卽簇頭也,此外若有他制,又將助侈,簇頭一件之外,凡諸他制,一切嚴禁。出傳敎晩曰,分館,久未爲之,遐方文官,爲待分館,經年留滯於京中,事多可悶云,從速擧行之意,分付槐院,何如?上曰,依爲之。出擧條晩曰,龍崗,方以災邑,設賑本道,道臣狀請,前縣令仍任,姑未知該曹何以覆達,而賑邑守令遞易,誠可悶矣。上曰,龍崗前縣令仍任,可也。晩曰,其他設賑邑守令,亦爲姑勿移擬之意,分付該曹,何如?上曰,依爲之。出擧條龍崗縣令洪準海仍任事,榻前下敎。出榻敎鳳漢曰,日前筵中,以江倉移入事定奪,而事多掣礙,姑難始役,徐待前頭,可議設始矣。尙魯曰,今年之內,雖難移入,何待前頭,待明春擧行,宜矣。上曰,左相之言,是矣。待明春爲之可也。出擧條喆輔曰,南漢丙子移轉米,因道臣所請,再昨年,捧留各邑,昨年則當還納山城,而各邑中仁川未收爲二百五十餘石,衿川未收爲六十餘石,至於楊根則八百四十餘石,業已準捧於民間,而謂有丙子春朝令,運到松坡,終不輸納,米雖入於本境,且雖以朝令爲辭,而其爲不納則同,當此論罪之日,不可有所區別,三邑當該守令,竝拿處,何如?上曰,旣過當年,則以朝令爲辭,不成說,竝依爲之,喆輔曰,然則松坡所置之米,更加嚴飭,期於從速輸納乎?上曰,守令固可罪,而其民則可矜,自松坡,直爲分給,待秋還捧於山城,可也。出擧條啓禧曰,臣於校正事,不欲張大,不請設廳,而旣無廳名,故郞廳差下等事草記,亦難擧行,以校正廳草記,何如?上曰,依爲之。出擧條校正廳郞廳尹東昇還差事,榻前下敎。出榻敎宗白曰,漕運,卽國之重事,事目,今方達下行會,而近來紀綱解弛,兩湖都事差使員及直納各邑守令,不有續典之限,輒必過時裝發,故致敗,無面之弊,逐歲增加,事極該然,此不可無別樣申飭之道,考準裝發文報,裝發若稽滯,則當該海運判官拿處,趁限裝發,而到泊稽滯,則當該差使員拿處,而至於直納邑,則量其道里遠近,自本曹,臨時稟達,一體勘處,而作錢作木邑,則限內未準納守令,亦爲拿問之意,出擧條申飭,何如?上曰,依爲之,鳳漢曰,惠廳上納,一體申飭,何如?上曰,依爲之。出擧條宗白曰,訓鍊都監,以載寧鐵峴鎭所在屯田二十一結三十七負,及民田連伏三十一結一負六束,今因本郡改量出稅,而此是自前免稅之地,且禁衛營葛山屯免稅之時,旣有依鐵峴例免稅之下敎,則鎭田之免稅,據此可知,今番改量時,混入打量,鎭田依前勿稅之意,草記達下矣。今此屯田,雖是訓局折得之地,溯考文書,曾無免稅之事,而至於民田連伏三十結零,則初非量外折受之地,若無別樣陳白免稅之事,則自當依民田例納稅,而特以同入屯田之中,混歸免稅之科,當此改量之日,剔出出稅,事理當然,軍門免稅,旣有己酉定式之數,今不可更議加數,屯田元數二十一結,則依前勿稅,民田連伏三十一結零,依改量出稅施行之意,分付,何如?聖應曰,本營,於萬曆壬寅折受量外陳荒之地,免稅出稅,曾無可論,而今番本郡改量時,以連伏民田,混入於打量中,故戶判,有此陳達,而此不過五十餘結矣。旣免其半,則似不可分而二之,且以本營形勢言之,許多鐵物,皆從此中出,若以三十結出稅,則實爲可悶矣。尙魯曰,旣有起耕處,則該道之載於量案,戶曹之欲爲出稅,不是異事,而以訓局言之,則一年所用許多鐵物,專靠於此,軍門事亦不可不念,使之免稅似宜矣。上曰,大臣所達,是矣。依此爲之可也。善復曰,臣營,有葛山屯貿鐵五千斤,以此需用,今若出稅,則些少鐵物,折半減數,於營門深切悶然矣。依訓局例免稅,何如?上曰,一體爲之。出擧條聖應曰,遞任事,臣曾仰達於筵中矣。臣之將任,亦覺支離,且老母,年迫桑楡,儻蒙聖恩,遞解所帶任,則臣,涵遊聖澤,便養老母,何莫非聖賜乎?屢屢陳請,則上曰,訓將之辭免,可貴矣。翬良曰,訓鍊大將金聖應,筵敎之下,累次陳懇,事體極爲未安,從重推考,何如?上曰,依爲之。出擧條翬良曰,向因禁衛大將具善復陳達,禁軍窠敎鍊官一窠減額事定奪矣。此是成節目遵行者,而一朝減額,禁旅皆以爲抑菀缺望,今番禁軍窠所差出者,旣因特敎,此後有闕,勿論某窠,依節目以禁旅差出,俾滿四窠之事,分付禁營,何如?上曰,所奏是矣。依爲之。出擧條暐曰,今番別歲抄下敎,有給牒者給牒,敍用者敍用之命,此似分等處分,而乙亥年赦典時傳敎中,告身者勿論其等,一體給牒,此後歲抄蕩滌時,依此擧行爲敎,該曹以此,眩於擧行,何以爲之?上曰,無或蕩然耶?尙魯曰,今番歲抄,異於他歲抄,宜用乙亥例矣。上曰,依乙亥年例擧行。出擧條晦曰,向來禁酒傳敎中,身爲朝官及以士爲名者,沿海定配,庶民以下,刑配爲奴,律各不同,而至於常賤出身之類,無擧論之事,故外方或有文移來問之事,雖曰常賤,旣以出身,則與庶民有間,而不可不一番經稟後,可以指揮,故敢此仰達,上曰,旣是出身,則與常賤有別,付之朝官,可也。出擧條晦曰,犯釀被捉人,用新律期限,初下傳敎,則以十月二十六日後一望爲定限,後下傳敎,則以十二月初一日爲定限,而外方,眩於擧行,間或文移來問,臣曹不敢擅自指揮,故敢此仰稟。上曰,依後下傳敎施行,可也。出擧條上曰,承旨書之。上曰,非徒諸大臣獻議皆然,大明會典攸載,今宜遵行,先祭後祧事,載于補編。出傳敎上曰,承旨書之。上曰,今聞錦平尉已宣諡云,議諡,只海昌尉擧行,下敎之下,昨日不爲議諡,事體寒心,該掌承旨推考,今日內卽爲擧行。出傳敎今日玉堂議諡後,卽使太常合坐事,榻前下敎。出榻敎啓禧曰,臣捧務安縣監李恒祚口招,故持入矣。上曰,姑爲置之,諸臣以此退出。
戊寅正月十三日午時。上御崇文堂。吏曹參判入侍時,吏曹參判金致仁,右承旨趙明鼎,假注書李枰,記注官高益擎,記事官洪秀輔以此進伏訖。上詢致仁曰,卿父拜相幾年,而拜相之時,齡又幾何?致仁曰,臣父乙卯大拜,距今二十四年,而其時年方五十四矣。上曰,爲領相,又幾年乎?致仁曰,庚申,陞元輔,今爲十九年矣。上曰,竝計中間原任至頃年許副之時,則實數幾年乎?致仁曰,癸酉復拜,甲戌辭遞,通計爲首相十五年矣。上曰,承旨書箚批,明鼎受而寫之,上呼至付諸卿子之句。上曰,子字何如?明鼎曰,當稱子字矣。上曰,胤字何如?明鼎曰,胤字則如何矣。上曰,然則置之,箚批寫訖,上降御製手札六句,命明鼎讀之。上曰,大臣休致有敎書乎?明鼎曰,有之。上曰,大臣休致,給三品祿乎?明鼎曰,例付四品祿矣。上曰,祿俸外,亦似有之矣。明鼎曰,故奉朝賀李秉常,則因大臣所達,加給米太云矣。上曰,此事仍爲近例乎?致仁曰,此乃李秉常致仕時,臣父之所建白,而奉朝賀元景夏休致後,右相,又援例陳達,加給米太矣。上曰,承旨書之。上曰,大臣置處體重,政官牌招開政,凡諸等事,一依近例擧行。出傳敎上曰,吏曹參判來近,致仁進伏,上親手授御札,致仁,起而敬受訖。上曰,予之任使卿父,于今三十餘年,卿父爲史官時,予在侍湯中,與之周旋,又於庭籲時,卿父以注書,來準啓草,故知卿父之面,今已近五十年矣。及至嗣服後孝章建儲時,卿父以薇院長入侍,自其時已有將大用之意,戊申,爲忠牧,忠勤,著於王室,其後遂至大拜,卅餘載之間,君臣知遇之深,未有如予與卿父者也,而拜相之多年,元輔之久居,亦無如卿父者也,曾於金有慶休致時,金奉朝賀入侍於歡慶殿以爲,臣兄則幸而休致,臣則何時可退乎?予每思此言,於心不忘,故其後竟許之矣。今日特遂卿父之志,於予心,尤不勝鬱鬱矣。雖朋友之間,相捨之際,尙難爲懷,況君臣知遇之深者哉?今將手札,授卿以去,予懷戚戚,曷可形言?批旨旣諭,而卿父雖在休退之中,豈忍捨予?須將予至意,竝爲往傳,可也。致仁起伏對曰,歷數今日廷臣,受聖恩深厚,豈有如臣父者乎?臣父近年以來,老病日甚,陳力就列,已無其望,故前後陳懇,非止一再,而今日特賜恩許,又從而親授御札,辭敎鄭重,隆恩至渥,際天無極,臣手奉宸翰,歸語臣父,但當闔門感泣,惟思隕結之報而已,明鼎曰,黃耉老臣,巋然在朝,雖未能筯力供職,而朝家所以倚恃者,當復如何?今日特許休致之請,在聖上優老敬禮之典,臣固不勝欽歎,而在朝著則缺望大矣。上曰,予亦非不缺然,而年已至矣。懇又切矣。其在禮使之道,不得不許,然予懷則一倍矣。上又下詢致仁曰,卿父近日凡節,何如?致仁曰,篤老氣力,月異而歲不同,自經歲末喪慼,凡百,一倍落下,晝夜辛苦,委頓懍然矣。上曰,不寐之症,亦一樣乎?致仁曰,愈往愈甚矣。上曰,近來亦能手付朝紙乎?致仁曰,此則猶或爲之矣。上曰,然則卿父不老矣。卿父之爲予鹽梅,今幾年矣。而朝廷之得有今日,莫非卿父之功也,又聞今年,爲卿父回婚之年云,何間欲行之耶?致仁曰,三月以前,則有不敢會集賓客,故欲於四月間行之矣。上曰,欲待朞制之畢乎?致仁曰,然矣。上曰,卿母之年,則幾何?致仁曰,與臣父同庚矣。上曰,以月則誰爲先耶?致仁曰,臣母有數月之先矣。上曰,婚日在何月耶?致仁曰,四月也。上曰,何必待本月,曾聞人家多於歲初行之云矣。致仁曰,臣家亦非欲必待本月,蓋以國制未畢,有所不敢而然也。上曰,回婚禮當如新婚之儀耶?致仁曰,人家或有設同牢床者云,而此非古禮,先正亦有非之之論,故臣家則只欲與一家賓客,設饌以過矣。明鼎曰,領府事乃禮學主人,宜欲其不行非禮之禮矣。上曰,然則只賓客一家相會而受床乎?致仁曰,如是爲計矣。上曰,同牢重巹,則雖非古禮,只受床而止,則太埋沒,同坐而受子孫拜何妨耶?明鼎曰,此則聖敎誠然矣。致仁退出後。上曰,三十餘年禮遇之大臣,一朝許休,甚爲悒悒也,明鼎曰,議諡命下,而校理尹東昇,陳書後,尙不承牌矣。上曰,有何撕捱之端耶?明鼎曰,東垣等減等時,渠亦入於不言中,而有此臺評,故以此爲撕捱矣。上曰,承旨書之。上曰,檢詳尹得養,副修撰除授,卽爲牌招議諡,檢詳有闕代,議諡後,卽爲口傳擧行,雖無吏來直舍之法,其若近例,政府只有檢詳,王者造命,豈不若吏曹先生?今後則準職承傳者,例付舍人事定式。出傳敎上曰,承旨書之。上曰,今日筵中,乃覺禁紋緞之後,莫重所排,亦用紬屬三升代用木,理固然矣。頃者,亦有下敎軍門者,此後節使貿易外,戶曹本廛取用,與軍門燕貿竝禁,而曾有者,以待畢用,此非紋緞之比,凡諸買賣者及自備者,一竝勿禁,諸臣以此退出。
上在昌慶宮。常參·經筵,以代理停。
夜五更,流星出天市垣下,入巽方天際,狀如鉢,尾長三四尺許,色赤光照地。
宋文載達曰,大司憲元景淳,執義金元行,持平李鳳祥在外,徐有良,掌令鄭恒齡·李宜老牌不進,今日以監察茶時之意,敢達。令曰,知道。
宋文載達曰,司諫宋德中,引避退待,已至屢日,尙未處置,憲府連日監察茶時,俱涉未安,兩司除在外外,掌令鄭恒齡·李宜老,持平徐有良,獻納李壽鳳,竝卽牌招,何如?令曰,依。
以掌令鄭恒齡·李宜老,持平徐有良,獻納李壽鳳等,牌不進罷職令旨,令于宋文載曰,推考徽旨捧入。
申暐啓曰,卽伏見統制使吳,去秋冬等褒貶啓本,則邊將,無一人居下,殊無嚴明殿最之意,推考警責,何如?傳曰,允。
南泰著達曰,司書李仁培,正殿至近之地上食時,撻楚之聲狼藉,因傳敎,推考徽旨捧入之意,敢達。令曰,知道。
傳于南泰著曰,禮房承旨入侍。
傳于南泰著曰,禮房承旨,入侍于明政殿後。
吏曹口傳政事,尹得養爲檢詳。
申暐,以扈衛廳別將,以二三廳大將意言啓曰,一廳大將領中樞府事金在魯,旣已致仕,其所帶軍官,當有區處之事,何以爲之?敢稟。傳曰,兪判府事爲大將。
又以摠戎廳意達曰,每年歲末各邑移轉米未捧居末守令,草記論罪事,已有定式矣。今當軍餉文書磨勘之時,考見各邑捧未捧數爻,則仁川府丁丑條移轉米一百五十七石內,未捧六十四石四斗一升,乙亥年停捧米參半當捧條一百六十七石二斗五升,全數未捧,兩年條合未捧,至於二百三十一石六斗六升之多,其在重軍餉之道,誠極寒心,當該守令,依定式令攸司,照律勘處,何如?令曰,依。
申暐,以司僕寺官員,以一二提調意言達曰,各邑分養馬故失瘦瘠病傷及過限後來納者,每於歲抄,抄出分授邑當該守令,捧現告,依事目施罰,而有赦令,則例皆蕩滌矣。丁丑年所納分養馬有頉邑守令,現告成冊,今始齊到,而今番上候平復後,旣有兩銓歲抄,依赦令時例,捧徽旨之聖敎,本寺歲抄施罰,似不當循例擧行,何以爲之?敢稟。令曰,一竝蕩滌。
戊寅正月十四日辰時。上具視事服,御涵仁亭。親傳香入侍時,行都承旨李之億,左承旨李奎采,右承旨趙明鼎,左副承旨申暐,右副承旨宋文載,同副承旨南泰著,假注書吳泰章·李枰,記注官高益擎,記事官洪秀輔以此進伏訖。上傳香後,藥房都提調金尙魯,提調李成中,副提調李之億進曰,日氣甚冷,聖候若何?而湯劑亦連爲進御乎?上曰,氣則一樣,而湯劑,亦已服矣。上曰,孝章·懿昭墓傳香,姑徐之,仍下立亭庭,指懿昭墓守衛官曰,彼姓名,誰某耶?明鼎曰,張錫柱云矣。上曰,守衛官來近。上曰,樹木長養幾何耶?錫柱曰,漸有茂盛之望矣。上曰,予若親見,則可以知之矣。汝須竭力守護,可也。上仍入大內,諸臣以此退出。
戊寅正月十四日巳時。上御崇文堂。禮房承旨入侍時,右承旨趙明鼎,假注書李枰,記注官高益擎,記事官洪秀輔以此進伏訖。上曰,注書出去,右相引見入侍。右相入侍事。榻前下敎出榻敎右議政申晩,追後入侍進伏訖。上曰,徽寧殿祭文,則昭告可矣。而敢告,則終涉如何矣。晩曰,臣近見列聖誌狀,則皆以昭告爲之,而至於敢告處,則無之矣。至若敢字,則終爲如何也。上曰,卿之言,是矣。而列聖誌狀,旣如是,則更復何議耶?上曰,承旨書之。上曰,頃者致疑下詢,而前例亦然,故仍前矣。更以思之,徽寧殿祝文中敢告之敢字,終涉不然,今聞大臣所奏,列聖誌狀中,有昭告二字云,此比諸香室故例,事體較重,于今當遵,自今日以昭告釐正,載於補編,分付香室。出傳敎晩曰,尹得養,旣經準職矣,付諸舍人單,則何如也?上曰,予言,亦卿意也。上曰,尹得養,此後則直入舍望矣。晩曰,雖陞品準職者,先擬檢望後,入於舍望,得宜也。上曰,此則然矣。諸臣以此退出。
戊寅正月十四日申時。上御崇文堂。禮房承旨入侍時,禮房承旨趙明鼎,假注書李枰,記注官高益擎,記事官洪秀輔以此進伏訖。上曰,景光門初額,則曺命采果書之乎?明鼎曰,然矣。上曰,光字之寫迂畫矣。此光字則改書以入,可也。上曰,舍人望,胡不入之乎?明鼎曰,俄者以口傳政事,擬望入來矣。卽還推去,其意則果未詳知,而意或改其望而然矣。上曰,以檢詳望擬入,可也。而下望,若以直舍望爲難,則上望,似亦難矣。上曰,承旨書之。上曰,有準職承傳者,檢詳受點後,依舊例,直付舍人事,昨已下敎,而此後政府薦望時,有準職承傳者,不無直擬舍人之弊,曾經檢詳,有準職承傳而更擬者,直擬舍人,準職承傳者,或已陞品而未經檢詳者,先擬檢詳,令吏曹,依例陞付舍人,雖已經檢詳而準職者,若望乏,則一依此例擧行。出傳敎上曰,卽聞和順之病報,則無可望云,而尙今不食,亦至十餘日云矣。渠之節則可入貞類,而使予將見慘殘之境,予將何以爲心耶?明鼎曰,畢竟則貞矣。上曰,文山,十日不食矣。今和順之不食,亦近十餘日矣。豈能久乎?今夕,乃望奠也,雖有不好之報,過祭前,則須勿通之可也。諸臣以此退出。
上在昌慶宮。常參·經筵,以代理停。
孝昭殿望祭罷後,大殿,政院·玉堂·朝廷二品以上·六曹堂上·宗班,單子問安。答曰,罔極。藥房口傳問安。答曰,罔極。徽寧殿望祭罷後,大殿,政院·玉堂·藥房·朝廷二品以上·六曹堂上,口傳問安。答曰,知道。孝昭殿·徽寧殿望祭罷後,世子宮·嬪宮,政院·玉堂,口傳問安。答曰,罔極。
藥房都提調金尙魯,提調李成中,副提調李之億啓曰,靜攝之中,親行望祭,冒寒將事,伏未審朝來,聖候諸節,更若何?臣等伏不勝憂慮之忱。且煎入湯劑,已盡於昨日,卽率諸御醫,入侍診候,議定繼進當否,有不可已,王世子調候,亦何如?臣等,敢來問安,竝此仰稟。答曰,知道。氣則一樣,而益胃升陽湯三貼,加劑以入。世子氣候亦一樣,後日次,入侍宜矣。
宋文載達曰,司諫宋德中,引避退待,已至多日,憲府連日監察茶時,俱涉未安,兩司除在外外,獻納李壽鳳,大司憲元景淳,掌令鄭恒齡·李宜老,持平徐有良,竝卽牌招,何如?令曰,依。
以掌令鄭恒齡·李宜老,持平徐有良,獻納李壽鳳等,牌不進罷職令旨,令于宋文載曰,竝推考徽旨捧入。
傳于李之億曰,今日政府若開坐,則開政。
以承傳色口傳下敎曰,金履亨等,勿爲他省記,依例入直。
藥房口傳啓曰,東宮煎入湯劑,已盡於昨日,臣等卽與諸御醫入診,議定繼進當否爲宜,惶恐敢啓。傳曰,知道。
藥房口傳再啓曰,臣等與醫官,入診于東宮,則諸症一樣,而膈間牽疼之候,亦無所減,諸醫以爲,瘀痰未得消散之致,加減通順散五貼,連爲進服爲宜云。此藥劑入之意,敢啓。傳曰,知道。
南泰著達曰,卽者,下番翰林洪秀輔,以其親病,陳書徑出,原書以親祭正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
申暐達曰,備邊司郞廳來言,今日,賓廳坐起日次,而睿候方在調攝中,頉稟。令曰,知道
李之億達曰,今日賓廳坐起,旣已頉稟,所當持公事入對,而睿候方在調攝中,頉稟。令曰,知道。
宋文載達曰,大司憲元景淳,掌令鄭恒齡·李宜老,持平徐有良牌不進,李鳳祥,執義金元行在外,今日以監察茶時之意,敢達。令曰,知道。
戊寅正月十五日四更。上具視事服。出賓陽門時,行都承旨李之億,左承旨李奎采,右承旨趙明鼎,左副承旨申暐,右副承旨宋文載,假注書吳泰章·李枰,記注官高益擎,記事官洪秀輔以此侍立。上明政殿月臺,乘輿詣齋室。上具衰服,自齋室,詣孝昭殿東庭版位,哭四拜後,仍詣殿內,初獻後降就位,又哭四拜,祭罷後還入齋室。上出齋室乘輿時,藥房都提調金尙魯,提調李成中,副提調李之億進曰,行祀後,聖候,若何?上曰,一樣矣。仍入大內,諸臣以此退出。
戊寅正月十五日巳時。王世子坐寬毅閤。藥房入對時,都提調金尙魯,提調李成中,副提調李之億,假注書吳泰章,記事官金和澤,記注官李益普,弼善李廷喆,醫官金履亨·皮世麟·鄭趾彦·金德崙以次進伏訖。尙魯曰,睿候調攝何如?而感氣今至差勝乎?寢睡水刺之節,亦何如?令曰,感氣一樣,而寢膳亦不安矣。尙魯曰,前劑入湯劑,連爲進御乎?患候一向無減,臣心,不勝焦悶,令諸醫入診,宜矣。履亨·世麟·趾彦·德崙,以次診候訖。履亨曰,脈候左右三部,密數虛軟,掌心燥熱,而元氣似不足矣。世麟曰,脈候左三部微而數,右三部虛而弱,掌心亦熱矣。趾彦曰,左右三部,虛軟密數,一樣矣。德崙曰,脈候左右三部,沈微虛數,一樣矣。尙魯曰,旣已診候,繼進湯劑,議定,宜矣。履亨曰,加減通順散,當劑進,而水刺不爲進御,故藥力無效矣。燥熱之症,童便和淸心丸進之,則輒有效矣。世麟·趾彦·德崙等,皆曰,臣等之意,亦與首醫同矣。尙魯曰,諸醫之言,如此,加減通順散五貼煎入,宜矣。大朝陵幸漸近,徽寧殿祥事,亦不遠,而睿候彌日違和,臣等,不勝焦遑,伏望强進水刺,勉服藥餌,不日乃瘳,勿藥有喜,則實宗社無疆之休也,諸臣以次退出。
上在昌慶宮。常參·經筵,以代理停。
下直,仁川府事金履福,慶山縣令李頤柄。
宋文載達曰,大司憲元景淳,掌令鄭恒齡·李宜老,持平徐有良牌不進,李鳳祥,執義金元行在外,今日以監察茶時之意,敢達。令曰,知道。
申暐,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
宋文載達曰,司諫宋德中,引避退待,已至屢日,尙未處置,憲府連日監察茶時,亦涉未安,兩司除在外外,大司憲元景淳,掌令鄭恒齡·李宜老,持平徐有良,獻納李壽鳳,竝卽牌招,何如?令曰,依。
以掌令鄭恒齡·李宜老,持平徐有良,獻納李壽鳳等,牌不進罷職令旨,令于申暐曰,竝推考徽旨捧入。
申暐,以都摠府言達曰,副摠管李柱國,以御營中軍,軍兵等中日試放事,南小營晝仕出去之意,敢達。令曰,知道。
傳于李之億曰,卽爲開政擧行。
李之億,以弘文館言達曰,本館上番闕直,事甚未安。今日政新除授玉堂,待下批,卽爲牌招入直,何如?令曰,依。
有政。吏批,判書尹得載式暇,參判金致仁進,參議洪樂性病不來,左副承旨申暐進。吏批啓曰,判書尹得載式暇,參議洪樂性病不來,小臣獨政未安,何以爲之?敢稟。傳曰,仍爲之。
吏批啓曰,本曹佐郞沈勗之呈狀內,身病甚重,勢難察任云,依例改差,何如?
又啓曰,侍從臣父年七十·八十者,每於歲初,抄啓加資事,載在法典矣。侍從臣父年八十人,別單書入之意,敢啓。傳曰,知道。
以李心源爲副校理,兪拓基爲司僕提調,李天輔爲司饔都提調,金尙魯爲御營都提調,徐命彬爲社稷提調,洪晟爲直講,鄭壽延爲監察,金持默爲司評,李德弼爲引儀,李興宗爲吏曹佐郞,舍人單,尹得養,旌義縣監尹莘興今加通政,善治善賑加資事承傳,諡號,月城尉金漢藎贈孝貞,而御筆,改以貞孝,贈左贊成洪鉉輔贈貞獻,右贊成朴忠元贈文景,贈戶曹判書許完贈忠莊,海昌尉吳泰周贈文孝,吏曹判書李瑜贈忠穆。
兵批,判書鄭翬良病,參判徐命臣病,參議李萬宗入直進,參知李昌儒受由,左副承旨申暐進。
兵批啓曰,領中樞府事,今方有闕,行判中樞府事兪拓基,依例從座目陞付領中樞,其代,輔國知事申思喆,依例下批之意,敢啓。傳曰,知道。
領府事單,兪拓基,判府事單申思喆,副護軍尹九淵·趙啓泰·梁賢渭·洪泰斗·鄭鐩·鄭來觀·洪允中·蔡膺祐·申鎭鴻·金燧·李禹錫·金潤國,副司直金時粲·李世泰·柳謇單付,僉知單,趙鏻·吳漢迪。
傳于申暐曰,他諡號,雖從次爲之,月城尉宣諡,今日爲之
又傳曰,兩司,卽爲牌招,署經諡號然後,當就寢,而留門則仍留。
以持平徐有良,獻納李壽鳳等,牌不進罷職令旨,令于南泰著曰,竝推考徽旨捧入。
傳于申暐曰,一司雖二員,卽爲牌招擧行。
又傳曰,一司若已署經,卽爲宣諡。
申暐,以宗簿寺官員,以提調意達曰,觀此江華府留守金相奭狀達,則璿源閣雨漏,仰壁頹落及柱木傾仄蹲折處,待明春解凍,卽時修改事,令該廳稟處矣。姑待解凍,依例發遣郞廳,卽爲修補之意,分付該曹·該道·該府,何如?令曰,依。
又以禁衛營言啓曰,前濟州牧使李潤成,頃已本營中軍啓下,而姑未越海,陵幸迫近,勢難及期上來,今姑改差,以在京無故人差下,何如?傳曰,允。
又以義禁府言達曰,平安監司狀達據刑曹粘目內,咸從前府使朴聖煥,移本府處之事達下矣。朴聖煥,今方待令於本府,卽爲拿囚之意,敢達。令曰,知道。
以承傳色口傳下敎曰,君不就寢,當該中官昏睡,令該府從重勘處。
以黃海監司狀達,海州居安召史等燒死事,令于李奎采曰,燒死人等,令本道恤典擧行。
大司諫洪重孝書曰,伏以臣於向日,待罪銀臺,觸處生疎,以臺書之不爲持入承答,至有大朝特遞之敎,惶隕恧蹙,迄今靡已,乃者,諫長除命,又降於千萬意外,驚惶感激,益不知所以措躬也,顧此所叨之職,責任甚重,地望自別,有非如臣之摧頹謭劣者,所可冒據,而旣試僨敗,又復濫叨,私心愧赧,固不須言,而在朝家綜核之政,恐不當如是也,且臣於客秋,忝授是任,賓筵入對之際,適見儒臣,以陳章諸臺之不爲入參,一倂請罷,有關後弊,不成事理,臣固欲前席爭執,而旣未見諸臺書本,則規避與言事,固難揣知,有罪與無罪,亦未臆斷,故臣果含忍而退矣。及見臺書,則果皆修省陳戒之章也,始乃略付所懷於辭書之末,冀還諸臺之罪名,兼請儒臣之警責矣。及夫承批引避之後,堂箚處置,乃以强恕之論,儘有意見,而退後之言,終欠臺體,置之落科,噫,彼陳箚兩儒臣,旣以臣言,謂之强恕而有意見,則勿論退後與進前,只當擧其事而論之而已,又何欠臺體之可言乎?惟其抑揚斟酌,自附公議,而顧不覺其言之首尾衡決,臣之一身疲惱,雖下足恤,而獨不爲淸朝惜此官耶?臣竊恥之,雖然,玉署論思之臣,斥臣以欠臺體,則其不可復廁於臺閣之選也決矣。及今再叨之後,其何可忘廉喪恥,揚揚冒出,重自陷於損臺體之科哉?其時儒臣對章之急於自是,盛加譏斥,誠不滿一哂,而臣不欲呶呶爭辨於事往之後也,臺端一步,鐵限在前,反復思量,承膺無路,且自數日以來,猝添寒感,頑痰塞胸,呼吸喘促,委頓床席,轉側須人,雖微情勢之如右,以此病狀,實無旬月內,束帶供職之望,此際或有因事出牌之時,則去就一節,姑勿論,隨詣闕外,亦無其路,一時虛帶,尤增悶蹙,玆不得不疾聲哀籲於貳極之下,伏乞睿慈,察臣情地之危蹙,憐臣疾病之垂死,亟許鐫改職名,仍治臣瀆撓之罪,以安私分,以昭法紀,不勝幸甚。答曰,覽書具悉。爾其勿辭,從速察職。
上在昌慶宮。常參·經筵,以代理停。
和順翁主卒逝後,大殿,政院·玉堂·藥房,口傳問安。答曰,知道。朝廷二品以上·六曹堂上·宗班,單子問安。答曰,知道。
世子宮·嬪宮,政院·玉堂,口傳問安。答曰,知道。
南泰著達曰,大司憲元景淳,掌令鄭恒齡·李宜老未肅拜,持平徐有良牌不進,李鳳祥,執義金元行在外,今日以監察茶時之意,敢達。令曰,知道。
又以達曰,右承旨趙明鼎,同姓庶四寸兄同知中樞府事明漸身死,服制已行四日,出仕,何如?令曰,依。
傳于申暐曰,和順第,當動駕,皆聚會後,單嚴入之,侍衛仍。
李之億達曰,今日主第動駕時,承旨不可不備員,而右承旨趙明鼎,同副承旨南泰著,俱以服制,不爲仕進,竝卽牌招,何如?令曰,依。
又以達曰,今日擧動時,侍臣不可不備員,而兩司無進參之人,除在外引避退待牌不進令旨未下外,不爲行公人員,竝卽牌招,何如?令曰,依。
以掌令鄭恒齡·李宜老等,牌不進罷職令旨。令于宋文載曰,竝推考徽旨捧入。
傳于申暐曰,留陣及軍兵哨數闕門,依頃日例擧行。
宋文載,以禮曹言啓曰,取考五禮儀,則王子翁主之喪,有擧哀之禮,而二去乙丑八月貞明公主之喪,自上,在衰絰中,故啓稟不爲磨鍊矣。今此和順翁主喪擧哀一款,依前例不爲磨鍊之意,敢啓。傳曰,知道。
傳于申暐曰,予着揮項,軍兵等毛具,承旨侍衛煖帽。
藥房三提調,湯劑有稟定事,來詣請對矣。
傳于趙明鼎曰,長生殿退件板材一部擇送。
大駕詣主第後,王世子遣宮官問安。答曰,知道。政院·玉堂·藥房,口傳問安。答曰,知道。
傳于李奎采曰,次知別監或宮奴,如此紛撓之時,如有徵責市民之事,則該署提調知而草記,自內亦有聞知之道,或有弊端,提調,當下敎矣。
襲後,大殿,政院·玉堂·藥房,口傳問安。答曰,知道。
藥房口傳啓曰,靜攝之中,終夕哀臨,水刺其已進御乎?聖體必多致損,下情不勝憂灼,而今則日已暮矣。卽爲還宮,千萬伏望,惶恐,敢啓。答曰,水刺少進,而方欲還歸矣。
大駕還宮後,政院·玉堂·藥房,口傳問安。答曰,知道。
宋文載,以義禁府言達曰,忠淸監司狀達兵曹粘目內,騎步布未納守令,溫陽前郡守李益焌,所當依法典,營門決杖,而旣已遞歸,移本府稟處事,達下矣。時囚罪人李益焌,今當決杖一百,而法典內,綱常贓盜外,杖一百以下,自十一月至正月隆寒時收贖云,今此李益焌,依法文收贖放送,何如?令曰,依。
戊寅正月十七日初更。上御居廬廳。藥房三提調入侍時,都提調金尙魯,提調李成中,副提調李之億,假注書吳泰章,記注官高益擎,記注官李益普,醫官金履亨·皮世麟·鄭趾彦·金德崙,以次進伏訖。尙魯曰,聖體勞動,憊苶若何?上曰,心平則差勝,而心不平,故氣不好矣。尙魯曰,水刺進御乎?上曰,少進矣。尙魯曰,請令醫官入診,宜矣。上曰,首醫三人入診,可也。履亨·世麟·趾彦,以次診候訖。履亨曰,脈候左右三部沈微,比前有加,首部甚寒,氣虛而然矣。世麟曰,脈候左三部微數,右三部虛軟矣。趾彦曰,脈候左右三部,虛數微軟,首部亦寒,氣不足而然矣。尙魯曰,湯劑請進御矣。上曰,理中湯進之,進御後,履亨曰,理中湯,一日一貼進之,故效遲,加人蔘三錢煎入,則速有效矣。世麟·趾彦皆曰,臣等之意,與首醫同矣。上曰,一日再服,亦難矣。上曰,自明日加減理中湯三貼煎入,以此爲日次問候事。出榻敎上曰,醫官之言,有何效乎?予不信之矣。承旨書之。上曰,渠雖醫官,受國厚恩,而其君愴懷罙切之時,敢以營護其類,張皇以奏,其涉無據,醫官金履亨,令該府處之。上曰,止慈之情,慘切之懷,終不可堪矣。尙魯曰,聖懷豈不如此乎?貴主之喪,無病而待亡,尤爲慘切矣。然而其卓絶之行,千古所未有,黎庶家,則間或有之,而至於天王家,則臣始見於貴主矣。上曰,烈則烈矣。而徒知其一,未知其二也,以子而不從父言,竟至餓死,於孝則有歉矣。王祥孝矣。而欠於忠,嵇紹忠矣。而欠於孝,和順之事,亦類是矣。坐而視死,非父之道,故予勸其服藥時,申申諭之曰,靖嬪已出,唯汝與孝章矣。汝若不食而死,則雖使靖嬪·孝章知之,亦必曰,不是矣。渠笑而對曰,聖敎至此,豈不强飮乎?少飮二次,卽爲還吐曰,雖奉聖敎,中心已定,勺水不忍下咽矣。予固知性情之固執,而其本心軟弱,故庶幾被人强勸,漸次飮之矣。終不思順承親志,竟以此殞命,貞則有之,而似欠於孝矣。尙魯曰,上敎然矣。而婦人性偏,其志已定,則雖父母之言,有所不聽,此實往牒未有之卓節也。上曰,其日卽死,予何恨焉。十日不食,多苦予心,三從之義,有一而無二,亦有違於孔夫子告武伯無違之訓矣。俄者禮判,請施旌閭之典,予雖以從當下敎于大臣爲言,而其請非矣。爲父而旌其子之閭,則非貽謨之道,亦不無爲弊於後矣。尙魯曰,聖敎至當,而卓爾之節,不可使泯滅矣。上曰,百世不泯者,在節而不在旌閭矣。予在君師之位,不欲貽後世之弊也。上曰,予之往臨也,渠欲以諡號,易其夫之名,故予已心許矣。豈欺死子,玆以孝貞二字宣諡,而其日卽逝矣。十餘日不死,若有待於宣諡者然,而屬纊之前,神氣有無,似未及分明知了,此予之所痛切者也,死難事也,十餘日不食,尤亦難矣。殷之三仁,其行不同,而爲仁則同,和順之事,亦能全其一行矣。尙魯曰,烈孝難全,死於一時,歸於同穴,貴主之心,猶以爲樂矣。之億曰,臣伏聞聖敎,不勝涕淚之被面,敢暴微見焉。和順貴主,十餘日絶粒,竟至於此,此實自古帝王家所未聞之卓行也,蓋貴主貞心,卽天地間至正之氣,千百世特立之節,故其純剛之氣,未易澌滅,至貞之節,不卽消歇,所以延至一望者,莫非是氣所使也,此古文所謂不待生而存,不待死而亡者也,閭巷匹婦,間或有卓異之蹟,而夫焉有如此者乎?聖上所敎,極其嚴正,臣固欽仰,而第貴主今日卓絶之行,終不可泯沒,禮判所達,未爲過矣。前後聖敎,皆出公正,至以貽弊爲敎,孰不欽歎,然一世之公議,不可沮也,八路之輿誦,不可遏也,雖非棹楔之旌,豈無表揚之道乎?上曰,都承旨之言,誠是矣。予欲以文字記實,大臣之意,如何?尙魯曰,上敎宜矣。上曰,予於崔奉朝賀,以一絲扶鼎,書而表之,今於和順事,亦將如是之爲矣。成中曰,節行卓爾,自是聖上家法,伏望過勿疚傷,厚自寬抑矣。尙魯曰,陵幸不遠,愼護聖躬,勉進湯劑,千萬之望。上曰,今此所定新山,距京六日程矣。禮葬之時,湖中民弊,誠可悶也,尙魯曰,聖念至此,不瑕有損於靜攝之候乎?上曰,承旨書之。上曰,今番禮葬,定於湖中,雖由不獲已,近四百里,民弊可悶,中官以下諸官往來時支應,十分從略爲之,別監及凡諸下人往來時,及內史官吏雜物取用時,若有弊端,令各其邑,報巡營狀聞嚴處,其或掩置不報,則日後廉問時,當隨現重繩,以此嚴飭,擔持軍及造墓軍,將當春耕,善爲區處,俾勿傷農事,亦爲嚴飭。上曰,今番,見金恒柱,何以筮仕也?成中曰,以進士入仕矣。上曰,其人可用矣。儀形眉目,宛如金奉朝賀矣。尙魯曰,然矣。上曰,都尉之嗣子,酷肖都尉,奇矣。金奉朝賀之父爲誰,而有官爵乎?何以居瑞山也?尙魯曰,其父則南行,而世居瑞山矣。上曰,都尉之家,多置藥劑,以至於百餘貼,而似或親劑矣。尙魯曰,古語云,好藥者善病,誠不虛矣。上曰,承旨書之。上曰,奉祀體重,金頤柱待闋服,依大典當品職調用,諸臣以次退出。
戊寅正月十七日辰時。上具視事服。主第擧動時,行都承旨李之億,左承旨李奎采,右承旨趙明鼎,左副承旨申暐,右副承旨宋文載,假注書吳泰章·李枰,記注官高益擎,記事官李益普以次侍立。上曰,予着揮項,侍衛軍兵毛具事,俄已下敎矣。果分付乎?暐曰,已指揮矣。上曰,王世子祗迎祗送置之,同副承旨留院。駕前下敎上曰,藥房三提調入侍,加減理中湯一貼煎進。出傳敎還宮乘輿時,上曰,藥房三提調,待下敎入侍,加減理中湯一貼,更爲煎入。出傳敎明鼎進曰,禮曹判書李益炡,有仰達事,來詣請對矣。上曰,入侍,益炡進伏曰,今此和順翁主之喪,萬古曠絶之事,宜有旌閭之典矣。臣方待罪於禮官,故且與大臣相議,則大臣之意,亦如臣意,敢此仰達矣。上曰,當有下敎於大臣矣。上曰,予之所坐殿門用之事,分付宮奴。上曰,興仁·崇禮門,旣以留門之意,分付軍兵,上還宮後,諸臣以此退出。
上在昌慶宮。常參·經筵,以代理停。
夜三更,月暈兩珥,白虹貫月,四更五更,月暈。
宋文載達曰,大司憲元景淳,掌令鄭恒齡·李宜老,持平徐有良牌不進,李鳳祥,執義金元行在外,今日以監察茶時之意,敢達。令曰,知道。
藥房都提調金尙魯,提調李成中,副提調李之億啓曰,春寒愈緊,伏未審夜來,聖體,若何?憊苶之候,其有所勝,而寢膳之節,亦何如?去夜雖暫入侍,湯劑今當煎入,而靜攝之中,纔經勞動悲撓,實有添損之慮,此時診候,不容少緩,臣等,與諸御醫,更爲入侍爲宜。王世子調候,何如?臣等,不任終宵憂慮,敢來問安,竝此仰稟。以承傳色口傳下答曰,寢睡後有勝,酬應爲難,後日次入侍宜矣。
宋文載達曰,司諫宋德中,引避退待,已至屢日,尙未處置,憲府連日監察茶時,亦涉未安,兩司除在外外,未肅拜不爲行公人員,竝卽牌招,何如?令曰,依。
傳于趙明鼎曰,藥房入診,率醫官鄭趾彦,入侍于集賢門。
傳于趙明鼎曰,藥房入診,姑置之,入直與鄭趾彦,來待于集賢門。
傳于李之億曰,藥房三提調入侍。
趙明鼎達曰,檢閱洪秀輔,由限已過,卽爲牌招察任,何如?令曰,依。
傳于李奎采曰,頃者下敎中官越捧,置之。
傳于趙明鼎曰,十字閣宮凡擧行,一依壬申年例,果亦依此擧行。
趙明鼎達曰,卽者,修撰李錫祥,謂有情勢,陳書徑出,原書以停朝市,纔已退却矣。所當直捧禁推徽旨,而此與無端徑出有異,推考警責,仍卽牌招入直,何如?令曰,依。
戊寅正月十八日午時。上御居廬廳。藥房入診時,都提調金尙魯,提調李成中,副提調李之億,假注書吳泰章,記注官高益擎,記注官李益普,醫官皮世麟·鄭趾彦·許礈·金德崙·李興門·鄭允協,以次進伏訖。尙魯曰,聖體調攝,若何?上曰,似有寒感之氣,腹部亦不安,未知用心而然否。尙魯曰,令醫官入診,宜矣。上曰,只令首醫入診,可也。世麟診候訖曰,脈候左右三部,沈微虛數,比去夜一樣,而右寸關,亦虛軟不足矣。尙魯曰,湯劑進御,宜矣。上曰,薑桂似勝,尙魯曰,然矣。白朮除之,薑桂煎入,而陵幸前,長爲進御,宜矣。上曰,加減理中湯一貼,更爲煎入事。出榻敎世麟曰,散寒之藥,莫如木麥湯矣。成中曰,症候如此,今日願爲進御矣。上曰,依爲之。尙魯曰,金履亨,非敢爲其類分疏矣。以今日言之,履亨不在,其亦難矣。上曰,承旨書之。上曰,飭已行,首醫金履亨放送。上曰,和順,七日不食後,予知之,四日前,使予知之,庶或不至於斯耶?一節雖可尙,有欠於孝,於予心,豈不慨然,尙魯曰,婦人性偏,一定之後,雖父母之言,其如不聽何?上曰,和順,曾言上意迎合,非婦人之事,又曰,無古塚處,欲爲入葬等說,必有所受,而亦似有約矣。尙魯曰,都尉素致高矣。如此等說,似有慣聽於都尉矣。上曰,山運不合,則禮山近傍,尋山,宜矣。新定之山,雖峻高,其上則平廣云,而其意專在於上上高處,實不知其故也,古亦有是否。尙魯曰,故相尹趾善,葬之於松岳山上云矣。上曰,以朱子書觀之,向陽處好矣。予每過向陽洞,留意見之者,以地名向陽,可貴故也,都尉守山之奴,買居於五里之外,其不好人,隣居可知矣。上曰,王祥·嵇紹,雖入於三綱行實,予固疑之矣。予志高矣。忠孝本無二致,予於二子,不能無歉也,尙魯曰,今此下敎,莫非誠孝出天之致,一節猶可貴,二者固難兼之矣。上曰,和順平日,於夷·齊食薇事,有不滿底意,此亦有所受矣。尙魯曰,昔成三問題詩於夷齊廟曰,草木亦霑周雨露,愧君猶食首陽薇,華人,知其立節云矣。上曰,處義過矣。建文時,諸臣立節者多,而我朝六臣追褒,豈非聖代恩典耶?尙魯曰,方孝孺,高名重望,超出一世,故太宗,義而欲生之,其意亦偉然矣。之億曰,大節,必過中而激成,細節何足論到也。上曰,此言,誠是矣。上曰,今番議諡者多矣。成中曰,其中許完,卽許彙之祖也,雙嶺立節,卓爾難及,凜凜有生氣於至今矣。上曰,承旨書之。上曰,忠莊公許完宣諡日,其令禮官致祭,尙魯曰,議諡事,臣有所懷矣。易名之典,至爲嚴重,非正二品而特許賜諡者,則儒賢及死節人表著者外,毋得格外陳請之文,著在於續大典,法意之嚴,尤可見矣。而再昨政府署諡之坐,取覽諸諡狀,則其中贈判書張弼武,勇智功勩,雖有過於人者,而若其賜諡,大違法典所載,且以本家後孫上言,該曹覆啓許諡,則倖路一開,申籲四起,不但爲方來無窮之弊,將使節惠重典,蕩然而莫之禁,故其議諡之單,相議而拔之矣。張弼武賜諡之命,還爲寢收,此後則雖續典兩條中合贈諡者,其子孫干恩得諡之路,一切嚴防爲宜,以此定式施行,何如?上曰,所奏是矣。依爲之。出擧條上曰,吳泰章,以六鎭之人,來登筵席,豈不貴乎?汝年幾何?臣泰章,起而對曰,四十七矣。上曰,年猶不晩矣。尙魯曰,六鎭有五衛之法,勿論上下男丁,皆入於城軍矣。上曰,然乎?汝欲爲城丁乎?臣泰章對曰,六鎭,距胡山只隔一帶豆江,朝暮待變之地也,勿論貴賤,皆爲城丁,故北兵使組練之時,臣亦嘗持木鐸,往參城操矣。上曰,是亦可貴矣。五衛之法,獨在六鎭,若使一國皆然,予復何憂?尙魯曰,誠然矣。上曰,朴必珍,居在慶興,而其爲人可用矣。尙魯曰,臣爲銓官時,素不知必珍爲人,而居在慶興云,故薦爲郵官,以此出六矣。上曰,此人,質實可尙,其鄕音,亦可貴也,尙魯曰,果然矣。朴必珍,雖在遐鄕,而脫出鄕態矣。之億曰,得聞必珍,自科前來留京城,已至多年,故如是矣。上曰,必珍,方爲兵曹正郞,將有進途,而此人,今爲假注書,一遞後,卽必下鄕矣。大臣,其卽收用,使習官方也,予之欲用此人,非獨爲此一人也,將以鼓動遐方人心矣。緩急之時,豈無可恃乎?趁爲收用,以副予意也,尙魯曰,聖敎至此,臣竊欽仰盛德矣。上曰,承旨書之。上曰,假注書吳泰章,以六鎭之人,初登筵席,已有下敎大臣,分付該曹,調用郵官。上曰,兼史誰也?尙魯曰,李益普矣。上曰,其李益普乎?其李益普乎?尙魯曰,然矣。故承旨李挺周之五寸姪也,殿下亦必知李挺周矣。上曰,知之熟矣。昨夜欲問,而未及下詢矣。以任命周之故,於李益普,不能無如何之心,朔射時決棍後,於心常以爲過擧矣。尙魯曰,殿下其時事誠過矣。上曰,然矣。渠之爲人可取,故頃者收議時,予問禮判以郞官之某某,則禮判,指名以對。予曰,李益普,曾經史官,爲人勤幹,使之收議以來矣。尙魯曰,爲人,質實可用矣。上曰,有如何之心而不言,非誠信之道,君臣之間,豈可有疑阻之心耶?自今以後,當全然解釋矣。尙魯曰,使群下,均被雨露之澤,臣切仰一物不棄之盛德也。上曰,予心無內外,存諸心者,發於言矣。益普吞聲涕泣,上見其涕淚被面,顧謂左相曰,此豈强爲由中而然矣?尙魯曰,渠承聖敎,安得不感泣乎?以吳泰章事,旣已下敎,又以李益普事,如是諄諄,固是盛德事也。上曰,予不解釋,渠何以爲之乎?今日見之,自然感愴矣。諸臣以次退出。
戊寅正月十八日酉時。上御居廬廳。藥房入診時,都提調金尙魯,提調李成中,副提調李之億,假注書吳泰章,記注官高益擎,記注官李益普,以次進伏訖。尙魯曰,俄間聖候,何如?上曰,寢則少安矣。尙魯曰,金履亨,來待,更爲入診,宜矣。上曰,診之何爲?尙魯曰,聖候雖少差,而元氣猶未快復,連進湯劑,則有效矣。上曰,予飮之足矣。尙魯曰,陵幸前,長爲進御,恐爲宜,春寒猶峭,是可慮也,理中湯,誠治病之良藥矣。上曰,辛苦支撑,用心亦難矣。古往今來,寧有如予者哉?兩年之問,荐遭喪禍,路上見民,其亦愧矣。上進湯劑一器曰,自今以後,煎桂以入,則似好矣。尙魯曰,理中湯,輒有效矣。伏願寬懷服藥也。陵幸只隔五六日,休思慮安寢睡,好過陵幸,臣等日夜顒祝之望也。上曰,陵幸則予欲飛矣。卿等勿慮焉。加減理中湯,依下敎準貼煎入,以此爲日次問候事。出榻敎翰林洪秀輔,承牌直入侍。求索筆硯,而兼史李益普不意中,不知爲何人,堅執筆硯而不給,良久始知爲翰林,傳筆硯而退出。上笑曰,兼史亦史官也,旣不知其誰某,則不給筆硯,亦是矣。上命進臣泰章調用傳旨,添書見爲人之質實六字以下。上曰,承旨書之。上曰,飭已行,諸中官,分揀放送。上曰,承旨書之。上曰,春寒若此,承旨取覽囚徒,輕囚放釋,諸臣以次退出。
上在昌慶宮。常參·經筵,以代理停。
和順翁主入棺後,大殿,政院·藥房,口傳問安。答曰,知道,朝廷二品以上·六曹堂上,單子問安。答曰,知道。世子宮·嬪宮,政院問安。答曰,知道。
宋文載達曰,大司憲·掌令二員,持平一員未差,李鳳祥,執義金元行在外,今日以監察茶時之意,敢達。令曰,知道。
李奎采達曰,左副承旨申暐,今日不爲仕進,卽爲牌招,何如?令曰,依。
宋文載,以都摠府言啓曰,今日,入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
李奎采達曰,同副承旨南泰著同姓七寸姪前司諫德老身死,服制已行四日,出仕,何如?令曰,依。
宋文載達曰,司諫宋德中,引避退待,已至屢日,憲府連日監察茶時,事甚未安,大司憲元景淳,卽爲牌招,何如?令曰,依。
又以達曰,玉堂上下番,連日俱空,事甚未安。修撰李錫祥,旣有只推之令,卽爲牌招入直,何如?令曰,依。
以修撰李錫祥,牌不進罷職令旨。令于宋文載曰,推考徽旨捧入。
宋文載達曰,臣依聖敎,取考刑曹囚徒案,則承傳罪人七名,刑曹罪人三十二名,來關罪人八名,各司罪人四名內,書吏盧守文,身爲書吏,呼名出禁,不卽待令罪也。裵鳳章,其矣上典上納錢,遷延不納罪也。私婢寶德,官題之下,其矣上典,終不待令罪也。金尙雲,堂上分付書簡回答,過限不納罪也。安處信,來派相訟事,究覈間,囚禁罪也。罪名輕歇,竝放送,其餘罪人,罪名緊重,竝仍囚之意,敢啓。傳曰,知道。
趙明鼎達曰,上番兼春秋高益擎,身病猝重,勢難察任,今姑減下,何如?令曰,依。
上在昌慶宮。常參·經筵,以代理停。
和順翁主成服罷後,大殿,政院·朝廷二品以上·六曹堂上,單子問安。答曰,知道,藥房口傳問安。答曰,知道。世子宮·嬪宮,政院單子問安。答曰,知道。
申暐達曰,卽者,備邊司郞廳來言,今日,賓廳坐起日次,而睿候方在調攝中,頉稟。令曰,知道。
李之億達曰,今日賓廳坐起日次,旣已頉稟。所當持公事入對,而睿候方在調攝中,頉稟。令曰,知道。
宋文載達曰,大司憲元景淳呈辭入達,執義金元行,持平李鳳祥在外,一員·掌令二員未差,今日以監察茶時之意,敢達。令曰,知道。
趙明鼎達曰,修撰李錫祥,旣有只推之令,卽爲牌招入直,何如?令曰,依。
以修撰李錫祥,牌不進罷職令旨。令于趙明鼎曰,推考徽旨捧入。
宋文載達曰,因本院達辭,上番兼春秋高益擎,身病猝重,減下事,依下矣。其代,令該曹,卽爲口傳差出,何如?傳曰,允。
吏曹口傳政事,兼春秋單,曺敬脩。
藥房口傳啓曰,東宮劑入湯劑。已盡於昨日,臣等,卽與諸醫入診,議定繼進當否爲宜。惶恐,敢啓。傳曰,知道。
東宮入診時,右議政申晩,同爲入對。
藥房口傳再啓曰,臣等與醫官,入診于東宮,則膈間牽疼之候及足部浮高處,比前有加,諸醫以爲,此是瘀痰,挾寒凝結之致,加減通順散五貼,連爲進服,柳蠹膏貼付爲宜云,此藥劑入之意,惶恐,敢啓。傳曰,知道。
申暐啓曰,卽伏見忠淸水使具秉勳去丁丑秋冬等褒貶啓本,則邊將,無一人居下,殊無嚴明殿最之意,推考警責,何如?傳曰,允。
傳于南泰著曰,上年九月下敎,使政院朝廷,口傳問安矣。今年則初也,雖無下令,政院·朝廷,依昨年例,口傳問安。
趙明鼎,以內醫院官員,以都提調·提調意言啓曰,今此動駕時,陪從掌務官所騎補把馬一匹,依前例許給之意,分付司僕寺,何如?傳曰,允。
南泰著,以戶曹言達曰,今此明陵·昭寧園行幸敎是時,本曹郞廳正郞鄭一祥,以御齋室修理看檢事,除朝辭,先爲出往,依例給馬供饋之意,分付,何如?令曰,依。
又以禮曹言啓曰,皇壇祭壇祭器及凡諸等物,每年孟春,禮·戶曹堂上奉審事,曾已命下矣。今正月二十二日,臣曹與戶曹堂上進去,眼同奉審後,稟處,何如?傳曰,允。
宋文載,以兵曹言啓曰,自前陵幸時,交龍旗差備馬,例爲調習矣。今亦依前例,旗與竹,出郊外試習之意,敢啓。傳曰,知道。
申暐,以兵曹言啓曰,今正月十七日,武臣堂上以上朔試射日次,而主第擧動相値,不得爲之之意,敢啓。傳曰,知道。
又以兵曹言啓曰,今正月二十一日,武臣賓廳講書日次,而王世子生辰日相値,不得爲之之意,敢啓。傳曰,知道。
又以兵曹言啓曰,今日將官朔試射時,闕內入直訓鍊都監把摠哨官及禁衛營哨官等,依定奪,以他員代直,出射之意,敢啓。傳曰,知道。
又以兵曹言達曰,今正月十九日,私奴論奉稱名人,自丹鳳門入來,差備門外擊錚,極爲駭愕,令攸司,囚禁治罪,同門守門將朴希胤,常時不能禁斷雜人,以致闌入,亦難免其責,推考,何如?令曰,依。
宋文載,以兵曹言達曰,五衛將洪應夢,年老病痼,實無奔走供職之望,呈狀乞遞,宿衛輪番之任,不宜久曠,今姑改差,何如?令曰,依。
南泰著,以吏曹言達曰,本曹佐郞申思運呈狀內,身病甚重,勢難察任云,依例改差,何如?令曰,依。
宋文載,以禁衛營言啓曰,各軍門軍兵單巡沒技者,與將校一體草記,別單書入事,曾有定奪矣。今正月十六日,本營軍兵等番中日時,別破陣閑良李起善,鳥銃貫三中,沒技原單子中,付籤以入之意,敢啓。傳曰,知道。
申暐,以禁衛營言啓曰,前統制使李泰祥,本營中軍,纔已啓下,而時在罷散中,令該曹,依例口傳付軍職,何如?傳曰,允。
兵曹口傳政事,副護軍李泰祥。
申暐,以司僕寺官員,以一二提調意言啓曰,陵幸期日甚近,郞廳各有所掌,不可不備員,判官申㬦相避之代,卽令該曹,口傳差出,何如?傳曰,允。
吏曹口傳政事,洪益弼爲司僕判官。
應敎洪梓上書曰,伏以我大朝,靜攝嚴廬之中,遽遭沁園之慼,聖體不瑕有傷損之節,且伏念睿候,方在違和之際,仰慰俯悼,易致調將之失宜,區區下忱,不勝焦慮之至,臣於日昨,得見前大司諫洪重孝書本,以臣去秋堂箚,置已落科,盛氣力辨,肆口反斥,臣於是,壹不覺瞿然暫歎也,夫臺閣之所重,言議也,體貌也,體貌或失,言議隨輕,蓋未有枉己而能直人者也,彼諫臣,伊日登對,乃在多臺陳章之翌朝,則批雖未下,書語之得失梗槪,宜無不知之理,而親聞儒臣請罷之論,默默無一語反難,退而後言,抑何意也,臣所以可其强恕,而斷以欠體者,此也,雖以諫臣之避辭觀之,旣以前席之未卽請還,訟其不敏,則亦可謂自知之明,而欲人之竝恕其損體,直置之立科者,無以泰乎?稱錘之俯仰在物,滯水之激瀉隨地,抑揚衡決之譏,臣固受而不辭,而抑臣之所深惜者則有之矣。噫,臺風之不振,久矣。諫議是何等官也,苟其言之時而動也中,則惟當扶奬之不暇,而議後之論,亶出於不得已,則規其人,所以重其官也,今其言曰,何不惜此官,則是凡諫長處置,有立而無落然後,可也。非臣之所敢聞者,雖然如使臣,誠信孚於同朝,言論重於當世,則橫來之言,不如是凌藉矣。職在論思,被人譏詈,揆以廉愧,宜卽自引,而適値停朝市之日,今始露章祈免,伏乞离明,俯垂鑑諒,亟許鐫遞臣職名,以謝人言,以靖私義,千萬幸甚。臣無任屛營祈懇之至。謹昧死以聞。答曰,覽書具悉。爾其勿辭,從速察職。
修撰李錫祥上書曰,伏以我大朝,嚴廬靜攝之中,遽遭貴主之喪,成服纔過,伏想聖念悲疚,玉候必致添損,而我邸下睿度愆和之際,仰慰俯悼,亦多有傷,區區下情,實不勝焦憂之至,臣得伏見大司諫洪重孝辭書,則以向來堂箚處置,大加譏斥,臣亦陳箚中人耳,反顧慙恧,繼之以訝惑也,蓋其時處置,歸於玉堂,故相議下語,務盡公正之論矣。及今事過之後,如是張皇,把作引義之端,臣實未曉也,噫,是非自有公眼,臣不欲費辭呶呶,以效對質者之爲,而惟其抑揚橫決等語,至爲深緊,職忝論思,厚招人譏,揆以私義,決不可晏然在直,旣犯擅離之辜,又速違傲之誅,拊躬踧踖,靡所容措,庚牌又臨,承膺無路,玆不得不隨詣闕外,拜章徑歸,伏乞离明,俯垂鑑察,亟治臣溺職之罪,以謝人言,兼治臣逋慢之辜,以昭法綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
戊寅正月二十日巳時。王世子坐寬毅閤。藥房入診,右議政同爲入對時,都提調金尙魯,右議政申晩,提調李成中,副提調李之億,假注書吳泰章,記事官李仁培,記事官洪秀輔,輔德趙榮進,醫官金履亨·皮世麟·鄭趾彦·金德崙,以次進伏訖。尙魯曰,春寒猶峭,睿候調攝,若何?令曰,感症未快,且有咳嗽矣。晩曰,寢膳之節,愈不安乎?令曰,然矣。尙魯曰,咳嗽之時,牽疼之候,亦何如?令曰,牽疼一樣。而腹部亦不安矣。尙魯曰,令諸醫入診,宜矣。履亨·世麟·趾彦·德崙,診候訖,履亨曰,脈候左三部密數不均,右三部虛軟無力,而掌心亦燥熱矣。世麟曰,脈候左右三部微數,掌心燥熱,亦一樣矣。趾彦曰,脈候左三部虛數,右三部軟弱,亦一樣矣。德崙曰,脈候左右三部,虛數不均,而掌心頗熱矣。尙魯曰,足部浮高處,令醫按之宜矣。履亨,以手按浮處而曰,以至隱指之境矣。尙魯曰,加浮如是,誠極可慮,以氣不足處,故應是膽聚而然矣。旣以診候,議定湯劑繼進當否,爲宜矣。履亨曰,加減通順散三十貼,連爲煎入,而浮高處,以柳蠹膏附之,則有效矣。世麟·趾彦·德崙,皆曰,臣等之意,亦如首醫矣。履亨曰,水刺厭進,元氣不足,故藥力無效矣。尙魯曰,治病之方,莫貴於補元,而强進水刺,以補元氣,則患候自底康復矣。令曰,予將進水刺矣。尙魯曰,大朝哀疚之中,靜攝之候,尙未快復,陵幸迫近,憂遑罔措,而邸下患候,又如是彌留,臣竊悶焉。晩曰,日氣尙未解凍,陵幸只隔四五日,而大朝患候,訖未復常,邸下調候又如是,臣等,不勝焦遑之至,令曰,予亦煎悶矣。尙魯曰,臣於靜攝中,不宜煩達,而近者陰虹貫月之災,乃在三陽之月,不知何樣禍機,伏於冥冥,而仁愛之天,如是警告也,臣竊觀天人相與之理,間不容髮,災不虛生,惟人所召,或者,邸下修省之工,漸不如初,對越之誠,不能格天而然歟,災異之生,不於無道之時,而必在於有道之世者,天以仁愛之心,先期告災,而欲使人主,反省而消弭之也,人主所以遇災修省之意,反躬惕厲之功,其可忽焉哉,苟能大警動大奮發,而人事盡於下,則災可轉而爲福矣。如或狃於姑安,怠於反省,則人事不修,皇天益怒,竝與其災異而絶之矣。可不懼哉,可不畏哉?伏惟邸下,曾下自責之辭,深陳旣往之悔,藹然善端,發於言語,臣竊惟無過非貴,改過爲貴,若能推廣此心,力踐斯語,奮發志氣,措諸事爲,則令聞日升,睿德益彰,而轉災爲祥,其在斯矣。方今睿候靡寧,書筵久廢,此臣日夜之所憂悶者也,雖在靜攝,亦當乾乾惕厲,自强不息,凡事之做不做,亶在於自强之何如耳,史記最好看,前代之得失,皆可鑑也,古今之興亡,亦可戒也,時於臥內,引接宮僚,討論前史,講究治道,則不但爲懋自修省,用答天譴之道而已,其於導宣志氣,保攝體候之方,亦不爲無補矣。伏願邸下,將臣所陳,深加體念,則災異可弭於上,而患候漸臻於平復矣。晩曰,陰虹貫月,近來所未聞之災也,天災之生,必由於人事之失,人事克修於下,則天災自弭於上矣。修省之道,貴在自勉,伏願邸下,心懼今日災異之生,力踐前冬自責之言,勉勉自强,勿狃宴安之習,慥慥不息,克盡對越之誠,則轉災爲福之機,不外是矣。伏覩大朝,方在靜攝之中,而不廢講筵,日夕惕厲,若能以大朝之心爲心,奮發精神,措之實情,則豈不爲宗社無疆之休乎?臣竊念,治心,卽治病之要方也,易曰,天行健,君子以,自强不息,洪範曰,思曰睿,睿作聖,深體此訓,克加治心之工,則天君泰然,百體從令,而遄復天和之休,不日可覩矣。令曰,所陳切至,可不體念焉。尙魯曰,以體念爲敎,臣不勝忻幸矣。諸臣以次退出。
上在昌慶宮。常參·經筵,以代理停。
王世子誕日,大殿,政院·玉堂·朝廷二品以上·六曹堂上,口傳問安。答曰,知道。世子宮·嬪宮,政院·玉堂,口傳問安。答曰,知道。
宋文載達曰,大司憲元景淳再度呈辭留院,執義金元行,持平李鳳祥在外,一員·掌令二員未差,今日以監察茶時之意,敢達,令曰,知道。
藥房都提調金尙魯,提調李成中,副提調李之億啓曰,伏未審日間,聖體調攝,若何?腹部之氣,更不往來,而憊苶之候,寢膳之節,亦何如?煎入湯劑,連爲進御乎?所進貼數,已盡於昨日,臣等,卽與諸御醫入侍。詳察聖候,議定繼進當否,有不可已,王世子調候,何如?臣等不任區區憂慮,敢來問安。竝此仰稟。答曰,知道。氣則一樣,世子氣候亦一樣,湯劑煎入,入侍宜矣。
傳于申暐曰,駕轎,依輦輿例,自今小腦,代以衣香擧行事,只分付太僕。
傳于申暐曰,今番幸行時,道臣守令,只佩劍之意,只分付畿營。
南泰著達曰,玉堂上下番俱空,事甚未安。修撰李錫祥,書批已下,卽爲牌招入直,何如?令曰,依。
又以達曰,新除授副校理李心源,時在忠淸道扶餘地,斯速乘馹上來事,下諭,何如?令曰,依。
傳于趙明鼎曰,內局三提調,來待于集賢門。
藥房入診時,右議政申晩,同爲入侍。
傳于李之億曰,都承旨入侍。
南泰著達曰,正言金鍾正,下諭過限不上來,依定式遞差令旨。及禁推徽旨捧入之意,敢達。令曰,知道。
趙明鼎,以侍講院言達曰,宮官不齊,未有甚於近日,兼輔德·兼弼善·兼文學·兼說書俱未差,文學金勉行,兼司書徐命天,方在外,今此幸行時,問安官三員及上下番,無以推移,事甚未安,在外人員,似當有變通之道,令政院稟旨擧行,與未差之代,一體差出,以爲備員之地,何如?令曰,當此之時,煩稟爲難,待開政盡數差出,在外人員,竝改差。
傳于南泰著曰,政事明日爲之。
申暐,以兵曹言啓曰,今此幸行時,本曹堂上,不可不備員,參知未差之代,令該曹以在京無故人,口傳差出,仍卽牌招察任,何如?傳曰,允。
吏曹口傳政事,以安允行爲兵曹參知。
申暐,以兵曹言啓曰,今此陵幸時,隨駕軍兵,一巡試射放後,五中五分,單子書入,其餘,考例施賞事,命下矣。取考前後前例,則辛亥·乙丑兩年長陵擧動後,一巡試射時,柳葉箭,勿論貫邊四中,閑良直赴殿試,出身邊將除授,或加資,三中,半熟馬帖,二中,辛亥年則弓子一張,乙丑年則兒馬帖,一中,辛亥年則弓子一張,乙丑年則上弦弓一張賜給,丁卯年光化門內親臨庭試後,一巡試射時,柳葉箭,勿論貫邊四中,熟馬帖,三中,半熟馬帖,二中,兒馬帖,一中,黑角弓一張賜給,今番試射後,四中以下,當依下敎,考例施賞,而前後前例如此,以何年例擧行乎?敢稟。傳曰,四中以上書入,三中,半熟馬帖,二中以下,依乙丑年例施賞。
又以兵曹言啓曰,今此陵幸時,侍衛及領軍之將,不可不備員,而宣傳官一員未差,內禁衛將李邦一,前任全州營將,兼司僕將金應魯,前任雲山郡守,俱在任所,未及上來,今姑改差,竝卽口傳差出,使之備員侍衛之地,何如?傳曰,允。
兵曹口傳政事,趙爲內禁衛將,李觀夏爲兼司僕將,李殷春爲宣傳官。
申暐,以兵曹言啓曰,今此陵幸時,隨駕禁軍,不可不點擇,依前例,各番禁軍中新受馬及病蹇不能致遠之類,今月二十四日,推移替直之意,敢啓。傳曰,知道。
又以訓鍊都監言啓曰,今此陵幸時,隨駕軍兵糧米,豫先輸置然後,可無臨時窘急之患,故糧米所載卜馬六十二匹,今月二十二日,定送輸置於各站後,卜馬軍,卽爲回還,各哨軍兵中四十八名,別爲除出,仍留守直之意,敢啓。傳曰,知道。
判中樞府事李宗城箚曰,伏以都尉云亡,貴主身殉,節烈所感,行路隕涕,伏惟聖上止慈之情,痛怛如何?區區憂慮之忱,不可勝諭,念臣以蒲柳之質,添犬馬之齒,力不從心,氣未敵病,上元陪祭之班,觸寒添感,纔得和解,汗氣未收,而伏聞倉卒動駕,不敢息偃,扶舁班行,粗伸起居之儀,侵夜還家,渾身戰掉,精神微茫,若將昏窒,聲嘶如啞,頭疼如碎,委綴床席,轉動不得,昨今候班,皆未能進參,分義虧缺,悚懍彌切,臣於未死之前,一分所自效者,只在於筋力爲禮,公朝之會,召役之命,死趨應,未嘗以軀命自恤,受命留都,事嚴體重,尤豈敢有辭遜之意,而不幸賤疾越添,症情沈篤,雖使十分調護,三日之內,旣難望優入差道,籍令少間,神識運用,決無以申束環衛,警察城守,若不早自陳籲,獲蒙變通,臨時狼狽,致誤重寄,則萬被誅殛,亦豈能贖其罪乎?玆敢昧死仰瀆於靜攝悲疚之中,伏乞聖慈,俯賜矜察,亟遞臣留都之任,俾延殘喘,仍治臣煩猥之罪,以嚴公法,不勝幸甚,取進止。答曰,省箚具悉卿懇,噫昨今年所遭,往牒所無,心非鐵矣。何以抑乎?卿之勤勞,業已知矣。今覽卿箚,爲卿悶焉。留都更命,卿須體此意,安心善攝焉。仍傳曰,遣史官傳諭,遣御醫看病。
修撰李錫祥箚曰,伏以司諫宋德中,以臣之本來情勢,固不可以臺閣自居,而於昨日憲達,不言臺諫罷職之請,有不可獨爲晏然者,噫,柳東垣等六人,負犯至重,闕係如何?而薄竄嶺海,遽蒙減等,則職在言責,旣不能極論爭執,以回天聽,而混入徒配之中,竟致全釋之科,此罔非臺閣之罪,臣亦其時臺閣中一人,而今於現告,獨以在外,見漏於譴罷之典,揆以邦憲,不宜異同,在臣私分,尤切惶恧,以此以彼,決不可一刻仍冒於臺次,引嫌而退,當論不論,有損臺體,雖漏現告,勢難仍在,請司諫宋德中遞差,取進止。答曰,依達。
副司直李昌誼上書曰,伏以居諸迅駛,歲籥倏改,伏惟感時孺慕,益復如新,迺者,聖候違豫,不日遄復康和,此實皇天祖宗所默祐,臣民慶祝,曷有其極?第我邸下,晝宵焦遑之餘,調攝諸節,易致添損,區區下情,不任懸慮之至。念臣素以肥脆之質,早衰異常,近因勞瘁之祟,外傷忒重,客冬以來,咳喘苦劇,痰咯而繼血,聲嘶而幾瘖,實非尋常感嗽之比,而連値公故,不敢言病,驅策癃骸,忍死趨走,乃於春享陪祭之班,忽覺肢體顫掉,胸膈閼塞,若將頃刻隕絶,急還私次,灌藥廑甦,而舊祟新症,十倍危惡,神昏氣促,人事都絶,昨日候班,今朝生辰問安,俱是義分誠禮之所不容已者,而臣顧委貼床玆,作一籧篨,欲起還仆,竟未自遂,矧今山陵幸行,期日漸迫,而目下病情,萬無自力陪扈之望。噫,自顧半生,無他寸長,一分報效之路,祗在於筋力奔走,而不幸偶罹危疾,虧廢常分,拊躬悼歎,如添一病,惟有遄被威罰,庶可粗安私心而已。至於賓客兼任,責在輔導睿德,尤非如臣蔑學庸品垂死殘喘,所可冒玷而虛縻者,籌司坐單之每每懸頉,亦甚悚悶,玆敢倩人搆章,疾聲哀籲。伏乞离明,俯垂矜諒,亟賜鐫遞臣兼帶諸任,仍令攸司,重勘臣辜犯,以昭法紀,俾尋生路,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭焉。
戊寅正月二十一日未時。上御居廬廳。藥房入診,右議政同爲入侍時,都提調金尙魯,右議政申晩,提調李成中,副提調李之億,假注書吳泰章,記注官李益普,記事官洪秀輔,醫官金履亨·方泰輿·皮世麟·鄭趾彦·李以楷·金德崙·蔡膺祐·鄭允協,以次進伏訖。尙魯曰,夜來聖體調攝,若何?上曰,氣則差勝,而腹部似有滯症矣。今番洩哀則似勝,而悲疚之心,終不忘矣。初日決死,則予何恨焉。十日後不食,竟至餓死,於予心,不能無慨恨也,尙魯曰,今則已矣。思之何益?多少悲懷,深自寬抑,願勿留於心上也,思之則結在心頭,如物之滯矣。上曰,洩哀則勝矣。而旣結之後,亦無益矣。晩曰,心結則難和,伏願寬懷也,尙魯曰,陵幸,只隔三日,願勿用心,勉護聖躬,宜矣。水刺寢睡之節,亦何如?上曰,水刺少進,而寢睡則安矣。尙魯曰,煎入湯劑進御乎?上曰,進之矣。尙魯曰,命諸醫入診,宜矣。上曰,入診,履亨·泰輿·世麟·趾彦·以楷·德崙·膺祐·允協等,以次診候訖,履亨曰,脈候左右三部微而數,右寸關虛軟則一矣。泰輿曰,左右三部虛數,右寸關甚弱矣。世麟曰,左右三部虛數一矣。而氣似不足矣。趾彦曰,脈候左三部微而數,右三部虛而軟,比前一樣矣。以楷曰,脈候左右三部,虛軟一樣矣。德崙曰,左右三部,微數一樣矣。膺祐曰,左三部沈微,右三部虛弱矣。允協曰,左右三部,虛弱一樣矣。尙魯曰,旣已診候,議定湯劑,恐爲宜矣。履亨曰,加減理中湯,連爲進御,則漸有效矣。泰輿·世麟·趾彦·以楷·德崙·膺祐·允協等皆曰,臣與首醫之意,同矣。尙魯曰,卄四日動駕隔宵,當入診矣。不然,則臣等憂慮之心,不勝煎迫也。上曰,卄四日,勿爲入診,可也。予心已在陵上矣。尙魯曰,動駕三日,湯劑日再進,宜矣。上曰,駕轎已發,則予心爽然,何必服藥,晝停所,進之宜矣。尙魯曰,臨駕時,進之宜矣。上曰,高陽駐駕時,進之可也。尙魯曰,還宮後,卽爲進御,宜矣。上曰,還宮後,不寢而服藥乎?尙魯曰,臣惶恐預告之,入陵次晝停時,率諸醫入診爲宜,不如是,下情悶菀矣。上曰,依爲之,尙魯曰,還宮後,亦卽入診,宜矣。上曰,予晏寢矣。何暇診候,陵幸過後,予不服藥矣。尙魯曰,診候進藥,非專爲動駕矣。伏願寬懷服藥,以慰臣民顒祝之望也。上曰,承旨書之。上曰,自明日至三明日,加減理中湯,連爲煎入,自動駕日,至回駕日,亦依今日稟定,再煎以入,晩曰,動駕時,强進湯劑,還宮後,加意調服,實宗社無疆之休也,尙魯曰,陰虹貫月,天災之大者也,災異之兆,深遠難見,不知何樣禍機,伏於冥冥之中,此誠懍然而可懼矣。昨與右揆,懇懇陳戒於東宮,則以自强體念爲敎,臣等,不勝抃祝之忱,敢此仰達矣。上曰,古語,云不見其形,願察其影,仁天警告,豈無以乎?尙魯曰,今此陵幸,莫重節目,有大段做錯之失,當該禮堂,從重推考,何如?上曰,依爲之。出擧條尙魯曰,二十五日,東宮入診日次,而三提調皆已隨駕,只令醫官入診,何如?上曰,依爲之。尙魯曰,昨日東宮入診,則牽疼之症,一樣無減,而足部受傷處,比前加浮,以手按之,則有指痕矣。臣等,不任憂慮之至。上曰,牽疼,閼血之餘症,而足部至今浮高,誠爲可慮,卿等試思之,似非常症,無乃膽聚而然耶?尙魯曰,氣脈不足處,則膽濕必凝,聖敎至當矣。昨與諸醫議藥,請附柳蠹膏矣。尙魯曰,動駕時植炬之價,以儲置米給之矣。上曰,着毛笠,來往植炬前者,官屬乎?將校乎?晩曰,或官屬或將校,而伶利似京人矣。上曰,承旨書之。上曰,植炬初以晝停下敎,此則往來皆黔巖晝停故也,今則回駕時,新院爲晝停,以晝停二字擧行,則新院又將植炬,往來皆限黔巖植炬事,分付。上曰,諸葛亮·尉遲敬德如此等人物,固難得矣。而氣像之彷彿者,亦難見之矣。尙魯曰,才不借於異代,何患今世之無人也,山林漁鹽之中,自有其人,在上者誠意求之,則自可得矣。故相李浣,常宿營必握劍,有聲則揮之,無一人敢近,而每與神人夜話云矣。上曰,李浣有孫乎?晩曰,其庶孫承嫡者有之,而爲蔭官矣。今則死矣。其孫,想必幼穉也,成中曰,李浣一生工夫,好讀朱書綱目,其本地亦美矣。上曰,承旨書之。上曰,故相貞翼公李浣奉祀孫,其令該曹錄用,尙魯曰,卄五日動駕時,入診,宜矣。晩曰,春寒猶峭,動賀時,衣具宜厚矣。上曰,鼠皮吐手,已製之矣。尙魯曰,鼠皮似不如貂皮也。上曰,予不好貂皮矣。之億曰,日寒如此,動駕時刻單字,開明爲之似宜矣。上曰,夜三更,予欲行矣。尙魯曰,罷漏後似好矣。之億曰,去番入侍,未及知之,而今有所仰達者矣。侍講院,只有上下番,動駕後諸所問安,兼行,何如?上曰,然矣。承旨書之。上曰,補把馬,一依書下擧行,而動駕日晝停所,到陵所行祭,經夜問安兼,自弘陵行祭,高陽到園所行祭問安兼,經夜回駕到晝停所問安兼。諸臣以次退出。
戊寅正月二十一日酉時。上御居廬廳。都承旨入侍時,都承旨李之億,假注書吳泰章,記注官李益普,記事官洪秀輔,以次進伏訖。之億曰,右史洪秀輔,猝得身病,兼史召入後出送,恐爲宜矣。上命左史,出召兼春秋以入,益普奉命出召,兼春秋曺敬脩進伏。上命出領府事李宗城箚子,仍令承旨讀之。之億展讀訖,仍爲下批,之億書訖。上又命承旨書之。上曰,兪領府事留都。上又命承旨書之。上曰,噫,國事無一可恃,仁天日示以警,可不懍然,可不竦然,陰虹貫月,今幾次乎?古人云,不見其形,願察其影,目今懍綴之狀,雖無雲臺之報,心常戒懼,況有此報,噫,其君,日益衰耗,百度解弛,究厥其由,卽也否德,何暇勉飭,而然,仁天眷顧,其若默焉。此負蒼蒼也,噫,代理之堂,堆塵,久矣。春坊之官,閒臥職處,而耳目之官,耳聾目瞽,人皆喑啞,讜言豈聞,靜攝之中,進定講對,苦心雖在,徒自苦焉。略無其效,是誰之過?亦予之過,望七服衰,日再服湯,而猶欲身敎,臥內召講,側聽杳然,歲律已更,上下寂寥,此國無事而然乎?亦已無爲而然乎?觀今國勢,豈可謂無事,觀今世道,亦豈謂無爲?雖堯·舜盛時,皐陶曰,一日二日萬機,都兪吁咈,亦堯·舜時事,而目今氣像,雖求諸往牒,予則曰無矣。是誰之過?亦予之過,亦予之過。嗚呼,乾坤,將欲混沌而然乎?不然,綱紀不振,卽陰象也,喑啞苟容,亦陰象也,耳目聾瞽,亦陰象也,若有陽氣,紀綱何不振?若有陽氣,人豈皆喑啞?若有陽氣,人豈皆聾瞽?此予所以願察其影者也。噫,彼雲臺之官,術何高也?而目猶不瞽,能見貫月而報異,于今讀書之士,豈不愧乎此輩乎?噫,報異之前若此,報異之後又若此。吁嗟,彼蒼必不示警,若此而國不亡,予亦莫聞也,究厥其由,亦由乎否德,思之及此,良欲無語,幸因氣解,呼寫到此,氣欲又結,懍惕之心,勉飭之意,不能盡諭,默中有敎,豈不猛惕,若不猛惕,此非徒負予,寔負彼蒼,或須自勵,轉異爲祥,豈徒予幸?實邦國之幸也。上至書耳目之官曰,玉堂不空否,之億曰,因前大司諫洪重孝上書,上下番,竝陳書徑出云矣。上命注書,取大司諫書本而來,臣泰章,承命出,持入書本。上命承旨讀之。之億讀訖。上曰,此時可言者多,而洪重孝之以此張皇,極爲非矣。宋瑩中其時所論,是矣。近來臺諫,專循引嫌之習,大諫之以此陳書,誠非矣。仍命承旨書之,之億,書未畢,進曰,今日居臺者,以不言爲計,極非矣。誠如聖敎,而抑臣於此,別有所懷,不敢自隱,冒萬死陳之,前後臺臣,雖有所論,殿下先以挾雜疑之,一言纔發,譴責隨之,凡於臺閣之言,未見褒嘉之答,輒下摧折之敎,今之爲臺職者,孰肯爲開口論事之計乎?臣愚死罪,此莫非聖上來諫受言之工,有所不盡而然,伏願殿下,留心焉。上曰,卿言,誠是矣。予未嘗聞此等語,今聞卿言,是予自反處,可不體念焉。仍又下敎曰,年前領相,以卿進言陞資,有所陳以爲,若使趙明鼎有此事,則殿下必不用而罪之,以李之億之故,賞之云,予答曰,李之億之其日所爭者,爲予過擧,非專爲兪判府事而發云矣。今日又聞卿言,深用嘉之,仍命爻周半書傳旨而下敎曰,予欲處分洪重孝矣。俄聞卿言,予所自反者在此矣。何必罪之?仍命爻周。之億曰,臣聞聖敎,只以其時事言之,宋瑩中是矣。洪重孝非矣。以當然之事,雖被譴責,當之者,亦必無冤,臣請畢奉傳旨而書之矣。上曰,卿之此言,尤是矣,亦好矣。旣命爻周,置之。上曰,洪名漢,已過禫事乎?之億曰,已過矣。上曰,前大諫,與名漢爲幾寸乎?之億曰,六寸祖孫矣。上命注書,出問六曹參議之闕有無而來,臣泰章,承命出,問政吏後,入告無闕。上曰,洪名漢之精强,與其父,何如?之億曰,父子皆極精明敏給,而其子外雖淸弱,內實貞固矣。上歎曰,其父極佳矣。上又問相避法,之億曰,同姓五寸,本無相避,六寸則尤無可言者,而第念闋制者,皆不從宦於禫朔之內矣。上曰,承旨書之。上曰,薇垣長有闕代,以前承旨洪名漢除授。上曰,蔡濟恭,方在官無事乎?之億曰,以其親病,焦迫爲日,近聞少減矣。上曰,其親年幾何?之億曰,濟恭父則今年七十三,其母則七十六矣。上曰,奇且貴矣。其父名膺萬乎?之億曰,膺萬之弟膺一也。上曰,然矣。膺萬則文官矣。諸臣以次退出。
上在昌慶宮。常參·經筵,以代理停。
辰時,日暈。
南泰著達曰,大司憲元景淳三度呈辭,執義金元行,持平李鳳祥在外,一員·掌令二員未差,今日以監察茶時之意,敢達。令曰,知道。
申暐啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
又以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
申暐達曰,右副承旨宋文載,今日不爲仕進,卽爲牌招,何如?令曰,依。
以右副承旨宋文載,校理李錫祥,牌不進罷職令旨,令于李之億曰,竝推考徽旨捧入。
傳于南泰著曰,左右相來詣于集賢門事,預備兼春秋傳諭。
傳于申暐曰,今番差員數幾許,分付畿營書入。
有政。吏批,判書尹得載進,參判金致仁進,參議洪樂性進,同副承旨南泰著進。吏批啓曰,卽接奉常寺牒呈,則直長李長泰,受由過限未上來,依例罷職,何如?傳曰,允。
又以啓曰,前郡守李斗煥,前縣監李熙春,以善治善賑之功,加資事,命下矣。雖已資窮,未經準職,何以爲之?敢稟。傳曰,竝加資。
又以啓曰,春坊闕員,今當差出,而擬望之人乏少,相避竝擬,何如?傳曰,允。柳健爲司諫,邊致明·李秀逸爲掌令,李世孝爲持平,李聖慶爲獻納,李宅鎭爲正言,李錫祥爲校理,權導爲文學,洪景海爲兼弼善,朴盛源爲兼司書,李昌壽爲副提學,李世演爲吏曹佐郞,徐命天爲東學敎授,尹得養爲南學敎授,行副護軍李普春今加嘉義,年八十侍從臣父加資事承傳。
兵批,判書鄭翬良病,參判徐命臣病,參議李萬宗病,參知安允行入直進,左副承旨申暐進。副護軍宋德中,副司直李昌儒·尹東昇·金勉行,同知單安允文,副護軍李礪臣。
申暐達曰,卽者,下番翰林洪秀輔,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
南泰著達曰,修撰李錫祥,連日入直矣,今日政,移拜校理,事當肅謝仍直,而謂以移職出去,此雖與無端徑出有異,事體誠極未安,推考警責,仍卽牌招入直,何如?令曰,依。
南泰著,以吏曹言達曰,本曹正郞李昌任呈狀內,矣身,猝得輪行感疾,頭疼肌熱,飮啖全却,實無供仕之望云,身病旣如是危重,則不可强令察任,依例改差,何如?令曰,依。
申暐,以兵曹言達曰,今正月二十二日,忠翊衛朴文煥稱名人,自丹鳳門入來,差備門外擊錚,極爲駭愕,令攸司,囚禁治罪,同門守門將方處義,常時不能禁斷雜人,以致闌入,亦難免其責,推考,何如?令曰,依。
又以司僕寺官員,以一二提調意言啓曰,今此明陵擧動,仍詣昭寧園時,入把馬匹,謹依今月初二日入侍時,刪減以下之數,別單書入,而其中驛馬,則令兵曹,知委各驛,使之直爲入把,自前幸行時,道路高峻不平之處,以人夫奉駕矣。今番沙峴·碌磻峴·德坡峴,俱是險處,依前例臨時啓稟,替用人夫宜當,以此擧行。傳曰,允。
南泰著,以漢城府言達曰,沿江渰水人拯活之類,連施褒賞之典,蓋所以重人命之意也,而近來拯活之虛實相蒙,濫冒恩賞之弊,亦不可不念,各部報來之數,亦甚夥然,再三更査,從實抄報之意,嚴明累飭,則西南部所報內,再昨年七月江漲,挽近所無,而十二日夜雨暴注,洪濤接天,頃刻之間,平陸成海,江邊人家,盡沈大水,幾至漂流之境,而各洞民人等,持舡突入於巨浪之中,許多人命,盡數拯活云,近來水災之孔慘,沿江渰水,拯活之無數,卽亦一世之所共知,若以恩典之或濫,全不擧論,則亦非勸奬江民救活之道,玆以各里所報各數人,抄之又抄,別單書入,令該曹,依法典褒賞,何如?令曰,依。
右副承旨宋文載上書曰,伏以臣,庸陋疎迂,百無肖似,偏荷我大朝拂拭之渥,前後踐履,罔非踰涯,見叨惟允之責,尤豈有堪承之望,而祗緣受恩如天,圖報無地,惟以筋力奔走,爲一分酬答之計,冒沒供職,已有月矣。觸事憒憒,醜拙畢露,居常愧懼,若隕淵谷,而竊有區區情私之懇急者,終不容自阻於仁覆之下,輒此仰首而哀籲焉。臣賦命奇釁,孤露終鮮,只有偏母,相依爲命,而年迫七耋,衰病日深,氣血凋耗,神息澌綴,委身床笫,所須惟飮食藥物之補,而臣顧拙於謀生,家事旁落,朝夕菽水,每患不給,未效口體之養,莫報劬勞之德,使癃疾之老母,恒不免於饑寒,烏鳥私情,寧不悲哉?伏惟聖朝,敦尙孝理,凡朝紳之爲親陳懇者,無不曲體而恩造之,老老之澤,洋溢域中,顧臣不肖,亦得備數於邇班之末,倘蒙特推體下之恩,許畀一邑,俾遂便養之願,則不但爲微臣母子感結之私而已,抑有光於錫類之仁,臣雖不才,亦庶幾殫竭自效〈於〉簿書之間,以圖萬一涓埃之報,惟邸下,憐察而許施焉。至情所迫,冒猥干私,臣誠死罪,臣無任屛營祈懇之至。答曰,覽書具悉。書辭,令該曹稟處。
檢閱洪秀輔上書曰,伏以臣於直中,得聞臣父所患傷寒之症,添以膈痰,食飮全不下咽,轉側殆至須人,臣聞來,方寸煎灼,按住不得,忙陳短章,徑出禁門。伏乞离明,亟遞臣所帶之職,俾便救護,仍治臣擅離之罪,以肅朝綱,千萬幸甚,臣無任屛營祈懇之至。答曰,覽書具悉。救護父病。
戊寅正月二十二日巳時。上御居廬廳。左右相入侍時,左議政金尙魯,右議政申晩,同副承旨南泰著,假注書李枰,記注官李益普,記事官李漢一,以次進伏訖。上曰,注書出去,持祭報府來。枰,承命持入。尙魯曰,日氣乖常,聖候,若何?上曰,俄已酬酢矣。心則專精,而精神甚惝怳矣。今此陵幸,經宿二夜,必使吾民,多有貽弊之端矣。前歲雖云豐稔,而荐經凶歉之餘,舊逋大同,必有未捧之患,民生可矜矣。尙魯曰,雖使乙丙兩年條,折半捧之,而畿內比他小豐,舊逋尙多未捧矣。畿內比三南差稔,三南之中,嶺南大登,民力頗裕,傳聞舊逋幾乎收其半云矣。今此陵幸,自上雖節省凡節,俾無貽弊,而豈無全不勞擾之理乎?上曰,予已年老,一念惟在吾民,豈無施惠之一政乎?尙魯曰,自上有均施之念,極爲便好,而第高陽·楊州等邑,前後國家有事時,偏役使令,其勞苦比他邑尤倍,若無施惠,視他加念,爲好矣。晩曰,兩邑常時偏役,誠爲可憐,施仁之澤,似當增於他邑矣。上曰,大同,春秋兩等,各納幾許斗耶?尙魯曰,春等六斗,秋等亦六斗矣。上曰,減數捧之之時,二三斗之間,豈有顯異乎?晩曰,雖一斗,太關增減矣。上曰,前者陵幸時,亦減大同矣,予意則俱減大同與舊逋爲好矣。尙魯曰,聖意曲盡民生,有此恩諭,而舊逋則待秋爲好矣。上曰,漢時亦減田租之半,舊逋大同,俱爲減半,好矣。尙魯·晩皆曰,好好矣。尙魯曰,乙亥年,非丙子,則連爲大歉,以乙亥條,拈出減半爲好矣。上曰,蔀屋窮民,豈不憐乎?雙膝過耳頂垂肩,四隣知姓不知年之老人,亦皆不堪饑寒,得不憐矜哉?舊逋與大同,以三分之一減捧,似零瑣矣。尙魯曰,臣退去後,當詳知乙丙兩年條中最爲數多者,更達矣。上曰,予若不軫民窮,更以何顔對吾民乎?尙魯曰,殿下之愛民,至矣盡矣。國家千萬歲後,一如殿下之愛民,豈不爲無疆之福乎?上曰,各驛則何以爲之耶?尙魯曰,兩驛,各減一百石數矣。上曰,承旨讀攝行祭報府。泰著進讀畢。尙魯曰,今觀贊謁所差,則莫非殿下前者申飭之效也。上曰,洪良漢入來乎?泰著曰,未及入來云矣。上曰,承旨書之。上曰,今番動駕,諸道道臣,不爲境上祗待,意蓋爲民,看山之後,雖定藍浦,於忠淸道則道臣,廚傳有弊,令都事,兼爲陪行。畿甸都事道臣,於先於後,當爲俱陪,從先則於後,事體闕焉,從後則於先,其無陪行,雖王子大臣道臣,若値奉審之行,都事代行,乃有其例,今番都事,兼爲代行事,分付。出傳敎諸臣以此退出。
上在昌慶宮。常參·經筵,以代理停。
夜五更,月暈。
南泰著達曰,大司憲未差,執義金元行,掌令李秀逸·邊致明,持平李世孝·李鳳祥在外,今日以監察茶時之意,敢達。令曰,知道。
李之億達曰,右承旨趙明鼎,今日不爲仕進,右副承旨宋文載,旣有只推之令,竝卽牌招,何如?令曰,依。
又以達曰,玉堂上下番俱空,事甚未安,校理李錫祥,旣有只推之令,卽爲牌招入直,何如?令曰,依。
傳于李之億曰,禮房承旨,親押祝文封頭祭文草,待令明政殿,左副承旨,至晝停,幸行時三嚴前例詳考,一體待令明政殿月臺。
傳于趙明鼎曰,鶴城君,翼陵差祭,長溪君,敬陵差祭事,分付吏曹。
傳于申暐曰,駕前駕後日傘差備,道路差備,廻駕後,一體試射於中日廳,軍器寺官員以下,訓將,卽本寺提調,都監試射時,一體試射放事,分付。
傳于申暐曰,今番乾犒饋,一依上年例擧行事,分付隨駕軍門。
李之億啓曰,今此陵幸時,何承旨留院乎?敢稟。
以備忘記,傳于南泰著曰,今番試射時,王漢佑片箭二中,直赴殿試。
申暐啓曰,今此行幸時,左右捕盜大將,領軍隨駕,回鑾間,以摠戎使兼察事,命下矣。摠戎使鄭汝稷,明日待開門牌招,以爲聽傳敎之地,何如?傳曰,允。
李之億,以禮曹言啓曰,臣泰齊與戶曹參議魏昌祖,進詣大報壇奉審,則壇上方甎一立缺傷,壇下方甎,神路·御路方甎,庫庫破傷,四面壝門,頗有渝色,東壝門月箭一箇折傷,曲墻塗灰,間間剝落,第一位神御榻蓋覆黃袱,色渝蠹傷,第二位·第三位神御倚神御榻蓋覆黃袱,竝間間渝色,奉室樑上塗灰,庫庫剝落,風遮草芚二番竹索俱破,雉尾箒二柄·瓦㽅四箇·籩二箇·籩羃五箇·餠鼎一坐·鍮東海一坐竝破,饌卓巾三件·尊卓巾五件·曲水油芚三番色渝,洌泉門樑上塗灰仰土,庫庫剝落雨漏,黃帳幕一浮,間間色渝,油遮日九浮,庫庫破傷,大束乼二艮衣·中束乼六艮衣·小束乼一艮衣·三甲所五艮衣破傷,工人所着紅紬衣三件·皁紬衣九件·白紬裙二件·介幘冠三件·進賢冠三件·皮弁冠六件·烏皮履十五部·干一箇·舞籥三箇·角搥一柄·白紬帶五件等物,俱爲破傷,竝令各該司,急速改備修補之意,分付,何如?傳曰,允。
申暐,以訓鍊都監言啓曰,今此明陵行幸時,建陽門西營兩處入直禁衛軍兵及東營入直御營軍兵,依前例,令訓局餘軍,前期一日替代,還宮後還入直事,自兵曹,節目,啓下矣。建陽門軍一百名,哨官朴宗益,西營軍四十名,哨官權拴,東營軍五十名,哨官禹正憂率領,前期一日,與禁·御兩營軍兵,替代入直,而還宮後,還爲替直之意,敢啓。傳曰,知道。
又以訓鍊都監言啓曰,今此明陵行幸時,都監軍兵隨駕之外,外處各營,亦有入直軍兵,依前例,局別將一員,別爲入直於北營,使之摠察,以重宿衛之意,敢啓。傳曰,知道。
南泰著,以禁衛營言啓曰,今正月二十五日明陵擧動時,建陽門入直軍一百名,西營入直軍四十名,以訓鍊都監砲手,前期替把事,自兵曹,節目,啓下矣。二十四日,與訓鍊都監砲手,依例替把,而還宮後,以本營軍兵還入直之意,敢啓。傳曰,知道。
又以禁衛營言啓曰,今此明陵擧動時,本營騎士及五哨軍兵,隨駕矣。本營,則千摠張志豐,把摠韓世增,哨官金成彬,敎鍊官尹富興,騎士二十五人,工匠牙兵二十八名,露梁牙兵十二名,別破陣二名,率領入直,火藥庫,則哨官李桂實,別破陣十四名,率領入直,南別營,則哨官金敬身,別騎衛三人,露梁牙兵十名,率領入直,城外屛門把守,則別騎衛二十人,別破陣三十五名·露梁牙兵五名,哨軍二十五名,亦爲分排定送之意,敢啓。傳曰,知道。
又以御營廳言啓曰,今此陵幸時,東營入直步軍,以訓局餘軍,前期一日替代事,自兵曹,節目,啓下矣。今二十四日,東營入直步軍,與訓局餘軍替代,而還宮後,還爲入直之意,敢啓。傳曰,知道。
申暐,以內乘,以一二提調意言啓曰,今此陵幸時,內乘二員,當爲隨駕矣。他無推移入直之員,假內乘一員,依例令該曹,口傳差出入直,而還宮後,卽爲減下,何如?傳曰,允。
又以義禁府言達曰,忠淸監司狀達兵曹粘目內,騎步布未納守令公州前牧使李永暉,所當依法典,營門決杖,而旣已遞歸,移本府稟處事,達下矣。時囚罪人李永暉,今當決杖一百,而法典內,綱常贓盜外,杖一百以下,自十一月至正月隆寒時收贖云,今此李永暉,依法文收贖放送,何如?令曰,依。
應敎洪梓上書曰,伏以臣,竊伏見大朝所下備忘,十行丁寧,惕災異之警告,慨耳目之喑啞,辭敎懇惻,誨責截峻,臣於是,伏不勝瞿然慙汗,繼之以惶懍也。噫,挽近以來,天災時變,式月斯生,環顧中外,虞憂溢目,而至於日昨陰虹貫月之變而極矣。臣職忝論思,曾不能出一謀發一慮,以贊修省之策,是負大朝也,負邸下也。循默之罪,臣實自知,責敎之下,益無所逃,夫三司之列,均爲言事之職,而遇災陳勉,尤是經幄之責,則豈敢以官次之差異臺省,妄懷苟逭之圖,而不思所以自劾也哉?仍伏念邸下,雖在靜攝中,其所以惕然反顧,敬忌天威,祗服聖訓,接賓僚而勤延訪,懋政治而進讜樸,以爲弭災迓命之策者,宜無所不用其極,則如臣尸職孤恩,疲軟不勝任者,愈當率先譴責,以彰其慢。伏乞离明,亟降威罰,永施鐫削,以嚴邦憲,以警具僚,千萬幸甚。答曰,覽書具悉。爾其勿辭,從速察職。
文學權導上書曰,伏以宗祊不幸,我慈殿禮陟未幾,我聖母遽又昇遐,臣民罔極,久而彌切,日月遒邁,歲籥倏改,兩魂殿祥朞奄迫,惟我大朝曁我邸下,感時號慕,益復如初,向者大朝無妄之疾,不日乃瘳,中外歡欣,曷有其極,我邸下日夜焦遑之餘,調攝諸節,不瑕有損,臣不勝憂慮之忱。仍念臣,倖忝科第,旋除諫職,罪重逋慢,罰止薄勘,杜門訟愆,愧懼冞至。今此春坊新除,又出匪意,承命驚惶,罔知攸措,臣於出身之日,大朝特賜引對,語及亡父,德音鄭重,旣諭以至今不忘,又諭以繩武事國,臣奉敎以來,感激涕泣,思所以捨身竭力,圖報一分,而臣本魯脆,少而無學,長而多病,雖閑司漫職,斷無一技一能之可以酬答聖眷者,臣於此,尤增愧蹙。況此胄筵侍講之職,係是輔導,責任甚重,如臣空疎謭劣,不揣才分,冒沒承膺,則其爲辱名器而招輿議也,果何如?噫,人臣事君,貴在資父,矧我大朝追舊之眷,諄諄勉飭,則臣之所以藉手而立朝者,惟亡父志事而已。亡父平生,以忠謹爲傳家事君之要,而又以難進易退辭尊居卑,爲八字符,亦嘗以此勉戒微臣,惟臣不肖,雖不敢追繩其萬一,而若乃平日所自勉者,則未嘗不在於此,顧玆所叨之職,匪卑伊顯,今於進身之初,其何敢弁髦家法,趨進蹲據也哉?且輔德臣趙榮進,卽臣之姊兄也,春秋兼銜,法當相避,伏乞亟令該曹,照例遞改焉。答曰,覽書具悉。大朝聖候愆度,焦迫憂遑曷諭,而不日平復,不勝慶忭,光陰如流,歲律倏改,哀慕莫逮,一倍罔極。書辭,令該曹,考例稟處。
戊寅正月二十三日午時。上御崇文堂。禮房承旨·兵房承旨入侍時,右承旨趙明鼎,左副承旨申暐,假注書李枰,記注官李益普,記事官李漢一,以次進伏訖。上曰,祝文持入。香官文始龍奉入。上曰,祝式入來乎?若入來,則卽爲捧入。始龍,承命出,還奏曰,不爲入來云矣。上曰,置之。上曰,彼香官,何處人耶?暐曰,湖南人云矣。上曰,承旨讀祝,則予當準之矣。明鼎進讀曰,毅烈二字,似涉如何矣?上曰,予之號,何傷之有乎?上曰,此後祭文,先往陵所時,明陵祝前立,山陵祝次立,昭寧園祝後立以去,可也。上曰,植炬,限晝停爲之,至於嚴時刻則知入,而出宮若何時,則至何處,而可以明乎?明鼎曰,出宮,雖丑初,入晝停則尙未明矣。上曰,眞殿與孝昭殿,俄已告辭矣,身則雖在此處,心則已往陵所矣。日旣不卜,時何庸卜乎?五更一點,若出宮,則至晝停而果未明乎?明鼎·暐俱曰,決不明矣。上曰,承旨書之。上曰,旣不卜日,又何擇時?且所謂丑寅間時,常以爲名巧而非擇也。今番三嚴,以丑初三刻擧行。出傳敎上曰,承旨書之。自明陵詣弘陵時時刻,以單嚴爲之,自弘陵詣昭寧園時,以諸司預備擧行事,榻前下敎。出榻敎上曰,予每於罷漏後,則不能就寢,故自罷漏至日明之間,每以爲支離也。暐曰,今此動駕,旣於常時有異,三吹之節,似亦有異矣。臣見辛亥年長陵幸行時前例,則三吹,以信砲爲之矣,今番幸行時三吹,似當信砲爲之也。上曰,前旣以信砲爲之,今亦以此爲之可也。明鼎曰,留院則以何承旨爲之乎?上曰,左承旨之年,諸承旨中最多乎?明鼎曰,然矣。上曰,然則以年老者,爲取便之地,好矣。上曰,承旨書之。上曰,留院,以左承旨爲之。出傳敎諸臣以此退出。
上在昌慶宮。常參·經筵,以代理停。
卯時辰時,日暈兩珥,暈上有冠。
宋文載達曰,大司憲未差,執義金元行,掌令李秀逸·邊致明,持平李世孝·李鳳祥在外,今日以監察茶時之意,敢達。令曰,知道。
藥房都提調金尙魯,提調李成中,副提調李之億啓曰,伏未審日間,聖體調攝,若何?憊苶之候,寢膳之節,亦何如?湯劑今當煎入,而動駕隔宵,臣等,卽與諸御醫入診,詳察聖候爲宜。王世子調候,何如?臣等,不任區區憂慮,敢來問安,竝此仰稟。答曰,知道。氣則一樣,世子氣候亦一樣,湯劑,依前煎入,當下敎日入侍,宜矣。
藥房口傳啓曰,臣等,卽伏承啓辭批答,未蒙許診,雖不敢更爲煩請,而靜攝之中,將冒夜動駕,下情不勝憂悶,衣襨必須加厚,揮項亦爲進御,伏望,惶恐敢啓。傳曰,知道。
趙明鼎達曰,玉堂上下番俱空,事甚未安,副提學李昌壽,卽爲牌招入直,何如?令曰,依。
又以達曰,校理李錫祥,書批已下,卽爲牌招入直,何如?令曰,依。
傳于趙明鼎曰,王世子祗送祗迎置之。
南泰著,以扈衛廳別將,以留都大臣領中樞府事意言啓曰,明日大駕擧動後,都城各門,向曛而閉,啓東時開事,已自兵曹啓下矣。城門開閉,旣已趁早,則巡邏發巡,亦當差早,待南山擧烽火,卽爲發巡,還宮後停止,宜令漢城府,知委各部,使閭巷之人,預知此意,亦爲分付留都軍門,何如?傳曰,允。
又以扈衛廳別將,以留都大臣領中樞府事意言啓曰,臣承命留都,一依啓下事目,率領扈衛三廳軍官軍士,今日申時,結陣於金虎門·曜金門外,至大報壇前路排列扈衛之意,敢啓。傳曰,知道。
申暐,以兵曹言啓曰,來二月當入番騎兵軍士點考坐起,例於外司,今二十五日擧行,而陵幸相値,以二十八日退行之意,敢啓。傳曰,知道。
行都承旨李之億,左承旨李奎采,右承旨趙明鼎,左副承旨申暐,右副承旨宋文載,同副承旨南泰著聯名上書曰,伏以我大朝殿下,因陰虹之異,特降絲綸,痛自引咎,責勵群下,又命繕寫一通,以獻於邸下,大哉王言,雖禹湯罪己之德,何以加此?臣等,聚首莊誦,竊不勝欽仰感歎之至,仍竊伏念,邸下遇災懍惕之中,親承明訓,思所以上答天譴,仰體聖敎者,尤當如何哉?臣等竊以爲,今日修省之要,不越乎勤政勤學二事,而比緣睿候調攝之節,久未復常,賓對兩筵之停撤,殆過數月矣。疾病之來,雖聖人所不免,而機務有叢脞之憂,睿學無將就之望,此豈細故也哉?邸下誠宜益加調將,遄復天和,趁此春煦漸暢之時,日開講筵,討論經旨,頻接臣隣,諮諏善道,則其爲承志之孝,應天之實,亶不外是,區區憂愛之誠,敢以此仰勉焉。臣等,俱以無似,忝在近密,災異之出,已過屢日,而訖無一言,以備陳戒之故事,若論群下喑啞之罪,則臣等爲首,亦乞重勘臣等不言之失,以爲人臣溺職者之戒,不勝大幸。答曰,覽書具悉。懍惕之中,所陳切至,不可不體念,卿等其勿辭察職。
校理李錫祥上書曰,伏以洪惟我大朝殿下,因陰虹貫月之災,特下備忘,辭旨懇惻,警懼之意,誨責之敎,譪然於十行之中,臣奉讀欽歎,繼之以震惕慙惶也。噫,今日群下之罪,可勝言哉?世道之日乖,群下之罪也,喑啞之成風,群下之罪也。以群下之罪,致上天之警,而冥然恬然,無一人進一言,獨使堯·舜之聖,反自責躬於七耋嚴廬之中,其敢曰國有臣乎?如臣空疎,忝在論思之地,未嘗以嘉謨嘉猷,入告於前,及今雲臺之報異,亦未有片言半辭,仰贊我大朝曁小朝恐懼修省之意,喑啞之罪,臣亦難逭,豈敢以責敎之只擧耳目,獨爲晏然哉?嗚呼,昭昭之天,眷佑我宗祊,大朝違豫之候,遄奏翌瘳之慶,而歲律已更,泰運新屆,仁風惠化,方將與太和昭融,正宜群沴消盡,萬彙同春,而仁愛之告,遽若是丁寧,竊伏念我邸下,懍然警惕之心,尤當如何?顧今悠悠萬事,亶本於邸下一心,今邸下雖在睿候久愆之時,必以大朝靜攝中進定講對之心爲心,而臥內召接,頻頻講對,克盡惜陰之工,以爲弭災之方,使讜言日進,世道丕變,則天心悅豫,災可爲祥,而亦不負我大朝身敎之盛意矣。惟邸下,留神而反顧循省焉。若臣循默者流,亦宜先降威罰,斥去三司之列,以警喑啞之風,卽臣之願也。今以新除,天牌儼臨,而反覆思量,承膺無路,隨詣闕外,拜章徑歸,臣之罪至此而尤大矣。伏乞离明,俯賜諒察,削臣之職,治臣之罪,以昭法綱,以安微分,不勝幸甚。答曰,覽書具悉。懍惕之中,所陳切至,可不體念,爾其勿辭,從速察職
兼司書朴盛源上書曰,伏以皇天不弔,荐降大割,兩陵因山虞卒,次第已畢,臣民痛隕,益切靡逮,荏苒之頃,徽寧殿練事倏過,歲色又更。伏惟我大小朝,嚴廬靜攝之中,拊時哀慕,不瑕有添損之節,區區憂慮之忱,有不勝自抑。忽於此際,伏奉春坊除旨,固當感惶趨承,而第臣本來情地,有萬難進,不可以已蒙開釋,自同無故,而揚揚冒沒,臣於向年,首發逆增之達,及其筵席避辭之際,果有字句間不善點檢之失,經年黜削,固不足少贖,而究其本情,亶由於愚迷儱侗,辭不達意,以至自陷於做錯之科,雖以此屢被重譴,實所甘心,而年前臺駁之竝與停達者同論,而不爲區別,則臣固異焉。首事之實,臣雖不自言,豈無一世之公議,而不少顧惜,渾加勘斷,殊不知其故也。前後筵臣,相繼陳白,大朝殿下,亦以俯燭無餘,縷縷筵敎,雖使臣自恕而自列,寧有過於是?瞻望宸極,只有感涕,甄復如舊,兼銜濫叨,追念愆尤,罙增悚惶。且臣望八老母,自遭頃年慘慼之後,悲疚添恙,長在牀簀,藥餌爲命,月初,重得天行輪疾,素患痰癖,乘虛衝發,加以泄痢無算,元氣凘綴,轉側須人,臣左右扶護,實無離捨跬步之勢,目下情理,誠萬萬哀矜,況有自來難冒之端,反覆揣量,承膺無路,略搆短章,敢暴情實,而當邸下將攝之日,有此瀆擾,臣罪尤大。伏乞离明,俯察臣微懇,亟遞臣所帶之職,以便救護,以靖私義,千萬幸甚。答曰,覽書具悉。日月迅邁,兩陵因山已訖,練事奄過,光陰如流,歲律倏改,攀號莫逮,哀慕罔極,爾其勿辭,救護母病。
上詣明陵齋宿。常參·經筵,以代理停。
傳于申暐曰,更點餘五點,而時刻不入,禁漏官員,令守宮大將所記過。
傳于申暐曰,日猶寒矣,進御揮項,朝廷百官軍門,皆爲毛具。
大駕入晝停後,王世子遣宮官問安。答曰,知道。政院·玉堂·藥房,口傳問安。答曰,知道。
大駕詣明陵入小次後,王世子遣宮官問安。答曰,知道。政院·玉堂·藥房·朝廷二品以上·六曹堂上,口傳問安。答曰,知道。
大駕陵上奉審親祭罷後,政院·玉堂·藥房·朝廷二品以上·六曹堂上,口傳問安。答曰,知道。
大駕詣山陵奉審親祭罷後,王世子遣宮官問安。答曰,罔極。政院·玉堂·朝廷二品以上·六曹堂上·宗班,單子問安。答曰,罔極。藥房口傳問安。答曰,罔極。
大駕翼陵奉審後,入明陵齋室後,政院·玉堂·藥房,口傳問安,答曰,知道。
傳于申暐曰,都監·禁衛營·龍虎營大將處分付,軍兵等,依例設粥,雖設虎網,虎患可慮,操心以過事,亦爲申飭。
傳于申暐曰,分付備局,虎網軍,以儲置米,設粥以饋。
申暐,以御營廳言啓曰,本廳別將李觀祥,自守禦廳,中軍差下矣,動駕隔宵,留都騎士領率之任,誠爲緊重,而適無在京可合之人,不可兼差察任,李觀祥本廳別將之任,姑爲仍任,何如?傳曰,允。
申暐,以兵曹言啓曰,依下敎,隨駕禁軍及駕後與標下軍兵等處,設粥以饋之意,敢啓。傳曰,知道。
申暐,以訓鍊都監言啓曰,依傳敎,隨駕將校軍兵等,設粥分饋之意,敢啓。傳曰,知道。
申暐,以禁衛營言啓曰,因傳敎,本營隨駕將校軍兵等處,煮粥以饋之意,敢啓。傳曰,知道。
以承傳色口傳下敎曰,中官,不爲待令,從重推考。
傳于趙明鼎曰,初嚴,以卯初一刻爲之。
上幸明陵齋宿,常參·經筵,以代理停。
李奎采達曰,今日,賓廳日次,而動駕相値,頉稟。令曰,知道。又以達曰,今日賓廳日次旣已頉稟,所當持公事以對,而動駕相値,頉稟。令曰,知道。又以達曰,大司憲未差,執義金元行,掌令李秀逸·邊致明,持平李鳳祥在外,李世孝未肅拜,今日以監察茶時之意,敢達。令曰,知道。又以達曰,都摠府郞廳來言,各處入直軍兵,晝巡檢之意,敢達。令曰,知道。又以達曰,兵曹郞廳來言,各處入直軍士,晝巡檢之意,敢達。令曰,知道。又以達曰,都摠府郞廳來言,各處入直軍兵,夜巡檢之意,敢達。令曰,知道。又以達曰,兵曹郞廳來言,各處入直事士,夜巡檢之意,敢達。令曰,知道。
戊寅正月二十五日四更,上具布戎服。明陵山陵擧動時,上自賓陽門出,行都承旨李之億,右承旨趙明鼎,左副承旨申暐,右副承旨宋文載,同副承旨南泰著,注書李晋圭,假注書李枰,記注官李益普,記事官李漢一以次侍立。上,明政殿月臺,乘輿至明政殿門外降輿乘馬時,上命承旨招守宮從事官曰,巡檢雖不可已也,而入直軍兵,切勿過杖也。上曰,自今日狀啓時,守宮大將·留都大將·入直宗室,具爲聯名,可也。上曰,宗班之差往陵祭獻官者,祭罷後,卽爲入來事分付,上出弘化門,上命承旨曰,招留都從事官,暐招宣傳官,發遣令旗,令旗至莊門,莊門哨不納。上曰,其哨官,旣見令旗而不開入,何也?其哨官拿入,拿入之間,招入留都從事官。上曰,戒嚴雖着實爲之,而切勿過杖,可也。莊門哨官拿入。上曰,旣見令旗,則汝何不開入乎?哨官曰,令旗雖至,旣不聞將令,故不開矣。上曰,軍門之體例似然,而聞拿入之命後,開出令旗,何也?哨官曰,上方詣明陵,而聖孝想必忙矣。故故爲開入矣。上曰,彼哨官,誰也?暐曰,汝之姓名,誰也?哨官曰,朴尙載矣。上曰,汝太能也。上至宗廟前路下馬時,禁衛營校鍊官馳進曰,先廂方在慕華館,而峴下橋梁頹圮,故來告矣。暐以此仰達。上曰,慕華館嶺底橋梁次知官員記過,晝停待令,駕前下敎上至慕華館嶺底,下詢曰,何橋圮傷乎?上曰,橋梁毁傷處,不爲待令,當部官記過,待令于晝停,駕前下敎,上至晝停入幕次後下敎曰,當該記過人待令耶?暐曰,已待令矣。上曰,拿入,南部郞李立中拿入。上曰,莫重幸行時橋梁,摘奸不謹,有此頹傷之弊,不謹之罪,汝難免矣。立中曰,着念擧行,而致此圮傷之境,遲晩矣。上曰,非夏而治道不謹,極欲重治矣。今日乃齋日,故十分參酌,此後一軍兵,若有沒橋之弊,則當依法矣。上曰,李立中,誰也?暐曰,李䝘中之四寸也。上曰,承旨書之。上曰,此乃部官所關處,初記過下敎勿施,出傳敎暐曰,當部郞,雖已參酌處分,而京兆旣是導駕次知,則聞此橋梁圮傷之後,事當待候於當橋,而不爲待令,當該京兆堂上,推考,何如?上曰,依爲之。出擧條上曰,藥房三提調入侍。出擧條,藥房都提調金尙魯,提調李成中,副提調李之億進伏訖。尙魯曰,靜攝之餘,有此勞動,聖候,若何?上曰,一樣矣。尙魯曰,藥飮已煎待令矣。進御,何如?上曰,亦隨於此,當飮矣。因進御。尙魯曰,勞動之餘,不可不診候。上曰,入診。金履亨等,入診退伏曰,左三部則小有數矣。而右三部虛軟則一樣矣。仍爲退出。上曰,禮房承旨與畿伯各務差使員入侍。出傳敎禮房承旨趙明鼎,京畿監司趙暾,楊州牧使李翼元,水原府使金孝大,長湍府使李摘,南陽府使李國賢,高陽郡守羅忠佐進伏訖。上曰,道臣來近。暾進伏。上曰,於民,無弊端乎?暾曰,各別申飭,故別無貽弊之事云矣。上曰,此守令外,皆在官次乎?三十七官盡來乎?暾曰,元無盡來之事矣。暾曰,傳語差使員竹山府使柳東茂,直往陵所,不爲待令於盡停所,事體極爲駭然,罷黜,何如?上曰,依爲之。出擧條上曰,承旨書之。上曰,竹山府使有闕代,其令該曹,卽爲口傳擇擬。出傳敎上,下詢翼元曰,楊州則所捧之數幾,何耶?翼元曰,上年條則畢捧,而舊逋所捧之數七百石內,未捧二百餘石矣。上曰,楊州則所捧之數三分之二矣。上,下詢孝大曰,水原則昨年所捧之數幾許耶?孝大曰,纔捧半矣。上,下詢摘曰,長端則所捧幾許耶?摘曰,昨年條則已畢捧,而舊逋則捧半矣。上,下詢忠佐曰,高陽則所捧幾許耶?忠佐曰,上年條則畢捧,而舊逋則未捧邊半矣。上曰,彼李國賢也,明鼎曰,然矣。上曰,南陽則所捧之數幾許耶?國賢曰,昨年條則幾捧,而舊逋則九百石內,所捧四百餘石矣。上曰,入侍中官,忽然出去,當該中官,令該府處之。出擧條上曰,左右相入侍事,注書傳諭。臣枰,承命出來傳諭後引入,左議政金尙魯,右議政申晩進伏訖。上曰,楊州所捧舊逋之數,三分之二云,不可無激勸之道也。尙魯曰,臣聞之,至於仁川,則全未捧云矣。上曰,仁川府使,誰也?尙魯曰,宋晋欽。上曰,旣有勸則不可無懲,李益元,熟馬一匹賜給,宋晋欽,使營門決杖,可也,尙魯曰,晋欽,臘月殿最,居下考矣。上曰,然則令該府決杖。暾曰,臣有爲民事,仰達事矣。暾曰,臣,道路摘奸時觀之,尙陽處則春意已生,多有解凍處矣。來初則間膺有春耕,而至於望後,則耕作,勢將漸殷,守禦廳輪操師期,定於來初,摠戎廳師期,定於望後,喬桐則三月望間爲期,鎭撫營,姑未聞定期。而要是春耕方張之時,詰戎之政,國之所重,有不可煩請停退。而其有害於農作,實如此,故日前,敢以停退之意狀聞,而齋戒相値,未及入啓矣。民事所關,誠甚可悶,惶恐敢達矣。尙魯曰,南漢則纔見留守狀聞,輪操定於來月初二日,師期此迫,遠道軍兵,想必已動,今不可議停,江都則亦有留守自當量處,而至於摠使巡操,水使水操,有妨春耕,果如道臣所奏,則畿甸,乃是根本之地也。屢饑之餘,農作一事,尤宜另念,雖停止,似無妨矣。晩曰,各營春操,政當春耕之時,道臣之如是陳達,其勢固然,摠廳及喬桐習操,宜令停止。而至於南漢輪操,則期日已迫,該廳牙兵,多在湖西·關東,想必漸已來會,今難停止。此則仍令行操,卽爲放軍,似好矣。上曰,期日已迫,南漢爲之,其餘,特爲停止。出擧條暾曰,守禦使以畿邑還穀,移劃南漢事,狀請蒙允矣。再昨年移劃之數,爲一千五百石,而今又以作米三千石移劃,以皮穀計之,則乃爲七千五百石之多矣。本道還穀元數不多之中,年年劃屬,勢將漸縮,事甚可悶,故不得劃屬南漢之意狀達,而未及回達矣。成命之下,不得奉行,惶恐敢達。尙魯曰,此則道臣狀本,纔已達下,而事有難處者,姑未覆奏,蓋如欲每許移劃,則畿內本來不敷之還穀,漸至見縮,如欲不許,則南漢公下,將無以支繼,誠可謂彼此兩難,臣意則軍餉雖曰體重,南漢一年新耗,爲二石千石米,此仍該營逐歲添入之穀也。此米中每年三百石,特爲劃給,使之支用,而畿穀請得之路,嚴加防塞,恐宜矣。上曰,依爲之。出擧條上出幕次時,明鼎進曰,卽聞李翼元之言,則俄者渠辭不達意,誤被給馬之典,故方持馬待令矣。渠之舊逋所捧之數七百石內,二百石已捧之言,致訛於奏達之際云矣。上曰,然則給馬之下敎置之,而旣以無勸,則何用懲乎?宋晋欽決杖下敎,亦爻周可也。上曰,當直,詣陵上,爲先陳設事,分付陵官,上詣明陵入幕次,改具視事服,先詣紅箭門內行四拜後,詣陵上奉審,詣丁字閣親祭罷後,還詣紅箭門內板位,行辭陵禮,還入小次,改具衰服,詣紅箭門內板位哭四拜,仍詣陵上奉審盡哀,仍入小次。上命注書曰,上食,兼行於酌獻禮,於禮無妨與否事,問議于左右相處,可也。臣枰,承命出來。問議子左右相,則左右相以爲無妨云,故以此進奏。上詣丁字閣酌獻禮時。上曰,祭器洗滌不淨,參奉推考可也。出擧條親祭罷後。上曰,承旨書之。上曰,守陵官海春君栐,侍陵官徐景達加資,而俱已資窮,熟馬各一匹面給,參奉忠義各加一資,出傳敎承史先爲退出,承史更爲入侍,上還出小次,改具視事服,詣翼陵行四拜後,仍詣明陵齋室。諸臣以次退出。
上詣昭寧園齋宿。常參·經筵,以代理停。
傳于宋文載曰,初嚴前一刻前,承旨先爲來詣。
明陵齋宿後翌日,大殿,王世子遣宮官問安。答曰,知道。政院·玉堂·藥房·朝廷二品以上·六曹堂上,口傳問安。答曰,知道。
山陵辭陵後,入幕次後,政院·玉堂·藥房,口傳問安。答曰,罔極。
大駕詣弘陵入幕次後,政院·玉堂·藥房,口傳問安。答曰,知道。弘陵祭罷後,王世子遣宮官問安。答曰,知道。政院·玉堂·朝廷二品以上·六曹堂上,單子問安。答曰,知道。藥房口傳問安。答曰,知道。
大駕詣晝停入幕次後,王世子遣宮官問安。答曰,知道。政院·玉堂·藥房,口傳問安。答曰,知道。
傳于申暐曰,左副承旨·同副承旨入侍,高陽郡守羅忠佐入侍。
傳于申暐曰,今日三軍門,亦饋粥軍兵與否知入,明日則軍兵炊飯,以例時爲之。
申暐,以兵曹言啓曰,依下敎,隨駕禁軍及駕後與標下軍兵等處,設粥以饋之意,敢啓。傳曰,知道。
又以訓鍊都監言啓曰,依傳敎,隨駕將校軍兵等,設粥分饋之意,敢啓。傳曰,知道。
又以禁衛營言啓曰,因傳敎,本營隨駕將校軍兵等處,煮粥以饋之意,敢啓。傳曰,知道。
吏曹口傳政事,李觀河爲竹山府使。
昭寧園祭罷後,王世子遣宮官問安。答曰,知道。政院·玉堂·朝廷二品以上·六曹堂上,單子問安。答曰,知道。
上幸昭寧園齋宿,常參·經筵,以代理停。
辰時日暈。
翌日,世子宮·嬪宮,政院口傳問安,答曰,知道。
李奎采達曰,大司憲未壿,執義金元行,掌令李秀逸·邊致明,持平李鳳祥在外,李世孝未肅拜,今日以監察茶時之意,敢達。令曰,知道。
又以達曰,都摠府郞廳來言,各處入直軍兵晝巡檢之意,敢達。令曰,知道。又以達曰,兵曹郞廳來言,各處入直軍士晝巡檢之意,敢達。令曰,知道。又以達曰,都摠府郞廳來言,各處入直軍兵夜巡檢之意,敢達。令曰,知道。又以達曰,兵曹郞廳來言,各處入直軍土夜巡檢之意,敢達。令曰,知道。
戊寅正月二十六日卯時,上具布戎服。弘陵擧動時,行都承旨李之億,右承旨趙明鼎,左副承旨申暐,右副承旨宋文載,同副承旨南泰著,注書李晋圭,假注書李枰,記注官李益晋,記事官李漢一以次侍立。上自明陵齋室出,乘輿至山陵紅箭門外入幕次,改具衰服,仍詣陵上盡哀後,入于丁字閣奉審時。上曰,舊明陵陵史入侍,明陵參奉閔百寅進伏。上曰,右承旨持誌文草讀之,明鼎進讀。上命閔百寅曰,誌文,向者懸板於香大廳矣。今則懸於汝輩所在齋所,可也。上仍詣紅箭門內賑位哭四拜,還入幕次,改具布戎服,仍詣弘陵。上至莊門下敎曰,莊門軍經夜狀慰問,至於虎綱軍經夜狀勞問後,卽爲放送,可也。上詣弘陵,望見陵。上曰,美哉。至於眞好之地,則亦不出於凡眼也。而昨年因山時,卿等之說,予則以爲過奬矣。今日復見,則果如卿等所見也。明鼎曰,雲寶劍差備,使立於何處乎?上曰,來待于階下,可也。上入幕次後,改具衰服,直上陵上。命注書曰,左相入侍事傳諭,臣枰,承命出來傳諭引入。上曰,南原君入侍,晋圭承命出來引入。上曰,其時山陵堂上校正官與戶判入侍,益普承命出來引入。左議政金尙魯,南原君,校正官洪啓禧,戶曹判書李宗白進伏。上曰,今覽局勢,則甚精妙矣。尙魯曰,臣等之心,亦以爲泠然矣。啓禧曰,如盡之說,此之謂也。上曰,交河所點之地,比此何如耶?曰,不可同日而語此也。上曰,予意亦如矣。尙魯曰,極甚好矣。而曾前西湖處士爲名人,頗知山理,而且知易數者,曾卜此地近處而葬曰,十年後,則必有國葬之事矣。有人曰,然則何爲葬耶?答曰,若埋十年,則雖移葬於他處,地之吉氣則可以帶去之說,傳來矣。上曰,旣已遷葬,則地氣,何以帶去乎?此則必無之理也。啓禧曰,此地曾有植栢之命,而明陵則以着實植之矣。山陵亦若多植,密密處則拔之,稀疎處則加植事,分付陵官,好矣。宗白曰,臣曾前山陵堂上看役時見之,則此後有小路,似或妨矣。防之亦好矣。尙魯曰,堂上校正官亦入矣,臣有所懷矣。丁字閣之假作,蓋取重其事之意,旣有丁字閣,而無紅箭門,無義矣。雖後更設一門,而過三年後撤丁字閣時,益撤無妨矣。上曰,予意亦然也。上仍詣丁字閣行酌禮後。上曰,承旨書之。上曰,凡酌獻禮則望燎,大祝與廟司殿司·陵司爲之事定式,載於補編,出傳敎望燎罷後,上曰,承旨書之。上曰,守陵官海運君槤,侍陵官宋獻徵加資,參奉忠義各加一資。出傳敎上曰,諸司預備。出傳敎上曰,上食,䚀肉兼行於晝茶禮矣。承史仍爲退去,承史仍爲退出,承史更入侍時,上行辭陵再拜禮後,還詣幕次,改具布戎服,昭寧園擧動時,上至晝停所。上曰,地方官入侍。駕前下敎高陽郡守羅忠佐入侍。上曰,高陽所囚罪人,關係一律外,竝放送。駕前下敎上入幕次後,仍爲退出。承使更爲入侍時,同副承旨南泰著,假注書李枰,記注雪李益普,記事官李漢一入侍訖。上曰,鄭運維同爲入侍。鄭運維入侍時,上命運維曰,汝往楊州,關係一律外,極折米以下罪人,放送,可也,上命泰著曰,汝往鄕校,看審後來奏,泰著奉審後來奏曰,臣承命往審于高陽鄕校大成殿,則樑上椽木數箇,因滲漏而朽傷,地衣一邊,亦朽廢,酌一足折矣。上至高嶺洞口,有儒生進帶,上命暐曰,此帶受之,其儒生待令。上詣昭寧園,先入碑閣奉審後,改具視事服,仍詣園上奉審後,詣于丁字閣行祭,仍入齋室時。上曰,明日還宮時刻,待下敎擧行,出傳敎上曰,軍兵,天明後使之炊飯事分付,出傳敎諸臣以次退出。
上在昌慶宮。常參·經筵,以代理停。
巳時午時,日暈。
昭寧園祭罷後翌日,大殿,王世子遣宮官問安。答曰,知道。
政院·玉堂·藥房·朝廷二品以上·六曹堂上,口傳問安。答曰,知道。
傳于趙明鼎曰,將欲辭園,請外儀侍衛百官,使之待令,只承史入侍小次。
又傳于曰,還宮時刻三嚴,以午正三刻書入。
辭園後,大殿,政院·玉堂·藥房,口傳問安。答曰,知道。
傳于申暐曰,碑閣守直家失火云,此亦民也,牛馬亦爲致傷云,家舍及牛馬,令戶曹計價,卽爲上下,失火人査出,分付訓局,回駕後決棍。
以承傳色口傳下敎曰,當該承傳色,誤傳下敎,從重推考。
大駕入晝停後,王世子遣宮官問安。答曰,知道。政院·玉堂·藥房,口傳問安。答曰,知道。
李奎采達曰,大司憲未差,執義金元行,掌令邊致明·李秀逸,持平李鳳祥在外,李世孝未肅拜,今日以監察茶時之意,敢達。令曰,知道。
大駕還宮後,政院·玉堂·藥房·朝廷二品以上·六曹堂上,口傳問安。答曰,知道。
戊寅正月二十七日巳時,上具視事服,辭園時入侍時,行都承旨李之億,右承旨趙明鼎,左副承旨申暐,右副承旨宋文載,同副承旨南泰著,注書李晉圭,假注書李枰,記注官李益普,記事官李漢一,以次侍立。上詣紅箭門內位板,行辭園禮再拜後,上仍入齋室時,暐進曰,禮曹判書李益炡,有稟達事,請對矣。上曰,入侍。上曰,左右相入侍事,注書傳諭。臣枰,承命傳諭引入,禮曹判書李益炡,左議政金尙魯,右議政申晩進伏。益炡曰,莎草枯損處,卽爲定日改之,爲好矣。上曰,近者若改莎,則其莎能生,而無枯損之事耶?尙魯曰,正當其時,而至於丁字閣道里,當初以生木爲之,臣曾慮之矣。果有傷處,其傷處則添鐵修補爲宜矣。上曰,承旨書之。上曰,園上莎草,擇日卽爲修補事,分付,丁字閣道里修補,一體擧行。出傳敎暐曰,楊州御史鄭運維,往還後,今方待令矣。上曰,入侍。運維入侍。上曰,楊州滯囚,皆放送乎?運維曰,只有三人,故已放送而還矣。上曰,其處獄囚,則無拯折之罪乎?運維曰,此則無矣。上曰,楊州·高陽獄,則今則蕩然也。暐曰,玉帶所納儒生,今方待令矣,何以爲之乎?上曰,入侍。儒生進伏。上曰,汝何王子之幾世孫,而名則爲誰耶?儒生曰,臣名,卽李元燮也,而臣之九代祖,卽成廟王子完原君也。上曰,此帶,汝何以置之乎?元燮曰,卽成廟朝御賜王子君之帶也。上曰,汝有文跡乎?元燮曰,文跡則無之,而自古有傳來之說,故臣知其御賜也。上曰,果是御賜,故渠之所達,如是矣。尙魯曰,若非御賜,則私家,豈有玉帶乎?上曰,然矣。上曰,承旨書之,今覽幼學李元燮所進玉帶,追慕成廟一倍,元燮,卽成廟朝王子完原君九代孫也。令該曹,特爲錄用。出傳敎伊後玉帶,有改以石帶之下敎,故改以石字,上還入齋室後,諸臣以此退出。
戊寅正月二十七日午時,上具布戎服,還宮時,行都承旨李之億,右承旨趙明鼎,左副承旨申暐,右副承旨宋文載,同副承旨南泰著,注書李晉圭,假注書李枰,記注官李益普,記事官李漢一,以次侍立。上乘馬詣碑閣奉審後,乘馬至洞口,命申暐·宋文載,左右觀光民人等處下敎曰,汝輩效勞於昨年兩山陵役,今又殫勞於三日幸行,故春大同半減,癸酉條舊逋蕩減,知悉。上曰,自高嶺里至迎恩門,捧上言,上詣晝停所入幕次時,藥房三提調請對,上曰,入侍。上曰,京畿監司及各務差使員入侍時,吏判同爲入侍事,下敎。出傳敎藥房都提調金尙魯,提調李成中,副提調李之億,京畿監司趙暾,楊州牧使李翼元,水原府使金孝大,竹山府使李觀夏,仁川府使金履復,高陽郡守羅忠佐,吏曹判書尹得載進伏。上曰,吏判來近。得載進伏。上曰,海平府院君尹根壽,於卿爲幾代祖耶?得載曰,臣之六代祖之同生也。上曰,海平之墓,似在高陽地,而不能記知矣,卿其知之乎?得載曰,臣未的知地名,而似在高陽地矣。上曰,吏判先爲退出。上命趙暾曰,義僧輩之駕前上言,極爲駭然,狀頭決棍。尙魯曰,僧習,果如聖敎矣,焉敢唐突於駕前乎?若不重治,必有後弊矣。上命暾曰,雖決棍,斟酌爲之可也。上曰,今年大同減半事,癸酉條舊逋蕩減之意,俄已下敎于民人等矣。承旨書之。上曰,噫,雖當此時,又在靜攝,爲民之心,夙宵奚弛,況昨年再經陵役,今年三日動駕,其宜恤民,今年春大同半,癸酉條舊逋半,特爲蕩減,以示予意,春大同已畢捧處,以秋大同代減,若過半已捧者,亦以秋大同計減。出傳敎尙魯曰,湯劑已煎而待令矣。上曰,若溫則入之。進御後,尙魯曰,明日入診,不可已也。上曰,君臣,一日一體休之,不亦好乎?尙魯曰,醫官,方待令矣,診候好矣。上曰,卿言至斯,當診,而只三人入之。金履亨等入診退伏曰,左三部少柔,而右寸關胃脈,不足矣。尙魯曰,上躬勞動,旣已甚矣,三明朔奠,斷不可親行矣。上曰,辛丑所升處,今又升之,則不難矣。祥期不遠,親行,何可廢也?之億曰,大臣,旣有所達矣。上躬三日勞動,旣已甚矣,朔奠替行,似無所妨矣。上曰,予無病矣。尙魯曰,東宮,方在靜攝,故今番祗迎亦廢矣,微寧殿朔奠,攝行,爲好矣。上曰,此則當以此爲之。上曰,徽寧殿朔祭,遣大臣攝行。出傳敎上曰,予念民事,爲民旣減大同與舊逋矣,勸農,各別爲之,可也。翼元曰,民等,旣承上敎,則臣亦有所勸之說矣。上曰,水原,畿輔重任,着意擧行,可也。孝大曰,今年春操,因道臣陳達,待秋姑停,鄕民,可無妨農之患,而今番布城軍,亦免疊勞之弊,此則大幸,第本府以畿輔重鎭,凡係戎務,甚爲疎虞,大操之停廢,亦至十年之久,豈不可悶乎?臣嘗見關西各邑,有所謂朔操者,每年農歇六朔,守令,團聚束伍,官門操閱,故其於代塡闕額,修補軍裝等事,頗有實效矣。今亦略倣此規設行,而令摠戎使,就議廟堂,定式施行,似好矣。上曰,所奏是矣。令廟堂稟處,出擧條孝大曰,本府禿城山城,卽壬辰倭亂得力之地,以此,在昔宣廟朝,改築山城,兼設防營,而以山城居民生涯艱乏之故,別爲給復,使之依賴資生,朝家軫恤,有如此者,而卽者山城人,有武科出身者,設置後創有之事,竊見江都南漢人登科者,例有除防之規,本府山城,亦是保障重地,似宜蒙一視之澤,以此論報該曹,則該曹以無前例不許矣。依兩都例施行,則似亦爲優恤激勵之道矣。上曰,該曹則以無前例不許,而依所達除防,因爲定式,可也。出擧條孝大曰,乙丙兩年條舊逋,因朝令折半徵捧,而其中丙子合沒人,丙子條還上,則旣許蕩減,乙亥條舊逋則一體徵捧,丙子條,旣以合沒蕩減,則乙亥條,雖在合沒之前,到今,亦豈有可徵之處乎?前監司臣南泰會,以此狀達,則廟堂防塞矣。此後舊逋收捧時,必有如前混徵之弊,宜有分揀知委之道矣。上曰,此則非特水原一邑而已。令道臣狀聞,而承旨持奏。出擧條孝大曰,庚午溫幸大駕駐驆本府時,將校兩人,以善於入軍門承接事,有邊將除授之命,招入駕前,親奉聖敎,則此與他承傳迥異,而今幾十年,尙不調用外邑,不無抑〈菀〉之歎,故敢達矣。上曰,令該曹待窠,卽爲調用。出擧條翼元曰,臣適因言端敢達矣。守禦平兵習操,期日迫急,守禦使,已爲狀聞,而動駕相値,軍兵,尙未私點,布帳,今方收聚,詰戎之政,進退無路,而事勢窘急,誠可悶矣。上曰,令守禦使,師期數三日釐正。上曰,明日左右相·畿伯入侍。出傳敎翼元曰,黔巖店民,居在陵所不遠之地,自昨年,連有國役,種種不時之役,極爲浩繁,使星往來之際,疲於接應,實有難保之慮,其在撫恤之道,似有安保之策,敢達。上曰,所奏是矣。上曰,承旨書之。上曰,黔巖·碧蹄兩店,予已多見,今者楊州收使,黔巖店所奏誠是,而碧蹄店凋殘,尤爲特甚,一體令備局,明日登對時稟處,雖有大小之分,新院店,同是一路,不無向隅之歎,其令一體稟處。出傳敎上曰,彼兩守令,爲誰耶?文載曰,彼則新除授竹山府使李觀夏也,此則仁川府使金履復也。上曰,春大同,旣已減半,汝等,着意勸農,可也。上曰,監司則豹皮一領賜給,地方官楊州牧使,各給弓矣。上曰,月山大君·海嵩尉·慶恩國舅·贈趙贊成·贈崔領相墓,遣禮官致祭,贈參判金九衍暮,一體致祭。出傳敎上至昌陵前路。上曰,承旨入侍。上曰,噫嘻,予年六十癸酉,道過淸潭,于今六十有五。嗚呼,戊寅又過淸潭。噫,癸酉何年?戊寅何年?無他洩懷,其洞口內所居民人,特復一年,以慰予意。出傳敎上曰,尹得養入侍,得養入侍。上曰,百官軍兵毛具。駕前下敎上曰,侍衛百官軍兵雨具。駕前下敎上入弘化門時,上曰,訓鍊大將金聖應,御營大將洪鳳漢,守宮大將徐命彬入侍。出傳敎上曰,崇禮門·興仁門留門事分付,軍兵解嚴事分付,留都營訓鍊大將金聖應,守宮大將徐命彬,以戎服入侍,御營大將洪鳳漢,以冠服入侍。上曰,予已大將招之,則御將,豈敢以冠服入侍乎?洪鳳漢拿入。上曰,御將拿入時,宣傳官之不呼其名者,由於承旨之初不呼名,承旨推考,可也。出擧條上命訓·御兩將曰,從近試賞,可也。仍入大內,諸臣以此退出。
上在昌慶宮。常參·經筵,以代理停。
下直,楊州牧使金時默,安州牧使李澤徵,務安縣監李萬恢。
陵行還宮後翌日,大殿,政院·玉堂·朝廷二品以上·六曹堂上,口傳問安。答曰,知道。
世子宮·嬪宮,政院·玉堂,口傳問安。答曰,知道。
申暐達曰,大司憲未差,執義金元行,掌令李秀逸·邊致明,持平李鳳祥在外,李世孝未肅拜,今日以監察茶時之意,敢達。令曰,知道。
又達曰,備邊司郞廳來言,今日,賓廳坐起日次,而睿候方在調攝中,頉稟。令曰,知道。
又達曰,今日賓廳坐起日次,旣已頉稟,所當持公事入對,而睿候方在調攝中,頉稟。令曰,知道。
藥房都提調金尙魯,提調李成中,副提調李之億啓曰,展謁陵園,親伸情禮,而靜攝之中,歷日動駕,昨又觸冒風寒,侵夜還宮。伏未審夜來,聖體若何?憊薾之候,寢膳之節,亦何如?臣等,卽與諸御醫入診,詳察聖候,議定繼進湯劑,有不可已,王世子調候,何如?臣等,不任區區憂慮,敢來問安,竝此仰稟。答曰,知道。雖伸情禮,一倍追慕,氣則一樣矣,世子氣〈候〉亦一樣矣。
李奎采達曰,注書李迪輔,自鄕上來云,卽爲牌招,何如?令曰,依。
宋文載,以都摠府言啓曰,今日,入直內三廳武兼·禁軍及軍兵等,當爲中日習射,而雨勢如此,不得爲之之意,敢啓。傳曰,知道。
趙明鼎,以侍講院言達曰,本院新除授兼司書朴盛源,由限已過,卽爲牌招察任,何如?令曰,依。
以兼司書朴盛源牌不進罷職令旨,令于宋文載曰,推考徽旨捧入。
傳于趙明鼎曰,御製編次人,來詣于明政殿後。
南泰著啓曰,左議政金尙魯,右議政申晩,京畿監司趙暾,依下敎,來待矣。傳于南泰著曰,來詣于集賢門。
傳于宋文載曰,今日爲之有意,卽爲收殺,當拔去爻周次入之。
傳于宋文載曰,入直兩承旨入侍。
申暐,以都摠府言啓曰,傳曰,今番陵幸時,隨駕內乘軍職內三廳武兼武藝別監及挾輦軍前排,摠府兵曹眼同,中日廳試射放後,入格人,依中日例,單子書入事,命下矣。卽當擧行,而今日,例次中日相値,二十九日·二月初一日,孝昭殿朔祭齊戒正日相値,初二日,亦當例次中日,勢不得擧行,初三日爲始設行之意,敢啓。傳曰,知道。
趙明鼎,以禮曹言啓曰,觀察使·節度使薦,正月內當爲議薦,而堂上有故,限來不得爲之之意,敢啓。傳曰,知道。
宋文載,以訓鍊都監言啓曰,依傳敎,昭寧園碑閣守直家失火人禹景就,決棍十五度之意,敢啓。傳曰,知道。
又以訓鍊都監言啓曰,今番陵幸時,御前前排軍等處,依傳敎施賞之意,敢啓。傳曰,知道。
趙明鼎,以御營廳言啓曰,依乙丑年例,隨駕軍兵,令該營門試射事,命下矣。因公待令陵所,本廳將校軍兵等,今月二十八日,南小營試射放設行之意,敢啓。傳曰,知道。
宋文載,以義禁府言達曰,泗川前縣監金善兼,拿問處之事,徽旨達下矣。金善兼,下去慶尙道寧海地云,依例發遣府羅將,拿來,何如?令曰,依。
吏曹口傳政事,以金時默爲楊州牧使。
檢閱洪秀輔書曰,伏以臣,頃伏蒙恩暇,歸護父病,獲伸情私,感激之忱,隕結難酬,而數日之內,臣父所患,有加無減,左脅痰牽之症,往來刺痛,挾感益肆,呼吸不通,飮啖全廢,加以咳喘交作,熱升痰盛,胸膈關格,夜不得眠睡,神息昏憒,殆不省傍人之出入者,于今十有餘日矣。委身旅邸,他無救護之人,只臣一身,左右扶將,獨自焦泣而已,似此情界,離捨無路,由限已盡,而持被就直,人理之所不忍,玆不得不更此哀籲於貳極之下。伏乞睿慈,亟令鐫削臣職,俾得安意扶護,不勝萬幸。答曰,覽書具悉,救護父病。
戊寅正月二十八日辰時,上御崇文堂。編次承旨入侍時,右承旨趙明鼎,假注書李枰,記注官李益普,記事官李漢一,以次進伏訖。上曰,承旨書孝昭殿朔祭祭文。明陵山陵祭文,昭寧園告由祭文。明鼎奉書畢。上曰,讀之。明鼎進讀畢曰,守禦使李喆輔,有稟達事,來詣請對矣。上曰,守禦使李喆輔入侍。出榻敎喆輔入侍進伏曰,臣雖不似,方待罪於守禦使之任,而楊州牧使,則不過一守令一兼營將矣,師律,何等嚴重,而旣有道臣與守禦使,則所當請于道臣或守禦使狀聞則可矣,而敢爲直奏,事體所在,極爲寒心,罷職,何如?上曰,所奏極是,依爲之。出擧條上曰,承旨書之。上曰,昨日南漢僧,令畿伯,旣已決棍,摠攝,卽守禦使管轄者,摠攝以下,皆繫軍摠,其僧呈訴,摠攝亦豈不知?其在杜後弊之道,不可不嚴懲,當該摠攝,今番正操時,令守禦使決棍,守禦使,亦宜有不能檢束之飭,從重推考。出傳敎喆輔曰,摠攝輩,欲上言,而先爲來呈臣,故臣則退送矣。渠敢以一小僧,朝廷處付之後,焉敢若是乎?更加嚴懲定配然後,可防後弊矣。上曰,雖如是,可以懲矣,何以加乎?上曰,承旨書之。上曰,楊州牧使有闕代,口傳擇擬,其令今日內辭朝。出傳敎上曰,承旨書之。上曰,因楊州牧使所奏,南漢正操師期,其令二三日闊狹,今者守禦使所奏,誠爲得體,亦無掣肘之端,以初定日擧行事,分付。出傳敎喆輔先爲退出。上曰,承旨更讀祭文,明鼎進讀後,諸臣以此退出,承旨仍爲入侍時,上曰,今聞守禦使所奏,尤涉無狀,當該前摠攝,不可循例決棍而止,除貫耳回示三軍後決棍事,分付。出傳敎上曰,御史尹得養,若入來,內局入診,同爲入侍。出榻敎上曰,該房承旨,持金吾·秋曹囚徒入侍。出榻敎諸臣以此退出。
二十八日未時,上御居廬廳。藥房入診,右相·畿伯·御史同爲入侍時,都提調金尙魯,右議政申晩,提調李成中,副提調李之億,京畿監司趙暾,暗行御史尹得養,記事官李晉圭,記注官李益普,記事官李漢一,醫官金履亨·方泰輿·皮世麟·鄭趾彦·李以楷·金德崙·蔡膺祐進伏訖。尙魯曰,連日動駕之餘,聖候,若何?上曰,氣則如常矣。俄有睡意,因復起坐矣。日氣若是不佳,而精神則一樣矣。尙魯曰,還宮後始雨,誠甚幸矣。往還時終無沾濕之患,實非偶然,此乃聖孝孚感之致也。上曰,此言,過矣。此誠受默佑而然矣。予已見弘陵而還,雖不飯亦飽矣。觀其山勢,前後環抱,甚竗,比之交河,豈不倍勝乎?尙魯曰,臣等,亦以爲然矣。自上未覽如此吉地之前,臣心,常以爲欠典,今則旣經天覽,自此心少安矣。尙魯曰,使醫官診候伏望。上曰,只令三人診候,可也。履亨診脈訖,退伏曰,右三部微數,而右寸管虛軟之候,比前一樣矣,泰輿曰,脈候大體稍緩之中,微有數意矣。世麟所奏亦同。尙魯曰,使醫官,議定湯劑爲宜矣。上曰,唯。履亨曰,脈候虛軟,雖不大段,微帶數意,理中湯,不可不進御矣。上曰,理中湯,可謂支離矣。今日欲見卿等,有可爲之事,故許此診候矣。加減理中湯三貼,依前煎入事。榻前下敎。得養曰,聖敎中兩件事,終無所得矣。上曰,水刺間下輩,亦無弊端乎?得養曰,無之矣。今番擧動時,民間無貽弊之端,且以禁酒令嚴,故雖經法駕之後,亦無爭詰喧譁之事矣。上曰,昨日三店除弊之事,何以則爲好耶?將使除役乎,題給乎,何者爲便乎?尙魯曰,昨以黔巖·碧蹄·新院三店凋弊事,有令備局登對時稟處之命矣。站民,專以容接行旅爲生涯,與農作之民有異,反復思之,實無他顧恤之道。惟是諸般煙戶之役,爲渠輩之苦役,如使之蠲免此役,則渠輩蒙惠,無過於此,而此外有最難支之一大弊,毋論士夫與京外校裨,稱以行卜,站站勒出站民,行中載輸之物,一倂替負,有若法典應行之事,少不如意,則鞭扑狼藉,甚至於責徵雇價,日日往來行人,不知其幾許,而人人侵虐如此,無依站民,何以堪之?近來站幕之離毁凋殘,逐歲愈加者,太半由於此弊,故自備局,發關嚴飭,非止一再,而亦無其效。此則守令,慢忽不擧行之咎也,有關紀綱,誠極寒心。今若嚴立法令,各別禁斷,則在站民,尤爲支保之大惠,而畿內若此,諸道各站,亦可推知矣。趙暾曰,站之盛衰,只在於接客之多少,行人絡繹,則柴炊價高,有益於渠輩,而近年以來,各站凋殘,殆難支吾者,專由於身役之最苦,而又有負卜之橫侵而然矣。申晩曰,煙戶雜役之外,行卜一事,最爲店民難支之弊,前後自備局關飭,非止一再,而終無實效。此專由於各邑不善擧行之致,此後則令道臣,申飭守令,各站行客,如有復踵前習,侵責店民之事,則摘發重繩之意,嚴飭施行,宜矣。上曰,令稟處者,非欲題給也,欲除煙戶雜役矣。今聞所奏,其誠寒心,三店煙戶之役,及其他雜役,一切勿侵,不遵此令者,自備局,隨現重繩,此後大小行人,橫侵窮民,若是奴使,而其不嚴禁,民何堪焉,綱何立哉?或有犯者,道臣·守臣,隨現狀聞,犯者,限其邑本站蘇醒間定配,日後御史廉問時,亦爲廉察,若或有犯不報,則該道道臣·守臣,亦當嚴處,以此申飭。噫,站民,亦赤子也。行旅申飭之事,諸道諸站,亦依此例,令備局,一體嚴飭,可也。出擧條上曰,昨見碧蹄店當爐賣餠人,極爲殘忍,此亦赤子也,見之,心不能抑矣。暾曰,臣有區區所懷,敢此仰達矣。近來生民痼弊,莫如白地徵稅,而畿甸,比他道尤甚,隣族侵徵之弊,實爲哀矜。臣意以爲,擇其陳田所多邑,先爲査實改量,則其爲惠民之政,莫過於此矣。上曰,如或不善爲之,則反不如不爲也。此誠得人然後,可以行之,道臣意向,在於何邑耶?暾曰,水原·長湍此兩邑,可先改量矣。上曰,誠得人矣。此兩人,必善爲之。暾曰,改量時物力,例有民結所收,而守令,或慮爲斂民之歸,故不敢生意,雖欲自官辦備,以畿邑至殘之形勢,寧有辦出之望乎?以此之故,欲爲改量,而坐於此一節,不得生意矣。上曰,此則道臣與守令相議,從長處之,可也。出擧條上命之億讀祭報府訖。命書傳敎曰,水原承傳將校二人,令該曹,不待都政,待窠卽爲調用。出傳敎之億曰,下番翰林洪秀輔,以其親病之方㞃,陳書請由,而且聞其身病非細,勢難行公云,下番闕直已久,事甚可悶,而當次應付之人,方在遠鄕,宜有變通之道,故敢達矣。尙魯曰,所謂當朔,不過一二日之間也,定朔付職之法,不可不守矣。上曰,應付人,爲先申飭上來,可也。出擧條刑房承旨及坐直承旨入侍事,榻前下敎,右承旨趙明鼎,右副承旨宋文載進伏。上命文載奏囚徒案訖。命書傳敎曰,新昌縣監李彦煥,延豐前縣監朴台秀,附過放送,中官田一成放送,以留都大臣狀聞闕直人,令攸司稟處者,一體分揀。出傳敎上曰,新昌倅李彦煥,誰家人也?明鼎曰,洛豐君之從子也。上曰,似是謹飭之人矣。明鼎曰,然矣。上曰,善治乎?明鼎曰,此誠善治守令矣。又傳曰,秋曹囚徒輕囚中,順太及毛眞金外十六名,一竝放送。出傳敎上命明鼎·文載分讀上言軸。明鼎曰,今番上言,多常漢,可謂猥濫矣,此則一倂拔去,似好矣。上曰,承旨之言,是矣。承旨持去上言軸,當拔者拔之,精考斯速入之,可也。仍命書傳敎曰,王祥爲子,亦豈請旌,關係風敎?此等之類,一體爻圈。又傳曰,今番上言,比前有異,先示假令,違格勿問。竝出傳敎諸臣退出。
上在昌慶宮。常參·經筵,以代理停。
親傳香罷後,大殿,政院·玉堂·藥房,口傳問安。答曰,知道。
宋文載達曰,大司憲未差,執義金元行,掌令邊致明·李秀逸,持平李鳳祥在外,李世孝未肅拜,今日以監察茶時之意,敢達。令曰,知道。
傳于李之億曰,右副承旨留院。
以雲寶釰望筒,傳于申暐曰,以其次爲之。
趙明鼎啓曰,今下京外上言五百三十九張內,二百六十三張,分下各該司,二百七十六張,啓字爻周次,還入之意,敢啓。傳曰,知道。
傳于趙明鼎曰,右副承旨,持御製草入侍。
李之億,以吏曹言啓曰,今此文宣釋奠祭許多執事,當以文官塡差,而在職者數少,實無推移分排之路,依例以生進蔭官,通融塡差之意,敢啓。傳曰,知道。
申暐,以御營廳言啓曰,本廳來二月三月兩朔應立左部右司屬全羅左道五哨軍兵六百七十名,已爲逢點整齊矣。二月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳來四月五月兩朔應立左部後司屬全羅左道二哨·右道三哨合五哨軍兵,三月二十五日,京中逢點,四月初一日,與右司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以禁衛營言啓曰,來四月當四番左部左司屬忠淸道五哨軍兵,來三月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以禁衛營言啓曰,來二月當三番左部前司屬忠淸道五哨軍兵,逢點實數六百五十二名,已爲點閱整齊,來二月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,今番陵幸時,本營隨駕將校軍兵等處,依傳敎,乾犒饋分給之意,敢啓。傳曰,知道。
江華留守金相奭狀達,江華府居私奴莫東良等渰死事,令于李奎采曰,渰死人等,令本道恤典擧行。
戊寅正月二十九日辰時。上御涵仁亭。孝昭殿朔祭親傳香入侍時,行都承旨李之億,左承旨李奎采,右承旨趙明鼎,左副承旨申暐,右副承旨宋文載,同副承旨南泰著,記事官李晉圭·李迪輔,記注官李益普,記事官李漢一以次侍立訖。藥房都提調金尙魯曰,夜來,聖候,何如?上曰,一樣矣。尙魯曰,湯劑更爲進御乎?上曰,進御矣。出宮時刻,以三更三點爲之,似好矣。上曰,依爲之。諸臣退出。
戊寅正月二十九日四更一點。上具布裹翼善冠視事服,步出賓陽門,至明政殿月臺,以乘輿,孝昭殿親祭入侍時,行都承旨李之億,左承旨李奎采,右承旨趙明鼎,左副承旨申暐,同副承旨南泰著,記事官李晉圭·李迪輔,記注官李益普,記事官李漢一以次侍立訖。兵曹判書鄭翬良曰,今此一巡試射放施賞,依乙丑年例擧行事,下敎矣。乙丑年,鳥銃貫三中者,直赴殿試,其餘,皆以木綿施賞,而御營廳,則鳥銃邊三中者,以直赴判下,此則本營標下居首之致,而今番旣有五分以上書入之命,則不可以其時居首之賞,引以爲例,鳥銃四分以下入格者,依例施賞之意,分付,何如?上曰,依爲之,而鄕軍中,若無五分入於別單子,則邊三中書入,可也。翬良曰,在前試射放時,幕次將從事官及司禁以下各差備等,例自本曹,一體許試矣。今亦依例擧行,何如?上曰,依爲之。翬良曰,各軍門犒饋乾給,自前其規不同,都監則以二錢七分給之,禁御兩營及本曹,皆以四錢給之矣。上年,因禁將具善行所達,三軍門犒饋,皆令一體磨鍊擧行,而本曹則以其不在定奪中,故依前仍置矣。各營,旣皆從略均給,則本曹似不宜異同,而第念乾給,比諸設饋,所入,未滿三分之一。且上年,旣以四錢分給,則今不當遽然減數,而事係恩饋,不敢擅便,敢此仰達矣。上曰,旣有上年之例,何可異同?依前分給,可也。翬良曰,在前陵幸後試射時,都摠府郞廳,以侍衛及差備隨駕者許試矣。今番似當許赴於中日廳,依例許試之意,分付摠府,何如?上曰,依爲之。以上出擧條上自齋殿,具衰服,入御于板位。上行哭四拜禮,仍上殿行初獻禮,左議政金尙魯亞獻,長溪君棅終獻,上退立板位後。尙魯曰,夜間,聖候,何如?上曰,一樣矣。前劑入湯劑,皆進御乎?上曰,未也。上曰,宮闈令納主,䙝慢甚矣,神靈有知,必不欽享矣。朔祭罷後,上還臨月臺,命明鼎書弘陵記齋。上曰,予呼寫則文出,而預思則不能作矣,其下書皇朝崇禎。上曰,已矣,黃河無淸時。上曰,此記付齋室之壁,記齋中,有摠護使字。明鼎曰,摠護使,誰也?上曰,領相,三度往來山陵,領相之憊,由於此矣。上曰,領相之病,近來,何如?奎采·明鼎曰,厥病,有時發作,而平時則如常矣。上曰,領相,太欣感矣,專以老人自處矣。上曰,此記,陽刻而塗金,可也。明鼎曰,竝與明陵記而刻之,好矣。上曰,允。上還入大內後,卽召明鼎讀記齋,又呼寫徽寧殿祥祭祝文,承史遂退出。
上在昌慶宮。常參·經筵,以代理停。
孝昭殿朔祭罷後,大殿,政院·玉堂·朝廷二品以上·六曹堂上·宗親單字問安。答曰,罔極。大殿,藥房口傳問安。答曰,罔極。世子宮·嬪宮,政院·玉堂口傳問安。答曰,罔極。
宋文載達曰,大司憲未差,執義金元行,掌令李秀逸·邊致明,持平李鳳祥在外,李世孝未肅拜,今日以監察茶時之意,敢達。答曰,知道。
傳于南泰著曰,禮房承旨,與編次人具允明,入侍于徽寧殿。
吏曹口傳政事,□□□鄭昌順。
趙明鼎達曰,新除授□□鄭昌順,時在全羅道扶安地,斯速乘馹上來事,下諭,何如?令曰,依。
傳于趙明鼎曰,今日講經爲之,時刻以未正初刻擧行。
初一日巳時。王世子坐寬毅閤。藥房入診入對時,都提調金尙魯,提調李成中,副提調李之億,輔德趙榮進,記事官李晉圭·李漢一·李仁培,醫官金履亨·皮世麟·鄭趾彦·許礈·金德崙進伏訖。尙魯曰,久未得承侯,而聞醫官之言,則近來諸症候,少無所減云,臣不勝悶迫,水剌之節,近復若何?令曰,厭進之症尤甚,全然無所進矣。尙魯曰,足部浮高之症,亦復如何?令曰,一樣無勝矣。尙魯曰,大朝於靜攝之中,連日動駕,而聖侯康寧,臣不勝欣幸之至,日月流邁,徽寧殿祥事漸迫,邸下哀慕之懷,益復罔極,祥日尙餘一望,其間倍加調攝,以參祥祀伏望。成中曰,水刺雖難進御,某條强進,則此必勝於湯劑之效矣。尙魯曰,提調所達之言,誠好矣。勉進水刺之地伏望,醫官方待令於戶外,只使二人診脈乎?令曰,唯。履亨診候訖退伏曰,脈候帶數,比前無減,而掌心深熱之候,亦一樣矣。趾彦診脈後所達,與履亨同。尙魯曰,使醫官議定湯劑爲宜矣。令曰,唯。履亨曰,諸症候一向無減,加減通順散五貼,不可不進服矣。尙魯曰,此藥又當劑入矣。諸臣退出。
戊寅二月初一日午時。上御徽寧殿。禮房承旨·編次人入侍時,編次人具允明,禮房承旨趙明鼎,記事官李迪輔,記注官李益普,記事官李漢一,以次進伏訖。上命允明,讀徽寧殿祭文訖。又命明鼎,書徽寧殿晝茶禮祭文。命允明讀之。上曰,補編何時訖功乎?允明曰,皆已出草矣。上曰,洪啓禧爲主人乎?允明曰,然。啓禧有病,故今則不能着實矣。明鼎曰,諺云,走馬加鞭,催促爲之可也。諸臣退出。
戊寅二月初一日未時。上御崇文堂。禮房承旨·編次人入侍時,編次人具允明,禮房承旨趙明鼎,記事官李迪輔,記注官李益普,記事官李漢一,以次進伏訖。上命允明,讀徽寧殿晝茶禮祭文訖。上曰,黃鍾尺,洪啓禧得來後,兪判府事造出,置之戶曹,故予使之持來而見之,今雖不可通行於國中,使都監用之,而若差一分,則當該堂上與郞廳,繩以重法事,載於補編。諸臣退出。
戊寅二月初一日申時。上御居盧廳。講經入侍時,領事金尙魯,特進官徐宗伋,同知事吳彦儒,參贊官南泰著,侍講官洪梓,侍讀官李錫祥,記事官李迪輔,記注官李益普,記事官李漢一,以次進伏訖。上講中庸,自愚而好自用,至亦人道也。梓·錫祥,分讀兩章註。上曰,吾說夏禮,與論語大文同耶?梓曰,然。上曰,有德無位,不敢作禮樂之言,眞聖人之言也。梓曰,孔子之意,專在吾從周。尙魯曰,以註而已字觀之,大意亦在從周也。上曰,車同軌,是非天子不議禮之意乎?梓曰,車同軌,與制度應,書同文,與考文應,行同倫,與儀禮應。梓曰,大要在本諸身三字,徵諸庶民以下數件,皆由是出焉,願殿下益爲加勉焉。上曰,本無是工,而今則精神昏耗,掩卷輒忘,奈何?尙魯曰,一言一動,爲天下則,伏望於殿下矣。上曰,以古人言之,則早有譽者,誰可當之?梓曰,舜·文王,可以當之矣。錫祥曰,上番以列聖誌狀,除本司直,直次苟簡,明日政官牌招,開政差出,何如?上曰,承旨書之,玉堂有闕代,待朝政官牌招開政。出傳敎上曰,朝鮮大提學,自此連屬,誠可幸也。卿等之意,何如?尙魯曰,大提學誠得人矣。尙魯曰,徹夜將事之後,有此講經之擧,聖體,若何?臣等不勝憂慮之忱,湯劑更爲劑進之意,敢啓。上曰,允。宗伋進伏曰,臣於今日,以特進官入侍,而眼暗忒甚,講冊小註,旣不能審識,兼且細聾,儒臣所陳文義,亦聽瑩焉,如此而何敢備員於講席耶?只以今當新年,誠欲一覲耿光,區區情懇,又有所仰達者矣。臣之犬馬之齒,今又七十一歲,視禮經致仕之限,已過矣。自昨年之初,上書乞休,凡三次,今歲初亦爲陳章,而不得準請矣。蓋自國朝以來,致仕者間或有之,而殿下臨御以來,禮仕之道,各別軫念,故前後休致者十餘人,位列三事者,固當別論,而正卿以下至堂上,亦爲五六人,臣固無似,而不能無望於一視之恩矣。彦儒曰,臣於閤外,亦聞重臣之情私矣,其引年懸車誠貴矣。尙魯曰,重臣請休,乃至願也,難進易退,亦美事也。上曰,然乎?重臣恬雅謹愼,曾見儒臣進講時,卷頭別書文義貼付,俯以視之,予謂其生疎而然矣。其後見之,則非生疎之致,是出於謹愼也。尙魯曰,重臣優於文學,且經文任,豈難於文義而然乎?是果謹愼所致也。宗伋曰,小臣雖極猥越,更有所達者矣。臣乃己亥入耆社時,慶科出身也。辛丑殿下陞儲位,其十月,以司書入侍書筵,嗣服之初,又以儒臣,累入講筵矣。不自意尙今生存,殿下臨御耆社之後,又追躋耆堂,事實近於稀貴,今日若遂宿願,則古人所謂,追敍始終之遭遇,以詑鄕隣之父老者,可庶幾矣,區區至願,實在於此矣。上曰,其然乎?誠可貴也。朴弼琦嘗以爲難矣,今重臣請休者,卽保晩節之意也。俄者講經時,中庸所謂,以永終譽者,正謂此也。上曰,卿之操潔,予已宿知,如是懇請,庸副卿願。上曰,承旨書之。今日特進官徐宗伋,以己亥慶科之榜,同入耆社,可謂桸有,恬雅之操,業已知之矣,而欲保晩節,引年請休,其志可尙,故一請卽允,凡諸等事,一依奉朝賀元景夏例擧行。出傳敎上笑曰,特進奉朝賀矣。尙魯曰,老而求退,臣則不勝歆羡矣。上曰,卿年姑未老矣。宗伋退出時,上微笑曰,以其致仕先退耶?其行步善矣,足可行承旨事矣。梓曰,宗伋年雖老,精力不衰,致仕甚可惜,臣始欲據韓愈上書請勿許孔戣致仕古事矣。伏聞上下酬酢之甚好,而不爲仰陳矣。上曰,儒臣之意,亦甚好矣。彦儒曰,今日臣,以釋菜獻官進參,而祭官差出,有未安者,敢此仰達矣。文廟祭官,本以文臣塡差,而若或不足,則雖以蔭官,草記參互,而蔭官則可當擇差矣。今番分獻官,多不擇差,有違格例,事甚未安,終不可置之,請吏曹當該郞廳,推考,何如?上曰,所陳是矣。從重推考,可也。彦儒曰,大祭只陳柷敔,而不張樂矣。上曰,禮曹舊例如是否,明日,禮官入侍,可也。明日禮官入侍事。出榻敎諸臣退出。
上在昌慶宮。常參·經筵,以代理停。
夜五更,流星出心星下,入南方天際,狀如拳,尾長二三尺許,色赤,光照地。
申暐達曰,大司憲趙載洪,執義金元行,掌令李秀逸·邊致明,持平李鳳祥在外,李世孝,牌不進,今日以監察茶時之意,敢達。令曰,知道。
藥房都提調金尙魯,提調李成中,副提調李之億啓曰,伏未審夜來,聖體調攝,若何?憊薾之侯,寢膳之節,亦何如?煎入湯劑,已盡於昨日,臣等,卽率諸御醫入診,詳察聖侯,議定繼進當否爲宜,王世子調侯,何如?臣等不任區區憂慮,敢來問安,竝此仰稟。答曰,知道。氣則一樣,湯劑三貼煎入,後日次入侍,宜矣。
申暐,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言達曰,副摠管李柱國,以御營中軍,軍兵等中日試放事,南小營晝仕出去之意,敢達。令曰,知道。
南泰著達曰,檢閱洪秀輔,由限已過,卽爲牌招入直,何如?令曰,依。
申暐達曰,憲府連日監察茶時,事甚未安,除在外外,持平李世孝,卽爲牌招,何如?令曰,依。
禮曹判書李益炡,參判南泰齊,參議成天柱,依下敎,來待矣。傳于南泰著曰,入侍。
傳于申暐曰,備局定日入侍,以今日爲之。
大臣·備局堂上,依下敎,來待矣。傳于申暐曰,入侍于明政殿後。
申暐達曰,奉敎金和澤,時在江原道狼川地,斯速乘馹上來事,下諭,何如?令曰,依。
南泰著,以侍講院言達曰,本院新除授兼司書朴盛源,旣有只推之令,卽爲牌招察任,何如?令曰,依。
南泰著達曰,京外守令薦擧單子,一百三十九張,邊將薦擧單子,六十六張,依例捧入,而其中應薦不薦人,令該曹察推,何如?令曰,依。
南泰著,以議政府言達曰,政府每於歲首,觀察使·節度使薦,而臣身病彌留,左議政臣金尙魯,右議政臣申晩,連有公故,限內不得議薦之意,敢達。令曰,知道。
申暐,以兵曹言啓曰,今番陵幸時,隨駕禁軍等賞試射,今月初三日,設行於慕華館矣,入直禁軍等,依前例除標信出試後,還爲入直之意,敢啓。傳曰,知道。
又以兵曹言啓曰,今番陵行時,隨駕禁軍及標下軍兵各差備等犒饋,依下敎以乾物,今日分給之意,敢啓。傳曰,知道。
南泰著,以戶曹言達曰,觀察使·節度使薦,每於歲首擧行,而堂上有故,不得爲之之意,敢達。令曰,知道。
南泰著,以禮曹言啓曰,卽接惠陵別檢所報,則今月初七日,本陵忌辰大祭時,兩官不可不備,而參奉有闕未差,急速變通云,莫重祭享,假官替行,事體未安,參奉有闕之代,令該曹以在京無故人,卽爲口傳差出,以爲備員將事之地,何如?傳曰,允。
南泰著,以弘文館言達曰,本館下番闕直,事甚未安,今日政新除授玉堂,待下批仍卽牌招入直,何如?令曰,依。
有政。吏批,判書尹得載進,參判金致仁,牌不進,參議洪樂性式暇,同副承旨南泰著進。吏批啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,竝敍用。以趙載洪爲大司憲,以尹得養爲校理,以宋瑩中爲修撰,以李基德爲文學,以朴昌潤爲刑曹參議,以李普觀爲吏曹正郞,以崔昌傑爲貞陵令,以金致仁爲繕工提調,以李天穆爲惠陵參奉,以李漢一爲全羅都事,以洪晟爲忠淸都事,以鄭運維爲舒川郡守,奉敎單金和澤,學正單金鳳吉,海運君槤,加德今加縷德,內官宋獻徵,今加嘉義,已上,弘陵守陵官侍陵官,加資事承傳。
兵批,判書鄭翬良進,參判徐命臣病,參議李萬宗入直進,參知安允行病,同副承旨南泰著進。以洪禹九爲知事,以蔡膺祐爲同知,以徐益正爲都摠都事,以李商進爲副率,以申慶普爲僉知,以趙光鎭爲兼司僕將,以李礪臣·丁迺愼爲五衛將,以金興祐·具聖澤·朴時泰爲忠翊將,以金厚載·尹翊世·李光植爲忠壯將,以徐命泰爲同知,以尹亨理爲僉知,奉朝賀單徐宗伋,副司直元景淳·權導,副司果金鍾正,前郡守李道燮,今加折衝,賞加。
南泰著,以弘文館言達曰,新除授修撰宋瑩中,時在京畿楊州地,經筵入番事緊,請斯速乘馹上來事,下諭?令曰,依。
南泰著啓曰,下番兼春秋李漢一遷轉代,令該曹卽爲口傳差出,何如?傳曰,允。
吏曹口傳政事,兼春秋單蔡緯夏。
申暐,以兵曹言達曰,禁軍別將李景喆呈狀內,積傷水土之病,近益增加,而適値陵幸,未敢言病,僅僅往返之餘,諸症添重,旬月之內,萬無轉動之勢,急速遞改云,實病如此,則宿衛重任,不可暫曠,今姑改差,何如?令曰,依。
兵曹口傳政事,以李柱國爲禁軍別將。
申暐,以兵曹言達曰,本曹年例觀察使薦,堂上連因公故,限內不得爲之之意,敢達。令曰,知道。
又以兵曹言啓曰,專經武臣講官,年滿四十一歲則減下事,定式矣,減下別單書入之意,敢啓。傳曰,知道。
南泰著,以刑曹言達曰,觀察使·節度使薦,每於歲首,合坐擧行,而堂上有故,不得爲之之意,敢達。令曰,知道。
又以工曹言達曰,本曹每於歲首,觀察使·節度使薦爲之,而堂上有故,限內不得議薦之意,敢達。令曰,知道。
申暐,以禁衛營言啓曰,本營隨駕五哨軍兵等,一巡試射放後賞格,先爲頒給下送單子修入,而鳥銃五分入格之人,別單書入之意,敢啓。傳曰,知道。
又以禁衛營言達曰,本營營舍及各樣軍器,率多破傷,不可不新造改備,故前大將具善行在任時,使敎鍊官嘉善尹弘德·折衝崔重觀,監蕫其役,而尹弘德監蕫新造,軍器庫舍三十五間半,別軍官廳三間半,帳幕庫九間,直房十二間,改造,庫舍十九間,將官廳九間半,敎鍊官廳十二間,塘報手機械庫六間,書吏廳十一間半,文書庫三間,新造,三升挾袖二百二領,戰服二百二領,戰帶二百二件,木號衣三十四件,綿紬油大旗幟三十八面,紙油旗十三面,藍大緞司命旗一面,方色紙籠六百六十四件,藍紗大燭籠十件,大遮日一浮,騎士紙油衫一百五十領,布帳鐵亇赤一百箇,軍兵布帳三十浮,甲布帳四浮,單布帳三浮,麻布單布帳四十浮,麻布揮帳七浮,油芚五十浮,白戰笠具雲月六十立,崔重觀監董新造,黑角平弓一百張,循環砲二柄,戰車槍二百七十枝,挾刀一百五十柄,長槍一百五十柄,戰車燭籠方色苧衣四十五件,紙貼瓢子一千六百三十五箇,別黃燭二千五百柄,改造,鳥銃四千三百三十五柄,長箭二千四百四十浮,片箭一千四百九十五浮,環刀六百二十八柄,今已畢役矣。在前公廨及軍器監造人,輒蒙加資之典者,旣多其例,而今此尹弘德,監蕫營舍,爲一百二十一間,軍物爲一千八百餘數,崔重觀監蕫軍器,亦至一萬三千七百四十九數之多,其盡心國事,誠爲可嘉,其在激勸之道,似當依例論賞,令該曹考例稟處,何如?令曰,依。
南泰著,以成均館言達曰,今正月初七日,儒生上旬輪次,今月內無故日退行事,曾已達下矣。大提學未差,今月已盡,不得設行之意,敢達。令曰。知道。
申暐,以義禁府言達曰,卽接月令醫員申德沈手本,則時囚罪人朴聖煥,素患痰癖之症,復發於累日處冷之餘,食飮全廢,氣息奄奄,實有頃刻難保之慮云。自前罪人,病勢如此,則有保放救療之規,敢此仰稟。令曰,依爲之。
申暐,以訓鍊都監言啓曰,今番隨駕將校軍兵及武藝別監別破陣等犒饋,依傳敎以乾物,自戶曹磨鍊,錢文一千五十二兩六錢九分輸來,今日分給之意,敢啓。傳曰,知道。
南泰著,以摠戎廳言啓曰,今番行幸時,設布帳領去將校軍兵,令各該營試射放,虎網子束伍軍,亦令摠戎使試射放後,一體擧行事,命下矣。布帳領來將校軍兵及虎網子束伍軍等試射放,今月初三日爲始,行於鍊戎臺本營之意,敢啓。傳曰,知道。
申暐,以左邊捕盜廳言達曰,石串里豆毛浦兩僧房明火賊等,依刑曹粘連申目,還囚本廳之後,連得傳痛之病,漸次致斃,故救療之政,日加嚴飭,而其中賊人金俊傑,又爲傳痛,連加救療,終未得差,今日曉頭物故,令漢城府,依例檢屍之意,敢達。令曰,知道。
江原監司沈鏽狀達,歙谷等官居安邊流來人李奉男等,爲虎囕死渰死事,令于南泰著曰,渰死囕死人等,令本道恤典擧行。
戊寅二月初二日午時。上御崇文堂。大臣·備局堂上,引見入侍,禮曹三堂上,同爲入侍時,左議政金尙魯,右議政申晩,行工曹判書洪鳳漢,兵曹判書鄭翬良,戶曹判書李宗白,司直李益輔,司直權爀,吏曹判書尹得載,司直金漢喆,知訓鍊具善復,刑曹判書申晦,摠戎使鄭汝稷,行禮曹判書李益炡,參判南泰齊,參議成天柱,左副承旨申暐,記事官李迪輔,記注官徐秉德,記事官李漢一,以次進伏訖。尙魯曰,夜來,寢膳諸節,何如?上曰,善睡矣。尙魯曰,王世子調候,何如?上曰,一樣矣。上曰,南漢習操,今日於西場臺爲之乎?晩曰,然矣。上曰,李喆輔意以謂衰矣。今以請罷楊牧事觀之,可謂剛矣,誠得體矣。尙魯曰,誠如聖敎,非喆輔,不能如此矣。尙魯曰,此江華留守金相奭狀啓也。以爲荐經慘凶,民力未蘇,遠地赴操,失農爲悶,本營四部軍兵,聚會操鍊,而外四營,則發遣中軍點視事,請令廟堂稟處矣。日前畿伯陳達時,水原·喬桐兩處,竝許停操,而江都則不爲同請者,要待守臣動靜也。今玆狀請如此,外四營之中軍點視,亦有弊端,依兩處例,使之姑停春操,何如?上曰,依爲之。尙魯曰,此全羅監司洪麟漢狀啓也。以爲春操期會,例在二三月之交,而今年節序太早,正値東作之時,驅民赴操,誠極可悶,且秋操旣行於昨冬,則亦無戎政久抛之慮,今春水陸操,竝爲姑停事,請令廟堂稟處矣。春秋操鍊,法意甚嚴,若以去秋之經操,輒停春操,則大事在戎之意,果安在哉?旣無必可停之事,而如是狀請,事體未安,道臣推考,本道水陸操,使之依朝令擧行,何如?上曰,依爲之。而此乃觀察使要譽之政,謬例也,從重推考。尙魯曰,此江原監司沈鏽狀啓也。道內各邑,纔經大饑,數多軍兵,裹糧赴陣,有妨保恤之道,而三陟則民間刑勢,無異凶歉,春操特爲停止,分送敎鍊官,逐邑哨鍊事,請令廟堂稟處矣。本道昨年年事,旣免凶歉,則詰戎之政,不容議停,使之依朝令擧行,何如?上曰,本道與湖南有異,特爲停操。尙魯曰,此京畿監司趙暾狀啓也。以爲牟耕不遠,此時動民,有廢農之慮,道內各處春操停止事,請令廟堂稟處矣。日昨晝停所,道臣入侍時,已有定奪,此狀辭置之,何如?上曰,依爲之。尙魯曰,此江原監司沈鏽申本,而事關陵寢,故仰達矣。道臣枚擧春川縣監兪漢蕭牒報以爲,本縣各樣進上物種及京外公用之需,皆責於麒麟面,而今若屬之於香炭山,則該面所當之役,勢將移責於他面,本邑事勢,萬無支堪之道,各宮房折受,諸陵寢香炭之特命還寢,亦非一再,弘陵香炭山望定一款,卽令還寢事,請令廟堂稟處矣。春川以關防大邑,處於東北要衝,許多各面,皆屬折受,近爲不成樣之一凋邑,而見餘麒麟一面,又作香炭山,則尤無支保之勢。今此弘陵香炭山,特爲還寢,使之改望定於他可合處,何如?上曰,依爲之。以上出擧條上曰,近來年少武弁,懶不習射,堂下朔試射,頻頻爲之,可也。翬良曰,宣傳官取才時見之,宜薦不如部將,部將不如守門將,專有仕宦之心,而無講武之意,是可惡也。上曰,武弁必怨之,然朔試射不可廢也。尙魯曰,令書諭書竝行事,如何矣?上曰,此事然矣。尙魯曰,此事釐正爲宜矣。晩曰,令書改以敎書,何如?上曰,此丁酉年前例也。晩曰,雖有前例,改之,宜矣。上曰,旣有前例,雖知其謬,不必改之。尙魯曰,頃因傳敎,以南兵營筋角一款,査實狀聞事,分付本道,而卽見咸鏡監事李命坤査狀則以爲,筋角分定,創於壬寅年,而南關各邑,皆有此分定,或自民庫上下,其價,或自官備納,或以巫戶身役代納,或以本色貿納,而甲山以筋角絶貴之地,所收價穀,出於民間,其數多至百餘石,實爲窮民痼弊云矣。筋角乃是軍器中緊用之物,而南兵營,素稱凋殘,許多筋角,責以自備,則事勢必有行不得者,且所謂分定,其來已久,此非近來創始之事也,一切禁斷,誠爲難處,而甲山處於窮塞,名雖南關,視他南邑,絶有異焉,不可使邊民,受此難堪之弊,旣査之後,合有變通,甲山如此,則三水亦不宜異同,三·甲筋角分定之規,自今爲始,使之永罷,何如?上曰,三·甲兩邑,雖在南關,與他邑有異,特爲一倂勿捧。尙魯曰,日昨陵幸時,因水原府使金孝大所達,本府朔操,依關西各邑例擧行事,有令廟堂稟處之命矣。本府以畿輔重鎭,戎政之疎虞,未有甚於近來,連因歲歉,摠使巡操之停廢,亦至十年,誠可慮矣。今此朔操之請,殊甚得宜,依所達每年農歇六朔,使於官門,輪回行操,何如?上曰,依爲之。尙魯曰,摠戎使之於水原府使,爲主將,則今此所奏中,令摠使就議廟堂云者,體統所在,殊涉未安,水原府使金孝大,從重推考,何如?上曰,予雖以水原爲得人,而令之一字,果爲殊常,與楊牧事,似無異同矣。尙魯曰,楊牧事,有關師律,水原府使,則不過語言間生疎之致,其所論責,不無輕重之分矣。晩曰,各道道帥臣狀本,例有令廟堂稟處之語,今此令摠戎使云者,似亦此例也。上曰,予之沈思者,意固有在,而右相所奏好矣。依爲之,而事體不可推考而止,從重推考,可也。尙魯曰,筵體甚重,而史官之追後入侍,事涉未安,承旨不無不檢飭之責,推考,何如?上曰,依爲之。鳳漢曰,近來均廳之法令漸弛,守令全不顧憚,各樣上納,擧皆愆期,此多由於自下換錢料理之致,從當詳覈,一番請罪,而至於丙子條之全不納者,尤不可置而不論。結錢全不納河陽·光州·珍島·務安,免稅結全不納善山·錦山,選武布全不納固城·熊川·通津·堤川·延豐矣。以上各邑守令,竝拿問勘處,道臣推考警責,何如?上曰,事極駭然,守令,營門決杖,道臣,緘辭推考,可也。鳳漢曰,今年赴任守令,當勿論,只丁丑在官守令,捧現告矣。上曰,然矣。宗白曰,善山則本曹所納,丙子條奴婢貢及丙子條移劃大同木,尙多未納,一體申飭,何如?上曰,依爲之。鳳漢曰,惠廳規式,曾以事體間事,推論各道營吏之故,監營有所顧憚,各邑自然惕慮,此後均廳上納,又復愆期,則外邑下吏之京司拿致,雖或有弊,其勢不得不修明古規,推論營吏,以爲警飭各邑之地矣。晩曰,外方營吏之自京司推論,終不無弊,捉致該營裨將,嚴加飭責,似宜矣。上曰,本廳各邑所納若過限,則自備局拿致監營裨將,從重決棍,可也。鳳漢曰,然則自本廳論報備局後,始可擧行,以此定式施行,何如?上曰,依爲之。以上出擧條鳳漢曰,海西常定,久未釐正,誠甚可悶,後日登對時,更爲稟定,何如?上曰,依爲之。上曰,注書出去,與禮曹三堂上偕入。迪輔承命出,與益炡·泰齊·天柱進伏。上曰,文廟祭享,不設樂云,何也?尙魯曰,非大祭,故陳而不作矣。益炡曰,文廟中祀,故不作樂矣。上曰,然乎?益炡曰,徽寧殿禫祀,當行於四月,而今則無禫,王世子變服事,博詢大臣諸臣處之好矣。尙魯曰,殿下主祭,此過時不禫之意也,王世子過禫後,當服禫服矣。上笑曰,五月初一日,不過改一笠一帶而已,此燕居之服也。其何有陳達之事乎?益炡曰,堂下官靑綠袍,旣遵經國大典,則錄事書吏之團領,亦當一例爲之矣。上曰,錄事係是帽帶之人,當從堂下官服色,而吏胥則依前爲之,可也。出擧條大臣以下退出。上曰,權爀進前。爀進伏。上曰,今則病情,何如?今見卿面,予心幸矣。少時貌不若此,而及其老也,恰似其父。爀曰,臣十年病廢,逖違天陛,心常耿耿,今始仰瞻天顔,豈不幸乎?上曰,權爀甲戌生乎?暐曰,然矣。上曰,卿與慶恩國舅,有戚誼乎?爀曰,非有戚誼,臣之四寸權,與國舅友壻矣。上曰,然耶?業欲用之,故下詢矣。備局入侍,不過一月一次,其時入參,可也。爀曰,聖敎如此,臣敢不入來乎?爀出去,承史退出。
上在昌慶宮。常參·經筵,以代理停。
自巳時至未時,日暈。
南泰著達曰,大司憲趙載洪未肅拜,執義金元行,掌令李秀逸·邊致明,持平李鳳祥在外,李世孝牌不進令旨未下,今日以監察茶時之意,敢達。令曰,知道。
申暐,以都摠府言達曰,副摠管李柱國,以禁軍別將,隨駕禁軍等試射事,慕華館晝仕出去之意,敢達。令曰,知道。
又以都摠府言啓曰,傳曰,今番隨駕內乘軍職,內三廳武兼,駕前駕後日傘差備,道路事知,武藝別監及挾輦軍前排,摠府兵曹眼同,中日廳試射放後,入格人,依中日例,單字書入事,命下矣。今日爲始試射放,請出標信。傳曰,知道。
以校理尹得養,兼司書朴盛源等牌不進罷職令旨,令于南泰著曰,竝推考徽旨捧入。
傳于申暐曰,當該中官,爲先記過,軍兵預待爲難,卽爲擧行。
傳于申暐曰,中官做錯,若是日晩,爲將校三軍之意,可勝慨然,其若催促,豈試才之意?武藝廳畢試後,訓局軍,明日食後,其令來待畢試。
申暐達曰,事變假注書洪相直,身病猝重,勢難察任,今姑改差,何如?令曰,依。
黃海監司沈墢狀達,平山府馬山里居幼學權墢等燒死事,令于南泰著曰,燒死人等,令本道恤典擧行。
上在昌慶宮。常參·經筵,以代理停。
未時酉時,日有兩珥。
申暐達曰,大司憲趙載洪牌不進,執義金元行,掌令李秀逸·邊致明,持平李鳳祥在外,一員未差,今日以監察茶時之意,敢達。令曰,知道。
申暐,以都摠府言啓曰,昨日未畢試軍兵等,今日設行,請出標信。傳曰,知道。
又以都摠府言達曰,副摠管李柱國,以禁軍別將,禁軍納馬事,訓鍊院晝仕出去之意,敢達。令曰,知道。
又達曰,憲府連日監察茶時,諫院許久闕達,俱涉未安,兩司除在外外,未肅拜人員,竝卽牌招,何如?令曰,依。
南泰著達曰,都承旨李之億,同姓四寸庶弟通德郞之耆身死,服制已行四日,出仕,何如?令曰,依。
又以弘文館言達曰,本館下番,屢日闕直,事甚未安,校理尹得養,旣有只推之令,卽爲牌招,以爲如降入直,何如?令曰,依。
又以侍講院言達曰,本院新除授兼司書朴盛源,旣有只推之令,卽爲牌招察任,新除授文學李基德,時在忠淸道忠原地,書筵入番事緊,斯速乘馹上來事,下諭,何如?令曰,依。
傳于申暐曰,昨聞砲聲甚數,似有催促,使勿如是,分付兵曹,射放前例書入。
傳于申暐曰,左副承旨若無,則同副承旨,來詣于集賢門。
事變假注書洪相直改差代,以金學洙,爲假注書。
申暐,以都摠府言啓曰,依傳敎,今日臣等,來詣中日廳,試射放,而畢試人等單子,修正書入,而日勢已暮,未畢試軍兵等,明日仍爲設行之意,敢啓。傳曰,知道。
又以兵曹言啓曰,軍兵試放時,鳥銃邊三中,或四分以上入格者,閑良,則兼司僕施賞,自是各軍門通行之規,而今番施賞,依乙丑年例擧行事,下敎矣。取考乙丑年本曹賞格單子,則鳥銃邊三中入格者,木綿四疋,四分入格者,木綿五疋賜給事,付籤判下,乙丑前例如此,則臣曹有不敢直以兼司僕懸註修入,何以爲之乎?敢稟。傳曰,以兼司僕懸註。
又以御營廳言啓曰,今番陵幸時,因公隨往將校軍兵,柳葉箭鳥銃試射放賞格,從分數多寡,以本廳所儲弓子木綿面給後,單子書入,而鳥銃五分入格人別單,亦爲書入之意,敢啓。傳曰,知道。
又以義禁〈府〉言達曰,仁川前府使宋晉欽,楊根前郡守兪彦鉉,衿川縣監林廷燮等,拿問處之事,徽旨達下矣。兪彦鉉·林廷燮等,今方待令於本府,卽爲拿囚,而宋晉欽,下去忠淸道懷德地云,依例發遣府羅將,拿來,何如?令曰,依。
又以義禁〈府〉言達曰,卽接月令醫員申德沈手本,則時囚罪人李恒祚,素患風痰之症,挾感復發,滿身烘熱,頭疼苦劇,氣息凜綴,臂脚全不運動,頑痰上升,呼吸喘促,上吐下泄,實有頃刻難保之慮云,自前罪人病勢如此,則有保放救療之規,敢此仰稟。令曰,依爲之。
京畿監司趙暾狀達,楊州陳田面居保人金文方妻私婢夫金等,囕死·渰死·燒死等事,令于南泰著曰,囕死·渰死·燒死人等,令本道恤典擧行。
戊寅二月初四日午時。上御居廬廳。承旨入侍時,左副承旨申暐,記事官李迪輔,記注官曺敬脩,記事官朴宗亮,以次進伏訖。上曰,注書出去,禁衛軍金二昌·吳仁贊,皆閑良乎,鄕軍乎?知入之。上曰,承旨書之,今番試射放,意蓋在矣。一依戊申年例,單子中親書以下,禁衛營鄕軍中,三中五分,三中四分入格者,只是二人,一體直赴殿試,直赴殿試人,加資人畢試後,當親賞,待令於明政殿,其餘試射放人,該房承旨,明政門外施賞,賞木,一依乙丑年例,待令事,分付。出傳敎上曰,承旨書之。直赴加資人頒賞,明政殿月臺爲之,侍衛入直擧行,乘輿節次置之。出傳敎上曰,承旨書之。政事,明日爲之。出傳敎諸臣退出。
上在昌慶宮。常參·經筵,以代理停。
申暐達曰,備邊司郞廳來言,今日,賓廳坐起日次,而睿候方在調攝之中,頉稟。令曰,知道。
又達曰,大司憲趙載洪,牌不進,執義金元行,掌令李秀逸·邊致明,持平李鳳祥在外,一員未差,今日以監察茶時之意,敢達。令曰,知道。
李之億達曰,今日賓廳坐起日次,旣已頉稟,所當持公事入對,而睿候方在調攝中,頉稟。令曰,知道。
趙明鼎達曰,刑曹參議朴昌潤,除拜後過三日,不爲出肅,依定式推考警責,仍卽牌招,何如?令曰,依。
藥房都提調金尙魯,提調李成中,副提調李之億啓曰,伏未番日間,聖體調攝,若何?憊苶之候,寢膳之節,亦何如?湯劑連爲進御乎?煎入貼數,已盡於昨日,臣等當依下敎,卽與諸御醫入診,詳察聖侯,議定繼進當否矣。王世子調侯,何如?臣等不任區區憂慮,敢來問安,竝此仰稟。答曰,知道。氣則一樣矣。
申暐,以都摠府言啓曰,昨日未畢試軍兵等,今日設行,請出標信。傳曰,知道。
申暐達曰,憲府連日監察茶時,諫院許久闕達,俱涉未安,兩司除在外·罷職·令旨未下外,未肅拜人員,竝卽牌招,何如?令曰,依。
傳于趙明鼎曰,禮判,使之來待于集賢門,禮房承旨·吏判,同爲入侍。
申暐啓曰,事變假注書金學洙,時無職名,令該曹,依例付軍職,冠帶常仕,何如?傳曰,允。
傳于南泰著曰,明日午後當頒賞,雖異於催促,中日處,加立二貫革,大將軍兵,明日食後待令。
注書李晉圭呈辭代,以尹勉憲爲假注書。
南泰著啓曰,假注書尹勉憲,時無職名,令該曹,依例付軍職,冠帶常仕,何如?傳曰,允。
以兼司書朴盛源,正言尹光暹等牌不進罷職令旨,令于南泰著曰,竝推考徽旨捧入。
申暐,以都摠府言啓曰,今日入直內三廳,武兼禁軍及軍兵等,當爲中日習射,而別試射相値,不得爲之之意,敢啓。傳曰,知道。
又以都摠府言啓曰,今日臣等,來詣中日廳,未畢試軍兵等,終日試放,猶爲未畢試,入格人等單子,修正書入,而未畢試者,明日設行之意,敢啓。傳曰,知道。挾輦御前前排,與他軍有異,三中以上,特爲賜第矣。
又以兵曹言啓曰,隨駕禁軍及標下軍兵,各差備等,一巡試射時,柳葉箭四中以上,鳥銃五分以上入格人,依下敎,別單書入,柳葉箭三中以下及鳥銃四分以下入格人賞格,依乙丑年例,懸註以入之意,敢啓。傳曰,知道。昨年後經宿,比乙丑稍加以下焉。
又以摠戎廳言啓曰,今番陵幸時,設布帳領去,京外將校軍兵及虎網子束伍軍,柳葉箭·鳥銃試射放賞格,從分數多寡,以本廳所儲弓子木綿,面給後,單子書入,而鳥銃邊三中入格居首人別單,亦爲書入之意,敢啓。傳曰,知道。束伍三中,可謂稀有,特爲賜第矣。
有政。吏批,判書尹得載進,參判金致仁病,參議洪樂性進,右承旨趙明鼎進。
兵批,判書鄭翬良進,參判徐命臣病,參議李萬宗病,參知安允行入直進,左副承旨申暐進。
吏批啓曰,臺諫及玉堂闕員,今當差出,而擬望之人乏少,相避外任,竝擬何如?傳曰,允。
以李聖圭爲持平,徐命天爲副應敎,朴取源爲說書,李昌誼爲判義禁,趙榮祐爲敦寧都正,具允鈺爲吏曹正郞,姜始顯爲兵曹佐郞,安正宅爲直講,洪啓祐爲洪川縣監,兪彦銖爲禁府都事,張志豐·任師夏爲承旨,洪啓禧單付知春秋,尹東昇單付別兼春秋,張齊維單付南海縣監,陵幸隨駕各差備賞試射時,柳葉箭貫一中邊二中,守令除授事承傳,趙明鼎爲左承旨,申暐爲右承旨,南泰著爲左副,張志豐爲右副,任師夏爲同副。
吏批啓曰,通禮院右通禮李運海,受由過限未上來,依例改差,何如?傳曰,允。
申暐,以兵曹言達曰,同知中樞府事徐命東,所患痰癖之症,近又添劇,旬月之內,萬無起動供職之望,呈狀乞遞,西樞雖是閑局,不可虛帶,今姑改差,何如?令曰,依。
兵批啓曰,今此親臨頒賞時,邊將除授之類,當爲擧行,而時無見闕,瓜限最近處,依前例作闕塡差之意,敢啓。傳曰,知道。
金興裕單付同知,李道燮·鄭允協·朴師漢付副護軍,李存中·宋文載付副司直,金學洙付副司正,以金重益爲同知,權尙殷爲僉知,宋碩夏爲慶德將,申敬文爲訓鍊主簿,洪樂仁爲洗馬,金致堯爲宣傳官,金光迪爲多大浦僉使,金興兌單付許沙僉使,趙重福單付古今島僉使,康天徵單付包伊萬戶,王天樑單付幕嶺萬戶,朱俊明單付天城萬戶,內禁衛朴春盛,兼司僕金益焌,羽林衛權衡道,今加折衝賞加。
南泰著,以備邊司言啓曰,會寧·慶源開市,旣已完畢,令承文院撰出回咨,別定禁軍騎撥,下送于義州府,使之傳給於鳳凰城將處,以爲轉送北京之地,何如?傳曰,允。
又以義禁府言達曰,順天府使閔光遇,長興府使柳鎭恒,靈巖郡守柳等,憑閱處之事,徽旨達下矣。閱光遇·柳鎭恒·柳等,時在任所,依例發遣府書吏羅將,竝拿來,何如?令曰,依。
又以義禁府言達曰,慶尙·平安·江原三道監司及黃海都事狀達內,鎭海前縣監具普萬,植松前萬戶林全,寧越前府使尹東浚,時府使洪宗海,海州牧庚午以後判官牧使,移本府處之事,達下矣。具普萬·林全等,今方待令於本府,卽爲拿囚,而尹東浚下去廣州地,洪宗海時在任所,依例發遣府書吏,竝拿來,海州牧庚午以後判官·牧使,狀達中,姓名不爲擧論,分付道臣,一一査出,指名狀聞後,處之何如?令曰,依。
洛昌君樘箚曰,伏以歲律已改,新朔又屆,伏惟我邸下,撫時追慕之痛,益復罔極,月前聖侯違豫,上下焦遑,天祐宗枋,遄臻康復,園陵行幸,無撓回駕,率土含生之類,孰不歡忭,而適會賤疾危苦,竟不得進參於陪扈之列,有臣如此,生不如死,臣於歲首,得蒙衣資食物賜給之命,此實出於我大朝敦親優老之盛眷,臣聞命感泣,罔知攸措。噫,臣本以無似,濫躋崇班,前後恩渥,已踰涯分,思所以圖報涓埃者,惟在筋力奔走,而不幸數年以來,狗馬年深,疾病沈痼,便作聖世之一棄物,則逐朔常廩之受,尙多愧懼,況此格外恩典,何敢晏然冒受乎?伏乞离明,稟于大朝,亟令還收,以安微分,仍治臣前後闕禮之罪,以肅朝綱,千萬幸甚。且臣竊有區區所懷,敢此附陳焉。臣於年前,以鎭安大君芳雨賜諡事,陳書仰請,有令廟堂稟處之批,而其後日月已久,尙未覆奏,至使成命,因循不行,固已慨然,而大君·王子,事體自別,不待諡狀,卽爲擧行者,曾有聖敎,則豈容一任延拖,終歸於泯沒乎?伏願仰稟大朝,俾使累百年欠闕之典,得以亟擧,以光聖德焉。取進止。答曰,覽箚具悉卿懇。以疾未參,其何所傷?卿須安心勿辭焉。所陳,令廟堂稟處。
行副提學李昌壽書曰,伏以臣,頃患寒疾,症形危惡,居保護之任,而廢起居之禮,義分全虧,誅殛是俟,迺蒙天地洪造,曲加體諒,鞶帶之褫,不待號籲,憖念之敎,迥出尋常,臣於床席奄奄之中,銜戢德意,涕淚被面,惟以隕結爲期,不意玆者,伏奉玉署除命,臣誠震懍惶惑,莫知聖明,何所取於負罪賤臣,而謬恩之降,遽至於此也。夫論思之責,固自不輕,而至於長官,位望自別,從古居是職者,率皆負當世之重名,極一時之妙選,曾未有如臣無似而竊據之者也。臣於向來,蓋嘗備數顧問之末,出入三年,絲毫罔裨,懵學蔑識之狀,固已呈露無餘,到今齒髮邁矣,神思消矣。乃忽援而躋之,廁諸一館之首,名器之濫,聽聞之駭,於斯而極,臣若又不自知愧,裒然冒居,則其辱朝廷而喪廉恥,尤何如也?且臣於日前諸承宣重推之命,竊有所不自安者,原事之亟宜還寢,臣旣首論於前席,再啓之不容但已,臣又與聞於院議,而只以身在藥院,名漏聯參之故,責罰之下,臣獨倖逭,同罪苟免,古人所恥,其何敢以日久事過,而厭然自掩也哉?此亦臣竦蹙之一端也。臣自被除旨,反復揣量,承膺無望,亟擬陳暴蘄免,而病狀沈重,尙無分減,神昏氣短,無以綴屬文字,多日虛縻,爲罪滋大,玆不得不略控衷悃,冒干崇聽。伏乞睿慈,俯垂鑑諒,將臣新授職名,早許鐫改,以重淸選,俾全微諒,不勝大願,臣無任云云。答曰,覽書具悉。卿其勿辭,從速察職。
戊寅二月初五日巳時。上御居廬廳。藥房入診,編輯堂上,同爲入侍時,都提調金尙魯,提調李成中,副提調李之億,編輯堂上洪啓禧,記事官李迪輔,記注官曺敬脩,記事官朴宗亮,醫官金履亨·皮世麟·許礈·金德崙·李興門·蔡膺祐·鄭允協,以次進伏訖。尙魯曰,日間聖體,若何?上曰,一樣矣。尙魯曰,寢睡諸節,何如?上曰,善睡矣。但左脚疼痛,不能屈伸,以是爲悶,欲下針三里,而兼欲艾灸矣。尙魯曰,安知其必瘳而輕先下針乎?尙魯請入診。履亨入診後退伏曰,左三部虛軟一樣矣。諸醫之言皆如履亨。履亨曰,益胃升陽湯進御,則似有效矣。以脈侯觀之,勝於向時,人參之效也,丸劑進御亦好矣。上曰,此則服之矣。上曰,理中湯入何材?甘不能食矣。履亨曰,入神曲故甘矣。上笑曰,禁酒之時,余何食神曲乎?不可使聞於隣國也,加減理中湯停止,加減補中益氣湯五貼劑入事。出榻敎上命承旨書傳敎曰,左承旨許遞,與右承旨有闕代,今日政,以無故人備擬。上曰,予上弘陵,而其上上峯,不能登見矣,中官云,望之如神仙矣。尙魯曰,豈能如神仙,必盡力矣。啓禧曰,弘陵自外觀則似高,而登見則穴深安穩矣。上曰,海平君山所見之乎?尙魯曰,不似矣。尙魯曰,望祭時,三更出宮,好矣。啓禧曰,臣家有御筆模本,敢此仰進矣。肅廟時,先正家獻孝廟御札,親筆數三張,肅廟賜翰林金世熙,使之堅藏矣。其後世熙下鄕死,而親筆失之,肅廟常以是痛惜,宋能相家模本,亦失於火災,臣得模本,私自開刊,而欲作帖以進矣。藏之私室,恐有遺失之慮,故敢此仰進矣。上曰,覽此御札辭意,可見苦心,豈不欽仰?列聖御製多有之,而此本與他自別矣,此宋孝宗鐵杖之意也。尙魯曰,小紙中事,先正進呈矣,所謂領相,故相臣鄭太和也。尙魯曰,不可置之私室也。上使挾侍,藏于匱中,付臣迪輔曰,注書出去時持去,藏之藝文館東壁。上曰,今世無可任將之人矣。尙魯曰,安知其必無,忠武公,壬辰前無知之者矣。上曰,有畫像乎?啓禧曰,不知。上曰,爲人短小云乎?尙魯曰,然矣。啓禧曰,睿宗以下諡冊文無之,與尹東昇考出實錄敢達矣。上曰,依爲之。尙魯曰,知春秋李成中許遞,以洪啓禧爲知春秋,往江華,考出實錄,何如?上命承旨書傳敎曰,江都史閣,有考錄事,知春秋李成中,方在藥院,許遞,其代,以校正堂上洪啓禧爲知春秋郞廳,前校理尹東昇,別兼春秋差下,祥祀後,卽往考來,啓禧曰,補編中草,今方始書,而間有掣肘之端,不得不仰達矣。如沐浴儀,內侍以帷障大行臥內,內喪則女官當行之,而原書所無者,不敢擅自改正或添入,故敢達。上曰,以內喪則女官懸註,他如此例者,不必一一稟定,倣此爲之,可也。啓禧曰,五禮儀及補編朔望奠,通禮,導殿下啓請行禮,無內外喪之別矣。今聞禮判入侍時,內喪則以內侍爲之事下敎云。今此編輯時,凡殯殿行禮儀註通禮下,以內喪則內侍懸註乎?敢達。上曰,自內則通禮不得入,故內侍爲之矣。啓禧曰,今番因山時,以特敎親題主,而此非應行之禮,只以註著之乎?上曰,依爲之。啓禧曰,魂殿朝夕上食儀,內侍撤虞主匱上覆巾,而無開匱一節,未知卽今見行之禮,何如?而似當依虞卒練祥例開匱,故敢達。上曰,豈有不開匱之理乎?依爲之。啓禧曰,朝祖儀註中,啓請朝祖,大喪則禮曹判書,小喪則禮曹參判爲之事,承命矣。祔廟儀註纔成,而啓請祔廟,攝左通禮爲之,則啓請朝祖,亦當一如祔廟之儀,大喪則攝左通禮爲之,小喪則攝相禮爲之似宜,故敢達。上曰,依爲之。啓禧曰,徽寧殿中官,受練服云,與臣等所磨鍊異矣。然內官則與外朝有異,孝昭殿中官則行三年之制,徽寧殿中官則服朞,而行練祥禫,心喪三年爲宜矣,敢達。上曰,依爲之。啓禧曰,列聖誌狀中,各陵表石,竝爲載錄,而只貞陵·思陵·恭陵·順陵·溫陵,未及立表石矣。臣意則早晩間,此五陵,亦當竝立表石,令禮曹依表石都監時例,以表石措語啓下後,移送校正廳,以爲載錄之地,何如?上曰,依爲之。啓禧曰,列聖誌狀,始印於肅廟戊辰,至己亥,又爲繼修矣。戊辰始印時,故判書臣南龍翼,以文衡,承命製跋文,具箚以進,而其時南龍翼被罪,故跋文不得竝印,今於修正時,追印似宜,故敢達。上曰,依爲之。以上出擧條上曰,頒賞時,右副承旨留院。尙魯出去,上曰,左相復進來,水原事,今番欲決之矣。尙魯曰,舊逋似不可不蕩減矣。上曰,左相出去,更爲申聞,可也。上曰,加資下敎,吏郞親給,諸臣退出。
戊寅二月初五日午時。上御崇文堂。禮房承旨·吏判入侍,禮判·編次人,追後入侍時,吏曹判書尹得載,右承旨趙明鼎,記事官李迪輔,記注官曺敬脩,記事官朴宗亮,以次進伏訖。上曰,都政何時擧行?得載曰,東銓略有擧行者,西銓則無窠,以是次且耳。上曰,張齊維好人矣,渠在北道,爲大族也,已爲五衛將,而有守令薦乎?得載曰,已經五衛將,而亦有守令薦矣。今日政,已擬南海縣監,在渠鄕雖遠,豈不幸乎?上曰,渠以北塞之人,得除守令,豈不榮乎?上曰,南齊極爲何官?得載曰,前經草溪郡守矣。上曰,來月爲都政乎?得載曰,都政必多儲窠,然後可以爲之,而閑散擧擬處無之,必待來月,然後可以行之耳。得載退出,編次人具允明入侍事。出榻敎上曰,注書出去,具允明在編輯廳云,使之入侍。出榻敎南漢摠戎廳鎭撫營等,鄕軍試射放頒賞,自其處擧行事。出榻敎上曰,承旨書之,來月孝昭殿練祭時練主,以視事服,當爲敬書,令儀曹擧行。出傳敎上曰,承旨書之,月山大君致祭時,慶恩府院君致祭時,府夫人一體致祭,海嵩尉致祭時,兩位一體擧行,贈趙贊成,贈崔領相致祭時,貞敬夫人,亦爲一體致祭事,分付。出傳敎臣迪輔復命。上曰,注書出去,與禮判及具允明偕入,李益炡·具允明進伏。上曰,編次人讀綸音,允明讀之。上曰,承旨書之。其將御札,刊印以進,其誠可嘉,特賜虎皮一領於知春秋洪啓禧,將此御製,其令繕寫,同藏于史閣。出傳敎上曰,頒賞,必於明日爲之。明鼎曰,臣等亦以明日擧行矣。上笑曰,洪啓禧官名,春秋好矣,知春秋大義也。上曰,禮判出去留閤外。諸臣退出。
戊寅二月初五日申時。上御崇文堂。承旨·禮判入侍時,左承旨趙明鼎,兼禮曹判書李益炡,假注書尹勉憲,記注官曺敬脩,記事官朴宗亮,以次進伏訖。上曰,都尉葬事時,輸運木材之道甚難,何以則好耶?此時役民甚難,士夫家私養之山,又豈可斫伐乎?承旨纔經方伯,必知之矣。趙明鼎曰,此非一邑所可擔當,惟在監司之從便善處矣。上曰,石材則取用於何處耶?明鼎曰,藍浦之石,名於湖中,此則易矣。上曰,匠手若自京下送,則必多貽弊之端,以鄕匠手用之,何如?湖西多士夫,故工匠之能,反勝於京云,信否。李益炡曰,其勝於京手則未可知,而若以鄕匠用之,則其省弊大矣。上曰,鄕匠則畏其道臣與守令,必不敢作弊矣,擔持軍,方當農時,役民尤重難,欲以儲置米,雇民用之,何如?明鼎曰,如是則誠好矣。命書傳旨曰,今番禮山擔持軍,方農之時,豈可使民?儲置米劃給畿甸·湖西所經各邑,便宜擧行,甕家祭廳,石物造成,皆令本道擧行,造墓浮石軍,亦令本道擧行,而京邊手若下去,則貽弊民間不貲,今番置之,用鄕匠手,只令內司官員,眼同差員,與本官看檢,其浮費,切勿分定於各邑,只定於若干隣邑,亦以儲置米會減,以除民力事,分付道臣,擔持軍事,亦爲分付畿營,書畢。上下詢於朴宗亮曰,爾是湖西人,可知之矣,如此則民弊可除乎?宗亮對曰,如此分定之後,必無騷搖之端矣。李益炡曰,今番定山於湖中,雖是貴主遺意,而捨畿用湖,終涉如何矣。上曰,然矣。欲令改占於水原·陽城之聞,畿甸之民,昨今年勞於國役,故爲畿民地,不爲之矣。然今番則雖用於禮山,而遠地定山,必多後弊,不可不預爲禁斷矣。命書傳旨曰,今番雖用禮山,自古無遠道定山,此後其若從先山,定於遠道,則民弊可勝言哉?今後遠道求山,一切嚴禁。李益炡曰,高嶺甕場里金弘祚家,連遭喪慘,其子前秋爲虎所傷,甚矜惻矣?上曰,慘然矣。予精神漸不如前,今番行幸時,弓箭亦忘未賜給,今因禮判所奏,而始覺悟矣。命書傳旨曰,今聞甕場里金哥,頃日調用者,皆已作故,只有幼穉云,聞甚惻然,令本道從厚顧恤,勿侵雜役,以示予意。趙明鼎曰,明日頒賞時刻,以何時擧行乎?上曰,欲趁夕上食還內,以午正三刻爲之,可也。諸臣以次退出。
上在昌慶宮。常參·經筵,以代理停。
端懿王后忌辰齋戒。
自爽昧至辰時,有霧氣。
申暐達曰,大司憲趙載洪,持平李聖圭未肅拜,李鳳祥,執義金元行,掌令李秀逸·邊致明在外,今日以監察茶時之意,敢達。令曰,知道。
申暐,以兵曹都摠府言啓曰,臣等連日來詣中日廳,軍兵等鎭日試放,尙未畢試矣。二貫革加立事命下,而今日日勢已暮,未試人等,餘數夥然,雖立四貫革,萬無畢試之望。明日勢當趁早開場,期於食後畢試,雖値國忌齋戒,除標信開場,未知何如。惶恐敢稟。傳曰,依爲之。二加立。
傳于李之億曰,承旨入侍于集賢門。
傳于張志豐曰,騎判及三軍門大將,先爲入侍。
親臨頒賞罷後,大殿,政院·玉堂·藥房口傳問安。答曰,知道。
藥房口傳啓曰,臣等與醫官,入診于東宮,則膈間牽疼之候,足部浮高之症,俱無所勝,諸醫以爲,諸症候一向若此,加減通順散五貼,連爲進服,足部則木瓜貼付爲宜云,此藥劑入之意,敢啓。傳曰,知道。
以司諫柳健牌不進罷職令旨,令于任師夏曰,推考徽旨捧入。
張志豐,以兵曹言達曰,同知中樞府事金重益,病伏鄕廬,末由上來,五衛將李礪臣,忠翊衛將金興祐,重得輪疾,差復無期,俱爲呈狀乞遞。西樞雖是閑局,不可一向虛帶,宿衛輪番之任,亦不可久曠,竝今姑改差,何如?令曰,依。
有政。吏批,判書尹得載進,參判金致仁服制,參議洪樂性病,右承旨申暐進。
兵批,判書鄭翬良進,參判徐命臣病,參議李萬宗入直,參知安允行病,右承旨申暐進。
以申暿爲刑曹正郞,高益擎爲平安都事,林世載單付寶城郡守,賞試射時,柳葉箭三中四分。
以李興門爲同知,趙慶祥爲兼司僕將,尹東度爲都摠管,李道燮·申慶普爲五衛將,金厚載單付同知,金遇慶·金晉慶·李熙春付副護軍,尹勉憲付副司正,裵俊聲單付濟物萬戶,尹祉泰單付草芝萬戶,張漢起單付保山別將。
吏曹口傳政事,許采爲右通禮。
南泰著,以義禁府言達曰,傳敎內,前宣傳官張志恒,飭已行矣。特爲放送,今日仰體德意,慰武士之時,無他辜,不過飭勵,而況歲久者乎?朴奎煥·具宅柱,特爲放送事,命下矣。咸鏡道甲山府充軍罪人張志恒,鍾城府定配罪人朴奎煥,端川府定配罪人具宅柱等,竝放送事,分付道臣之意,敢達。令曰,知道。
又以訓鍊都監言啓曰,今番陵幸時,隨駕將校軍兵及軍器寺官員·別破陣等,賞試射時,柳葉箭鳥銃沒技別單,依傳敎書入,而其餘入格人單子,亦爲修入之意,敢啓。傳曰,知道。
又以禁衛營言啓曰,本營隨駕將校京標下軍兵等,今已畢試矣。鳥銃兼司僕入格者及其餘得中之類,各件單子修入,而柳葉箭四中入格人,別單書入之意,敢啓。傳曰,知道。
戊寅二月初六日辰時。上御崇文堂西軒。承旨入侍時,左副承旨南泰著,假注書尹勉憲,記注官曺敬脩,記事官朴宗亮,以次進伏訖。上曰,射放得中人,待令於明政殿門外,開政,以明政殿月廊爲之事,分付。出榻敎上曰,承旨皆入來乎?南泰著曰,皆入來矣。命書傳旨曰,連日待令明政殿,頒賞,左副·同副爲之。又傳曰,二人同是三中四分,守令除授,而張齊維旣付,林世載未付,不無向隅之歎,今日政,一體單付。又傳曰,入陵園內差備中,有邊將承傳者,依觀武才例,今日單付事,分付,其餘,以邊將承傳帖頒給,南泰著所啓,今覽南兵使許汲去秋冬等褒貶,則邊將無一人居下,殊無嚴明殿最之意,推考何如?上曰,依爲之。出擧條諸臣以次退出。
戊寅二月初六日巳時。王世子坐寬毅閤。藥房入對時,都提調金尙魯,提調李成中,副提調李之億,記事官李迪輔,記事官李仁培,記事官朴宗亮,醫官金履亨·皮世麟·許礈·金德崙,以次進伏訖。尙魯曰,足部浮高之症,何如?令曰,一樣矣。尙魯曰,水刺之節,比前日何如?令曰,水刺不能進矣。尙魯曰,誠悶迫矣。尙魯請入診。履亨入診退伏曰,左右三部,虛軟中帶索,而掌心燥矣,膈間牽疼之候,何如?令曰,一樣,諸醫皆如履亨之言。尙魯曰,通順散,依前方劑入乎?令曰,依。諸臣以次退出。
戊寅二月初六日午時。上御崇文堂西軒。騎判三軍門大將,先爲入侍時,承旨南泰著,兵曹判書鄭翬良,假注書尹勉憲,記注官曺敬脩,記事官朴宗亮進伏訖。上曰,三軍門大將,何不入來乎?鄭翬良曰,方待令於閤門外,而當以何服入侍乎?上曰,以戎服入侍,訓鍊大將金聖應,御營大將洪鳳漢,禁衛大將具善復進伏。上曰,都監中旬賞格,例用戶曹木,乙丑年則何以爲之乎?賞件記,先爲考見,可也。觀武才,則軍門例皆擔當,而今番則用乙丑例,可也。鄭翬良所啓,內禁將趙光鎭改差,何如?上曰,依爲之。出榻敎又所啓,禁·御兩營千摠,以內禁衛將通同擬差事,曾有定奪,而其後無擧行之事。自今以後,更爲申飭,至於騎士將,本與千摠無異,而以其若役之故,人皆厭避,自未免不擇人之歸,此亦間間以內禁衛將輪次爲宜矣。上曰,依爲之。洪鳳漢曰,只有內禁將,移千摠騎士將之路,而無千摠騎士將,移內禁將之法,則殊無通融互差之意,申飭兵曹,兩營千摠騎士將中積仕者,次次疎通,以爲苦歇平均之地好矣。上曰,所達是矣。依爲之。出擧條洪鳳漢曰,如趙慶祥之居官淸白,甚可貴,朝家宜有各別調用之事矣。上曰,然乎?李道燮亦積屈矣,竝隨窠卽爲調用,可也。諸臣以次退出。
戊寅二月初六日午時。上御明政殿。親臨頒賞入侍時,行都承旨李之億,左承旨趙明鼎,右承旨申暐,左副承旨南泰著,右副承旨張志豐,同副承旨任師夏,兵曹判書鄭翬良,訓鍊大將金聖應,御營大將洪鳳漢,禁衛大將具善復,注書李迪輔,假注書尹勉憲,記注官曺敬脩,記事官朴宗亮。上具翼善冠視事服,乘輿出賓陽門,御明政殿月臺殿坐後,三軍門大將入侍事。榻前下敎。上曰,摠戎使入侍。上曰,弓賞畢後,銃賞爲之。上曰,加資者直赴人,守令邊將除授人,竝抄入內庭,頒賞時,承旨使宣傳官呼名,可也。上曰,欲親見頒賞,門外雜人,竝令麾却,可也。上曰,同是武士,而駕前後別抄,尤多善射矣。洪鳳漢對曰,善射矣。上曰,張志豐頗老蒼矣。金聖應曰,雖似老蒼,年則少矣。上曰,張志恒尙未蒙放耶?金聖應曰,尙未蒙放矣。上曰,其驕蹇可駭,故有頃日處分矣。命書傳旨曰,前宣傳官張志恒,飭已行矣,特爲放送事,分付。鄭翬良曰,朴載河三從兄弟,一時竄配,今雖蒙放,銓曹不敢檢擬,其人可惜矣。上曰,勿拘用之,宜矣。命書傳旨曰,朴載河頃年本事,旣已白脫,而以帳前做錯以對,其雖處分,放送之後,年已久矣。一欲下敎,今聞非徒銓曹尙不檢擬,軍門亦不差將官云,其涉過矣,卽爲檢擬,亦令軍門調用,以載河之故,朴載漢·朴載洙,其時同爲處分,追思過矣。載河今命滌用,況載漢·載洙乎?令銓曹軍門,一體調用。上曰,朴奎煥·具宅柱事,其時渠不幸而聞之,今又經年,亦爲放送,好矣。命書傳旨曰,今日仰體德意,慰武士之時,無他辜,不過飭勵,而況歲久者乎?朴奎煥·具宅柱,特爲放送事,分付。鄭翬良所啓,已行武承旨之人,閫望通擬之時,不當拘於防禦使,故頃日筵中,臣以此意,有所稟定,而此必有出擧條奉承傳之事,故敢達矣。上曰,然矣。依爲之。出擧條上曰,守令除授二人,使之進前,張齊維·林世載進伏。上曰,爾等雖以善射而得之,今爲牧民之官,下去後,各別盡職,可也。上曰,李邦緯使之進前,邦緯進伏。上曰,身手好矣。殿試尙遠,宣傳官率往本廳,行古風,可也。上曰,宣傳官出往門外,頒賞所給,雖一疋二疋之微,仔細分給事,分付。上曰,直赴中,蔚珍升戶崔景淑,都監別武士趙仁璧,身手頗好,令軍門別爲錄用,申暐啓曰,京軍門加資,幾皆擧行,而守禦廳有直赴,此則下送本廳,使之擧行,何如?上曰,依爲之。上曰,湖西安集御史洪景海入侍,景海進伏。上曰,何以爲之而來耶?景海曰,臣奉命下往後,先到之民,依頃日下敎,以儲置米分俵,而歲前還集者,爲五百餘戶,歲後還集,亦爲百餘戶矣。聖上深軫厨傳之弊,故臣先爲上來,而以連續接濟之意,爛漫相議於道臣矣。上曰,主倅,何如?景海曰,外貌不能踰入,故臣曾於筵中,至請遞改,而其中則異於外貌,凡事以至誠爲之,故雖以牟耕等事言之,他邑或多未始耕處,而淸安則已多起耕矣。上曰,人固未易知也。景海曰,臣欲有所仰達者矣。春操雖以湖西一路言之,乙丙慘凶之餘,流散之民,才得還集,而又有習操,流民半是軍丁,故大有妨於安集矣。習操雖是戎政之大者,而臣意則嶺東旣命停止,則湖西亦爲一體停止似好,故敢達矣。上曰,然矣。命書傳旨曰,大抵今已解凍,春耕方殷,頃者三南春操,欲爲停止,問于大臣矣。今聞湖西安集御史所奏,其奏誠是,嶺東特爲停止,則於湖西,一邊安集,一邊赴操,其涉斑駁,下敎時未覺爲然,以此推之,湖西方作牟農,況西南乎?其在一視三南之道,亦不可參差,三南水陸操,特命停止,然則頃者湖南道臣狀請,意可見矣,勿推事,分付。洪景海退出。上曰,此人年雖少,盡心國事可嘉矣。洪鳳漢曰,不但解事,且有氣力矣。頒賞罷後,乘輿還內。
上在昌慶宮。常參·經筵,以代理停。
端懿王后忌辰。
辰時,日有右弭。巳時,日暈兩珥。午時未時,日暈。
任師夏達曰,大司憲趙載洪,持平李聖圭未肅拜,執義金元行,掌令李秀逸·邊致明,持平李鳳祥在外,今日以監察茶時之意,敢達。令曰,知道。
傳于任師夏曰,編次承旨與儒臣,來詣于集賢門,而編次承旨若無,則他承旨卽爲詣閤。
任師夏達曰,校理尹得養,謂有身病,無端經出,依定式禁推徽旨捧入之意,敢達。令曰,知道。
任師夏,以弘文館言達曰,本館下番闕直,事甚未安,副校理洪景海,昨已復命,李心源自鄕上來云,竝卽牌招,以爲姑降入直,何如?令曰,依。
戊寅二月初七日未時,上御崇文堂西軒。承旨儒臣,同爲入侍時,同副承旨任師夏,假注書尹勉憲,記注官曺敬脩,記事官朴宗亮,以次進伏訖。上曰,玉堂入來者誰耶?任師夏曰,尹得養以病徑出,纔已禁推,李錫祥方入來矣。上曰,若有實病,則不必禁推,命書傳旨曰,校理尹得養禁推云,飭已行,放送。上曰,注書出去,持周禮入來。春坊上下番,入侍事,分付。出榻敎校理李錫祥,弼善李廷喆,司書李仁培進伏。上曰,李廷喆則昨年耆老科登第者,今以此服見之,予心益覺愴然矣。李仁培頃年特命陞六時,意以爲直,以近事見之,可謂負其君矣。爾輩長日直廬,但事晝睡,昔孔子夢見周公,莊周夢化蝴蝶,不知爾輩所夢者,果何事耳,仍下御製警省銅龍學士文一篇,命錫祥讀之,下敎曰,春坊上下番,將此御製,時時警省可也。命竝退歸直所,命李錫祥讀周禮。上曰,周官制度,終似難解矣。李錫祥曰,此章文義,別無可言,而臣方病伏直次,猝承入侍之命,精神昏眩,有不能細究矣。上曰,周禮名物度數極細密,殆於盛水不漏,非周公,不能作此矣。錫祥曰,當初制作之意,雖極詳密,而自後世觀之,亦似有疎漏處矣。上命承史,以次讀之,讀訖。上下敎于臣勉憲曰,曾於揀擇時見爾乎?勉憲起伏曰,臣於戊午揀擇時入來,仰瞻天顔矣。上曰,然矣。今日忽然覺得矣。上曰,御製草,下政院,注書書二件,一則與編次人,一與春坊官,可也。勉憲曰,當依下敎,書送於春坊及編次人,而本草何以爲之乎?上曰,此御筆也,特賜爾,爾自持去,可也。諸臣以次退出。
上在昌慶宮。常參·經筵,以代理停。
張志豐啓曰,卽伏見全羅水使李命峻,去丁丑秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
申暐達曰,大司憲趙載洪初度呈辭。入達。執義金元行,掌令李秀逸·邊致明,持平李鳳祥在外,李聖圭牌不進,今日以監察茶時之意,敢達。令曰,知道。
張志豐,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,今日入直內三廳,武兼禁軍及軍兵等,中日習射事,標信命下矣。兩勢如此,不得爲之之意,敢啓。傳曰,知道。
任師夏達曰,憲府連日監察茶時,諫院許久闕達,俱涉未安,兩司除在外·呈辭入達外,未肅拜人員,竝卽牌招,何如?令曰,依。
以持平李聖圭,司諫柳健,正言尹光暹牌不進罷職令旨,令于張志豐曰,竝推考徽旨捧入。
傳于李之億曰,左右相及編輯堂上,竝爲來待,承旨先詣于集賢門。
傳于任師夏曰,左右相編輯堂上入來,來詣于集賢門。
兵曹口傳政事,副司直趙明鼎。
吏曹,韓光會爲左承旨。
以副校理李心源牌不進罷職令旨,令于張志豐曰,推考徽旨捧入。
申暐,以春秋館郞廳,以領監事意達曰,御製樻及石板樻,奉藏於江華府鼎足山城史閣事,命下矣。御製及石板樻,以彩轝當爲奉往,所經各邑地方官,境上出待迎送之意,預先知委,何如?令曰,依。
任師夏,以吏曹言達曰,本曹正郞具允鈺·李普觀呈狀內,身病俱以甚重,不得察任云,竝依例改差,何如?令曰,依。
張志豐,以御營廳言啓曰,本廳中軍有闕之代,今當差出,而在京無故人中,無可合之人,在前如此之時,未赴任外任中,多有啓請差出之例矣。京畿水使李思先,除拜後姑未赴任,本廳中軍有闕之代,啓下察任,何如?傳曰,允。
戊寅二月初八日辰時,上御崇文堂。承旨·左右相·編輯諸堂入侍時,左承旨趙明鼎,假注書尹勉憲,記注官曺敬脩,記事官朴宗亮,以次進伏。上曰,大臣諸堂,皆已齊會耶?趙明鼎曰,幾皆來會,而有承史先爲詣閤之敎,故臣等先爲入來矣。上曰,注書出去。引大臣諸堂以入,臣勉憲承命而出。上曰,注書之父,方爲何官?明鼎曰,方帶桂坊矣。上曰,其祖爲國血誠,予心常不忘矣。明鼎曰,不但爲國之誠,累經藩任,而家甚淸貧,其廉白之操,尤爲世所歎服矣。上曰,貴矣。左議政金尙魯,右議政申晩,編輯廳堂上洪啓禧·申晦·金致仁·具允明·洪樂性·鄭存謙進伏。上命注書,持入明陵昭寧園高陽御製懸板,命具允明讀之。上曰,注書出往政院,明陵懸板,則使禮曹郞陪往,昭寧園則禮判奉審之行陪往,高陽則使本郡郡守陪往事,分付。上問趙明鼎曰,昨日下春坊御製持入乎?明鼎曰,持入矣。命讀之,讀訖。上曰,編輯廳事,今至何境?洪啓禧對曰,勿計其如何,而將欲始出中草矣。上曰,勿計其如何云者,未盡之辭也,豈或恐其不能如意,而預發如此之言耶?啓禧曰,魂殿山陵上食儀,五禮儀則以再拜書之,未知有何意義,而似當改以四拜故敢達。上曰,依爲之。出擧條啓禧曰,立主儀,虞主櫃,覆以白紵巾矣。內喪則覆以靑紵巾,宜註於此,而始註於虞祭條,當移註於立主奠儀故敢達。上曰,依爲之。出擧條具允明,以大歛冕服事仰達。上曰,冕旒垂珠,皆畫之,佩玉亦使畫之,圭亦當畫之乎?金尙魯曰,佩玉之屬不必入,而圭則直入於梓宮之中,似好矣。如此則雖千萬歲之後,可以識之矣。上曰,是矣。今因左相所達,而怳然覺悟,以圭納之好矣。命書傳之曰,今番補編時,假平天冠,樑黈纊及前後旒,一依佩玉例,以粉與五色畫之,若小喪則樑黈纊,以綠粉畫之九旒七旒五旒,從禮文爲之,圭俱以本圭藏之,玉圭與靑玉圭,亦從大小喪翟衣圖式,以內備懸註,方書傳旨之際,至黈纊字。上曰,以黈纊塞耳,冕旒垂面,人君不作聰明之義亦深矣。尙魯曰,聖敎至當矣。上曰,補編若成,則儀文似無未盡者,爲國者,必來取法於我矣。具允明曰,以尺制事,臣頃有所,仰達矣。上命書傳旨曰,今者諸尺,旣已釐正,載圖補編,此後三都監,將此圖造尺以用,若有一毫贏縮於編圖之事,則該房郞廳監造官勘處事,載於補編。洪啓禧曰,因尺制事,欲有所仰達矣。度量一體,而斛子則戶曹以鍮造送,而尺則世宗朝頒鐵尺後,無此規,請令工曹,依世宗朝尺樣,造出各尺,分送於八道三都及京司有工匠·衙門何如?上曰,依爲之。出擧行條上曰,編輯事,諸堂分掌後,果有其效耶?某之掌某條,陳達可也。趙明鼎曰,洪啓禧掌儀注,具允明掌圖說,臣與成天柱·鄭存謙掌受敎,洪樂性掌諸具矣。上曰,刑判掌何條?申晦曰,臣則遍觀諸條矣。上曰,遍觀之說,似殊常矣。吏參掌何條?金致仁曰,編輯之役,今幾垂畢,此時分掌,別無所益矣。趙明鼎曰,豈其然乎?雖此時,各有所掌,然後方可有效矣。上曰,然矣。刑判與具允明同掌圖說,吏參與洪樂性同掌諸具,承旨則當許遞,同了受敎之役,可也。上曰,他承旨入侍,同副承旨任師夏進伏。傳曰,校正官趙明鼎,承旨許遞,口傳付軍職,專管其任。傳曰,承旨有闕代,前承旨韓光會除授,牌招察任。傳曰,來月初八日,行酌獻禮,經宿其夜,翌日回駕,以此分付。上曰,編輯事,速爲了當可也。命書傳旨曰,自今日爲始,編輯堂上校正官,除省記入直,與仕進人,令編輯廳,逐日書入。金尙魯曰,臣以習操事,欲有所仰達矣。湖西春操,旣命停止,則松都亦宜一體停止矣。上曰,松都習操,一體停止事,分付。出榻敎上曰,濟州唐橚進上,至今不來,誠有漂風之慮,欲爲下問,濟州陪持有上來者,待令事分付,西北抄上禁軍待令事,亦爲分付。竝出榻敎上曰,諸臣退去,而承史及洪啓禧·申晦,留待可也。小頃還入。上曰,抄上軍及濟州子弟,皆已待令耶?任師夏曰,抄上軍已爲待令,而濟州子弟,姑未及待令矣。上命招入抄上軍,下詢其居住姓名,武藝長短後,使之退去。洪啓禧曰,金重萬之子,闋伏上來,而其身手頗好矣。上命招入,而不知其在處,不果入。洪啓禧曰,鄭忠信後孫,殿下必欲奬拔,而以其無可用之才,故皆卽沈滯,實無奈何矣。上曰,鄭文興今何在?啓禧曰,文興曾經僉使,今爲糊口,隨往慶尙監營矣。上曰,隨往趙雲逵乎?啓禧曰,然矣。上命書傳旨曰,前僉使鄭文興,頃者特命調用,而意爲錦南,其令該曹,更爲調用,彦城君金萬重子,今聞闋服上來云,卽爲調用。洪啓禧曰,顯德王后祔廟時事實,當依貞陵·莊陵例追錄,故欲以此仰達矣。左相則以爲,貞陵·莊陵祔廟時事實之載錄,亦非誌狀之例,貞陵·莊陵·溫陵,竝爲誌文而埋之,誌狀中亦書誌文,而事實則去之爲宜云,大臣之言,自有所見故,敢達。上曰,誌石則不可爲矣,何可開動陵土乎?啓禧曰,埋誌於魂游石前後,則不至於震驚陵上矣。上曰,卿不見朴長潤乎?追論陵誌,則有如此之弊矣。啓禧曰,然則貞陵·莊陵復位時事實,不可去矣。顯陵·溫陵祔廟時事實,亦依此追錄乎?上曰,追錄可也。啓禧曰,顯德王后之考,花山府院君權專以其子自愼之死於六臣事,廢爲庶人,其子孫不振,誠可矜念矣。端敬王后復位時,益昌府院君子孫,旣令錄用,則花山府院君子孫之獨未蒙恩者,誠爲欠典矣。上曰,花山府院君有子孫乎?啓禧曰,醫官權聖徵一家,皆是國舅子孫也。上曰,然乎?權聖徵家,本是京人乎?啓禧曰,聖徵之父愉,以嶺南客儒,落拓遊京師,飢餓欲死,而曉解醫術,且有記性,善誦醫書,或勸赴醫科,一擧卽捷,遂爲內醫,至崇品,故婚班不能如初矣。上曰,其衰微可矜矣。命書傳旨曰,花山府院君子孫中,令該曹特爲調用。啓禧曰,國舅墓道無碑,曾有豎碑之成命,而尙今不爲擧行云矣。上又命添書曰,墓道豎碑,旣有下敎,其令本道,卽爲擧行。啓禧曰,顯德王后有一壻,卽寧陽尉鄭悰,而尙未賜諡,至於安平大君,則復官時固宜持難,而旣復官之後,尙不賜諡,以其無子孫之故也。洛昌君,以鎭安大君芳雨賜諡事陳箚,而不特鎭安大君,此外大君王子之應賜諡,而未及賜諡者,亦似多矣。上曰,洛昌陳箚乎?命取入,命承旨讀之。命書傳旨曰,今聞宗臣,以鎭安大君賜諡事上箚云,故取見,噫,今日一國喑啞之中,吁嗟,老宗,有此陳請,予庸嘉之,豈徒鎭安乎?大君王子,可以賜諡者,令廟堂抄啓,不待諡狀擧行,寧陽尉一體擧行。洪啓禧曰,臣隨駕在明陵時,欲仰陳而未果矣。安載健於明陵事,大有切,曾有除職之命,而該曹尙不擧行,誠爲慨然矣。上曰,安載健果是善人,亦有切勞矣。上問申晦曰,近來酒禁,何如?申晦對曰,城外則未可知,而城內則似必無矣。上曰,另爲申飭,可也。上曰,編輯兩堂,先爲退去。注書出往,濟州子弟,卽爲招入,濟州子弟元顯道,進伏,庭下。上曰,唐橚進上,尙今不來,實有溧風之慮,若果漂風,則泊於何處?若入琉球國,則必盡被殺云,豈不愍然乎?若或不泊於琉球,則又將泊於何處?顯道對曰,臣曾聞之,漂風之船,多泊於浙江云矣。上曰,浙江是中國何處,亦爲何方?任師夏曰,未能詳記矣。上曰,注書知之乎?臣勉憲對曰,浙江在臨安·錢塘之界,於中國似爲東南矣。上曰,然矣,是吳越之間耶?勉憲曰,然矣。上曰,進上之愆期,何足爲念?而或恐有傷人之事,不能忘矣。仍命顯道退去,諸臣以次退出。
上在昌慶宮。常參·經筵,以代理停。
張志豐達曰,大司憲趙載洪再度呈辭。入達。執義金元行,掌令李秀逸,持平李鳳祥在外,李聖圭,掌令邊致明牌不進,今日以監察茶時之意,敢達。令曰,知道。
任師夏達曰,憲府連日監察茶時,諫院許久闕達,俱涉未安,兩司除在外·呈辭受由外,未肅拜人員,竝卽牌招,何如?令曰,依。
令致仕奉朝賀金在魯書,王世子若曰,年纔至而請老,幾上引禮之章,歲愈邁而悶疴,乃副謝事之願。聖眷雖篤於留助,至懇終遂於退休。惟卿,一腔丹忱,三朝黃耉。孝友敦睦之行,蚤有范忠宣承家之譽,聰明鍊達之才,濟以鄭康成專門之學。賢關抗議,凜乎衛經之言,昕庭蜚英,蔚然華國之藝。所以公輔之峻望,粵自明陵之盛時。翰苑銓郞之徊翔,愜壹代之名論,玉署銀臺之遴擢,荷寧考之殊知。謝南臬之榮而往釐田功,陞西京之尹而留參廟務。迨世變極辛壬之歲,而臣節憚危亡之秋。辭嚴鞫凶,憤切王尊之劾恭顯,讒罹織貝,禍同蘇氏之謫瓊雷。俄量移而復命,賜環玉負灰劫,及歸來而益勵,介石材老棟樑。方時運驟嬗陂平,惟聖簡默注賢俊。自亞尹而重莅選部,每懷逡巡,由兩館而登剡文衡,終守遜讓。西郊歛經濟之手,分甘投閑,上游奮牧御之猷,義在急病。旣勘亂而靖一方之務,仍紀勞而躋八座之班。趙南星欲辨東林諸賢非辜,自首一忠字議諡,曾御史乞與元祐君子同貶,極言四大臣被誣。卿以去就而固爭,上之倚毗也愈篤。外補雖洊海嶺二藩之重權,內除亦遄東西兩銓之長席。歷試而績庸罙著,隨遇而公正自持。長度支則尤見通才,典秩宗則不負素學。一德契則哲之鑑,元首股肱之相須,三事膺爰立之綸,和羹鹽梅之是托。自初至終之一說,幾伸埋泉化碧之冤,難進易退之大閑,槪懷忘讐混蕕之恥。惟其執守之克固,故致斥復之相因。螭陛導聰,屢扶草野之士論,燕山銜命,壹洗簡編之邦誣。履亨衢而陰沴自祛,升元輔而物情齊聳。論事必本於經術,聖謨如誦已言,取人不眩於浮華,賢才樂爲其用。間罹嘖言而令聞不墜,永貞素履而晩節愈完。呂僕射不植黨朋,門無私昵之客,杜祁公自奉淸儉,世服儒素之風。洎小子承代理之音,于元老篤仰成之念。譬則如靈蓍寶蔡,庸以稽疑,屹然若廈柱川桅,倚而托重。濟時之望方摯,引年之請遽臻。雅志切歸穎之思,蓋將超脫軒冕,宸情眷同社之舊,尙欲坐鎭巖廊。瞻紫籞而遲徊,嗟,卿心豈忍便訣?臥黃閣而燮理,顧國事實多賴安。嘗紆一團誠天褒,竟專三達尊地望。凡前後君德之匡弼,竊附大人能格心之規,若鉅細邦體之辨明,輒承宰相須讀書之諭。纂昭鑑而闡義理,則獨持劈源之論,箋戴記而整訛謬,則俾進補註之編。夷險憂樂之備更,精力尙旺,彌綸調護之獨任,忱誠克殫。慈敎誦傳於法筵,彷彿蓮燭之故事,像贊命題於畫幅,煥爛奎藻之新輝。兩世秉匀,懿範常執於沖挹,同堂接武,至戒每在於滿盈。至若今歲決歸之悰,非比曩時尼行之勢。五登鼎席,二紀之功業爲多,十徹巽章,八年之情懇如壹。懸車之限,遠過大耋,非强策之時,束帶之勞,尤艱沈疴,須靜養之便。雖以大朝不忍捨之聖念,特循老臣必欲退之苦忱。一封御書,進貳身而手授,十行恩綍,命近侍而面宣。俾處黃樞,尙自足維持頹俗,許休綠野,蓋所以成就素心。於戲,完名自古所難,仁來於今乃驗,嗟余身煢煢在疚,考德於何?矧聖情眷眷不忘,有謨則告。角巾歸第,自可得心逸日休,肩輿造朝,亦何難躬修時覲?勉膺養頤之福,毋替敷心之辭。故玆令示,想宜知悉。弘文館應敎知製敎洪梓製進
以承傳色口傳下敎于奉朝賀曰,去冬以後,今始入來,欲爲相見矣。氣適不平,卿亦晩入,可想其身憊,故不得召見,安意歸息。
藥房口傳啓曰,卽伏見傳敎,有氣不平之敎,下情不勝憂慮,臣等率醫官入侍診侯,有不可已,卽爲俯許,千萬伏望,惶恐,敢啓。傳曰,中官誤傳,中官則當下敎于政院,其止之。
以左承旨韓光會牌不進罷職令旨,令于李之億曰,推考徽旨捧入。
傳于任師夏曰,明日食後,禮判使之入來。
注書李迪輔病代,以金樂洙爲假注書。
傳于申暐曰,依海昌尉例,外棺板送之,依大寺洞例,外棺板亦爲送之。
令于任師夏曰,中官姜德燁,當爲莫重公事,誤踏達字,極爲非矣,推考。
全羅監司洪麟漢狀達,古堗山項島寺官居募軍金致中等渰死事,令于任師夏曰,渰死人等,令本道恤典擧行。
申暐,以弘文館言達曰,本館下番副校理臣洪景海,以御營廳·郞廳,今日本營價布捧上時,晝仕出去,而一日之內,勢難畢捧,每每草記,事涉煩瀆,今後則除草記往來之意,敢達。令曰,知道。
又以弘文館言達曰,副校理李心源,旣有只推之令,卽爲牌招察任,何如?令曰,依。
大司諫洪名漢書曰,伏以旻天不弔,荐降大割,貞聖王后禮陟未幾,仁元聖母,又棄臣民,八域普慟,久而罙切,居諸迅駛,歲律已更,兩魂殿祥期,隔以月日,伏惟我大朝殿下出天之孝,曁邸下孺慕之痛,感時攀號,益復如初,中外摧霣,小大同情,念臣險釁頑喘,尤不死滅,喪制已闋,視息猶存,餘哀未已,萬念都灰,諫長特除之命,遽降於祥禫甫畢之月,手奉除書,誰與爲榮?感惶悲咽,涕淚橫流,臣本庸騃鈍劣,百不猶人,而遭遇聖明,依藉先蔭,驟玷淸顯,擢置近密,釋褐朞歲,周旋於下大夫之列,器溢分踰,鬼忌人猜,臣與臣母,聚首感泣之餘,未嘗不夙夜憂懼,凡有災咎,宜及臣身,而不孝無狀,禍延偏母,臣則冥頑苟活,奄同平昔,頫仰穹壤,此何人哉?臣今母已沒矣,身非有矣。區區塵刹之報,只在於殫竭筋力,奔走夷險,而今玆所叨,非比宿硏,耳目之官,孰非要顯,而諫議之長,最號淸峻,掄選有法,地望自別,苟非風裁言論,爲一世所推重者,莫宜居之,而今乃以骩骳無似之一賤臣,特置之於一院長席,私心之惶愧恧蹙,固不暇言,其如累聖簡而辱淸選何哉?恩命之下,不敢久淹緋廬,昨始來伏私次,而反復揣量,末由承膺,且臣虛羸偏痺之症,已成四五年痼疾,草土以來,轉益沈重,耳鳴眼眩,脚麻臂痛,頭臚旋暈,若墮煙霧,肢體厥冷,如坐氷鐵,年方强壯而凘綴便同於衰朽,時屆春和而坯蟄無異於嚴冬,加以頑痰迷悶,食飮吞酸,凡其種種症形,俱係危惡,若非久久調息,難尋生路,官職去就,尤無可論。噫,臣之離違闕庭,倏已四載,犬馬微忱,倍切耿結,中經大慼,上下哀遑,一謝天陛,臣分固然,而職是匪據,病又難强,束帶趨走,實無其望,馳情宸極,益增瞻戀。玆不得不猥入文字,略暴悲苦之情。伏乞离明,亟許鐫削臣職,以重官方,仍令選部,勿復檢擬,俾延殘喘,不勝萬幸,臣無任云云。答曰,覽書具悉。誠孝淺薄,遭此罔極之痛,攀號莫逮,五內摧崩,時日流邁,歲律旣改,兩魂殿祥事奄近,一倍罔極,心膽俱割,爾其勿辭,從速察職。
校理李錫祥書曰,伏以,日月迅駛,徽寧殿祥期奄迫。伏惟我邸下,孝思靡逮,益復罔極,睿候久値愆和,諸節不瑕有損?區區下情,實不勝憂慮之至。臣於直中,觸感呻痛,已至多日,而第緣番次甚苟,替直無人,此時陳籲,義有不敢,强疾持被,黽勉度日,迺於日昨登筵,已蒙大朝之俯燭實狀,而亦惟禁直諸人之所共憫憐者也。自數昨以來,諸症頓添,比前危劇,惡寒而渾身如束,煩渴而肢節若臠,頭疼深重,貼枕難擧,痰嗽忒甚,對案輒嘔,以至於夜失交睫,昏瞀不省,食飮全廢,氣息自就於澌綴,牀席委頓,轉側亦須於傍人,目下危惡之狀,實在人鬼關頭,而四到昏昏之中,邀醫診論,則症涉天行,療治爲急云。自聞此語,驚慮一倍,以此症形,決不宜暫留於淸禁之中,玆敢倩人搆書,疾聲仰籲於貳極之下。伏乞离明,俯賜諒察,亟令鐫削臣所帶職名,仍許臣調治私次,以尋生路,以安微分,千萬幸甚,臣無任云云。答曰,覽書具悉。爾其勿辭,調理察職。
上在昌慶宮。常參·經筵,以代理停。
任師夏達曰,大司憲趙載洪三度呈辭。入達。執義金元行,掌令李秀逸在外,邊致明,持平李聖圭牌不進令旨未下,李鳳祥在外,今日以監察茶時之意,敢達。令曰,知道。
張志豐達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
李之億達曰,今日賓廳坐起日次,旣已頉稟,所當持公事入對,而睿候方在調攝中,頉稟。令曰,知道。
藥房都提調臣金尙魯,提調臣李成中,副提調臣李之億啓曰,雨後風寒稍緊,伏未審此時,聖體調攝若何?憊苶之候,寢膳之節,亦何如?湯劑連爲進御乎?前劑入貼數,已盡於昨日,臣等卽與諸御醫入診,詳察聖候,議定繼進當否爲宜。王世子調候,何如?臣等不任區區憂慮,敢來問安,竝此仰稟。答曰,知道。氣則一樣,湯劑五貼,加劑入之,下敎日入侍,宜矣。
傳于李之億曰,批答遲滯,當該中官,從當下敎矣。
任師夏啓曰,禮曹判書李益炡,依下敎來待矣。傳于任師夏曰,來詣于集賢門。
任師夏達曰,上番兼春秋曺敬脩,身病猝重,勢難察任,今姑減下,何如?令曰,依。
任師夏啓曰,因本院達辭,上番兼春秋曹敬脩,以身病今姑減下事,依下矣。其代,令該曹卽爲口傳差出,何如?傳曰,允。
吏曹口傳政事,兼春秋單李海鎭。
傳于張志豐曰,初八日步軍五哨,馬軍三哨,禁軍三番,而今番隨駕人拔去,侍衛仍祗迎,隨駕置之。
假注書金樂洙在外,代張達星爲假注書。
任師夏,以侍講院言達曰,本院新除授說書朴取源,自鄕纔已入來云,卽爲牌招察任,何如?令曰,依。
以副校理李心源·掌令邊致明·持平李聖圭·司諫柳健·正言尹光暹,牌不進罷職令旨,令于任師夏曰,竝推考徽旨捧入。
左承旨韓光會書曰,伏以日月迅邁,徽寧殿祥事奄迫。伏想我邸下,慟纂哀廓,一倍如新,而八域臣民,罙切崩霣,念臣向叨見任,適値大朝疏決之時,前席一言,亶出無隱,而辭不達意,致勤嚴敎,章皇逬出,惶愧靡容,譴遞薄勘,不足贖妄率之愆,而旋寢反汗之命,尤增駭懍兢縮,曾未幾何,除旨遽下意外,特牌繼以儼臨,臣誠惝怳感激,莫省攸措,含恩怵分,宜卽趨謝之不暇,而情地旣甚危蹙,不敢冒昧承膺,竟犯違逋之科,恭俟慢蹇之誅。格外恩推,累靳例勘,益不勝惶隘踧踖,玆控短章,略曝危懇。伏乞离明,俯垂諒察,亟令鐫遞臣職名,以安私分,不勝幸甚云云。答曰,覽書具悉。時月流邁,歲律旣改,兩魂殿祥事奄近,一倍罔極,心膽俱割。爾其勿辭,從速察職。
弼善李廷喆書曰,伏以臣素患下血之症,常常發作,而每於發時,眩暈頭疼,呼吸喘促之症,一時俱作,若將殞絶,累日調息,多般藥餌,始得回甦矣。自數日以來,挾寒更發,失血或至數升,諸般症情,比前特甚,昨宵則大寒戰大嘔吐,虛汗如流,頭疼如碎,眞元暴虛,神識昏瞀,頃刻垂絶,僵臥直次,實以汚穢淸禁之慮,玆敢倩人搆書,疾聲呼籲於貳極之下。伏乞离明,諒臣病勢之危劇,亟許遞改,俾得及時調治,以延殘喘,千萬幸甚云云。答曰,覽書具悉。爾其勿辭,調理察職。
戊寅二月初十日午時,上御崇文堂西軒。禮曹判書李益炡入侍時,右副承旨張志豐,兼禮曹判書李益炡,假注書尹勉憲,記注官曺敬脩,記事官朴宗亮,以次進伏訖。上曰,園上莎草修改時,果令莎根多着土乎?李益炡對曰,修改處不甚多,而莎草皆浮出於有水氣處,故無乾枯之患矣。御製懸板則依下敎懸揭,而當初所造鐵物體小,故改造爲之矣。李益炡所啓,三月二十六日孝昭殿練祭,百官服盡後,大朝入侍,則服色以淺淡服爲之事,已爲定奪,而五月初一日,王世子玄袍變服後,朝臣入對時,則以何服爲之乎?不可不預爲稟定,故敢此仰稟。上曰,予旣衰服,則元良豈可以玄袍變服乎?仍以黲袍終三年,朝臣入對時服色,以淺淡服一例爲之可也。出擧條又所啓,太學儒生,聖廟行祀時,則依法典用靑衿,常時居齋時,則用紅團領矣。今則亦依堂下官例,以靑色爲之乎?上曰,儒生例着團領,故曾聞故判書金鎭圭,見節製時,每着紅袍矣。今則朝官旣用綠袍,儒生不可異同矣。命書傳旨曰,堂下官,前以紅袍,今以綠袍,居齋儒生,因以靑衿事,分付。李益炡曰,今番往高陽聞之,則都尉行喪時,高陽一邑所出擔持軍,至於一千三百名矣。上曰,若是其多乎?由此觀之,湖西一路,誠可㦖矣。命書傳旨曰,今聞禮判所奏,今番擔持軍,高陽一郡夥然云,其他可知,其勿分定,日後入侍時稟定事,分付道臣。李益炡曰,贈李贊成之墓,若有一番致祭之擧則好矣。上曰,不可,此則日後東宮之所當爲者,予則事體不可矣。李益炡曰,河城府院君鄭顯祖,卽世祖朝駙馬,公主歿後,上疏改娶,而顯祖死後,合葬於公主,宜有致祭之擧矣。上曰,旣已改娶,則無致祭之義,置之,可也。李益炡曰,淸州萬東祠,蓋取一間茅屋,祭昭王之意,而當初士林之營建也。以其事體之自別,朝家雖不得干涉,到今年久之後,祠宇多有頹傷之患,今將修補云,若自本道,助其物役,俾得完役則似好,故敢此仰達矣。上曰,依所陳,令本道顧助,可也。出擧條上曰,溫祚王廟,欲令禮判奉審,今日下直出往,明日從容奉審,再明入來,可也。命書傳旨曰,頃年幸南漢時,莫知溫祚王廟咫尺,伊後乃聞,心自慨歎矣。頃日望見將臺乃覺,令禮判今日下往,奉審以奏。諸臣以次退出。
上在昌慶宮。常參·經筵,以代理停。
夜二更三更,月暈。
下直,洪川縣監洪啓祐。
任師夏達曰,大司憲未差,執義金元行,掌令李秀逸,持平李鳳祥在外,李聖圭,掌令邊致明牌不進,今日以監察茶時之意,敢達。令曰,知道。
藥房口傳啓曰,臣等與醫官,入診于東宮,則膈間牽疼之候,挾感有加,足部浮高之症,亦一樣無勝,諸醫以爲,諸症候進退若此,加減通順散五貼,連爲進服爲宜云,此藥劑入之意,敢啓。傳曰,知道。
張志豐,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
任師夏達曰,憲府連日監察茶時,諫院許久闕達,俱涉未安,兩司除在外外,未肅拜人員,竝卽牌招,何如?令曰,依。
申暐達曰,左承旨韓光會,同姓四寸兄前縣監光啓,身死服制,已行四日,出仕,何如?令曰,依。
以黃海監司沈墢狀達,龍媒鎭居洪者斤老味等渰死事,令于任師夏曰,渰事人等,令本道恤典擧行。
申暐,以弘文館言達曰,本館上番校理臣李錫祥,以身病陳書受由出去,上番將未免闕直,副校理李心源,旣有只推之令,與校理尹得養,一體牌招,以爲推移姑降入直之地,何如?令曰,依。
申暐,以侍講院言達曰,本院弼善李廷喆,連日入直矣,以身病陳書受由出去,上番將未免闕直,僚員不齊,未有甚於近日,輔德趙榮進受由在外,新除授文學李基德在外,兼弼善洪景海,以本職入直玉堂,說書朴取源陳書入達,兼輔德·兼文學·兼司書·兼說書俱未差,院中只有臣仁培,非但伴直無人,徽寧殿祥祭不遠,諸執事無以分排,事甚未安,在外人員及身病受由人員,似當有變通之道,令政院稟知擧行,與未差之代,一體差出,待下批,仍卽牌招,推移入直,而亦以爲備員之地,何如?令曰,依。
任師夏啓曰,因侍講院草記,上番將未免闕直,徽寧殿祥祭不遠,諸執事無以分排,在外及受由人員,令本院稟旨變通事,依下矣。在外及受由人員,合有變通之道,何以爲之?敢稟。傳曰,竝改差。
任師夏,以司譯院官員,以都提調·提調意啓曰,譯官之謂有功勞,希望恩賞,其類甚多,雖不可一一採施,而其中勞勩最著,可合任使者,隨卽論賞,曾有筵稟定式矣。漢學譯官金得臣,丙子節使,以上通事,赴燕回還後,使臣以善華語,能幹事可堪,陞品任使之意,有所陳稟,而伊時回稟諸譯,次第蒙賞,則宜一體陞用。倭學堂上譯官朴尙淳,戊辰年倭館修理時,以首驛,擔當監董之任,東西兩館千餘間,無弊完役。漢學堂上譯官崔始運,乙亥節行赴燕時,南京人胡中藻,以詩案正法,而事關秘諱,艱得蹊逕,購納文書,已經睿覽。漢學堂上譯官金昌祚,戊辰年以北道訓戎鎭,越邊房屋禁斷事,齎咨赴燕,周旋於禮部,房屋三十餘處,一竝撤毁,仍爲定式禁斷。漢學堂上譯官邊憲,戊辰年傳訃勅時,以差備官,王世子郊迎及殿庭行禮等節,周旋停免,且五通官例,給物種三十二種,永爲除減,仍作後例。漢學堂上譯官崔廷欽,壬申節行,以副譯隨往,及到山海關,迎送官持票文落後,關法無票文,不許進關,故費辭周旋於副都統,卽日開關,無票順入,如期進京。蒙學堂上譯官安世濟,堂下譯官李龜齡,同捐私財,印出蒙語老乞大八冊,物名二冊,仍用於大小科試,上項八人之所稱功勞,或因使臣及邊臣啓達,或載備局及都監謄錄,且亦有同功一事,而已爲蒙賞者,則其在激勸之道,不可異同,竝特爲加資,以爲任使,何如?傳曰,允。
說書朴取源書曰,伏以,臣民無祿,洊降大割,徽寧殿祥辰,近在數日,孝昭殿練事,又隔一朔,伏惟我大小朝撫時哀慕,益復如新,仍伏念臣於淹伏松楸之日,祗受有旨,以臣爲侍講院說書者,臣聞命懍恐,罔知攸措。夫宮僚之職,不比等閑,必得博學直諒之士而授之,然後可以裨補學問,薰陶德性,而況臣所叨職名,係是參外,極旋有非如臣庸陋,所可僥冒者也。臣賦性疎愚,見識鈍滯,學又荒廢,無所短長,如是而尙可望輔導睿學,無負職責乎?旣承除旨,不敢一向偃退,昨纔來伏私次,而召牌踵臨,其在分義,固當蹶趨承之不暇,而揣分度才,自諒素審,反覆思惟,萬無承膺之勢,其何可徒恃寵靈,冒沒出肅,重招負乘不稱之譏哉?玆敢隨詣關外,短章自列。伏乞离明,俯諒由中之懇,特降褫鞶之恩,以安私分,以重官方焉。且臣所帶兼銜,與內從弟修撰臣宋瑩中,有應避親嫌,揆以法例,在下當遞,亦望亟令該曹,照例刊改,以存公格焉,臣無任屛營祈懇之至云云。答曰,覽書具悉。時月流邁,歲律旣改,兩魂殿祥事奄迫,一倍罔極,心膽俱割,書辭,令該曹稟處。
修撰宋瑩中書曰,伏以日月流邁,徽寧殿祥事將迫,惟我邸下靜攝之中,孺慕哀隕,益復罔極,臣於向日,待罪館職,適當入侍疏決之時,敢以特敎被罪人,一體宥釋之意,有所仰達,畢竟重被大朝嚴敎,至有特遞之譴,繼以春坊兼銜違牌,卽蒙例勘,臣追省至今,惶隕靡措,本事之率爾妄發,臣不敢追訟,而因過去朝紙,得見前大司諫洪重孝書本,則以臣之昨年請罷諸臺,靳靳辨理,末乃謂以處置之失宜,侵斥陳箚之儒臣,臣之疲惱於斯極矣。本來齟齬之蹤,重招口舌之過,退伏田廬,咋指追愆,卽又伏奉承政院有旨,以臣爲弘文館修撰,仍令乘馹上來者,臣奉檄以還,榮動鄕里,義當卽日登程,蹶趨承之不暇,而顧念臣之情勢,旣無冒進之路,近又重經毒感,眞元大脫,食飮殆至專却,精神間多昏瞀,起居動作,亦須人扶,目下病狀,萬無跨馬趲進之望,玆敢略具短章,從縣道呼籲於貳極之下。伏乞睿慈,俯諒疾勢之難强,卽許遞改,俾得安意調治,以尋生路,千萬幸甚云云。答曰,覽書具悉。時月流邁,歲律旣改,兩魂殿祥事奄近,一倍罔極,心膽俱割,爾其勿辭,調理察職。
戊寅二月十一日午時,王世子坐寬毅閤。藥房三提調入對時,都提調金尙魯,提調李成中,副提調李之億,假注書尹勉憲,記注官李仁培,記事官李海鎭,醫官金履亨·皮世麟·許礈·金德崙,以次進伏訖。金尙魯曰,日來睿候,何如?咳嗽之節,亦何如?王世子答曰,咳嗽夜則尤苦劇,昨夜又失睡矣。金尙魯曰,大凡咳嗽夜劇晝歇,夜間失睡,亦必因咳嗽而然矣。膈間牽疼之侯,足部浮高之症,亦有漸次差減之勢乎?答曰,一樣矣。金尙魯曰,水刺之節,亦何如?下情不任焦迫矣。請令醫官診脈,何如?金履亨·許礈,以次進診。金尙魯曰,通順散當爲更劑以入,伏望連爲進服,何如?近來輪感遍行,閭巷之間,亦多有咳嗽失睡等症,伏望善爲調攝,何如?李之億曰,此乃侍講院草記也。春坊只有司書一人,當此大祭臨迫之時,凡事多有窘束之患,在外及受由人員,稟旨變通,何如?答曰,依爲之。金尙魯曰,春坊官之在外受由,若是夥然,誠爲未安,每事如此,睿候雖在靜攝之中,必須時時申飭,然後庶可爲警動之道矣。諸臣以次退出。
上在昌慶宮。常參·經筵,以代理停。
南泰著達曰,大司憲未差,執義金元行,掌令李秀逸,持平李鳳祥在外,李聖圭,掌令邊致明牌不進,今日以監察茶時之意,敢達。令曰,知道。
傳于任師夏曰,儲慶宮傳香,其處爲之,卽今親傳香爲之,同副承旨留院,卽爲擧行。
傳于任師夏曰,儲慶宮傳香,其處爲之,朝上食前親傳香,卽卽擧行。
韓光會達曰,今日親傳香時,承旨不可不備員,而都承旨李之億,右承旨申暐不爲仕進,右承旨牌招,都承旨拘於廳規,不得請牌,何以爲之?敢稟。令曰,竝牌招。,
親傳香罷後,政院·玉堂·藥房口傳問安。答曰,知道。
以承傳色,口傳下敎曰,政稟承旨,解見任。
傳于申暐曰,左承旨入侍。
任師夏達曰,判義禁李昌誼,除拜已久,尙不出肅,事甚未安,卽爲牌招察任,何如?令曰,依。
以司諫柳健,正言尹光暹·李宅鎭,掌令邊致明,持平李聖圭等牌不進罷職令旨,令于張志豐曰,竝推考徽旨捧入。
傳于申暐曰,禮判與御史,下敎日入侍。
傳于申暐曰,徽旨,以同副承旨捧入。
傳于韓光會曰,儒臣持周禮,入侍于集賢門。
兵曹口傳政事,副司果朴相喆。
以校理尹得養牌不進罷職令旨,令于申暐曰,推考徽旨捧入。
張志豐,以弘文館言達曰,本館下番,連日闕直,事甚未安,副應敎徐命天,自鄕上來,校理李錫祥,由限已過,竝卽牌招,以爲推移姑降入直,何如?令曰,依。
張志豐,以侍講院言達曰,本院上番,連日闕直,事甚未安,新除授說書朴取源,以兼春秋相避陳書,該曹旣以回達,卽爲牌招,以爲推移姑陞入直,何如?令曰,依。
張志豐,以兵曹言達曰,僉知中樞府事申慶普,旣除五衛將,所帶本職,依例遞改,忠壯衛將金厚載,慶德假衛將宋碩夏,近得輪疾,症甚危劇,差復無期,俱爲呈狀乞遞,竝今姑改差,何如?令曰,依。
副校理李心源書曰,伏以日月不居,徽寧殿祥事奄迫,孝昭殿練期,亦纔隔月,臣民痛隕,普切如新。伏惟我邸下,孝思出天,撫時號慕,何以堪處?區區下情,不任悲慮之至,臣頃忝見職,猥陳一箚,微誠未格,嚴旨荐下,數日之間,乍仍旋遞,恩威竝施,慙懼交集,退以縮伏,靜訟愆尤,不自意譴罰未幾,寵除復辱,始非怒而伊敎,終以罪而爲榮,以感以惶,措躬無地,臣雖無似,粗識義分之至重,豈敢以君父一時之飭礪,攬爲情勢,擬議去就,而抑臣之所自愧者,學識空疎,忱誠淺薄,待罪經幄,三載于玆,而曾未有寸奏尺箚,啓㳄匡救之效,碌碌備數,徒竊華銜,間有拙訥之辭,反陷計較之科,孤恩負職,死有餘責,每一循省,未嘗不背透汗而顔發騂也。夫官之於人,猶擔子輕重,擔不稱其力,則顚踣必矣。臣旣不自斟量,久玷邇列,澷無裨補,坐積尤悔,從玆以往,庶幾知所處矣。辭榮避要,杜門守拙,卽臣今日之第一義諦,思已熟矣,劃已堅矣。荐居之下,轉動無路,玆敢略控短章,悉曝衷懇。伏乞睿慈,俯賜諒察,削臣職名,罪臣違傲,以肅朝綱,以安私分,不勝幸甚云云。答曰,覽書具悉。時月流邁,歲律旣改,兩魂殿祥事奄近,一倍罔極,心膽俱割,爾其勿辭,從速察職。
知事韓師得書曰,伏以皇天默佑,大朝玉侯,旋卽平復,中外焦遑之餘,慶幸之心,曷其有極?居諸爲邁,徽寧殿練祀已過,常事奄迫,伏惟睿情追慕,靜攝之中,益復罔極,臣民普痛,彌往愈切。臣於冬間,以沐浴事,適到延豐地,仍爲歷過臣子安東府任所,遠路行役之餘,宿疴添重,欲歸未歸,歲籥倏改,今月十六日,伏奉敎旨,恩資遽降,至有西樞特付之命,兼叨耆社之末。臣伏地感泣,惶隕靡措,顧臣癃癈之蹤,乃蒙簪履之記,資級冥升,隆眷鄭重,螻蟻之賤,何以得此?歷日徊徨,報答無路,義分所在,宜卽蹶進伏輦轂之下,少伸叩謝之忱,而念臣病勢沈綿,已入膏肓,積年痰癖之疾,因衰益肆,左臂風痺之痛,乘虛轉劇,胃土敗而飮啖頓廢,膈火盛而呼吸甚促,神精昏耗,半身癱瘓,委頓床玆,轉側須人,諸般症形,懍懍有朝夕難保之慮,針藥罔效,已無復起爲人之望,官職去就,非所暇論,年衰病痼,固理之常,而前後朝家恩渥,出尋常萬萬,沿埃之報,惟在筋力奔走,而今則已矣,孤負多矣,臣分掃矣。每一念至,不覺涕淚之被面,有臣如此,生不如死,病裏悚懍,如添一病,今此新叨,雖是閑司漫局,決不可以在外濱死之喘,有所曠日虛帶也。仍伏念七十致仕,禮經攸載,陳力就列,不能者止,年旣至矣,病已極矣。夫如是而憑恃寵遇,磅礴不去,則鍾漏夜行之譏,有不暇恤,而其在聖朝愍勞養廉之政,當如何哉?比年以來,薦紳大夫,乞休陳懇,連蒙允許,甚盛擧也。玆敢不避瀆擾,倩人搆書,略陳由中之懇,兼申引年之悃。伏乞邸下,察臣衰病之決難强,亟垂矜憐,特令鐫改,臣新授職秩,仍許退守本分,以便調息,則生死隕結,銘鏤心肝,南望雲天,不勝血祝,臣無任云云。答曰,覽書具悉。大朝聖侯愆度,焦迫憂遑曷喩?而不日平復,不勝慶忭,光陰如流,歲律倏改,練事奄迫,哀慕莫逮,兩魂殿祥事奄迫,一倍罔極,心膽俱割,卿其勿辭,上來察職。
戊寅二月十二日辰時,上御涵仁亭。親傳香入侍時,左承旨韓光會,右承旨申暐,左副承旨南泰著,右副承旨張志豐,假注書尹勉憲·張達星,記事官蔡緯夏·李海鎭,以次侍立訖。上曰,都承旨不來乎?暐曰,未及來矣。上曰,通禮促之入來。臣達星承命出去,傳命後入來。暐曰,儲慶宮獻官晩來,推考,何如?上曰,勿推。暐曰,通禮引儀遲來,推考,何如?上曰,時刻急,未及來無怪矣,勿推。上曰,前有代行之例,兼春秋代爲通禮,可也。暐曰,上番兼春秋,代爲通禮。暐曰,臣以徽寧殿祥事,事有稟定事矣。上曰,今日禮官入侍時奏之。上傳香畢。上顧謂光會曰,獻官已老成矣。諸臣以次退出。
戊寅二月十二日辰時,上御崇文堂。承旨入侍時,左承旨韓光會,假注書張達星,記事官蔡緯夏·李海鎭,以次進伏訖。上曰,初八日大祝,以前縣令朴相喆爲之,爲先付軍職。出榻敎諸臣以次退出。
戊寅二月十二日二更一點,上御居廬廳。儒臣入侍時,校理洪景海,修撰洪良漢,左承旨韓光會,假注書張達星,記事官蔡緯夏·李海鎭,以次進伏訖。上曰,上番兼春秋誰耶?光會曰,蔡緯夏也。上曰,下番兼春秋誰耶?光會曰,李海鎭也。上命上番儒臣講周禮,至馬八尺。上曰,尺之自頭至尾耶?良漢曰,尺其高也,非其長也。上曰,安有八尺高之馬耶?景海曰,尺是周尺也,大馬則高可八尺矣。上曰,然矣,彼中有三鐙子馬云矣。上曰,文法似禹貢矣。上命下番儒臣繼講,至二男三女。上曰,二男三女者,云何也?景海曰,如云五人,則男二而女三也。蓋其土風,女多於男也。上曰,後世或稱周禮,非周公作,而非周公則無以作此也。上曰,文·武·周公之聖,製作垂後,而尙有幽厲,至有下堂而見,惡在其制作之遺意耶?後昆荒墜則先王之法不可恃也。東遷之後,其微弱,反不如漢·唐之主矣。然尙賴其餘蔭,能致八百年矣。上命承·史上下番,春秋繼讀畢。上曰,周治止於成·康,漢治止於文帝,唐無賢主矣。淸則雍正雖暴,而綜覈極矣。乾隆雖奢,而愛民則至矣。上曰,丙子之亂,彼畏我而來矣,非侮我而來矣。惜乎。自我無策,使彼如入無人境,豈不痛恨哉?今則二年已過矣,俟黃河不復淸矣,予終爲不忠不孝之人矣。良漢曰,天地,豈可長夜哉?眞人必復起矣。上曰,予嘗作詩云,何時復覩漢衣冠矣,頃日見彼人時,衣冠相對,心自愧恨矣,彼雖亡,蒙古似爲之矣,蒙古元種也。予嘗作詩云,須見紅羅一角端,蓋角端事異矣,元當復入矣。上曰,混沌之理,儒臣知之耶?混沌何物耶?且聞巖中,或得金盃云,是先天之物耶?上指燭臺曰,彼亦入於混沌之中,而出於後世,如金盃耶?良漢曰,今高山之上,多有此等之物,可知其先天之物也。混沌之爲何物,何可的知也?上曰,十二會之說,其果然耶?卽今午會耶?景海曰,午會之末矣。上顧臣達星曰,汝以六鎭之人,二千里遠來,何以旅食而求仕耶?臣未及仰對。景海曰,注書有實職矣。上曰,何職耶?景海曰,爲中學訓導矣。上曰,然則頗可堪矣。景海曰,注書自少時游京,文名大振矣。良漢曰,注書以文有名於世矣。上曰,予知之矣。汝能文,混沌之理,言之可也。臣達星起伏曰,開闢後,書契後事,多不能盡理會通,則其於混沌時事,何可洞知耶?然臣竊常講究,粗有所會於心中矣。仍又起伏曰,混沌只是混淆未分之稱,必欲論其中之爲何物,則臣竊以爲水也。嘗見外家書,有酉會萬物皆消之後,金風長吹萬五百年,至戌會,天門火起,消鑠瀜液者萬五百年,至亥會,天門水生,而渾淪澒洞者,又萬五百年後,天開於子云,其所謂風火之說,未知何據,而朱子亦云登高山望之,則千山萬峯,皆有水流之形。開闢之初,則宜柔軟,而久後方始凝得,以此參考,則亥會水生之說,或不虛矣。金盃之爲先天遺物,臣不敢保其必然也。酉會旣稱萬物皆消,則天地亦不能保其形,而金盃之屬,安能以眞面目,以達於後天地耶?上曰,汝似極力硏究者,然巖中之入盃何也?臣起伏曰,沙礫久則或化爲巖石,金盃或入於沙礫中,及其沙礫化爲巖,則爲巖中之物無怪矣。且地氣吉處,凡物或有化生之理,如今地家之說雖不經,或曰此地有某物化生,某器化形,掘之而累驗,若以此等理言之,則猶可爲强名之說,而至謂先天之物,則臣之淺慮,尤有所茫然矣。上曰,上下番春秋言之。緯夏曰,混沌之理,豈可易言耶?雖然,開闢之初,輕淸者爲天,重濁者爲地,而理氣所使,則開闢之前,混沌之中,只有理氣而已。嘗見先儒言,酉會金鐵亦消,金盃之非先天遺物,無疑矣。海鎭曰,臣之意見,與注書暗合,而注書已陳之,臣更無可陳之辭矣。上曰,汝居何道耶?海鎭曰,居慶尙道星州矣。上曰,汝祖先有顯官耶?海鎭曰,雖有官銜而無表著,自上知名之人矣。上曰,朝者禮房承旨,有所懷云,何事耶?光會曰,徽寧殿祥祭望日,與望祭相値,而祝文無兼行文字,故欲仰稟矣。上曰,然矣。注書出去,持祝文草入來,臣達星承命出去,奉祝文草入來,上親製兼行望祭四字,添入于祝文草。上,仍命承旨書傳敎曰,明陵·弘陵祝史,換差事分付,徽寧殿太祝,旣以應敎塡差,事體不可差等,孝昭殿執禮大祝,亦爲換差事分付。出傳敎上又命承旨書傳敎曰,元良亞獻,事體重也,而累日攝行之餘,若有其令,則宜先草記,而禮曹講院寥寥,只以春坊闕員,請牌招開政,予則攝與否,邈然不知,而因此乃知,俱涉矇然,故承旨旣先解見任,而該曹講院,亦不可無飭,而講院之不先聞知,只請備員,尤爲矇然,該曹堂上從重推考,當該春坊官員遞差。出傳敎上又命書傳敎曰,雖因調攝而然,一夜之內,咫尺之間,亞獻之禮,或行或否,事體不然,亦不可不參,而釋服難以陞降,其亦無異於情禮於事體,其在敎之義方之道,當宜節約,元良徽寧殿亞獻,亦爲攝行,只爲陪祭,則情禮無缺,事體無欠,調攝無磚,可謂一事三備矣。分付儀曹擧行,元良旣陪祭,則與攝獻有異,板位設於東庭北向事,一體分付。出傳敎上又命書傳敎曰,噫,百官,貞聖朞服先釋,此日侍從堂上堂下違牌人,一倂敍用,進參與否,雖在其人,在上之人,當以禮導之,侍從堂下以上,勿論在京在外,一倂口傳付軍職。出傳敎上又命書傳敎曰,再明夜三更一點,詣孝昭殿齋殿,時至先行望祭後,入齋殿,以練服,自崇德門東挾,入徽寧北門,詣齋室若儀行禮,北門外乘轎,自光政門入,以此令儀曹擧行,元良尙在調攝,殿庭祗迎等節置之,雖不參於上殿,旣陪祭於徽寧,則祭時亦不可處內,予詣齋殿時,先詣徽寧神門外小次,祭畢後以入事,分付。出傳敎上又命書傳敎曰,此時春坊,其何苦也,而噫,貞聖祥日,國人皆知,身爲春坊官員,此時尙在外,將焉用彼僚屬哉?非徒遞差而止,竝令該官處之,其令過祭後勘律。噫,頃者入侍聞敎之後,其所處義,不當若是,暗啞之中,又爲聾瞽,或因他解免,或佯若不知,其令賈誼,當今之世,將作何如狀乎?可謂寒心矣。出傳敎上曰,予近來氣苶,厭於酬應,日前金奉朝賀,以耆舊大臣肅拜,而不能召見,今日御史入來,而亦使待下敎入侍矣。今日御史,仍爲入直云,近來儒臣,皆避入直,而御史千里銜命,累月在外,復命之日,仍爲入直,其心誠可貴矣。予故强起召見耳,御史事,其各奏之。景海起伏曰,丹陽郡還穀,昨年旣蒙多數蕩減之恩,故卽今見在穀數甚少,而還集民二千餘戶之今春種糧,專靠於還穀云,若固守半留之法,則實多無種糧廢農之慮,特以量宜加分之意,分付道臣,何如?上曰,旣爲丹陽之民,勿拘常例,特爲加分事,分付。出擧條景海又起伏曰,今此淸安縣凡事,旣有一依丹·懷例擧行之命,則旱田隨起隨稅之法,亦不可異同矣。此亦依丹·懷例擧行之意,分付該曹及道臣,何如?上曰,依爲之。出傳敎景海又起伏曰,懷仁縣本以至小之邑,實無支堪之道,故臣於昨年書啓中,敢援河東·陰竹之近例,請以淸州之周岸面,割附於本縣矣。大臣覆奏時,亦陳許可之意,而以令道臣狀聞後,稟處爲達矣。道臣尙無狀聞之擧云,臣於當初書啓時,議於道臣,則道臣亦以爲可,而今此不爲狀聞者,只出於難愼也。難愼固好,而若過於難愼,則亦妨做事之道,此則臣竊爲道臣慨然矣。此事不但有前人之定論,臣又相議於前道臣趙明鼎·趙暾·金陽澤,則皆以爲懷縣之弊,不可不捄,而欲捄其弊,則只有此一策云,前後道臣之言,旣皆如此,則可見臣言之不甚妄率矣。臣意則特以周岸面,割附於懷縣,以爲支保之地爲宜,故敢達矣。上曰,令備局後日登對時稟處。出擧條良漢起伏曰,濟州移轉入送之時,每自各該邑,覓船載送,實爲鉅弊,雖以今番觀之,各邑地土船體小,難於駕海,而朝令催促至嚴,故各邑恐其過限生事,勿論京江與他道船,逢輒執捉,此輩不慣濟洋,視如死地,百般謀避,或有中路故敗之擧,實難一一防察,而雖或終不得免,至於越海,不習水路,往往有臭載之患,國穀耗失,已極可㦖,人命渰死,尤甚矜惻,以事體言之,旣爲本州賑資,朝家劃給穀物,則使本州輸去,道理當然,此後則若有移轉請得之事,自本州量其容載,起送船隻于都會官,定監色領受而去,則旣無涉險逢敗之慮,又防船人幼弄之弊,可謂一擧而兩利矣。以此意,令備局,分付濟州,何如?上曰,濟州亦有貽弊之慮,有難永爲定式矣。羅州敗船眞僞,果何如?良漢曰,臣使地方官康津縣監尹冕東及薪智島萬戶白鳳麟,躬往敗船所,一邊査問,一邊廉探,則所謂餘鼠島,處在絶海大洋,逢風致敗,固非異事,而人命獨不渰死,殊甚可訝,故詳細査問,則中流波蕩之際,急於圖生,穀物投下水中,沙格輩攀附舤席及木板,隨風漂到于本島近處之際,島人乘船入水,倂皆極救,船隻則旣已破碎,不得竝救,事勢或然,而此輩之言,不可準信,故臣又使康津縣,刑推嚴査,而見其招辭,有一自明之端,蓋其所敗兩船,一則黃海道船也。一則濟州船也,海船人之言則以爲,渠之船隻,價直千金,豈利其數百石穀物,而故敗船隻於四顧無親之地,自取無限狼狽乎?濟船人之言則以爲,渠之父母妻子,日夜望哺此穀之至,豈忍中路幻弄,不顧一家之飢死乎?觀此兩供,事理亦似然矣,而後弊所關,有難置而不問矣。上曰,今聞所奏,黃海道船人,其何用計?本島島民,當惜一粒粟,今雖分揀,旣無其船,何中其計?雖因地土船不足,初載他道商船,已涉過矣。噫,欲活島民,運穀一邊,刑訊島民,非王者所爲,竝特爲分揀放送事,分付本道。出擧條良漢曰,羅船兩隻,旣以眞敗分揀,船人則拯救之人,其功不可掩也。其在激勸之道,宜有論賞之道,令道臣査問該島,考例賞給,恐合事宜,而又有龍安·咸悅兩邑船,行到扶安格浦前洋,中夜逢風,幾至淹沒,本鎭別將李天成,躬率浦民,乘船入水,兩邑船隻,竝皆拯救,穀物旣不漂失,沙格無一渰死,近千石賑穀,近二十人命,賴而獲全,故船人輩,齊訴于臣,要請論賞,而渠輩之言,有難準信。臣發關于扶安縣監鄭昌聖,使之躬往詳査則以爲,伊日風浪極惡,果是一境所知,而別將拯救之事,亦是十目所覩云,其功亦甚可嘉矣。上曰,依爲之。李天成事,極爲可嘉,特爲加資。出擧條良漢又起伏曰,湖南一道,昨年則可謂豐稔,而至於沿海一帶,則被災特甚,未免凶歉,其中珍島一邑,處在海中,闔境災傷,尤爲偏酷,旣無四隣相通之道,又無商賈入去之事,民無所賴,流亡相繼,蓋自乙丙兩凶,境內死亡,幾至萬名,而又逢荐飢,民將盡劉,臣以移轉督運事,行到右水營,則島民相率出來,擁馬呼訴,以舊還停退及設賑救活事,數十爲群,相續不絶,所見極爲矜傷。臣旣承顧視海民之敎,固當擧實狀聞,而只爲一邑民情,馳啓煩請,亦涉張大,趑趄未果,殊愧古人矯制發倉之意矣。聞自本道,區劃穀物,令本郡設賑,而當此移粟濟州之日,均是島民,則未蒙一視之澤,難免向隅之歎,自朝家量給如干賑資,俾絶島遐氓,亦知朝家德音,何如?上曰,令廟堂稟處。出擧條良漢曰,務安邑弊,前後繡衣,皆已詳達,而如此弊邑,數遞尤甚,至於五年四易,又經荐凶,百弊如蝟,積逋如山,流亡絶戶,幾半一境,而各樣上納,多年未捧,實無收拾之道,若不別樣變通,則將至全一邑而棄之矣。當此新官擇送之日,使之詳究釐革之方,與道臣相議,從長變通,而限其蘇弊前,勿令遞易,以爲久任責成之道,何如?上曰,依爲之。出擧條良漢又起伏曰,臣之奉命,旣非暗行,故守宰治否,初不擧論,而至於靈巖事,旣有沿路所聞,故敢達矣。靈巖郡守柳,善治之績,曾因前後繡衣褒奏,已蒙賞典,而臣於督運之行,久留隣境,詳聞治聲,則乙丙兩凶,竭誠賙賑,常以單騎,遍行閭里,躬自饋粥,闔境無一捐瘠,隣氓亦多賴活,誠極可嘉,而今番移轉事觀之,首先裝載,可見奉公之一端矣。此等守令,尤宜久任責成,而卽聞以晩時裝載事,方有拿處之擧,一境士民,相率願留,擁馬呼訴,民情可見,而詳其事實,則所謂過時,不甚多日,曾因其時御史李顯重陳白,自在停退之中云,論其本事,宜有參酌,而顧其治績,殊甚可惜矣。上曰,特爲分揀。出擧條良漢曰,羅舖之倉,處在浦邊,地勢旣甚沮洳,庫舍尤極低狹,多積穀物,易致漏濕,而況倉內元無廳板,只以葶子排地,積粟其上,濕氣所徹,腐傷必然,從前之許多斛縮,專由於此,臣等反閱本倉之時,使地方官措備設置則以爲,本縣自是近海野地,材木元無有處,如欲貿取遠地,則物力亦難辦出,扶安·邊山,距本倉不過百里,若得風落木許給,則輸運鋪設之費,本官可以自當云,臣旣奉命,雖以便易從事,而禁山許斫,事勢亦重,不敢擅許,而當此累千石新貿積儲之日,不可不及時變通,永除無窮之弊,令備局分付道臣,使之査實,容入量宜,許給,何如?上曰,令備局劃給。出擧條良漢曰,濟州運穀,破船所失之數,以正穀計之,六百石零,而在計賑之中,故如數備置於羅里舖而本州船十餘隻待令矣。上命承旨書傳敎曰,今番濟州運穀臭載者,以正穀計之不過六百石零,而此在計賑之中,穀物,羅里舖旣已備置云,而本州船十餘隻,御史令待云,其滯可悶,本舖米六百石,其船中,令水營卽爲載送,餘船放送事,令備局,分付道臣帥臣,擧行形止,使之狀聞。出傳敎上又命書傳敎曰,承旨有闕代,大司諫洪名漢除授,牌招察任。上又命書傳敎曰,左右相·編輯諸堂·禮判,明日入侍。上又命書傳敎曰,待朝政官牌招開政。竝出傳敎書傳敎訖,諸臣以次退出。
上在昌慶宮。常參·經筵,以代理停。
辰時,日暈。未時申時,日暈。夜一更,月入軒轅星。五更,月有左珥。
張志豐達曰,大司憲未差,執義金元行,掌令李秀逸在外,邊致明,持平李聖圭未肅拜,李鳳祥在外,今日以監察茶時之意,敢達。令曰,知道。
左議政金尙魯,右議政申晩,禮曹判書李益炡,編輯諸堂,依下敎來待矣,傳于申暐曰,來詣于集賢門。
張志豐達曰,判義禁李昌誼,昨已違召,今日又不出肅,事甚未安,卽爲牌招察任,何如?令曰,依。
左議政金尙魯,右議政申晩,禮曹判書李益炡,編輯堂上洪啓禧,依下敎來待矣,傳于張志豐曰,來詣于集賢門。
有政。吏批,判書尹得載進,參判金致仁進,參議洪樂性進,都承旨李之億進。吏批啓曰,綾州牧使,今當差出,而本州近甚凋弊,不可不擇差,有聲績守令,竝擬何如?傳曰,允。又啓曰,大司諫今當差出,而擬望之人乏少,外任竝擬,何如?傳日,允,以申思建爲大司憲,兪彦國爲大司諫,沈益聖爲輔德,朴聖源爲弼善,金應淳爲文學,李海重爲司書,洪梓爲兼輔德,李彝章爲判決事,李宜馣爲吏曹正郞,權啓學爲禮曹正郞,金履復爲刑曹佐郞,兪直基爲綾州牧使,蔡膺祐爲陽智縣監,李德一爲掌院奉事,金宅東爲寧陵參奉,柳發爲司饔主簿,李奭輔爲尙衣別提,趙載履爲東部都事,徐覺修爲內贍主簿,李宬鎭爲中部都事,朴行源爲掌院別提,學錄單朴孝源。有政。兵批,判書鄭翬良病,參判徐命臣病,參議李萬宗病,參知安允行入直進,同副承旨張志豐進,以趙載洪·李昌壽爲副司直,李廷喆·申旭爲副護軍,李仁培爲副司果。
令致仕奉朝賀徐宗伋書,王世子若曰,三抗章而引年,余尙勉留乎黃髮,一登陛而陳懇,上迺曲循其素心。晩節獨保於淸時,高風永激於頹俗。惟卿,貞固不移之操,端凝後凋之姿。居則有澹泊寧靜之工,措諸事業而有裕,發以爲精深雅麗之藻,尤於制誥而爲宜。自講官而受知於聖明御極之初,盡言責而罹禍於群凶擅柄之日。南竄北斥,益進蘇學士奎璧文章,一節三朝,咸推傅侍郞金玉君子。抽蘭臺石室之秘藏,緋紫用編摩之勞,返薊門燕市之使華,氷蘗洗裝橐之累。備更險夷而志愈勵,薄試外內而績乃嘉。王畿觀風,載登蔀屋之歌來暮,勝京開府,厥有棠壇之築去思。總邦財而充衍,錢穀信儒者之事,掌選部之注,銓衡愜士類之論。佩玉形如枯木,棲心於一經苦淡之味,拄笏意在名山,駐足於萬馬奔馳之場。通籍殆三紀有餘,考仕惟兩館爲最。精識鑑別,程璞珷而無私,大冊舂容,勒琬琰而有煒。廬陵之篇什成卷,幾寫强健乞身之情,疏傅之行裝入模,每懷明哲知足之誡。久矣文苑之貯望,居然耆年之丐閑。魯殿獨存,始決科於寧王初入壽閣之歲,戴經是引,更陳辭於大朝重講思傅之筵。仲舒之文可思,睿眷雖篤於任舊,孔戣之請,甚力,雅志奈決於乞休?肆推優老之聖恩,特副謝事之至懇。嘉志節之克邁,旣侈二字恬雅之褒,喜步履之罔,更紆一倍繾綣之渥。宿德纔歸於元老,完名旋屬於耆英。卿雖以大夫懸車爲榮,余則有賢人無輔之歎。胄筵眷賓師之位,誰任導迪之良,明廷撤公孤之班,重惜老成之去。何羡乎綠野丞相,不失爲白衣尙書。素節高標,堪比宋元祐諸賢之列,淸文宿學,不數漢博士五更之榮。滾滾急流,始見平生之雅操,淡淡寒圃,終酬暮境之遐心。於戲,富貴易求,名節難保。角巾歸第,宛是寒士之舊規,肩輿造朝,能忘聖主之隆眷。余方切恤無疆之念,考德於何,卿須以退亦憂之誠,有謨則告。結香山之社,可但白太傅之閑情,進諫林之編,竚見趙參政之忠悃。故玆令示,想宜知悉。應敎洪梓製進
戊寅二月十三日未時,上御崇文堂。左右相·編輯諸堂·禮判,同爲入侍時,左議政金尙魯,右議政申晩,兼禮曹判書李益炡,編輯堂上洪啓禧·申晦·金致仁·具允明·趙明鼎·洪樂性·成天柱·鄭存謙,右承旨申暐,記事官李迪輔,記事官蔡緯夏·李海鎭,以次進伏訖。尙魯曰,聖體若何?上曰,一樣矣。尙魯曰,步踕何如?上曰,步非甚難,而坐則難矣。尙魯曰,水刺之節,何如?上曰,勝於前日矣。尙魯曰,寢睡之節,何如?上曰,昔則善睡,而今則不能矣。尙魯曰,今日晝茶禮進參矣乎?上曰,然。上曰,自今以後,予不食湯劑矣,以昨夜下敎觀之,予之心事可知矣,不能敎臣下,反無顔面,人皆用謀,將何爲哉?予敍用諸臣,而獨春坊之官,欲以罪之也。上曰,予以禮制間三件事,有所下問者,召卿等矣,予之杖朞,是具三年之體乎?尙魯曰,然矣。上曰,元良之服,何如?尙魯曰,是亦具三年之體也。上曰,然則貞聖之服,元良非隨予而爲之者乎?尙魯曰,殿下齊體,故具三年之體也。元良壓尊,故變制於祥禫,而三年之內爲心喪,殿下與元良,各具三年之體也。上曰,右相之意,何如?晩曰,臣之所見,與左相同矣。啓禧曰,臣請以私家喪制言之。子之於母,當行齊衰三年,而父在則不敢申三年,降服杖朞,不可與他朞制同,故十一月而練,十三月而祥,十五月而禫,以具三年之體,而二十七月之內則又爲心喪矣。夫妻齊體,而妻之於夫,服之如父,故斬衰三年,夫之於妻,服之倣於服母之禮,故亦十一月而練,十三月而祥,十五月而禫,其制自與父在爲母之服同,子之於母,則有心喪三年,故不同矣。上曰,三年之喪,自天子達於庶人,帝王士庶,豈有異乎?上曰,諸臣之意皆然乎?致仁曰,然矣。上曰,予與元良,所遭巨創,於古有之乎?啓禧曰,私家或有竝有喪者,則自多變禮,故禮家多有論難矣。上曰,五月初一日之後,元良服色,何如?尙魯曰,元良於禫日,以玄袍變制,其後則連着黲袍矣。益炡曰,視事服,當以黲袍,而禫日旣着玄袍,則於徽寧殿朔望凡祀,似不可還服黲袍,當以玄袍參祀,且喪禮補編,亦有玄袍之說,玄袍非純吉之服,乃祭服也。尙魯曰,禮判言非也。玄袍豈非吉服乎?於禫祀變制之外,不可着玄袍矣。上曰,頃日禮判以爲,玄黲之間,又有別般一色云,此則非矣。暐曰,玄袍之說,於禮有之,禮判之言,不爲無據矣。上曰,承旨言,亦如禮判。上又曰,中官之服,隨元良變之乎?尙魯曰,於徽寧殿則當隨而變之,而又有孝昭殿服矣。上又曰,守侍陵官,則何如?元良旣變服,則守侍之終三年,豈不斑駁乎?啓禧曰,守侍陵官之服,則如親子服,當於東宮變服時變服矣,以淺淡服終三年矣。上曰,然乎?今則三件事無疑矣。上曰,承旨書之。來月初八日酌獻禮下敎置之,其日先行望廟禮,其夜行祭事,分付儀曹。出傳敎上曰,編輯至何境?晩曰,諸人合力,故幾乎成矣。上曰,諸臣分定云,各人訖工後,使各陳達,可也。尙魯曰,於徽寧殿,行四拜禮非矣。上曰,再拜於戶外,好矣。啓禧曰,臣則以親行望燎,爲太過矣。宗廟大祭時親祭,則亞獻官行之,攝事則初獻官行之,而喪禮則大祝行之,恐不必親行矣。上曰,望燎予始創出,而亞獻官爲之則心不安,故親行也。上曰,予於貞聖無憾矣。予未釋服,而元良先釋,予心愴矣。尙魯曰,觀勢行晝茶禮,而切勿强爲之。上曰,自今十五日,至來月二十六日之前,則予欲靜而休之,編輯事體重矣,編輯諸堂,或可召見,而卿等勿有見予之望。尙魯曰,殿下何爲出此言也?旣有編輯諸堂,則臣等忝在保護之任,何可獨不進見乎?上曰,予欲休之,卿等勿困我。晩曰,此等下敎,臣不敢奉承矣。尙魯曰,春坊官李仁培遞差事,前有攝行與否,有敎有令之命,今則事當不稟,李仁培事,非怪異矣。上曰。然乎?大抵今日春坊官員,極爲非矣。或在外或出去,如此之時,渠等豈可若是乎?予之處分者此也。編次人,留待入侍。出榻敎益炡曰,臣承命馳往南漢,奉審溫祚王廟,廟在行宮北一帿場許,卽今所見,雖無大段傾頹處,廟傍左右樹木陰翳,故瓦椽間多朽破,不可不及時修改,樹木亦宜略干剪伐,令本府擇日修補,亦卽伐木,何如?上曰,依爲之。出擧條諸臣退出。
戊寅二月十三日申時,上御崇文堂西軒。編次人入侍時,編次人具允明·趙明鼎,右承旨申暐,記事官李迪輔,記事官蔡緯夏,記事官李海鎭,以次進伏訖,上曰,編次人,弘陵祭文持來乎?允明曰,然。上曰,讀之。允明讀訖。又命讀徽寧殿祥日晝茶禮祭文訖。上命申暐,書三月初九日毓祥宮親祭祭文。又命允明讀之。上曰,禮判尙未釋然矣。暐曰,禮判於筵席,辭不達意,出在閤外,與臣論難,而尙鬱鬱矣。明鼎曰,禮判所見,亦有依據,其意以爲,祥祭服黲,禫祭服玄,而其後徽寧殿朔望之祭,當用玄袍云耳。小臣之意,祭用玄袍,可也。上曰,以此觀之,禮判之言,亦有據矣。明鼎曰,若無孝昭殿,則再明祥祭,當服玄袍矣,以此推之,祭用玄袍,可也。上曰,禮判之言,非趙明鼎之意也。上曰,承旨持東萊狀啓,與左右相禮判及洪啓禧,同爲入侍。上曰,承旨書之。左右相禮判及洪啓禧入侍,編次人趙明鼎留待事。出榻敎明鼎曰,前日傳敎中,假平天冠之假字,如何?刪之似好矣。上曰,假字刪之。明鼎曰,喪禮受敎中,前用緞者,皆令用紬,而獨靈座靈寢幄帳,補編中,尙以紅廣織載錄,似當一體釐改矣。上曰,以紅紬一體釐改,可也。諸臣以次退出。
戊寅二月十三日二更四點,上御居廬廳。左右相禮判·洪啓禧·趙明鼎同爲入侍時,左議政金尙魯,右議政申晩,兼禮曹判書李益炡,洪啓禧·趙明鼎,右承旨申暐,記事官李迪輔,記事官蔡緯夏,記事官李海鎭,以次進伏訖。上命暐讀弔倭狀啓曰,何如是晩到?暐曰,前年七月離發,而中間飄風,今始至矣云耳。上曰,三月至於七月亦晩矣。命暐讀東萊府事狀啓。上曰,彼地蠟燭,皆肉燭也。上召啓禧曰,對馬島·江戶守者幾何?啓禧曰,使三十六州之民移居之,不能移他矣。上曰,此亦有意思也。上曰,彼人,皆知加德津乎?暐曰,水路只有此路,故皆知之矣。上曰,生銅皆持來乎?尙魯曰,皆已持來矣。上曰,注書出去,禮曹儀註持入。臣迪輔復命。上又命持入弔倭進香儀註,上命入明鼎,仍問尙魯曰,徽寧殿禫祀旣不行,則禮判玄袍之說,以爲無可用矣。俄聞趙明鼎所達則以爲,黲袍大祥之服也,玄袍禫祭之服也。古禮與五禮儀,皆可考也。今雖不行禫祀,當禫之日,自當服而除之,旣服玄袍之後,徽寧殿祭享之還用黲袍,殊非祥禫漸吉之義云云,此言則儘有所據矣,卿等之意,何如?尙魯曰,明鼎之言,亦似有理,而第玄袍,則一時借吉之服,禫後祭享,若服玄袍,則祥後心喪之意,亦甚有礙,禫後則仍用視事服參祭,好矣。上曰,明鼎之言,雖不爲無據,而大臣所達,若是曉然,不可變通矣,今夜入侍,仍明鼎言爲之矣。益炡曰,玄袍亦心喪之服。上笑曰,此則大不然矣。尙魯·晩曰,禮判之言,極爲非矣。明鼎曰,禮判之言,不無所見,而辭不達意,此則可謂妄發矣。暐曰,此事甚重,博詢時·原任大臣,似好矣。上曰,是矣。明鼎往問于金奉朝賀·兪領府事·李判府事,可也。尙魯曰,此外亦有,領相與趙領敦,一體問議,何如?上曰,兩大臣皆有病,謂以精神昏亂,必不獻議,然獨置而不問,亦甚淡薄,一竝收議。啓禧奏曰,魏昌祖,以北道陵殿志,來示於臣,故臣以其書凡例,有所酬酢矣。近來亦不住修正,而在乙覽以後,所錄皆稱續補,故凡例有不齊整,臣以爲一人所編之書,方將新刊,何必以續補爲目耶云爾,則以爲,旣經乙覽,故不敢添錄,以致有續補云,臣意則以爲通錄,然後可便於考閱矣。上曰,使之通錄,可也。啓禧曰,此人固以欲參兩魂殿陪祭留在,而此書訖工,然後欲爲下去,故留在京邸矣。上曰,然乎?其人可貴矣。啓禧曰,北路之人多樸實,此人亦甚忠厚矣。上命暐,讀弔倭進香儀註。益炡曰,來月初八日擧動,以何門擧行乎?上曰,以弘化門爲之。明鼎曰,詢問後,使政院達乎?上曰,待編輯廳入侍,來奏,可也。上曰,承旨書之。玄袍,禮節使趙明鼎,收議於金奉朝賀·兪領府事·李判府事領議政·趙領敦寧後,編輯入侍時持奏事。出榻敎上曰,入侍之路,自此有之矣。尙魯俯請日次,上終不允。上曰,卿等自今日齋宿乎?尙魯·晩曰,宿于闕下矣。上曰,今日在京在鄕人,俱爲付軍職乎?暐曰,已付矣。上曰,承旨書之。貞聖有服之親,方在外任,上來者,其令參祭於內班,來月孝昭殿祥祭時,亦依此例爲之。出傳敎諸臣退出。
上在昌慶宮。常參·經筵,以代理停。
巳時,日暈。未時申時,日暈。夜自一更至三更,月暈。
張志豐,以都摠府言啓曰,今日入直內三廳,武兼禁軍及軍兵等,當爲中日習射,而徽寧殿祥祭齋戒相値,不得爲之之意,敢啓?傳曰,知道。
洪名漢達曰,檢閱鄭昌順,自鄕上來云,卽爲牌招入直,何如?令曰,依。
李之億啓曰,徽寧殿祥祭時,王世子陪從,何承旨進去乎?敢稟,右副承旨進去,傳于洪名漢曰,朝上食前當傳香,正時斯速入之。
親傳香罷後,政院·玉堂·藥房口傳問安。答曰,知道。
傳于張志豐曰,摠管留待。
傳于張志豐曰,左承旨入侍。
以別雲劍望筒,傳于張志豐曰,以其次爲之。
傳于洪名漢曰,御製編次人入侍。
傳于李之億曰,承旨入侍于明政殿後。
傳于李之億曰,承旨來詣于明政殿後。
傳于洪名漢曰,編次人,入侍于眞殿齋室。
編次人具允明,依下敎來待矣,傳于洪名漢曰,入侍。
戊寅二月十四日辰時,上御涵仁亭。孝昭殿望祭親傳香入侍時,行都承旨李之億,左承旨韓光會,右承旨申暐,左副承旨洪名漢,右副承旨南泰著,同副承旨張志豐,記事官李晉圭·李迪輔,記事官蔡緯夏,記事官李海鎭,以次侍立訖。上曰,禮房入之。命讀兩殿祭官擧案訖,名漢曰,徽寧殿祥祭,因前時刻爲之,而單子依例書入之意,敢啓。上曰,允。諸臣以次退出。
戊寅二月十四日辰時,上御居廬廳。承旨入侍時,左承旨韓光會,記事官李迪輔,記事官蔡緯夏,記事官李海鎭,以次進伏訖。上曰,注書出去,招入摠管申命相。臣迪輔承命出。上曰,彼注書李迪輔耶。光會曰,然矣。上曰,於領相爲幾寸乎?光會曰,十寸矣。命相進伏。上曰,汝年幾何?對曰,年今六十八矣。上曰,尙矍鑠矣,前爲加資乎?命相曰,然。光會曰,臣奉命湖南時,命相爲本道兵使,隨事勤幹,而多有聲績矣。上命光會,書孝昭殿練祭祭文。上曰,上番出去,明·弘陵二懸板,雖未盡刻,使之入來。緯夏捧入懸板。命光會讀之?上曰,欲上食於上殿。少頃,諸臣退出。
戊寅二月十四日辰時,上御崇文堂。編次人入侍時,編次人具允明,左承旨韓光會,記事官李迪輔,記事官蔡緯夏,記事官李海鎭,以次進伏訖。上曰,注書出去,禮判入侍事分付,禮判當齋宿矣。上曰,孝昭殿·徽寧殿齋宿諸執事,上番春秋,與中官出去摘奸,知闕以入,不爲書啓。緯夏曰,獻官亦爲摘奸乎?上曰,獻官置之。上曰,注書出去,進排官單子持入事,分付於兼春秋。允明讀祭文,禮曹判書李益炡進伏。上曰,請休於大臣,今日內祭文盡作之矣。上曰,孝昭殿·徽寧殿練主,大小不同,禮判出去,持來黃鍾尺,晝茶禮時,欲尺量之。上命允明,讀孝昭殿祭文訖。命光會,書明陵上食祭文。上曰,注書出去,招入宣傳官。臣迪輔承命出。上曰,宣傳官置之,禮房承旨入侍。迪輔出門呼曰,禮房承旨入侍。上笑曰,聲大矣,體小而聲大,此爲相矣,聲音强欲高之,而不能矣。洪名漢入侍。上曰,皇壇上下祭器,門部將摘奸以來,名漢奉命而出。上曰,禮房年少矣,今年幾何?光會曰,三十五矣。緯夏摘奸以入。上曰,有闕乎?緯夏曰,諸執事皆來,而韓宗纘·曺敬脩不來矣。上曰,韓宗纘何處人乎?迪輔使承旨替奏曰,忠淸道瑞山人也。上曰,曺敬脩誰也?光會曰,全羅道人也?上曰,是面廣者耶?光會曰,然矣。允明讀上食祭文訖。命光會,書孝昭殿祥日晝茶禮祭文。又命允明讀之,命光會書傳敎曰,贊禮雖與殿中執事有異,每以追到,宜有申飭,從重推考。又命書傳敎曰,親傳香時諸執事,其宜齊到祗迎,而酌洗位韓宗纘盥洗位曺敬脩,尙今不到,其涉駭然,下義禁府推考。上曰,承旨少退,與具允明偕入考昭殿。光會曰,此二人,事過後下義禁府乎?上曰,今日下義禁府,可也。光會曰,祭官何以爲之?上曰,以預差爲之。諸臣以次退出。
戊寅二月十四日午時,上御孝昭殿。禮判入侍時,禮曹判書李益炡,左承旨韓光會,記事官李迪輔,記事官蔡緯夏,記事官李海鎭,以次進伏訖。上曰,禮判入黃鍾尺,內侍捧入。上曰,禮器尺乎?益炡曰,然矣。上入殿內,親審練主櫝長廣臺高廣,出而命光會,呼寫櫝臺高廣某尺某寸。上曰,欲量徽寧殿練主,承旨持祭文草,與編次人偕入徽寧殿。諸臣遂退出。
戊寅二月十四日未時,上御徽寧殿。禮判·編次人入侍時,禮曹判書李益炡,編次人具允明,左承旨韓光會,記事官李迪輔,記事官蔡緯夏,記事官李海鎭,以次進伏訖。上入殿內,親量練虞主櫝臺高廣訖,出命光會,呼寫櫝臺高廣某尺某寸。上曰,注書出去,招入小木匠。小木匠入來。上問曰,孝昭·徽寧兩殿,練虞主櫝臺高廣,似差有不齊何也?木匠曰,黃鍾營造尺,尺雖不同,實則同矣?上曰,然矣,今始曉矣。益炡曰,臣考弔倭規例,則辛巳年用莊烈王后時例,宣懿王后時,用庚子年例,今此弔禮,以此爲之,何如上曰,然矣。益炡曰,兵曹侍衛,皆服衰之人,殿下入齋室後,先爲脫服乎?上曰,庚子年侍衛,皆朞年脫服,今何有異同乎?上曰,禮判先退。上曰,注書出去,招入徽寧殿典事。典事入來。上曰,犧尊象尊入之。上曰,我國制度糢糊,象形不似矣,今則祭禮大備,此後無虞矣。諸臣遂以次退出。
戊寅二月十四日申時,上御崇文堂。承旨入侍時,同副承旨張志豐,記事官李迪輔,記事官蔡緯夏,記事官李海鎭,以次進伏訖。上曰,承旨書之,孝昭殿朔入綿布紵布之屬,混入於減中,三年內依例進排事,分付該曹,徽寧殿一體擧行事分付。出傳敎上曰,承旨持出,卽爲分付,旣曰朔入,則從前未捧之類,沒數捧之,可也。承·史退出。上曰,使戶郞廳傳敎,可也。
戊寅二月十四日二更三點,上御崇文堂。承旨入侍時,左副承旨洪名漢,記事官李迪輔,記事官蔡緯夏,記事官鄭昌順,以次進伏訖,上命承旨書傳敎。上曰,徽寧殿戶外再拜,異於前日,以此分付,諸臣退出。上命入傳敎,更命承旨入侍,名漢進伏。上曰,下番來矣,往何處而來乎?名漢曰,其兄方爲扶安倅,故自扶安而來矣。上曰,俄者傳敎欲改之,承旨書之。徽寧殿行禮後,南門乘轎,直詣端暉門以入,依此擧行,百官問安,仁政殿庭爲之,政院問安,端暉門外爲之。出傳敎上曰,注書出去,編次人具允明,待令於齋室之意分付,編次人具允明,來詣齋殿事。出榻敎諸臣退出。
戊寅二月十四日三更一點,王世子具布裹翼善冠·視事服,以乘輿出集英門時,右副承旨南泰著,事變假注書金學洙,記事官朴取源,記注官徐秉德,以次陪從。王世子詣銅龍門降輿,步詣徽寧殿神門外,入小次,具練服去杖,入就位哭四拜,權就小次,改具布裹翼善冠·視事服,入就位哭四拜禮畢後,就小次,大朝還內時,神門外王世子祗迎後,步詣銅龍門,乘輿入集英門後,陪從承史,以次退出。
戊寅二月十四月四更,上具布裹翼善冠·視事服,步出賓陽門·明政殿月臺乘輿時,行都承旨李之億,左承旨韓光會,右承旨申暐,左副承旨洪名漢,同副承旨張志豐,記事官李晉圭·李迪輔,記事官蔡緯夏,記事官鄭昌順,以次陪從。藥房都提調金尙魯,問聖體若何?上曰,一樣矣。尙魯請進茶飮。上曰,其止之。尙魯手捧茶飮,懇請進御,上曰,予於今日,茶飮何爲?尙魯曰,今當達宵將事,不無損傷之節,進御宜矣。臣等職在保護之任,不能進御,則其可曰有臣乎?上曰,予以敬大臣之意,可受而不可飮。提調李成中曰,殿下不爲進御,則非敬大臣也。尙魯再三懇請,上遂進御,明政殿庭,駐輿問曰,金奉朝賀·趙領敦入來乎?知入。之億出問入啓曰,趙領敦在外班,金奉朝賀入來云矣。上入齋室,具衰服,召編次人入侍,編次人具允明,左副承旨洪名漢,記事〈官〉李迪輔,記事官蔡緯夏,記事官鄭昌順,以次進伏。上曰,李迪輔實注書耶?名漢曰,然矣。上曰,注書出去,與趙明鼎偕入。明鼎進伏。上笑曰,予之精神,可見其日耗矣。俄見翰林肅拜單子,知其趁今日上來,而今見入來,以兼史知之,而怪其無鬚矣,諦視則乃鄭昌順也。上命名漢,草述懷,命允明讀之曰,趙明鼎見之乎?明鼎曰,已見之矣。挾侍來報時刻,上遂出詣孝昭殿板位上行祭。上曰,各邑何以行禮乎?禮曹判書李益炡曰,各邑行禮於殿牌矣。孝昭殿望祭罷後,上使執禮,更讀儀註曰,贊禮導殿下至徽寧殿齋殿,諸臣仍爲陪從。上具練服,徽寧殿祥祭親行時,立殿戶外,行再拜禮,王世子進伏板位,行四拜禮,上權就小次,改具視事服,入就戶外,行祭禮畢,上步出神門外乘輿。左議政金尙魯曰,東宮方設小次,合爲祗迎矣。上曰,祗迎當於乘轎處爲之。上曰,注書往傳此意於春坊官員,迪輔傳命,東宮祗迎。上曰,承旨書之。守侍陵官以下,依例書啓。出傳敎上自端暉門入眞殿,諸臣退出。
上在昌慶宮。常參·經筵,以代理停。
夜一更,月暈。二更,火星入鬼星,月入太微東垣內。
孝昭殿望祭罷後,政院·玉堂·朝廷·二品以上。六曹堂上。大司諫·宗親單子問安。答曰,罔極。藥房口傳問安。答曰,罔極。徽寧殿祥祭罷後,政院·玉堂·朝廷二品以上。六曹堂上·大司諫·宗親單子問安。答曰,知道。
藥房口傳問安。答曰,知道。孝昭殿望祭,徽寧殿祥祭罷後,世子宮·嬪宮,政院·玉堂口傳問安。答曰,罔極。
張志豐達曰,備邊司郞廳來言,今日賓廳日次,而親祭正日相値,頉稟。令曰,知道。
李之億達曰,今日賓廳日次,旣而頉稟,所當持公事入對,而親祭正日相値,頉稟。令曰,知道。
藥房提調李成中,副提調李之億啓曰,日月易邁,孝昭殿望祭又過,徽寧殿祥事奄訖,伏惟聖情哀慕,傷悼益復何堪?伏未審曉來,聖體若何?徹夜將事,不瑕有傷損之節乎?憊䕥之候,寢饍之節,亦何如?前劑入湯劑,已盡於昨日,臣等卽與諸御醫入診,詳察聖候,議定繼進當否爲宜,王世子調候,何如?陪祭勞動,得無添傷之患乎?嬪宮氣候,亦何如?臣等不任區區憂慮,敢來問安,竝此仰稟。答曰,知道。氣則一樣,湯劑五貼加劑以入,下敎日入侍,而世子·嬪宮氣候亦一樣矣。
張志豐,以弘文館言達曰,本館下番副修撰洪良漢,以其親病,陳書徑出,下番將未免闕直,事甚未安,修撰宋瑩中,自鄕上來,卽爲牌招入直,何如。令曰,依。
以修撰宋瑩中牌不進罷職令旨,令于洪名漢曰,推考徽旨捧入。
張志豐達曰,副修撰洪良漢,以其親病,陳書徑出,原書以親祭正日,纔已退却矣。所當直捧禁推徽旨,而此與無端徑出有異,推考警責,何如。令曰,依。
領敦寧趙載浩箚曰,伏以日月迅邁,徽寧殿祥事奄過,伏惟我邸下,哀慕罔極,益復如新,臣民痛殞,大小同情,顧臣癃癈不死,人理都絶,前後闕禮,罪戾如山,夙宵惶隕,靡所容措,殘喘苟存,神明降罰,乃於歲前,遽哭孀女,情理窮酷,有不忍喩,衰腸震剝,百病交作,重以毒感彌留,委頓床席,苦歇無常,眞元澌敗,筋骸無力,不自轉運,視前尤倍,拜跪起伏,有不暇言,當此百僚悲號之日,臣獨病狀如許,未克入參內班,只得擔舁病軀,伸哀散班之列,奉慰之時,未效微忱,情禮俱闕,罪合萬死。仍伏念臣六載癈疾,無望復起,成一坐尸,徒竊厚廩,公私俱妨,廉愧都喪,歸伏先壟,拭中待盡,卽是臣一念絓結者,而至今遲回,徒積罪辜,祗自撫躬慙悚,玆敢短章自引,仰瀆崇聽。伏乞离明,亟降威罰,以昭法紀,千萬幸甚。答曰,覽箚具悉卿懇。日月流邁,祥祭奄過,哀慕罔極,一倍于心,五內如削如割,以疾未參,其何所傷?卿須安心勿辭,善攝焉。仍令曰,遣史官往諭。
戊寅二月十五日丑時,上御璿源殿。編次人入侍時,編次人具允明·趙明鼎,禮房承旨洪名漢,記事官李迪輔,記事官蔡緯夏,記事官鄭昌順,以次進伏訖。上曰,予自今至來月卄六,已得請休,當不復召見卿等矣,編輯事,須速速了當,早爲刊印好矣。允明等曰,編輯之役,多有稟旨刪潤者,臣等從當求對矣。上曰,予志有定,求對何爲?若有可稟者,須以草本入啓,可也。允明等曰,必面稟,然後可以詳悉矣。上曰,此是予積年用功者也。庚子·甲辰以後,至于今番,前所未遑者,悉皆講定,今始大備矣,雖使華人來見,必爲取法矣。允明曰,是謂王者作,必來取法者矣,今若一毫有未盡處,則豈不可惜乎?此臣等所以必欲求對面稟,以盡講確者也。上笑曰,卿等欲藉此而見我乎?名漢曰,編次人所達誠是矣,願殿下必賜召見也。上曰,召見何益耶?上謂名漢曰,蔡濟恭瓜滿,在於何時耶?名漢曰,瓜滿姑未滿矣。上曰,向時伊水爲淸之題目,誠好矣。上曰,承旨書之。瓜期不遠,編次人蔡濟恭,分付該曹內擬。出傳敎諸臣退出。
上在昌慶宮。常參·經筵,以代理停。
世宗大王忌辰齋戒。
南泰著達曰,左議政金尙魯箚子到院,而以國忌齋戒,留院之意,敢達。令曰,入之。
張志豐達曰,大司諫申思建,掌令李秀逸·邊致明,持平李聖圭呈辭,李鳳祥,執義金元行在外,今日以監察茶時之意,敢達。令曰,知道。
徽寧殿祥祭翌日,大殿,政院·玉堂·朝廷二品以上·六曹堂上口傳問安。答曰,知道。王世子·嬪宮,政院·玉堂口傳問安。答曰,知道。
藥房口傳啓曰,臣等與醫官入診于東宮,則膈間牽疼之候,足部浮高之症,有加無減,諸醫以爲,此由於挾感痰滯之致,加減通順散五貼,連爲進服爲宜云,此藥劑入之意,敢啓。傳曰,知道。
洪名漢,以弘文館言達曰,本館下番闕直,事甚未安,校理尹得養,旣有只推之令,與副校理洪景海·李心源,一體牌招,以爲姑降入直之地,何如?令曰,依。
以校理尹得養,副校理洪景海·李心源等牌不進罷職令旨,令于洪名漢曰,竝推考徽旨捧入。
傳于洪名漢曰,壬午年守侍陵官以下,書啓謄入,而名字則勿爲書入。
左議政金尙魯箚曰,伏以,日月迅駛,聖母祥事倏過,睿情哀慕,何以堪抑?調攝之中,勞動參祀,恐有添損之節,區區下忱,不勝憂慮,臣之八朔臂痛,支離進退,而不遑言病,强策奔奏,以致挾感增劇,一倍澌頓,重之以下部痰核,忽然大肆毒,落在床玆,晝夜叫楚,目下頭勢,實有成腫之慮,昨今起居,常禮也而不得進,日次診候,職分也而不得進,禮闕分虧,萬萬悚恐,伏乞睿慈,函降成罰,以示警勵,以便調治幸甚。答曰,覽箚具悉卿懇。日月流邁,祥事倏過,哀慕莫逮,五內摧崩,一倍罔極,以疾未參,於禮別無所傷,卿須安心勿辭,善攝焉。仍令曰,史官往諭。
黃海監司沈墢狀達,二月朔新産靑魚,限內不得封進,惶恐侍罪事,令于洪名漢曰,勿待罪事,回諭。
十六日,王世子坐寬毅閤。藥房入診入對時,提調李成中,副提調李之億,記事官李晉圭·鄭昌順·朴取源,輔德沈益聖,醫官金履亨·皮世獜·許礈·金德崙進伏訖。成中曰,日月易邁,徽寧殿祥事,鯈焉已過,邸下哀慕之懷,益復罔極矣。徹宵參祀,睿候若何?令曰,去夜全然失睡,又得感氣,咳嗽苦劇矣。成中曰,達夜處冷之餘,自然觸寒,安得不添乎?水刺之節,亦何如?令曰,膈間多滯,全不能食矣。成中曰,足部浮高之候,何如?令曰,今則似加矣。成中曰,令醫官診候何如?令曰,唯。履亨診脈後退伏曰,脈候虛軟中帶數,比前稍加,掌心深熱,深有外氣矣,諸醫所奏,與履亨同,成中曰,使醫官議定湯劑,爲宜矣。令曰,唯。履亨曰,通順散五貼,更爲劑入矣。之億曰,米飮之屬,雖滯,强進水刺,以補胃氣伏望。成中曰,湯劑之外,勉進水刺,則其爲補胃之道,毋過於此矣。都提調方有病,今日日次,不得入來矣。諸臣以次退出。
上在昌慶宮。常參·經筵,以代理停。
世宗大王忌辰。
南泰著達曰,大司憲申思建,掌令李秀逸·邊致明,持平李聖圭呈辭,李鳳祥,執義金元行在外,今日以監察茶時之意,敢達。令曰,知道。
洪名漢達曰,卽者說書朴取源,以其親病,陳書徑出,原書以國忌正日,纔已退却矣。所當捧禁推徽旨,而此與無端徑出有異,推考警責,何如?令曰,依。
南泰著,以都摠府言啓曰,今日入直內三廳武兼禁軍及軍兵等當爲中日習射,而國忌相値,不得爲之之意,敢啓。傳曰,知道。
洪名漢,以弘文館言達曰,本館下番闕直,事甚未安,修撰宋瑩中,旣有只推之令,卽爲牌招入直,何如?令曰,依。
以修撰宋瑩中牌不進罷職令旨,令于洪名漢曰,推考徽旨捧入。
又以弘文館言達曰,本館下番,連日闕直,事甚未安,校理尹得養,副校理洪景海·李心源,旣有只推之令,竝卽牌招,以爲推移姑降入直之地,何如?令曰,依。
以校理尹得養,副校理洪景海·李心源等牌不進罷職令旨,令于張志豐曰,竝推考徽旨捧入。
洪名漢,以侍講院言達曰,本院說書朴取源,連日入直矣,以親病陳書徑出,司書李海重,卽爲牌招入直,何如?令曰,依。
以司書李海重牌不進罷職令旨,令于張志豐曰,推考徽旨捧入。
傳于申暐曰,今番令初均廳,未捧守令中,其後畢捧者,決杖分揀,此後未捧守令,決杖捧承傳。
傳于申暐曰,此外決杖守令,當下敎矣,均廳待下敎,分付。
傳于洪名漢曰,禮房承旨,持徽寧殿練祭節目與編輯,入直堂上,同爲來詣于集賢門。
傳于洪名漢曰,禮判及編次人具允明·趙明鼎,同爲入侍。
備忘記,傳于南泰著曰,今日見徽寧殿中官,皆服練袍,故其涉訝之,問之,禮曹節目若此云,故禮判入侍之命,蓋此也。先覽節目草,其無矣,更問,周遮以對,其涉無據,當該都薛里中官,令該府處之。
備忘記,傳于洪名漢曰,守陵官海運君槤,侍陵官宋獻徵加資,參奉李命杰·金宗範,忠義李命玉,進止內官金明五·朴東采,各加一資,資窮者代加,徽寧殿宗室海興君橿,海溪君㙫,咸溪君櫄,慶興君栴,綾安君槇,茂林君塘,河南都正垙,都薛里元大孔·孫景行,各半熟馬一匹,參奉二員,忠義四員,薛里二員,茶房二員,進止差備五員,各兒馬一匹賜給,奏時官及陵殿下人等,令該曹米布考例題給。
傳于南泰著曰,召見功臣,忠義其家,奉畫像云,持來則捧入,勿出朝報。
傳于李之億曰,卽爲開政。
有政。吏批,判書尹得載病,參判金致仁進,參議洪樂性進,右副承旨南泰著進。吏批啓曰,平壤庶尹,今當差出,而本府以營下劇邑,物衆地大,素稱難治,不可不各別擇差,他道有聲績未準朔·已準限守令,竝擬何如,傳曰,允。以李成中爲藝文提學,以李敬玉爲吏曹正郞,以洪梓爲司僕正,以金光國爲掌樂正,韓光載爲禁府都事,趙泰喆爲監察,趙東彬爲宗廟直長,崔台鎭爲內資直長,徐命仁爲平壤庶尹,學諭單李擎明,天文學敎授單崔碩寬,海運君槤今加興祿,內官宋獻徵今加資憲,已上加資事承傳。
有政。兵批,判書鄭翬良,參判徐命臣病,參議李萬宗入直進,參知安允行病,右副承旨南泰著進,同知單尹翊世,副護軍李思先,副司直任師夏。
戊寅二月十七日未時,上御崇文堂。禮房承旨·編輯入直堂上·禮判·編次人,同爲入侍時,兼禮曹判書李益炡,編輯堂上申晦,編次人具允明·趙明鼎,左副承旨洪名漢,記事官李迪輔,記事官蔡緯夏,記事官鄭昌順,以次進伏訖。上曰,欲書傳敎,使中官書之,則渠不解文,不能書,故欲召承旨而書之,仍竝召卿等矣,傳敎則中官俄纔書出,卿等則欲使退去,而此近於何所聞而來,何所見而去者,故仍爲召見矣。上曰,承旨書之。交龍旗標旗捧持,皆是苦役,而今番三日動駕,故特爲召見,而大抵此輩,每年上言,請以久勤,而該曹之防啓,意蓋在矣。特爲召見之後,豈無特施之道乎?交龍旗牌頭,標旗牌頭,特令該曹,邊將調用。出傳敎上曰,今見徽寧殿中官皆練服,故怪而問之則以爲,禮曹節目如此云,取見儀註則無之,又諉以茶房皆練服云,問諸茶房,則亦無是事,此中官老而譎,轉輾推諉,此則禮判誠曖昧矣。明鼎曰,此或由於洪啓禧頃者所達而然矣。上曰,頃以翁主葬時擔軍事,有登對稟處之命,今見其擇日,則日子倒置矣。壙中事不可知,若不好,則金頤柱狼狽,姑勿論外方,將何以支當乎?誠迂闊矣。此時百姓可悶,故欲用契軍,何如?益炡曰,此則數旣不多,翁主則擔軍四百名,都尉則三百名,若分定,則不過各出百餘名矣。上曰,然則以京軍至江上,渡江後,用鄕軍事,分付,擇日則當改爲之矣。上曰,承旨書之。今番月城·和順靷日擔持軍,自京至江邊,以京軍擧行,勿用鄕軍,長生殿外材二部,石灰四百石,輸送于所捧處事,分付。出傳敎上曰,收議持來乎?明鼎曰,持來矣。仍命明鼎讀之,奉朝賀金在魯以爲,今此徽寧殿禫事,雖以孝昭殿三年內不得行祭,而禫祭服吉服,自是古今通行之禮,當禫之日,東宮邸下,只當設位而哭,除祥祭所服黲袍而服玄袍,此後平居,則服心制,以自伸情私,而若當朔望之祭,則不可自玄袍,而復變爲黲袍似當,仍以玄袍行之也。但念禮記雜記曰,有父之喪,如未沒喪而母死,其除父之喪也,服其除服,卒事反喪服,註曰,父喪在小祥後大祥前,是未沒父喪也。又遭母喪,則當除父喪之時,自服除喪之服,以行大祥,事畢,卽服母之服,嚴陵方氏曰,以示於前喪有終也,此指大祥之祭也。若禫祭則不可以吉服,行祭於後喪三年之內,故無禫也。以此義推之,旣以不可服吉於三年內之故而廢禫事,則禫日哭除時,乃反直服玄袍,似有妨於禮意,蓋大祥時,服禫服黲袍而行祭,禫祭時除黲袍而服吉服,禮之常也。若今徽寧殿禫事,禮之變也。旣過禫期,不可仍服禫前黲袍,又不可直服吉服,所謂玄袍烏犀帶·白皮靴,雖非純吉,終有所未安。若淺染黑色而布縷,亦不甚細,則猶或可耶?卽又伏聞禮曹儀註,徽寧殿祥祭之服,殿下與東宮,除練服後,不服黲袍,而以視事服行祭云,視事服卽白袍也。然則以變禮權宜之道,當禫之日,易服黲袍,而其後朔望,仍用黲袍,亦或一道耶?臣病思昏瞀,且此是無於前之變禮,不敢以淺見臆斷,惟在聖上,博詢而審處,領中樞府事兪拓基以爲,按禮,禫而纖,祭之時玄冠朝服,祭訖則首着纖冠,身着素端黃裳,以至吉祭。蓋古禮,禫祭服純吉,祭訖服微吉,至吉祭,又方純吉,所以五禮儀禫祭條,內喪在先,王世子服無揚赤色黑衣者此也。徽寧殿禫祭,雖將未行,當禫期,王世子設位服玄袍,哭而變除,自合於古禮及五禮儀,恐不可有所輕改,至於仍以玄袍行朔望祭,似違於持心制,而但念自練祥至禫吉,古禮初無三年朞年之別,一體定制,而期年則只禫後持心制,以終三年,其謂以心制者,不以身持服,而以心持者也。若爾則禫後以玄袍行祭,固亦宜矣。若以心制中玄袍爲未安,而服黲袍,則禫後服色,與祥後無所異焉。烏在其由祥及禫之意也?欲就玄與黲之間,有所裁酌,則古禮之素端黃裳,似爲適中,而其文雖可識,其制今不可詳,非臣鹵莽,所可臆對,惟在聖明博訪而審處之,伏惟上裁。行判中樞府事李宗城以爲,今此俯詢,係是變禮,以臣矇陋,顧無以杜撰仰對,而禫祭服色之必取微吉者,以不忍遽然卽吉也。儀註中玄袍之文,實取此義,而此是三年喪制之漸次從吉而言也。臣未知辛巳之例,亦以玄袍磨鍊於景廟當日之服色否乎?到今喪禮復古之後,則恐宜在於釐正之中矣。說者以雖不行禫,禫月變除,不可闕然,旣用玄袍,則日後朔望上食之還用黲袍爲疑,而若臣淺見,則男子重首,變除之節,在首而不在袍冠冕,翼善冠旣有白黑之異,而且未行,禫初不用玄袍,則黲袍之仍用,恐合於情禮,而無稽妄對,不勝慙悚,惟在博詢而處之。領議政李天輔以爲,祥祭服色之黲袍,禫祭服色之玄袍,卽漸次從吉之義也。徽寧殿禫祀,以孝昭殿三年內不得行之,而王世子當禫期設位哭除,則引五禮儀用玄袍,自合於禮,恐不可輕議,旣設位哭除,而不易祥祭之服,則所除者果何服,而安在其漸吉之意哉?說者曰,喪制在心而服玄袍,終有所不安。設位哭除時,服玄袍,而其後朔望祭奠,還服黲袍,以終心制,或爲一道,其言也似不違於情禮,而哭除時一服玄袍,則黲袍乃已除之服也。旣除還服,非所以有進而無退也。若曰,設位而哭,非備禮之禫祀,而直服玄袍,洙涉太遞云爾,則禮所謂設位而哭者,所重在除服也。不除服設位而哭,恐無義意,黲與玄之間,如有他制之可合於古禮者,則不必用玄袍,而非臣病昏魯莽,所可臆對,惟在聖上博詢而裁處。領敦寧府事趙載洪以爲,病情方苦,神思昏瞀,俯詢之下,末由仰對,不勝惶悚。上曰,金奉朝賀獻議,與明鼎同,而亦與禮判所見相符矣。兪領府事之議,亦與明鼎同矣。李判府事之議,與諸大臣議,大相不同矣。領相與兪領府事議同矣。祥祭時,領相在何處?益炡曰,入參於闕內矣。上曰,其時予忘之而不能問,可慨可慨。上曰,諸大臣皆獻議,誠可尙矣。趙領敦寧,已知其如此矣。上曰,今見諸獻議,禮判所言果是,故禮判大喜矣。上曰,編輯諸堂意,何如?申晦曰,若爲黲袍,則無漸吉之意矣。允明曰,禫月服玄袍,而其後還服黲袍,則是有退無進矣。明鼎曰,兪領府事之議,誠好矣。名漢曰,雖不行禫,當爲易衣服黲,似無妨矣。上曰,不服黲袍,而徑用玄袍,於禮如何矣,姑置黲袍,以烏犀帶白袍爲之,猶之可也。明鼎曰,來艹六元良用黲袍,而禫後用玄袍,宜矣。上曰,元良今番小祥當驂,而孝昭殿服制未盡,故不爲之,艹六後,已畢朞制矣,禮判所言,深有意見,可以有辭於後世。仍笑曰,今得行狀條矣。益炡曰,臣愚魯,頃者所奏,辭不達意,累勤前後聖敎,而今者大臣獻議,偶爾相符,得定一禮,惶愧之中,竊以一得之見,爲公私幸也。上曰,此事誠有功於補編,載於補編,當以此言,言於李聖圭,載之行狀可矣。上曰,承旨書之。元良服色,一依兪領府事獻議施行,而常時玄袍,不可以淡黑苧布擧行事,分付。出傳敎上曰,今因入侍,得了此事,誠可幸矣。上曰,承旨書之。靈座靈寢幄,此後用紬,服玩以五分之一爲之事,載於補編。出傳敎晦曰,前則以靑三升用之,今則當以靑木代用乎?上曰,然矣。晦曰,小祥神主粉面乎?上曰,此則不爲之。晦曰,補編序文,右相當書之,而有可稟者矣。上命允明讀之,至魏之孝文事。明鼎曰,此是夷狄之君,引用似如何矣。上曰,魏孝文,雖夷狄而誠賢君,引用何妨耶?讀訖。上曰,序文好矣。諸臣退出。
上在昌慶宮。常參·經筵,以代理停。
張志豐達曰,大司憲申思建,掌令李秀逸·邊致明,持平李聖圭牌不進,李鳳祥,執義金元行在外,今日以監察茶時之意,敢達。令曰,知道。
洪名漢達曰,卽者副應敎徐命天,以其親病,陳書徑出,原書纔已入達矣。所當卽捧禁推徽旨,而此與無端徑出有異,推考警責,玉堂上下番俱空,事甚未安,副修撰洪良漢,由限已過,卽爲牌招入直,何如?令曰,依。
以承傳色口傳下敎曰,內侍敎官設置,意豈偶然?今年朔講全不擧行,其涉無謂,當該敎官,越俸一等。
張志豐達曰,憲府之連日監察茶時,諫院之許久闕達,俱涉未安,兩司除在外外,未肅拜不爲行公人員,竝卽牌招,何如?令曰,依。
又以達曰,以掌令邊致明·李秀逸,持平李聖圭,司諫柳健,獻納李星慶,正言尹光暹·李宅鎭等牌不進罷職令旨,令于張志豐曰,推考徽旨捧入。
洪名漢,以弘文館言達曰,本館下番,連日闕直,事甚未安,修撰宋瑩中旣有只推之令,卽爲牌招入直何如?令曰,依。
以修撰宋瑩中牌不進罷職令旨,令于韓光會曰,推考徽旨捧入。
備忘記,傳曰,外棺材二部疊下,爻周。
備忘記,傳于張志豐曰,春坊官沈益聖,直處自能讀書,其可尙矣,特賜鹿皮一令。
注書李晉圭病,代以李寬爲假注書。
張志豐,以都摠府言達曰,副摠管李柱國,以禁軍別將,禁軍等納馬事,訓鍊院晝仕出去之意,敢達。令曰,知道。
張志豐,以岳曹言啓曰,今二月十七日,武臣堂上以上,朔試射日次,而國忌相値,不得爲之之意,敢啓。傳曰,知道。
張志豐,以義禁府言達曰,卽接月令醫員申德沈手本,則保放罪人朴聖煥,病勢今已向差云,還囚之意,敢達。令曰,知道。
韓光會,以漢城府言達曰,別單達下文書,事體至重,而今正月因西南部拯活人及被拯人所報,各人姓名,區別抄錄於別單中,入呈政院之際,該吏中間幻弄,抄達二十五人外,刀擦其各人名下,加塡拯活人姓名,至於八人之多,事極驚該,書吏及圖入諸人,方在本府,一一嚴査,以爲依律嚴勘之地,而添書之人,亦不可不釐正,別單中八人姓名拔去次,改付標以入之意,敢達。令曰,知道。
張志豐,以訓鍊都監言達曰,軍兵等之所授鳥銃環刀數千柄,年久破傷,不可不及時修改,而自京打造,則鐵炭倍入,所費夥然,故以載寧鐵峴所在鐵物,自本鎭今方打造,而許多物力及工匠料布,推移無路,殊極悶慮,都監物力,本來凋殘,在前軍器修改時,戶曹田稅及三手米,多有相換補用之例矣。海西戶曹納三手田米,卽都監軍兵放料之資也。換用於軍器之役,似無所妨,而卽聞各邑年事失稔,非但捧米之爲難,且以長山以北舡運之難便,自海營有所論移於該曹,而該曹以軍糧之不足,不爲許施云,放料田米,自都監以米備送,各邑所納,自其處從民願,收捧取用,則軍器巨役,不無萬一之補,而且省外邑之民弊,於此於彼,極甚便好,依此相換之意,分付戶曹,何如?令曰,依。
咸鏡監司李命坤狀達,安邊等官居正保金世强等,爲虎囕死事,令于韓光會曰,囕死人,令本道恤典擧行。
文學金應淳書曰,伏以日月不居,歲序倏改,徽寧殿祥事已過,衰経易而喪制遽終矣。凡深山窮谷婦孺之賤,莫不奔走而號哭,若在喪初,況小臣叨與邇班,獲參駿奔之末,瞻天撫時,當作何懷?伏惟我小朝邸下,以出天之孝,奄逢是日,睿候愆和,亞獻之禮,不得躬行,攀號痛缺,罔極奈何?殿宇肅然焄蒿悽愴,若將承歡,而終不可覿焉,則怵惕雨露,哀哀莫報之懷,臣不忍仰想矣。嗚呼,自古明王哲辟,處乎諒闇之中,慨然廓然,增益其德業者多有之,噫,此爲而然也。蓋其至哀至痛之弸乎中,則譪然感發者善心也。因其已發之端,而克念克敬,擴而充之,終能至於高明之域。嗚呼,鞠育之恩,欲報而無因,則其所以自盡於孝者,又孰過於是也?昔殷宗宅憂而著思道之休,周后在疚而切訪落之誠,我邸下豈獨俾二后,專美于古哉?臣敢再拜,以效警戒之忱,惟邸下念之念之。臣姨從兄判尹臣吳彦儒,方帶同春秋,與臣兼銜,自當有避,向緣陪祭之甚嚴,不免冒嫌而暫出,連値齋戒,今始控籲,伏乞睿慈,俯垂諒察,亟令該曹,考例以處之,不勝幸甚。答曰,覽書具悉。日月流邁,祥事倏過,哀慕莫逮,一倍罔極,書辭,令該曹考例,稟處。
弼善朴聖源書曰,伏以日月迅邁,徽寧殿祥事奄過,孝昭殿練期又近,伏惟我大小朝誠孝純篤,孺慕益復罔極,仍伏念臣賦性疎迂,不適時用,而自來踪地,又甚危蹙,向參宮僚,迫於嚴召,雖不得不一肅,而旋卽違罷,蓋其情勢,有不可因仍故也。且其數日登筵,醜拙盡露,一書陳勉,愚妄愈著,雖蒙邸下曲加包容,而至今追思,惶愧靡容。噫,人臣事君,孰無自效之心?而進退辭居,亦各有道,或有量已不稱而不居者,或有已試蔑效而自止者,若臣則以百無肖似之姿,初不自量,率爾出脚,一入言地,自速顚沛,乍忝胄筵,亦無補益,臣之伎倆,於斯止矣。從今以後,區區微諒,惟在於一止字,而遐邑閑司,間不免勉就者,要出於祿仕之義,若其職係淸要,責任緊重,則非惟不敢望其重叨,雖使倖而得忝,亦以必辭自矢,重以年紀衰邁,疾病侵尋,竝與筋力奔走者而亦難自强,方期解官歸田,以沒餘齒,乃者千萬意外,春坊移除之命,遽下於受暇將發之際,惝怳失圖,莫省所措,臣於此職,豈有一分冒進之勢?而適値淸齋,書籲路阻,祥祭隔日,大小哀遑,臣子常分,他不暇顧,隨例入參於陪班之末,而其不可仍冒之義則決矣。噫,儲學成就,專在講官,固非人人可堪,而伏祝近日我大朝,所以責勵警醒於宮僚者,不啻嚴切而諄復,十行絲綸,奉讀悚汗,于斯時也,尤宜極選名德端方之士,俾盡其薰陶啓沃之責,以就睿德,以當聖心,豈可以如臣庸懦無用,癃老垂死者,苟然充數,重貽我聖上之憂歎也哉?抑臣又有所大段憂悶者,夫宮僚之設,將以進講也。經傳疑奧,古今之治亂,非討論則無以明達,睿躬之得失,政令之利害,非顧問則亦無以詳聞,從古明王,必於是兢兢,雖在嚴廬之時,而未嘗少廢講讀,以至疾病之中,而亦且不懈引接,誠以不如是,則一日有一日之害,二日有二日之害,不但一日二日,將爲天下萬世之害故也。今我邸下,春秋鼎盛,政當睿學方進之時,而講筵之頻停,宮僚之罕接,無歲不然,此固由於睿候常多欠安之節,而群下之憂慨,固已久矣。又自昨年以後,加之以悲哀震剝,仍之以疾患添劇,雖以近日醫官之所傳言,前夜祭班之所仰瞻者言之,諸般症形,一向無減,行步拜跪,亦甚艱澁,凡在臣僚,孰不焦慮而憂遑乎?當此之時,宜不敢以循例開筵,趲限課講爲言,而然病裏玩書,不害爲調將,臥內見僚,亦自有古例,邸下苟以大禹之惜陰爲心,則亦豈無乘其小間,召接宮僚之時乎?而今至累月,一未有聞,有時求對,輒又靳許,輿情抑鬱,益復如何?臣恐若此不已,則非徒睿志日退,無將就之望,而起居言動之際,雖有過失,亦無以得聞規箴之言,將焉用講官爲哉?然則使臣雖無情勢之可言,而黽勉就職,亦將徒費廩祿,只守空院而已,此又微分之所不敢出也。噫,目今天時向暖,晝漏方永,苟於神氣少勝之時,進宮僚於前,談說古今,或雜以諷議,而邸下倚枕而聽之,浸浸然得其眞味,則必不覺沈痾之在躬,而節宜保嗇之方,亦有勝於獨處深廬,只對近習,臣未敢知邸下,何苦而不爲此也?苟如是,則睿候自臻於康復,眞工漸至於緝熙,而惟彼群彦之爭願效忠者,必將于于而至,各盡其職,如臣蔑學,不足有無於其間,伏願邸下,繼自今猛加奮發,以身先之,而責其群下之補益,至於臣之才無一用,義在必退者,亟許鐫削,使得安意歸盡於丘壑,亦一天地生成之德也,臣不勝大願。噫,臣以書筵老物,尙今不死,五年之後,重忝宿趼,瞻望銅闈,忱誠倍激,今於乞免之章,自不覺間以憂愛規勉之語,臣亦不自知其何心也。臣若鈇鉞是畏,只發其端,而不畢其說,則是爲自欺而欺邸下也。臣雖無狀,豈敢爲是?請爲邸下流涕而陳之,亦願邸下平心而垂察焉。嗚呼,尋常匹庶,受千金之産,而任一家之責者,尙且克自勤謹,惟恐失墜,況以大寶之位,宗社之重,寄之於一身者乎?惟我邸下,受大朝代理之命,膺群生延頸之望,則國家安危,卽邸下之所當憂也,生靈休戚,亦邸下之所當恤也。政宜日御視事之堂,時開賓對之筵,諮諏善道,講究時務,夙宵孜孜,不自遑暇,以承我聖上分勞之意,而今邸下深居燕寢,不接朝臣,已幾月矣。如是而其可望邦國之榮,懷民生之奠安乎?人子事親,其道不一,而若乃自致其誠,則尤在於喪祭,以邸下出天之孝,苟非睿候愆違之時,則其於魂宮之朝晡展哀,朔望執奠,必無一日或廢,而第自昨冬以來,殷奠之不得躬行,亦幾月矣。以此觀之,則大內晨昏問寢之節,亦恐或有時而曠矣,此皆必由於疾患沈苦,有非尋常證候,雖欲自强而不能者也。夫疾病之來,聖人所不免,而苟能攝養盡道,調將得宜,則旡妄之憂,自可遄損,而今睿度之愆,曠月彌留,迄無差勝之勢,臣竊恐邸下於愼疾之道,有所未盡而然也。人心出入,自無停機,所以維持而保守者,惟在於讀書,而今乃講筵久癈,簡策自疎,呻吟幽鬱之中,心無所寓,則逸豫暇怠之念,易以乘間,邸下於此,或有所放忽,以致志氣不能淸明,心體不能胖泰,有妨於治疾而然歟?蓋邸下一身之有疾,是不但貽大朝之惟憂,實皇天祖宗之所共悶念,八域臣民之所共焦慮者也。邸下其可不益自愛護,必期不日而復常乎?夫然後凡於邸下所當爲者,無政不擧,無事不修,上可以悅豫我聖上,下可以慰答我群情,伏願邸下懋戒哉懋戒哉。臣以疎逖,敢言至此,非不知猥越之爲罪,而竊附古人身不進言猶進之義,倘邸下採其言而斥其人,則臣雖卽日滅死,萬萬無恨矣。臣無任激切屛營祈祝之至,謹昧死以聞。答曰,覽書具悉。日月流邁,徽寧殿祥事倏過,孝昭殿祥事又迫,哀慕莫逮之中,一倍罔極,其所陳勉,言深切至,可不體念?爾其勿辭察職。
副應敎徐命天書曰,伏以日月迅邁,徽寧殿祥期奄過,孝思出天,靡逮之慟,曷有其極?仍念臣猥以鹵莽,濫荷洪造,前後踐歷,罔非踰涯,向蒙錫類之恩,獲遂專城之養,聖渥如天,圖報無地,第玆館銜,雖曰舊踐,見今所叨,遴揀稍別,實非如臣蒙騃譾劣者,所堪承者,而旬望之間,乍遞旋授,除旨聯翩於待罪西邑之日,榮動遐土,瞻天感激,臣之望八偏母,素患貞疾,朝夕奄奄,有難當寒將發,而其在不俟駕之義,未敢言私,扶護寸進,來伏私次,迺以本館草記,牌召降臨,兼差大亨執事,淸齋是急,冒沒入肅,而適當僚員不備,仍又持被者,已屢日矣,卽接家信,則病母千里作行之餘,痰眩昏窒之症,胸膈刺痛之候,忽復添劇,氣息稟綴,有時刻難保之慮,臣自聞此報,心神飛越,按住不得,臣旣無兄弟娣妹,其在單孑,情理不忍離違,陳籲徑出,伏乞离明,特垂矜諒,亟治臣擅離之罪,仍削臣見帶之任,以重公器,以便救護,不勝幸甚。臣無任屛營祈懇之至,謹昧死以聞。答曰,覽書具悉。日月流邁,祥事倏過,哀慕莫逮,一倍罔極,爾其勿辭,救護母病,
奉敎金和澤書曰,伏以日月不居,徽寧殿祥期漸近,伏惟孝思出天,撫時哀慕,益復罔極,因竊伏念,睿體愆和,久未復常,擧國臣民,孰不焦遑?如臣螻蟻之賤,向廁宮僚之末,待罪直廬,旣不能頻頻承候,歸伏窮鄕,益不勝耿耿憂慕。臣於前月,得聞父病添重,危在朝夕,職叨近密,義難言私,徊徨數日,煎泣罔措,急報屢至,方寸愈亂,萬不獲已,陳章徑歸,子情所迫,臣禮都虧,書因宿齋,不得上徹,罪涉顚妄,宜被大何,內懷怵惕,寢食殆廢,縮首屛息,鈇鉞是俟,不意王章不加,恩旨復降,移授史職,繼辱馹召,臣是何人?戴罪未勘,有除輒膺,震惕惝怳,不知爲榮,跼天蹐地,益無所容。臣之父母,年迫八耋,疾病沈淹,氣力綿綴,尋常轉側,亦皆隨人,臣是晩出,最被鍾愛,晷刻之頃,未忍少離,自通朝籍,卽叨翰苑,奔走奉職,奄過四年,常恐一朝失養,永抱終身之恨,每聞疾勢乍劇,不覺心神飛越,如癡如狂,便失常度,臣分朝體,不遑暇顧,陳書徑行,呈告歸省,前後十數遭耳,雖以我大朝錫類之仁,亦嘗以不專供職面飭,賤臣惶隕踧踖,不知所出,而情迫勢急,聞疾輒行,公暇有限,私情無涯,道路之間,奔遑爲日,今則父母年日益耄,病日益痼,而臣情亦日益急矣。噫,資父事君,古有明訓,臣雖至愚,竊嘗自勉,而在朝而旣不得恪恭臣職,在家而亦不得殫竭子道,此臣所以反顧初心,撫躬自悼者也。見今父病,少得生道,大勢雖減,眞元積脫,旬日之內,難望差復,老母自昨冬以來,連患毒感,轉就危劇,飮啖幾廢,藥餌無效,目下憂凜之狀,實無離捨之勢,顧臣見職,雖是宿趼,三年之間,六失下僚,其在本館舊例,不可替當其職,揆以廉隅,義所必遞,在臣今日情理,亦不暇及此事,方當國有祥祀,百僚駿奔,而跧伏深峽,趁參無路,虧分廢禮,罪當萬死。玆從縣道,仰控自劾之章,兼暴至苦之情,伏乞离明,特賜鐫削,俾伸人子救護之私,亟降威罰,以懲人臣闕禮之罪,不勝大願。臣無任瞻天望闕,涕泣祈懇之至,謹昧死以聞。答曰,覽書具悉。日月流邁,祥事倏過,哀慕莫逮,一倍罔極,爾其勿辭,救護父病。
上在昌慶宮。常參·經筵,以代理停。
下直,成川府使曺命采,幕嶺萬戶王天樑。
南泰著達曰,憲府連日監察茶時,諫院許久闕達,事甚未安,兩司除在外外,未肅拜不爲行公人員,竝卽牌招,何如?令曰,依。
又達曰,大司憲申思建,掌令李秀逸·邊致明,持平李聖圭牌不進,李鳳祥,執義金元行在外,今日以監察茶時之意,敢達。令曰,知道。以掌令邊致明·李秀逸,持平李聖圭,司諫柳健,獻納李星慶,正言尹光暹·李宅鎭等牌不進罷職令旨,令于南泰著曰,竝推考徽旨捧入。
張志豐達曰,玉堂上下番俱空,事甚未安,校理尹得養,副校理洪景海·李心源,旣已只推之令,更卽牌招推移入直,何如?令曰,依。
以校理尹得養,副校理李心源等牌不進罷職令旨,令于南泰著曰,竝推考徽旨捧入。
備忘記,幕嶺萬戶王天樑處,今下弓矢賜給。
南泰著,以侍講院言達曰,本院下番,連日闕直,事甚未安,司書李海重,旣有只推之令,卽爲牌招入直,何如?令曰,依。
南泰著,以兵曹言啓曰,今日各廳堂下武臣朔試射時,闕內入直訓鍊都監把摠哨官及禁衛營哨官等,依例以先試人,推移替代出射後,還爲入直之意,敢啓。傳曰,知道。
洛昌君樘,安岳地沐浴呈辭,令于南泰著曰,給由馬。
南泰著啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
副修撰洪良漢書曰,伏以日月迅邁,徽寧殿祥事,倏焉已過,率普攀痛,益復如新,伏惟我邸下,撫時廊然,何以堪勝?而徹夜將祀之餘,調攝之候,不瑕有損,區區不任悲慮之忱,仍伏念臣於昨冬,奉命南下,月已五易,歲又一改,今始竣事,日前纔已反面,而適値館直不備,仍爲持被,家有偏母,素抱貞疾,隔歲違離,未卽歸覲,久孤倚門之望,彌切陟地之情矣,乃於直中,得聞母病添劇之報,情私煎迫,按住不得,纔過大享,仍卽陳章請急,而時當淸齋,見阻喉院,遞犯擅離之重辜,終被問備之薄罰,歸視母病,相對頌恩,而臣母宿病,源委素重,近日越添於輪行毒感,種種症形,極其苦重,一日二日,有加無減,臣方左右扶將,夙宵焦遑,而卽因番次苟艱,召牌狎臨,顧臣情理,實無頃刻離捨之勢,玆敢隨詣禁扄之外,冒陳懇急之私,伏乞睿慈,俯垂矜諒,亟令鐫臣職名,仍治違傲之罪,以便救護,以肅朝綱,不勝萬幸。臣無任屛營祈懇之至,謹昧死以聞。答曰,覽書具悉。日月流邁,祥事倏過,哀慕莫逮,一倍罔極,爾其勿辭,救護母病。
二月十九日辰時,上御徽寧殿。承旨入侍時,右副承旨南泰著,假注書李寬,記事官蔡緯夏·鄭昌順,諸臣進伏訖。上曰,彼注書居于何處?泰著曰,安邊居李寬也。上命承旨書傳敎曰,噫,莊烈王后殿,明聖王后殿,內人供上及孝寧殿柴炭,慈殿仍進排,禮固當也,而明年祔廟後,自在於勿爲進排之中,其令該曹擧行,孝昭殿柴炭,明年五月後,亦自在減中,而其係內人供上者,則一依癸酉年例,當從手本加進排,而內人供上,旣有其人,何無其供?而噫,省記中,只稱入直宗室,不稱其殿,恐或䙝慢,登諸手本,書諸謄錄,豈仰體慈意之義乎?一依癸酉例,亦從手本加進排,則供無其闕,名無仍排,亦令該曹,明年五月後,依此擧行,其殿無則無,存則存例也。徽寧殿內人供上,三年後仍在,此仍進排也,稱以中宮殿,則此無殿而只稱也,此名實不相符,然旣有內人,亦豈無供?一依孝純宮例,從手本加進排,而柴炭亦宜從手本加進排,孝昭殿內人供上加進排者,令多人薛里擧行,徽寧殿加進排者,令監宮薛里擧行,而監宮擧行者,止於監宮事分付,仍進排一節,一倂勿論。噫,此乃體慈意爲經費之意,此後若有仍進排之事,則豈諄諄下敎之意乎?有司知悉。出傳敎上曰,湯劑自有餘貼,日次以二十三日爲之事,分付。出榻敎上曰,徽寧殿都薜里孫景行,以庚子以前中官,五朔勤勞,已過練祥,特爲加資。出傳敎上曰,所爲雖無狀,有功多月而老昏若此,當該都薛里中官,解見任放送事,分付。諸臣以次退出。
上在昌慶宮。常參·經筵,以代理停。
下直,靈山郡守金尙麟,南海縣監張齊維。
南泰著達曰,卽者備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,今日賓廳坐起日次,旣已頉稟,所當持公事入對,而睿候方在調攝中,頉稟。令曰,知道。
南泰著,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
南泰著達曰,憲府連日監察茶時,諫院許久闕達,事甚未安,兩司除在外外,未肅拜不爲行公人員,竝卽牌招,何如?令曰,依。
又達曰,大司憲申思建,掌令邊致明·李秀逸,持平李聖圭牌不進,執義金元行,持平李鳳祥在外,今日以監察茶時之意,敢達。令曰,知道。
又以弘文館言達曰,本館下番連日闕直,事甚未安,修撰宋瑩中,旣有只推之令,卽爲牌招入直,何如?令曰,依。
又以侍講院言達曰,本院司書李海重,以親病陳書入達,說書朴取源,以親病陳書徑出,兼司書兼說書俱未差,下番他無推移之員,弼善朴聖源,卽爲牌招,以爲姑降入直,何如?令曰,依。
以修撰宋瑩中,弼善朴聖源,掌令邊致明·李秀逸,持平李聖圭,司諫柳健,獻納李星慶,正言尹光暹·李宅鎭等牌不進罷職令旨,令于李之億曰,竝推考徽旨捧入。
南泰著,以弘文館言達曰,本館下番,連日闕直,事甚未安,校理尹得養,副校理李心源,旣有只推之令,竝卽牌招,以爲姑降入直之地,何如?令曰,依。
又以侍講院言達曰,本院下番,連日闕直,事甚未安,說書朴取源,由限已過,卽爲牌招入直,何如?令曰,依。
又以兵曹言達曰,忠壯衛將尹翊世,身帶軍門,勢難兩處供直,忠翊衛將朴時泰,重得傷寒,症請危惡,俱爲呈狀乞遞,竝令姑改差,何如?令曰,依。
又以義禁府言達曰,黃海監司狀達內,海州牧田與畓,庚午以後,換名載錄守令,庚午磨勘前判官金仁大,辛未磨勘兼任靑丹前察訪李聖基,壬申·癸酉·甲戌磨勘前判官徐魯修,乙亥〈磨〉勘兼任靑丹前察訪羅潤福,丙子磨勘前牧使洪櫟等,現告達下矣。金仁大·徐魯修·羅潤福等,今方待令於本府,卽爲拿囚,而洪櫟下去忠淸道淸州地,李聖基下去全羅道康津地云,依例發遣府羅將,竝拿來,何如?令曰,依。
副校理洪景海書曰,伏以日月迅邁,徽寧殿祥事倏過,伏惟孝思攀號,益復如新,勞動行祀之餘,睿候調攝,不瑕有損,臣不勝區區憂慮,伏念臣所叨館職及所兼宮官,俱有春秋例銜,而臣父啓禧,方帶知館事之任,揆之公格,臣當遞解,令該曹照例稟處焉。臣無任屛營祈懇之至,謹昧死以聞。答曰,覽書具悉。日月流邁,祥事倏過,哀慕莫逮,一倍罔極,書辭,令該曹考例,稟處。
司書李海重書曰,伏以日月迅駛,徽寧殿祥事奄過,孝昭殿練期隔月,伏惟我大朝殿下,出天之孝,曁我邸下孺慕之痛,撫時攀號,益復如新,仍伏念臣於見職,不但情地危蹙,有難承膺,臣之老母,年今六十有五,素抱痼疾,恒少寧日,而又於數月以來,疊見膝下慘慼,老人心弱,慈念尤篤,悲哀過節,榮衛大損,宿患痰癖之症,乘時益劇,轉側須人,食飮全廢,少失調將,實有無窮之慮,臣方晝夜扶護,日事刀圭,暫時離捨,萬無其勢,而頃於新除之下,適値國祥之隔日,不敢言私,黽勉肅命,只爲粗伸分義之地,初非因仍供職之計,今因番次苟簡,召牌荐臨,而顧此情理,實無離違之望,玆不得不隨詣闕外,拜章徑歸,伏乞离明,俯賜鑑諒,亟許遞改,以便救護,仍治臣罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。日月流邁,徽寧殿祥事倏過,哀慕莫逮之中,孝昭殿祥事又近,一倍罔極,爾其勿辭,救護母病。
上在昌慶宮。常參·經筵,以代理停。
夜自三更至五更,月暈,廻木星。
藥房口傳啓曰,臣等與醫官,入診于東宮,則膈間牽疼之候,挾感有加,足部浮高之症,亦無所勝。諸醫以爲,諸症候一向若此,加減通順散五帖,連爲進服爲宜云,此藥劑入之意,敢啓。
南泰著達曰,大司憲申思建呈辭,掌令邊致明·李秀逸,持平李聖圭牌不進,令旨未下,執義金元行,持平李鳳祥在外,今日以監蔡茶時之意,敢達。令曰,知道。
以弘文館言又達曰,本館下番,連日闕直,事甚未安,修撰宋瑩中,旣有只推之令,卽爲牌招入直,何如?令曰,依。
以校理尹得養,副校理李心源,修撰宋瑩中,說書朴取源等牌不進罷職令旨,令于申暐曰,竝推考徽旨捧入。
洪名漢,心義禁府言達曰,全羅·京畿兩道監司狀達,據刑曹帖目內,荏子島前僉使全世忠,永平前縣令金焌·朴鳴陽等,移本府處之事,達下矣。金焌今方待令於本府,卽爲拿囚,全世忠時在任所,交代後發遣府羅將拿來,朴鳴陽前以他罪,定配於鏡城府,而纔因摠戎廳請罪拿來,羅將已爲發送,拿來後,添問目取招,何如。令曰,依。
同副承旨張志豐書曰,伏以日月迅邁,徽寧殿祥事奄過,伏惟睿孝罔極,益復如新,仍念臣猥以賤品,濫叨匪分之職,嚴畏分義,冒昧祗肅,亦旣持被有日矣。揆分兢惶,若隕淵谷,而第有情理之懇迫者,臣有老母,常有積年沈痼之疾,居常懍懍,近復重添毒感,諸症一倍危劇,寢食專廢,氣息綿綴,目下私情,實無離捨供職之勢,出納重任,亦難久曠,方寸焦迫,不能自抑,玆敢冒死仰籲於孝理之下,伏乞睿慈,俯賜鑑諒,亟許鐫遞,以便救護,仍治臣瀆擾之罪,以肅朝綱,不勝萬幸。臣無任屛營祈懇之至,謹昧死以聞。答曰,覽書具悉。日月流邁,祥事倏過,哀慕莫逮,一倍罔極,爾其勿辭,救護母病。
戊寅二月二十一日巳時,王世子坐寬毅閤。藥房入對時,提調李成中,副提調李之億,記事官李迪輔,編修官沈益聖,記事官鄭昌順,醫官金履亨·皮世獜·許礈·金德崙,以次進伏訖。成中曰,近日日氣不適,徹夜將事之餘,睿候何如?令曰,一樣矣。成中曰,聞醫官之言,則諸症一向無減云,臣不勝焦慮矣。夜間諸症復何如?令曰,咳嗽有加矣。成中曰,寢膳之節,何如?令曰,一樣矣。之億曰,聞每以米飮進御云,米飮則不如水刺,雖或厭進,必以水刺强爲進御爲好,臣不勝焦慮,敢達。令曰,當觀勢進御矣。成中請入診。履亨曰,左右三部微弱,右寸關浮數,掌心躁熱,似是外感未解而然矣。諸醫之言,皆如履亨。履亨曰,通順散依前劑入,宜矣。令曰,依。諸臣退出。
上在昌慶宮。常參·經筵,以代理停。
申時,日暈。
南泰著達曰,大司憲申思建,初度呈辭入達,掌令李秀逸·邊致明,持平李聖圭牌不進,李鳳祥,執義金元行在外,今日以監察茶時之意,敢達。令曰,知道。
李之億達曰,左副承旨洪名漢姨從兄前縣監柳誠之身死,服制已行四日,出仕,何如?令曰,依。又以侍講院言達曰,本院下番,連日闕直,事甚未安,說書朴取源,旣有只推之令,卽爲牌招入直,何如?令曰,依。
南泰著達曰,憲府連日監察茶時,諫院許久闕達,俱涉未安,兩司除在外·呈辭入達外,未肅拜不爲行公人員,竝卽牌招,何如?令曰,依。
李之億,以侍講院言達曰,本院下番,連日闕直,事甚未安。司書李海重,陳書受由,說書朴取源牌不進,兼司書·兼說書俱未差,下番他無推移之員,弼善朴聖源旣有只推之令,卽爲牌招,姑降入直,何如,令曰,依。
以弼善朴聖源,掌令邊致明·李秀逸,持平李聖圭,司諫柳健,獻納李星慶,正言尹光暹·李宅鎭等牌不進罷職令旨,令于李之億曰,竝推考徽旨捧入。
李之億,以弘文館言達曰,本館下番,連日闕直,事甚未安,副修撰洪良漢,由限已過,修撰宋瑩中,旣有只推之令,竝卽牌招,推移入直。副應敎徐命天,由限已過,校理尹得養,副校理李心源,旣有只推之令,一體牌招察任,何如?令曰,依。
以副應敎徐命天,校理尹得養,修撰宋瑩中,副修撰李心源,洪良漢,說書朴取源等牌不進罷職令旨,令于南泰著曰,竝推考徽旨捧入。
廣州留守李喆輔書曰,伏以日月流邁,徽寧殿祥事奄過,孝昭殿練期又迫,伏惟我邸下,孝思罔極,號慕靡逮,靜攝中傷損必多,臣不勝區區憂慮之至,仍伏念臣之父母丘墓,在南陽地,而年來奔走職事,曠廢省掃,今當雨露之節,冞切怵愴之感,敢此哀籲於孝理之中,伏乞睿慈,俯加矜察,特許數日之暇,得以少伸情理,不勝幸甚。臣無任屛營祈懇之至,謹昧死以聞。答曰,覽書具悉。日月流邁,祥事倏過,孝昭殿練事奄近,心膽俱割,卿其依所陳往省焉。
上在昌慶宮。常參·經筵,以代理停。
仁宣王后忌辰齋戒。
卯時,日暈兩珥。自辰時至午時,日暈。
南泰著達曰,大司憲申思建,再度呈辭,國忌齋戒留院,執義金元行,持平李鳳祥在外,李聖圭,掌令邊致明·李秀逸呈辭,今日以監察茶時之意,敢達。令曰,知道。
藥房提調臣李成中,副提調臣李之億啓曰,伏未審日間,聖體調攝,若何?憊苶之候,寢膳之節,亦何如?湯劑連爲進御乎?臣等未得入侍,已過多日,卽與諸御醫入診,詳察聖候,議定繼進當否,有不可已。王世子調候,何如?臣等不任區區憂慮,敢來問安,竝此仰稟。傳曰,知道。氣則一樣,世子亦一樣,湯劑五貼劑入,下敎日,入侍,宜矣。
申暐,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李之億達曰,右副承旨南泰著,今日不爲仕進,牌招,何如?令曰,依。
傳于申暐曰,編次人入來,待下敎入侍。
又傳于申暐曰,編次人來詣于集賢門。
傳于南泰著曰,童蒙敎官,率禮講學徒,明日食後待令,而敎官學徒,以時存者書入事,分付禮曹。
南泰著,以義禁府言達曰,忠淸監司狀達,據宣惠廳粘目內,古阜前郡守李守彬,憑閱處之事,徽旨達下矣。李守彬以羅州營將,時在任所,依例發遣府書吏,交代後拿來,何如?令曰,依。
今二十三日巳時,上御崇文堂。編次人入侍時,編次人具允明·趙明鼎,左承旨韓光會,假注書李寬,記事官李海鎭·鄭昌順進伏訖。上曰,寒食祭先行於孝昭殿,詣齋殿服視事服,承旨亦隨服,而由崇德門東挾,徽寧〈殿〉北門入,侍衛仍爲待令於,北門外承史隨入祭畢,北門外乘轎,光政門入,以此分付。噫,此敎明年忌辰日外,祭皆兼焉。每祭大臣命攝,愴于心而有此敎,此後若有一體親行之命,則凡諸儀節,一依此例擧行事,分付儀曹。上曰,自內五服中腰首絰,皆依禮文載錄,而只用於三年之制事,亦載補編。上曰,明陵·孝昭殿山陵·昭寧園當親狎親傳香,懿陵·惠陵代狎親傳香,徽寧殿·弘陵亦爲親傳,知悉擧行,親狎二十六日上食後爲之,分付香室。上曰,莫重草記,掩置不奏,當該中官,越捧二等。上曰,同副承旨許遞,其代,伊川府使蔡濟恭除授。出傳敎上曰,畫像忠義何不持來乎?光會曰,姑無消息矣。上曰,初八日擧動時,以弘化門爲之事,分付。上曰,明年則乃是祥後,只有忌辰祭乎?明鼎曰,然矣。上命承旨,呼寫孝昭殿寒食日親祭祭文訖,使允明讀之。上曰,編輯事,今至何境乎。明鼎曰,臣之所掌,幾了當矣,送示大臣,來後當入侍以稟矣。允明曰,臣則方始役,而未久當收刷矣。上曰,御製已盡入梓乎?允明曰,姑未爲之。上又命明鼎,讀補編序文訖。明鼎曰,序文,右相當寫之矣。上曰,使金奉朝賀書之,則誠好矣,致仕耆老,豈不貴乎?明鼎曰,誠然矣。上呼寫徽寧殿親祭祭文,至咫尺徽寧其誰攝行之句。允明曰,此句文勢,似不承接,抹去,似好矣。上曰,試讀之。允明讀訖。允明曰,若改以其何命攝云則無妨矣。上曰,文勢不好,則拔之,亦好矣。明鼎曰,編輯事,不能頻稟,故今此序文之多疊用者,亦由於此也。允明曰,頻稟聖,裁然後可成完書,明日當持入以稟矣。上曰,予欲默矣,今日爲寫祭文而召之,予心悲故欲休,此則彼蒼降臨矣。明鼎曰,以國事言之,不可如是。且今編輯事亦重大,喪中讀禮,古聖之訓矣,登對商確,豈不好乎?允明曰,若費四五日之入侍,則幾至了當矣,上曰,四五日之見予非怠,而不爲每念,國事或多泄泄之時,而悲甚故然矣。雖然,編輯廳則欲酬應,何當有稟乎?明鼎曰,明日亦可持入矣。上曰,再明請對,可也。此書雖華人,必來取法,可謂黃河再請矣。允明以補編中丁字閣與大袖長裙事·腰首絰及石物尺量事稟達後,編次人先退,承史亦退而降階,上復呼承旨,使出草紙,旣而復曰,予欲默矣不如無痕跡矣。仍使退出。
上在昌慶宮。常參·經筵,以代理停。
仁宣王后忌辰。
南泰著達曰,大司憲申思建,再度呈辭,國忌齋戒留院,掌令李秀逸·邊致明,持平李聖圭呈辭,李鳳祥,執義金元行在外,今日以監察茶時之意,敢達。令曰,知道。又達曰,新除授左承旨蔡濟恭,時在江原道伊川任所,斯速乘馹上來事,下諭,何如?令曰,依。洪名漢,以禮曹言啓曰,大報壇祭吉日,令日官推擇,則來三月初四日爲吉云,而自上方在諒闇中,依例遣大臣攝行,何如?傳曰,依爲之。諸執事一依親祭例,其令該曹,各別另擇。
洪名漢,以侍講院達曰,本院下番,連日闕直,事甚未安,司書李海重,由限已過,卽爲牌招入直,弼善朴聖源,旣有只推之令,一體牌招察任,何如?令曰,依。
洪名漢,又以吏曹言啓曰,今此宗廟各陵殿寒食大祭典祀官,皆以文臣塡差,而公故應頉外,他無推移分排之路,在前如此之時,以生進蔭塡差矣,今亦依此例,以生進蔭官,通融塡之意,敢啓。傳曰,知道。
又以吏曹言啓曰,今此大報壇祭執事侍從塡差矣,時無職名人員,令該曹口傳付軍職,何如?傳曰,允。
又以兵曹言啓曰,卽接東所衛將牒報,則宣仁門南邊宮墻三間許,今日因雨頹落云,令紫門監爲先把子違排,急速修築,而弘化門入直砲手二十名,依例除出,限修築間,守直之意,敢啓。傳曰,知道。
今二月二十四日午時,上御居廬廳。童蒙敎官,率禮講學徒入侍時,敎官安宗茂·韓警,右副承旨洪名漢,假注書李寬,記事官李海鎭·鄭昌順,以次進伏訖。上曰,敎官皆入房內。上命敎官,呼學徒一入,乃李彦熽之子也。上曰,汝讀大學序。又讀小學呂滎公章訖。上曰,小學誰所作?童子曰,朱子之作也。上曰,灑掃應對,何以爲治平之本?童子曰,灑掃者,爲塵起也。上笑曰,純通。敎官又呼入安氏子。上曰,汝讀大學序。讀訖。上曰,曾氏之獨得其傳何也?經一章,亦曾子所作耶?童子曰,非也。上曰,通。又入李在海之子。上曰,汝讀題辭。讀訖。上曰,汝年幾何?名漢曰,是兒年則八,而故忠愍公之孫也。上曰,純通。又入李顯輔之孫子。上曰,汝讀小學公明宣之章。讀訖。上曰,三年不讀之義何也?上曰,三者學得,足勝於文。上曰,純通。又入李彦默之子。上曰,汝讀題辭。上問灑掃之義曰,若使汝家奴灑掃,亦可爲治平之道耶?童子曰,否也。上曰,通。又入李復淵之子,讀通鑑而略,李哥兒又讀通鑑而略,金鍾協之子,又讀通鑑而粗,朴聖源之姪子,讀題辭而粗,閔之烈之子讀小學。上問異言喧豗之義,而又問曰,小學工夫,何工夫也?童子曰,儒者之工夫也。上大笑曰,汝父爲虎班,汝以爲異言耶?純通。又入安宗茂之子而讀題辭,上問灑掃應對之義。童子曰,幼時盡灑掃應對之敎,長可以至治平之道矣。上曰,純通。大笑曰,安宗茂敎子則善,而敎人則不善矣。上召兒曰,汝入學製耶?作何文入格乎?兒曰,未也。上笑曰,此兒欲製述乎?上曰,近來學兒,不送于敎官,可笑也。上命中官,學徒十一名,各賜壯紙一束筆墨,而使四拜先退出。上命承旨書傳敎曰,設置童蒙敎官,意蓋非偶。噫,目今世界,便作不讀書之場,若此而其能正心修身,以至治平乎?頃者召見敎官,今日命率學徒入侍,非爲觀瞻而然也。敎官安宗茂,學徒九人非徒能讀,乃知敎養之勤,今聞準瓜,無他可施之典,陞六後,三曹郞卽爲調用,敎官韓警,除拜師耳。學徒雖不多,講讀擧止,一能當十,特賜兒馬一匹。上曰,頃者飭勵之後,禮講十餘年,尙不爲之云,豈申飭之意哉?前後禮堂,竝從重推考,此後着實擧行。上曰,左承旨蔡濟恭與都承旨親嫌云,許遞,其代判決事李彝章除授,牌招察任。出榻敎諸臣以次退出。
上在昌慶宮。常參·經筵,以代理停。
下直,古今島僉使趙重福,包伊萬戶康天徵。
南泰著達曰,憲府連日監察茶時,諫院許久闕達,事甚未安,兩司除在外·呈辭入達外,未肅拜不爲行公人員,竝卽牌招,何如?令曰,依。
洪名漢達曰,大司憲申思建呈辭受由,執義金元行,持平李鳳祥在外,掌令邊致明·李秀逸牌不進,今日以監察茶時之意,敢達。令曰,知道。
李彝章達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
李之億達曰,今日賓廳坐起日次,旣已頉稟,所當持公事入對,而睿候方在調攝中,頉稟。令曰,知道。
洪名漢,以弘文館言達曰,本館下番,連日闕直,事甚未安,修撰宋瑩中,副修撰洪良漢,旣有只推之令,竝卽牌招,以爲推移入直,何如?令曰,依。
以修撰宋瑩中,掌令邊致明·李秀逸,持平李聖圭,司諫柳健,獻納李星慶,正言尹光暹·李宅鎭等牌不進罷職令旨,令于李彝章曰,竝推考徽旨捧入。
洪命漢,以侍講院言達曰,本院下番,連日闕直,事甚未安,說書朴取源,旣有只推之令,卽爲牌招入直,何如?令曰,依。
南泰著,以弘文館言達曰,本館上番闕直,事甚未安,副應敎徐命天,校理尹得養,副校理李心源,旣有只推之令,竝卽牌招,以爲推移入直之地,何如?令曰,依。
以副應敎徐命天,校理尹得養,副校理李心源,牌不進罷職令旨,令于南泰著曰,竝推考徽旨捧入。
傳于南泰著曰,編輯堂上入侍時,左右相同爲入侍事,預備兼春秋傳諭,校理洪景海,亦爲入侍。
南泰著達曰,左議政金尙魯,右議政申晩,校理洪景海,依下敎來待矣。傳曰,來詣于集賢門。
南泰著達曰,編輯堂上申晦·金致仁·具允明,校正官趙明鼎·洪樂性·成天柱·鄭存謙,依再昨日下敎,持中草來待矣。傳曰,來詣于集賢門。
說書朴取源書曰,伏以臣頃於直中,得聞母病危重之報,授章徑出,適値淸齋之日,未得入徹,至承重推之令,區區私心,一倍惶霣,不知措躬之所也。念臣老母,今年恰滿八十,積衰之氣,重以受傷於喪戚,眞元日以消鑠,筋力更無餘地。常時委頓,實有凜綴之憂,而又添重感,將攝失宜,頭疼肌熱,痰升咳喘,神精昏瞀不省,粥飮殆至全却,症形危惡,憂在朝夕,雜試醫方,了無動靜,人子焦遑之懷,其何忍片刻離捨乎?臣旣名在朝籍,冒添從班,君命不俟之義,臣非不知,而母子慈愛之情,不能割斷,嚴召之下,屢犯違傲,臣罪至此,尤無所逃。情窮勢蹙,不避煩瀆,疾聲更籲於孝理之下,伏乞离明,俯諒懇迫之私,永賜鐫削之恩,以昭法紀,俾便將護焉。臣無任屛營祈懇之至,謹昧死以聞。答曰,覽書具悉。爾其勿辭,救護母病。
二月二十五日午時,上御崇文堂。左右相。編輯堂上·校正官,校理洪景海,同爲入侍時,左議政金尙魯,右議政申晩,兼禮曹判書李益炡,編輯堂上申晦·金致仁·具允明,校正官趙明鼎·洪樂性·成天柱·鄭存謙,校理洪景海,左副承旨李彝章,假注書李寬,記事官李海鎭·鄭昌順,以次進伏訖。尙魯曰,近來日氣不適,聖候若何?上曰,一樣矣。晩曰,寢膳之節,如何?上曰,別無加減。上命洪景海進前授封書,審察酒禁,景海先退。上曰,安宗茂之子亦妙矣。尙魯曰,童蒙禮講時,召見元孫見之乎?上曰,否也。我恐童心之溺於游戲,又慮其誤入,不爲召見也。益炡曰,王世子淺黑袍變服後,再朞前,徽寧殿凡祭享時,仍用此服,孝昭殿陪祭及進見時,當以黲袍爲之,而視事以何服爲之乎?上曰,宗伯之所達是矣。今番之作衣制,如何?尙魯曰,東宮心制中黑袍如何矣。上曰,元良禫後入侍時,以吉服乎?明鼎曰,心制與他喪有異矣。尙魯曰,禫後則東宮服色漸吉。晩曰,左相之言是矣。致仁曰,私家喪人心制則黲袍笠練袍用之矣。晦曰,諸臣之言,博采可用,而玄袍之制,斯可謂合禮矣。上曰,玄袍乃先食乾肉之,例也。天柱曰,今番酌定玄袍,可謂得中,而禫後燕居之服,必有三層矣。樂性曰,心制今番之定衣制得中矣。存謙曰,臣之意,與樂性一般矣。上曰,孝昭殿參祭及進見,當以黲袍爲之,徽寧殿參祭時,則以玄袍爲之,法講以淺淡服爲之,次對當以黑笠白道袍爲之可矣。出擧條益炡曰,原五禮儀,練後無哭,而前補編中,練後無哭四字,因受敎刪去,似當祥後無哭,而曾於己丑·己亥兩大祥時,收議大臣,祥後禫前親祭時則有哭矣。今此徽寧殿祥後禫前親祭時,以此旁照,以哭磨鍊乎?亞獻官以下及近侍,似當從哭,而至於外庭陪祭百官,則仁宣王后練後親祭時,狀議大臣,以旣已脫衰,宜有漸殺之義不哭矣。今番則外庭陪祭百官哭與否,何以爲之?上曰,練後豈無哭乎?尙魯曰,祥後禫後之事也。致仁曰,陪祭近臣則可哭,而百官則不可哭矣。尙魯曰,徽寧殿三年之內,有祭則有哭,而獻官及春坊官員,亦可以哭矣。上曰,自天子至於庶人,三年之內,豈有不哭之禮乎?上曰,予於徽寧殿,具三年之體,禫前親祭當有哭,當禫之日,亦當往哭,而諸臣卽朞服也。祥後則服已盡,外庭陪祭百官無哭,而近侍及亞獻官以下從哭,不但徽寧殿如是,孝昭殿祥後禫前,亦當如此,竝依此磨鍊,可也。出擧條上曰,孝昭殿·徽寧殿寒食祭親行時,王世子方在調攝中,亞獻之禮置之。出榻敎天柱曰,禫後祭時,可以用樂矣。上曰,祔廟後用樂矣。尙魯曰,三年之禮未終,何以用樂?晦曰,天柱用樂之言,雖或據禮,而一邊哭一邊樂,不可矣。致仁曰,先朝有收議矣。晦進喪禮補編,受敎圖書。上命明鼎,讀受敎訖。上曰,今番平陽子,何如?尙魯曰,曾有方笠矣。上命承旨書之。上曰,五禮儀中,若內喪在先,則禫後用樂云,而庚子以後,遵遺敎,三年喪復舊之後,雖過祥禫,陵殿旣行上食,則三年之祭,自如大享,殿庭用樂,決不可仍舊。今於徽寧殿,雖無可論,予意則因此編輯,欲祛此條,而諸臣之議參差,令入侍校正官,問于未入侍時原任大臣,登對稟奏。上曰,雖國恤,因山前卿大夫士庶虞祭,依葬例亦爲許行,忌墓祭依練祥例施行,三年內禁方笠過矣,此後勿禁。上曰,五禮儀賜祭條,雖有床花乬麪,凡諸進香,仁廟朝,旣命減去者,乬麪,今番承慈敎亦減者,而至於床花,今者大臣獻議,意亦然,從今定制,致祭時床花乬麪竝減,三牲亦爲減半,各用一,而祭酒用二壼,而一玄一醴事,載於補編。出榻敎上曰,旣製其祭文,懿昭墓忌辰祭獻官,禮曹參議成天柱,令該曹差遣。上曰,圖說諸具受敎,旣已稟定,精寫入刊,此後諸堂合力儀註,卽爲了當事,分付。上曰,校正官及編次人留待事。出榻敎諸臣以次退出。
今二月二十五日酉時,上御崇文堂。編次人·校正官,留待入侍時,編次人具允明,校正官趙明鼎·鄭存謙,同副承旨南泰著,假注書李寬,記事官李海鎭·鄭昌順進伏訖。上曰,安宗喆爲注書乎?明鼎曰,曾爲假注書矣。明鼎進補編受敎等書。上曰,好矣。上命承旨,寫懿昭墓祭文,使允明讀之訖。諸臣以次退出。
上在昌慶宮。常參·經筵,以代理停。
藥房口傳啓曰,臣等與醫官,入診于東宮,則膈間牽疼之候,足部浮高之症,與前一樣無減,諸醫以爲,諸症候,由於痰滯之致,加減通順散停止,加減消痰湯進服爲宜云,此藥五貼劑入之意,敢啓。傳曰,知道。
洪名漢達曰,大司憲申思建,三度呈辭入達,執義金元行,持平李鳳祥在外,李聖圭,掌令邊致明·李秀逸呈辭,今日以監察茶時之意,敢達。令曰,知道。
李彝章,以都摠府言啓曰,今日入直內三廳,武兼·禁軍及軍兵等,中日習射,請出標信。令曰,知道。
南泰著,以都摠府言達曰,今此孝昭殿親祭時,侍衛不可不備員,而都摠管咸溪君櫄,身病猝重,二員未差,寶釰及侍衛將,不得備員,身病人員,合有變通之道。令政院急速稟旨變通,竝與未差之代,以在京無故人,卽爲口傳差出,以爲備員侍衛之地,何如?令曰,依。
南泰著,因都摠府草記,都摠管咸溪君櫄,身病猝重,二員未差,孝昭殿親祭時,寶劒及侍衛將不得備員,身病人員,令本院稟旨變通事,依下矣。身病人員,合有變通之道,何以爲之?敢稟。令曰,改差。
南泰著因都摠府草記,都摠管咸溪君櫄,身病猝重,二員未差,孝昭殿親祭時,侍衛將不得備員,令本院稟旨變通改差事,令下矣。有闕之代,令該曹,卽爲口傳差出,以爲備員侍衛之地,何如?傳曰,允。
申暐,以禮曹言啓曰,健元陵陵上石物塗灰修改吉日,今二月二十八日辰時,顯陵兩陵上石物塗灰修改吉日,同日午時,泰陵陵上石物塗灰修改吉日,同日申時,俱已推擇,啓下矣。本曹堂上·郞廳,依例兼進,以除廚傳之弊,何如?傳曰,允。
傳于申暐曰,左右相,集賢門入侍事,使預備兼春秋傳諭,編次人同爲入侍。
申暐達曰,左議政金尙魯,右議政申晩,有稟達事,來詣請對矣。令曰,入對。
傳于申暐曰,內局提調及編次人入侍。
傳于申暐曰,政事今日爲之,則似致夜深,待開門開政。
傳于申暐曰,傳香,上食後爲之。
南泰著達曰,明日次對時,兩司當爲進參,除在外外,未肅拜不爲行公人員,竝待開門牌招,以爲推移入對之地,何如?令曰,依。
戊寅二月二十六日巳時,王世子坐寬毅閤。藥房入對時,都提調金尙魯,提調李成中,副提調李之億,記事官李迪輔,編修官沈益聖,記事官鄭昌順,醫官金履亨·皮世獜·許礈·金德崙,以次進伏訖。尙魯曰,久未承候,睿候,何如?令曰,祥祀後,不能一夜睡矣。尙魯曰,以有咳嗽之症而然乎?令曰,然矣。尙魯曰,水刺之節,何如?令曰,不能食矣。咳嗽近來少減,而牽疼一樣矣。尙魯曰,足部浮高之症,何如?令曰,一樣矣。尙魯請入診,履亨退伏曰,左右三部,微弱中帶數,度數不調,右寸管虛軟,掌心燥熱矣。諸醫皆如履亨之言。履亨曰,通順散久服而無效,加減消痰湯劑進,好矣。令曰,唯。諸臣退出。
戊寅二月二十六日午時,上御崇文堂。左右相·編次人入侍時,左議政金尙魯,右議政申晩,編次人趙明鼎,右承旨申暐,記事官李迪輔,記事官李海鎭,記事官鄭昌順,以次進伏訖。上曰,注書出去,持入寒食祭官報府及懿昭墓祭文。上謂尙魯·晩曰,予俄見血便,此蓋用慮而然,卿等須以此意,求對東宮,可也。尙魯請診候。上曰,求對東宮後,當召見醫官矣,卿等爲求對先退,可也。上曰,趙明鼎先退,編次人留待。出榻敎上曰,承旨讀寒食祭報府及大報壇祭官報府。上曰,注書出去,持入新明陵·弘陵祭報府。上曰,當該中官,越捧一等。出榻敎上曰,畫像忠義,何不持來乎?暐曰,數昨已持來入啓矣。上使中官,取來展覽,卽花川尉權恭,豐城君趙時俊,鷄林君崔世俊,菁陽君柳繼宗也。上曰,子孫孱微,故粧䌙如此,而畫面則不傷矣。暐曰,渠輩亦言祖先畫像,不能善莊,以致如此,上若見之,不知吾輩後孫貧寒之致,必曰無狀矣。上曰,渠能保存此畫者猶幸,何可責其不善莊乎?上曰,承旨讀其贊。上曰,文則不好矣,此蓋先朝勳宰,而今其畫像,零落至此,誠可矜矣。上曰,承旨書之。今覽四勳臣畫像,幾百年後,入于楓宸,可謂稀矣。其中三像,令該曹粧䌙以給,柳菁陽畫像,令畫師補彩以給,遣禮官致祭其墓,其奉祀人,令該曹食物衣資,從厚題給,亦令盟府,守衛官次第首擬。出傳敎上曰,洪鳳漢亦差祭矣,懿昭墓忌日祭獻官,以鳳漢差遣,可也。承·史退出。
二月二十六日未時,王世子坐寬毅閤。左右相請對入對時,左議政金尙魯,右議政申晩,右副承旨洪名漢,假注書李寬,編修官沈益聖,記注官李益普,諸臣進伏訖。尙魯曰,春寒甚峭,日氣不適,睿候調攝,若何?令曰,一樣矣。晩曰,歲月如流,練祭已過,孝思益復如新矣。令曰,罔極。尙魯曰,湯劑進御乎?令曰,然矣。尙魯曰,臣等與編次人,俄者入侍于大朝,聞聖候違和之敎,臣等驚惶,仰請召醫官入診,而聖敎終不允許,臣等實甚悶迫矣。晩曰,臣等入對罷後,當更爲入侍于大朝矣。尙魯曰,邸下方在調理之中,書筵停講,已至閱月,故大朝止慈之聖心,有此嚴敎,臣等伏不勝焦惶,而敢來請對矣。令曰,常時召對冊子持入。益聖承命出,持冊子以入。令曰,今方問候于大朝矣。諸臣以次退出。
戊寅二月二十六日未時,上御居廬廳。藥房入診,右相同爲入侍時,都提調金尙魯,右議政申晩,提調李成中,副提調李之億,記事官李迪輔,記事官李海鎭,記事官鄭昌順,醫官金履亨·皮世獜·許礈·金德崙·李興門,以次進伏訖。上曰,俄見左相求對東宮,而若待其罷出則太遲,故先召卿等矣。上曰,注書出去,左右相,雖未罷對於東宮,卽爲入侍之意傳諭。尙魯·晩進伏訖,請入診。履亨曰,左右三部數,脾胃脈候,數中微矣。世獜曰,腹部之氣,何如?上曰,不無此症矣。礈曰,脾胃之虛,大異於前日矣。上曰,欲上食於上殿,而不能振作矣。履亨曰,胃風湯與茶飮,進御,似好矣。尙魯曰,諸醫所見皆如此,胃風湯三貼,先爲煎入好矣,胃風湯三貼及蔘橘茶三貼煎入事。出榻敎成中,以劑藥事先出。上曰,大臣果求對,則東宮下令云何?尙魯曰,臣請對,備陳聖候未寧之由,則邸下大加驚動,方欲親來問候,而召對亦卽爲下令爲之矣。俄而尙魯·晩,出去陪東宮入來,東宮進伏階下,免冠,之億仰稟。上曰,注書出問春坊官員入來與否。臣迪輔還奏曰,東宮自內入來,故春坊官員,不知而不爲待令矣。上曰,春坊官員入侍。出榻敎臣迪輔承命出,與輔德沈益聖偕入。上曰,汝與東宮偕入。東宮進伏。上曰,汝今如此,吾國其庶幾矣。仍令還次,東宮退出,益聖陪從而出。上曰,今見東宮,予心豁然矣。尙魯曰,俄者入對時,問候一節,臣等初未及請,而邸下以卽來問候之意,下令矣。上曰,然乎?上曰,春坊入番者,只沈益聖乎?俄時見之則年老矣,六十三讀書,誠可貴也,彼誰之子孫耶?之億曰,故相溫之後也。晩曰,書筵召對,當自明爲之,而春坊多闕,此時講官之不備,誠可悶矣。上曰,承旨書之。春坊多闕,政官牌招開政。出傳敎上曰,禮曹參議成天柱,收議後入侍。出榻敎上曰,注書出去,編次人及校正官,持收議草入侍。迪輔承命出,與趙明鼎·成天柱,偕入進伏。上使明鼎,讀懿昭祭文訖。上曰,承旨書之。懿昭墓忌祭獻官,以工判洪鳳漢差遣。出傳敎上曰,成天柱讀問議草,奉朝賀金在魯以爲,凡喪禫後,便如常祭之用樂,禮之經也。內喪在先,禫後猶行,朝夕上食,禮之權也。何可因權而廢經云者?論者之言,誠有所執,而抑有所不然者,子於是日哭則不歌,餘哀未忘也。況於同殿之內,一邊行哭,一邊用樂,決無如許禮文也。以禮意言之,禫後雖仍行上食,不哭而行之爲宜,至於大祭則,事體比上食尤重,尤不可哭而行之,雖不用樂,以不哭磨鍊儀注,宜矣。上食與大祭,竝以不哭磨鍊,則大祭用樂,似若未爲不可,而臣之愚意,則禮三年不娶,達子之志也。事雖不同,禮可旁照,王世子猶持心制,則限二十七月,本殿大祭,姑不用樂,過二十七月而後,始依禮用樂,恐爲穩當,而第臣老昏如此,禮意精微,何敢僭易妄論,以犯汰哉之譏?惟在聖上,博詢而審處。行判中樞府事李宗城以爲,臣於少日,嘗見故相臣金壽恒·閔鼎重遺稿中,永昭殿禫後用樂之議,大旨以爲,禫後上食,一時之權,喪畢用樂,先王之制,謂不可不用樂矣,雖未知末稍處分,果何適從,而嘗以其言,爲不可易矣。今承俯詢,更無別見,而大事在祀,祀典之中,樂器尤重,可用而不用,則失之於慤,有司之臣,反復陳說,儘有意見,惟願博考而審處。領中樞府事兪拓基以爲,杖期之制,自練而祥,自祥而禫,服已除矣,三年之制已畢矣。陵殿之仍行上食,只出於權宜之近例,而非古禮非國典,其何可因是,而遽止古禮與國典所載禫後大祭之用樂乎?且伏念,在昔永昭殿·敬寧殿禫後,俱有已行儀節,尤不容輕議刪改,伏惟上裁。領敦寧府事趙載浩以爲,病中昏瞀,未克仰對,不勝惶悚。領議政李天輔以爲,病思昏憒,未能考據古禮,而伏見永昭殿禫後用樂,諸大臣·儒臣獻議,則禫後上食,出於一時權宜之制,而古所謂無於禮之禮也。大祭用樂,乃是祭禮之常,則恐不可以一時權宜而廢其常禮。蓋禫後則魂殿大小祭奠,皆無哭一節,一邊行哭,一邊用樂,非所可以起疑者,有司之臣,引禮爭難,儘有意見,惟在聖上裁處焉。上曰,用樂果難矣,金奉朝賀亦以爲不可矣。上又曰,三大臣,皆以用樂爲大經云,此則禮堂勝之矣。天柱曰,非但三大臣,故相臣金壽恒·閔鼎重,先正臣朴世采,曾於先朝收議時,亦以用樂爲宜云矣。上曰,然乎?今此三大臣,亦動於此而爲此議矣。尙魯曰,諸大臣聞禮官之言,又見故相之議,以外面驟見,則爲此言,亦非異事,而今此用樂之言,終是不可行之事,一邊行哭,一邊用樂,揆以情禮,勢所不可,且殿稱魂殿,陵稱山陵,守侍陵官,俱皆尙存,而用樂云者,豈可成說乎?若然則罷上食禮及守侍陵官,然後方可用樂,禮官必欲用樂,則先爭此議,然後可議用樂。成天柱曰,此則事體重大,非在下者,所可仰請者矣。晩曰,旣不罷上食,則是吉凶竝行矣。尙魯曰,右相所言,誠約而盡矣。上曰,承旨書之。行上食用樂,予意決不然,必也正名,然則上食,依五禮儀先停,然後用樂,上食停與否,當釐正於補編,宜自徽寧始,以此更爲問議。上食不停,則禫後遣官攝行時,服祭服,世子攝行時,亞獻以下服吉服,亦涉訝之,一體問議,以此推之,今番五月後,諸臣旣無孝昭殿服,又過徽寧殿禫月,服淺淡服不可,予意則以無揚黑團領,行祭可矣,亦爲問議。出傳敎上曰,承旨書之。曾前雖値齋戒,行書筵,已有古人之稟,予亦已行,旣令書筵之後,講院何稟晝前召對乎?當該春坊官員,越俸一等,依下令擧行。出傳敎諸臣退出。
上在昌慶宮。常參·經筵,以代理停。
李彝章達曰,卽者備邊司郞廳來言,今日雖非日次,大臣率諸宰,來會賓廳云矣,敢達。令曰,知道。
寒食親傳香罷後,大殿,政院·玉堂·藥房口傳問安。答曰,知道。
藥房都提調金尙魯,提調李成中,副提調李之億啓曰,伏未審夜來,聖體調攝,若何?憊眩之候,寢膳之節,亦何如?昨日煎入湯劑茶飮,皆已進御,而症候其有差勝之勢乎?湯劑茶飮,又當煎入,而臣等卽率諸御醫入診,詳察聖候爲宜。王世子調候,何如?臣等不任區區憂慮,敢來問安,竝此仰稟。答曰,知道。茶飮則進御,而氣則一樣,以三貼爲日次,問候日次日,入侍宜矣。
李彝章達曰,卽者備邊司郞廳,以大臣意來言,今日雖非日次,臣率備局諸宰,來會云矣,敢達。令曰,引接。
傳于申暐曰,承旨入侍。
傳于李之億曰,同副承旨留院。
傳于韓光會曰,禮房承旨入侍。
傳于申暐曰,御製編次人,來詣于集賢門。
傳于李之億曰,戶判所達,兩道都事,卽爲辭朝事,分付。
申暐,以侍講院言達曰,本院下番,連日闕直,事甚未安。今日政新除授,待下批仍卽牌招,以爲推移入直之地,何如?令曰,依。
有政。吏批,判書尹得載進,參判金致仁差祭,參議洪樂性差祭,左副承旨李彝章進。吏批啓曰,大司諫今當差出,而擬望之人乏少,外任竝擬,何如?傳曰,允。以權爀爲大司憲,任瑋爲大司諫,任希敎爲弼善,李敬玉爲文學,李命植爲司書,徐命天爲兼弼善,宋瑩中爲兼文學,李世澤爲兼司書,李得宗爲同義禁,李壽羲爲北部奉事,金相茂爲繕工奉事,趙昌逵爲內侍敎官,金尙重爲伊川府使,尹熙復爲唐津縣監。內官孫景行,加資事承傳。
有政。兵批,判書鄭翬良病,參判徐命臣病,參議李萬宗進,參知安允行病,左副承旨李彝章進。副護軍張志豐·申慶普·閔源·洪啓祚,副司直申思建·兪彦國·蔡濟恭·金應淳,副司果洪益彬。
以弼善任希敎,兼文學宋瑩中牌不進罷職令旨,令于洪名漢曰,竝推考徽旨捧入。
傳于申暐曰,禮房承旨·編次人入侍。
申暐啓曰,御製編次人具允明·趙明鼎,依下敎來待矣。傳曰,入侍。
申暐啓曰,領府事兪拓基,判府事李宗城,禮曹參議成天柱,依下敎來待矣。傳曰,入侍。
兵曹口傳政事,綾昌君橚·李宗白爲都摠管,鄭纘述爲副摠管。
李彝章,以兵曹言啓曰,今二月二十五日,各廳堂下武臣等朔試射時,訓鍊都監哨官黃㰒,御營廳把摠柳暈喆·金致鳴,部將鄭伯曾,訓鍊院僉正柳聖協,判官李光紹,武臣兼宣傳官李馨基·卞世英·李鼎秀·李正采·李有壽等,俱未滿四中,訓鍊院奉事金碩重無分,竝依例汰去。武臣兼宣傳官李鵬運·白受淡等,初不發射,書以自不,事之駭然,莫此爲甚,不可例汰而止,竝罷職。都摠府經歷魚道文,訓鍊院參軍鄭世周等,柳葉箭二中,騎芻一中,以矢數計之,則雖未滿四中,騎芻例有倍劃之規,今亦依前例,勿爲汰去。而至於稱病之類,試所旣知其實病,竝與呈辭受由人等,退試次,姑爲懸頉以入之意,敢啓。傳曰,知道。
李彝章,以兵曹言啓曰,南行內乘具天謙,訓鍊都監南行哨官郭禎垕,乃是別薦勸武之人,依前例成才間,限十朔除試之意,敢啓。傳曰,知道。
輔德沈益聖上書,伏以日月迅邁,徽寧殿祥事奄過,孝昭殿練期又近,伏惟我大小朝,攀號哀慕,益復如新。仍伏念臣空疎蔑裂,百無一能,內外歷職,絲毫莫補,居常愧懼,如負大何。況今犬馬之齒,已至望七,瘴癘之祟,便成癃痼,逬伏田廬,甘作聖世之棄物。乃者爲參國祥,暫入城闉,春坊除命,遽下此際,繼而召牌踵臨,倉卒膺命。適因番次之苟艱,仍爲持被,得以昵近离明之光,獲參祭班之末,榮踰涯分,死無餘恨。第玆所叨職名,責任自別,除非文學才望,爲世所推者,莫宜居之,今日朝著,不患無人,豈可使如臣蹇劣顓蒙者,苟然備數也哉?胄筵勸講,乃其職任,而適當睿候之未寧,在直十餘日,未得一登講席,無聊郞當,自顧歉愧。不意大朝寵賚,乃降此際,未敢知聖意之何在,而臣誠惝怳怵惕,莫省置身之所也。且臣自來踪地危蹙,粗伸情禮之後,決無蹲據之勢,而替番無人,尙此淹直,非特病勢之難强,實多尸素之貽譏,繞壁徊徨,益切慙悚。玆不得不疾聲哀籲,而兼效執藝之義,冀蒙擇芻之恩,惟邸下留念焉。學問之工,最忌作撤,古人云,一日廢學,有一月之害,一月廢學,有數年之害,此誠至到之言也。我邸下春秋鼎盛,血氣方壯,政當大禹惜寸除,姬聖夜繼日之時,而連以睿候之欠寧,曠廢离筵,開講無期,徒守空廬,宮僚閑坐。疾病之來,聖人所不免,雖在盛壯之年,一時違和,固非異事,而至於經歲彌留,閱月廢學。宮僚之達辭,或承俟間召見之批,而終歸文具,醫官之入診,不聞勿藥乃瘳之喜,而每傳一樣。噫,宮中周旋言動之節,雖非外廷之所可得聞,而無奈睿孝出天,㷀㷀在疚,已經一朞,攀號哀慕之際,自不覺致損,而燕居蠖濩之中,或失聖人愼疾之方,轉輾沈綿,未易復常而然歟?噫,孝是百行之源,而人道之當然,則億萬年無疆之休,實基於此,凡在血氣,孰不感泣欽歎?有以盡延頸之忱,而不諒筋力,以致傷毁,古人攸戒。噫,上而四百年宗社之托,在邸下一身,下而數千里億兆之命,係邸下一身。切願邸下,念宗社臣民之托,體大朝日夜憂慮之心,益加節哀愼攝,遄受康復之休焉。以邸下天縱之資,日就之學,豈不惕然遠慮?廓然深思,思所以振作勉强之策,而一日二日,伈伈俔俔,了無動靜,臣焦憂之極,繼之以訝惑也。呂氏有言曰,仁不如堯,孝不如舜,學不如孔子,是自棄也。伏惟邸下,付托至重,機務且繁,荏苒之間,立年不遠,日月逝矣,歲不我與,何邸下念不及此,而泄沓至此耶?噫,今日之悠悠萬事,無過於補護睿躬,成就睿德,則講學工夫,一日爲急矣。目今天氣向暖,晝漏方永,宜於神氣蘇醒之時,朝晝淸明之際,召接宮官,講說經史,簡其禮數,去其筵體,或倚枕而聽讀,或因讀而問疑,不尙淵默,爛漫酬酢,使聖經賢傳之微辭奧旨,皇王帝霸之興亡得失,必須瞭然於心目之中,句句而硏究,字字而體味,以至於欲罷不能之域,則湯銘日新之工,武丁時敏之學,不期自至,不覺沈痾之祛體矣。古之人君,雖有萬機之繁,惟且日三開筵,亦有夜對,以至我朝列聖,而亦莫不然。然而若或禮貌太嚴,情義不接,則侍講之官,無以盡其開釋之義,終有欠於進益之方。此文·仁兩朝,所以或字呼宮僚,或親臨直廬者,亶出於親密情志,成就德業之盛意。而況我大朝,特擧此兩朝事,著於自省編,以訓戒我邸下者,聖意所在,夫豈偶然哉?伏願邸下,仰體列聖曁大朝勤學親賢之至意,無或少忽焉。臣聞欲法堯·舜,當法祖宗。今邸下所當法者,不徒在於堯·舜,亦當在於列聖,不徒在於列聖,亦當在於大朝。大朝卅餘載臨御以來,嘉言善行,盛德大業,外而布在八方耳目,內而昭載許多簡編,則邸下之所當法,豈求他哉?昏定晨省之時,自然耳濡而目染,以至於發號施令,進賢退邪,一動一靜,一言一行,隨輒爲度。念玆在玆,參前倚衡,少無間斷,則其薰陶之速,漬染之易,實非區區講說之比也。孟子曰,人樂有賢父兄,此言家庭之間,身敎之易入也,惟邸下念哉。且學問之工,不專在於讀書而已,奉先事親,無非學也,接物應事,無非學也。對飮食,則學在是焉,當寢臥,則學在是焉,只在於一心之操舍而已。孔子曰,操則存,舍則亡,惟心之謂歟,惟邸下念哉,雖在幽獨得肆之地,十分加念焉。臣卽畎畝間一老物,雖因事會之急遽,未免暫時之承膺,而至於輔導之任,殆同責視於瞽,求聽於聾。亟賜擯斥,使之退守本分,而廣求博學多聞之士,畀以書筵之責,俾得朝夕左右,講學納誨,則以寧之美,濟濟之盛,可以馴致矣。今此所陳,未免陳腐,而憂愛之忱,自不能已,不避瀆擾,略貢微悃,切願邸下,勿以人微而廢其言焉。臣無任屛營祈懇之至。答曰,覽書具悉。日月流邁,祥事倏過,孝昭殿練期又近,心膽俱割,一倍罔極。所陳切至,可不體念焉?
戊寅二月二十七日辰時,王世子坐寬毅閤。大臣·備局堂上,引接入對時,右議政申晩,兼禮曹判書李益炡,行司直金聖應·李昌誼·李鼎輔,兵曹判書鄭翬良,戶曹判書李宗白,刑曹判書申晦,行司直李益輔·權爀,吏曹判書尹得載,行副護軍具善復·鄭汝稷,掌令李秀逸,修撰洪良漢,左副承旨李彝章,事變假注書金學洙,編修官沈益聖,記事官鄭昌順進伏訖。晩曰,夜間睿候,何如?令曰,一樣矣。晩曰,昨日行步稍遠,入侍移時,靜攝之中,勞動極矣。足部浮高之氣,膈間牽疼之候,不暇有損傷之節乎?令曰,雖無顯加,而行步甚艱,似有加矣。晩曰,邸下昨日,進見於大朝而退出之後,臣等卽入侍于大朝,則大朝下敎曰,今則予之神思快爽矣,此後更加進修,則予心愈勝矣。下敎如此,臣民下情,豈不歡忭哉?邸下責勉之道,惟在邸下所處之如何耳。昨日進見於大朝,今日又接賓廳,繼開書筵,此乃邸下新年初政也。群下聳動,當復如何?伏願自今日爲始,益加進修,無替今日之心,仰答大朝之意,則豈不爲億萬年無疆之休哉?卽今邸下所當勉者,惟在於問寢視膳之節及參祭·書筵·召對,此四條也。伏願邸下,勉强於此四條,無一遺闕,則大朝悅豫之心,謂如何哉,臣民顒望之喜,亦謂如何哉?今日入對,非次對也,臣等承大朝下敎入對矣。此後邸下逐日爲此四條,上答聖上之意,下慰臣民之望焉。令曰,當體念焉。晩曰,此卽江原監司沈鏽申本也。以爲江陵珍富倉失火根因,反復究覈,則致斃女人乭今,含怨於倉奴項貴,衝火之狀,更無可疑,燒燼各穀,五千四百九十石零,依前狀達,特爲蕩減事,請令廟堂稟處矣。此是昨年行査者,雖曰反復究覈,畢竟歸罪,不過已物故之一女人,此已終涉疑訝。而當該監色庫子輩,不善典守,致此衝火之變,則所當嚴飭該邑,俾令徵捧,而穀數甚多,如終不得準充,則參量變通,猶或可也,過半萬之穀,今乃直請全數蕩減者,誠極未安。道臣推考警責,使之各別申飭,期於徵出後,更爲狀聞稟處,何如?令曰,依爲之。出擧條晩曰,此卽慶尙左兵使尹泰淵狀達也。備陳本營凋弊難支之狀,以爲統營穀五千石之移劃臣營者,全耗會錄,年年增加,今爲二萬一千一百石零,散在各邑,只使臣營,虛受請得之名,而全無實效。今若全屬臣營,以各邑所在他色穀,換置於城內及慶州·蔚山等附近邑,年年糶糴,取用耗穀,以補將士接濟,營屬朔料之費事,請令廟堂稟處矣。當初統營穀之移劃,爲慮本營軍餉之無儲,而逐年取耗,其數至於此多矣。本營形勢之凋弊難支,果是實狀,不可無軫念之道。就其元數中,許給一萬石,使之折半糶糴,而取其耗穀,以爲營屬接濟之地爲宜,以此分付,何如?令曰,依爲之。出擧條晩曰,今此賓對,乃在於屢月曠廢之餘,而兩司不得備員,事體試極寒心。今日違牌臺諫,一竝罷職,何如?令曰,依爲之。良漢曰,違牌臺諫,大臣雖已請罪,而今此賓對,乃是新年初行,則多臺之無端不參,極爲非矣,不可罷職而止。今日兩司違牌人,一竝罷職不敍,何如?令曰,依爲之。出擧條益炡曰,今番服色一節,昨已稟,定於大朝,敢此仰達矣。孝昭殿參祭時及大朝進見時,以黲袍爲之,徽寧殿參祭時,則以黑袍爲之,法講則以淺淡服爲之,次對則以黑笠·黑帶·白道袍爲之。五禮儀,祥後則無哭,而今番則外庭參祭百官無哭,而近侍及亞獻官以下從哭。不但徽寧殿如是矣,孝昭殿祥後禫前,亦當如此之意,昨已定奪,故敢此仰達矣。令曰,黑袍何色耶?晩曰,黑袍漸吉之服,淺染色也。邸下動駕時,當服黑袍矣。令曰,知道。宗白曰,全羅·忠淸兩道都事,例兼海運判官,董飭漕運矣。新除授兩道都事,尙未赴任,漕船裝發,將未免過限,令該曹各別催促,使之不多日內辭朝,何如?令曰,依爲之。大朝卽出傳敎良漢曰,臣奉命在外,五朔始還,逖違离陛之餘,得伏聞歲前歲後,賓對兩筵,積月曠廢,雖由於睿候之許久未寧,而臣心焦慮之外,憂鬱之慨,不可勝言。昨伏聞召接宮僚,今日又行兩筵賓對,大小群情,懽欣聳動,當復如何?第伏念國家治亂興衰之機,間不容髮,惟在於一念之得失,今日之事,若覩景雲慶星,實是安危隆替之一大機也。苟能擴而充之,則太平萬年之休,實基於此。伏願繼自今惕勵奮發,毋替今日之心,上以副大朝期望之意,下以答臣民顒祝之情,不勝幸甚。令曰,當體念焉。秀逸曰,今日以齋日,故前達姑停,而小臣有區區所懷,敢此仰達矣。邸下哀慕震剝之中,睿候累月彌留,臣民焦遑憂慮,爲如何哉?今日召見臣僚,又開書筵,大朝悅豫,群下歡慶,實是國家無彊之福也。然疾病之中,自强爲貴,今則天時和暢,邸下倘於少勝之暇,益加擴充此心,頻對宮僚,討論經傳,時接備堂,講究治務,則欠和之睿候,自臻於康復矣。令曰,當體念焉。晩曰,俄已奏矣,更此仰達矣。伏願邸下,繼自今逐日進見於大朝,而行步甚艱,則雖挾侍出入,必爲之矣。令曰。然矣。彝章曰,大臣·儒臣所奏極好矣。伏願邸下,勿替今日之心,克從諸臣之請,必也逐日進見於大朝,如此則大朝之心悅豫矣。邸下所當爲者,莫如慰悅大朝之心矣。一日悅豫,二日悅豫,以至於一年悅豫,二年悅豫,終至於無彊之悅豫,則豈不爲億萬年太平之休哉?益聖曰,今日書筵,以次對相値,纔入頉稟,而日勢尙早,且是久廢之餘,依初下令行之,何如?良漢曰,不但久停之餘,時刻單子,已入於大朝,循例頉稟,亦涉如何,而今日是齋日,雖行書筵,不備法服,當以晝前召對例爲之。令曰,依爲之。諸臣以次退出。
戊寅二月二十七日辰時,上御崇文堂西軒。禮房承旨入侍時,禮房承旨申暐,記事官李迪輔,記事官李海鎭,記事官鄭昌順,以次進伏訖。上曰,下番翰林,入次對乎?昌順曰,然矣。上曰,下令引接,故入對乎,抑自下仰請入對乎?昌順曰,下令故入對矣。上曰,注書出去,左相入侍事傳諭。左相入侍事。出榻敎左議政金尙魯進伏。上曰,次對爲之於何處耶?尙魯曰,於寬毅閤爲之。上曰,德成閤爲之,可也。上曰,承旨書之。元良胄筵,乃是法講,備局次對,國之重事。今聞因藥院之請,行於寬毅閤云,此則藥院之道,而予則在於敎之義方之處,時敏之堂,今難遽然,與入診·召對有間,決不可行於臥閤。胄筵·次對,皆於德成閤爲之。元良時敏,若予正殿,心制之前,因於此閤爲之事,一體分付,出傳敎上曰,予於講官甚尊敬。又命承旨書傳敎曰,幾朔之後,聞開筵·次對之報,雖服茶飮,心則少開。何以謂少開?吁嗟予見多矣。嗚呼,將此不已,吾國其庶幾,吁嗟春坊僚屬,乘此美機,其勿若前緘默,輔導元良。若復怠忽,非徒元良之咎,講院僚屬,亦豈無過?將此下敎,一件書入元良,一件書付院壁,以爲交勉焉。噫,古人云,息壤在彼,書入之書不磨,壁上之書不祛,而若前稽忽,予雖泯默,洋洋陟降,高高彼蒼,焉敢不畏乎哉?至恭默字,尙魯曰,默字不好矣,此後則不必用此等字矣。上曰,恭默云者,是思道故也。予不思道而用默字,誠不當矣。上謂尙魯曰,卿等幾年湯劑,不能使元良行步,而予則一言,能令行步,予之一言,勝於湯劑矣。昨無此事,國其奈何?誠可幸矣。又命承旨書傳敎曰,昔日備局次對,殿座相値,太廟有事之時,故一重臣陳章規勉,其意以太廟有事之時,其雖國事,坐便殿對臣僚,謂不可也,尙今不忘其言。今日次對,其雖轉否回泰之一機會,若此之際,尤當從容。古賢云,何不忙乎錯了,雖下引對之令,親傳相値,則承旨當稟親傳後擧行,而同時竝擧,不察宜飭,當該承旨推考。上曰,俄見承旨·翰林,追後入來,予正怪之,乃入於次對故也。蓋次對,行於累月曠廢之餘,故承旨不稟,亦出於慶忭之極,未暇思及故也,然事體則當推考矣。上曰,五月後,徽寧殿,諸臣用黑團領,同元良服,可也。尙魯曰,黑團領如何矣。上曰,雖服黑團領,而不用錦緞,不付胸背,似好矣。尙魯曰,如此則好矣。諸臣退出。
戊寅二月二十七日辰時,上御涵仁亭。孝昭殿寒食祭親傳香入侍時,行都承旨李之億,左承旨韓光會,右承旨申暐,右副承旨洪名漢,同副承旨南泰著,記事官李晉圭·李迪輔,記注官李益普,記事官李海鎭,以次陪立訖。都提調金尙魯曰,夜間聖體,若何?上曰,一樣矣。尙魯曰,茶飮進御乎?上曰,已進御矣。尙魯曰,時刻何以爲之?上曰,以三更一點爲之。尙魯曰,太早矣。上曰,然則以三點改之。上曰,金奉朝賀,亦以用樂爲主也。尙魯曰,奉朝賀以爲,禮則當然,而情理則不可廢上食云矣。尙魯曰,侍講院以晝前召對之意微稟,則東宮,答以依例爲之云矣。上曰,稟語誠糢糊矣。上曰,今日次對,以何書爲之?尙魯曰,綱目云矣。東宮次對罷後,左副承旨李彝章,記事官鄭昌順追入。上曰,承旨與下番,今始入來矣。仍曰,予忘之矣,入次對,故今始入矣,兪領府事·李判府事及禮官,收議後,一體入侍于齋殿。出榻敎明陵獻官洪鳳漢,懿陵獻官金器大,明日陵上奉審後歸奏。出榻敎諸臣退出。
戊寅二月二十七日未時,上御崇文堂西軒。承旨入侍時,同副承旨南泰著,記事官李迪輔,記事官李海鎭,記事官鄭昌順,以次進伏訖。上曰,下番入參次對乎?昌順曰,然矣。上曰,史草及草冊,雖不可見,次對條目,何妨乎略聞乎?大臣所達何事耶?汝其條陳。昌順曰,右相以江原監司沈鏽狀達中,江陵珍富倉燼穀,勿許蕩減事陳達而道臣推考矣,此外又有慶尙兵使尹泰淵狀達中,統營移劃穀相半取用事及不參臺臣罷職事也。上曰,下答云何?昌順曰,以依爲之下令矣。上曰,違牌臺臣誠寒心,而罷職之罰太歇矣。違牌者誰耶?泰著曰,司諫柳健,獻納李星慶,正言尹光暹·李宅鎭,掌令邊致明也。上曰,儒臣則誰,而所陳何事耶?昌順曰,儒臣卽修撰洪良漢,而其陳勉,則大體以爲,睿候久愆,講筵曠廢,臣民焦慮之外,實切憫歎。昨者召對,今日賓對,出於久曠之餘,臣民慶忭,若覩景星慶雲,願邸下擴充今日之心,以爲悠久之工焉。又以罷職臺臣,仍請加施不敍之罰矣。上曰,前日不言者,未覩景星慶雲而然耶?旣覩之後,所陳止斯而已乎?臺臣則誰,而亦有所陳乎?泰著曰,掌令李秀逸入對,而今日是齋戒,故不爲陳達,而只陳所懷云矣。上曰,所懷何事耶?昌順曰,大體與儒臣之言同矣。上曰,下答云何?昌順曰,以各別體念下答矣。上曰,此外無他事耶?昌順曰,別無他事,而戶曹判書李宗白,以全羅都事催促事,陳達矣。上曰,今日是好機矣。此正諸臣拔筆直言之時,而草草陳達,誠甚慨然矣。上曰,承旨書之。噫,久停之時喑啞,今開之日違牌,將焉用彼臺臣哉?不可使聞於隣國。其所勘處,可謂末減,而然此豈臺臣之過?卽元良自勉處,而入對儒臣·憲臣之言,亦非予今日所望者。三司之臣,無骨鯁若此,豈元良廓然開對之意乎?修撰洪良漢,掌令李秀逸,竝罷職。出傳敎諸臣退出。
戊寅二月二十七日申時,上御崇文堂。編次人入侍時,編次人趙明鼎,左承旨韓光會,記事官李迪輔,記事官李海鎭,記事官鄭昌順,以次進伏訖。上曰,注書出去,加入草紙。上命光會,呼寫勉諭文。光會曰,拒諫二字似過矣。上曰,改以訑訑。上曰,注書出去,與左右相偕入。左右相當齋宿闕內矣。左右相入侍事。出榻敎尙魯·晩進伏。上曰,此書何如?尙魯曰,敎諭切至,必多開發之道。當使之付諸壁上,常目在之,可也。晩曰,見此勉諭,豈不感動乎?上曰,具允明何不入來耶?明鼎·光會曰,允明有小癤,不得入來矣。上曰,此文字體重,雖病,如可入來,則入來可也。編次人二人留門後,卽爲入侍。出榻敎晝前召對,旣有前例云,春坊越捧傳敎爻周。出榻敎上曰,承旨書之。今則與沖年有間,此後則胄筵,勿爲背講事,分付。出傳敎領府事兪拓基,判府事李宗城,禮曹參議成天柱入侍時,編次人趙明鼎,同爲入侍。出榻敎上曰,此書正書,與具允明入侍于齋殿,可也。諸臣退出。
戊寅二月二十七日二更四點,上御崇文堂。編次人入侍時,編次人具允明·趙明鼎,左承旨韓光會,記事官李迪輔,記事官李海鎭,記事官鄭昌順,以次進伏訖。上命允明,讀勉諭一遍訖。上曰,此文體重,故亦召卿矣。允明起立欲奏之際,內侍請外辦。上曰,祭時已迫,追後釐正,可也。遂起立,諸臣退出。
戊寅二月二十七日四更一點,上具翼蟬冠·視事服,步出賓陽門,至明政殿月臺,以乘輿詣孝昭殿,寒食親祭時,行都承旨李之億,左承旨韓光會,右承旨申暐,左副承旨李彝章,右副承旨洪名漢,記事官李晉圭·李迪輔,記事官李海鎭,記事官鄭昌順,以次陪從。都提調金尙魯曰,夜間聖體,若何?上曰,一樣矣。尙魯曰,湯劑進御乎?上曰,已進御矣。提調李成中曰,茶飮已煎,進御,似好矣。上曰,進之。申暐曰,通禮隨輦乎?上曰,隨輦,可也。通禮誰也?暐曰,許彙·安致宅也。上入孝昭殿齋室,命原任大臣·禮曹參議·編次人入侍。領府事兪拓基,判府事李宗城,禮曹參議成天柱,編次人趙明鼎,左副承旨李彝章,記事官李迪輔,記事官李海鎭,記事官鄭昌順,以次進伏訖。拓基曰,春氣不適,聖體若何?上曰,一樣矣。拓基曰,日月如流,徽寧殿祥事奄過,孝昭殿練期已迫,而中間翁主·駙馬之喪,又出意外,種種悲悼,不瑕有傷?上曰,皆八字矣。拓基曰,王世子患候之中,自昨日聞開書筵日次云,實邦家大慶矣。上曰,天若祚宋日如今日,則吾國其庶幾。宗城曰,卽今第一急務,惟在急擇講官。日開書筵,使東宮日聞其所不聞,則睿德可成矣。上曰,誠是也。拓基曰,此乃從前屢次仰達者,而尤於今日,從容誘掖,漸漸開發,然後可以成德矣。上曰,昔年李秉常云,今日朝廷,無一人進言者,願殿下自省,此誠至言也。拓基曰,然矣。宗城曰,臣於孟子離屢下篇,中也養不中,才也養不才之語,未嘗不服膺,當爲今日之急務矣。上曰,承旨·史官識之。拓基曰,此後則誠願從容誘掖,委蛇善導,勿責近效,無有助長揠苗之弊,可也。上曰,當先問于卿等,今番徽寧殿,用樂何如?宗城曰,以徽寧殿先停爲敎,恐殿下抑揚於臣等也。拓基曰,臣不習禮節,何敢仰對,而第上食近來循情之權禮,用樂祖宗朝已行之大經,若自今始,除上食載於補編,臣意則恐無不可。然此不可猝然釐正,而詢問之下,微見如此,故敢此仰達。上曰,卿意則果以用樂,斷不可已耶?拓基曰,然矣。上曰,然則山陵有守侍陵官,魂殿有哭,晝而行哭,夜而用樂,豈有如此情禮乎?拓基曰,雖有上食,其亦當用樂,且山陵則事體有異矣。上曰,左相云,若撤上食而用樂,則當至於心制蕩然之境,此言誠是也。拓基曰,豈至於蕩然乎?且禮文繁殺,古禮不可一一盡復,只擧大者,勿論小者好矣。今番補編,直窮到底,無一遺漏,而第此一事,存而不論,姑俟後日,何如?上曰,禮不可盡復古禮之說然矣。上曰,然則變服,亦當如何?拓基曰,此則聖上所敎至當矣。上曰,卿之固執守經誠貴也。予心則尙惑矣,晝上食夜用樂,同殿同諸臣可乎?拓基曰,必以辛巳·庚申年例行之,可也。禫後當止哭,而今番禫後哭,失禮意矣。上曰,大臣先退。上命成天柱,讀大臣獻議。奉朝賀金在魯以爲,禮後三年內,仍行朝夕上食,只是權制,有違古禮。自今釐正,未爲不可,而但念國家,雖於手下喪,服盡亦無爲之三年者,如孝純·懿昭,而猶且仍行上食,則累百年遵用之古例,何敢遽謂始自徽寧殿,斷可停止乎?臣之前議中,以不哭行之爲言者此也。至於內喪在先,禫後三年內大祭,用樂當否,不係於上食之行不行哭不哭,先王制禮,父在母喪,服雖降,而心制則許伸論,以達子志之義,限二十七月不用樂,斷然爲是矣。五禮儀內喪在先,禫後用樂,而王世子服色,則無揚赤色黑團領·烏紗帽·黑角帶,祭旣用樂,則王世子服色,似當以冕祭極盛之服磨鍊,而乃以玄袍·烏紗帽·黑角帶爲定者,猶不能全沒心制之意也。身不服純吉之服,而乃反用樂將事,於禮於理,合乎否乎?服與樂,豈不大段矛盾乎?庚申國恤時,諸大臣·儒賢,皆以用樂爲是者,其時國家,無持心制之儲位,故只就禫後凡事,用吉之常禮而言也。若使庚申之大臣·儒賢,又當辛巳國恤,則其所獻議,似或有異矣。禫後諸臣服色,遣官攝行時,固當服祭服,王世子攝行時,則世子旣未復冕祭之常服,祭官似不敢獨服祭服,服無紋黑團領似宜,淺淡服,則上下輕重失倫,恐不可也。臣病數日尤劇,神精昏瞀,僅僅强對,不勝惶恐。行判中樞府事李宗城以爲,知謂知,不知謂不知,聖人之訓也。以臣蒙陋,輒敢與聞於議禮之末,其爲惶愧,不但汰哉之譏而已。昨於俯詢之下,只擧先輩所獻議者,以備裁擇,非敢出意見論得失,有資於典禮之釐正也,今又親發條敎,禮官再臨,臣於是,竊仰我聖上盡禮正名之盛意,而杜撰仰對,益不勝悚汗。祥後上食,先正臣宋時烈之議曰,旣曰大祥,則祥後上食,似違禮意,永昭殿仍行此禮,未知如何,先正臣朴世采之議曰,經禫之後,山陵之哭泣,魂殿之上食,皆出於一時權宜之道,正古所謂無於禮之禮。以此見之,則祥後上食,兩先正之意,皆以爲當停,若臣區區之見,則雖非古禮,亦非國典,而列祖之所行,如安神祭之類是也。上食之仍行,雖云權制,行之已百有餘年矣,今欲一切以古禮停廢,亦有所不敢議者,蓋以有擧莫廢,亦禮故也。至若禫後祭服色,獻官攝行,則自當具祭服行事。或者以佩玉後垂之純吉爲疑,而間傳曰禫纖而無所不佩,禫祭之主人,無所不佩,則禫後攝事之祭官,純吉無疑。王世子攝行,則亞獻官以下,當以無揚黑團領行事,聖敎至爲允當,無容更議。領中樞府事兪拓基以爲,內喪在先時,魂殿祥祭後,仍行上食,以終三年,旣有違於古禮及國典,則及今釐正,誠爲合宜,而揆以有其擧之莫敢廢也之義,或似未安。第伏念內喪在先,則自魂殿·山陵虞祭,至朝夕上食,四時大享,竝設王后神座,各進禮饌,亦載於五禮儀,而不知自何朝停止。或言仁祖大王大喪時,因先正臣金集所言而止之云。蓋勿論久近,五禮儀所見載,而祖宗朝所已行者,亦旣以違於禮而停止,則今此上食一段,釐正於補編,恐無不可矣。古服與祭服,輕重稍別,煞有等差,五月後徽寧殿大祭,王世子攝行時,獻官以下服色,用無揚黑團領,聖敎允當,而至於遣官攝行時,則獻官以下服祭服,亦有意義,恐不宜改易。區區微見,僭易臆對,不勝惶仄,伏惟上裁。領議政李天輔以爲,素患眩症之外,自日昨重得輪感,頭風兼劇,精神昏瞀,俯詢之下,不能考據仰對,而區區微見,與判府事臣李宗城獻議同,惟在聖上博詢而裁處焉。讀訖,諸臣退出,上改具衰服立板位上,行四拜禮,入殿中,行初獻禮後,口奏禮畢。兼禮曹判書李益炡曰,取考前例,則庚申·辛巳兩年國恤,祥後朔望祭,只獻單酌,朝夕上食,只奠一盞,而山陵則朔望祭·上食,仍行三酌之禮矣,今此徽寧殿·弘陵祭禮,亦當依此擧行,而四時俗節,旣與朔望祭禮同,則今此徽寧殿寒食祭親行時,似當以單獻爲之矣。上曰,凡於祭亨,親祭則具三獻例也,何可單獻?以三獻擧行,而至於元良行祭,則係是攝行,以單獻爲之,可也。出擧條上仍詣徽寧殿,諸臣俱陪從。上具翼蟬冠·視事服,入徽寧殿,於戶外行再拜禮,仍行初獻禮。禮畢出西廡,命申暐,呼寫孝昭殿口奏文,仍命昌順,書諸史冊後,上還入大內,諸臣退出。
上在昌慶宮。常參·經筵,以代理停。
寒食親祭罷後,大殿,政院·玉堂·朝廷二品以上·六曹堂上·宗親單子問安。答曰,罔極。藥房口傳問安。答曰,罔極。世子宮·嬪宮,政院·玉堂口傳問安。答曰,罔極。
申暐達曰,卽者副應敎徐命天,謂有難安情勢,陳書徑出,原書以親祭正日,纔已退却矣。所當直捧禁推徽旨,而此與無端徑出有異,推考警責。玉堂上下番俱空,事甚未安,副應敎徐命天,校理尹得養,竝卽牌招入直,何如?令曰,依。
李彝章達曰,副校理李心源,旣入闕中,不爲省記,今日自祭班,無端徑出,依定式推考徽旨捧入之意,敢達。令曰,知道。
李彝章,以侍講院言達曰,本院新除授司書李命植,兼司書李世澤在外,說書朴取源陳書受由,兼說書未差,下番他無推移之員,不得已以上番姑降入直之意,敢達。令曰,知道。
李彝章啓曰,明陵獻官洪鳳漢,懿陵獻官金器大,陵上奉審後,依下敎來待矣。傳于李彝章曰,大臣·編緝堂上,獻官洪鳳漢·金器大,竝來詣于集賢門。
李彝章達曰,左議政金尙魯,右議政申晩,工曹判書洪鳳漢,依大朝下敎,來詣請對矣。令曰,入對。
傳于申暐曰,禮判同爲入侍。
傳于李彝章曰,留待人,明日食後,使之來待。
戊寅二月二十八日寅時,上御崇文堂西軒。編次人入侍時,編次人具允明·趙明鼎,右承旨申暐,記事官李迪輔,記事官李海鎭·鄭昌順,以次進伏訖。上曰,爲先讀之,隨處奏達,可也。允明曰,今此御製以代撰臣宰爲起頭,臣宰代撰,體段似如何?諸臣之失,若欲下敎,則不患無辭,何必如是耶?上曰,所達是矣,抹去,可也。讀至年稍長云云一段,允明曰,伏聞東宮邸下,症候差安,進見之餘,開講視事,此實莫大之慶,殿下爲此文字,將作貽燕之謨,不勝欽嘆。雖然,御製以勉諭爲題,則加勉方來,卽其體段,追提旣往,實非題意。御製中往事勿說四字,誠爲一篇宗旨,以此命意,諄諄誘掖,則睿衷方譪然,豈不仰體而欽承乎?此等句語,不必形諸文字,惶恐敢達矣。趙明鼎曰,臣之所見亦如此,故去夜入侍時,略效執藝之義,未及畢辭而退矣。東宮邸下,視事開講,睿衷方藹然,今此御製,亶出於充擴加勉之意,旣往之事,何必歷擧於文字間耶?此一條刪去,斷不可已矣。上曰,所達俱是矣,渾厚爲說好矣。讀至爲世子云云一段,允明曰,此一段亦如上所陳矣。上曰,如是則無着落,孰得以知之?允明曰,東宮旣已下令,雖不若是提說,必無不得領會之理,群下之或有不解者,顧亦何傷乎?趙明鼎曰,允明所達誠是,臣等如是陳白,實出於斷斷衷赤,庶蒙俯諒矣。上笑曰,其言然矣。命抹去,仍下敎曰,如是改之,文漸佳矣。編次兩人之竝命入侍,果有效矣。讀至天實爲之,上曰,此實天之所爲,豈人之力也哉?允明曰,此豈獨在上之天?殿下卽天也,殿下至誠,有以致之,此實殿下之德也。上曰,豈予所能致?其日左右相,可謂有社稷之功矣。予之血便,亦不偶然矣。因此有敎,左相聞卽起立,其爲國苦心可見矣,右相亦卽繼而起立,此亦苦心矣。左相入對時,必盛有所達矣,以此元良之對予問,其直而無隱,此誠大臣之力,大臣今番事,可謂有古大臣風矣。明鼎曰,大臣事誠難矣,而東宮邸下之翻然虛受,仰對無隱,尤豈不卓卓乎?允明曰,此豈獨大臣之力?東宮邸下,藹然之心,感發而然矣。仰對之無隱,尤可見睿德之卓越矣,臣民之幸,曷勝忭祝?自今以往,益加聖意,勿說旣往,雍容善諭,則東宮尤豈無悅豫感發之效哉?讀至末端,允明曰,以顧爾幼名,莫贊此諭,爲結辭,則至矣盡矣,末端一節,不必更添矣。上曰。然矣。抹去,可也。上笑曰,此段有若自拔者然,刪去無妨,而若無後效,則予當奏之以其有末端句語,而編次人相助之云矣。明鼎曰,雖無末端句語,聖敎如是懇惻,東宮邸下,豈不感發乎?若以拔此而無效,則臣請伏刪去之罪矣。允明曰,豈有無效之理耶?上命承旨,出示口奏文,仍命讀之。讀至云云,允明停聲不忍讀。上曰,讀之。允明曰,微讀不懸吐,自不覺嗚咽。上歔欷曰,此予之所作,而聞其讀,不覺有感於心矣。卿等亦如此,文之感人,果如是矣。決無見此文而不泣者,元良亦豈不感泣耶?允明曰,臣等之愚蠢,尙猶如此,況東宮邸下,尤豈不感泣也哉?明鼎曰,此後事,雖在於頻命進見,從容誨諭,日日如是,無使間斷,則其效必勝於文字之勉諭矣。諸臣退出。
戊寅二月二十八日未時,上御崇文堂。大臣·編輯堂上·獻官,同爲入侍時,左議政金尙魯,右議政申晩,編輯堂上申晦·金致仁·具允明,校正官成天柱·趙明鼎·鄭存謙·洪樂性,明陵獻官洪鳳漢,弘陵獻官金器大,右副承旨洪名漢,記事官李迪輔,記事官李海鎭,記事官鄭昌順,以次進伏訖。上曰,注書出去,來待諸臣入侍事,分付。上謂尙魯·晩曰,卿等已爲入對於東宮乎?尙魯曰,臣聞入侍承旨言,則有先入侍後入對之敎,故姑未入對矣。上曰,予不爲此言也。欲聞喜消息,苦待卿等矣,此何言也?上曰,獻官來前。鳳漢曰,臣奉審,則陵上曲墻,俱是無頉,莎草則方生靑葉矣。器大曰,曲墻莎草,俱無頉矣。上曰,諸大臣之議參差,比如兩手執餠,極爲難處。兪領府事守經之論,左相心制蕩然之說,亦是正所謂禮訟,非謂今日諸臣之如此,他日主經主心制之論,必爲不同,豈不爲訟乎?況文政殿,庚子·甲辰·庚戌·丁丑,皆爲魂殿,明年祔廟後,則徽寧殿當移於文政矣。庚子·甲辰·庚戌·丁丑,予以衰麻號泣之處,復何忍用樂乎?朝上食,予以此意,口奏徽寧殿三年後不用樂之意矣。尙魯曰,每每口奏,或致千慮之一失,則豈不追悔?上曰,此事則不然矣。尙魯曰,靜攝中將事之餘,聖候復何如,而便血之後,果無所加耶?湯劑茶飮,亦已進御乎?上曰,一樣,而茶飮進御,湯劑則姑未進御矣。上使允明,讀勉諭。尙魯曰,能字改以行字,何如?上曰,好矣,改之。仍謂尙魯·晩曰,卿等與御將,持口奏勉諭,入對東宮,反復陳達,可也。尙魯曰,入對時,以他承旨請對乎?上曰,注書出去,留院承旨,使之來待。尙魯·晩及鳳漢先退時,鳳漢曰,臣方差懿昭墓祭官,而此則下敎然後,方可仍把往來矣。上命名漢書傳敎曰,御將洪鳳漢,懿昭墓獻官進去時,都提調兼祭事,分付郞廳,仍佩往來。上曰,用樂一節,諸議何如?晦曰,豈非正樂,則不用可矣。諸臣僉言不用樂爲宜。天柱曰,旣以口奏孝昭殿爲敎,惶恐不敢更達,而口奏之徑先,實如大臣所達,莫重典禮,未歸一之前,何可遽然口奏乎?至於先正之議,則固是溯源第一層議論,而末端以孝廟朝太廟樂釐正議時,引朱子說,待復雪之意爲證,其非直請斷然停樂之意,亦可見矣。蓋乙丑年間,禮官以永昭殿,體同宗廟,而祭用俗樂,請用雅樂,故有此問議,而先正之議如此,恐非謂竝與俗樂而不用也。此不但祖宗朝以來所盡用,永昭·敬寧兩殿,皆已用之,則今自徽寧殿爲始,斷然停廢,其在情禮,極爲缺然。況臣待罪禮官之末,尤不敢以停廢仰達,典禮定後,更爲口奏亦宜,不可不審處焉。上笑曰,禮堂猶守前論矣。上命天柱,先讀寶鑑。又命明鼎,讀文正公宋時烈獻議。天柱曰,乞留中三字,有意矣。上曰,方有所行,深有意矣。天柱曰,尤菴集別集三卷,多載此等文字矣。天柱曰,此例典禮,禮判似當命入矣。上曰,注書出去,禮判使之入來。諸臣少退時。上曰,禮判及受敎三人,留待,可也。
戊寅二月二十八日申時,王世子坐德成閤。左右相·工曹判書,請對入對時,左議政金尙魯,右議政申晩,工曹判書洪鳳漢,左副承旨李彝章,事變假注書金學洙,記注官李敬玉·李益普進伏訖。尙魯曰,睿候調攝,何如?令曰,一樣矣。晩曰,昨日賓對,又開書筵,夜來睿候,何如?令曰,一樣矣。問候訖。尙魯繼陳勉諭御製及口奏,大槪,正書以來之意。彝章讀至第一端,邸下間間長吁。尙魯敷陳文義,邸下長歎。至第二端,尙魯逐條敷陳文義,邸下嗚咽歎息。至第三端,尙魯·晩,交陳文義,兼之以陳勉,邸下累次長吁。至第四端,尙魯曰,此處尤邸下深念處也。因陳文義,邸下更坐長歎,或起坐斂袵,或倚案俯伏,歎息不已。彝章展口奏,尙魯·晩,竝陳大朝所以作口奏之由,彝章讀之,邸下連加長歎。讀訖。邸下更問五條條目,尙魯·晩,各擧上句以對,邸下俯伏,以袖拭淚。尙魯曰,大朝勉諭懇惻如此,而口奏又如是切懇,其所答,不可泛然也。令曰,以文字爲之,則決不可泛然,當骨突爲之,而卽今神思惘然,難以呼寫。因嗚咽下令曰,見此御製,惶悚感泣,實欲鑽地而入也。此莫非余之罪也。惟期自今以後,竭盡奉行,仰答止慈至恩,此外無他可仰答之語矣,謹當不負聖意也。因下令曰,此御製,與他御製有異,使春坊作帖以入,以爲朝夕奉覽,似好矣。尙魯·晩曰,下令誠好矣。敬玉曰,使誰書之乎?令曰,下番書之可也,而從速作帖,宜矣。諸臣以次退出。
戊寅二月二十八日申時,上御孝昭殿齋室,禮判·編輯堂上·受敎三人入侍時,禮曹判書李益炡,編輯堂上趙明鼎·成天柱·鄭存謙,右副承旨洪名漢,記事官李迪輔,記事官李海鎭,記事官鄭昌順,以次進伏訖。上曰,左右相不爲入來乎?名漢曰,尙未罷對矣。明鼎曰,洪啓禧入來云矣。上曰,注書出去,左右相罷對與否知入。洪啓禧姑未肅拜,使司謁爲答,而仍爲入侍之意,分付。上曰,人君承昇平之後,則尤爲可畏。燕山承成廟,光海承宣廟,皆不克終,而光海比燕山則稍勝矣。名漢曰,光海時,彝倫斁絶,何以云勝也?上謂天柱曰,禮堂持來五禮儀乎?天柱曰,然矣。上曰,文昭殿只有湯餠而無炙,可怪矣,文昭殿則上食,祥後不爲之乎?益炡曰,然矣。上曰,宗廟俗·雅樂兼用乎?天柱曰,然矣。上曰,德宗廟何不用樂?益炡曰,德宗追崇,而未及入廟之前,如此矣。上曰,注書出去,大臣罷對,使之入侍。臣迪輔還奏曰,姑未罷對矣。洪啓禧進伏。上曰,重臣來前。考出事已畢乎?啓禧曰,僅僅了當,而九日之間,閱盡千餘卷,夜不得寐矣。上曰,果勤實矣。上曰,重臣知此綸音意乎?啓禧曰,臣未及聞知矣。上笑曰,然則當問於卿。仍使趙明鼎,出給收議草曰,見此而後,陳其當否,可也。啓禧覽畢曰,以臣意則恐不可用樂矣。上笑曰,重臣亦如予見矣。然而兪領府事,則主用樂之論頗峻,成天柱所見亦如此,其不苟同可貴。諸人用心皆如此,國事可憂,予恐因此或成黨論矣。諸臣曰,此則聖敎誠過矣。上曰,卿等則豈憂此,而其流之弊,則不可不慮矣。上命名漢,書徽寧殿停樂綸音曰,十五月禫後,三年內用樂與否,問議大臣,互相參差,尙未歸一。主經之議,重心制之論,俱各有據,而且有存而不論之議。噫,庚子以後,洗漢唐之陋,復三年之制。予亦仰體聖意,戊申以後,朞功之制皆釐正,以至於復長子之喪,而命修喪禮補編。此等重節,若不覩焉若不聞焉,是豈作此編之意乎?決不爲此,而於此於彼,其無窮理之工,何以辨之?此心耿耿,行祭之後,至平明不交睫,忽然大悟。何則,大學經一章,豈不云乎?物有本末,殿中用樂當否,卽其本也,三年內用樂與否,卽其末也。噫,明年祔廟後,文政將爲徽寧殿,若或親臨五享,則入瞻殿中,怳若陟降之猶臨,追憶庚子,莫逮之懷亘中,何忍用樂於此殿乎?或曰,此乃舊典,何可輕議云,則此不然。鳴呼,予之所遭,往牒所無。以一身四服衰,而一年之內,服衰服朞,古豈有哉?以此心强行其樂於此殿,於心何然?聖人制禮,不敢踰也。禮則有節,古人亦云,予雖不學,豈可以無限之情,忽當行之禮?而大抵永禧殿,事體若何,而猶無用樂之事,且此殿祔廟之前,卽一后殿也。旣無籩豆之設,又無六佾之舞,而八音之中,金石亦缺,抑難抑之懷,行未滿之樂,於心若何?先正文正公宋時烈,昔年獻議,可謂溯源之論,先正文純公朴世采獻議,其雖微開,意則可見。今若端本,三年內用樂,自在勿論之中,豈不勝於存而勿論乎?噫,先正進議於昔年,行之於今日,是豈偶然,是豈偶然?此予所以大悟者也。其所問議,一倂捨之,一依文正公獻議施行,載於補編。或以五禮儀所載,今難停止爲言,則此亦不然。時王之制,古今不同,故載於五禮者,今之不行者多。卽祔廟後飮福宴,回駕時儺禮,進香時紙花,前後部鼓吹之類,或聖祖之攸命,或聖考之攸敎,或嗣服後定制。禮雖不行,文則自如,此正存舊禮祛浮文之意。五禮儀自五禮儀,補編自補編,其何有妨於本儀,亦何有刪舊文之嫌哉?從今以後,補編自可圓滿,白首暮年,復何餘憾哉?啓禧曰,今此補編,外間以爲改五禮儀,多有辭說,今者下敎如此,誠可幸矣。上曰,注書出去,左右相罷對,卽爲入侍。迪輔還奏曰,大臣以門限已迫,故出去矣。上曰,是何事也?然則其時入對承旨,使之入侍。賤臣承命出,諸臣退出。
上在昌慶宮。常參·經筵,以代理停。
自巳時至未時,日暈。
下直,陽智縣監蔡膺祐,齊物萬戶裵俊聲。
洪名漢達曰,大司憲權爀未肅拜,執義金元行,持平李鳳祥在外,李聖圭呈辭,掌令二員未差,今日以監察茶時之意,敢達。令曰,知道。
藥房都提調金尙魯,提調李成中,副提調李之億啓曰,伏未審夜來,聖體調攝,若何?憊眩之候,寢膳之節,亦何如?煎入湯劑及茶飮已盡於昨日,臣等依下敎,卽率諸御醫入診,詳察聖候,議定繼進當否爲宜。王世子調候,何如?臣等不任區區憂慮,敢來問安,竝此仰稟。答曰,知道。氣則一樣,世子氣亦一樣。
李彝章,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李之億達曰,右承旨申暐,今日不爲仕進,牌招,何如?令曰,依。
申暐,以弘文館言達曰,明日講經時,在京儒臣,竝爲入參事,命下矣。修撰宋瑩中,旣有只推之令,待開門牌招,以爲同參講經之地,何如?令曰,依。
申暐,以侍講院言達曰,本院上番,連日姑降入直,事甚未安。說書朴取源,由限已過,卽爲牌招入直,新除授弼善任希敎,兼文學宋瑩中,旣有只推之令,亦爲牌招察任。新除授司書李命植,時在忠淸道公州地,兼司書李世澤,時在慶尙道禮安地,書筵入番事緊,竝斯速乘馹上來事,下諭,何如?令曰,下諭事依達。徽寧殿朔祭,只隔一宵,卽爲牌招察任。
以修撰宋瑩中,弼善任希敎牌不進罷職令旨,令于南泰著曰,竝推考徽旨捧入。
申暐,以侍講院言達曰,再明日徽寧殿朔祭攝行時,宮官不可不備員,而兼輔德洪梓,以本職司僕寺正,進輿差備進,兼弼善徐命天差祭,弼善任希敎,雖有只推之令,身病猝重,不運跬步云,新除授司書李命植,兼司書李世澤俱在外,說書朴取源,以兼春秋相避陳書未回達,兼說書未差,院中無故行公之員,只有輔德臣益聖,文學臣敬玉,許多執事,將無以分排,事甚未安。實病人員及在外人員,似當有急速變通之道,令政院稟旨擧行,卽爲差出,以爲備員進參之地,何如?令曰,當此之時,煩稟爲難,在外人員及實病人員竝改差,待開政盡數差出。
以副應敎徐命天,敎理尹得養牌不進罷職令旨,令于南泰著曰,竝推考徽旨捧入。
禮曹判書李益炡,行司直洪啓禧,編次人趙明鼎,依昨日下敎來待矣。傳于洪名漢曰,來詣于集賢門。
傳于申暐曰,御史留待。
傳于申暐曰,御史來詣于集賢門。
申暐,以吏曹言達曰,本曹佐郞李興宗呈狀內,身病猝重,勢難察任云,依例改差,何如?令曰,依。
南泰著,以兵曹言達曰,宣傳官具彩五,落傷之病,每當換節,輒復發作,症形危劇,萬無供仕之望,呈狀乞遞。病勢如此,則有難强令察任,今姑改差,何如?令曰,依。
南泰著,以義禁府言達曰,卽接月令醫員申德沈手本,則時囚罪人洪宗海,累日處冷之餘,素患痰癖之症,挾感重發,食飮全廢,昏倒不省,金益煥本以抱病之人,添得傷寒,四肢不仁,粥飮全却,俱有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
全羅監司洪獜漢狀達,三月朔進上物種中,洗鱗石首魚,節候尙早,限內不得封進,惶恐待罪事。令于洪名漢曰,勿待罪事,回諭。
知春秋洪啓禧上書,伏以臣於春秋兼銜,與監事臣金尙魯,有姻親應避之嫌。前有是命,輒卽控免,而頃日筵中特授,不但義在往役,亦旣始事,難以諉人,不敢循例求解,遂致黽勉膺命。今則所幹已了,不容片時仍冒,玆於復命之日,敢陳援例之章。伏乞离明,俯垂諒察,亟令遞臣兼帶春秋之任,不勝幸甚。臣無任屛營祈懇之至。答曰,覽書具悉。書辭,令該曹考例稟處。
說書朴取源上書,伏以臣,得蒙恩暇,將護母病,獲伸至情,感戴洪私,涕泗交逬。由限已過,召牌踵臨,固當竭蹶趨承之不暇,而第臣與新除授兼文學臣宋瑩中,有內外從應避之嫌,揆以法例,在下當遞,玆敢隨詣陳章。伏乞离明,亟令有司,照例刋改,以存公格焉。臣無任屛營祈懇之至。答曰,覽書具悉。書辭,令該曹考例稟處。
二月二十九日午時,上御恭默閤。藥房入診,禮判·編次人,行司直洪啓禧,同爲入侍時,都提調金尙魯,提調李成中,副提調李之億,兼禮曹判書李益炡,編次人趙明鼎,行司直洪啓禧,記事官李晉圭·李海鎭·鄭昌順,醫官金履亨·皮世獜·許礈·金德崙·李興門·鄭允協·金福齡進伏。尙魯曰,日間聖體,若何?上曰,一樣矣。尙魯曰,寢睡與水刺之節,何如?上曰,亦一樣矣。尙魯曰,使醫官診候,何如?上曰,唯。履亨入診訖,退伏奏曰,左三部虛軟無力,右三部沈數,尙未調和,大體不足之候一樣矣。諸醫所奏,竝與履亨同。履亨曰,茶飮及湯劑,不可不兼進矣。上曰,湯劑則劑入,而茶飮則煎入,可也。尙魯曰,湯劑亦一體煎入伏望。上曰,依此爲之。加減補中益氣湯五貼,蔘橘茶五貼煎入。以此爲日次問候事,榻前下敎。上曰,注書出去,持祭報府以來,玉堂闕員,亦爲知入可矣。臣晉圭,承命入奏曰,應敎及修撰一員,副修撰二員作窠云矣。上謂啓禧曰,卿方帶知經筵乎?對曰,然矣。上曰,卿年今爲幾何?對曰,五十六矣。上曰,都提調之年,今爲幾何?尙魯曰,五十三矣。上曰,皆不遠六十矣。成中以監劑事先退。上命明鼎,讀停樂綸音。明鼎曰,雖因情理,有此下敎,而停樂一節,終涉如何矣。上曰,若去太廟之樂,則似涉,如何,而文政殿,則豈有不可乎?益炡曰,此亦爲時王之制,似無所妨矣。上曰,三年之內若用樂,則後世,必以予爲未盡三年之制而用樂云爾,則豈不凜然乎?至如軍門樂工,則有服喪服而習樂者乎?尙魯曰,渠何必避之?變服習樂者,太半有之矣。上曰,然則其心,豈不蕩然乎?啓禧曰,以此之故,古者或有軍士中願行三年喪者,此意則好矣。上曰,雖有至孝之人,豈可踰三年之制乎?必無加服之義矣。啓禧曰,皇明時,有一士子,以謂三十六月,方可爲三年,以此立論,與友往復之書多矣。傳曰,殿中用樂當否旣定,樂旣無也,服亦同。大抵祔廟之前,體猶未備,無異像生時,昔文昭殿,有樂而無祭服,今何異焉?孝昭殿禫後,徽寧殿行祭,上而衮袍,下而黑團領,一遵文昭殿古例爲之。以此定制,徽寧殿十五月禫後,二十七月之內,若壬午時,則予之親行時,遣官攝行時,上下服色純吉,元良攝行時,元良淡黑袍,諸臣無揚黑團領·烏角帶。若今則予之親行時,予時視事服,諸臣服色,淺淡服,元良攝行時,元良及諸臣服色上同,遣官攝行時純吉事,載於補編。上曰,徽寧殿行哭一節,何以爲之乎?益炡曰,祥後則似當止哭矣。尙魯曰,禫後旣不可行,而禫前止哭,其在情理,豈不缺然乎?上曰,如知其不可,自今日當止,何待禫後耶?命書傳敎曰,祥後則山陵外無哭,禮也,而三年制復舊之後,庚子·甲辰·庚戌,皆以禫爲限,其宜從重。此後止哭,有禫則以禫爲限,無禫則以祥爲限事,載於補編。上謂啓禧曰,實錄中,如有可奏事,達之也。啓禧曰,臣以列聖誌狀中見漏文字考出事,承命往江華史庫,而考閱之際,伏見璿源譜略之有誤錄,不得不仰達矣。桓祖妃懿惠王后忌辰,譜略書以四月二十四日,而考實錄,則太祖癸酉以後,皆以二月二十四日,爲懿妃忌辰,則四月明是誤錄,今當改以二月。德宗字原字明字,載在實錄,而誌狀書以明字照字,譜略亦然,實未知其故。遍考實錄,則世祖昇遐之年戊子,上命世子字曰,明字照字,取易繼明照于四方之義也。德宗以世子昇遐於丁丑,則在戊子十二年之前,其曰命世子字者,睿宗也,非德宗也。至於睿宗誌文,則字平字甫字,蓋本字平字之字,故成送行狀於中朝時,院相申叔舟,以世祖字亦有之字,爲未便,請改用甫字,而未知世祖戊子,有改命之字也。臣謂誌狀·譜略中,德宗·睿宗字,不可不改書也。德宗昭惠王后誕年,譜略中不錄,故亦不知春秋之爲幾歲,每以爲慨然矣。謹按乙卯成宗因山時,以昭惠王后誕於丁巳,慮有拘忘於巳月,因山有所論難。以此見之,則誕年在丁巳,春秋六十八,此不可不添書,而敬陵表石,雖已刻豎,亦恐不可不磨正改刻矣。昭惠王后誕辰,譜略書以三月十二日。按成宗實錄,庚寅九月初七日,政院啓曰,本月初八日,乃仁粹王后誕日,當有賀禮,而世祖忌辰在此日,賀禮宜退行於初九日云,而成宗每年九月初九日進表裏,則誕辰之在九月初八日明矣。而今此誤錄,似以睿宗安順王后誕日之在三月十二日故也。睿宗安順王后忌辰,譜略書以十二月二十四日,而考實錄,則昇遐實在二十三日,甲寅以成服及祥日守侍陵加資事見之,明是二十三日,此亦恐當改書也。成宗貞顯王后誕日,譜略書以六月二十五日,而考實錄,則每年進表裏,行於六月二十六日,此亦誤錄明矣,不可不改。仁宗王妃仁聖王后嘉禮,在甲申正月,而譜略書以丁亥,此則誤錄尤分明,不可不改。竝令宗簿寺,一一改正,何如?上曰,竝依爲之,而進上件二件,進獻件一件,印進事,分付。又啓曰,誌狀中,不無不必錄而錄者,若因其類例而錄之,則將不勝其多。臣意則其中最不當錄者,雖在舊本,刪之無妨矣。皇朝誥勅,在本國,大爲榮光而多不收錄,獨仁祖朝,竝錄詔制勅,實未知其故,一依仁祖朝例,欲隨得入錄,故敢稟矣。上曰,依爲之。又啓曰,德宗昭惠王后誕年,旣書之後,則誕年未錄者,惟有睿宗安順王后一位,極爲欠典。國舅淸川府院君韓伯倫子孫家,或有私錄與否,使禮曹訪問以啓,何如?上曰,依爲之。又啓曰,編輯廳堂上,以補編印出於都監事,陳達蒙允云,而校書館印役,若離本所,則有許多弊端,令本館印出,何如?上曰,依爲之。又啓曰,補編印役甚急,而與誌狀印役,一時竝行,則兩役俱有不實之患,姑令校正郞廳,盡意修正,待補編印役畢後,繼印,何如?上曰,依爲之。竝出擧條尙魯曰,小臣,亦以此事,每欲仰達而未果矣。列聖寶鑑,多有間斷,未成全秩,誠爲慨然,臣意以爲,繼而成之,則好矣。上曰,此誠未遑而然矣。傳曰,來月講經,心有不忍,旣定豈闕?明日親傳香後,當爲仍行分付。玉堂無人,其不行公者,竝牌招察任,李心源付過放送,一體牌招。又傳曰,皇壇差祭人,孝昭殿·徽寧殿朔祭,勿爲陪祭事,分付。又傳曰,以祔廟月曾已下敎,今聞實錄考來,成廟朝,旣有下敎者,以隨五享爲之事,載於補編。上命之億,奏祭報府訖。諸臣仍以次退出。
戊寅二月二十九日二更五點,上御崇文堂。京畿御史入侍時,御史洪景海,同副承旨南泰著,記事官李迪輔,記事官李海鎭,記事官鄭昌順,以次進伏訖。上曰,御史先何處?景海曰,臣渡露梁津,先向果川矣。上曰,果川倅誰也?泰著曰,金履貞也。上曰,農形何如?景海曰,今年南風連吹,卽爲解凍,牟麥頗好,春牟方生,而水田則幾乎盡耕矣。上曰,守令勸農而然歟,抑豐年之餘歟?景海曰,豐年之效也。上曰,潛行潛來乎?景海曰,然矣。上曰,無陳田乎?景海曰,少陳田矣。但陽·果兩邑守令,不能一番躬審,不可無飭勵之道,自上各別申飭,何如?上曰,聞極駭然。金履貞,予以爲純實之人矣,果何如?景海曰,其爲人,則果純實,而到任屬耳,凡事勤幹矣。上曰,陽川倅誰歟?景海曰,白大成也。上曰,平安道人歟?景海曰,然矣。上曰,御史讀書啓。景海讀書啓訖。上曰,還上何如?景海曰,舊逋幾乎盡捧矣。上曰,一事何如?景海曰,酒禁村閭酒幕,俱無可疑之端,而但臣客冬奉命之時,以酒有無問之,則人皆勃然驚動,若聽不可聞之事,相與譏笑曰,邦禁至嚴,豈有酒乎?今則雖無犯禁者,而聞之者,不如向時之勃然驚動,法令之漸弛可知。此專在於道臣,道臣責守令,使之各別嚴飭,則自然無犯禁者矣。上仍命承旨,書傳敎曰,今番命御史暗行,其條有二,一則命察春耕,一則酒禁行否。歲初廉問時,聞者大駭小怪云矣,今番雖無可疑之迹,觀其擧措,不無解心之弊云,心若解,焉知無因此犯禁?噫,此豈民過?爲君者心弛之致。陽·果若此,畿甸可知,近畿若此,京中·城外可知。噫,白首暮年,使我元元,又犯法陷律,何顔對吾民?內而京兆,外而方伯之臣,體予靜攝中用心,勤勤復諭,俾勿犯禁。上曰,無熟面之弊歟?景海曰,或慮人知之,故臣不入果川邑內矣。上曰,聞東風解凍云,南風亦解凍歟?泰著曰,南風優於東風矣。景海曰,南風吹則牟麥大豐云矣。上曰,大抵百姓毁譽,何如?景海曰,果川倅到任未久,嚴束官吏,少無民弊,陽川倅,愛民而亦善政云矣。上曰,歷踐廣州地,廣州何如?景海曰,廣州亦頗好矣。上曰,入酒幕何食?景海曰,買飯或買餠而食矣。上笑曰,李益炡以爲,酒禁後,人皆恥食買餠云矣。景海曰,暗行之時,爲探廉問,遲滯酒幕,買餠食之,而餠大,不能食一分錢矣。道逢寒食,人皆上墓,亦無乞墦之人矣。上命承旨書傳敎曰,今聞陽·果暗行御史所奏,其於春耕,農民雖勤,兩邑守令,一不到田畔云,都城咫尺之地,其慢可飭。竝令該府處之,施以不能爲律,道臣亦在咫尺,不能檢飭,從重推考。非徒畿甸,以此推之,勤慢宜察。令備局申飭七道,其各自勉,俾勿登諸御史書啓。上曰,道逢月城發靷耶?景海曰,逢於津頭矣。上曰,兩小方牀,無民弊歟?景海曰,果川之民,來待津頭矣。上驚曰,亦使民歟?景海曰,百姓不多來矣。上曰,觀其貌樣,則可知民歟邑人歟?景海曰,似邑人貌樣而不多矣。上命承旨書傳敎曰,今番二小方牀,涉畿甸到禮山,此古所無者,用軍與凡諸擧行,令儲置米會減者,意欲不煩民力也。其雖下敎,顧此兩道,猶不能解弛于心。噫,當行小方牀猶然,況他乎?昔戊戌年,於小方牀雖用鄕軍,於外板給價私用稧軍矣。果川卽初程,故欲知其弊,問于御史,無他所聞云,而方運外板,邑人待令津頭云。噫,畿甸初站若此,其他諸邑可知。頃日上食,令各官備待乎問予矣,予以古無此例,切勿分付,自京備去事下敎,此猶若此,南道初當此事,先恐以備,不無其弊。今番運板時,不稟用民,當該中官,從重推考。此後小方牀,軍外切勿用民事嚴飭。又命書傳敎曰,今聞御史所奏,銅雀津,有二僵屍,而問于民人,則此乃昨冬之凍屍云,聞甚惻然。噫,掩骼,文王之政,曾已申飭,則今已三朔,不爲掩埋,當該部官,令該府處之,其令卽爲掩埋。諸臣退出。
上在昌慶宮。常參·經筵,以代理停。
洪名漢達曰,大司憲權爀未肅拜,執義金元行,持平李鳳祥在外,李聖圭再度呈辭親祭齋戒留院,掌令二員未差,今日以監察茶時之意,敢達。令曰,知道。
李彝章達曰,備邊司郞廳來言,今日賓廳坐起日次,而領議政李天輔身病,左議政金尙魯問安進,右議政申晩習儀進,不得來會云矣,敢達。令曰,知道。
李之億達曰,今日賓廳坐起日次,旣已頉稟,所當持公事入對,而親祭齋戒,頉稟。令曰,知道。
孝昭殿朔祭親傳香罷後,大殿,政院·玉堂·藥房口傳問安。答曰,知道。
申暐,以弘文館言達曰,今日講經,在京儒臣,竝爲入參事,命下矣。校理尹得養,副校理李心源,旣有只推之令,竝卽牌招,以爲同參講經之地,何如?令曰,依。
以校理尹得養,副校理李心源牌不進罷職令旨,令于李之億曰,竝推考徽旨捧入。
傳于申暐曰,編次人使之入來。
編次人具允明·趙明鼎,依下敎來待矣,傳于申暐曰,禮判及編次人,來詣于集賢門。
傳于申暐曰,禮判及享官,入侍于徽寧殿。
以校理尹得養,副校理李心源,修撰宋瑩中牌不進罷職令旨,令于南泰著曰,竝推考徽旨捧入。
申暐,以侍講院言達曰,明日徽寧殿朔祭攝行時,宮官不可不備員,今日政新除授,待下批卽爲牌招,以爲備員進參之地,何如?令曰,依。
有政。吏批,判書尹得載進,參判金致仁式暇,參議洪樂性進,都承旨李之億進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,理山府使,今當差出,未準朔禁軍將,竝擬,何如?傳曰,允。以李光瀷爲司諫,李養源爲掌令,申大脩爲掌令,李福源爲獻納,鄭枋·李普溫爲正言,金光國爲弼善,南綺老爲司書,李心源爲兼司書,元景濂爲判決事,具允鈺爲吏曹正郞,徐有良爲吏曹佐郞,李秉升爲濟用判官,李爲泰陵參奉,吳道源爲厚陵參奉,韓德弼爲洪州牧使,宋德中爲瑞山郡守,趙爲理山府使,洪若泌爲泰安郡守,南玉爲結城縣監,洪秀輔爲檢閱。兼春秋四單洪晟·韓必壽·高益擎·郭聖濟。
有政。兵批,判書鄭翬良進,參判徐命臣病,參議李萬宗病,參知安允行入直,左副承旨李彝章進。兵批啓曰,世子翊衛司洗馬洪樂仁,近得輪疾,症情危篤,無望供職,呈狀乞遞。陪衛輪番之任,不可久曠,今姑改差,何如?傳曰,允。兵批啓曰,京畿水使,今當差出,而當品中可擬之人乏少,他道堂上兵使,竝擬何如?傳曰,允。以申爲僉知,許昇爲同知,柳爀爲兼內禁將,申慶普爲曹司衛將,尹光億爲訓鍊僉正任益昌爲訓鍊判官,閔愿·申斗七·崔泰斗·金處觀·鄭安世爲武兼,李柱國爲京畿水使,鄭德章爲荏子島僉使,李秉晉爲方山萬戶,金宗澤爲慶德假衛將,李夏樞爲忠翊將,尹澳爲忠翊將,羅震益·成德夏爲忠壯將,柳大源爲宣傳官。同知單李光植,僉知單李道燮,副護軍任希敎,副司果李命植,副司正具彩五。格浦別將李天成,今加折衝賞加。
兵曹口傳政事,以李泰祥爲禁軍別將。
李之億,以議政府言達曰,今日皇壇祭隷儀時,諸執事中,多有未及來到者,近來紀綱解弛,莫重祭享,怠忽若此,事之寒心,莫此爲甚。不參人員,事過後竝拿問處之,當該祭享色郞廳,亦難免不能檢飭之失,一體拿處,以懲後日,何如?令曰,依。
戊寅二月三十日辰時,上御涵仁亭。孝昭殿朔祭親傳香入侍時,行都承旨李之億,左承旨韓光會,右承旨申暐,左副承旨李彝章,右副承旨洪名漢,同副承旨南泰著,記事官李晉圭·李迪輔,記事官李海鎭,記事官鄭昌順,以次侍立訖。暐曰,東宮陪從,何承旨進去乎?上曰,東宮陪從,以同副承旨爲之。出榻敎暐曰,春坊官員,在外·實病人,東宮竝許遞,待開政差出下令,而今此徽寧殿朔祭執事苟艱,何以爲之乎?上曰,卽日政官牌招開政。出榻敎暐曰,講經時刻,何以爲之乎?上曰,以卽刻爲之。之億曰,今聞翰林上番洪秀輔差病云,而方在罷職中,何以爲之乎?上曰,前檢閱洪秀輔敍用,今日政付職,仍卽牌招。出榻敎諸臣退出。
戊寅二月三十日巳時,上御涵仁亭。講經入侍時,領事金尙魯,特進官李益炡,知事洪啓禧,參贊官韓光會,侍講官徐命天,侍讀官洪景海,記事官李迪輔,記事官李海鎭,記事官鄭昌順,以次進伏訖。上講中庸,自仲尼祖述堯·舜,至三十二章大文及章下註,後章句,則命天·景海,分讀三章訖。上曰,經綸何也?啓禧曰,以織言之,經者總其序而分之也,綸者理其緖而合之也,錯綜以成布帛,故曰經綸也。命天曰,仲尼聖人也,而祖述堯·舜,憲章文·武,願殿下必以仲尼·堯·舜爲法。上曰,誠好言,而今年六十五矣,昔所未能者,今何能爲耶?景海曰,堯·舜·文·武,與天合德,上番之言是矣,而無體念之敎,願殿下益爲加勉。上曰,小德川流,何也?啓禧曰,以德之散在萬事,如川之流,脈絡分明,言則曰小德,以德之自爲根本,敦厚其化者,言則曰大德,非有高下也。啓禧又曰,領事陳達後,臣欲有所陳矣。尙魯曰,知事先爲陳達,似宜矣。上曰,知事陳達,可也。啓禧起伏曰,殿下始講中庸已久,而臣則有故,不得參講席矣。殿下旣命代理,又在諒闇,而月必一講,此有不自滿假之美,又可以爲貽燕之謨,不勝欽誦。中庸自二十章,誠者天之道也,誠之者人之道也以下,逐章迭言天道·人道,至上三章言人道,今日所講三章,乃言天道,此中庸之極致也。俄者儒臣,以法堯·舜·文·武及法天等語仰達者,非不好矣,而法堯·舜·文·武,固是法天,然法堯·舜·文·武以法天,亦有所以然者。上文極言堯·舜·文·武之與天爲一,至此極言孔子之德,而以祖述堯·舜,憲章文·武爲辭者,不出於誠之一字,故曰至誠無息。又曰不息則久,久則徵,徵則悠遠,悠遠則博厚,博厚則高明。祖述堯·舜,上律下襲者,只是一箇誠,故如天地之持載覆燾,如日月四時之代明錯行,無不持載者博厚也,無不覆幬者高明也。以下文見之,天覆地載等語,必先其天,此先言地者,蓋持載則仁,覆幬則智,錯行代明則勇,語入德則先智,語成德則先仁故也。聖人之體用,不過如斯,而其本則在誠,誠亦非別件物事,不虛僞爲誠。不誠則便是虛僞,虛僞則不能持久而有間斷,誠則無間斷而悠久,其間不過爭得些兒。殿下於一政一事之間,若有不必以爲如此而爲之者,或有以爲如此則有利,如此則無害而爲之者,則此皆非誠也。誠則必有驗於外者,所謂徵也。今以酒禁言之,京外之民皆曰,此法,幾何而廢乎,此則殿下之誠,不能驗於外也。以此推類而觀之,則雖一事之微,皆嘗有體驗處。以殿下今日講經言之,若只一番上下讀過而止,則豈可謂誠乎?伏願殿下,時時警惕,事事體察,保無愧於一誠字幸甚。上曰,知事所達,出於誠意,而予旣衰暮,此前所未能爲之學問,而今豈能爲之乎?啓禧曰,臣於頃年,嘗進戒曰,殿下若有一毫退托之心,則獨不愧於衛武公乎?殿下今日春秋,不過爲衛武公年數之半,決不可退托矣。今則仰瞻天顔,非復昔日,而視衛武公之年,則尙不可以衰老退托矣。上曰,比衛武公,爲三分之二矣。吾豈爲退托之言乎?命天曰,臣以法堯·舜·文·武之意仰達,而未蒙體念之敎,臣不勝慨然。上曰,體念二字固無難,而只曰體念,畢竟無效,則豈不尤可愧乎?吾決不以體念二字欺群臣,以爲元良之口實矣。尙魯曰,非體念二字,爲不好也,答以體念而不得體念爲可悶。答以體念,又必眞箇體念,則豈不有益乎?上曰,不曰體念,而能有體念之實則好矣,只曰體念,而無體念之實,則爲可愧矣。啓禧曰,殿下之不以體念爲敎者,臣亦仰揣矣。然敎以體念,尙患未能踐言,初無是敎,而實有體念之功,則臣之所不能知也。臣則只以無虛僞無間斷六字仰勉,伏願殿下留念焉。尙魯曰,臣於寬裕溫柔之容,發强剛毅之執,常慮殿下之有所不足,敢以獻愚,伏願殿下猛省焉。臣有意言之。以言路言之,可謂杜矣,不可謂開矣。臺臣言之,大臣待罪,誠盛世事也。若用權之臣,出于今世,則無憚而恣行矣。上曰,此可畏也。尙魯曰,殿下於政令間,或有乍行乍改者,此有執不足也。上曰,予於此,誠不足矣。上曰,人君自作聰明,則其害可勝乎?啓禧曰,仁宗大王臨御一年昇遐,雖深山窮谷,莫不奔走悲號,此誠也。上曰,堯·舜之世,無虎狼之患否?啓禧曰,未知其如是靈驗,而大抵治化大行,則禽獸之害,蓋小矣。上曰,此時虎患太甚,此予德薄之致也。上掩卷,諸臣皆掩卷。尙魯曰,日間聖體若何?上曰,一樣矣。尙魯曰,湯劑與茶飮,俱爲進御乎?上曰,茶飮進御,而湯劑不服矣。尙魯曰,今夜出宮時,茶飮當待令,必爲進御伏望矣。上曰,唯。尙魯曰,風日不佳,時刻改之,何如?上曰,出宮時刻,以三更三點爲之。出榻敎尙魯曰,有儒臣盡入參講經之敎,而只上下番入來矣。上曰,予無此敎也。益炡曰,山陵朔望祭,亦爲撤哭乎?上曰,何可撤哭?景海曰,玉堂番次,近甚苟艱,而副校理李心源,修撰宋瑩中,連日違召,事甚未安,自上各別申飭,何如?上曰,有情勢乎?命天曰,以前日下敎,自畫不爲行公,講經命下,而亦俱違牌,宜有別般督出之道矣。上曰,人君一時之敎,臣下作爲撕捱,則更有何飭勵之道乎?其在分義,極爲寒心,竝從重推考,卽爲牌招察任。出擧條光會曰,全羅都事李漢一,除拜許久,尙未署經,何以爲之?上曰,除署經卽爲下送,可也。光會曰,守令特敎除署經,而都事外臺,故不得除署經矣。上曰,全羅都事李漢一,斯速署經,仍卽發送。出榻敎諸臣以次退出。
戊寅二月三十日未時。上御崇文堂。禮判·編次人入侍時,禮曹判書李益炡,編次人具允明·趙明鼎,右承旨申暐,記事官李迪輔,記事官李海鎭,記事官鄭昌順,以次進伏訖。上曰,欲作來日孝昭殿茶禮祭文及徽寧殿祭文矣,祭文從當作之,而先與禮判欲言之矣。禮判尙未破疑,欲相見而決之矣。益炡曰,山陵則臣急以下敎分付矣。上命承旨,書傳敎曰,十三月祥後,山陵則祭享上食,仍行三爵·三盞,禮也,今不可論,而於殿則大祭及親祭外,爵則一爵,盞則一盞,此乃倣二十五月之禮者也。今亦依此擧行,載於補編。上曰,李判府事云,殿下抑揚,而當自徽寧殿始行,可也。上曰,編次人留待。出傳敎諸臣小退。
戊寅二月三十日申時,上御徽寧殿。享官·禮判入侍時,享官咸溪君棅,禮曹判書李益炡,右承旨申暐,記事官李迪輔,記事官李海鎭,記事官鄭昌順,以次進伏訖。益炡曰,王世子親行則三獻,而前有草記矣。上曰,予主祭,而遣世子云,則與遣大臣遣重臣,其攝行則一也。以私家言之,題主云亡妻,而不以子書之,予旣主祭,則世子何可行三獻?如此等事,嚴名分,可也。上命承旨書傳敎曰,上食之儀,昨夕異於昨朝,故一欲親行,孝昭殿上食畢,躬臨徽寧殿,而於點茶事,未知若何行焉。問于享官,其所遲速,若合予意,可謂得享官之體,特賜熟馬一匹。上曰,古有祥後行禫之事矣,今則無禫矣。益炡曰,五禮儀練後無哭矣。上曰,庚子·甲辰行禫,今則以無禫定之矣。左相入侍事。出榻敎海鎭出去,與左議政金尙魯偕入尙魯進伏。上曰,攝行則三獻,不可也。尙魯曰,攝行則無貴賤一也。上命承旨書傳敎曰,元良攝行時,齋祝外,唱義與諸執事,一依親祭時例,事體當然,而至於具三獻,則親行外,元良亦在攝行之中,決不可與親行等,曾雖有禮曹草記之事,今亦有宗伯提稟之事,而予意則大不然。凡祥後大享外具三獻,非親祭則不爲事,載於補編。上曰,注書出去,分付內司僕,熟馬一匹,待令於徽寧殿門外。上命承旨書傳敎曰,祥後則山陵外無哭,禮也,而三年制復舊之後,庚子·甲辰·庚戌,皆以禫爲限,其宜從重。此後止哭,有禫則以禫爲限,無禫則以祥爲限事,載於補編。又命承旨書傳敎曰,三年內殿內上食竝設,雖載五禮儀,今則已無。山陵三年內茶禮時,舊丁字閣同行,亦若此禮,而今番因慈敎,諸名日比前減數者多。予意則古今異焉,不無瀆䙝之事,況非山陵,而自內奠酌,亦涉如何。此後舊丁字閣,則勿爲竝設事,載於補編。又命承旨書傳敎曰,十五月爲禫之時,則本殿中宮內人及世子嬪宮中官內人,從心制之服,餘皆從上服服吉,而若今則孝昭殿三年之制未畢,各殿中官內人,竝從上服,以衰服終三年。若奉慈殿,則本殿中官內人,亦從上服事懸註,內人之大袖長裙,卽內官之衰服也。內官出入,旣着帽帶,則內人出入,只着衰服,於禮不然,莫重祭服,常服而行,亦涉䙝慢。今後則祭外勿着事,載於補編。出傳敎以寶劍單子,傳曰,以其次爲之,而原單子中,不爲付標,更書以入,當該摠管推考。出傳敎諸臣退出。
戊寅二月三十日三更一點。上御崇文堂。編次人入侍時,編次人具允明·趙明鼎,右副承旨洪名漢,記事官李迪輔,記事官洪秀輔,記事官鄭昌順,以次進伏訖。上曰,南漢習操屬耳,必無更爲夜操之擧,而今夜觀西場臺之際,火光燭天,此何故也?注書出去,近有廣州習操狀啓否,問之以入。迪輔入伏,使承旨替奏曰,送人於備邊司矣。上命名漢,呼寫孝昭殿朔茶禮祭文訖,命允明讀之。又命名漢,呼寫徽寧殿朔茶禮祭文訖,又命允明讀之。俄而內侍報時刻,上起立,諸臣退出。
戊寅二月三十日三更一點。王世子,徽寧殿朔祭攝行時,同副承旨南泰著,事變假注書金學洙,記事官南綺老,記注官李益普,以次陪從。王世子具布裹翼善冠·視事服,以乘輿出集英門,詣銅龍門,降輿步詣幕次,少休,詣明政殿板位。大駕出宮時,降板位祗迎俯伏。大朝命登板位,王世子上板位,祗迎罷後,還詣徽寧殿。行禮畢後,出詣幕次,少休,詣明政殿板位。大駕還內時,祗迎罷後,詣銅龍門乘輿時,令曰,受酒差備,奉香爐差備,不卽待令,以致稽滯,竝從重推考。出擧條入大內後,陪從承史,以次退出。
戊寅二月三十日四更一點。上具布裹翼蟬冠·視事服,步出賓陽門,至明政殿月臺,以乘輿詣孝昭殿,親臨朔祭入侍時,行都承旨李之億,左承旨韓光會,右承旨申暐,左副承旨李彝章,右副承旨洪名漢,記事官李晉圭·李迪輔,記事官洪秀輔·鄭昌順,以次侍立。藥房都提調金尙魯曰,聖體若何?上曰,一樣矣。日氣甚怪矣。尙魯手捧茶飮以進,上遂進御。上曰,南漢習操耶?西將臺火光狼藉,是可怪也。兵判與左相進來,宣傳官出送南漢,摘奸以來。上曰,宣傳官誰也?兵曹判書鄭翬良曰,張聚五也。上曰,有馬乎?尙魯曰,奉命出去,則例給馬矣。上曰,世子祗迎時,勿爲下板事,分付。上入齋殿,改具衰服,詣孝昭殿立板位,上行四拜禮,入殿內行初獻禮。上曰,雨勢如此,板位移月廊,百官諸執事,皆入月廊,可也。上曰,侍衛百官·軍兵,雨具。出傳敎祭罷後乘輿時,上曰,編次人來詣于明政殿後。之億曰,聞左副承旨言,則南漢每年此時,例有此事云矣。上曰,然乎?上入大內,諸臣退出。
上在昌慶宮。常參·經筵,以代理停。
章敬王后忌辰齋戒。
孝昭殿朔祭罷後,大殿,政院·玉堂·朝廷二品以上·六曹堂上·宗親單子問安。答曰,罔極。大殿,藥房口傳問安。答曰,罔極。徽寧殿朔祭罷後,世子宮·嬪宮,政院·玉堂口傳問安。答曰,罔極。
南泰著達曰,大司憲權爀未肅拜,執義金元行,掌令申大脩·李養源,持平李鳳祥在外,李聖圭再度呈辭留院,今日以監察茶時之意,敢達。令曰,知道。
又達曰,明日國忌齋戒,再明日大報壇齋戒相値,此兩日常參,頉稟。令曰,知道。
藥房口傳啓曰,臣等與醫官入診于東宮,則諸症候尙無向勝之勢,諸醫以爲加減消痰湯,連爲進服爲宜云。此藥五貼劑入之意,敢啓。傳曰,知道。
南泰著達曰,副應敎徐命天,以其親病,陳書徑出,原書以親祭齋戒,纔已退却矣。所當直捧禁推徽旨,而此與無端徑出有異,推考警貴,何如?令曰,依。
又以弘文館言達曰,本館上番副應敎徐命天,以其親病,陳書徑出,上番將未免闕直。校理尹得養,旣有只推之令,卽爲牌招入直,何如?令曰,依。
以校理尹得養牌不進罷職令旨,令于南泰著曰,推考徽旨捧入。
南泰著達曰,卽者副校理洪景海,以其親病,陳書徑出,原書以親祭齋戒,纔已退却矣。所當直捧禁推徽旨,而此與無端徑出有異,推考警責。玉堂上下番俱空,事甚未安,副校理李心源,修撰宋瑩中竝卽牌招入直,何如?令曰,依。
以副校理李心源,修撰宋瑩中牌不進罷職令旨,令于南泰著曰,竝推考徽旨捧入。
戊寅三月初一日寅時,上御崇文堂西軒。編次人入侍時,編次人具允明·趙明鼎,右副承旨洪名漢,記事官李迪輔,記事官洪秀輔,鄭昌順,以次進伏訖。上曰,承旨與上番翰林,爲幾寸耶?名漢曰,七寸叔姪間也。上命允明,讀孝昭殿·徽寧殿朔茶禮祭文訖。明鼎曰,昨日停樂綸音,猶有未盡處,自徽寧殿之自字,去之何如?上曰,唯。明鼎曰,此文主停樂,上食二字,去之何如?上曰,唯。明鼎曰,左相云今方問議大臣之今方二字,去之似好云,何以爲之?上曰,去之。允明曰,此書浩縏,而停樂本意未彰,改之何如?上曰,置之。上曰,宮中初番用樂,則聞者甚怪之,及其至再至三則聽若尋常矣。上曰,承旨書之。旣無亞終獻,則齋祝異焉,大祭外,亦無入庭盥洗之事,則盥洗位官,亦剩官也。今後則減除事,分付該曹。出傳敎諸臣退出。
三月初一日辰時,王世子坐德成閤。藥房入診入對時,都提調金尙魯,提調李成中,副提調李之億,記事官李晉圭,記事官南綺老,鄭昌順,輔德沈益聖,醫官金履亨·皮世獜·許礈,金德崙進伏訖。尙魯曰,調攝之中,躬參祀事,而朝來風日不順,不瑕有添損之節乎?令曰,一樣,而去夜行步之餘,足部似加浮高矣。尙魯曰,還內後少得寢睡乎?水刺之節,近間更若何?令曰,少得着睡,而厭進一樣無勝矣。尙魯曰,歲月如流,徽寧殿祥事奄過,孝昭殿小朞又迫,臣民普切慟霣,而況邸下哀慕之心,當復如何哉?令曰,兩魂殿祥朞,稠疊於數月之內,此心慟迫,益難抑也。尙魯曰,大朝凡於朔望殷奠,每爲親行,聖候安得無致損之慮乎?臣不勝焦迫之忱矣。諸醫方待戶外,使之診候,伏望。令曰,只令二醫診脈,可也。履亨診訖退伏曰,脈侯帶數之中,虛軟無力則一樣,而掌心熱候,比前稍加矣,許礈所達與履亨同。尙魯曰,醫官旣令診候,議定湯劑宜矣。令曰,唯。履亨曰,前劑入消痰湯,更爲進服伏望。尙魯曰,以此藥更爲劑入之意,仰達矣。令曰,唯。諸臣遂以次退出。
上在昌慶宮。常參·經筵,以代理停。
章敬王后忌辰。
自巳時至酉時,日暈。自一更至三更,巽方東方有氣如火光。
洪名漢達曰,大司憲權爀未肅拜,執義金元行,掌令申大脩·李養源,持平李鳳祥在外,李聖圭再度呈辭留院,今日以監察茶時之意,敢達。令曰,知道。
又達曰,正言李普溫再達煩瀆,退對勿論矣。令曰,知道。
李彝章,以都摠〈府〉言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李彝章,以侍講院言達曰,本院輔德沈益聖連日入直矣,以身病陳書徑出,上番將未免闕直,事甚未安。弼善金光國,文學李敬玉,竝卽牌招,以爲推移入直之地,何如?令曰,依。
洪名漢達曰,輔德沈益聖,謂有身病,無端徑出,依定式禁推徽旨捧入之意,敢達。令曰,知道。
又達曰,副校理李心源,修撰宋瑩中,旣有只推之令,卽爲牌招入直,何如?令曰,依。
以副校理李心源,修撰宋瑩中牌不進罷職令旨,令于洪名漢曰,竝推考徽旨捧入。
又達曰,玉堂上下番俱空,事甚未安。校理尹得養旣有只推之令,一體更卽牌招,以爲推移入直之地,何如?令曰,依。
兵曹口傳政事,副司果趙榮進·李基德。
正言李普溫達曰,臣於見職,固已萬不近似,而且臣之姨母夫李宜馣,方帶吏曹正郞。銓官相避之不得除職,法例甚嚴,則今此除擬,有違公格,臣之去就,尤無可論。宜卽自引,而未及覺察,今始來避,所失大矣。請令遞斥臣職。答曰,勿辭。
上在昌慶宮。常參·經筵,以代理停。
申暐達曰,大司憲權爀牌不進,執義金元行,掌令申大脩·李養源,持平李鳳祥在外,李聖圭再度呈辭留院,今日〈以〉監察茶時之意,敢達。令曰,知道。
又達曰,明日常參,就稟。令曰,停。
李之億達曰,右副承旨洪名漢,同副承旨南泰著,今日不爲仕進,竝卽牌招,何如?令曰,依。
李彝章達曰,正言李普溫引避退待,已至經宿,而兩司時無行公之人,尙未處置,憲府連日監察茶時,亦涉未安。除在外·呈辭受由外,大司憲權爀,卽爲牌招,何如?令曰,依。
洪名漢達曰,校理尹得養,副校理李心源,修撰宋瑩中,旣有只推之令,竝卽牌招,推移入直,何如?令曰,依。
以校理尹得養,副校理李心源,修撰宋瑩中牌不進罷職令旨,令于申暐曰,竝推考徽旨捧入。
傳于申暐曰,今日心在皇壇致誠齋沐之意,令入直注書,傳于右相。
傳于申暐曰,陵幸時卽日經宿,皆以布戎服爲之事,令該曹定式擧行之意,只分付禮曹。
傳于申暐曰,永禧殿守僕,旣已加資,則殿體貌同焉,眞殿·宣政殿圖寫時,行首守僕李弘亮,依此加資事,只分付吏曹。
傳于申暐曰,尙有餘貼,內局日次,以初六日爲之。
傳于洪名漢曰,御將明日祭罷後奉審,卽爲復命于政院。
上在昌慶宮。常參·經筵,以代理停。
下直,舒川郡守鄭運維,寶城郡守林世載,許沙僉使金興兌,天城萬戶朱俊明。
洪名漢達曰,大司憲權爀牌不進,持平李聖圭再度呈辭入達,李鳳祥,掌令申大脩·李養源,執義金元行在外,今日以監察茶時之意,敢達。令曰,知道。
南泰著達曰,明日常參,取稟。令曰,停。
申暐達曰,監察成德求肅拜已下之後,不卽待令,事甚未安。從重推考警責,使之後日更爲肅拜,何如?令曰,依。
洪名漢達曰,正言李普溫引避退待,已至累日,尙未處置,憲府連日監察茶時,亦甚未安。兩司除在外·呈辭受由外,大司憲權爀卽爲牌招,何如?令曰,依。
申暐達曰,玉堂上下番俱空,事甚未安,副應敎徐命天,副校理洪景海,由限已過,卽爲牌招入直,何如?令曰,依。
又達曰,校理尹得養,副校理李心源,修撰宋瑩中,旣有只推之令,竝卽牌招,推移入直,何如?令曰,依。
以校理尹得養,副校理李心源,修撰宋瑩中等牌不進罷職令旨,令于申暐曰,推考徽旨捧入。
懿昭墓獻官洪鳳漢奉審後,依下敎入來矣。傳于申暐曰,下敎日入來。
洪名漢達曰,明日次對,兩司當爲進參。除在外·呈辭受由·引避退待外,大司憲權爀,待開門牌招,以爲進參之地,何如?令曰,依。
申暐,以宗簿寺言啓曰,今次國朝御牒五處奉安件,正書書寫官,以海蓬君橉差下繕書,而本寺正洪得厚,直長尹得霖,依例差祭安徐,凡公會勿參,使之專意董役,書寫忠義衛一人勢難速完,亦依前例,加出忠義衛二人,付軍職冠帶常仕,與本寺忠義衛,同爲擧行,何如?傳曰,允。
又以宗簿寺言啓曰,璿源譜略訛誤處,竝令宗簿寺修正,進上一件,進獻二件事,命下矣。五處奉安國朝御牒·璿源譜略,依例改修,而頒賜譜略,亦依前例,收聚改張之意,敢啓。傳曰,知道。
南泰著,以春秋館言達曰,史庫曝曬,間一年擧〈行〉,乃是定式,而江華府鼎足山城史庫曝曬,今年當次,依例發遣史官,擇日擧行,何如?令曰,依。
洪名漢,以備邊司言達曰,軍餉未捧守令·邊將,居末拿問,居二決杖,居三推考,還上未捧,居末決杖,居二推考事定式,而取見平安道捧未捧狀達,則新軍餉居末,安州前牧使徐命天,居二,林土別將張再洙,居三,楊下萬戶尹聖護,新還上居末,龍川府使卞至英,居二,安州前牧使徐命天,舊軍餉居末,林土別將張再洙,居二,寧城僉使南尙鼎,居三,恃寨僉使李東柱,舊還上居末,林土別將張再洙,居二,吾老梁萬戶田有成矣。竝依事目,新舊軍餉未捧,居末拿問,居二決杖,居三推考,新舊還上居末決杖,居二推考,私賑穀居末居二,依新定式一體施行之意,分付,何如?令曰,依。
南泰著,以成均館言達曰,今三月初三日儒生課試,當爲設行,而大提學未差,行大司成尹東度呈辭入達,限內不得爲之,今月內無故日退行之意,敢達。令曰,知道。
洪名漢,以義禁府言達曰,果川縣監金履貞,陽川縣監白大成,施以不應爲律事,徽旨達下矣。金履貞待令於本府,卽爲拿囚,白大成時在任所,依例發遣府羅將,拿來,何如?令曰,依。
洪名漢,以義禁府言達曰,忠淸監司狀達內,選武布全不納守令延豐前縣監朴台秀,已爲遞歸,決杖,令本府擧行事,達下矣。朴台秀下去報恩地云,依例發遣府羅將,拿來,何如?令曰,依。
又以訓鍊都監言啓曰,熖硝乃是軍器中最緊之物,而節省物力,多數煮納,誠甚可尙,故前後監官六朔之內煮納五千斤,則例蒙賞典矣。監官折衝趙聖洙,盡心勤勞,六朔之內煮納之數,至於六千三百斤之多,其在激勸之道,宜有加資之典,而事係恩賞,不敢擅便,令該曹考例稟處,何如?傳曰,允。
咸鏡監司李命坤狀達,二月令薦新生松魚,限內旣不得封進,月令內,又不得封進,惶恐待罪事。令于南泰著曰,勿待罪事回諭。
司書南綺老上書,伏以日月迅駛,徽寧殿祥事奄過,伏惟我邸下哀慕靡逮之慟,益復罔極。仍伏念臣姿性空疎,見職鹵莽,從班廁跡,已多濫竽之譏,而至於胄筵講官,責任尤重,決非如臣謏蔑所可一刻冒應者。而適値朔享隔宵,攝行有令,他不暇顧,章皇出肅,粗效駿奔之忱,而磅礴持被,亦且屢日矣。挾冊登筵,昵近离光,新進生疎,曲蒙包容之殊私,言辭拙訥,莫副俯詢之盛意,且感且惶,益不知措躬之所也。況臣與同副承旨臣泰著,爲三寸叔姪之親,春秋兼銜,有應避之嫌,以彼以此,俱難仍據。伏乞考例遞改,以安私分,千萬幸甚。答曰,覽書具悉。日月流邁,祥事倐過,孝昭殿練期奄近,一倍罔極。書辭,令該曹考例稟處。
校理李錫祥上書,伏以日月迅邁,徽寧殿祥事倐焉已過,慟霣如新,普率惟均。伏惟我邸下孝思皇皇,廓然靡逮,而睿候久愆之餘,不瑕有添損之節乎?區區下情,實不勝憂慮之至。向臣於孝昭殿望祭,見差執事之任,而久患寒感,强疾入闕,大朝傳香之時,未及先期進待。論其負犯,常憲難逃,而特蒙聖度之包容,幸逭嚴誅之遄加,至使同罪之諸執事,獨被重勘,追思至今,惶汗浹背。夫祭享執事,其爲任何如,而後時趨列,彼此無異,則豈可以事在旣往,恩出常格,獨自晏然,以爲冒沒供職之計哉?仍念臣獲蒙恩暇,歸省先壟,情理粗伸,幽明感極,惟當卽趁由限,以效反面之義。而臣有一妹,在於忠淸道公州地,身歿已踰月經歲,而久縻職事,未克往哭,悲深孔懷,只自摧心。顧今葬期隔在三四餘日,而自此距彼,不過一宿之地矣。身旣辭陛在外,今又至近葬迫,而不得臨穴一慟,以伸同氣之情,則其爲存沒之限結,當復如何?看葬雖非法典之所許,而至情終難自抑,昧死擅發,轉尋南路矣。臣本衰老善病,連日跋涉之餘,觸冒風寒,重得輪行毒感,身熱頭疼,肢體若臠,重以膈痰痞滯,勺水不下,神氣昏眩,轉側須人,委臥村舍,四到不省。多般藥餌,頓無分效,呻痛奄奄之中,由限已過,伏枕惶懍,靡所措躬。顧此病情,萬無時月間起動之望,玆敢冒萬死仰籲於貳極之下。伏乞离明,俯賜矜諒,亟削臣所帶職名,俾便調息而尋生路,仍治臣擅行之罪,以昭法紀而警具僚,不勝幸甚。答曰,覽書具悉。日月流邁,祥事倐過,孝昭殿練事奄近,一倍罔極。爾其勿辭,調理上來察職。
弼善金光國上書,伏以日月迅邁,貞聖聖毋祥事奄過,孝昭殿練期又近,臣民痛隕,大小同情。伏惟我邸下孝思哀慕,益復如新。念臣姿性魯莽,才識短淺,閑司漫職,常懼不稱,至於胄筵侍講之任,是臣屢叨蔑效之地,況今衰朽之質,尤無承當之望。且臣於前冬忝叨諫官也,以次對不參,重速玉署之論,至被譴罷之罰。伊時事實,略有委折,今於事久之後,不必費辭追辨,而第念言官之以不職被論,是何等罪過也?臣於是惶汗震悚,歷日月而靡釋,一切官職,不敢爲彈冠冒沒之圖。而日前除旨,遽下於杜門訟愆之餘,繼以召牌儼臨,朔祭躬行有令,駿奔事急,他不暇顧,顚倒出肅,獲忝執事之末,粗伸區區之誠,而其爲壞廉義,而咈公議則大矣。臣前旣有溺職之罪,今又犯冒進之誚,去就郞當,愧悚冞切。連日淸齋,不敢冒入文字,今始露章自列,仰瀆离明之下。伏乞睿慈,察臣危苦之懇,先遞臣職名,以安愚分,仍令攸司,重勘臣瀆擾之罪,以勵餘人,不勝萬幸。答曰,覽書具悉。日月流邁,祥事倐過,孝昭殿練期奄近,一倍罔極。爾其勿辭察職。
上在昌慶宮。常參·經筵,以代理停。
洪名漢達曰,大司憲權爀牌不進,持平李聖圭三度呈辭入達,李鳳祥,掌令申大脩·李養源,執義金元行在外,今日以監察茶時之意,敢達。令曰,知道。
申暐達曰,明日常參,取稟。令曰,停。
李彝章,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申暐達曰,玉堂上下番俱空,事甚未安。校理尹得養,副校理洪景海·李心源,修撰宋瑩中,旣有只推之令,竝卽牌招,推移入直,何如?令曰,依。
以副應敎徐命天,校理尹得養,副校理洪景海·李心源,修撰宋瑩中牌不進罷職令旨,令于申暐曰,竝推考徽旨捧入。
令于李彝章曰,大臣·備局堂上引接。
傳于申暐曰,御製編次人,使之入來。
御製編次人趙明鼎依下敎來待矣。傳于申暐曰,來詣于集賢門。
申暐達曰,預備兼春秋朴宗亮,今日次對時,當爲入來守廳,而累次催促,終不入來,有關後弊,事甚可駭。所當從重嚴處,而本院請推之外,無他可施之罰,何以爲之?敢稟。令曰,拿處。
李彝章違曰,事變假注書金學洙身病猝重,勢難察任,今姑改差,何如?令曰,依。
傳于南泰著曰,孝昭殿內有修改事,望祭兼行告由事,分付。
南泰著,以禮曹言啓曰,卽接光陵參奉,順康園守奉官所達,則近來虎患特甚,白晝橫行於紅箭門至近之地。且有囕害人命之事,故奉審·巡山等節,不得如常爲之云。莫重陵園,虎患,若是狼藉,極爲驚心,卽令該軍門發遣軍校,期於捕捉,何如?傳曰,允。
洪名漢,以兵曹言啓曰,新除授禁軍別將李泰祥,時無職名,依例口傳付軍職,何如?傳曰,允。
兵曹口傳政事,副護軍李泰祥,副司果鄭養淳。
李彝章,以兵曹言達曰,景福宮假衛將康恒道,慶德宮假衛將金宗澤,近得輪疾,浹旬彌留,症情危劇,文臣兼宣傳官元啓英,素抱奇疾,閱月沈痼,萬無自力供仕之望,俱爲呈狀乞遞,竝今姑改差。新除授方山萬戶李秉晉呈狀內,老母今年七十六歲,法不當遠離赴任云。邊將之親年七十五歲以上者,許遞其任,已有定式,依例改差,何如。令曰,依。
李彝章,以義禁府言達曰,卽接月令醫員申德沈手本,則保放罪人金益煥病勢,今已向差云,還囚之意,敢達。令曰,知道。
李彝章,以義禁府言達曰,安州前牧使徐命天,林土別將張再洙等拿問事,徽旨達下矣。徐命天,今方待令於本府,卽爲拿囚,張再洙時在任所,交代後,依例發遣府羅將,拿來,何如?令曰,依。
戊寅三月初五日辰時,王世子坐德成閤,大臣·備局堂上,引接入對時,左議政金尙魯,行司直李昌誼,行工曹判書洪鳳漢,行司直洪啓禧,戶曹判書李宗白,行副司直金漢喆,刑曹判書申晦,訓鍊都正具善復,禮曹參判南泰齊,行副護軍鄭汝稷,吏曹參判金致仁,左副承旨李彛章,記事官李迪輔,事變假注書金學洙,記事官南綺老,記事官鄭昌順,以次進伏訖。尙魯曰,近日雨餘,日氣不適,睿候調攝之節,何如?令曰,一樣矣。尙魯曰,膈間牽疼之候,足部浮高之症,何如?令曰,不愈矣。尙魯曰,寢膳諸節,何如?令曰,一樣矣。尙魯曰,湯劑進御乎?令曰,進御矣。尙魯曰,大朝聖俟,何如?令曰,一樣矣。尙魯曰,此平安監司閔百祥狀達也。以爲獅子島本是龍川之地,而義州無漁鹽收稅處,故當初只給鹽釜·漁箭,其後憑藉漁鹽之劃給,專屬土地人民於義州者,事甚不當。義州之辦物力築筒處,仍作該府屯田,使之收稅,本島軍額及土地人民,依前還屬於龍川事,請令廟堂稟處矣。無論京外,辦出物力,築筒起耕,則收稅屬之其處,土地人民,屬之地方官,自是法例也,而此事已經甲午年朝家處分,則今此道臣狀論,誠甚得宜。使之依狀請施行,何如?令曰,依爲之。尙魯曰,此平安監司閔百祥狀達也。枚擧宣川府使李昌運報牒,以爲防別武士二千餘名內,一千名減給本府,以補軍額一千名,依前作銀會錄事,請令廟堂稟處矣。無論當初名色之如何,收錢換銀,留作軍需者,已至卄餘年,可謂法之成而行之久。則該邑軍額,雖曰苟簡,亦非昨今年之始有此弊,有難輕義汰減,而諸堂中不無參差之議,下詢于入對諸堂,恐好矣。令曰,諸堂之意,何如?昌誼曰,臣於昨冬,奉命西下,路過宣川,略聞其事情,則本府名雖防營,軍額猥多,而民丁絶小,將至於民邑難支之境者,儘如道臣狀辭,量宜減定,有不容已,而此等事一番變通之後,難保其實惠之下究,恐不可遽議矣。鳳漢曰,宣川防別武士之徵錢換銀,別爲會錄者,名色旣不正,事面亦苟簡,宣民之稱冤,勢固然矣。永革其名,雖難可議,量減其額,在所不已。但其減額之後,實惠或不及民,則安在其變通之本意乎?此一款恐不可不嚴飭矣。啓禧曰,臣於西事,未嘗熟諳,而此等事若自朝家許減,實效果及於民,則許之固宜,而畢竟無實效,則依前會錄恐爲得當矣。宗白曰,軍額難充之弊,誠如道臣狀陳,而防別武士創設之後,收錢換銀,留作軍需者,已成規例,則有難輕議汰減矣。漢喆曰,俄者賓廳大臣與諸宰,以此事商確,僉議皆以變改爲重難,臣亦別無他見矣。晦曰,所謂防別武士,卽他處所無之名色,而於本府爲莫大之弊,故道臣有此狀聞。量減其額,不害爲救宣民之道,而但旣曰軍需,行之已久,則猝難變通,大臣不可輕議之言,誠是矣。善復曰,防別武士名色,通一道所無,而獨於此邑有之,固當有弊,行之已久,則似不可輕許減額也。泰齊曰,量減其數,以補軍額,使實惠及於民,則豈不好矣,而第行之已久,恐難輕議矣。汝稷曰,臣待罪西閫時,習知本邑軍額之弊,而防別武士名色,他邑所無,且與土稅應納有異,量減其額,實惠及於民,則恐好矣。致仁曰,西關事,臣固未諳。第以道臣狀辭見之,名色不正,事面苟簡,宜似有變通之道,而但念收錢換銀,留作軍需,意亦有在,行之數十年,已作成法,恐不可輕議許減矣。尙魯曰,諸宰所對,小異而大同,以大體則其靳難可知。此等事一番開路,必有後弊,道臣狀辭,今姑置之,何如?令曰,依爲之。以上出擧條尙魯曰,臣於頃日藥房入診時,大朝以次對太草草爲敎,臣對以其前種種入達,備局事無留滯,故今則別無可爲者矣。尙魯曰,頃者次對時,玉堂·憲府俱爲入參矣,今日則三司無一人入之。次對時儒臣·諫官入參,自是例也,且次對久曠之餘,無一人入參者,誠甚慨然。此後下令申飭,則必有效矣,伏願留意焉。令曰,唯。尙魯曰,朝臣之鍼灸呈辭,視沐浴呈辭,事面尤重,正卿以上外,例不得爲之。而日昨工曹參判南泰爀,以鍼灸受由,故使政院溯考前例,則曾在七十年前,一有從二品鍼灸呈辭之事云,而此亦不過其時政院不察捧入之致也。決不可因一久遠之謬例,以啓挽近所無之弊。此後則正卿外鍼灸呈辭,使之定式勿捧,南泰爀呈辭,勿施何如?令曰,依爲之。出擧條鳳漢曰,大同事體,何等至重,而近來紀綱解弛,船運上納,每致愆期,亦多中路故破之患,事之駭痛,莫此爲甚。此後則各別申飭,毋得過限,如有臭載之事,則當該地方官,卽卽馳進,故破與否,嚴加査實,俾無弄奸之弊事,申明知委於諸道,何如?令曰,依爲之。晦曰,國穀船運之際,故破之患,比比有之,此固駭痛,而和水之律,亦是一罪,其弊尤甚,不可不一體嚴飭矣。令曰,依爲之。啓禧曰,臣於監賑時,欲祛和水之弊,而無其策,覈得一人,正罪後始無此弊,此不可不各別嚴飭矣。鳳漢曰,故破自有其律,而罪在疑似,不能摘發,則亦不可輕議用法。蓋明其罪發其奸之道,全在於敗船地方官之卽往詳査,此臣所以仰請其別爲嚴飭也。昌誼曰,破船眞僞之覈得,果專在於登時摘奸,而近來船漢輩,故爲緩告於地方官,而地方官,亦不卽馳往詳覈,輒致奸弊之漸生。此後毋論船漢與地方官,若有如前稽忽之事,則竝隨現重繩之意,別爲嚴飭,恐不可已矣。令曰,依爲之。宗白曰,稅大同裝發後,故破入倉後無面,專由於沙格之作奸,則此亦實監色不騎船之致。近來各邑,不有事目之申嚴,率多換名代送之弊,今年稅船上來後,各別査實,若有代送之邑,則當該守令,當隨現請勘,而爲先嚴飭,何如?令曰,依爲之。出擧條諸臣以次退出。
戊寅三月初五日未時,上御崇文堂。編次人入侍時,編次人趙明鼎,左副承旨李彝章,記事官李迪輔,記事官洪秀輔·鄭昌順,以次進伏訖。上命,彝章呼寫孝章宮·懿昭墓茶禮祝文訖,命明鼎讀之,呼寫望皇壇述懷訖,又命明鼎讀之。又命書傳敎曰,今番親祭之廻,當臨孝章·懿昭宮,軍兵道上留駐,一依前例擧行事,分付訓局及龍虎營。上曰,月城·和順發引,只隔數日,而雨意如此,能渡素沙水耶?素沙有船否?明鼎曰,水漲時或有船矣。上曰,素沙川深乎?明鼎曰,無雨時僅及足矣。上曰,注書出去,初八日親祭祭報府入之。彝章曰,頃日有全羅都事卽爲署經之下敎,而臺諫皆在外,不得署經,戶判以是爲悶。都事有除署經下直之例矣。上曰,全羅都事李漢一,除署經,當日內使之辭朝。出榻敎諸臣退出。
上在昌慶宮。常參·經筵,以代理停。
下直,平壤庶尹徐命仁。
李之億達曰,明日·再明日,毓祥宮親祭齋戒,初九日正日,連三日常參,頉稟。令曰,知道。
李彝章達曰,大司憲權爀牌不進,執義金元行,掌令申大脩·李養源,持平李鳳祥在外,一員未差,今日以監察茶時之意,敢達。令曰,知道。
藥房都提調金尙魯,提調李成中,副提調李之億啓曰,春雨頻仍,風寒尙峭,伏未審此時,聖體調攝若何?憊眩之候,寢膳之節,亦何如?湯劑·茶飮之未煎入,已過兩日,臣等卽率諸御醫入診,詳察聖候,議定繼進當否爲宜。王世子調候,何如?臣等不任區區憂慮,敢來問安,竝此仰稟。答曰,知道。氣則一樣,世子氣亦一樣矣。
李之億達曰,左承旨韓光會,右承旨申暐,右副承旨洪名漢,今日不爲仕進,竝卽牌招,何如?令曰,依。
李彝章達曰,正言李普溫,引避退待,已至多日,尙未處置,憲府監察茶時,亦涉未安。兩司除在外外,大司憲權爀,卽爲牌招,何如。令曰,依。
申暐達曰,玉堂上下番俱空,事甚未安。校理尹得養,副校理李心源,修撰宋瑩中,旣有只推之令,竝卽牌招,推移入直,何如?令曰,依。
以校理尹得養,副校理李心源,修撰宋瑩中等牌不進罷職令旨,令于南泰著曰,竝推考徽旨捧入。
傳于申暐曰,御製編次人,來詣于集賢門。
編次人具允明,依下敎來待矣。傳于南泰著曰,藥房入診,同爲入侍。
傳于南泰著曰,左右相入侍。
左議政金尙魯,右議政申晩,依下敎來待矣。傳于南泰著曰,來詣于集賢門。
令于韓光會曰,左右相入對。
以承言色口傳下令曰,今日夜待,明朝請對,宜矣。
事變假注書金學洙改差,代裵聖兪爲假注書。
李彝章,以都摠府言達曰,今初八日毓祥宮擧動時,侍衛不可不備員,而新除授都摠管鄭纘述,身病危劇,時未肅拜,勢難進參,合有變通之道。令政院稟旨變通,仍令該曹,竝與未差之代,以在京無故人,卽爲口傳差出,以爲備員侍衛之地,何如?令曰,依。
李彝章達曰,因都摠府草記,都摠管鄭纘述,身病危劇,今次擧動時,勢難進參,令本院稟旨變通事依下矣。合有變通之道,何以爲之?敢稟。令曰,改差。
洪名漢啓曰,都摠管鄭纘述,以身病改差事,依下矣。竝有闕之代,令該曹卽爲口傳差出,何如?傳曰,允。
兵曹口傳政事,咸溪君櫄爲都摠管,李益輔爲副摠管。
李彝章,以禦營廳言啓曰,因禮曹草記,光陵·順康園陵園內,虎患特甚,囕害人命,極爲驚心,卽令該軍門發遣軍校,期於捕捉事,命下矣。本廳將校,率領砲手五十名,明日出送之意,敢啓。傳曰,知道。
洪名漢,以義禁府言達曰,卽接月令醫員申德沈手本,則時囚罪人徐命天,素患關格之症,猝然發作,呼吸不通,飮啖全却,不省人事,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
又以義禁府言達曰,忠淸監司狀達內,選武布不納守令延豐前縣監朴台秀,已爲遞歸,決杖令本府擧行事達下矣。時囚罪人朴台秀,決杖一百放送之意,敢達。令曰,知道。
三月初六日巳時,上御崇文堂西軒。藥房入診,編次人同爲入侍時,都提調金尙魯,提調李城中,副提調李之億,編次人具允明,記事官李晉圭·洪秀輔·鄭昌順,醫官金履亨·許礈·金德崙·鄭允協·權尙殷·金秀良·李以材進伏訖。尙魯曰,近日日氣乖常,風寒亦甚,聖候若何?上曰,一樣矣。尙魯曰,湯劑停止,已至二日,誠爲悶迫矣。上曰,自逢此月,萬事無心,而又逢今日,心懷難抑矣。卽今憧憧者,惟待親祭之日耳。尙魯曰,使醫官診候伏望。上曰,只令二醫診脈,可也。金履亨入診後退伏曰,左三部不調如前,右三部虛軟中帶數之候,一樣矣。上曰,卽今春坊官員誰某也?之億自輔德至司書,歷數以對,仍奏曰,說書則未差矣。上曰,南綺老誰子也?之億曰,泰耆之姪,泰堦之子也,泰堦則爲就明之繼子,而曾經實注書矣。上曰,然則南就明之孫也。尙魯曰,然矣。上曰,今日欲見卿,故許診,而卽今無心於他事,食飮,亦不甘矣。尙魯曰,固知孝思之如此,而强進水刺,千萬伏望。上曰,旣逢此月,又逢今日,何以堪乎?尙魯曰,又當今日,豈能無難抑之懷,而唯伏願十分理遣耳。上曰,能理遣故如此矣。尙魯曰,湯劑繼進事,下敎,何如?上曰,湯劑雖日進,而予則厭服尤甚,不如初不劑入之爲愈也。雖劑入,予未必服之矣。之億曰,信如聖敎,則臣子焦迫之情,已無可言,而亦非所望於殿下也。上笑曰,卿等每欲使予長時服藥,然則蔘橘茶·補中湯合煎,仍調瓊玉膏·吞下八味元則好乎?尙魯曰,聖上每每厭進,故不敢强請矣。若如聖敎而兼進,則豈非大幸乎?上曰,朴乃貞,服六味元一石云,宜兼數人之壽,而今安在哉?尙魯曰,如此故能到老無病,得力者多矣。上曰,予當盡言之矣。今月之內,除却他事,病臥之外,決不服湯劑矣。尙魯曰,聖上所執過矣,何必如是耶?上曰,予有所定也。尙魯曰,聖敎如此,湯劑則雖不敢强請,而茶飮則繼進,何如?上曰,茶飮則當進,而亦以備不虞也。尙魯曰,茶飮雖劑入,而若不進御,則安在其命進之意乎?上曰,第爲劑入可也。尙魯曰,雖以一時勉從之意,許令劑入,而恐有不爲進御之慮矣。上曰,此則在於予心矣,煎入與劑入,何異也?成中曰,動駕隔日,此後一番日次,則煎入何如?上曰,此則依所請煎入,可也。尙魯曰,其夜亦爲進服伏望。上曰,其夜,一服何難?加減補中益氣湯停止,蔘橘茶五貼劑入事,榻前下敎。上曰,注書出去,持昨日祭文草以來。臣晉圭承命入之。上命允明讀之。上曰,有可改處,達之,可也。允明奏數處,上仍卽改之。上曰,注書出去,濟州領來人率入,可也。臣晉圭承命率入。上命之億下詢曰,汝等發程之日已久,而今始入來,何其遲滯耶?濟州民曰,半度海而還爲入去,候風更來,故今纔上京矣。上曰,近聞唐柚子進上船漂風云,汝等得聞其去處消息乎?對曰,似去江南,而消息則不得聞知矣。上曰,濟州移穀,幾何入去乎?對曰,多數入去矣。上曰,賑政幾許爲之乎?對曰,小人等上來時,已給四巡矣。上曰,以邑在穀分賑乎,以移轉穀分賑乎?對曰,本邑連値凶歉,元無餘穀矣。上曰,此漢能言,且解事矣。仍下詢曰,邑中元無一石穀乎?對曰,豈曰全無乎?以邑在穀,僅給一巡矣。上曰,運穀,能及於一巡之後乎?對曰,能及入去矣。上曰,汝等上來時,路傍無餓殍乎?對曰,本邑癘疫大熾,故歷路多見僵屍矣。濟州民退出。〈後〉,之億曰,頃日入對儒臣及臺臣與牌不進者,一體譴罷,臣欲仰達,而未果矣。卽今館直與兩司,無一人行公者,誠可悶矣。其時儒臣,則千里銜命,而還朝之日,卽入館直,臣誠歎服矣。自上,雖以草草陳勉爲非,而今乃與其日違牌臺臣同罪,則亦涉如何矣。上曰,此言則是矣。尙魯曰,之億所達,大體似然矣。傳曰,頃者次對時儒臣·臺臣,言雖糢糊,與違牌之人有間,飭已行竝敍用,。上曰,李心源·宋瑩中之尙今撕捱,過矣。尙魯曰,宜有前樣申飭之道矣。上曰,從當爲之矣。之億曰,賑廳設賑書啓,方在政院,何以爲之乎?他承旨持賑廳設賑書啓入侍事,榻前下敎。諸臣退出。
戊寅三月初六日酉時,上御崇文堂。左右相入侍時,左議政金尙魯,右議政申晩,左承旨韓光會,記事官李迪輔,記事官洪秀輔·鄭昌順,以次進伏訖。上曰,春坊上下番入侍。出榻敎迪輔承命出去,與弼善金光國,司書南綺老偕入。上曰,上下番誰耶?尙魯曰,下番南綺老,上番金光國也。東宮邸下入侍于軒下。上曰,春坊來立大臣後,此是好機會,勿失此時,頻頻陳戒,可也。尙魯曰,下番亦好人也。上曰,予無負汝家,遇以國士,報以國士,汝須留意焉。今日事專恃汝等,一以爲陸贄,日進規諫,一以爲金履亨,日加保護,毋負國家,是予之望也。光國·綺老起伏曰,聖敎至此,臣等敢不竭力圖報?上仍命東宮先退。光國·綺老,陪從以出。上曰,大臣出去,求對元良,可也。罷對後,予欲召見元良矣。諸臣退出。
戊寅三月初六日初更三點,王世子坐寬毅閤。左右相入對時,左議政金尙魯,右議政申晩,左承旨韓光會,記事官李迪輔,編修官金光國,記事官南綺老,記事官鄭昌順,以次進伏訖。尙魯曰,調攝之中,久爲入侍,睿候不瑕有傷損之節乎?令曰,有加矣。令曰,承旨書之。近來氣升之症,有時加劇,至有昨秋之擧,今於大朝聖敎之下,伏不勝感泣。追事往事,深知過尤,痛自追悔,亦切衋傷。內官金漢采等,令該曹恤典從厚擧行,以示余悔悟之意。出下令尙魯曰,春坊之官生疎,雖或有失措之事,勿以爲過,必爲容貸焉。令曰,當體念矣。諸臣退出。
上在昌慶宮。常參·經筵,以代理停。
夜五更,坤方有氣如火光。
和順翁主發引後,大殿·世子宮·嬪宮,政院·朝廷二品以上·六曹堂上口傳問安。答曰,知道。大殿,藥房口傳問安。答曰,知道。
洪名漢達曰,正言李普溫引避退待,已至多日,尙未處置,憲府連日監察茶時,俱甚未安。兩司除在外外,大司憲權爀卽爲牌招,何如?令曰,依。
南泰著達曰,大司憲權爀牌不進,執義金元行,掌令申大脩·李養源,持平李鳳祥在外,一員未差,今日以監察茶時之意,敢達。令曰,知道。
李之億啓曰,左承旨韓光會有稟達事,請待矣。
傳于李之億曰,左右相入侍。
傳于李之億曰,左右相來詣于集賢門,請待承旨,同爲入侍。
韓光會達曰,左承旨因大朝下敎,來詣請對矣。令曰,入對。
備忘記,世子宮長番內官申宅明,特爲加資。
傳于洪名漢曰,承旨來詣于明政殿後。
傳于李彝章曰,永城尉代,以預差爲之。
以寶劍望筒,傳于李彝章曰,此外侍衛仍。
傳于李之億曰,留院,左承旨爲之。
裵聖兪在外,代以鄭煥猷爲事變假注書。
洪名漢啓曰,事變假注書鄭煥猷,時無職名,令該曹付軍職,冠帶常仕,何如?傳曰,允。
戊寅三月初七日申時,上御崇文堂。左右相請對,承旨入侍時,左議政金尙魯,右議政申晩,左承旨韓光會,記事官李迪輔,記事官洪秀輔·鄭昌順,以次進伏訖。尙魯曰,夜來聖體若何?上不答。上曰,夜不能寐矣,予自今日行素矣。尙魯·晩曰,殿下春秋高矣,何可行素乎?臣等,伏不勝憂慮之至。上曰,禁酒後常漢,必無打妻破器之事矣。光會以東宮恤典擧行下令事,仰達。上曰,使之葬骸,可也。光會曰,下令,出去頒布乎?上曰,頒布,可也。上曰,欲上食於上殿,卿等少退。諸臣遂少退。少退後承史更爲入侍時,上命光會書傳敎曰,今覽元良下令,惻傷曷喩?六人給板·給布,令當部官員,看檢埋置。上曰,六人藁葬,在水口門外云,明日親祭罷後,分付埋葬於懿陵火巢外,而門限前爲先招東部入直官員,聽傳敎,可也。光會曰,東宮下令,春坊官員,欲爲祗迎,故俄者大臣欲奏,而未及陳達矣。上曰,祗迎是矣。仍命承旨書傳敎曰,元良欲爲祗迎云,而纔差復,集禮門內爲之事分付。承史退出。上曰,承旨復來前。六人,皆吾赤子也,誠可矜也。金守仁知其處云,分付守仁,與當該部官埋葬,可也。上曰,東宮下令云何?光會,擧頭辭以奏。上曰,妄悖二字去之。上曰,承旨請對於元良。諸臣退出。
戊寅三月初七日初更,王世子坐寬毅閤。承旨入對時,左承旨韓光會,記事官李迪輔,記事官南綺老,記事官鄭昌順,以次進伏訖。光會曰,臣以邸下欲爲祗迎之意,仰達於大朝殿下,則以是矣下敎,而書傳敎邸下當祗迎矣。令曰,傳敎入之。光會曰,臣誦下令以對,則大朝殿下,去妄悖二字,臣出後刪去乎?令曰,唯。諸臣退出。
戊寅三月初七日二更,上御居廬廳。承旨入侍時,右副承旨洪名漢,記事官李迪輔,記事官洪秀輔·鄭昌順,以次進伏訖。上曰,承旨書之。噫,臨御幾年,重人命之意,今雖衰耗一也,昨聞以後,此心何忍?六人妻孥,令京鄕從厚顧恤,特爲限己身給復,以示此意。諸臣退出。
上在毓祥宮。常參·經筵,以代理停。
大駕入毓祥宮齋室後,王世子遣宮官問安。答曰,知道。政院·藥房口傳問安。答曰,知道。行禮後,政院·藥房口傳問安。答曰,知道。
傳于洪名漢曰,日氣如此,東宮祗迎置之。
傳于李彝章曰,軍兵饋粥,依前擧行事,分付。
傳于南泰著曰,承旨入侍。
傳于申暐曰,承旨與御製編次人,來詣于閤外。
傳于申暐曰,注書一員待令。
傳于李彝章曰,兵判入侍。
傳于申暐曰,以執事來此人金相肅·沈翔雲,使之入侍。
李彝章,以兵曹言啓曰,在前經宿擧動時,大內巡檢等事,使入直兵曹·都摠府堂上累次申飭事,例爲啓稟分付矣。今亦依此擧行之意,敢啓。傳曰,知道。
戊寅三月初八日辰時,上具翼蟬冠·視事服,乘輿於明政殿月臺,詣毓祥宮時,行都承旨李之億,右承旨申暐,左副承旨李彝章,右副承旨洪名漢,同副承旨南泰著,記事官李晉圭·李迪輔,記事官洪秀輔·鄭昌順,以次陪從。藥房都提調金尙魯曰,夜間聖體若何?上曰,一樣矣。尙魯進茶飮,上遂進御。上曰,兵判來前,侍衛依前爲之。鄭翬良曰,出門後爲之乎?上曰,唯。上出弘化門,改乘素輦。上曰,正門今番徑先閉之,當該守宮中官,從重推考。出擧條上至宗廟前,下輦俯伏。上曰,先射隊抽前,後射隊退後,前面一切開之。過宗廟後,上乘輦至鍾閣前。上曰,兵房來前,招宣傳官分付兵判,傳令駕前駕後牌頭左邊挾輦,使開左邊,予方欲召見市民矣。市民三人進伏。上曰,市民只此而已乎?在近市民,皆招來。市民七八人進伏。上曰,市民爲京師根本,予於汝等,未嘗暫忘也。今番欲問民瘼,而悤急未及爲之,再明日平市提調,使之入侍,伊時汝等,以弊瘼陳達,可也。至下馬碑前,改乘素輿,至毓祥宮大門降輿。上曰,兵判來前。四軍門設粥,一依前例爲之。上入宮詣板位,上行再拜禮,入宮內奉審後出門外。申暐曰,臣於禮曹儀註,有所仰達者。今番親祭時,磨鍊飮福,而此乃祭禮中屬吉之節,今番不可行矣。上曰,予已欲下敎矣,分付儀曹,置之,可也。出擧條齋室行禮時,上曰,今番承史旣入,陳幣瓚酌,皆外朝爲之,則執禮,豈可獨以宗室爲之乎?此後則執禮,以玉堂爲之事分付。行禮罷後編次人入侍時,編次人具允明,同副承旨南泰著,記事官李迪輔,記事官洪秀輔·鄭昌順進伏。上命泰著呼寫毓祥宮忌辰日茶禮祝文,命允明讀訖。諸臣退出。二更一點,承旨入侍時,同副承旨南泰著,記事官李迪輔,記事官洪秀輔·鄭昌順進伏。上曰,注書出去,金器大使之入侍。迪輔還奏曰,金器大以別雲劍,不入省記中,故在門外矣。上曰,注書出去,養正齋家之大小,其子孫有無,徧問於諸承旨,知入。迪輔還奏曰,諸承旨無知者,而注書李晉圭云,其子孫,則趙學天,而方爲齋陵參奉矣。上曰,注書出去,尙瑞直長沈翔雲,工曹佐郞金相肅,使之入侍。迪輔與翔雲·相肅,偕入奏曰,送人於趙學天家問之,則養正齋三四間云矣。上命泰著書傳敎曰,噫,當此月臨咫尺,追慕一倍。以常人之情言之,爲人子親生之地,雖遺址,必欲一見,況其舍乎?行祭于此,一臨而見,先妣以昔日之心,必喜冥冥,入奏殿中,慈心必也欣喜。回駕時我慈聖誕生養正齋,當以步輿入審,升輦臨彰義宮留門後,以標信令訓將,開後廂軍事分付,駕前·駕後隨駕。上曰,承旨書之。今日親祭靑平尉,內外孫皆以執事進參,追憶其祖,予心愴然。回駕後都尉公主故右尹沈廷輔貞夫人李氏,遣禮官致祭,而祭文當製下矣。出傳敎又命承旨書傳敎曰,今於此望見,追惟昔年,一倍此心。回駕後寧嬪房,遣內侍致祭,祭文當製下,而乙亥年臨墓時,故郡守金昌國子孫中錄用事下敎,而尙未擧行。其奉祀孫故承旨金文行子,令該曹卽爲隨窠錄用。上曰,汝等,皆初參此祀乎?翔雲曰,前已參祀,而親臨時則初矣。相肅曰,臣曾於親臨時參祀矣,翔雲·相肅出去。上曰,汝等來前。汝只兄弟,而汝獨仕宦乎?翔雲曰,然。上曰,小科則皆爲之乎?翔雲曰,臣弟亦爲小科矣。上曰,汝初爲入侍乎?翔雲曰,始仕後入侍,而小科後又爲入侍矣。上曰,仕後爲小科矣。上曰,內外孫中汝二人有之,致祭時,俱爲進參,可也。相肅曰,臣有職名,當受由,而吏曹似不許矣。翔雲曰,臣父一鎭,方爲玉果倅矣。上曰,各邑祭物,勝於奉常寺,奉常寺祭物,極其可笑,而其中餠,生末矣。泰著曰,承旨下送于玉果乎?上曰,唯。上曰,汝等受由於吏曹,下去玉果,必參致祭,可也。上命泰著書傳敎曰,贈洪贊成奉祀孫,有令軍門調用之命,而尙不調用,事體寒心。卽爲調用事申飭。上曰,明日編次人待令于彰義宮。出榻敎諸臣退出。四更一點兵判入侍時,兵曹判書鄭翬良,左副承旨李彝章,記事官李迪輔,記事官洪秀輔·鄭昌順,以次進伏訖。上曰,養正齋歷臨事,卿聞之乎?翬良曰,聞之矣。上曰,分付訓將,使開陣門,而行於陣門外,無開陣門之事,而只退陣札住,可也。上曰,標信當傳給,承旨知委之。諸臣退出。上自齋殿步出上毓祥宮,承史皆陪從。上立板位上行再拜禮,入宮行初獻禮。上曰,大祝,初爲之人耶?何其生疎也?上曰,養正齋是慈聖誕生之室,回駕時欲入見之矣。上曰,路北有渠乎?申暐曰,無之矣。上曰,其家大門,足可容步輦乎?禮曹判書李益炡曰,足可容矣。上行望燎禮,還入齋殿。諸臣以次退出。
上在昌慶宮。常參·經筵,以代理停。
夜一更,月暈。四更,月暈。
親祭罷後,政院·藥房·朝廷二品以上·六曹堂〈上〉口傳問安。答曰,知道。王世子遣宮官問安。答曰,知道。歷臨養正齋後,王世子遣宮官問安。答曰,知道。歷臨孝章宮後,政院·藥房,口傳問安。答曰,知道。還宮後,政院·藥房口傳問安。答曰,知道。
韓光會達曰,明日常參,取稟。令曰,停。
又達曰,大司憲權爀牌不進,執義金元行,掌令申大脩·李養源,持平李鳳祥在外,一員未差,今日以監察茶時之意,敢達。令曰,知道。
韓光會達曰,正言李普溫,引避退待,已至多日,尙未處置,憲府連日監察茶時,俱涉未安。兩司除在外外,大司憲權爀,卽爲牌招,何如?令曰,依。
又以達曰,校理尹得養,副校理李心源,修撰宋瑩中,旣有只推之令,竝卽牌招,以爲推移入直之地,何如?令曰,依。
以校理尹得養,副校理李心源,修撰宋瑩中等牌不進罷職令旨,令于韓光會曰,竝推考徽旨捧入。
傳于申暐曰,祭文旣已親製,則事體有別。孝章廟執事,以長溪君棅,永城尉申光綏,趙載洪·趙載得爲之,懿昭廟執事,長溪君·永城尉·洪樂性·洪樂仁爲之。無軍職者,卽爲口傳付軍職事,分付。
兵曹口傳政事,副司果洪樂仁。
傳于申暐曰,金器大·金亨大·尹東晳,使之待令於養正齋。
傳于李彝章曰,兵判入侍。
御製編次人具允明·趙明鼎,依下敎來待矣。傳于申暐曰,待令於明政殿後。
傳于李彝章曰,諸司預備。
韓光會達曰,明日次對,兩司無進參之員,除在外·引避退待外,大司憲權爀待開門牌招,以爲進參之地,何如?令曰,依。
李彝章,以兵曹言啓曰,依下敎,隨駕禁軍及駕後與標下軍兵等處,設粥以饋之意,敢啓。傳曰,知道。
李彝章,以訓鍊都監言啓曰,因傳敎,隨駕將校·軍兵等,設粥分饋之意,敢啓。傳曰,知道。
又以禁衛營言啓曰,依傳敎,本營留陣軍兵等處,設粥以饋之意,敢啓。傳曰,知道。
又以御營廳言啓曰,依傳敎,隨駕別抄及留陣將校·軍兵等處,設粥分饋之意,敢啓。傳曰,知道。
戊寅三月初九日午時,上具翼蟬冠·視事服,還宮時。行都承旨李之億,右承旨申暐,左副承旨李彝章,右副承旨洪名漢,同副承旨南泰著,記事官李晉圭·李迪輔,記事官洪秀輔·鄭昌順,以次陪從。上至養正齋,墻隅見趙明鼎等祗迎,上曰,趙明鼎·趙明勗及趙學天之子入侍。出傳敎上見墻垣撤毁,大驚,招問李彝章曰,垣墻何如是撤毁耶?彝章曰,此家不可容輿,故朝者臣以毁墻之意仰稟,則殿下以知道下答,是以使之撤毁矣。上曰,予於養正齋,豈有撤毁垣墻之理?中官不稟,而以知道下之矣。當該中官,卽令該府處之。出傳敎上曰,當該部官·繕工官員,急急招來,卽令修築,修築後予當回駕矣。上至故參判趙希逸家前,降輦改乘小輿,入養正齋。趙明鼎·趙明勗·金器大入侍時,右承旨申暐,記事官李迪輔,記事官洪秀輔·鄭昌順以次進伏。上曰,金亨大·尹東晳入侍。上曰,今逢此年,又見慈聖誕生之地,此懷難抑。上曰,養正齋題額,誰人筆也?明鼎曰,先正臣宋浚吉寫之矣。上曰,同春之書果好矣。小識誰所作也?明鼎曰,亦先正所作也。上曰,養正齋重修記,是何人所作也?明鼎曰,金履坤作之矣。上曰,讀之。明鼎起立,讀小識及重修記。至某年某月春翁識,上曰,不曰同春,而曰春翁,志尤渾厚矣。上曰,觀先正書,有浴沂氣像,正合於同春之號也。上作養正齋記,而親自書之,命暐刻板揭之。上曰,大衍巖,何處耶?明鼎曰,在北邊矣。上仍起立開戶而見之曰,厥巖果好矣。上命尹東晳養正齋三字印入。金亨大進伏。上曰,金孝大在水原乎?對曰,然矣。趙學天之子基顯進伏。上曰,爲人極妙矣。上曰,基顯進前。汝讀何書乎?對曰,讀韓文矣。上笑曰,韓文,文理已達者讀之,汝能讀乎?可謂躐等矣。仍問曰,曾讀何書?對曰,讀小學·孟子矣。上曰,然則雖讀韓文,無怪矣。上曰,汝有誦之者乎?浩然章誦之。對曰,讀之已久,不能誦矣。上曰,小學題辭誦之。對曰,不能矣。上曰,然則,誦孟子見梁惠王章。基顯誦至利吾國。上曰,分付戶曹,草注紙三卷,墨三丁,筆五柄入之,令校書館,孟子俱諺解上之。基顯受置孟子·紙筆墨於堦下,仍爲四拜而退。上曰,兵房來前。李彝章進伏。上曰,養正齋垣墻,誤爲撤毁處,回駕後,令繕工從容善築蓋瓦,其餘未覆瓦垣墻,亦令修改,一體覆瓦,可也。出擧條上曰,當該中官從重推考事,改書出。出榻敎上命暐書傳敎曰,今日臨此,予心一倍,參奉趙學天,特爲陞敍,令趙明勗右職調用。明鼎曰,養正齋前家,是故參判趙希逸之家也。上曰,然乎?上至趙希逸家前乘輿時。上曰,此家舍廊諸門,令其家人開之。洪名漢擧聽澗堂題額字以對。上招左議政金尙魯,兵曹判書鄭翬良謂之曰,卿等觀養正齋記乎?對曰,未也。上曰,趙明鼎讀之以聞。尙魯曰,混厚之混字,當爲水邊軍字矣。上曰,予忘之而誤書也,從當改之。至墻隅見趙哥一家祗送,召趙明鼎,先問冠者,而後及童子,明鼎一一歷數以對。上至養正齋洞口隅住輿。召李彝章書傳敎曰,嗚呼,今日予心一倍,旣已入審此司宰監契,東有我慈聖誕生之所,西有毓祥宮,豈可比於漢之南頓?特給復三年,以示予意。上曰,予忘之矣,招來趙學天之子基顯,聽傳敎,可也。基顯進立駕前。上曰,養正齋依前入處,可也。至洞口外,改乘素輦時,兵曹判書鄭翬良曰,本曹二軍色郞廳,專管經費出入,不當數遞,而正郞李海重,頃者移職,旋卽坐罷,本色事甚可悶。所當請仍,而方在罷職中,故不敢直請矣。上曰,敍用仍任,可也。出擧條至景福宮西墻外,上見人有擧手持上言伏地。上曰,兵房來前,路傍俯伏者問之。對曰,上米廛人也。上曰,所訴者何事耶?市民等曰,失三百年生業之基址,而又得罪於平市提調,今移刑曹,而以杖一百徒三年之律勘罪,故方在死中求生之中,敢爲此擧矣。上曰,承旨捧入上言,而讀之。讀訖,命承旨書傳敎曰,今日哀慕一倍之中,道傍見一光景,此非一人希覬之事,其涉殊常。住輦問之,又取上言,而令讀,此卽上米廛人也。予雖衰矣,壬申臨宣化門之事,昨春臨宣政門之事,尙今了然,而擧條幻弄,大臣所奏,亦尙記有。噫,昨日鍾樓街上,召見市民,其令本署提調,明日登對。噫,昨日非閑暇及他之日,明日亦餘懷耿耿之時,而其所下敎,意在爲民,此何由焉?悠悠此心,蒼蒼照焉。當此之時,見此之訴,該署提調之幾年相爭者,快意裁斷,已非平市之意。設或下米廛人是之,惟在京兆·法曹,亦非本署一任好惡者。況杖百徒年,在於法曹之闊狹,一署提調,焉敢用法?此等提調,明雖入侍,何顧市民?該署提調尹汲,特爲罷職。大臣入侍,當問其律,爲先勿施。孰非孰是,姑捨勿論,頃者擧條申飭之後,下端句語,果若刪去欺弄偏隘之提調,則下米廛人,焉無其飭?令備局査問,日後入侍時,一體稟處。上曰,提調爲人隘矣。此等事當審察量度處之,今乃率易句斷,此是偏隘所致矣。凡人大抵寬大而後做事,此人則隘矣。渠若聞此言,必以爲野俗,而予則直言之,渠之此事極非矣。上入彰義宮,卽命兵判入侍。兵曹判書鄭翬良,左副承旨李彝章,記事官李迪輔·記事官洪秀輔·鄭昌順進伏。上曰,軍兵服色,議定,可也。翬良曰,戊辰年黑色,而庚戌年駕前駕後,淺淡服也。上曰,扈輦隊何服色?翬良曰,臣亦不能知矣。上曰,爲我而白衣,則挾輦皆白衣,可也。上曰,兵判姑退,待大臣來,與之同入,可也。諸臣退出。酉時上乘輦時。上曰,扈輦隊何服色乎?左議政金尙魯曰,扈輦隊淺淡服,似好矣。至弘化門前,上改乘小輿入門,至明政殿月臺,命鄭翬良入侍。上曰,軍兵及扈輦隊服色,皆仔細磨鍊,節目以入,不必出擧條也。上入大內,諸臣退出。
戊寅三月初九日初更,上御涵仁亭。編次人入侍時,編次人具允明·趙明鼎,右承旨申暐,記事官李迪輔,記事官洪秀輔·鄭昌順,以次進伏訖。上曰,注書出去,金虎門外,皆下鑰事,分付。上曰,今日坐見養正齋,其庭松,誠異常矣。基址甚淸明,慈聖每稱壯洞之好,果然好矣。明鼎曰,然矣。漢陽山川,本來淸淑之地,而壯洞尤淸明矣。潛龍池,非右尹所居之第耶?允明曰,潛龍池,卽臣先祖國舅之第也。上曰,頃者金孝大自成川來謁,則慈聖誦關西誌而問之,歷歷不遺,其聰明過人如此矣。予不欲爲不誠之文,故俄往懿昭宮,其祭文中,有灑涕榻帳之句,故予進至榻帳處,灑涕而來矣。孝章乳母,至今尙存,幾至七十,人命誠難矣。允明曰,然矣。上曰,俄臨彰義宮,往見南北山,則果淸明異常,予乃歎息曰,錦繡山河,今將如此云矣。上曰,綾恩之家,基址最高云,然乎?明鼎曰,其家好矣。有亭子名曰太華,處勢最高,四面通望矣。允明曰,四隣低下,而亭基突起,山脊之上有池,故取古人太華峯頭玉井蓮之意,以此名亭。蓋其地處高絶,通望兩闕,興仁·崇禮兩門平望,南而萬里峴,東而往十里,亦皆俯臨。此基世傳,到臣爲十二代,然則過三百年矣。上曰,然乎?上曰,尹東晳氣格好矣,必不空老矣。明鼎曰,其人果好矣。上曰,沈翔雲善文云,其人且淸明,似當爲大科矣。明鼎曰,一鎭有四子,而皆善生矣。上曰,然乎?鄭養淳則比其父甚壯大,若勸武者然矣。此人亦善文耶?允明曰,實才矣。上命暐,呼寫孝昭殿茶禮祭文訖,命允明讀之。上曰,編次人退去。命暐又呼寫孝昭殿望祭告由祭文。至殷奠字。暐曰,朔望,似不用殷奠矣。上曰,殷字之義,何如?秀輔曰,殷,盛也。迪輔曰,具三獻之禮,則可謂之殷奠矣。上曰,書殷奠字。上曰,承旨書之。噫,聖廡從享越二年,見其書見其識,其豈偶然?先正文正公宋浚吉廟,遣禮官致祭,而祭文當製下矣。出傳敎上曰,予於養正齋記,旣褒揚先正氣像,今又致祭,可謂有光乎先正矣。上曰,承旨書之。民可欺乎?行大司憲權爀本職許遞,爲平市提調,其令明日入侍。出傳敎上曰,權爀必爽然矣。此予之同甲,而予欲默矣,豈可使此甲戌生獨爲言耶?洪名漢爲大司諫時,予亦特除承旨,使得順解,上下如此,國事無可爲矣。暐曰,御製中渾字改書之意,敢啓。上遂書渾字以下。諸臣退出。
上在昌慶宮。常參·經筵,以代理停。
南泰著達曰,大司憲,持平一員未差,李鳳祥,執義金元行,掌令申大脩·李養源在外,今日以監察茶時之意,敢達。令曰,知道。
又達曰,明日常參,取稟。令曰,停。
藥房都提調金尙魯,提調李成中,副提調李之億啓曰,昨日徹夜將事,仍又歷臨,侵昏還宮,伏未審夜來,聖體調攝,若何?憊眩之候,寢饍之節,不瑕有所損乎,王世子調候,亦何如?臣等不任區區伏慮,敢來問安。答曰,知道。氣則一樣矣。
李之億達曰,右承旨申暐,左副承旨李彝章,今日不爲仕進,竝卽牌招,何如?令曰,依。
申暐達曰,玉堂上下番俱空,已至多日,事甚未安。校理尹得養,副校理李心源,修撰宋瑩中,旣有只推之令,竝旣牌招,以爲推移入直之地,何如?令曰,依。
以校理尹得養,副校理李心源,修撰宋瑩中牌招〈不進〉罷職令旨,令于申暐曰,竝推考徽旨捧入。
令于南泰著曰,大臣·備局堂上引接。
傳于南泰著曰,該署提調入侍時,左右相同爲入侍。
平市提調權爀,身病甚重,不得入侍之意,纔已微稟矣。左右相入侍,何以爲之?敢稟。傳于南泰著曰,左右相入侍,其置之。
洪名漢啓曰,平市提調權爀入侍事,命下矣。時無職名,令該曹口傳付軍職,何如?傳曰,允。
兵曹口傳政事,副司直權爀。
傳于洪名漢曰,上下米廛外,各廛中解事者,使之待令集賢門。
傳于洪名漢曰,宣化門當殿坐,各廛市民待令于近處。左右相入來事,使入直史官傳諭,侍衛勿入。
李之億達曰,今日宣化門殿坐事,命下矣。承旨不可不備員入侍,而左承旨韓光會,雖在服制中,卽爲牌招,何如?令曰,依。
申暐,以吏曹言達曰,本曹佐郞李世演,受由過限未上來,依例改差,何如?令曰,依。
李彝章,以漢城府言達曰,因幼學朴齊斗上言,令本府守臣摘奸決給後,卽爲申聞事,入達依準矣。卽接廣州留守李喆輔狀達,則以爲朴哥起訟於本府,摘奸圖形以來,則崔哥入葬處,果犯朴哥親山來龍近處,而向背案坐及步數,揆諸法理,似非可禁,故不許屈移矣。今其稱冤如此,至有上言,雖更爲摘奸,所見前後豈異,而復當其訟,尤無是理云。守臣所執如此,則不可强令摘奸,訟者稱冤亦如此,則亦不可遽然退去。當自本府發遣郞廳,更爲摘奸決給矣。發遣郞廳一員及書吏一人所騎馬,令該曹依例題給,何如?令曰,依。
南泰著,以漢城府言啓曰,今三月初七日承旨入侍時,六人給板·給布,令當部官員看檢埋置事,命下矣。六人等依傳敎,板布自戶曹·歸厚署題給後,令當部官員躬進看檢,各別埋置之意,敢啓。傳曰,知道。
洪名漢,以義禁府言達曰,忠淸監司狀達據,刑曹粘目內,瑞山前郡守申璆,洪州前牧使兪彦述,結城前縣監崔,泰安前郡守朴奎壽,尼山前縣監沈運熙,李遇芳等,移本府處之事,達下矣。兪彦述·崔等,今方待令於本府,卽爲拿囚,而申璆時在京畿楊州地,朴奎壽自任所,時未上來,沈運熙時在京畿水原地,李遇芳時在慶尙道居昌地本家云,依例發遣府書吏·羅將,竝拿來,何如?令曰,依。
李之億,以宗簿寺言啓曰,國朝御牒·璿源譜略中草,旣已釐正,御覽後,譜略則當爲付板入刊,國朝御牒,亦當正書矣。御覽日字,令日官推擇,則今三月十一日爲吉云,以此日封進,而取考前例,則有本寺堂上·郞廳具儀仗,竝陪進于明政殿,與承旨請承傳色,由正門捧入之規矣。今亦依此擧行之意,分付各該司,何如?傳曰,允。
申暐,以承文院言達曰,本院寫字官前銜李寅亮·李最芳·金天秀身死,及李挺大·金恒瑞付料陞實代,肄習閔鼎錫·金光晉·金德來·石慶禧·鄭思胤陞實,付軍職冠帶常仕,肄習鄭思謹·高道煥·彭溫·尹廷運·金光晉·閔鼎錫·石慶禧·金德來·鄭思胤陞補前銜代,學生高道煜·張元得·朴萬春·韓潤大·朴希仁·李一得·朴希謙·趙獜甲·李成根,筆才頗有成就之望,竝屬肄習,使之鍊業,何如?令曰,依。
戊寅三月初十日辰時,王世子坐德成閤。大臣·備局堂上引接入對時,右議政申晩,戶曹判書李宗白,兵曹判書鄭翬良,刑曹判書申晦,行司直李益輔,行副護軍鄭汝稷,右副承旨洪名漢,記事官李迪輔,事變假注書鄭煥猷,記事官南綺老,記事官鄭昌順,以次進伏訖。晩曰,日氣不適,睿候何如?令曰,一樣矣。晩曰,膈間牽疼之候,足部浮高之症,何如?令曰,足浮似勝,而膈間之症,有時升降矣。晩曰,水刺與寢睡之節,何如?令曰,一樣矣。晩曰,大朝兩日動駕,徹夜將事之餘,聖候何如?令曰,一樣矣。晩曰,此咸鏡前監司徐志修狀達也。因慶興府使李長燮,北兵使吳牒報,盛陳慶興邑基,五大不便之狀。仍以爲阿吾地堡田野廣闊,居民櫛比,井泉觱沸,分糶納糴,道里便均,一邑之民,皆願移居,慶興邑基,與阿吾地鎭堡,相換移設事,請令廟堂稟處矣。臣曾經北評事,故頗知本府形便矣。本府邑基,瀕於豆滿江,乃是關隘緊要處,而且移邑之擧,本自重難,故新府使尹得雨下去時,使之審其便否而詳報矣。日前得見其所報,以爲水患善加防築,則可不至大段,本府處在緊隘,雖有些少弊端,今不可猝議移設云,其言誠有見矣。姑觀前頭,更商而處之爲宜,此狀達,今姑置之,何如?令曰,依爲之。出擧條晩曰,大朝以勸農一事,聖敎不啻申嚴,每以守令,身爲田畯,躬親勸耕之意,縷縷下敎,諸道守令,着意奉行,頗有實效。上年穡事,能至稍登,乙丙大饑之餘,民事誠極多幸。目今春耕方殷,畓農將始,不可不及此時更爲嚴飭。道臣·守令,亦必仰體春初大朝下敎,倍加惕念,各別勸農,而擧行形止,竝與雨澤,而使之續續狀聞之意,分付八道·三都,何如?令曰,依爲之。晩曰,還上之半留·半分,法意甚嚴,而近來守令,不有朝令,多有科外濫分之弊。若値凶荒,則不得準捧,或有反作者,或以未捧爲已捧,以致逋欠之虛錄者,比比有之,事極寒心。方當分糶之時,不可不嚴飭,以此分付諸道道臣,使之各別申飭,何如?令曰,依爲之。晩曰,別還事,大朝前後飭敎,極其申嚴,而恐不無解弛之慮,一體嚴飭,宜矣。令曰,依爲之。晩曰,朝臣請由,自有格例,日前儒臣李錫祥,以同氣之慼,陳章請由,事甚未安。儒臣則從重推考,捧入承旨,亦不可無飭,推考,何如?令曰,依爲之。晩曰,今番皇壇祭肄儀時,執事多有不參者,事甚未安,草記仰請拿處矣。其中或有實病甚重者,就理亦且多日,飭已行矣,竝放送,何如?令曰,依爲之。以上出擧條晩曰,冬至使先來不來,初以爲慮,今則先來來到,知使臣無事回來。又接齎咨官手本,則向來犯越事,彼人執頉,初則可悶,末乃無事,自彼國治之云,誠爲可幸。宗白曰,本曹貢價,每於魚鱗當朔考出,各司會計,一從遺在有無磨鍊,而今十二月等抄出時,禮賓寺會計中盤沙器等種,冒稱加用之價米,至於六百石之多。該寺下吏,査出懲治,會計冒加之數,纔已釐正,而當初會計冊中,該寺官員之矇然看名者,亦甚可駭。拿問處之,何如?令曰,依爲之。出擧條令曰,祭亨執事拿處人,竝放送,禮賓寺官員,拿問處之。出下令諸臣退出。
三月初十日辰時,上御恭默閤。藥房入診入侍時,都提調金尙魯,提調李成中,副提調李彝章,記事官李晉圭·洪秀輔·柳敍五,醫官金履亨·許礈·金德崙·李興門·鄭允協·權燧·崔宅中進伏訖。尙魯曰,朝來聖候若何?上曰,無事矣。午後無見卿等,而卿等陪祭達宵,故今玆召見矣。尙魯曰,水刺,其間進御乎?上曰,心甚煩菀,故欲進而不能進矣。去夜行祭時,禁漏官早入時刻,自前或有如此之事,而無如昨夜之太早矣。尙魯曰,昨夜更鼓,太爲促急,事甚駭然。禁漏官不可不警飭矣。上曰,姑置之,可也。尙魯請令醫官診脈。上曰,只令二醫診脈,可也。履亨診脈後退伏曰,左三部虛軟無力,右三部微帶數意,大體比前一樣矣。許礈診脈後所奏,與履亨同。上曰,脈度緊數云耶?尙魯然矣。上曰,今則小便稍濁,此則心熱而然乎?履亨曰,一次放下時,其數幾許乎?上曰,色淸時數多,而色濁時頗少矣。履亨曰,此則有熱候而然矣。湯劑若是苦口,難爲進御,理中湯停止,蔘橘茶連進伏望。前劑入丸劑,幾何進御乎?上曰,尙有餘矣。尙魯曰,丸劑不可不兼進矣。上曰,此則當進御矣。上曰,以予脈度之帶數觀之,則人蔘似必見害,而反有所勝,誠可怪矣。今則不無食念,而膈滯不能順下,此甚悶也。履亨曰,以閭巷間年老之人言之,必以適口之味,置之於傍,頻頻取食,以爲療飢,而自上不此之爲,誠切伏悶。尙魯曰,茶飮貼數,以五貼爲定乎?上曰,依此爲之。加減理中湯姑爲停止,蔘橘茶五貼劑入事,榻前下敎。諸臣遂以次退出。
戊寅三月初十日西時,上御宣化門殿坐入侍時,左議政金尙魯,行都承旨李之億,左承旨韓光會,右承旨申暐,左副承旨李彝章,右副承旨洪名漢,同副承旨南泰著,記事官李晉圭·李迪輔,記事官洪秀輔·鄭昌順,以次進伏訖。尙魯曰,徹夜將事之餘,聖候若何?上曰,一樣矣。尙魯曰,水刺·寢睡之節,何如?上曰,一樣矣。尙魯曰,茶飮進御乎?上曰,尙未進御矣。尙魯曰,丸劑進御乎?上曰,未也。尙魯曰,世子氣候何如?上曰,一樣矣。尙魯曰,臣有所見敢達矣。初則有該署提調登對之敎矣,因其罷職,改換他人,而聞有實病,不可入來云。旣無該署提調,而且令市民入來,事體如何矣。上曰,此則是矣。上曰,承旨書之。該署提調不可無,提調權爀許遞,其代工判洪鳳漢除授,其令卽爲入侍。出傳敎尙魯曰,老人事無可奈何矣。本病之外,又添他症,症勢不輕,故不得承命云矣。上曰,權爀爲人誠貴矣。尙魯曰,然矣。上曰,權爀初爲提調乎?尙魯曰,必已經矣。上曰,其人誠曉事矣。尙魯曰,雖不爲赫赫眩能之事,而其才誠合做事矣。上曰,工判仔詳周密,可以釐弊矣。尙魯曰,如欲革弊,則無踰此人,誠得人矣。上曰,市民招入,平行序立,可也。仍命光會傳下敎曰,汝輩有訴冤之事,則備局在焉,市廛之事,則本署提調在焉,不必臨問,而今此特詢,意有在矣。曾前則鍾樓近處,頗殷盛矣,日昨見之,則比前蕭條,此何故也?綿紬廛人曰,小人廛內入賞格自前入用,自李喆輔爲戶判以後,爲別卜定於關西,不足則責納於小人等,是爲大弊矣。紙廛人曰,別無弊瘼,亂廛爲弊矣。紵布廛人曰,他廛四時食利,小人等則只取利一時,而又有亂廛,是爲大弊矣。銀廛人曰,自朴·權時,以新丁銀貿舊丁銀,將不得支撑矣。白木廛人曰,自丁卯通信使以後,舊丁銀出來,更立廛名,小人廛則三百年,渠輩則四十年,而反爲攘利,是爲冤痛矣。布廛人曰,濟用監則凡於國用,貿布鄕賈,故小人等失利矣。帽子廛人曰,本廛亦無他被侵處,而靑布革罷之恩,實有罔極。但百餘部氈價,折半備納於戶曹,而折半未納,戶曹督捧甚急,寬限捧納,則可以支撑矣。上曰,其餘折半,則寬限捧納事,當分付戶曹矣。魚物廛人曰,靑布廛累次呼訢,六斗米之定專歸於小人廛,是爲弊瘼矣。平市提調洪鳳漢進伏。上命鳳漢傳下敎曰,予之所問者,汝等之蕭條及侵責兩段而已。上曰,奏時官誰也?擧頭奏其姓名。對曰,金振喆也,上曰,爲人可惜矣。禁漏官金振喆,自軍門調用。出榻敎牛廛人曰,壬申以後,設立松坡場,故小人等失業,將不保存矣。鉢里廛人曰,自出門外水竹廛,小人等失業,將不扶持矣。樺皮廛人曰,藥契有私相買賣,小人廛物種失業矣。鐵物廛人曰,內司僕所入物種,不取於小人廛,取於貢人,故失業矣。其餘各廛人,或言其弊,或言亂廛。上曰,民弊有則呈備局,廛弊有則呈該署,可也。都下專以汝等爲根本。昔年宣化門殿坐,昨年宣政門殿坐,欲問弊瘼,而今則不欲問些少弊瘼,欲問凋殘之事而已。廛民等曰,人多而生業小,以是自然凋殘矣。上曰,此言是矣。諸宮家及各軍門上司,無侵責之患否?廛民等曰,皆無之。上曰,予如是丁寧下敎,而汝等不言,此後發覺,則當有罪矣。上曰,市民等皆退去。上曰,大臣進前。下米廛人果非乎?尙魯曰,曾前則下米廛人,果非矣。取考政院日記,而日記亦無之,故言於下米廛人曰,日記果然,則汝何敢更言乎云云,則渠亦無辭矣。此則下米廛人無狀,今攸司從重科治,似不可已矣。上曰,此則提調之過也。癸酉之距今年不遠,而可欺故欺之矣。鳳漢曰,前前提調時,則下米廛人見落云矣。上曰,勞於求賢,逸於任人,特除權爀,意有在焉。尙魯曰,以上米廛人言之,則搆訴官長,已極可駭,而城內上言,亦關後弊矣。上曰,事不穩當之意,昨已言于渠輩矣。當初落訟則足矣,何至刑配也?今若嚴處,則是召其人,而閉其門也。不必追究,而下米廛人旣往之事,亦爲勿問,是王者之政也。上曰,承旨書之。今聞大臣所奏,上米廛人之呼籲,其雖猥濫,旣許民籲,今日臨門時,有弊市民者,莫畏于予。自予以籲下敎,則治其廛人,若召其人而閉其門,勿問。下米廛人,呈訴本署時,只擧伊時下敎中上款,其雖無狀,究其心則不過只擧便渠之敎而已,刪去之律,亦涉過重。而大抵癸酉以後幾年齗齗者,曾前提調皆不聽理,則若究其非,非在今番提調。況設或紛紜杖配之律,豈一任提調之使氣其處決?〈而〉勿施廛人,亦勿治焉。出傳敎鳳漢曰,臣於平市事,今始待罪,不知裏面事,而平市有難堪之弊矣。軍門亂廛中,扈衛廳最難堪。他軍門,則可以相抗,而扈衛廳則無可奈何,此則特敎分付,何如?上曰,承旨書之。今日臨門,意蓋深矣。噫,于今衰年,餘懷耿耿,而夙宵此心,惟在軍民。此後以亂廛直治廛人,勿論扈衛廳·各軍門諸上司,一體嚴禁。伊時提調拘於扈衛廳各軍門諸上司,其或不爭,其或靡然,則該署提調,亦有其飭。大抵亂廛雖有弊,軍兵之手造勿禁,已有受敎。且軍兵與廛外民,手持買賣者,謂亂廛而治之,則民何以措手足乎?此則一體禁之,俾無軍民之弊。出傳敎尙魯請進茶飮,上遂進御。諸臣以次退出。
上在昌慶宮。常參·經筵,以代理停。
一更至三更,月暈廻火星。
下直,唐津縣監尹熙復。
李彝章達曰,大司憲,持平一員未差,李鳳祥,執義金元行,掌令申大脩·李養源在外,今日以監察茶時之意,敢達。令曰,知道。
李之億達曰,明日常參,取稟。令曰,停。
藥房都提調臣金尙魯,提調臣李成中,副提調臣李之億啓曰,昨夕臨門,侵昏還內,伏未審夜來,聖體調攝若何?憊眩之候,寢膳之節,亦何如?前劑入茶飮,已盡於昨日,臣等卽與諸御醫入診,詳察聖候,議定繼進當否爲宜。王世子調候,何如?臣等不任區區伏慮,敢來問安,竝此仰稟。答曰,知道,氣則一樣,蔘橘茶五貼劑入,待下敎入侍,宜矣。
李彝章,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李之億達曰,右副承旨洪名漢,今日不爲仕進,卽爲牌招,何如?令曰,依。
又達曰,同副承旨南泰著書批已下,卽爲牌招,何如?令曰,依。
又達曰,左承旨韓光會同姓五寸叔,故注書師孟妻,令人徐氏身死服制,出繼降等,已行四日,出仕,何如?令曰,依。
以校理尹得養,副校理李心源,修撰宋瑩中牌不進罷職令旨,令于李之億曰,竝推考徽旨捧入。
傳于李彝章曰,編次人便之入來。
御製編次人趙明鼎,依下敎來待矣。傳于洪名漢曰,編次人來詣于集賢門。
洪名漢達曰,玉堂上下番俱空,事甚未安。校理尹得養,副校理李心源,修撰宋瑩中,旣有只推之令,竝卽牌招,推移入直,何如?令曰,依。
以副校理李心源牌不進罷職令旨,令于洪名漢曰,推考徽旨捧入。
以金夢華爲假注書。
傳于南泰著曰,編次人出去,下敎日入來。
傳于南泰著曰,其退去,李心源入來日,同爲入侍。
同副承旨南泰著書曰,伏以,臣卽伏聞今日賓待,以校理李錫祥上書捧入事,因大僚陳奏,有當該承旨推考之令,臣於是不勝瞿然慙悚之至。向者儒臣受暇下鄕之後,陳書到院,而以其同氣之葬,直請往來,大是法外,故初則據例退却矣。伊後又復來呈,而稍改措語,以徑情擅行,作爲引罪之端,尾附病狀,係是請急之章。臣意竊以爲縣道封章,苟非大段違格,則有不可一向退送,故果爲黽勉捧入,而今玆非斥之論,出於具瞻之地,臣之矇然不職之失,於是乎著矣。問備薄勘,實出曲恕,其何敢晏然冒居於出納之地乎?玆敢露章自列,仰請譴何。伏乞睿慈,亟令鐫削臣職,以安賤分,不勝幸甚。答曰,覽書具悉。爾其勿辭,從速察職。
戊寅三月十一日未時,上御崇文堂。編次人入侍時,編次人具允明·趙明鼎,右副承旨洪名漢,假注書金夢華,記事官洪秀輔·鄭昌順,以次進伏訖。上曰,同春從享後致祭文,注書持入。臣夢華承命出。上曰,承旨抽草紙。仍呼寧嬪房致祭文,又呼靑平尉·淑明翁主致祭文,又呼故右尹沈廷輔致祭文。臣夢華考見致祭文軸,則只有兩先正臣從享時,濟州鄕校所賜祝文,故持入以奏曰,此外無致祭文矣。上曰,此則還爲出去。名漢書訖,上命編次人讀之。允明奏稟,竄改一二字。上又呼貞夫人李氏致祭文。名漢曰,致祭婦人,事體重大,此則過矣。明鼎曰,承宣所奏是矣。上曰,有節行者,致祭無妨矣。名漢曰,然矣。若非貴主及貞烈者,則致祭似過矣。上曰,然則置之。上歷擧文人曰,故奉朝賀李宜顯,闊於事情,而於文則周密矣。明鼎曰,能文者例有疎脫之習,而若李宜顯,則深自鞱晦,而故爲如此矣。上曰,鄭斗卿亦疎闊,而文則善矣。有文集乎?名漢曰,有東溟集,其詩以唐律自處矣。仁祖嘗稱其文,而惜不爲大提學矣。上曰,元良,何以見柳道三之文也?名漢曰,似於箕雅見之矣。上誦其詩曰,可入於箕雅乎?上又誦南怡詩曰,磨刀飮馬之句,可見其雄且壯矣。明鼎曰,誦其詩,可知其人矣。上曰,每誦三尺劍頭之詩,如見聖祖氣像矣。明鼎曰,威化島一行,實基鴻業,此詩至今凜然矣。上曰,儒臣在直乎?名漢曰,連日違牌,至於闕直矣。上曰,撕捱而然乎?名漢曰,李心源·宋瑩中,聞有撕捱,尹得養身病呈辭,洪景海奉命出去,李錫祥上書後,以右相請推捧入承旨,故亦爲引嫌矣。上曰,官司相較之習,極非矣。命寫傳敎曰,其君一時之敎,人皆自劃,爲上者有可飭勵之事乎?昔則雖過於此者,不敢撕捱,今日廉隅難重,焉敢若是?若此不已,於諸臣亦將默默乎?古今天下,決無是理。不必牌招,其令當日內卽爲入直。若復撕捱,諸臣當任自爲之,君何飭勵乎?上曰,儒臣入直後,持周禮,詣閤事。出榻敎上曰,寧嬪房致祭,明日爲之事。出榻敎又命書傳敎曰,旣臨其第,故參判趙希逸家,遣禮官致祭。上曰,編次人留待事。出榻敎諸臣退出。
上在昌慶宮。常參·經筵,以代理停。
巳時,日暈。
洪名漢達曰,大司憲,持平一員未差,李鳳祥,執義金元行,掌令申大脩·李養源在外,今日以監察茶時之意,敢達。令曰,知道。
李之億達曰,明日常參,取稟。令曰,停。
傳于李彝章曰,十六日日次,今日爲之。
又傳曰,備局堂上來詣于明政殿後。
又傳曰,訓將·編次人來詣于集賢門。
南泰著達曰,修撰宋瑩中,謂有身病,無端徑出,依定式禁推徽旨捧入之意,敢達。令曰,知道。
又達曰,副校理李心源昨日特敎之下,終不入來,非但事體未安。玉堂上下番俱空,卽爲牌招入直,何如?令曰,依。
傳于洪名漢曰,入直史官待令,騎馬三匹立之。
右議政申晩箚子曰,伏以,臣素患背部流注之痰,結核已久,或大或小,種種作苦。近日連値公故,忍病奔走,痰核爲裏衣所磨戞,大段肆毒,刺痛忒甚。醫言分野不輕,症殊可悶,連付藥物,冀或消散。日昨忽然自潰,而瘡口甚窄,膿汁不能順注,毒氣亦未快消,見方貼藥委倒,晝宵叫楚,觀其病形,時月之內,實無差完之望。卽者大朝有備局入侍今日爲之之命,而宛轉床席,無路蠢動,竟未得趨承,病裏惶懍,罪合萬殞,玆敢略入文字,仰申疾痛之呼。伏乞睿慈,俯垂鑑諒,亟賜重勘,俾得安意調治,以幸公私焉。答曰,覽箚具悉卿懇。以疾未參,其何所傷?卿須安心勿辭,善攝焉。仍令曰,史官往諭。
檢關鄭昌順書曰,伏以日月不居,徽寧殿祥事倐焉已過,孝昭殿練期奄又隔日,伏惟我大小朝哀慕不寧,孝思如新。仍念臣頃於南邑省母之日,伏捧藝苑除旨,恩誥遠頒,馹召繼辱,嚴畏義分,不敢久淹,趣裝登途,祗肅天陛,旋卽持被,今已閱月。而第臣所帶春秋兼銜,與同知春秋館事臣吳彦儒,有妻四寸應避之嫌,揆以法例,在下當遞,而矇未覺悟,尙今冒叨,昏謬之失,尤無所逃。伏乞亟令攸司,照例遞改,以存公格焉。且臣所抱痰癖之症,實爲難醫之病,每一勞動,輒致發作,而行役撼頓,仍復淹直,未遑將息。重添毒感,寒痰滯而咳嚏孔劇,頭疼發而精神迷眩,宛轉落席,呼楚度日。若不及時醫藥,以盡調治之方,則實有轉輾沈痼,汚穢淸禁之慮,以嫌以病,俱在必遞。伏願离明,仍許䥴削,俾便調息,以尋生路,不勝幸甚。答曰,覽書俱悉。日月迅邁,徽寧殿祥事倐過,孝昭殿練期又迫,哀慕莫逮,一倍罔極。書辭,令該曹考例稟處。
戊寅三月十二日辰時,上御居廬廳。大臣·備局堂上引見入侍時,左議政金尙魯,兼禮曹判書李益炡,行司直金聖應,行司直李昌誼,工曹判書洪鳳漢,行司直洪啓禧,兵曹判書鄭翬良,戶曹判書李宗白,刑曹判書申晦,都正具善復,行護軍鄭汝稷,吏曹參判金致仁,左副承旨李彝章,假注書金夢華,記事官李海鎭,記事官鄭昌順,以次進伏訖。尙魯曰,臨門勞動之餘,聖體若何?上曰,一樣矣。尙魯曰,茶飮不必厭進,連爲進御,何如?上曰,觀勢爲之矣。尙魯曰,入診,以待下敎爲敎,故姑置之,而十六日日次,則依例入診伏望。上曰,予意則,望日以後何必診之?尙魯曰,王世子調候,何如?上曰,一樣矣。尙魯曰,右相有痰核,故闕參於臨門時,今此入侍,亦不得趨造,而極以爲惶悚矣。上曰,備局文書進之。尙魯曰,此黃海兵使田雲祥狀啓也。以爲臣營所屬七邑出身,一任閑遊,誠爲可惜,抄爲左別武士試才優等沒技者,特爲加資,依關西例施行事,請令廟堂稟處矣。帥臣此請,雖有意見,而近來各處都試,技路漸廣,昔無而今有者,不勝其多。且本道監營,旣有別武士都試之觀,本營雖不別設,名色出身,自可赴試,則此等之事,有難輕許創開,今姑置之,何如?上曰,諸臣之議,何如?益炡曰,帥臣所請,雖出於激勵武士之意,而曾無規例之事,今難創開,大臣所達誠是矣。聖應曰,各營雖皆有都試,而此路不必廣開。況海西異於關西,尤不當援例矣。昌誼曰,武出身之猥多,未有如近日,疎通慰悅之道,儘宜有軫念,而賞路漸廣,亦甚可悶,無前之後,恐不可輕議矣。鳳漢曰,近來出身積滯,故爲其疎通,有此狀請,而曾前所無施賞之路,不宜創開。臣意則若以出身,從自願參錯於兩營騎士,一體都試,抄其優等而加資,則亦可爲慰悅疎滯之道矣。啓禧曰,曾前所已行者,今若革罷,則必有稱冤,不可爲也,而曾前所未行者,斷不可創行矣。翬良曰,近來此等之路漸廣,臣嘗以爲悶,大臣所達是矣。臣何有別見乎?宗白曰,關西左別武士都試居首,則有差送別將之例,故今此狀請,似引此例,而事係創始,大臣所達是矣。晦曰,帥臣所請,雖出於激勸之意,而近來無論加資·直赴,別技漸多,固已可悶。況所無之名色,又何可創設乎?實難輕許矣。善復曰,此路廣開,實爲可悶,臣何有別議乎?汝稷曰,諸臣旣以不可創設之意仰達,則臣亦別無異見矣。致仁曰,諸臣已盡達之,臣豈有別議乎?近來都試之路漸廣,又許創開,實爲重難矣。上曰,置之,可也。出擧條尙魯曰,此京幾前水使徐志修狀啓也。以爲臣營將士,僻在絶島,獨無科路,故全抛射放之藝。若開科路,則鄕品良·散,必皆投屬習武,緩急得力。自今爲始,行操之年,則依統營例,操後試才,停操之年,則每秋都試,取居首一人,直赴事,請令廟堂稟處矣。三道統禦之地,宜似有都試,而設閫以後,未嘗行之者,蓋以本島之至小也。今此狀請,雖出於慰悅激勸之意,而事面大小,與統營不侔,則有不可比而同之。創開無前之科路,今姑置之,何如?上曰,依爲之。出擧條啓禧曰,臣意則不然。凡朝家新設之所,更不留念爲可悶,只有統禦營之名,而無其實,此不可不念。逐年都試,雖不可許,限三五年,或限十年,都試賜第,恐無不可矣。上曰,重臣之意與徐志修合,故其言如是矣。尙魯曰,此湖南督運御史洪良漢狀啓也。以爲濟州移轉穀中,漂失租四十六石,皮牟六十五石,多般査問,終無故敗之跡,區處一款,請令廟堂稟處矣。敗船穀物之徵捧與蕩減,惟在於眞敗·故敗,而今此移轉租牟,則險洋臭載之狀,已經繡衣査問,至有此狀請,分付道臣,使之蕩減,何如?上曰,此沙格放送時,宜下敎者而遺漏,所奏是矣。依爲之。出擧條尙魯曰,日昨因副修撰洪良漢所達,珍島賑資,依濟州移粟例劃給事,有令廟堂稟處之命矣。該郡雖處在島中,荐遭荒歲,而湖南一路,旣是生穀之地,而昨年年事,亦且豐登,道臣自可移穀接濟,不必以一邑之告饑,藉朝家之區劃。況耽羅,則窮溟孤島,水路絶遠,一被凶歉,仰哺無路,故前後朝家之汲汲移粟,全活一島民命者,寔出於不常之特恩。而今若以他島,方之耽羅,創啓此路,則兩南諸島,不獨一珍島而已,其將轉相效倣,盡用耽羅之例乎?雖關民事,宜存後慮,置之,何如?上曰,依爲之。出擧條尙魯曰,日昨校理洪景海入侍時,以淸州周岸面割付懷仁事,有所仰達,有令備局後日登對時稟處之命矣。昨年此儒臣書啓中論及此事,故廟堂以令道臣狀聞便否後稟處,覆奏行會,已至經歲,而朝令之下,道臣尙不擧行。今若以道臣之不肯狀聞,廟堂徑請處決,則大損國體,決不可爲矣。道臣從重推考,使之依前朝令,卽爲狀聞後,自廟堂稟處,何如?上曰,依爲之。諸堂中有曾經湖伯者,此議已久乎?昌誼曰,道內忠州之於陰竹,曾有割屬之事,今此周岸面割給之議,厥有久矣。而但爲懷仁倅者,不願其得土,蓋慮日後軍額之爲弊端矣。上曰,然則道臣難處而然矣。尙魯曰,軍額之數,不必爲慮,實無難處之事矣。上曰,然則依所達施行,宜矣。出擧條日昨有大君·王子可以賜諡者,令廟堂抄啓,不待諡狀擧行之命,而此非廟堂所可擧行之事,令宗親府擧行,何如?上曰,依爲之。尙魯曰,議諡之不待諡狀,乃是格外特恩也。雖於大君·王子,不宜一倂施之,且年代久遠之後,其行誼事蹟,非諡狀則於何憑据,而議諡字乎?今此不待諡狀之命,恐宜還寢矣。上曰,依爲之。啓禧曰,其時臣適入侍,以寧陽尉鄭悰事陳達,仍有一體擧行之敎。而臣意,則不待諡狀議諡,事體重大,依他例待諡狀賜諡,恐爲得宜矣。上曰,所陳是矣。依例爲之。錦城大君已賜諡乎?啓禧曰,錦城大君·漢南君,皆已賜諡,而安平大君復官在其後,故姑未及賜諡矣。上曰,錦城大君·漢南君,皆已賜諡,則安平大君,昔年稱其書以安平,此聖意自在復官之中,況賜諡乎?一體擧行。出擧條尙魯曰,貢市人句管堂上,以鄭翬良·申晦差出,何如?上曰,前堂上誰也?尙魯曰,李成中·韓益謩矣。上曰,申晦曾經堂上乎?晦曰,臣未之經矣。上曰,李時無實職乎?尙魯曰,然矣。上曰,大臣所奏之人,俱好矣,而李時作閑人,洪鳳漢提擧平市,此人可矣。仍命書傳敎曰,貢市人句管堂上工判洪鳳漢,行司直李還差,此後雖或遞職,依此還付。李今作閒人,心甚訝之,問之尙不差備堂云,仍此備堂事,分付。上曰,玉堂入番乎?彝章曰,昨日傳敎後宋瑩中入來,李心源不入,而俄者瑩中,亦陳書徑出矣。尙魯曰,聖敎不啻丁寧,而儒臣相較如此,極非矣。上曰,李心源尤非矣。宋瑩中徑出,是何事也?命書傳敎曰,宋瑩中·李心源,俱涉寒心,令該府處之,待三朔勘律事分付。彝章書訖。上曰,注書出付。旋爲下敎曰,儒臣處分,不必徑率還入,可也。尙魯曰,昨冬憲書齎咨官回還時,禮部以乙亥年譯官李汝芳,見失物貨,具咨文付送矣。其物貨,當自備局,推給於李汝芳家,而原咨尙未下,下然後當有回咨矣。上曰,當下之矣。尙魯曰,待原咨之下,令承文院撰出回咨,依例定禁軍,齎送義州,使之傳送鳳城,何如?上曰,依爲之。出擧條益炡曰,今三月二十六日孝昭殿練祭時,王世子亞獻之禮,儀註中當爲磨鍊,故敢達。上曰,依所陳磨鍊,可也。昌誼曰,前縣監李恒祚,有待下敎稟處之命,故敢達。上曰,此酒禁事乎?久囚無妨,待後日處之未爲晩也。鳳漢曰,貢人孰非爲國家根本,而其人尤爲自別,則凋殘之弊,另宜恤念。蓋其凡干進排,例有斗斛·權衡,間因生弊,節目申明。近來濫捧,比前倍蓰,此由於官員不爲親檢下輩,從以貽弊。從今以後,更遵舊例,斗斛·權衡,依本制造作,分送各處,仍使官員稱量捧上,俾無過濫之弊,何如?上曰,依爲之。此亦有奸弊,申飭,可也。出擧條鳳漢曰,今因淸·懷地方移割之事,適有所懷矣。平安道寧城與寧遠基址,年前有所相換,而損益失宜,弊端滋甚,不但該鎭之不成貌樣,亦有違於關防制置之本意。臣於待罪藩任時,知其事狀,而因其徑歸,未及變通,聞今方伯之意,亦與臣之所見相合云。使之更爲査實,仍前還屬,似好矣。上曰,依爲之。出擧條尙魯曰,長興前府使柳顯章,向因湖南御史書啓,命金吾拿處,而其有罪無罪,在於陳田之爲餘結與否,其餘結之虛實,在於原田·火田之辨矣。若使原田,稱以松陳,自官收稅取用,則是餘結也。無論用處之公私,自有續典所載,當依法文勘處。若使此田,果是火田,則火稅之捧用,非朝家所可罪者,當在分揀之中也。本道査狀,如不分曉,則更請行査可也,而末稍議讞,以杖一百公罪照律,以此以彼,何爲而勘此律,又何爲而爲公罪乎?金吾事誠非矣。近來公罪太多,亦可悶矣。不可不令道臣更爲明査,果有所犯則以其罪罪之,以嚴隱餘結之法。故今仍言端敢達。上曰,其時判義禁誰也?尙魯曰,判義禁,則洪啓禧,而引嫌不參,次堂金漢喆勘斷矣。上曰,照律當該堂上罷職,更爲行査,可也。出擧條啓禧曰,編輯廳事,臣所草儀註纔畢,方輪示大臣,明間欲依前下敎,持來稟啓爲計,而於列聖誌狀事,有欲仰達者矣。端懿王后誌文中,有東宮書下行錄之語,似是景廟御製,故欲載於誌文之上,而姑未能得矣。或內間有此文字乎?上曰,此則肅廟親製,予嘗侍側見之矣。尙魯曰,肅廟,以景廟意製下,故似不得入錄於兩朝御製矣。啓禧曰,然則誌狀中,亦不可載矣。益炡曰,因洪啓禧所啓,敬陵表石王后誕年,昌陵表石王后忌辰日,不可不添書,雖已刻豎,磨正改刻事,命下矣。依聖敎卽爲擇日擧行乎,前頭各陵碑役時,一體爲之乎?敢稟。上曰,前頭各陵碑役時,一體爲之,宜矣。出擧條翬良曰,各軍門服色,練祀後,似可稍變矣。上曰,依例爲之,宜矣。翬良曰,挾輦軍,〈門〉何以爲之?上曰,黑頭巾而已,去其金絲,宜矣。尙魯曰,旗則靑色宜矣。上曰,靑旗以黑字爲之乎?啓禧曰,旗軍容也,雖紅字無妨矣。翬良曰,卽見北兵使孫鎭民狀本,則訓戎僉使金景洙,以軍器執頉,受棍於北評事李徽中,引嫌不爲察任,至於狀罷。訓戎旣是邊地,則兵使安可曲循請罷乎?事體極爲駭然。北兵使孫鎭民,從重推考,訓戎僉使金景洙仍任,何如?尙魯曰,北評事雖曰名官,卽北兵使之一幕僚也。無將令,而幕僚,何可棍邊將乎?況訓戎之爲履歷僉使乎?然則都事·虞候,亦可棍治乎?棍邊將,乃主將事也,非幕僚所可爲也。設有前例,此不過謬禮也。上曰,評事雖曰異焉,與都事·虞候,不甚相遠。然則軍門從事官,決棍哨官乎?決無是理。旣聞之後,不可無飭。不稟主將,輕先決棍,極非矣。北評事李徽中,令兵使決棍,以此推之,北兵使不可重推而止,罷職。啓禧曰,臣在閤外時,以北評事決棍爲非矣。所當嚴處,而至於評事決棍之命,則臣有所懷,安敢不達乎?國家之設置評事,意不偶然,以極望之人差遣者,不但鎭壓邊地,亦令彼人忌憚。開市時,兵使若不能威制彼人,假作評事,先文以示之,則彼人驚散矣。上曰,洪啓禧所奏非矣。從重推考。翬良曰,金景洙,臣雖以事體請仍,而訓戎旣作邊地僉使,則如景洙之護軍堂上,全無履歷者,安可差送乎?臣意則爲先改差,各別擇送爲宜矣。尙魯曰,訓戎之作邊地履歷窠,意有所在,豈可以無履歷者差遣乎?兵判改差擇送之請,誠是矣。上曰,依爲之。出擧條翬良曰,頃者試射入啓三中四分三人,邊三中三人,當改付標以入矣。上曰,改入。宗白曰,數年以來,九營繕,因傳敎姑停矣。今春解凍以後,各處修補之關牒,四面沓至,數年姑停,固爲今日之弊,則今日姑停,又知爲後日之弊,而實無一時竝擧之勢,不得不及時修繕者外,一倂姑徐,何如?上曰,依爲之。出擧條上曰,薍簾三年後,以靑爲線乎?宗白曰,當爲靑線矣。然則可以新備乎?上曰,不必新造,改線宜矣,宗白曰,臣於月前登對時,以江陵·羽溪·雙溪等地銀脈事,有所提稟矣。取考本道道臣報備局狀辭,則銀脈果爲稍盛,吹鍊看色,取補民役云。臣於設店事,每以傍弊爲慮,而此則本曹雖不設店,奸民偸採之弊,狼藉難禁。無寧卽爲開店,補用經費之爲得,發遣算員開店,何如?上曰,大臣之意,何如?尙魯曰,銀店之設,蓋有無賴輩聚會之慮,故從前一切防塞者此也,而國中礦銀,則因此而絶已久矣。銀是我國所出,而捨我國之産,求他國之貨者,亦非得計也。臣意則常以爲,如非關隘等地,不可開店之處,則設爐取銀,未爲不可。今此江陵銀脈,自該曹發遣郞官,看審後開店,似無妨矣。宗白曰,發遣郞廳,看審後開店,何如?上曰,依爲之。出擧條彝章曰,進上·進獻擧條中,一字二字換書矣。改付標以入之意,敢達。上曰,依爲之。諸臣以次退出。
戊寅三月十二日未時,上御崇文堂。訓將·編次人,同爲入侍時,訓鍊大將金聖應,編次人趙明鼎,同副承旨南泰著,假注書金夢華,記事官李海鎭·鄭昌順,以次進伏訖。上曰,二十七日以後前排服色及旗色,似可稍變矣。聖應曰,下敎誠然矣。以俄者大臣所奏言之,旗乃軍容,前左中右後,表方色之物,依例爲之宜矣。上曰,日傘差備前排黑衣,似無不可理,而忽然思之,白輦黑衣似駭矣。標旗之用黑線,何也?聖應曰,此威儀也。上曰,輦與駕轎有異,因山隨詣時,一邊擔轝,一邊挾輦,不亦有弊乎?仍命書傳敎曰,此後因山隨詣時,以駕轎定式,以除人弊。明鼎曰,軍容服色,似宜一體定式矣。聖應曰,駕前駕後,當爲淺淡服,而信箭尤重,所以傳令也。臣曾於陪往光陵時,見令旗紅鮮表表,請以黑緞爲之,似好矣。上命書傳敎曰,挾輦前排,三年喪練前,白巾·白衣,練後,黑巾·淺淡服,去華色,旗則從蛟龍旗,信箭旗表五營仍前,朞年喪以下如常事,載於補編。明鼎曰,人君居喪,異於匹庶,至於出入時,尤不可不重威儀矣。上曰,白笠鬉網,已與凡人異矣。訓將先退。上曰,故參判趙希逸致祭文,當製下矣。其始祖誰也?明鼎曰,嘉林伯也。世傳文章,代有科甲,其龍門賞雪賦,有御貫珠矣。上曰,然乎?呼寫祭文訖,命編次人讀之。泰著奉進先正臣宋浚吉墓祭文。上命明鼎讀之,仍呼宋浚吉致祭文,泰著書訖,復命明鼎讀之。上曰,編次人留待事。榻前下敎諸臣退出。
戊寅三月十二日酉時,上御涵仁亭東月廊。編次人入侍時,編次人趙明鼎,右副承旨洪名漢,假注書金夢華,記事官李海鎭·鄭昌順,進伏訖。上曰,此去禮山幾五日程矣。雖明日送人,臨壙前可以及之耶?名漢曰,二日則可以早往矣。上呼寫月城尉致祭文。上曰,都尉之葬於畿外,予不聞之矣。明鼎曰,東陽尉葬在春川矣。上曰,然乎?月城先塋,在於高山絶頂云,穿壙遇石,是可慮矣。明鼎曰,木川靈城君葬處,高於三角山云矣。上曰,人各有前定幽宅,然藏風向陽,當用朱子說矣。名漢書訖,明鼎讀之。又呼和順翁主致祭文訖,命明鼎讀之。上曰,祭之以情而已,文何必飾爲?仍命書傳敎曰,月城·和順葬前以臨壙奠,月城則令護行都事洪晟致祭,和順則令護行中官李世泰致祭,香祝卽爲下送。上曰,下棺何時云?昌順以十五日巳時仰對。上曰,下番何以知之?明鼎曰,彼翰林爲金氏外孫矣。上曰,留門後出送宜矣。諸臣退出。
上在昌慶宮。常參·經筵,以代理停。
洪名漢達曰,大司憲,持平一員未差,李鳳祥,執義金元行,掌令申大脩·李養源在外,今日以監察茶時之意,敢達。令曰,知道。
申暐達曰,明日親祭齋戒,再明日正日,此兩日常參,頉稟。令曰,知道。
南泰著,以都摠府言達曰,都摠管李益輔以練主都監堂上監董事,今日晝仕出去,而逐日仕進,煩達未安。入番間,依例除草記往來之意,敢達。令曰,知道。
傳于南泰著曰,編輯堂上持中草入侍時,編次人同爲入侍,而來詣于集賢門。
申暐啓曰,玉堂上下番俱空,無他推移入直之員,事甚未安。玉堂有闕之代,政堂牌招,開政差出,何如?傳曰,允。
申暐,以侍講院言達曰,再明日徽寧殿望祭攝行時宮官,不可不備員,而輔德·說書·兼說書俱未差,兼弼善徐命天,兼文學宋瑩中,兼司書李心源,方在禁推中,許多執事,將無以分排,事甚未安。未差之代,令政院稟旨擧行,卽爲差出,仍卽牌招,以爲備員進參之地,何如?令曰,知道。未差之代,今日政,盡數差出。
申暐達曰,今日政,新除授玉堂,待下批牌招入直,何如?令曰,依。
有政。吏批,判書尹得載受由在外,參判金致仁進,參議洪樂性式〈暇〉,同副承旨南泰著進。吏批啓曰,玉堂闕員,今當差出,而曾經之人,方在違牌坐罷中,無以推移備擬,合有變通之路,何以爲之?敢稟。傳曰,竝敍用。又啓曰,判書尹得載受由在外,參議洪樂性式暇,小臣獨政未安,何以爲之?敢稟。傳曰,仍爲之。以兪㝡基爲大司憲,李仁采爲持平,洪梓爲應敎,洪良漢爲副修撰,任希敎爲輔德,李晉圭爲說書,李爲左參贊,尹得載爲知春秋,李勵臣爲敦寧都正,李在協爲吏曹佐郞,鄭恒齡爲掌樂正,朴敬行爲奉常判官,洪大源爲儀賓都事,李顯輔爲宗簿直長,尹彝復爲慶興府使,具明遠爲德源府使,安杓爲慈仁縣監,鄭行玉爲平丘察訪。光興君在喪終制,兵曹正郞李海重仍任事承傳,兼喬桐府使單李柱國,內官申宅明今加崇政加資事承傳。兵批,判書鄭翬良病,參判徐命臣受由在外,參議李萬宗病,參知安允行入直進,同副承旨南泰著進。副護軍鄭益良·趙榮祏·沈益聖,副司直尹東度,李聖圭,副司果李漢豐·金璿,副司正朴取源·鄭煥猷,副司勇閔鼎錫·金光晉·金德來·石慶禧·鄭思胤,同知單羅震益。
洪名漢,以兵曹言達曰,忠壯衛將李光植,近得輪疾,症情危惡,旬月之內,萬無供直之望,呈狀乞遞,不可强令察任,今姑改差,何如?令曰,依。
又以義禁府言達曰,卽接月令醫員申德沈手本,則保放罪人洪宗海·徐命天,病勢今已向差云,竝還囚之意,敢達。令曰,知道。
戊寅三月十三日二更五點,上御居廬廳。編輯堂上·編次人同爲入侍時,編輯堂上洪啓禧,編次人具允明,右承旨申暐,假注書金夢華,記事官李海鎭·鄭昌順,以次進伏訖。上曰,祭文草持來乎?編次人讀之,宜矣。允明讀和順翁主致祭文,至文山二字,上曰,文山之復食,顔杲卿之受金紫,意有在焉,戊申李述源,杲卿後見之矣。次讀文正公宋浚吉致祭文,故參判趙希逸致祭文訖,逐篇稟改,上依所奏改之。仍爲下敎曰,初八日故右尹沈廷輔致祭傳敎中,貞夫人李氏五字刪去。啓禧曰,補編中草七冊持來矣。上曰,承旨進之。暐以二冊跪傳挾侍以進。上曰,今則可以開卷瞭然矣,壬申編輯此書時,若用卿言,則無今日之役矣。然凡事皆有時,到今乃成,故尤爲善成矣。仍命還授承旨。上曰,練祀後宮任等服制變除,似宜參酌矣。啓禧曰,內需司官及宮人以下,當如外朝,至於宮奴婢則似當依內侍矣,此條下敎定式,何如?上曰,然矣。命書傳敎曰,內需司官員以下,所屬服制,一從百官及吏隷,四宮則宮任,從內需司,而奴婢終三年,若在先內喪,則從朞服,小喪則只當宮終三年。啓禧曰,三都監郞廳之數,殯殿則六,國葬則八,山陵則十,共爲二十四員,原書排定,度其事役之繁簡,各有意義矣。補編中改以三都監各八,則亦爲二十四員,而殊失量事排定之本意,山陵都監,以八員無以成樣,依原書差出十員,而嬪殿則從補編差出八員,故合爲二十六員,誠爲未安。一依原書似爲得宜,嬪殿都監郞廳,旣爲六員,則當爲都廳一,郞廳五,小喪,則三都監郞廳則嬪宮四,禮葬五,墓所六,爲宜,至於監造官則殯殿三,國葬七,山陵九,依丁丑年例錄之,小喪則以嬪宮二,禮葬五,墓所七,錄之,何如?敢達。上曰,郞廳之數,一依五禮儀爲之,監造官事,亦依爲之。出擧條啓禧曰,曾以望燎事,累次仰達矣。祭之最重,莫如宗社大享,而親享,則亞獻官望瘞,攝事,則初獻官望瘞,若魂殿山陵,則喪禮與吉禮有異,故大祝行之矣。今若依宗社例親享,則亞獻官行之,攝事,則初獻官行之事,載錄於補編,似爲得宜,至於宗社望瘞,亦當依五禮儀爲之,敢稟。上曰,皇朝之禮,則似爲親行矣,考見後更達,可也。啓禧曰,頃以用盞用爵事,伏承下敎,而更考五禮儀,則其或用盞或用爵,似有意義,虞卒練祥禫四時及臘,則以其大祭之故,依吉禮用爵,俗節朔望,則與大祭有異,不設彝罍之屬,又無灌幣之禮,故用盞,至於山陵,則三年內用盞,三年後始依吉禮用爵,今於編書之際,恐不可不詳審,故敢達。上曰,用盞,所以親之也。仍命書傳敎曰,以朔望用盞,故頃者命用爵矣。今聞五禮儀所載,乃覺此後於殿大享,則用爵,朔望及俗節,用盞,而用盞時只用尊,去玄酒,山陵則亦從五禮儀,三年內皆用盞,三年後用爵事,分付。啓禧曰,五禮儀享魂殿齋戒,只有一條,殿下,散齊二日於別殿,致齊一日於齋殿,享官,散齊二日於正寢,致齊一日於享所,此則當用於四時及臘大祭,而俗節朔望,則無所論,若俗節朔望,與大享無別,則又非禮意,伏見昨年受敎,有散齊三日,致齊二日之敎,此則視五禮儀,又有加,臣意則魂殿大享,一依五禮儀齋戒,俗節朔望,則散齊一日致齊一日,如此然後,似爲適中,故敢達。上曰,依爲之。啓禧曰,內殿神位,必令宮闈令陪奉者,出於皇朝之禮,而卞季良諸人,常以爲非,蓋以莫非臣子,而同是毋事之地,則不可分別朝臣與內侍故也。啓殯時,右議政拭梓宮,在內喪則尙儀替行,亦此意也。然下玄宮時,右議政行之,又以其時之異也,頃以內喪虞練主浴主,使宮闈令爲之事,下敎,而題主時題主官差備官,皆入參,與常時奉主節次有異,此與下玄宮時不嫌於右議政拭梓宮之例同,恐亦依五禮儀本文,不改大祝浴主之規,未知何如。上命書傳敎曰,頃者徽寧殿練祭時,命去浴主大祝矣。伊後思之,禮文所載者,今不可去,依例塡差事,分付。啓禧曰,朝祖時奉安神帛之節,固似難便,而不爲啓函,終涉未安。反覆商量,則以函安於褥位,啓函倚安于函內,則恐無難便之端,故以此出儀註,敢稟。上曰,依爲之。出擧條啓禧曰,朝祖時奠,旣前行則止於廟門之外,大無意義,且醴酒一盞,實果三器設於小槃,安於褥位之東,少無所妨,雖是廟中,斷無未安之義,一依前日書下節目中奠在其東之敎,入錄,何如?上曰,依爲之。出擧條啓禧曰,原書中三都監提調,於國葬曰,戶曹判書·禮曹判書·繕工提調爲之,而禮曹判書,則又書於魂殿,繕工提調,則又書於山陵矣。其時則似兼兩都監,而今則不可兼,國葬都監中禮曹判書·繕工提調刪去,而只書以三內一以戶曹判書爲之,何如?上曰,依爲之。出擧條啓禧曰,因山時,練祭時,題主官皆以文臣正三品錄之,而銘旌書寫官,上字書寫官,皆不著品數,前後謄錄,則又多不齊,以何品懸錄乎?敢稟。上曰,題主官,以堂上以上書之,銘旌書寫官,書以二品,上字書寫官,書以一品,可也。出擧條啓禧曰,壬申秋奉朝賀金在魯陳箚。論爲長子三年服制曰,前代固有累喪太子者,若皆爲之三年,則爲子服斬當不止於一番,而已爲子服斬,一猶重難,況於再三乎?傳所謂不貳斬者,似若爲此準備,而周公制禮之本意,亦恐不如此也。其時答敎曰,今予服三年之服者,意非爲長子雖二三竝服之意也。下敎中日後雖有長衆之分,可無掣肘云者,政謂此也,此雖心常有在,故因此而諭,自合於卿箚中傳所謂不貳之文矣。今於服制條,當以相箚及答敎之意,載於爲長子三年服制之中,而此是大典禮,故不敢擅便,敢稟。上曰,卿言是矣,懸註,可也。出擧條啓禧曰,朝祖時奉安梓宮於外殿下註,以若無外殿,則移安於欑宮之南,此一節終涉苟簡,丘瓊山儀節云,今人家未必有廳,又有堂,則累移動,可也。大夫士皆以此行之,亦可援用於王朝禮,與其奉安於欑宮南,毋寧略爲移動而仍奉於欑宮之內矣,敢稟。上曰,註以若無外殿,則略擧梓宮上下,可也。出擧條啓禧曰,禫祭下原書註,不計閏,凡二十七月,此則蒙上文祥禫之間,若有閏月,則計之者,自有張橫渠定論,祥禫間計閏之意,不可不添註,故敢稟。上曰,依爲之。出擧條啓禧曰,臣以誌狀事,有欲仰達者矣。肅廟陵誌撰出時,東朝,書下諺敎,當載於誌文之上,而當時承史,飜解於哀遑之時,或有語脈之未安者,不可不略改字句,而猶有未安,故敢稟。上曰,旣載印行之書,則不可不如是矣,依爲之。啓禧曰,孝陵誌文時,有大妃殿諺敎,亦依此爲之乎?敢稟。上曰,一體爲之,可也。出擧條啓禧曰,編輯廳事,便已了當,直宿等事,何以爲之?上命書傳敎曰,補編二輯旣畢,開印於芸館,今後則不必入直,而上板及初印後,詳細校正然後,庶無錯誤之弊,堂上校正官各一員,逐日卯酉仕進,着實看檢,只仕進人單子五日書呈。啓禧曰,尺樣最緊,欲精其制,莫如石刻,故印出時,將用石板矣。上曰,尺制,則石刻,似好矣。啓禧曰,補編印幾件事,姑未承命,何以爲之?上命寫傳敎曰,今印補編進上件三件,進獻件一件印進,承政院·弘文館·藝文館,侍講院·五處史庫·宗廟·永禧殿·社稷·五上司·六曹·京兆·柏府·薇垣·成均館·校書館·尙方·廚院·內侍府·內需司·三都·八道刊頒,而兩南則舊板鐋去前刻刻新本,一件式印進事,分付。圖院卷撤板之後,置芸館,用於何兩南中下送,以除其弊,其中最緊者尺樣,於尺制石刻事,分付。諸臣退出時,正罷漏後也。
上在昌慶宮。常參·經筵,以代理停。
洪名漢達曰,大司憲兪最基牌不進,執義金元行,掌令申大脩·李養源,持平李鳳祥·李仁采在外,今日以監察茶時之意,敢達。令曰,知道。
李彝章,以都摠府言啓曰,今日入直內三廳武兼·禁軍及軍兵等,當爲中日習射,而望祭齋戒相値,不得爲之之意,敢啓。傳曰,知道。
親傳香罷後,政院·藥房口傳問安。答曰,知道。
洪名漢達曰,正言李普溫引避退待,已至多日,尙未處置,監察茶時,亦甚未安,大司憲兪最基,卽爲牌招,何如?令曰,依。
申暐達曰,奉敎金和澤自鄕上來云,卽爲牌招入直,何如?令曰,依。
李之億啓曰,注書李晉圭遷轉代,假注書金夢華,姑令仍察,何如?傳曰,允。
傳于申暐曰,御製編次人,留門時來待。
編次人具允明·趙明鼎,依下敎來待矣。傳于申暐曰,編次人來詣于明政殿後。
以黃海監司狀達,今三月朔生石首魚薦新及進上,限內不得封進,縮伏待罪事,令于申暐曰,勿待罪事,回諭。
戊寅三月十四日辰時,上御涵仁亭。親傳香入侍時,行都承旨李之億,左承旨韓光會,右承旨申暐,左副承旨李彝章,右副承旨洪名漢,同副承旨南泰著,注書李迪輔,假注書金夢華,記事官李海鎭,記事官鄭昌順,以次進待。上親押親傳香訖,下板位祇送。上曰,今日時刻,以三更三點入之。上還御涵仁亭。左議政金尙魯進伏曰,雨餘陰濕,聖體,若何?上曰,一樣矣。尙魯曰,水刺進御乎?上曰,不食而自飽矣。尙魯曰,雖一匙,勉加進御,宜矣。練前殷祭,只是望日,聖孝,想復如新,而愼護聖躬,千萬伏望。上曰,强進似難,由心不安而然矣。左相退出。上曰,東宮陪從,同副承旨進去。之億曰,侍衛使之退去乎?上曰,其令退去。諸臣退出。
戊寅三月十四日二更一點,上御崇文堂。編次人入侍時,編次人具允明·趙明鼎,左承旨韓光會,假注書金夢華,記事官李海鎭·鄭昌順,以次進伏訖。上曰,監印所有仕進者乎?明鼎曰,徐待數三日精加校正,無少虧欠然後,方可以仕進監印矣。上曰,金致仁·洪樂性之爲校正官,在於何時?允明曰,似在因山後矣。上曰,月城葬所香祝陪往人,其能以今日得抵乎?予恐阻水於素沙矣。允明曰,必無是慮矣。上曰,承旨抽草紙,仍呼望茶禮祝文至七日之內。允明曰,非七日也,六日矣。上曰,其時成服,非七日乎?光會曰,天子七日矣。上曰,然矣。前製記懷文挨過七日之七字,非矣。編次人,以六日改書,宜矣。光會書訖。上曰,編次人讀之。允明讀訖。諸臣退待閤外。上出自賓陽門,至明政殿月臺,乘輿。左議政金尙魯進前曰,深夜殿坐,又當將事,聖體得無所損乎?上曰,通明殿所着之衰,將釋於文政殿,其前親行,只此望祭矣。昔諸葛武候所食,至於數升,而猶曰少矣,今予則日不過數匙,而勉自躬行,此懷一倍矣。尙魯曰,聖孝,則雖無窮,而臣等之心,極以爲悶慮矣,臣持來茶飮,請進御矣。上進御。尙魯曰,八味元進服,爲宜矣,請製入,何如?上曰,練祀到頭,予亦自念筋力,自五日前始服矣。加減八味元一劑製入事。駕前下敎兵曹判書鄭翬良進前曰,練祀後,則纛匣當以黑色爲之矣。上曰,蛟龍旗,則昨已下敎,而黑纛匣,不亦異乎?尙魯曰,前例如是云矣。翬良曰,挾輦扈衣吹螺赤服色,何以爲之?上曰,從當下敎矣。遂詣齋室,諸臣退出。
戊寅三月十四日四更一點,上具祭服,詣孝昭殿。親祭入侍時,行都承旨李之億,左承旨韓光會,右承旨申暐,左副承旨李彝章,右副承旨洪名漢,記事官李迪輔,假注書金夢華,記事官李海鎭,記事官鄭昌順,以次進待。上就板位哭四拜,行初獻禮,降復板位立。左議政金尙魯亞獻,長溪君棅終獻。上曰,導亞獻者是祝史齋郞耶?暐曰,然矣。上詣望燎位禮畢,出詣室殿,升輿至明政殿月臺,命承旨讀徽寧殿執事記訖,遂還大內,御內哭臨廳,命編次人入侍。編次人具允明·趙明鼎,左承旨韓光會,假注書金夢華,記事官李海鎭·鄭昌順進伏。上曰,茶禮祭文,編次人讀之。允明讀訖,奏稟一二字添刪,至將作鬱結之人。允明起伏奏曰,伏見此句,誠爲悶迫,不必如是爲敎,惶恐敢達。明鼎曰,具允明所達,是矣。光會曰,編次人所陳,極是,改之,好矣。上曰,心實鬱結,可不曰鬱結乎?陟降可欺乎?允明曰,以聖人治心之道,言之,大學所謂四有所,亦可見矣,一有之則心不得其正矣。寬和聖心,勿復留着,亦勿用此句,千萬伏望。上曰,所奏如此,鬱結改以抱鬱則好耶?允明曰,如是改之,則似無所勝矣。上曰,然則置之。允明置草於前,俯伏良久。光會曰,編次人誠苦心矣。上厲聲曰,編次人則可謂執藝,而承旨則近諂矣,如是則人將皆爲啞人矣。編次人退出。上命書傳敎曰,以望燎一事,編輯堂上有奏,而大抵望瘞不過置坎,攝行則初獻爲之,親行則亞獻爲之,其重若此。況莫重祝文燎於坎,其至重倍於望瘞,壇所望燎旣已躬行。噫,實錄·譜略,有諱號之故,有院學之事,亦有宣醞之擧,況莫重祝文乎?五禮儀中儀註自下爲之故,雖或有參酌之事,其於誓戒視牲,從丘璿之儀,皆親行,三年內及於陵祝文,遵大明會典,旣定望燎,而付之亞獻,付之陵司,其豈曰爲先,勿爲詳考,一依下敎擧行。上曰,行首宣傳官,掌務宣傳官入侍事。榻前下敎臣夢華與宣傳官入。上曰,編次人,注書招入。臣夢華與具允明·趙明鼎進伏。上曰,練祀後挾輦吹螺赤服色,前例爾等知之乎?宣傳官李邦和對曰,考見臣廳留坐故規,則黑旗藍服色矣。上曰,纛,何如?邦和曰,以黑裹之矣。上命寫傳敎曰,今聞蛟龍旗練後用黑色云,此從奉持服色而然也。至若庚子·甲辰則庶人服三年,不可混以論之,本廳古風中大喪外三字書之,大喪,則祥後依此擧行之意,亦載古風事,分付。挾輦號衣與旗吹螺赤服色,皆純靑事,分付。明鼎曰,日昨傳敎中三年喪云者,似無齊斬區別矣。上曰,以大喪外改之,可也。明鼎曰,從上服云者,未瑩矣。上曰,從當下敎矣。明鼎曰,質明擧燭,何以爲之?上曰,依前爲之。明鼎曰,昨日分付傳敎中,宗廟永禧殿見漏矣。上曰,當一體分付矣。上命書傳敎曰,巡令旗,雖用靑色,勿爲用緞,而於軍門則若前事,分付。扈輦隊服色世子近仗着黑,此則用靑事,分付。編次人·宣傳官退出。上曰,他承旨入侍事。榻前下敎臣夢華承命出。上曰,臺臣何處去?光會曰,大司憲兪冣基,尙未出肅,持平李鳳祥·李仁采在外矣。上曰,練前陪祭,只有今日,白首其君,一倍此心,而無祭班進參之事,參與不參,在其人事,而人君敎之之道,不可置之矣。仍命書傳敎曰,練祭前陪祭,不過今日,而此時在外,或不參人事之寒心,莫此爲甚,帶職在鄕者,過限不來者,竝禁推,而臺臣則先遞差後禁推,今日不參祭班之人,大臣·奉朝賀·耆社諸臣外,一體禁推,以不能爲勘律,大司憲兪最基,今者臺臣,雖以旣爲事一番謝命,參於祭班,其何不可?而亦無動靜,不可無飭遞差。又命書之曰,堂上·堂下侍從違牌人敍用,勿論在京在鄕,一竝付軍職,其令進參練祭。又命書之曰,紀綱之不行,卽令弛也。宋瑩中·李心源,三朔之前,若踰囹圄,此國無綱而釋服不可囹圄,臨時保放,過練後復囚事,分付該府。臣夢華,與同副承旨南泰著進伏,光會退出。上命書傳敎曰,旣非執藝,莫重祭文,豈敢斷斷于今?此等之習,予所不取,當該承旨遞差。諸臣退出。
戊寅三月十四日四更一點,王世子徽寧殿。望祭入對時,同副承旨南泰著,事變假注書鄭煥猷,記事官李晉圭·蔡緯夏,以次陪從。王世子具翼蟬冠·視事服,乘小輿出集英門,至銅龍門內,降輿步行,自景化門入小次,待三更一點,明政殿庭祗迎後,還入齋室,待四更一點,入殿庭板位上,如儀行禮訖,還入明政殿庭祗送,出光政門由景化門,至銅龍門內,乘小輿還入集英門。陪從諸臣退出。
上在昌慶宮。常參·經筵,以代理停。
夜三更四更,月暈。
孝昭殿望祭罷後,大殿,政院·玉堂·朝廷二品以上·六曹堂上·宗親單子問安。答曰,罔極。大殿,藥房口傳問安。答曰,罔極。徽寧殿祭罷後,世子宮·嬪宮,政院·玉堂口傳問安。答曰,罔極。
南泰著達曰,備邊司郞廳來言,今日賓廳坐起日次,而親齊正日,頉稟。令曰,知道。
又達曰,今日賓廳坐起,旣已頉稟,所當持公事入對,而親祭正日,頉稟。令曰,知道。
又達曰,明日常參,取稟。令曰,停。
李彝章達曰,事變假注書鄭煥猷,身病猝重,勢難察任,今姑改差,何如?令曰,依。
洪名漢,以禮曹言啓曰,卽接奉常寺所報,則仁元王后練主,今三月二十四日畢造成云,依前啓下,奉常寺都提調及本曹長官齊會奉審後,仍爲奉安于資政殿之意,敢啓。傳曰,知道。
應敎洪梓箚曰,伏以正言李普溫,以臣於見職,固已萬不近似,而且臣之姨母夫李宜馣,方帶吏曹正郞,銓官相避之,不得除職,法例甚嚴,則今此除擬,有違公格,臣之去就,尤無可論,宜卽自引,而未及覺察,今始來避,所失大矣。請令遞斥臣職,引嫌而退,公格所拘,自在應遞,請正言李普溫遞差。取進止。答曰,處置事,依達。
上在昌慶宮。常參·經筵,以代理停。
自巳時至申時,日暈。酉時,日暈左珥。夜一更,月暈,白氣起自乾方,直指巽方,逶迤暈中,良久乃滅。二更·三更,月暈。
下直,荏子島僉使鄭德章。
洪名漢達曰,大司憲未差,執義金元行,掌令申大脩·李養源,持平李仁采·李鳳祥在外,今〈日〉以監察茶時之意,敢達。令曰,知道。
李之億達曰,明日常參,取稟。令曰,停。
藥房都提調金尙魯,提調李成中,副提調李之億啓曰,昨又親行望祭,徹曉將事,伏未審夜來,聖體調攝,若何?憊眩之侯,寢膳之節,亦何如?丸劑·茶飮,連爲進御乎?前劑入茶飮,已盡於昨日,臣等,卽率諸御醫入診詳察聖候,議定繼進當否爲宜。王世子調候,何如?臣等不任區區伏慮,敢來問安,竝此仰稟。答曰,知道。氣則一樣矣,世子氣亦一樣矣。
申暐達曰,郞者文學李敬玉,以其親病,陳書徑出,原書纔已捧入矣。所當卽捧禁推徽旨,而此與無端徑出有異,推考警責,何如?令曰,依。
傳于洪名漢曰,藥房入診來詣于集賢門。
傳于申暐曰,儒臣持周禮入侍。
以鄭履煥爲假注書。
申暐啓曰,假注書鄭履煥,時無職名,令該曹,依例付軍職,冠帶常仕,何如?傳曰,允。
以馬之徽爲假注書。
申暐啓曰,事變假注書馬之徽,時無職名,令該曹,依例付軍職,冠帶常仕,何如?傳曰,允,
又以弘文館言達曰,新除授副修撰洪良漢,時在京畿楊州地,經筵入番事緊,請斯速乘馹上來事,下諭。令曰,知道。
又以侍講院言達曰,本院文學李敬玉連日入直矣。以親病陳書受由,輔德任希敎身旣犯染,方在淸齋,兼輔德洪梓以本職入直玉堂,弼善金光國遭服制未經成服,兼弼善徐命天,兼文學宋瑩中方在禁推中,上番他無推移之員,不得已以下番姑陞入直之意,敢達。令曰,知道。
又以孝昭殿參奉,以入番宗室意啓曰,本殿參奉鄭錫達,身病彌留,入番參奉金鍾協親病猝然危重,勢難仍番,自前如此之時,例有假官代察之規,入番忠義南台老,假參奉差下,使之察任,何如?傳曰,允。
洪名漢,以戶曹言達曰,江原道江陵府産銀處,發遣郞廳看審後設店事,筵稟定奪矣。下去時,依例給馬之意,分付該曹,何如?令曰,依。
以咸鏡監司狀達,吉州等官居斗元贊妻孟召史等,爲虎囕死事,令于洪名漢曰,覽死人等,令本道恤典擧行。
說書李晉圭書曰,伏以時月流駛,孝昭殿練期奄近,伏惟我大朝攀號莫逮,益復如新,凡於祭奠,必親將事,伏想邸下哀慕之中,尤切焦悶,臣不勝區區悲慮之忱。仍竊伏念臣猥以謭劣賤品,曲荷鴻造,濫忝記注之列,絲毫蔑效,居常負愧,以榮爲悸,不意玆者,遽叨講院新命,惶感戰懍,若墜淵谷,反復揣量,實無冒進之勢,而適値望祭隔宵,不敢違逋,章皇入肅,仍參陪班,分義雖得少伸,悚蹙之私,抑又甚焉。夫以宮僚爲職,其任甚重,是蓋自昔而然矣,故玆說書,雖是下員,本其設置之意,固將以更迭侍講,以殫啓沃之方,討論疑義,以資開廣之益,則其責之不輕,有如是者,苟非通經稽古學識淹博之士,宜莫居之,人雖至愚,多有自知之明,臣本賦性昏蔽,受才寠褊,少而失學,長而益惰,卽如三經之書,猶且太半未窺,其他可知,是故,義理指趣之際,弗但全沒曉解,至於章句註釋之間,亦嘗多所范昧,空疎鈍滯,無與爲比,開卷臨文,隨處瞢然,以臣之愚,固不敢與議於啓發精微,仰裨睿學之萬一,雖欲使之演說訓詁,以備淸問,亦且不可得矣。況今兩筵頻開,臨講政勤之時,凡諸僚員,宜加揀選,而顧以如臣庸騃,蒙學,苟然充數於其間,濫竽之愧,姑捨勿論,負乘之患,可立而俟,在公則有玷穢邇列之憂,在私則有僭踰匪據之懼,豈敢以夤緣一出,因仍蹲冒,辱寵命而速重戾哉?猥陳短章,略暴衷懇。伏乞离明,察臣庸陋之實,諒臣悃愊之辭,亟令刊改,以安微分,千萬幸甚。答曰,覽書具悉。孝昭殿練日將迫,一倍罔極,哀慕莫逮。爾其勿辭,從速察職。
文學李敬玉書曰,伏以春煦載和,兩筵日開,臣忝在講官之列,前後登筵,纔過一旬,其在分義,何敢爲言私之計?而第臣老母,素患虛眩之症,已成數十年痼疾,長時委頓,寧日恒少,昨因日氣之稍暖,脫着失宜,輪行毒感,猝又添劇,達宵咳喘,飮啖全廢,氣息凜綴,轉側須人,家信踵至,促臣歸護,臣聞此報,心飛神越,不得按住,忙陳短章,徑出禁扄。伏乞离明,俯諒此懇迫之私,特遞臣職,以便救護,仍治臣罪,以肅朝綱,千萬幸甚。答曰,覽書具悉。爾其勿辭,救護母病。
領議政李天輔箚曰,徽寧殿祥事已過,孝昭殿練祭又迫,臣民普痛,曷有其極?伏惟大小朝孝思哀慕,益復如新,邸下勞動將事,調攝之候,不瑕有損,下情不勝憂慮。仍念臣之病狀,飾巾待盡,居然經歲,喉間一縷,不可責之以生人之事,前後祭班,一味闕禮,至於今番望奠,則乃是練前終祭,而又未得伸分,伏枕哀隕,只有涕淚,卽伏見大朝傳敎,則卿宰以下不參人員,竝有禁推之命,而臣則特以位忝大官,曲加區別,如臣之積有其罪,比諸臣最重,鈇鉞之誅,宜先臣身,而今獨晏然,慙惶悸恐,唯願速死。伏乞离明,亟令攸司,重勘臣罪,以嚴邦憲焉。取進止。
右議政申晩箚曰,伏以臣背部痰腫,一向彌苦,瘡口自潰,今已六七日,而濃汁尙爾流出,藥物連爲付貼,宛轉床席,蠢動無路,時日之間,實無復起爲人之望,孝昭殿練前殷祭,只有昨日望奠,而顧此病喘,竟未趨參於陪班,伏枕悲霣,罪實難逃,卽伏聞大朝,有不參諸臣禁推之命,凡有威罰,宜自大官始,而諸臣就拿,臣獨漏焉。私心之惶悚愧恧,姑勿論,其有乖於刑政,誠非細故也。玆敢席藁私次,仰請同罪。伏乞离明,俯賜諒察,亟令重勘臣罪,以昭法紀,不勝幸甚。
領敦寧府事趙載浩箚曰,伏以日月如流,孝昭殿練事漸迫,望祭又過,伏惟我大朝號慕益復罔極,睿情哀痛,亦應如新,顧臣癃廢不死,殘喘苟存,前後罪戾,固已如山,而今番望祭闕禮,尤合萬隕,臣方病伏悚懍,恭俟常憲矣。日昨禁推之命,只及卿宰,臣則在分揀之中,夫刑政敕勵,宜先大官,而況有罪倖逭,尤切惶愧,玆敢短章自引,仰請嚴誅。伏乞离明,亟降威罰,以昭法紀,以安賤分,千萬幸甚。
答領議政李天輔箚曰,覽箚具悉卿懇。日月流邁,徽寧殿祥事已過,孝昭殿練祭又迫,五內摧崩,一倍罔極。以疾未參,其何所傷?卿須安心勿辭善攝焉。仍令曰,史官往諭。
答右議政申晩箚曰,覽箚具悉卿懇。孝昭殿練日將迫,一倍罔極,哀慕莫逮。以疾未參,其何所傷?卿須安心勿辭善攝焉。仍令曰,史官往諭。
答領敦寧趙載浩箚曰,覽書具悉卿懇。孝昭殿練日將迫,一倍罔極,哀慕莫逮。以疾未參,其何所傷?卿須安心勿辭善攝焉。仍令曰,史官往諭。
戊寅三月十六日巳時,上御居廬廳。藥房入診時,都提調金尙魯,提調李成中,副提調李之億,假注書金夢華,記事官李海鎭,記事官鄭昌順,醫官金履亨·許礈·金德崙·李興門·鄭行晳·李春敷·吳道炯,以次進伏訖。上曰,儒臣持周禮入侍事。榻前下敎尙魯曰,昨日徹曉將事,又行茶禮,聖體調攝,若何?上曰,茶禮過後,氣候薾然,如不勝衣矣。尙魯曰,水刺進御乎?上曰,靜言思之,心中常常不佳,不食而自飽,脚部且軟,有妨於起立矣。尙魯曰,聖敎如此,臣不勝煎憫矣。殿下縱不自愛,獨不念宗社乎?水刺與丸劑,雖强進宜矣。況練祀不遠,聖躬,尤不可不愼護矣,請令醫官診候,何如?上曰,上三醫診之,履亨·礈·德崙,以次入診訖。履亨曰,脈候左三部帶數,右三部虛軟矣。礈曰,左三部柔弱中帶數,右三部度數沈數,而虛軟,有加於前日矣。德崙曰,左三部柔弱,右三部虛軟,而大體不足矣。尙魯曰,議定湯劑,宜矣。履亨曰,以脈候言之,理中湯,好矣。而日候漸溫,蔘橘湯,橘皮三錢,人蔘一錢入之,瓊玉膏兼爲進服,尤好矣。尙魯曰,然則橘皮加入乎?上曰,橘皮二錢宜矣。履亨曰,橘皮多入則有厚味,而理中湯亦宜進御矣。上曰,加減理中湯三貼劑入,蔘橘茶五貼煎入事。榻前下敎尙魯曰,脚軟之候,臣竊慮焉。上曰,灸之則有效乎?履亨曰,此乃痰凝而然矣,溫其當處,自然疏通,溫之而無效,則雖受灸亦無速效矣。礈·德崙,亦如首醫之言。興門曰,以艾作腰帶樣,着之,宜矣。行晳曰,受灸得效,不可以時月期之,姑爲溫處,宜矣。上曰,先診後議。行晳入診退伏曰,脈候左三部微弱而帶數,右三部虛軟,受灸,不可輕議矣。春敷·道炯之言,亦與首醫同。上曰,鍼,何如?臂部曾爲受鍼,則有效矣。履亨曰,鍼尤不可輕試矣。製爲腰帶,溫其當處爲宜,而如妨於屈伸,則裹之而已,好矣。尙魯曰,物之溫者,莫如新絮,而亦甚輕軟,何妨之有?成中曰,姑試此方,而如有所妨,去之亦何難乎?上曰,此法,何益?其置之。尙魯曰,日昨北兵使評事處分之後,臣追聞北道事例,則評事之棍邊將,不知創自何年,而其來已久,以近歲言之,則以軍器而棍治,便成評事之應行前例云。所謂前例,雖曰謬例,其非目下所創爲可知,旣有前例,則兵使之坐此譴罷,評事之以此受棍,恐涉過中,故敢達。上曰,若此,非李徽中創開,勿爲決棍,懲後弊之道,不可全然置之,令該府處之,評事旣已參酌,兵使亦勿罷,緘辭從重推考。出擧條尙魯曰,蔡濟恭爲評事時,亦棍邊將,此近來事也,邊將之受棍者,前則無辭,故無由知之,至於訓戒,則履歷僉使,故因此而有罷黜之啓矣。之億曰,軍器點閱,國之大事,故邊將之以此生事者多。蔡濟恭之爲評事時,邊將猝入者三人云矣。上曰,蔡濟恭其已解任上來乎?之億曰,未及上來矣。上曰,軍器之時時點閱,儘好矣。尙魯曰,然矣。以昇平之故,戎器軍機疎吳莫甚,此誠可悶,爲評事而不棍邊將,則歸之於疲軟之科云矣。上笑曰,徐宗玉北任時,無一打臀事,而徽中則用棍,可謂勝於其妻父矣。其人精甚,豈使氣者也?日昨處分後十度決棍,予亦慮之矣。曾於仁政門決棍假都事,而十度致斃,故予以此爲戒,申思彦亦因卿達,而置之矣。尙魯曰,然矣。思彦時任忠淸兵使,而年已老矣。成中·醫官先退。上曰,完春君李遂良戊申赴戰時,人有以此時不可用,此人爲言,李遂良奏捷後始聞其言,而曰其時無怪其有是言也,其言純實可貴矣。其在北任時,人有以贓賄爲言,而予知其人,故置而用之,其子殷春,亦當惕念用之矣。尙魯曰,帶礪勳臣之子,當爲用之矣。上曰,咸恩爲人,如生鷹,張鵬翼亦好人矣,今則訓將,可謂福將矣。尙魯曰,其儀貌好矣,人亦純實矣。上曰,具善行亦好矣,具善復性不柔善,轝士大將時知之矣。鄭汝稷爲人亦好,時大將皆是好人矣。尙魯曰,然矣。上曰,鄭行新使之入侍,而見其爲人,則非老於堂下者也。尙魯曰,可信之人也。之億曰,昇平已久,內外恬嬉,軍門器械,在在朽破,脫有事變,莫可爲謀,此誠今日之懍然而可憂者也。西北兩邊,尤宜留念,臣意則兩邊軍物,另加申飭爲宜矣。尙魯曰,外寧必有內憂,軍械疎虞,不可不飭,誠如知申之言矣。上曰,所奏是矣。今北兵使能爲擧行者也,其人不但兵使而止矣。尙魯曰,其人可用,俄者所達,所以惜其人也。上曰,金壽銈,昔年議藥者也,予不忘之矣。尙魯曰,其人好矣。上命書傳敎曰,議藥同參金壽銈,年老不爲入侍,惟昔年心常思之,該廳薄料,何以資賴,令該曹衣資食物從厚題給,以示予意。上曰,韓德弼年幾何?之億曰,六十三矣。上曰,不可以常調用之者也,頃見其子警爲人亦好矣。上曰,尹勉敎尙不爲判決事耶?尙魯曰,無判事履歷,故不得照薦矣。上曰,特除則無妨矣,時有窠闕乎?尙魯曰,元景濂,時爲判決事矣。上曰,尹勉敎,不可以五衛將常調處之,豈不可爲元景濂之職耶?元景濂貌寢矣,尙魯曰,元景濂難者也,爲劇邑,而有聲績,不可以外貌視之矣。上曰,李重庚爲人難矣。曾予摠府坐直也,李重庚入來,見予不着冠帶,立於門外,予冠帶而後始入,其人之難如此,予非以姻婭而用之也。尙魯曰,然矣。上曰,南原君多有功勞,予亦不忘矣。之億曰,聞之則一夜之內卒逝云矣。上曰,其眞耶?注書知入。臣夢華承命出,招宗簿寺書吏問之,還奏曰,南原君去月望後往在義順君家,果爲作故矣。上命書傳敎曰,今聞南原君作故云。噫,前月拜陵,同升于崗,其若今日豈意已作古人乎?却疑非眞。噫,此宗多有其勞,而況於昨年奉審後功莫大焉,予雖衰耗,其豈忘功?聞此而心不能耐,葬喪諸需,從厚題給,家貧已知擔持造墓軍,亦爲題給,其子待其年長,卽爲錄用,以示予意。上曰,予於此宗,可謂不負矣。尙魯曰,葬需題給,誠盛德事也。化者有知,豈不感泣乎?仍退出。上曰,儒臣,注書招入。臣夢華承命出。上曰,注書似非鄕人矣,有名祖乎?之億曰,爲副提學子孫,而登甲戌增廣科矣。上曰,增廣乎?必善爲文矣。善山,爲左道乎,右道乎?海鎭曰,右道矣。上曰,左右道風俗,何如?海鎭曰,大體左上道,勝於右上道,右下道,勝於左下道矣。臣夢華與應敎洪梓進伏。上曰,開印始於何處?梓曰,始於校書館,而今則停役,各自校正矣。上曰,已開印乎?梓曰,實錄考出後新出印草,故所印二十餘張,則棄置矣。上曰,所持周禮爲何卷?梓曰,秋官篇第九卷也。上曰,讀之。梓,自惟王止八人,之億,自伊蓍止如之,夢華,自大司寇止致事,海鎭,自士步止犬牲,昌順自諸候止禁令,梓,復自以時止之事,次次讀訖。上曰,文義陳之。梓曰,此篇大體論刑法之書也。上曰,命夫命婦不躬坐獄訟,所以辨貴賤也。梓曰,此乃所謂八議之法也。上曰,拜受民數,其重也如此矣。梓曰,所以重民數也。上曰,嘉石,何也?梓曰,嘉石,文石也,肺石,玄石也,其義精微,使人坐於其上,坐九日則役九日,坐一月則役一月,坐以羞其心,役以勞其筋,使民知其如水火,而不復犯也。刑法之設,所以使之有恥且格,而爲助治之具,此乃古聖王刑期無刑之意也。上曰,所陳,是矣。昔唐太宗,不過中主,而猶致鵲巢囹圄之效,予於今日,亦有愧於唐宗矣。梓曰,聖世無棄物,刑以糾之,法以制之,所以使之遠罪遷善,而需用於世也,其範圍宏大,法理密察,導刑齊政,乃所以敎化之端矣。之億曰,儒臣以刑法爲敎化張本,此言儘好,內而典獄,外而八道,豈無淹滯之囚乎?桁楊桎梏,不卽疏釋,實爲矜悶,該府該道,別加申飭,使之奏覆疏決,宜矣。上曰,所奏,極是矣。頃聞囚徒家,見承旨叫號云,聞之慼矣。權相一,嶺南讀書之人,而一經推鞫後,見罪囚形狀,以爲盡去之可也,其言猶猛矣。此書,非周公不能作,所以制此書者,非必欲用刑也。之億曰,今番祭班不參人禁推中,權爀·南有容,俱以年老實病,亦爲同入,似有分揀矣。上命書傳敎曰,事體寒心,雖已下敎,今聞現告中,以不入耆社年至七八十人,及若權爀·南有容實人亦入云,宜有分揀之道,旣分揀于此,則亦不可事同而飭異,勿爲禁推,一體從重推考。之億曰,今方懸板額字,敢稟。上曰,當書下矣。梓曰,本館上下番,今皆闕直,新錄了無其期,臣實悶然矣。上曰,領相有病,提學不出,將何以爲之?梓先退。上命寫傳敎曰,和順返虞後,二十一日,當臨禁御兩營,留陳勿爲擧行,步軍六哨,馬軍三哨,禁軍三番隨駕事,分付。上曰,印出後賞典,載於續大典乎?之億曰,內入後有賞典矣。諸臣退出。
上在昌慶宮。常參·經筵,以代理停。
李之億達曰,明日常參,取稟。令曰,停。
洪名漢達曰,大司憲未差,執義金元行,掌令申大脩,李養源,持平李仁采·李鳳祥在外,今日以監察茶時之意,敢達。令曰,知道。
朴昌潤,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
又啓曰,今日入直內三廳武兼·禁軍及軍兵等,中日習射事,標信,命下矣。雨勢如此,不得爲之之意,敢啓。傳曰,知道。
李之億達曰,左參贊李厚,除拜後過三日不爲出肅,依定式推考警責,仍卽牌招察任,何如?令曰,依。
李彛章,以弘文館言達曰,本館下番連日闕直,事甚未安,校理李錫祥,卽爲牌招,以爲姑降入直之地,何如?令曰,依。
以校理李錫祥牌不進罷職令旨,令干李彝章曰,推考徽旨捧入。
傳于李彝章曰,御製編次人來詣于集賢門。
傳于申暐曰,承旨入侍。
戊寅三月十七日巳時,上御崇文堂西軒。編次人入侍時,編次人具允明,左副承旨李彝章,假注書鄭履煥,記事官李海鎭·鄭昌順,以次進伏訖。上曰,注書出去種德新編持來。臣履煥承命出去。上曰,見於辛丑年府院君家,意謂必不老蔭,今則以南陞資。噫,追惟昔年,此人,豈止於若常調蔭官只僉知五衛將乎?昨聞以格例,該曹不敢擧擬云,判決事元景濂初度受由許遞,其代,以前都正尹勉敎除授,其令實職進參練班。出傳敎上曰,噫,松峴宮百年後,修補重修纔訖,奉儲慶宮,其豈偶然,欲諭未果,其時監蕫之人,其在事體,宜賞,監蕫官咸慶郁加資。出傳敎上曰,承旨有闕代,參議朴昌潤除授,牌招察任。出傳敎上曰,昌潤已經亞長乎?彝章曰,已通獻納,而亞長則近又通矣。上曰,禮山幾日程也。彝章曰,二日則可以得達矣。上曰,往與來有間,曠日遲滯,列邑有弊,而況返虞日欲臨,來頭散齋相値,和順返虞,以十九日入城事,卽爲分付,日字,昨日下敎中卄一日,以十九日分付。出傳敎上曰,金時默文科,金氏中初爲乎?彝章曰,國舅後初爲也。臣履煥,持種德新編入來。上曰,潛谷,自爲士時,已有經國之謨,大同法,自此而出,兒時已有志云矣。彝章曰,夜則燃燎做策,晝則耕田,暇以習算云矣。上曰,承旨抽草,因呼寫種德新編序文。上曰,潛谷諡號,注書出而知來。臣履煥承命出去。上曰,類苑叢寶,亦潛谷所編乎?彝章曰,然矣。海東名臣錄,亦其所編也。上曰,石室山人,誰也?彝章曰,故相臣金尙憲也。上曰,與潛谷一金乎?彝章曰,潛谷·淸風之金,此則安東之金也。臣履煥入來進伏曰,潛谷諡號文貞也。上曰,我朝稱小學童子者,誰也?彝章·允明,久不能對。海鎭曰,金宏弼也。上曰,何地人也?海鎭曰,領南人也。上曰,汝知諡號乎?海鎭曰,不能酌知,而或是文貞也。上曰,與潛谷諡號同乎?果其然乎?注書出去,詳知以來。臣履煥承命出去,承旨寫種德新編序文訖。允明讀之,奏請修改若干字。上命又讀之。臣履煥入來進伏曰,春坊不能詳知矣。上曰,攷事撮要,出而持來。臣履煥承命出去入而復曰,攷事撮要去都監,未及持來,金宏弼諡號,則國朝儒先錄有之,乃文敬也。上曰,種德新編序,其令楊州牧使金時默書之,旣已百載興感,文貞公家,遣禮官致祭,祭文當製下矣。出傳敎上曰,金時默,潛谷奉祀孫乎?彝章曰,似非矣。彝章曰,禮山返魂,昨奏以十六日發程矣。今聞牙山縣監金恒柱遭母喪云,似難於其日發行矣。上曰,然則何以爲之?上曰,十九日動駕傳敎,姑爲還寢事,分付。出榻前下敎彝章曰,擧動時出門,以何門爲之乎?上曰,主第臨幸時,路由敦化門事,分付。出榻前下敎諸臣以次退出。
戊寅三月十七日申時,上御崇文堂西軒。承旨入侍時,同副承旨南泰著,假注書鄭履煥,記事官李海鎭·鄭昌順,以次進伏訖。上曰,金恒柱遭喪,狀聞已來到乎?泰著曰,俄者來到矣。上曰,和順返虞事,傳旨已發送乎?泰著曰,俄已發送禁軍矣。上曰,返虞旣使十九日入城,則動駕不必還寢矣。上曰,十九日動駕還寢傳敎,還寢。出榻前下敎諸臣以次退出。
上在昌慶宮。常參·經筵,以代理停。
李彝章達曰,明日動駕相値,常參,頉稟。令曰,知道。
南泰著達曰,大司憲未差,執義金元行,掌令申大脩·李養源,持平李仁采·李鳳祥在外,今日以監察茶時之意,敢達。令曰,知道。
李之億啓曰,明日主第擧動時,何承旨留院乎?敢稟。傳曰,左副承旨留院。
南泰著,以弘文館言達曰,本館下番,累日闕直,事甚未安,校理李錫祥,旣有只推之令,卽爲牌招,以爲姑降入直之地,何如?令曰,依。
傳于南泰著曰,御製編次人,持昨日草入侍。
御製編次人具允明·趙明鼎,依下敎來待矣。傳于南泰著曰,來詣于集賢門。
又傳曰,今日開政,昨日承傳三人,今政擧行,趙學天,編次人入侍,同爲入侍。
南泰著,以弘文館言達曰,本館下番闕直,事甚未安,今日政新除授玉堂,待下批仍卽牌招,以爲姑降入直之地,何如?令曰,依。
以校理尹東昇牌不進罷職令旨,令于李彝章曰,推考徽旨捧入。
有政。吏批,判書尹得載,參判金致仁,參議洪樂性,同副承旨南泰著以上進。吏批啓曰,本曹正郞李宜馣,佐郞徐有良呈狀內,俱以身病甚重,勢難察任云,竝改差,何如?傳曰,允。又啓曰,泰陵參奉李坤呈狀內,身病甚重,不得察任云,今姑改差,何如?傳曰,允。吏批啓曰,大司成今當差出,而擬望之人乏少,外任竝擬,何如?傳曰,允。以金相福爲大司憲,李壽德爲司諫,權導爲獻納,李正吾·宋德基爲正言,尹東昇爲校理,金善行爲大司成,李益輔爲知義禁,申晦爲同春秋,趙明鼎爲刑曹參議,尹得養爲司僕正,李普中爲漢城主簿,李衡中爲高城郡守,朴師近爲牙山縣監,沈勗之爲吏曹正郞,李聖圭爲佐郞,金履鐸爲泰陵參奉,趙學天爲敦寧主簿。宗簿直長李顯輔,社稷直長李性源相換。書題咸慶郁今加通政。
兵批,判書鄭翬良進,參判徐命臣受由在外,參議李萬宗入直進,參知安允行病,同副承旨南泰著進。兵批啓曰,忠壯衛將羅震益近得輪疾,症情危篤,無望供職,呈狀乞遞,不可强令察任,今姑改差,何如?傳曰,允。以洪啓祚爲僉知,田光國爲釜山僉使,白東俊爲內禁將,金舜賓·朱漢翼爲景福將,徐宗儒爲忠壯將,韓正旭爲文兼,崔崙爲淸城僉使,强就成爲慶德將。同知單李夏樞。慶尙左兵虞候申大儁今加折衡。副護軍李光瀷,副司直兪最基·韓光會·元景濂·李福源,副司果李普溫·鄭枋,副司正鄭履煥·馬之徽·李龍躋。楸仇非權管單李枝成。李鎭璧爲都摠都事。
南泰著達曰,明日擧動時,侍臣,不可不備員,而憲府多官俱在外,諫院除在外外,獻納權導,正言李正吾,竝待開門牌招,以爲進參之地,何如?令曰,依。
南泰著,以禮曹言啓曰,和順翁主返虞日,親臨主第事,命下矣。王世子隨駕及祇迎之節,何以爲之?敢稟。傳曰,只行祇迎。
南泰著,以禮曹言啓曰,貞聖王后祥後無禫,雖不行祭,王世子設位易服等節,旣已定奪矣。易服吉日,當爲推擇,而來四月初二日,旣是丁日,以此日擧行,何如?傳曰,允。
朴昌潤,以兵曹言啓曰,明日主第擧動時,先臨和協第事,命下矣。節目已爲磨鍊啓下,大駕先詣和協翁主房時,前廂軍兵,則本宮大門外稍遠,作門分左右環衛,後廂軍兵,則落後進陣於鍾樓前路,而仍詣和順翁主房時,以後爲前侍衛,駕前駕後,則作門外分左右札駐,禁軍,則鐵物前石橋前路,分左右結陣,而詣和順翁主房時,依例侍衛事,分付訓局及龍虎營·御營廳,何如?傳曰,允。
朴昌潤,以戶曹言啓曰,鄕校洞於義宮奉安閣,於義洞本宮彰義宮,依定式,判書臣李宗白與正郞臣李商輅進詣奉審,則鄕校洞於義宮奉安閣退,草席地衣及窓戶塗紙亂簾風遮草芚竝破傷,前後簷下二處滲漏,內墻蓋瓦庫庫脫落,於義洞本宮啓慶軒北邊柱礎動退,樂善齋北邊外行閣及擣砧閣中門外行閣等處傾頹,彰義宮養性軒遮陽蓋覆,油芚破傷,廚房三間椺道里椽木竝腐傷,土壁頹落等處,竝令各該司急速修補與改備之意,分付,何如?傳曰,允。
南泰著,以義禁府言達曰,北評事李徽中,令該府處之事,徽旨達下矣。李徽中,自任所時未上來,依例發遣府羅將,拿來,何如?令曰,衣。
戊寅三月十八日巳時,上御崇文堂西軒。編次人·齊陵參奉同爲入侍時,編次人具允明·趙明鼎,齊陵參奉趙學天,左副承旨朴昌潤,假注書鄭履煥,記事官李海鎭·鄭昌順,以次進伏訖。上曰,趙學天來前,學天進伏。上曰,汝年幾何?學天曰,三十五矣。上曰,汝是齊陵參奉,而番則十五日交遞乎?學天曰,然矣。上曰,齊陵莎草,何如?學天曰,別無大段傷處,而間間有稀疎處,曲墻則多頹圮矣。上曰,盡爲頹圮乎?學天曰,不爲盡頹,而頹圮處多矣。上曰,養正齋其已築墻乎?學天曰,未及矣。上曰,聽澗堂,舍廊乎?誰居之也?學天曰,臣居之矣。上曰,養正齋,誰居之也?學天曰,臣於前日居之。上曰,今聞其言,今則似不入處矣。予旣有下敎,則入處,宜矣。上曰,頃日承傳三人等,果於今日政盡爲擧行乎?昌潤曰,未可必其盡爲擧行也。上曰,注書出而分付。臣履煥將出之際,更問於承旨以某某名。上復曰,寫傳敎分付,可也。上曰,旣奏祭文事體重矣。祭文致諭其可欺乎?趙明勗·趙學天·金履鐸,不待都政,今日政擧行,而今聞趙明勗有越等云,勿拘事,分付。出傳敎臣履煥持而出傳。上曰,禮山返魂,當及期來到乎?昌潤曰,臣自外聞知,則昨日亥時過水原云矣。上曰,何其遲遲也?昌潤曰,明日午後則優爲來到矣。上曰,明日先臨和協第,其第聞返虞之入,當以諸司預備臨和順第,三嚴,以已初初刻擧行。出傳敎明鼎曰,禮山返魂,朝廷事當往觀,而明日,則動駕相値矣。上曰,散班,則有何不可往見乎?明鼎曰,是則然矣。上命允明讀種德新編序,至秋殺字。上曰,殺之一字,予用則用矣,看之者誤看,則恐有害於生之德矣。明鼎曰,然則歛字,何如?上曰,好矣。改以歛字,可也。至晝耕夜讀。上曰,此果潛谷實事乎?明鼎曰,誠實事也。人云潛谷爲士時,居嘉平潛谷,以賣薪爲業,人皆願買金進士薪云,至今傳說也。上曰,注書出去,種德新編持來。臣履煥出而持入。上取覽曰,此人多有著述,而類苑叢寶,極好矣。明鼎曰,潛谷年至八十,未嘗放惰,常危坐讀書云矣。上曰,此書翻諺印頒則好矣。翻諺雜眞則婦人輩混亂難看,無雜一字眞書,使其易看也。此便是古談,婦人必好看矣,誰可仕此?明鼎曰,洪啓禧習於此等事。上曰,種德新編原文三件,諺解三件,令寫字官精寫,二件內入,一件下送嶺南刻板,印上十五件,五件內入,十件承政院·弘文館·藝文館·侍講院·校書館及五處史庫,分頒以藏。出傳敎上曰,昨已下敎,而金時默方在外任,令行副司直趙明鼎書進。出傳敎上曰,訓將可以書乎?若訓將書之,則誠貴事矣,軍兵圖說,古亦有武將書之者矣。明鼎曰,訓將足可書之矣。上曰,承旨抽草,因呼寫潛谷致祭祭文,中官持政望入啓。上覽曰,趙學天之陞敍政官,何樣知之,而今此擬奉事乎?古之陞敍,右職而已,今則陞敍有出六之捷徑,故予意則以陞六陞敍言之也。上曰,政官或者難之乎?昌潤曰,政官想必難之矣。上曰,趙學天陞敍之命,乃陞六陞敍也,以此分付。出傳敎因命曰,注書持此望單出去,分付政廳。臣履煥承命出去,寫致祭祭文訖。允明讀之。上曰,今者祭文,亦載於本編御製序文下。出傳敎臣履煥入來。上謂允明·明鼎曰,與洪啓禧共三人爲此則好矣。宋奎彬兄弟,習於諺文,奎彬之弟奎五今在,可任此役,此所謂耕問奴織問婢之義也。諸臣將退出矣。上曰,明日動駕時刻頗早,軍兵早食後待令事,分付。出榻前下敎諸臣以次退出。
上在昌慶宮。常參·經筵,以代理停。
巳時·午時,日暈。
李彝章達曰,明日常參,取稟。令曰,停。
南泰著達曰,大司憲金相福未肅拜,執義金元行,掌令申大脩·李養源,持平李仁采·李鳳祥在外,今日以監察茶時之意,敢達。令曰,知道。
以獻納權導正言李正吾牌不進罷職令旨,令于李彝章曰,推考徽旨捧入。
大駕歷臨和協翁主房,入宮門後,王世子遣宮官問安。答曰,知道。政院·玉堂·藥房口傳問安。答曰,知道。
大駕和順翁主房入宮門後,王世子遣宮官問安。答曰,知道。政院·玉堂·藥房口傳問安。答曰,知道。
大駕和柔翁主房入宮門後,王世子遣宮官問安。答曰,知道。政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。王世子祗迎還入大內後,政院·玉堂·藥房口傳問安。答曰,知道。
李彝章,以弘文館言達曰,本館下番累日闕直,事甚未安,校理李錫祥書批已下,卽爲牌招,以爲姑降入直之地,何如?令曰。依。
傳于洪名漢曰,諸司預備。
又傳曰,米五十石·錢三十貫,送于和順房,以補祭需事,分付。
又傳曰,編次一人,持月城祭文,來待于和柔房。
又傳曰,諸司預備。
李之億,以吏曹·兵曹言啓曰,今三月二十日祿都目政事爲之之意,敢啓。傳曰,知道。
左參贊李書曰,伏以日月易得,徽寧殿祥事奄過,孝昭殿練祭且迫,伏惟邸下孝思哀慕,益切罔極。臣竊不勝悲慮之忱,念臣向來去就失當,特蒙筵罷,誨責備至,慙惶震懍,經歲而如一日,不意恩敍遽下,收復如舊,望祭隔日,新命荐降,揆以義分,固當他不暇顧,蹶趨參,而目下情病,無望入肅,罪在闕禮,鈇鉞是俟,畢境勘斷,止於問備,臣誠隕越,益不知置身之所。噫,臣之從前愆負,初非例行薄勘而止者,則其可以時月之稍久,敢有所自恕,揚揚如無故之人哉?臣之當初筵奏,只暴在己情勢,未嘗擧他得失,浪致疑激,重費辭辨,書雖未徹,語則傳播,臣本疲駑,不欲較辨,而意在含默,反乖處義,計出求全,翻成罪案,馳騁所及,眩於自措,此而爲快,則臣當一笑而任之而已。所可憯者自有天官以來,事未前聞,貽羞廷紳,傳笑四方,臣雖萬被誅罰,何以謝此罪於公朝也?惟有一切罷退,不復以疎迂之蹤,偪仄班聯,以益其愧恥也。且臣數十年沈痼之疾,挾感重發,奄奄床席,末由起動,昨犯違傲,罪戾層積,玆敢略陳肝膈,仰請嚴勘。伏乞离明,特垂照察,亟賜處分,以昭法紀焉。答曰,覽書具悉。日月流邁,徽寧殿祥事已過,孝昭殿練日又迫,一倍罔極。卿其勿辭,調理行公。
校理李錫祥書曰,伏以日月迅邁,孝昭殿練期已迫,伏惟我大朝攀號罔極,益復靡逮,睿情慟慕,亦將如新,區區下忱,實不勝仰念之至。仍念臣向蒙恩暇,歸省先壟,爲見亡妹入地,逶迤轉往,跋涉道塗,重觸寒感,病情彌苦,由限將迫,而强策登程,其勢末由,故不得不縣道封章,敢陳疾痛之呼?冀蒙鈇鉞之誅,實出於情病之萬不獲已,而非敢爲格外請由之計矣。大僚問備之請,至發於筵席,私心惶愧,靡所容攢,擔舁病軀,間關前進,纔到郊坰,病勢越添,委頓旅次,又過時日,孝昭殿祥事前殷祭,只有今番望奠,而竟未得趁參於陪班,瞻望悲隕,罪戾罙深,伏聞大朝有不參諸臣禁推之命,章皇入來,及至圓扉之外,旋蒙竝寢之敎,臣於是以罪爲榮,蓋不知所以措躬也。雖然臣之情勢,與他有異,受由過限,自有常憲,而又於向來旣被重推之請,則在臣私義,其何敢晏然供職,便同無故之人哉?今以下番闕直,召牌遄降,而反復恩量,承膺無路,玆敢隨詣闕外,拜章徑歸。伏乞离明,俯賜諒察,亟令鐫削臣職名,仍令下臣司敗,以治臣前後罪犯,以警具僚,千萬幸甚。答曰,覽書具悉。日月流邁,孝昭殿練期已迫,一倍罔極。爾其勿辭,從速察職。
戊寅三月十九日辰時,王世子祗送入對時,左副承旨朴昌潤,事變假注書馬之徽,記事官李晉圭·蔡緯夏,以次陪從。王世子具布裹翼善冠·視事服,以乘輿出集英門,詣敦化門外,降輿入小次,大駕出宮時,王世子出小次。祗送後,以乘輿,入敦化門大內後,陪從承史以次退出。
戊寅三月十九日巳時,上具翼蟬冠·視事服,以乘輿出宣化門,和順翁主房擧動入侍時,行都承旨李之億,左承旨申暐,右承旨李彝章,右副承旨洪名漢,同副承旨南泰著,假注書金夢華·鄭履煥,記事官李海鎭·鄭昌順,諸臣以次隨駕訖。上至敦化門外住輦,召承旨問曰,侍臣班隨參,誰耶?洪名漢對曰,皆在外,或違牌,應敎洪梓·兼春秋李益普矣。上曰,今日兩司,作爲閑局,除拜則稱以在外,動駕則以違牌爲事,事之寒心,莫此爲甚。獻納權導,正言李正吾先遞差,下義禁府推考,過三朔後勘律,練祭時保放,依儒臣例擧行。出傳敎上曰,近來臺諫,有何難事?紛紛謀避,視禁府中三朔,猶勝於臺地一日,自以爲得計,如此而國事何爲乎?仍以李敬玉隨駕事,分付。上歷臨和協翁主房入作門時,召承旨曰,軍兵早食後待令事,昨已分付矣,其果食後乎?承旨出問。名漢出問還奏曰,食後矣。上下輦乘轎時,召敬玉。敬玉進前立。上屛左右,提耳下敎後,因問承旨曰,李成玉,何處倅?而與敬王幾寸也?名漢曰,金化倅而與敬玉六寸也。申時,上因詣和順翁主房乘輦時,上曰,南山之樹比前頗茂,參軍之變通,似有效矣,北嶽亦勝於前乎?因使承旨,召宣傳官四員矣。俄而上曰,駕後不可無宣傳官,宣傳官二員出去巡視東南道·西北道木根,今日未及復命,則明日復命,亦可須詳察摘發也。名漢曰,今已申時,而禁漏官員不爲待令,俄使漏軍知其爲何名也,尙未回報矣,事極駭然,而係是帽帶之官,不敢自下擅便,令有司科治之意,敢啓。上曰,勿治。大駕還宮時,上曰,歷路,當臨和柔房。先廂軍兵·百官寶·交龍旗,竝留道上事,分付。出傳敎上歷臨和柔翁主房。上出駕乘轎後,編次人入侍時,編次人趙明鼎,同副承旨南泰著,假注書金夢華·鄭履煥,記事官李海鎭·鄭昌順,以次進伏訖。上命趙明鼎讀月城尉翁主祭文,略命修改。上因還宮乘輦後,上曰,左相協陽門入侍事,遣史官傳諭。出駕前下敎上過內侍敎官廳。上曰,頃者敎官,已爲申飭矣,今見學廳如此,古則不然矣。此豈待師長之道乎?當該掌務中官,令該府處之,可也。出擧條上至協陽門,左相入侍。上曰,加減理中湯一貼煎入。出駕前下敎上還入大內後,諸臣以次遂退出。
戊寅三月十九日酉時,王世子祗迎入對時,左副承旨朴昌潤,事變假注書馬之徽,記事官李晉圭·蔡緯夏,以次陪從。王世子具布裹翼善冠·視事服,以乘輿出集英門詣敦化門外,降輿入小次。大駕還宮時,王世子出小次祗迎後,以乘輿入敦化門大內後,陪從承史以次退出。
上在昌慶宮。常參·經筵,以代理停。
夜一更,南方·東方,有氣如火光。
李之億達曰,明日常參,取稟。令曰,停。
南泰著達曰,備邊司郞廳來言,今日賓廳坐起日〈次〉,而領議政李天輔身病,左議政金尙魯藥房問安進,右議政申晩,身病不得來會云矣,敢達。令曰,知道。
洪名漢達曰,大司憲金相福牌不進,執義金元行,掌令申大脩·李養源,持平李仁采·李鳳祥在外,今日以監察茶時之意,敢達。令曰,知道。
李彝章達曰,今日賓廳日次,旣已頉稟,所當持公事入對,而時無公事,頉稟。令曰。知道。
藥房都提調金尙魯,提調李成中,副提調李之億啓曰,昨日臨幸主第,侵昏還宮,伏未審夜來,聖體調攝,若何?憊眩之候,寢膳之節,亦何如?煎入湯劑,其卽進御乎?去夜入診之請,雖未蒙俯許,而靜攝之中,有此勞動,臣等,卽率諸御醫診察聖候,有不可已。王世子調候,何如?臣等不任區區憂慮,敢來問安,竝此仰稟。答曰,知道。氣則一樣,世子氣亦一樣,下敎日入侍,宜矣。
洪名漢,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李之億達曰,右承旨李彝章,左副承旨朴昌潤,今日不爲仕進,竝卽牌招,何如?令曰,依。
朴昌潤達曰,應敎洪梓以校正官除本司晝仕出去,謂有身病,陳書到院,原書纔已退却矣。此與在直,徑出有間,而事體未安,推考警責,何如?令曰,依。
南泰著達曰,憲府連日監察茶時,諫院許久闕達,俱涉未安,兩司除在外外,未肅拜人員,竝卽牌招,何如?令曰,依。
以司諫李壽德牌不進罷職令旨,令于朴昌潤曰,推考徽旨捧入。
南泰著,以弘文館言達曰,本館下番屢日闕直,事甚未安,副修撰洪良漢自鄕上來,卽爲牌招入直,校理李錫祥旣有只推之令,一體牌招察任,何如?令曰,依。
以校理李錫祥牌不進罷職令旨,令于李之億曰,推考徽旨捧入。
洪名漢啓曰,卽者左邊捕盜從事官來言,該廳大將趙鎭泰纔已卒逝,故所受命召及大將牌·傳令牌,來請還納云,密匣今當修整以入,而在前如此之時,有他邊大將兼察之例,今番則何以爲之?敢稟。傳曰,右邊大將兼察。
兵曹口傳政事,以鄭汝稷爲左邊捕盜大將。
洪名漢啓曰,新除授左邊捕盜大將鄭汝稷,卽爲牌招命召及大將牌·傳令牌,使之傳授,何如?傳曰,允。
申暐達曰,假注書鄭履煥身病猝重,勢難察任,今姑改差,何如?令曰,依。
有政。吏批,判書尹得載進,參判金致仁病,參議洪樂性服制,行都承旨李之億進。吏批啓曰,侍從臣父年七十人,每於歲初抄啓加資,而新有應推恩人,雖非歲首亦爲抄啓事在法典矣。侍從臣父年七十人,別單書入之意,敢啓。傳曰,知道。又啓曰,平市署令趙榮弼,受由過限未上來,依例改差,何如?傳曰,允。吏批啓曰,玉堂闕員,今當差出,而擬望之人乏少相避,竝擬,何如?傳曰,允。以李宜老爲獻納,朴志源爲正言,洪景海爲副應敎,趙明勗爲司饔僉正,金亨大爲軍資判官,尹東啓爲廣興奉事,崔粹全爲齊陵參奉。書題單金文周,知春秋申晦,同春秋尹得載。
兵批,判書鄭翬良進,參判徐命臣式暇,參議李萬宗病,參知安允行入直進,右副承旨洪名漢進。以李邦五爲宣傳官,閔範洙爲滿浦僉使,金光宇爲訓戎僉使,張志濟爲都摠都事,盧勛相爲都摠經歷,金濟漢爲忠翊將,安秉顯爲忠壯將,金文周爲黔毛浦萬戶,高必昇爲林土別將。副護軍白東俊·李昌年·申大儁,副司果韓正旭,副司正洪◆,同知單具聖澤,僉知三單徐赫修·林遇春·金鼎錫。
朴昌潤,以備邊司言達曰,慶尙左兵使尹泰淵以親病身病,呈狀乞遞矣。聞其親病則許久沈重,身病則積傷海瘴,症形轉劇云,情理病勢旣如此,則有不可强令察任,曠廢軍務,今姑許遞,何如?令曰,依。
洪名漢,以兵曹言達曰,忠翊衛將李夏樞素抱奇疾,近又添劇,時月之內,萬無起動供仕之望,斯速遞改云。宿衛輪番之任,不可久曠,今姑改差,何如?令曰,依。
洪名漢,以司僕寺官員言,以一二提調意啓曰,濟州牧使李潤成遞任,進上馬三匹,今纔上來,禾毛色別單書入,而依例內廏立養之意,敢啓。傳曰,知道。
判決事尹勉敎書曰,伏以日月迅邁,我仁元聖母練事迫臨,臣民哀廓,益復如新,伏惟大小朝孝思罔極,曷任崩慕,區區下情,竊不勝憂係之至。念臣本一常調老蔭吏耳,旣無才能之足言,又乏資地之可籍,而夙蒙殊眷,猥登仕籍,屢塵郡紱,積糜官廩,恩重丘山,報蔑絲毫居常悚惕,若無所容。嚮者格外恩資,忽下於待罪下邑之日,樞府衛省,寵命相仍,而中批之特授,邑田之不拘,俱非賤分所當得者,每一奉旨,惶隘欲死。況此特敎隷院之除,尤豈一毫彷彿於臣身者,而自天之隕,忽在千萬夢想之外,臣實驚愧罔措,五情失守,直欲鑽地,而不可得也。噫,專管一院,主判質訟,論其職責,何等要重,而此猶辭官之例語,臣顧有不可效襲者,唯是從前蔭官之居此者,率皆才望俱著,踐歷有素然後,乃始通擬續典申格,截然甚嚴,則臣豈敢依藉大朝曠絶之洪私,越例僥占,若固有之,以致淸朝官制,緣臣壞毁也。今臣目下處義進身之罪,反有大於慢命之辜,蓋叩謝之禮,辭遜之節,或有時而輕重焉耳。固宜悚惕蟄伏,恭俟公議之駁正,而匪據之銜,未敢頃刻少安,疾聲之籲,終有按徐不得,玆敢不避猥屑之誅,敢控惶蹙之私。伏乞离明,諒臣肝膈之懇,遞臣僥濫之職,以重公器,以安私分,不勝大願。答曰,覽書具悉。日月流邁,孝昭殿練期迫近,哀慕莫逮,一倍罔極。爾其勿辭,從速察職。
輔德任希敎書曰,伏以日月迅邁,徽寧殿祥事奄過,孝昭殿練期又迫,伏惟我大朝殿下出天之孝,曁我邸下孺慕之痛,益復如新。臣於向日,伏奉春坊除旨,而疾病沈頓,作一籧篨,未免荐違召令,致有本院草記變通之擧,追思至今,惶汗沾背,念臣脚部痿痺之症,積漸於東邑汗濕之地,痰入膝骨,大如腰圍,筋絡之攣縮,行步之蹣跚,今至八箇月而如一日,近因調將失宜,誤觸風寒,濕氣肆毒,頑痰堅凝,鍼灸多方,害輒隨加,前日之浮高者,癰成腫形,前日之酸疼者,痛若芒刺,宛轉委廢之狀,不但通朝之所共憫憐,臣亦自悲其不復作完人矣。此際除命又下,驚惶之極,益無所容,分義前頭,死生惟輕,則固當卽日趨承,而病狀危苦之外,又且犯染於殤慼,淸齋入肅,至煩微稟,此雖出於事勢之萬不獲已,而若論其前後罪犯,則萬殞猶且輕矣。睿度曲恕,威罰不加,撫躬自訟,感悚交極,臣之積違軒墀,居然爲五歲,今幸特被淸嚴,眤近离光,此在臣榮寵極矣。豈不欲一番登筵,少伸區區之微忱,而目今所患脚病,一倍添劇於昨日陪班問安之往來,尺地跬步,不能暫時轉運,晝夜刺疼叫苦,不省以此病狀,挾冊侍講,已無其望,汚穢淸禁,實多其慮,玆敢疾聲呼籲於崇高之聽。伏乞睿慈,俯賜矜諒,亟令鐫削臣職,以存法綱,以延殘喘,千萬幸甚。答曰,覽書具悉。日月流邁,孝昭殿練期迫近,哀慕莫逮,一倍罔極。爾其勿辭,從速察職。
上在昌慶宮。常參·經筵,以代理停。
申暐達曰,明日常參,取稟。令曰,停。
朴昌潤達曰,大司憲金相福牌不進,執義金元行,掌令申大脩·李養源,持平李仁采·李鳳祥在外,今日以監察茶時之意,敢達。令曰,知道。
洪名漢達曰,大司成金善行除拜後,過三日不爲出肅,依定式推考警責,仍卽牌招察任,何如?令曰,依。
藥房都提調金尙魯,提調李成中,副提調李之億啓曰,雨餘陰濕,伏未審夜來,聖體調攝,若何?憊眩之候,寢膳之節,亦何〈如〉?茶飮已進御乎?煎入貼數,已盡於昨日,臣等卽與諸御醫入診詳察聖候,議定繼進當否爲宜。王世子調候,何如?臣等不任區區憂慮,敢來問安,竝此仰稟。答曰,知道。氣則一樣,世子氣亦一樣,湯劑五貼加劑以入,下敎日入侍,宜矣。
傳于洪名漢曰,藥房批答湯劑,以茶飮爲之。
申暐達曰,右承旨李彝章,同副承旨南泰著,今日不爲仕進,竝卽牌招,何如?令曰,依。
朴昌潤達曰,憲府連日監察茶時,諫院許久闕達,俱涉未安,兩司除在外·式暇外,未肅拜人員,竝卽牌招,何如?令曰,依。
以獻納李宜老牌不進罷職令旨,令于南泰著曰,推考徽旨捧入。
洪名漢達曰,玉堂上下番俱空,事甚未安,校理李錫祥,副修撰洪良漢,旣有只推之令,竝卽牌招入直,何如?令曰,依。
以校理李錫祥,副修撰洪良漢牌不進罷職令旨,令于洪名漢曰,竝推考徽旨捧入。
傳于洪名漢曰,左相·禮判來詣于集賢門,編次人使之入來。
洪名漢啓曰,左議政金尙魯,禮曹判書李益炡,編次人具允明,依下敎來待矣。傳曰,入侍。
傳于洪名漢曰,編次人入侍,趙明勗·金履鐸,同爲入侍。
傳于洪明漢曰,編次人留待。
又傳曰,編次人入侍時,禮判·編輯首堂·訓將,同爲入侍。
傳于申暐曰,編次人,更爲入侍于徽寧殿。
傳于南泰著曰,明日午後入侍時,禮判同爲入侍。
傳于李彝章曰,譜略何日入之乎?知入。
以武臣講書人員望筒,傳于朴昌潤曰,停。
吏曹口傳政事,以禹弘圭爲豐德府使。
朴昌潤,以義禁府言達曰,卽接月令醫員申德沈手本,則時囚罪人沈運熙,本以抱病之人,處冷之餘,重得寒疾,四肢不收,飮啖全却,神識昏瞀,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
戊寅三月二十一日辰時,上御崇文堂西軒。左相·禮判·編次人同爲入侍時,左議政金尙魯,兼禮曹判書李益炡,編次人具允明,右副承旨洪名漢,假注書鄭履煥,記事官李海鎭·鄭昌順,以次進伏訖。尙魯進曰,湯劑進御乎?上曰,已進矣。尙魯曰,脚軟之症,何如?上曰,坐起一樣,而踞坐稍勝矣。尙魯曰,大祭親傳香後,今番則請勿入齋室,待時刻出宮伏望。上曰,爲此而招禮判,何可停也?尙魯曰,時刻則於徽寧殿時,以三更一點擧行矣。上曰,三更一點則優優也。尙魯曰,王世子氣候,何如?上曰,一樣矣。尙魯曰,茶飮連日進御伏望。上曰,二十五日,則水刺尙且不忍,況蔘橘茶乎?尙魯曰,只以茶飮爲調養之道,而此若不進,則臣等誠沓沓矣。上曰,編次人持序文來前,因命讀訖。上曰,此序欲使金時默書之,聞其手生云,訓將可以書之乎?益炡曰,誠善書矣。尙魯曰,以其父子言之,則訓將書之,尤好矣。上曰,訓將書之,則後人將曰,此武人善書云耳。豈不美事乎?上曰,訓將居家,亦從事文筆乎?益炡曰,臣於其家見之,前後多列書冊矣。上笑曰,不如有箭筒矣。尙魯曰,箭筒亦有之矣。上曰,黔毛浦萬戶金文周,頃見爲人,豈止於一邊將?邊將遞來後,令軍門卽爲敎鍊官調用。出傳敎尙魯曰,元孫師傅南有容病矣。上曰,予今將發此言矣。金陽澤可使入來,而豐德之數遞,或有弊乎?尙魯曰,別無弊端矣。上曰,此人於豐德之任,亦有功效乎?尙魯曰,如此之人莅官,則大有益矣。仍曰,其當初加資,以爲師傅故也。上曰,元孫敎養,爲今日急務,仍命書內薦傳旨書未訖。尙魯請趙鎭泰致賻事。上愕爾曰,承旨姑停,先書此。上曰,歲寒知松柏,曾已下敎,聞甚傷悼,前捕將趙鎭泰,令該曹凡諸等事,從厚題給,以示予意。出傳敎上曰,元孫師傅之任,一刻最緊,豐德府使金陽澤,令該曹更爲師傅,啓下,其代,勸農方殷,卽爲口傳擇差,其令明朝辭朝。出傳敎上曰,金陽澤已修釐而來乎?尙魯曰,此人,每處勤幹,不置矣。上曰,終不若厥父矣,其固執,亦不能當也。予於摠府入番時,金鎭圭,以上番來見予,予時不章服矣。鎭圭立於中階,予乃冠帶而後始入矣。上曰,元孫,聲甚類予。尙魯曰,亦甚肖天顔矣。上曰,師傅之效,多矣,曾於南有容,多所學矣。尙魯曰,惠廳郞廳李宗垣,瓜期已滿,而守法奉職,遞失可惜,江倉移入之事,專屬此人,亦不可付之生手,堂上欲請仍任,而入侍未易,方以爲憫矣。惠郞得人,固非小政,從前請仍,且有其例,使之仍任,何如?上曰,依爲之。出擧條上曰,再昨所命摘奸宣傳官召入。臣履煥承命出去。上曰,兼春秋出去,趙明勗·金履鐸招入,海鎭出而召入。上謂明勗曰,前任何州?對曰,昨年過郡守矣。上曰,昨年爲郡守,今年當爲府使,於汝可無限矣。上謂履鐸曰,汝年,幾何?對曰,二十六矣。上曰,貌過其年矣。上曰,李宗垣甚貌寢矣。尙魯曰,元景濂亦貌寢,而善於吏治矣。宣傳官二人入來。上曰,木根,果何如?西南道摘奸人先對曰,或有之而皆已烙印矣。間有風落木,臣謂此木在此,則托以自枯木斫取,仍犯生者易矣。遂以從速移入之意,言之矣。東北道摘奸人進曰,新門以外,則甚茂盛,亦無風落者矣。二人先退出。允明曰,種德新編諺解,方令宋奎彬主之也。上命承旨書江華幕裨放送傳旨時,上曰,其本事不必提及也。尙魯曰,固何必提及也?上曰,旣用其人,其宜闊挾,其時幕裨以江華事,軍官以下定配者,已經大霈,特爲放送。出傳敎尙魯曰,臣仍定配放送事,有所懷欲陳矣。趙榮恒之爲子置學長,自是常事,人之善惡有難逆知,且旣二次刑推,則足以懲矣。上曰,頃者趙榮恒不過飭勵,而今問尙不蒙放云。武弁之不知其人,誤爲學長,不是異事,特爲放送事,分付。出傳敎今問之問字,承旨書以聞字。上曰,問字也。上因曰,今之臺諫,皆爲聾啞,問字聞字,無復暇尋論者矣。然此等處則好爲尋摘,以問字改之。尙魯又陳趙東濟事。上曰,頃者趙東濟事,事已往矣,亦無執贓之事,計年禁錮,其涉過矣。此等武弁,其在用人之道,豈可老於禁錮?特爲蕩滌,給牒敍用。出傳敎上曰,昨聞禮山造成之役,分定於各邑云,道臣分弊之意,是矣,而各官待令,其弊不可不顧,令本官看檢,其餘,勿爲待令事,卽爲分付。出傳敎諸臣遂以次退出。
戊寅三月二十一日未時,上御崇文堂西軒。禮判·訓將·編輯首堂·編次人同爲入侍時,兼禮曹判書李益炡,行司直金聖應,編輯首堂上洪啓禧,編次人具允明,左承旨申暐,假注書鄭履煥,記事官李海鎭·鄭昌順,諸臣以次進伏訖。啓禧曰,臣曾往南漢時見之,則一自義僧之罷後,寺多殘敗云矣。上曰,皆此輩托辭也。上曰,練祭時受縗者縗服,不受縗者似無縗服矣,古者以冠帶行事矣。啓禧曰,庚子則唯受杖者,自國家與縗服矣。上曰,莫重國服,私自備服,亦似如何矣。益炡曰,今番忠衛參奉,請縗服于戶曹,而戶曹不與云矣。上曰,當其初入之時,卽請則可矣,而到今將脫之際,始乃請之,亦已晩矣,戶曹之不與,宜矣。上曰,大喪百官受縗,官給·自備限節,一依庚子例爲之,朞服及追服之人,亦倣此例,至於殿宮陵墓官員及內侍追服者,事體異焉,勿拘其限官給。出傳敎上曰,用樂一節,何以爲之?太廟·社壇皆樂乎?啓禧曰,然矣。上曰,皇壇則因山前亦用樂乎?啓禧曰,似然矣。上曰,大中祀用樂與否,一從癸亥·庚子爲之事,載於補編。出傳敎上曰,此時經費不可不顧,誌狀·補編外,凡諸印役,一竝停止,雖元良繼講冊子,頃者予以李忠定公奏議講學時,此乃初講者,而勿印,況已講經史乎?講院請印草記,一體勿捧。出傳敎啓禧曰,種德新編序文時有所下敎,臣亦聞之,而太如是則亦有難處處矣。上曰,挾輦旗燭籠,靑色紬爲之。聖應曰,紬則太軟易弊,以方紗紬爲之,似好矣。上曰,方紗紬,固何妨也?上曰,種德新編序文,令知訓鍊金聖應書之,祭文,令參議趙明鼎書之。出傳敎上曰,承旨抽草,呼寫寓感風樹不停記懷文。上曰,近日無上書乎?暐曰,無矣。上曰,泛然民弊之書,亦無之乎?暐曰,無之矣。上曰,近來注書甚便安矣。然體紙則無矣,勞則勞矣,而是可爲潤筆之資也矣。諸臣遂以次退出。
戊寅三月二十一日申時,上御徽寧殿。編次人入侍時,編次人具允明,左承旨申暐,假注書鄭履煥,記事官李海鎭·鄭昌順,以次進伏訖。上曰,此處,勝於卽今政院乎?暐曰,稍廣矣。上命允明讀寓感風樹不停記懷文,讀訖。允明奏請修改若干字後,上命更讀,允明讀之。上曰,行司直洪啓禧,右尹具允明,參議趙明鼎,明日午後入侍。出榻敎諸臣遂以次退出。
上在昌慶宮。常參·經筵,以代理停。
李彝章達曰,明日國忌齋戒,二十四日·二十五日,孝昭殿練祭齋戒,二十六日親祭正日,此四日常參,頉稟。令曰,知道。
洪名漢達曰,大司憲金相福牌不進,執義金元行,掌令申大脩·李養源,持平李鳳祥·李仁采在外,今日以監察茶時之意,敢達。令曰,知道。
朴昌潤達曰,憲府連日監察茶時,諫院許久闕達,俱涉未安,兩司除在外·式暇·書批未下外,未肅拜人員,竝卽牌招,何如?令曰,依。
洪名漢,以弘文館言達曰,本館下番累日闕直,事甚未安,副修撰洪良漢,旣有只推之令,卽爲牌招入直,何如?令曰,依。
以獻納李宜老,正言宋德基等牌不進罷職令旨,令于李彝章曰,推考徽旨捧入。
以副修撰洪良漢牌不進罷職令旨,令于李彝章曰,推考徽旨捧入。
南泰著啓曰,卽者議政府錄事來言,領議政李天輔所處之室,夜半失火,遍身焦灼,一縷僅存,所佩命召,未免落於火熖,只餘形體,惶恐不敢還納,伏地俟罪云矣,敢啓。
傳于洪名漢曰,領相處,勿待罪事,遣史官傳諭。
南泰著啓曰,卽伏見領議政李天輔言送,則因家內失火,所佩命召,落於火熖,只餘形體云,命召事體甚重,不宜一時暫無,自本院卽速改造,何如?傳曰,允。
傳于南泰著曰,禮判·編輯堂上,來詣于集賢門。
以金龍翰爲假注書。
傳于南泰著曰,承旨入侍于集賢門。
南泰著達曰,假注書鄭履煥謂有情勢,省記後遽然徑出,禁推徽旨,依例捧入之意,敢達。
又以宗簿寺官員,以提調意啓曰,傳曰,譜略何日入之乎?知入事,命下矣。進上日字,卽令日官推擇,則今月二十二日爲吉云。以當日本寺堂上郞廳,具儀仗陪進明政殿,大殿進上與承旨請承傳色捧入,世子宮進獻與侍講院官員請承言色捧入國朝御牒,亦爲精書矣。一體陪進御覽還下後,以爲鱗次奉安于五處之意,敢啓。傳曰,知道。
傳于李彝章曰,今番事體重焉。提調以下,書啓。
備忘記,傳于李彝章曰,譜略修正時提調,各熟馬一匹賜給,御牒書寫官海蓬君橉正·洪得厚加資,郞廳各上絃弓一張賜給,書寫忠義三相當職,繕工奉事金相戊,陞敍正言,寫字官九人中首寫字官,永付其料,其餘高品付料,唱準三人中首唱準,永付其料,其餘二人及算員,高品付料,題目寫字官上絃弓一張,錄事以下·員役·工匠等,令該曹米布分等題給。
正言朴志源書曰,伏以日月流邁,徽寧殿祥事已過,孝昭殿練日又迫,伏惟我大小朝孺慕靡逮,益復如新,仍伏念爲官擇人,人主之大柄,量才受任臣子之常節,惟其擇之實,而量之明也。故朝廷有予奪之公,匹夫會辭受之義,隆古所以成治興化相須,而不相病者,率用是道也。噫,設官分職,孰非緊重,而抗顔立陛,上下言議,惟臺閣爲然,歷代因革官號不一,而其管一世之公論,掌天下之治化,則無不同焉。所以列朝以來,極愼其選,優容假借,迥出前代,苟能得其人擧其職,則上而補衮闕,下而糾官邪,以之正朝廷,而成治化,亦非過也。夫司馬而失其職,則兵政闕,司徒而非其人,則土職虧,是其爲害各止於一官一事,而惟宰相與言官,不得其人,則天下之庶官衆務,莫不受其害,固不可以匪才而輕授,不量而冒授也,明矣。嗚呼,若臣者,卽一箇蒙騃百無肖似之人耳。所習不過於剽竊科程,其志只在於爲親干祿,隨衆赴擧,猥忝科名,郵官郞署,尙恐不堪,今乃授之以耳目之官,責之以言議之任,勿論私分之不敢當,其在淸朝爲官擇人之義,豈不重有所乖乎?蓋自輓近以來,言責之職,掄選不甚精,而標望不甚峻,輪差例除,作一階梯,應遷之窠,以至如臣疲劣,亦得以竊吹於其間,臣之揣分度才,畏懼循墻,則實有自知明而自量審者,其何可憑恃寵靈,重竊負采之譏哉?且念臣老母,今年恰備八十,素患痰滯之症,便成痼疾,而近又重添風感,舊症新疾,一時交劇,食飮殆至專却,轉倒全須傍人,臣方左右扶將,無時可離,而除旨牌召降臨此際,將欲自效於不駕之義,則母病危劇而難捨,將欲專意於爲子之道,則臣分虧損而無餘,臣於此公私互爭,進退兩難。況當國祥不遠之日,如是煩凟,非不知猥屑,而情私所分義都虧,惟有亟解見任,重被罪罰然後,庶可以自安於私心也。伏乞离明,俯垂憐察,曲加矜諒,削臣職名,勘臣瀆擾,以警具僚,以便救護,不勝萬幸。答曰,覽書具悉。日月流邁,徽寧殿祥事已過,孝昭殿練期迫近,一倍罔極,哀慕莫逮。爾其勿辭,救護母病。
領議政李天輔箚曰,伏以孝昭殿祥事奄迫,臣民普痛曷極?伏想殿下孝思哀慕,益復如新,靜攝之節,不瑕有損,區區無任焦慮,臣之床簀殘喘,朝暮待盡,而所處之室,半夜失火,火勢甚急,以臣未冷之僵尸,未及逃避,烈熖所被,身體無一完膚,毛髮無一全莖,十轉九倒,幸免燒滅,毁形殘質,僅存一縷,而蒼黃震蕩之際,所佩命召,失墜於灰燼中,其不能愼護之罪,實合萬死,而聖度包容,特下勿待罪之命,臣奄奄濱死,惶懍彌切,玆敢倩人搆草,冒死哀籲,伏乞亟降威罰,以嚴邦憲焉。答曰,省箚具悉卿懇。尙不造朝,叢腔者多,爲國悶焉。方欲敦勉,夜聞東村之喧鬧,心甚訝之,豈意卿之命召之被燒?若此之際,若見卿心爲卿心何弛乎?其初胥命,事體雖然,陳箚自咎,不亦過乎?卿須體此慇懃之意,安心勿辭,亦勿引咎。噫,練日不遠,哀慕方深,此時元輔,豈可一向引入?其卽視事,少慰小子之心。榻前下敎仍傳曰,遣史官傳諭。
戊寅三月二十二日午時,上御崇文堂西軒。禮判·編輯堂上同爲入侍時,兼禮曹判書李益炡,編輯堂上洪啓禧·具允明·趙明鼎,右承旨李彝章,假注書鄭履煥,記事官李海鎭·鄭昌順,以次進伏訖。上曰,諺解草持來乎?明鼎曰,然矣。上曰,堂下黑團領,便是時服矣。有胸背則爲黑團領,無胸背則乃時服也。靑綠則不必辨別也。上曰,二十六日以後,則承言色直爲黑團令,可也。上曰,於儲慶宮,則當何服也?益炡曰,當從吉也。益炡曰,徽寧殿四時及臘享·俗節·朔望祭時,飮福之禮,依禮文擧行,何如?上曰,元良方在心制中,置之。出擧條上曰,禮判先退。益炡遂退出。上命明鼎讀種德新編序文及潛谷致祭祭文諺解,至無愛物之心之句。允明曰,直曰無云,則恐如何?改以徒有,似好矣。上曰,有實心,則必有實效矣。旣無實效,則不可曰有是心矣。若曰徒有云,則是以愛物之心自居也,其可乎?諸臣累次陳白曰,雖是自謙之聖德,恐不當若是下語也。上曰,徒字,尤無屈曲,或改以雖有,可也。上曰,感動人者,莫如文也。予於文字雜說,多所見矣。而莫有如此文者,此乃六十餘載後初見者也,誠好矣。允明曰,此異於閑謾雜說,亦必有助於風化矣。啓禧曰,臣往江華時見之,則城堞多所頹圮,萬無可恃,南漢亦難有恃,脫有不幸,則都城堅守之外,無他道理,去邠則決不可爲也。臣以守城一節,從前多有陳白者,而自今各別飭勵,好矣。因曰,都城內家舍毁賣,自有朝禁,而今人不畏朝令,毁賣相續,城內空基漸多,所見愁慘,城外家舍之撤毁移建於城內者,則不必禁之,而城內毁家,則一切禁斷,何如?上曰,申飭,可也。出擧條啓禧曰,以目今所見言之,故相臣金宇杭家,新纔撤毁,所見誠愁慘矣。諸臣遂以次將退。洪啓禧·具允明·趙明鼎,先已退出。李彝章進伏曰,大凡言語翻傳者,一傳再傳,勢多謬誤,筵話事體重大,而堂后之任,近來在京者一切厭避,每以遐鄕之人苟然充數,事極未安,請注書推考。上曰,自政院申飭,可也。彝章曰,若畿湖則姑無妨也。又曰,注書推考,何以爲之?上曰,推考,置之。諸臣遂以次退出。
戊寅三月二十二日申時,上御崇文堂西軒。承旨入侍時,同副承旨南泰著,事變假注書馬之徽,記事官李海鎭·鄭昌順,以次進伏訖。上見注書問曰,彼注書,誰也?泰著曰,事變假注書馬之徽也。上曰,在松都耶?泰著曰,然矣。上曰,俄入注書胡不入?泰著曰,注書鄭履煥謂有情勢,無端徑出,推考,何如?上笑曰,注書何官,以幺麼小官,無端徑出,事涉駭然矣。語云敎婦初來,今若不摧,其銳未知,其將至於何境?卽除雲頭里權管,當日內急送事,下敎。上曰,俄者承宣所奏,不過申飭,設令允下,注書有堂郞之義,幺麽小官,焉敢撕捱?而旣命勿推,亦所謂皮不存也。今聞稱以情勢徑出云,事之寒心,莫此爲甚。若不嚴懲,將至於國不國綱不綱,假注書鄭履煥,雲頭里權管差下,當日下送,少抑小官放恣之習,禁推徽旨,勿施。出傳敎上曰,儒臣持周禮入侍事。出榻敎校理李錫祥,挾周禮一卷,追後入侍。上曰,儒臣讀之。錫祥讀訖。上曰,承旨讀之。泰著讀訖。上曰,注書讀之。之徽讀訖。上曰,儒臣更讀。錫祥讀訖。上曰,領相命召之被燒事異前例初拜相職時,承旨往賓廳與之受授,而今則旣非新授,又無前例,依傳授例,今日內留門,遣史官授之,可也。上曰,造命召右隻後,令箚批傳諭史官,卽爲傳授于領相。出傳敎上曰,俄聞洪啓禧所奏,興德洞近處多毁家云,聞甚惻愴。日暮退出時,上命注書還坐曰,洛中多有毁家云,松都則何如?之徽曰,此亦通患,松都亦然矣。上曰,松都則人物甚繁盛,似不然矣。之徽曰,居民則無加減,家則多有毁處,不知其理也。上又問海鎭曰,三南,何如?海鎭曰,三南亦如此矣。上笑曰,然則人歸何處?不知其理也,不知其理也。諸臣遂以次退出。
上在昌慶宮。常參·經筵,以代理停。
昭獻王后忌辰齋戒。
巳時,日暈,白氣起自坤方,直指艮方,逶迤暈中,良久乃滅。未時·申時,日暈。
下直,豐德府使禹弘圭。
朴昌潤達曰,大司憲金相福未肅拜,執義金元行,掌令申大脩·李養源,持平李鳳祥·李仁采在外,今日監察茶時之意,敢達。令曰,知道。
南泰著達曰,領議政李天輔箚子到院,而以國忌齋戒,留院之意,敢達。令曰,入之。
傳于李彝章曰,頃往江華,堂上及郞廳尹東昇,持考出實錄,入侍于集賢門。
朴昌潤啓曰,尹東昇入侍事,命下矣。時無職名,令該曹卽爲口傳付軍職,何如?傳曰,允。
傳于南泰著曰,練主造成,卽爲奉安,提調禮判以下奉審後,其卽以稟。
又傳曰,左右相·禮判同爲入侍,預備兼春秋傳諭。
禮曹判書李益炡·奉常提調李益輔,練主畢造成奉審後,依下敎入來矣。傳于南泰著曰,禮判·奉常提調同爲入侍。
南泰著達曰,注書李迪輔,卽爲牌招察任,何如?令曰,依。
朴昌潤,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又以兵曹言達曰,忠翊衛將具聖澤重得輪疾,差復無期,新除授淸城僉使崔崙老母,今年七十六歲,楸仇非權管李枝成老父,今年七十八歲,法不當遠離赴任,俱爲呈狀乞遞,邊將之親年七十五歲以上者,許遞其任,已有定式,竝今姑改差,何如?令曰,依。
又以義禁府言達曰,全羅道濟州牧旌義縣定配罪人趙榮恒,依傳敎放送令旨,達下矣。放送事,分付道臣之意,敢達。令曰,知道。
刑曹判書申晦書曰,伏以臣兄右議政臣申晩,方帶監春秋館事矣。臣新授知春秋之任,自在應遞之科,乞令該曹,照例稟處焉。答曰,覽書俱悉。書辭,令該曹考例稟處。
大司成金善行書曰,伏以日月征邁,徽寧殿祥事奄過,孝昭殿練祀又迫,伏惟我大小朝哀痛罔極,益復如新,臣民崩霣,曷有其極?仍伏念臣魯於才質,襪於學識,朽木難雕,櫗線苦短,而濫蒙洪造,曲被抆拭,從前歷敡,罔非踰涯,豈不欲辭榮循分?冀免竊吹之濫,而大讓如慢,小讓如僞,恩感而義畏,輒不能固守迷執,遂至華貫淸銜,有除輒出,殆若才可堪分當得者然,其爲累聖朝愼簡之政,致輿人彼其之刺者,不止一再矣。居常慙恧,繼以懍惕,今玆新命,又及於夢想之外,臣誠震驚悚蹙,益不知措躬之所也。噫,淸朝百司之官,何莫非可愼可擇,而至於師儒之長,實專造士之任,造士能否,世道之汚隆係焉,則其爲掄選,尤宜愼重,上不可以輕授,下不可以妄受也,決矣。故雖以前輩之學術名望,蔚爲當世之所稱者,猶且逡巡,而不卽當,則況如臣空疎懵懂,百不猶人者,尤何敢肆然廁跡於其間哉?臣聞命以來,心慄顔騂,惟欲鑽地逃遁,蟄伏累日,恭竢司直之論矣。朝廷迄無處分,召牌昨又儼降,臣於是乎徊遑踧踖,情志窮蹙,寧甘伏違慢之誅,不敢爲承膺之計,區區微悃,不但在於懼不稱之譏,畏曠厥之罪而已,實有憂於乖聖世設官責效之義也。臣之此言,實出衷赤,匪由外飾。伏乞睿明,特垂諒察,亟令遞改,以重名器,以安微分,不勝大願。答曰,覽書具悉。日月流邁,徽寧殿祥事已過,孝昭殿練祭近迫,哀慕莫逮,一倍罔極。卿其勿辭,從速察職。
領義政李天輔箚曰,伏以孝昭殿祥事奄迫,臣民普痛曷極?伏想睿哀追慕,益復如新,調攝之候,不瑕有損,臣經歲床簀,便一僵尸,而所處之室,中夜失火,蒼卒逃避,衝犯烈熖,其得不燒滅者,只一殘喘而已。面額全被焦爛,頭鬚幾盡燎爇,九死一生,顚仆階庭,遍身亦多糜破,而所佩命召,不克將護,煩稟大朝,至有改造傳授之擧,事非前有,罪合萬死,臣方懍懍濱危,而尙有一分知覺,震惶之心,歷日靡定,玆敢倩人構草,冒死哀籲。伏乞离明,先遞臣職,仍降重誅,以嚴邦憲焉。答曰,覽箚具悉卿懇。日月流邁,孝昭殿練祀近迫,一倍罔極。昨日大朝敦批,出尋常萬萬,卿須體聖上慇懃之盛意,勿復控辭,亦勿引咎,卽起視事焉。仍令曰,史官往諭。
戊寅三月二十三日巳時,上御崇文堂。實錄考出堂郞入侍時,堂上洪啓禧,郞廳尹東昇,右承旨李彝章,假注書金夢華,記事官李海鎭·鄭昌順,以次進伏訖。上曰,祭報府注書持入。臣夢華承命出。上曰,考來實錄乎?啓禧曰,博考謄出,而草冊甚胡亂矣。東昇曰,皇朝自我太祖以來,代有封誥詔勅·賜祭文矣。上曰,讀之。東昇讀太祖賜祭文,至奉天承運四字。上曰,可悲也。今則胡人用此號矣,我聖祖之功之德,天朝眷眷之意,如此逮于予身,懼不堪承,不但負陟降,是負皇朝也。次讀恭靖大王賜祭文。上曰,恭靖大王,何以無廟號?啓禧曰,自睿宗時多議,而至肅廟始上廟號矣。上曰,孝寧·讓寧二大君,心中無物慾矣。啓禧曰,比古之太伯事,無讓矣。又有大於此者,丙寅年間成希顔·柳順汀·朴元亨等擧義後,白于貞顯王大妃,請立中廟,則大妃不許曰,有世子在,可以立之矣。此盛德事也,卽無恤立完之意也。上曰,然乎?盛矣哉。臣夢華持入祭報府,上命彝章讀之訖。上曰,陵獻官,以永城尉塡差,金器大依徐有常例,來參祭班之意,分付。諸臣少退,復爲入侍。上曰,實錄更讀之。東昇讀太宗傳香祭文,至恩則父子之句。上曰,予於宣懿王后,有義爲嫂叔,恩則母子之文,政猶此也。次讀文宗封勅文,至輔翼善導四字。上曰,此等處不覺載于中也。次讀世宗賜祭文。啓禧曰,世宗朝上國眷眷,無異親藩矣。上曰,祭文之意,以敬天重民爲主,可謂知聖祖矣。彝章曰,當時詞臣,心悅誠服而然矣。次讀顯德王后封誥文。啓禧曰,王后封誥自此始矣。上曰,此文,入於諸狀,尤好矣。次讀世祖封典誥命詔勅。上曰,此等文字,必用奏文之意也。啓禧曰,端宗,上讓位奏文而然矣。次讀睿宗誥命。上曰,此文不入誌狀耶?啓禧曰,似或文略,故見漏矣。上曰,仁宗室祝式定,而得玉冊,今日誌狀成,而得實錄,其亦異矣。次讀世祖胎室碑文。上曰,胎室始於此乎?東昇曰,自古有之,而至世祖,使之勿封各處矣。上曰,胎峯實有弊矣,當書傳敎。胎峯置簿案,注書持入。上曰,麗太祖山陵局內,列王陵皆在焉。道詵所占云矣。啓禧曰,建元陵山勢,千枝萬葉,故贈領相臣徐敬德,嘗言本朝山陵,不出此崗,是矣。上曰,左右相入侍。臣夢華持胎峯案,與左議政金尙魯·右議政申晩進伏。上親覽胎峯案訖,呼寫傳敎未畢而止之曰,從當下敎矣。尙魯曰,聖體,若何?水刺進御乎?上曰,欲進御而自不下咽矣。尙魯曰,寢睡,何如?上曰,一樣矣。晩曰,茶飮進御乎?上曰,蘇合丸和瓊玉膏,以蔘橘茶吞下,合三劑而服之,則果好矣。晩曰,臣以疾久未造朝,今始仰瞻天顔,有非昔之歎,臣實悶慮矣。上曰,昔年守陵官三年後來現,而以貌肥爲敎,則其人有羞愧色,喪人瘦敗,亦理之常也。頃見歷代總論,有一王壽至九十四歲,天假予年,得見列聖實錄,皇朝眷眷之意如此,其至今日一倍此心矣。俄以禪石山胎室事,欲爲傳敎矣。尙魯曰,以此下敎,好矣。其害至於奪民田,而禁之矣。晩曰,畿內峽中封之,好矣。東昇復讀太祖開國後頒敎文,至仍國號三字。上曰,盛矣哉。予始知有此事矣。漢唐以來易代之君,豈有仍舊號者乎?宋太祖立國稍正,而視聖祖亦有愧矣。次讀國號頒敎文。啓禧曰,高皇帝賜今號矣。上曰,成立之難如升天,失墜之易如燎毛,觀此可以監戒矣。此等文字,入于誌狀,宜矣。上曰,其時誥勅中多稱太監,而或稱內官矣。東昇曰,所謂太監,亦或有我國人如崔仝·尹朋輩,憑恃勢力,請囑之事夥然云矣。上曰,顧瞻周道,雖欲復見用勢者,得乎?啓禧曰,鄭命壽亦戰國人,而故相臣鄭太和稱以庶孼,因事杖之,則猶以爲榮幸矣。上笑曰,徐宗伋,何不杖宗孟耶?次讀睿宗封誥及世宗賜祭文。上曰,祭賻物件,其亦多矣。上命少退,移御居廬廳。諸臣復入侍時,禮曹判書李益炡·奉常提調李益輔同爲進伏。上曰,奉審而來乎?益炡曰,奉審後權安于卓上,將以明日浴之矣。彝章曰,然則禮判使之先退乎?上曰,唯。益炡·益輔先退。上曰,太宗實錄復讀之。東昇讀至紗帽團領。啓禧曰,紗帽團領,權署而然也,受命後始服衮冕矣。上曰,盛矣哉。後世嗣王之所當法也。次讀世宗封誥。上曰,以孝悌學三字,勅諭矣。啓禧曰,雖是代撰之文,皇眷之隆厚,可以見矣。晩曰,皇眷深厚,故代撰之臣,仰體而然矣。次讀景德王后誥命。上曰,王后享壽八十,自稱凈慧通士矣。次讀開國頒敎文。上曰,麗王龍種故,子孫皆有一鱗,辛禑·辛昌腋亦有鱗云,實爲辛氏焉,可信也。彝章曰,禑·昌王所爲,昏亂無道,無怪乎得此名也。次讀元宗追封勅。上曰,皇朝誥諭終於此矣,不覺愴然矣。國初之文,猶典謨而正,此則文法,漸不及古矣。尙魯曰,然矣。文隨時運,而與之升降矣。上曰,列聖實錄,到今考出,自此誌狀,完矣,可以無憾矣。尙魯曰,今此文字,雖或不入於誌狀中者,亦可備日後考見之資,繕寫粧置,似好矣。上曰,以實綠考覽爲冊名,宜矣。尙魯曰,繕寫三件,一件內入,一件留藝文館,一件留承文院,而使承文提調金致仁考出,堂上洪啓禧同爲句管,好矣。上曰,依爲之。啓禧曰,列聖誌狀中,有鄭道傳文,而其事已古,今此誌狀中多有犯逆人文字,何以爲之?上曰,書其文而不書其名,無妨矣。啓禧曰,撰進之臣姓名不傳,似如何矣?尙魯曰,古文亦有無名氏,不書其名,何妨?上曰,然矣。啓禧曰,顯廟行狀,初有鐫文,而故相臣南九萬改撰矣。景廟誌文,賊輝撰進,而與闡義昭鑑語意相反,此誠重難矣。上曰,相反者,何也?尙魯曰,此是辛壬間事,果與昭鑑有異,則誠難矣。啓禧曰,待後日稟定,宜矣。上曰,唯。晩曰,臣爲皇壇獻官,伏見祝式,則不曰謹遣陪臣,而只稱謹遣臣,以陪臣定式,似好矣。尙魯曰,遣臣二字,無妨矣。上曰,然矣。晩曰,故相金尙容,乃贈領議相金尙憲之兄也。列聖誌狀中有金尙憲文,而以金尙容名載之,故本孫認有贈職,至於改題,而李景奭文集,則以金尙憲文,昭然載之矣。本孫始知其祖之無贈職,而極以爲難處矣。尙魯曰,金尙容之初無贈職,誠怪矣。本孫改題,雖出於錯認,而仍下貤贈之典,似便好矣。上曰,仙源孫,誰耶?尙魯曰,金履健也。曾前奉入畫像者,是也。上命書傳敎曰,曾於癸巳年,見忠烈祠,深歎文忠公金尙容之節義,伊後又見遺像,特命不祧,而頃者諸忠臣贈職時,非徒相職,知以領相而遺焉。今聞右相云,特贈領相致祭。上曰,金應淳曾有處分,而其人精矣。聞其與吳學士之孫彦儒爲四寸云,其亦可貴也。尙魯曰,俄聞禮判之言,懿·惠陵祭官服色,練後當有定式,而毓祥宮亦宜一體爲之矣。上命書傳敎曰,練祀後祭官服色,懿·惠兩陵及宮園廟墓,一從徽寧殿·弘陵事分付,若大喪三年之制,則宜從三年載於補編。又命書之曰,練祀後繖扇及日傘,仍白,其餘雲寶劍,依常,纓帶靑,此後雖大喪三年之制,勿裹只纓帶用靑,擔筒箇亦同,儀杖三年內靑服,蓋及鳳雀扇用素,其餘勿裹事定式,載於補編受敎。上曰,世子之輦,祥祭後當用黑矣。二十六日以後,君臣服色不同,此懷一倍矣。尙魯曰,禮制有限,不敢不從,而臣子痛霣,當復何如?彝章曰,臣以該屬,往見香室,則進香時祥前用玉色袱,禫後當用紫赤袱矣。上曰,禫後紫袱用之,可也。彝章曰,然則自來月十五日爲始,宜矣。上曰,孝昭殿題主時差備官望,承旨讀之。彝章讀訖。上曰,箱差備,金亨大爲之,几差備,尹東晢爲之,卓差備,金相肅爲之,案差備,金坦行爲之事,改付褾以入。上曰,浴主加資前例,知來乎?彝章曰,辛亥前例賞典,兒馬一匹矣。臨退時彝章曰,臣以鄭履煥處分事,有可仰達矣。臣於昨日,以實官之西北人擬望事,有所請推,則履煥於罷對後將臣所奏,引爲嫌端,故臣以爲當初筵達,不過請推擬望之實官,則非假官之所可自當,且以畿湖之人爲無妨,則不必以鄕人引嫌云,而屢次往復,終不回悟,仍爲徑出,至被嚴旨,此不過鄕闇所致,而傳敎中,國不國綱不綱之敎,殆近於牛刀割雞矣。原其所犯,例宜禁推,而權管卽參下極罰,請加三思焉。上曰,此非鄕闇也,乃肆恣之習,不可不抑之矣。彝章曰,臣見其有瘑斜之病,極爲憐憫矣。上不發落。諸臣退出。
上在昌慶宮。常參·經筵,以代理停。
朴昌潤達曰,大司憲金相福未肅拜,執義金元行,掌令申大脩·李養浩,持平李鳳祥·李仁采在外,今日以監察茶時之意,敢達。令曰,知道。
李彝章,以弘文館言達曰,本館下番屢日闕直,事甚未安,副修撰洪良漢旣有只推之令,卽爲牌招入直,何如?令曰,依。
李彝章達曰,上番廉春秋李海鎭,身病猝重,勢難察任,今姑減下,何如?令曰,依。
傳于李之億曰,承旨入侍于集賢門。
假注書金龍翰在外,代洪錀。
南泰著啓曰,禮曹判書李益炡,編次人趙明鼎,依下敎來待矣。傳曰,入侍。
洪名漢啓曰,左議政金尙魯,依下敎來待矣。傳曰,入侍。
傳于李彝章曰,御製編次人行錄謄出,以待入侍,經覽後使傳之。
李彝章,因本院達辭,上番兼春秋李海鎭,以身病減下事,依下矣。其代,令該曹口傳差出,何如?傳曰,允。
吏曹口傳政事,兼春秋單黃德潤。
朴昌潤,以禦營廳言啓曰,因禮曹草記,光陵順康園園內捉虎事,本廳將校率領砲手出往矣。連接將校手本,則虎二頭捉得後,更無蹤跡云,旣無蹤跡,則許多軍兵之累日露處,亦甚可慮,今姑撤還之意,敢啓。傳曰,知道。
洪名漢,以兵曹言啓曰,來四月當入番騎兵軍士點考坐起,例於今二十五日外司擧行,而孝昭殿練祭齋戒,相値以二十七日退行之意,敢啓。傳曰,知道。
戊寅三月二十四日辰時,上御崇文堂。承旨入侍時,同副承旨南泰著,記事官李迪輔,記事官李海鎭,記事官鄭昌順進伏訖。上曰,御製編次人入來乎?泰著曰,不爲入來矣。上曰,昨日予下敎矣,忘却而然歟?上曰,注書出去,編次人以御製編次事入來乎?知入。迪輔復命。上曰,注書出去,列聖誌狀速爲編次,宣懿王后行錄先書以入之意,分付。上命泰著呼寫覽實錄考來,飮涕而識。又命泰著呼寫胎峯綸音曰,今覽考來實錄,光廟潛邸時胎峯,在於星州禪石山,而諸大君諸王子胎峯同在,故禮曹以更封爲請,則其時有同胎之敎,爲民弊,只更豎石,猗歟?盛哉?以此觀之,近者胎峯之必以峯頂爲之者,乃是謬例。且禮曹草記中,以同岡二字觀之,非頂可知,以同胎弟繼于兄,妹繼于姊,理之常也。況有昔年故事,其雖同藏,何嫌之有,而今則藏一胎,輒用一縣,其弊不可勝言,此亦當法祖宗之制,今後勿爲新定,次第繼藏,而岡雖盡矣。一山之內,又用他岡,其所繼藏,相距無過二三步,所謂弟繼于兄者,世子·衆庶子藏胎,旣命置之,而此後雖有衆嫡子·郡主,同用於元孫及兩郡主藏胎之山,日後大君·王子以下藏胎亦然,勿拘代之遠近,以岡盡爲限事,分付雲觀。命泰著呼寫徽寧殿晝茶禮祭文訖。上曰,承旨少退。上曰,編次人入侍。出榻敎上曰,編次人入侍時,禮判同爲入侍,左相若入來,亦爲入侍。出榻敎諸臣退出。
戊寅三月二十四日午時,上御崇文堂。禮判·編次人入侍時,兼禮曹判書李益炡,編次人趙明鼎,左副承旨朴昌潤,記事官李迪輔,記事官李海鎭,記事官鄭昌順,以次進伏訖。上曰,注書出去,持入昨日所入祭報府。迪輔承命出。上曰,左相入侍。出榻敎上曰,兼史出去,分付注書,使預備兼春秋·左相入侍之意,傳諭。益炡曰,通禮院贊儀·掌儀,五禮儀所載各一員矣。贊儀或有故有闕之時,則推移無路,以致窘急生事之患,臣意以謂,此後則贊儀·掌儀互相推移擧行,似爲便當,故敢此仰達矣。上曰,依所達爲之,可也。出擧條上曰,注書出去,冬至兼謝恩正·副使,安集御史洪景海先入侍後肅拜。出榻敎迪輔承命出,與左議政金尙魯,正使海興君橿,副使金尙翼,淸安安集御史洪景海偕入。上曰,使臣進前。乾隆之勢,何如?橿曰,其勢,則未詳知其何如,而土木之役,則於古無比矣。上曰,雖紂之瓊宮·瑤臺,決無五色瓦矣。尙翼曰,太掖池造十三層榻,期於七年內訖工,而于今四年尙未成矣。上曰,闕內爲榻乎?尙翼曰,然矣。闕內僧徒入處矣。上曰,上疏之僧年,幾何?橿曰,一百五十云矣。上曰,異常矣。尙翼曰,圓明園四十里作行宮矣。上曰,厥民指其宮曰阿房,指其車曰鮑車,大抵比之於秦始皇矣。上曰,卿不老矣。卿年,幾何?橿對曰,庚辰生矣。上曰,彼人賜酒乎?橿曰,然。酒外亦有果實,濟州柑子亦有之矣。上曰,見酒無欲飮之意乎?橿曰,已以不飮爲心,視若尋常矣。上曰,使臣先退。上曰,御史來前。景海曰,安集之後,臣出儲偫米,分給農糧及種子,麥則今有發穗者,水田則俱爲反耕矣。上曰,承旨書之。今聞外方幾皆耕作,而御苑耕作,尙不擧行,事之寒心,莫此爲甚,當該中官,令該府處之。出傳敎上曰,百姓皆入來乎?景海曰,皆入來矣。尙魯曰,戶數優於前矣。景海曰,西北兩面皆陳荒矣。今則民皆入居耕作矣。上曰,不無洪景海之力矣。上曰,守令,何如?景海曰,大抵才則不足,而至誠治民矣。景海曰,淸安民瘼,實由於各樣還穀之逐年反作,其數轉多,若不趁今釐正,必爲無窮之弊,故臣於今行,一一査實其蕩減停退之政,則道臣今方因朝令,依丹陽例擧行,而蓋其反作之數,乙亥則爲六百六十二石零,丙子則爲二百九十三石零,丁丑則爲四百八石零,當該前縣監田漢祥·具德勳,令該府照律勘處爲宜,故敢此仰達矣。上曰,依爲之。出擧條景海曰,淸安縣大同米及三局軍保米每年上納船價,每石爲一斗五升,故船人輩皆不願載,每致上納愆期,貽弊邑民,而年前因道臣狀請,忠原·陰城,則每石以二斗加磨鍊定式遵行,至於淸安,則其出浦之處,船運之路,彼此無異,而船價變通之時,獨爲見漏,事旣斑駁,且當安集,此等弊瘼,尤宜救正,令該廳及該軍門依兩邑例,一體永爲定式,會減,何如?上曰,依爲之。出擧條上曰,御史先退。上曰,明陵大祝,以前都事朴相喆塡差。出榻敎上曰,承旨書之。明日·再明日茶飮依例煎入,日次以三明日擧行。出傳敎上曰,承旨書之。明日題主時奉常都提調同爲入侍。出傳敎尙魯曰,領相家夜半失火,以命召墜火,惶恐待罪之意,言及於臣,臣以今方齋戒,故不卽往問,而鬚髯太半焦落,面部多有傷處云矣。益炡曰,所傷處以靑布裹之,故不能見容,而傳諭史官,見之云矣。此注書一家,必見之矣。上曰,注書見之,何如?迪輔對曰,天頂最傷皮脫,兩頰浮高,上髯焦落無餘,下鬚焦黃太半碎落矣。上曰,承旨書之。領相家遣御醫,持藥物不離看病,待過齋書啓。出傳敎上曰,東宮陪從右承旨進去。出榻敎尙魯曰,臣於鄭履煥特補之命,有區區所懷,敢此仰達矣。詳聞其由,則此實一時過爲引嫌之事,而莫非鄕暗之致也。臣待罪箕伯時履煥之堂叔鄭宲,爲管下守令,多有鄕暗,而臣以其故家子孫,而其人極好,故凡事相議,終始好過,今此履煥之事實旣如是,則罪至禁推,可也,特補,則誠過重矣。益炡曰,承宣之請推,乃實官也,非鄭履煥也。尙魯曰,渠旣已遞職,而引嫌於不當嫌之地,此尤鄕暗所致也。還寢成命,何如?上曰,鄭履煥雲頭里權管除授,還寢。出榻敎上曰,入侍承旨·編次人,徽寧殿入侍。出榻敎諸臣退出。
戊寅三月二十四日申時,上御徽寧殿齋室。編次人入侍時,編次人趙明鼎,左副承旨朴昌潤,記事官李迪輔,記事官李海鎭,記事官鄭昌順,以次進伏訖。上命明鼎讀宣懿王后行錄。上曰,注書出去,持入御製中行錄卷。又命讀御製述懷識。又命讀胎峯綸音。又命讀徽寧殿朔茶禮祭文訖。諸臣退出。
上在昌慶宮。常參·經筵,以代理停。
洪名漢達曰,備邊司郞廳來言,今日賓廳坐起日次,而孝昭殿練祭齋戒,頉稟。令曰,知道。
李之億達曰,今日賓廳坐起日次,旣已頉稟,所當持公事入對,而孝昭殿練祭齋戒,頉稟。令曰,知道。
親傳香後仍詣眞殿後,政院·玉堂·藥房口傳問安。答曰,知道。
還入大內後,政院·玉堂·藥房口傳問安。答曰,知道。
傳于李彝章曰,元良二更三點,詣齋室。
傳于李之億曰,湯劑有下敎事,都承旨率首醫入侍。
傳于李彝章曰,禮判入侍。
傳于朴昌潤曰,中官,令該府處之事,置之。
傳于李彝章曰,承旨與禮判,來詣于齋殿門外。
兵曹口傳政事,副司直尹汲·金漢喆。
兵曹口傳政事,副司直金陽澤,副司果李正吾。
傳于南泰著曰,疋緞貂皮,下該曹。
朴昌潤,以義禁府言達曰,時囚罪人李恒祚,施以告身三等之律放送,朴鳴陽·沈運熙竝依本律勘律放送,孫伯麟施以制書有違律放送,李春和放送,禁推諸人特爲放送事,命下矣。中官李春和,修撰宋瑩中,副校理李心源,前獻納權導,前正言李正吾,竝依傳敎放送,務安前縣監李恒祚,杖八十收贖三等奪告身放送,孫伯麟以制書有違公律,杖一百收贖放送,永平前縣令朴鳴陽,尼山前縣監朴運熙等,依法典以公穀反作之罪,各徒三年定配,五年禁錮,而沈運熙,京畿水原府長足驛徒三年定配,五年禁錮,朴鳴陽前以他罪,因特敎定配於咸鏡道鏡城府,今以反作之罪,五年禁錮後,依前罪目還發配所,而發遣府羅將,竝爲押送之意,敢達。令曰,知道。
朴昌潤,以左邊捕盜廳言達曰,今日親傳香時,傳曰,噫,今日雖小民,豈置囹圄?分付秋曹,輕囚放釋,左右捕廳關係重者外,一倂放釋事,命下矣。本廳罪人十三名內,輕囚六名,依傳敎卽爲放送之意,敢達。令曰,知道。
朴昌潤,以右邊捕盜廳言達曰,左右捕廳所囚關係重者外,一倂放〈送〉事,命下矣。本廳罪人十三名內,關係重者六名外七名,依傳敎放送之意,敢達。令曰,知道。
朴昌潤,以刑曹言達曰,今日親傳香入侍時,傳曰,今日雖小民,豈置囹圄?分付秋曹輕囚放釋事,命下矣。重囚外輕囚罪人金丙耉·金錫禧·金漢輔·申泰興·連伊·金世得·李大春·金景得·金介同·金泰瑞等,依傳敎竝放送之意,敢達。令曰,知道。
練主奉安後,政院·玉堂·藥房口傳問安。答曰,知道。
戊寅三月二十五日辰時,上具布裹翼善冠·視事服,詣涵仁亭殿庭板位。親傳香入侍時,行都承旨李之億,左承旨申暐,右承旨李彝章,左副承旨朴昌潤,右副承旨洪名漢,同副承旨南泰著,記事官李迪輔,假注書洪錀,記事官洪秀輔·鄭昌順,以次進伏訖。上曰,寶劍次知中官,越俸一等。出榻敎上曰,今夜當自內出齋殿,侍衛則無之,承史待令於文政門外,可矣。傳香後,當爲展拜於眞殿,以此擧行,可也。之億曰,禁軍不可不侍衛矣。時刻似差遲矣。上曰,然矣。傳香祇迎後,仍御涵仁亭。上曰,食代禁軍,則置之,可也。扈衛軍,亦入來耶?鄭翬良曰,只排立於直處矣。上曰,噫,今日雖小民,豈置囹圄?分付秋曹,輕囚放釋,左右捕廳關係重者外,一竝放釋事,分付。出傳敎上曰,秋曹放釋意,蓋體昔禁推諸人,豈惜一放?一竝特爲放送事,分付。出傳敎上曰,今日當留殿中,而行祀侍衛,一依親傳香例,只入直擧行,禁軍勿爲待令事,分付。出傳敎上曰,練主何門當爲奉安入來耶?李益輔曰,今日午時自明政門奉安矣。上曰,奉常提擧一人乎?益輔曰,有都提擧矣。上曰,練主儀注修入乎?彝章曰,昨已分付,而姑未知其修入矣。上曰,自建北門奉安者,欲入來光政門故也。彝章曰,今此眞殿展拜時,東宮祗迎之節,何以爲之乎?上曰,置之事,分付春坊,可也。上曰,練祀時開門,何時乎?之億曰,初更五點矣。上曰,祭報府入之。彝章奏達報府訖。藥房都提調金尙魯曰,茶飮連爲進御,而聖體調攝,更若何?上曰,一樣矣。尙魯曰,當此夙夜哀毁罔極之時,聖候自多傷損之節,伏不勝憂慮,湯劑不可不日再進矣。上曰,一貼,申後煎入,可也。加減理中湯一貼更爲煎入事。出榻敎上仍詣眞殿出明政門外。上曰,弘化門外俯伏女人,問來。泰著曰,平壤女人云矣。尙魯曰,臣昨日齋宿入來路,見此女人問之,則自北道趁練祥上京云,可見其秉彝之心矣。上曰,予疑之以西關女人問之,而頃者洪舜元欺予,此女人亦不欺予耶?女人姓字問來。暐曰,女人洪姓云矣。而守門將及部將當此之時,有不謹禁斷,宜有罪責矣。上曰,守門將有何罪乎?女人之如是來伏,其心可貴矣。尙魯曰,自晨朝,來伏於門外,此亦出於秉彝矣。上曰,平壤權以亨妻洪召史,頃者因山時來到陵外,今日又到闕外,其志可尙,令該曹食物衣資從厚題給。出傳敎上曰,景福殿板墻頹圮,令該曹卽看審修補,可也。上曰,別軍職廳,亦爲修補事。駕前下敎上曰,祗迎官員,皆是春坊乎?之億曰,春坊及翊衛司官員矣。上曰,內乘使之入侍。暐曰,內乘則不爲入直,而司僕正入直云矣。上曰,然則太僕正入侍。尹得養進前。上曰,輦輿在於內司乎?得養曰,在於外司矣。上曰,然則後輦輦推持來,廣狹見樣於光政門,可也。上詣眞殿展拜後,還詣明政殿殿庭板位。上曰,巳時之過不過,問於禁漏。之億曰,巳初三刻云矣。上曰,練主奉安正時,禮判以爲午正云,時刻猶遠矣。益輔曰,午初離發然後,午正可以奉安,時刻不遠矣。上曰,此是禁漏官員乎?暐曰,然矣。上曰,練主自昌德宮奉陪入來與否,知入。彝章曰,已爲奉陪離發云矣。上曰,練主入來時,明政門·弘化門除標信,虞主出去時請標信,可也。翬良曰,親祭時自內出御齋殿,則侍衛似當待令於齋殿門外矣。上曰,予則以夜言之,兵判則誤認以晝矣。練主入明政門過殿庭。上祗迎,仍陪詣至孝昭殿,奉安練主後,上曰,頃者下敎時,神輦明政門外下輦乘輦定式矣。更以思之,門外事體,如何?乘輦下輦以明政門內擧行,詣崇化門時當由光政門,頃者下敎中明政門外,以內書之,集禮,以光政書之。出傳敎上曰,練主親題時,則禮判及該房,當以黑團領入侍矣。益炡曰,該房承旨,則以東宮陪從進去矣。上曰,然則陪從以左副承旨進去事。出榻敎上曰,予當仍留齋殿,承史更爲入侍。諸臣遂以次退出。
戊寅三月二十五日午時,上御崇文堂西軒。藥房副提調入侍時,副提調李之億,記事官李迪輔,記事官洪秀輔·鄭昌順,首醫金履亨,以次進伏訖。上謂履亨曰,橘薑茶勝乎?川椒茶勝乎?履亨曰,橘薑茶勝矣。上曰,然則橘薑茶劑入。上曰,胸膈似有格矣。之億曰,今則胸格之症,何如?上曰,朝者有格,而今則少愈矣。之億曰,水刺進御乎?上曰,不能進矣。上曰,注書出去,持入禁府囚徒。上命之億讀囚徒錄。上曰,時囚罪人李恒祚施以告身三等之律放送,朴鳴陽·沈運熙,竝依本律戡律放送,孫伯麟施以制書有違律放送,李春和放送。出榻敎諸臣退出。
戊寅三月二十五日申時,上御孝昭殿齋室。禮判入侍時,兼禮曹判書李益炡,左副承旨洪名漢,假注書洪錀,記事官洪秀輔·鄭昌順,以次進伏訖。上曰,承史在於本院乎?名漢曰,然矣。上曰,題主正時子初一刻乎?益炡曰,然矣。上曰,題主時所用次白蠟燭子,慈聖已有所儲,尤爲愴感矣。燭臺不可以丈高者用之,以木臺便其所用造入,可也。上曰,注書出去,左相入侍。錀承命出去。上曰,左相入侍事。出榻敎左議政金尙魯進伏。錀還入進伏。尙魯曰,午間聖體,若何?上曰,一樣矣。練事可以力疾躬行,而以題主甚爲憂慮矣。晩後精神稍醒,故景福殿·永慕堂,亦爲奉審,雖不參於夕上食,此心少伸矣。如是稍醒者,雖予,還可憎也。尙魯曰,不顧聖體保養之道,而至於孝思之節,靡不用極,實爲憂悶萬萬矣。上曰,以前,則無睡矣。近來臥輒似夢非夢而爲眠,此乃衰老之致耶?尙魯曰,是實勞憊之祟,伏不勝焦迫之至。上曰,告身三等之律,難於徒年云,而於李恒祚爲輕矣。尙魯曰,然矣。上曰,子時則似窘迫矣。益炡曰,子時前則爲亥時,而二更五點矣。上曰,予若只爲親題,則雖子時可以及爲,而又有釋衰之節,豈不窘迫乎?予甚恐怯,無事親題,未可期也,預深憂悶矣。尙魯曰,何如是過慮之極乎?此實敬謹之致矣。益炡曰,節目冊子,何以爲之乎?上曰,禮判甚聰矣。予當爲望燎矣。題主之多字,二十四室中第一也。寫字官,則當善寫矣。益炡曰,差備寫字官,果善寫矣。上曰,待令寫字官,注書出去,使之入來。錀承命出去,寫字官洪聖源·李胤彬進伏,錀還入進伏。上曰,誰爲補畫差備,誰爲光漆差備乎?聖源曰,小臣爲輔畫差備,而李胤彬,則爲光漆差備矣。上曰,此是李春和之子孫,則果善寫矣。雖此等之類,外貌豐好,然後得爲加資矣。尙魯曰,臣曾爲承文提擧時,與大臣相議變通之後,此輩興起而習字,故比前頗勝矣。上曰,取才則細寫乎?尙魯曰,然矣。而若落科,則料窠仍爲落之,故盡力寫習而善寫者,則永爲付料,故至於金國標遞職後,則仍入於寫字官矣。上曰,然則果勝於譯學乎?尙魯曰,然矣。益炡曰,至於畫員,亦有外方軍官窠,次第差去,故頗勝於前矣。尙魯曰,近來譯學,則誠甚可矜矣。上曰,果有變通之道乎?尙魯曰,譯學則變通之道,實難矣。尙魯曰,前月徽寧殿練事時,貞聖王后親屬,皆已進參於內班矣。上曰,然則今番孝昭殿,亦依此爲之。仍命書傳敎,上曰,孝昭殿爲內外親者,勿論內外職,進參於內班事,分付。出傳敎尙魯曰,徐氏年少人中徐有寧兄弟,最爲非常矣。上曰,然則其父仁修,聞此而必喜之矣。仁修則兒時予曾見之,而外貌甚憎矣。今番見之,則有丈者儀,而居官治民之道,亦有勝於前云矣。尙魯曰,誠然矣。上曰,予直言之,近來則貞聖親屬之末副擬者,皆爲落點矣。諸臣必不以爲有私矣。雖或謂之有私,於予豈不喜乎?上曰,慶恩家到今培養,豈非美事耶?予欲質之於卿矣。辛丑年間傳慈敎,而見金仁大,則其爲人甚善矣。近來見之,頗似其父矣,卿亦見之否?尙魯曰,臣亦相知,而其爲人深沈有局量矣。上曰,予有如用金泰衍之意矣。益炡曰,其質實似勝於其父矣。上曰,禮判則以爲勝於其父,而卿之所對,則果合予意矣。慈聖至德,予非浮張仰贊也。尹勉敎累擬不受點,而一言半辭終不及於予矣。金孝大加資後,慈聖下敎於孝大曰,汝今不登科,而加資,勿以介懷,盡悴國事,可矣。此非至仁之敎乎?尙魯曰,伏承此敎,尤不勝愴慕矣。上曰,予又逢此日,尤爲罔極,予踰六旬,上奉慈聖,今日予獨在焉。此心尤無涯矣。予之此下敎,誠爲如何,而庚子·甲辰,則予年不老,故罔極之懷,猶不如今日矣。上曰,差備官金坦行,誰也?益炡曰,故承旨金濟謙之子,金元行之弟也。上曰,然乎?金元行之外貌,亦同此乎?益炡曰,大同少異矣。上曰,南行正職通淸後,仍爲判決參議之例,誠好矣。此乃吳遂采所創乎?尙魯曰,其例,甚好矣。上曰,趙正萬,不可以南行言之矣。予曾見之,外貌頗大矣。惟我慈聖,於其親屬賜與之道,元無過濫,而趙正萬,則甚優待矣。趙明勗多子乎?益炡曰,有五子而其中第一子極善矣。上曰,金孝大,則不止水原矣。尙魯曰,孝大爲人甚强,而且有局量,必遠到矣。上曰,卿雖不至於老矣。連爲勞瘁,故領相方欲勉出矣。意外火災如此,至於焦爛之境云,實甚警慮,卽今則何如云耶?尙魯曰,遭此火厄,誠是意外,而面部浮爛,則小有所減云矣。益炡曰,首相家之火災,非但警駭,相臣至被焦爛之患,則此亦關於國家之災也。上曰,大臣中誰爲有福也?尙魯曰,故相臣趙顯命多子,而有福矣。上曰,予則以爲故相臣金宇沆有福云矣。尙魯曰,然矣。而其子孫甚零替,是未可知矣。上曰,然乎?尙魯曰,前知義禁金漢喆,前左參贊尹汲,方在坐罷中,竝爲收敍進參祭班,何如?上曰,前左參贊尹汲,前知義禁金漢喆,竝敍用,令該曹口傳付軍職,進參祭班。出傳敎上曰,交河郡守金仁大,頃者下敎,已示微意,厥父曾前擢用,意蓋深矣,而止於隋城,心常惜之。每見金仁大,若見其父,若惜其父,宜用其子,況深沈局量,亦如其父,令備局銓曹,特爲擢用,以繼其父。出傳敎諸臣遂以次退出。
戊寅三月二十五日二更三點,上具布裹翼善冠·視事服,練主親題入侍時,行都承旨李之億,左承旨申暐,右承旨李彝章,右副承旨洪名漢,同副承旨南泰著,記事官李迪輔,假注書洪錀,記事官洪秀輔·鄭昌順,以次進伏訖。彝章曰,出次啓請,不卽擧行,當該通禮推考,何如?上曰,從重推考,可也。出擧條上曰,時刻進定單子,有所稟啓云,而不爲奏白,極爲駭然,當該中官越俸十等。出擧條上曰,挾侍中官,竝從重推考事。出榻敎上曰,太常都提擧亦爲入侍,各差備官及寫字官使之入來。錀承命召入,各差備官及寫字官次第進伏,奉常都提調申晩進伏。上曰,彩花席二張浮入之。上親題練主後,左議政金尙魯進前曰,夜來聖體,若何?上曰,一樣矣。題主無事親寫罔極之中,實無餘憾矣。仍詣小次,改具衰服,詣殿庭板位,行釋衰禮,還詣小次。諸臣亦少退。
戊寅三月二十五日四更一點,王世子孝昭殿亞獻入對時,左副承旨朴昌潤,事變假注書馬之徽,記事官李晉圭·蔡緯夏,以次陪從。王世子具布裹翼善冠·視事服,以乘輿出集英門,詣銅龍門降輿,步詣孝昭殿板位,哭四拜,還詣齋室,改具翼善冠·淺淡服·烏角帶,詣板位哭四拜,禮畢後出神門,步詣明政殿板位。大駕還宮時祗迎後,出光政門步詣銅龍門,乘輿入大內。陪從承史以次退出。
上在昌慶宮。常參·經筵,以代理停。
孝昭殿練祭罷後,政院·玉堂·朝廷二品以上·六曹·兩司長官·奉朝賀·宗班奉慰單子問安。答曰,罔極。
世子宮·嬪宮,政院·玉堂單子問安。答曰,知道。
藥房口傳問安。答曰,知道。
李之億達曰,明日常參,取稟。令曰,停。
朴昌潤達曰,領敦寧趙載浩箚子到院,而親祭正日留院之意,敢達。令曰,入之。
洪名漢,以都摠府言啓曰,今日入直內三廳武兼·禁軍及軍兵等,當爲中日習射,而孝昭殿練祭相値,不得爲之之意,敢啓。傳曰,知道。
李彝章達曰,禮曹判書李益炡,依下敎來待矣。傳曰,入侍。
傳于洪名漢曰,承旨·禮判,來詣于齋殿近處,虞主埋安時所得玉片,持入。
傳于朴昌潤曰,明陵獻官奉審入來,左相·禮判同爲入侍。
李彝章達曰,明陵獻官申光綏,左議政金尙魯,依下敎來待矣。傳曰,入侍于集賢門。
朴昌潤達曰,編次人具允明·趙明鼎,依下敎來待矣。傳曰,入侍于集賢門。
傳于朴昌潤曰,前校理尹東昇,持前日實錄考出,編次人入侍時,同爲入侍。
傳于洪名漢曰,禮·戶判入侍。
洪名漢達曰,禮曹判書李益炡,戶曹判書李宗白,依下敎來待矣。傳曰,入侍。
領敦寧趙載浩箚曰,伏以日月迅邁,孝昭殿練事奄過,伏惟大小朝哀慕罔極,益復如新,臣民慟隕,曷有其極?顧臣本病已成癃癈,人理都絶,徒積罪戾,夙宵惶隕,求死不得,而自經喪慼以來,百病兼作,眞元漸敗,殘骸無力,不自轉運,尤倍前日,拜跪起伏,有不暇言,當此百僚咸造內班之日,臣獨擔詣闕外,伸哀散班之列,奉慰之時,亦未效微忱,情禮俱闕,罪合萬殞。仍伏念臣之癈疾,無望復起,宜死不死,宜退不退,虛縻朝籍,辜犯層生,每一念至,寧欲溘然,玆陳引罪之章,仰瀆离明之下。伏乞睿慈,亟命鐫削,因降威罰,以肅朝綱,以安私分,千萬幸甚。答曰,覽箚具悉卿懇。孝昭殿練事倏過,一倍罔極,以疾未參,其何所傷?卿須安心勿辭,善攝焉。仍令曰,史官往諭。
戊寅三月二十六日辰時,上御齋殿。禮判入侍時,兼禮曹判書李益炡,左副承旨朴昌潤,假注書洪錀,記事官洪秀輔·鄭昌順,以次進伏訖。上問禮判曰,虞主埋安,果善爲之乎?益炡曰,埋安則善爲之,而開土時有玉編,故取而覽之,卽仁烈王后諡冊也。上曰,然乎?事非偶然矣。前月貞聖虞主埋安時,得仁宗玉冊,今於慈聖虞主埋安時,又得此仁烈王后諡冊,兩次得此,亦豈尋常哉?益炡曰,誠如聖敎矣。上曰,玉編果爲奉來耶?益炡曰,使郞廳奉來矣。上曰,然則注書出外,玉冊奉進郞廳使之奉玉冊入侍。錀承命出去,卽與玉冊奉進郞廳兪漢葛,同入進伏。益炡,卽奉進玉冊。上次第取覽曰,果無遺編乎?益炡曰,無遺編矣。上曰,然則片數幾何?益炡曰,四十八片。上曰,奉進郞廳,果是太常官員乎?益炡曰,此乃太廟奉事兪漢葛也,而兪漢蕭之弟也。上曰,然乎?益炡曰,此諡冊外,旣有當室奉安諡冊,則似是丙子兵亂中埋安後,改造奉安之致也。元無二件奉安之規,則事涉難便,而左相之意,亦如此矣。上曰,孝陵旣已粧安,則不可異同,且不爲粧安而何爲乎?上曰,崇禎紀元後,今爲三丙子乎?昌潤曰,然矣。上曰,玉編銅粧,則染色乎?益炡曰,銅粧則不能染色矣。上曰,然則錫粧,可也。而片數載錄於儀軌乎?益炡曰,然矣。上曰,若不修粧,而奉安於太廟,則何以異其前乎?益炡曰,然矣。上曰,丙子越二年,得此玉編,誠若有意,亦異哉?益炡曰,實非偶然矣。上曰,修粧所入不多,而可以一兩日內爲之,自禮曹分排,戶曹卽速粧安,可也。益炡曰,櫃子則從諡冊造成,而旣無可掌郞廳,此郞廳使之監蕫,似宜矣。上曰,依爲之。上曰,昨夜練主親題時徽號中,永字疑其遺寫,心神罔措,今朝又爲奉審,則果不遺寫,而字劃均精,誠可幸也。光漆亦善爲而已乾,故甚有光矣。尹東度,則前月貞聖練主題主時,着眼鏡,故問其年則丁亥生云矣。予則欲着眼鏡,而不如不着,故不用矣。昌潤曰,親題之意,出於孝思,而今又善寫,誠爲伏幸。上曰,予欲親製玉冊跋文,編次人使之來待,禮判則卽爲出去,修粧之節,從速分排擧行,可也。上曰,編次人來待事。出榻敎諸臣遂以次退出。
戊寅三月二十六日申時,上御崇文堂西楹。左相·明陵獻官·編次人·校正郞廳,同爲入侍時,左議政金尙魯,永城尉申光綏,編次人具允明·趙明鼎,右副承旨洪名漢,校正郞廳尹東昇,假注書洪錀,記事官洪秀輔·鄭昌順,以次進伏訖。上曰,左相朝者問安,如入來則與禮判同爲入侍矣。尙魯曰,午間聖體,若何?上曰,一樣矣。脚部疼痛之症頗苦,故行步不便是悶矣。尙魯曰,聞來伏不勝憂慮,卽使醫官診察後,艾灸,似宜矣。上曰,不甚大段,姑置之,可也。尙魯曰,湯劑茶飮,果已進御乎?上曰,今日湯劑茶飮,豈可下咽乎?尤爲罔極者,元良及諸臣,皆爲釋服,而予獨此練服,感時崩霣之痛,益後無涯矣。吁嗟,貞聖先歸而先侍,可謂孝矣。尙魯曰,陟降有臨,必當爲念,何不思顧護之道,而哀毁去益過節,誠不任區區焦迫之至矣。上曰,孝昭殿忌辰之更爲參過,亦何可期也?今日三時餕餘,予皆啖之,至於水刺則行素,可謂斑禮,而此亦重先之意也。上曰,明陵獻官,行祀後奉審,書啓矣。政院不得傳,而有此入侍耶?中官誤傳而然耶?奉審則果無頉乎?光綏曰,無頉處矣。上曰,貞聖虞主埋安之時,得仁宗諡冊,今日慈聖虞主埋安,又得此仁烈王后玉冊,誠非偶然矣。尙魯曰,臣伏見傳敎,則禮判未能詳爲陳白之致矣。今此仁烈王后諡冊,則仁廟朝丙子兵亂時埋安之故矣。上曰,貞聖諡冊同矣,而以王若曰製文矣。仁廟朝時埋安,可矣,爲其子孫者,何敢更爲埋安?今欲奉安當室,有此粧修之擧矣。尙魯曰,以本暑監董,可矣。至於太廟郞之董任,事涉不當矣。上曰,予亦因禮判所達而爲矣。然太廟郞兪漢葛,爲人甚佳,故仍使監董矣。尙魯曰,臣於傳敎中,有所稟達處,故惶恐敢達,而傳敎中數句辭意,似欠穩當矣。上曰,然則當改之矣。仍命書點改。諸臣少退。
戊寅三月二十六日酉時,上御孝昭殿齋殿。戶禮判·編次人同爲入侍時,戶曹判書李宗白,兼禮曹判書李益炡,編次人具允明·趙明鼎,右副承旨洪名漢,校正郞廳尹東昇,假注書洪錀,記事官洪秀輔·鄭昌順,以次進伏訖。上曰,書啓持入而庚子年前例,亦爲謄入乎?名漢曰,謄來矣。上曰,入之。名漢進入。上取覽曰,只有殿官賞例,而何無陵官賞例也?庚戌前例,則與此詳備乎?名漢曰,與此果詳備,故已考置矣。上曰,然則注書出去持入。辛亥賞格時日記,可也。錀承命出去,持入進伏。名漢曰,辛亥賞格日記持入矣。上曰,入之。仍命書傳敎曰,其時書寫官,則宋成明爲之矣。海春君則已資窮耶?明鼎曰,似已資窮矣。上曰,各加一資,勝於兒馬帖乎?明鼎曰,似勝矣。上曰,通德郞加前,有幾郞加乎?名漢曰,有十二郞矣。上曰,守陵官海春君栐,侍陵官徐景達,竝加資而已。資窮各熟馬一匹面給,參奉·忠義進止內官,各加一資,資窮者,代加,奠吏飯監以下員役等,令該曹米布考例題給。出傳敎上曰,洛昌君年幾何?名漢曰,今爲七十云矣。上曰,判決事年幾何?東昇曰,今爲六十八云矣。上曰,年限已過乎?明鼎曰,年雖多而不老矣。臣待罪湖西藩任時,尹勉敎爲淸州牧使,强明善治矣。上曰,幾典州郡乎?東昇曰,爲八邑矣。上曰,孝昭殿入番宗室洛昌君樘,長溪君棅,鶴城君楡,海蓬君橉,海銀君熻,銀溪君楔,都薜里金以載·申必輝,各熟馬一匹,參奉·忠義·薛里·茶旁·進止差備,各兒馬一匹賜給,奠吏飯監以下員役等,令該曹米布考例題給。出傳敎上曰,親題主時入侍。奉常都提調右議政申晩熟馬一匹,禮曹判書李益炡半熟馬一匹賜給,禮房承旨李彝章加資,浴主大祝副司果朴盛源兒馬一匹賜給,殿司參奉金鍾協,執事金亨大·尹東晢·趙載履·趙學天,各加一資,資窮者兒馬一匹賜給,提調李益輔旣不入侍,其餘諸執事,亦無前例,竝勿論。出傳敎上曰,趙明勗語訥云矣。趙學天,昨日以差備官見之,亦頗語訥矣,其亦門風耶?明鼎曰,雖非門風,以故判書臣李周鎭言之,其子兄弟俱爲語訥矣。上曰,宋昌明之子,不訥乎?明鼎曰,未能詳知矣。上曰,練主造成時,監造官副奉事蘇大恒,監役官尹得弘,竝陞六,侍衛禁軍各上弦弓一張,奏時官·算員以下·員役·工匠等,令該曹米布考例題給。出傳敎上曰,尹得弘,誰也?明鼎曰,尹得養之兄也。上曰,朴盛源年幾何?名漢曰,四十八矣。上曰,朴正源之弟乎?名漢曰,然矣。上曰,諸執事,何爲不入書啓中也?名漢曰,前後前例無之矣。上曰,陞敍亦爲陞六乎?名漢曰,參下則陞敍爲陞六矣。上曰,禮云不踏石階與橋,何以不踏乎?允明曰,閑漫處則雖不踏,至於階橋,則何以不踏乎?上曰,神輦侍衛長番內官安景宅·南宮集,各半熟馬一匹,宮闈令申必輝兒馬一匹,司鑰金壽完,上弦弓一張賜給,別監以下下人等,令該曹米布考例題給。出傳敎上曰,因山時禮房承旨賞節,何如?名漢曰,皆爲加資矣。上曰,諡冊事,左相以爲禮判不善陳達云矣。益炡曰,臣之所達,辭不達意之致也。上曰,凡埋安之必爲於北階上者,其有盛意矣。到今得之後,更爲埋安,實爲如何矣?宗白曰,旣無文蹟,故實未知當初埋安之事矣。上曰,方欲製跋文,而未知本事可悶。益炡曰,此則仁廟朝實錄考出,則可知其本事矣。上曰,禮判所達,是矣,是矣。頃以玄袍事,善爲陳稟矣。今於此事,亦爲善奏矣。東昇曰,實錄亦或有不詳備之端矣。上曰,實錄所記,能如資治通鑑乎?仍命書傳敎。上曰,仁廟朝實錄中有可考者,令春秋館堂郞,明朝擧行登對以稟。出傳敎上曰,禮戶判·校正廳堂郞·編次人,明日春秋堂郞入侍時,同爲入侍。出傳敎秀輔曰,臣纔自江華府曝曬實錄而還,有仰達事,故敢達矣。昨年冬有宣祖朝於仁宗室祝式有可考者,令明春曝曬史官詳考以來之聖敎矣。臣取考宣祖朝實錄,則仁宗室祝式別無載錄之事,而丁丑年仁聖王后國恤時進香祭文中,依大臣·玉堂之言,以孤哀姪稱之云云,此似爲仁宗室祝式傍照之端。且伏見世宗朝於定宗室,有稱皇伯考·皇伯妣之文,則便有已行之前例,故宣祖朝於仁宗室,似無新定祝式之紀載者矣。臣之愚見如此,故竝此仰達。上曰,今聞所奏,前例果然矣。依所奏出擧條,可也。出擧條諸臣遂以次退出。
戊寅三月二十六日四更一點,上具練服出小次,詣孝昭殿殿庭板位。練事親祭入侍時,行都承旨李之億,左承旨申暐,右承旨李彝章,右副承旨洪名漢,同副承旨南泰著,記事官李迪輔,假注書洪錀,記事官洪秀輔·鄭昌順,以次進伏訖。上曰,當該中官越俸二等事。出榻敎上曰,挾侍中官,一竝從重推考事。出榻敎上曰,從獻後,左相仍往太廟乎?尙魯曰,然矣。上行祀後仍詣望燎位。泰著曰,大祝禮幣,忘不奉來,宜有警責,推考,何如?上曰,一時做錯,勿推,可也。上曰,今日日氣正似下玄官時,此豈尋常?尤切罔極。望燎後還詣殿內,虞主奉安時,上曰,此差備官,誰也?益炡曰,工曹正郞李奭輔而都正李礪臣之子,領相之從弟也。上曰,然乎?爲人極精明矣。仍命善爲奉安之敎。上曰,虞主出門時,弘化左右挾門,一時開之事,分付。上曰,神輦侍衛中官,與宮衛令有異,而乃敢混雜入來,從重推考。出擧條上仍祗送神輦時,上曰,神輦出門時,弘化門東挾不爲一時開之,當該入直守門將,從重推考,可也。出擧條上曰,今日練主親題,其豈料哉?補畫光漆寫字官賞典,一依虞主書寫時例擧行。出擧條上曰,練主造成時及題主時,奉常寺都提調以下書啓。出傳敎上曰,明陵守侍陵官及孝昭殿宗室以下書啓。出傳敎上祗送後,陪至明政門,仍還入大內。諸臣以次退出。
上在昌慶宮。常參·經筵,以代理停。
巳時·午時,日暈。
下直,洪州牧使韓德弼。
李之億達曰,明日·再明日國忌齋戒,來四月初一日朔祭,此三日常參,頉稟。令曰,知道。
洪名漢達曰,大司憲金相福呈辭入達,執義金元行,掌令申大脩·李養源,持平李仁采·李鳳祥在外,今日以監察茶時之意,敢達。令曰,知道。
孝昭殿練祭後翌日,大殿,政院·玉堂·藥房口傳問安。答曰,知道。大殿,朝廷單子問安。答曰,知道。世子宮·嬪宮,政院·玉堂口傳問安。答曰,知道。
藥房提調李成中,副提調李之億啓曰,日月不居,孝昭殿練事奄過,伏惟孝思罔極,益復如新,伏未審夜來,聖體調攝,若何?靜攝之中,徹曉將事,勞動哀痛之餘,不瑕有致損之節乎?憊眩之侯,寢膳之節,亦何如?煎入湯劑,其已進御乎?臣等卽率諸御醫入診,詳察聖候,議定繼進之劑,有不可已。王世子調候,何如?臣等不勝區區憂慮,敢來問安,竝此仰稟。答曰,知道。當下敎于入侍矣。
南泰著達曰,卽者輔德任希敎,以其親病陳書,徑尋鄕路,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又達曰,正言朴志源上書到院,而係是言事,持入承答之意,敢達。令曰,入對。
傳于洪名漢曰,昨日下敎人,今日藥房入診,同爲入侍于集賢門。
藥房提調李成中,副提調李之億,編次人趙明鼎,依下敎來待矣。傳于洪名漢曰,入侍。
令于洪名漢曰,承旨入對。
藥房都提調金尙魯,來詣請對矣。傳于李之億曰,入侍。
朴昌潤,以禁衛營言啓曰,來六月當四番左部中司屬五哨內,忠淸道六百四十四名,京畿八名,來五月二十五日京中逢點,依例準二朔立番之意,兩道監兵使處,預爲知委,何如?傳曰,允。
又以禁衛營言啓曰,來四月當四番左部左司屬忠淸道五哨軍兵,逢點實數六百五十二名,已爲點閱整齊,來四十初一日與內外各處入直軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來六月·七月兩朔應立中部前司屬全羅右道五哨軍兵,五月二十五日京中逢點,六月初一日與左部後司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來四月·五月兩朔應立左部後司屬全羅左道二哨,右道三哨,合五哨軍兵六百七十名,已爲逢點整齊矣。四月初一日與右司軍兵替代後,舊軍放送之意,敢啓。傳曰,知道。
正言朴志源書曰,伏以居諸迅邁,孝昭殿練祀奄過,伏惟我大朝出天之孝,號慕益復罔極,邸下調攝之中,達夜將事,不瑕有損,區區無任悲慮之忱。仍伏念臣學識空疎,言議巽軟,不足以當淸朝耳目之任,而幸被洪造,濫躋匪據,瀝血祈免,未蒙恕諒,繼因練祀之在前,爲伸分義,冒沒出肅,私心惶愧,措躬無地。臣旣一日在職,當有一日之責,而環顧循省,圖報無術,方寸薰灼,至忘寢食。嗚呼,邸下旣不肯遞臣,而使之供職,是使之言也,使之言而不言,是臣負邸下也。上自天災時變,下及政令得失,孰非可言者,而若夫人臣事君之道,無過於進賢退不肖耳。蓋一賢人進,未必能致治,而一小人用,亦足以病國,然則退不肖,當在進賢之先,其進退消長之機,豈不大可畏歟?臣竊聞故相臣趙顯命臨終,泣語其子曰,吾平生所大恨者,誤薦一奸人,以貽世道無窮之害也。猶彼相臣,惟以誤薦爲恨,而臣居言職,不能退之於今日,則是又臣之罪也。玆敢略陳之,惟邸下留神省察焉。行司直洪啓禧,本以斗筲之才,專事穿窬之習,設心傾詐,行己反覆,喜事自用,便佞巧飾長吁短息,外示哀矜之態,潛狙暗噬,內售纔構之術,貪得而縱慾,怙勢而使權,此眞天生奸細之徒也。平生伎倆,巧於鑽刺,致位崇班,恩造罔極,則宜思一分報效之道,而見利忘義,背公營私,曾於秉銓之日,一任愛憎,顯示招納之權,旁通貨賄,潛開賣鬻之徑,其爲壞亂朝政,厥惟久矣。狼貪鼠竊,便成家計,海槎湖藩,恣意乾沒,南城騎曹,隨手翻弄,發橐金而占賊纘之土地,勒民狀而移良浦之場市,南州沃畓,或稱七百里連營,東湖販舶,至有三父子標號,廣津亭榭,極其奢僭,穿山堀浦,駭人耳目,又於京第,大興土木,撤去閭舍,開拓庭除,雄跨竝吞,甍桷聯亘,塔·寺兩洞之間,幾盡爲洪氏之宅矣。噫,朝家禁令,本自申嚴,苟少有顧畏之心,其何敢放縱乃爾耶?故承旨李光運,居在城外,身死家敗,而廉價撤取,以爲移構之計,其孤乞緩時日,以待斂葬,頑不動念,迫令毁折,素帷玄棺,暴露風雨,孤兒寡妻,血泣號天,傭謠哀哭,一處相混,行路掩涕,聞者切齒,伊時光景,臣亦目擊,則其殘忍刻薄,已不可以人理責之,而及其人言狼藉之後,敢生日後彌縫之計,乃於天威咫尺之下,至以城外家舍之毁移,則不必禁之爲請,臣於此尤不覺一笑也。毁撤移建,果誰爲之,而城內城外,强欲區別,其自爲計則巧矣。獨不念欺君面謾之非細事耶?至於官爵一事,捨命做去,必得乃已,藝提之通,已是濫竽,而又於文衡,妄生希覬,晝媚賤孽,宵縱妖兒,曲逕盤蹊,左穿右鑽,蹤跡自露,面目難掩,締結圖占之說,至發於憲長之口,而猶不知恥,抗顔辨質於喉院公座之中,豈意衣冠之列,有此駭愕之擧哉?若其子景海之回譎奸慝,反復勝焉。自在布衣之日,已有邪佞之目受其父命,出沒相門,乞食於相臣之嬖妾,留宿於相臣之廊底,非但一世之唾罵,亦反爲相臣之所鄙賤也。曾當其父之秉銓,一政一事,無不慫惥,憑依氣熖,廣張聲勢,人或勝己,暗售擠軋,事不從心,顯加忿毒,雖平日死生之交,强引微事,毋難詬絶,其所涉世眩能之資,不過窺覘私語,直走先通,抉摘微疵,獻面結歡,愛錢之癖,出於天性,私弄其父之政柄,誘致湖南之富人,受其累百金錢,許以一窠齋郞,及其未蒙恩點,其人至欲發狀還索,當時人言,醜不可聞。頃於文衡議薦之際,爲父力圖,潛通主薦家至親,三鼓而往,五鼓乃還,甘言利說,誘說百端,勢脅威喝,恐動萬狀,如是數十日,至使其人,目不交睫,幾欲生病。噫,人之無恥,胡至此極?且於筵席奏對之際,俯仰顧瞻,善探幾微,及其退出之後,輒採物議,譽則顯有自功之色,否則直曰無可奈何,此豈古人入告出語之道哉?蓋其行險逞巧之性,好權樂禍之心,父傳子承,同心濟惡,此實國家之蟊蠹,當世之奸佞,若不早辨情狀,任其躑躅,則竊恐朝廷,將壞於此二人之手也,寧不凜然哉?臣謂行司直洪啓禧削奪官爵,門外黜送,副應敎洪景海削去仕版,斷不可已也。臣與彼父子,本非仇怨,且有情面,使其罪惡,若不至此,則臣豈忍聲言致討,而惟其罪盈惡極,不可容貸,權勢所壓,擧世含默,臣若不言,誰復爲邸下一陳之哉?伏乞离明,特垂照察,仰稟大朝,亟降處分,以嚴邦憲。臣無任駭惋憤慨之至。答曰,向者悔悟求助下令之後,余之過失寔多矣,而身爲臺臣,喑噁爲事,無一辭陳戒,當此上下哀疚之時,敢以挾雜誣罔之說,上煩聖心,誠極痛駭,所當嚴處,而大朝旣已處分,其章給之。
戊寅三月二十七日辰時,王世子坐德成閤。承旨入對時,同副承旨南泰著,事變假注書馬之徽,編修官任希敎,記事官鄭昌順,以次進伏訖。令泰著讀書一遍,而令曰,故相趙顯命所薦,何人也?泰著曰,臣實不知,而以書中辭意觀之,則此書專攻洪啓禧,而起頭所薦,似洪啓禧也。令曰,南城騎曹,何謂也?泰著曰,南城,南漢也,騎曹,兵曹也。指平日履歷而言也。至發橐金,而令曰,此言謂何?泰著曰,臣亦不知也。令曰,逆纘,誰也?泰著曰,逆賊之名,只有纘賊一人,必指纘新也。至穿山堀浦,令曰,此言謂何?泰著曰,臣亦不知而似是作舍時所言也。令曰,塔·寺一洞耶?泰著未及進達。希敎曰,非一洞而兩洞也。令曰,七百里連營,果何謂?泰著曰,臣未得目擊,何可知也?令曰,李光運家事,何謂也?泰著曰,李光運家在桃楮洞而已斥賣,未知其故也。令曰,藝提之通,何謂也?泰著曰,此人已經藝提,而臺書竝駁之矣。憲長,誰也?泰著曰,臣實不知也。喉院之說,何謂也?泰著〈曰〉,此言已出於公坐中,似有的指,而臣則不知也。令曰,廣津亭榭,誰果見之耶?泰著曰,臣適往其近處望見而已,京第,果何如?泰著曰,臣素往其家,見之則非大段甲第,而卽例第也。令曰,齋郞之說,何謂也?泰著曰,臣實不知也。令曰,仰稟大朝,何意也?泰著曰,以嚴防閑,則所關大矣,重臣之謂也。令曰,重臣之謂歟?泰著曰,副修撰洪良漢,方在禁直,以親病陳書徑出,原書想自本院捧入矣。所當直捧禁推徽旨,而此與無端徑出有異,推考警責,何如?令曰,依爲之。出擧條承史遂以次退出。
戊寅三月二十七日巳時,上御居廬廳。藥房入診,禮戶判·春秋館堂郞·編次人·校正郞廳·禮山暗行御史,同爲入侍時,提調李成中,副提調李之億,兼禮曹判書李益炡,戶曹判書李宗白,編次人具允明·趙明鼎,春秋館堂上金致仁,郞廳洪秀輔,校正郞廳尹東昇,禮山暗行御史李敬玉,記事官李迪輔,記事官黃德潤,記事官鄭昌順,醫官金履亨·方泰輿·許礈·李以楷·金德崙·金履貞·蔡膺祐,以次進伏訖。成中曰,將事之餘,聖侯,何如?上曰,將事後,昨夕似愈,今則胸臆似滯,腹中甚不平矣。成中曰,累日行素,故有是症矣。湯劑進御乎?上曰,不能進矣。成中請入診。上曰,上三醫入診,可也。履亨曰,左三部虛大,右三部虛軟,脾胃弱矣。上曰,金德崙及自外任來者,皆入診,諸醫皆如履亨之言。成中曰,湯劑繼進,好矣。上曰,蔘橘茶進之。履亨曰,蔘橘茶則似無效,不如繼進湯劑,理中湯日再服,好矣。上曰,加減理中湯五貼煎入。出榻敎成中,以監劑事先退。上曰,內局提調監劑後入侍。出榻敎上曰。注書出去,春秋堂郞,速爲考出實錄後入侍。上命承旨書傳敎曰,徽寧虞主埋安時,得孝陵諡冊,今番虞主埋安時,得仁烈王后諡冊全編,事非偶然,頃者孝陵玉片,旣已粧奉,今何異焉?今番與玉冊造成有異禮戶判眼同,以片錫粧後面,刻序,次裹以紬袱,盛於樻子,朔祭當室告由,奉安欌中。上曰,注書出去,與春秋堂郞偕入。迪輔承命出,與金致仁·洪秀輔·尹東昇,偕入進伏。上呼寫太廟第入室告由祭文。上曰,御史李敬玉入侍。出榻敎上曰,兼史出去,李敬玉入侍事,分付。金致仁曰,考諸實錄無玉冊文埋安之事,雖未可的知,旣有兵亂時太廟寶冊之傷毁者,設都監改造之請,今此玉冊,亦由於傷毁而埋安者也。然旣無可據之跡,不敢的知矣。上曰,事理似然矣。上曰,列聖誌狀,有跋文乎?尹東昇曰,故判書臣南龍翼文集有之,故臣持來矣。上曰,讀之。東昇讀跋文訖。上曰,南龍翼爲輔國乎?予只知爲正卿矣。敬玉進伏。上曰,御史進前詳奏。敬玉曰,臣自果川廉問,而自稱果川村民,設問於邑底人曰,今番貴主都尉行喪時,貽弊必多,何以支過耶?其人曰,今番行喪時,必有自上申飭,且行中人,一遵朝家德意,及駙馬平日心德,凡諸擧行等事,一不生頉,初無作弊之端,且以吾輩言之,駙馬賢德,素所欽歎,今於大歸之行,一番擔持,實是甘心,雖有勞苦,亦所不憚,君言豈不有害於人事耶云云,故臣無以爲答。又問曰,中官無作弊之事耶?答曰,護喪之外,不出一聲,且聞自上有遣繡衣探後之敎,故中史挾尾生怯而去云矣。上大笑曰,中史得一尾而來矣,又問糧資,何以自辦乎?答曰,朝家出儲偫米,每名各給五升,故軍人糧子給足云矣。又曰,都尉平日往來時,無一弊端,申飭下輩,煙價一一計給,此亦難忘之恩,今此行喪,吾輩豈敢憚勞云云,以此推之,都尉遺惠一路,可知矣。上曰,守令擧行之事,詳問知耶?敬玉曰,守令治績,無廉問之敎。故臣不爲採探,而其中平澤縣監分排軍丁之際,極爲均平,故民不知勞而稱誦者多,且其治聲,自果川藉甚矣。上曰,其名,誰也?敬玉曰,權聖應也。上曰,禮山,何如?敬玉曰,禮山亦別無弊端,新昌亦然,但禮山軍丁二名致斃云矣。上曰,何爲而死也?敬玉曰,返虞時以雜色軍,冒雨而行,偶爾身死,似是本來有病者矣。本官宜有顧恤之事,而不爲之矣。上曰,禮山倅,誰也?敬玉曰,李浚也。上曰,是誰族也?敬玉曰,故相臣李端夏之子孫也。上曰,本官不知此狀耶?敬玉曰,知之云而但死者,雖是禮山之民,死於新昌之地,故欲使新昌倅顧恤云矣。上曰,其人事怪矣。仍命承旨書傳敎曰,今聞暗行御史所奏,列邑之民,無大段被苦,此則爲民小慰,而禮民二名,物故於新昌之境云,聞甚慘焉。噫,若不定山於此,吁嗟,禮山之民,何以作故?此奚異於推諸納溝中?又聞本官,雖聞而無顧恤之典云。噫,此豈將百里托一人之意乎?當該縣監,令該府處之,其二民人,令本道,恤典各別擧行,其妻孥特復一年,以示惻傷之意,陪行都事,若不聞則已,或聞而不聞,不無其飭,漕運後,下義禁府推考。上曰,果川倅,誰也?敬玉曰,金履貞矣。上曰,其治績,何如?敬玉曰,頗善治,有氣力矣。上曰,其人必然矣,勝於其兄履亨矣。上曰,內司官員,以石物監董事,下去矣。能無弊端而已造表石耶?敬玉曰,別無弊端,表石則方磨琢,而軍丁則皆以傍邑軍,分排用之矣。臣微服入治石所探問,而內司官員不知矣。上大笑曰,渠何能知之耶?前日遣黃仁儉御史時,則已料其人之不知矣。此御史,則豈有不知之理?內司官員,誠慵劣矣。敬玉曰,來頭似有巨弊,故敢達矣。祭廳監造之役,五月內似可訖役,而四五兩朔,則農務方殷之時,役軍分定於列邑者,或在百里外,或在二百里外,一日赴役,動費五六日,故各邑之民,皆願農歇後始役,事理似然矣。上命承旨書傳敎曰,今聞御史所奏,今番行喪時,沿路本邑,姑無大段弊端云,此則心雖少抒,祭廳之役,將當劇農,民弊想必不貲,待秋成擧行,內司監董官吏其間上來事,卽爲分付。上曰,月城之平日得人心,可知矣。敬玉曰,以民情推之,則其賢而謹愼,可知矣。行路之人,莫不嗟傷,華嚴寺緇徒,亦稱都尉平日行事之善,而有垂淚者矣。上曰,僧果垂淚耶?壻稱半子,今聞其遺愛如此,行喪時,且無貽弊云,深用嘉之,不負予擇壻之意矣。上因垂淚,命承旨書傳敎曰,今聞禮山沿路之民,猶思月城云。此無他,禮山,卽月城先塋,故其往來之地也。以此推之,恒日謹愼可知,其涉嘉尙,特爲遣禮官致祭,以示予意,祭文當製下。上曰,華巖寺,月城願堂耶?敬玉曰,不知矣。上曰,今日始得御史之才矣。之億曰,人誠可用而抱病,何可長使於御史之役乎?自上宜可惜之。上曰,予可諒之而果得一人矣。上曰,牙山爲治,何如?敬玉曰,別無赫赫之政,而亦無疵欠矣。上曰,然則善爲者矣。上曰,予聞海美縣,自官饋飯軍人云,然否?敬玉曰,饋飯者,海美·水原,而水原則又饋餠云矣。今番行喪時不貽民弊者,平澤爲最,水原次之矣。上曰,頃者下敎之後,兩班行客之使役店漢,近能小息乎?敬玉曰,若有此弊,臣豈不摘治耶?上曰,此言,是矣。雖金頤柱,若侵店漢,則執法者治之,宜矣。敬玉曰,臣旣承勿出道之敎,幸不逢着可治之人,而御史之不出道,誠不可行之道矣。上曰,此言,亦可矣。上命承旨書傳敎曰,今聞御史所奏,平澤縣監權聖應,非徒今番,用軍時誠心周旋,治聲自果川乃聞云,而旣無治績廉問之事,雖不準繩施賞,亦豈無示嘉之意?特賜半熟馬一匹,水原亦若平澤,而一府軍丁能免沾雨,亦得餘糧云,亦涉可嘉。府使金孝大,一體施以賜馬之典。上曰,御史先退,善爲輔導東宮,可也。敬玉退出。上曰,今日又得一御史矣,其所廉探,皆善爲之,而其所謂若逢侵及店漢者,則必刑云者,所執極是矣,極是矣。之億曰,暗行廉察,極其詳密,眞御史之才,而如此之臣,不可但以御史之才論之而已矣。上曰,此言亦是矣,其人似虛脆矣。李彝章頗堅剛而猶老矣。諸臣退出。
戊寅三月二十七日未時,上御崇文堂。承旨入侍時,同副承旨南泰著,記事官李迪輔,記事官洪秀輔·鄭昌順,進伏訖。上曰,注書所持者,何物耶?泰著曰,言事書而持入東宮,受答而來矣。上曰,予今見言事書,貴矣,貴矣。久乃見此一疏矣。承旨讀之。上曰,頭甲亦善爲矣。至於數行,上曰,怪矣,怪矣。見其頭辭,可知此書無裏矣。誠緦小功之察也。編輯事,將何以爲之耶?朴之劾洪,是何事也?誠不可知矣。朴志源,是道源之弟耶?泰著曰,然矣。上曰,兄不敎弟矣。上曰,正言朴志源入侍。出榻敎上曰,注書出去,速爲入侍事,分付於政院。至塔·寺家舍事。上曰,頃於擧動時見之,其行廊將圮,故予以爲貴矣。泰著曰,然矣。上曰,今日左相何不入來耶?知有此事而不入矣。至毁家事,上曰,湊合,誠巧矣。至大提學事,上曰,大提學南有容耶?泰著曰,南有容,未爲大提學矣。上曰,是矣。尹鳳朝也。至憲長事,上曰,誰耶?泰著曰,不知矣。上曰,權爀不爲肅謝而順遞,必非權爀也,此外憲長,誰也?至辨質喉院公坐中等語,上曰,誠有此事否?承旨似知之矣。泰著曰,臣則不知,招問臺臣,至相臣事。上曰,殊常殊常。至乞食事,上曰,爲奴耶?爲婢夫耶?其言無狀無狀矣。渠今日雖不得爲盍寬饒之事,豈可爲此耶?渠當先言當言之事,尾及此事,予亦不以爲罪矣。予初聞有言事書,以爲鐵中錚錚,其言乃如此矣。上曰,朴,家何處?泰著曰,生祠洞矣。上曰,右相入侍。出榻敎上曰,注書出去,使預備兼春秋,傳諭於右相。上曰,編次人入侍。出榻敎上又命讀下答曰,此宜以不言予事,乃爲此事爲答,可也。至舊習字,上曰,洪與朴,同邊矣。舊習云者,何耶?亦何不招問臺臣耶?洪啓禧雖曰貪鄙,而不當先言此事矣。泰著曰,元良以大朝當招問,有令矣。臣持書入對時,多有條問於臣者,而臣皆不知,故不能對。上曰,此豈推諉於予者,而承旨亦何知朴之裏面耶?上命他承旨入對,東宮改承答後,持入事下敎。上曰,少退。少退後,承史入侍時,上曰,注書出去,招來獻御筆譯官。譯官朴處慶等二人入來。上曰,來伏階上近處,古者獻御筆而加資矣。今不可賞之矣。御筆予當受之,而此近於媟慢,此後勿以獻之,汝等出去,善爲譯官之事,可也。上曰,朴志源入來乎?迪輔曰,入來矣。上曰,注書出去,與朴志源偕入。上曰,洪之父子,近來見用,故渠輩生猜而然矣。朴言,誠不當矣。向來金漢喆,以蠅營蝨附被劾,而予以爲不襯矣。此亦然矣。洪啓禧爲均役,故如此矣。朴志源進伏。上高聲曰,汝是喬木世臣,言事何可如此乎?志源曰,臣不負國家,故爲此書矣。上曰,此豈如是陳書之時乎?志源曰,臺臣就事論事進言道非止一端矣。上曰,汝亦有耳,此外亦有緊急之事,何不言之,而以此汲汲論之耶?志源曰,昔陽城,七年乃言,臣則新入臺地矣。何必一日之內盡言之耶?上厲聲曰,咫尺君父之前,何敢面欺?而爲陽城七年之說耶?自汝召試時,已知其外入矣。汝若不言,則違牌,可也。只可含痛而坐,亦愈於此矣。志源曰,此則有曲折,而近於自明,惶恐不敢達矣。上曰,汝當以爲先言其大,而末言去此大奸,亦淸朝之一事云,則可矣,而陽城之說,亦漫漶而然矣。賜汝及第者,豈使爲此耶?汝之所爲果是乎?志源曰,聖上辭敎,若是嚴截,雷霆之下,何敢一一仰對,而官以諫爲名,不得不略陳矣。上曰,汝是扈聖功臣之孫,若思寧復各西東之御製,則豈忍爲此耶?對曰,官以諫名,不必如此迫問。上曰,諫官亦如此耶?志源曰,此亦一日之責。上曰,予當下氣問之。仍從容問曰,塔·寺之間,皆爲洪氏圖占耶?志源曰,臣書用幾字矣。非謂其盡兩洞也。上曰,漸漸縮矣。上曰,相臣,誰也?志源曰,故相臣趙顯命也。上曰,景海乞食於相臣之妾云,景海餓而乞食耶?志源曰,故相在東郊時,景海以布衣,往留廊底而乞食矣。上曰,景海諂媚於相臣之妾,故相臣薦之云耶?志源曰,如此,故相臣初雖薦而末乃鄙之矣。上曰,然則汝兄,何不早言耶?志源曰,兄弟之間,所見亦異。上厲聲曰,上書汝自製耶?對曰,臣豈可受製於人?下敎至此,不知所達。上曰,予已見之矣。召試落字,是汝不文而然耶?果能自製耶?志源曰,召試事,近於自明,故不敢對。上曰,趨附故相,可矣。其妾者,何也?志源曰,往留故,爲乞食而然矣。上拍地高聲曰,汝目見之耶?志源曰,言官,豈必目見而後言之?此則不必下問。上曰,汝果正大矣,正大矣。上曰,若問故相之子,而其言一或差錯,則汝當奈何?志源曰,若差錯,則臣請伏妄言之誅。上高聲曰,汝不言所當言,爲先遞差,汝其退去。志源退出。上曰,汝如此而豈有見君父之顔,亦何有見汝祖之顔?須速退去,幎帽而死,可也。上曰,承旨書之。正言朴志源,當言而不言,雖不施墨刑,豈可尋常處之?先遞差放逐門外。出傳敎上曰,承史亦退,東宮下答,似當改下,改下後勿爲頒布,使入對承旨,持入奏達,可也。承史退出。
戊寅三月二十七日申時,王世子坐德成閤。承旨入對時,右副承旨洪名漢,事變假注書馬之徽,記事官李晉圭·蔡緯夏,以次進伏訖。令曰,上番何在?晉圭曰,在春坊矣。令曰,下番出去,上番入對。輔德任希敎進伏後,令曰,批答何以則好耶?直以令曰,爲之耶?以覽書具悉,爲之耶?名漢曰,以批答言之,則當首覽書具悉,而若以處分言之,則直以令曰爲之,亦何妨也?令曰,承旨書之。書批答後,承史以次退出。
戊寅三月二十七日酉時,上御崇文堂。右相·藥房·編次人入侍時,右議政申晩,提調李成中,副提調李之億,編次人趙明鼎,記事官李迪輔,記事官洪秀輔·鄭昌順,醫官金履亨,方泰輿·許礈·李以楷·金德崙·金履貞·蔡膺祐,以次進伏訖。上曰,今日上書,非朝鮮臣子矣。洪啓禧姑捨勿論,雖竝卿等而論之,予固不關,而但無頭辭,此極痛駭矣。纔過昨日之後,渠敢爲此習,渠豈不知?予因此用氣,而乃故犯耶?乙亥之種,使予用氣,志源復激之,此後渠雖死節,予則不以爲忠矣。陽城之說,渠何敢發口耶?必欲盡遂予任用之人,已極切痛,而今日可言者,豈止於此耶?道源爲人,甚浮擾,必爲其事矣。予非爲洪而惜,亦非憚朴而然矣。連下不忍聞之敎。晩曰,在下者無狀,致煩聖上,更無可達者矣。晩請入診。上曰,診脈何爲?晩又請進湯劑。上曰,昨日奠酌時嘔逆有加,幾至昏倒矣。成中·之億,縷縷請進湯劑。上皆不答曰,史官,皆以上不答書之,可也。上曰,俄者東宮入對承旨招入。之億曰,東宮下答,俄已改書,故臣持入矣。上命讀訖。上曰,俄者以下答之泛然,略有言及矣。言之則少勝矣。上曰,今日編輯廳,何人進去乎?晩曰,申晦·成天柱入直矣。臣朝往洪啓禧待命所,聞其言,則以爲編輯事,則日後當以書札往復而爲之云矣。上曰,其意,貴矣。使他人處之,則不顧他事,必遠去矣。明鼎曰,儀註則啓禧專管,故臣問之,則曰此則我當終始其事云矣。上曰,是矣,是矣。志源輩聞此必更辱,而爲國事者,無踰啓禧矣。所謂乞食相臣云者,或意左相當之矣。今則左相脫矣。晩曰,景海與左相爲至親,得食何怪乎?上曰,予謂元良曰,此事汝當處分,而薦之一字,其意,深矣。志源能譎觀,今日所對,極板板矣。雖無啓禧,予豈不爲編輯廳乎?予非惜之,而爲國事者,必欲盡逐,豈不可痛乎?昨日練事後,渠不言所當言,乃爲此言耶?是予之過也。又下不忍聞之敎。成中曰,豈以群下之過,聖躬如此乎?上曰,朴志源兄弟及李晉圭,皆爲落字於召試,予知其殊常矣。上曰,數昨左相,以景海爲人可用云云,故此亦激此輩之心矣。晩曰,景海果是可用者矣。上曰,今日臣子,何忍以仰稟字,進言於元良耶?渠亦先言當之事,末乃陳此事曰,邸下旣聽政,豈不處置一權奸云云,則予亦不罪矣。予問塔·寺兩洞之間,皆洪家云,則志源對以幾字矣。晩曰,啓禧有五子,各家而居,設或廣占,無足怪也。上曰,頃於迎勅之路,始見洪象漢之家,而其子樂命之家,又在傍矣。若曰,小公洞,盡是象漢之家云,則可乎?上曰,此非渠自辦,而必有敎導者矣。朴相冕,則必不如此矣。晩曰,相冕則身故矣。上曰,可惜可惜。其人如金玉,予深恃矣。今聞此語,不覺惻然。上曰,承旨書之。前正言朴相冕作故云,其心如玉,已見其面,聞甚惻然,其雖循例致賻,特爲加賻,以示予意。出傳敎上聞請承言色聲。上曰,注書出去問知而來。迪輔還奏曰,輔德任希敎,以其親病陳書徑出云矣。上曰,今之徑出,可謂非時矣,承旨書禁推傳敎。晩曰,任希敎徑出,似在朝間矣。上曰,注書出問之。迪輔還奏曰,俄者徑出云矣。上曰,承旨書之。輔德任希敎之徑出,可謂不先不後,此等之習,不可不懲,卽爲禁推。出傳敎諸臣退出。
戊寅三月二十七日酉時,王世子坐德成閤。右相入對時,右議政申晩,右副承旨洪名漢,記事官李迪輔,記事官李晉圭,記事官鄭昌順,以次進伏訖。晩曰,今日累次入侍,睿候不瑕有傷損之節否?令曰,有加矣。晩曰,水刺之節,何如?令曰,尙未進水刺矣。晩曰,不言之中,睿候必多有損,必進水刺伏望。令曰,大朝以不處置臺諫,下敎,而大朝旣施放逐之罰,我何敢加罰於臺臣乎?事理似當如是,卿意,何如?晩曰,下令至當矣。大朝旣已處分,則邸下似不敢加用罰矣。令曰,承旨改答曰,爲令曰,而其下改書。改書後,諸臣退出。
戊寅三月二十七日三更,上御居廬廳。藥房·右相·編次人入對,承旨入侍時,都提調金尙魯,右議政申晩,提調李成中,副提調李之億,編次人趙明鼎,右副承旨洪名漢,記事官李迪輔,記事官洪秀輔·鄭昌順,醫官金履亨·方泰輿·皮世獜·許礈·李以楷·金德崙·蔡膺祐,以次進伏訖。尙魯曰,聖體,若何?上曰,一樣矣。尙魯曰,俄聞提調所報,湯劑尙未進御云,何不顧念聖體耶?臣誠抑塞矣。上曰,渠等心知此書之入,其君必用心氣,而故爲此擧矣。予非爲啓禧也。自然心冷矣。俄見元良問朴之書,則只云過矣。予曰,過矣者,何事?是不言所當言者,過矣云矣。尙魯曰,志源不言所當言,則處分,可矣。何必爲此等敎耶?不動聲色,嚴治之後,臣下當畏戢矣。上曰,志源必有主司者。尙魯曰,人情物態,不待臣言而聖上已洞燭,臣當以大體達之,啓禧父子,與臣有親嫌,而臣忝在大臣之列,豈敢不達乎?啓禧父子,盡心國事,人所難及,啓禧爲均役,故亦如此矣。其爲言,非血怨骨讐,則必不爲此矣。上曰,其所謂趙領敦云者,其意專在於沮戲均役,而此法,將與國存亡,誰敢戲之也?初則相臣云者,恐逼於卿矣。更問之,乃趙相也。上更言故相事。尙魯曰,臣聞景海與故相不知面,亦不弔問云,若是相親,則豈有不弔之理乎?上笑曰,豈乞食於其妾而不問其喪耶?尙魯曰,但以醜辱爲主矣。上復言召試事。尙魯曰,臣則不知而若然,則亦非矣。上曰,朴道源之辱具宅奎,乃在判尹之後,其亦怪矣。志源則曾爲注書時,泛看矣。今日見之,則亦一道源也。道源則知此事矣。尙魯曰,道源預知,則臣不敢言,而旣在外不必知矣。上曰,朴相冕非如此者,而聞之作故云,此誠金玉其人,而可惜可惜。晩曰,貌如其人矣。尙魯曰,臣亦見之,一見可知其吉人而夭折,誠不知矣。上以手拍地曰,可惜可惜。尙魯曰,近來言事者,不爲就事論事,必欲終之,是可悶也。上仍言大提學事。尙魯曰,文衡豈請囑可得耶?似不近理矣。臣有目見之事,每見啓禧語及國事,輒流涕,臣則以爲忠臣矣。渠見致位崇品,其子雖官卑,屢蒙聖上器使矣。志源雖欲永廢,而何可得耶?啓禧像好,而其五子亦有才有貌,故人欲一擧以終之,然像好者,終不可終矣。啓禧父子,則自分永廢,而聖上終不可棄之矣。今日朝廷,雖同心協力,猶恐不濟,而又有此擧,無可奈何矣。上曰,注書出去,東宮下令,入對承旨持入之意,分付。洪名漢持入下令讀訖。上曰,此則好矣。上曰,注書出去,朴相冕別賻傳敎持入,持入後略爲刪改。尙魯曰,洪啓禧方待命云矣。上曰,予欲使勿待命,而亦恐其出走矣。尙魯曰,以不可出之意下敎,則渠何敢出去耶?上曰,志源有母耶?尙魯曰,不知也。晩曰,道源乞郡,似有母矣。上曰,俄使志源門黜,而恐不見其母,以是爲矜矣。上曰,李潭,何處去乎?尙魯曰,江東守也。上曰,李潭則必不爲才操矣。尙魯曰,然矣,而年少輩,亦未可知矣。上曰,予深信李潭乃吉人也,尹汲則初無惡意,而但好信人言,嚮時事亦信聽人言之過也。尙魯曰,詳聞則尹汲之爲此,其勢固然矣。市民輩敢破門作挐,故激而爲此云矣。上曰,初若善爲,則寧有此患也?尙魯曰,尹汲之爲人甚好,聖上每以言論之偏,疑之,而若向用,則豈下於他人哉?不用而置之,故無所事而只爲高談矣。如銓衡之官,亦莫不可矣。上曰,領相曾爲此言,故予以爲,恐如故左相爲戒矣。其人乃黨中柔者,故好信人言,而本性隘,故亦有病痛,他曹則可也,銓曹則難矣。晩曰,不必指某職可合也,簡在聖心矣。尙魯曰,臣意則任銓曹,可也。曾爲參議·參判時,政注甚淸,淸然後方可觀矣。上曰,曾經亞三銓乎?尙魯曰,屢經矣。渠少時或有病痛,而今已老熟,今若委以銓曹,必難盡行己意,而亦難行其言矣。上曰,予當直言矣。尹汲爲此輩領袖,而啓禧以後進奬用,居右,故今此所遭,專由於此也。晩曰,此則聖敎恐未下燭,汲與啓禧之間,親如兄弟,志源此事,汲若知之,則必力挽,而不使爲之矣。尙魯曰,此則右相所達,是矣。汲與啓禧交好甚篤,不必致疑矣。上曰,二人雖相親,而其卒徒則不然,樂以爲此,無足怪也,道源敎人章疏,乃能手也。竝其兄弟折之,然後方可懲勵矣。上曰,承旨書之,事有輕重,故先爲處分。噫,練事已過,君臣之服,頓異,追惟昨年,一倍罔極,噫,行錄旣云豈徒予哉?若體我慈聖恒日無偏之聖意,雖有滿腔邪心者,追先帝報陛下之心,豈忍跳踉於練祀翌日乎?卽此一款,已無臣分,其況喑啞之中,若尋書紙,宜先爲宗國之格言,而小無其語,一篇張皇,專在一人,雖路人,焉可不知其心所在?亦涉叵測。噫,今志源則心曰,吾君哀疚不暇顧,纔釋朞服不暇顧,宗國凜綴不暇顧,只逞傾軋之習,欲售陷人之計,是可忍也。孰不可忍也?此予所以爲先處之者,而一筆句斷,恣意醜辱,此何手段?此深惡倚用之臣者也,而尤爲無狀者,其所奏對漫漶周遮,語無倫脊,其首擧趙領敦寧者,意涉巧密,其欲擧一而讒我重臣,亂我均役,噫,予雖衰矣。渠焉敢若是逞志於胄子?其書中塔·寺兩洞之說,頃者輦過其家,曾予所覩者,以此迫問,則有㙮·寺之間云,與原書已爲矛盾,乞食等說,相臣在鄕,故投接其廊云,與原書亦爲違錯,而虛頭下語,卽是黨人之舊習,先擧其父,隱暎其子,末梢露合,以一筆論父子誣辱之言,無倫悖義,嗣服後初見也。挾邪心恣構捏,莫逃於前席,故以南遮北,指南爲北,窘遁之狀,無嚴之態,不敢掩諱,而其尤無狀者,陽城七年之語,眼無其君,眼無其貳極也。且欲逐倚用之心,相繼掇拾。噫,頃年不奏則已,旣奏而其奏,藏於史庫,此等之人,若不重繩處之,將至於國不國君不君,前正言朴志源,永刊仕版,放歸田里,以示予不與同中國之意。噫,口奏後,其章已措辭下批,則爲其兄,不敎弟,於國忘君,於家忘子,能亂手段,難兄難弟,忘祖忘君,焉敢在縣?忠原縣監朴道源罷職不敍。出傳敎晩曰,俄已仰達矣。今番事道源未必知之,處分誠過矣。上厲聲曰,予竝欲與取源而嚴處矣。其能亂手段,不抑而何?取源似劣,而道源爲能亂之魁矣。予目見其可憎之事,已多矣。尙魯曰,理中湯有效云,誠萬萬多幸矣。晩曰,一貼進御而似勝云,藥效,誠可幸也。尙魯請入診,履亨入診後退伏曰,左三部虛軟,與朝一樣矣。諸醫皆如履亨之言。履亨曰,朝以湯劑日再服爲達矣。夕間進御而今將曉,更爲進御,好矣。尙魯縷縷陳達,上命持入。尙魯手奉以進,上遂進御。上曰,承旨書之。噫,讒人何代無之,而豈有若近歲者乎?若問其尤甚,今者朴志源,可謂魁矣。行司直洪啓禧之爲國之心,業已知矣。其子洪景海之年少殫竭,亦常嘉之,倚用父子,讒何不來?志源慘刻,雖不足道,亦不過造物之理,予雖衰矣。此等造物,焉敢售於今日?君何以疑,臣何自阻?昔之袁安,今見重臣,一欲諭者,而氣憊難諭,行司直洪啓禧勿待命事,分付,其令入侍而聽諭。出傳敎上曰,編次人,明日午後入侍。出榻敎上曰,承旨書之。昔年紛紜,故已有禁令,近者亦涉紛紜,莫重御筆,豈可若是開象譯干恩之道乎?此後一切嚴禁,非徒勿賞,索得干恩者,政院稟奏重處。出傳敎諸臣退出。
上在昌慶宮。常參·經筵,以代理停。
夜二更四更五更,坤方有氣如火光。
南泰著達曰,大司憲金相福,再度呈辭留院,執義金元行,掌令申大脩·李養源,持平李仁采·李鳳祥在外,今日以監察茶時之意,敢達。令曰,知道。
又達曰,明日親傳香禮房承旨,今日當爲齋宿,而右承旨李彝章不爲仕進,所當牌招,而拘於廳規,不得請牌,何以爲之,敢稟。令曰,牌招。
傳于南泰著曰,編次人來詣于集賢門。
傳于李彝章曰,洪啓禧使之聽下敎,則分義豈若是?洪景海,況以小官,何敢如是乎?使之入來。
傳于李彝章曰,編次人若留在,則同爲入侍,若出去,則使之入來。
南泰著啓曰,副應敎洪景海,依下敎來待。
編次人具允明,依下敎來待矣。傳曰,入侍。
南泰著,以弘文館言達曰,本館下番副修撰洪良漢,以其親病,陳書徑出,下番未免闕直,修撰宋瑩中,卽爲牌招入直,何如?令曰,依。
又以侍講院言達曰,本院輔德任希敎連日入直矣。以親病陳書,徑尋鄕路,弼善金光國,文學李敬玉,卽爲牌招,推移入直,何如?令曰,依。
又以吏曹言達曰,前兵使趙東濟呈狀內,矣身名字,與凶賊東鼎,行列旣同,名字亦逼,其在私義,不可因此施行,以濟泰改名云,依例令藝文館給帖,何如?令曰,依。
又以吏曹言達曰,本曹郞廳李聖圭呈狀內,身病甚重,勢難察任云,今姑改差,何如?令曰,依。
李彝章,以吏曹言啓曰,今日本曹開拆坐起時,考見諸道褒貶啓本,則巨濟府使金復元以漸不如初盍勉有終爲目,而置諸中考,致勤點下,龍潭縣令李晶煥以災何獨無謗所以生爲目,蔚珍縣令田昌雨以題訴何滯爲目,德山縣監尹煜以勸闢差緩爲目,沙斤察訪尹聖佐以事多生疎爲目,則竝宜置下考,而置諸中考,殊無嚴明殿最之意,當該道臣,推考警責,上項守令察訪,竝罷出,何如?傳曰,允。
又以吏曹言啓曰,石城縣監李厚達以六年窠守令,三次居中,雖因赦令,曾已蕩滌,而其不治可知,依例罷黜,何如?傳曰,允。
又以吏曹言啓曰,曹所屬司饔院宗簿寺官員等矣去丁丑年秋冬等褒貶,當爲等第,而因本司提調有故,不得磨勘之意,敢啓。傳曰,知道。
洪名漢,以兵曹言啓曰,本曹去丁丑年秋冬等褒貶等第中,刀擦一處之意,敢啓。傳曰,知道。
又以兵曹言啓曰,本曹去丁丑年秋冬等褒貶等第,今始追勘以入,而至於禁軍廳褒貶,則別將與番將已多遞易,依例勿論所屬軍器寺·司僕寺·典設司·訓鍊院部將等褒貶,因各其提調及堂上有故,不得一體磨勘之意,敢啓。傳曰,知道。
又以兵曹言達曰,慶德宮假衛將强就成·全時,重得寒疾,差復無期,俱爲呈狀乞遞,竝今姑改差,何如?令曰,依。
南泰著,以孝昭殿參奉,以入番宗室意啓曰,本殿參奉金鍾協,今月二十七日遭母喪矣。其代令該曹卽爲口傳差出,以爲致齋入番之地,何如?傳曰,允。
洪名漢,以御營廳意達曰,本廳軍器所上鳥銃二百十柄,火藥三千二百六十九斤,長箭九十六部,片箭九十三部,筒兒八十八箇,火箭五百五十枝,大緞大旗熾三十八面,中右部五十哨,綿細旗七百三十二面,紙油衫六百五十八領,黑三升挾袖一百五領,木綿黑挾袖三百七十一領,藍三升掛子四百三十一領,藍方絲紬戰帶四百七十六箇,朱杖三十六箇,紅氈笠四十五立,黃燭七千二百柄,新造。鳥銃三百九十一柄,竹交子弓二百十九張,長箭一千四百部,片箭一千六百部,鞭棍五十柄,帳幕二十三浮,河耳鐵七十八雙,修補,而令敎鍊官李雄載,司果韓弘謩監董矣。在前軍物監董人論賞,已多前例,今此李雄載·韓弘謩監造之數,如是夥然,其在激勸之道,似當有論賞之典,令該曹考例稟處,何如。令曰,依。
又以義禁府言達曰,淸安前縣監田漢祥·具德勳等,令該府照律勘處事徽旨達下矣。具德勳,今方待令於本府,卽爲拿囚,而田漢祥,時在忠淸道結城地本家云,依例發遣府羅將拿來,何如?令曰,依。
江華留守金相奭書曰,伏以時月迅邁,徽寧殿祥事已訖,孝昭殿練祀又過,伏惟我大朝,曁我邸下,孝思無窮,悲喪紀之漸殺,感聲光之益遠,追慕愴痛,益復,如何?區區下情,不勝憂結。臣於日昨,爲參祀班,離營上來,猥隨駿奔之列,少伸悲慕之忱,今將還歸職次,而臣之父母墳山,在於京畿道高陽地,距官道未過一舍,自莅此任,官職有守,省掃久曠,霜露之感已不自勝,而且況冬寒莎枯,雨囓土解,床碣垂傾,塋封漸圮,在人子悲迫之情,誠不可不一往審省,急急修補,玆敢猥入文字,疾聲哀籲。伏乞睿慈,曲推體下之仁,特許歸路歷省,俾伸至情,千萬幸甚。答曰,覽書具悉。日月流邁,徽寧殿祥事已訖,孝昭殿練事又過,一倍罔極,哀慕莫逮,卿其依所陳歷省焉。
副修撰洪良漢書曰,伏以日月迅邁,孝昭殿練事倏焉已過,伏惟我大小朝追慕罔極,益復如新,臣民攀痛,曷有其已?仍伏念臣猥以無似,久玷論思,性旣庸懦,辭又拙訥,曾無絲毫之補,徒積尸素之罪,乃於向日賓對之退,遽承大朝責敎,特命譴罷,臣誠惶汗浹背,置躬無地,而伏蒙聖度天大,薄勘未幾,恩敍繼降,授以前職,召牌狎臨,臣於是惝怳踧踖,感悚交竝,噫,臣罪,臣固自知,堂堂經幄之列,將安用已試蔑效之蹤哉?甄收之渥,雖荷包容,廉愧之方,有難全壞,日事違傲,罙增罪戾,適値國祥當前,駿奔義重,冒沒出肅,粗伸私分,而夤緣蹲據,義所不敢,且臣目下情理,亦有萬萬懇迫者,臣無宿病,劇歇無常,而近因溫涼不適,脫着失宜,重添毒感,證形越加,情私煎急,按住不得,冒進短章,徑出禁扄。伏乞睿慈,察臣難强之情,治臣擅離之罪,亟令鐫削,以警具僚焉。答曰,覽書具悉。日月迅邁,孝昭殿練事已過,一倍罔極,哀慕莫逮,爾其勿辭,救護母病。
輔德任希敎書曰,伏以日月迅邁,孝昭殿練事奄過,伏惟我大小朝出天之孝,孺慕之痛,一倍如新,仍伏念臣之老母,方在於臣父臣原州任所,而素多疾病,居常有懍綴之憂矣。卽接伻信,則近因日候之不適,脫着失宜,宿患胸隔之症,挾感重發,已至五日,而多試藥物,少無分減,寒熱交升,飮啖全廢,眞元漸下,昏窒無算,目今症形,實有頃刻之慮,專人急走,促臣歸視,臣自聞此報,心神飛越,不能按住,忙投短章,徑出禁門,仍尋鄕路。伏乞离明,俯賜矜諒,亟許鐫臣職,仍治臣徑行之罪,以肅朝綱,以便歸護,千萬至願。
戊寅三月二十八日午時,上御崇文堂西楹。編次人入侍時,編次人具允明,同副承旨南泰著,假注書洪錀,記事官洪秀輔·鄭昌順,以次進伏訖。上問泰著曰,洪啓禧消息,何如?泰著曰,俄者重臣上書到院,而以齋戒退却矣。旋卽出往江郊云矣。允明曰,洪啓禧今日陳書後,仍往江郊云,故臣入來之路,蹔爲歷見,則啓禧垂涕而言曰,當此便訣之行,苟有一分進身之路,豈不欲更爲一瞻天顔,而遭此往牒所無之慘駁,前後恩敎雖重,終不得入侍爲辭矣。上曰,重臣已渡江耶?允明曰,廣津則不渡江矣。上曰,編輯事,何以爲之云耶?允明曰,啓禧以爲編輯之任,旣是所掌,其在道理,何忍恝然?當以書札往復,俾無未盡之歎云矣。上曰,重臣父子,同爲出往耶?允明曰,景海,則追後陳書而出去云矣。上曰,洪景海爲校理乎?允明曰,方帶副應敎矣。上仍命書傳敎。上曰,行司直洪啓禧入侍下敎之後,尙無消息,故問之,陳書往于江郊云。噫,此人之爲國竭心,業已知矣。傾軋欲逐之意,亦燭無餘,特敎之下,焉敢若是,更爲申飭?其卽入來聽諭。出傳敎上曰,副應敎洪景海,其令卽爲入侍。出傳敎上曰,景海陞敍之故,此輩又生猜而然矣。允明讀御製諡冊跋文。上曰,成廟室稱皇伯考耶?秀輔曰,定宗室,世宗朝稱皇伯考矣。上曰,今日此兩事見之,愴懷冞深矣。上曰,仁廟朝失於兵燹可知,而孝廟朝更爲之耶?前後實錄,皆爲詳考乎?秀輔曰,皆爲考覽,則乙亥年仁烈王后國恤以後,皆有見失之文蹟,而無埋安之事矣。上曰,玉亦年久,則同歸於土耶?允明曰,玉與土同歸之說,古文無之矣。錀持傳敎出外,允明讀御製訖。仍奏曰,下端稱時,則日下題字,似或如何矣?上曰,然矣。卽點改,錀還入進伏。上曰,洪景海入來云耶?泰著曰,景海特敎之下,不敢在家,方來詣闕外,而以其情勢之萬萬危蹙,不得入侍云矣。上曰,特敎入侍之下,小官異於卿宰,事體分義,何敢若是?卽卽入侍之意,注書出去,更爲分付,可也。錀承命出去,諸臣亦少退。
戊寅三月二十八日初更,上御恭默齋,編次人·副應敎同爲入侍時,編次人具允明,同副承旨南泰著,副應敎洪景海,假注書洪錀,記事官洪秀輔·鄭昌順,以次進伏訖。上曰,編次草,盡數持入耶?允明曰,然矣。上曰,次第讀之。允明讀訖。上曰,自古讒言,何代無之,而豈有若今番事者乎?疑之勿任,任之勿疑,儒臣之父子,予之倚任久矣。予雖不明,豈有投杼之理?但國家之所任用者,欲必逐乃已,是可痛也。志源之劾儒臣父子,實是意外也。景海聲淚俱發曰,嚴敎屢下,分義雖重,以臣今日情地,豈有着帽入闕之道,而冒沒入來者,蓋出於人子至情也。朝見傳敎之後,臣父子相對感泣,不知死所,臣父當此便訣之行,苟有一分進身之路,豈不欲一瞻天顔,而遭此往牒所無之慘駁,恩敎雖如此,終不得入來矣。上曰,儒臣之父,已往江郊云,欲見儒臣而召矣。此是儒臣鳴冤之私,陳達,可也。景海曰,臣在閤外,伏聞下敎,則以猜字有下敎云,聖明在上,雖不鳴冤,固已照燭無餘,不勝感泣,殿下旣借方寸之地,又有陳達之敎,臣一暴臣父之冤,明日滅死萬萬無恨矣。朴志源之書,專出誣罔,不但聖明之所俯燭,抑亦一世之所共知,苟非血怨深讐,豈若是專事醜辱,以快其心耶?此皆緣臣之故,而辱及於臣父,此尤臣所痛迫者也。蓋其書一言半辭,不及於他人,一字半句,不及於他事,從頭至尾,重言複言,集千古醜惡之目,而白地構誣,此非血讐而然乎?上曰,一筆句斷,陷入父子,此亦前古史牒之所未有也。景海曰,竝劾父子,雖前史所未見也。上曰,儒臣當此之時,不顧一身廉隅,卽爲入來,欲陳父冤,可謂孝子矣。予固知如此,故召之,而儒臣果入來,誠如所料矣。景海飮泣不能語。泰著曰,情私雖痛迫,筵體至嚴,何可涕泣乎?止之,宜矣。上曰,人子之心,安得不然?泰著曰,臣在閤外,見其涕淚被面,以順受橫逆之意,言之矣。上曰,重臣,何時出去乎?泰著曰,連有嚴敎,故自政院送人於中路,使之入來,則洪啓禧以爲雖不得入侍,見此下敎之後,不敢前進,俄已入城,更爲胥命於金吾云矣。上曰,重臣,何可不見耶?勿待命,卽爲入侍,可也。泰著曰,必不入來,其在禮使之道,恐如何矣?上曰,然矣。仍命書傳敎。上曰,副司直洪啓禧勿待命事,分付。出傳敎上曰,注書持此傳敎,出外分付,可也。錀承命出去。上曰,爲先問儒臣矣。古語曰,四維不張,國乃滅亡,予豈可使重臣,必爲入來乎?儒臣所欲言之事,陳之,可也。景海曰,臣家與朴氏諸人,皆相親,而至於朴尙德,則與臣兄弟最親,無異至親,此乃一世之所共知也。上曰,予當直言之矣。其相周旋之事,予固知之,故此事出後,予亦怪之矣。景海曰,上年七月,臣兄趾海,以前注書薦朴志源,蓋注書,乃出六之捷徑,故特爲首薦,則此亦可見其相親之狀矣。十月館錄時,臣以副修撰參圈事,而人物取舍,自有公論,則臣以副修撰,有何干涉於其間,而志源之叔姪,皆見漏,而朴相德之弟獨見參,故志源輩聞浮言,誤認取舍之或由於臣言,其後媢嫉臣身之說,臣亦聞之矣。今番事出後又聞之,朴相冕,館錄後不久身死,以此飮恨云,而志源之祭文,以卒成志事之意,攙入云,尤可見其叔姪之怨臣家,專由於館錄也。苟非然者,以前日相知之人,豈其忽生嫌隙於數朔之間?其死生之際,叔姪之傳與傳受者,必欲甘心,如報私讐乎?錀還入進伏。上曰,果然矣。志源之爲此事,予亦怪之,今始覺得矣。向來鏛賊,以見漏弘錄,至於誣引尹淳,弘錄誠難矣,其出於媢嫉,固已知之,而其委折猶未詳知,方以爲鬱,今始知之矣。志源叔姪之見漏於館錄,予若記得,則予必已覺之矣。昨日下敎中,朴相冕以金玉其人,爲敎矣。志源祭文中云云者,尤極無狀矣,相冕果漏館錄耶?泰著曰,然矣。上曰,世道如此,徐志修·金陽澤之不欲當圈,豈異事乎?以此觀之,金致仁賢矣,其時卽爲入來,其夜至於完圈矣。今番館錄,果善成而左相亦以爲精妙矣。若非致仁,必不能如此矣,至親之間,何可如是生猜乎?志源若久在,則朝鮮玉堂,豈不得一番爲之,而其心陋矣。其兄道源,果怪矣。其目甚不吉,而志源,今番入侍時見之,其目亦如道源,而見予之時,頗帶怒氣矣。召試時落句之事,道源必指揮矣。朴家諸人,皆如此,猶爲不足,李晉圭亦如此矣。至於李潭,則予見其獨坐呈券,銳意被抄,誠貴矣。說書通淸革罷然後,可杜此弊矣。此一事可見心術矣。近來此輩厭避翰林,皆趨說書,向者鄭履煥權管則雖寢,而前頭說書則下敎前勿通之意,方欲下敎矣。道源之罷職,左相雖以爲過,而以今見之,道源被罪,宜矣。允明曰,召試之後,翰林與銓郞,人皆惱之矣。景海曰,故相臣遺言以下諸條,一一行査,苟有實狀,則臣家雖闔門就罪,固所甘心,而苟無實狀,則臣父所抱之至冤,可以暴白矣。至於事關臣身者,則雖十倍於臺書,亦何足恤也?上曰,傳敎書之,予之初不爲嚴處志源者,爲其老母,今則不暇恤也。予雖衰矣。此等之人,不可置諸世間矣。渠書中以爲儒臣,爲其父圖囑文衡,乞食等語爲罪,而渠則以館錄事,含憾如此,儒臣,雖曰爲父圖囑乞食,其何妨耶?頃年領府事點李渭輔·尹學東二人而拔去矣。果有李渭輔書而比金致良於逆堅矣。元景夏之傳之,則出於易言之致也。上呼寫傳敎,泰著書至弘錄二字。泰著曰,如是顯然書出下敎,似有欠於含容之道矣。上曰,志源所爲,人孰不知?王言野俗,猶或可也。志源,則今何足惜?景海曰,臣之冒沒登筵,乃爲暴父之冤,而今承筵敎,昭晰無餘,臣不勝淚感無從,而以臣情地,不可久留筵席,請先退矣。上曰,有下敎於重臣者,亦欲少慰孝子之心,書此傳敎後出去,可也。上曰,噫,人心世道之囂悖,知之孰矣,而其所無廉恥罔測,豈有若朴志源者乎?因一私嫌,陷人父子,意涉無狀,而猜子誣父,無倫悖義,尤涉不測,永刊放歸之律,於渠可謂末減,寺人孟子之言曰,有北不受,投之豺虎,此等之人,雖不能投諸猛獸,亦豈可例放田里。朴志源北道鍾城府投畀陪道押送。出傳敎景海曰,行査然後,臣父之冤,世人始可盡知矣。上曰,皮之不存,毛將焉傅?決不可行査矣。泰著曰,儒臣之必欲行査,出於至情矣。上曰,此事若行査,是志源之言得行也,決不可爲矣。此際雨聲忽注。上曰,此則儒臣之孝感所致,可謂洗冤之雨也,予心亦爽然矣。北道多猛虎,若不囕食志源,此猛虎反不如志源也。此後雖禮曹佐郞,志源若爲之,則朝鮮必亡矣。古人云,以己之心,度他人之心,渠有此陋心,故以圖點之說,誣人矣。上曰,此傳敎卽爲分付,可也。錀承命出去。上曰,儒臣以予下敎,盡爲歸傳,可也。予今老矣。今日朝臣,雖麾之使去,猶不可便訣,重臣何忍永辭耶?予之今日不爲召見,只欲使之一伸廉隅而已,古人有老親者,子不得遠遊,重臣,雖往留江都,其心則必思予矣。姑爲翺翔於江上,後日卽爲入來之意,亦爲歸傳也。景海遂退出,錀還入進伏。上又曰,此孝子也。天下事無不對,尹蓍東憎趙雲逵,而劾趙榮國,志源則嫉儒臣,而辱重臣矣。諸臣,遂以次退出。
上御昌慶宮。常參·經筵,以代理停。
洪名漢達曰,備邊司郞廳來言,今日賓廳坐起日次,而領議政李天輔身病,左議政金尙魯藥房問安進,右議政申晩差祭不得來會云矣,敢達。令曰,知道。
申暐達曰,今日賓廳坐起日次,旣已頉稟,所當持公事入對,而朔祭齋戒,頉稟。令曰,知道。
朴昌潤達曰,大司憲金相福再度呈辭留院,執義金元行,掌令申大脩·李養源,持平李鳳祥·李仁采在外,今日以監察茶時之意,敢達。令曰,知道。
藥房都提調金尙魯,提調李成中,副提調李之億啓曰,伏未審夜來聖體調攝,若何?憊眩之候,寢饍之節,亦何如?昨日再煎入湯劑,其卽進御乎?依再昨定奪,今方又爲煎入,而臣等卽率諸御醫入診,詳察聖侯,議定繼進當否,有不可已,王世子調候,何如?臣等不任區區憂慮,敢來問安,竝此仰稟。答曰,知道。氣則已諭於入侍矣。
孝昭殿朔祭親傳香罷後,政院·玉堂·藥房口傳問安。答曰,知道。
洪名漢,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于申暐曰,親傳香後卽當講經隨時,只正時入之。
傳于李彝章曰,時刻已晩,習講置之。
又傳曰,使都承旨監劑,提調則以知事,進參講筵事,分付。
又傳曰,先爲詣閤後直入,正時案冊入之。
傳于李之億曰,承旨來詣于集賢門。
傳于朴昌潤曰,承旨與禮判,同爲入侍。
禮曹判書李益炡,奉仁烈王后諡冊來詣矣。傳于李彝章曰,入侍。
申暐,以弘文館言達曰,本館下番闕直,事甚未安,修撰宋瑩中旣有只推之令,卽爲牌招入直,副校理李心源一體牌招察任,何如?令曰,依。
以修撰宋瑩中,牌不進,罷職令旨,令于申暐曰,推考徽旨捧入。
李彝章以侍講院言達曰,明日徽寧殿朔祭宮官執事,無以分排,事甚未安,文學李敬玉,旣有只推之令,卽爲牌招,以爲進參之地,何如?令曰,依。
以文學李敬玉,牌不進,罷職令旨,令于申暐曰,推考徽旨捧入。
李之億達曰,今日政新除授注書待下批牌招,以爲齋宿之地,何如?令曰,依。
有政。吏批,判書尹得載進,參判金致仁,參議洪樂性病,右副承旨洪名漢進。吏批啓曰,新除授齊陵參奉崔粹全呈狀內,臣病甚重,不得察任云,今姑改差,何如?傳曰,允。
吏批啓曰,忠原縣監今當差出,而本縣物衆地大,素稱難治,不可不各別擇差,他道有聲績未準朔守令,竝擬,何如?傳曰,允。以李鎭恒爲正言,李道濟爲敦寧都正,洪象漢爲濟用提調,金漢喆爲典設提調,鄭枋爲吏曹佐郞,李晉圭爲注書,鄭文達爲典獄參奉,李宗德爲忠原縣監,趙國鎭爲雲峯縣監,海蓬君橉今加綏德,右承旨李彝章今加嘉善,親臨題主時禮房承旨加資事,承傳宗簿正洪得厚今加通政,學生宋元哲今加通政,寫字官洪聖源今加嘉義,李胤彬今加通政,折衝梁濟沁今加嘉善,書題單李尙澤差下事承傳。
兵批,判書鄭翬良·參判徐命新,參議李萬宗病,參知安允行入直進,右副承旨洪名漢進,同知單成德夏,副護軍尹泰淵·李礪臣·趙濟泰,副司果單閔惠洙。
朴昌潤,以義禁府言達曰,放歸田里罪人朴志源,北道鍾城府投畀倍道押送事,命下矣。朴志源以傳敎內辭意,俱罪目,依例發遣府羅將,倍道押送配所之意,敢達。令曰,知道。
全羅監司洪麟漢狀達,四月朔進上秀魚卵,限內不得封進,惶恐待罪事。令于李之億曰,勿待罪事,回諭。
知中樞府事權相一書曰,伏以日月流邁,聖母喪制已闋,大王大妣祥事奄迫,孺慕莫逮之痛,益復罔極,臣遠伏鄕村,衰病奄奄,無由進入脩門,一參哭班,情禮痛觖,生不如死,草野微末之臣,伏蒙聖上特垂矜念,有陞資加職,參入耆社之命,惶隕感泣,罔攸措躬。受國厚恩,荐疊至此,而無一毫報效,夙夜戰慄,不得暫寧,癃殘筋力,僅能坐臥於枕席之間,雖朝暮就盡,小無所憾,而惟一寸丹忱,耿結不昧,引領西望,心魂飛越。竊念老臣乞骸之請,至願在此,而向來累度申懇,尙未蒙準許,生爲不守禮之身,死爲不瞑目之鬼,俯仰天壤,包羞忍恥,將無以歸見古人於泉下,臣之情境,當復,如何?蓋人之一身,幼學壯行,四十而出仕,至於七十,則聰明減損,筋骸疲憊,難以奔走供職,故許其致還職事,而就家安養,此實古今不可易之禮典也。是以宋之朱子年六十九,引年得請,一時諸賢,相慶有詩,昭在卷中,況臣本拙陋無用,而犬馬之齒,恰過十餘歲,區區私心,豈不悶迫之甚乎?伏乞特加諒納,亟許除名於朝籍,使臣得以安分待盡,則生成之德,與天無極矣。見今時和歲熟,黎民庶可以安寧,而但生齒繁衆,曾前一人之田畝,今爲十人之田畝,雖勤力耕作,不能供朝夕之糧,飢餓之患,勢固然矣。若不幸而値凶荒,則必至於流散死亡之境,可慮而可哀也。欲救此弊,莫如十分節儉,竊聞百餘年前公私凡百器用衣食,短小薄陋,今則雖閭巷至窮之家,皆厭惡而斥棄之矣。臣曾以立志務實等語,仰陳,伏望終始此心,使京外各司各邑,節用愛民,則自然上行下化,風移俗變矣。臣精神耗短,口占略布,惟諒恕其煩瀆之罪而採納,不勝千萬祈懇之至。答曰,覽書具悉。日月流邁,徽寧殿祥〈事〉奄過,孝昭殿練事倏過,一倍罔極,所陳體念,卿其勿辭焉。
戊寅三月二十九日辰時,上具布裹·翼善冠·視事服,親傳香入侍時,行都承旨李之億,左承旨申暐,右承旨李彝章,左副承旨朴昌潤,右副承旨洪名漢,同副承旨南泰著,記事官李迪輔,假注書洪錀,記事官洪秀輔·鄭昌順,以次進伏訖。上詣殿庭板位。上曰,禮房承旨上殿,次第奉進香祝,可也。彝章跪進,上次第傳香後,仍爲鞠躬祗送訖。上曰,中官擧措駭然,竝從重推考,當該中官,令該府處之。出傳敎之億曰,東宮陪從,何承旨進去乎?上曰,明日·再明日東宮陪從,左副承旨進去事。出榻敎諸臣,遂以次退出。
戊寅三月二十九日巳時,上御涵仁亭。藥房入診時,都提調金尙魯,提調李成中,副提調李之億,假注書洪錀,記事官洪秀輔·鄭昌順,醫官金履亨·方泰輿·皮世麟·許礈·李以楷·金德崙·蔡膺祜,以次進伏訖。上曰,湯劑何如?是早服乎?尙魯曰,日已高矣。上進御湯劑。尙魯曰,日氣陰濕,聖體調攝,何如?上曰,一樣矣。尙魯曰,水刺寢睡之節,亦何如?上曰,一樣矣。雖有思食之念,其於厭進何?尙魯曰,此是胃虛所致,雖一二匙加進,是所望也。上曰,理中湯之味,辛愈甚矣。尙魯曰,理中湯之味,本非苦辛之劑,而此亦厭進之致矣。明日朔祭三更一點,御齋殿之下敎,誠爲萬幸矣。王世子氣候,何如?上曰,一樣矣。尙魯請診候。上曰,依爲之。履亨診候曰,左右三部脈候,浮大少減而虛軟一樣矣。泰輿診候曰,左右三部脈候,浮大雖減,軟弱則如前矣。世麟診候曰,左右三部脈候,浮數則小勝,而軟弱一樣矣。礈診候曰,左右三部脈候,浮洪少勝,大體軟弱,則比前一樣矣。以楷診候曰,脈候比前頗爲調均,虛軟則一樣矣。德崙診候曰,左右三部脈度之浮數少減,而柔軟則如前矣。膺祜診候曰,左右三部脈候,洪浮有減,而虛軟,較前無少勝矣。尙魯曰,諸醫〈官〉皆已診候,議定繼進湯劑,宜矣。履亨曰,理中湯限五貼,日再進爲宜,而詢問諸醫議定,似好矣。上曰,理中湯予長服,而桂枝亦入之耶?履亨曰,然矣。上曰,然則承旨書傳敎加減理中湯五貼加煎以入事。出榻敎上曰,方泰輿何日還任也?成中曰,今日日次入診後似當下去矣。上曰,還上幾次分給耶?泰輿曰,口食則二次給之,種子則一次給之矣。上曰,蔡膺祜何邑倅也?尙魯曰,陽智倅矣。上曰,尙在縣監耶?尙魯曰,隨窠爲之故,如此矣。成中曰,陽智則稍優於果川矣。上曰,峽邑乎?成中曰,非峽邑而嶺南沿路邑也。尙魯曰,今番行素後聖候如此,下情誠爲憂悶矣。上曰,理中湯,於予可謂聖藥,飮輒有效,此藥何醫所命也?尙魯曰,此藥之每每有效,極爲萬幸。上曰,卿聞之否?人心世道一至於此,予將下敎,予心先嘔矣。嫉其子而射其父,可乎?以此推之,金陽澤·徐志修之事,無怪而不非矣。尙魯曰,此亦不然,何可以此不爲當之乎?上曰,金致仁,則豈不賢耶?能斷然爲之矣。尙魯曰,致仁偶然當之,故館錄幸成矣。不然則至今必不得爲之,國事豈容如是耶?俄承上敎,果若其言,則誠不幸矣。上曰,不美之習也,以館錄之,故爲此擧,則人心無可言,而景海則孝子矣。尙魯曰,景海昨請行査,而自上不許,聖意所在,豈不仰認耶?上曰,何以行査乎?塔洞家舍事,予已目覩,而行廊乞食事,其將問諸行廊乎?故相之妾,豈可推問,而趙載得,亦豈可招問其父遺言之有無乎?尙魯曰,聖敎至當,而臣之所見,則以爲凡有此等人言,行査亦無妨,無則淸脫,有則受而爲罪,可也。人豈每事盡善?設有不善事,則亦何可掩覆也?上曰,朴相冕祭文中云云者,尤無狀矣。尙魯曰,臣亦有所聞,誠可駭矣。朴尙德與洪趾海,方爲査頓,非久相德之女,當爲趾海之媳婦,然則相德之女當避志源,至親之間,豈有如許事理乎?上曰,怪矣。怪矣。道源雖凌亂而穹通可用,或有酸處,至於志源,則劣者矣。尙魯曰,臣則不過論其相親之狀也。此等辭說,實爲朝廷羞恥矣。上曰,設令渠無是心,而爲此擧,其形迹終難揜矣。上曰,景海參涉館錄之事,予忘之矣。聞之而後始覺得,旣欲爲玉堂,則召試,何不見之也?說書通淸,亦欲罷之矣。上曰,政事當日爲之。出傳敎諸臣,以次退出。
戊寅三月二十九日午時,上御涵仁亭。講經入侍時,領事申晩,特進官李益炡,同知事李成中,參贊官申暐,侍讀官李錫祥,假注書洪錀,記事官洪秀輔·鄭昌順,以次進伏訖。申晩曰,上番俱有實故云,而講官不備,事體誠爲未安矣。申暐曰,同知事李成中,方在藥院,未及詣閤,不得一齊入來,事體未安,推考爲宜。上曰,勿推,注書出去,使之催促入來,可也。錀承命出去,還入進伏,李成中亦進伏。上讀中庸末章訖。上曰,趙尙絅名字,出於此章矣。晩曰,然矣。李錫祥讀章句訖。上曰,善哉,朱夫子之章句也?解釋微奧,至矣盡矣。嶺南士之以牙,懸吐於無聲無臭者,非有學識,能如是乎?如是爲吐然後,乃爲不顯之至耳,儒臣進文意,可也。錫祥曰,此章之每每引詩者,實是由淺入深之義矣。晩曰,無聲無臭,有氣無形之謂也。錫祥曰,中庸今已畢講,臣以無聲無臭之義,仰勉而無臭而後,自可復元矣。上曰,儒臣所陳,是矣。成中曰,以臣情地,不敢自處講官,故俄未能同爲入侍,而至於講論之節,尤無可論矣。上曰,如是引辭,誠過矣。上曰,今使元孫侍坐者,欲令見其祖之讀書也。元孫亦畢讀童蒙先習,當始小學,分付春坊,一帙入之。上命元孫講童蒙先習終編,元孫朗然誦之訖。上曰,純通矣。晩仰問元孫曰,讀書好乎?否乎?元孫不卽下答。上曰,汝必以心中事答之,而好則曰,好,不好則曰,不好,可也。元孫顧晩曰,讀書,好矣。上曰,此則未可信也。予當問之矣。讀書時見花,則汝心在書乎?在花乎?元孫對曰,在書矣。上曰,此則非本情也。又下問曰,花色艷乎,否乎?元孫對曰,不艷矣。上曰,決是虛言,豈有見花而不艷之理乎?然則見花而欲持之乎?否乎?元孫對曰,欲持之矣。上曰,此則眞情矣。俄者何故,謂花不艷也。汝若曰花艷,恐長者責之以欲持之,不爲直言耶?元孫笑以對曰,然矣。上曰,卽爲自服矣,予每以爲元孫人事太勝矣。晩又告曰,元孫,俄者雖以畏憚之意,謂讀書勝於見花,然伏願仍推此心,孜孜好學焉。上曰,此言大沓沓矣。豈可見花而不好也。雖好花,讀書時致誠,則好矣。李成中曰,臣於屢年之後,幸登經席,得聆玉音,又伏覩元孫侍坐讀書,聲音朗然,儼若成人,此實宗社無疆之福,而於臣等,與有榮幸矣。上謂元孫曰,汝初不卽答,又不直言,以其罰,汝誦童蒙先習序文,可也。元孫朗誦訖。上笑曰,昔周公撻伯禽,今元孫之以罰誦書,亦其祖之過矣。予當以此罰,當讀中庸序文矣。仍讀訖,上笑謂元孫曰,汝不爲直言之故,汝之老祖,費盡氣力,讀十餘張之文矣。予當更問而試之矣。卽今坐此而有出遊之心乎?元孫對曰,欲遊矣。上曰,卽刻有效矣。今則直言矣。益炡曰,俄頃間觀感之效,至於如此,誠美矣。上曰,幼子常視無誑,此之謂也。晩曰,然矣。上曰,汝之師,貴乎?元孫對曰,貴矣。上曰,元孫,甚貴南有容矣,元孫,聲則鐵聲矣。諸臣皆曰,誠奇特矣。上罷講後,仍一下敎曰,卿聞之否?人心世道,無可言者矣。晩曰,昨日筵中事,未及聞知而入來矣。見左相略聞之矣。景海不但渠之一身而已。其父所遭罔極其心崩迫可知,而其所致疑,至於此矣。上曰,緹縈事有之矣,爲其父鳴冤,故入來矣。晩曰,如此之習,出於搢紳之間,誠爲羞恥矣。上曰,如此之人,豈可以搢紳論之?暐曰,洪景海之父子遭殫之後,臣卽往問,而見其子弟輩憤冤之狀矣。景海之心,安得不然?以其痛迫之心,疑無所不至,有此所達,然若曰,專由於此云,則志源雖無狀,豈忍如此哉?上曰,君子遠嫌,志源能遠嫌耶?志源所爲,予反代羞矣。暐曰,聞以叔姪爲言,而朴志源,則館錄時雖出六,未及通淸,渠未必生心,其姪則果爲見漏,然爲其叔者,一時慨咄,則人情固然,而未知爲嫌報復,至此之甚耶?上曰,其時未通淸耶?成中曰,其時果未出六,而通淸則卽今吏判爲之矣。暐曰,志源有八耋老母,情理雖可矜,如有一毫彷彿於疑者之言,則固無足惜,而以常情言之,豈有是理?上曰,未通淸者,果不擧論耶?晩曰,稀矣。上曰,或有爲之者,則志源之心,雖南床必生臭,豈不挾感乎?塔·寺兩洞之說,尤極可笑矣。左相請行査,而予以行廊何以招問,爲答矣?晩曰,行査,豈可爲之?且行査而何爲也?諸臣,以次退出。
戊寅三月二十九日未時,上御崇文堂西楹,禮判入侍時兼禮曹判書李益炡,同副承旨南泰著,假注書洪錀,記事官洪秀輔·鄭昌順,以次進伏訖。上曰,玉冊奉安入來之時,卿等當着黑團領乎?益炡曰,然矣。上曰,諡冊事,今皆了當耶?益炡曰,已爲結裹矣。上曰,然則不可不奉審,卿須出去,自金虎門奉安陪來于明政殿,而予無祗迎之節乎?益炡曰,然矣。仍承命出去。上曰,宋瑩中·李心源,練事時皆爲入參於內班乎?泰著曰,臣未的知矣。上曰,到今更爲連日違牌,而不爲入直,極非矣。仍命書傳敎。上曰,李心源·宋瑩中,特敎之下,只參祭班,不爲入直,其涉無謂,禁推過三朔後勘律。出傳敎上曰,禮判奉諡冊入來後,與禮房承旨,同爲入侍事。出榻敎諸臣,以次退出。
戊寅三月二十九日酉時,上御崇文堂,禮判,禮房承旨入侍時,兼禮曹判書李益炡,行左承旨李彝章,記事官李迪輔,記事官洪秀輔·鄭昌順,以次進伏訖。上曰,注書出去,仁烈王后諡冊,禮郞·戶郞共爲奉來,而禮判陪後入來之意,分付。上曰,禮戶郞誰也?益炡曰,戶曹正郞鄭一祥,禮曹佐郞黃德潤也。上曰,黃德潤鄕人耶?益炡曰,然矣。上曰,尹東昇入侍。出榻敎上曰,注書出去分付。上曰,禮判龍亭子入之。上曰,戶判入侍。出榻敎上曰,注書出去,守門將招來聽傳敎,弘化門正門及西夾除標信開之。上曰,注書出去,與尹東昇偕入。上命承旨書傳敎曰,舊諡冊粧䌙時監董禮戶判,各虎皮一領,郞廳戶禮郞,各上弦弓一張賜給,戶曹郞廳鄭一祥,兩巡監董,以頃者升敍承傳待窠,卽爲擧行,監董人金喜誠,弓箭賜給。頃者承傳亦爲待窠調用,工匠等令該曹參酌施賞。上曰,注書出去,招孝昭殿殿吏,孝昭殿水刺間依幕爲不爲,問知以來。迪輔還奏曰,本無依幕事,而朝廷或有改服時暫入者云矣。上展看諡冊訖,命尹東昇讀之,其下有領議政尹昉奉敎撰之文。上曰,尹昉誰也?彝章曰,海崇尉之父也。上曰,然乎?是尹得和之祖先耶?彝章曰,然矣。上曰,水刺間事體重大,此後禁之之意,承旨出去後,分付,可也。上曰,編輯廳事,以堂上有故之故中止耶?東昇曰,臣等不可獨爲,故近不得爲之矣。上命承旨傳敎曰,校正事緊,而校正堂上以一人,今方在外,不可一刻曠焉。吏曹參判金致仁加差,其令監董,東昇先退。益炡曰,百官旣已服盡無哭乎?袖出擧條讀之。上曰,卿奏之故,予如此下敎矣。上曰,此事當釐正,注書出去,左右相入侍事傳諭。出榻敎上曰,翁主封爵在近,當有第宅,定於縣令鄭象仁家,而此時經費不可不恤,度支與該房,同力買給事,分付。出傳敎益炡曰,儀仗已備,而龍亭子未及待令矣。上曰,禮判出去,龍亭子從速入之。上使戶禮郞封裹諡冊玉牒,親下殿,使置龍亭子上,祗迎送之。彝章曰,諡冊所奉龍亭子,敢以傷毁者進排,極爲駭然,儀仗庫下吏,從當推治,而其郞廳,雖無入直之事,名之曰郞廳,則其在事體,不可無罪責矣。上曰,令該府處之,可也。出擧條上,上殿後大臣以下,進伏。上以禮判所奏言之。尙魯曰,徽寧殿祥後禫前,百官,自上使之不哭,可也。東宮哭則內庭必哭,豈有內庭哭而外庭不哭也。上曰,喪家弔者亦哭矣。尙魯曰,陪祭百官,從上而哭,可也。載於五禮儀中,故臣不敢言矣。上曰,以一從字觀之,百官之從上哭,可也。禮房之意,何如?彝章曰,臣意亦似然矣。上曰,皆是朝鮮臣子,而內庭哭,外庭不哭,非也。今夜則元良哭,可也。晩曰,禫前止哭,不可矣。上曰,今夜元良哭,百官從哭,可也。上命承旨書傳敎曰,百官之朞年服盡無哭,於孝昭殿·徽寧殿,一也。而親祭時非有服之哭也,卽從君之哭也。頃者徽寧殿親祭時,百官之只坐無哭,雖曰有禮,予則非之,噫,三年之喪,自天子至于庶人,一也。然則私家三年之內,族親中服盡者參祭時,其將不哭乎?決無是理,無論服盡與否,以從哭擧行,亦載於補編。上曰,予於徽寧殿,當有禫而有孝昭殿,故不爲禫,元良壓尊,故亦不有禫,今此禫祭,是徽寧殿禫祀也。上曰,禮判於此亦有功也。尙魯曰,禮判於禮如此,不可謂非矣。尙魯曰,皇曆齎咨官回咨事,頃已仰達矣。語未畢。上曰,尙不覓得矣。尙魯曰,然則備局有手本咨文一統,具在其中,依此撰出回咨,何如?上曰,依爲之。諸臣,以次退出。
戊寅三月二十九日四更一點,上具翼蟬冠·視事服,步出賓陽門,以乘輿,詣孝昭殿,朔祭親臨入侍時,行都承旨李之億,行左承旨李彝章,右承旨申暐,右副承旨洪名漢,同副承旨南泰著,記事官李晉圭·李迪輔,記事官洪秀輔·鄭昌順,以次侍立訖。藥房都提調金尙魯曰,夜間聖體,若何?上曰,一樣矣。尙魯曰,湯劑進御爲宜。上曰,待令於齋殿,可也。上曰,侍衛百官軍兵皆雨具。上曰,都政,何間爲之?吏曹判書尹得載,兵曹判書鄭翬良曰,旬日前無空日,勢當旬後爲之。上入齋殿,改具衰服,入孝昭殿立板位上,行四拜禮,入殿內行初獻禮,退立板位上,右議政申晩曰,夜間寢睡之節,何如?上曰,暫時接目矣。晩曰,茶飮進御乎?上曰,進御矣。禮畢,上行望燎禮,入齋殿改具視事服,入大內。諸臣退出。
戊寅三月二十九日四更一點,王世子朔祭入對時,左副承旨朴昌潤,事變假注書馬之徽,記事官南綺老·蔡緯夏,以次陪從,王世子具翼善冠·淺淡服·烏角帶,以乘輿出集英門,詣銅龍門,降輿步詣明政殿板位,大駕出宮時祗送,步詣出光政門·徽寧殿板位,哭四拜行酌獻禮後四拜,禮畢後出神門,步詣明政殿板位,大駕還宮時祇迎後,步詣銅龍門乘輿時,朴昌潤曰,未及行酌酒禮,而徑先贊請讀祝之時,非但聲音斷續,且有誤讀之失,當該相禮及大祝,竝推考,何如?令曰,依爲之。入大內後,陪從承·史,以次退出。
上在昌慶宮。常參·經筵,以代理停。
南泰著達曰,明日禫朞相値,常參頉稟。令曰,知道。
朴昌潤達曰,大司憲金相福,再度呈辭留院,執義金元行,掌令申大脩·李養源,持平李鳳祥·李仁采在外,今日以監察茶時之意,敢達。令曰,知道。
孝昭殿朔祭罷後,大殿,政院·玉堂·朝廷二品以上·六曹堂上·宗親單子問安。答曰,罔極。大殿,藥房口傳問安。答曰,罔極。世子宮·嬪宮,政院·玉堂口傳問安。答曰,罔極。
以文學李敬玉,牌不進,罷職令旨。令于洪名漢曰,推考徽旨捧入。
傳于洪名漢曰,今月卽徽寧殿禫月,禮房承旨與香室書寫,持祝帖,來待於徽寧殿近處。
□□入侍先爲□□入侍于集賢門。
吏曹口傳政事,檢閱單柳敍五,洪名漢達曰,檢閱柳敍五,今旣付職,卽爲牌招察任,何如?令曰,依。
又達曰,預備兼春秋蔡緯夏,身病猝重,勢難察任,今姑減下,何如?令曰,依。
洪名漢啓曰,因本院達辭,預備兼春秋蔡緯夏,身病猝重,減下事,依下矣,其代令該曹,卽爲口傳差出,何如?傳曰,允。
吏曹口傳政事,兼春秋單白尙絢。
戊寅四月初一日午時,上御徽寧殿齋室。禮房承旨入侍時,右副承旨洪名漢,記事官李迪輔,記事官洪秀輔·鄭昌順,以次進伏訖。上曰,注書誰薦也。迪輔曰,朴相冕薦也。上歎曰,爲其薦者獨在也。上曰,香室官員,持祝帖朱紅,率書寫官入侍事,注書出去分付。上曰,承旨書之,明日圓點儒生製述,分付擧行。出傳敎傳曰,明日圓點儒生製述時,涵仁亭懸題,明政殿製述,恭默齋科次。出傳敎傳曰,掌議色掌,一體許赴。出傳敎上曰,此傳敎,注書斯速出去分付。迪輔奏曰,香室官員待令矣。上曰,使之入來。迪輔曰,有香祝,開正門後可入,故仰稟。上曰,正門開之。上曰,承旨俱在耶?名漢曰,承旨皆出去,入直二人獨在,故臣代禮房入來矣。上曰,禮房誰也?名漢曰,李彝章也。彝章加資,而尙未陳書,故參朔祭卽出矣。上命書寫忠義,書徽寧殿禫日茶禮祭文訖。諸臣退出。
戊寅四月初一日申時,上御崇文堂。承旨入侍時,左副承旨朴昌潤,記事官李迪輔,記事官洪秀輔·鄭昌順,進伏訖。上曰,春坊入直誰也?昌潤曰,弼善金光國,司書南綺老也。李晉圭,移拜注書,餘員不備,今曉朔祭,東宮陪從,只此二人,執事苟艱矣。上曰,注書出去,編次人來否?知入,儒生擧案入來,亦爲持入,而兩掌議·四色掌,亦入其中否?知來。上曰,儒生有給草紙之例否?昌潤曰,臣曾見此科,到記儒生,有給草紙之例,而圓點,則未可知也。上曰,招問泮吏,可也,掌議·色掌姓名及大司成率儒生來詣前例,問于泮吏,書冊及空石之大者禁之。諸臣少退,少退後,承·史進伏。上曰,編次人入來乎?昌潤曰,具允明·趙明鼎,皆有病不入,而蔡濟恭,來在刑曹直房云矣。上曰,注書出去,編次人促入。蔡濟恭進伏。上命讀徽寧殿朔茶禮祭文訖。上曰,關東,何如?濟恭曰,關東連凶之餘,昨年大豐,故民恃國恩,皆好過,而麥亦頗好矣。上曰,淮·金何如?濟恭曰,淮·金亦豐年矣。上曰,關東蔘弊,近來,何如?濟恭曰,在前則進上蔘一錢,自詳定上下者,不過爲三兩錢,甲戌改詳定時,爲慮其弊,蔘一錢給錢六兩,較之前日,其價倍增,臣到府之初,蔘商輩,無稱冤之事,進上亦無弊封進,自昨冬,人蔘殆近絶種,雖以京局相買賣之價言之,持六兩者,不可貿取一錢蔘,況於進上好品,決難以詳定上下之數,無弊貿納,蔘商輩離散之患,迫在朝夕,故聞道臣方欲區劃狀聞云矣。上曰,蔘貴若此,其故,何也?濟恭曰,一自昨年倭蔘聽許之後,持蔘者爲得十倍之利,皆湊赴萊館,國中之蔘,安得不絶貴如此乎?上曰,其事誠難矣。濟恭曰,臣旣承伊川民瘼條陳之敎,敢此仰達矣。關東詳定,旣是爲民定制,弁卷絲綸,至嚴且重,則雖一尺布一分錢,孰敢加徵於節目之外乎?伊川府所在懿陵香炭田,以二十四結二十一卜,昭載詳定,每結依定式春秋蔘錢外,陵所當捧之錢,合爲一百九十八兩五錢三分,而陵官謂有柴場別作,科外名目,必欲以甲戌以前勒捧之數,加徵於詳定已頒之後,故居民太半離散,山直無不敗家,其弊有難勝言,臣於昨秋,依詳定數,收聚一百九十八兩五錢三分,成移文駄送陵所,則未及入京之前,自本陵報禮曹後,京主人,移刑曹杖督,故京主人,不勝其苦,詳定外二十一兩錢,出債加納,尙今未推,如此則詳定之法,其何以信於民乎?從今以後,懿陵香炭稅錢,依節目一百九十八兩五錢三分外,無敢加徵之意,各別嚴飭,以除一分民弊,斷不可已也。上曰,陵官其雖自爲,而瞞報禮曹,則其宜査問後處之,而違詳定之節目,公然加徵,已涉非矣,而徵捧邸吏,亦涉勒捧,當該堂上,從重推考,此後一從詳定節目擧行,而若復濫徵之事,令本府,報于巡營狀聞,施以制書有違之律,自備局,嚴飭分付,可也。出擧條濟恭曰,關東改詳定之利益於民,有不可以一二數,而獨收錢於煙戶,補用於詳定,其名不正,雖以伊川一邑言之,每年民戶所收之錢,殆近四百兩,而若値式年與應行別役之時,則多至於五六百兩,伊川詳定,本自有裕,甲戌新節目之後,以詳定錢一千四百兩,名以區劃錢,分春秋輸納營門,其他公用,盡數上下之後,及當歲末磨勘,在錢餘數,輒復不些,雖非民戶收錢詳定,需用決無不足之患,設以不足爲慮,則略減營門區劃之數,以爲除給戶錢之資,不害爲損上益下之道,而但此非伊川獨然,傍近若干邑,亦有此例,且事係新詳定,臣不敢必請釐革,而俯詢民瘼之下,不得不據實陳達矣。上曰,聞涉訝之,亦近加斂,頃年詳定時,其何遺乎?此擧條,下備局大臣,與其時釐正堂上商磪後,登對稟處。出擧條上曰,明日親臨製述時,禮房承旨若有故,則代房與場中承旨入侍,他承旨勿爲入侍。出榻敎上曰,明日親臨製述時,令禁亂官,書冊各別嚴禁。出榻敎諸臣以次退出。
上在昌慶宮。常參·經筵,以代理停。
下直,利川府使金尙重。
徽寧殿禫祭罷後,世子宮·嬪宮,政院·玉堂。口傳問安。答曰,罔極。
李之億達曰,明日常參,取稟。令曰,停。
洪名漢達曰,大司憲金相福,再度呈辭入達,執義金元行,掌令申大脩·李養源,持平李鳳祥·李仁采在外,今日以監察茶時之意,敢達。令曰,知道。
朴昌潤達曰,副修撰洪良漢牌招事依下,而闕門已閉,待明朝出牌之意,敢達。令曰,知道。
傳于洪名漢曰,試官,以吏曹參判金致仁爲之。
又傳曰,承旨·編次人,入侍。
朴昌潤,以弘文館言達曰,本館下番,屢日闕直,事甚未安,副修撰洪良漢由限已過,卽爲牌招入直,何如?令曰,依。
李彝章,以禮曹言啓曰,臣益炡,與宗廟署都提調臣金尙魯,戶曹判書臣李宗白,今日早朝,進詣宗廟署,仁烈王后諡冊舊本,奉安于當室欌中之意,敢啓。傳曰,知道。
朴昌潤,以兵曹言達曰,今春三朔能磨兒試講時,武臣兼宣傳官具世德,二次病不進,殊無申飭勸課之意,依例推考,何如?令曰,依。
朴昌潤,以兵曹言啓曰,去三月朔各廳堂下武臣等試射,連因有故,今已逾月,不得爲之之意,敢啓。傳曰,知道。
朴昌潤,以兵曹言啓曰,卽接西所衛將牒報,則曜金門北邊宮墻二間許,今日因雨頹落云,令紫門監,爲先把子圍排,急速修築,而金虎門入直砲手十五名除出,限修築間守直之意,敢啓。傳曰,知道。
又以兵曹言啓曰,卽接東道參軍牒報,則御營廳所授處鷹峯下東邊體城六間半許,今日頹落云,依例令繕工監,把子圍排,分授軍門,急速修築,而把守軍兵,亦令該軍門,多數定送,限修築間嚴加守直之意,分付,何如?傳曰,允。
又以御營廳言啓曰,本廳分授鷹峯下東邊體城六間半許,今日頹毁處,急速修築,而把守軍多數定送,嚴加守直事,自兵曹草記矣。修築則卽當擧行,而今日爲始,本廳將校一員,率領鄕軍二十名,改築間晝夜輪回守直之意,敢啓。傳曰,知道。
朴昌潤,以成均館言達曰,今三月初三日,儒生課試,今月內無故日退行事,曾已達下矣。大提學未差,今月已盡,限內不得爲之之意,敢達。令曰,知道。
平安監司閔百祥狀達,安州等官居張斗去非妻母金召史等燒死等事,令于朴昌潤曰,渰死·燒死人等,令本道,恤典擧行。
右議政申晩箚曰,伏以臣背部痰腫,近幸有稍減之勢,一味淹伏,有所不敢,雖不得不强起趨朝,黽勉供仕,而只是病根猶在,少有勞動,輒致添劇,廼於昨日,差祭將事之餘,腫處一倍浮高,刺痛難忍,膿汁一向流出,藥物連爲貼付,委身床席,達宵叫苦,此際伏承儒生製述時讀卷之命,而無路蠢動,竟未趨承,終未免以病付標,義分都虧,惶悚靡措,玆敢略控危懇。伏乞睿慈,俯垂矜諒,亟令重勘臣罪,俾得安意調息幸甚。答曰,覽箚具悉卿懇。以疾未參,其何所傷?卿須安心勿辭,善攝焉。遣史官往諭,
戊寅四月初二日寅時,王世子禫祭入對時,左副承旨朴昌潤,事變假注書馬之徽,記事官南綺老·柳敍五,以次陪從,王世子具翼善冠·淺淡服·烏角帶,以乘輿,出集英門,詣銅龍門降輿,步詣徽寧殿板位,哭四拜後,還入小次,改具翼善冠·黑黲袍·烏角帶,出小次板位,哭四拜禮畢後,出神門步詣銅龍門,乘輿入大內後,陪從承·史,以次退出。
戊寅四月初二日辰時,上御涵仁亭,親臨儒生製述入侍時,讀券官李鼎輔·金善行·金致仁,對讀官洪樂性·蔡濟恭·尹東昇·南綺老,行左承旨李彝章,右副承旨洪名漢,記事官李迪輔,記事官洪秀輔·柳敍五,以次進伏訖。上曰,注書出去,試官,率儒生入殿庭,肅拜事,分付。上曰,注書出去,地排加設事分付,儒生入庭時,上俯覽白髮老人,匍匐而行。上曰,注書往問姓名。迪輔,往問而還奏曰,通津李侃也。上曰,更往問其年歲。迪輔更往問之,還奏曰,今年七十七矣。金善行曰,卽李彦霖之父也。李鼎輔曰,圓點不過五十日參食,則年年赴擧,豈可無限節乎?似當有定式矣。上曰,限登科見之,可也,更何爲也?上曰,注書出去,政院書吏·使令,持草紙入殿庭,分給儒生事分付。上曰,雨勢如此,懸題紙,斯速入之。上曰,科題當出來。仍命寫擬虞朝契謝命爲司徒。分給試紙時。上曰,色掌沈念祖,以年少之人,凝然不動於如彼躁竸之中,承旨,試紙先給以送。上曰,試官先退。上曰,南綺老誰之子?名漢曰,南泰階子也。上曰,有南哥貌樣矣。上曰,承旨書之。頃者湖西御史引見時,以私行用站人事,曾有申飭,往來之路,無是事乎?問之則以無爲奏,因此又聞承宣所奏,瑞興縣監趙載翰之弟,見辱站人云,故聞甚訝之,令人廉問,果有是事,問非站人也。卽郡底人,而站人,則以安岳郡守鄭光忠事,被刑三次方配云。噫,設有是事,頃者有處分平市提調尹汲之事,則不恭道先生,刑推一次,足可懲也。官屬之誣訴,亦難準信。噫,輦過其處,其塵猶在,申飭之墨,其亦未乾,而一任其氣,若是過重,若此而法何以樹嚴國體之道,不可不嚴處,安岳郡守鄭光忠,令該府,爲先拿囚,直施製書有違律,當該道臣,其日入侍,旣承下敎,有此擧措,亦不可無飭,從重推考。大抵傳旨推考者,上書撕捱,分義不然,自明撕捱之章,政院勿捧,以嚴紀綱。出傳敎彝章曰,光忠旣是宰臣,又經道臣,則似當斟酌。上厲聲曰,道臣雖重,君令顧不重歟?向日下敎不遵,則非臣下也。光忠,素多粗氣矣。安岳郡守於京畿爲私行,何敢刑推乎?雖投畀,可也。承·史退出。
戊寅四月初二日未時,上御崇文堂。編次人入侍時,編次人蔡濟恭,右副承旨洪名漢,記事官李迪輔,記事官洪秀輔·柳敍五,進伏訖。上命名漢呼寫列聖誌狀小識。上曰,生而知之,學而識之,困而得之乎?中庸有之,編次人·承旨,知之乎?皆對曰,不知。上曰,史官中有知之者乎?迪輔對曰,皆生而知之,學而知之,困而知之也。名漢曰,是矣。注書明經也。上曰,然乎?上曰,在院承旨入侍。出榻敎迪輔,承命出,與左副承旨朴昌潤,偕入進伏。上曰,科次承旨出去。上曰,編次人出去,御製,使見尹東昇,可也。上曰,承旨書之,雖已處分,尤可駭者,噫,追惟昔年,高陽晝停站,駐輿門外,特召郡守,洞開囹圄,則焉敢一任使氣?其春未盡,海西守令,捉囚畿甸之民於洞開之囹圄也,分付本官,勿施其律,卽爲放送事,分付。出傳敎上曰,予爲王子時,有一怪人,作亂於大門之外,予視尋常,宗親府,捉致刑推一次,他道守令,何敢以曾經道先生用刑乎?上曰,注書出去,呈券數知來。迪輔還奏曰,今捧七軸矣。上曰,多呈矣,收九軸則多矣。承·史退出。
戊寅四月初二日酉時,上御恭默閤。科次入侍時,讀券官李鼎輔·金善行·金致仁,對讀官洪樂性·蔡濟恭·尹東昇·南綺老,右副承旨洪名漢,記事〈官〉李迪輔,記事官鄭昌順·柳敍五,以次進伏訖。上曰,湯劑二貼尙餘,明日二貼加煎以入,再明問候事,分付內局。出傳敎上曰,注書出去,此傳敎分付。鼎輔曰,此題甚難,鋪敍稍可,則可謂善文矣。考五軸訖,上曰,承·史與試官少退,少退後,入侍時,上曰,尹東昇直入讀之,盡考後取八人。上曰,讀券官二人,各四張讀之。抄取四人後,上曰,命官讀定第次。定第次後,上親自拆榜曰,李惠祚誰也?濟恭曰,李恒祚之弟也。上曰,李彦中誰也?鼎輔曰,李毅中之弟〈也〉。上曰,尹行敬誰也?致仁曰,行敬,鳴於陞學者也。上曰,沈鍷誰也?善行曰,持平任遠之婿也。上命濟恭,讀列聖誌狀小識,又命東昇讀之。上曰,列聖誌狀小識,令校正廳郞廳洪梓書進。出傳敎上曰,編輯事,一堂上不在,難爲乎?致仁曰,洪啓禧,雖在江郊,與臣有往復相議之約矣。上曰,在廣津乎?致仁曰,方在廣津矣。上曰,試官先退。上曰,居首進士李惠祚,直赴殿試,之次生員李彦中,直赴會試,進士尹行敬,生員沈鍷,各給二分。出傳敎承·史退出。
上在昌慶宮。常參·經筵,以代理停。
下直,瑞山郡守宋德中。
朴昌潤達曰,明日常參,取稟。令曰,停。
又達曰,大司憲金相福三度呈辭。入達。執義金元行,掌令申大脩·李養源,持平李鳳祥·李仁采在外,今日以監察茶時之意,敢達。令曰,知道。
朴昌潤,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
傳于洪名漢曰,明日當臨懿昭墓,三嚴,以卯正初刻爲之,元良祗迎隨駕,守宮大將,留都營大臣,副駕轎布幕置之,左副留院,侍衛外戎服只佩劍而侍衛仍,各司堂郞各一員,依陵幸例隨駕,畿伯只祗迎,京各司待令,禁軍二番·步軍三哨·馬軍二哨,隨駕,齋室修理置之,丁閣傍只設小次,路由弘化·敦義,巡令手五雙擧行,留都官帽帶。
朴昌潤啓曰,明日懿昭墓擧動時,承旨不可不備員,而都承旨李之億呈辭受由,同副承旨南泰著受由在外,合有變通之道,何以爲之?敢稟。傳曰,竝改差。
都摠府守宮望筒,傳于洪名漢曰,綾昌君,代以咸溪君爲之。
注書李迪輔病,代以權師彦爲假注書。
申暐,以禮曹言啓曰,文貞公金堉,文忠公金尙容致祭,今四月初四日設行事,纔已啓下,而擧動相値,俱以初五日退行之意,分付,何如?傳曰,允。
洪名漢,以備邊司言啓曰,本司武郞廳金得遠,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
又以備邊司言啓曰,本司武郞廳具彩五,奔走勤仕,已滿十五朔,依例六品遷轉事,捧承傳施行,何如?傳曰,允。
又以兵曹言啓曰,分設龍虎營後,本營習操時,臺上號令砲,每以兒旗手,臨時苟充擧行,號令節次,不成貌樣,事甚苟艱。且本營標下出身之數,自爾漸多,以前定奪火砲二窠,難以推移陞付,雖欲倣三軍門局出身別騎隊之例,而一軍色財力,素甚凋殘,此等料窠實無加設之勢,不可無變通之道,各番禁軍百窠中,本番火砲二人外各一窠,以標下出身中能通火砲式者,次第陞付,仕滿遷轉,試射凡節,一依本番火砲例,施行,習操時號令等事,亦以此擧行,事合便宜,依此定式,何如?傳曰,允。
又以兵曹言達曰,今四月初二日,私奴介山稱名漢,自丹鳳門入來,差備門外擊錚,極爲駭愕,令攸司囚禁治罪。同門守門將崔宗信,常時不能禁斷雜人,以致闌入,亦難免其責,推考何如?令曰,依。
又以兵曹言啓曰,卽接西所衛將牒報,則明禮門南邊宮墻一間,今日頹落云,令紫門監,爲先把子圍排,急速修築,而金虎門入直砲手十名除出,限修築間守直之意,敢啓,傳曰,知道。
又以兵曹言啓曰,卽接西所衛將牒報,則明禮門北邊宮墻三間許,今日仍雨頹落云。令紫門監,爲先把子圍排,急速修築,而西營入直禁衛軍二十名除出,限修築間守直之意,敢啓。傳曰,知道。
行左承旨李彝章書曰,伏以居諸流邁,孝昭殿練事,徽寧殿禫期,次第奄過,伏惟我大小朝,孺慕莫逮之痛,益復如新,區區下忱,實不勝崩殞焦灼之至。日昨孝昭殿練主親祭時,臣適忝禮房,至承加資之命,臣於是,震駭惶懼,五情失守,歷日靡定,噫,臣卽素門平進,下材駑品,墻壁靡依,文質無當,而猥蒙聖主拂拭之恩,出入內外,敭歷淸顯,涯分已溢,愧懼恒切,而今忽授之,而命德之器,晉之於亞卿之列,此豈臣夢寐之所敢到哉?況恩賞之濫,有國所戒,而伊日之事,不過霎時叨陪於筆硯之下,本無寸勞之可記,又非格例之有據,則晉秩上賞,雖出於重其事之意,得不有累於愛嚬笑之政歟?此又臣之所大懼也。縮伏屢日,恭俟司直之論,尙稽駁正之擧,朔奠淸齋,召牌儼降,逃遁無路,雖不得不冒出副急,而反復思惟,萬無承當之理,玆敢短章哀籲。伏乞睿慈,俯賜鑑察,仰稟大朝,亟收臣新資,以重名器,以安微分,千萬幸甚。答曰,覽書具悉。日月流邁,孝昭殿練事,倏過昨日,遽變中月之制,哀慕莫逮,一倍罔極,今玆陞資,聖意攸在,卿勿過辭,從速察職。
忠淸監司金尙喆書曰,伏以日月不居,徽寧殿祥期纔邁,孝昭殿練事又過,仰惟大小朝孝思遑遑,何以堪忍?北望宸極,臣不勝下情之悲結,仍念臣,以眇蔑之才,沈痼之疾,處荐飢之餘,積敗之局,受任周歲,碌碌憒憒,無一事之就緖,有百瘼之如蝟,丹·懷之流氓纔集,而淸安事又出矣。以聖上如傷若保之仁,猶恐一民之不獲其所,懇惻之綸音,曠蕩之惠澤,致令一方之生靈,回死爲生,變咷爲笑,洪恩盛德,與陽和而咸布,山東扶杖之盛事,於臣身親見,則臣心感幸,豈有窮己,而使斯民仳㒧至此,貽九重宵旰之憂者,此皆道臣之罪,臣之罪可勝誅哉?區區日夜之願,唯在遄被重譴獲解重擔。而況臣狗馬之疾,漸就難醫之域,槪其風痰所祟,源委已深,肩甲之浮疼,鍼焫無功,肢節之痿澁,溫洗罔效,輾轉癃羸,自分爲廢疾之人,最是膈痞而水穀不能化,氣升而睡睫不能交,方其暈眩之作,旋轉如磨,久而後定,點檢一身,無復生人貌樣,有何意況,可以宦遊他方,有何精力,可以管攝事務?如緊急狀奏,雖不得不黽勉擧行,而許多牒訴之堆積,應行春巡之廢停,其爲害於民邑,實非細故也。噫,以臣之不肖無狀,畀之以旄鉞之重,托之以方面之大,官至榮矣,祿且厚矣。而儘今挈眷之令,別是體下之恩,粗伸追養之願,冞切感頌之私,一段矢死而自勉者,必欲效尺寸之益,而圖萬一之報,則抑獨何心,敢懷一毫辭避之念哉?唯是病形之漸痼,重任之難久,忍俟淸安事了,敢爲此血籲之計,其不爲餙讓之例態,庶幾曲察而俯憐之耳。至於周岸事之未卽回奏,其間委折,已悉於狀本,而朝令之奉行不恪,自不免虧傷國綱,則問備薄罰,何足以贖其罪哉?循省悚惕之心,歷日不敢已,此亦臣難冒之一端也。伏乞离明,俯垂鑑諒,亟許鐫遞臣職名,毋曠重務,仍令重勘臣辜犯,以礪公法,不勝幸甚。答曰,覽書具悉。日月流邁,徽寧殿祥事纔過,孝昭殿練事倏過,哀慕莫逮,一倍罔極,卿其勿辭察職。
副應敎洪景海書曰,伏以日月迅邁,孝昭殿練事,徽寧殿禫期,次第奄過,伏惟大小朝哀慕罔極,益復如新,臣伏不勝憂念之至。伏念臣爲子不孝,以臣之罪,而駭機憯鋒,至及於臣父,悲冤崩迫,直欲無生,臣旣進不得擊鼓籲天,退不能引刀剚腹,俯仰號呼,靡所因極。伊日入侍之命,忽下於闔門痛泣之際,揆諸人理臣分,豈可論抗顔登筵,而席藁闕外,荐勤嚴敎,臣於是,急於爲父鳴冤,擔却自己廉防,包羞忍痛,冒入前席,心膽欲裂,聲淚交逬,惟其讒誣之說,雖不敢猥自辨理,而滿腔煩冤,得以小訴於吾君之前,臣雖卽日滅死,庶可瞑目,伏況所被恩諭,曠絶今古,至命歸語臣父,俾伸廉隅,縷縷辭敎,丁寧懇惻,隆恩厚渥,穹壤罔極。臣於此生,報答無路,悠悠蒼天,此何人哉?嗚呼,自古誣人者何限,被誣於人者,亦何限,而未聞以街巷惡說,極口醜辱,如彼之慘毒也。亦未有白地罹讒,萬萬冤枉,如臣家今日之所遭也。噫嘻,痛矣。彼亦人耳。宜其有一段人心,尙何忍懷忿於人,逞毒於人之父,乃又至此之極也?天地鬼神,昭布森列,人可欺乎?人或可欺,聖主其可欺乎?鳴呼,臣父立朝數十年,受知最深,平生本末,庶蒙天日之俯燭,而只緣臣不肖無狀,擿埴冥道,至使臣父,橫受誣辱,事事架鑿,字字憯刻,構捏如報血讐,湛滅將及門戶,究厥所繇,莫非臣罪,臣旣一日不死,悲憤之極,豈不欲逐段陳列,以白父冤?而朝家行査之前,亦不敢先自伸辨,以益放恣之罪,姑此含冤茹痛,恭俟處分,臣之情私,吁,亦悲矣。顧此汚衊之蹤,決不容晷刻低回於城闉之中,且聞臣父,蒼黃震剝之餘,逬伏郊次,宿病頓加,症情日益沈重,自聞此報,方寸煎熬,省護爲急,投章徑發。伏乞离明,察臣痛冤之狀,憐臣懇迫之忱,亟許黜退田里,以快人心,仍勘臣擅行之罪,以肅朝綱焉。臣無任瞻天泣禱之至。答曰,覽書具悉。日月流邁,孝昭殿練事,倏過昨日,遽變中月之制,哀慕莫逮,一倍罔極。向者臺臣誣罔之說,聖上洞燭無餘。爾其勿辭,往護焉。
行副司直趙榮國書曰,伏以日月迅邁,孝昭殿練事奄過,又於昨日,邸下遽變中月之制,伏惟大小朝,孝思哀慕,益復如新,臣不勝悲隕憂係之至。臣於昨冬,前席一語,自速嚴譴,逬伏窮廬,日夕惶凜,不意聖度寬假,恩敍旋下,繼以有籌堂差除之命,臣誠感霣,靡所自措。臣之蒼卒失辭,意雖無他,罪固難逭,聖敎誨飭之下,唯當自訟之不暇,何敢爲深引之計,而唯是自來僇廢之蹤,退守丘壑,不敢自同恒人,兼以疾病危苦,無望起動,未克趨參於月半殷祭之陪班,致勤大朝之嚴敎,蒼黃入城,胥命於金吾之外,而畢竟勘斷,止於問備,臣於是,戴罪含恩,惶愧欲死。仍念臣之尙此留住於城裏,只爲小伸情禮於練日哭除之班,則今不可因仍遲徊,以益無恥之譏,而有乖自靖之義,玆不得不擔曳病軀,還尋鄕路,任情徑行,無所逃罪。伏乞离明,俯賜鑑諒,亟先鐫削臣兼帶諸任,仍令重勘臣前後辜犯,以嚴法紀,以安賤分,千萬幸甚。答曰,覽書具悉。日月流邁,孝昭殿練事倏過,昨日遽變中月之制,哀慕莫逮,一倍罔極。卿其勿辭焉。
行副司直金陽澤書曰,伏以日月迅邁,徽寧殿祥事已經,孝昭殿練祭又過,臣民攀號,小大同情。仰唯聖孝哀慕,益復罔極,睿懷悲痛,亦當如新。仍伏念臣,昨冬待罪館職時,妄懷守株之愚,敢干方命之科,嚴敎萬萬非常,而猶且頑不知動,論其罪犯,合被重誅,聖度包容,刑章不加,薄施譴補,俾守外邑,以罪爲榮,且感且惶,經年海澨,縮伏訟愆,不復有當世之念。乃於去月二十一日,忽伏承大朝傳敎,以臣復差元孫師傅之任,聞命驚惶,靡所容措,臣之罪釁至重,一時薄補,不足以贖其萬一,顧今仁覆之天,雖欲滌瑕蕩垢,解其郵罰,豈宜以淸朝高華之秩,反加之於穢滓之臣乎?竊恐王政黜陟,緣臣而失當,朝紳勸懲,緣臣而不行,此非細故,以臣情跡,初何論於去就,而鄕外久淹,義分是懼,練祥迫近,下情悲係,不得不顚倒入城,而至若所帶職任,反復思惟,終難冒膺。抑臣又有私心之難安者,昨年同罪之人,所引雖殊,所譴無異,臣今宥還,彼尙滯謫,在臣自處之道,不當憑依寵眷,抗顔朝班也,明矣。玆敢略控微諒,仰瀆离明,伏乞俯垂鑑察,亟令鐫削臣職,仍治臣逋慢之罪,以肅朝綱,以靖私義,不勝幸甚。答曰,覽書具悉。日月流邁,徽寧殿祥事已經,孝昭殿練事倏過,哀慕莫逮,一倍罔極。元孫師傅之任,緊且重矣,卿勿過辭,從速察職。
慶尙左水使具侃狀達,全羅道康津等官居崔士萬等渰死事。令于洪名漢曰,渰死人等,令本道,恤典擧行。
濟州防禦使趙威鎭狀達,本州沙工高有昌等渰死事。令于洪名漢曰,渰死人等,令本道,恤典擧行。
上在昌慶宮。常參·經筵,以代理停。
夜二更,流星出心星下,入巽方天際,狀如拳,尾長三四尺,色赤。
大駕詣懿昭墓入小次後,王世子,遣宮官問安。答曰。知道。
政院·玉堂·藥房,朝廷二品以上·六曹堂上·宗親口傳問安。答曰,知道。
墓上看審後,政院·玉堂·藥房口傳問安。答曰,知道。
大駕,詣香橋洞主第後,政院·玉堂·藥房口傳問安。答曰,知道。
大駕還宮後,政院·玉堂·藥房·朝廷二品以上·六曹堂上·宗親口傳問安。答曰,知道。
朴昌潤達曰,明日常參,取稟。令曰,停。
安允行達曰,大司憲未差,執義金元行,掌令申大脩·李養源,持平李鳳祥·李仁采在外,今日以監察茶時之意,敢達。令曰,知道。
藥房都提調臣金尙魯,提調臣李成中,行左承旨臣李彝章啓曰,雨餘風寒繼之,伏未審日間,聖體調攝,若何?憊眩之候,寢膳之節,亦何如?煎入湯劑,連爲進御乎?動駕之前,臣等率諸御醫入診,詳察聖候,議定繼進當否,有不可已,王世子調候,何如?臣等不任區區憂慮,敢來問安,竝此仰稟。答曰,知道。氣則一樣,下敎日入侍,湯劑,自明日五貼製入。
傳于蔡濟恭曰,自勒坊橋至京營橋,捧上言。
傳于安允行曰,右副承旨及騎判入侍。
申暐啓曰,假注書權師彦時無職名,令該曹,依例付軍職,冠帶常仕何如?傳曰,允。
洪名漢,以禮曹言啓曰,卽接宗廟署所報,則永寧殿南墻外雜木一大株,忽然顚仆於祭井墻瓦之上,聲震殿內云,正殿至近之地,有此樹木顚仆之患,不可無慰安之擧,慰安祭,不卜日來初六日設行,而顚仆之木,令該曹,卽爲斫去事,分付,何如?傳曰,允。
正言宋德基書曰,伏以日月迅邁,孝昭殿練日,徽寧殿禫事,次第倏過,伏惟我大小朝,孝思罔極,孺慕莫逮,伏念臣,本以庸下賤品,濫叨科第,閒司漫職,尙患不堪,不自意愚妄未徹,誤恩偏加,薇垣新命,遽降於空疎無似之身,臣誠奉旨驚惶,撫躬感歎,匪榮而伊懼,不寒而自慄。夫上之官人,不特以恩澤爲眷遇而已,將以用其材,故量能而授之,下之求仕,不徒以爵祿爲餔餟而已,將以盡其責,故揣己而受之,是以君有擇賢之美,臣無尸位之譏,何況諫官之職,責任甚重,上論人君之得失,下糾百官之臧否,苟非才學忠直之士,則旣不可虛加盛恩,又不敢冒竊淸銜,而今臣量能,則有枉愚孱劣之實,揣己,則無陳善匡救之策,若乃貪叨恩榮,不度自己之才分,怵畏嚴命,却忘衆人之嗤點,則其汚辱聖簡,貽羞臺閣,爲如何哉?只緣練祀隔日,不敢言私,出肅恩命,仍陪將事,含榮洩哀,小伸臣子區區之義,而因仍蹲冒,斷無是理,且臣之七耊老父,在於懷德地,疾病侵尋,朝夕難保,自臣宦遊,無人扶持,昨得鄕信,宿病添劇,證甚危篤。臣聞是報,方寸潰亂,當此之時,雖欲盡瘁於靡盬之地,其道無由,臣之辭官,固是量才度分,而言念病父倚閭,安得無烏鳥歸哺之情乎?誠以匪分之職,不可妄忝,垂死之親,不忍終訣,伏惟离明天地父母,察臣匪才,憐臣至情,亟命鐫改,俾臣得以往護父病,則朝廷爲官擇人之道,小臣守分自靖之義,兩得其宜,公私幸甚。今於召牌之下,進身無路,咫尺天陛,投進短章,徑尋鄕路,益增死罪,仍伏念其人甚下,而亦有惻怛愛君之心者,得於秉彝者固也,其身將去,而猶懷眷顧憂國之情者,流出至誠者然也。臣以至陋泥塗之賤,方申乞身救護之懇,固不敢自任言責,妄有瀆撓,而特緣憂愛之忱,不禁葵藿之傾,冒萬死陳一得。伏乞邸下,少垂察焉。猗歟?我邸下,以聰明仁孝之姿,膺權察代理之責,儆戒不怠,勵精求治,其所以上答大朝付畀之重,下慰臣民延頸之忱者,庸有極乎?第緣睿候久愆,兩筵頻輟,中外悶菀,和氣未臻,何幸近日以來,屢御書筵,察納嘉猷,諐候之漸和,自此可知,臣隣胥悅,黎庶欣聳,萬物之咸章,可覩於今日,實宗社無疆之休,而我大朝積月惟憂之餘,其嘉悅之懷,當復何如?且臣伏見日昨下令,有悔悟求助之後,臺閣媕婀不言爲敎,辭旨藹然,誨責丁寧,臣奉讀以還,百拜莊誦,欽仰大哉之言,而仍不勝瞿然悚懍之至也。臣猥忝言地,固無格君竭忠,仰補睿學,而躬逢邸下喜聞過之日,不能〈效〉一日之責,徒費廩祿,致勤嚴敎,臣誠死罪。古語曰,知之爲難,改之爲貴,伏想邸下,今日之敎,出於盛德自謙,察邇求言之聖心,而丕惟曰已悔已悟,則是知之而已,豈不思所以改之之道乎?斯誠日新又新,聖而益聖之會,而其幾不可失,則臣於是,抑有區區仰勉者。程子曰,人主一日之間,接賢士大夫之時多,親宦官宮妾之時少,則可以涵養氣質,而薰陶德性,此誠金石之論也。今邸下,慨廓之中,視事日少,如使賢大夫,罕得進見,則十寒一曝,寧非可憂乎?自今日御經筵,禮接群臣,臨事講學,則必思內反之工,遏慾存理,則克察幾微之分,潛心聖學,惕然自勵,體大禹惜陰之學,而知行兼到,法周公待朝之勤,而終始罔怠,必以高明廣運,眞知實踐,爲得力之時,則非但上下交孚,治道休明,亦於保養睿躬,大有裨益,實祈天永命之本,而我大朝期望邸下之心,億兆民顒祝邸下之誠,豈外於此哉?臣於乞歸之章,不宜贅及他說,而憂忱所激,有不容泯默者,故竝此附陳焉。伏乞不以人廢言焉。答曰,覽書具悉。日月流邁,孝昭殿練日已邁,遽變中月之制,哀慕莫逮,一倍罔極,所陳切至,可不體念?爾其勿辭,往護父病。
安興君埱書曰,伏以日月易邁,兩魂殿練祀,次第奄過,臣民慟隕,曷有其極?伏想我大朝純篤之孝,邸下不匱之思,益復如新,臣曾祖父麟坪大君臣㴭之墳山,在於抱川地,而頃値國哀荐疊,未敢控私,曠闕瞻掃,今已有年矣。且臣季曾祖父王子樂善君臣潚,墳山在於楊州地,兩處墳山,莎草曲墻,間多脫落處,今將修改,兼爲省掃,而臣忝居宗籍,不敢擅行,玆將至悃,仰籲於离明之下。伏乞邸下,特賜恩暇,竝許往省,俾伸情禮,不勝幸甚。答曰,覽書具悉。日月流邁,孝昭殿練祀倏過,遞變中月之制,哀慕莫逮,一倍罔極,卿其依所陳往省焉。
戊寅四月初四日卯時,上具布戎服,步出賓陽門。幸懿昭墓擧動入侍時,行都承旨李彝章,右承旨申暐,左副承旨朴昌潤,同副承旨洪名漢,記事官李晉圭,假注書權師彦,記事官鄭昌順·柳敍五,以次侍立。上於明政殿月臺,乘輿出明政門外乘馬。上曰,承旨書之,承旨有闕,代副司直蔡濟恭·鄭存謙除授,先隨駕後謝恩,卽爲牌招,蔡濟恭解由勿拘。上曰,同副承旨鄭存謙,有實病云,許遞,其代參知安允行除授,先隨駕後謝恩。駕前下敎上至紅箭門,兵曹判書鄭翬良進曰,郊外動駕,侍衛所當備員,而副摠管申命相,稱以有病,不爲進參,事極駭然,罷職,何如?上曰,依爲之。出擧條上至墓所,繞墓掩涕,玉音嗚咽,諸臣進伏訖。上曰,所養林木,比諸昨年來見時,差勝矣。其中多有枯損者,拔之,更植他樹,可也,上曰,香室官員,持祝文紙待令。上命承旨書祭文一通,上御碑閣,見碑石問曰,此何處浮來?承旨對曰,此藍浦烏石也。上入幕次後,諸臣竝退出。還宮時,歷臨香橋洞主第事。駕前下敎上歷臨畿營後,仍詣香橋洞主第。上曰,諸司預備,還宮時,歷臨桂生洞主第事。駕前下敎上仍詣桂生洞主第。上曰,諸司預備,還宮時,加減理中湯一貼煎入事。駕前下敎上曰,今日懿昭墓執事,密春都正,以乙卯年殿講純通之人,今日見之,已向老矣,宗班沈滯,其誰擧乎?特爲加資,以示敦親之意。上曰,再明日備局入侍爲之。大駕還宮後,諸臣,以次退出。
上在昌慶宮。常參·經筵,以代理停。
昧爽下霜。
懿昭墓擧動翌日,大殿,政院·玉堂口傳問安。答曰,知道。
大殿,朝廷二品以上·六曹堂上單子問安。答曰,知道。
世子宮·嬪宮,政院·玉堂口傳問安。答曰,知道。
李彝章達曰,明日國忌齋戒,再明日國忌正日,此兩日相値,常參頉稟。令曰,知道。
朴昌潤達曰,備邊司郞廳來言,今日賓廳坐起日次,而領議政李天輔身病,左議政金尙魯藥房問安進,右議政申晩朝廷問安進,不得來會云矣,敢達。令曰,知道。
又達曰,大司憲未差,執義金元行,掌令申大脩·李養源,持平李鳳祥·李仁采在外,今日以監察茶時之意,敢達。令曰,知道。
李彝章達曰,今日賓廳坐起日次,旣已頉稟,所當持公事入對,而時無留公事,頉稟。令曰,知道。
藥房提調臣李成中,同副承旨臣洪名漢啓曰,伏未審夜來,聖體調攝,若何?昨日臨幸墓所,冒風勞動,侵夕還宮,憊眩之候,寢膳之節,不瑕有損乎?王世子調候,何如?臣等不任區區伏慮,敢來問安。答曰,知道。氣則一樣,世子氣亦一樣矣。
李彝章達曰,右副承旨安允行,今日不爲仕進,卽爲牌招,何如?令曰,依。
洪名漢,以侍講院言達曰,本院司書南綺老,連日入直矣。以其親病,陳書徑出,兼司書李心源,方在禁推中,說書·兼說書俱未差,下番他無推移之員,弼善金光國,文學李敬玉,竝卽牌招,以爲推移姑降入直,何如?令曰,依。
以文學李敬玉,牌不進,罷職令旨,令于李彝章曰,推考徽旨捧入。
傳于洪名漢曰,編次承旨與儒臣,持夙夜箴,來待于明政殿後。
令于李彝章曰,安興君埱處,給由馬,澆奠床備給。
洪名漢,以義禁府言達曰,〈黃〉海兵使狀達,據刑曹粘目內,文山前萬戶李再挺,移本府處之事,達下矣。李再挺,今方待令於本府,卽爲拿囚之意,敢達。答〈曰〉,知道。
洪名漢,又以義禁府言達曰,卽接月令醫員崔興門手本,則時囚罪人李徽中,本以抱病之人,累日處冷之餘,痰癖之證,挾感添劇,胸膈痞塞,呼吸不通,時時昏窒,粥飮專廢,實有死生之慮云,自前罪人病勢如此,則有保放救療之規,敢此仰稟。令曰,依爲之。
右副承旨安允行書曰,伏以臣,姿甚庸魯,事多儱侗,加以年紀衰邁,神識昏耗,夙夜出納之任,夫豈有一分堪承之望,而前冬除旨之下,適因慮囚隔宵,召命踵至,義分是懼,不遑他顧,不得已冒沒出肅,而觸處生疎,全不事事,畢竟溺職之罪,自知難逃,果以臺書捧入之際,違越新式,致勤大朝誨責,特命遞解,訟愆慙惶,靡所容措。追思至今,餘懍未已,而昨於墓所侍衛之列,又降喉司特授之命,繼而有先隨駕後謝恩之敎,事出副急,黽勉承膺,而在身廉隅,則放倒無餘矣。已試僨敗之地,決無仍據之理,而今因本院請牌,嚴召辱臨,以此情悰,冒進無路,玆敢隨詣陳書,自外徑歸,臣罪至此,尤無所逃。伏乞睿慈,俯燭微諒,遞臣所授之職,俾靖私義,治臣違傲之罪,以肅朝綱,誠不勝大幸。答曰,覽書具悉。爾其勿辭,從速察職。
持平李鳳祥書曰,伏以天佑宗祊,惟我大朝殿下,違豫之候,遄臻康復,率土含生,普深慶幸,而日月不居,兩魂殿祥練奄過。伏惟我大小朝,孝思孺慕,益復罔極,臣民悲隕,大小同情,而因念臣頃陳瀝血之懇,冀免匪據之職,微誠未格,至願莫遂,瀆擾是懼,泯默靜竢者,今已閱歲,未蒙許遞之恩,徒積瘝曠之罪,日月愈久,兢惶罙切,不得不干冒威尊,披露肝膈。伏乞邸下,少垂矜察焉。大凡人臣難進,其槪有三,才難勝任,則有所不敢也。情難抗顔,則有所不忍也。病難供劇,則有所不能也。如非三者,則拔自泥塗之中,獲近日月之光,勉竭駑鈍,思效涓埃,亦臣子圖報之常分也。如無大不獲已者,存乎其中,其誰敢飾辭例讓,自速違慢之誅哉?苟以是推之,則其言諒非虛假,而其志誠可哀矜也。至如臣者,蠢然一庸人也,稟性闇劣,神識迷騃,其於世務,尤所昧昧,雖抱關管庫之微,尙恐無以堪承,況可立乎殿陛之間,任一世言責之重者乎?忝竊名器,傳笑四方,婦孺皆知其一刻難冒,而因循荏苒,若固有之,此臣之所不敢而當遞者,一也。險釁不夭,闔門遘禍,百罹萬死,保活至今者,莫非我聖朝天地之深仁也。尋常畏縮,蹙伏荒野,冥心枵殼,兀同土木,含䘏茹恥,不敢擧顔斯世,自比人數,其得沒齒田間,涵泳聖澤,已極優幸,況可戴豸馳驄,翺翔臺閣,靦然無愧,不異平人乎?臣雖頑冥,尙有未泯之知覺,不敢自昧,矧世之稍有人心者,其謂斯何?此臣之所不忍而當遞者,二也。患難憂慼,震剝澌削,神精耗喪,血氣摧殘,犬馬之齒,纔踰五十,而凜凜危綴,無異八九十人,入春以後,病勢尤劇,宛轉床席,㱡㱡欲盡,縱令臣無他可遞之端,只此病狀之沈痼,萬無束帶趨朝之望,此臣之所不能而當遞者,三也。凡此三者,若有一焉,則猶難冒進,況其俱備交切,有如此者,雖欲秪赴嚴召,以效臣子圖報之誠,其勢末由,此臣所以撫躬悼傷,瞻望銅闈,泣涕霑衣者也。玆敢不避瀆擾之誅,再控瀝血之懇,而念此三者之外,又有所不可不遞者,臣與執義臣金元行,有姻親應避之嫌,而緣臣病伏遐鄕,不卽陳聞,尙此蹲冒,惶愧悚慄,尤增死罪。伏乞离明,俯賜鑑燭,察臣情病之難强,法例之當遞,亟命攸司,照例遞職,仍令刊去仕籍,俾得守分丘壑,安意待盡,不勝萬幸。答曰,覽書具悉爾懇。日月流邁,孝昭殿祥事奄過,徽寧殿禫事倏過,哀慕莫逮,一倍罔極,以余誠淺,不能感孚,招致無期,心甚忸怩,且經傳之奧旨,義理之微妙,非山林宿德之士,何以知之?況爾以世祿之臣,余不可捨爾,爾不可捨余,所陳令該曹,考例稟處,爾勿復固辭,卽速上來,補我不逮。
弼善金光國書曰,伏以臣性質魯莽,才識空疎,從前閒漫職事,一味尸素,至如見職,責任尤爲緊重,決非如臣譾劣,所可僥冒,而嚴畏分義,逃遁不得,黽勉供職,亦已累日月矣。其鈍滯蔑裂之狀,固已莫逃於睿鑑之下,而反顧循省,恧縮罙切,且念臣家有偏母,衰病兼劇,居常有凜綴之憂矣。又自日昨,重添毒感,症情危篤,臣於直中,得聞家信,達宵彷徨,幸與僚席,推移番次,僅僅出來,省視病母,則頭疼痰壅,氣息綿綿,臣方左扶右將,迎醫問藥,此際下番闕直,有牌召之敎,如使臣苟無至切至迫之勢,則當此書筵日闢,睿學月將之時,何敢爲祈免之圖哉?誠以卽今情地。實無頃刻離捨之望,玆不得不隨詣禁扄之外,略陳短章,徑還私次,臣罪至此,尤無所逃。伏乞离明,先遞臣職名,以便救護,仍令攸司,重勘臣逋慢之辜,以礪臣分,不勝萬幸。答曰,覽書具悉。爾其勿辭,救護母病。
司書南綺老書曰,伏以日月易遒,孝昭殿練事奄經,徽寧殿淡期又過,伏惟我大朝曁我邸下,出天之孝,撫時之痛,益復靡極,臣竊不勝悲慮之忱。仍伏念臣於見職,極知其萬不稱似,而怵分畏義,冒沒承膺,悚恧之心,久而彌深,幸値睿候漸復,鎭日開筵,仰覩進修之新工,俯承討論之英音,臣雖愚昧,其所以頌祝欽歎者,實倍恒品,非但爲一身之與榮而已。當此之時,苟非情理之至難强者,何敢瀆擾崇聽,以爲丐免之計哉?臣早歲失怙,只有偏母,相依爲命,而喪戚所祟,宿嬰奇疾,年未甚高,便成篤老,居常凜綴,若不保朝夕,實無離側從宦之望,而間因僚員之未備,浹旬持被,每當門鑰初下,禁漏催夜,輒繞床仿偟,數更籌而不寐,身滯直廬,心係庭闈,一日二日,黽勉供職,而臣之方寸,固已亂矣。卽接家信,則臣母宿病之外,又得唇腫,分野旣重,結核甚堅,面部浮高,達宵刺痛,連試藥餌,少無變動,氣息奄奄,實有頃刻難支之慮,臣聞來煎灼,心神飛越,按抑不得,職在近班,擅離直次,固知萬萬惶悚,而情私所迫,他不暇顧,玆敢略陳短章,徑出禁門。伏乞睿慈,特垂矜諒,亟遞臣職,仍治臣罪,以便救護,以肅朝綱,千萬幸甚。答曰,覽書具悉。日月流邁,孝昭殿祥事倏過,遽變中月之制,哀慕莫逮,一倍罔極,爾其勿辭,救護母病。
洪名漢達曰,卽者司書南綺老,以其親病,陳書徑出,原書玆以入達矣。所當直捧禁推徽旨,而此與無端徑出有異,推考警責,何如?令曰,依。
戊寅四月初五日戌時,上御恭默閤。儒臣入侍時,左承旨蔡濟恭,假注書權師彦,記事官鄭昌順·柳敍五,校理李錫祥,副修撰洪良漢,以次進伏訖。上曰,備局次對,古例幾何?濟恭曰,古則一月三次,而先朝又加以三次矣。上曰,夢拜慈聖,以中庸畢講,深加嘉尙,至降恩諭,覺後心甚愴感,若不月三開講,非奉慈聖之意也。濟恭曰,誠孝所格,自發於夢寐矣。上曰,承旨書此綸音,昔以孔子之大聖,猶有吾衰之歎,予本誠淺,雖盛壯之時,莫能感孚乎上況近者日益衰耗者乎?雖然憧憧一心,其惟追慕,而周年殿中,旣莫覩僾然,亦莫聞愾然,此心罙切,豈意料外夢拜之時,深荷中庸畢講嘉尙之恩諭,復見賜膳儒臣之事,嗚呼,追惟丁酉聽政時事,非徒代理庶務,只緣違豫,講筵未開,七年侍湯,龍髯莫攀,頃年命元良代理之後,豈忍復行法講?其後爲後昆,月開其講,名曰講經,意亦有在,而一部中庸,予意則其若百卷,初講之日,意難畢講,偶然畢讀,是亦異事,頒膳賞吏,一依舊例。噫,講經定制,卽再昨年今月,今年此月,夢見望外之事,覺來心有所得。嗚呼,人子之心,雖恒日見親之喜,其宜感動,況日夜追慕之時,乃得此夢乎?噫,備局次對,古則月三,而昔年又加以三焉。次對猶然,旣蒙恩諭,曰夢而若不惕然,是豈孔聖夢見周公之意,而亦豈人子之道乎?噫,心氣之不逮,何敢自顧?自今日講經,以月三爲定,初一十一卄一,政院以某日爲之稟行,噫,凡事非偶然者,兩月已同,持筆承旨,卽再昨年命書之人,此亦非偶然者,嗚呼,心則已冷,身被縗麻,百念俱無,而卽此講筵一事,若是追慕而興感,後之爲嗣王者,若惟創業之艱,豈敢須臾放忽,乃墜先裂乎?呼寫到此,愴慕之中,予心悚然,其豈不猛惕乎?心歟勗哉?勗哉?濟恭畢書後,命讀之,讀訖。濟恭曰,夢中承諭後,下此開講之綸音,臣不勝欽仰矣。錫祥曰,臣向侍畢講之筵矣。聖上誠孝所感,夢拜恩諭,以月三講爲定制,臣感歎欽仰之中,不勝下情之喜幸矣。良漢曰,聖孝所感,事不偶然,下情不勝感欽,而殿下,以望七之齡,月開法講,猶是帝王之盛節,今日又下三講之命,群下孰不欽仰,而臣等待罪經幄,尤爲與有榮焉。上曰,予於再昨年於義宮講經時,定以一講,一入侍矣。濟恭曰,臣於其時,亦進講矣。上曰,此綸音之後,可以定式施行,殊未知繼此開講,將至幾許次矣。上曰,儒臣讀夙興夜寐箴。錫祥讀一大文訖,命良漢·濟恭·師彦·昌順·敍五,次第分讀訖。上曰,儒臣陳文義。錫祥曰,此箴一篇,自夙寤至夕惕,兼夙夜而言,是乃一日工夫也。養以夜氣貞則復元,循環反復而不已,先儒云一日有一日工夫,一月有一月工夫,非但日月爲然,一年亦有一年之工夫,勿以此箴,只看了一日工夫,一日如是,一月如是,至於一年而如是,無少間斷,期至高明之域,是臣區區之望也。良漢曰,明命赫然,常目在之一句,最切於持敬之工。湯誓曰,顧諟天之明命,聖人之學,亦不外是,所謂常目者,不但謂對越上帝也。命卽理也,一動一靜,一政一事,無不一聽於理,不容一毫私意然後,可以繼天而立極矣。上曰,所奏甚善矣。予於崇文堂揭日監在玆四字,以爲常目之資,爲人君者,常知日監在玆之理然後,可免放僻奢侈之患矣。良漢曰,誠如聖敎矣。人主居億兆之上,所可畏者,惟天而已,一念之差,一事之失,天命之去就,人心之向背判焉,可不懼哉?上曰,然矣。仍命掩卷。上曰,懿昭墓甚近,不滿十五里矣。明陵如是至近,則吾何患乎?見路傍牟麥,頗茁盛,有登熟之望,誠可幸也。上曰,兪判府事,印碑之癖,頗勤矣。承旨亦多見外方碑碣乎?濟恭對曰,多見之而晉州山寺有碑,元和年所豎,此是古蹟矣。上曰,素沙大同碑,訓將印來耶?對曰,似印來矣。上曰,我國碑碣,亦皆印來乎?良漢曰,此是文獻所載,故皆爲印來云矣。上曰,南綺老善讀書之人,年少者耶?濟恭曰,臣未能詳知,而未釋褐前,已經蔭仕,似是年滿矣。濟恭曰,右承旨申暐,身病呈辭,無仕進之員,何以爲之?上曰,承旨書之,喉院不備云,受由承旨許遞,其代前望單子入之。上曰,承旨書之,旣已下敎,上旬講經,明日爲之,時刻以午。正三刻爲之。備局入侍,旣命當行於其前。上曰,卽今承旨誰某乎?濟恭擧次陳達,仍命退出。諸臣,以次退出。
上在昌慶宮。常參·經筵,以代理停。
文定王后忌辰齋戒。
卯時,日有右珥。自辰時至酉時,日暈兩珥。
洪名漢達曰,大司憲未差,執義金元行,掌令申大脩·李養源,持平李鳳祥·李仁采在外,今日以監察茶時之意,敢達。令曰,知道。
李彝章達曰,左議政金尙魯箚子到院,而以國忌齋戒留院之意,敢達。令曰,入之。
李彝章達曰,右副承旨安允行,今日不爲仕進,卽爲牌招,新除授左副承旨李吉輔,一體牌招,何如?令曰,依。
以左副承旨李吉輔,文學李敬玉,牌不進,罷職令旨,令于洪名漢曰,推考徽旨捧入。
洪名漢,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李彝章,以侍講院達曰,本院下番闕直,事甚未安,文學李敬玉,旣有只推之令,卽爲牌招,姑降入直,何如?令曰,依。
洪名漢啓曰,卽者備邊司郞廳來言,大臣備局堂上,依下敎來待云矣。傳曰,來詣于明政殿後。
傳于李彝章曰,承旨前望單子入之。入之,以李吉輔爲承旨。
洪名漢,以訓鍊都監言啓曰,今番懿昭墓擧動時,御前前排軍等處,依傳敎施賞之意,敢啓。傳曰,知道。
左議政金尙魯箚曰,伏以日月流邁,徽寧殿禫期已訖,仰惟睿孝哀慕,益復罔極,臣不勝悲憂之至。臣之十朔臂病,轉劇沈痼,而忍痛策憊,蚤夜奔趨者,厥惟久矣。二昨聖駕陪扈之路,重觸風寒,感疾兼作,兩夜一晝,委席叫楚,殆不省戶外事。今於大朝次對,欲起還仆,末由進參,病悚惶,伏枕俟罪。伏乞离明,遄降威罰,以儆有位焉。答曰,覽箚具悉卿懇。日月流邁,徽寧殿禫期倏過,一倍罔極,以疾未參,其何所傷?卿其安心勿辭,善攝焉。仍令曰,史官往諭。
戊寅四月初六日卯時,上御崇文堂。大臣備局堂上引見入侍時,右議政申晩,行司直金聖應,行工曹判書洪鳳漢,左參贊李,戶曹判書李宗白,刑曹判書申晦,司直李昌壽,訓鍊都正具善復,護軍鄭汝稷,大司成金善行,吏曹參判金致仁,同副承旨洪名漢,假注書權師彦,記事官鄭昌順·柳敍五,以次進伏訖。晩曰,近來風氣頗寒冷,昨日動駕,聖候何如?上曰,氣則一樣矣。晩曰,製入湯劑及瓊玉膏,連爲進御乎?上曰,連服之矣。晩曰,領·左相,俱有病不進,故臣獨入來矣。上曰,卿等見開講綸音乎?有夢丁寧,故下此開講之命矣。晩曰,伏見下敎後,孰不感泣乎?鳳漢曰,誠孝所格,有此感通之應矣。上曰,月三開講,以伸人子之情矣。晩曰,講經命下之後,備局入侍可復舊,此誠幸矣。鳳漢曰,凡諸稟裁之事,有大小朝之異矣。今後則備局入侍,必頻數,承候之道,似勝於前,此臣等之幸也。上曰,曾設卯酉法矣,諸各司其能遵行乎?晩曰,皆遵行不廢矣。上曰,講則月三爲之,備局入侍不緊,備局則除之,講經之筵兼行,大小臣僚入侍,似宜矣。致仁曰,事面自異,不可兼行矣。上曰,諸臣之意如此,則以備局入侍行之,可也。晩曰,以次對爲之,何如?上曰,此則難行矣。上曰,承旨書之,再昨年,聖祖舊宮,定一講一入侍,昨日興感,講經之數加二,其在追慕之道,豈可謂二?今日大臣諸臣之請若此,備局入侍之數,亦依講經擧行,而日則初六·十六·卄六擧行,今日已行,自十六日爲之。出榻敎上曰,諸臣有可奏事,奏之,可也。晩曰,此慶尙監司趙雲逵狀啓也。枚擧東萊府使趙曮報牒,以爲本府流來殖債,爲民難支之弊,今果蕩減,則其所給代,不可不每年劃給,本府田稅米太,依灣府例,每年都劃,而若以倭料之移劃他邑爲難,則軍射木限四十同,每年加劃,又如爲難,則年例戶曹納鑞價銀一千五百六十兩,每年盡數劃給,亦無所妨,田稅軍木鑞價銀三條中,必爲兩條加劃然後,可以給代,而十年以上舊債,一竝蕩減,十年以下之債,令本府稍存減,以其存者,貿穀糶糴,補用於武備民役之資,民債一路,永爲革罷事,令廟堂稟旨,分付矣。曾因東萊前府使洪重孝所陳,有令道臣與萊伯,消詳啓聞之命,今始論列上聞而如此矣。蓋本府民債,誠一痼弊,其在重邊門之道,不可不別爲變通,而所謂給代之資,所論三條,俱爲難便,田稅條,係是倭料所需,有難移劃於他邑射,軍木元數,本不有裕,而皆有應下之處,一年所會錄,其數零星,雖欲劃給,其勢末由,鑞價銀亦是弓角契貢價所下,皆不可劃給,只有出賦大同米,計除一年應下,所餘會錄者,至爲九百餘石,大同事體雖重,而聞今會錄遺在頗夥然,前頭別使之供饋,自可推移上下,只此一條,可議區劃,本府債錢,無論十年以上以下,都數爲一萬二千八百餘兩,若以什二定式計之,利錢合爲二千四百餘兩矣。今以九百石米,劃給作錢,則似可當其利錢之數,雖或不足,本府旣有稅捧,自可分排繼用矣。臣意,則以此米逐年許劃,以爲公用之地,給債一路,使之永罷爲宜,以此分付,何如?上曰,儲置米九百石劃給,嚴禁給債,此後繡衣廉問時,萊伯不遵,則嚴處,可也。出擧條上曰,萊府人蔘之弊無窮矣。宗白曰,萊府則必欲自江界,直爲下送本府,而人蔘主管,自是地部之事,不可曲循其請,必自戶曹,看品後下送,何如?上曰,依爲之。晩更爲起伏曰,此卽忠淸監司金尙喆狀啓也。頃因安集御史書啓,淸州周岸面割給懷仁事及丹·懷軍丁移額永春等五邑弊瘼,有令道臣,條列狀聞之命矣。周岸面事,其所論列,誠有意見,該面所在軍額,多至一百六十餘名,竝與此軍額而移送懷仁,則隨闕塡充之際,反貽其弊,本邑縣監,以此爲難,實不願受云,旣是本倅之所不願,則割給便否,今無可論,置之何如?上曰,依爲之。出擧條晩曰,丹·懷軍丁事,則以爲御史急於丹·懷之捄弊,有此限數年移送之請,而軍丁移額,勢亦難便,兩邑物故軍民所納米布,丁丑·戊寅兩年條通計,都不滿九同木,數十石米,限數年依此數權減,待兩邑民之着根奠居,依前搜丁塡額,恐似得宜云矣。此則事勢誠然,未捧米木,數且不多,依道臣所請,特爲許施,何如?上曰,依爲之。出擧條晩曰,永春等邑弊瘼事,以爲五邑比之丹·懷,別無異同,各樣京上納之未捧木,七十六同六疋,錢一千八百六十一兩,米一百九十二石,若不蕩減,則定分數限數三年,次次備納,庶爲一分救急之效云矣。各樣未捧,數旣不貲,一時准徵,其勢誠難,其所謂分數限年,不無意見,此亦依狀辭許施,何如?上曰,待秋退捧,可也。出擧條晩曰,近來武弁之厭避邊地,作一痼弊,穩城府使金永綬,以流民刷還事,强以爲嫌,如邊情所關淸人去來,朔末所報,亦不親行,事極駭然,道臣纔已狀罷,仍請罪狀,令攸司稟處矣。邊地厭避,自有其律,卽其地定配,何如?上曰,使北兵使,大張威儀,決棍仍任,可也。出擧條晩曰,太廟祭享所用醴酒,必爲臨時釀熟於典祀廳,漉而用之,故色濁而味淡,事體誠爲未安,今後則依魂殿所用醴酒,自今番夏享,以本寺所釀,一如前日香醞例封進,似宜,惶恐敢達。上曰,依爲之。出擧條晩曰,近來成均館之疲弊難支,專由於大司成之數遞矣。上曰,大司成久任,則何如?晩曰,久任,則似可有效矣。上曰,久任當自今大司成爲始,大司成金善行,太學蘇復間久任,可也。出擧條鳳漢進曰,海西詳定,今幾釐正,從當成事目啓下,而其中不可不稟定者,敢此仰達。監營需米己丑詳定一千五百石,比他道固已優多,而庚子分供時,加給三百六十石,其中一百石,以都事支供計除,其餘二百六十石,甲辰還減矣。癸丑一百八十石,又爲加劃,都事支供米,雖難還減,癸丑加劃一百八十石,減罷兵營需米己丑詳定六百石,比三南已加百石,而次次增加之數至於一百六十石,此亦一從己丑詳定,減定水營需米五百十石,比他道雖多,旣兼甕津府使,似當稍別,只減零數十石,海州支供米本爲二百二十石,而加給之數,至於一百三十二石零,此雖營下大邑,比他間路諸邑,未免過多,以三百石參酌減定,黃州支供米二百二十石,今加一百七十石,金川支供米一百八十石,今加一百九十石,兩邑以直路頭站,其所支放,比他邑雖繁,增加之數,未免太多,而兩邑之中,亦有參差者,竝以三百六十石劃給,平山·瑞興·鳳山支供米竝皆一百七十五石,而中間加給鳳山一百石,平山九十石,瑞興二十石矣。同是直路,而其所加給,如是不一,到今釐正之時,均一爲宜,三邑支供米,俱以二百石定給,而瑞興官需,比平·鳳,加二十七石,此數則減去,中邑官需紙價,己丑皆以三百十五石皆定,而其中遂安,則以二百七十石劃給,其時雖有酌量,而該邑旣置中邑,則不可異同,以中邑例,磨鍊劃給,諸般復戶,極其猥雜,且或斑駁,故其自本廳,可以直斷者,就其尤甚,直爲釐正,至於三驛給復,己丑以後所加,殆近千結,此蓋出於驛站凋殘,立馬加數之致,到今馬戶所給,則猝難釐正,而至於屬之官用者,不但其數之太濫,且其各色,率多猥屑,或稱貿易復,或稱衣資復,或稱饌物復·紙地復·柴炭復,甚至有生雉復·石魚復·馬鐵復,事之塞心,莫甚於此。此無異於守令餘結之私用,所當全數減罷,而直路驛站,亦不可不軫念,各樣猥屑名色,則皆減去,更以官需復爲名,三驛合七十結劃給,使道臣,量其驛役之苦歇,參酌分劃後狀聞,中江開市雜物價,旣以詳定米,折價上下,則觀市後,淸貨雜物,所當毋論多少,發賣還錄本庫,而自營門,任自需用於他條,極爲不當,故曾已筵稟嚴飭,而終不擧行,事甚未安,此後則依定奪還錄之意,載錄於事目中,勅使時,兵營例有贈給銀,而自前兵使,專當策應,其價米八百八十餘石,二周年瓜限內,若有再勅三勅,則有難支之慮,故瓜期內一勅,則兵營當之,一勅外則詳定上下事,中間變通矣。今則毋論一勅再勅,全無所出,而只欲責出於詳定,事極不當,論其分數,則每年四百四十石,當爲二周內,一勅擔當之數,而兵營物力,近頗凋殘,不可無參酌之道,每年銀子一百兩式,會錄勅需庫,以爲前頭補用於贈給之地,海西詳定用下中,最多者,勅使飯捧茶啖之價,而每當勅行,分劃各邑,以米作錢之際,輒患苟艱,若値年豐,則勒賣民間,爲弊不貲,故因監營論報備局,各邑勅需米,預爲分劃,使之立本取剩以用事,節目成置,而此亦有不足之慮,大邑二十結,中邑十五結,小殘邑十結式定給,名之以勅需卜,而以其所捧,全數會錄於勅需庫,以爲補用之地,監兵營所用藥材,三南則皆以營需中取辦,元無別爲劃給之物,海西則以詳定上下,固已不當,而其數亦甚過濫,監營則至於四百五十餘石,兵營亦至二百七十餘石,雖不可全然減削,亦不可不酌量,監營則三百石,兵營則一百五十石減定,諸上司藥材鋪陳價,己丑節目中,皆以小米上下,而其時小米一石價,四兩一錢零定式矣。乙丑年,因米價之低下,大小米折價,皆爲減定,則當以減定之價上納,而外邑怯於上司威令,或以曾前大米一石價五兩上納,或以曾前小米一石價四兩一錢零上納,極爲不當,一依新定式小米一石價錢三兩五錢式,輸送之意,申飭,戶曹貢物條所捧之米,當初則每結五斗,而己丑節目,減二斗,只捧三斗,三斗之米,若不足於貢物條,則以詳定米充給事,定式矣。戶曹惠廳文書各異,本道加劃之時,亦多有紊亂之弊,此後則戶曹貢物條,每結三斗所捧之數,自京廳,分劃各邑,使之納于戶曹,而其中不足之數,以京廳·海西所捧小米,直爲移送該曹,海西詳定,與三南大同無異,而各軍門及南漢·江都,不有節目本意,如雉羽·弓槊木·鐵等物,雜種卜定取用,實爲難堪之弊,此後則毋得卜定之意定式,京外木價一疋代錢二兩,自是通行之定式,而海西則詳定解用之際,木一疋價錢,輒以三兩計之,此甚無義。今後則以二兩定式,何如?上曰,竝依爲之。出擧條鳳漢更爲起伏曰,京砲手他道無給復之事,而海西獨有之,非但斑駁,此是自軍門或定資保,或給奉足,而元非以結役給復者,似當減罷,而載於續典,何以爲之乎?上曰,此則存之,可也。鳳漢曰,所稟各條,以一擧條啓下,似好矣。上曰,依爲之。出擧條鳳漢曰,頃日筵中,以均廳所納丙子條不納守令事,陳達,有決杖之命矣。其後傳敎,以今番令初,均廳未捧守令,其後畢捧者,決杖分揀,此後未捧守令決杖,捧承傳爲敎,而又有此外決杖守令,當下敎均廳,待下敎分付之命矣。以傳敎辭意言之,此下敎前,已畢納之守令,固當分揀,其後始爲畢納者,似不當分揀,而又有待下敎分付之敎,故尙未擧行,今則無未納守令,何以爲之乎?道臣馳報問之,而未能明答,故敢稟矣。上曰,一體分揀,可也。出擧條鳳漢曰,頃因市民呼訴,松坡場當罷之意,旣承下敎矣。詳聞委折,則此場本設於山城不遠之地,近來移設於松坡,而因雜類之多聚,在松坡,則有害無益,若其貽害於京市民,則極矣。但自山城,至松坡之間,若無設場,則廣州之民,或不無難便之端,臣意則松坡場,永爲革罷,依前設場於山城近處舊設之地爲好,事之便否,先令守臣狀聞後,稟處,何如?上曰,依爲之。出擧條善行進伏曰,東西齋儒生每朔紙筆墨,朝家定額只百員,故紙爲百束,筆爲二百柄,墨爲百丁,而近來圓點到記定式之後,多士爲赴擧,入齋者其數倍前,每朔儒生之數,不下一百六七十員,故紙地筆墨,隨員隨下,次次加用,終至絶乏,而旣無館財可以買繼,又難犯禁,外上市廛,只錄當朔儒生姓名,作爲冊子,及其卜定紙筆墨,入來之時,始爲次次追分,故近來卜定,雖年年入來,時居儒生,初不得參,按錄追分於昨年再昨年居齋之儒矣。朔頒紙筆墨得失,在儒生,固不關緊,而在朝家優待士林之道,決不可如是,臣意則以爲曾前未上下之數,無論多寡,自戶曹盡數上下,而從今以後,則只以朝家定額之數,每朔上下,而儒生員數雖多,紙筆墨之數,無過定式之限,則可無引用之弊,而亦無時居儒生不參之患,依此爲之,何如?上曰,儒生朔紙,何可次次追分,而時居齋之儒,則初不得參乎?所達誠好,依此爲之。出擧條善行曰,成均難支之勢,聖明曾已盡燭,而今則漸至莫可收拾之境,蓋一年應入之財,比之一年應下之數,則不足爲一千二百餘兩,而別科所費,則不在此中,故如有別科,則所入尤多,而近來別科頻數,儒生員數及試紙筆墨,比前倍入,而無以措辦,每爲稱貸於各軍門及兵曹·賑廳衙門,以均役廳給代之錢木還償,而逐年如此,次次引用,當初則一年之內,二三朔不足,近來則幾一年不足,而衙門稱貸,亦不得每每如意,本館下吏,四散求債,私自擔當,非但事體之苟艱,多士接待之道,每患艱辛,泮人蕩破之故,專由於此,誠爲萬萬切悶者也。自朝家,別爲軫念,而目今朔上下,無以繼用,賑廳兵曹錢文一千兩,姑爲貸下,何如?上曰,賑廳錢一千兩貸下,可也。出擧條善行曰,本館·公廨在在頹圮之狀,曾前館臣,屢爲仰達,而適値九營繕掇罷之時,尙未修擧,今則頹破尤甚,若又捱過數年,則勢將設都監,興工作,此已可悶,而況今崇儒之化,卓越前古,而尊奉先師之地,破壁頹垣,殆同鞠草,所見之愁痛,日甚一日,臣復敢達矣。上曰,其中尤甚緊急處,何處乎?善行曰,尊經閣·六一閣·享官廳·正錄廳·食堂·廚所,此五處,非但緊重,傷破無餘,時日危急矣。上曰,此旣緊急處,則依所達修改事,分付,可也。出擧條宗白進伏曰,貢物之規,有時進排者,謂之加用,本曹給價逐朔應貢者,謂之元貢,惠廳給價矣。司宰監進排六種魚鹽,卽宣飯所用,而元貢本來不足,每年別貿,仍成應貢,而上下之價,至於二千餘石之多,有非他種一時別貿之比,則自惠廳,加定給價,事理當然,而該廳終始持難,以本曹收租,未滿十萬石,則一千五百石,令惠廳上下事,定已定奪,而本曹財力,轉益蕩竭,毋論收租十萬與否,每不免取用於他司,目下經用,誠爲罔措,曾於癸亥戊午年間,司宰監進排三南·京畿元貢乾秀魚,因年凶榷減,而其中供上條,則以本米折定,直爲輸送於各宮房,宣飯條三百餘石,換作眞魚,而其餘一千餘石,留在惠廳,尙未復舊,此旣元貢,物種榷減者,亦係宣飯所用,以此留在惠廳之餘米,換作六種魚鹽之價,則在本曹爲追復乾秀魚榷減之代,在惠廳爲出給元貢應下之數,非是創出別般加定者,以此定式,誠合事宜,下詢大臣而處之,何如?右議政申晩曰,元貢加定,則事甚重難,不可輕議矣。雖有曾前定奪,別貿價之自惠廳上下,似涉不當,此後若値度支收租未滿十萬石,則自惠廳,依定奪石數,移送戶曹,使之上下,爲宜矣。行工曹判書洪鳳漢曰,詳知其事實,後日入侍時,稟處,似好矣。上曰,依爲之。出擧條翬良進曰,近來各軍門,皆以亞將之苟艱爲悶,禁營,則有闕未差,已久矣。李泰祥·兪胄基,所坐則同,而泰祥則以已就拿,已勘律之故,旋蒙蕩滌,今已敍用,胄基則在任未交代,未及同勘,不得入於蕩滌之中,罪同罰異,似不無斑駁,且亞將乏人如此,宜有一體收敍之道,故敢此仰達矣。上曰,一體給牒敍用。出擧條前兵使兪胄基給牒敍用事。榻前下敎上曰,都政何日爲之〈乎〉?翬良曰,以十二日定行矣。上曰,承旨書之,今番大政,當親政,令兩銓,依此擧行。上曰,今番動駕時,上言何其多也?名漢曰,自鄕上來,欲呈上言,而留待者多,故如是,多矣。上曰,承旨書之,今番上言中,違格勿推,太猥濫者外,一竝下該司。仍命退去,諸臣,以次退出。
戊寅四月初六日午時,上御涵仁亭。講經入侍時,領事右議政申晩,特進官行司直金聖應,同知事吏曹參判金致仁,參贊官同副承旨洪名漢,侍讀官校理李錫祥,檢討官副修撰洪良漢,假注書權師彦,記事官鄭昌順·柳敍五,以次進伏訖。上讀中庸序,讀畢。上曰,道統,明矣。命李錫祥·洪良漢讀之,竝讀訖。上曰,儒臣陳文義。錫祥曰,此序文,首言道統之傳授,上自堯·舜,下逮朱子,三代以上道統,在於君相,三代以下,在於臣下,朱子以後,竝與匹庶而不傳,至今幾百年,寥寥無聞,豈不可嘅耶?先正臣李珥,纂進聖學輯要而曰,道統之不在於君者,誠天下之不幸,長吁永歎,深有望於殿下也。今於月三講之初,臣以先正疏語,爲殿下誦之。良漢曰,庸·學二書,相爲表裏,而大學一篇,則專言心,中庸一篇,則專言性,故朱子之序大學也。却言性,序中庸也,却言心,以見心性之無二致,其旨深矣。今此中庸序,發揮心學,其曰虛靈知覺四字,最善形容心體,而發前聖所未發也。蓋心之本體,則虛靈知覺而已,及其感物而動也,覺於義理,則謂之道心,覺於形氣,則謂之人心,初非有兩心也,亦無聖狂知愚之別,能精之一之者,爲聖爲賢,不能精之一之者,衆人也。然其精一之道,不在多言,惟在反躬用力而已。今我聖上,居聖人之位,躬聖人之學,望七之齡,重講中庸,用工之道,貴在反約而已。每於一念之發,輒自省曰,此是道心耶?人心耶?精之一之,常使爲主,人心聽命焉。每於政令之間,輒自省曰,得無過乎?得無不及乎?常使大中至正,無或偏係焉,則堯·舜相傳之要道,不外乎是,而道統之傳,無讓於古聖王矣。今此中庸之講,乃是重講,而前此又已屢講,則章句訓詁之間,別無可以疑難討論,而讀書之功,貴乎沈潛玩繹,故知新者,非謂旣溫故而又知新也,謂溫故之中,有知新之功也。故朱子釋之曰,溫繹舊聞,每有新得,能於已知已學處,沈潛思繹,前日之未解者,今日解之,今日之未解者,明日解之,方可有自得之效也。昔張橫渠弱冠時,有志功名,以平元昊策,干范文正。文正責之曰,吾儒自有聖人之學,此非少年急先務也。橫渠,請問聖人之學。文正曰,歸讀中庸,可也。橫渠如其言,潛心中庸,遂成大儒,中庸一篇,爲作聖之要,於此亦可見矣。惟殿下懋哉?上曰,所奏皆好,予有愧於中矣。晩曰,堯之授舜之時,允執厥中四字而已,其後此道甚微矣。今殿下益加勉勵,終始如一,則不讓於堯·舜之道矣。上曰,所達切實且好矣。上曰,一二同志誰也?良漢曰,張南軒·呂伯恭也。上曰,講經自今日爲始,何以有終?晝之所思,夜必夢之,夢拜慈聖,甚丁寧,覺後心有所得矣。晩曰,頻開講筵,則接臣僚之時多,深有望於殿下也。上曰,燕閒之時,常欲讀書矣,一自定式之後,心頗牽率矣。晩曰,臣十數年前陪講矣。今日復聞玉音,宛如前日,臣不勝欣喜也。致仁曰,臣始入講筵,聞此玉音,誠不勝歡喜也。上曰,今此開講,朝臣及閭巷,聞之則必笑之矣。晩曰,此眞盛事,瞻聆所及,孰不歡忭,而其敢有笑之者乎?上曰,衰老後涕淚易下矣。晩曰,自强二字,最是服膺處,伏願聖上定心。上曰,譯官崔鶴齡,竄謫於何地乎?致仁曰,濟州也。晩曰,臣之痰核之證,若不及今醫治,則恐有沈痼之慮,將受暇調治,惶恐敢達矣。上曰,依爲之?錫祥曰,當此講筵始開之日,玉堂上下番甚苟艱,合有變通之道矣。頃者金陽澤·鄭尙淳,俱以罪補外,陽澤則今已內遷,尙淳則尙在外縣,故陽澤撕捱不出矣。上曰,然則尙淳,亦內遷,可也。承旨來待于集賢門事。榻前下敎仍命退去,諸臣,以次退出。
戊寅四月初六日申時,上御崇文堂。承旨入侍時,同副承旨洪名漢,假注書權師彦,記事官鄭昌順·柳敍五,以〈次〉進伏訖。上曰,今番懿昭墓動駕時上言中,京內上言,注書出去,盡數持入。臣師彦,卽爲持入。上命承旨讀之。至崔鶴齡子·玄敬躋子兩人上言。上曰,承旨書之,今番京中上言中,一張卽譯官崔鶴齡之子,一張卽譯官玄敬躋之子,其時欲爲嚴處此輩,皆特敎,今覽上言,崔鶴齡初雖捧置,旣告于官,玄敬躋其雖蔘主,中放又配,不無參酌之道,而累經大赦,頃者懿昭墓動駕時,有下敎者,而京中上言,爲父訟冤,只此二人,今番白首臨墓,宜施蕩典,崔鶴齡·玄敬躋,竝特爲放送事,分付。仍命退去,諸臣,以次退出。
上在昌慶宮。常參·經筵,以代理停。
文定王后忌辰。
李彝章達曰,明日再明日親祭齋戒,初十日正日,此三日常參,頉稟。令曰,知道。
安允行達曰,大司憲未差,執義金元行,掌令申大脩·李養源,持平李鳳祥·李仁采在外,今日以監察茶時之意,敢達。令曰,知道。
李彝章達曰,左副承旨李吉輔,旣有只推之令,而今日不爲仕進,卽爲牌招,何如?令曰,依。
又以侍講院言達曰,本院下番,連日闕直,事甚未安,文學李敬玉,旣有只推之令,卽爲牌招姑降入直,何如?令曰,依。
以文學李敬玉,牌不進,罷職令旨,令于安允行曰,推考徽旨捧入。
傳于李吉輔曰,禮堂及郞廳,使之入來。
傳于李吉輔曰,惠堂惠郞,卽爲入侍。
傳于李吉輔曰,禮曹堂郞置之。
李吉輔啓曰,宣惠廳堂上洪鳳漢·李,郞廳洪益彬,依下敎,來待矣。傳曰,入侍。
戊寅四月初七日酉時,上御恭默閤。惠廳堂郞入侍時,堂上行工曹判書洪鳳漢,司直李,郞廳洪益彬,左副承旨李吉輔,假注書權師彦,記事官鄭昌順·柳敍五,以次進伏訖。上曰,蔡濟恭所陳者,卿等聞之乎?鳳漢曰,臣略聞之矣。蓋江原道詳定之弊,有所不足,則動輒加徵,元無限節,故向者釐正時,從其一年最小捧之數,永爲定案,使民曉然知其所納之有常數也,而或錢或米,各遵其邑之規,又見其邑之大小而遞減之,且凶年,則京納甚難,故亦令罷之,則亦可謂不便矣。上曰,詳定外有戶捧乎?鳳漢曰,戶捧者本有規式,非加捧也。上曰,以戶別捧,自監營捧,其曾所不捧而然矣。鳳漢曰,似非別捧,此亦蔘價所捧,而伊川則曾前必不報餘數,故有餘者,他邑則盡報餘數,故無餘者矣。上曰,此則惠廳總外矣。必是當初不報者也。初若盡報,則入於元數中矣。鳳漢曰,必是當初隱而不報者也,當更問蔡濟恭然後,又問監營,以是邑總改定,宜矣。上曰,此卽詳定定後別捧者,故邑有所餘,營有所餘而然矣,欲使蔡濟恭,同爲入侍而未果矣。鳳漢曰,監營添補蔘價,亦自惠廳定給,與曾前金尙星所作補蔘庫物,合給蔘商,間或監營買得驛復戶而充數,臣曾以御供之不宜苟且仰達,仍請買驛復者論罪事,已出傳敎矣。上曰,何爲而餘乎?鳳漢曰,蔘一兩,以六十兩,定價給之,必無餘者之可以私用矣。臣今始覺得,蓋伊川蔘納則小,而京納則罷,故自有所餘,而送于監營補蔘庫矣,此亦詳定之餘者,政如三南之留置條也。劃詳定一結六斗,作爲留置條,錄於惠廳,蔡濟恭之所達,卽留置不給之條,有何加捧乎?前此蔡濟恭,以此請得,而臣曰伊川,雖有留置之餘,他邑,豈必盡然?是誠難繼爲答矣。上曰,然乎?向來李裕身,書伊川題目曰,伊水爲淸,誠是矣。其前濫用,可知矣。鳳漢曰,古者守令,私用詳定之所餘,而今則爲留置條矣。上曰,蔡濟恭謂蔘價,每錢六兩云,六兩果優乎?鳳漢曰,臣私或買蔘,而幾至七兩,六兩非優矣。向時罷京上納二萬餘兩,而補縮條有六千餘兩矣。監司韓光肇,以其補縮條,有所持難,故其後劃給贈資矣。大抵江原道稅納極小,稅不過四千餘石,布不過四五十同,誠悶矣。上曰,補縮條盡許乎?鳳漢曰,頃者關東之物,盡給蔘商矣。上曰,昔者減蔘多矣。鳳漢曰,今則蔘甚不足,決不可減,而但內局先卜定,難矣。上曰,先卜定,卽外上乎?鳳漢曰,一年十二月,逐月捧之,或至十月先捧,十一月之所納,及至十二月計減矣。上曰,若至翌年,則難矣,予恐每月先捧,次次引用,則仍至翌年矣。鳳漢曰,先捧者,不過當朔未受價而已,翌月則計減,且不過一年一次矣。曰,蔘品漸不如古,雖先捧,其所備納,不甚難矣,若如古蔘品,則蔘商難矣。上曰,惠郞入來,則用遺在詳奏,可也。益彬曰,今年捧上數,上下數,亦當仰奏乎?上曰,仰奏,可也。對曰,湖南廳,米十一萬二千二百九十七石內,均廳米一萬三千六十石,木九同四十八疋,錢七萬三千三百五十九兩。湖西廳,米二萬二百三十四石內,均廳米一萬二千五百十六石,木三十八同二十三疋,錢三千九百二十一兩。嶺南廳,米一萬七千三百五十七石〈內〉,均廳米八千一百九十九石,木三十二同四十四疋,錢二萬六千一百八十二兩。京畿廳,米四千八百十三石,木一同四十一疋,錢一千八百二十三兩。江原廳,米三百五十石,木七同三十疋,錢五百二十七兩。均役廳,米一萬七千七百九十七石,銀一萬八千七百二十三兩,木二百五十一同三十九疋,錢五十二萬六千七百五十八兩,移捧米三萬七千三百八十五石。賑恤廳,米五千二百五十六石,木十七同十疋,錢一萬二千一百八十二兩,銀一千三百八十四兩。常平廳,米二萬四千七百八十三石,木十七同,錢二千六十八兩,銀三千六百二十四兩。宣惠五廳,今年捧上米十四萬石,木四千四百同,木錢竝入一年上下,米十四萬九千四百石,木二千四百五十三同,錢二十四萬九千八百兩,而捧上數小,上下數多,卽今錢木,盡給貢人而無餘矣。上曰,常平倉,非賑恤廳乎?曰,異矣。卽糶糴也。上曰,常平之法,糴賤販貴者也。曰,古有其法,今則常賑,合爲一廳而用之矣。上曰,前有露積,今亦有乎?鳳漢曰,露積矣。上曰,江倉當移入萬里倉乎?鳳漢曰,當移者,龍山倉也。上曰,常平之意,貴者散之,賤者收之,當此豐年,何不從貴上下乎?鳳漢曰,已有磨鍊之定數也。上曰,靈城所作魚鱗,好乎?鳳漢曰,好矣。上曰,作日見一上言,有元貢之訴矣。鳳漢曰,元貢誠難矣,一入元貢,永爲定案,豈不難乎?上曰,又有一民,願爲貢物,誠無狀,故拔其上言,又有請設廛者矣。最孟浪者燻造契也,初設非矣,而旣設則難罷矣。曰,別廛甚多,凡民難堪矣。上曰,金致一爲何色郞乎?鳳漢曰,均郞矣。上曰,金漢禎,亦郞廳乎?鳳漢曰,湖南色矣。上曰,詳定事,當別入侍,與蔡濟恭,更議爲之,可也。上曰,承旨書之,此後備局入侍時,三都留守,其若入來,同爲入侍事,分付。諸臣,以次退出。
上在昌慶宮。常參·經筵,以代理停。
下直,黔毛浦萬戶金文周。
自辰時至午時,日暈。
李吉輔達曰,大司憲未差,執義金元行,掌令李養源·申大脩,持平李鳳祥·李仁采在外,今日以監察茶時之意,敢達。令曰,知道。
李彝章達曰,同副承旨洪名漢,今日不爲仕進,卽爲牌招,何如?令曰,依。
傳于蔡濟恭曰,編次承旨,入侍于萬安門。
李吉輔啓曰,臣依聖敎,今日進詣于仁政殿月臺,入直禁軍等,戎器服色點考,則竝皆無頉,仍以傳敎勞問,則俱皆好在云矣,敢啓。傳曰,知道。
傳于李吉輔曰,校書館冊子,催促。
蔡濟恭,以侍講院言達曰,本院下番,連日闕直,事甚未安,而再明日徽寧殿夏享大祭,宮官全數,自今日齋宿,弼善金光國,司書南綺老,由限已過,文學李敬玉,旣有只推之令,竝卽牌招,以爲齋宿進參之地,何如?令曰,依。
李吉輔,以都摠府言達曰,今此孝昭殿夏享大祭親行時,侍衛不可不備員,而都摠管李益輔,身病危重,勢難進參,一員未差,將不得備員,身病人員,合有變通之道,令政院,稟旨變通,仍令該曹,竝與未差之代,卽爲口傳差出,以爲備員侍衛之地,何如?令曰,依。
李吉輔達曰,因都摠府草記,今此親祭時,都摠管李益輔,身病危重,勢難進參,令本院,稟旨變通事,依下矣。都摠管李益輔合有變通之道,何以爲之,敢稟。令曰,改差。
李吉輔啓曰,因本院達辭,今此親祭時,都摠管李益輔,身病危重,勢難進參,自本院,稟旨變通改差事,依下矣。摠管有闕之代,令該曹,卽爲口傳差出,何如?傳曰,允。
兵曹口傳政事,以尹東度爲都摠管,李潤成爲副摠管。
李彝章,以吏曹言啓曰,都目親政,旣已定日入啓矣。郞官不可不備員,而佐郞鄭枋,奉命在外,今姑改差,其代,卽爲口傳差出,何如?傳曰,允。
李吉輔,以兵曹言啓曰,再明日夏享大祭親臨時,侍衛及陪衛,不可不備員,參知有闕之代,令該曹以在京無故人口傳差出,仍卽牌招,以爲備員之地,何如?傳曰,允。
吏曹口傳政事,以宋文載爲兵曹參知。
蔡濟恭,以禮曹言啓曰,卽接章陵參奉所報,則近來虎患特甚,白晝橫行,咆哮跳踉於紅箭門至近之地,且有囕害人命之患,陵官奉審與巡山等節,不得如常爲之,急速變通云,陵內虎患,若是狼藉,極爲驚心,卽令該軍門,發遣軍校,期於捕捉,何如?傳曰,允。
李吉輔,以禁衛營言啓曰,因禮曹草記,章陵捉虎事,允下矣。本營砲手六十名,將校二員領率出送,着實捕捉之意,敢啓。傳曰,知道。
戊寅四月初八日辰時,上御養志堂。編次承旨入侍時,左承旨蔡濟恭,假注書權師彦,記事官鄭昌順·柳敍五,以次進伏訖。上曰,夏享大祭,何日乎?濟恭曰,初十日矣。上曰,承旨書之。呼寫孝昭殿祭文畢,命濟恭讀之。上淚下沾袍。上曰,明日受香乎?濟恭曰,然矣。上曰,諸臣更爲來待于明政殿後。仍命退去,諸臣,以次退出。
戊寅四月初八日午時,上御咸安閣。禮房承旨入侍時,左承旨蔡濟恭,假注書權師彦,記事官鄭昌順·柳敍五,以次進伏訖。上曰,祭報府持來乎?濟恭曰,持來矣。上曰,讀之。濟恭讀盡,上呼寫明陵夏享大祭祝文。上曰,欲寫祭享文字。每請承旨,輒涕淚先下。又命書孝昭殿夏享大祭文後,諸臣,以次退出。
戊寅四月初八日酉時,上御恭默閤。禮房承旨入侍時,左承旨蔡濟恭,假注書權師彦,記事官洪秀輔·柳敍五,以次進伏訖。上曰,祝文祭文中,有何誤處而求對耶?濟恭曰,臣於明陵祝文及孝昭殿祭文畢書後,考准而未得審愼,致有不謹之失,臣誠死罪。上曰,換書耶?濟恭曰,香室官員,忙急書入之際,果有錯誤之事矣。上曰,承旨何必引咎?改撰易矣。仍改其下段誤書者,呼寫畢。命濟恭讀之,讀訖。上曰,猶勝於前製矣,今已夜深,待天明,精書以待,可也。諸臣,以次退出。
上在昌慶宮。常參·經筵,以代理停。
李彝章達曰,明日常參,取稟。令曰,停。
洪名漢達曰,大司憲未差,執義金元行,掌令李養源·申大脩,持平李鳳祥·李仁采在外,今日以監察茶時之意,敢達。令曰,知道。
親傳香罷後,上仍詣入齋殿後,政院·玉堂·藥房口傳問安。答曰,知道。王世子入齋室後,政院·玉堂口傳問安。答曰,知道。
李吉輔,以都摠府言啓曰,今日入直內三廳武兼禁軍及軍兵等,當爲中日習射,而夏享大祭親臨,齋戒相値,不得爲之之意,敢啓。傳曰,知道。
李彝章達曰,今初十日徽寧殿夏享大祭,王世子攝行時,承旨一員,當爲陪從,何承旨進去乎?敢稟。傳曰,右承旨進去。
傳于蔡濟恭曰,東宮陪從,同副承旨爲之。
吏曹口傳政事,李聖圭爲吏曹佐郞。
李彝章啓曰,今四月十二日,都目政事爲之之意,敢啓。傳曰,親政已諭矣。
安允行達曰,明日次對,兩司當爲進參,除在外外,獻納李宜老,正言李鎭恒,待開門牌招,以爲推移入對之地,何如?令曰,依。
戊寅四月初九日辰時,上御涵仁亭。夏享大祭親傳香入侍時,行都承旨李彝章,左承旨蔡濟恭,右承旨朴昌潤,左副承旨李吉輔,右副承旨安允行,記事官李晉圭·李迪輔,記事官洪秀輔·柳敍五,以次侍立訖。上曰,侍衛皆使之入來。再三呼典事官,而典事官不入。上曰,此莫非生疎之致,習儀之法,於此可見其善矣。上具翼蟬冠·視事服,親傳香後,下殿立板位,上祗迎。藥房都提調金尙魯曰,夜間聖體,若何?上曰,一樣矣。尙魯曰,寢睡之節,何如?上曰,善睡矣。尙魯曰,湯劑連爲進御乎?上曰,間日進御矣。尙魯曰,明日日次,而久未入診,今番必爲入診,何如?上曰,觀勢爲之矣。上步出賓陽門,至明政殿月臺,乘輿入孝昭殿齋室,諸臣退出。
戊寅四月初九日辰時,王世子祗送入對時,同副承旨洪名漢,事變假注書馬之徽,記事官南綺老·黃德潤,以次陪從。王世子,具翼善冠·淺淡服·烏角帶,以乘輿出集英門,詣銅龍門降輿,步詣明政殿板位,香祗送,大駕出宮時,王世子祗送後,還入齋室。陪從承·史,以次退出。
上在昌慶宮。常參·經筵,以代理停。
夜自一更至四更,月暈,廻火星。
孝昭殿親祭罷後,政院·玉堂·朝廷二品以上·六曹堂上·宗親單子問安。答曰,罔極。藥房口傳問安。答曰,罔極。世子宮·嬪宮,政院·玉堂口傳問安。答曰,知道。
洪名漢達曰,大司憲未差,執義金元行,掌令申大脩·李養源,持平李鳳祥·李仁采在外,今日以監察茶時之意,敢達。令曰,知道。
藥房都提調金尙魯,提調李成中,副提調李彝章啓曰,親行夏享,徹曉將事,伏未審朝來,聖體調攝,若何?憊眩之候,寢膳之節,亦何如?前劑入湯劑,已盡於昨日,臣等卽與諸御醫入診,詳察聖候,議定繼進當否爲宜,王世子調候,何如?臣等不任區區憂慮,敢來問安,竝此仰稟。答曰,知道。氣則一樣,世子氣亦一樣矣。
令于李吉輔曰,大臣·備局堂上,引接。
慶尙監司趙雲逵狀達,四月令薦新竹笋,限內不得封進,惶恐待罪事,令于洪名漢曰,勿待罪事,回諭。
戊寅四月初十日辰時,王世子坐德成閣。大臣·備局堂上,引接入對時,右議政申晩,行司直金聖應,行工曹判書洪鳳漢,戶曹判書李宗白,刑曹判書申晦,行副護軍鄭汝稷,行大司成金善行,校理李錫祥,左副承旨李吉輔,記事官李迪輔,事變假注書馬之徽,記事官南綺老,記事官柳敍五,以次進伏訖。晩曰,徹夜將事之餘,睿候,何如?令曰,大體一樣矣。晩曰,寢睡之節,何如?令曰,不得睡矣。晩曰,水刺之節,何如?令曰,不能進矣。晩曰,氣升之症,何如?令曰,頃日之後有加矣。晩曰,大朝聖候,何如?令曰,一樣矣。晩曰,古人有變化氣質者,邸下以不動心爲主,則氣升之症,自然漸止矣。晩曰,板位問候時,有下令而未能聞之,惶恐敢達矣。令曰,直殿茶禮進參,惶恐之心少愈矣。晩曰,大朝中庸畢讀後,夢見慈聖,丁寧致賀,覺來愴慕,定爲一月三次講經之下敎,故臣等,以次對三次事仰稟,則大朝下敎曰,已知卿等之有此請亦定月三之規,國事誠幸,此出於申敎之聖意,伏願邸下,仰體焉。令曰,當仰體矣。晩曰,此濟州牧使趙威鎭狀達也。荒年救民,惟在捧糴,故三邑新還,申飭督捧,而弩末之民力,不但無路準納,一邊分糶,一邊捧還,恐涉徑庭,未捧各穀,姑爲停捧,以示朝家優恤之意,而三縣公料未捧牟租,一體停捧,則夏末公下,亦無出處,今姑停捧,待麥秋退捧事,請令廟堂稟處矣。島中連値災荒,還穀之難於準捧,其勢誠然,姑爲依狀請許施,以爲待秋成準捧之地,所謂三縣未捧牟租,則係是公下之資,牟則麥秋卽爲徵捧,租非夏間所捧之穀,亦令待秋捧納爲宜,以此分付,何如?令曰,依爲之。出擧條晩曰,此平安監司閔百祥狀達也。以爲本道荐飢之餘,各樣還穀漸縮,而當春分糶,以此折半之數,萬無計巡分給之望,尤甚邑折半,之次邑三分一,留庫中特許加分事,請令廟堂稟處矣。還穀糶糴,法意甚嚴,而近來外邑,不有嗣歲之慮,諉以年凶,不能督捧,以致穀物之漸縮,每當分糶之時,輒請加分,事極未安,此則道臣巡路,目見其可悶之狀。有此狀請,不可無矜念之道,就其留庫中,尤甚邑三分一,之次邑四分一,特許加分,何如?令曰,依爲之。出擧條晩曰,此平安監司閔百祥狀達也。以爲林土別將張再洙赴任,在於昨年十二月二十一日,則一旬之內,許多軍餉,猝難收捧,其所未捧,專由於舊別將慢忽之致,新到別將,似有參酌之道,而邊地守令居末者,勿拿決杖,曾有定式,邊將居末與邊地守令,一體擧行事,請令廟堂稟處矣。無論軍餉還上,文書磨勘之官,自當其居末之罪者,乃是法例也。張再洙之赴任,在於歲末,則其不得準捧,雖似可恕,而捧未捧文書,渠旣磨勘,則其在國法,自有當律,其所未捧之責,專在於前別將,則其慢不嚴懲之罪,亦不可置之,前後別將,一竝拿問嚴處爲宜,邊倅居末,決杖之中間變通者,爲防其厭避邊地之意,而邊將與守令有異,初無厭避之可論,則今不可徒緩其律,以貽軍餉難捧之弊,此則置之,何如?令曰,依爲之。出擧條晩曰,見各道謄報,則皆已注秧,而牟麥亦頗好云矣。鳳漢曰,近來虎患,無處無之,而鳥嶺尤甚,將至於路絶行人,易生賊患,向者朝家,使之捕捉,而尙未捕捉,事甚可悶,更爲嚴飭本道,多般設機,從速捕捉後,狀聞,何如?晦曰,非但鳥嶺如此,畿內虎患,近來尤甚,囕殺之患,無處無之,設機捕捉之道,一體申飭,似好矣。令曰,大臣之意,何如?晩曰,鳥嶺虎患,臣亦聞之,行人不敢獨行,聚數十人然後,乃踰嶺云,私行之遲滯,姑舍勿論,持公事急脚,若或遲滯,則豈非可悶之甚乎,依重臣所達,令本道,捕捉狀聞爲宜,他道亦多如此,一體申飭,何如?令曰,依爲之。鳳漢曰,亂廛之禁,雖嚴,至於軍兵手造之物,特許勿禁,故每於亂廛之時,以手造與否,爭辨多端,固已可悶,至於兩營上番軍所持苧布,稱以資保所捧,不無憑藉雜亂之弊,曾前市署,往復該營,果是資布,則踏印以給,以防其奸僞矣。御營軍,則臣當依前爲之,禁營似當一體擧行,以此出擧條,更飭於兩營,何如?令曰,大臣之意,何如?晩曰,當初亂廛之禁,欲使本廛不失利也,至於軍士手造之物,則不在當禁之科,而近來勿論手造與否,一倂禁之,事極不當,蓋亂廛不禁誠難,禁之亦難矣。其責專在於京兆,申飭,宜矣。令曰,依爲之。重臣所達,亦一體依爲之。已上出擧條晩曰,臣有痰核,膿汴長流,而祭享時不得不進參,故扶病入來矣。此意已稟於大朝,而此後則不可不調理,故敢此仰達矣。令曰,唯。諸臣退出。
戊寅四月初十日四更一點,上自齋殿。具衰服詣孝昭殿,夏享大祭親祭入侍時,行都承旨李彝章,左承旨蔡濟恭,右承旨朴昌潤,左副承旨李吉輔,右副承旨安允行,記事官李晉圭·李迪輔,記事官洪秀輔·柳敍五,以次侍立訖。上立板位上,行哭四拜禮,入殿內,行初獻禮。上曰,承旨奉爵奠坫後,使都薛里奉審,而有此做錯,當該都薛里,推考,可也。出擧條上曰,執禮讀笏記時,有遺落處,推考,可也。出擧條藥房都提調金尙魯曰,夜間聖體,若何?上曰,一樣矣。尙魯曰,湯劑進御乎?上曰,間間進御矣。尙魯曰,徹夜將事,傷損必多,下情誠憂悶焦迫矣,惟願隨時强進,以副區區之望。上曰,外班呼唱,比內班頻數,申飭禮儀司,可也。禮畢,上親行望燎禮,還齋殿,改具翼蟬冠·視事服,出齋殿乘輿時。上曰,禁漏官員,數數擊鼓,時刻頻報,行禮太速,禁漏官及禮貌官處,各別申飭,可也。至明政殿月臺,降輿時,上謂吏曹判書尹得載曰,今番都政,出六窠多有,而當無付司果之弊否?得載曰,出六之窠果多,監造官皆有歸屬處,而恐未徧及於別公作矣。上曰,兵曹亦多窠否?兵曹判書鄭翬良曰,多窠矣。上入大內,諸臣退出。
戊寅四月初十日四更一點,王世子,夏享大祭入對時,同副承旨洪名漢,事變假注書馬之徽,記事官南綺老·黃德潤,以次陪從。王世子具翼善冠·黑黲袍·烏角帶,出齋室,步詣于徽寧殿板位,哭四拜訖,行初獻禮後,四拜禮畢後,還入齋室,改具翼善冠·淺淡服·烏角帶,出齋室,入明政殿板位,祗迎後,出光政門,步詣于銅龍門,乘輿時,洪名漢曰,執禮趙,不能高聲善讀,文學李敬玉受酒時,亦有做錯,事體未安,竝從重推考,何如?令曰,依爲之。出擧條入大內後,陪從承·史,以次退出。
上在昌慶宮。常參·經筵,以代理停。
夜自二更至五更,月暈。
下直,慶興府使尹彝復,理山府使趙,慈仁縣監安杓,滿浦僉使閔範洙,綾州牧使兪直基。
李彝章達曰,明日親政相値,常參,頉稟。令曰,知道。
洪名漢達曰,大司憲未差,執義金元行,掌令申大修·李養源,持平李鳳祥在外,李仁采牌不進,今日以監察茶時之意,敢達。令曰,知道。
備忘記,今日弓矢,滿浦僉使閔範洙處,給送。
右議政申晩,鍼灸呈辭。令于李彝章曰,給由。
李彝章達曰,左承旨蔡濟恭,左副承旨李吉輔,今日俱不爲仕進,竝卽牌招,何如?令曰,依。
洪名漢達曰,憲府連日監察茶時,事甚未安,除在外外,持平李仁采,卽爲牌招,何如?令曰,依。
中旬講經,取稟。傳于李彝章曰,當日爲之,時刻,依前擧行。
傳于李彝章曰,講經入侍單子及時刻單子,卽爲書入,金奉朝賀,同爲入侍事,使入直史官傳諭。
傳于蔡濟恭曰,俄者入侍承旨,持所書下敎,來待于集賢門。
洪名漢,以兵曹言啓曰,今四月十一日,武臣賓廳武經講書日次,而落點單子,時未啓下,講經相値,不得爲之之意,敢啓。傳曰,知道。
蔡濟恭,以宗簿寺言啓曰,璿源譜略,今已修正進上矣。初中草及頒賜件拔去張,自本寺依例洗草,而舊板子,亦依前燒火之意,敢啓。傳曰,知道。
又以宗簿寺言達曰,觀此全羅監司洪麟漢狀達,則茂朱赤裳山城·璿源閣,重修年久,風雨所傷,柱礎棟楹中方木退却,將有全體傾覆之慮,不可不及時修改,令該衙門稟處矣。依例發遣郞廳,卽爲修補之意,分付該曹該道,何如?令曰,依。
李吉輔,以扈衛廳言啓曰,本廳軍官別試射,在前每年爲之,而十數年來,連因事故,不得設行矣。初試則今年二月,已令三廳別將等,依例每廳各五十人式試取,故覆試,今月十三日將設行於慕華館,臣拓基,臣宗城,同會開坐,而領敦寧府事臣趙載浩,以身病不得來會,其所帶軍官,臣等當兼察試取,闕內入直軍官中,初試入格人員,依前例,除標信出試後,還入直之意,敢啓。傳曰,知道。
傳于蔡濟恭曰,今夜當夜講,儒臣持自省編初卷,來待于明政殿後。
蔡濟恭,以義禁府言達曰,禮山縣監李浚,忠淸都事洪晟等,令該府處之事,徽旨達下矣。李浚今方待令,卽爲拿囚,而洪晟,依傳敎漕運後,拿囚,何如?令曰,依。
又以義禁府言達曰,卽接月令醫員崔興門手本,則時囚罪人具德勳,素患黃疸,處濕之餘,一倍添劇,滿面浮高,腹部彭脹,呼吸不通,勺水不下,氣息奄奄,實有頃刻難保之慮云,自前罪人病勢如此,則有保放救療之規,敢此仰稟。令曰,依爲之。
又以義禁府言達曰,全羅道濟州牧旌義縣定配罪人崔鶴齡,因傳敎,放送令旨達下矣。放送事,分付道臣之意,敢達。令曰,知道。
李吉輔,以賑恤廳言啓曰,羅里舖節目,自本廳改啓事,命下,又因督運御史洪良漢書啓,備局,以自賑廳商量添入節目事,覆奏判下矣。書啓措語,儘有意見,而至於穀物之分留各邑,事無統領,實多掣礙,仍前置之,濟州出送物種之麤劣者,申飭擇送事及帽鰒代網巾出送事,添入節目,一通書入之意,敢啓。傳曰,知道。
副司直洪啓禧書曰,伏以孝昭殿練祭纔過,徽寧殿禫期已訖,仰惟大朝哀疚彌深,睿懷當復,何如?群情悲憂,不能自已,竊念臣才疎識淺,不足以備使令之末,性褊跡畸,不足以行睢盱之場,前後拜章求退者,不止一二,伏想离明,亦必記有,而只緣受恩罔極,圖報無路,每當國有事會,輒必强自驅策,遂致因循遲徊,不果克踐前言,時一反省,常切慙訟,乃者臺言峻發,集千古宵小之目,而加之於臣矣。其言之是非得失,自有公眼,非臣所可辨,而苟究所以致此者,則由臣不去,尙誰咎哉?臣無寸長,惟知守拙,雖蒙誤恩,輥到崇顯,而閉戶坯蟄,習懶養病,徵逐本非所樂,門巷常寡輪鞅,以是之故,知臣者少,而不知臣者多,喜臣者少,而不喜臣者多,夫以所不知之人,聞所不喜之言,則顧何以知臣之必無是事?況末俗嘵訛,聞毁人則喜,聞譽人則怒,其傅會增益,無所不至者,亦非異事,彼言者,未嘗有深怨積怒於臣,豈必欲媒糵構陷而然乎?然其所論列之醜悖,則實是簡牒之所未聞,罔非搢紳之所深恥,以臣懦緩,尙覺愧恧欲死,走伏金吾,恭俟處分,迺蒙大朝俯加照燭,特令勿待命,仍降賜對之音,臣行將去矣。瞻望雲闕,戀結恩私,豈不欲冒昧進身,一瞻天顔,而身名僇辱,泥淖沾體,百爾思惟,終難承命。仍復席藁冀被恩譴,不謂聖上,特垂恕諒,使臣子,歸傳溫音,俾臣身退守廉防,以臣滓穢之蹤,何以得此於聖明之世?臣歸伏江干,徊徨感泣,實莫省措躬之所也。第臣雖無足言,問其職則卿列,而其聲罪之狼藉,遣辭之深刻如此,恐不當置之於曖昧不明之地,是宜下臣司敗,公行推究,如使臣罪是實,則直勘當律,可以快言者之心,臣罪非實,則從公辨理,可以白臣身之冤。今臣區區所望,只在於此,惟冀邸下之俯察而亟許焉。且臣於跧伏之中,竊有所惶蹙不自安者,臣子景海之被對,尤是曠世之異數,闔門感泣,不知死所,渠只知有訟父冤之急,未暇念不拭唾之義,乃於俯詢之下,猥陳私嫌之說,雖其痛冤弸中,不能擇聲,而筵體至嚴,終涉妄發,臣心惶懍,已不可極,臺臣行遣之命,又下此際,中外傳聞,若以爲臺臣,論一賤臣而被譴,則臣之罪,尤大矣。臣在朝無所裨補,又使言路有妨,則毋寧臣身重被威罰,爲可以少安臣心,伏願邸下,亟勘臣罪,以謝公議,千萬懇禱。答曰,覽書具悉。日月流邁,孝昭殿練日已過,遽變中月之制,哀慕莫逮,一倍罔極,臺臣誣罔之說,聖上旣已洞燭,卿其勿辭焉。
掌令申大脩書曰,伏以天降荐割,聖母禮陟,曾未幾何?東朝殿下遽又昇遐,臣民攀痛,久而罙切,居諸易邁,兩魂殿練禫,次第奄過。伏惟我大小朝,孝思靡逮之慟,益復如新,仍念臣,嶺邑四載,政拙心勞,涓埃蔑效,罪戾是俟,而乃者柏府除旨,遽下意外,惶隕感激,莫知措躬之所也。臣根植孤弱,性姿疎拙,早竊倖第,學識謏淺,淸朝耳目之責,本無堪承之望,而粵在頃年,僥冒持憲重寄,一向違傲,分義是懼,黽勉詣臺,略有論列,而承聞大朝嚴敎,至今追思,不覺惶汗之浹背也。臣之所達數事,亶出於嚴隄防規官師之意,非有一毫挾雜之私,而只緣言議巽軟,未能孚格天聽,至於本事之外,又承誨責之敎,尤不勝萬萬悚蹙。臣於其時,新入臺地,倉卒疎忽,未及周旋,被瞞於僞傳上敎之史官,亦莫非臣疲鈍謭劣,平日言行,不能見重之致,其時事實,儘多曲拍,而臣初登筵席,未免有蓄縮不盡之歎,今於年久事往之後,不必呶呶追辨,然墜落臺風之敎,卽是臣臺端鐵限,其何可以歲月之稍久,有所自恕,抗顔冒進於僨敗之地乎?顧此情勢,去就一節,初非可論,玆從縣道,略陳短章。伏乞离明,亟賜鐫改,以重臺選焉。且臣稟賦虛孱,自來善病,而積傷於南土暑濕,痰火滯鬱之症,發作無常,長時呻囈,肥肉柴脫,形殼徒存,親知相見者,無不驚訝,近又跋涉撼頓於近千里長途,重添外感,頭疼膈煩,肢體如刺,飮啖全廢,神氣昏瞀,來伏畿寓,今纔有日,連試湯焫,小無其效,復起爲人,難以時月可期,而頃於朝紙中,伏見大朝傳敎,在卿臺臣,先遞差後禁推,臣於伊時,在遠邑任所,雖與無故在鄕者有異,而虛縻見職,已至數朔,以情以病,轉動無路,前後祭班,一未得趨參,病裏惶悚,一倍罔措。伏乞亟令攸司,重勘臣逋慢之罪,俾安微分,不勝幸甚。答曰,覽書具悉。日月流邁,兩魂殿練禫次第已過,哀慕莫逮,一倍罔極,爾其勿辭察職。
戊寅四月十一日午時,上御涵仁亭。講經入侍,金奉朝賀同爲入侍時,奉朝賀金在魯,領事金尙魯,特進官金聖應,知事李鼎輔,參贊官朴昌潤,侍讀官李錫祥,檢討官洪良漢,記事官李迪輔,記事官洪秀輔·柳敍五,以次進伏訖。上曰,金奉朝賀入來乎?尙魯曰,已爲入來矣。上曰,注書出去,與金奉朝賀偕入。上顧尙魯曰,奉朝賀行步,何如?尙魯曰,不如前矣。上曰,年幾何?尙魯曰,七十七矣。上曰,爲年所壓矣。右相之父,善行步矣。尙魯曰,如此之人稀矣。上曰,李普爀筋力,亦好矣。尙魯曰,奉朝賀回卺之禮,以今日定行矣。其妻遭同氣之服,故不得行矣。上曰,果若行禮,則今日之召,幾乎戲新郞矣,蓋貴矣。聖應曰,崔奉朝賀,亦行此禮矣。上曰,崔奉朝賀,金奉朝賀,皆肅廟朝臣,尤貴矣。上俯視金奉朝賀趨蹌而入曰,行步則善矣,而升階時,近見面貌衰矣。上講中庸,自篇題,至第一章章下註。上曰,散字極怪矣。洪啓禧與洪聖源,作爲此本矣。上曰,其下十章,謂自第二章以下乎?尙魯曰,二章言仲尼曰,以至十一章,皆稱子曰,其謂第二章以下,明矣。鼎輔曰,此本不如古板矣。上曰,此本取其字,大也。錫祥·良漢,分讀註訖。錫祥曰,天命之謂性,性理也,人物各得其理,在天爲命,在人爲理,此綱領也。第二大文言效驗,莫見乎隱,靜時工夫,喜怒哀樂,動時工夫,致中和,天地位,萬物育,中庸之極功也。殿下於大本上,已得透徹,臣不敢贅說,而不自滿假,聖人之深戒,伏願殿下,益加勉焉。上曰,本無是工,今則可謂晩矣。良漢曰,篇題中實學二字,直用工之切要也。蓋天命之性,卽實理也,天之賦與萬物,莫非此箇實理,人之所以率性者,不過體此實理而已。實者,誠也,故中庸一篇,不外乎一誠字,其云天下之達道五,所以行之者一也,一者,誠也。自明誠而至於至誠無息,至誠無息而至於與天地參,誠之道大矣哉?伏願殿下,以實心體實理,以之學問,則月三開講,不歸於文具,措諸事爲,則一政一令,皆當有實效矣。唯聖上加勉焉。上曰,昔未做工者,今何能耶?上曰,彼老大臣入侍,血氣如彼其衰,志氣安得不衰乎?尙魯曰,殿下,以志氣衰下敎,下番,專以誠字仰達矣。無日無時誠存,則志氣無時而衰矣。在魯曰,志氣之衰,臣無慮焉,以殿下辭令動作之節觀之,血氣,亦不小衰矣。錫祥曰,動作專以血氣言之,非臣等之所望於殿下也。尙魯曰,工夫中愼獨爲難,七情中惟怒難愼,願殿下,於此二者,加勉加愼焉。在魯曰,第二大文,上一節言存養,下一節言省察也。上曰,奉朝賀言,是矣。錫祥曰,天命卽明德,性敎卽新民,位育卽止至善之事,此書與大學,相爲表裏矣。在魯曰,敎則可於人而不可施於物,以此儒家,多有爭端矣。良漢曰,鷄司晨,犬司吠,率性猶愈於人矣。上曰,聞鷄鳴於晨,而知禁漏之官,不如鷄矣。尙魯曰,禽獸中唯猫不識主,而先朝有埋猫之事,蓋聖德,有以感之矣。鼎輔曰,儒家以性理說,多有爭端,而先正臣李珥,理氣說爲最矣。尙魯曰,夜間聖體,若何?上曰,氣甚不平矣。尙魯曰,寢睡之節,何如?上曰,善睡矣。尙魯曰,王世子氣候,何如?上曰,一樣矣。上曰,奉朝賀進前,舊臣中唯卿在耳?今日見卿入來,果然衰矣。今則卿如釋重負矣,然老衰,則以是不愈矣。在魯曰,今見殿下,講經不倦,元氣今猶不衰矣。尙魯曰,今於講筵,召見元老,誠貴矣。鼎輔曰,元老所奏文義,尤貴矣。上曰,食道,何如?在魯曰,本不善食,而歲末得感氣,食飮厭進,尙未復常矣。鼎輔曰,世多有不多食而壽者,固無傷也。上謂在魯曰,卿服瓊玉膏乎?對曰,服之別無顯效,且力有所難,故曾或服之,而今不能服矣。尙魯曰,臣近來臂痛難堪,欲呈鍼灸,而每緣國家多事,尙未遂意,右相今日呈辭矣,聞領相之病,今則快愈云,臣之私病,固不足言,而國事誠狼狽,不可無首揆,勸起領相,何如?上顧鼎輔曰,重臣必知之,領相之病,何如?鼎輔曰,向來傷處,則今雖合瘡,而斑痕尙在,形貌頓變,難於對人矣。上曰,其變形何妨耶?鼎輔曰,變形不妨,而本來有病之中,其時驚心,又添一層矣。其時臣往見之,不躍則幾死矣。烈炎之中,橫躍而出,不自知其何爲而能躍也。上曰,出於其火炎中,能往扶祠堂云,誠賢矣。尙魯曰,鄭光忠事,臣詳聞,則酒幕人,拒門不納,光忠終不一杖,通于畿營推治云,似當容有可恕之道。上曰,拿囚耶?尙魯曰,拿囚已久矣。上曰,飭已行,安岳郡守鄭光忠,分揀放送。出傳敎尙魯曰,醫官鄭趾彦作故云,誠慘惜矣。上曰,誠可惜也。上曰,承旨書之,御醫鄭趾彦,非徒術業之精明,爲人純實矣。其涉惻傷,令該曹,依金應三例,從厚擧行,其子,令該院待闋服,卽爲復屬。出傳敎在魯曰,萬事都在殿下一身,賞罰宜簡,而第一在保護聖躬。在魯曰,臣於十數年來,有含意欲陳,而連値國事多故,未得陳,心常耿耿,今始仰達,卽故相臣李德馨,文烈公趙憲不祧事也。李德馨,乃宣廟朝卓異之名相,趙憲之道學節義,輿人之所共知,而至於不祧之典,非有功勳,則不得與,是國法也。臣請以兩臣壬辰之功,當錄而見漏者陳之。壬辰之亂,倭旣渡海,擄倭學通事景應舜,齎送書契,請見李宣慰議和,蓋上年倭使玄蘇之來,德馨爲宣慰使,甚見敬重故也。朝廷遂遣德馨,行到湖西,先遣應舜,爲淸正所殺不得入,而回程復命於平壤,賊進逼浿江,又請見李德馨,德馨,片舸會于江中,責曰爾欲犯我父母之邦,脅我假道,國可亡,道不可假,何和可議?群臣諸將望見者,無不悚然變色,逮賊益急,與故相臣李恒福,力請乞援天朝,爭願自行。上命德馨往,恒福灑涕脫驂以別,德馨到遼,呈書巡按,立庭痛哭,巡按感動,先發祖承訓等,領三千兵而來,繼有鄭崑壽乞兵之行,李如松五萬之兵,又出矣。德馨,儐接天將,辦運軍餉,丁酉又隨經理楊鎬,提督劉綎南下,長在軍中,功勞最多,及至甲辰,勘兩勳時,扈聖勳,則必錄自京至義州隨駕者,故德馨見漏,而所謂終始隨駕者,蓋指或有身病,或聞親病而落後者,不可與也。若德馨,承朝命迎虎口,追及平壞,終至義州者,不當局於此例,宣武勳,則其時宣廟下敎,有曰請得天兵來者,當爲元勳,德馨首建議自請行,先得祖承訓一枝兵而來,亦應見錄,而竝見漏,李恒福,陳啓其不可不錄,宣廟下答有曰,今啓實獲我心。方賊鋒長驅而北也,自請往諭,及至平壤,單舸見虜,此豈人人所能爲乎?非忘身殉國者,不能也。仍命策勳勳府,送畫師,請圖像而謝遣之。八上箚力辭,至擧趙憲·高敬命而讓焉。宣廟猶堅不許,其後勘勳之首,相素忌嫉德馨,乃曰,此老辭勳,是實際語,遂拔之,一時公議譁然,至今未已。末年當光海殺永昌時,上箚力救,又於大妃殿,延興喪進喪服收議,有子無讐母絶母之義等語,三司竝請按律,憂憤不食而卒,其終始大略如此,趙憲,則灼知倭賊之必大擧入寇,屢上疏請斬倭使,上奏天朝,嚴兵以待,及聞難,首起義兵,直搗淸州之賊,賊大衂,焚屍宵遁,湖左諸賊,望風皆潰,至今數壬辰戰功,淸州之捷,高在一二,其後錦山之戰,雖衆寡懸絶,全軍盡陷,而無一人旋踵,賊死亦過當,收餘兵運屍,哭聲震野,遂與茂朱屯賊皆遁,湖西·南,賴以得全,身雖死而功則亦大,月川君李廷馣,以延安克賊之功錄勳,趙憲淸州之捷,豈下於延安乎?雖以甲辰勘勳時李德馨之箚觀之,當時公議,已可見矣。先正臣宋時烈在世時,至有趙憲進錄之議,先正答人書,以爲到今年代久遠,追錄重難,宜定爲不祧之位云云,此兩臣,其大功之不可泯沒,誠有如李恒福之箚,宋時烈之論,而今皆親盡當祧,汔未有朝命,誠爲欠典矣。上曰,文烈公趙憲,已知其精忠大節,而故相臣李德馨事,今聞所奏,誠是,此兩臣,特施不祧之典,遣禮官致祭。出擧敎上曰,金陽澤行公耶?尙魯曰,陽澤來見臣曰,與鄭尙淳,有同罪之嫌,故不敢行公云,其亦有所執矣。上曰,承旨書之,安陰縣監鄭尙淳,不可事同而飭異,其令該曹內移。出傳敎上曰,以今番觀之,金陽澤·鄭尙淳,不非,而金致仁賢矣。上使中官,招出元孫。謂尙魯曰,卿觀元孫耶?尙魯曰,頃日講童蒙先習時觀之矣。上曰,何時耶?尙魯曰,久矣。尙魯曰,酒禁之效,當以市直觀之,三南勿論,畿內市直漸賤民,亦曰酒禁之效,而牟麥且有大豐之漸矣。上曰,然乎?上曰,見訓將之書乎?尙魯曰,不見矣。上曰,操心太過,故字劃細,而趙明鼎書,則太濁矣。中官,奉元孫出來,上命坐座右,使誦所讀書,元孫誦童蒙先習一遍訖。上曰,汝旣誦,歸而休之。尙魯曰,不用氣而善誦矣。上曰,予觀引儀呼唱時,用氣故大開其口,此則尋常誦之,而不用氣矣。上曰,奉朝賀先退。諸臣,以次退出。
戊寅四月十一日申時,上御崇文堂。承旨入侍時,右承旨朴昌潤,記事官李迪輔,記事官洪秀輔·柳敍五,以次進伏訖。上曰,承旨改書傳敎,飭已行,特爲參酌。安岳郡守鄭光忠,解見任放送,其代擇差,謝恩日其令赴任。上曰,帶職放送,則紀綱如何矣。站人豈不怪乎?上曰,承旨書之,上食相値,明日殿坐時刻,以辰初一刻擧行。出傳敎諸臣退出。
戊寅四月十一日初更,上御涵仁亭,夜講入侍時,校理李錫祥,副修撰洪良漢,左承旨蔡濟恭,記事官李迪輔,記事官洪秀輔·柳敍五,以次進伏訖。上曰,代理後,以夜對改以夜講者,前此有之乎?錫祥等對曰,未能記憶矣。上曰,前日似已行夜講,注書出去知入經筵廳日記,可也。臣迪輔還奏曰,徧考日記,則傳敎中,無改以夜講字矣。錫祥,講自省編序,良漢講內篇篇題,濟恭,講內篇。錫祥曰,此篇篇名,卽曾子日三省之意也。內以治心,外以臨事,必須知行竝進,若不知,則行無所施,知而不行,則亦非眞知,願殿下益加勉焉。上曰,月三講經,少無功效,予實無知之事,故無實踐工夫矣。良漢曰,今日旣行講經,又下夜講之命,暮年勤學,臣實欽仰,此篇,乃殿下所自述,臣不容更陳文義,而惟願殿下,但力行之而已。上曰,金奉朝賀,亦嘗言自己之志氣,亦不免隨血氣而衰矣。濟恭曰,臣之昵侍殿下,已過十年,竊仰天顔,實有非昔時之歎,則雖以聖人之質,其血氣之有時而衰,固所仰認,而竊覸聖學之勤,悠久不息,講經旣加月三,夜講今又行之,此豈非聖人志氣不衰之驗乎?上曰,然則孔聖何以有吾衰之歎乎?濟恭曰,此則聖人之言,有感而發也。夫所謂志者,卽志伊尹之志,所謂氣者,卽鄒聖所云夜氣與浩然之氣,以此言之,寧有與血氣俱衰之理乎?孔聖雖有吾衰之歎,而亦曰,假我數年,則亦豈非志氣之不衰乎?良漢曰,聖上之以志氣爲衰,蓋出謙不自居之意,而近日聖躬,未嘗一日燕息,諸節亦未有損,臣則以爲,不但志氣之不衰,血氣亦未嘗衰也。上曰,佛學之操心艱辛,抑有浮於吾道乎?濟恭曰,人生而有耳目口鼻之欲,故吾儒與釋氏,其所以一心用工,絶去外誘者,無甚異同,而但吾儒,則操得此心,擴充天理,欲以明天下之明德,蓋其極功,卽中庸所謂篤恭而天下平,直是活法,釋氏則其所以力制人欲者,畢竟至於空虛寂滅枯木死灰之境,雖造極處,更濟甚事?此則死法,先儒之每以差之毫釐,謬以千里爲言者,良以是也。上曰,釋學似艱辛矣。良漢曰,非艱辛,乃簡便也。濟恭曰,以其便於己,故人之慕外者,必入於此矣。上曰,吾道則異於此,只用力於日用切近矣。濟恭曰,聖敎誠然矣,聖上方講中庸,以九經章言之,以得人,爲爲政之本,以修身,爲得人之本,而若其修身之本,則又不出於五達道,此豈非日用上至要至近,而人皆可以爲堯·舜之梯,卽在此矣。上曰,再昨年於義宮展拜時,傳敎中,自强不息,戒我靈臺等語,此承宣書之矣。予雖衰矣。講學則豈敢廢乎?上曰,鄭光忠事,飭已行,左相又有所陳達,故初則以帶職放送,書下傳敎,更思之,高陽民之囚禁高陽獄,非光忠之事,而何光忠必以初無是事,欺大臣矣。濟恭曰,大臣聞實狀而陳之,此豈光忠之欺大臣者乎?上曰,若使光忠,帶職而過高陽,則此亦紀綱攸關,故改之以解見任者,以此也。上曰,承旨書之,王者愼刑,卽尙書欽哉欽哉,惟刑恤之意,非軍務,決棍旣禁,外方法外之杖,亦禁,此乃除鞭背之意,噫,古人云,刑者不可復續,此後非奉命人外,勿論官之高下,私行用刑,一切嚴禁,雖奉命之行,非公事,亦非執法,因其私氣,或用刑,因其食色,或用刑者,道臣隨聞以啓,令該府施以濫刑之律,爲道臣者,有此而或牽私不聞,或顧瞻不聞,俱以同律施行,非公事而爲道臣受囑用刑,是豈以一道之民,屬一伯之意哉?其犯者,勿論方伯帥臣,隨現亦用濫刑之律。噫,白首暮年,爲民欲除弊,若是下敎,若不遵令,豈曰有臣子分義,而犯者若不用律,亦豈曰,有三尺,令備局,嚴飭諸道。出傳敎良漢曰,外方濫刑,固當嚴飭,而至於亂杖,非治盜則不宜輕用,近者討捕營,多有此弊,將校輩,憑藉作弊,良民畏鎭營如虎,誠可矜也,宜有申飭之道矣。上曰,承旨書之,頃者帳殿,纘新傔從,爲其所問,先令捕廳杖問,帳殿親問時,乃覺其人之誤被其杖,有下敎特放之事,爲王者,此等微末,其猶若此。噫,桁楊之下,何求不得云,而古相李浣爲捕將時言,心常誦之,內而捕廳,外而討捕營之杖,非徒往牒所無,俗人云,亂杖之下,其誰不服?其酷刑可知,外方鎭營之弊,尤甚於京中,嚴加申飭,備無黑白混淆之弊,或不無爲其指捕人,酷杖勒構之弊。噫,莫辨玉石,猶其人之明暗,狹私勒構,豈仁人之所爲?此後爲營將有犯此者,銓曹,隨聞勿擬陞窠,風聞被彈,難以準信,其勿同施事分付,雖非狹私,不辨濫杖者,道臣隨現狀聞嚴處,而兼討捕守令,一體嚴飭。出傳敎上曰,頃聞大臣言,承宣,以北評事,棍邊將云,然否?濟恭曰,臣以北評事,移拜校理,承召上來之路,有等馬者問之,則乃鎭東萬戶,評事於北道邊將,旣爲上官,又況承召,則萬戶何敢犯馬乎?初命拿入其牽馬者,非萬戶之奴,乃是驛卒,故仍令拿入萬戶,欲爲棍治,其萬戶自言非中庶,乃是曾經宣薦云,故臣戒飭後,不棍而拿出矣。上曰,承旨之事,可謂得體矣。上曰,戎器亦點考乎?濟恭曰,不爲點考矣。良漢曰,當此恤刑下敎之時,敢以聞見仰達矣。臣之奉命湖南也,多士呈文,爭稱姜世煥母子復讐孝烈事,臣卽發關該邑靈光縣,取考其獄案,則姜世煥之父柱日,以居鄕豪强,爲村民朴尙民所構訴,受刑於官,邂逅致死,柱日之後妻李氏,與其子世煥,誓心復讐,欲殺尙民,尙民逃避半年,暫爲歸家,則李氏,探知其來,與世煥,各懷短刃,要於路左,子揕於前,母刺於後,尙民走死其家,李氏携其子,詣官自首,請伏其罪,官卽捉囚,招問屍親,果無異辭,故枚報巡營,則道臣,定推官,使之査出正犯,而母子爭命,互相自當,終不得決,尙在滯囚之中,自古復讐之律,未有定論,而母子爭命之事,誠甚可奇,此非自下所可擅斷者,每欲一陳筵席而未果,今得言端,故敢達矣。上曰,今聞所奏,無愧古人。噫,此等之人,豈可瘐於囹圄?令秋曹,卽爲分付道臣,條列啓聞,而啓聞來到日,該房承旨,與秋官,登對以奏。出擧條上曰,承旨書之,鎭日殿坐,特行夜講,兩件下敎,欲除民弊,然凡事下敎之月,雖似有效,其於翌月,輒皆若前,須觀酒禁,不飭則已,旣飭之後,當立其根,亦莫曰九重之深,予有繡衣,自可廉問,以此兩件,下敎下,添書嚴飭。出傳敎臨退時,上曰,此後中庸,又當重講,冊子及袱板,不必改備也。良漢曰,自止,則依重講時例擧行乎?上曰,唯。諸臣退出。
上在昌慶宮。常參·經筵,以代理停。
夜三更四更,月暈。
李之億達曰,明日常參,取稟。令曰,停。
李吉輔達曰,大司憲·持平二員未差,執義金元行,掌令申大脩·李養源在外,今日以監察茶時之意,敢達。令曰,知道。
又以都摠府言啓曰,今日入直內三廳,武兼禁軍及軍兵等,當爲中日習射,而親臨都目政事相値,不得爲之之意,敢啓。傳曰,知道。
李之億達曰,同副承旨洪名漢,今日不爲仕進,卽爲牌招,何如?令曰,依。
以右承旨尹東暹,同副承旨洪名漢,牌不進罷職令旨,令于蔡濟恭曰,竝推考徽旨捧入。
蔡濟恭達曰,卽者文學李敬玉,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
朴昌潤,以待講院言達曰,本院文學李敬玉,連日入直矣。以親病陳書徑出,上番不可一時闕直,弼善金光國,卽爲牌招入直,何如?令曰,依。
親臨都政,吏批,判書尹得載進,參判金致仁進,參議洪樂性進,行都承旨李彝章進,以鄭錫保爲宗簿主簿,黃植爲南部都事,崔福爲司饔主簿,李奎明爲白川郡守,申爲杆城郡守,徐有祜爲龍潭縣令,朴挺陽爲同福縣監,金亨大爲宜寧縣監,具世仁爲三水府使,全命佐爲豐川府使,待敎單洪秀輔,申景祖爲掌苑別提,朴師行爲司僕主簿,趙復彬爲漢城參軍,閔百祿爲順陵直長,權瑜爲司宰直長,沈澥爲韓山郡守,南泰齊爲谷山府使,金命益爲礪山府使,李雲康爲居昌府使,鄭彦龜爲草溪郡守,安宗茂爲氷庫別提,李昌遠爲知禮縣監,成德求爲德山縣監,趙守誼爲連山縣監,李匡垕爲機張縣監,朴成彪爲參禮察訪,鄭鏔爲松羅察訪,孫伯獜爲輸城察訪,盧勛相爲明川府使,魚道文爲巨濟府使,金熤爲掌樂主簿,安祜爲禧陵直長,沈翔雲爲尙瑞直長,任燦爲內贍奉事,李養和爲軍資奉事,申光胄爲濟用奉事,金履復爲軍資判官,朴師建爲司宰僉正,李殷春爲安岳郡守,崔漢樞爲沙斤察訪,朴必珍爲銀溪察訪,韓警爲掌樂主簿,金尙默爲引儀,李成玉爲文義縣令,韓光載爲井邑縣監,朴昌鳳爲魚川察訪,金陽澤爲禮曹參判,金相肅爲工曹正郞,安宗茂爲刑曹佐郞,蔡緯夏爲兵曹正郞,漢城參軍趙復彬,長興直長鄭僑良,相換,兼持平李彦衡減下,穩城府使金永綬,仍任事承傳,密春都正煥,今加昭義,加資事承傳,慶基殿參奉鄭壽崙,獻陵參奉申光胄相換,李慶中爲濟用主簿,幼學金壽剛今超通政,所敎門徒中及第三人,加資事承傳,前僉知金允贊,今加嘉善賞加,密春君單煥,權濟應爲敦寧判官,朴敬行爲奉常僉正,李命啓爲校書校理,李定鎭爲尙瑞副直長,柳義養爲義盈奉事,南肅寬爲永春縣監,高信謙爲茂長縣監,金得遠爲祥原郡守,李德觀爲刑曹正郞,趙戇爲廣興副奉事,李光瀷爲鍾城府使,鄭宅濟爲工曹佐郞,尹光柱爲刑曹正郞,高夢聖爲江原都事,尹東柱爲石城縣監,李奭輔爲工曹佐郞,朴行源爲司評,金景澈爲河陽縣監,趙榮弼爲黃海都事,洪奎漢爲禁府都事,李綬爲水運判官,李鎭衡·嚴璘爲兵曹佐郞,梁禹恒爲奉常判官,李弘濟爲典籍,趙明師爲掌苑別提,申景雲爲典牲主簿,宋必直爲氷庫別提,鄭昭儉爲典設別檢,徐有寧爲宗廟令,鄭壽延爲社稷令,沈公猷爲工曹正郞,白尙絢爲平市令,崔宗岳爲監察,吳彦儒爲大司憲,蔡緯夏爲持平,李長夏爲獻納,南玄老爲說書,沈翔雲爲司僕主簿,朴聖源爲司諫,李敬玉爲持平,安兼濟爲正言,鄭尙淳爲校理,尹得養爲副校理,韓宗濟爲宗簿正,朴大源爲金化縣監,李定鎭爲尙瑞直長,李昌壽爲副提學,李秉升爲尙衣僉正,崔珽·玄啓文爲兼引儀,徐覺修爲監察,南建奎爲安陰縣監,張聚五爲兵曹正郞,黃德潤爲兵曹佐郞,鍾城府使李光瀷,今加通政加資事承傳,鄭奎祥爲濟用判官,李慶甲爲監察,權噵爲司僕正,李龍中·鄭志哲爲童蒙敎官,金鍾卨·李橚爲禁府都事,李思復爲齊陵參奉,尹東暹爲承旨,右承旨尹東暹,左副承旨朴昌潤,右副承旨李吉輔,同副承旨安允行,申晦爲禮曹判書,權爀爲判尹,李益炡爲判義禁,洪象漢爲知春秋,徐命善爲司䆃主簿,黃㰔爲尙衣別提,以金尙默爲工曹佐郞,金夢華爲穆陵別檢,韓㵛爲康陵別檢,洪夏疇爲咸陽府使,金行一爲熙川郡守,許全爲嶎珍縣令,朴思赫爲彦陽縣監,李重玉爲校檢,洪相壽·李宗億爲假引儀,韓宗纘爲直講,濟用副奉事金履一,掌苑奉事李德一,相換,成均博士單金再郁,典籍單洪鳳載,奉常主簿單南重·李復圭爲濟用副奉事,趙明師爲濟用主簿,朴聖浹爲掌苑別提,尹光柱爲司䆃僉正,徐命善爲永禧殿令,柳發爲敬陵令,申光翼爲吉州牧使,許采爲成歡察訪,金魯爲刑曹正郞,李宬鎭爲戶曹佐郞,李海鎭爲兵曹佐郞,具世德爲掌苑別提,金漢喆爲刑曹判書,洪敍箕爲禮曹佐郞,沈翔雲爲刑曹佐郞,文必燁爲禮賓主簿,具善道爲司畜別提,林尙根爲引儀,李命楫爲中部都事,金令澤爲北部都事,徐晦修爲禁府都事,朴聖浹爲監察,閔百祿爲敦寧主簿,徐命應爲內贍主簿,張聚五爲司藝,元義孫爲金城縣令,李聖源爲順陵直長,金履一爲義盈直長,嚴璘爲兵曹正郞,任邁爲司饔奉事,南凡秀爲掌苑奉事,李山重爲司僕主簿,朴宗亮爲兵曹佐郞,張顯慶爲典簿,尹得養爲東學敎授,洪良漢爲南學敎授,禮曹正郞黃德潤仍任事承傳,西學訓導單吳泰章·洪啓承爲司饔主簿,李時啓爲掌苑別提,洪相直爲典籍,李廷和爲軍器主簿,南鶴貞爲引儀,折衝白尙琦今加嘉善賞加,朴宗亮爲宗廟令,李運海爲右通禮,尹皓爲永禧殿參奉,趙德恒爲長寧殿參奉,李國亨爲萬寧殿參奉,金履基爲穆陵參奉,金宅鉉爲懿陵參奉,李存誠爲光陵參奉,宋載經爲繕工假監役,趙廷諤爲順懷墓守衛官,李晉圭·李迪輔爲典籍,金尙孝爲繕工監役,朴鴻壽爲刑曹佐郞,尹光宅爲齊陵參奉,趙懋慶爲顯陵參奉,李思源爲光陵參奉,李希夔爲慶基殿參奉,嚴球爲順康園守奉官,申銘爲典獄參奉,李碩載爲京畿都事,柳萬健·丁志復,爲典籍,具允鈺爲文學,曺命徽爲繕工假監役,李聖圭·李普溫爲吏曹正郞,尹得弘爲繕工監役,李錫心爲繕工假監役,洪梓爲承旨,右承旨朴昌潤,左副承旨李吉輔,右副承旨安允行,同副承旨洪梓。
兵批,判書鄭翬良進,參判徐命臣進,參議李萬宗進,參知宋文載進,左副承旨李吉輔進。李吉輔,以兵批言啓曰,僉知中樞府事李鳴漢,景福宮假衛將金舜賓,近得輪疾,無望供職,俱爲呈狀乞遞,竝今姑改差,何如?傳曰,允。
又以兵批言啓曰,新除授城津僉使李喜集,素患濕痰之病,積年沈痼,漸至難醫之境,以此病狀,萬無自力登程之望,呈狀乞遞,莫重鎭任,不可久曠,依例罷職,何如?傳曰,允。
鄭纘曾爲訓鍊副正,崔嵒爲晉州營將,李漢昌爲尙州營將,金興基爲慶尙兵虞候,蔡挺夏爲黃海兵虞候,趙爲中樞都事,李思益爲忠翊將,李東喆爲慶德假衛將,李漢雄·金聲遠爲景福假衛將,鄭守臣爲忠壯將,金斗奎爲慶德假衛將,金得遠爲訓鍊僉正,金相玉爲都摠經歷,宋元哲爲僉知,李師重爲羅州營將,具世勣爲訓鍊僉正,姜柱河爲都摠都事,金有聲爲忠壯將,强就成·金碩興爲忠翊將,李濟命爲統虞候,申爲忠壯將,柳鎭夏爲訓鍊正,段泰文爲多慶浦萬戶,尹德履爲白峙僉使,李以濟爲副摠管,尹光億爲宣傳官,鄭德才爲開雲浦萬戶,申一洸·白漢杓爲忠翊將,韓夢益·金時鍊爲忠壯將,趙德濬爲訓鍊副正,李殷福爲訓鍊僉正,柳鎭說·張志豐爲宣傳官,白世興爲淸城僉使,權廷喆爲彌串僉使,許愈爲都摠都事,趙鏻爲同知,副護軍兪胄基·金景洙·李啓祥,同知單趙慶祥,同知四單金濟漢·尹澳·安秉顯·徐宗儒,副護軍鄭運一,鄭鐩·鄭來觀·洪允中·洪得厚·李壽德,副司直吳彦儒·李之億·金相福·南泰著·鄭存謙·申暐·兪彦民·柳謇·李世泰·全鼎九爲黑山島別將,林蔓煒爲鳥嶺山城別將,金振昌爲德津萬戶,安天澤爲越松萬戶,任益昌爲都摠經歷,黃逵爲訓鍊僉正,李鎭璧爲都摠經歷,金莘興·金景周爲景福將,姜台賚爲慶德將,金灦爲加背梁萬戶,李光休爲方山萬戶,申明爲山軍會萬戶,李廷壽爲羽林將,李廷爲兼司僕將,金時佑爲慶德將,徐宅善爲羅州營將,李邦鵬爲訓鍊主簿,李昌明爲城津僉使,車夢良爲禿用山城別將,金光漢爲神光僉使,崔旻星爲永達萬戶,具彩五爲訓鍊主簿,尹泓爲忠淸水虞候,李完迪爲黃龍山城別將,孫翼龍爲訓鍊主簿,李厚根爲長壽山城別將,金處坤爲都摠都事,金養慶·權尙鎭爲訓鍊判官,許浹爲淸州營將,尹守喆爲訓鍊判官,李邦曄爲三陟營將,李邦五爲都摠經歷,李漢膺爲慶尙左兵使,趙慶祥爲安東營將,申大亨爲中樞經歷,李殷福爲宣傳官,崔昌世爲高山里僉使,申周尙·李宜白,爲訓鍊主簿,鄭彦熙爲僉知,韓尙夏·盧重彬爲武兼,金佐國爲兼司僕將,崔處顯爲五衛將,柳惠基爲內禁將,安鵬慶·許任·徐弘遠爲訓鍊主簿,李爲都摠都事,張志濟·趙奎鎭爲訓鍊僉正,金天相爲大口營將,鄭夢圭爲武兼,徐弘遠爲都摠都事,申光履·金鍾秀爲洗馬,副護軍李漢昌·許浹·李邦曄,副司直洪名漢,權䎐爲都摠都事,李明運爲內禁衛將,楊宗潤·崔之宗·南性五爲部將,趙國觀爲守門將,李潤德爲內禁將,任屹爲宣傳官,金鳳瑞爲五衛將,梁夢祖·李彦愼爲武兼,鄭世柱爲宣傳官,李希松爲武兼,金允西·鄭履曾爲守門將,朴天樞爲忠壯將,金愼徽·金百鍊爲忠翊將,崔秀華·安世濟爲忠壯將,金振澤爲景福將,姜文相爲部將,徐命亮爲守門將,李宜柱爲訓鍊主簿,朴時佐爲永宗僉使,洪元尙爲守門將,趙鼎夏·韓有樞·鄭東豹爲訓鍊主簿,慶絢爲僉知,申老得爲武兼,李彦熙爲內禁將,同知單崔秀華·安世濟·金百鍊,僉知單朴天樞·柳聖協·尹重淵·金相鼎·李漢豐·李慶會爲武兼,朴熙輔爲部將,李完基爲守門將,李徵國爲部將,沈釋之爲宣傳官,申潚爲東道參軍,權管秩,舊坡知權鎭夏,栗浦曺廷煜,黃拓坡金奎星,乾川李廷臣,乫軒洞鄭壽喆,安原康佐堯,西水羅楊泰根,雙靑崔景爕,小吉號里全弼聖,楸仇非裵國柱,雲頭里李德華,廟洞趙明呂。
戊寅四月十二日辰時,上御明政殿。親臨都政入侍時,行都承旨李彝章,左副承旨李吉輔,記事官李晉圭·李迪輔,記事官鄭昌順·柳敍五,以次進伏訖。上曰,吏曹郞廳,誰也?尹得載曰,正郞具允鈺·沈勗之,佐郞李在協·李聖圭也。上仍命開政。得載進前啓曰,今都目政,各岐仕滿應遷者,相避及未準朔監察禁府都事,戶曹·刑曹·工曹·漢城府·掌隷院郞官·五部都事,各司久任時,推人員,竝擬,何如?上曰,允。又啓曰,守令多窠,今當差出,未準朔禁軍將及營將·邊將·虞候·都事·守令·察訪,竝擬,何如?上曰,允。又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規,去秋冬等褒貶,不得爲之,故當出六品者未免積滯,依例遷轉,何如?上曰,允。又啓曰,鍾城府使今當差出,而堂上中可擬之人乏少,堂下曾經侍從三品人,竝擬,何如?上曰,允。上曰,兵批無可奏者乎?鄭翬良曰,當臨時奏之。上曰,今政監造官,盡數出六乎?得載曰,監造官則盡可區處,而分差官及別公作,似難出付矣。得載曰,罷散久勤,欲擬望,而死生存沒,未可知,以是次且矣。翬良曰,此則散政可擬矣。上曰,吏判意則好矣,而都政則不可矣。上曰,初入仕承傳者,多矣。得載數以仰對。上曰,趙憲·李德馨子孫,當使之得食,然後可奉其祀矣。金致仁曰,李德馨子孫,前後多經守令·察訪矣。上曰,李宅鎭,何處去乎?得載曰,曾以臺諫遞罷矣,翬良曰,向來推恩老職,幾皆付職,而其中或有已受資,而身故未及付職者,此則似當依續典除職奉承傳,未除職前身死者,贈相當職之文,贈以本資實職,而宜有一番稟定,故敢此仰達矣。上曰,依例贈職,可也。出擧條上曰,長生殿宗簿寺,有下馬碑乎?致仁曰,皆有之矣。上曰,今番無道臣瓜滿者乎?得載曰,道臣則無之,而開城留守瓜滿矣。上曰,留守亦有瓜滿乎?得載曰,與道臣同爲二周年矣。上曰,久勤,無如趙明鼎者。致仁曰,果久勤也。上曰,注書出去。吏·兵曹書吏及各司依幕,皆入殿庭事,分付。晉圭承命出。翬良曰,訓鍊正今當差出,而擬望之人乏少,外任竝擬,何如?上曰,允。上曰,宜寧,何如?致仁曰,今當守令窠中第一矣。上曰,同福,何如?致仁曰,此亦好邑矣。上曰,勝於機張乎?得載曰,然矣。上曰,李敏輔,誰也?吉輔曰,李亮臣之子也。上曰,一家乎?吉輔曰,八寸矣。上曰,盧勛相爲人極嘉,其於明川,可謂恢恢矣。得載曰,然矣。上曰,趙守誼,誰也?得載曰,趙之父也。上曰,注書出去,尙瑞院官員,使之先入,可也。晉圭承命出。上曰,李殷春,今番初爲守令耶?得載曰,多經守令,善治云矣。小退後,諸臣進伏。上曰,承旨書之,初入仕事,另加擇擬事,申飭銓曹。出傳敎上曰,十考十上,五考五上,純褒抄啓守令·邊將,另加調用事,分付兩銓。出傳敎上曰,察訪崔漢樞,皇壇重修時,多有功,僉使池道涵,國有事連爲效勞,而兩人,人亦可堪,守令錄用事,分付銓曹。出傳敎上曰,西北人及松都人,另加調用事,申飭兩銓。出傳敎上曰,生民休戚,係於守令,況親政乎?爲官擇人事申飭。出傳敎上曰,淸白吏爲國效節人孫,令兩銓,另加錄用。出傳敎上曰,俄者朴大源,入於何邑望耶?得載曰,入於扞城副望矣。上曰,今年限耶?致仁曰,來年爲年限矣。上曰,頃見其面,不甚衰老矣,必擬守令,可也。得載曰,此誠可爲之人,而今無可合之窠矣。上曰,今雖爲守令,七十不遠,不過五年作宰矣。大源與李晉圭,爲幾寸耶?彝章曰,舅甥間也。上曰,徐覺修,誰也?致仁曰,故參判命珩之子也。上曰,典刑似其父乎?對曰,彷彿矣。上曰,南肅寬爲人,何如?吉輔曰,爲人短少矣。上曰,能治永春耶?得載曰,前爲歙谷時下等,而今爲刑曹郞已久,故移拜縣監,爲人則嘉矣。上曰,曾見壯洞有家舍最高處,此乃肅寬之家耶?洪樂性曰,然矣。上曰,沈翔雲兄弟,爲人極嘉,早晩必爲科矣。彝章曰,然矣。上曰,李奭輔,誰也?致仁曰,領相之四寸李礪臣之子也。上曰,礪臣年老乎?致仁曰,以年老加資,而有疾不出仕矣。上曰,承旨書之,來二十五日,宗臣殿講事,分付宗簿寺。出傳敎彝章曰,同副承旨洪名漢,有實病,違牌,不可不變通矣。上曰,同副承旨洪名漢許遞,其代今日政,以在京無故人備擬,待下批牌招。出榻敎上曰,吏曹正郞沈勗之許遞。出榻敎上曰,金化,何如?得載曰,好邑也。上曰,朴大源之爲僉正已久耶?致仁曰,久矣。上笑曰,六十五爲金化縣監矣。致仁曰,曾爲順安·瑞興,而今爲金化可謂善爲之矣。吏治善否?臣姑未知,而爲人則極爲恬靜矣。上曰,若非今日親政,渠必虛過矣。俄忽思其年限不遠,故始乃覺之。上曰,吳彦儒,曾經都憲乎?翬良曰,新通矣。上曰,李晉圭,只說通而今日出六矣。致仁曰,已經矣。上曰,朴聖源,初爲亞長乎?頃見其面,頗老矣。致仁曰,新通矣。上曰,兵郞李鎭衡·嚴璘,先入侍後肅拜事,注書出去,分付。迪輔承命出,上曰,李昌壽,前爲副提學乎?致仁曰,已經矣。上曰,此後副學牌招,可也。致仁曰,特進官,前禮判外無之,此後各別申飭,出副學,宜矣。上曰,今無知製敎乎?致仁曰,今則無之,玉堂權兼矣。上曰,誰選之乎?致仁曰,大提學選之矣。上曰,承旨書之,注書·尙瑞院官員,依例陞六。出傳敎上曰,編輯之役,幾何爲之乎?致仁曰,一日僅印十餘張,今月內則庶可畢印進上矣。少退後,復入侍時。上曰,初入仕之窠幾何耶?得載曰,八窠矣。上曰,小矣。得載曰,亦有三殿參奉矣。上曰,禮判已遞乎?彝章曰,三度呈遞矣。上曰,頃於朔祭時,參判以贊禮入,故心甚訝之,今聞果遞矣。得載曰,今政,無一府使之窠,故不成樣矣。上曰,專無乎?得載曰,只武窠數處矣。傳曰,今聞右承旨尹東暹違牌云,許遞,其代前望單子入之。出傳敎上曰,柳健有二,長身之柳健,鼻亦不小,鼻大之柳健,身亦不短。上曰,故相臣鄭太和,有名臣之風,而不爲擔當國事,元斗杓則擔當矣。上曰,吳載純兄弟,極妙且能文,不久當爲大科矣。上曰,宋載經,誰也?吉輔曰,故判書宋相琦之四寸孫也。上曰,宋載經,誰也?得載曰,誤書姓字矣。上笑曰,宋哥,何以吳哥書之耶?彝章曰,宋載經,誤以吳載經書進,政官難免不察之失,當推考矣。上曰,勿推單子,改書以進,可也。翬良曰,頃因北兵使都試啓本,以没技數多,令本道査實啓聞之意,覆啓知委矣。兵使孫鎭民,稱以方在待勘,去秋冬等褒貶,不爲封進矣。其後道臣査狀上來,卽以直赴施行,則宜無可引之嫌,而一向無動靜,殿最事體至重,而無端闕封,只請問備,雖涉太輕,係是重閫,不可無參酌之道,姑先從重推考,過等褒貶,使之卽卽封進,何如?上曰,依爲之。出擧條上曰,趙懋慶,誰也?徐命臣曰,趙泰彦之子也。上曰,泰彦,屢經死境,豈可忘乎?遂落點。上曰,柳萬健,誰也?得載曰,以多鬚老人,殿下特敎出六者矣。上曰,是矣。其鬚誠長矣。上曰,一軍色郞廳鄭光漢,二軍色郞廳李海重進前,各奏所掌之事,可也。海重,數至苧布。上曰,苧布何有之乎?翬良曰,苧布捧置已久,朽破不可用,此甚悶矣。上曰,何不換作他物耶?翬良曰,換爲他物,甚難矣。以錢換銀,則亦好矣。而誠不易矣。上曰,朴相喆,頃爲龍岡倅,而何不下去乎?得載曰,聞有親病,路且遠,故不往矣。上曰,但於差祭時,得付軍職,心常悶矣。得載曰,實職則多事,不欲行公,故不爲檢擬矣。上曰,年少輩,雖當多事之任,何難行公耶?予每欲見治民之狀,而以其年幼,故慮之矣。得載曰,年雖少,其爲人非凡,豈不能治民乎?可以優爲之矣。翬良曰,雖兵曹郞官,擬望似好矣。上曰,尹得弘,誰也?得載曰,得養之兄也。上曰,此是向者大政時,以末擬受點者乎?得載曰,然矣。得載曰,齊陵參奉李思復,病重不堪仕云,遞改而出代,何如?上曰,依爲之。上曰,朴通源,誰也?致仁曰,師衡之子也。上曰,予於小科時見之,爲人嘉矣。政畢。上曰,今政果,何如?得載曰,臣猥當大政,盡心無私而爲之,然外間公議,何以知之乎?吏·兵批下直。上曰,知道。上曰,注書出去,今日政除授守令,盡數書入,可也。晉圭承命出。上曰,司宰僉正朴師建,於先正爲幾代孫乎?師建曰,曾孫也。上曰,有先正畫像乎?師建曰,有之矣。上曰,司僕主簿朴師行,明日持先正畫像來待。出榻敎上曰,先正,實爲調劑世道之本也。上曰,汝家在何處?師建曰,壯洞淸風溪也。上曰,先正家本在此乎?抑本居黎湖耶?師建曰,本居坡州也。上曰,然乎?上曰,承旨書之,新除授同副承旨洪梓,待開門牌招察任。出傳敎晉圭,書入守令姓名。上曰,承旨讀之。上曰,今日新除授守令二十人,明日食後來待。出榻敎上曰,臺諫,誰也?迪輔曰,持平蔡緯夏也。上曰,此時臺諫,皆以在外稱頉,而蔡緯夏,俄者入侍,必難稱在外矣。蔡緯夏,不爲才操乎?貌同而心異,是可慮也。上曰,承旨書之,此時守令,豈可曠官?守令署經,政院令招擧行。出傳敎諸臣退出。
上在昌慶宮。常參·經筵,以代理停。
下直,安岳郡守李殷春。
李彝章達曰,明日親祭齊戒,再明日正日,此兩日常參,頉稟。令曰,知道。
安允行達曰,大司憲吳彦儒,持平蔡緯夏牌不進,李敬玉書批未下,執義金元行,掌令申大脩·李養源在外,今日以監察茶時之意,敢達。令曰,知道。
藥房都提調金尙魯,提調李成中,副提調李彝章啓曰,昨日親臨大政,夜深乃罷,伏未審聖體調攝,若何?憊眩之候,寢膳之節,亦何如?王世子調候,何如?臣等不任區區伏慮,敢來問安。答曰,知道,氣則一樣,世子氣亦一樣矣。
傳于李彝章曰,內局入侍,來詣集賢門,謝恩守令,同爲入侍。
以持平蔡緯夏,牌不進罷職令旨,令于洪梓曰,推考徽旨捧入。
傳于蔡濟恭曰,編次承旨,亦爲來待。
蔡濟恭,以弘文館言達曰,新除授副校理尹得養,卽爲牌招察任,校理鄭尙淳,時在慶尙道安〈陰〉縣任所,經筵入番事緊,請斯速乘馹上來事,下諭。令曰,依達。
又以侍講院言達曰,新除授文學具允鈺,說書南玄老,除拜之下,不爲出肅,竝卽牌招察任,何如?令曰,依。
傳于洪梓曰,御製編次三人,俱爲入來。
蔡濟恭啓曰,編次人具允明·趙明鼎,依下敎來待矣。傳于蔡濟恭曰,編次人及入直承旨儒臣,竝來待于明政殿後。
蔡濟恭,以禮曹言啓曰,卽接昭寧園守奉官所報,則近來虎患非常,白晝橫行於紅箭門內,亦有人物囕殺之患,園官奉審與守直巡山等節,不得如常爲之,急速變通云,莫重園寢至近之地,有此虎患,極爲驚心,卽令該軍門,發遣軍校,期於捕捉,何如?傳曰,允。
李吉輔,以御營廳言啓曰,因禮曹草記,昭寧園內虎患非常,有人物囕殺之患,巡山等節,不得如常爲之,卽令該軍門,發遣軍校,期於捕捉事,命下矣。本廳將校,率領砲手五十名,今日出送之意,敢啓。傳曰,知道。
安允行,以都摠府言達曰,副摠管李潤成,以御營中軍,軍兵等春等賞中日試放事,今日晝仕出去,而逐日赴試,煩達未安,入番間,除草記往來之意,敢達。令曰,知道。
洪梓,以義禁府言達曰,林土別將張再洙,前別將尹敬喆等,拿問嚴處事,徽旨達下矣。尹敬喆今方待令,卽爲拿囚,張再洙時在任所,而前以他罪,旣已請拿,拿來後添問取招,何如?令曰,依。
朴昌潤,以刑曹言達曰,新除授本曹判書金漢喆,時在江原道高城地,斯速乘馹上來事,令政院,稟旨下諭,何如?令曰,依。
戶曹參議魏昌祖書曰,臣伏以,日月迅邁,孝昭殿練事奄過,徽寧殿禫期已訖,伏惟我大小朝,廓然靡逮之痛,益復罔極,區區下誠,不任悲慮之至。仍伏念臣,以千萬無似,冒據見職,十朔于玆矣。跡涉支離,罪積尸素,揆分揣義,早宜自處,以伸一分廉愧,而第因北道陵殿誌編錄之役,久未了當,身非在京,則公私典故,無以廣考,書腕筆札,亦難繼辦,遂不得不因仍盤礴,以至于今,自顧猶耎,人豈相恕哉?蓋是誌之當初裒集,只爲遐鄕文獻,日漸散落,至若王業肇開之迹,陵殿創修之實,終無可以一開卷而考徵者,故臣於十數年前,果嘗不避僭妄,有所採錄,要不過類附而彙編,以備遐氓之常目而已,豈意巾衍之私,猥徹紸纊之聽,而往在戊辰秋,偶因筵敎之提及陵寢,致煩是書之仰塵乙覽,惟我大朝殿下,不以人微而遂廢之,半夜香案,親經繙閱,仍命瀛館之臣,謄進一本。噫,世之以翰墨自居,而編輯文字,前後何限,而未聞有蒙被殊渥,如臣之爲者,居常愧惶,十年如一日,迺於去歲春間,又有詳細添錄,自本道監營刋進之命,而若其詳錄之責,則仍付賤臣,非以臣謏淺之識,可能萬一堪承於此也,特以臣居豐沛之鄕,生長原廟之側,凡係創垂遺烈,灑掃故事,或有見聞之習熟者,而且以誌之草創,適出於臣故耳。臣於其時,遠承國哀,慟霣如喪,罔敢在鄕,卽進庭班之末,粗伸奔哭之忱,而至五月七日,以承旨入侍時,又以冊子續錄事,躬承聖敎,臣誠惶隕抑塞,益不知措躬之所,而嚴廬咫尺,猥屑是懼,亦不敢爲辭避計,祗竢兩山陵虞卒畢過,始乃黽勉承當,經意編述,而鎭日陪班,奔走不暇,重以最初成書,未免草率,常行儀節之外,若係化家爲國,以陵以殿之積累勳德,創始艱難,則多有忽略者,無以補來後之考信,臣爲是慮,凡於可據文籍,更加窮搜,庶幾仰塞乎詳載之特敎,爰自始編以來,未敢晷刻放過,而增刪釐正之際,自致日月之遲延,莫非臣鈍滯之罪也。今幸編役粗完,淨寫垂訖,此後刋進之役,惟在本營之擧行,而竊伏惟今番增刪之後,冊子規模,多變前樣,與頃年御覽時,判無異同,況其所增刪者,可幸無大段錯誤,臣固不敢知,而入刋事體,較重於一時謄進,更未經稟裁之前,憑依成命之已下,徑先付之於剞劂,貴賤分之所不敢,固知疎逖之蹤,冒入文字,罪合萬死,而事係轉稟,未暇緩聲。伏乞睿慈,俯諒微衷,曲許進覽,亟賜處分焉。且念臣父母在鄕,年俱篤老,雖幸賴天之靈,筋力粗康,而此時晨昏之久曠,豈情理之所堪忍哉?秪緣臣父母,平日訓敎于臣者,惟是先國後私四字符,而向臣之爲奔哭也。促臣趲程曰,受國厚恩,當此時,不可一日退處,必急往祇伏於京邸,朞年內陪祭之班,罔或闕參,以少伸隕結之忱爲戒,而入洛後,連續書辭,亦必申申於此,故臣亦以父母之心爲心,强抑情私,未敢爲率意遄歸之計者,不獨拘攣於是役而已也。今則歲月周朞,編錄且了,歸負百里之米,以終父母之養,卽臣之至願也。明時便訣,臣實未忍,而烏鳥私情,更不得按住,本來匪分之職,重叨特除之誤恩,而旣未能及時籲免,以安私心,今又仍帶下鄕者,尤非廉義之所敢出,玆將肝膈之懇,敢復戰汗而陳之。伏望邸下,特推體下之仁,卽許鞶帶之褫,以便歸省,俾還本分,千萬幸甚。答曰,覽書具悉。日月流邁,孝昭殿練事倏過,遽變中月之制,哀慕莫逮,一倍罔極,依所陳冊子,當仰稟矣。爾其勿辭,往省焉。
文學李敬玉書曰,臣伏以,日月流邁,孝昭殿練事,徽寧殿禫日,次第奄過。伏惟我邸下,孺慕靡逮之痛,益復罔極,臣民悲隕,曷有其已?仍念臣老母,素患虛眩之症,自是數十年痼疾,居常有凛凛之憂,實無頃刻離捨之勢,而適値番次之苟艱,抑情持被,亦有日矣。卽接家信,則母病宿症之外,又添毒泄,度數無算,飮啖全廢,舊症新恙,一時俱劇,眞元日下,轉側須人,病裏思臣,有倍常日,暫時交睫,輒發夢囈,臣聞此報,方寸煎灼,不能按住,忙進短章,徑出禁門,擅離之罪,臣無自逃。伏乞离明,俯垂矜察,亟削臣職,以便救護,仍降威罰,以嚴邦憲,千萬幸甚。答曰,覽書具悉。日月流邁,孝昭殿練朞已過,遽變中月之制,哀慕莫逮,一倍罔極。爾其勿辭,救護母病。
待敎洪秀輔書曰,臣伏以,日月迅邁,孝昭殿練事倏過,徽寧殿禫期已盡,伏惟我大朝,攀慕之痛,我邸下慨廓之懷,益復罔涯,念臣所生父母,方在鄕廬,俱以望八之年,夙嬰難醫之疾,居常懍懍,若不保朝夕,臣之不可遠離從宦之狀,卽通朝之所知,而昨冬除命之下,不敢久淹,黽勉上來,仍就館直,出入筵席,獲近耿光,今已五朔于玆,省覲久曠,時序屢換,每對崦嗞頹景,方寸自搖,徊徨禁廬,寢食靡甘,臣之情勢,其亦慼矣。記臣歲首登筵,伏覩我大朝殿下,特垂綸音,凡朝士之鄕有老親者,皆許歸覲,臣咫尺焦悶,衷情倍激,有若一物之偏荷,不覺感淚之自墜,宜卽請暇歸覲,仰體德意,俯伸私情,連値國祥迫臨,不敢言私,尙此遲回者,亦已日月稔矣。卽接鄕信,則臣母宿患虛羸之症,當此寒暑之交,一倍添劇,痰火上攻,泄痢下注,飮啖全廢,直元大脫,藥飮罔效,形甚危〈篤〉,臣得聞此報,憂慮熏灼,按住不得,忙陳短章,徑尋鄕路。伏乞离明,亟遞臣所帶之職,俾便歸護,仍勘臣擅離之罪,以昭法紀,千萬幸甚。答曰,覽書俱悉。日月流邁,孝昭殿練期已過,遽變中月之制,哀慕莫逮,一倍罔極。爾其勿辭,救護母病。
戊寅四月十三日辰時,上御崇文堂。藥房入診,守令同爲入侍時,都提調金尙魯,提調李成中,副提調李彝章,事變假注書馬之徽,記事官鄭昌順·柳敍五,醫官金履亨·許礈·金德崙·鄭允協·慶絢·權尙殷·權尙明,吉州牧使申光翼,咸陽府使洪夏疇,豐川府使全命佐,安岳郡守李殷春,熙川郡守金行一,明川府使盧勛相,巨濟府使魚道文,祥原郡守金得遠,草溪郡守鄭彦龜,蔚珍縣令許全,機張縣監李匡垕,茂長縣監高信謙,石城縣監尹東柱,安陰縣監南建奎,連山縣監趙守誼,礪山府使金命益,知禮縣監李昌遠,彦陽縣監朴思恭,井邑縣監韓光載,河陽縣監金景澈,德山縣監成德求,永春縣監南肅寬,以次進伏訖。尙魯曰,昨日親政,勞動之餘,聖候,若何?上曰,一樣矣。尙魯曰,寢睡,若何?上曰,安矣。尙魯曰,水刺,若何?上曰,一樣矣。尙魯曰,茶飮亦進御乎?上曰,憎不進御矣。尙魯曰,伏望加意進御焉。尙魯曰,王世子氣候,何如?上曰,守令進前,可也。尙魯曰,事體不然,當先診候。上曰,三醫入診,可也。履亨曰,脈候左右三部沈弱,右三部脾胃脈候不調矣。礈曰,脈候左右三部微數,右三部虛軟矣。上曰,權尙殷入診,可也。予今日痰在腹部,服理中湯則,似好矣。尙魯曰,然則理中湯當煎進矣。上曰,蔘橘茶停止,加減理中湯五貼劑入事。出榻敎上曰,雖凡人,久使則難忘,而醫官許錭之效勞甚多,豈可忘也?錭曾奏以敎一子醫術,以報國恩矣。今聞其子,亦業醫云,可無收用之道乎?上曰,古醫官許錭,尙今思焉,今聞其子許溫,其有術業云,令內局,待闋服,不待其窠,卽爲許屬。出傳敎上曰,守令以次進前。安岳郡守李殷春進前。上曰,汝則曾經閫帥,不問七事矣。仍下敎曰,安岳郡守,於汝無緊。尙魯曰,安岳好官之故,雖郡守,履歷高品之人,每爲之矣。上曰,是以文以參判,武以閫帥爲之耶?仍下敎曰,安岳以人心不好,素稱第一,且兼營將,須體我意,各別善爲之,可也。殷春曰,臣卽死國之人,前在閫任時,屢承聖敎,豈敢不仰體乎?吉州牧使申光翼進前,上問職姓名。光翼曰,吉州牧使申光翼也。上曰,此是申命相之族派耶?尙魯曰,非也。乃右相申晩之子姪行也。上又問汝經幾處守令乎?光翼曰,初倅待罪於平安道順川郡守,又經邊地渭原郡守矣。彝章曰,臣曾任慶尙監司時,申光翼爲慶州營將善治云云。尙魯曰,臣曾以差備邊郞,則善爲之矣。上問七事後。上曰,吉州乃防禦使乎?尙魯曰,果是防禦使,兼邊地,而光翼則已經邊地矣。上曰,閫帥之階梯,今幾備滿矣。汝旣承重任而去,須勉力善爲也。光翼曰,臣以不似,屢蒙國恩,而又當重任,敢不竭力奉承,以效萬一乎?明川府使盧勛相進前。上曰,君在何地?而年今幾何?勛相曰,居在忠淸道公州地,而年則三十六矣。上曰,如何以治民?勛相曰,治民爲七事,臣欲依七事遵行矣。上曰,然則七事之中,何事爲首?勛相曰,農桑盛爲首矣。上曰,何以則農桑盛乎?勛相曰,不奪農時,則自然盛矣。上曰,何以則戶口增乎?勛相曰,爲守令者,愛恤百姓,則他境之民,望延頸而來,自然戶口,增矣。上曰,汝以武夫,學校興,何以爲之耶?勛相曰,臣本以武臣中,尤無知識,興學校之事,何敢自居?而伏想勸奬士類,觀講勉學,則學校似可興矣。上曰,軍政何以修之耶?勛相曰,汰其老弱,抄其丁壯,則軍政自可修矣。上曰,若汰其老弱,則丁壯從何充得?勛相曰,臣本以鄕邑之人,詳知閭里間閒民之多,如此之類,搜得充丁,則似好矣。上曰,賦役均,何以爲之耶?勛相曰,秋成後執卜之時,從其穀之稔不稔,差等收稅,則自然均平矣。上曰,其下條件,亦何以爲之耶?勛相曰,莅任剛明,則詞訟自然簡矣。上曰,奸猾息,何以爲之耶?勛相曰,爲守令者,剛明,則奸邪之人,能猾之吏,亦自止息矣。上顧謂尙魯曰,所達皆好矣。礪山府使金命益進前。上問職姓名居住及宣薦爲不爲,與曾前挾輦將時入侍。命益曰,宣傳官出六矣。上曰,汝之內外族,有顯職否?命益曰,無顯職之人,而大丘營將金佐國五寸叔矣。巨濟府使魚道文進前。上問職姓名履歷後,命誦七事,則漏學校興一事。上曰,七事爲六事矣。且汝以武臣入侍,不着戎服,何也?道文擧衣仰對曰,戎服則着矣,承旨請推考。上曰,雖五事,善治則何傷乎?連山縣監趙守誼進前。上問職姓名,守誼起伏仰對訖。上顧尙魯及彝章曰,此誰也?彝章曰,故判書臣趙絅之孫也。上曰,於趙爲何?彝章曰,之父也。尙魯曰,此人曾爲絶交書於時熙兄弟,其書亦曾徹覽矣。臣未見此人,而聞以文學見識知名云。上動色曰,然乎?予幾忘之矣。仍下問居住及年紀,守誼對以世居京畿道抱川,年今六十矣。上曰,予爲時熙輩所欺,幾乎進用,汝何能早見其不吉乎?守誼曰,臣非有先見,不幸與時熙輩居相近,自幼以文字相從,而漸見其行事之不美,自然外親內疎矣。及聞世熙欲爲上書,臣雖未詳其某事,而心甚厭之,果有絶書,不意上徹天覽,臣至今悚惕矣。上曰,此甚難矣。豈非可嘉?彝章曰,臣亦未見此人,而素聞以文學著名,至於絶交世熙事,尤見其爲人矣。上曰,如此之人,白首之年,始爲連山耶?雖衰白,形相,好矣。又敎曰,汝子,終不出,汝可言及予意,使之供職。守誼曰,臣子,本以庸魯,不合論思之任,人言之來,固其宜矣。廉防所在,渠旣不敢膺命,臣爲其父,亦何敢强令行公乎?聖敎至此,臣尤不勝惶蹙。上曰,廉隅雖重,分義顧不重乎?因予特授,多有辱說,而予旣開釋,汝何固執乎?顧謂左右曰,此人不待勉戒,而善爲之人也。仍敎曰,毋以邑小而忽之。石城縣監尹東柱進前。上曰,與尹光柱幾寸?東柱曰,小臣之兄也。上曰,故樂正尹泓,於汝誰也?東柱曰,臣之亡父也。命誦七事訖。上曰,汝爲能吏乎?良吏乎?東柱曰,臣本無才,雖欲爲能吏,不必勉强,至於良吏,亦何敢自處?然而第當效事良吏矣。上笑曰,言甚質直,予亦佳之矣。汝自是忠節之孫,與他自別,汝須着念。東柱曰,聖敎至此,敢不服膺焉。草溪郡守鄭彦龜進前。上問履歷七事訖。復問曰,何以治民?彦龜起伏仰對曰,唯當竭誠奉公焉。機張縣監李匡垕進前。上問職姓名履歷及七事訖。上曰,何以治民?匡垕曰,臣才實不逮,何敢以治縣自期?惟欲以視民如子,視官事如家事。上曰,好矣。仍命擧顔,敎曰,予昨日徹夜親政,今又召見汝等,爲生民也,其承予意,必須愛民。匡垕曰,聖敎至此,敢不竭誠焉?熙川郡守金行一進前。上問職姓名七事訖。上曰,汝何以治民?行一曰,小臣前後除拜,多以副末,猥受恩點,夙夜唯思竭心奉公焉。永春縣監南肅寬進前。上問職姓名七事訖。上曰,故承旨南道揆,於汝爲誰?肅寬曰,臣之叔父也。上曰,汝何以治民?欲爲能吏耶,欲爲良吏耶?肅寬曰,能吏不如良吏。上曰,能吏之不如良吏遠矣,須往善治。肅寬曰,臣雖無才能,敢不謹承聖敎?德山縣監成德求進前。上問職姓名,德求起伏仰對。上曰,此是成範錫之子耶?尙魯與彝章曰,然矣。上曰,於汝則特思汝父,獨不受七事講矣。上曰,何以治民?德求曰,初當字收之任,欲以愛民二字,爲萬一圖報之資矣。上曰,汝則追思汝父,惕意奉職。德求曰,聖敎至此,敢不仰體焉。豐川府使全命佐進前。上問職姓名居住後,仍退出。井邑縣監韓光載進前。上問職姓名後,遂退出。祥原郡守金得遠進前。上問職姓名七事訖,遂退出。知禮縣監李昌遠進前。上問職姓名履歷及七事訖。上曰,汝面甚熟,曾有入侍乎?昌遠曰,前年親政時,以尙端直長入侍矣。上曰,另加體念,毋負誡勅之意。昌遠曰,敢不仰體焉。蔚珍縣令許全進前。上問職姓名七事訖。上曰,何以治邑?全曰,大綱領,要不出至誠至公。上曰,爾言,好矣。彦陽縣監朴思恭進前。上問職姓名訖,退出。茂長縣監高信謙進前。上問職姓名訖,退出。安陰縣監南建奎進前。上問職姓名七事訖,諸臣,遂以次退出。上曰,予之得八字號,雖自下所上,皆由先正朴世采而得也。尙魯曰,先正臣朴世采,卽先臣之師也。臣家之尊慕,異於他人矣。蓋先正學問極高,而尤務謹身,凡論辨之際,必先引經據義,且廣引先儒諸說以證之,未嘗以獨見決定矣。有文集又有藍溪禮說。上曰,必在玉堂·春坊·注書持入,可也。上曰,春坊上番入侍事。出榻敎尙魯曰,先正臣朴世采所著之書,可以傳諸後者固多矣。其中六禮疑輯,曾有入梓之命,而屢經歲月,尙今遷就,臣常耿耿于此,故今因言端,敢此仰達,分付嶺營,卽爲開刊印進,何如?上曰,依爲之。出擧條彝章曰,先正言議,不徧不倚,極爲和平公正,大有裨於世道也。上曰,司僕主簿朴師行,持先正畫像來待乎?注書,再三傳命後,師行持畫像入侍。上覽畢。上曰,今見文純公遺像,敬慕罙切,製下祭文,遣禮官致祭。出傳敎上曰,旣下敎皆物故,噫,人雖賤矣,異於螻蟻,螻蟻猶不踐,況人乎哉?乶音伊,令該曹恤典擧行。出傳敎因文純公朴世采致祭事,語及參議申暻,爲世采從享事,有疏見敗。尙魯曰,其時柳戇,雖爲其疏,而其爲人,則極爲可嘉非常也。上曰,不然矣。戇字,卽汲黯之戇之戇字乎?仍顧笑而言他,諸臣,遂以次退出。
戊寅四月十三日酉時,上御居廬廳。編次人入直,承旨·儒臣,同爲入侍時,漢城右尹具允明,刑曹參議趙明鼎,左承旨蔡濟恭,副校理尹得養,副修撰洪良漢,同副承旨洪梓,事變假注書馬之徽,記事官鄭昌順·柳敍五,以次進伏訖。上曰,諸臣知程子冠模樣乎?皆不能詳對,惟以方而不圓,冠上有蓋對之。上曰,先正所着程子冠,而未詳其制,故問之耳。上曰,景仰前賢數五字,皆不解得耶?諸臣互相論辨,猶未曉然。上曰,如此難解處,若不曉得,寢不甘食不甘,奈何?上曰,俄問閭閻間,皆於其父母,無見必拜禮云,怪且怪矣。以此觀之,知我朝紀綱之截然,而今而後,知閭閻間事,而諸臣亦知闕內事矣。上曰,親迎之禮,雖難猝行,而拜親之禮,豈可難行乎?以此之故,綴自述警世編,欲行於世,承旨書之。上親自呼寫之際,夜已深矣。聞罷漏之聲,諸臣皆起伏仰達曰,昨日親政勞動之餘,今已夜深,且朔祭隔宵,臣等不勝惶悚。上曰,姑不能綴此編也。不覺感淚之自零矣。諸臣遂以次退出。
上在昌慶宮。常參·經筵,以代理停。
孝昭殿望祭親傳香罷後,大殿,政院·玉堂·藥房口傳問安。答曰,知道。
李吉輔達曰,大司憲吳彦儒,持平蔡緯夏未肅拜,李敬玉救護,執義金元行,掌令申大脩·李養源在外,今日以監察茶時之意,敢達。令曰,知道。
傳于蔡濟恭曰,左承旨,持御製草來待。
注書李晉圭遷轉,代以李有喆爲假注書。
注書李迪輔遷轉,代以鄭煥猷爲假注書。
李彝章啓曰,假注書李有喆·鄭煥猷,時無職名,令該曹,依例付軍職,冠帶常仕,何如?傳曰,允。
傳于洪梓曰,左承旨,持御製草入侍。
李彝章,以吏曹言達曰,本曹佐郞李在協呈狀內,身病甚重,勢難察任云,依例改差,何如?令曰,依。
戊寅四月十四日辰時,上御涵仁亭。孝昭殿望祭親傳香入侍時,行都承旨李彝章,左承旨蔡濟恭,右承旨朴昌潤,左副承旨李吉輔,右副承旨安允行,同副承旨洪梓,假注書李有喆·鄭煥猷,記事官鄭昌順·柳敍五,以次侍立。上親傳春訖,上命編次承旨藥院提調入侍,編次承旨蔡濟恭,藥院都提調金尙魯,提調李成中,以次進伏訖。尙魯曰,卽聞承宣之言,則昨夜入侍,徹曉乃罷,聖體,若何?上曰,今日則神氣稍愈矣。尙魯曰,茶飮連爲進御乎?上曰,姑未進御矣。尙魯曰,茶飮如是不爲進御,誠可憫矣。前日所劑入者,卽爲進御,千萬伏望。上曰,二程全書中,喬搢所撰程太中劃像贊序文,有能解之乎?尙魯曰,此明末之文也,專以險僻爲主,此運氣所關也。上曰,我國之文,無險僻者乎?尙魯曰,文體不然矣。上曰,在廷承旨及侍衛,竝先退,可也。上曰,東宮陪從,右承旨進去。出榻敎上曰,昨見先正畫像,甚好矣,由此而得一文字矣。命編次承旨,讀昨日親製自述警世文訖。上曰,故相臣閔鎭遠家,有日拜父母之事云矣。尙魯曰,閔氏家人之日拜父母,臣曾見之,此卽家法然矣。上曰,先正之以朔望拜父母,爲定禮,而答問者,實有微意也。尙魯曰,先正,悶世俗之不行,日拜父母之禮,而成習已久,猝變甚難,故先以朔望之拜,定禮答問,使漸次覺悟,至於日拜,其有微意,誠如聖敎矣。上謂尙魯曰,南溪禮說序文,卿父作之矣。尙魯曰,然矣。上又親製自述警世文小識,命編次承旨讀之。上曰,此文一統,使注書精書以入,予欲常覽矣,且謄書廣布,可也。諸臣退出。
戊寅四月十四日二更,上御涵仁亭。承旨入侍時,左承旨蔡濟恭,假注書鄭煥猷,記事官鄭昌順·柳敍五,以次進伏訖。上曰,自述警世文草持來乎?濟恭曰,持來矣。上曰,編次幾許爲之耶?濟恭曰,幾盡爲之矣。上命承旨讀自述警世文訖。命臣煥猷,持入文純公朴世采致祭文。上曰,承旨書之。傳曰,先正文純公朴世采家,禮官致祭事,下敎,遣承旨致祭。右副進去。出傳敎諸臣退出。
戊寅四月十四日四更一點,孝昭殿親行望祭入侍時,行都承旨李彝章,左承旨蔡濟恭,左副承旨李吉輔,右副承旨安允行,同副承旨洪梓,假注書李有喆·鄭煥猷,記事官鄭昌順·柳敍五,以次陪從。上具翼蟬冠·視事服,出賓陽門,乘輿于明政殿月臺,藥院都提調金尙魯曰,深夜勞動,聖體不瑕有損乎?上曰,一樣矣。提調李成中,奉茶飮以進,上進御,仍詣孝昭殿齋室,易衰服立板位上,如儀行禮訖。上曰,彼善唱引儀,誰也?彝章曰,故參判洪益三之姪相壽也。上親行望燎禮訖,還入齋室,乘輿時,上曰,承旨書之。傳曰,假引儀洪相壽,以新差之人,善爲臚唱,上弦弓一張賜給。出傳敎還入大內,諸臣遂退。
戊寅四月十四日四更一點,王世子望祭入對時,右承旨朴昌潤,事變假注書馬之徽,記事官南玄老,記注官李益普,以次陪從。王世子具翼善冠·淺淡服·烏角帶,乘小輿出集英門,詣銅龍門降輿,步詣于明政殿板位,大駕出宮時,祇送後,還入齋室,改具翼善冠·黑黲袍·烏角帶,出齋室,詣徽寧殿板位,哭四拜行酌獻禮後,四拜禮畢後,還入齋室,改具翼善冠·淺淡服·烏角帶,出齋室,詣明政殿板位,祗迎後,步詣于銅龍門,乘輿時,朴昌潤曰,讀祝之時,聲音斷澁,香盒開閉之際,致有聲出,事甚未安,當該大祝及奉香,竝從重推考,何如?令曰,依爲之。大朝已過祗迎所,而相禮不卽唱平身,事涉未安,亦爲推考,何如?令曰,依爲之。出擧條入大內後,陪從承·史,以次退出。
上在昌慶宮。常參·經筵,以代理停。
孝昭殿望祭罷後,大殿,政院·玉堂·朝廷二品以上·六曹堂上·宗親單子問安。答曰,罔極。世子宮·嬪宮,政院·玉堂口傳問安。答曰,罔極。大殿,藥房口傳問安。答曰,罔極。
李彝章達曰,判尹權爀,除拜後,過三日不爲出肅,依定式推考警責,仍卽牌招察任,何如?令曰,依。
李吉輔達曰,大司憲吳彦儒未肅拜,執義金元行,掌令申大脩·李養源在外,持平蔡緯夏未肅拜,李敬玉救護,今日以監察茶時之意,敢達。令曰,知道
又達曰,今日賓廳坐起日次,而親祭正日,頉稟。令曰,知道。
李彝章達曰,今日賓廳坐起,旣已頉稟,所當持公事入對,而親祭正日,頉稟。令曰,知道。
又達曰,明日常參,取稟。令曰,停。
李吉輔,以都摠府言啓曰,今日入直內三廳,武兼禁軍及軍兵等,當爲中日習射,而孝昭殿望祭親臨正日相値,不得爲之之意,敢啓。傳曰,知道。
洪梓,以禮曹言啓曰,弘陵丁字閣渗漏處,今月十五日望祭兼告由,以卯時修改事,啓下後,自臣曹,移文該曹,捧甘各該司,所入物種,以爲進排之地矣。卽接弘陵參奉所報,則丁字閣修補所入物力,不卽待令,以致吉時之已過,未得修擧,吉時更令臣曹指揮云,陵寢修改之役,事體何等至重,而啓下知委之下,所入物種,未卽進排,以致吉時之已過云者,事極驚駭,雜物未進排各該司官員,卽令該府處之,所入物種,急速出送,而吉時,則更問于日官,則今日酉時,亦吉云,原單子中改付標以入之意,敢啓。傳曰,知道。
上在昌慶宮。常參·經筵,以代理亭。
蔡濟恭達曰,明日常參,取稟。令曰,停。
又達曰,憲府連日監察茶時,守令署經,特敎之下,尙未擧行,俱涉未安,除在外未肅拜人員,竝卽牌招,以爲署經之地,何如?令曰,依。
又啓曰,大臣備局堂上,依定式來待矣。傳曰,入侍于集賢門。
傳于蔡濟恭曰,進御之藥,有下敎事,內局入侍。
蔡濟恭啓曰,藥房都提調金尙魯,提調李成中,副提調李彝章,依下敎來待矣。傳曰,來詣于集賢門。
朴昌潤,以侍講院言達曰,再明日徽寧殿望祭攝行時,宮官不可不備員,而輔德仕希敎,受由在外,兼文學宋瑩中,兼司書李心源,方在禁推中,兼輔德·兼弼善·兼說書,俱未差,無以備員,事甚未安,在外人員,似當有變通之道,令政院,稟旨擧行,與未差之代,一體差出,待下批仍卽牌招,以爲備員進參之地,何如?令曰,當今之時,煩稟爲難,待開政,盡數差出,在外人員改差。
又以兵曹言啓曰,內三廳新薦中,年四十以下人員,依定奪,專經武臣講官,加抄別單書入之意,敢啓。傳曰,知道。
李吉輔,以御營廳言達曰,本廳分授鷹峯東邊體城頹毁處,今當改築,而所入石子浮出,然後可以始役,自前築城時,東郊蘆原近處所在石子,連爲浮出以用矣,今亦依前浮出之意,敢達。令曰,知道。
朴昌潤,以御營廳言啓曰,本廳春等賞試才時,射砲用劍各技藝賞格,從分數多寡,以本廳所儲木綿,面給後,別單書入之意,敢啓。傳曰,知道。
又以御營廳言啓曰,本廳中旬時,六兩入格人及各技中没技人,別單書入,已有前例矣。今此賞試才時,六兩入格人及片箭騎芻沒技人,依前例,別單書入之意,敢啓。傳曰,知道。
判尹權爀上書曰,伏以,日月迅邁,孝昭殿練事倏過,徽寧殿禫期已盡,伏惟我大朝攀慕之痛,我邸下慨廓之懷,益復罔極,臣民悲泣,曷有其已?伏念臣癃痼之喘,朝夕將盡之狀,已蒙大朝俯諒,曲加庇覆,如保赤子,殘命之延至今日,莫非聖恩攸曁,臣誠惶隕感激,益不知死所也。念臣本病之外,又自春初,重患非時泄痢,首尾四朔,劇歇無常,日昨闕下往返之路,大段觸冷,諸般症情,一倍添劇,數旬之內,便度無算,眞元大脫,肢末之間,浮氣殆遍,此正醫家所謂末疾,奄奄床席,轉側須人,只俟溘盡之日,此際忽伏承京兆新命,臣於垂死病中,尤不任震悚之至,顧此詞訟之地,事務緊重,而至於長席,責任尤別,固非如臣衰朽譾劣,所可堪承,而目下病情,實無自力蠢動之望,召牌之下,坐犯違傲,有若專昧分義者然,臣罪至此,萬殞難贖,玆敢倩人構書,哀籲於貳極之下。伏乞离明,俯賜諒察,先刋臣新授職名,仍勘臣坐違之罪,以嚴邦憲,以延殘喘,千萬至祝,臣無任屛營祈懇之至,謹昧死以聞。答曰,覽書具悉。日月流邁,孝昭殿練事倏過,徽寧殿禫期已盡,哀慕莫逮,一倍罔極,卿其勿辭,調理察職。
持平蔡緯夏達曰,請瑞虎等兩賊孥籍,亟令王府擧行。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,潤東夏,竝施應行之律。請稟于大朝,還收柱泰·昌翼,酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請東星,亟施孥籍之律。請緣坐罪人抗,仰稟大朝,亟施孥籍之典。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。請還收老郞·應昌兩罪人酌處之令,依律處斷,請稟于大朝,還收減等罪人柳東垣·尹光纘·吳命佑·吳重觀·趙載敏·李聖望放送之命,依本律還令仍前定配。措辭竝見上爲親訟冤,雖是人子之至情,冒嫌訐人,亦非士夫之所宜,嚮者朴志源,參重臣之書,實多近日所未覩之語,爲其子者,苟有可辨之端,則擊鼓陳章,無所不可,而若以洪景海之處義言之,人言指證,不特其父穢惡之目,全屬渠身,固當杜門屛息,以俟公議,使其兄弟,出而辨之,固爲穩當,而今乃諉以訟冤,抗顔彈冠,已駭聽聞,及登筵席,無他伸理,只以館錄取舍之說,作爲因已辱及之資者,事體道理,俱不成說,此固萬萬寒心,而至於拖及朴相冕,尤是意外,噫,偶漏瀛選,本非一門必報之怨,副學東壁,自是主管進退之人,則渠以隨參下僚,强引自當,固已可笑,而設令相冕,眞有是事,人旣作故,跡又無稽,則苟有仁人之心,決不因其叔而移怒,況此旣一世之所未聞,事理之所必無,則尤何忍容易勒加於旣骨之人耶?景海之於志源,今雖結不共天之嫌於相冕,則是特未交惡前亡友耳,而此言一出,疑晦䵝䵢,使長逝者魂,抱冤於重泉,重誼之士,唾罵於四傍,言之憯毒,胡至於此極耶?筵奏謹嚴之道,搢紳自靖之義,雖不可責之於此人,而此路一開,人皆效尤,苟或被論於人,輒以疑事反噬,則其爲世道之憂,有不可勝言,其在張四維杜後弊之道,不可置而不論,且此實前所未有之事,日後無窮之慮,則居臺閣者,視若尋常,一不規警,令人代羞,請副應敎洪景海,削奪官爵,其時不言臺臣,竝罷職。臺閣之選,自古爲愼,上而論得失於朝廷,下而糾官邪於百僚,其不可苟充而濫擬也,明矣。司諫院正言宋德基,素蔑文識,旣多鄕闇之成習,久處郞署,初無公議之稱屈,薇垣之通,已駭物情,而及其受批之後,遍謁知舊,大失臺體,陳情之書,又多妄發,蒼黃下鄕,擧措顚倒,傳笑搢紳,貽羞臺閣,請正言宋德基改正,桂坊參下,自是蔭路淸選,出入胄筵,與同宮僚,則固宜以文學端方之土,愼簡備擬,而前副率崔益男,人旣輕儇,性又悖妄,出沒倡家,見捉軍門之夜禁,濫通仕路,至被銓席之迫遞,土類唾鄙,輿儓爾汝,而向擬副率,至受恩批,一司多官,羞與爲僚,渠亦自知不容,果爲辭遞,日前大政,又擬於敎官,官方之淆雜,莫此爲甚,請前副率崔益男,刋名仕籍,新除授掌令申大脩,時在京畿衿川地,掌令李養源,時在忠淸道公州地,司諫院大司諫任瑋,時在平安道理山府任所,司諫朴聖源,時在京畿楊州地,獻納李長夏,時在忠淸道成歡察訪任所,正言安兼濟,時在沔川地,請竝斯遠乘馹上來事,下諭。答曰,不從。第一件事,其時入侍,出於大朝特敎,臣子分義,豈不入來,而已登筵席之後,聖上詢問之下,爲父訟冤,理無不可,則焉敢若是乎?誠極駭也,臺臣罷職之請,亦涉非矣。其勿更煩,第二件事,爲親下鄕,人子情理,其無不可,則改正之請,亦爲過當,不從,第三件事,風聞之說,不可盡信,勿煩,下諭事,依達。
戊寅四月十六日辰時,上御崇文堂。大臣備局堂上引見入侍時,左議政金尙魯,行知中樞府事李益炡,行司直李昌宜,行工曹判書洪鳳漢,廣州留守李喆輔,左參贊李,戶曹判書李宗白,禮曹判書申晦,行副司直李益輔,行副護軍鄭汝稷,行大司成金善行,吏曹參判金致仁,左承旨蔡濟恭,假注書鄭煥猷,記事官鄭昌順·柳敍五,以次進伏訖。尙魯曰,昨日徹夜勞動,聖體,若何?上曰,一樣矣。尙魯曰,寢膳之節,何如?上曰,亦一樣矣。上曰,向來許采事,雖無狀,而顧於郵官望,則爲之點下矣。李衡萬心弟之稱,固非矣,而衡萬,卽李聖龍之子也。聖龍,誠豈弟之人,予尙不能忘之矣。鳳漢曰,聖敎若此,其在群下,孰不欽仰?第聖朝無廢棄之物,衡萬才華,誠可惜矣。尙魯曰,李泰,卽當時有名者,人孰不知?豈可以一時之相知,永廢其人乎?渠亦自悔誤知,流涕言之矣。衡萬之才識,實爲可惜,次次疎通,好矣。上曰,若無此事,渠當擊鼓鳴冤矣。益輔曰,旣有言端,臣亦敢達矣。以李泰書籠中有稱心弟之札,其後臺臣發啓,使義禁府査覈時,臣兄鼎輔,以知義禁,參於覆啓,臣亦詳聞之矣。心弟之札,果有之,而非衡萬之書,乃中人之書云矣。上曰,今聞諸臣之言,衡萬可謂洗滌矣。上曰,近來筵說,多誤傳矣。向日洪景海於朴相冕事,初無見漏館錄,回憾致死之語,而外間傳說誤矣。上曰,承旨書之。傳曰,平壤人曺世傑,有昔年摹天日之事,金振汝,亦以平壤人,癸巳年影幀都監入參,世傑,雖莫知其狀,振汝已見其純實,分付道臣,訪問其兩人子孫,調用。出傳敎又命承旨書之。傳曰,兵使崔鎭衡子朝岳,有令軍門調用之命,而今聞無承傳云,以此更爲分付。出傳敎濟恭曰,司饔院磁器所用大排板二立,卜定於伊川府,而板價,以錢百兩磨鍊,收聚民戶,馱納磁器所者,自是邑規,而考之詳定事目,排板二字,初不載錄,依事目不爲上納,則係是御供所用,必致生事,依邑規斂錢民戶,則係是事目外加徵,非所可論,欲以詳定上下,則惠廳又無見施之理,守令實未知何以奉行,方可得宜,故敢此仰達矣。鳳漢曰,司饔院木槽排板,合爲二十四立云,而詳定則只以二十立載錄,此由於各邑漏報,本院泛視之致矣。蓋聞前規,以價錢收納,而一立價爲五十兩,今雖不捧,詳定所漏之板,以二十立價一千兩,足可推移用之,而事關進上,終難減數,則已成之詳定,勢將改之,何以爲之乎?尙魯曰,排板一立之價,爲五十兩錢,則其爲民弊大矣。雖無此四立之價,以一千兩之多,豈不足推移用之乎?無論某邑,改詳定中所不載之四立,特爲罷革,以除窮民之弊,恐宜矣。上曰,排板所用,千兩足矣,饔院豈不堪之乎?不必加取詳定所不載者,自今年,永爲革罷,更勿卜定,可也。出擧條鳳漢曰,關東詳定,臣亦不能保其十分無弊,而釐正之初,弁卷傳敎,至爲嚴重,爲守令者,擧行之際,設有些少難便者,則報巡營狀聞,猶或可也。直爲加斂於事目之外,則其罪當,如何耶?此不必申明知委者,而今發言端,更飭道臣,何如?上曰,依爲之。出擧條尙魯曰,工判洪鳳漢,留守廣州時,以守禦廳前營軍制事陳達,有待大臣商確稟處之命矣。以軍制言之,則大段掣肘,雖合變通,而此等事,守臣商量事,宜指一奏聞,然後廟堂,始可以仰稟變通,此擧條,今姑置之,何如?上曰,所欲變通者,何事耶?尙魯曰,曾前則廣州爲前營,而留守出府以後,移前營於利川府,故營將在於利川,軍兵在於廣州,營將之於軍兵,不相管轄,果不成軍制矣。上曰,此則果不成軍制,平時若此,而緩急,何所責乎?其不可不變通,而何以變通,則好耶?尙魯曰,欲使中軍,兼營將,則中軍,乃是摠五營之亞將也,作爲營將,有所掣礙,不可爲矣。欲使經歷,兼營將,則經歷不過大將之從事官也,從事官,何可爲營將乎?且八路營將,皆爲堂上窠,論以官制,亦不可爲矣。此外無他變通之道,別將千摠中,加出一窠,使兼前營將,專管該營所屬束伍,如左右別將之分領牙兵,似最勝矣。上曰,諸堂各陳所見。鳳漢曰,束伍正軍也,初以各邑分兼營將者,似有其意,今若加差千摠,統領前營束伍,則與中後營,軍制班駁,而節制之要,事面之正,較勝於利川之兼營將矣。益炡曰,此是軍制之大段掣礙者,臣何敢率易仰對,而今聞大臣所達,加出別將一窠,專管該營所屬束伍軍,最勝於利川之兼營將矣。昌誼曰,前營軍制掣礙之狀,臣於待罪南漢時,亦已稔悉,而未及狀聞變通,今此大臣諸臣之所陳請者,試爲得宜矣。喆輔曰,前營屬於利川,而軍兵則在於廣州,將不知兵,兵不知將,緩急何恃?此則固不可不變通,而變通實無善策,加出一別將,兼行前營事,亦未知其恰好,而比之利川前營之遙管廣州束伍,則不啻顯勝矣。曰,南漢事,臣未能熟諳,而但利川府使之領廣州軍兵,甚不便矣。宗白曰,前營之屬於利川,誠有掣肘之端,固宜變通,而中軍經歷之兼營將,亦多妨礙,加出千摠,兼行前營事,如左右別將之例,恐似便宜矣。晦曰,本廳軍制之掣礙如此,向來還入京廳之論,亦由於此矣。今若別置別將一窠,兼之以前營將,又爲擇差,使之主管,則似或稍勝矣。益輔曰,諸臣所奏儘好,臣別無異見矣。汝稷曰,利川府之以前營將,管轄廣州所居軍兵,而簽丁一款,則廣州中軍爲之,事甚掣礙,加出別將,使兼前營將,恐合便宜。善行曰,各道營將之軍,元無自營將把定之規,皆令屬邑定軍以納,而利川之不能行令於廣州如他營將者,以廣州,卽大將所管之故也。若使經歷定送,而點退,一如他各邑所爲,則營將,雖在利川,似無軍制倒置之患,一府之內,營將經歷,各管軍民,則必有弊端,此爲可悶矣。致仁曰,加出一別將,兼行營將事,亦未知恰好,而軍制之正,則較勝於利川之兼營將矣。上曰,營將在於利川,軍兵在於廣州,此予所謂大有違於軍制者矣。加差別將一人,兼前營將,利川去營將之號,依前屬前營,中軍今作閑窠,依左右別將例,留京其他事件,令本營,就議廟堂,成節目啓下。出擧條昌誼曰,譯舌事,旣有言端,臣方待罪該院,故敢達矣,此輩雖微,所關頗緊,而近來燕路失利,公費倍繁,擧皆蕩敗家產,以是之故,世譯支屬,百計圖避,投占於他技,每當試科,輒至於闕額,推此一端,而可見其生理倒懸之狀矣。今若自朝家,從長變通,俾有所聊賴,則不待申飭,自當還歸本業,而此旣未易遽議,惟有趁今刷還,然後可期其漸次成就矣。一倂還屬之意,另飭於本院,而或有不卽遵行者,則嚴治其家長,何如?上曰,依爲之。尙魯曰,別齎咨官李挺熺,今番之行,多有周旋效勞之事,其在激勸之道,合有施賞,加資,何如?上曰,加資可也,而知中樞特授外,有效勞者,大臣筵奏,特付中樞窠。出擧條昌誼曰,昨年春朝參時,聖上特軫樂工輩勤苦凋殘之狀,因本院兩提調臣陳達,有加保之代,依前許給之命,其後,又因均堂洪鳳漢筵白,有姑寢其給,而均堂與該院提調,商確更稟之敎矣。大抵此保許代,儘多委折,係是己丑釐正後,廟堂之所筵稟別劃者,而臣等陳白時,廟議,亦以爲此與他各司無端給代,有異之意仰陳矣。向來均堂所達,固出於爲國惜費之念,而猶有未詳其當初不得已許給之由,故臣等與均堂,反復商量,就其中適得公私俱便之道,玆敢仰達,蓋均廳之一年給代於本院者,爲七千餘兩,今此添給,亦至千兩,而近千名工生輩,俱以遐方孤寄之蹤,只懸其命脈於此給代之故,每患難支,不獲已竝利預賣於各軍門,漸成痼弊,莫可沮遏,方至渙散之境,今若許貸某樣錢一萬五千兩,與均廳,往復成節目,從便區劃,至於還報之道,每年以一千五百兩定限,十年準償,則在均廳,可除逐年空下之費,在工生輩,亦可免七千兩,竝利預賣之弊,均堂之意如此,下詢而處之,何如?鳳漢曰,樂工奉足,非不多矣,以年條預賣之故,本保布歸於各衙門料利之資,反責均廳之加給代,是果成說乎?今欲痛革其弊源,則其勢不得不依提調所達,覓貸本錢,然後始可永久遵行,而均廳則給代外貸下一節,非所可論,當自賑廳,推移貸給,如是定奪後,樂工等,若或復踵前習,則安在其筵稟大變通之本意乎?此則不可無申飭矣。上曰,依所達爲之,而自本院往復本廳,成節目施行,可也。尙魯曰,此路開而此弊復生,則誠亦難繼之道也。此後有此弊,則提調以下,論罪,何如?上曰,依爲之。鳳漢曰,本院提調,雖以萬五千〈兩〉爲限,今此捐出公貨,使之端本者,非爲樂工也。蓋以祭享所關之不可泛忽故也。年條預賣處,勿論公私,竝令以當初所捨本價計還,則雖不滿本院所請之數,足可相當,而亦有實效,此亦出擧條,申飭好矣。上曰,依爲之。出擧條尙魯曰,日昨副司直蔡濟恭,以關東改詳定後,伊川餘錢事,有所筵奏,有大臣與其時釐正堂上,商確後,登對稟處之命,而其後惠堂洪鳳漢,又以待陳達之人,同登筵席,一番陳稟之意,仰達矣。臣於玆事,未詳委折,而惠堂今方入侍,蔡濟恭,亦以承旨入侍,使之先陳事實,何如?上曰,陳達,可也。濟恭曰,伊川有煙戶收錢,補用詳定之事,此是流來邑規,非係加斂,而但本府詳定,本自有裕,甲戌改節目後,以詳定餘錢,每年以一千四百兩,分春秋納於營門,及其歲末用下磨勘之際,餘數尙且夥然,臣意則雖非民戶收錢,其詳定所用,萬無不足之慮,革罷戶錢,以除民弊之意,頃日,因下詢陳達矣。鳳漢曰,詳定釐正時,逐邑作邑摠,勿論煙戶所收田結所捧,一從前規,載錄冊子者,只防其加斂而已,元非科外橫斂之新創也。詳定中留置條,乃三南儲置也。蓋關東京上納,一倂革罷,以補詳定,伊川京納之所罷者,比他邑最多,故留置米,亦隨而較多,而通一道都計留置餘數,則不過千餘兩,若欲減給戶錢,則不但伊川,當竝擧各邑,以千餘兩之錢,何以遍及乎?且詳定釐正後,目下似無大段難堪之弊,臣意則姑勿撓改,以杜民邑紛紜之患爲好矣。尙魯曰,關東詳定條之收於民者,隨其結戶之多小,邑邑各自不同,而今聞兩臣之言,旣非謬規,又非加斂,則承宣所達,雖出於爲民之意,不可以伊川之有餘錢,輕議變通,況毋論創法改法,若有大段掣礙,則全一法釐之,可也。至於爲一二邑,而續續隨改,恐未免爲煩屑,今姑置之,何如?上曰,置之,可也。出擧條濟恭曰,伊川有尙衣院卜定厚椴板,而椴板價,以錢四十兩磨鍊,年年收聚民戶,以爲上納者,便成邑規矣。考之本府詳定事目,則厚椴板,不爲載錄,當初見漏,雖莫知其故,而到今欲依例斂錢於民戶,則係是詳定外加徵,欲不爲上納,則係是尙方所用,守令實未知何以奉行,故當此本府弊瘼釐正之時,不得不仰稟矣。尙魯曰,旣見漏於詳定節目,則何可更徵於民戶,以貽民弊乎?上曰,詳定事目,旣已不載,不可勒徵,且其數,元不大段,該院雖見失,亦何關乎?此後伊川厚椴板卜定之規,革罷,可也。出擧條善行曰,臣於頃日入侍,以本館災減木二同二十餘疋,以錢趁卽代受事仰達,而伏承詳問何衙門當給之例而後,入侍更達之敎矣。詳問前例,則皆自賑廳給代,今亦受代於賑廳,何如?上曰,依爲之。出擧條益炡曰,臣方待罪司圃署提調,以職掌事,竊有所仰達者矣。本署乃是供上衙門,宗廟薦新及各殿各宮各樣菜蔬西眞果等物,逐日供進者,只以折受二千結位田所收之稅,僅僅繼用矣。近年以來,各邑稱以陳荒,年年減縮,餘存結數,未滿千結,以此稅入,每患不足,故在前多有請貸軍門錢,推移繼給之事,而自昨年以後,兩山陵兩魂殿祭享所用供上之數,比前倍加,故貢人輩,將至倒懸之境,此非但卽今形勢之難支,亦不無前頭生事之慮,賑恤廳錢,限二千兩,依他例特許貸下,以爲及時上下於貢人,以救目前之急,何如?上曰,本署難支之弊,予已知之矣,令廟堂稟處,可也。出擧條喆輔曰,前因工判所奏,松坡場市移設便否,令守臣,狀聞事命下,而臣適入侍,故敢達矣。松坡,係是保障要津,設鎭設倉,又置牙兵,以備緩急,其緊重如此,而鎭軍與募民輩,貧殘特甚,無以聊賴,故故判書臣閔鎭厚,爲守禦使時,創設此場,以爲募聚人民之地,意非偶然,頃在甲戌,平市提調洪象漢,因廛民所訴,以松坡場市革罷事,陳達允下,其時留守徐命彬,以不可革罷之意狀聞,則左相於筵中,以依狀請勿罷之意陳達,而工判,於其時同爲入侍,亦以不可罷之意陳達,遂得不罷,此場市之關重於松坡可知,雖以大體言之,勿論京外,俱是國家之民,則以京市之失利,輒罷鄕民之場市,恐非一視之道,至於移設事,則所謂云云之處,距松坡爲十里地,松坡之民,無路蒙利,僅僅鳩聚之民,將至於渙散之境,豈不可惜乎?勿論革罷與移設,臣意則決知其不便矣。上曰,御將所見,前後參差,何也?鳳漢曰,前則汎聞,今則詳探,此所以前後所見之參差也。且重臣如欲以臣言爲重,則何必取前日汎過之說,捨今日的當之議耶?蓋臣意,則必欲一從眞箇利害,而重臣如是縷縷陳達,臣何敢視若私事,必爲角勝耶?下詢大臣而處之,似好矣。尙魯曰,此事利害,臣未之的知,當初設場,旣爲鎭倉,其來已久,且八方牛隻之聚於京者,固多岐路,不獨松坡一路而已,此場市之罷不罷,於京廛,似無大關係,依前仍置,恐宜矣。上曰,依前勿罷,可也。出擧條尙魯曰,臣於詣闕之路,有一號訴人,故問之則島配罪人尹有一之子也。渠以當初以萊蔘事,有一及玄敬躋·崔鶴齡,同時被配,而敬躋·鶴齡,則今番因其子上言,特命放釋,渠父獨未蒙一視之恩云,此則罪旣同而放則異矣。不但渠之訴冤,在朝家處分,亦涉斑駁,尹有一,似當竝放,故敢達。上曰,放送,可也。出擧條宗白曰,江陵產銀處看審郞廳,纔有所報於本曹者矣。銀脈果爲豐盛,設店處,亦無他妨礙之端,卽今鉛軍入接之數,至於三百餘名云,使之依例設店,郞廳亦依江界例,姑留一兩朔,酌定初頭收稅之數爲宜,以此分付,何如?上曰,依爲之。出擧條晦曰,今此喪禮補編,於通禮院,不可無之書,而本院則旣無印去之勢,各處頒賜傳敎中,又爲見漏,故敢達。上曰,一體領賜,可也。出擧條尙魯曰,俄見統制使吳報牒,則以爲,懿昭墓折受位田,在於固城之甘峙山,前統制使李景喆在任時,因備局關定其標界,許斫標內陰翳松,而丙子以後,差人輩,托以募民斫松,時時入斧,以致標外封山松之犯斫,如使山下居民,就其限界之內,所謂陰翳松,一齊斫伐,更不得許入斧斤,則位田有起墾之益,封山無犯斫之弊云矣,此則帥臣之言,誠甚得當,分付木道道臣,令地方官,親自看審,依此所報擧行爲宜,而雖是山底之民,事係調發民丁,非廟堂所可擅許,故敢達。上曰,依爲之。出擧條宗白曰,今年收租米,不過十萬四千石,木爲一千一百同,錢爲十三萬兩矣。比之昨年,稍有所加,而其中未收與不幸臭載者,有不可知,一年之入,不能當一年之出,東西請貸,每患艱乏,米則專靠於惠廳,每年取用,少不可二三萬石,一年二年,無歲不然,若此不已,則十年之內,惠廳亦將枵然,無可着手處矣,言念國計,誠爲罔措,昨年收租中,免稅處各邑,或有誤錄冒加之數,纔已往復査實,釐正發關,而大抵各衙門田結,自是屯田,免賦出稅,事例當然,而竝與田稅而許免,致使稅入漸縮,不可無變通之道,總計各軍門各衙門免稅之數,至於二萬二千餘結之多,一依屯田例,免賦出稅,誠合事宜,下詢大臣而處之,何如?尙魯曰,田之有稅,有國之大政也。比之大同尤重,戶判所達,誠是矣。上曰,依爲之。出擧條鳳漢曰,利川府使兼營將時,廣州標下,不可移送,故使利川更定標下,本邑軍額若干,移送於他邑矣。今則利川營將,旣已革罷,標下軍,自當自廣州充定,利川卽今標下軍,依前移定於他役,各邑移送數,自備局,從便分送於各邑,似好矣。上曰,依爲之。出擧條諸臣退出。
戊寅四月十六日午時,上御居廬廳。藥房入診時,都提調金尙魯,提調李成中,副提調李彝章,假注書李有喆,記事官鄭昌順·柳敍五,醫官金履亨·皮世獜·許礈·金德崙·李興門·鄭允協,以次進伏訖。上曰,昨有不平之氣,今日尤爲不平矣。尙魯曰,連御理中湯,則豈有今日之患乎?請使醫官入之診候也。上曰,首醫三人入診。履亨診訖俯伏曰,左三部脈候,深診則微數,右三部脈候虛弱矣。世獜·礈,亦以此意仰對。尙魯曰,此乃脾弱之致也。理中湯,雖無目前之速效,大有不知不覺之顯效,請自今連爲進御,仍顧醫官曰,此果當用之劑耶?履亨曰,然矣。成中謂彝章曰,論旣定矣,速書傳敎,加減理中湯,一貼煎入。出榻敎成中持榻敎退出。尙魯曰,伏願日再服。上曰,一貼猶可服,何必二貼乎?朞年已過,三年將迫,朝夕祭奠,雖未嘗不參,其亦幾何?思之至此,痛復何言?尙魯曰,以七耋之年,哀毁過禮,孝思雖展,損傷必多,此豈聖人之大孝乎?上曰,三年之後,朝夕祭禮,雖欲親行,何可得也?兪判府事,可謂貴矣。尙行晨昏之禮,至於傷足,予不勝健羡。尙魯曰,寬懷抑情,以保聖體,豈非孝乎?此乃臣等區區之望也。上曰,人老則昏妄,不知其子者,間或有之,予恐有如此之患矣。彝章曰,老而昏妄,稟氣偏淺之致也,是故昏妄之患,多在於婦女,以閭巷間匹夫言之,稟質若厚,則神氣不衰,況聖人乎?伏願勿慮也。尙魯曰,稟氣之不厚者,雖未八九十,亦有老昏之患矣。仍俯伏曰,臣素昧醫術,第理中湯,連爲進御,則似當有效矣。上曰,偶然有不平矣,何必深慮?尙魯曰,視政撤夜,親祭每每,豈無所傷?慮實深矣。上曰,今番下敎之後有效耶?尙魯曰,臣家亦行日拜之禮,他人想一如是矣,漸次行之,當至於渾化矣。上曰,東宮出筵,連日爲之乎?尙魯曰,連日爲之矣。上曰,承旨書之。傳曰,特進官無人,副提學牌招,卽爲抄啓。出傳敎上曰,守令署經乎?彝章曰,一司署經矣。上曰,承旨書之。傳曰,一司署經守令,一司除署經,卽爲下送。出擧條上曰,近日久旱,不無深慮矣。尙魯曰,近日雖旱,非農人望霓之時也。上曰,南肅寬之爲人,何如?尙魯曰,其人好矣。上曰,方宰何邑耶?彝章曰,連山也。上曰,其邑,何如?彝章曰,如斗之邑。上曰,安陰,何如?尙魯曰,安陰山水甚好,故多有遊覽之處,素稱名勝之地矣。上曰,李敬玉·蔡緯夏,尙在臺職乎?尙魯曰,然矣。上曰,此兩人,任之以文學·弼善之任,則好矣。尙魯曰,湯劑劑入後,卽爲進御伏望。諸臣以次退出。
上在昌慶宮。常參·經筵,以代理停。
夜五更,月暈,廻木星。
下直,越松萬戶安天澤。
蔡濟恭達曰,明日常參,取稟。令曰,停。
藥房都提調金尙魯,提調李成中,副提調李彝章啓曰,伏未審夜來,聖體調攝,若何?憊眩之候,寢膳之節,亦何如?昨夕煎入湯劑,其卽進御乎?一貼依定奪,今方煎入,而臣等,卽與諸御醫入診,詳察聖候,有不可已,王世子調候,何如?臣等,不任區區憂慮,敢來問安,竝此仰稟。答曰,知道。氣則一樣,世子氣亦一樣,入侍,宜矣。
李彝章達曰,左副承旨李吉輔,右副承旨安允行,今日不爲仕進,竝卽牌招,何如?令曰,依。
又達曰,特敎之下,守令署經,尙未擧行,事甚未安,兩司除在外外,大司憲吳彦儒,卽爲牌招,以爲署經之地,何如?令曰,依。
朴昌潤,以都摠府言達曰,副摠管李潤成,以武臣堂上朔試射試官,慕華館晝仕出去之意,敢達。令曰,知道。
傳于洪梓曰,惠堂洪鳳漢,編輯堂上趙明鼎,使之來待于集賢門。
洪梓啓曰,編輯堂上趙明鼎,依下敎來待矣。傳曰,入侍。
朴昌潤,以兵曹言達曰,新除授黑山島別將全鼎九,素患水土之病,近又添劇,萬無自力登途之望,呈狀乞遞,身病旣如此,則莫重邊鎭,不可久曠,依例罷職,何如?令曰,依。
又以兵曹言達曰,新除授永達萬戶崔旻星老母,今年八十六歲,法不當遠離赴任,呈狀乞遞,邊將之親年七十五歲以上者,許遞其任,已有定式,依例改差,何如?令曰,依。
洪梓,以義禁府言達曰,卽接月令醫員申德沈手本,則保放罪人李徽中·具德勳,病勢今已向差云,還囚之意,敢達。令曰,知道。
持平蔡緯夏達曰,臣跡旣疎冷,性又巽脆,淸朝耳目之任,本不近似,而意外新命,適下於郞僚入侍之日,臣且感且惶,怵分畏義,不得不冒昧出肅,而事在目下,旣駭聽聞,官以臺名,義難泯默,草草數語,不過粗效一日之責,而及承睿批,縷縷誨責,極爲嚴截,三條所陳,一竝不從,至有誠極駭也之敎,臣於是,惶駴震惕,繼之以憂歎也。臣雖不足言,顧其職,則臺諫也,問其言,則輿論也,而不少假借,輕加摧折,是豈付言責於臺閣之意耶?夫爲父欲訟冤之情,命召不俟駕之義,臣豈不知,而處義之道,廉愧爲先,則洪景海所被人言,非比等閑,爲父訟冤,屬之弟兄,屛伏訟愆,恭俟物議,夫誰曰不可,而今乃因緣入侍之命,欲售逞憾之計,肆然彈冠,呼唱入闕,是豈新遭慘劾者之所可爲耶?雖然,臣之規責,不在於此,卽其不顧嫌隙,計急擠陷,創出無理之說,汚衊已亡之友者,究其情狀,實甚殘忍,一世之人,無不寒心,後日之弊,莫可防遏,則削奪之請,出於薄勘,構陷論己之風,實始於今日,而爲臺臣者,視同常事,不思規警,則罷職之請,烏可已乎?至若宋德基之貽羞搢紳,崔益男之汙穢衣冠,俱是不可不正之事,而改正之達,非指其下鄕請由,乃言其在京擧措,刋籍之請,由於平日習知,元非一時風聞,噫,臣之斷斷一心,只在慨惜憂慮之至,毫無生波起浪之意,而只緣人微言輕,不能見乎於睿聰,反致未安之嚴敎,臣撫躬慙恧,無地自容,其何可一刻仍冒於臺次乎?昨因門限,今始來避,所失尤大,請令遞斥臣職。令曰,勿辭。
洪梓達曰,持平蔡緯夏,再達煩瀆,退待物論矣。令曰,知道。
又啓曰,都摠府郞廳來〈言〉,各處入直軍兵,夜巡檢云矣,敢啓。傳曰,知道。
戊寅四月十七日未時,上御居廬廳。藥房入診,編輯堂上,同爲入侍時,都提調金尙魯,提調李成中,副提調李彝章,編輯堂上趙明鼎,假注書李有喆,記事官鄭昌順·柳敍五,醫官金履亨·皮世獜·許礈·金德崙·鄭允協·金福齡·鄭行晢,以次進伏訖。尙魯曰,夜間患候,若何?上曰,少愈矣。尙魯曰,湯劑進御乎?上曰,進御而有嘔吐之症矣。尙魯顧謂履亨等曰,嘔吐之氣,無奈桂枝助之耶?履亨曰,非但桂枝,白朮亦然矣。尙魯請診候,上命進首醫三人。履亨診訖俯伏曰,左三部脈候,深診則有數氣,右三部脈候虛軟無力,大體不調,一樣如昨矣。世獜·礈,皆以此意仰對。上曰,嘔吐之氣方甚,旣製之藥,不得已雖服之,至於連用,則決難矣。且限其病差而用之,則內局人蔘,何以支存乎?蔘橘茶好矣。仍敎曰,湯劑停止,蔘橘茶一貼,今日煎入,自明日,五貼劑入,而以此爲日次問候,元良問候,今後則勿爲事,分付。出傳敎尙魯曰,蔘橘雖好,藥力少矣,理中湯雖無速效,不知不覺之中,大有效矣。上曰,積德百年而後禮樂興,服此得效,可謂迂遠矣。三方藥,何如?尙魯曰,似好矣。履亨曰,三方未知何謂之敎也。尙魯曰,八味元·蔘橘茶·瓊玉膏也。上曰,瓊玉膏,三分之一劑入。出榻敎上曰,鄭潙入內醫乎?履亨曰,然矣。上曰,招之。潙進伏。上曰,洽似其祖,且極精明矣,汝年,幾何?潙曰,三十有三矣。上曰,汝經審藥官耶?尙魯曰,臣待罪西藩時,經西道審藥官矣。上曰,汝所工之書,何書?潙曰,科擧之工,以東人經纂圖爲之,平時之工,以東醫寶鑑爲之矣。上曰,退。潙退出。上曰,羅蔘在乎?尙魯曰,不知矣。上曰,視學時,召見羅蔘,而以其有怪氣,予認得矣,向聞東宮之言,則其所奏之言,可謂賢矣,其命名之義,卿知之乎?其親老且病,蔘也至誠求蔘,欲孝其親,故自名曰蔘云,果然否?尙魯曰,臣亦聞此言,而但臣聞其父爲其子求蔘,故名之曰蔘云矣。上曰,近日久旱,且觀啓明星,則星有赤色,豈非深慮?仍下敎曰,宣傳官一員來待。出榻敎臣有喆,承命招宣傳官入侍。上曰,汝誰耶?對曰,故南陽君煐之子厚坤也。上曰,汝往東大門外,詳視兩麥之生熟,豐凶鋤耘之始役與否,農人望霓之淺深,仍自東而南龍湖,西氷庫等處農形,亦皆詳審而來。厚坤,承命退出。尙魯曰,戶曹參議魏昌祖,上書于東宮,且進冊子矣。上曰,注書持來?尙魯曰,冊子方在東宮矣。上曰,冊子,挾侍持來,上書,注書持來。臣有喆,承命持進,挾侍,又進冊子。上曰,編次人讀之。明鼎讀訖。上誦太祖大王御製,早晩身爲沛澤龍之句曰,此太祖八歲所作也,氣像豈不壯哉?又誦建文皇帝所製魚龍不敢呑之句曰,此乃讓位之兆也。尙魯曰,太祖皇帝見此詩,甚不悅,自其後,每抑成祖矣。上曰,道衍何如僧耶?尙魯曰,成祖之靖難,都是道衍之策,可謂王者之佐,而但其所行,不可以高僧責之矣。上曰,無學,與道銑何如?尙魯曰,皆是高僧,而必欲論其優劣,則道銑稍優矣。上曰,戶曹參議魏昌祖入侍。出榻敎臣有喆,承命出而分付還入。上曰,遐鄕之官,何以在京求仕耶?明鼎曰,旅宦者,情甚可矜,而或有率眷以居者矣。上命彝章,書御製釋王寺碑文追記,至靑丘之文。上曰,丘是聖諱也,儒輩必非予矣,豈非可愼之處乎?命改以他字,製畢。明鼎讀之曰,例用此字,何必避乎?上曰,然則仍書其字,可矣。上曰,都承旨書之。傳曰,釋王寺追記書下後,令道臣,碑樣不務大,刻石豎左。出傳敎上曰,以洪武壬申後三百六十七年,書其年月於下。尙魯曰,以壬申後計之,則當爲三百六十六年矣。上曰,果然矣。以七年計之,則予幾添一齡矣。仍下敎曰,注書更促魏昌祖,斯速入侍。臣有喆,承命招昌祖入侍。上曰,汝何年爲堂上乎?昌祖曰,庚午之夏也。上曰,已九年矣,其間連在鄕谷乎?尙魯曰,臣待罪銓曹時,除北靑府使,過三年而來矣。上曰,汝父母之年,幾何?昌祖曰,父年八十一,母年八十二也。上曰,稀且貴矣。仍製陵殿誌序,顧謂昌祖曰,北道明倫堂,揭御製云,誰所揭耶?昌祖曰,李喆爲名人而已故也。尙魯曰,日已夕矣,而尙不進水刺,聖體不瑕有損傷之慮乎?上曰,無傷矣。尙魯曰,是乃臣所以爲憂也。製畢,明鼎讀之,仍欲退出。上曰,姑止之,又有所製矣。尙魯曰,明日亦好,何必今日不顧聖體之愼攝?凡事每如是勞攘,臣等不勝悶迫矣。上顧昌祖曰,北人如是質實矣。尙魯曰,北人雖曰質實,豈有如此人者乎?上曰,承旨書之。傳曰,今聞上書,取覽其編,其誠可嘉,戶曹參議魏昌祖,特賜虎皮一領,覽其書,其父勸子,其亦可尙,而尙在本鄕云,漢文豈不云乎?老者非肉不飽,非帛不暖,七十猶稀,況八十乎?其父母衣資食物,從厚題給,以示予意。出傳敎上又製陵殿誌追錄訖。上曰,此御製,刻足於冊子中也。仍下敎曰,承旨書之。傳曰,北道陵殿誌,令儒臣,更加校正,使寫字官淨寫,下送本道監營,刊印後,三件封進,一件進獻,十件上送,分藏五處史庫,分頒政院·弘文館·藝文館·侍講院·校書館。出榻敎諸臣以次退出。
上在昌慶宮。常參·經筵,以代理停。
卯時,日有左珥。巳時午時,日暈。
蔡濟恭達曰,明日常參,取稟。令曰,停。
李吉輔達曰,大司憲吳彦儒式暇,執義金元行,掌令申大脩·李養源在外,持平蔡緯夏引避退待,一員未差,今日以監察茶時之意,敢達。令曰,知道。
吏曹判書尹得載,兵曹判書鄭翬良,三度呈辭。令曰,加給由。
李吉輔,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言達曰,副摠管李潤成,以御營中軍,軍兵等中日試放事,南小營晝仕出去之意,敢達。令曰,知道。
傳于蔡濟恭曰,左承旨,持昨日御製草,入侍于集賢門。
傳于洪梓曰,編次承旨,來詣于明政殿後。
傳于蔡濟恭曰,承旨入侍時,儒臣上下番,同爲入侍。
又傳于曰,承旨與儒臣,同爲入侍于齋殿。
安允行達曰,事變假注書馬之徽,身病猝重,勢難察任,今姑改差,何如?令曰,依。
李彝章啓曰,今番京外上言一百二十二張內,九十六張,分下各該司,猥濫二十六張,啓字爻周次,還入之意,敢啓。傳曰,知道。
蔡濟恭,以禮曹言啓曰,宗臣殿講事,命下矣。儀註節目,當爲磨鍊,而殿講處所,以何殿磨鍊乎?敢稟。傳曰,以恭默齋爲之。
李彝章,以吏曹言達曰,新除授魚川察訪朴昌鳳呈狀內,矣身素患痰癖之症,近日添劇,時月之內,萬無起動往赴之望,斯速入達處置云,身病旣如是危重,則不可强令赴任,依例改差,何如?令曰,依。
蔡濟恭,以司譯院官員,以都提調·提調意達曰,四學譯官之有履歷者,新陞堂上,則例自本院,常仕啓下,仍屬其廳,以爲緩急任使之需者,意非偶然,而行之旣久,法式漸弛,間不無僥倖冒進之弊,故到辛未年,改定節目,必取其曾經科祿及等第者,許令啓下,而又非由南北公幹而陞資者,則一切防塞矣。今因事端,溯考辛未以後案冊,則譯官趙泰鎭·安世濟·李澤基等,憑據謬例,圖得啓下,事極駭然,本廳首任瞞報之罪,自本院,已施重罰,而其違越節目而冒占者,亦不可以事過而置之,上項三人常仕之任,竝令刋汰,自今爲始,申明舊例,非等第譯官之公幹加資,則勿許常仕啓下之意,更爲定式施行,何如?令曰,依。
戊寅四月十八日辰時,上御崇文堂,承旨·儒臣入侍時,左承旨蔡濟恭,校理尹得養,副修撰洪良漢,假注書鄭煥猷,記事官鄭昌順·柳敍五,以次進伏訖。上親寫陵殿誌,書訖,命臣煥猷,招昨日禾穀摘奸宣傳官,臣煥猷,承命出往,與之偕入。上俯詢農形。宣傳官對曰,春秋牟俱大登,禾穀亦善爲立苗矣。第牟麥發穗之時,頗有旱災,故招問父老,則以謂麥是旱草,雖小旱,亦無傷云矣。上曰,麥者乃農民之最緊者,而如是豐登實爲多幸矣。濟恭曰,麥之於農,緊要誠如聖敎矣。卽今非但牟麥如此,市價登踊,穀賤如土矣。上曰,穀之如是,無乃禁酒之效耶?良漢曰,然矣。一自禁酒之後,穀物漸賤,以南中言之,場市間,積了許多穀物,而不得售價云,此莫非禁酒之效,而當此穀賤錢貴之時,其所弛張之道,專在朝家處分矣。上曰,數年以來,固非豐年,而穀賤如是,實可幸也。上曰,魏昌祖所進北關誌,令玉署更爲校正後,使本道刊印,而其序文,則令昌祖書之,可也。諸臣退出。
戊寅四月十八日酉時,上御孝昭殿齋室。承旨·儒臣入侍時,左承旨蔡濟恭,校理尹得養,副修撰洪良漢,假注書鄭煥猷,記事官鄭昌順·柳敍五,以次進伏訖。上親製孝昭殿端陽茶禮祭文,又親製孝昭殿齋殿記訖,命承旨讀之。上曰,漢時則宰相贊拜而直爲呼名耶?蕭何之入朝不趨,贊拜不名,何也?良漢曰,叔孫通制禮時,尊抑之法甚嚴,雖以公卿之貴,必以呼名爲法,而獨於蕭何不名,實出於優禮之意也。諸臣遂小退。上曰,儒臣抄中庸章句,來待于明政殿月廊,可也。
同日五更二點,上御居廬廳。承旨·儒臣,少退入侍時,左承旨蔡濟恭,校理尹得養,副修撰洪良漢,假注書鄭煥猷,記事官鄭昌順·柳敍五,以次進伏訖。上親製中庸序訖。上曰,不偏不倚之義,程·朱之論,固已盡矣。非所容議於其間,而予以望七之年,猶事月三之講,則亦豈無所識耶?仍命承旨讀之。上曰,周禮序文,上番儒臣,書之乎?得養曰,臣書之矣。上曰,承旨書之。傳曰,中庸序文,令入侍上番儒臣書印,同編于大書,中庸二卷內入,一卷進獻,講經冊子,從件數只印序文添補。出傳敎諸臣退出,
上在昌慶宮。常參·經筵,以代理停。
下直,淸城僉使白世興,山羊會萬戶申明,方山萬戶李光休。
李彝章達曰,明日常參,取稟。令曰,停。
朴昌潤達曰,大司憲吳彦儒式假,執義金元行,掌令申大脩·李養源在外,持平蔡緯夏引避退待,一員未差,今日以監察茶時之意,敢達。令曰,知道。
備忘記,傳于朴昌潤曰,今下弓矢,山羊會萬戶申明,淸城僉使白世興,方山萬戶李光休等處,給之。
安允行達曰,漢城判尹權爀,由限已過,不爲出肅,詞訟劇地,不可無長官,卽爲牌招察任,何如?令曰,依。
傳于蔡濟恭曰,編次人竝來待。
洪梓啓曰,御製編次人具允明·趙明鼎,依下敎來待矣。傳曰,來詣于集賢門。
事變假注書馬之徽改差,代以盧瑞國爲假注書。
洪梓,以義禁府言達曰,全羅道濟州牧旌義縣定配罪人尹有一,放送事擧條,啓下矣。放送事,分付道臣之意,敢達。令曰,知道。
戊寅四月十九日酉時,上御居廬廳。編次人入侍時,編次人具允明·趙明鼎,左承旨蔡濟恭,假注書鄭煥猷,記事官鄭昌順·柳敍五,以次進伏訖。上曰,注書出去。金虎門仍留事,分付。命允明,讀親製中庸序文訖。上曰,予於六十後讀中庸,誠可謂晩讀也。明鼎曰,今於御製冊子釐正時,祭文中似有不必載錄者,而恐非臣等所敢擅刪,故敢達。上曰,因山後祭文尤多,如可拔者,則拔之,可也。明鼎曰,聖敎如此,後日入侍,當持入矣。諸臣遂退出。
上在昌慶宮。常參·經筵,以代理停。
下直,開雲浦萬戶段泰文,多慶浦萬戶鄭德才。
蔡濟恭達曰,明日常參,取稟。令曰,停。
朴昌潤達曰,大司憲吳彦儒再度呈辭,執義金元行,掌令申大脩·李養源在外,持平蔡緯夏引避退待,一員未差,今日以監察茶時之意,敢達。令曰,知道。
安允行達曰,判尹權爀,昨日違召,今日又不出肅,詞訟劇地,不可久曠,卽爲牌招察任,何如?令曰,依。
令于李吉輔曰,大臣·備局堂上引接。
傳于洪梓曰,編次人,竝使之入來。
又傳于曰,編次人,來詣于集賢門。
李吉輔,以禁衛營言啓曰,前因禮曹草記,章陵局內捉虎次,善放砲手六十名,將校領率出送矣。三頭虎捉得之後,多日搜獵,更無形跡云,許多軍兵之累日露處,亦甚可慮,今姑撤還之意,敢啓。傳曰,知道。
黃海道·平安道儒生幼學朴·尹何·申憘·閔光運·吳彦逸·劉興震·尹時彦·趙成郁·崔永休·朴東榦·金甲振·金鎭恒·尹九爀·安百履·朴弼時·朴慶履·金精鑰·金鏶·尹光周·朴師玉·吳敬命·鄭粹德·李遇春·李珀·車大一·金必權·柳東煥·梁濟民·許壽·金亨麗·申·閔應百·申克誠·申大有·申履休·申達祖·閔陽復·李荃·鄭德宇·鄭齊崐·李春培·李德培·申宗協·金彦弼·安如鼎·崔道源·尹根·魚致遠·李鎭大·申命斗·李百源·兪欽基·任勀·韓頤錫·吳泰坤·權擴·柳達三·李益謙·沈賢基·任榮福·申敬五·成碩佐·閔百愼·申警國·李善敎·李壽山·徐麟壽·尹商鼎·李言訥·金道喆·邊泰國·尹鼎泰·朴善明·趙師洙·申·鄭亨復·吳希益·奉光廈·沈耰·安聖一·兪弘誼·梁道廈·鄭思德·李光復·黃萬重·李楚聃·金宅秋·邊泗淸·宋宅心·徐德仁·朴贊濟·韓正頀·洪璟夏·金昌周·李性坤等書曰,伏以,臣民無祿,大割荐降,聖母禮陟未幾,東朝殿下,遽又賓天,日月迅邁,孝昭殿祥事奄過,徽寧殿禫期復訖,靡逮之痛,大小同情。伏惟我大小朝,至性自天,追慕號隕,曷有其極?臣等,伏惟爲百代之宗師者,必亨百代之隆報,故苟有間世名賢,道全德備,功存繼開,學闡天人,則必須亟擧享典,標準一世,然後士趨可正,人心可淑。肆惟我列聖朝,皆以尊賢重道,爲第一先務,諸賢腏食之典,次第擧行,不少靳難,以盡崇報之道,以彰表率之化,故文敎丕闡,眞儒輩出,至近世而尤盛。惟我大朝,聖學高明,尊尙儒化,洞見斯道之淵源,深軫大賢之表章,頃年,旣許兩文正祀典,而褒尙先正臣文純公之敎,又下於其日,文純之繼兩賢而當祀,大朝已知之矣。聖意昭然,群情咸聳,伏惟邸下,承傳授之心法,懋緝熙之睿學,尊德象賢,夐越尋常,豈可不隆奬先正,亟許躋享,以體大朝尊崇之意乎?前日畿海多士之連章請享也,邸下每以事體重大,終靳兪允,夫腏配聖廡,非不重大,而以先正道德之醇正,事功之巍煥,猶且以其體重而靳之,使王國之士,矜式無地,一脈斯道,昭繼無路,則斯豈非斯文之欠典,而輿情之歎惜者乎?噫,先正道學,殆若地負海涵,固非後生末學,所可蠡測,而第以先輩緖論,士林公議,爲邸下陳之,以明祀典之不可已,兪命之不可靳,惟邸下留神而省察焉。先正臣文純公朴世采,天性甚高,德業全備,以明通灑落之資,下眞積力久之工,遠溯伊洛關閩之緖,近接本朝諸賢之統,不由師承,默契道體,洞見大原,獨到昭曠,而平生受用,以程門敬字爲工夫第一義,閨闥如位著,幽獨如康莊,充養完厚,表裏洞澈,繩墨謹嚴,氣象和平,望之如祥雲瑞日,輒知具爲成德君子也。上自六經四書,下至諸子百家,以及我東諸儒之書,無不硏精覃思,貫穿羅列,如理氣心性之奧,公私義理之分,天人王霸之辨,古今常變之禮,率皆沿流溯源,自著至微,疏分剔抉,各盡其極,立言著書,多至數百卷,根極理道,羽翼經傳,啓千古之秘鍵,發前人之未發,至若六禮疑輯,心學至訣,規模廣大,條目精密,節文之詳,修正之要,各盡其義,無復餘蘊,先儒謂朱子通解·西山心經以後,惟有此書耳。其他如二書要解·範學全編·家語外編·春秋補編·聖賢遺模·敎法要旨·四子讀書記·淵源續錄·增刪風雅·稽治錄論要旨·東儒師友錄·師友考證·白鹿規解·樂學通考等書,可見明體適用之學,闡經衛道之功,而尤邃於禮學,博考古今禮家,參酌損益,著爲三禮儀·祭儀正本等書,行於家內,疑文變節,考據折衷,隨人問答,泛應曲當,擧世遵用,如法家三尺,其爲裨益世敎,嘉惠後學,爲如何哉?奉先事親,孝敬篤於家庭,行己接物,忠誠動於州里,遭際聖明,屢蒙徵辟,而秉尊攘之大義,痛冠屨之倒置,考槃林阿,若將終身,逮至癸亥,特命去僞號於誥命,故感激知遇,出而造朝,而袖中一箚,昭揭復雪之義,厥後投匭之謨,造膝之對,終始眷眷,密勿其猷,千載之下,可以想見其心事矣。與先正臣文正公宋時烈,同心同德,講劘眞切,秉執義理,如合一符,進退休戚,無不相關,以至海上遺書,托以世道之責,斯又可見志事之相合,期與之甚篤也。甲戌更化,首膺爰立,慨然以挽回世道,經濟時艱,爲己任,當邪說橫流,人心靡定之日,力主名義,嚴討亂逆,扶倫綱於已斁,明是非於旣晦,雖群咻沓至,不得盡其素蘊,而昭天理植人紀之功,皦如日星,質聖無疑矣。至於經筵奏說,罔非格君之要,萬言一疏,燦然經國之謨,而又常深戒偏私,用心施措,無不公正,而和平之中,權度不差,寬大之中,尺寸不放,斯文背悖之徒,斥絶甚嚴,師生逆順之際,扶抑甚正,士類有所依歸,人心免於陷溺,此正聖代之眞儒,叔世之完人也。噫,先正道德學問,如彼其純正也,事業功烈,如彼其炳蔚也。設敎立言,足以開牖來學,遺風餘韻,足以聳動一世,眞是橫流之砥柱,迷途之指南,而其功之大,雖謂之不在禹下,可也。然則今日兩廡之享,舍先正而誰歟?況此從享之請,非自今創發之論也。越在戊戌,竝擧三賢,已有多士之籲章,則到今兩賢躋配之後,豈可不亟擧一體之典,以殫隆奉之道乎?高山景行之慕,久而冞切,好德秉彝之性,人所同然,大同之公議,不可以久違,應行之祀典,不可以久靳,而邸下,惟以事體之重,每示難愼之意,輿情齊菀,士林失望,儒風何自以可振,世道何自而可淑耶?祀典之重,雖不可以不愼,斯文之顯晦,而邦國之治忽係焉,則亦何可一向相持,徒事遷就也哉?臣等,薰沐風敎,瞻望宮墻,均深慕德之感,倍切尙賢之忱,公論所在,不謀同辭,裹足遠來,瀝血封章。伏願邸下,體聖上尊尙之意,念多士慕仰之誠,勿以體大而難之,勿以常格而拘之,仰稟大朝,亟準祀典,以盡崇賢之道,實世道斯文之幸也。答曰,覽書具悉。日月流邁,孝昭殿祥事奄過,徽寧殿禫期已盡,哀慕莫逮,一倍罔極。先正之道德學行,余豈不知?而事體重矣,不可輕議,不得煩稟矣。
戊寅四月二十日辰時,王世子坐德性閤。大臣·備局堂上引接入對時,左議政金尙魯,行司直金聖應,廣州留守李喆輔,左參贊李,戶曹判書李宗白,禮曹判書申晦,行副司直李益輔,行副護軍鄭汝稷,吏曹參判金致仁,左副承旨李吉輔,校理尹得養,假注書鄭煥猷,事變假住書盧瑞國,記事官南玄老,記事官柳敍五,以次進伏訖。尙魯曰,卽聞醫官之言,則睿候未寧云,不勝悶迫矣。令曰,頭疼自昨日少加矣。尙魯曰,寢膳之節,無所損乎?令曰,無減矣。尙魯曰,大朝氣候,何如?令曰,一樣矣。尙魯曰,此統制使吳狀達也。以爲天城磨巨里前洋,倭船漂泊,在於去正月二十二日,而假稱二十一日,又有書示漂倭之事,同堡萬戶申天混常時不能謹飭,致令失瞭,又爲瞞報,以至於與倭人査質者,誠極可駭。自臣營爲先決棍,而其罪狀,令廟堂稟處爲請矣。倭船去來,事關邊情,則初旣不善瞭望,末又瞞報掩跡者,殊甚駭然。其所棍治,有不足以懲勵,當該萬戶,令該府處之,何如?令曰,依爲之。出擧條尙魯曰,此江原監司沈鏽狀達也。以爲頃因三陟府使李最中上書,自備局覆達,有令道臣覈實狀聞之令,而本府丙子合歿戶所受牟還之未蕩減數爻,各別探覈,則果爲一百三十餘石,俱是指徵無處,而徒存虛簿,侵及白骨,誠有欠於一視之德意,特爲蕩減事,請令廟堂稟處矣。還穀蕩滌,本來重難,至於追減,奸竇易生,後弊難勝,尤不可輕議,而該邑之荐經凶荒,旣自朝家別爲優恤。且於今春,大朝爲軫畿民,特許追減,則其在一視之政,不宜異同,依狀請蕩減,何如?令曰,依爲之。出擧條得養曰,次對時,臺臣不備,前後申飭,非止一二,則今日賓筵,兩司無一人進參,已是慨然。況今署經有命,日次當前,而昨日憲單,無端捧入,事近曲循,殊涉未安。當該捧入承旨,從重推考,何如?令曰,依爲之。出擧條
戊寅四月二十日酉時,上御涵仁亭。編次人入侍時,編次人具允明·趙明鼎,左承旨蔡濟恭,假注書鄭煥猷,記事官鄭昌順·柳敍五,以次進伏訖。上奉覽紫宸漫稿親製小識訖。上曰,冊子釐正時,前後綸音,竝入之耶?明鼎曰,然矣。上曰,前後綸音,卽予爲民苦衷,不可不錄也。允明曰,冊子釐正時,於闕外直房爲之乎?於闕內公廳爲之乎?上曰,承旨書之。傳曰,御製編次,今方釐正,編次人於闕外吏曹直房擧行,吏郞四人,修正間,兼管郞廳,自可上直,書吏,令弘文館書吏看檢,使令二名,有裕處取用。因此乃問曾前待令書吏,勿論晴雨,連爲擧行云,其涉可矜。此則雖修正後,仍爲服役者,令該曹特爲加給料布。出傳敎諸臣退出。
上在昌慶宮。常參·經筵,以代理停。
下直,谷山府使南泰齊,金城縣令元義孫,牙山縣監朴師近。
李吉輔達曰,明日常參,取稟。令曰,停。
洪梓達曰,大司憲吳彦儒三度呈辭入達,執義金元行,掌令申大修·李養源在外,持平蔡緯夏引避退待,一員未差,今日以監察茶時之意,敢達。令曰,知道。
朴昌潤,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
安允行,以都摠府言達曰,副摠管李潤成,以御營中軍,軍兵等中日試放事,南小營晝仕出去之意,敢達。令曰,知道。
又達曰,漢城判尹權爀,連日違召,無意膺命,事甚未安,卽爲牌招察任,何如?令曰,依。
蔡濟恭達曰,假注書鄭煥猷,身病猝重,勢難察任,今姑改差,何如?令曰,依。
洪梓達曰,下番檢閱柳敍五,謂有情勢,無端徑出,依定式禁推徽旨捧入之意,敢達。令曰,知道。
蔡濟恭達曰,卽者檢閱鄭昌順,因下番之徑出,謂以不能檢下,陳書出去,原書纔已退却矣。所當直捧禁推徽旨,而此與無端徑出有異,推考警責,仍卽牌招入直,何如?令曰,依。
又啓曰,兵曹·刑曹兼春秋有闕之代,令該曹,卽爲口傳差出,何如?傳曰,允。
吏曹口傳政事,兼春秋單李海鎭·朴鴻壽。
洪梓,以宗簿寺官員,以提調意啓曰,今此親臨宗臣殿講時,取考癸酉前例,時在宗學諸員,庸·學及論語二卷以上,孟子·詩·書三卷以上試講,而年限外,自願應講之人,孟子·詩·書·論語·周易,四卷以上應講矣。今亦依此例擧行乎?敢啓。傳曰,知道。
又啓曰,御營大將洪鳳漢工曹判書之任,今已遞改矣。時無職名,令該曹,卽爲口傳付軍職,何如?傳曰,允。
兵曹口傳政事,副司直洪鳳漢。
洪梓,以扈衛別將,以大將領中樞府事·行判中樞府事意啓曰,三廳軍官別試射初試入格人員,今日慕華館,覆試設行事,旣已啓達矣。臣拓基,臣宗城,同會開坐,依前規柳葉箭五矢十巡試取後,各其名下,得中矢數及有頉人員,竝別單開錄以入之意,敢啓。傳曰,知道。
又以承文院官員,以都提調意啓曰,院吏文學官宋必直出六,代學生李培源差下,付軍職冠帶常仕,何如?傳曰,允。
安允行,以義禁府言達曰,天城前萬戶申天混,令該府處之事,徽旨達下矣。申天混,時在任所云,依例發遣府羅將,交代後拿來,何如?令曰,依。
兵曹判書鄭翬良書曰,伏以,臣旣兩經京察,三被恩由,惟其必遞之義,卽稽之故事,聽諸輿論,揆以廉防,而較然無可疑,臣亦不復敢以見職自居矣。槪銓官,大政俗稱報瓜,引例辭遞,便成挈令,今臣叨受本職,行近十朔,以其瓜則一熟而又再熟矣。雖微臣自控籲號,朝廷亦宜照例鐫解,臣何敢重有煩復,以瀆崇嚴哉?若臣疾病之近益深痼而憂在性命,情地之目下卼臲而事關政注者,臣將去矣,區區亦有所不暇縷陳。伏乞睿慈,俯垂諒察,將臣所帶本兵之任,劃許遞免,以幸公私,不勝千萬大願。答曰,覽書具悉。卿勿過辭,調理察職。
上在昌慶宮。常參·經筵,以代理停。
下直,結城縣監南玉,德津萬戶金振昌,加背梁萬戶金灦。
蔡濟恭達曰,明日常參,取稟。令曰,停。
李吉輔達曰,大司憲未差,執義金元行,掌令申大脩·李養源在外,持平蔡緯夏引避退待,一員未差,今日以監察茶時之意,敢達。令曰,知道。
蔡濟恭達曰,右承旨朴昌潤,今日不爲仕進,卽爲牌招,何如?令曰,依。
安允行達曰,判尹權爀,連日違召,無意膺命,事甚未安,卽爲牌招察任,何如?令曰,依。
蔡濟恭,以弘文館言達曰,本館下番副修撰洪良漢,以南學兼敎授,今日儒生試取事,晝仕出去,而一日之內,勢難畢考,每每草記,事涉煩瀆,限畢考間,除草記往來之意,敢達。令曰,知道。
洪梓達曰,卽者副脩撰洪良漢,以南學兼敎授,儒生課試事,晝仕出去矣。謂以落傷,陳書到院,原書纔已退却,所當直捧禁推徽旨,而此與在直經出有異,推考警責,何如?令曰,依。
蔡濟恭,以弘文館言達曰,本館下番副修撰洪良漢,以南學兼敎授,儒生試取事,晝仕出去矣。以其身病,陳書不爲入來,下番闕直,事甚未安,副修撰洪良漢,卽爲牌招入直,何如?令曰,依。
傳于蔡濟恭曰,編次三人,竝來待于集賢門。
洪梓啓曰,下旬講經,取稟。傳曰,二十六日爲之,備局入侍,二十八日擧行。
鄭煥猷改差,代以鄭彦暹爲假注書。
以檢閱鄭昌順,牌不進,罷職令旨,令于洪梓曰,推考徽旨捧入。
洪梓達曰,檢閱鄭昌順,旣有只推之令,卽爲牌招入直,何如?令曰,依。
吏曹判書尹得載書曰,伏以,臣於本職,初豈一毫稱似,而嚴命所迫,他未暇顧,遂不免黽勉冒出,惟以挨過都政,旋卽卸免爲定計,自矢於心者如此,質言於僚友者亦如此,今則銓瓜已熟,鞶帶當遞,臣方日夕顆俟,而長單請急,加由例下,此誠臣命卒之秋也,謂之何哉?念臣無似,受恩罔極,圖報一念,神鬼可質,而其奈鑑識至闇,聞見至狹,登明選公,固非可望,循資塡闕,猶患不能,逮當大政,昏憒做錯,非止一二,殆若瞽者之擿埴,傍觀竊笑,宜不勝其疵摘,而乃者憲達中所論,只是諫通改正,敎官末擬,可謂恕之太過矣。夫爲銓任,而濫通臺選,不擇初仕,則其爲罪,當復如何?然宋德基之曹郞久滯,不無稱屈,崔益男之家勢文名,本來耳熟,故果爲檢擬,而憲臣至以官方之淆雜爲言,則臣於是,尤豈容厭然冒居,以益無忌憚之誅哉?噫,臣之忝叨匪據,半年于玆,尸位妨賢,愧忸罙切,矧今醜拙畢露,瘡疣莫掩,而猶且貪戀權要,淟涊不去,則公議之嚴,終豈相貰?目下情踪,雖微難安之端,自來定算,唯在必遞後已,與其積費撕捱,卒陷慢蹇之誅,無寧早許解免,俾全進退之義,此臣之所日夜血祝者也。且臣素患消中之症,近益添劇,飮冷無算,神氣薾然,委身床玆,晝夜叫苦,數行文字,亦不能趁卽締成。今始披瀝肝膈,疾聲哀籲於貳極之下。伏乞睿慈,俯賜鑑諒,特臣所帶銓部之任,劃卽鐫免,以幸公私,千萬顆祝。答曰,覽書具悉。卿勿過辭,從速察職。
戊寅四月二十二日辰時,上御涵仁亭。編次人入侍時,編次人具允明·趙明鼎,左承旨蔡濟恭,假注書鄭煥猷,記注官黃德潤,記事官徐秉德,以次進伏訖。上親覽御製編訖。上曰,釐正冊子間數,與草本同耶?允明曰,一編以二十行井間矣。上曰,昨日之雨,誠甘霈矣。明鼎曰,旱餘得雨,雖甚爲幸,而於移秧,似不足矣。上曰,近日風氣,頗覺冷然,此是麥秋而然矣,三南則麥幾盡熟矣。明鼎曰,較諸畿內,差十許日後先矣。上曰,承旨書之。傳曰,昔年一中官,有請休之事,而其後無聞,今百餘年,金孝業之後,江西中官李景熺,以兩朝中官,經孝寧殿·敬昭殿進止長番都薛里,今番孝昭殿至練事莫能步,而無日不參,以六十致其職,往養其母,其志尙矣,令本官,厚給衣資食物其母。出傳敎又命承旨書之。傳曰,前孝昭殿參奉金鍾協,纔過練事遭故,其涉矜惻,其代參奉,三年後,自當依例承傳,金鍾協,一依準仕例,令該曹,闋服後,直長調用。出傳敎上曰,趙明履子錄用乎?允明曰,今番都政,除參奉矣。上曰,吳璹,亦爲之乎?濟恭曰,未及爲之矣。上曰,吳璹之文,何如?濟恭曰,渠科觀光,亦自優矣。明鼎曰,年雖少,而爲人非常,曾任懷德時,臣亦待罪湖藩,熟知其爲人,詳明了了,爲政頗善矣。上曰,凡爲人了了,無所不能之事矣。上曰,承旨書之。傳曰,今日釐正御製,其初纂輯幾年?校正宰臣·重臣,今作古人,予心愴然,故判書趙明履子德行,旣已調用,故參判吳光運孫璹,令該曹,待窠卽爲調用。出榻敎命諸臣少退。上曰,編次人,抄出列聖御製,持入可也。
四月二十二日申時,上御居廬廳。編次人小退入侍時,編次人具允明·趙明鼎,左承旨蔡濟恭,假注書鄭彦暹,記事官黃德潤,記事官徐秉德,以次進伏訖。濟恭曰,列聖御製題目,盡謄而來矣。上曰,讀之,可也。上曰,獅子橋小識載之乎?濟恭曰,載之矣。上曰,蟒衣御製載之乎?濟恭曰,目錄無之矣。允明曰,前後御製中草,一件出之好矣。上曰,與草木同腐無妨矣,何必出中草耶?上曰,中州陸沈,冠屨倒置等語,無乃礙眼乎?拔之,何如?允明曰,下敎誠然矣,拔去好矣。上曰,金尙憲之節義,不下於其兄,可謂森嚴矣。允明曰,其處義之嚴截,反有勝於其兄矣?上曰,若欲著述,則當用尊周文字,似無拘礙矣。濟恭曰,然矣。允明曰,大報壇,日後渠或問之,對之不難矣。上曰,此綸音,仔細看之,可也,如或有礙眼者,則拔去,宜矣。允明·濟恭曰,列聖御製中,多載此等文字,何必拔去乎?上曰,中庸序文二件內入,可也。允明曰,姑未刊來云云,當分付矣。諸臣以次退出。
上在昌慶宮。常參·經筵,以代理停。
下直,咸陽府使洪夏疇。
洪梓達曰,明日常參,取稟。令曰,停。
朴昌潤達曰,大司憲未差,執義金元行,掌令申大脩·李養源在外,持平蔡緯夏處置未下,一員未差,今日以監察茶時之意,敢達。令曰,知道。
藥房都提調金尙魯,副提調李彝章啓曰,伏未審日來,聖體調攝。若何?憊眩之候,寢膳之節,亦何如,丸劑連爲進御乎?前劑入茶飮,已盡於昨日,臣等卽與諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,茶飮加劑五貼以入,下敎日入侍,宜矣。
朴昌潤達曰,右副承旨安允行,今日不爲仕進,牌招,何如?令曰,依。
以右副承旨安允行,牌不進,罷職令旨,令于朴昌潤曰,推考徽旨捧入。
蔡濟恭,以弘文館言達曰,本館下番闕直,事甚未安,校理李錫祥,卽爲牌招,以爲姑降入直之地,何如?令曰,依。
以校理李錫祥,牌不進罷職令旨,令于蔡濟恭曰,推考徽旨捧入。
洪梓達曰,判尹權爀,連日違召,尙不膺令,事甚未安,卽爲牌招察任,何如?令曰,依。
傳于蔡濟恭曰,儒臣持所書序文,來詣于集賢門。
傳于蔡濟恭曰,再明日宗臣講經時,宗臣擧案,修正以入,試官望,卽爲書入。
蔡濟恭啓曰,今此試官望中,時無職名人員,令該曹,卽爲口傳付軍職,何如?傳曰,允。
兵曹口傳政事,副司直吳彦儒。
蔡濟恭,以宗簿寺官員,以提調意啓曰,宗臣殿講,今四月二十五日,親監事,命下矣。當日,以何時擧行乎?敢啓。答曰,知道。辰正初刻爲之。
蔡濟恭,以宗簿寺官員,以提調意啓曰,宗臣殿講,期日已迫,故依例都講,而宗學被抄宗臣,除事故外,應參人二員及年限外自願應講之人三員,合五員,所講書卷,依前例各其名下縣註,別單書入之意,敢啓。答曰,知道。
李吉輔,以內醫院官員,以都提調意啓曰,本院提調李成中,呈告遞本職矣。裨護重地,不可一日曠任,令該曹,卽爲口傳付軍職,何如?傳曰,允。
吏曹參判金致仁書曰,伏以,臣伏見憲臣新達,以宋德基之通擬薇垣,謂之駭物情而至請改正,臣於是,不勝瞿然悚慙之至,噫,淸朝官爵,孰非難愼,而唯臺閣尤重,苟或擬非其人,則銓官之失其職,大矣。新通之規,必須長貳同議,而伊日政席,臣亦與聞,則人言之來,其敢辭其責乎?仍伏念臣之待罪銓任,其雖半載有餘,毫絲莫補,愧懼徒積,宜遞未遞,訖今盤礴,而顧其必遞之心,未嘗一日弭忘,今則臺評重發,罪戾彌彰,臣雖欲淟涊不去,朝家亦何可任其憒憒,無所斥退乎?玆敢略控短章,仰干宸嚴,言出肝膈,亶非飾讓。伏乞离明,俯加諒察,將臣職名,劃卽鐫削,俾公私多幸焉。答曰,覽書具悉。此等之言,何足介意?卿其勿辭,從速察職。
吏曹參議洪樂性書曰,伏以,臣待罪三銓,碌碌尸素,殆近半年,慙愧悚蹙,不能一刻自安矣。卽伏見憲臣所達,以宋德基之通擬薇垣,謂之有駭物情,至請改正,臣不勝瞿然之至。銓衡之責,惟在甄別人物,而臺閣之選,尤宜難愼,則今此臺辭之發,物情可見,而溺職之失,無以自解,臣何敢以職在末僚,晏然辭其責乎?仍念臣,素昧時義,且乏藻鑑,凡於取舍通塞之際,不能有無於其間,則當去之義,已定于心矣。況臣滿盈之戒,力避要津,素志斷節,可質神明,今若因仍盤礴,若固有之,則臣雖沒恥,人將謂何?玆敢略陳肝血之懇。伏乞离明,俯垂諒察,亟賜鐫改,以幸公私,千萬至祝。答曰,覽書具悉。此等之言,何足介意?爾其勿辭,從速察職。
司諫朴聖源書曰,伏以,孝昭殿練祀已過,徽寧殿禫期又訖,仰惟大朝,彌切哀疚,睿懷益復罔極,群情悲憂,曷有其已?竊伏念臣,疎才淺識,旣非可堪於任使,危悰畸跡,又難濫居於榮班,頃忝宮僚,未敢以宿趼而爲仍冒之計,陳書乞免而不得,則又不免屢犯違命之科。乃蒙睿慈曲諒,終許例勘,臣於悚仄之餘,不勝感幸,退處窮山,調息病軀,自甘永爲聖世之閑氓矣,不意大朝,遄降敍命,繼有除旨,以臣爲司諫院司諫,乃於僑寄荒寂之中,馹召辱臨,樵兒牧伴,亦皆驚動,臣於病伏涔涔之中,惝怳感激,莫知所以措躬也。第臣難進之情,必辭之義,前後除拜,已陳暴無餘。伏想离明,亦或記有而垂憐矣。蓋其自來釁廢之蹤,轉益危蹙,凡於世事,灰心已久職,係淸要,視作鐵限,況此言責之任,卽是平日顚沛之地,尤豈可以彈冠就列,抗顔論事,以蹈旣僨之轍,重貽有識之譏哉?顧今朝綱國勢,殆甚綴旈,世道人心,百無一恃,所以振勵糾正之責,專在諫官,正宜極選直諒敢言之士,以畀是任,俾盡其職,而乃以如臣釁累癃衰,屛蟄遠郊者,苟然充數,曠日虛縻,而不思變通,臣竊惑焉。且臣於近日行路,墜傷忒重,膈間酸痛,久而未解,諸般虛症,一時闖發,腰脚殆不能屈伸,坐輒難起,渾身長不勝燥癢,搔則生癮,最是關格之症,便成末疾,纔又經一場急衝權大嘔逆,殆不保頃刻,忙灌藥物,僅得小蘇,而根委已痼,發作無時,食飮全廢,宛轉叫苦,望七殘齡,衰落已甚,百疾交劇,縷命,幾何?見方委身床簀,氣息凛綴,以此垂死之喘,雖欲强起哀籲於九扄之外,而其勢末由,敢因縣道,付陳危苦之狀,伏乞离明,俯垂矜察,亟許鐫改,仍命選部,勿復檢擬,俾身得蒙終始之澤,而安意就盡,千萬幸甚。答曰,覽書具悉。日月流邁,孝昭殿練事奄過,徽寧殿禫期已訖,哀慕莫逮,一倍罔極,爾其勿辭,上來察職。
四月二十三日未時,上御崇文堂。儒臣入侍時,左副承旨李吉輔,校理尹得養,假注書鄭彦暹,記事官朴鴻壽,記注官徐秉德,以次進伏訖。上曰,上番兼使,誰耶?何處人而曾爲入侍乎?鴻壽對曰,居在平安道,而前日不得入侍矣。上曰,序文已爲正書入刻乎?尹得養曰,已盡刻出矣。上曰,二件內入乎?得養曰,已聞承旨之言,故以二件封進矣。上命承旨書之曰,昔人以國士報之,重臣父子,豈可以無謂之所遭,一向撕捱,而目今誌狀撰集,豈可遲滯?吏曹參判金致仁,加差堂上,郞廳洪梓陞資,代副校理尹得養差下,其令着實擧行。出榻敎上曰,中庸板本,在校書館及南漢與否,注書出去,知而來告。臣承命出問,仰達曰,板本在南漢,而東宮進獻一件,已粧䌙制進,進上件二件,亦已印來,而未及粧䌙,故姑未封進云矣。上命書之曰,中庸序文畢印後,進上本件,添入粧䌙封進。出榻敎上曰,序文刊出者,上番出去持入,鴻壽承命出來持入,以承旨書之曰,宗臣殿講時,只執冊承旨入侍。出榻敎諸臣以次退出。
上在昌慶宮。常參·經筵,以代理停。
下直,勵山府使金命益,彌串僉使權廷喆。
蔡濟恭達曰,明日宗臣殿講相値,常參,頉稟。令曰,知道。
洪梓達曰,大司憲未差,執義金元行,掌令申大脩·李養源在外,持平蔡緯夏處置未下,一員未差,今日以監察茶時之意,敢達。令曰,知道。
李吉輔,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
朴昌潤達曰,副摠管李潤成,以御營中軍,軍兵等中日試放事,南小營晝仕出去之意,敢達。令曰,知道。
李彝章達曰,右副承旨安允行,今日不爲仕進,卽爲牌招,何如?令曰,依。
洪梓達曰,判尹權爀,連日違召,尙不出肅,事甚未安,卽爲牌招察任,何如?令曰,依。
李彝章達曰,左副承旨李吉輔,不有廳規,申前出去,卽爲牌招,何如?令曰,依。
以左副承旨李吉輔,牌不進罷職令旨,令于安允行曰,推考徽旨捧入。
蔡濟恭,以侍講院言達曰,本院與他各司自別,以師傅衙門,號令百司,與政院無間,故雖尊重衙門,亦不敢任意囚治院吏者,蓋事體截嚴而然也。再昨院吏,以榜目謄出事,往成均館,而本館郞廳,發怒於院吏之不卽俯伏,使之拘留,各司之不得拘留,已有朝令,則一郞廳之因一私事,任意犯禁,已極駭然,且無進來本院之事,體例所在,不可仍置,故自本院捉囚館吏,暫示規警之意,旋卽發送矣。因下吏訐訴本館堂上,以備局眼同捉囚院吏,此實前所未有之擧也。事之寒心,莫此爲甚,此而置之,有關後弊,當該堂上,推考,郞廳則本院請推之外,他無可施之罰,何以爲之?敢稟。令曰,知道。當該堂上。推考郞廳,從重推考。
兵曹口傳政事,行副司直李成中。
以全羅道南海等官居船人韓萬大等渰死事,令于安允行曰,渰死人等,令本道恤典擧行。
弘文館副校理尹得養,副修撰洪良漢箚曰,伏以,持平蔡緯夏,以臣跡旣疎冷,性又巽脆,淸朝耳目之任,本不近似,而意外新命,適下於郞僚入侍之日,臣且感且惶,怵分畏義,不得不冒昧不肅,而事在目下,旣駭聽聞,官以臺名,義難泯默,草草數語,不過粗效一日之責,而及承睿批,縷縷誨責,極爲嚴截,三條所陳,一竝不從,至有誠極駭也之敎,臣於是,惶駴震惕,繼之以憂歎也。臣雖不足言,顧其職,則臺諫也,問其言,則輿論也,而不少假借,輕加摧折,是豈付言責於臺閣之義也?夫爲父欲訟冤之情,命召不俟駕之義,臣豈不知,而處義之道,廉愧爲先,則洪景海所致人言,非比等閑,爲父訟冤,屬之弟兄,屛伏訟愆,參俟物議,夫誰曰不可,而今乃因緣入侍之命,欲售逞憾之計,肆然彈冠,呼唱入闕,是豈新遭慘劾者之所可爲耶?雖然,臣之規責,不在於此,卽其不顧嫌隙,計至擠陷,創出無理之說,汚衊已亡之友者,究其情狀,實甚殘忍,一世之人,無不寒心,後日之弊,莫可防遏,則削奪之請,出於薄勘,構陷論己之風,實始於今日,而爲臺臣者,視同常事,不思規警,則罷職之請,烏可已乎?至若宋德基之貽羞搢紳,崔益男之汚穢衣冠,俱是不可不正之事,而改正之達,非指其下鄕請由,乃言其在京擧措,刋籍之請,由於平日習知,元非一時風聞,噫,臣之斷斷一心,只在慨惜憂慮之至,毫無生波起浪之意,而只緣人微言輕,不能見孚於睿聰,反致未安之嚴敎,臣撫躬慙恧,無地容措,其何可一刻仍冒於臺次乎?昨因門限,今始來避,所失尤大,引嫌而退,有懷所陳,臺體則然,睿批之下,何可爲嫌?請持平蔡緯夏,出仕。取進止。答曰,處置事依達。
戊寅四月二十四日辰時,王世子,坐德成閤。藥房入對時,都提調金尙魯,提調李成中,副提調李彝章,弼善金光國,假注書李有喆,記事官南綺老,記注官徐秉德,醫官金履亨·皮世獜·許礈·金德崙,以次進伏訖。尙魯曰,近來感候,若何?世子曰,感氣一樣,而頭痛甚矣。尙魯曰,咳嗽如是,感氣深入矣,湯劑連爲進御乎?世子曰,進御矣。尙魯請診候,世子命進。首醫二人,履亨診訖俯伏曰,左三部脈候沈微之中,頗有數氣,右三部脈候虛軟無力矣。世獜,亦以此意仰對。尙魯曰,然則當用,何劑耶?履亨曰,加減消痰湯最好,而蔘蘇飮,人蔘減之,梗介·方風,加入用之,亦好矣。尙魯曰,醫官之言如是,以此進御,好矣。世子曰,以此進御也。尙魯曰,近來日氣不均,或寒或熱,感氣易入之時也,蔘蘇飮,連爲進御,則好矣。世子謂尙魯曰,卿見侍講院草記乎?尙魯曰,草記姑未得見,而其梗槪略聞之矣。侍講院·政院,與他司自別,故此兩司下人,自古外司不敢捉囚,而今者大司成之事,似不善爲矣。彝章曰,本院請推之外,無他可施之罰,故以推考爲請矣。尙魯曰,惟在睿斷之如何矣。仍俯伏曰,邸下方在愼攝之中,非臣子所敢言私之時,而第情甚緊迫,敢玆仰達矣。臣本有臂痛,近以益甚,欲請鍼灸,以爲調攝,而領相病不出仕,右相鍼灸呈辭,鼎席行公者,只臣一人,故扶病强作,有懷莫達,且臣久闕省掃之行,一往先山,以伸至情,臣之願也。方俟僚相之出仕,往掃先墓,歸卽呈辭,以爲就閑調護之計,故預爲仰達矣。諸臣以次退出。
上在昌慶宮。常參·經筵,以代理停。
下直,茂長縣監高信謙,河陽縣監金景澈,熙川郡守金行一。
朴昌潤達曰,明日常參,取稟。令曰,停。
安允行達曰,大司憲·持平二員未差,執義金元行,掌令李養源在外,申大脩下諭過限,今日以監察茶時之意,敢達。令曰,知道。
李吉輔達曰,備邊司郞廳來言,今日賓廳坐起日次,而宗臣殿講相値,頉稟。令曰,知道。
李彝章達曰,今日賓廳坐起日次,旣已頉稟,所當持公事入對,而宗臣殿講相値,頉稟。令曰,知道。
又達曰,掌令申大脩,下諭後過限不爲上來,依定式遞差令旨及禁推徽旨捧入之意,敢達。令曰,知道。
安允行達曰,判尹權爀,連日違召,終不出肅,事甚未安,卽爲牌招察任,何如?令曰,依。
蔡濟恭,以弘文館言達曰。本館下番,無他推移之員,不得已以上番姑降入直之意,敢達。令曰,知道。
又以弘文館言達曰,本館下番副校理尹得養,以列聖誌狀校正郞廳,今日晝仕出去之意,敢達。令曰,知道。
又達曰,上番兼春秋黃德潤,以親病,受由下鄕,今姑減下,何如?令曰,依。
又以孝昭殿參奉,以入番宗室意達曰,逐日供上,各其司官員,躬親進排,事體當然,而今日內資寺官員,不爲排進,事極駭然,當該內資寺官員,令該府處之,何如?令曰,依爲之。
又以徽寧殿參奉,以入番享官意達曰,逐日供上,各其司官員,躬親進排,事體當然,而內資寺進排官,莫重供上,不爲躬親排進之狀,事極駭然,當該內資寺官員,令該府拿處,何如?令曰,依。
以忠淸道新昌等官居私婢永禮等,爲虎囕死事,令于安允行曰,囕死人等,令本道恤典擧行。
四月二十五日辰時,上御恭默閣。宗臣親臨殿講入侍時,考官左議政金尙魯,左參贊李,前大司憲吳彦儒,行副司直元仁孫·韓光會,校理李錫祥,副校理尹得養,左副承旨李吉輔,假注書李有喆·鄭彦暹,記事官李海鎭,記注官徐秉德,以次進伏訖。上曰,侍衛皆坐。金尙魯進伏曰,近來日氣不調,聖體調攝,若何?水刺獻進之症,亦何如?上曰,近則小愈矣。尙魯曰,丸劑茶飮連爲進御乎?上曰,進御矣。尙魯曰,王世子氣候,何如?上曰,一樣矣。上曰,注書,誰耶?在京乎?尙魯曰,廣平大君之子孫,而在京矣。臣待罪大司成時,年不過二十,而講經精鍊,超出諸生矣。上曰,注書,招應講宗臣而進前。因謂左相曰,抽籤試講,可也。尙魯抽籤,出大學詩云樂只君子民之父母章。招河南都正垙,垙進伏講席,終不開口,因書自不。上曰,汨沒於入番,而不能誦習矣。尙魯曰,時有利不利而然矣。垙退出。尙魯出詩云邦畿千里章,招雲南守榗。榗進伏講席,卽誦,誦畢。上曰,太習矣。問曰,親其親樂,其樂,何義乎?對曰,文王·武王之德,浹洽於民心,故後王後民,自不能忘之義也。上曰,邦畿千里,維民所止,何義耶?對曰,別無義意,而承上起下之辭也。上曰,文義亦知矣,收栍,可也。有喆承命收牲,爲純通,榗退出。尙魯又出孟子·論語里仁爲美章,招安陵君烓,烓進伏卽誦,誦畢。上曰,文義問之,可也?尙魯曰,天之尊爵,人之安宅,何義耶?對曰,仁爲美德,故然矣。尙魯曰,釋其爲尊爵安宅之義,可也,終不能對。上曰,收牲,可也。有喆承命收牲,爲四通三略。烓退出,尙魯,又出孟子曰,德何如則可以王章,招西陵君煋,煋進伏誦至半,久斷不能更續。上曰,收牲,可也。有喆收牲爲不。上曰,汝爲厲恩君之至親乎?副摠管靈川君壄曰,綾原君之至親也。上曰,爲江上御使所告而被罪者,汝之幾寸乎?煋對曰,臣之親兄矣。上命書傳敎曰,本事業已知矣,飭已行矣。前西春君燁,特爲放送。出榻敎尙魯又出孟子熊掌章,招廣陵副守埏,埏進伏卽書自不,因退出。上曰,宗班之零替,莫甚於近日,應講之人,只爲五人,嗣服後初見也。以承旨書之曰,今番應講宗臣,只是五人,卽嗣服後初見也,可知零替,予心,若何?雲南守榗,純通,安陵君烓,通,特爲一體加資,不通自不,今番特爲分揀勿推。出榻敎尙魯曰,安岳郡守李殷春,曾經兵使,而其所後之親,卽完春,故三代推恩之典,無所施矣。近來朝臣從二品以上之出爲人後者,於所後家,無可贈職,則移贈於本生之家,已成常例,此亦使之依近例施行,何如?上曰,依爲之。出擧條尙魯曰,先正臣朴世采所撰六禮疑輯,使嶺營開刊事,頃已仰達蒙允,而第聞其所寫正本,私借書手謄出,故卷卷異書,不合鋟梓云,抄擇寫字官,淨寫一帙,精加校正,下送嶺營,而令弘文館管檢擧行,何如?上曰,依爲之。出擧條諸臣以次退出。
上在昌慶宮。常參·經筵,以代理停。
下直,白川郡守李奎明,忠原縣監李宗德,雲峯縣監趙國鎭,三水府使具世仁。
李彝章達曰,明日常參,取稟。令曰,停。
朴昌潤達曰,大司憲·持平二員,掌令一員未差,李養源,執義金行元在外,今日以監察茶時之意,敢達。令曰,知道。
李彝章達曰,左承旨蔡濟恭,不爲仕進,卽爲牌招,何如?令曰,依。
安允行達曰,判尹權爀,連日違召,尙不出肅,事甚未安,卽爲牌招察任,何如?令曰,依。
李彝章,以弘文館言達曰,本館下番副校理尹得養,以列聖誌狀校正郞廳,今日晝仕出去之意,敢達。令曰,知道。
又以吏曹言達曰,兵曹正郞鄭光漢,受由過限,未上來,依例改差,何如?令曰,依。
洪梓,以御營廳言啓曰,因禮曹草記,昭寧園內捉虎事,本廳將校,率領砲手出往矣。連接將校手本,則虎一頭捉得後,更無蹤跡云,旣無虎跡,則許多軍兵之累日露處,亦甚可慮,今姑撤還之意,敢啓。答曰,知道。
李吉輔,以御營廳言啓曰,中日時砲手,無間連三次三中人,別單書入,已有前例矣。本廳別罷陣砲手兼司僕朴德柱,今四月十八日中日時,鳥銃邊三中,二十一日中日時,鳥銃邊三中,二十四日中日時,鳥銃邊三中,連三次三中,依例別單書入之意,敢啓。答曰,知道。
朴昌潤,以義禁府言達曰,江原道洪川縣定配罪人爗,因傳敎放送令旨,達下矣。放送事,分付道臣之意,敢達。令曰,知道。
令于洪梓曰,奉朝賀金在魯處,給由馬,澆奠床備給。
奉朝賀金在魯箚曰,伏以,臣之父母墳山,在於近畿廣州地,而三四年來,臣之老病轉劇,懍懍朝夕,一息之程,亦難致身,重以國家多故,未敢請暇,曠闕省掃,霜露累易,雖在床笫委綴之中,不堪私懷之悲缺,切欲趁此殘喘之未絶,盛暑之未至,擔舁作行暫時往省,而臣病至此,拜辭反面之常禮,無以自遂,且今蒙恩休致,與在官者有異,前輩亦有任便往返之例,玆敢猥煩哀籲。伏乞睿慈,特賜矜許,俾伸人子至情,千萬幸甚。取進止。答曰,覽箚具悉卿懇。卿須依所陳往省焉。仍令曰,史官往諭。
領議政李天輔箚曰,伏以,日月迅邁,孝昭殿祥事奄過,徽寧殿禫期又盡,仰惟大朝哀慕之痛,邸下慨廓之懷,益復罔極,伏不勝悲慮之至。臣之床簀餘喘,尙延一縷,欲於祥日哭班,忍死扶曳,小伸臣分,而不幸一夜之間,父母遺體,幾乎不免灰燼,燋爛之餘,作一僵尸,終未效區區微誠,竝與循例因罪之章,而至今闕焉。揆以邦憲,實合萬死。伏蒙大小朝惻然垂憐,御醫之臨門,宮官之問候,恩禮愈隆,而罪戾愈積,伏枕瞻天,只有涕淚。噫,臣死期將迫,疾病而不足,重之以災禍,蒼黃震驚,氣盡魂喪,本症乘時添劇,比之向來,不啻落下數層,而烈炎餘毒,形容怪駭,頓作別人,無以擧顔對人,古所謂天之所廢者,其臣之謂歟?致身筵席,一瞻淸光,已矣無望,日夜祈祝者,惟是速解職名,安意就盡而已。伏乞睿慈,俯賜諒察,轉達大朝,先遞臣職,仍令有司,重勘臣罪,以安賤分焉。取進已。答曰,覽箚具悉卿懇。日月流邁,孝昭殿練事已過,徽寧殿禫期又盡,哀慕莫逮,一倍罔極,卿之所患,尙今未瘳,深用慮念,卿須體大朝懃懇之諭,小子如渴之望,安心勿復控辭,善攝焉。仍令曰,史官往諭。
四月二十六日午時,上御涵仁亭。講經入侍時,領事金尙魯,知事吳彦儒,特進官申晦,參贊官洪梓,侍讀官李錫祥·尹得養,注書鄭彦暹,記事官李海鎭,記注官徐秉德,以次進伏訖。上讀中庸第二章,至第五章畢。尙魯曰,小人之下,當加反字而讀之,宜矣。李錫祥曰,然矣。其傍,書付反字,好矣。上曰,不必爲之矣。錫祥讀注訖。上曰,文義陳之,可也。錫祥曰,百千萬事,無不有中,差之毫釐,則謬以千里,此豈中庸之道乎?上曰,中無定處,隨時而在八字,精切明白,若非紫陽,孰能如此解釋乎?以此冊言之,一卷之中爲中,以一張言之,一張之中爲中,以一行言之,一行之中爲中矣。尙魯曰,聖敎誠然矣。以卽事言之,至曲拜處而拜,至坐處而坐,乃爲中庸,過此則非中庸矣。尹得養讀第五章註訖曰,中字之義,諸臣陳達無餘,請以第六章文義,仰達矣。臣等常以堯·舜,期待我聖上,而政令施措之間,殿下每以好問好察,隱惡揚善,爲急務焉,臣等不勝欽歎矣。上曰,過矣。然予平日,每以隱惡揚善四字,必欲躬率化下,而世道日下,治不徯志,誠慨然矣。洪梓曰,用中于民四字,尤爲此章之肯綮矣尙魯進伏曰,夜間聖體調攝,若何?上曰,一樣矣。水刺進御之節,何如?上曰,漸勝矣。尙魯曰,聖候漸至平復之境,不勝萬幸矣。王世子氣候,何如?上曰,一樣矣。洪梓曰,安邊碑文,已爲刊來,而下方多有空處云矣。上曰,已上來乎?可謂神速矣。以承旨書之曰,今覽安邊碑文,前面下方,足爲添刻,閣與碑,勿爲新造,舊碑添刻事,分付。出榻敎諸臣以次退出。
上在昌慶宮。常參·經筵,以代理停。
自辰時至申時,日暈。
下直,高城郡守李衡中,金化縣監朴大源,德山縣監成德求。
李彝章達曰,明日常參,大朝次對相値,頉稟。令曰,知道。
朴昌潤達曰,大司憲·持平二員,掌令一員未差,李養源,執義金元行在外,今日以監察茶時之意,敢達。令曰,知道。
李吉輔,以都摠府言達曰,今日入直內三廳,武兼禁軍及軍兵等,中日習射,請出標信。答曰,知道。
又以都摠府言達曰,副摠管李潤成,以御營中軍,軍兵等,中日試放事,南小營晝仕出去之意,敢達。令曰,知道。
安允行達曰,判尹權爀,連日違召,尙不出肅,事甚未安,卽爲牌招察任,何如?令曰,依。
蔡濟恭,以弘文館言達曰,本館下番副校理尹得養,以列聖誌狀校正郞廳,今日晝仕出去之意,敢達。令曰,知道。
李彝章達曰,司諫朴聖源,下諭過限未上來,依定式遞差令旨及禁推徽旨捧入之意,敢達。令曰,知道。
傳于安允行曰,來初一日,朔祭時侍衛,仍。
蔡濟恭達曰,檢閱柳敍五,旣已帶職蒙宥,卽爲牌招入直,何如?令曰,依。
安允行啓曰,因本院達辭,上番兼春秋黃德潤,以親病,受由下鄕,今姑減下事,依下矣。其代令該曹,卽爲口傳差出,何如?答曰,允。
李吉輔,以御營廳言達曰,本廳分授鷹峯東邊體城頹毁處修築事,前已啓下矣。今四月二十七日爲始,改築之意,敢達。令曰,知道。
上在昌慶宮。常參·經筵,以代理停。
自辰時至未時,日暈。
下直,豐川府使全命佐,永春縣監南尙寬。
李彝章達曰,明日常參,取稟。令曰,停。
朴昌潤達曰,大司憲·持平二員,掌令一員未差,李養源,執義金元行在外,今日以監察茶時之意,敢達。令曰,知道。
藥房都提調金尙魯,提調李成中,副提調李彝章啓曰,伏未審日間,聖體調攝,若何?憊眩之候,寢睡之節,亦何如?丸劑茶飮,連爲進御乎?前劑入茶飮,已盡於昨日,臣等,卽與諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,茶飮五貼,劑入,待下敎入侍,宜矣。
李彝章達曰,同副承旨洪梓,今日不爲仕進,卽爲牌招察任,何如?令曰,依。
安允行達曰,判尹權爀,連日違召,尙不出肅,事甚未安,卽爲牌招察任,何如?令曰,依。
李吉輔啓曰,卽者備邊司郞廳來言,大臣·備局堂上,依下敎來待云矣。傳曰,來詣于集賢門。
李彝章,以弘文館言達曰,本館下番副校理尹得養,以列聖誌狀校正郞廳,今日晝仕出去之意,敢達。令曰,知道。
又達曰,禮曹判書申晦,以親祭儀注,有及時稟定事,來詣請對矣。
令于安允行曰,已有下令於宮官,禮判求對置之。
李吉輔,以禁衛營言啓曰,依傳敎,本營參軍李壽弘,決棍十五度之意,敢啓。答曰,知道。
知敦寧府事崔尙鼎書曰,伏以,轉眄之頃,徽寧殿禫事奄終,孝昭殿練祥又過,伏惟孝思廓然,益復靡逮,臣民普痛,久而罙深。竊伏念臣,以常調蔭吏,無一才能,而徒籍先庥,猥被洪私,夤緣幸會,轉致卿班,則曾是望外,夢寐猶驚,山恩海渥,欲報罔極,而老且垂盡,無路自效,惟以筋力奔走,敢盡一日之分,依近京輦,少慰未死之恨,故前後特陞,罔非濫恩,而不暇私顧,有命輒承,笑罵從他,蹶是急,而自顧則靦,皇汗每流,又蒙恩暇,徑情妄動,僅到一息之程,重添風寒之症,虛病兼劇,元氣暴陷,昏倒幾絶,舁入村舍,調治日久,轉益奇惡,殘喘奄奄,拭巾待盡,出入都門,已無其望,而辜負殊私,歿猶難瞑,瞻望雲天,有涕無從。噫,臣以墓木已拱之人,尙今不死,亦荷寵靈,而報蔑涓埃,徒玷匪分,言其罪犯,萬殞猶輕,況又見叨,雖曰閑局,由限已過,虛帶病軀,亦極悶蹙,益無攸措,倩人構書,玆因縣道,疾聲仰籲於貳極之下。伏乞睿慈,特賜矜察,先許鐫改,仍命重勘,以肅朝綱,俾安私分,千萬幸甚。答曰,覽書具悉。日月流邁,徽寧殿禫事奄終,孝昭殿練祥又過,哀慕莫逮,一倍罔極。卿其勿辭,調理察職。
副司直李衡萬書曰,伏以,天降洊割,時序嬗變,孝昭殿練祀奄過,徽寧殿禫期已訖。伏惟大小朝,孝思哀慕,益復罔極,下忱悲憂,曷有其已?仍念臣,爲臣而負聖主庇覆之恩,自陷罔測之科,爲子而墜先臣謹畏之規,終抱難洗之羞,不忠不孝之罪,萬死而無以贖矣。惟我大朝追念先臣之故,雖不顯加大戮,若臣之慙痛煩冤,則十年如一日,蓋其本事,思之心驚,言之顔騂,仰首自鳴,反恐無嚴。且臣雖至微至賤,亦嘗備數於陶甄中一物,則同朝之間,知其事實者,必有以一陳於黈纊之下,故臣則恃此無恐,含默至今,而只緣臣家本單寒,勢乏攀援,一年二年,尙無一人爲臣言者,雖言之而亦無明其實者,覆盆之冤莫伸,歿身之恨徒深,是將生而永阻於聖世,死而無歸見先臣之面也。每念及此,未嘗不中夜悲泣,伏聞日前前席,語及於臣,而聖敎繾綣,特寬在郡之宿犯,仍降傷惻之溫音,德意藹然,有感臣隣,臣能無死,獲此於吾君,卽日就木,誠無所恨,然此在臣,爲可辨之會,而筵臣之得以略陳者,又欠分曉,若暴而若未暴,半明而半不明,則日月之明,何以悉燭,而臣身依舊在於疑似䵝昧之中,卒無以自立於天地之間矣。且伏聞伊日聖敎,以臣不卽訟冤爲非,指示可生之一路,殆若慈母之詔迷子,臣於此,又復囁嚅,不一自鳴,則是臣之無狀,終自阻於天日也。臣本昏庸,不能早遠惡人,至使妖惡之如李泰者,出入於門庭,倩稟於科場,是誠臣罪也。藉爲其知舊家奴屬而容接之,無以解臣之罪矣。又謂其搢紳間所知而親近之,亦無以恕臣之罪矣。如是受罪,臣實自甘,而但其稱兄一款,元無撞着於臣身,蓋於其時臺臣發啓,而其所指目,本屬他人,聖上特命禁堂,考出文書,辨其虛實,畢竟被論者,亦蒙昭晢,臣之初不關於此一案,擧世所共知,而歲月寢久,事已漫漶,遂爲臣難明之端,此臣所以撫躬悲痛,直欲披心而不可得者也。玆敢齋沐治書,冒死申籲。伏望睿慈,曲賜憐察,下臣此書於有司,俯詢事實於伊時禁堂,猶有未明,則更行査究,俾使臣,得白十一年沈冤,則生死肉骨,未足以喩其恩造,而臣之此書,如或有一字不實,則亟加臣以欺君罔上之罪,亦所願也。答曰,覽書具悉。日月流邁,孝昭殿祥事奄過,徽寧殿禫期已訖,哀慕莫逮,一倍罔極。所陳令備局,登對時稟處焉。
四月二十八日辰時,上御居廬廳。大臣備局堂上引見入侍時,左議政金尙魯,行司直李鼎輔·洪鳳漢,左參贊李,戶曹判書李宗白,禮曹判書申晦,訓鍊都正具善復,護軍鄭汝稷,大司成金善行,吏曹參判金致仁,左副承旨李吉輔,假注書鄭彦暹,記事官李海鎭,記注官徐秉德,以次進伏訖。金尙魯曰,日氣午前極熱,聖體調攝,若何?上曰,一樣矣。水刺厭進之症,亦何如?上曰,漸勝矣。上曰,今番孝昭·徽寧兩殿秋祭時,爲三獻乎?尙魯曰,親祭則然矣。上曰,節祀則雖親祭,太廟亦爲單獻,兩殿豈可異乎?此後則以單獻擧行,可也。上曰,注書出去,祭報府持入。臣承命持入。上命承旨讀之。上曰,今看弘陵陵官啓本,則香炭山,以春川猉獜面·茂朱赤裳山,劃給爲請矣。尙魯曰,春川則專以猉獜面成樣,茂朱赤裳,則自他處移劃者也。今若劃定香炭,則兩邑必不成樣,決不可行矣。金致仁曰,臣待罪本邑,備知邑樣,若失猉獜,則似難支撑矣。上曰,然則何處劃定耶?尙魯曰,山陵事體甚重,宜令秋曹,搜得官屯劃給,好矣。申晦曰,香炭所收,亦多不均,多者或至百餘石,小者至於三四十石,而各其陵官,亦有分兒之事云,事體豈不寒心乎?不可不至急釐正矣。上曰,勿爲此言。諺云洗踏足白,陵官雖有香炭分兒之事,豈可一一致察乎?此等事,置之勿論,可也,位田則釐正無妨耶?鳳漢曰,急急釐正,宜矣。上曰,明·翼陵位田結數,幾何乎?禮判,出問更達,可也。申晦出問復奏曰,明陵則八十結,翼陵則五十結云,而以元帳附劃給矣。上以承旨書之曰,今覽弘陵守陵官狀聞,差人,以百計孟浪之處望定,陵軍束手以待,事體不可若此,位田依明陵例,以元帳附劃給,而令備局,參酌減結以給,香炭山,以着實處,更定望報。出榻敎尙魯曰,弘陵位田,旣依明陵例,以元結劃給事,下敎,則陵廳事體之至重,一也。當以八十結爲準,而第自上必欲減結,則自下一向爭請,亦極惶悚,今此位田,以七十結定數劃給之意,分付該曹,何如?上曰,依爲之。出擧條上以承旨書之曰,孝昭殿朔祭親行後,當行于徽寧殿,凡諸等事,一依寒食祭擧行,亦依太廟酌獻禮擧行。出榻敎申晦曰,今年春大同減半之後,各陵無位田,守護軍所受復戶,亦在半減之中,在前災減之時,惠廳有給代之例,而弘陵位田,尙未有定,似當一體給代,分付該廳,卽爲上下,何如?上曰,依爲之。出擧條尙魯曰,此江華留守金相奭啓本也。以爲今春大同減半命下後,本府春作米四百六十七石蕩減之代,以近邑大同,依例移劃事,請令廟堂稟處矣。此則已有前例,以附近畿邑所在儲置米,依此數劃給之意,分付該廳,何如?上曰,依爲之。出擧條尙魯曰,京畿監司趙暾,以日昨傳敎,惶悚縮伏,一切公務,許久不酬應云,道臣若曠日廢事,則一路之受害,例患不貲,而今因一時責敎,如是引入,過矣,申飭行公,何如?上曰,依爲之。出擧條鄭汝稷曰,臣營鑄錢之役,于今三年,尙未了當,誠甚悶然,欲待萊銅及燕貿含錫之齊到,限秋間期於收殺矣。聞萊銅,則五百餘稱,先爲出來,匪久當到,而燕貿含錫,則全數狼狽,萊銅雖來,含錫未辦,則亦將不得始役矣。且含錫旣非我國所產,則受價人處,雖使督迫,其勢末由,平安監營,多有含錫云,姑先推移取用後,待燕貿出來,卽爲還報,恐合便宜。上曰,此是有無相資,取用,可也。出擧條金善行曰,本館收稅之所,只有蝟島·丸島兩處,而丸島收稅,昔年見失於宮房矣。其後今左相爲大司成時,代受楊下浦,及均廳設行後,兩處皆歸均廳,歲入大縮,故重臣洪象漢·李鼎輔,禮曹參判金陽澤爲大司成時,以務安·珍島·密陽等地,築筒作畓,收稅補用之意,筵達折受,而亦皆報備局,自備局發關本道,詳問便否,然後始許屬本館,本館多費物力,幾盡完築矣。適逢大水,所築小箇,若干潰決,方欲更築之際,本館郞廳全永壽,以輪對官入侍時,誤以堤堰處折受作畓之意仰達,而乃有道臣及大司成重推,本館草記勿施之敎,仍以不敢更達,而等棄之矣。堤堰,自是備局主管,誰敢生作畓之意?設有未諳事體,欲爲請得者,備局,亦豈有許之之理乎?旣已折受,又費物力之地,以郞廳誤達之故,公然棄置,甚可惜,今更屬之本館,依前規作畓收稅,以補本館歲入之不足,似合事宜,敢此仰達矣。上曰,旣如是,則因前作畓,屬之本館,可也。出擧條吳善復曰,近來內外南山冒耕之患特甚,宜有定界禁斷之事矣。金尙魯曰,國都案山之起耕云者,大關紀綱,誠極寒心,山腰山底,有何區別定界乎?毋論山之內外,限山底一倂嚴禁,而其犯耕者,令該軍門及京兆,査出姓名,付之攸司,各別嚴處,宜矣。上曰,其犯耕者若不敎之民常漢,則自該軍門決棍,士夫,則今番以制書有違律,徵贖科治,起耕者,效古人庭草不除之意,置之而亦不可許食,贖公該營,此後一切嚴禁,犯者不禁之該府堂上,以制書有違律,一體科治。洪鳳漢曰,從今以後,禁耕尤當自別,山角以上,軍門當次知禁斷,山底以下,京兆當次知禁斷,此則一番定界,然後始可有實效矣。上曰,三軍門大將京兆堂上,眼同定界,可也。出擧條上以承旨書之曰,今聞將臣所奏,有山角犯耕者云,事極寒心,當該京兆堂上,從重推考,當該郞廳部官,令該府處之,旣已分授之後,不能檢察,以苟且定界爲請,當該大將,越俸一等,當該參軍,令該營爲先決棍。出榻敎金尙魯曰,日昨筵中,司圃提調李益炡,以本署供上物價之不足,請貸賑廳錢二千兩,有令廟堂稟處之命矣。該署事勢之難支,果如此,則所重有在,不可不許貸,而卽今京司錢儲,在在不敷,二千兩則太多,賑廳錢一千兩貸下,何如?上曰,依爲之。洪鳳漢曰,年前右相帶該署提調時,往復於臣,數朔貸用,仍以位田收稅錢,卽爲還報,公貨去來,不可不明,今雖許貸,依前例以收稅錢,待秋卽報之意,嚴飭於該署,何如?上曰,依爲之。出擧條李宗白曰,九營繕雇軍,隨用給價事,臣於日昨登筵時,以更考前例,稟處之意,仰達矣。東考各軍役價之例,則兵曹布木一年上下,至於二百餘同之多,濫觴如此,故辛酉始以一年四十同,酌定都下,永爲定式,今不可更以舊例,隨用給價,復啓濫下之弊矣。金致仁曰,辛酉以前,隨役給價之時,一年所下布木之數,多則至於二百數十同,少亦不下一百六七十同,其時有司之臣,爲防其濫觴,乃有四十同酌定都下之定式,以外面觀之,則曾前二百餘同用處,只以四十同磨鍊者,過於勊削,宜有貢人之稱冤,而臣自備局,取考前後文書,査其虛實,則前之濫下,太無限節,固無可論,後之酌定,雖似太少,若能精用,則亦當有些小餘剩,中間貢人之替受擧行者,蓋以此也,而若於別役之時,仍令只以此數擔當,則亦是行不得之事,故釐正廳節目,有別役則加下之定式,而其後九營繕外,無時別役,輒皆加下矣。今若罷軍契而隨用給價,如前之爲,則濫下之無節,必將依舊,無寧依釐正節目,隨別役而加下,公私俱似簡便,然若於小小之役,輒稱別役,而每每加下,則此亦難繼之道,臣等之意,只於朝家所知大段別役,必經筵稟後,加下則好矣。若以目下事論之,壬申懿昭世孫喪事時,別役加下,至於十六同,昨年兩次國恤所入,比壬申當,如何?而尙無一疋加下之事,不但貢人之稱冤,其於事體,亦涉苟艱,今引壬申例而施行,則當請三十餘同,而一時多下,亦甚可悶。姑以二十同木劃給,使之分排應役,恐不可已矣。上曰,然則一國恤,以十同式加給,可也。出擧條李曰,城內川渠,湮塞漸甚,若不及今掘之,則來頭川邊之家,將有墊溺之患矣。上曰,使各家,掘其家前,則能有疎通之道乎?民皆不願,而若有役民,則不忍爲之矣。尙魯曰,此乃爲民之事,何必持難乎?上曰,從當問于都民而爲之矣。上曰,近來婦女頭樣,皆便之耶?僉曰,皆好簇頭,而髢髻還爲不好矣。金致仁曰,誌狀校正之役,幾至訖工矣,其中有稟定事,故敢達矣。誌狀所製之人,如逆賊挺昌黯等官爵,則不書,而姓名則書之,自有前例,而如辛壬逆臣之製進者,何以爲之乎?上曰,其中一漢,決不可書矣,以特敎拔去,縣註,可也。尙魯曰,如此然後,可謂謹嚴矣。上曰,香室守僕中,曾見一人有酷似其人者?予每見之,心必悚然矣。副校理尹得養,以校正郞廳,除本仕事。榻前下敎上曰,箕伯瓜期已滿乎?李吉輔曰,姑未滿矣。諸臣以次退出。
上在昌慶宮。常參·經筵,以代理停。
蔡濟恭達曰,明日親祭齋戒,再明日正日,此兩日常參,頉稟。令曰,知道。
洪梓達曰,大司憲·持平二員,掌令一員未差,李養善在外,執義金元行在外,今日以監察茶時之意,敢達。令曰,知道。
李彝章達曰,右承旨朴昌潤,今日不爲仕進,卽爲牌招,何如?令曰,依。
李吉輔,以都摠府言達曰,今五月初一日,孝昭殿朔祭親臨時,侍衛不可不備員,而副摠管李以濟,除授已久,而非但在外,老病危重,勢難察任云,不可無變通之道,令政院,稟旨變通,仍令該曹,以在京無故人,卽爲口傳差出,以爲備員侍衛之地,何如?令曰,依。
又啓曰,因都摠府草記,今五月初一日親祭時,侍衛不可不備員,而副摠管李以濟,非但在外,老病危重,勢難察任,令本院稟旨變通事,依下矣。副摠管李以濟,合有變通之道,何以爲之?敢稟。傳曰,改差。
洪梓啓曰,因本院達辭,孝昭殿親祭時,侍衛不可不備員,而副摠管李以濟在外,令本院,稟旨變通改差事,依下矣。副摠管有闕之代,令該曹,卽爲口傳差出,以爲備位侍衛之地,何如?傳曰,允。
兵曹口傳政事,副摠管宋昌明。
安允行達曰,判尹權爀連日違召,尙不膺令,事極未安,卽爲牌招察任,何如?令曰,依。
以海蓬君橉掃墳呈辭,令于蔡濟恭曰,給由馬,澆奠床備給。
傳于蔡濟恭曰,誌狀校正堂上,開政後,來詣于集賢門,編輯堂上,同爲入侍。
傳于蔡濟恭曰,尹東昇使之入來。
蔡濟恭啓曰,副司果尹東昇,依下敎來待矣。傳曰,入侍于集賢門。
李彝章啓曰,卽者吏曹郞廳來言,政事當日爲之事,命下矣。判書尹得載,參判金致仁,參議洪樂性,俱以病不來,不得開政云,判書·參判·參議,竝卽牌招開政,何如?傳曰,允。
以吏曹參議洪樂性,牌不進罷職令旨,令于洪梓曰,推考徽旨捧入。
蔡濟恭,以弘文館言達曰,本館下番闕直,事甚未安,今日政新除授玉堂,待下批,仍卽牌招入直,何如?令曰,依。
又以侍講院言啓曰,來五月初一日,孝昭殿朔祭親行時,王世子行亞獻禮事,有令矣,敢啓。答曰,知道。
又以侍講院言達曰,再明日孝昭殿朔祭亞獻禮時,宮官不可不備員,而輔德·兼輔德·兼弼善·兼說書,俱未差,兼文學宋瑩中,兼司書李心源,方在禁推中,司書南綺老,家有狗忌之疾,不得進參,宮官執事,無以備員,事甚未安,拘忌人員,似當有變通之道,令政院,稟旨擧行與未差之代,今日政,一體差出,待下批,仍卽牌招,以爲備員進參之地,何如?令曰,依。
又達曰,因侍講院草記,再明日孝昭殿朔祭亞獻時,宮官不可不備員,而司書南綺老,家有拘忌之疾,令本院稟旨擧行事,依下矣。司書南綺老,合有變通之道,何以爲之?敢達。令曰,改差。
有政。吏批,判書尹得載牌不進,參判金致仁進,參議洪樂性牌不進,同副承旨洪梓進。吏批啓曰,判書尹得載,參議洪樂性,竝牌不進,小臣獨政未安,何以爲之?敢稟。傳曰,仍爲之。
又啓曰,理山府使,今當以武臣差出,而邊上重地,不可不擇差,同道有聲績未準限守令,竝擬,何如?傳曰,允。
又啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,竝敍用。
又啓曰,新除授黃海道都事趙榮弼呈狀內,矣身老母,年近七耋,衰病危劇,轉側須人,時月之內,萬無離捨赴任之望云,江原道都事高夢聖呈狀內,素患痰癖之症,挾感添劇,症形危惡,以此病勢,萬無赴任之望云,趙榮弼之親病,高夢聖之身病,俱如是危重,則不可强令赴任,竝依例改差,何如?傳曰,允。
以尹東度爲大司憲,李壽德爲司諫,李齊嵒爲掌令,李晉圭爲持平,權尙龍爲持平,洪良漢爲副修撰,李基德爲輔德,李益輔爲工曹判書,洪象漢爲右參贊,尹得載爲同經筵,申晦爲左副賓客,洪應夢爲敦寧都正,朴相喆爲兵曹正郞,李祉承爲注書,鄭文柱爲司錄,金勉行爲吏曹佐郞,鄭枋爲吏曹佐郞,李宜哲爲寧越府使,李邦一爲理山府使,宋文載爲茂朱府使,黃德潤爲魚川察訪,朴孝彦爲學正,禧陵直長安祜,禮賓直長柳德由相換,禁府都事李潚,氷庫別檢李徽東相換,安陵君烓,雲南守榗,加資事承傳,左參贊洪象漢,右參贊李。
兵批,判書鄭翬良未出仕,參判徐命臣病,參議李萬宗病,參知宋文載入直進,同副承旨洪梓進,僉知二單,金壽鼎·李廷,副護軍林世茂·李道躋·任希敎·申大脩,副司直李昌壽·鄭光忠·洪名漢·尹東暹,副司正李有喆,副司勇李培源。
備忘記,傳于洪梓曰,洪得厚,兵曹參知除授。
四月二十九日申時,上御崇文堂。誌狀校正堂上,編輯堂上入侍時,編輯堂上申晦,校正堂上金致仁·具允明·趙明鼎·成天柱·鄭存謙,左承旨蔡濟恭,假注書鄭彦暹,記事官李海鎭,記注官徐秉德,以次進伏訖。上曰,補編旣已盡成,編輯堂上,何以書之?申晦曰,以加資次,次第書之,而以奉敎編輯終之矣。上曰,此書已訖,雖使黃河復淸,此書不可亡矣。祭文皆刪之,則凡例圓矣。致仁曰,雖國初頒敎文及祭文,盡爲刪去,而至於皇朝祭文,不可刪矣。上曰,然矣。若只載竹冊平章等文,則此書甚圓,而至於神德王后行錄及溫陵復位事,不錄事實,則日後無以考徵,何以則復位事實,可以明錄耶?且光廟朝太上王事,實亦不可不載也。致仁曰,當依下敎,而夢中所感縣註事,何以爲之乎?上曰,此書甚難矣。近來予往某處,觸目皆感矣。上曰,此事當先問矣。今則元良,以黲袍行祭乎?申晦曰,然矣。東宮以孝昭殿亞獻事,昨已下令矣。上曰,此則置之,元良不可行祭於徽寧殿,而乃參於孝昭殿矣。申晦曰,今番則殿下過孝昭殿朔祭後,親祭徽寧殿,故其間別無拘礙之事矣,如是下令矣。上曰,然則亞獻不妨矣。致仁曰,端懿王后行錄當載,而以王世子製下書之,則事面似,如何矣?上曰,然矣。以昔年御製,依下敎懸註,則可耶?趙明鼎曰,若然則,後世看者,必以爲景廟製下也,不知何以則好矣。上曰,此甚難矣。以景廟不敢當肅廟製下事書之,則豈不明白耶?鄭存謙曰,如此則甚好矣。上命書之曰,誌狀中祭文,宜刪,而昔年祭文,今不敢刪,實錄考成中祭文,亦不可添錄,若此則當一體錄焉。然宜精而不務多,今孝昭殿祭文,只錄進香御製祭文,徽寧殿亦然,此後當遵此例,孰敢繁錄,而若無御製,詞臣代撰,決不可混錄,此意節該,載於凡例。出榻敎具允明曰,今此校正時,詩卷及行文,或錯年條,亦多誤字,不可不改正,故今方付標置之,姑待後日稟定後爲之矣。上曰,明日當爲之矣。明鼎曰,初爲陵沈礙眼處文字,依下敎改之,而別無可改處矣。上曰,然乎?命書之曰,景廟誌文中一句語,聞之膽墜,刪去事分付。出榻敎申晦曰,臣方待罪禮官,雖閭巷之人,有卓異之行,豈可使泯沒乎?兵曹書吏白胤耉,於禮書,素稱慣熟,故今番編輯時,指名分差,渠方持母服,而能盡其喪之禮雖以家貧之故,隨行吏役,歸家則輒服衰處苫,哭泣之哀,感動傍人,鹽醬之外,他不近口,日前終至於不勝喪,隣里之人,莫不嗟惜,呈文於臣曹,其在朝家褒勸之道,不可以人微而置之,故敢達。上曰,其於編輯事,亦多服勞耶?金致仁曰,不但其實行之卓異,如禮判所陳,以其頗解禮書,故編輯時,亦多採用其言,十朔廳役,效勞最多矣。具允明曰,其喪盡禮,臣亦聞之,編廳服役,其勞最多矣。趙明鼎曰,不但其居喪之節絶出等夷,平日行身處事,實是閭巷中所罕聞者,至於編輯之役,一意盡誠,終始不懈,其不勝喪,誠甚慘惜矣。成天柱曰,誠如諸臣所達,泯沒則可惜矣。上曰,聞甚嘉尙,特爲旌閭,可也。諸臣以次退出。
四月二十九日四更一點,上御居廬廳。副司果尹東昇入侍,校正堂上金致仁,追後入侍時,同副承旨洪梓,副司果尹東昇,假注書鄭彦暹,記事官李海鎭,記注官徐秉德,以次進伏訖。上曰,侍講院草記,何不早呈於開政前,以爲變通,而何時入達乎?洪梓曰,初昏時入達矣。上曰,政院何時入啓乎?洪梓曰,初更末矣。上曰,今已爲四更,此必中官之遲滯也,吏郞誰耶?洪梓曰,金勉行·鄭枋也。上曰,鄭枋在京,而前入春枋望乎?洪梓曰,未及入望矣。上命書之曰,佐郞金勉行,司書除授。出榻敎上曰,注書出去,校正堂上,使之入侍。臣承命偕入。上曰,郞廳聞金致仁所達凡例乎?東昇曰,臣亦略聞之矣。上曰,祭文欲刪去矣。東暹曰,其中自有不可刪去者矣。致仁曰,祭文,上意則必欲刪去,而今番孝昭殿祭文,不可刪去矣。臣則誌狀外,以刪煩爲主,而洪啓禧,則不欲刪去矣。上曰,昔年祭文中,故相臣李頤命所製者,有若夢中事,甚可貴矣。泯而無傳,則豈不可惜乎?此則詳錄,可矣。上曰,洪得厚,前爲通禮矣,爲人何如乎?致仁曰,未能詳知矣。上曰,今此除授,不爲過乎?致仁曰,曾入亞長望而未及爲之,不爲過矣。上曰,判決事亦不易及於渠,故除授此職矣。曺允濟,今在何處乎?致仁曰,方遭故云矣。上曰,洪得厚在鄕乎?致仁曰,在京而相直之父矣。上曰,相直,今至何官乎?致仁曰,以司錄出六,方爲典籍矣。諸臣以次退出。
上在昌慶宮。常參·經筵,以代理停。
孝昭殿朔祭親傳香罷後,大殿,政院·玉堂·藥房口傳問安。答曰,知道。
李吉輔達曰,備邊司郞廳來言,今日賓廳坐起日次,而領議政李天輔身病,左議政金尙魯親傳香進,右議政申晩鍼灸呈辭,不得來會云矣。敢達。令曰,知道。
李彝章達曰,今日賓廳坐起日次,旣已頉稟,所當持公事入對,而親祭齋戒,頉稟。令曰,知道。
朴昌潤達曰,大司憲尹東度,持平李晉圭未肅拜,權相龍,執義金元行,掌令李養源·李齊嵒在外,今日以監察茶時之意,敢達。令曰,知道。
李吉輔,以都摠府言啓曰,今日入直內三廳武兼禁軍及軍兵等,當爲中日習射,而孝昭殿朔祭親臨齋戒相値,不得爲之之意,敢啓。答曰,知道。
李彝章達曰,新除授注書李祉承,時在全羅道務安地。斯速乘馹上來事下諭,何如?令曰,依。
又啓曰,注書李祉承,今方在外,其代假注書李有喆,姑令察任,何如?答曰,允。
又達曰,吏曹判書尹得載,兵曹判書鄭翬良,三度加由之後,尙不出肅,事甚未安。竝卽牌招察任,何如?令曰,依。
安允行達曰,判尹權爀,連日違召,尙不應令,事甚未安。卽爲牌招察任,何如?令曰,依。
李彝章達曰,獻納李長夏,下諭後過限不爲上來,依定式遞差令旨及禁推徽旨,捧入之意,敢達。令曰,知道。
傳于蔡濟恭曰,御製編次人,持御製,竝來待于明政殿後。
傳于李彝章曰,禮房承旨入侍。
正言安兼濟書曰,伏以,臣民無祿,荐降大割,孝昭殿練事,徽寧殿禫期,倏焉已過,伏惟我大小朝,孝思哀慕,益復如新,區區下忱,實不任痛霣悲係之至。仍伏念臣空疎鹵莽,百不猶人,而自在韋布,厚被天地父母覆載生成之澤,釋褐之日,登筵之夕,荐承我大朝眷眷恩敎,臣雙擎祗奉,銘肝鏤肺,歸告老父,闔門榮感,涕淚被面,第有殞結之誠而已。又於頃年帳殿之俯詢也,所對數語,不過告君無隱之義,而咫尺前席,奬諭丁寧,至許以忠之一字,繼又有格外陞除之命。臣於此,蹙蹙震惶,益不知死所也。從古人臣,安有如臣無似,受知君父,蒙荷異數,至於此極者乎?詩云,欲報之德,昊天罔極,正爲臣今日道也。固當盡己以事,隨地自效,無負聖上知遇之明,少伸微臣感祝之忱,而自顧空疎之性,學未通方,鹵莽之質,樣子入俗,所業者剽竊之文,所望者升斗之祿,優游閑局,固知涯分之已過,遭遇聖世,祗頌恩渥之偏厚。月前爲省覲,來住臣父任所,迺於本月十九日,祗受有旨,以臣爲司諫院正言,令臣乘馹上來。臣承命感懼,罙增隕越。顧玆所叨,卽古所謂諫議之職,上而弼違匡善,下而繩枉規謬,除非言議憚壓百僚,風采聳動一世者,莫宜居之。眇末賤臣,受恩深厚,苟可以策勵駑鈍,圖報萬一者,雖湯火糜粉,亦所不辭,惟其望實輕而責任重,雖欲感激榮寵,嚴畏分義,抗顔而冒進,其於祇辱名器,旡裨絲毫,何哉?且臣素有傷暑之病,每當春夏換序之際,輒昏悶瞀亂,不省人事,而近因行役之勞,且値肇熱之候,虛症如期復作,而兼有膈痞之疾,飮噉日以益損,肌膚日以益消,塔焉貼席,奄奄若久病癃廢之人,今方多試藥餌,以爲一分收效之地,而旬日之內,無自力登途之望,不得不縣道封章,冒死哀籲。伏乞睿慈,俯垂諒察,亟賜鐫免,仍治臣慢蹇之罪,以肅朝綱,以安賤分,公私不勝幸甚。答曰,覽書具悉。日月流邁,孝昭殿練事奄過,徽寧殿禫期已訖,哀慕莫逮,一倍罔極。爾其勿辭,斯速上來察職。
四月三十日辰時,上具布裹翼蟬冠·視事服,臨涵仁亭。孝昭殿朔祭親傳香時,都承旨李彝章,左承旨蔡濟恭,右承旨朴昌潤,左副承旨李吉輔,右副承旨安允行,同副承旨洪梓,假注書李有喆·鄭彦暹,記事官李海鎭,記注官徐秉德,以次侍立訖。東宮陪從,右承旨進去事。榻前下敎親傳香罷後,上曰,編次人,留待于明政殿後。諸臣以次退出。
四月三十日巳時,上御涵仁亭。編次人入侍時,編次人具允明·趙明鼎,左承旨蔡濟恭,假注書鄭彦暹,記事官李海鎭,記注官徐秉德,以次進伏訖。上曰,御製付標冊持來乎?允明曰,持入矣。誤字太多,今番若不釐正,則後末如之何矣。上曰,昨日補編釐正之事,旣已了當,則今日可以專意於此冊之校正矣。詩卷先入讀之,可也。至簫鼓鼕鼕遏雲天之句,濟恭曰,鼕鼕於簫字,似不襯着,而遏雲天之遏字,亦涉如何矣。上曰,然矣。至夜氣淸明無片雲之句,濟恭曰,外句旣以溫字押韻,則內句又言寒涼之意,文義不屬矣。上曰,然矣,改之,可也。至一詩,明鼎曰,此詩似可刪去矣。上曰,未也。存此詩,然後尤見渠無狀負予之意也。允明曰,聖敎誠然矣。必存此詩,比如編詩之不刪鄭衛之音,使後人鑑戒之意也。上曰,其貌燁燁則不足,而爲人頗淳實矣。人多外托者,洪良漢之聲音面貌,酷肖其舅矣。至一篇,上曰,回文體也。濟恭曰,詩家回文體,與此異矣。從頭順看,從尾溯看,互自成律矣。上曰,此體今始聞之矣。予所知之者,惹蘭之織錦圖也。上曰,朱子築一堂,而多種樹卉,以爲盤旋之所,作詩曰,此中有乾坤云,而未能詳記矣。昔年尹汲,爲副學時,圖此作簇,似在弘文館矣。注書出去,持來,可也。臣承命持入。上曰,此下皆行文,其校檢似易矣。上曰,神州陸沈之文,於乾隆太嫌逼,拔去,可也。僉曰,然矣。諸臣以次退出。
戊寅四月三十日三更一點,王世子,孝昭·徽寧兩殿,親行朔祭陪從入侍時,右承旨朴昌潤,事變假注書盧瑞國,記事官安正澤,弼善金光國,文學具允鈺,司書金勉行,說書南玄老,以次陪從。王世子,具翼善冠·淺淡服,以乘輿出集英門,詣銅龍門,降輿,步由景化門,入光政門,詣明政殿,進板位。大朝出宮時祗迎,還詣小次,待四更一點,入孝昭殿,進行亞獻禮畢。出詣徽寧殿,進行四拜禮,仍行望燎禮罷後,復詣明政殿,進板位。大朝還宮時祗迎後,出光政門入銅龍門,乘輿還入大內。諸臣遂退出。
四月三十日四更一點,上詣孝昭殿。朔祭親臨入侍時,都承旨李彝章,左承旨蔡濟恭,左副承旨李吉輔,右副承旨安允行,同副承旨洪梓,假注書李有喆·鄭彦暹,記事官李海鎭,記注官徐秉德,以次侍立訖。上具布裹翼蟬冠·視事服,步出賓陽門,至明政殿月臺,以乘興詣孝昭殿齋室,具衰服詣祭庭板位,行祭罷後,仍詣徽寧殿。行祭罷後,上謂禮判曰,望燎禮,此後則東宮親行,可也。入齋室後,徽寧殿地衣毁破處,端午祭,兼告由修改事。榻前下敎日後徽寧殿親祭時,酌酒受酒承旨,東宮四拜前,先詣樽所事。榻前下敎上命書之曰,編輯廳,旣已畢役,今日陪進云,堂上行副司直洪啓禧,右尹具允明,校正官參議趙明鼎,自初校檢,竝特爲加資,堂上判書申晦,參判金致仁,校正官參議洪樂性·成天柱,副司直鄭存謙,各熟馬一疋賜給,算員·唱準·寫字官·畫員以下員役·工匠等,單子啓下後,令該曹米布分等題給。出榻敎上步出北神門,乘輿時,金尙魯曰,終夜將事,聖體不瑕有傷乎?茶飮進御,何如?上曰,置之。還入大內。諸臣退出。
上在昌慶宮。常參·經筵,以代理停。
孝昭殿朔祭罷後,大殿,政院·玉堂·朝廷二品以上·六曹堂上·宗親單子問安。答曰,罔極。大殿,藥房口傳問安。答曰,罔極。世子宮·嬪宮,孝昭殿亞獻禮罷後,徽寧殿攝行祭罷後,政院·玉堂口傳問安。答曰,罔極。
蔡濟恭達曰,明日常參,取稟。令曰,停。
又達曰,大司憲尹東度,持平李晉圭未肅拜,權相龍在外,執義金元行,掌令李齊嵒·李養源在外,今日以監察茶時之意,敢達。令曰,知道。
李彝章達曰,吏曹判書尹得載,兵曹判書鄭翬良,昨旣違召,尙不出肅,事甚未安。竝卽牌招察任,何如?令曰,依。
蔡濟恭達曰,判尹權爀連日違召,尙不出肅,事甚未安。卽爲牌招察任,何如?令曰,依。
傳于李吉輔曰,講經當日爲之,時刻,以申初初刻爲之。
傳于李吉輔曰,編輯堂上來詣于集賢門坐起入侍,編次人持草,亦爲來待。
傳于李吉輔曰,孝昭殿·昭寧園祝文,當親押,香室守僕待令于齋殿,茶禮祝文,亦爲待令。
傳于李吉輔曰,今日入直宣傳·武兼·摠府郞廳,內入直訓局·禁營將官,明日武經殿講時刻,辰正初刻,試官·三軍門大將·堂上試官·騎曹參議·參知·堂下首正·佐郞,執冊該房,只該房承旨入侍。殿坐涵仁亭,傘扇依例擧行。
有政。吏批,判書尹得載病,參判金致仁進,參議洪樂性服制,右承旨朴昌潤進。吏批啓曰,判書尹得載病不來,參議洪樂性服制,小臣,獨政未安,何以爲之?敢稟。傳曰,仍爲之。
又啓曰,玉堂東壁,今當差出,而曾經之人,方在解由未出中,無以推移備擬。合有變通之道,何以爲之?敢稟。傳曰,勿拘解由。
以金漢老爲獻納,尹得養爲應敎,鄭翬良爲藝文提學,李厚達爲吏曹佐郞,李迪輔爲禮曹正郞,朴昌鳳爲典籍,洪錀爲注書,沈埜爲江原都事,趙台命爲黃海都事,白義煥爲典籍,辛錫箕爲祥原郡守,李秀得爲刑曹參議。副司直洪啓禧,今加崇祿,右尹具允明,今加嘉義,刑曹參議趙明鼎,今加嘉善,譯官李挺熺,今加正憲。左尹具允明,右尹金相紳。
兵批,判書鄭翬良未出仕,參判徐命臣病,參議李萬宗病,參知洪得厚入直進,右承旨朴昌潤進。兵批啓曰,新差乫軒洞權管鄭壽喆老母今年八十歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。
副護軍朴聖源。
五月初一日未時,上御崇文堂。編輯堂上·編次人入侍時,編輯堂上申晦·金致仁·洪樂性·成天柱·鄭存謙,左承旨蔡濟恭,假注書鄭彦暹,記事官李海鎭,記注官徐秉德,以次進伏訖。上曰,祭文草持來乎?承旨讀之,可也。濟恭讀畢。上曰,秪字與只字,通用乎?申晦曰,然矣。上曰,承旨讀懸板草,可也。濟恭讀之。上曰,今見補編,予無恨矣。致仁曰,此篇,今而後始爲完書矣。上曰,黃河若淸,則必來取法矣。活字與圖式,亦甚精好矣。上曰,在字,與枉字相似,予不知其好矣。致仁曰,洪啓禧,則局於字學,好與不好,而竝取之,臣父亦精於字學,其善者取之,不善者不取之矣。上曰,儀注二卷乎?申晦曰,三卷矣。上曰,外方亦下送刊之乎?致仁曰,然矣。諸臣以次退出。
五月初一日申時,上御涵仁亭。講經入侍時,領事金尙魯,特進官李宗白,同知官金致仁,參贊官朴昌潤,侍讀官李錫祥,假注書鄭彦暹,記事官李海鎭,記注官徐秉德,以次進伏訖。上卽讀中庸自第七章至第十章畢,錫祥受讀。上曰,匝字之義,與周字同乎?錫祥曰,然矣。上曰,下番何不入來乎?錫祥曰,大段落傷,不能入來云矣。錫祥曰,七章八章之大旨,不過能擇能守之義。論語曰,擇不處仁,孟子曰,知而不去,處仁與不去,皆固守之義。學者雖知此意,而能守者鮮矣。伏望力行焉。上曰,力行難矣。上曰,子路之負米,雖出於至孝,而亦强者之事矣。尙魯曰,過於强,故卒死於衛輒之亂,程夫子以傷勇,譏之矣。上曰,學問似不足矣。尙魯曰,然矣。上曰,不偏之謂中,平常之謂庸,非固執之謂也,而世人之以黑爲白,固執不通者,誠難矣。尙魯曰,天下萬事,莫非至難,而中庸最難。白刃可蹈,爵祿可辭,非中庸之極工,而爲人上者,亦當有體念處矣。上不以爵祿束縛,則下必有白刃可蹈之臣矣。上曰,然矣。漢昭之諸葛,唐宗之李勣,可謂千古際遇,而亦不免以爵祿拘之矣。上曰,李顯重,以洪啓禧,比之商鞅,而其後爲湖南御史還後,反以爲賢,其言,是矣。尙魯曰,綴夜將事,聖體不瑕有害,而晩後氣候,若何?上曰,一樣矣。尙魯曰,茶飮丸劑,盡爲進御乎?上曰,未及盡服矣。尙魯曰,脚部勞動後一樣乎?上曰,然矣。上曰,刊進喪禮補編,好矣。人多印去乎?尙魯曰,此書今爲一統文字,甚好矣。臣亦使之印來矣。致仁曰,景廟誌狀中有可刪句語,故頃已仰稟承敎,而哀冊文更考,則有締結權貴子,陰圖不軌之語,誠不可載錄,而亦不敢擅便,故仰達矣。上曰,誰所作乎?尙魯曰,故判書李德壽所製矣。常時所見,大異於厥輩,至遭彈劾,而至於此等文字,不可任自增刪,故如是矣。上曰,元景夏於此等義理,嚴截,而其時擧措,則不足矣。上曰,一體刪去,可也。聞此下敎,則忠臣子孫,必有飮泣者,而梟獍之徒,亦必有笑之者矣。諸臣以次退出。
上在昌慶宮。常參·經筵,以代理停。
夜四更五更,坤方有氣如火光。
下直,德源府使具明遠,知禮縣監李昌遠,安東營將趙慶祥,羅州營將徐宅善,忠淸水虞候尹泓。
朴昌潤達曰,明日國忌齋戒,再明日正日,此兩日常參,頉稟。令曰,知道。
又達曰,大司憲尹東度,持平李晉圭未肅拜,權相龍,執義金元行,掌令李齊嵒·李養源在外,今日以監察茶時之意,敢達。令曰,知道。
朴昌潤達曰,右副承旨安允行,同副承旨洪梓,俱不仕進,卽爲牌招,何如?令曰,依。
以同副承旨洪梓牌不進罷職令旨,令于安允行曰,推考徽旨捧入。
朴昌潤達曰,新除授注書洪錀,時在京畿楊州地。斯速乘馹上來事,下諭,何如?令曰,依。
又啓曰,注書洪錀在外代,假注書李有喆,姑令仍察,何如?傳曰,允。
又達曰,吏曹判書尹得載,兵曹判書鄭翬良,連日違召,尙不出肅,其在事體,殊涉未安。竝卽牌招察任,何如?令曰,依。
又達曰,判尹權爀,連日違召,尙不膺令,事甚未安。卽爲牌招察任,何如?令曰,依。
又以弘文館言達曰,新除授副修撰洪良漢,時在京畿楊州地。經筵入番事緊,請斯速乘馹上來事,下諭。令曰,依。
傳于李吉輔曰,留待將任,來詣于集賢門。
朴昌潤,以忠勳府言達曰,本府書寫忠義衛李彦聖有頉代,忠義衛南德寬差下,依例假郞廳稱號,何如?令曰,依。
刑曹判書金漢喆書曰,伏以,日月易得,禮制有限,孝昭殿祥期奄過,徽寧殿禫事已訖,仰惟聖上哀慕之情,邸下慨廓之慟,益復如新,伏不勝悲慮之至。竊念臣跡孤而昧於涉世,性魯而瞢於燭理,前後任使,動輒跋疐,曩叨金吾,替膺獻讞,罪著溺職,至被譴罷,惶愧之心,久而愈切。不日甄復,已是涯分之外,而秋曹除命,遠辱休沐之地,馹召繼降,榮動道路。入城之日,宜卽叩謝,而顧此司寇之職,爲任不輕,夫豈鈍劣如臣,所可堪承者哉?而況金吾·秋曹,職名雖殊,刑獄之責,彼此一般,臣何可不思懲畏,揚揚冒據,以重傷廉隅也?且臣素患痰痺之症,越添於撼頓之餘,貼席叫苦,蠢動無路,玆敢略暴微悃,仰瀆睿聽,伏乞离明,察臣情病之難强,亟許鐫遞,回授無故可堪之人,使賤分粗安,職務無曠,千萬大望。答曰,覽書具悉。日月流邁,孝昭殿祥事倏過,徽寧殿禫期已訖,哀慕莫逮,一倍罔極。卿其勿辭,調理察職。
左尹具允明書曰,伏以,日月迅邁,孝昭殿練事奄過,徽寧殿禫期已訖。伏惟我大小朝孝思,益復罔極,區區下情,實不勝悲憂之至。臣伏奉大朝傳敎,以編廳事竣,推賞於董役諸臣,陞資之典,亦及於臣身,聞命驚惶,無地自容。今玆編輯,槪就已成之前書,稟裁而補刪之而已。至若臣所分掌,不過圖說一篇,或按原書而傳謄,或問工師而翻寫,其爲役,尤淺淺無可稱。況臣識慮麤短,雖於小小名物,不敢自保其必無訛謬,或兼誤重事,而負明命,以是爲懼,心不自安。不意褒賞特加,辭敎鄭重,校檢之役,曾無先後,而寵諭偏及,監董之勞,最下諸僚,而恩典反重,私心惶蹙,姑勿論,其爲累於淸朝綜核之政,亦非細故,此尤臣之罪也。仍念臣至愚極陋,百無肖似,而幸遭盛際,荐被隆渥,昨年加一資,今年又加一資,節次冥升,其能廁亞卿上品,臣固自醜,人將謂何?臣雖冥頑如木石,豈不知恩數之爲感激,而揆分惴恐,承當無路。玆敢疾聲仰籲於貳極,伏乞睿慈,俯賜鑑諒,收臣新授資級,以愼賞典,以安私分,不勝幸甚。答曰,覽書具悉。日月流邁,孝昭殿練事奄過,徽寧殿禫期已訖,哀慕莫逮,一倍罔極。今玆陞資,式遵舊例,卿其勿辭焉。
司書金勉行書曰,伏以,居諸易得,徽寧殿禫期奄過,伏惟我邸下孝思,益復慨廓。伏念臣鹵莽蔑裂,百無可取,而大朝知眷,逈出尋常,曲恕過奬,恩數鄭重,臣感激慙悚,隕結是圖。不意玆者,天曹春坊,除旨荐降,臣惝怳震惕,不知所以自措也。臣之本來情踪,有難更冒於朝闈講官之末,且與弼善臣金光國,有友壻應避之嫌,揆以常規,固不可冒沒承膺,而朔祭隔宵,侍衛未備,他不暇顧,遂至進參於將事之列,而因仍蹲滯,元非可論。玆敢據實陳籲,伏乞亟命有司,照例改遞焉。答曰,覽書具悉。日月流邁,徽寧殿禫期已訖,孝昭殿祥事奄過,哀慕莫逮,一倍罔極。書辭,令該曹考例稟處。
前縣監李養源書曰,伏以,天降荐割,貞聖坤殿·仁元慈聖,相繼禮陟,臣民喪妣之痛,久而罙切。日月如流,練禫次第奄過,伏惟我大小朝孝思慨廓,益復罔極。臣以蟣蝨之賤,不敢自與於人事,尙不得陳書奉慰,雖出惶恐之意,臣子常節,隨處廢闕,孤負恩義,死有餘罪。仍竊念臣之添叨講官,今已四載。前後哀籲,肝血已竭,而一任虛假,訖無處分,夙夜戰灼,長負罪戾。不意今者,掌憲新除,又被誤恩,蓬蓽之下,天書遠辱,臣尤驚隕震悼,歷累日而不能自定也。臣於昔年待罪桂坊,獲參胄筵,非止一再,伏想邸下,亦必記有之矣。臣之節節空陋,只依舊樣,而分外恩命,萬萬不稱,恒懷憂懼,冀蒙刊汰,而朝廷寬大,不復加察,一味優容,每被擸掇,臣亦莫知其所由也。臣資旣愚下,學無實得,年且衰晩,病隨日甚,凡百荒墜,直是空殼,雖閑漫差除,實難堪任。況此風憲之職,講筵之任,何等緊重,而以此醜差,晏然承當,自速矯誣之誅乎?君臣之義,雖莫逃於天地,大夫之招,終不敢於虞人,此臣所以守株窮谷,不敢爲轉身之計者也。原臣本情,不過如右所陳,而有恩不知謝,有命不敢趨,偃蹇逋慢,罪難自贖,席藁私次,冒死哀鳴。伏乞睿慈,察臣虛名,不可以實用,諒臣眞情,非出於飾讓,將臣本兼職名,一倂鐫削,仍命有司,勘臣違逋之罪,以肅頹綱,以安微分,公私幸甚。答曰,覽書具悉爾懇。誠孝淺薄,遭此罔極之痛,攀號莫逮,五內如割,而日月流邁,孝昭殿祥事,徽寧殿禫期倏過,一倍罔極。頃者別諭,期其招致山林,以予誠淺意薄,辭書連至,心誠忸怩。噫,非山林碩德賢士,何以能闡明聖經之微旨?況爾以世祿之臣,余不可舍爾,爾不可舍余。其須念我思爾之切,勿復控辭,卽速上來,補我不逮。
五月初二日辰時,上御涵仁亭。入直武臣武經殿講入侍時,考官訓鍊大將金聖應,御營大將洪鳳漢,禁衛大將具善復,兵曹參議李萬宗,參知洪得厚,正郞尹光國,佐郞李鎭衡,左副承旨李吉輔,假注書李有喆·鄭彦暹,記事官李海鎭,記注官徐秉德,以次進伏訖。上曰,講官,使之進伏階下,可矣。仍命抽籤試講。都摠都事許愈進講得略,李進講爲純通,宣傳官尹光億略,金致堯粗,柳大源略,李厚坤粗,武兼宣傳官閔愿通,申斗七粗,趙不,李希松略,金相鼎不,梁益祖粗,訓鍊都監把摠申思民粗,哨官羅潤祿不,沈東呂不,禁衛營哨官申㫻通。上命書之曰,武經殿講時都摠都事李,旣不前期,而於十六人中能爲純通,觀其爲人,可謂畿甸健兒。特爲右職陞敍。武兼閔愿,禁衛哨官申㫻,皆通,各半熟馬一疋賜給,不通人從重推考。出榻敎上曰,近來厭避入番之習,極爲駭然矣。徐逈修爲說書時,欲免久番,書以自不,豈不慨然乎?三將臣更爲入侍事。榻前下敎諸臣以次退出。
五月初二日未時,上御崇文堂。三軍門大將入侍時,訓鍊大將金聖應,御營大將洪鳳漢,禁衛大將具善復,左副承旨李吉輔,假注書鄭彦暹,記事官李海鎭,記注官徐秉德,以次進伏訖。上曰,今者召見武將,欲問遐方武士之有可用者,各言所知之人,可也。鳳漢曰,近來武士,西北差勝矣。上曰,關西武人,聞任時涉處分之後,頗聳動矣。鳳漢曰,然矣。金鳳運,不下於任時涉,亦可用之人也。豈可以門地拘之乎?上曰,注書出去,禁漏官金振哲招入,可也。臣承命出問仰達曰,已出番歸家,故使之急急招來矣。聖應曰,崔處顥,可用之人也。方以五衛將入直矣。上曰,兼史出而招來。海鎭承命招入進伏。上曰,汝爲科擧乎?對曰,臣曾已操弓,而因遊獵傷臂,不能射,故廢科矣。上曰,一介兔有何關重,至於傷臂乎?朝廷不用,故入於雜技,非渠之罪矣。今日召見,當使爲一番守令矣。命書之曰,五衛將義州崔處顥,今因將臣所奏召見,爲人可用,但惜者南加也。守令邊將之外,無他用歧,而經僉使然後,方可爲守令,先令該曹履歷僉使待窠,卽爲錄用,前武兼富寧人張齊斗,亦以六鎭人,沈滯軍門哨官,其令該曹待窠,卽爲調用,戊申繼援將朴東樞曾孫宗行,令該曹先爲調用於西北廳。出榻敎上曰,頃見廣衝橋比前尤爲湮塞,可悶矣。鳳漢曰,川渠之浚,急於救焚拯溺。若遇大水,則川邊人家必多漂没矣。上曰,深濬之,則根底自然傾陷,人家之圮毁,無異於水災矣。鳳漢曰,水由地中行,則自不及人家矣。上曰,卿等擔當濬渠,可也。對曰,若使臣等當之,則何不盡力奉行乎?上曰,召問都民,而後試之,可也。上曰,雖使浚掘,而其沙土,無處可置矣。鳳漢曰,或云舟以運之,或云車以載之,馬以駄之,姑未知何說之爲得,而第試事,則可有區處之道矣。上笑曰,舟何以入城中乎?鳳漢曰,舟運之說,若値大水,則似有運去之道矣。上曰,史官,不爲苟同,而各陳所見,可也。臣達曰,濬渠雖急,而若動民力而爲之,則不無初頭民怨,而以朝家事言之,則浚之,可也。上曰,此言是矣,甚質實矣。上曰,上番陳之。海鎭對曰,臣鄕曲之人也。浚渠之利害難易,未有定見,而第聞城內物議,則皆以可浚矣。秉德對曰,浚渠之策,曾未講究,而北岳善崩,東溝下塞,必須先養北山之樹木,深濬東溝之湮塞,然後乃可責效矣。上曰,是矣。諸臣以次退出。
五月初二日酉時,上御涵仁亭。承旨入侍時,右承旨朴昌潤,假注書鄭彦暹,記事官李海鎭,記注官徐秉德,以次進伏訖。門次知中官擧措駭然,從重推考事。榻前下敎上曰,祭報府持來乎?讀之,可也。昌潤讀訖。上曰,近來文官,皆取便,故莫重祭官,敢以蔭差草記,誠寒心矣。不行侍從,不行春坊,又不欲爲祭官,而徒食廩祿,豈不寒心乎?其在出納惟允之職者,於此等事,不加强猛,而只畏其見憎於文官,此等草記捧入,誠寒心矣。命書之曰,端午祭,與寒食祭有間,而典祀官兼大祝,以差蔭事草記,事之寒心,莫此爲甚。該曹堂上從重推考,該色郞廳,事過後令該府處之,入直外郞廳皆塡差,此草記給之,其令今日內塡差,而稱頉者,該曹草記,限一朔拿處,此草記捧入承旨遞差,前單入之。出榻敎上曰,注書出去,傳敎卽爲分付,前單持入,現告承旨亦爲率來。臣承命出問,入謂昌潤曰,令公當之云,以此仰達,可也。昌潤曰,臣昏謬不省,未能詳知,故不卽仰達,而臣乃當之矣。上笑曰,質實可貴矣。予每於如此事好之矣。顧謂臣曰,汝出去傳敎,還爲持入。臣承命持入。上曰,草記捧入承旨遞差,以下爻周,可也。上命書之曰,朔望祭節祭,先爲盥洗,又不設盥洗床,而差盥洗位,可謂剩執事,勿差事下敎,而仍爲擧行,故昨日又爲下敎,今覽節祭執事記,亦差焉。幺麼下敎,若是眩於奉行,不可無飭,當該承旨,該曹堂郞推考,此後大祭外,勿差盥洗位執事之意,分付。出榻敎上命書之曰,文政殿通慶門三升仰帳,其涉不緊,殿外本四面垂簾外,前面左右挾帳,左右挾簾,曾無者,殿東雖有石橋,非陞降處,故古無帳矣,今則設焉。於本殿皆已設者仍之,頃年孝純宮設四面階上席,而今番,只排前面,故追後命設,更思之,此亦浮費也。本殿外,今後只排前面,而此下敎,一體分付該曹,定式奉行。出榻敎命書之曰,凡陵祭雖以堂上塡差,其若親傳香,則例以從二品塡差,而今覽塡差記,俱以堂上塡差,事涉寒心,而與入啓文書有異。雖不推考,申飭釐正。出榻敎命書之曰,國之所重,在祀與戎,而節祭獻官付標紛紜,受香時或差晩,事之寒心,莫此爲甚。此後有付標之事,政院初勿捧,該堂禁推,稱頉人,事過後禁推,其後復差,以懲慢蹇之習。出榻敎上曰,注書出去,巡將吉衍,禁漏官金振哲,如已來待,招入。臣承命招入。上問吉衍曰,汝於冶隱,爲幾代孫乎?對曰,臣於忠簡公吉再爲十四代孫矣。上曰,居在何處乎?對曰,居在平安道矣。上曰,身手好矣。命書之曰,今聞巡將吉衍,於忠簡公吉再,爲十四代孫,居在淸北云。見其爲人亦可用,其令該曹爲先調用,同中樞相當窠,待窠調用。出榻敎上曰,宋瑩中之滯囚,今至幾朔乎?昌潤曰,今月晦日爲限,故六月初吉,則當放云矣。上曰,以日計之乎?昌潤曰,有過三朔放送之敎,故如是矣。上曰,計日則過矣。諸臣以次退出。
上在昌慶宮。常參·經筵,以代理停。
孝宗大王忌辰齋戒。
朴昌潤達曰,明日親祭齋戒,再明日正日,此兩日常參,頉稟。令曰,知道。
又達曰,大司憲尹東度,持平李晉圭未肅拜,權相龍,執義金元行,掌令李齊嵒·李養源在外,今日以監察茶時之意,敢達。令曰,知道。
藥房都提調金尙魯,副提調李彝章啓曰,伏未審日來,聖體調攝,若何?憊眩之候,寢膳之節,亦何如?丸劑茶飮,連爲進御乎?前劑入茶飮,已盡於昨日,臣等卽率諸御醫入診,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣。茶飮加劑五貼以入,下敎日入侍,宜矣。
李彝章達曰,明日親傳香時,禮房承旨今日當爲齋宿,而左承旨蔡濟恭,以式暇不爲仕進,卽爲牌招,何如?令曰,依。
傳于朴昌潤曰,右承旨年多,難於受押時,以左承旨爲禮房,以右承旨爲戶房,勿出朝報。
朴昌潤,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
李彝章達曰,吏曹判書尹得載,兵曹判書鄭翬良日事違召,無意行公,其在事體,殊涉未安。竝卽牌招察任,何如?令曰,依。
安允行達曰,判尹權爀日事違召,無意膺令,事極未安。卽爲牌招察任,何如?令曰,依。
又達曰,持平李晉圭四月朔節書,無緣不書,依定式遞差令旨及禁推徽旨捧入之意,敢達。令曰,知道。
傳于安允行曰,初六日備局入侍,今日爲之。
傳于安允行曰,備局堂上入來,則來詣于集賢門。
傳于李彝章曰,禮房承旨來詣于集賢門。
吏曹口傳政事,奉敎單金和澤,檢閱鄭昌順·柳敍五。
傳于安允行曰,領相處傳諭史官,同爲入侍。
蔡濟恭,以禮曹言啓曰,卽接獻陵令所報,則近以草樹之茂密,陵內虎患日將特甚,囕害人命於紅箭門至近處,故奉審巡山之節,未得如常爲之云。陵寢至近之地,虎患若是狼藉,極爲驚心。卽令該軍門,發遣軍校,期於捕捉,何如?傳曰,允。
校理鄭尙淳書曰,伏以,日月迅邁,兩魂殿練事禫制,次第奄過,臣民痛霣,益復如新。伏想我大小朝孝思哀慕,一倍罔極,悲疚之餘,不瑕有傷損之節?臣不任區區悲念之至。仍伏念臣於昨冬,猥忝東壁,適當新錄催捉之時,半日之間,屢承嚴敎,而區區情勢,便成鐵限,冒膺無路,終犯違傲,揆以邦憲,罪合萬殞。嶺海鈇鉞,臣實甘心,聖度天大,特寬大何,畢竟譴補,寔出末勘,惶隕感激,汔今未已。不意下邑訟罪之日,遽蒙恩宥,繼以館職除旨,馹召榮命,聯翩俯辱,臣誠驚惶踧踖,莫省攸措。念臣自來情地,與前無異,矢畫已久,終難强冒。去就一節,初非可論,而且臣素患痰癖之症,乖攝於節換之時,脫着失宜,重觸風感,頑痰痞膈,呼吸難通,氣火上升,有時昏眩,寢睡全失,食飮全廢,委身床席,凘頓欲絶。以此病狀,時日之內,萬無自力登途之望,玆不得不猥從縣道,冒死哀籲,伏乞离明,俯垂矜察,亟賜鐫遞,俾便調息,以安微分,不勝萬幸。答曰,覽書具悉。日月流邁,兩魂殿練事禫期,次第已過,哀慕莫逮,一倍罔極。爾其勿辭,調理察職
領議政李天輔疏曰,伏以,日月迅逝,孝昭殿祥事奄過,仰惟聖孝哀慕,益復罔極,區區下情,伏不勝悲慮焉。臣一病支離,已分爲癃廢之物,虛帶職名,居然經歲,伏枕循省,罪積如山。揆以邦憲,宜被萬戮,而天日之明,猶未俯燭實狀,一向羈縻,任其偃息床笫,於是乎天降奇厄,一夜之間,焦頭爛額,僅延殘命於灰燼之餘。臣旣不幸有死疾,朝夕待盡,而又不幸遭意外之禍患,莫非臣窮命,撫躬悼傷,更誰尤哉?顧臣病伏廢務,無往非罪,然是猶不暇言,我聖母因山以後哭班,臣一未伸常分,及至祥期所受之衰,又未得禮除,俯仰穹壤,此何人哉?殿下不惟不加之罪,臨筵俯詢,惻然垂憐,特遣太醫,錫以珍劑,臣惝惶感激,不覺血淚之被面也。噫,人之所以爲人者,不過神識與筋力而已。臣自經火災,內而心魂隕褫於蒼黃之際,外而肢體撲傷於顚仆之中,本來眩氣,一倍添劇,已昏之神識,今而益喪,已竭之筋力,今而益綴。況火毒所被,形容毁變,便作別人,親舊之來見者,莫不悲之。軀殼雖存,其可謂生人,而以職事責之乎?臣之昨冬入侍,出於忍死趨命,而其時聖候方在靜攝,不敢悉暴私懷,耿耿一心,惟欲及臣未死,一登前席,以伸未盡之懇,而病勢比之向來,非但落下數層,束帶起動,實無其望。且何以此容狀,重攀文陛,駭人觀瞻也哉?向天祈祝者,惟是速解職名,以便公私,而中書重地,至今虛寄於未冷之尸,目下事務,緣臣而多有曠滯者,死罪之上,益增死罪。念之及此,只欲溘然。玆敢不避煩瀆,疾聲呼籲於天地父母之前。伏乞聖慈,俯垂諒察,將臣職名,亟許遞解,仍治臣前後所負之罪,以幸國事,以肅朝綱,千萬至禱。答曰,知道。卿懇已諭,有面諭者,備局入侍,其令今日爲之,卿須入來,以安予心焉。仍傳曰,遣史官傳諭。
五月初三日辰時,上御居廬廳。大臣·備局堂上引見入侍,傳諭史官同爲入侍時,左議政金尙魯,行司直李益炡·李鼎輔,御營大將洪鳳漢,左參贊李,戶曹判書李宗白,工曹判書李益輔,禮曹判書申晦,禁衛大將具善復,摠戎大將鄭汝稷,大司成金善行,吏曹參判金致仁,右承旨朴昌潤,假注書鄭彦暹,事變假注書盧瑞國,記事官李海鎭,記注官徐秉德,以次進伏訖。上曰,注書出去,祭報府持入。臣承命出問,則未及塡差云,故只納獻官塡差記。上曰,昨日三將臣使之留待,而召見武士矣。御將盛稱金鳳運爲人,不下於任時涉,而可以大用云,然乎?尙魯曰,其爲人雖不及時涉,而亦可用之人也。又有金弘魯·張天用者,不可不收用,而至於時涉,則不可使止於水使矣。上曰,關西如有緩急,則當用此等人矣。上曰,領相之病,近來何如乎?尙魯曰,久不相見,而近聞腰痛,比前有加云矣。上曰,鬚髪近來何如乎?尙魯曰,不至大段傷損矣。上曰,領相鬚髥過長矣。今則似輕便矣。上曰,今日召見卿宰者,旱氣如此,慮或有冤枉之事,欲問於秋曹·禁府矣。尙魯曰,詞訟重地,不可一日曠官,而刑判金漢喆,判尹權爀,終不行公,實有滯囚之慮矣。刑曹判書金漢喆,判尹權爀牌招察任事。榻前下敎尙魯曰,此平安監司閔百祥狀啓也。以爲西北道科,竝設於丙寅,其後北道,則乙亥又設行,而本道則姑未設行,一路士民,莫不抑鬱,本道道科,依北關例設行事,請令廟堂稟處矣。西北道科之設行久速,不但本無定限,乙亥則以聖祖誕降之歲,只於此道,特命設科,此非本道援例請行者。且語其時,則非時也。雖待日後徐議之,固不晩矣。今姑置之,何如?上曰,乙亥北道道科,雖不可引援,朝家親西北,一也,不無向隅之歎,而非其時云者,所奏誠是,亦豈可全然置之耶?過三年後,觀年事更稟,可也,而因此思之,耽羅之科,其設已久。昨年見濟州之人,尙今思焉。待島豐稟設,可也。出擧條尙魯曰,此江華留守金相奭狀啓也。以爲本府玉浦暗門城堞頹圮處,今番所築體城,爲四百二十餘步,女墻,爲一千三十餘步,三間門樓亦爲營建,而其功役之速完,莫非監董諸人竭誠效勞之力,依甲申·丁丑例論賞一款,請令廟堂稟處矣。此等論賞,乃是兵曹之事,而本府最初城役後,廟堂一時創例,其後或自廟堂擧行,或令兵曹擧行,前後不一其例,而以大體言之,廟堂不可替行該曹事矣。分付兵曹,使之考例論賞,何如?上曰,依爲之。出擧條鳳漢曰,海西兩營馬兵之改稱騎士,蓋以鄕族差定,接待稍異故也。今雖停其上番,若其節制,則無異於前,而近年以來,守令慢於奉法,率多苟充塡差,故前兵使崔鎭海論理狀請後,兵營所管騎士,皆以鄕品塡差。其時自上有監營所管騎士,一體施行之特敎,而監司尙不擧行。若其法,不合於其見,則狀聞爭執,夫誰曰不可,而旣無爭執之事,又無奉行之擧,朝令之不遵,事體之未安,誠大矣。道臣推考,使之依前朝令擧行,恐不可已矣。上曰,特敎之下,其敢若此,從重推考,卽爲擧行。出擧條上曰,夢中有一人告予曰,朱子六十作中庸序文云。其意有若警予者,故予不覺蹶然而起矣。上曰,濬渠事,諸臣昨已陳之,予亦無寐,終夜思量,卒未得善策矣。如惠政橋近處,其民不無目前之較,而歲久年深,則川邊之家,反有底傾頹圮之患,豈不可悶乎?鼎輔曰,此非可慮者。疏通下流,使之順導,則必無此患矣。尙魯曰,朝家如有濬川之意,則何不慮此而持難乎?善復曰,廣忠橋,使之尺量,則廣至四十餘尺。雖使掘去其半,水必順流而行,豈有泛濫之患乎?上曰,祭報府如已塡差,注書出去持入,如未及塡差,當刻內塡差入啓之意,分付,可也。上命書之曰,典籍朴昌鳳,以芸閣功勞,有調用之命,而爲察訪矣。頃日政,以前察訪復職,故心甚訝之,今問大臣,其處之得宜,然承傳則無施。旣有察訪履歷,令該曹守令待窠,卽爲備擬。出榻敎上問盧瑞國曰,以汝所見,則領相之病,何如乎?對曰,尙不差復矣。命書答傳諭史官書啓曰,三台曠一,鼎席不齊,國事可悶。昔之恙,自可勿藥,方欲敦召,卿疏適上,不可循例賜批,且有諭者。備堂入侍,特命進定,疏批宣諭,今聞左相及傳諭史官所奏,尙未快瘳云,爲卿悶焉。然日氣若此,非比往時,庶可益瘳。噫,目今擧行之事,其滯多,見卿久矣,思卿切矣。卿須體古人鞠躬之義,思小子望卿之心,安心善攝,俟少間卽爲造朝,用副小子指日而望事,令宣諭史官,更爲傳諭。出榻敎上曰,注書出去,祭報府持入,該郞亦爲入侍。臣承命出來,與吏曹正郞李普溫偕入。上曰,吏郞誰耶?爲人極爲精明矣。尙魯曰,臣亦知之,爲人果精明矣。益炡曰,李宜老之從姪,而爲人極其精詳矣。上曰,祭報府讀之。普溫讀之,至翼陵獻官金朝潤,上曰,曾見於差祭時,其貌勝於前而甚少矣。善行曰,年不多矣。上曰,然乎?至幾何乎?善行曰,不滿五十矣。申晦曰,外貌雖少,而已過五十矣。親傳香外各陵獻官受香時,當於版位祇迎,竝來待於明政殿,禮房承旨,以黑團領擧行事。榻前下敎尙魯先退時,顧謂承旨曰,忘未及仰達矣。違牌翰林,何不請敍牌招,而左右史如是久曠乎?昌潤曰,同副承旨洪梓果有實病云,似有變通之道,而翰林亦皆違牌矣。上曰,下番爲才操矣。命書之曰,違牌翰林竝敍用,口傳付職,牌招察任。出榻敎命書之曰,同副承旨洪梓許遞,其代宣傳官張志豐除授,牌招察任。出榻敎命書之曰,承旨房,以吏·戶·禮·刑·工·兵。出榻敎諸臣以次退出
五月初三日午時,上御崇文堂。禮房承旨入侍時,右承旨朴昌潤,假注書鄭彦暹,記事官李海鎭,記注官徐秉德,以次進伏訖。上曰,中官誤傳矣。禮房承旨使之入侍矣。昌潤曰,朝者換房,故臣爲禮房矣。上曰,然乎?蔡濟恭入直乎?昌潤曰,今日以式暇不爲仕進矣。上曰,明陵·翼陵·孝昭殿,當親爲傳香,而各陵·太廟·昭寧園·儲慶宮·毓祥宮傳香,先爲奉安於臺上,禮房承旨以黑團領,奉傳於臺上,則予於版位祗迎,以此擧行,可也。明日傳香時,各陵獻官及諸執事,皆早早來待宮闈。今則兩魂殿外,一倂早待于明政殿事。榻前下敎諸臣以次退出。
上在昌慶宮。常參·經筵,以代理停。
孝宗大王忌辰。
端午親傳香罷後,大殿,政院·玉堂·藥房口傳問安。答曰,知道。
李吉輔達曰,大司憲尹東度未肅拜,執義金元行,掌令李齊嵒·李養源,持平權相龍在外,今日以監察茶時之意,敢達。令曰,知道。
李彝章達曰,吏曹判書尹得載,兵曹判書鄭翬良,一向違召,尙不出肅,其在事體,殊涉未安。竝卽牌招察任,何如?令曰,依。
張志豐達曰,御營大將洪鳳漢,弘陵獻官,今方出往矣。將臣差祭之時,以都提調兼察事,曾有傳敎,發牌郞廳,依例分付,何如?令曰,依。
傳于蔡濟恭曰,行祭時刻單子入之。
傳于蔡濟恭曰,孝昭殿上字親寫,銘旌親寫,虞主親寫,告由文存溫行時三字四字刪。
傳于李彝章曰,世子宮陪從承旨,右承旨進去。
傳于蔡濟恭曰,禮房承旨,持明日祭祝文草來待。
安允行達曰,洪錀自鄕上來云,卽爲牌招,何如?令曰,依。
傳于蔡濟恭曰,前參議趙明鼎,其令該曹,口傳付軍職牌招,與編次人同爲入侍。
兵曹口傳政事,副司直趙明鼎。
傳于蔡濟恭曰,左相禮判,來詣于集賢門。
傳于蔡濟恭曰,俄已下敎禮判,而於南於東,可合築壇處築之,仍爲擧行。
張志豐以御營廳言啓曰,因禮曹草記,獻陵陵內虎患特甚,囕害人命,奉審巡山之節,未得如常爲之云,極爲驚心。卽令該軍門發遣軍校,期於捕捉事,命下矣。本廳將校率領砲手五十名,明日出送之意,敢啓。答曰,知道。
五月初四日辰時,上立涵仁亭殿庭。端午祭親傳香入侍時,都承旨李彝章,左承旨蔡濟恭,右承旨朴昌潤,左副承旨李吉輔,右副承旨安允行,同副承旨張志豐,假注書李有喆·鄭彦暹,記事官鄭昌順·柳敍五,以次侍立訖。上曰,禮房承旨先詣亭上,各陵祭香奉傳,而獻官之受香者,次次出去,可也。上曰,彼獻官誰也?對曰,金漢芳也。上曰,其年幾何,而若此之甚老乎?上曰,彼摠管誰也?吉輔對曰,李潤成也。上曰,然乎?外貌亦俊秀矣。吉輔曰,年少時其貌尤美麗矣。禮房承旨入侍時,都承旨副摠管李潤成同爲入侍事。榻前下敎諸臣以次退出。
五月初四日巳時,上御崇文堂。禮房承旨入侍,都承旨,副摠管李潤成同爲入侍時,都承旨李彝章,左承旨蔡濟恭,副摠管李潤成,假注書鄭彦暹,記事官鄭昌順·柳敍五,以次進伏訖。上曰,都承旨詣宗廟及永禧殿,祭官進排官有頉與否,摘奸以來,而旱氣如此,祭井亦爲看審,今夜祭班入侍時告達。彝章退出,左副承旨李吉輔入侍事。榻前下敎上曰,御製盡爲釐正乎?濟恭曰,逐日看檢,而一字一句,不可泛忽,故雖一番相考,而更爲尋繹細考矣。吉輔進伏。上曰,詣儲慶宮·毓祥宮門外,進排官及各樣執事有頉與否,摘奸以來,今夜祭班入侍時告達。上曰,李潤成進前。潤成進伏。上曰,耽羅山川風俗,何如?對曰,大體爲南中關防之地,而但僻在數千里大海之外,風氣民俗,自與陸地有異,且土地瘠薄燥疎,五穀不能茁茂,而船泊處有九所,若設鎭置堡,少有隄防,則於國家,大爲關防之地矣。上曰,柑橘成林,而其民不能堪當於守令之侵懲,至有拔其樹而爛其根者云,然乎?潤成曰,柑子雖曰其處所產,而實爲極貴,萬無充貢之望,故每當封進,則守令之侵責,小民之騷擾,誠如上敎矣。上曰,馬政何如?潤成曰,濟州國屯十所場所養馬,殆過萬匹,大抵馬摠,則比前有加無減。此乃最初大宛馬種落云,而每年歲貢馬封進之馬,不過五百匹,封進之馬,不可不擇封,故自古及今,年年輒拔其優者,良種以此殆盡,雌馬則雖不無稍大者,至於雄馬,漸無可用。國屯如此,則私屯之相與買賣者,尤無可論。近來連以武臣差送者,蓋爲其申飭馬政之意,而其於良種之絶乏,誠無奈何。臣意則淸差開市,爲先買來五六十匹,有囊馬下送島中,更爲取種似好。如此然後,方可責馬政矣。上曰,所達誠是,令備局稟處,可也。出擧條上曰,賑穀何時可以入去,而能有實惠耶?對曰,朝家所給,已備請得之數,幾盡拯濟矣。諸臣以次退出。
五月初四日未時,上御涵仁亭。編次人入侍時,左尹具允明,副司直趙明鼎,左承旨蔡濟恭,假注書鄭彦暹,記事官鄭昌順·柳敍五,以次進伏訖。上曰,御製盡爲刪正乎?濟恭曰,多有稟定事,故持來矣。上曰,承旨讀之。至第三卷一文。允明曰,漠然上下,疑有誤字矣。上曰,然矣。上下文勢不相接,實不可知也。至一文。允明曰,臥食起居之臥字,必飮字之誤矣。上曰,然矣。豈有臥食文字乎?今番考訂,幸矣。若如此而置之,則後世必以爲怪文矣。至第四卷箴戒諸文,上曰,爲此文者,欲爲東宮屛風而作矣。明鼎曰,御製所載,多有煩復汗漫之患。傳後文字,從簡爲宜矣。上曰,然矣。孝昭殿祭文外,練祥禫祭祭文,孝順·懿昭墓祭文及悶旱·戒酒·髢髻·均役綸音,只錄其首件,餘皆刪去,可也。濟恭曰,綸音中多有爲後世典章法度之文字,豈盡拔去乎?甚爲可惜矣。上曰,旣載政院日記,刪去何妨乎?諸臣以次退出。
五月初四日申時,上御崇文堂。左相·禮判同爲入侍時,左議政金尙魯,禮曹判書申晦,同副承旨張志豐,假注書鄭彦暹,記事官鄭昌順·柳敍五,以次進伏訖。上曰,旱氣誠可悶矣。尙魯曰,自數日來甚蒸鬱,不無雨徵矣。上曰,其雨其雨,旱天之常事,尤可悶矣。上曰,注書出去,宣傳官一人招來。臣承命招任屹進伏。上曰,汝自東門出去,看審東郊後,因往果川牟麥之枯損,田疇之龜坼,細審以來。上曰,當此時,予心如燻矣。國之所依者民,而旱旣太甚,民將盡劉,將奈何?前後冤死之人,雖使該部收瘞,而或藁或布,便同不埋矣。命書之曰,噫,昔漢東海一婦呼冤,其能致旱。噫,目今其猶寬心,卽農事。近日其雨其雨,頗有旱徵,哀慕之中,心尤悶焉,消冤之道,其可忽乎?令秋判,勿論時推與未完決,精抄可疑者,登對稟決。禮判旣承下敎,設壇賜祭抱冤人。近年以後,該部之埋瘞者,其雖掩骼之意,或布或藁,何樣其埋?其有族屬,而拘於官埋,不敢者,許令運埋。出榻敎命書之曰,無辜而物故者,豈無之,而豈有若趙觀錫乎?雖有恤典擧行之命,丹書且以白脫,尙今嗟惜,而大抵近者風俗,一入帳殿,則作一釁累,凡於仕道,其皆見礙,若此一觀錫,在上者所以推陷溝壑也,是豈伊尹之意哉?若有其子,一依常人例調用。李麒祥被證白脫,其後受刑,不過因其擧措之駭悖,而旣非鞫囚,則其刑過矣。予已悔之,而因此道故,亦涉矜惻。特爲給牒,調用其子。李齊顯,所遭旣脫,而其所酌處,不過嚴事體,而刑推,則亦悔矣。道故可矜,特爲放送。出榻敎上曰,李齊顯,其死極冤矣。尙魯曰,旣入帳殿,則自爲發明之不暇,而不此之爲,擧措怪異矣。上曰,親問之時,甚作體矣。尙魯曰,甚作外貌者,終必遭事矣。上曰,慶福宮簡儀臺遺石,人皆謂之鍮硯,實非矣。宗廟前置石及日影臺,卿等知之乎?僉曰,不知矣。上曰,列聖朝微行時,遇一老嫗,則謂其夫曰,歲星爲賤星所逐,入柳星下。其時卽使其嫗,隷於雲觀,日影臺傍欹石,爲此嫗設耳。上命書之曰,曆象日月星辰,敬授人時。國初有欽敬閣觀象之義,顧不重歟?頃者譯院,旣已下敎,雲觀陞品效勞之人,亦依此例調用事,分付。出榻敎當該中官從重推考事。榻前下敎上曰,李潤成,今日召見之矣。尙魯曰,爲人何如乎?上曰,以濟州事,多般設問,而所對頗精詳,爲人可用矣。諸臣以次退出。
戊寅五月初四日三更一點,王世子徽寧殿端午祭攝行時,右承旨朴昌潤,事變假注書盧瑞國,記事官安正澤,弼善金光國,文學具允鈺,司書金勉行,說書南玄老,以次陪從。王世子具翼善冠·淺淡服,以乘輿出集英門,詣銅龍門降輿,步由景化門入光政門,詣明政殿庭板位。大朝出宮時祗迎,還詣小次,改具翼善冠·視事服,待四更三點,入徽寧殿行禮畢後,還入小次,改具淺淡服,詣明政殿庭板位。大朝還宮時祗迎後,出光政門入銅龍門,乘輿還入大內。諸臣遂退出。
五月初四日三更三點,上詣孝昭殿端午祭親祭入侍時,都承旨李彝章,左承旨蔡濟恭,左副承旨李吉輔,右副承旨安允行,同副承旨張志豐,記事官洪錀,假注書鄭彦暹,記事官鄭昌順·柳敍五,以次侍立訖。上具布裹翼善冠·視事服,步出寅陽門,至明政殿月臺,以乘輿將詣孝昭殿。尙魯曰,將綴夜行事,茶飮進御,何如乎?上曰,茶飮爲此月臺而生矣。命進小許。由光政門詣孝昭殿齋室下輦時,彝章進曰,臣往永禧殿及宗廟摘奸,則諸執事進排官及祭物諸節,皆無頉,而祭井中有落葉及枯木尺許者,臣使之更濬而來矣。吉輔曰,臣進往儲慶宮·毓祥宮摘奸,則進排官祭官,皆無頉矣。上詣齋室將入祭庭,雨下霖霖。上曰,版位設於庭中,仍露立冒雨。尙魯進曰,何必冒雨露立乎?上曰,祭庭,何以避雨乎?行祭罷後,上還大內。諸臣退出。
上在昌慶宮。常參·經筵,以代理停。
孝昭殿端午親祭罷後,大殿,政院·玉堂·朝廷二品以上·六曹堂上·宗親單子問安。答曰,罔極。大殿,藥房口傳問安。答曰,罔極。徽寧殿攝行祭罷後,世子宮·嬪宮,政院·玉堂問安。答曰,罔極。
李彝章達曰,明日常參,取稟。令曰,停。
張志豐達曰,大司憲尹東度未肅拜,執義金元行,掌令李齊嵒·李養源,持平權相龍在外,一員未差,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而親祭正日,頉稟。令曰,知道。
李彝章達曰,今日賓廳坐起日次,旣已頉稟,所當持公事入對,而親祭,頉稟。令曰,知道。
又達曰,吏曹判書尹得載,兵曹判書鄭翬良鎭日違召,尙不膺令,其在事體,殊甚未安。竝卽牌招察任,何如?令曰,依。
傳于張志豐曰,御製編次人,待令於徽寧殿。
五月初五日丑時,上御咸安閣。禮房承旨入侍時,左承旨蔡濟恭,假注書鄭彦暹,記事官鄭昌順·柳敍五,以次進伏訖。上曰,孝昭殿祭文草持來乎?濟恭曰,持入矣。上曰,讀之。濟恭讀訖,命添書哀慕一倍以下數行。書畢,濟恭曰,臣惶恐敢達矣。昨者臣等,以綸音訓諭諸作刪去之意,仰請矣,更而思之,誠不可矣。其中自有典章法度之爲後世準則者,不可拔去矣。上曰,然則擇而載錄,可也。諸臣以次退出。
五月初五日午時,上御徽寧殿。編次人入侍時,左尹具允明,副司直趙明鼎,左承旨蔡濟恭,假注書鄭彦暹,記事官鄭昌順·柳敍五,以次進伏。上曰,史官階下侍立,可也。上曰,昨日宣傳官入來,注書出去招入,可也。臣承命偕入。上命寫凡例曰,首載吳光運,末書蔡濟恭,亦異事矣。上曰,昨日下敎之後,雨卽滂沱,予之爲渠輩軫恤者,可謂至矣。感應之理,不爽於冥冥之中而然矣。明鼎曰,殿下此擧,恩及枯骨,至恩盛德,逈出百王。此實曠世之稀事,豈不有冥感乎?允明曰,此實感應所致,而專歸之於感應之理,則未免傅會矣。上曰,然矣。明鼎曰,御製中無春宮時篇什,誠爲欠事,而昨日得春宮時所下郭師傅處手書二度,故臣持來矣。上曰,上之。覽曰,此非予之所作矣。予自甲午年,始知作文字,此則受於他人矣。筆則予筆,而不下於近來所書,始知人之將進,實不大段矣。明鼎曰,當載之御製乎?上曰,旣非予所作,則何必載錄?此實欺心矣。勿書,可也。上問宣傳官曰,牟麥禾穀,何如,而旱災不至大段乎?任屹曰,臣先出南門,看審果川等地,則秋牟幾至作粥之境,春牟盡爲發穗,而或有萎黃者。臣恐其傷於旱災,招問田夫,則以爲本來高燥之地,年年如此,不必傷於旱災云矣。上曰,東郊何如,而水畓不至龜拆之境乎?任屹曰,東郊牟麥,尤勝於南郊,而禾穀水付種者,已爲初除草,注秧者,已爲茁茂,至於移秧之域,故農民方待雨,而昨夜之雨,雖不足於移秧,亦浹洽於牟麥云矣。上曰,東郊之土品,勝於西郊乎?明鼎曰,皆負郭田矣。上命書之曰,昔日甘盤故舊,前察訪郭始徵一也。今於暮年,追憶向時,一倍此心。伊後受學,故判書李眞望也。至於郭始徵,家貧,已知其奉祀孫,令銓曹卽爲錄用。出榻敎長寧殿參奉趙德行,萬寧殿參奉李國亨,明日來待事。榻前下敎左右相·惠堂·戶判明日食後來待事。榻前下敎諸臣以次退出。
上在昌慶宮。常參·經筵,以代理停。
下直,同福縣監朴挺陽,輸城察訪孫伯麟。
張志豐達曰,明日國忌齋戒,再明日正日,此兩日常參,頉稟。令曰,知道。
李吉輔達曰,大司憲尹東度呈辭入達,執義金元行,掌令李齊嵒·李養源,持平權相龍在外,一員未差,今日以監察茶時之意,敢達。令曰,知道。
又達曰,應敎尹得養牌招事,依下,而今已夜深,明朝出牌之意,敢達。令曰,知道。
張志豐以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
又以都摠府言達曰,副摠管李潤成,以御營中軍,軍兵等中日試放事,南小營晝仕出去之意,敢達。令曰,知道。
又以弘文館言達曰,新除授應敎尹得養,卽爲牌招察任,何如?令曰,依。
以應敎尹得養牌不進罷職令旨,令于張志豐曰,推考徽旨捧入。
又達曰,吏曹判書尹得載,兵曹判書鄭翬良,一向違召,尙不出肅,其在事體,殊涉未安。竝卽牌招察任,何如?令曰,依。
又達曰,守令未署經,至於十一員之多,而尙未署經,事甚未安。兩司除在外呈辭入達外,未肅拜人員,竝卽牌招,以爲署經之地,何如?令曰,依。
又啓曰,左議政金尙魯,右議政申晩,惠廳堂上洪鳳漢·李,戶曹判書李宗白,依下敎來待矣。傳曰,入侍于集賢門。
傳于安允行曰,廣通橋近處老人五人,使之待令。
傳于張志豐曰,編次人明日使之入侍。
又以兵曹言啓曰,禁軍來秋冬等都試,連因有故,不得設行,今已過時,勢難擧行。在前如此之時,有因停都試代行祿試射之規。今亦依此擧行,何如?傳曰,允。
左參贊洪象漢書曰,伏以,日月迅駛,孝昭殿練事奄過,徽寧殿禫期亦訖,仰惟大小朝哀慕益復如新,區區微忱,曷勝悲慮?仍伏念臣性本鈍滯,事不分曉,忝叨司寇,自底罪戾。倘非天地涵容之私,曲加寬恕,則嶺海金木,何可自逭?薄罷未幾,特敍旋降,官秩自如,除旨聯,臣瞻天仰聖,且惶且感,益不勝戰恐慙恧。畏義揆分,固當竭蹶祗肅,以伸叩謝之忱,而雨露霜雪,莫非敎化,雖不敢仰首陳暴,究其本,則直由於昏謬顚錯之致。夫如是,則西壁雖曰閑局,其何可諉以無所事事,而晏然冒膺乎?坐違嚴召,蓋出於萬不獲已,而罪上添罪,誅殛猶輕。況臣往夏宿症,遇暑添劇,胃弱而食飮專廢,火熾而眠睡頓失,種種危惡之兆,迭相闖發,見者深慮,臣亦自危,若不及時治療,必貽無窮之悔。雖靡情地之兢蹙,以此病狀,豈有彈冠束帶之望哉?玆敢疾聲哀籲,伏乞邸下,俯垂矜察,亟遞臣本兼諸任,仍許長暇,俾蒙生成之澤,且治臣瀆擾之罪,以礪群工,千萬大願。答曰,覽書具悉。日月流邁,孝昭殿練事已過,徽寧殿禫期亦訖,哀慕莫逮,一倍罔極。卿其勿辭,調理行公。
輔德李基德書曰,伏以,日月易邁,孝昭殿祥事奄經,徽寧殿禫期又訖,伏惟我大朝哀慕之慟,我邸下慨廓之懷,益復罔極。仍伏念臣於杜門訟愆之中,忽伏承春坊除命。適値親享之隔宵,他不暇顧,冒沒出肅,仍參陪班,而顧臣本來情勢,實有萬分悶蹙者。曩臣病淹鄕廬,適叨宮僚恩旨,而徽寧殿祥事,隔在十餘日,臣爲參祀,趲程啓行,扶曳入來,而本院以宮僚之不備,有草記變通之擧。此雖由於事勢之不得不然,而私心悚惶,靡所容措。伊日聖敎,至爲嚴截,又於筵中,責之以臣分,縷縷辭旨,有非臣子所敢承聞者。筵席語祕,雖未得其詳,而臣之罪狀,益無所逃,聖度天大,過加涵貸,罰止例勘,乍囚旋宥,臣至今追思,惶汗沾背。顧此所犯,雖冗官散職,固不敢束帶抗顔,自同無故之人,況銅闈僚屬之任,實臣負罪俟譴之地,今何可揚揚出入,自陷於忘廉無憚之科哉?當此講幄連開,睿學益勤之時,臣亦以書筵舊物,豈不欲一登前席,少伸延頸之忱,而有罪難贖,求進不得,翹首瞻望,怵惕徊徨。有臣如此,生不如死。玆敢略控文字,仰暴微懇。伏乞离明,俯賜諒察,亟許鐫遞臣職名,俾安私分,仍治臣前後之罪,以警具僚,千萬幸甚。答曰,覽書具悉。日月流邁,孝昭殿練事奄過,徽寧殿禫期已訖,哀慕莫逮,一倍罔極。爾其勿辭,調理察職。
五月初六日午時,上御崇文堂。左·右相·惠堂·戶判,同爲入侍時,左議政金尙魯,右議政申晩,御營大將洪鳳漢,右參贊李,戶曹判書李宗白,右副承旨安允行,假注書鄭彦暹,記事官鄭昌順·柳敍五,以次進伏訖。上謂右相曰,昨日祭班,卿入參而予不覺矣。尙魯曰,昨雨善來,而移秧則尙早,民間姑不至遑遑之境云矣。上曰,定例施行乎?宗白曰,一遵定例而行之矣。上曰,川渠之濬,諸臣皆以爲急,而予意則尤有深慮焉。若深掘之,則反有底傾頹圮之患矣。尙魯曰,必不然矣。上曰,注書出去,京兆官及橋邊坊民率來。臣承命偕入。上曰,京兆官誰也?對曰,申思憲矣。上問坊民曰,汝等居在川邊,濬川利害,詳達,可也。坊民對曰,川邊之家,若逢雨水,則每患墊沒,掘去爲急矣。上曰,然則汝輩何不掘去乎?坊民曰,此非小民私力所能掘去者矣。上曰,然則能支三四年乎?坊民曰,雖不大段肆力,數數掘去,則三四年之內,豈有漂沒之患乎?上曰,部官若來,注書出去率來。臣承命出來,與兩部官偕入。上曰,部官誰也?對曰,趙龍命·黃植也。上曰,濬渠利害,詳陳,可也。黃植曰,臣待罪部官,略聞此事之利鈍,而旣承聖敎,敢不仰達乎?五間水門之下,年年漸塞,而北岳·南山之濯濯日甚,故至於如此,使各軍門分排定界,一齊掘去,則必有速效,而不無民怨矣。上曰,奏對詳明矣。尙魯曰,然矣。上曰,予之下敎,實爲汝等,而反有不顧之意,此後如有水患,何敢怨我乎?鳳漢曰,赤子之匍匐入井,爲其父母者,豈可以其無知,而不救乎?上曰,平安道農形何如云耶?宗白曰,傷於早霖云矣。允行曰,萬寧殿參奉李國亨,昨有入侍之敎,故方來待矣。上曰,注書出去招來。臣承命偕入。上命書之曰,今聞故參判李匡德妻,在于果川云。見其子憶其父,心甚愴然。其令本官,衣資食物,從厚輸送,以示予意。出榻敎臣謂允行曰,長寧殿參奉趙德行,亦來待云矣。上曰,汝出去招來。臣承命偕入。上曰,汝趙明履之第幾子乎?德行曰,所後子矣。上曰,永感下乎?對曰,有偏母矣。命書之曰,今見趙德行,憶其父愴於心。有望七偏母云,其令該曹,衣資食物,從厚題給,以示予意。出榻敎諸臣以次退出。
上在昌慶宮。常參·經筵,以代理停。
仁祖大王忌辰齋戒。
李吉輔達曰,大司憲尹東度呈辭入達,執義金元行,掌令李養源·李齊嵒,持平權相龍在外,一員未差,今日以監察茶時之意,敢達。令曰,知道。
張志豐,以弘文館言達曰,本館下番連日闕直,事甚未安。副修撰洪良漢自鄕上來云,卽爲牌招入直,何如?令曰,依。
又達曰,吏曹判書尹得載,兵曹判書鄭翬良,一向違召,尙不出肅,事甚未安。竝卽牌招察任,何如?令曰,依。
傳于張志豐曰,編次人持綸音訓諭卷來待。
傳于張志豐曰,編次人斯速來詣于明政殿後。
副司直趙明鼎書曰,伏以,日月迅邁,孝昭殿練事奄過,徽寧殿禫制已闋。伏惟我大小朝,孝思哀慕,益復罔極,區區下情,亦不勝悲隕之至。伏念臣以至愚極陋,遭遇聖明,蒙被眷渥,內外華要,敭歷殆盡,微分竊自滿足,私心徒切愧懼,乃以編廳事竣,特推恩賞陞資之命,亦及臣身,臣尤驚惶慙悚,莫省攸措。噫,臣旣無他才識,可以報效殊知,尋常所自勉者,惟在於筋力奔走。藉令有尺寸之勞,要是職分內事,矧玆編輯之役,各自有主張而分管者。臣於其間,無甚參涉,不過備員而充數而已。且受命,雖或差先,始事本自同日,今玆恩典之偏重,實是夢寐所不到,不但臣心之愧恧欲死,其有傷於朝家棕核之政,恐非細故。仍念二品之班,卽古所謂命德之器,尤非如臣鈍劣所敢擬議者,而罔功之賞,匪分之秩,一時湊會,千萬不稱。臣雖欲貪榮懷眷,夤緣媒進,其於公議之甚嚴,四方之傳笑,何哉?昨因大朝特敎,雖不免出肅新資,冒登前席,而揆分揣義,終不敢視作固有,今始追陳短章,略暴微懇。伏乞离明,俯賜鑑諒,亟收臣親授資秩,以重公器,以安賤分,不勝幸甚。答曰,覽書具悉。日月流邁,孝昭殿祥事奄過,徽寧殿禫期已訖,哀慕莫逮,一倍罔極。今玆陞資,式遵舊例,卿其勿辭,從速行公。
獻納金漢老書曰,伏以,日月迅邁,孝昭殿祥事奄過,徽寧殿禫事已訖,伏想大小朝追慕哀隕,曷有其極?臣伏不任區區悲念之至。仍念,臣本庸愚湔劣,百無一能,而幸荷大朝拂拭陶甄之洪恩,前後踐歷,罔非踰分,感鏤悚惕,惟以筋力奔走,爲一分酬報之計矣。不幸再昨年,待罪廣州府經歷時,奉職無狀,名入繡衣之奏,至被嚴敎,薄竄嶺外,轉罪爲榮,而未經一年,獲蒙恩宥,生還故土,闔門感泣,拜天頌祝,而反省愆尤,甘作明時之棄物。曾未幾何,敍命遽下,旋承倉官之除旨,感激恩私,畏分怵義,黽俛逐隊者,奄延數朔于玆矣。迺者薇垣新命,忽下於千萬夢想之外,驚惶感祝,罔知攸措。顧臣無似,何以得此於聖明也?固當竭蹶趨承,叩謝恩命,而本來踪地危蹙,追思至今,愧悚猶切,揆以廉隅,不可以歲月之稍久,有所自恕。況又素患痰癖之症,每當炎節,如期輒發,氣息喘喘,呼吸莫通,屢試砭焫,終未收效者,已多年所矣。數昨山陵朔祭差還之路,重觸風炎,宿症添苦,昏倒床玆,人鬼莫辨,以病以情,萬無承膺之望。召牌之下,僅僅擔詣闕外,短章哀籲,悉暴衷悃。伏乞离明,察臣情病之難强,亟令鐫削臣職名,仍治臣慢蹇之罪,以肅朝綱,以安私分,不勝萬幸。答曰,覽書具悉。日月流邁,孝昭殿練事已過,徽寧殿禫期已訖,哀慕莫逮,一倍罔極。爾其勿辭,從速察職。
五月初七日辰時,上御居廬廳。編次人入侍,左承旨蔡濟恭追後入侍時,左尹具允明,副司直趙明鼎,同副承旨張志豐,假注書鄭彦暹,記事官鄭昌順·柳敍五,以次進伏訖。上曰,注書出去,綸音卷持來。臣承命持入。上曰,讀之,可也。允明讀畢。上曰,雖予所作,此等文字,豈不好乎?允明曰,訓諭綸音皆好,實有不可刪去者矣。至諭各道綸音,上曰,拔去,可也。允明曰,誠爲可惜矣。上曰,如此文字,何可盡載乎?上問中官曰,蔡濟恭入來乎?對曰,入來云矣。上曰,注書出去招來。臣承命偕入。上曰,禁酒禁髻綸音,存之,可也。今則士夫家婦女,皆不妨於此禁耶?濟恭曰,今則皆好新制,而還厭髢髻矣。上曰,然乎?上曰,詩卷進之。亦有可刪處乎?允明曰,累次校檢,而猶有數處仰稟者矣。上曰,徽寧殿朔祭茶禮祭文,皆刪之,而親祭祭文,載錄,可也。刑曹堂上來待于集賢門事。榻前下敎諸臣以次退出。
五月初七日午時,上御崇文堂。秋曹堂上入侍時,刑曹判書金漢喆,參判趙泰彦,參議李秀得,左副承旨李吉輔,假注書鄭彦暹,記事官鄭昌順·柳敍五,以次進伏訖。上曰,啓本讀之。吉輔讀姜世煥啓本。上曰,李女不稱召史,則兩班矣。如朱崖之人父子爭死,豈不貴乎?吉輔曰,母子相爭,正犯不知,誠非獄體矣。上曰,何必定其正犯乎?母推其子,不慈矣,子誘其母,不孝矣。洪獜漢,不如朱崖倅之泣而兩釋矣。上曰,元犯告狀讀之。吉輔讀至姜柱日捧鷄事,上曰,豪强則甚矣。一鷄徵兩鷄,又以兩鷄孶長之數,勒定四十鷄之多,豈有一鷄抱二十卵者乎?一鷄旣捧六首,則足矣。豪强如此,一次刑推,在法當然矣。漢喆曰,必有所犯,故林象元爲刑推矣。上曰,以刀刺之,的實,而豈有必殺之心乎?漢喆曰,必欲報讐,故其時已有必殺之心,而招辭,則全爲掩匿其父之惡,可嘉矣。上曰,其招直爲掩覆,甚知人事,極嘉極嘉矣。上曰,檢狀告之。讀訖,上曰,秋判之意,何如?對曰,孔褒一門爭死,至今稱道,而此亦母子爭死,不愧古人矣。聖上必欲全釋,德意藹然矣,孰不欽歎,而道臣之如是成獄,攸司之以法爭之,當然矣。泰彦曰,母子爭死,請爲奇特,而殺人的實,則三尺至嚴,故道臣之論稟,當然矣。秀得曰,母子爭死,千古稀有,孰不感歎,而旣以豪强,受刑於官長而致斃,則視以私讐,而至於必報者,極爲放恣。今若減律,則有關後弊矣,斷自聖慮,宜矣。上曰,無不是底父母。世煥豈以其父之豪强爲非,而不思必報之道乎?命書之曰,頃聞御史所奏,令道臣詳査啓聞,其所謂査啓者,嘉其母子各爭償命也。道臣之欲得元犯,非予本意,所引柳宗元等事,亦知其一,而未知其二,至於不告官擅殺等語,亦非下問之本意也。覽其諸供,不無可言者,而其命啓聞,意槪在焉。當諭大體,其何支煩焉?其可酌處者有二,一則李氏母子之事,無愧於朱崖人。昔之一令,其猶寬之,況在上者乎?且李氏以年少之人,招有條理,世煥挺身擔當,欲救其母,母能慈子,子能救母。王者御世,五倫而已,此可謂參酌者也。設或仍以償命,辨首從然後,乃可爲之,母子之間,査辨首從,非王者以孝爲治之道,難辨首從,則是疑也。惟輕之論,尙書載焉,此可謂參酌者也。李氏與世煥,特減一律,定配同郡。出榻敎漢喆曰,此處分,實出於好生之至意,爲其母子者,豈不感泣,而其在攸司之臣,不可不據法爭執矣。秀得曰,聖上處分,德意藹然,有足以感動民心,而同郡定配之敎,失之太寬矣。上曰,使之分離,則有所不忍矣。漢喆曰,北道亦有如此事矣。上曰,文案讀之。吉輔讀至半,上曰,松石乙誰也?吉輔曰,與己才同往者矣。上曰,文案相左矣。漢喆曰,如此故,爲疑獄矣。上曰,有依據乎?漢喆曰,傷處堅硬然後,方可成獄,而文案終無堅硬處矣。上曰,此無疑矣。盜梨的實,而厥女持杖毆打,則豈肯甘受其打乎?漢喆曰,同往者五人,而撞着於己才之事,可怪矣。秀得曰,己才似以解鬪,而偶然撞着矣。上曰,旣無堅硬處,無償命之法矣。漢喆曰,老嫗之致斃,基於此鬪,而看訂不明,故終爲疑端矣,適執己才,故至於拳踢,而他皆逃走,故無他看訂矣。上曰,厥女過矣。以梨殺身,出於慾矣。漢喆曰,己才本無嫌怨於金召史,似無打殺之理矣。上曰,墻外投石,偶然當着而死者,豈有成獄之理乎?旣無堅硬處,則不可以此償命矣。上曰,道臣成案乎?吉輔曰,初檢覆檢,近處守令爲之,而道臣則決案矣。上命書之曰,今覽咸鏡監司啓本,則梨樹則一也,而其他事件,雖有不同處。大抵迎候官屬之見梨欲食,理固然也。木打石打,貪其多取,年少官奴,亦非異事,金召史以計梨欲利之心,持杖揮逐事,亦然矣。揮擲杖下,衆皆逃散,俱無看訂,其勢不然。己才被執,不肯受打,因此毆打,勢固似然,而其無欲殺之心,雖的然無疑,然戲殺誤殺,俱爲償命,實因無疑,焉可逭也?但初覆檢傷處,俱皆柔軟,當初成案,其涉疎忽。以柔軟之實,因置人大辟,非王政也。豈徒疑也?己才參酌減律遠配,當該道臣不察,宜勅,從重推考,初覆檢官,令該府處之。出榻敎漢喆曰,此獄難決,而聖上以堅硬與柔軟,執頉而處決,臣等,實無一辭之仰達者矣。漢喆曰,秋曹亦有重囚四十餘人,而擇其中難決可疑者六名而來矣。上曰,少退而更奏,可也。小退入侍時,上曰,讀之。吉輔讀金世萬文案。上曰,此事久矣。子訂證其母之獻花,可謂怪矣。有土里,何許人乎?吉輔曰,訂證參矣。上曰,秋曹盤問其子乎?漢喆曰,若盤問則以子訂證母,故不問矣。上曰,登時捕捉,則償命,宜矣,而若出門外,則不可相殺矣。漢喆曰,此一節,極爲疑端矣。不能登時捕捉,而曰其子泣告者,豈可成說乎?泰彦曰,刺其右臀,又刺左腂而殺之,殺人的實,則豈可容貸乎?秀得曰,無一分可恕之端矣。上曰,其下讀之。至南世禹事,上曰,何如?漢喆曰,世保與世禹,同爲下手矣。上曰,然則何以獨當於世禹,而世保得漏乎?至奉化事,上曰,何如?漢喆曰,以晩山之招觀之,與興世作奸,無疑矣。秀得曰,袖中無藏刀之事,而必欲刀刺,則何不於房中,而待其出外乎?此甚可疑矣。上曰,文案讀之。至金壽泰事,上曰,何如?漢喆曰,此有可疑者。壽泰家畜惡末,作爲夫妻,而任哥以上典之威捉去,則惡末之夫,發怒於捉去之上典,容有其理,而乃反刺殺其所愛之妻,似是常情之外矣。泰彦曰,推諉於任哥之刺殺云者,尤不成說矣。漢喆曰,去年捉去後,受刑四十餘次矣。秀得曰,此獄終有可疑者,更爲盤問,後日稟處,可矣。至柳再興事,上曰,何以來刑曹乎?漢喆曰,捕廳每送如此罪人矣。再興與夢悅同謀,僞造御寶,而置之外舍高飛云者,誠極殊常矣。泰彦曰,厥漢初以僞造圖書,定配遠邑矣。放送未久,又爲此事,可謂手熟矣。至梁崇事,上曰,何如?漢喆曰,被打於二禮與否,終不明白,不無疑端矣。泰彦曰,傷處狼藉矣。秀得曰,不可容恕矣。上曰,六人中再興僞造之罪,尤極絶痛矣。秋判退出,後日稟處,可也。春坊上下番入侍事。榻前下敎文學具允鈺,說書南玄老進伏。上曰,元良近日連開講筵否?允鈺曰,連爲開講,而發問又多矣。上曰,發問何等處乎?允鈺曰,倉卒未能盡記而講綱目漢景卷,至訾算四萬得官之詔,令曰,此法不善矣,訾算必滿萬然後,爲官,則雖有諸葛之賢,家貧則不得見用矣。又至二千石修職事之詔,令曰,禁奢務本飭吏等詔,極好極好,漢之爲漢,殆以是夫,有歎賞不釋之意矣。玄老曰,發問之令,多有洽好處矣,臣等不勝欽歎矣。諸臣退出。
上在昌慶宮。常參·經筵,以代理停。
夜一更,月暈。
仁祖大王忌辰。
張志豐達曰,大司憲尹東度再度呈辭留院,執義金元行,掌令李齊嵒·李養源,持平權相龍在外,一員未差,今日以監察茶時之意,敢達。令曰,知道。
又達曰,明日國忌齋戒,再明日正日,此兩日常參,頉稟。令曰,知道。
藥房都提調金尙魯,提調李成中,同副承旨張志豐啓曰,伏未審日間,聖體調攝,若何?憊眩之候,寢膳之節,亦何如?丸劑茶飮,連爲進御乎?前劑入茶飮,已盡於昨日,臣等卽與諸御醫入診,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣。茶飮加劑五貼以入,下敎日入侍,宜矣。
張志豐達曰,吏曹判書尹得載,兵曹判書鄭翬良,一向違召,無意出肅,事甚未安。竝卽牌招察任,何如?令曰,依。
傳于安允行曰,左右相入侍。
張志豐達曰,左議政金尙魯,右議政申晩,依下敎來待矣。傳曰,來詣于集賢門。
注書洪錀病,代以尹勉憲爲假注書。
以吏曹參議洪樂性牌不進罷職令旨,令于安允行曰,推考徽旨捧入。
有政。吏批,判書尹得載牌不進,參判金致仁進,參議洪樂性牌不進,同副承旨張志豐進。
吏批啓曰,判書尹得載,參議洪樂性,竝牌招不進,小臣獨政未安,何以爲之?敢稟。傳曰,仍爲之。
以趙明鼎爲都承旨,以李奎采爲左承旨,以鄭存謙爲右副承旨,金始煥爲大司諫,沈益聖爲司諫,李萬育爲掌令,元啓英·李興宗爲持平,南鶴宗爲獻納,南綺老·李世演爲正言,李海重爲司書,任希敎爲軍資正,鄭錫垕爲典籍,申思憲爲珍山郡守,權宥爲昭顯墓守衛官,韓東岳爲學錄,行都承旨趙明鼎,左承旨李奎采,右承旨李吉輔,左副承旨安允行,右副承旨鄭存諫,同副承旨張志豐。
兵批,判書鄭翬良身病未出仕,參判徐命新病,參議李萬宗病,參知洪得厚入直進,同副承旨張志豐進。
兵批啓曰,景福宮假衛將崔世三重得傷寒,無望供職,呈狀乞遞。輪番之任,不可等待其差復,今姑改差,何如?傳曰,允。
副護軍李齊嵒,副司直李彝章·蔡濟恭·朴昌潤·洪梓·任瑋·李長夏·權相龍·李晉圭,副司果宋德基·金勉行·南綺老。
備忘記,覽尙方單子,世子生辰衣襨次,以常色封進。練事雖過,祥前常色,其涉不察。今後大祥前,以白色封進,雖祥後,禫前則紅紫絲代,皆以靑色擧行事定式。世子今雖過禫,方在心制中,心制未盡之前,勿論誕日名日,皆只以靑白色擧行事,一體分付尙方。
備忘記,日傘事知,可謂苦役,而吁嗟懿昭日傘差備,勤仕莫計作散,故興懷愴焉。乃問其人,卽金有禮·玄再芳云。令該曹邊將待窠調用,玄再芳今問事知禁旅,亦未及復屬云。可矜,爲先調用禁旅。
五月初八日未時,上御崇文堂。左右相入侍時,左議政金尙魯,右議政申晩,同副承旨張志豐,假注書鄭彦暹,記事官鄭昌順·柳敍五,以次進伏訖。尙魯曰,日氣極熱,聖體調攝,若何?脚部疼痛之症,亦何如?上曰,常若不平,而臥則昏睡矣。凄風日吹,而雨意愈漠,憂悶難狀矣。尙魯曰,連日蒸鬱,不無雨徵,而終靳沛然,甚可悶矣。上曰,莫須臾三字之義,終不明白而疑晦,故每欲發問而不能矣。翰林知之乎?昌順曰,求其說而不得,以此三字,斷案之辭也。敍五曰,必欲論死,而罪無可名,故没把捉之言也。上曰,此乃斷案乎?尙魯曰,然矣。尙魯曰,安邊府使李顯重,受由上京,而其兵符送于文川,則輸去之際,連値大雨,輸去者溺死,而兵符見失於水中,此誠無妄之災,亦非其罪,而兵符之見失,事體重大,新符卽爲改造下送,宜矣。上曰,此非守令之罪,亦非輸者之罪矣。命書之曰,今覽咸鏡監司狀聞,兵符之更造,雖非難事,人物之渰没,聞甚惻傷。其令本道,各別恤典擧行。出榻敎上曰,守令之未及下去者,幾人乎?尙魯曰,兩司無行公之員,故尙未署經者,至於十一員云矣。上曰,閉城門而開政,則必不敢在外稱頉,而只出江上,若除臺官,則皆稱在外,此習可痛矣。命書之曰,守令未署經者,今聞十一人之多云,事之寒心,莫此爲甚。李壽德之無端呈辭,金漢老之尙未謝恩,此何分義?竝先遞差後拿推,兩司在外人抄選外,竝遞差,其代政官牌招開政,以在京無故人擧行,待下批牌招署經。出榻敎志豐讀慶尙監司趙雲逵推考緘答訖。上曰,嶺伯於莊烈王后,爲幾寸乎?尙魯〈曰〉,爲八寸祖孫間矣。上曰,然乎?議減一等,勿推,可也。上曰,平安道農形何如,而牟麥,亦至無疑之境云耶?尙魯曰,麥事已至豐熟云矣。志豐曰,院中多呈辭受由之員,承旨不備可悶矣。上命書之曰,喉院苟艱,受由承旨,陳書承旨許遞,今日政,以在京無故人備擬,待下批牌招察任。出榻敎諸臣以次退出。
上在昌慶宮。常參·經筵,以代理停。
恭定大王忌辰齋戒。
李吉輔達曰,大司憲尹東度再度呈辭留院,掌令李萬育·李養源,持平元啓英·李興宗,執義金元行在外,今日以監察茶時之意,敢達。令曰,知道。
尹東暹,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又達曰,右副承旨安允行,今日不爲仕進,卽爲牌招,何如?令曰,依。
以右副承旨安允行牌不進罷職令旨,令于李吉輔曰,推考徽旨捧入。
以右副承旨鄭存謙牌不進罷職令旨,令于李奎采曰,推考徵旨捧入。
張志豐達曰,吏曹判書尹得載,兵曹判書鄭翬良,日事違召,無意膺命,事甚未安。竝卽牌招察任,何如?令曰,依。
傳于李奎采曰,御製詩卷,今日內書入。
傳于趙明鼎曰,昨日下敎金有禮·玄再芳,使之待令。
傳于張志豐曰,御製編次人持所稟者,來待于明政殿後。
傳于李奎采曰,講經,以午正三刻爲之。
以李昌燮爲假注書。
趙明鼎啓曰,假注書李昌燮,時無職名,令該曹依例付軍職,冠帶常仕,何如?傳曰,允。
又啓曰,校正廳堂上金致仁,郞廳尹東昇·尹得養,依下敎來待矣。傳曰,來詣于集賢門。
李吉輔達曰,掌令李萬育,帶軍銜下鄕,依定式遞差令旨及禁推徽旨捧入之意,敢達。令曰,知道。
又達曰,明日次對,兩司當爲進參,而除在外·呈辭留院外,未肅拜不爲行公人員,竝待開門牌招,以爲推移進參之地,何如?令曰,依。
五月初九日辰時,上御涵仁亭。編次人入侍時,左尹具允明,都承旨趙明鼎,副司直蔡濟恭,假注書鄭彦暹,記事官鄭昌順·柳敍五,以次進伏訖。上曰,蔡濟恭已遞承旨,而付軍職耶?明鼎曰,昨政,已付軍職矣。上曰,禁衛營上番軍三南·兩西皆來乎?明鼎曰,兩西亦來矣。濟恭曰,江原道亦來矣。上曰,注書出去,建陽門入番鄕軍五六名招來。臣承命招入。上曰,汝等居在何道乎?對曰,忠淸道林川·韓山等邑軍士矣。上曰,何月上番乎?對曰,三月上番矣。上曰,汝上來時農形何如,而卽今旱災不至孔酷云耶?對曰,來時雨澤周洽,故早稻付種,及時爲之,而牟麥亦爲茁茂矣。聞近來消息,則自四月以後,旱旣太甚,牟麥被災云矣。上命退去。允明曰,何以今辰乃覺夢之句,何以二字,似涉如何矣。上曰,然矣。改之,可也。允明曰,此以下,皆溫幸時所製也。旣書以庚子九月,則不必更書幸行所製,可也。上曰,然矣。至一詩,上曰,此乃製下於知中樞李揚顯者也。其人若死,則道臣必爲狀聞矣。僉曰,然矣。命書之曰,今見御製中溫幸時賜知中樞李揚顯詩。噫,莫知其人之存沒,分付本道,其人若在,衣資食物,從厚題給。出榻敎允明曰,詩三卷已盡校正,數日內當爲進獻,藏于櫃中而獻之乎?上曰,造匣而獻之,可也。上曰,注書出問御營廳上番軍,有全羅道之人,四五名招來,可也。臣承命招入。上曰,汝等居在全羅道何邑乎?對曰,居在康津·海南·靈巖等邑矣。上曰,何時上番,而其時農形,何如?卽今旱災,亦何如云耶?對曰,四月上番,而其時牟麥,已爲茁長,頗有豐登之望矣,稍傷於近來旱災,而今則亦已收穫云矣。上曰,注書出去,金有禮·玄再芳招來。臣承命招入玄再芳,謂明鼎曰,有禮未及闋服,故來待于宣仁門外云矣。上謂再芳曰,汝爲懿昭日傘事知乎?對曰,然矣。上曰,昨已下敎,而今又召見,汝於軍門邊將,何所擇乎?對曰,積仕軍門者,欲爲邊將矣。命書之曰,昨日下敎今日召見,金有禮尙未闋服云,而玄再芳爲人精緊。令禁御摠三軍門執事調用。出榻敎命書之曰,今聞右副承旨鄭存謙,以親嫌陳書云,許遞,其代,行副司直尹東暹除授,牌招察任。出榻敎命書之曰,守令旣已一司署經,一司除,其令卽爲辭朝。出榻敎命書之曰,十一日講經,今日進定,時刻,依前擧行。出榻敎校正堂郞持溫陵復位時下敎誌狀諡冊文及宣懿王后行錄來待事。榻前下敎諸臣以次退出。
五月初九日午時,上御涵仁亭。講經入侍時,領事申晩,知事李鼎輔,特進官魚錫胤,參贊官李奎采,侍讀官李錫祥,檢討官洪良漢,假注書鄭彦暹,記事官鄭昌順·柳敍五,以次進伏訖。上讀中庸第十一章至十二章大文訖。錫祥·良漢,分讀集註。錫祥曰,索隱行怪,非中庸之道,乃知行之過,如荷簣,申屠赤之類,豈非索隱行怪之事乎?依乎中庸,乃成德君子知之盡行之至,至於日新又新,欲罷不能之境,則自不違中庸之道矣。申晩曰,佛·老異端之學,索隱行怪之謂也。上曰,今世之務爲詭異者,亦行怪之謂也。錫祥曰,知仁勇三德,皆備然後,能行中庸之道,遵塗而行者,做到九分,未到一分而止,則未免爲半塗而廢矣。殿下好學之誠,老而彌篤,七旬暮年,月三開講,此實衛武公九十箴警之意也。臣等不勝欽仰之至,而益加勉焉。良漢曰,遵道而行,半塗而廢一句,此指學者而言。雖以聖人工夫言之,若有一毫間斷,則便是半塗而廢也。所謂半塗者,如爲山九仞,功虧一簣,不能成山。古語云,行百里者,半九十里,雖行九十里,而未到百里,便是半塗。以學問言之,做得九分,未做一分,亦是半塗也。此非力不足也,工夫之不到也。殿下暮年典學之誠,雖已日躋,而若有一分退托之念,則卽是半塗而廢也。伏願加勉焉。上曰,所奏善矣,而九仞一簣之喩,猶爲做得九仞者言也。予則初無九仞之工,豈可論一簣之虧乎?良漢曰,此則殿下執謙之敎,而殆近於退托矣,殊非臣等之所望也。其下吾不能已一句,尤可玩味。半塗而廢者,初未眞知,故不能力行也。苟能眞知,則欲罷不能,所謂吾不能已也。鼎輔曰,儒臣所陳,好矣。晩曰,孔聖之韋編三絶,光武之我自樂此不知疲者,皆心誠好之,而不能自已,豈有半塗廢之之患乎?上曰,大德,必得其壽。衛武公之享國長久者,豈非好學之效乎?鼎輔曰,然矣。聖人之學,老而彌篤。衛武之學,雖未及聖人,而九十箴警者,誠爲可法矣。奎采曰,遯世不見知而不悔者,與世人之現能躁進者相反。若有一藝,則惟恐人之不知,而必欲衒能於君上,誠可羞之甚矣。上曰,如此者,鄙夫也。上曰,特進官曾爲儒臣,而文義善達矣。陳之,可也。錫胤曰,半塗而廢,儒臣所達,已盡矣。請以索隱行怪之意,仰達矣。帝王之學,亦有此患。唐太宗之縱囚,實出於好名之意,而亦由行怪之事也。上曰,所奏,好矣。至費隱章,上曰,鳶魚之飛躍,是說費處,則鳶之坐魚之潛,謂之隱乎?良漢曰,坐與潛,只可說鳶魚之靜時,未可謂隱也。其所以飛躍坐潛,乃隱也。其所以然者,雖不可見聞,而鳶則天而不淵,魚則淵而不天,此乃一定之理,率性之道,而不可見,故謂之隱也。然鳶魚,則只就目所見而取諭而已,遠取諸物也。若近取諸身,則日用事物之間,無不有費隱,故結之以造端乎夫婦。夫婦者,人道之至近處,故君子之學,必先用力於此,修身齊家,推諸治平,故云察乎天地矣。上曰,然矣。程子所謂有關睢麟趾之意然後,可行周官法度者,亦此意也。晩曰,夜間聖體,若何?上曰,一樣矣。晩曰,近來講官苟艱,頃日講筵,不能備員,申飭,好矣。良漢曰,儒臣乏人,未有甚於近日。臣等兩人外,無他行公之員,如禁推諸人,今已限滿,而尙未蒙放,可悶矣。上曰,已滿三朔耶?對曰,然矣。上曰,以日計之,則雖云過矣,此乃練事後復囚者,日數太近,姑置之,可也。宋瑩中·李心源,有何情勢,而敢欲自劃?豈不怪乎?良漢曰,豈敢有自劃之心乎?欲一伸廉隅云矣。上笑曰,自劃之心,削磨於三朔禁推中矣。上謂良漢曰,頃日陳達,故令道臣狀聞矣。覽其文案,李女果賢矣。諸臣以次退出。
戊寅五月初九日申時,上御崇文堂。校正廳堂郞入侍時,吏曹參判金致仁,應敎尹得養,校正郞廳尹東昇,左副承旨李吉輔,假注書李昌燮,記事官鄭昌順·柳敍五,以此進伏訖。上命東昇讀溫陵誌狀。上曰,溫陵初年事,皆出於其時朴元宗·柳順汀自爲之計也。致仁曰,專出於此也。讀至潭陽府使金淨,淳昌郡守朴祥聯名疏,上曰,凛然矣。今則無如此之言矣。非但其時凛然,可以垂法後世矣。讀至中廟批答有留此疏於政院之敎,上曰,留院之聖意有在矣。讀至申奎疏,上曰,功臣等語意巧密矣。自爲身計,而語則藉重矣。讀至今上己未復位時事蹟,上曰,其時神主奉來於上大闕矣。讀至己未頒敎文,上曰,此下何文也?東昇曰,宣懿王后行錄也。上命東昇讀之,仍嗚咽泣下曰,義則嫂叔,恩則母子。當梟獍叛亂之時,后聞其詬天之說,流涕痛嫉而下敎曰,凶言,非但誣聖躬,誣及先朝爲敎矣。此行錄,予所作也。凡予所作,其稱號云何?致仁曰,書以今上御製矣。上曰,釐正今至幾朝,而釐正者,則已登梓耶?致仁曰,未盡登梓矣。上曰,凡例,何以爲之?此冊恐或書鏡賊姓名矣。致仁曰,頃以此事,議於大臣,欲以依下敎刪去爲例,而但書厥賊名字,誠爲憤惋矣。上曰,此賊亦,人則人矣。書以撰進人,何妨耶?東昇曰,人字太潔,用之於渠,誠極憤痛矣。上曰,楊廣雖凶,豈不書名?致仁曰,史記則容或如許,而此冊則與史記有異,且此賊則凶逆中之尤甚者,豈可以人稱之乎?得養曰,勿曰撰進人姓名,而書以撰進之姓名,以之字,代人字,何如?上曰,不必用者字之字,而以撰進姓名特敎勿書爲例,則好矣。致仁曰,謹當更議而爲凡例矣。上曰,此冊中亦有師尙所撰進者。尙與鏡,一而二,二而一,此則何以爲之?致仁曰,玉冊諡冊中,亦有泰耉名字,此甚難處矣。曾前誌狀中有不書姓名,而謹遣臣云云之例,援此例書以云云,似好矣。上曰,然則以云云之例,爲之,可也。仍命退。諸臣相繼退出。
上在昌慶宮。常參·經筵,以代理停。
恭定大王忌辰。
李吉輔達曰,大司憲尹東度再度呈辭留院,執義金元行,掌令李養源在外,一員未差,持平李興宗牌不進,元啓英在外,今日以監察茶時之意,敢達。令曰,知道。
又達曰,明日常參,取稟。令曰,停。
趙明鼎達曰,右副承旨安允行,今日不爲仕進,卽爲牌招,何如?令曰,依。
又達曰,吏曹判書尹得載,兵曹判書鄭翬良,一向違召,不爲出肅,事甚未安。竝卽牌招察任,何如?令曰,依。
令于李吉輔曰,大臣備局堂上引接。
以大司諫金始煐,正言李世演,持平李興宗,牌不進罷職令旨,令于李吉輔曰,竝推考徽旨捧入。
戊寅五月初十日卯時,王世子坐德成閤。大臣備局堂上引接入對時,左議政金尙魯,右議政申晩,行知中樞府事李益炡,行司直金聖應,行司直洪鳳漢,戶曹判書李宗白,禮曹判書申晦,工曹判書李益輔,右參贊李,行護軍鄭汝稷,吏曹參判金致仁,校理李錫祥,左副承旨李吉輔,假注書李昌燮,事變假注書盧瑞國,記事官南玄老·柳敍五,以次進伏訖。尙魯曰,日來炎蒸,睿候調攝,若何?答曰,昨日氣亦不平,有嘔吐之症矣。尙魯曰,此恐不能平緩調攝之致,伏願益加善攝,無致大朝惟疾之憂,何如?晩曰,丸劑連爲進服乎?答曰,進服矣。尙魯曰,此慶尙左水使具侃狀達也。以爲倭大船二隻,今四月初十日,自館所發歸馬島,還漂於玉浦天城前洋,而玉浦倭學金㙑問情手本,以同日寅時發船爲言,釜山鎭訓別,則初以卯時修報,及見玉浦倭學問情後,慮有時刻相左之責,倭船回泊館所後,詰問倭人,以寅末卯初更爲手本,以置之於疑似之間,其從中巧飾之狀,誠甚可駭。訓導朴宗大,別差朴道洵等罪狀,請令廟堂稟處矣。倭船去來,關係邊情,而任譯輩之要掩當初失實之跡,爲此追後飾詐之計者,其習可駭,其弊宜防。當該訓導別差,令帥臣從重決棍,以懲日後,何如?令曰,依爲之。出擧條尙魯曰,此行副司直李衡萬上書也。以與李泰稱兄一款,縷縷自明,至請下其書於攸司,俯詢伊時禁堂,更行査究,有令廟堂登對時稟處之令矣。自有向來李泰事以後,其稱兄稱弟之事,自初至今,元無一毫致疑於李衡萬者,此則擧世之所同然也。其書中本屬他人云者,其時臺言,指擬於前府使兪彦民,彦民之子,以此擊鼓訟冤,大朝使金吾,考文書覈虛實,而所謂稱兄弟之書札,初不有之,被論者已蒙辨脫,況衡萬之於此事,尤無可論者乎?日昨大朝筵中,初雖有下敎,而因諸臣所奏,卽已俯燭其事實之不如此,則在衡萬,今無可以下問而行査者,此書辭置之,何如?晩曰,此事本不當着於李衡萬,而兪彦民亦以詳覈白脫,此是擧世之所共知者。日前大朝筵中有下敎,故衡萬有此陳辨,而今無可以更査之事矣。令曰,依爲之。出擧條尙魯曰,大路橋梁,乃是營繕所管,非當部私自修治者,而卽聞中部官,成給勸善文於來處不知之僧屬,稱以修橋,收錢都民,此實前所未有之事也。自本司査問之後,部官報語,亦極糢糊,事之可駭,莫此爲甚。當該部官,令金吾拿處,京兆之不能檢察,亦有其責,該府堂上,竝推考,槁梁果有頹圮處,則分付繕工監,卽爲修治,何如?令曰,依爲之。出擧條晩曰,詞訟劇地,不可久曠,而漢城右尹金相紳,纔已受由下鄕,上來遲速,有未可期,今姑許遞,何如?令曰,依爲之。出擧條令曰,右尹金相紳許遞。出下令鳳漢曰,各津津船,移屬軍門,而東道諸山童濯,船材難於新斫之故,以戶曹漕船舊退者取用事,定奪遵行,而但其取用之際,不無紛紜不均之弊。此後則自戶曹,每於舊漕船發賣時,均排五軍門,次次分給後,始請新材木於備局,爲好,以此出擧條施行,何如?令曰,大臣之意,何如?尙魯曰,重臣所達,好矣。晩曰,此後則依重臣所達,各軍門次第分給,周而復始,俾無如前不均之患,宜矣。令曰,依爲之。出擧條晦曰,望燎禮,頃日大朝有邸下親行之敎矣,其後更依五禮儀,以典祀官兼大祝,行之之意,更爲定奪矣。此意敢達。令曰,知之矣。仍令退。諸臣相繼退出。
上在昌慶宮。常參·經筵,以代理停。
午時未時,日暈。夜一更,月暈。
下直,泰安郡守洪若泌,安陰縣監南建奎。
李奎采達曰,明日常參,取稟。令曰,停。
尹東暹達曰,大司憲尹東度呈辭受由,執義金元行,掌令李養源在外,一員未差,持平李興宗牌不進,元啓英在外,今日以監察茶時之意,敢達。令曰,知道。
張志豐達曰,憲府連日監察茶時,諫院闕達,俱涉未安。兩司除在外·呈辭陳書入達外,未肅拜人員,竝卽牌招,何如?令曰,依。
趙明鼎達曰,吏曹判書尹得載,兵曹判書鄭翬良,日事違牌,無意行公,事甚未安。竝卽牌招察任,何如?令曰,依。
李奎采,以侍講院言達曰,本院新除授司書李海重,除拜屢日,尙不出肅,卽爲牌招察任,何如?令曰,依。
以司書李海重牌不進罷職令旨,令于安允行曰,推考徽旨捧入。
傳于李奎采曰,今日入直儒臣,春坊·騎省·翰注·香室·承文院官員,騎曹外入直,吏曹·成均·芸館·禮郞,專經殿講於涵仁亭,時刻辰正初刻爲之。試官,講經入侍領事,知事·特進官擧行,堂上試官,騎堂二,吏曹參議·禮曹參議爲之,而承旨安允行執冊。
傳于李奎采曰,闕內闕外官員,有見漏者,同爲參講,奉常寺官員,亦見漏,一體擧行。
趙明鼎達曰,今日專經文臣殿講事,命下矣。左副承旨李吉輔,不爲仕進,卽爲牌招,何如?令曰,依。
傳于趙明鼎曰,御製有下敎事,都承旨來詣于明政殿後。
傳于趙明鼎曰,專經文臣座目單子入之。
趙明鼎啓曰,都承旨趙明鼎,依下敎取來到記矣。傳曰,入侍。
傳于安允行曰,同副承旨同爲入侍。
李奎采啓曰,今此試官望中時無職名人員,令該曹卽爲口傳付軍職,何如?傳曰,允。
以鄭光漢爲副司果。
尹東暹啓曰,右邊捕盜大將具善復,有稟達事,來詣請對矣。傳曰,承旨來詣于集賢門。
傳于尹東暹曰,左右相入侍于集賢門。
尹東暹啓曰,左議政金尙魯,右議政申晩,依下敎來待矣。傳曰,入侍。
尹東暹啓曰,左邊捕將鄭汝稷,右邊捕將具善復,依下敎來待矣。傳曰,入侍。
尹東暹以義禁府言達曰,初檢官文川前郡守申,覆檢官高原前郡守尹弼德等,令該府處之事,徽旨達下矣。尹弼德今方待令於本府,卽爲拿囚,申,以北靑府使,時在任所云,依例發遣府羅將拿來,何如?令曰,依。
李吉輔,以漢城府言達曰,本府戶籍庫,年久頹圮,急速修治,已有成命,判官申思憲,以色郞廳,專管此役,今方經紀矣,日昨政,移拜珍山郡守。如此大役,不可付之生手,珍山郡守申思憲改差本府判官,特令仍任,何如?令曰,依。
以咸鏡監司李命坤狀達,安邊等官居金召史等囕死·燒死·渰死事,令于李吉輔曰,囕死人·燒死人·渰死人等,令本道恤典擧行。
以黃海監司沈墢狀達,新溪縣居校生張辰興女等渰死·燒死事,令于李吉輔曰,渰死人等處,令本道恤典擧行。
應敎尹得養上書。伏以,日月流邁,孝昭殿練事奄過,徽寧殿禫制已訖,伏惟我大小朝,孝思哀慕,益復罔極,竊不勝耿耿悲隕之至。仍伏念臣周歲經幄,無一裨補,竊榮孤恩,悚恨日積,東壁新除,又下此際,臣誠聞命驚惶,莫省所措。顧此所叨,地望尤別,循分恧縮,有倍前日,遂犯違傲之科,罙切悚懍之忱。迺於日昨,忽伏聞大朝有校正堂郞入侍之敎,不得不蒼黃趨詣,冒沒肅命,自顧慙歎,人謂斯何?今若因此一出,厭然蹲據,若固有之,則廉愧之虧,益無餘地,玆敢不避煩猥之誅,仰暴肝膈之懇。伏乞睿慈,俯賜鑑諒,亟許鐫遞,以安微分,千萬幸甚。臣無任屛營祈懇之至,謹昧死以聞。答曰,覽書具悉。日月流邁,孝昭殿祥事奄過,徽寧殿禫期已訖,哀慕莫逮,一倍罔極。爾其勿辭,從速察職。
江原監司沈鏽上書。伏以,日月迅駛,兩魂殿祥禫,次第奄過,伏惟大小朝攀慕之慟,益復罔極。臣適在關外,未克祗參於駿奔之列,區區犬馬之誠,不任瞻天悲隕之至。仍念臣猥以庸下之姿,濫叨委畀之重,戰兢度日,居然十朔之久矣。其間負聖簡,而失民望者,何限,而特荷睿度包容,尙靳譴罰,感頌洪私,益增悚惕。夫方面之任,素難其人,而至於臣之此職,有若僬僥之重擔,冒據有愧,自知甚明。況此本道,荐經饑荒,塗炭已極。幸賴昨歲之少豐,姑免賙賑之急,而譬如兵燹之後,瘡痍未蘇,重以列邑凋弊,振刷沒策,則雖材優手熟之人,尙難堪承,如臣之空疎淟劣,百無一能者,將何以設施猷爲,而懷綏撫摩,下以救民庶之疾苦,上以紓宵旰之憂勞者哉?每奉恤民之絲綸,北望攢祝,宣布惟謹,而以臣匪材,一味尸素,或恐其德意之不能下究,環省悸懼,若負大何。顧何敢不思辭遜,徒費厚廩,積臣身癏曠之罪,累朝家綜核之政乎?反復揣量,斷無蹲仍之勢,而目下賤疾,實屬危厲,頃發春巡,三朔驅馳,峽風海瘴之所衝冒,素祟痰癖,一倍添劇,擔曳還歸,負席委頓,時月之中,難望復起。玆敢略暴肝膈之懇,仰瀆崇嚴之聽。伏願邸下,俯垂諒察,亟遞臣藩任,使公私兩幸焉。臣無任惶恐祈懇之至,謹昧死以聞。答曰,覽書具悉。日月流邁,兩魂殿祥禫已過,哀慕莫逮,一倍罔極。卿其勿辭,調理察任。
司諫沈益聖上書。伏以,日月不居,孝昭殿練事已過,徽寧殿禫祀奄經,伏惟大小朝攀號哀慕,益復罔極。仍伏念臣,老而無能,不適時用,出入臺閣,殆近數十載,無補於國,積忤於人。向叨春坊也,多日淹直,孤負職責,自幸挾冊登筵之榮,而病拙難掩,雖有居官盡職之誠,而愚妄招尤,終未免自速罪戾,以至置對之擧。至今追思,餘悸在心。自是厥後,往來郊坰,欣作聖世之閑民,不意今者薇垣除命,遽下此際,臣惝怳悶蹙,莫省攸措。顧此所叨之任,上而匡救闕失,下而糾正官邪。如臣蹇劣,雖在强壯之時,言論風裁,無一可觀,則況今衰暮之年,有何見識辭氣,以塞責任之萬一乎?昨仍守令署經,大朝嚴敎之下,不敢坐違,黽勉出肅,以爲副急之用,而仍因盤據,決無是理,微諒難渝,自畫已審。玆不得不隨牌詣闕,拜章徑退,伏乞离明,俯賜諒察,亟許鐫遞,仍治臣違慢之罪,不勝幸甚。臣有區區所懷,尾附於丐免之章,冀邸下之有以省察焉。臣頃忝侍講之列,獲近离明之光,憂忱自激,略陳蕘說,伏想睿聰,尙在記有中矣。進修之工,貴在緝熙,學問之要,最忌間斷,天時不至甚熱,睿候已臻和泰,頻接宮僚,常存忨愒之慮,深繹微奧,必戒文具之歸,以至於政令施措之間,動靜云爲之際,無一不出於天理之公,則上可以慰大朝付託之重,下可以副臣民延頸之忱,伏願邸下,懋哉懋哉。且臣適有目下一事,敢此附陳焉。分館之規,法意甚重,其所取舍之際,或有物議之未允,則大臣或筵奏,臺閣或疏論,自有前例矣。向者分館時,獨一金樂洙,見漏於槐院之選。夫樂洙以名祖之後,詞華才望,儕流共推,內外地閥,何官不做,而未免遺珠之歎,物情嗟惜,公議稱屈。臣謂金樂洙特許槐院例調用,允合事宜。此非臣一人之見,實擧世之公言,伏願邸下採納焉。臣無任屛營祈懇之至,謹昧死以聞。答曰,覽書具悉。日月流邁,孝昭殿祥事奄過,徽寧殿禫期已訖,哀慕莫逮,一倍罔極。所陳體念,而書辭令該曹考例稟處,爾其勿辭察職。
戊寅五月十一日辰時,上御涵仁亭。文臣專經殿講入侍時,領事申晩,知事李鼎輔,特進官魚錫胤,吏曹參議洪樂性,禮曹參議成天柱,兵曹參議李萬宗,兵曹參知洪得厚,行都承旨趙明鼎,右副承旨安允行,假注書鄭彦暹·李昌燮,記事官鄭昌順·柳敍五,以次進伏訖。上曰,都承旨馳往泮宮,儒生今日朝食堂到記取來。出榻敎明鼎承命退出。晩進伏曰,日氣蒸熱,聖體調攝,若何?上曰,一樣矣。晩曰,水刺之節,若何?上曰,亦一樣矣。晩曰,茶飮連爲進御乎?上曰,進御矣。晩退伏。上曰,專經講次,今爲何冊?晩曰,爲春秋矣。上曰,專經之講,前則自願矣,近來,則何以爲春秋乎?樂性曰,冊之輪廻爲之,故今次屬春秋矣。上曰,今番則以書傳爲之,可也。仍命臣昌燮輸入書傳,校理李錫祥,講咸有一德。上曰,此儒臣年限已過,而能爲善講,勿栍賜通,此後則年限已過者,雖在入直,勿爲應講。副修撰洪良漢,講說命。上曰,啓乃心,何謂也?良漢曰,以一心字,君臣相勉矣。上曰,文義熟矣。諸臣曰,然矣。上曰,此云惟肖,果能毫髮不爽乎?良漢曰,惟字,極有力,觀惟字,則不爽,可知矣。上曰,求諸板築,亦可作相乎?良漢曰,漢帝亦夢鄧通矣。上曰,與此則異矣。漢武用金日磾事,與高宗擧說,相類矣。堯亦擧舜於畎畝之中,雖擧板築作相,無怪矣。鼎輔曰,文王擧太公於渭濱。聖王之立賢無方,類如是矣。輔德李基德講泰誓中篇。上曰,百姓有過,在予一人,何義?基德曰,自反之辭也。上曰,今年幾何?基德曰,五十八矣。上曰,官僚善講,可貴。頃日沈益聖,亦善爲之矣。說書南玄老講伊訓。上曰,臣下不匡,則何必墨也?玄老曰,不諫之罪與貪墨同,故墨刑。上曰,是矣。吏曹正郞李厚達,講武成。上問文義數處,厚達仰對。上曰,善讀,且能文義矣。晩曰,此人善講矣。樂性曰,眞實才也。上曰,此人久爲沈滯矣。晩曰,其間作宰矣。上曰,沈屈矣。頃日納言之通,徑先矣。鼎輔曰,以宗班之子能文,豈不貴乎?上曰,將來可用矣。上曰,注書出往,都承旨如已入來,使之入侍。臣昌燮承命退出,召明鼎入侍。明鼎,奏泮宮朝食堂到記。上曰,成均館到記儒生,明日製述殿講,依例擧行,四學儒生,一體許赴,而殿座處及時刻,依今日例擧行,試官望單子修入,持冊承旨仍懸題後,製述,殿庭爲之,試所承旨,都承旨進參。出傳敎上曰,明日執冊承旨及他承旨一人入侍。出榻敎禮曹佐郞安正宅,講旅獒。上曰,非但經工,其讀亦紆餘矣。兵曹正郞嚴璘,講洪範。上曰,惟辟玉食,何義?璘曰,古之王者,每飯必加玉屑,故曰玉食也。鼎輔曰,然矣。上曰,惟辟二字,極有力。苟不能辟,雖加金屑,何益之有?上曰,注書出去,召同副承旨入侍。臣昌燮承命退出,召志豐入侍。志豐進伏。上曰,昨日所分付金有禮·玄再芳事,以哨官調用,則過矣,以敎鍊官調用事,更爲分付。志豐承命退出。兵曹佐郞姜始顯,講湯誥,假注書鄭彦暹,講蔡仲之命,假注書臣李昌燮,講微子。昌燮進伏。上曰,彼注書明經乎?製述乎?樂性曰,甲戌增廣科矣。上曰,然則應善文矣。增廣,非實才,則不能爲矣。諸臣曰,然矣。仍講微子篇,講訖。晩曰,此篇艱澁,而不錯一吐,讀又甚精,最善爲之矣。鼎輔曰,其句讀與諺解,不錯一吐。雖熟於明經者,不能及矣。樂性曰,此人,本以文辭著稱矣。上曰,以製述而如是善講,其熟工可知。汝讀此書幾番耶?臣昌燮曰,前後讀五百餘番矣。上曰,多讀矣。如是多讀,豈不熟耶?鼎輔曰,熟工,不可誣也。上仍問不顧行遯之義。臣昌燮曰,微·箕·比干,竝稱三仁者,以其所行雖殊,而各安於天理,故同謂之仁也。微子,則有可去之義,箕子則有不可去之義,故箕子以出迪,勸微子,而以不顧行遯,爲自靖之義矣。上曰,三仁之說,論語亦有之,予非不知,而微子何必去,箕子何必不去?此曲折,詳言,可也。上仍笑曰,汝旣敷演文義,多有奏達,故予亦不厭問難,汝最見勞矣。臣昌燮曰,此事先儒多有論難,而臣倉卒不能詳記,不敢以臆料仰對,而第微子之去,專爲商之宗祀而去也。若此時微子不去,則商祀無託,而微子尤是商王元子,則商之宗統所在,故微子之當去者,此也。至於箕子,則處父師之位,雖知紂惡之不悛,而不忍宗國之將亡,隱忍不去,用晦而明,故易稱箕子明夷,先儒亦有或然,人事之說,以此推之,其不去之義,可見。此外則臣不知所以仰對也。錫胤曰,箕子之不去,欲傳洪範而不去也。上曰,彼言是矣。鼎輔曰,彼注書雖於此一款,未能覺得,而其所見,則難當矣。記事官鄭昌順,讀仲虺之誥。上曰,善讀矣。吐之小錯,無足怪矣。記事官柳敍五,講說命。上曰,彼亦善文矣。觀其所講,曾熟讀者也。晩曰,吐雖小誤,讀書則可知矣。錫胤曰,文義亦有識矣。晩曰,彼翰林,場屋有名之士也。上曰,厥子亦善文云矣。鼎輔曰,翰林之子,有名於升學,而曾爲初試矣。承文校檢李重玉,講無逸。鼎輔曰,此乃有名治經也。上曰,生則逸,何義?齊景公可謂逸矣,而亦能久生,何也?重玉曰,生逸罔壽,理之常,齊景久生,理之變也。上曰,是矣是矣。善爲文義矣。上曰,今日之講,實不偶然。令出於一朝,而皆能成樣矣。晩曰,然矣。鼎輔曰,明經,不須言,而製述文官,亦能善講,可貴矣。成均博士崔昌國,講盤庚下篇。上曰,何處人?昌國曰,湖南人也。上曰,湖南明經,難矣。問文義數處。上曰,最善爲之矣。養賢主簿崔夢嵒進伏。上曰,何處人?夢嵒曰,靈巖人也。講梓材。奉常奉事蘇大恒進伏。上曰,何處人?大恒曰,湖南人也。講泰誓。學諭李擎明進伏。上曰,何處人?擎明曰,咸興人也。上曰,何年科?擎明曰,乙亥道科講。多士講訖,上曰,不偶然矣。司錄鄭文柱,講胤征。上曰,一吐外皆善講矣。鼎輔曰,彼爲生畫狀元矣。中學訓導張達星,講益稷,不成句讀。晩曰,全然不讀矣。上曰,收栍書不。南學訓導金壽咸,講君奭,不成句。上曰,此篇難矣,收栍,可也。書不。上曰,俄者李擎明,雖逢難篇,善爲之矣。若讀五百餘番,則豈有忘之之理乎?鼎輔曰,若如李昌燮之五百讀,則雖五誥,必無不通之理。大抵習於書傳而不第者,未之有也。近來習於此書者,惟故判書臣趙觀彬及卽今李喆輔矣。樂性曰,臣之從祖,亦習此書矣。西學訓導吳泰章,講皐陶謨,未能句。上曰,觀則觀之矣。仍命收栍書不。諸臣進講訖,上曰,不爲明經者,亦無不通及自不者,可貴矣。製述科雖或誤讀,不是羞恥事也。今日講經,三經,故如是。若春秋,則必不如是。此後春秋,則拔去於講經次例,可也。鼎輔曰,春秋,乃國家不可無之文字也。上曰,今番則翰注不漏於講經,而亦善爲之,有生光矣。樂性曰,翰注之善講,誠有生色矣。上曰,彼參知熟工,應猶在矣。講無逸,可也。得厚講無逸,講訖,上稱善。諸臣皆曰,善爲之矣。上曰,趙泰彦雖老可用,得厚亦然矣。晩曰,其子相直,亦非常矣。上曰,居首成均博士崔昌國,半熟馬一匹賜給。此乃勸奬之意,今日令行,而製述之人,其能或通或略,其可尙也。其居不,宜參酌,今番特爲從重推考。出傳敎上曰,兵曹參知洪得厚,七十之年,能誦經書,其工可見。特賜鹿皮一令,以示嘉尙之意。出傳敎上曰,傳敎中其可尙矣四字,足爲賜馬之代矣。今日之講,不爲無味矣。上曰,注書出去,捕將若留在,待令于集賢門近處之意,分付,可也。臣昌燮承命退,諸臣相繼退出。
戊寅五月十一日酉時,上御崇文堂。捕將入侍時,右承旨尹東暹,假注書李昌燮,記事官鄭昌順·柳敍五,右捕將具善復,以次進伏訖。上曰,俄因右相所奏,略聞求對之意,而初欲置之矣,旣聞之後,則不可置之,故召見矣,其事陳達,可也。善復曰,此卽坡州官現捉罪人金鳳甲侤音也。此漢本以京中胎生,流離於長湍地,住接於厥妻族李枝茂家矣。臣廳將校,適以事往坡州,見其擧止殊常,仍爲捉來,而其侤音如是矣。仍讀其侤音。上曰,厥漢過甚矣。必欲見予於帳殿,過甚過甚。讀未半,上止之曰,不必盡看。捕校當初,何以得之?善復曰,捕校逢着此漢於坡州官,則此漢自謂欲爲上變云云,故仍爲結縛而來矣。上曰,此必是與枝茂,有私怨,欲爲報復之計也。如此之民,不足惜,卽今出往東營,合坐嚴施周牢,必以誣告,取招以入,可也。上曰,左右捕將,東營合坐後來待。出榻敎上曰,門差備不辨東西,令該府處之。出榻敎仍命退,諸臣相繼退出。
戊寅五月十一日二更三點,上御德成閤。左右相·左右捕將同爲入侍時,左議政金尙魯,右議政申晩,左捕將鄭汝稷,右捕將具善復,右承旨尹東暹,假注書李昌燮,記事官鄭昌順·柳敍五,以次進伏訖。上曰,此等事本不欲聞之,而捕將旣已求對,則不可置之,故問之矣。厥漢果爲直招乎?善復曰,初則一向抵賴矣,嚴施周牢,則果以誣告直招矣。尙魯曰,彼漢雖以誣告自服,李哥兄弟,則不可不一次面質,請自本府發捕,何如?上曰,發捕何爲?必欲面質,則自捕廳,捉致質問,足矣。尙魯曰,鳳甲,旣以誣造自服,則當用誣人之律矣。上曰,何必用誣人律?自捕廳限死加杖,可矣。予雖愛民,如此之類,不足惜矣。汝稷曰,依大臣言,一次面質,則似當爲之矣。上曰,捕將先退,右營合坐後,以草記啓聞,可也。善復·汝稷先退。上曰,旱徵如許,姑俟來頭,當有親禱之擧矣。尙魯曰,聖上爲民之誠,固知靡不用極,而日氣漸加蒸熱,靜攝之中親禱之擧,豈不悶迫乎?晩曰,昨曉之雨,雖未周洽,足爲救急,且今雨澤,雖曰愆期,不至甚急云矣。上曰,田疇則似姑不至於龜坼矣。尙魯曰,然矣。上曰,如此之時,堤堰之政,尤緊,申飭外方,各別修擧,可矣。晩曰,畿內近處堤堰,則爲先發遣備郞,摘奸以來,似好矣。上曰,右相所達,是矣。上曰,旱徵若此,堤堰之政,尤不可不飭,令備局,爲先畿湖中抽栍摘奸,登對以奏。出傳敎上曰,頃見尙衣院,元良生辰,以色衣封進,此事如何?尙魯曰,生辰所獻之服,則例用色衣,故本院今番,亦似循例封進矣。上曰,此甚未安,此後則練祭前以白色,祥後禫前,以靑白色封進,宜矣。上曰,頃日秋堂事,極爲非矣。抄啓命下之後,只以無違端之一獄事,糢糊持入。其時下敎中所謂憫旱爲民之心,其豈欲睡而命去云者,意蓋深矣。此事終不可無飭,承旨書之。上曰,爲民抄啓之下,俱不執疑,徑先求對,問其違端,亦無可答,使渠自謂有屈莫伸,君命旣令而中止,抄單作爲休紙。噫,予雖衰矣,憫旱爲民之心,其豈欲睡而命去,意蓋此也。糢糊若此,宜有申飭,秋曹三堂遞差,政官明日牌招開政,其代擇差,其令詳抄,莫使君命,閼而不行。出傳敎上曰,刑判之代,今當速出,擧行此事矣。李如何?尙魯曰,好矣。上曰,此人必善爲之矣。尙魯曰,然矣。上曰,洪得厚老來好爲之矣。趙泰彦,予亦於其老年收用矣。晩曰,非徒此兩人,向來朴致遠亦然矣。古語曰,君上造命。倘非聖上之造命,致遠,烏能至此?上曰,宋秀衡,予至今惜之矣。黃梓亦可惜。其人甚潔矣。其致祭已過耶?晩曰,聞今日方過行云矣。上曰,黃仁儉非徒爲人可用,其容貌亦免俗態,故予遣仁儉暗行時,有其容貌,能欺鄕民之敎矣。尙魯·晩曰,仁儉,實是不易得之人,臣等亦以大用期之矣。上曰,昨於溫陵誌狀中,見金淨·朴祥疏,誠凛然矣。申奎誰也,金台南亦誰也?東暹曰,申奎,畿內驪州人,金台南,京中人而未知何如人也。上曰,然則申奎,人地似微矣。金台南,予除參奉乎?尙魯曰,其時自上特除溫陵參奉矣。東暹曰,聞申奎子孫,方在畿內,往見前判書臣洪啓禧,請載厥祖疏於磻溪手錄,則啓禧不許之云矣。上曰,不以人廢言,卽啓禧一生長處,而此疏,啓禧欲拔之,則其人地可知矣。金淨·朴祥,予欲贈職,何如?尙魯曰,此兩人,至今未有褒贈,誠是欠典,特命贈職,錄用子孫,亦似好矣。上曰,溫陵復位,予自信益篤。金台南,亦豈有爲而然也?尙魯曰,溫陵復位,聖德可以質鬼神而無疑,俟百世而不惑矣。上曰,金·朴別號云何?尙魯曰,金淨號沖庵,朴祥號訥齋也。上曰,兩人官至幾品?尙魯曰,官職高下,未能詳知,取考文蹟後,當仰對矣。尙魯曰,李衡萬,聞頃日入侍時下敎,陳書自辨,至請下其書於攸司,更行査究,自小朝有登對時稟處之批,而此事於衡萬,今無可辨者,故昨日小朝登對時,以其書辭置之爲請,蒙依矣。上曰,然乎?其書辭,予欲見之,注書出往,其書本持入,可也。臣昌燮承命退出,持入衡萬上書。上曰,承旨讀之。東暹讀之。上曰,其疏中所謂筵臣,指誰也?晩曰,似指金善行也。上曰,此事頃日筵中,予有下敎,而旋因諸臣所奏,亦已洞燭矣。兪彦民雖遭臺言,而已蒙辨脫,則今於衡萬,有何陳書之事乎?尙魯曰,衡萬,蓋仍伊日下敎,有此陳辨,而今無可以更査之事矣。上曰,衡萬之不卽自辨,予終非之矣。讀訖,上命諸臣退。上曰,承·史留待閤外,捕廳草記若來,更爲持入,可也。諸臣相繼退出。
上在昌慶宮。常參·經筵,以代理停。
自辰時至未時,日暈。
下直,連山縣監趙守誼,機張縣監李匡垕。
李奎采達曰,明日常參,取稟。令曰,停。
張志豐達曰,大司憲尹東度三度呈辭入達,執義金元行,掌令李養源在外,一員未差,持平元啓英在外,一員未差,今日以監察茶時之意,敢達。令曰,知道。
尹東暹啓曰,左邊捕將鄭汝稷,右邊捕將具善復,有稟達事,來詣闕外請對矣。傳曰,入侍。
李奎采以弘文館言達曰,本館下番修撰洪良漢,以推鞫問事郞廳,今日晝仕出去,而每每草記,事涉煩瀆,今後則除草記出去之意,敢達。令曰,知道。
又以侍講院言達曰,本院新除授司書李海重,旣有只推之令,卽爲牌招察任,何如?令曰,依。
以司書李海重牌不進罷職令旨,令于張志豐曰,推考徽旨捧入。
張志豐達曰,兵曹判書鄭翬良三度加由之後,一向違召,尙不出肅,事體極爲未安。卽爲牌招察任,何如?令曰,依。
趙明鼎啓曰,吏曹判書尹得載,參判金致仁,參議洪樂性,牌不進,推考徽旨及罷職令旨,今方捧入,而開政命下之後,如是違牌,事甚未安。判書·參判,更卽牌招開政,何如?傳曰,允。
有政。吏批,判書尹得載牌不進,參判金致仁進,參議洪樂性牌不進,同副承旨張志豐進。
吏批啓曰,判書尹得載,參議洪樂性,竝牌招不進,小臣獨政未安,何以爲之?敢稟。傳曰,仍爲之。
又啓曰,刑曹判書今當差出,而擬望之人,乏少,政府西壁竝擬,何如?傳曰,允。
趙明鼎,以吏批言啓曰,本曹正郞李聖圭呈狀內,母病甚重,勢難察任云。依例改差,何如?傳曰,允。
又以吏批言啓曰,敦寧府主簿閔百祿呈狀內,敦寧代數已盡,不可供仕云。改差,何如?傳曰,允。
又以吏批言啓曰,侍從臣父年七十人,每於歲首抄啓加資,而新有應推恩人,雖非歲首,亦爲抄啓事,載在法典矣。侍從臣父年七十人,別單書入之意,敢啓。傳曰,知道。
以魚錫胤爲大司憲,金會元爲掌令,金蓍耉爲持平,李在協·洪檍爲正言,李爲刑曹判書,李彝章爲刑曹參判,李昌燮爲右尹,洪名漢爲刑曹參議,李迪輔爲兵曹正郞,雲南守榗爲司饔副提調,李商芝爲吏曹正郞,李慶甲爲工曹佐郞,閔百祿爲監察,申埜爲敦寧主簿,漢城判官申思憲仍任事承傳,金壽咸爲奉常奉事成均學諭,左尹李昌壽,右尹具允明。
兵批,判書鄭翬良身病未出仕,參判徐命臣病,參議李萬宗病,參知洪得厚入直進,同副承旨張志豐進。
以田光勳·崔處顥·金鳳瑞爲僉知,金聲振爲甕津別將,金采洵爲城山別將,崔基大爲中嶺別將,安世弼爲赴戰嶺別將,金漢喆·趙泰彦·金相紳·鄭存謙爲副司直,李昌燮爲副司正。
李吉輔達曰,今日本府設鞫事,命下矣。兩司當爲進參,而憲府多官或在外,或未差或呈辭受由,無進參之員。今日政新除授臺官,待下批仍卽牌招,諫院除在外外,大司諫金始煐,司諫沈益聖,竝卽牌招,以爲推移進參之地,何如?令曰,依。
又達曰,新除授刑曹判書李,參判李彝章,參議洪名漢,竝卽牌招察任,何如?令曰,依。
以吏曹參議洪樂性牌不進罷職令旨,令于李奎采曰,推考徽旨捧入。
李吉輔以義禁府言啓曰,問事郞廳李昌任,時無職名,令該曹,卽爲口傳付軍職,冠帶常仕,何如?傳曰,允。
以李昌任爲副司果。
又以義禁府言啓曰,今此推鞫時,本府都事不可不備員。參下都事李徽東身病不仕之代,令該曹卽爲口傳差出,何如?傳曰,允。
又以義禁府言啓曰,今此推鞫時假都事五員,令該曹差出,何如?傳曰,允。
以承傳色口傳下敎曰,三罪人拿來間推鞫姑罷。
以全羅監司洪麟漢狀達,江華府北面山里浦等官居船人金之向等渰死事,令于李奎采曰,渰死人等處,令本道恤典擧行。
〈今〉喬桐府使李柱國書。王世子若曰,諸路關防,孰非重任?三道統禦,尤難其人。爰咨虎臣,更授龍節。惟卿,將家自出,璿潢旁支。才略恢奇,胸藏豹韜之兵甲,器宇俊邁,人稱兔置之干城。隨海槎於日東,名聞殊域,按邦營於淸北,績茂邊陲。屢膺仗鉞之權,益著制閫之器。眷玆喬桐之重鎭,實是海門之巨防。地居漢京之咽喉,控西南漕輸之路,勢成沁都之唇齒,按表裏襟帶之形。舳艫環連,三路之舟師皆屬,島嶼碁錯,百里之蒭牧亦兼。蓋其責任之不輕,尤異列閫,必須才智之具備,可畀斯權。嚮者命卿往欽,偶然不日徑遞。俄單車之告代,徒煩往來,曾坐席之未溫,何論設施?凡一府靺鞈之士,咸惜賢帥之遽歸,故中朝鼓鼙之思,必欲良將之更試。玆授卿以京畿水軍節度使兼三道統禦使喬桐府使,卿其克體復畀之隆眷,益殫未展之良圖。撫綏軍民,則保障兼絲繭之政,修繕器械,則綢繆盡衣袽之謨。金城湯池,莫曰地利之足恃,風帆浪舶,宜察海寇之無形。至於施措之方,須必有疇昔之成算。於戲,大樹之餘陰未改,應部曲之歡迎,細柳之舊營重開,想旌旗之動色。故玆令示,想宜知悉。副修撰洪良漢製進。
廣州留守李喆輔上書。伏以,臣卽伏見大朝傳敎,以北邑殺獄不察事,有當該道臣從重推考之命,臣卽其時道臣也。事在年久,雖未記獄情之如何,而法之所重,莫如論死,一方議讞,責在道臣。果令此獄,不當成而成,則不審之罪,臣實爲首,而檢官方以此就拿,臣獨問備而止,私心惶愧,歷日靡措。伏乞离明,亟令有司,重勘臣罪,以嚴獄體,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭察任。
校理李錫祥上書。伏以,臣素患伏暑之症,已作十數年痼疾,每當春夏之際,如期發作,發輒多日辛苦,幾殊而蘇。以是不能自處以平人者,久矣。近因番次苟簡,浹月持被,天時漸熱,將攝失宜,傷暑舊症,乘時復發,胸膈否塞,食飮專却,此是胃氣澌敗之致,非如一時暑症之比,而專經殿講之命,適下於昨日,身在禁直,不敢言病,黽勉進參,失汗過多,風寒外襲,證勢添劇,渾身如束,肢節若臠,最是頭疼之症,尤爲十分難强,終宵達曙,目不交睫,昏倒㱡㱡,有若頃刻垂盡者然。邀醫診視,則以爲舊症之外,重添寒感,不無天行輪患之慮云。臣自聞此言,驚憂一倍。以此病狀,不宜暫留於淸禁之中。玆敢倩人構書,疾聲哀籲於貳極之下,伏乞睿慈,俯賜矜察,亟令鐫削臣職名,仍許急歸調治,俾尋生路,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
黃海監司沈墢上書。伏以,天降荐割,貞聖坤殿·仁元慈聖,相繼禮陟,中外普慟,久而彌切。居諸迅邁,練祥次第奄過,伏惟我大小朝孝思,益復罔極。臣適在外藩,尙阻奔哭,而臣僚之服,居然已變除矣。慟霣之私,有倍於人。仍念臣才本湔劣,性且鈍滯,叨此重寄,一味尸素,尋常簿書之間,不過循襲例套而已,未嘗有一政一事之做措設施者,臣心愧懼,若隕淵谷。早晩獲戾,固所自料,而今以臣營騎士之未卽改塡,聖敎至嚴,仍有重推之命,臣誠惶隕悚縮,不知措躬之所也。蓋玆事,前帥臣崔鎭海爲慮閑丁苟艱之弊,且念武夫慰悅之道,騎士之屬於兵營者,則一倂以鄕族差定,而向因御營廳覆啓,臣營騎士有一體擧行之命。其在奉承之道,何敢爲延拖之計,而第念軍制變通,自是一道內重事,且臣待罪按使之任,已過一朞,列邑事情,略有所探得者,鄕人多寡,邑各不同,以鄕案之數,較騎士之額,或有太半不及之邑。且鄕人之貧殘孱劣者,不知操弓之爲何事,而只以鄕人之名,苟然充數,則不惟目前有騷擾之弊,實恐他日無緩急之恃,區區迷滯之見,不以暫爲遷延爲悶。惟以草率了當,反貽來弊爲慮,欲趁秋冬都試之前,査之又査,從容就緖,而只緣臣見事遲鈍,成命之下,尙未奉行,其爲慢朝令之罪,實有萬萬難贖者矣。臣自承嚴命,撫躬慙悚,無地自容,今若徒以罰止問備爲幸,因循蹲據,不思自處,則不但義分之所不敢出,其於軍制之緣臣不備,何哉?此已臣應遞之端,而且臣痰濕之病,逾年海曲,重爲風露所傷,肢體每多麻木,精神如在雲霧,有時對牒,漫不省事,將使公務委積,民邑受弊,若不及時就閑,尋醫調治,則實有生行死歸之慮。以情以病,萬無自力之望,玆敢席藁蹙伏,據實陳暴。伏乞睿慈,曲垂諒察,亟遞臣藩任,仍勘臣不職之罪,以肅朝綱,以安私分,不勝萬幸。臣無任屛營祈懇之至,謹昧死以聞。答曰,覽書具悉。日月流邁,兩魂殿祥禫奄過,哀慕莫逮,一倍罔極。卿其勿辭,調理察任。
全羅監司洪麟漢上書。伏以,日月迅邁,孝昭殿祥事奄過,徽寧殿禫期已盡,伏想大朝哀慕之痛,邸下慨廓之懷,益復罔極。臣適在藩臬,一未效駿奔之忱,瞻望雲天,但有涕淚。仍伏念臣才旣淺短,識又瞢蔑,而濫荷洪造,猥叨重任,斷斷報國之誠,惟在濟民之命。向以陳田降續事,有所馳達,顒俟令旨,及伏見備局達下關文辭意,未蒙許可之音。臣於是惝然失圖,重爲憫歎也。覆辭甚峻,處分旣下,固不敢復事煩達,而有不忍立視,敢以文字仰溷睿聽。伏乞邸下,俯軫民隱,特賜採納焉。嗚呼,今之陳田,何道不然,何地不然,而惟湖南爲甚者,誠以其素稱土沃人殷,朝家徒知其昔之饒盛,不諒其今之瘠殘,凡言陳荒災頉,總皆不信,而不許之故耳。蓋昔民力稍優,無地不闢,故竝入正田之案,及民力旣絀,有土多陳,而遂生白徵之弊,今年市牛,明年賣宅,今日破產,明日持瓢,赤身之外,向手無物,甚至於流涕而鬻子,窮迫而殞身,寧不哀痛乎?以是不得不離散,而其稅則終歸於族隣,族隣亦不勝椎剝之苦,不得不逃躱,而所耕土田,遂爲陳蕪。惟彼草樹沙确之處,固無奈何,若夫良田美畓,爲侵徵所困,仍以不懇者,尤豈不可惜也哉?此實前達中陳荒不可耕處六千餘結,永作續田,則流民還集,殘村復盛,良田陳棄者漸開,而平歲給災,不過爲五六千云者,正以此也。臣固惶懍,而竊以爲覆達辭意,或有所不然者,請冒死而條陳之。覆辭中有曰,陳田之弊,不但本道,他道如此,而正田降續,體甚重大,他道繼起,不勝紛紜。噫,自三代以來,世有正稅,或多或寡,雖各不同,而何嘗徵稅白地,以爲國家之需乎?惟當計其土之陳與不陳,量其事之可與不可,豈可以他道之繼起爲慮乎?且念湖南永陳處,今若許續,則所謂良田之陳,必將大闢,此道如此,他道亦然,夫如是,則何憂其繼起紛紜也?降續事體之至重,誠如覆辭,第念一路,幾萬民生死聚散之幾,都係於此,此亦豈非有國之至重者乎?且事至窮處,變而通之,理之常也,而況有降續之近例者乎?臣愚死罪,以爲堂堂聖朝,責稅於不耕之地者,其事體之乖謬,視諸降續輕重,又如何也?覆辭中有曰,爲守令者,誠心勸諭,使陳田起墾後降等降續,一遵朝令,則民必信令。噫,揆諸事面,誠如是矣。第前後勸農之絲綸,丁寧懇惻,有足以感豚魚,凡爲今字牧者,孰不欲仰體聖意,自爲田畯,使片土不陳,而若其樹木爲林,蘆蒲成場之地,實非人力之容易可及也。至於起墾後降續,固可信於民,而試以昨年言之,我聖上特下久陳田起墾者,降等降續之命。於是乎南民,以其久陳之久,與舊陳之舊,音同而義殊,皆以爲此是無論量前量後,年久陳棄處起墾者,通瀜降給之謂也。量後陳中稍可耕處,盡力開墾,蓋以量前舊陳者,起則稅,不起則不稅,而量後今陳,則不計起不起,一倂收稅,故民必力起今陳者,此也。及夫秋後戶部節目之頒下,所謂量後今陳田起耕處,一不許降許減,如是而民安所信其令乎?臣之所爭者,亦不過今陳之降續,初不在於舊陳也。覆辭中有曰,果使可陳而不可耕者,何不依朝令改量,而直爲此降續之請?噫,本道固多已量之邑。當初改量,非不善也,若其白徵之患猶前者,誠以量後多陳,而地部則諉之以田不給災,每責其元結數,故藩臣及列邑之擧行,亦不得已以陳處苟充其數,假使甲者,雖免從前之白徵,乙者反納無前之白徵,如此而安用改量爲哉?今若竝令改量,不計贏縮,一從時起,則固是大幸,而第念向所謂困侵徵許多陳田,以其目下荒廢,勢將擧入於陳頉之中,其數恐不但六千結而已,此臣所以不但續續改量之爲重大,亦不無多少弊端云者也。嗚呼,顧今經費浩繁,國儲匱乏,六千結許減,誠爲難便,然以臣淺見,特許此數之後,申明事目,另飭守令,使逃散之民,得有安集之樂,膏沃之陳,復致開墾之效,則收稅之數,必將歲增,給災之總,必將歲減,在地部不徒不損,反有所益,設令無所益,其在損上之政,固當不計,況其所益,較然明甚乎?利害之說,固非可言,而亦有所不得不然者,則不審何憚而不爲之哉?惟我大朝愛恤元元之德,逈出千古,雖一殭尸一流丐,苟未得其所,則輒下哀矜惻怛之敎,深仁厚澤,浹人肌骨,而哀彼千百無辜之殘民,因此白徵,而蕩析愁怨,靡所控告,而彷徨道歧,莫可奠居,父子相失,無計餬口,夫婦各散,聞陳田而驚心,見陳田而疾首,咸曰,人間之至冤極痛者,陳田也,民生之罟獲陷穽者,陳田也。噫嘻,此豈聖朝之所可忍有者乎?陳田不續,民不安堵,民不安堵,國誰爲國?此臣所以前後覼縷者,豈但爲南民而已也?顧今一路民瘼,固多可陳,而哀此陳田一事,爲害滋甚,所關益大,而兩次巡路,見聞旣詳,故敢此冒萬死仰溷於离明之下。伏乞本道陳田畓中六千三百結,永作續田事,更令廟堂從長稟處焉。臣無任屛營祈懇之至,謹昧死以聞。答曰,覽書具悉。日月流邁,孝昭殿祥事奄過,徽寧殿禫期已訖,哀慕莫逮,一倍罔極。書辭,令廟堂稟處焉。
戊寅五月十二日寅時,上御咸安閤。左右捕將請對入侍時,左捕將鄭汝稷,右捕將具善復,右承旨尹東暹,假注書李昌燮,記事官鄭昌順·柳敍五,進伏訖。上曰,捕將進前。何以請對?善復曰,獄囚變辭,故更來請對矣。仍讀鳳甲口招。上曰,厥賊忍杖乎?汝稷曰,能忍矣。上曰,渠必欲親見予,抑何意?善復曰,欲得大功云矣。上曰,過甚矣。初度加杖,其言云何?善復曰,次次高聲,稱以欲殺忠民云矣。汝稷曰,此欲延晷刻之命,且年豐,故鄕中多偏射云,椎牛等事,想或有之,故此漢憑藉爲說,欲爲誣人之資矣。上曰,當初何不直告,而自服以誣人耶?稱以誣人,則或冀親問而然耶?善復曰,其計似出於此矣。上曰,脅持捕將耶?汝稷曰,驅脅臣等,罔有紀極矣。善復曰,事已至此,虛實間一次究問,似不可已矣。上命更讀其招辭。讀訖,上曰,自當初以虛謊爲問耶?善復曰,臣問曰,汝旣如此,則初何以誣人自服云爾,則答以不忍杖而誣服云矣。上曰,其招辭中援引李,而李,何負而有此意耶?汝稷曰,此則似欲脅制臣等之語也。上曰,其賊有戶牌耶?善復曰,有之矣。上曰,李偏射,則似爲之矣。汝稷曰,此則無怪,而槪聞其善治云矣。上曰,厥賊招辭不爲倒錯耶?汝稷曰,多倒錯者矣。上曰,金鳳甲本府設鞫究問,問郞以曾前熟諳者啓下。出傳敎仍命退,諸臣相繼退出。
戊寅五月十二日辰時,上御涵仁亭。到記儒生殿講入侍時,右議政申晩,行司直李鼎輔,禮曹參判金陽澤,禮曹參議成天柱,行副司直洪重孝,應敎尹得養,副司果鄭光漢,行都承旨趙明鼎,右承旨尹東暹,右副承旨安允行,記事官洪錀,假注書李昌燮,記事官鄭昌順·柳敍五,以次進伏訖。上曰,儒生製述,當於此庭內設行,注書出往,令儒生各持試具,仍爲率入,可也。臣昌燮承命出來,率諸儒生入,諸儒行四拜禮畢。上曰,掌議亦赴擧耶?明鼎曰,西齋掌議未差,東齋掌議適下鄕云矣。鼎輔曰,色掌四人,雖未參到記,來待矣。上曰,色掌予欲見之,注書出往召入。臣昌燮承命出召色掌入。明鼎奏儒生擧案都數。上曰,頗多矣。晩進伏曰,昨日終夜勞動,今又親臨試士,聖體調攝,若何?上曰,一樣矣。晩曰,寢睡之節,若何,水刺之節,亦若何?上曰,俱一樣矣。上曰,上下色升階。上下色掌以次升階。上曰,各奏姓名,可也。對曰,洪善養·沈念祖·朴左源·權以綱也。上曰,色掌赴擧已成前例,許赴製述。上親命題,時刻,限未初。鼎輔曰,時刻若晩,則疊作者多矣。上曰,此場,豈有再水乎?仍出御題,賦,油然沛然。東暹曰,今方開政,而兵曹參知洪得厚,以入直堂上,方入侍衛,使之出去參政,似宜矣。上曰,出去。得厚承命退出。上曰,今日開政政官,誰爲入來?明鼎曰,參判金致仁入來開政云矣。上命講經儒生講周易,講儒李有行,首入不通。上曰,治經者如此,昨日文臣之誤讀,無足怪矣。有頃,上命諸臣小退,還殿坐,命諸臣入侍。上覽政事望筒,上曰,金蓍耉誰也?明鼎曰,曾爲翰林矣。上曰,申景祖誰也?明鼎曰,故判書晸之孫也。上曰,閔百祿誰也?明鼎曰,百祥至親也。上曰,金會元,卽金得臣子孫乎?明鼎曰,然矣。上曰,所謂耳淸,在耳孔何處。予昨以養齒竿,刮耳門,誤致深入,予謂耳淸傷矣。雖不致傷,而尙有痛癢之候矣。晩曰,然則召醫官入診,何如?上曰,姑置之。晩曰,俄承下敎,不勝憂慮。召諸御醫,卽令診察,爲宜矣。明鼎出去,率醫官金履亨入來,而皮世獜,則聞已出去,故不能率入矣。上命醫官入診。履亨入診退伏曰,卽今耳輪內稍有浮氣,而不至大段矣。晩曰,若値風惡之時,則恐有受傷之慮,以細綿護塞,何如?履亨曰,風入可畏,特加掩塞,宜矣。上曰,兪。上命諸臣少退,有頃,還爲入侍。上曰,近來講經,不偶然矣。明鼎曰,講才大抵難矣。上曰,收券幾何,而無曳白者乎?鼎輔曰,當爲七十八丈,而收券只是六十九丈矣。講儒李邦榮講畢,上曰,最善爲之矣。鼎輔曰,此爲故相臣李陽元子孫,而其兄宗榮,亦昨年殿講及第矣。上曰,然乎?復召邦榮,邦榮進伏。上曰,汝於故相臣李陽元爲幾代孫乎?邦榮曰,爲七代孫矣。上曰,與汝直赴,勿爲比較,卽爲出去,可也。上問講儒郭鎭純曰,汝於郭始徵,爲幾寸耶?鎭純曰,四寸從祖矣。晩曰,當該注書誤書講儒名字,宜有不察之責,推考,何如?上曰,依爲之。出擧條重孝曰,近來經工之明習,蓋由聖上頻以殿講取士之致,敎導之效,有如是矣。上曰,然矣。晩曰,講經已畢,講榜則先爲書入,何如?上曰,依爲之。講榜書入後,上命以書傳比較,純通儒生金尙權居首。上曰,比較儒生,則皆可爲及第者也。晩曰,製述收券,今若欲出榜,則必致夜曙,出去考之,待朝科次,何如?上曰,不必如是。卽今考課出榜,可也。仍命諸試官考之,科次擢榜。上曰,製述居首生員兪彦脩,直赴殿試,之次生員朴徽鎭,進士李東泰·魚錫雨,各給二分。出傳敎上曰,殿講居首幼學金尙權·李邦榮,竝直赴殿試,之次幼學車大修·金宗九·崔景岳·柳薰·李有白·金聲國·金再彦·李明直·金百齡·李宜泰·任煜,竝直赴會試,進士朴弼淳,幼學車升鎭·金鳳仁·桂德新·白光澤·宋尙復·郭鎭純·朴聖集·趙琳,各給二分,幼學申暹·金履禧·具昌瑞·康文祥·李瓊晬·鄭弘鎭·李鴻羽,各給一分。出傳敎上曰,製述殿講直赴人,竝使之來待,昨年直赴李宗榮,若在京,則亦爲來待。出榻敎上曰,頃者之雨,於牟麥雖足,於畓穀惟潤矣。其後五日一夜微雨之後,雨意漠然,瞻彼田野,予心憫然。其或後時,不若預焉。初次祈雨祭,以十五日設行事,分付。出傳敎上曰,秋曹抄啓,卽爲擧行事,分付。出傳敎上曰,備局入侍,以明日傳香後擧行。出傳敎上曰,昨年則初次祈雨,幸得雨矣。晩曰,聖上至誠如此,雖今年,豈無得雨之慶乎?上曰,夜曙矣,退去,可也。諸臣相繼退出。
上在昌慶宮。常參·經筵,以代理停。
自巳時至未時,日暈。
下直,明川府使盧勛相,巨濟府使魚道文,井邑縣監韓光載,蔚珍縣監許全。
趙明鼎達曰,明日親祭齋戒,再明日正日,此兩日常參,頉稟。令曰,知道。
藥房提調李成中,副提調趙明鼎啓曰,親試製講,徹曉乃罷,伏未審聖體調攝,若何?憊眩之候,寢膳之節,亦何如?丸劑茶飮,連爲進御乎?前劑入茶飮,已盡於昨日,臣等率諸御醫入診,詳察聖候,議定繼進當否爲宜。臣等不任區區憂慮,敢來問安,竝此仰稟。答曰,知道。氣則一樣。茶飮五貼劑入,下敎日入侍,宜矣。
張志豐達曰,兵曹判書鄭翬良,日事違召,無意行公,其在事體,殊涉未安。卽爲牌招察任,何如?令曰,依。
尹東暹啓曰,昨日直赴儒生兪彦脩·金尙權·李邦榮,依下敎來待矣。傳曰,香室守僕,持祭文來待於明政殿後,昨日直赴儒生,來詣于集賢門。
又傳曰,宣傳官一人,來待於集賢門。
又傳曰,儒臣持周禮入侍。
尹東暹,以侍講院言達曰,本院新除授司書李海重,旣有只推之令,卽爲牌招察任,何如?令曰,依。
以司書李海重牌不進罷職令旨,令于尹東暹曰,推考徽旨捧入。
傳于尹東暹曰,祈雨祭旣命設行,當令備局摘奸,各別虔誠致齋事,分付。
尹東暹以禮曹言啓曰,初次祈雨祭,以十五日設行事,命下矣。三角山·木覓山·漢江等處,遣三品官設行之意,知委,何如?傳曰,允。
趙明鼎,以吏曹言達曰,新除授茂朱府使宋文載戶奴呈狀內,矣上典老母素患塊癖之症,近又越添,委屯床席,萬無離捨赴任之勢,斯速入達處置云。親病旣如是危重,則不可强令遠赴,依例罷黜,何如?令曰,依。
李吉輔,以兵曹言啓曰,今五月十二日禁軍祿試射設行事,已爲入啓,而儒生殿講相値,以無故日退行之意。敢啓。傳曰,知道。
又以義禁府言啓曰,今此推鞫多事之時,本府都事不可不備員。出使都事金良弼,令該曹卽爲口傳換差,何如?傳曰,允。
義禁府都事金良弼,都摠都事金處坤,相換。
以慶尙監司趙雲逵狀達,南海等官居海夫金億三等渰死事,令于李奎采曰,渰死人等處,令本道恤典擧行。
張志豐啓曰,兵曹郞廳來言,闕內各處軍士,夜巡檢云矣。敢啓。傳曰,知道。
戊寅五月十三日午時,上御崇文堂。直赴儒生入侍時,同副承旨張志豐,假注書李昌燮,記事官鄭昌順·柳敍五,直赴儒生兪彦脩·李邦榮·金尙權,以次進伏訖。上曰,李邦榮進前。邦榮進伏。上曰,汝年幾何?邦榮曰,三十一歲矣。上曰,汝爲李陽元幾代孫耶?邦榮曰,七代孫矣。上曰,汝祖有畫像乎?邦榮曰,有之,而後孫殘微,不能保矣。上曰,汝兄昨日有同爲入侍之敎矣,其已下鄕乎?邦榮曰,臣兄下敎前已下去矣。上曰,家在何處?邦榮曰,在振威矣。上曰,予之溫行時,汝年幾何?邦榮曰,二十三歲矣。上曰,汝祖有贈職乎?邦榮曰,有之,而臣六代祖蓍慶,亦曾戰亡,有褒贈矣。上曰,汝能講乾卦無逸等書,則今日亦可講耶?邦榮曰,謹奉敎矣。仍講乾卦,講訖,上曰,予爲愛才,親臨殿講,得爾兄弟於一年之內,追念汝祖,尤可貴矣。邦榮退伏。上曰,金尙權進前。尙權進伏。上曰,汝州明經,何以如是之善?先聞規模,可乎?尙權曰,亦無別法,但自幼時爲之矣。仍命講禹貢,講訖。上曰,定州文官幾何?尙權曰,見存者三十餘人矣。尙權退伏。上曰,兪彦脩進前。彦脩進伏。上曰,汝於兪領府事,爲幾寸?彦脩曰,十五寸矣。居在何處?對曰,南門外矣。上命誦所作,誦至六七句,上命新恩退。彦脩等先退。上曰,注書出去,召儒臣洪良漢持周禮以入。臣昌燮承命退出,召良漢偕入。上曰,注書出去,召宣傳官一員入侍,孝昭殿及祈雨祭祭報府,亦爲持入。臣昌燮承命退出,召宣傳官李厚坤,竝持祭報府還入侍。上曰,宣傳官出去,自廣通橋至五間水門各處川渠,摘奸以來,可也。厚坤承命退出。上曰,禮房承旨入侍。出榻敎臣昌燮承命退出,召右承旨尹東暹偕入。東暹進伏。上以明日傳香節目,下敎于東暹。上曰,明日親傳香時刻,以辰正初刻擧行。出榻敎敍五曰,事係職掌,故今因言端敢達矣。下番記事,蓋爲修史之資也,近來兼史之替任,記事或有疏略特甚者,修史之時,無以考閱,宜有申飭之道矣。上曰,外方兼史,則果一一修送耶?昌順曰,或有修送者,而不過只記陰晴,又多全然不送者矣。上曰,今聞下番所奏,極涉寒心。此後兼史記事,政院另加申飭,外方兼史,陰晴亦不報,前已申飭,一體申飭,可也。出擧條上命臣昌燮讀周禮三四段,讀訖。良漢曰,朱子稱周禮,周公運用天機之書。觀其制度,可謂備具矣。上曰,然。非周公,誰能作之?良漢曰,聖人制作,纖悉無遺。至於蟈氏,以灰逐蛙之官也。如此細事,亦有分職,則其纖悉可知矣。上曰,稠密矣。仍下問曰,螻蟈何物?予則以布穀知之,頃有人奏以布穀矣。良漢曰,螻蟈,卽蛙也。上問敍五曰,汝知之乎?敍五曰,蛙也。上曰,以禹貢圖,觀天下地理,則終是眩亂。下番或知之乎?敍五曰,臣何能盡知?上曰,若以此圖,按而觀之,則可知治水之跡乎?良漢曰,然矣。上曰,我國地圖,則無眩亂之患耶?良漢曰,按圖可知矣。上曰,汝等觀日出乎?海水波盪,似若從海出,而其實海外有陸,陸外又有海矣。良漢曰,然矣。上曰,金星昏見西方,則爲太白,曉轉東方,則爲啓明,此一星,在西方則爲金星,轉東方則爲木星耶?下番達之,可也。敍五曰,星曆度數,臣本不閑,何敢質言也?上曰,天皇地皇之說,終未了然,諸臣各陳之,可也。良漢曰,此特寓言,以明元會之數也。昌順曰,臣亦以爲寓言也。上曰,武王年齡,不能詳知。孟津之時,成王有乎,無乎?良漢曰,有之矣。上曰,以史記所傳言之,則邑姜,實非誕育之齡,而康叔又爲成王少弟,此等疑晦處,誠不可曉矣。仍命退,諸臣相繼退出。
上在昌慶宮。常參·經筵,以代理停。
下直,珍山郡守申思憲。
親傳香罷後,政院·玉堂·藥房口傳問安。答曰,知道。
李吉輔達曰,大司憲魚錫胤,掌令金會元呈辭,李養源,執義金元行,持平元啓英·金蓍耉在外,今日以監察茶時之意,敢達。令曰,知道。
張志豐達曰,兵曹判書鄭翬良,日事違召,終不出肅,事體極爲未安。卽爲牌招察任,何如?令曰,依。
傳于張志豐曰,傳香後當召見,備局堂上來詣于集賢門。
傳于尹東暹曰,明日出宮時刻,以三更三點爲之,東宮陪從,左副承旨爲之。
傳于趙明鼎曰,仍任守令,使之卽今辭朝,現告,承旨知入,前望單子待令。
以備忘記,傳于尹東暹曰,承旨有闕之代,洪得厚除授,其代李長夏除授,卽爲察任。
趙明鼎達曰,新除授同副承旨洪得厚,卽爲牌招,以爲齋宿之地,何如?令曰,依。
又以侍講院言達曰,明日徽寧殿望祭攝行時,宮官不得不備員。新除授司書李海重,旣有只推之令,卽爲牌招,以爲備員進參之地,何如?令曰,依。
傳于尹東暹曰,東宮陪從,右副承旨爲之。
以尹得養爲同副承旨。
傳于趙明鼎曰,同副承旨尹得養,乃是執禮,行事後使之謝恩。
夜二更,月暈。
傳于尹東暹曰,承旨入侍。
傳于趙明鼎曰,左相入侍。
令于安允行曰,莫重公事,誤踏達字,極爲非矣。當該中官從重推考。
戊寅五月十四日辰時,上具布裹翼善冠·視事服,降立涵仁亭前庭板位,親傳香入侍時,行都承旨趙明鼎,左承旨李奎采,右承旨尹東暹,左副承旨李吉輔,右副承旨安允行,同副承旨張志豐,記事官洪錀,假注書李昌燮,記事官鄭昌順·柳敍五,以次侍立訖。受香獻官,以次趨入。上跪傳孝昭殿香後,上曰,三角·漢江香跪傳,木覓亦當一體跪傳矣。祈雨祭官,誰也?明鼎曰,安復駿·李光溭·李長夏也。上下敎于長夏等曰,民惟邦本,今之祈雨,寔爲斯民。若致齋不誠,則豈有感應?汝等,須以今番若不得雨,則不得歸見吾君爲心,至誠虔禱。如此而不雨,則是予誠淺,汝等須體此意,各別致齋,爲先禁草。長夏等承命退出。上曰,三角祝文一乎?二乎?明鼎曰,二也。上曰,國王云云,皆同乎?明鼎曰,同矣。上曰,木覓,似重於北岳,而不及北岳,何也?明鼎曰,北岳則似以鎭山故耳。上召守僕下問曰,白岳·北郊視海嶽瀆乎?守僕曰,入於山川矣。上曰,汝更爲出往,考例以奏,可也。諸臣相繼退出。
戊寅五月十四日辰時,上御崇文堂。備局堂上引見入侍時,左議政金尙魯,右議政申晩,知事李益炡,行司直金聖應,左參贊洪象漢,行司直洪鳳漢,刑曹判書李,戶曹判書李宗白,禮曹判書申晦,工曹判書李益輔,左尹李昌壽,訓鍊都正具善復,副護軍鄭汝稷,大司成金善行,吏曹參判金致仁,同副承旨張志豐,假注書李昌燮,記事官鄭昌順·柳敍五,以次進伏訖。尙魯曰,日來炎蒸,聖體調攝,若何?上曰,一樣矣。尙魯曰,水刺之節,若何,寢睡之節,亦若何?上曰,水刺一樣,而寢睡,則近頗不寧矣。尙魯曰,脚部酸痛之候,若何?上曰,差勝矣。尙魯曰,昨伏聞耳部有受傷之節云,不勝憂慮。夜來耳部浮高之候,若何?上曰,差勝矣。尙魯曰,丸劑連爲進御乎?上曰,進御矣。晩曰,勿爲間斷,連日進御伏望。上曰,旱徵可悶。尙魯曰,然矣。上曰,俄者下敎於祈雨祭官,以如不得雨,勿爲來見爲敎矣。兩麥則似已登場,豐歉何如?尙魯曰,已盡登熟,而今年則無殺靑之患云,民食之不甚艱乏,可知矣。晩曰,大抵兩南及畿甸,麥事頗登云矣。尙魯曰,筵體嚴重,而行知中樞府事李益炡追後入侍,殊涉未安。推考,何如?上曰,依爲之。出擧條尙魯曰,日昨筵中,副摠管李潤成,盛陳濟州馬種漸小之弊,仍以淸差開市時,雄馬五六十匹,爲先買來,入送島中,俾得取種之意,仰達,有令備局稟處之命矣。我國馬政,專靠於耽羅,而其體小品劣,漸無可用之狀,果如此,則非小慮也。彼中雄馬買來取種之說,誠有意見,自今年爲始,每年西北開市時,關西則限二三十匹,北道則限十匹,擇買體大之不騸馬,年年入送耽羅,放牧國屯,使之取種,則必有其效,限五六年依此擧行爲宜,以此分付兩道,何如?上曰,若竝買雌馬,則尤好矣。尙魯曰,然則此數外雌馬,亦勿拘多少,同爲買來之意,一體分付,何如?上曰,依爲之。出擧條上曰,注書出去,召昨日摘奸宣傳官入侍。臣昌燮承命退出,召宣傳官李厚坤入侍。上曰,宣傳官,則姑伏檻外。尙魯曰,平安監司閔百祥狀本,以爲嘉山郡才公浦和順翁主房折受堰畓江落之代,丙寅·戊辰兩年打量時,以民畓九十六石零,勒爲充數,而當初江落處之泥生還築者,爲一百石,今屬本房,則民畓當卽出給,而到今竝爲仍執,尤無意義,還爲出給於民人事,請令廟堂稟處矣。道臣雖以狀達爲之,而此田畓,旣入於御覽文書,故敢此仰稟。折受江落處之以民畓代充云者,萬萬不當,況泥生還推之數,準民畓而猶有餘,則民畓之積年竝執,果爲民人稱冤之端,使之依狀請施行,何如?上曰,此等處發遣備局郞摘奸,宜矣。尙魯曰,然則待郞廳摘奸以來,更爲稟處,何如?上曰,依爲之。出擧條尙魯曰,餉還穀事面,何等嚴重,而近來守令,專不畏法,私自加分之弊,便作應行前例,視國穀,殆如私物,在荒歲,則猶可託以恤民,至於常年,勒分於不願受之民,反爲小民蹙頞之資,亦可謂之恤民乎?如今年糶分之政,尤爲可慮。其中貧不辦種糧,方患廢農者外,加分之弊,各別詳察,如有犯者,隨現狀聞,繩以重律事,嚴飭分付於八道道臣及三都守臣,何如?上曰,依爲之。尙魯曰,連歲荒歉之餘,幸而昨年年事大登,今春麥農告熟,故京外人心狃安,視穀如土。我國風俗,誠可惡矣,而目今旱徵若此,來頭之憂,有不可勝言。此時儲穀之政,毋論公私,不容少忽,一體嚴飭於三都·八道,何如?上曰,依爲之。出擧條尙魯曰,今此令秋曹詳閱文案,拈疑稟決之命,寔出於憫旱恤刑之聖意,臣等不勝欽仰,而若言其重獄之多有疑晦,會推之不能審愼,則外方此弊尤有甚焉。八路之許多州縣,心抱冤而口不得宣,一入囹圄,囚首宛轉,有足以上干天和者,將不知其幾何,思之寧不惻傷哉?分付各道道臣·三都守臣,取文案反復閱覽,如有疑端之可疑,情犯之可恕者,無論月終錄啓之入不入,使之一一酌處後列錄狀聞,何如?上曰,所奏誠是。以此申飭,如有啓聞者,承旨持入以奏。出擧條尙魯曰,無論歲之豐歉,不擾民,爲有國之第一政也。方今八路生民,積困於荐饑,殆似大病未蘇,而若以昨年年事之稍登,愛恤之心少弛,使役之道不息,則哀彼窮民,其何以支堪乎?朝家之以此申飭,前後非一再,而我國事時月稍間,則輒至蕩然,此不可不慮。一切使民之事,限今年各別嚴禁之意,分付八道·三都,而如有不從令者,則犯禁之守令,不檢之道·守臣,自廟堂隨其現發,從重論罪,何如?上曰,所達誠是。另加嚴飭,可也。出擧條尙魯曰,吏曹判書尹得載,兵曹判書鄭翬良,自經都政之後,鎭日違牌,一向引入,國事殊可悶矣。兵判則雖以首尾兩銓,屢過大政,爲欲遞之端,而移拜西銓之後,纔經二都政。若以此謂之瓜限,則有不可創例,吏判則聞方有實病,而一時所患,可卽向瘳,且受任不久,何可一經都政,而輒欲遞解乎?東西銓長官之閱月久曠,事體誠甚未安,竝申飭行公,何如?上曰,依爲之。出擧條上曰,吏判之引入,似以特除爲嫌,使臣下當以四維矣。晩曰,其病可悶矣。上曰,吏判近來太朽落矣。尙魯曰,當此推鞫之時,禁府都事有闕之代,當速差出,而首銓不出,誠可悶矣。上曰,禁府都事有闕代,令次官擧行。出榻敎尙魯曰,別齎咨官李廷熺所持來犯越事,禮部咨文啓下後奏文一度,依前例令提學撰出,付送於今冬節使之行,何如?上曰,依爲之。出擧條上曰,謝恩陳奏兼冬至正使,以宗臣備擬事,分付。出傳敎上問益輔曰,領相之病,近來何如,容貌依舊乎?益輔曰,面部尙有瘢痕矣。上曰,鬚髥幾何被爇?晩曰,幾至强半而尙長矣。尙魯曰,卽今之病,不過本來眩氣,而引入已過期年,政府旣無主人,臣等獨爲行公,事多可悶,自上特爲勉出,何如?上曰,其日已久,其幾勿藥,目今台席不備,國事叢脞,噫,此等之時,小子之望元輔,豈可一刻弛于中?況憫旱祈雨之時,以卿體國之心,豈忍恝視?其雨其雨,若不沛然,雖在諒闇,何可自顧靜攝而不爲代犧乎?玆令史官諭予憫國之意,仍命偕來,卿須體君臣之大義,顧小子之企望,其卽偕來事,傳諭于領相,與之偕來。傳曰,遣史官傳諭。出傳敎上曰,金奉朝賀近來衰老,如何?齒牙不脫落乎?致仁曰,太半脫落矣。上曰,兪領府事近來衰敗,如何?尙魯曰,尙爲强健,昨日參鞫坐而去矣。上曰,可貴矣。旣爲備局都提擧,則入侍何妨,而不爲之耶?益炡曰,禁推玉堂,有過三朔勘律之命矣。當計日乎?當計朔乎?上曰,此則六月初一日草記,處之,可也。曰,刑曹抄啓,有從速擧行之命矣。取考該曹獄案,則決難以文跡得其情實,今日未及持入矣。僚堂李彝章,勤敏有餘,洪名漢,精神過人,與之同爲査究,後日登對時,欲爲陳達矣。上曰,好矣。僚堂,俱好矣。曰,然矣。曰,酒禁捉得買飮者,方在囚矣。上曰,近來亦有酒乎?曰,以酒禁事,有兩次傳敎,而最後傳敎中,買飮者則無區別擧論之事,何以處之乎?上曰,諸臣各陳之。尙魯曰,與受同罪,釀與飮者之勘以同律,固無不可,而但究其情犯,則不無輕重之分。飮者雖不可與釀同律,似當用之次之律矣。象漢曰,臣前年待罪秋曹時,以釀者飮者與之同罪,然後可以禁之之意陳達,則聖上以臨時定罪爲敎矣。善行曰,臣待罪水原時,見群飮者甚多,故無識村民,以善沽爲利,犯釀無數,以此言之。臣以爲飮者之罪,過於釀者矣。上曰,此亦有意矣。此事,後入侍更定,可也。致仁曰,近來蔭官見差殘邑守令,則輒自本司草記請仍,不但事涉曲循,亦非擇人之道,故年前大臣陳達,朝家所知。緊重事役,目下專掌者外,勿許捧入草記事,定式矣。漢城判官申思憲,頃日政移拜珍山郡守,該府以戶籍庫修改之經紀,草記請仍,聞姑無始役之事,且該府郞官,異於兵戶曹緊任。臣以爲該府草記勿施,申思憲仍任珍山,宜矣。上曰,依爲之。該府堂上當該承旨遞差,此後此等守令,非徒勿施,勿復檢擬。出擧條上曰,漢城判官仍任草記,該府當該堂上及捧入承旨遞差。出榻敎上問厚坤曰,昨日摘奸,則各處川渠,如何?厚坤曰,略有開浚處,而塡塞者亦多,故臣以各別浚治之意,分付於家前矣。仍命退,諸臣相繼退出。
戊寅五月十四日三更一點,王世子徽寧殿望祭攝行時,右副承旨張志豐,事變假注書盧瑞國,記事官安正澤,輔德李基德,弼善金光國,文學具允鈺,說書南玄老,以次陪從。王世子具翼善冠·淺淡服,步出集英門,由銅龍門而入光政門,詣明政殿庭板位,大朝出宮時祗迎,還詣小次,改具翼善冠·視事服,四更三點,入徽寧殿行禮畢後,復入小次,改具淺淡服,詣明政殿庭板位。王世子曰,俄者領相處傳諭史官,有書啓,而承旨見之否?辭意何如耶?志豐曰,臣未及見知矣。王世子曰,注書見之乎?臣瑞國對曰,見之而以舊病未差,又添腰脚之痛,不得造朝爲辭,史官姑爲仍留云矣。大朝還宮時祗迎後,出光政門,由銅龍門入集英門,還大內。諸臣遂退出。
戊寅五月十四日四更一點,上具布裹翼善冠·視事服,步出賓陽門時,行都承旨趙明鼎,左承旨李奎采,右承旨尹東暹,左副承旨安允行,記事官洪錀,假注書李昌燮,記事官鄭昌順·柳敍五,以次侍立訖。上步入齋殿,具練衰服。上曰,同副承旨洪得厚許遞,前望單子入之。出榻敎上詣孝昭殿,行初獻禮,還就板位。亞獻·終獻禮畢後,上詣望燎位,問明鼎曰,魂殿參奉三年後,奉承傳移職,則祔太廟前,當爲更出參奉乎?明鼎曰,臣亦不知前例矣。上曰,然則該曹當知之乎?參奉李寬鎭曰,臣槪聞前例,則雖奉承傳移職,祔廟前,則除本司,而入直云矣。上曰,事體似然矣。禮畢,諸臣相繼退出。
上在昌慶宮。常參·經筵,以代理停。
孝昭殿望祭罷後,大殿,政院·玉堂·朝廷二品以上·六曹堂上·大司諫·宗親單子問安。答曰,罔極。藥房口傳問安。答曰,罔極。世子宮·嬪宮,政院·玉堂口傳問安。答曰,罔極。徽寧殿望祭罷後,大殿,政院·玉堂·藥房·朝廷二品以上·六曹堂上·大司諫·宗親口傳問安。答曰,知道。世子宮·嬪宮,政院·玉堂口傳問安。答曰,罔極。儲慶宮·毓祥宮仲朔祭親傳香罷後,大殿,政院·玉堂·藥房口傳問安。答曰,知道。
張志豐達曰,備邊司郞廳來言,今日賓廳坐起日次,而望祭正日相値,頉稟。令曰,知道。
又達曰,今日賓廳坐起日次,旣已頉稟,所當持公事入對,而時無公事,頉稟。令曰,知道。
李奎采達曰,明日常參,以毓祥宮仲朔祭正日,頉稟。令曰,知道。
趙明鼎達曰,新除授同副承旨尹得養,今日不爲出肅。卽爲牌招,何如?令曰,依。
張志豐,以都摠府言啓曰,今日入直內三廳武兼禁軍及軍兵等,當爲中日習射,而孝昭殿望祭親臨正日相値,不得爲之之意,敢啓。傳曰,知道。
尹得養達曰,兵曹判書鄭翬良,日事違召,無意行公,事甚未安。卽爲牌招察任,何如?令曰,依。
尹東暹達曰,玉堂上下番俱空,事甚未安。校理李錫祥,卽爲牌招入直,何如?令曰,依。
以校理李錫祥牌不進罷職令旨,令于尹得養曰,推考徽旨捧入。
傳于尹得養曰,承旨來詣于集賢門。
尹得養,以吏曹言啓曰,今此太廟望祭大祝,副司果李正吾塡差矣,稱以在外,終不受香,事甚未安。本曹請推之外,他無可施之罰,何以爲之?敢稟。傳曰,其涉寒心。令該府處之。
尹得養,以觀象監官員,以領事提調意言啓曰,雲觀升品效勞之人調用事,命下矣。歷考監中前例,則尹士雄·崔天衢·李茂林等,俱以學得曆法於中國,傳授曆官之功,特拜守令。此出於列聖朝敬天授時,酬勞奬勸之盛典也。蓋我國曆法,必資中國,而一自時憲書出來,我國未得其新法算術,故日月交食,每有先後淺深之差,淸鄕曆書,亦多忌宜相左之患,當該曆官,輒被罪罰矣。監官員安國賓·金兌瑞·李德星,曾入燕京,購其全書,潛心究索,使諸官隷習。自此以後,日月交食及曆註宜忌,纖毫不爽,其術業之精,勤勞之誠,視諸尹士雄等諸人,無多讓焉,奬拔之典,宜用前例。安國賓則本資崇政,已經同知及縣監,金兌瑞,本資資憲,曾經同知及僉使,李德星,亦經東班正職,此三人竝令東銓,各隨履歷,相當職調用,以爲激勸之地,似合事宜,而係干恩典,上裁,何如?傳曰,安國賓·金兌瑞,曾已見之,而李德星則今番見之,爲人精詳。噫,書傳曰,敬授人時。我朝勸奬,亦若此。大抵曆法日月交食,近無差錯,其功宜奬。令該曹其勿視循例承傳,依草記隨窠調用事,分付可也。
夜一更,流星出房星下,入巽方天際,狀如拳,尾長二三尺許,色赤。
戊寅五月十五日辰時,上具翼善冠·視事服,御涵仁亭前庭板位,儲慶宮·毓祥宮仲朔祭親傳香時,行都承旨趙明鼎,左承旨李奎采,右承旨尹東暹,左副承旨安允行,右副承旨張志豐,同副承旨尹得養,記事官洪錀,假注書李昌燮,記事官鄭昌順·柳敍五,以次侍立訖。受香獻官以次趨入,上親傳香俯伏興。禮畢,諸臣以次退出。
戊寅五月十五日未時,上御崇文堂。承旨入侍時,同副承旨尹得養,假注書李昌燮,記事官鄭昌順·柳敍五,以次進伏訖。上命得養讀觀象監草記。上曰,前古欽若之政,以帝堯時分命觀之,其擇人之意,如何,而我國則此政極疎,在於雲觀者,雖有功勞,而亦無勸奬之典,其人之益怠職事,亦無足怪矣。今見此草記,此三人之功勞,其可尙矣。上曰,宣傳官一員入侍。出榻敎臣昌燮承命退出,召宣傳官李厚坤入侍。厚坤進伏。上曰,川渠開浚之役,每以家前當之。川邊居民,半是貧殘之戶也。旣無人丁,浚開之役,想不着實。汝卽今出往,自廣通至馬廛橋家前應役,馬廛橋至五間水門,使其近處菜田田夫浚之。厚坤承命退出。上曰,家前則無尺婢者甚多,而田夫則皆是健丁,使田夫浚之,絶勝於家前矣。得養曰,然矣。上曰,吏曹草記,政院有稟捧入,當該中官,無端以奏,從重推考。出傳敎上曰,誌狀編輯之役,何時當畢耶?得養曰,似爲過半,而未知何時當畢矣。上曰,趙應善此職矣。得養曰,然矣。上曰,前修撰趙,校正郞廳差下,其令卽爲察任。出傳敎仍命退,諸臣相繼退出。
戊寅五月十五日罷漏時,上御涵仁亭前庭。承旨入侍時,右承旨尹東暹,假注書李昌燮,記事官鄭昌順·柳敍五,以次進伏訖。上曰,祈雨祭想已過矣。祭官若誠歇,則決難得雨。予終夜露處跪坐,猶不覺脚部之痛矣。東暹曰,徹夜將事,又至今露坐,聖體豈不受傷乎?上曰,其雨其雨,旱徵日甚。初次行祭,瞻彼雲漢,雨意愈邈,言念民事,其悶曷喩?古人云不見其形,願察其影。昔漢東海孝婦抱冤,能致三年之旱。爲民祈雨,其當靡不用極。秋官抄奏,其令再明日擧行。出傳敎上曰,注書出去,左相如尙留在,使之入侍。臣昌燮承命退出,傳諭入侍。尙魯進伏。上曰,雨意尙漠然,予心誠抑菀矣。終夜露處,不覺爲疲,而脚部有痰,頗爲酸痛,故此膝俄纔少伸,此亦若欺神明,心甚不安矣。尙魯曰,聖上憂民之誠,固知靡不用極,而不顧聖體之損傷,徹夜將事之餘,又有此露坐之擧,臣聞來不勝驚遑焦迫之至。上曰,予若勉强爲之,則神必厭之矣。尙魯曰,聖心,固非出於勉强,而聖體之受傷,當復如何?雖在平人,衰老之年,則將攝之節,倍加愼毖,況聖上衰暮之境,諒闇之中,不思保護之道,作此過中之擧,臣實不勝沓沓也。上曰,副修撰洪良漢入侍。出榻敎臣昌燮承命出來,召良漢入侍。良漢進伏。上曰,旱氣如許,各處社壇,不可不飭,汝往果川·衿川及陽川三邑社壇,摘奸以來。良漢曰,當爲暗行乎?抑爲出道乎?上曰,不必暗行,肅拜以行,可也。良漢承命退出。上曰,金台南爲何官耶?尙魯曰,爲參奉矣。上曰,申奎疏,世傳東平尉指使,而至於台南之疏,則豈有指使而爲之耶?尙魯曰,渠若不欲,雖令之,豈爲之乎?上曰,金淨別號,知其爲沖菴,而官至幾品?東暹曰,官至判書矣。上曰,朴祥,何職?東暹曰,爲承旨矣。上曰,今欲贈金淨贊成,朴祥正卿,何如?尙魯曰,好矣。上曰,曾於戊申,李鳳翔贈贊成,南延年贈判書,其時李光佐,以延年之贈判書,爲過矣。其後聞延年節義,則判書不是過矣。尙魯曰,延年節義如彼卓然,雖贈判書,夫誰曰過乎?上曰,金·朴兩人之贈職,過幾年而今始爲之,似若有待矣。旣贈職則當賜諡,如此之人,則豈待諡狀而賜諡乎?尙魯曰,然矣。上曰,今因誌狀纂輯,乃見故判書金淨,一府使,故承旨朴祥,一郡守而以溫陵復位事,其能聯名封章,辭嚴義正,百載之下,令人凛然。己未年只錄用其後,可謂欠典。金淨議政贈職,朴祥正卿贈職,而朴祥,不待諡狀,特爲賜諡,金淨,官雖正卿,若無賜諡之事,一體擧行。出傳敎尙魯曰,俄承下敎,不勝焦悶。殿下一身,宗社生民之所依仰,付託之重,當復如何,而專不顧聖體,每作此過中之擧?殿下每以生民爲念,而聖躬安然後,生民安矣。殿下何不念及於此乎?上曰,苟能活民,何惜予身?尙魯曰,聖敎每每至此,臣尤切沓沓也。上曰,今日贈職事,可謂善爲之事矣。尙魯曰,幾年未遑之典,今始擧行,始知事皆有時矣。上曰,然矣。上曰,今日親傳香,依昨日例擧行。出傳敎尙魯曰,曉氣不佳,此非露坐之時,伏願還御,調護聖體,若何?上曰,今將往眞殿矣。尙魯曰,夜已向曙,卽今又何可拜眞殿乎?直爲還御之意,冒死敢達。上曰,當量爲之矣。仍命退,諸臣相繼退出。
上在昌慶宮。常參·經筵,以代理停。
下直,釜山僉使田光國,草溪郡守鄭彦龜,龍潭縣令徐有祜,宜寧縣監金亨大,彦陽縣監朴思恭。
尹得養達曰,大司憲魚錫胤呈辭,執義金元行,掌令李養源在外,金會元呈辭,持平元啓英·金蓍耉在外,今日以監察茶時之意,敢達。令曰,知道。
又達曰,明日常參,以祈雨祭齋戒,頉稟。令曰,知道。
又達曰,玉堂上下番俱空,事甚未安。校理李錫祥旣有只推之令,卽爲牌招入直,何如?令曰,依。
以校理李錫祥牌不進罷職令旨,令于尹東暹曰,推考徽旨捧入。
張志豐達曰,兵曹判書鄭翬良一向違召,無意膺令,事體極涉未安。卽爲牌招察任,何如?令曰,依。
傳于尹得養曰,摘奸宣傳官及承旨,來詣于集賢門。
張志豐啓曰,因兵曹啓目,安邊府使所佩兵符見失,令本院改造下送事,允下矣。兵符今已造成,依例定禁軍給馬下送于咸鏡監司處,使之分上,舊兵符收聚上送,以爲燒火事,下諭,何如?傳曰,允。
傳于尹得養曰,承旨來詣于集賢門。
又傳曰,御史若入來,同爲入侍。
張志豐以兵曹言啓曰,今五月十七日,武臣堂上以上朔試射日次,而祈雨祭齋戒相値,不得爲之之意,敢啓。傳曰,知道。
張志豐以御營廳言啓曰,因禮曹草記,獻陵內捉處事,本廳將校率領砲手出往矣,連接將校手本,則二虎捉得之後,更無蹤跡云,旣無蹤跡,則許多軍兵之屢日露處,亦甚可慮,今姑撤還之意,敢啓。傳曰,知道。
尹得養,以義禁府都事,以鞫廳大臣意言啓曰,問事郞廳尹東昇,方有身病,今姑改差,其代,以前正言鄭光漢差下,而時無職名,卽令該曹口傳付軍職,冠帶常仕,何如?傳曰,允。
以鄭光漢,爲副司果。
張志豐以義禁〈府〉言達曰,副司果李正吾令該府處之事,徽旨達下矣。李正吾下去京畿利川云,依例發遣府羅將,拿來,何如?令曰,依。
以江原監司沈鏽狀達,江陵等官居寡女秦召史等,爲虎囕死·燒死事,令于尹得養曰,囕死·燒死人等,令本道恤典擧行。以平安監司閔百祥狀達,宣川等官居軍官朴東星等渰死事,令于尹得養曰,渰死人處,令本道恤典擧行。
行都承旨趙明鼎上書。伏以日昨大朝賓筵,以京兆郞請仍草記捧入事,有當該承旨遞差之命,臣旣忝一院之長,凡有咎責,臣實爲首。且此是臣在院時,所嘗往復而停當者,則今於僚員之被罪,有不可專委該房,獨自晏然,私心惶愧,歷日靡定,連値淸齋,書籲路阻,今始露章自列,敢陳同罪之請。伏乞离明,俯賜諒察,亟許鐫遞臣職,以重公法,以安私分,不勝萬幸。臣無任屛營祈懇之至,謹昧死以聞。答曰,覽書具悉,卿勿過辭,從速行公。
戊寅五月十六日卯時,上御崇文堂。摘奸宣傳官入侍時,左副承旨安允行,假注書李昌燮,記事官鄭昌順·柳敍五,宣傳官李厚坤以次進伏訖。上問厚坤曰,川渠果以田夫,盡爲浚之耶?厚坤曰,臣昨日承命出去,依下敎發田夫浚之,而日力不足,未能盡浚矣。上曰,五間水門前,有土山矣,尙今宛然耶?厚坤曰,猶有形止,而頹圮則多矣。上曰,其未盡浚開處,今日亦發田夫盡浚,可也。仍命厚坤先退,上曰,再次祈雨祭獻官諸執事另擇事,分付。出傳敎上命臣昌燮,召香室守僕,守僕伏於階下,上下問曰,祈雨祭時龍山及楮子島祝文,有押乎,無押乎?守僕奏曰,龍山則無押,而楮島則不能詳知矣。上曰,汝出往香室,考例以入,可也。守僕退出,上曰,喬桐水使李柱國入侍。出榻敎臣昌燮承命退出,召柱國入侍,上曰,進前。柱國進伏,上曰,喬桐,保障重地,如有弊瘼,詳達,可也。柱國曰,臣昨年叨任此職,經宿卽遞,故未能詳知,赴任後,當隨聞狀達矣。上曰,民戶,幾何?柱國曰,不能詳知矣。上曰,去江都,幾里?柱國曰,水路十里矣。上曰,不遠矣。幅員,幾何?柱國曰,三十里矣。上曰,卿曾前熟觀此地乎?柱國曰,臣曾於臣舅故判尹臣具聖任爲水使時,熟觀之矣,第戰船一款,實有可悶者,故敢此仰達矣。本鎭戰船長繫於船倉連陸之地,朔望潮生時兩次外,他時則不得浮,卒有緩急,繫陸之船,將何用之?此似有急時變通之道矣。上曰,三南帥臣,亦多有以此事仰達者矣,年幾何?柱國曰,三十九矣。仍命柱國退,柱國退出香室,守僕考祈雨祭典,更爲來奏曰,楮島亦無押矣。上曰,致祭時龍山·楮島先後,如何?守僕曰,先龍山矣。上曰,退去。守僕退出,仍命退,諸臣相繼退出。
戊寅五月十六日未時,上御崇文堂。承旨入侍時,同副承旨尹得養,假注書李昌燮,記事官鄭昌順·柳敍五以次進伏訖。上曰,春坊上番,持御製訓諭入侍。出榻敎,臣昌燮承命退出,召文學具允珏入侍,允珏進伏,上命允珏讀銅闈訓諭。上曰,此冊中不入御製者,亦考出乎?允珏曰,未及考出矣。上曰,此冊,後當有用處,與汝兄詳細考出,謄之御製,可也。讀至如車之輪,上曰,此處似曾釐正,而未能詳記,上番記得乎?昌順曰,其時已釐正矣。上曰,京畿御史洪良漢,先入侍後肅拜。出榻敎,臣昌燮承命退出,召良漢入侍,良漢進伏。上曰,奉命事詳陳,可也。良漢曰,臣奉命先向果川,而果川則先文,衿川·陽川則恐其先覺,不爲先文矣。上曰,社壇,如何?良漢曰,果川則頹圮極甚,屋多雨漏矣。上曰,位牌,如何?如社版否?良漢曰,如社主而以白紙爲匣矣。上曰,衿川,則如何?良漢曰,衿川則壇形雖勝於果川,而屋則以草蓋之矣。上驚曰,然乎?社主以草覆之乎?良漢曰,陽川稍勝於兩邑,壇屋旣不至毁圮,位版亦作粧藏置矣。上曰,其位版有櫝乎?良漢曰,有之矣。上曰,以粧奉安,似不方正矣。良漢曰,然矣。上曰,頃年溫行時,望見果川有神廟甚高,問之,乃城隍云矣。良漢曰,沿路見之,則雨澤姑不渴急,而可悶者,蝗蟲四起矣。上曰,太宗呑蝗事非人情,然當其呑時,則有善心而然矣。不可專歸於假仁,儒臣之意,何如?良漢曰,然矣。上曰,春坊之意,如何?允珏曰,上敎,好矣。上曰,旱徵若此,爲民祈雨之時,宜先飭社壇,而曾亦有下敎者,故初次祈雨之夜,其雨其雨,反爲漠然,心切悶焉。爲先從近令儒臣摘奸果川,則社壇寒心,神室亦不修,衿川則社壇稍勝於果川,神室蓋草圍草,所見寒心,陽川則神室奉安,其涉不正云,不可不懲一勵百,三縣守令,令該府處之,而此時不可曠官,施以不能爲律事,分付。出傳敎上曰,天皇氏之說,終未了然,天皇若非人,則盤古,是何物?得養曰,盤古,或稱混沌矣。上曰,一萬八千歲,何謂也?良漢曰,以會數言之矣。上曰,然則所謂亦各一萬八千歲云者,欲終子丑二會之意也。良漢曰,然矣。上曰,東國,自檀君始有人云,而但檀君始爲君耳,非東人始生於其時也。良漢曰,上敎至當矣。上曰,史略,誰所作也?良漢曰,進士曾先之所作也。上曰,秋牟,已收之乎?良漢曰,方收矣。上曰,春牟亦可食乎?良漢曰,今年非凶年,故春牟足可食,而方未收矣。上曰,農形,如何?良漢曰,秧針之出水者,或至寸許矣。上曰,雨澤則姑不至甚急耶?良漢曰,畿內則不至甚急,而聞路人之言,則忠淸道自四月不雨,方在渴急云矣。上曰,市直,如何?良漢曰,米則三斗餘,麥則可至十五斗云矣。仍命退,諸臣相繼退出。
上在昌慶宮。常參·經筵,以代理停。
趙明鼎達曰,明日常參,取稟。令曰,停。
又達曰,左承旨李奎采,左副承旨安允行,今日不爲仕進,竝卽牌招,何如?令曰,依。
以左承旨李奎采牌不進罷職令旨,令于尹東暹曰,推考徽旨捧入。
尹得養達曰,兵曹判書鄭翬良,日事違召,無意膺令,事體極涉未安。卽爲牌招察任,何如?令曰,依。
安允行啓曰,刑曹判書李,參判李彝章,參議洪名漢依下敎來待矣。傳曰,來詣于集賢門。
傳于尹得養曰,鞫坐進去,承旨入來,則直詣于集賢門。
張志豐啓曰,鞫廳大臣以下,依下敎來待矣。以承傳色口傳下敎曰,今日有爲民爲之之事,明日入侍。
戊寅五月十七日申時,上御恭默閤。刑曹三堂上入侍時,刑曹判書李,參判李彝章,參議洪名漢,左副承旨安允行,假注書李昌燮,記事官鄭昌順·柳敍五以次進伏訖。上曰,頃日所奏酒禁事,飮者以同律施行,可也。曰,飮者釀者,旣承同律之下敎矣。飮者前有現捉,而釀者則在逃,尙未捕得,犯禁者若或有他人,則不可不一番査問而處之,姑待釀者捕捉,一體頭面後照律,何如?上曰,依爲之。出擧條曰,文書抄啓,旣有成命矣,取考本曹文案,則死囚中一人,或可傅生議,故敢爲持來矣。上曰,其名,誰也?曰,姓名金漢取,卽陽川私奴也,以癲狂殺人,其前後事實,如是矣。仍讀其文案,上曰,苟非狂氣,則旣無恩怨,而必無中路殺人之理矣。曰,此人當初殺人之時,其伴下見之,則或指天譫語,或向空大號,形狀奇怪,及其被捉就囚之後,全不省人事,受刑累次,而亦不能言,其後則間間能言,而問其殺人曲折,則亦不記憶云矣。上曰,次堂之意,如何?彝章曰,此漢殺人之時,路傍之人走告,面任輩結縛詰問,則全然不省云矣。名漢曰,其爲狂人,則的實矣。上曰,受刑,幾次?曰,六次矣。上曰,癲狂殺人律文,如何?曰,律則減死矣。名漢曰,癲狂殺人者,特貸一律,曾有受敎矣。上曰,今聞秋官抄奏,漢取,癲狂無疑,求諸法文,已有受敎,特貸一律定配。出傳敎曰,此卽江原監司沈鏽狀本,莫進·美暹·江切等獄案也。莫進以淫行,誣美暹,美暹欲爲辨覈,縛致莫進,聚族亂打,仍致隕命,美暹爲正犯,江切爲參殺,而道臣之査狀,如是矣。上曰,讀之。讀其文案,上曰,首謀與加攻,有異矣。曰,然矣。上曰,此獄事,固非謀殺,而其必殺乃已之意則的實矣,刑曹之更査,何意?曰,刑曹行査,欲知謀殺與否矣。上曰,謀殺與加功,有異,而觀其推案,則專昧加功之律,其推官,誰也?名漢曰,三陟府使李最中也。上曰,其文書不了然矣。曰,此獄事,以美暹爲正犯,江切爲酌處,此則本曹回啓之事也。臣曹欲以酌處決之,未知何如?上曰,今聞江原道臣査狀,莫進以淫行誣人,美暹之聚族欲覈,其勢似然,末殺乃已,其償命,烏可逭乎?以此推之,非造謀可知,江切其望加功,旣非謀殺,則本非一律,依律文杖流,當初秋曹行査不過謀殺與否,則主推官所報,其涉糢糊,此蓋由於昧於法文之致。以讀書侍從之臣,特除之下,幺麼一事,若是未暢,其所飭勵宜先,此等令該府處之,田昌雨則雖同是推官,不過同推,年少武弁,不足深飭,勿論道臣之他餘人,直爲酌放,可謂得體,而其所就語,亦欠明白,從重推考。出傳敎上曰,最中之意,則欲用一律矣。曰,非欲用一律,請速決矣。名漢曰,亦有同推,則主推官,似不獨當矣。上曰,昌雨年少武弁,渠何知也?道臣之他餘人直放,善矣。行査時刑判,誰也?曰,洪象漢也。上曰,似然矣。曰,此卽咸鏡監司李命坤狀本,福男·女·有德等獄事也。有德,卽福男之妻,而女,乃福男隣家巫女也,女招引有德,逃走南中,福男爲尋其妻,驅迫女,到處亂打,女畢竟投水致斃,仍爲成獄,而其文案如是矣。上曰,讀其文案,可也。讀文案。上曰,福男之欲尋其妻,毆打女,已無足怪,而以溺水後蒼皇拯出,觀之,則其無必殺之心,可知,推案之欲傅生議,可謂善矣。其推官,誰也?曰,安邊府使李顯重也。上曰,文報之可以觀人也,如是矣。雖然有德之無狀,甚於女,而推官,不爲擧論,此則未盡矣。有德之年,幾何?彝章曰,其文狀,不書年矣。曰,此獄事以傷處,觀之,則極爲大段,實難輕議酌處矣。上曰,覓其妻之際,到處亂打矣。曰,然矣。彝章曰,傷處如是大段,而道臣所報,殊涉輕率矣。上曰,北人叛則必歸南中,何也?曰,南中衣食好,故然矣。仍命書傳旨,上曰,今聞咸鏡監司狀聞,書不云乎?旣無可疑之跡,則何施惟輕之典?主推官所報,雖不無過於中者,大抵一經同推,則主推同推之官,不究本情,加刑爲事,心常非之者,十三年滯囚,其能報使轉聞,可謂不負恒日恤刑之意。檢狀,若無堅硬處,則其雖溺海不救,不過歸於自歸逼殺,而當該推官,若是詳報,何不覺逼殺之不爲一律乎?以此觀之,外方之昧律,可知。今者秋堂之意,雖不一,女溺海飮醎,檢狀亦硬,飮醎堅硬,俱是致命處,而莫知由何,此可謂疑也。杖痕,其雖狼藉,誘逃其妻之人,驅前尋妻之際,奔走諸處,隨處毆打,欲尋其妻而然,溺海之後,以蒼黃拯溺,推之,其無欲殺之意,可知。論其犯則殺人,究其情則不無參酌之道,惟輕之典,尙書所云,情法之間,王者當愼,卜男特減一律遠配,而推官,何深惡乎?禮,而獨不擧有德乎?噫,三綱之中,忘其二綱,甘聽誘言,欲奔嶺南,使其夫陷於殺人之科,王者爲治,風敎爲先,今者有德,殺之無惜,證參推問,卽是細事,嚴刑一次後,勿限年配三水。出傳敎上曰,此外無可決者乎?曰,無之矣。上曰,酒禁之後,無爭打之事乎?曰,近來則爭鬪頓絶矣。上曰,注書出去,推鞫承旨若入來,持推案使之入侍。臣昌燮承命退出,召推鞫承旨張志豐入侍,志豐進伏。上曰,先奏其議啓,可也。志豐讀議啓,讀訖,上曰,大臣以下入侍。出榻敎仍命退,諸臣相繼退出。
上在昌慶宮。常參·經筵,以代理停。
下直,理山府使李邦一,白峙僉使尹德履。
趙明鼎達曰,明日常參,取稟。令曰,停。
藥房都提調金尙魯,提調李成中,副提調趙明鼎啓曰,伏未審日間,聖體調攝,若何,憊眩之候,寢膳之節,亦何如?丸劑茶飮,連爲進御乎?前劑入茶飮,已盡於昨日,久未診候亦至一月,臣等卽與諸御醫入診,詳察聖候,議定繼進當否,爲宜。臣等不任區區伏慮,敢來問安,竝此仰稟。答曰,知道。氣則一樣矣。
趙明鼎達曰,左承旨李奎采,左副承旨安允行,今日不爲仕進,竝卽牌招,何如?令曰,依。
尹東暹以弘文館言達曰,本館上番闕直,事甚未安。校理李錫祥旣有只推之令,卽爲牌招入直,何如?令曰,依。
以校理李錫祥牌不進罷職令旨,令于尹得養曰,推考徽旨捧入。
張志豐達曰,兵曹判書鄭翬良,鎭日違召,無意行公,其在事體,殊涉未安。卽爲牌招察任,何如?令曰,依。
又以都摠府言啓曰,今日入直內三廳武兼·禁軍及軍兵等,當爲中日習射,而雨勢如此,不得爲之之意,敢啓。傳曰,知道。
又啓曰,鞫廳大臣以下,依下敎來待矣。傳曰,來詣于集賢門。
傳于安允行曰,承旨一員,先爲來待于集賢門。
又傳曰,鞫廳進去承旨入來,則直詣于集賢門,左右捕將擧行後同爲入侍。
安允行啓曰,前正言李敬玉,承牌來詣闕外,而方在罷職中,何以爲之?敢稟。傳曰,敍用,口傳付軍職入侍。
以李敬玉爲副司果。
傳于張志豐曰,御史有下敎事,來待于集賢門。
傳于尹得養曰,三次祈雨祭單子,當下敎于禮曹,單子,待下敎入之。
傳于張志豐曰,推鞫,今日姑罷。
安允行,以兵曹言啓曰,今五月十八日禁軍祿試射,設行於慕華館矣,入直禁軍等,依例除標信出試後,還爲入直之意,敢啓。傳曰,知道。
張志豐以義禁府言達曰,三陟府使李最中,令該府處之事,徽旨達下矣。李最中時在任所云,依例發遣府書吏,拿來,何如?令曰,依。
又以義禁府言達曰,咸鏡監司狀達據刑曹粘目內,保安察訪文命龜,移本府處之事,達下矣,文命龜今方待令於本府,卽爲拿囚之意,敢達。令曰,知道。
又以義禁府言啓曰,李枝茂·李枝英·許贊等,竝依判付放送之意,敢啓。傳曰,知道。
又以左邊捕盜廳言啓曰,傳曰,金鳳甲,非徒本事之荒雜,與頃者宋時澤,大有間焉,則捕校之輕先捉來,以致張大,其涉可駭。其希功輕率之輩,不可不嚴懲,令該廳從重決棍汰去,欲知其名,召問從事官,奏對矇矓,當該從事官亦爲參酌決棍事,聽傳敎矣,依傳敎本廳當該閑散軍官高麒錫,從重決棍二十度汰去,當該從事官張志濟,參酌決棍十五度之意,敢啓。傳曰,知道。
又以右邊捕盜廳言啓曰,傳曰,金鳳甲,非徒本事之荒雜,與頃者宋時澤,大有間焉,則捕校之徑先捉來,以致張大,其涉可駭。其希功輕率之輩,不可不嚴懲,令該廳從重決棍汰去事,聽傳敎矣,依傳敎本廳當該兼捕盜軍官鄭德奎,從重決棍二十度汰去之意,敢啓。傳曰,知道。
京畿監司趙暾上書。伏以日月迅邁,孝昭殿祥事奄過,徽寧殿禫期已盡,伏惟,大朝哀慕之慟,邸下慨廓之懷,益復罔極,伏不承悲慮之至。仍念臣,稟賦脆薄,本自善病,痰眩吐血等症,已成痼疾,每當換節之時,如期必發,發輒濱危,調治數月,僅能回蘇矣。近年以來,屢經殊域,症形漸加,無時不發,居常懍懍,不比恒人,而冒當見任,不能力辭,强策病軀,酬應事務者,今幾半年矣。固宜陳情丐免,俾不至於公私兩妨,而煩籲是懼,苟冒至此,罪戾益增,惶愧方切,忽自數日,重得暑感,素患諸症,乘時復發,頑痰痞塞,神識昏瞀,血病且劇,吐咯無算,飮啖專却,藥餌罔效,委頓不省,專廢公務,以此病情,時月之內,實無復起爲人之望。當此民事方殷之節勸課檢察之政,一時爲急,而緣臣病伏,列郡簿牒,積日停滯,其爲貽弊於一道者,誠非細故,臣病裏惶悶,如添一病,莫重巡察之任,豈是臣養病之坊,不思所以自處之道乎?且臣疾病之外,亦有萬萬震懍者,而惶恐不敢爲煩陳之計。伏乞睿明,俯諒臣病情之難强,亟賜譴罷,重勘臣罪,以安微分,千萬幸甚。臣無任屛營祈懇之至,謹昧死以聞。答曰,覽書具悉。日月流邁,孝昭殿祥事奄過,徽寧殿禫期已訖,哀慕莫逮,一倍罔極。卿其勿辭,調理察職。
戊寅五月十八日午時,上御恭默齋。藥房入診時,都提調金尙魯,提調李成中,副提調趙明鼎,記事官洪錀·鄭昌順·柳敍五,醫官金履亨·許礈·金德崙·李興門·鄭允協·卞誼和·金福齡以次進伏訖。尙魯曰,日氣甚蒸熱,聖體,若何,而寢睡水刺之節,亦何如?上曰,一樣,而寢睡則比前昏困矣。尙魯曰,脚部之疼浮,亦何如?上曰,今則差歇矣。尙魯曰,丸劑茶飮,連爲進御乎?上曰,丸劑則一劑,幾盡服之,而茶飮,姑止之矣。成中曰,當此盛熱,茶飮尤不可不進御,而承此姑止之之下敎,誠爲憂悶矣。上曰,今日之雨,僅免獻官之愧矣。尙魯曰,午前一次則頗注矣。上曰,麥則趁此時速收,好矣。方爲三農而祈雨,前頭之雨,安知其不至成霖也?尙魯曰,誠然矣。尙魯曰,王世子氣候,何如?上曰,一樣矣。尙魯曰,診候已多日矣,使諸御醫次第診候,宜矣。上曰,次第診候,可也。金履亨診候曰,左右三部脈度之軟弱,比前一樣,而亦帶數意矣。許礈·金德崙·李興門·鄭允協·卞誼和·金福齡次第診候曰,左右三部脈候之軟弱而帶數,比前一樣矣。上曰,茶飮不爲進御,故前劑入者多有所餘矣。上曰,右相,參鞫坐乎?尙魯曰,右相以其親忌,不得參坐,而判府事李宗城參鞫,故方來待于閤外矣。上曰,貴矣。注書出去,李判府事使之入侍。錀承命出去,行判府事李宗城進伏,錀還入伏。上曰,蔘橘茶不爲進御者多,今日日次,勿爲劑入。出榻敎上曰,注書出去,金吾諸堂以下使之入侍,副提調則退出,可也。明鼎曰,閤外,旣有來待注書,此注書則傳命後,仍自外退去乎?上曰,旣有他注書,自外退去,可也。明鼎·錀先爲退出。
戊寅五月十八日午時,上御恭默閤。鞫廳大臣以下入侍時,判府事李宗城,左議政金尙魯,判義禁李益炡,知義禁李益輔,同義禁徐命臣·李得宗,大司諫金始煐,掌令金會元,問事郞廳金應淳·洪良漢·鄭光漢·李昌任,右副承旨張志豐,假注書李昌燮,事變假注書盧瑞國,記事官鄭昌順·柳敍五以次進伏訖。上曰,今日之雨,只令獻官無愧而已。卽今雖非亢旱,雨勢若致翻沮,以過今月,則是可慮也,親禱之擧,似不可已矣。尙魯曰,頃仍祈雨,徹夜露坐,臣於其時,已有縷縷陳達,而今承此下敎,尤不勝悶迫之至。卽今非親禱之時,勿爲留念,千萬伏望。宗城曰,殿下爲民之誠,可格高穹,苟能一心對越,則雖處房闥之中,何異露坐之時,而乃有此過中之擧,不顧玉體之損傷,臣死罪以爲,殿下學力,有所不足而然也。上曰,臨御三十餘年,無一善政及於民,此非虛飾,卽予誠心,卽今必無康衢之謠,予若有爲而曰無,則彼蒼在上矣,此非謙讓之語也。七十衰麻之中,所眷眷者,惟是吾民,而旱氣若此,豈有顧躬之念乎?尙魯曰,聖上謙抑之衷,安得不然,而聖體安然後,民生安矣。殿下,何不念及於此乎?且凡疾病之作,每當其周歲,則易致發作,殿下追思昨年此時經歷之事,豈不懍然乎?哀疚之中,備經勞動,而終得無疾者,實是宗社默佑之致。卽今適當一周,實爲倍加愼攝之時,伏願勿以昨年爲恃,而各別保護之意,冒死敢達。上曰,鳳甲獄事,予欲詳聞,卿等所見及金吾堂上·兩司問郞皆各陳,可也。尙魯曰,臣參鞫多矣,未見如此人之虛妄者也。上曰,何以知其虛妄?尙魯曰,至如長湍府使·開城留守亦入其招,此豈非虛妄乎?上曰,其人之虛詤,予非不知,而捕將旣已請對,則不可不一問,故至於設鞫,捕校之得來,欲效昨年高廷燁之事,誠爲過甚。捕校則不可不決棍,而捕校捉來後,則捕將當爲請對耶?尙魯曰,然矣。捉來之物,豈可還送乎?上曰,必也正名,所謂誣人,果何事也?尙魯曰,其招,有稱兵犯京等語,豈非誣人乎?上曰,其爲人浮浪乎,巧惡乎?尙魯曰,巧惡矣。上曰,枝茂·枝英·許贊,何如人?尙魯曰,枝茂校生,枝英童蒙,許贊常漢矣。上曰,如鳳甲之民,不足惜也,各別加刑,而兩司亦陳達,可也。始煐曰,誣人惡逆,節節難掩矣。上曰,枝茂亦爲文字乎?益炡曰,見其搜探文書,則打作記,以他字書之,不文可知矣。上曰,許贊人物,何如?尙魯曰,農民矣。上曰,捕校則大段無狀矣。尙魯曰,專出於希功之意也。上曰,注書出去,召捕廳從事官入侍。臣昌燮承命退出,召捕廳從事官吳正朝·張志濟入侍,正朝等趨立階下。上曰,問其名,可也。尙魯問之,對曰,吳正朝·張志濟也。上曰,捉鳳甲之捕校,誰也?正朝曰,不知其名矣。上曰,從事官,極矇然矣。承旨書之。上曰,金鳳甲,非徒本事之荒雜,與頃者宋時澤,大有間焉,則捕校之徑先捉來,以致張大,其涉可駭。其希功輕率之輩,不可不嚴懲,令該廳從重決棍汰去,欲知其名,召問從事官,奏對矇矓,當該從事官,亦爲參酌決棍。出傳敎良漢曰,臣有所懷,敢此仰達矣。今此捕校,若爲決棍,則後雖有眞的者,不敢捕捉,似開後弊矣,尙魯曰,不然,如許之類,決不可不懲矣。上曰,左相之言,是也。尙魯曰,臣有所聞,敢此仰達矣。近來海西有妖女,稱以生佛,誑惑愚民,似聞沿路城隍,盡爲毁撤,各處巫女,盡棄其靈刀神鈴等屬,賣於鑄錢都監者,不知其數云,其煽惑妖惡之狀,推此可知,如許之類,若致滋蔓,則畢竟不無意外之憂矣。上曰,然則或是龍女夫人之類耶?此等事,雖若可笑,將來陰陽相應,則其爲後患,亦非異事,發遣御史,勿問情節,直爲撲殺,如何?宗城曰,何必送御史耶?使道臣嚴刑撲殺,亦足矣。益輔曰,不須御史,發遣宣傳官,梟示以來,似好矣。上曰,不然,必遣御史然後,可矣。宗城曰,古之徵彝徵則,亦女人,如許之類,作亂無怪矣。上曰,然矣。尙魯曰,臣於昨日咸鏡道罪人酌處傳敎中,適有愚見,敢此仰達矣。乘憤二字,非但有欠於王言之體,乘憤殺人者,若皆容恕,則恐開無窮之弊,故敢達矣。上曰,卿言是也,以欲尋其妻四字改之,好矣。尙魯曰,從前使行稱號,無方物則曰,陳奏謝恩,有方物則曰,謝恩陳奏。今番則以謝恩陳奏兼冬至使,改其稱號,何如?上曰,依爲之。上曰,黃巫,終不可置之,御史,誰可爲之?仍顧良漢曰,彼儒臣亦可爲矣。又顧謂尙魯曰,御史一人,須得出剛猛者。尙魯沈吟曰,誰當爲之?上曰,金光國,何如?尙魯曰,可矣,而方在春坊,着實入直,出送爲難矣。上曰,李敬玉,何如?其人可用,且洞豁矣。尙魯曰,好矣。上曰,若遣此人,則善爲之矣。尙魯曰,然矣。上曰,前正言李敬玉牌招入侍。出傳敎上曰,扈衛廳試射單子,徑先已下,而當該承傳色,亦爲不察,竝越俸一等。出傳敎仍命退,諸臣相繼退出。
戊寅五月十八日申時,上御崇文堂。承旨入侍時,同副承旨尹得養,假注書李昌燮,記事官鄭昌順·柳敍五以次進伏訖。上曰,承旨,持扈衛廳及賑恤廳文書而來耶?得養曰,持來矣。上曰,注書出去,李敬玉牌去來催促,可也。臣昌燮承命退出,催促牌去來還入侍,上曰,宣傳官一員入侍。出榻敎昌燮承命退出,召宣傳官李厚坤入侍,厚坤進伏,上曰,卽今雖旱,雨若始作,則仍爲成霖,亦不怪,而聞畿內牟麥,尙未收穫云,若値霖雨,則漂流可慮,汝須往果川,以此意知委農民,勸其速收,可也。厚坤承命退出,上曰,黃海道有惑世誣民者云,以李敬玉差遣御史,嚴査梟示,以鎭一道,而爲先敍用,令該曹口傳付軍職。出傳敎上曰,李敬玉入侍。出榻敎臣昌燮承命退出,召敬玉入侍,敬玉進伏,上曰,承旨讀傳敎,使之聽之。得養讀訖,上曰,聞海西有妖女,自稱生佛云,予亦聞之乎?敬玉曰,臣亦聞之矣。上曰,在於何處云耶?敬玉曰,似聞此是金川女云,而近來風傳之言,有未可信,所謂生佛之說,難保其必有矣。上曰,聞左相之言,則道臣已捉囚云,此則信然矣,如許之類,惑世滋甚。卽聞西路城隍,盡爲毁撤,兩西巫女,盡棄其靈刀神鈴之屬云,其威令可知,城隍鄕民之所酷信巫女,予令之所難禁,而此女則一言而能使一道風靡,可知非泛然妖人,古者徵彝徵則之事,足可懲矣。近來龍女夫人,亦其前鑑,李益輔則雖曰,送一宣傳官,梟首而來,足矣云,而予意則必遣御史,明正其罪然後,可使西民曉然,汝須往海營,直捧結案,梟示懸首三日後,傳首一道,以明惑世之罪,可也。敬玉曰,如許之類,不必詰問,直爲撲殺,可矣。上曰,聞左相之言,則道臣已刑推云矣。敬玉曰,然則直往海營,依下敎處斷,而近來浮言特甚,若或浪傳,則何以爲之?上曰,然矣。如向來蛇騷屑之類,亦有之矣。仍下敎曰,前以督運使,汝已知其勤幹辦事,而入侍不數,雖不頻見,予嘗嘉之,故頃送湖西,則善爲廉探,實有御史風力矣。今又特命送,汝須下去善爲之,此行則必有軍官,都摠府·宣傳官中率去,可也。敬玉曰,宣傳官李應爀當率去矣。上曰,好矣。敬玉退出。上還命曰,聞海西巫女奉神之物,多賣於松都人云,此極殊常,御史必暗行然後,似可詳知矣。敬玉曰,雖非暗行,自有可探之道矣。上曰,第往海營,與監司眼同,沙場合坐貫耳塗灰等事,依例擧行,聳動一路,可也。敬玉曰,梟首傳示後行關一道,以解愚民之迷惑,似好矣。上曰,此亦好矣。敬玉先退,上曰,御史·軍官亦有馬牌耶?得養曰,似有之矣。上曰,軍官馬牌,一體出給,可也。仍命退,諸臣相繼退出。
戊寅五月十八日酉時,上御恭默閤。承旨·左右捕將同爲入侍時,同副承旨尹得養,推鞫承旨張志豐,假注書李昌燮,記事官鄭昌順·柳敍五,左捕將鄭汝稷,右捕將具善復以次進伏訖。上曰,注書出去,海西御史李敬玉使之更爲入侍。臣昌燮承命退出傳命,還入侍,上曰,領府事兪拓基,軍官閑良金相暉,熟馬一匹賜給,出身金尙洽·安暐·林鳳鳴,閑良孫時茂,竝邊將除授,孫錫輝,出身金昌燁,閑良金益曄,出身金攸集,各半熟馬一匹賜給,判中樞府事李宗城,軍官出身李炫·李春蕃·洪夏澤·金聖殷,閑丁鄭齊瞻·李萬績,竝邊將除授,李夏根·金曦,出身金成虎,閑良朴道春·車得輪,各半熟馬一匹賜給,領敦寧府事趙載浩,軍官資憲李泰寬,嘉義李泰郁,竝加資,資憲李龍徵,折衝李鳳徵,竝邊將除授,出身林洽,閑良朴春源,出身吳光復·姜福龜,各半熟馬一匹賜給。出傳敎上曰,注書持此傳敎出去,使守廳注書,正書入啓,汝則留侍李敬玉入來,卽爲率入,可也。臣昌燮承命退出,俄而,敬玉入來,仍與還入侍。上曰,御史·捕將竝進前。敬玉·善復·汝稷,竝進伏,上曰,欲使御史詳知其所聞而去,更爲召見矣,左右捕將,盡達其所聞,可也。善復曰,臣送捕校窺探,則金川妖女一人,只見囚於海營云矣。汝稷曰,臣則送將校廉探,則金川·平山兩妖女則道臣今方捉囚,而其外平山,又有一妖女,新溪又有一妖女,而新溪女則逃走於江原道云矣。上笑曰,然則生佛,今爲四箇矣。仍謂敬玉曰,新溪女若逃走,則御史下往後,欲何以處之?敬玉曰,當發關該邑,使之刻期捉納,又將行關江原道,兼發將差,期於窮搜捉得矣。上曰,好矣。善復曰,聞金川女則本道監司方捉囚刑推,而其軍官黃晑,親見而來云矣。敬玉曰,新溪女若捉得則已,或多發譏捕,終不知去處,則何以爲之?上曰,若然則上來之外,無他道,而平山妖女罪狀,姑未的知,人命亦重,須勿盡殺,此則狀聞後處之,可也。敬玉曰,然則當待狀啓回下而處之矣。上曰,然矣。敬玉先退,上曰,推鞫承旨,讀禁府議啓,可也。志豐讀議啓訖,上曰,李枝茂等,今無可問者,當爲放送矣。命志豐書李枝茂等放送傳敎訖,志豐·汝稷·善復先退,上曰,折衝李希範,出身金兌福,前別將金德纘,閑良張佐漢,出身李東彬·張漢起,閑良金淵·張泰軫·徐世雲,前萬戶崔泰緯,司果兪聖爀,竝加資邊將除授,閑良林泰連·金是琬,竝加資,閑良金起兌,準日身故,尤爲可矜,特爲加資,其子令軍門調用,救療官前主簿玄載垕,一依故左相宋寅明所奏施賞,算員李景洽,令該衙門高品付料,員役下人等,令該曹考例,米布題給。出傳敎上曰,前僉知張錫海,折衝姜啓煥,閑良李思輔,前僉使玄斗載,出身都聖就,閑良林國柱,出身金德興,閑良方昌海·吳尙瑗,閑良鄭德奎,竝加資邊將除授,折衝金益剛,同知朴尙㯓,竝加資,折衝洪啓興,出身李震芳,雖日淺,身故可矜,一體加資,救療官康若五,一依故左相宋寅明所奏施賞,算員李鳳胤,令該衙門高品付料,員役·下人等,令該曹考例米布題給。出傳敎上曰,黃海監營軍官黃晑,摠戎廳鑄錢監官,明日食後,來待政院。出榻敎仍命退,諸臣相繼退出。
上在昌慶宮。常參·經筵,以代理停。
下直,寧越府使李宜哲,祥原郡守辛錫箕。
尹東暹達曰,明日常參,取稟。令曰,停。
尹得養達曰,大司憲魚錫胤,掌令金會元呈辭,李養源,執義金元行,持平元啓英·金蓍耉在外,今日以監察茶時之意,敢達。令曰,知道。
安允行達曰,兵曹判書鄭翬良鎭日違召,無意膺令,其在事體,極涉未安。卽爲牌招察任,何如?令曰,依。
傳于尹東暹曰,今日當爲講經,且以編次有下敎事,都承旨入侍,昨日摘奸宣傳官及部官·農民則他承旨率詣于集賢門,時刻依前擧行,單子勿爲入之。
傳于尹東暹曰,都承旨與右相入侍。
傳于尹得養曰,都承旨更爲入侍。
尹東暹達曰,卽者親鞫事,命下矣。右副承旨張志豐,卽爲牌招,何如?令曰,依。
傳于李奎采曰,東部官員,率興仁之門外農民五六人來待。
李奎采啓曰,宣傳官及東部官員,率農民依下敎來待矣。傳于李奎采曰,入侍。
注書洪錀病,代以李時逸爲假注書。
尹東暹啓曰,假注書李時逸時無職名,令該曹依例付軍職,冠帶常仕,何如?傳曰,允。
尹東暹達曰,預備兼春秋安正宅身病猝重,勢難察任,今姑減下,何如?令曰,依。
尹東暹啓曰,因本院達辭,預備兼春秋安正宅身病猝重,減下事,依下矣。其代,令該曹卽爲口傳差出,何如?傳曰,允。
吏曹口傳政事,兼春秋單洪敍箕。
傳于趙明鼎曰,報寸之後,漠然雨意,三次祈雨社稷·南壇,遣大臣二十一日設行。
安允行啓曰,親鞫事,命下矣。宮城扈衛,何以爲之?敢稟。傳曰,置之。
尹東暹以奉常寺言啓曰,東籍親耕田所種大麥,今五月十九日間,當爲成熟之意,敢啓。傳曰,攝刈。
尹得養以義禁府言啓曰,問事郞廳尹東昇·洪良漢·李錫祥·李福源·金應淳·李命植·鄭光漢·鄭晩淳差下,而鄭光漢·鄭晩淳,時無職名,卽令該曹口傳付軍職,何如?傳曰,允。
又啓曰,今此親鞫時罪人往來,例有軍兵排圍之事,令訓鍊都監擧行,何如?傳曰,允。
又啓曰,今此親鞫時假都事十員,卽令該曹差出,何如?傳曰,允。
親鞫罷後,大殿,政院·玉堂·藥房口傳問安。答曰,知道。
戊寅五月十九日辰時,上御崇文堂。部官率農民·摘奸宣傳官同爲入侍時,左承旨李奎采,假注書李昌燮,記事官鄭昌順·柳敍五,宣傳官李厚坤,東部奉事朴通源以次進伏訖。上曰,宣傳官先奏摘奸事,可也。厚坤曰,臣往果川,諭農民曰,自上方行祈雨祭,天將雨矣,速爲收麥云矣。上曰,兩麥,幾何收耶?厚坤曰,幾盡收矣,上命厚坤退,上曰,部官,召農民以入可也。通源率農民入,農民五人,趨伏階下,上使承旨,傳宣下敎曰,國依於民,民依於農,予欲知民事,故召汝輩問之,汝等勿爲誇張,直達,可也。牟麥,如何?農民曰,盡熟而豐矣。上曰,麥旣盡熟,則民何不刈食?農民曰,方刈之矣。上曰,雨澤,如何?農民曰,方待之而不至極旱矣。上曰,今過何時而雨則可耶?農民曰,今月內雨則好矣。上曰,若値潦雨,則於畓雖好,田穀可慮,速往收麥事,承旨面諭。上曰,歲若凶荒,則麥豈有至今棲畝之理乎?市直,幾何?農民曰,與秋無異矣。仍命農民退,上曰,通源進前。通源進伏,上曰,汝爲大科工乎?通源曰,廢之矣。上曰,汝爲小科時,見汝質實,以此事國,可也。仍命退,通源退出,上曰,注書出去,召海營軍官及鑄錢監官入侍。臣昌燮承命退出,召海營軍官黃晑,鑄錢監官田萬種·朴敏行入侍,晑等伏於階下。上問晑曰,汝見生佛乎?晑曰,見之矣。上曰,聞海伯捉來時,民皆合掌云,信否?晑曰,非海營事也,乃開城府事也。上曰,詳達,可也。晑曰,向者金·白之間,有妖人云云,海伯發關金川,使之捉來矣。厥女將往金剛,路過開城,則開城人奔波合掌,留守曉諭人民,使之勿信,而民皆合掌崇奉,留守欲殺還止,捉送金川之際,營校捉來,海伯,初欲狀聞而處之矣,旣而曰,身爲道臣,此等幺麼之事,何足煩狀聞?直爲撲殺爲可云矣。上曰,海伯得體矣。晑曰,臣上來時,嚴刑一次則海判報狀內,以幾絶爲報,其間想已死矣。上曰,其女想已物故,李敬玉虛行矣。晑曰,妖巫捉來時,民皆曰生佛,豈死還耶?巡使欲玩而率去云矣。上笑曰,可謂惑之甚矣。仍命晑退,上問萬種曰,巫女器械,幾何入來於都監耶?萬種曰,幾至五千餘斤矣。上曰,多哉?奎采曰,尙未盡來云矣。上曰,卽今鑄錢耶?萬種曰,尙未始鑄,而欲於冬間鑄之矣。上曰,堂堂千乘之國,以巫女之物鑄錢,用於各處,誠爲未安。此物則用於軍門銅砲,而鑄錢則以他鐵爲之,巫鈴靈刀等屬,軍門不可一時留置,打成鐵塊,留庫入用,可也。萬種承命退,諸臣相繼退出。
五月十九日午時,上御咸安閤。都承旨入侍時,行都承旨趙明鼎,假注書李時逸,記事官鄭昌順·柳敍五以次進伏訖。上曰,承旨書之。騎判頃者左相旣奏已下敎,其在禮使之道,難以强迫,此時此任,亦豈曠焉?許遞,其代,以秋判李除授,牌招入侍。出傳敎上曰,太僕殿座,當由熙仁門,以此擧行事。出榻敎上曰,罪人,直爲上闕以待事。出榻敎,諸臣以次退出。
戊寅五月十九日午時,上御涵仁亭。講經入侍時,領事申晩,特進官洪鳳漢,同知事吳彦儒,參贊官趙明鼎,侍讀官李錫祥,檢討官洪良漢,記事官李昌燮·鄭昌順·柳敍五以次進伏訖。上講中庸十三章至十四章,上講訖,錫祥,讀集註自道者率性止盡仁是也,良漢讀集註自求猶責也至引孔子之言以結上文之意,上曰,儒臣陳文義。錫祥曰,道不遠人,卽首章之道者,旣盡在己之道,又爲治人之道,卽率性也。明鼎曰,道不遠人,卽率性,以人治人,卽修道。上曰,子思·朱子之意,恐人以道爲遠,故發此義,如宋眞宗·堯·舜,朕何敢當之語,便是以道爲遠,且譬諸過橋,欲超過者,便是求遠者也。晩曰,伐柯猶遠,而道與人則初不相遠矣。良漢曰,大臣之言,好矣。錫祥曰,君子之道四一段,可見聖人謙恭之德矣。上曰,上則有子曰字,而此無子字,何也?晩曰,蒙上文,故然矣。晩又曰,言顧行行顧言,尤當體念處也。言則每易有餘,行則常患不足矣。良漢曰,凡發於絲綸者,尤當以此言惕念矣,施己勿施,非徒學者工夫,尤緊於帝王之學矣。上曰,予昨亦下敎,而臨御卅載,雖無虐政,無一惠及民者,乃知成湯之日新又新,孔子之未能一焉,非謙讓也,乃不自滿之意也。晩曰,聖上臨御三十載,實惠之及民者,何可勝數,而每不自滿,實爲聖德事矣。上曰,玄宗貌瘦天下肥之語,述編,予已言之,而其貌之瘦,已是開元天寶判異之張本,太宗之斗米三錢,盛矣,而惜不令封德彝見之之語,有自滿之意,此所以爲太宗也。諸臣曰,上敎至當矣。晩曰,十四章則專是素字之義,素字,義甚好矣。錫祥曰,居易俟命,易字,乃庸常之道也。明鼎曰,子罕言利與命,而此則言命,此文義,令儒臣敷陳,何如?良漢曰,罕言之命,純乎天理之命,以俟命之命,帶得氣質之命,略有不同矣。上曰,此俟字,不必着力看,只是順之之意,每念舜鼓琴之事,自不覺心氣舒暢,若他人則必作爲矣。上問明鼎曰,舜號泣旻天,孟子曰,怨慕也,其怨字之義詳達,可也。明鼎曰,非必怨瞍也。良漢曰,此自怨之意也。文義訖,晩進伏曰,日氣薰蒸,聖體,若何?上曰,一樣矣。晩曰,寢睡,若何?上曰,寢睡不寧,可悶。晩曰,近來憫旱,過費聖慮,故如是矣。水刺之節,若何?上曰,一樣矣。晩曰,茶飮連爲進御,而丸劑,亦爲進御乎?上曰,初則似支離矣,幾盡一劑,學力亦如是矣。晩曰,昨日特放罪人,皆稱頌聖德而去矣。鳳漢曰,臣家今朝有一妖人,方爲捉囚,故敢達矣。上曰,何如人也?鳳漢曰,今朝有一軍人,傳書封於臣家,臣坼見其書,則自稱金剛山遊客金景躍,或稱金景日,而其書辭極爲妄誕妖惡,故臣詰問傳書人,則其人言內,有一鄕客來留渠家,懇乞傳致此書於御將宅,小人,果爲傳納,而其兩班行止,未可知,故方知家於渠家而來云,臣送將校捉來拘留矣。上曰,讀其書,可也。鳳漢讀訖,上曰,諸臣之意,如何?晩曰,極爲妖惡,用意叵測,不可置而不問矣。明鼎曰,此則妖惡殊甚,不可不嚴鋤治之矣。上曰,何處人云耶?鳳漢曰,連山人云矣。上曰,此則指意叵測,非鳳甲之比也。諸臣曰,然矣。上曰,金景日當親問,其令該府,卽爲擧行,時·原任大臣及兩司禁府堂上·左右捕將,竝牌招。出傳敎上曰,親鞫處所,以太僕爲之,時刻隨時入之。出榻敎諸臣相繼退出。
戊寅五月十九日酉時。上具布裹翼善冠·視事服,出宣化門御太僕寺。親鞫入侍時,行都承旨趙明鼎,左承旨李奎采,左副承旨安允行,右副承旨張志豐,同副承旨尹得養,假注書李昌燮,事變假注書盧瑞國,記事官鄭昌順·柳敍五,領府事兪拓基,判府事李宗城,左議政金尙魯,右議政申晩,判義禁李益炡,知義禁李益輔,同義禁李得宗·徐命臣,大司憲魚錫胤,大司諫金始煐,問事郞廳副修撰洪良漢·李錫祥,兵曹正郞鄭光漢,副司果尹東昇·金應淳·鄭晩淳·李福源·李命植,文書色都事金熙·徐晦修,別刑房都事金鍾卨·李彦中以次侍立訖。上升步輦,兵曹判書李進前曰,親鞫時設布帳,例自典設司進排矣,近來典設司無進排之力,故曾前親鞫時,有自軍門進排之規矣。今番亦依此規,已使都監設布帳,故此意敢達矣。上曰,然乎?上曰,親鞫事體,何等嚴重,而擧行之際,有遲滯者,當該承旨遞差。出傳敎上曰,兵曹堂上,誰爲入來,李長夏來耶?明鼎曰,來矣。上曰,承旨有闕,代參知李長夏除授,先入侍後謝恩。出傳敎上曰,明日祈雨祭獻官,改以從一品塡差。駕前下敎上曰,留院,右承旨爲之。駕前下敎上入太僕寺殿座後,上曰,問郞升階書問目,良漢,升階書問目以下罪人金景躍原情後,刑問一次不服。上曰,罪人姑下。上曰,景日,非浮浪者也。拓基·宗城等曰,妖惡虛浪者也。上曰,近來守令,任自刑推兩班耶?益炡曰,報使然後,刑推矣。上曰,罪人更上之。罪人景躍刑問二次直招,上曰,景躍以犯上不道結案,則似過矣,時·原任之意,如何?拓基·宗城曰,其書中辭意,非犯上不道而何?尙魯·晩曰,犯上不道,實爲當律,此罪人犯上則的實矣。上曰,禁堂之意,何如?益炡曰,犯上的實,難貸三尺之律矣。上曰,問郞之意,何如?東昇曰,大臣諸臣之所奏,是矣,臣等無容更達矣。良漢曰,若只以犯上不道,爲結案,則人不知犯上之爲何事,罪名似不分明矣。應淳曰,臣之所見,與良漢,同矣。上曰,兩司之意,何如?始煐曰,如許之類,快正王法然後,騷訛之俗,可以鎭定矣。上曰,此漢亦自歸犯上矣。拓基等曰,上敎誠然矣。上曰,親鞫姑罷,金景躍雖已直招,猶不盡爲承款,自本府仍爲加刑鞫問。出傳敎上曰,受書金景躍,令洞任拘留,處事周密,金天得分付捕廳放送,令該曹米布賞給。出傳敎上曰,今日詳問,海西一道之誑惑,可知,其令御史,竣事後曉諭上來事,政院下諭。出傳敎上曰,駕駐輦於春坊墻外,召得養下問曰,彼則知其爲藏書閣,而其邊高閣,卽春坊官登憩之所耶?得養曰,然矣。行四五步,又駐駕,召入直軍卒下問曰,何處軍人?軍人曰,德山·禮山軍矣。上曰,汝邑農形,何如?軍人曰,大體無欠矣。上曰,雨澤,何如?軍人曰,不至甚旱矣。上曰,汝言不足信矣。仍由宣化門還宮,諸臣相繼退出。
上在昌慶宮。常參·經筵,以代理停。
巳時午時,日暈。
尹東暹達曰,明日常參,取稟。令曰,停。
安允行達曰,備邊司郞廳來言,今日,賓廳坐起日次,而領議政李天輔,左議政金尙魯身病,右議政申晩鞫坐進,不得來會云矣,敢達。令曰,知道。
趙明鼎達曰,今日賓廳坐起,旣已頉稟,所當持公事入對,而祈雨祭齋戒,頉稟。令曰,知道。
藥房提調臣李成中,副提調臣趙明鼎啓曰,昨日帳殿訊囚,夜深還內,伏未審聖體,若何?靜攝之中,有此勞動,憊眩之候,寢膳之節,不瑕有所損乎?臣等不勝區區憂慮,敢來問安。答曰,知道。氣則一樣矣。
傳于安允行曰,今日乃爲民之日,禁府推鞫姑停。
李長夏達曰,卽者說書南玄老以其親病,陳書徑出,原書以祈雨祭齋戒,纔已退却矣。所當直捧禁推徽旨,而此與無端徑出,有異,推考警責,何如?令曰,依。
又以侍講院言達曰,本院下番說書南玄老連日入直矣,以親病陳書徑出。司書李海重卽爲牌招入直,何如?令曰,依。
安允行以兵曹言啓曰,今五月二十日,文臣朔試射日次,而祈雨祭齋戒相値,不得爲之之意,敢啓。傳曰,知道。
尹得養以左右捕盜廳言啓曰,受書金景躍,令洞任拘留,處事周密,金天得分付捕廳放送事,聽傳敎矣。依傳敎金天得卽爲放送之意,敢啓。傳曰,知道。
上在昌慶宮。常參·經筵,以代理停。
寅時卯時,有霧氣,申時,日暈。
下直,鍾城府使李光瀷,文義縣令李成玉。
李奎采達曰,明日常參,取稟。令曰,停。
李長夏以都摠府言啓曰,今日入直內三廳武兼·禁軍及軍兵等中日習射,請出標信。傳曰,知道。
尹東暹以侍講院言達曰,本院下番,連日闕直,事甚未安。司書李海重旣有只推之令,卽爲牌招入直,何如?令曰,依。
以司書李海重牌不進罷職令旨,令于尹東暹曰,推考徽旨捧入。
傳于尹東暹曰,編次人來待于明政殿後,而御製則勿爲持入。
傳于李長夏曰,今日二次爲之,推鞫姑罷。
又傳于李長夏曰,推鞫承旨來待于集賢門。
吏批前望,以洪啓禧爲吏曹判書。
李長夏以兵曹言啓曰,今五月二十一日,武臣賓廳講書日次,而中日相値,不得爲之之意,敢啓。傳曰,知道。
戊寅五月二十一日辰時,上御崇文堂。編次人入侍時,編次人具允明·蔡濟恭,右承旨尹東暹,假注書李時逸,記注官徐秉德,記事官柳敍五以次進伏訖。上曰,注書,誰也?東暹曰,李時逸也。上曰,居於何地?東暹曰,嶺南人也。上曰,居嶺南何邑?賤臣時逸對曰,居慶州矣。上曰,初爲注書乎?臣時逸對曰,然矣。上親製祈雨祭祭文,命東暹書之,至論堯典汝后稷句語,上顧賤臣時逸曰,注書講經乎?對曰,然矣。仍誦對大文一行,祭文書訖,命允明展讀一遍。東暹曰,祈雨祭,當以何日擧行耶?上曰,當下敎禮曹,待下敎爲之,祭文草,置於香室,可也。允明曰,御製凡例,欲仰稟而定之矣。上曰,卷下小識,當以小字書之,如自省編例,可也。允明曰,宣懿王后行錄,有懸註處而當刪之矣。上曰,昔年仁顯王后行錄,有懸註處,故予慕古而爲之,更思之,雖刪亦可也。東暹曰,誌狀則必以已懸註者書之,當錄其卽今改之之由,毋使相左,宜矣。上曰,當然矣。濟恭持御製詩卷,隨處稟定訖,上曰,先正李滉所居,卽禮安乎?濟恭曰,先正臣李滉,以禮安之陶山爲居,以陶山之退溪,爲號,境界淸幽,聖祖命畫陶山而親覽焉。諸臣以次退出。
五月二十一日酉時,上御恭默閤。推鞫承旨入侍時,同副承旨李長夏,假注書李時逸,記注官徐秉德,記事官柳敍五以次進伏訖。上曰,承旨書之。孔聖云,人無信不立,王者其可欺元元,欺三軍乎?頃者以帳殿布帳,更不使訓局爲之事,面諭諸軍,設或典設司難以擧行,求對亦難,草記以稟,可也,而循例節目,擧行旣設而後乃知。噫,予雖耄矣,一心軍民,而幺麽一事,欺我三軍,不可悤忽而略之。判書李罷職,當該典設司官員,先汰後拿。噫,白首暮年,何忍欺軍?此後令御營廳擧行。出傳敎上曰,承旨書之。憫旱之時,秋判不可曠焉,工判李益輔,秋判除授,牌招察任。出傳敎上曰,注書出去,吏·兵判前望單子入之。臣時逸承命出去後,上曰,承旨,經吏郞乎?長夏曰,曾經三次矣。注書遲來,送兼史催促,何如?上曰,自當來矣。上曰,故判書尹淳,有子乎?長夏曰,尹得載之弟得輿,爲南行者繼後矣。上曰,南行乎?臣時逸,持吏·兵判前望,入來進伏,上曰,承旨書之。此時此任,豈可曠焉?吏判尹得載,兵判除授,牌招傳授命召,吏判前單入之。出傳敎長夏曰,聞新除兵判,有消渴之病,難以躬受命召矣。秉德曰,日間臣往見,則以病不見人矣。上曰,此人如乃父,氣好且實矣。近甚衰,當惜而使之,命注書出去招吏曹書吏,問其病之實狀,如何?賤臣時逸,承命出問吏,吏則對以病不甚重,以此還奏,上曰,予於頃日筵中,以四維二字,率口而發,此吏判防門也,俾伸廉隅,當以禮使臣矣。特除而過都政,豈不欲遞乎?不見客,乃撕捱中謝人,此亦廉隅也。上曰,三曹有闕,則予難矣,前望中有可爲者,而方帶緊任,望外有可爲者,而難矣,欲使擬望入之,而領相不爲矣,左右相亦不爲矣。李益輔·申晦,曾入望耶?長夏對曰,不知也。上曰,以領相之弟右相之弟,故不入望耶?若首相擬望,則以次相之弟,擬之,次相擬望,則以首相之弟,擬之耶?長夏曰,似然矣。上曰,李成中,方無職乎?長夏曰,今爲藥院提調矣。上曰,承旨退去,吏判前望單子入之。諸臣以次退出。吏判前望單子入之,洪啓禧落點。
上在昌慶宮。常參·經筵,以代理停。
夜五更,有霧氣。
下直,杆城郡守申暕。
安允行達曰,明日常參,取稟。令曰,停。
傳于尹得養曰,三次祈雨,雨意愈邈,瞻彼田野,焦憫曷諭?明日詣農壇代犧親禱,三嚴,以辰正三刻擧行,馬軍三哨·步軍六哨,禁軍三番隨駕,元良祗迎置之,侍衛仍途由弘化門,令儀曹擧行,同副承旨留院,挾輦仍。
李奎采達曰,明日親臨祈雨祭,命下矣,承旨當爲齋宿,而都承旨趙明鼎,右承旨尹東暹竝不仕進,右承旨牌招,都承旨拘於廳規,不得請牌,何以爲之?敢稟。令曰,竝牌招。
傳于安允行曰,以步輿擧行,侍衛百官乘馬,副輦置之,儀仗依例從略,正輦尾局隨之事,分付太僕。
傳于尹東暹曰,香室官員,持祝文來待于明政殿後。
傳于李長夏曰,今日該府開坐,待下敎擧行。
尹得養啓曰,本兵重任,不可一時暫曠,而兵曹判書尹得載特敎牌招之下,不爲出肅,事甚未安。卽爲牌招傳授命召,何如?傳曰,允。
安允行啓曰,兵曹判書尹得載牌不進推考徽旨,今方捧入矣。本兵之長,不可一時暫曠,且動駕隔宵,多有擧行之事,更卽牌招傳授命召,何如?傳曰,允。
又以啓曰,兵曹判書尹得載再牌不進推考徽旨,今方捧入矣。動駕隔宵,本兵多有擧行之事,而如是違牌,事體極涉未安。所當更請牌招,而俄是三牌,何以爲之?敢稟。傳曰,更卽牌招。
又以啓曰,兵曹判書尹得載三牌不進矣。推考徽旨今方捧入,而動駕隔宵,不可無本兵之長,何以爲之?敢稟。傳于安允行曰,如此之時,至於三牌乎?若不可强作承牌,則備局,當爲草記變通矣,明日是動駕,而尙今泄泄乎?如此故旱,卽爲牌招察任。
趙明鼎啓曰,藥房三提調有稟達事,請對矣。
尹東暹啓曰,右議政申晩有稟達事,來詣請對矣。
以承傳色口傳下敎曰,噫,以予之心,停茶亦由何?雖然,其攸依者,民也。其雨其雨,一日二日,旱甚苗枯,何心玉食?傳曰,豫則立,今已過豫,停茶上食,爲民欲爲代犧,此亦仰體昔年恤民之盛德曁慈恩也。兼欲省田野之若何,將順其美,孔聖攸訓。噫,今予若爲人而爲此,豈徒自欺,上欺蒼蒼?今日靜齋然後,明乃行事,旣知予心,若是困予,抑何心乎?得雨之前,尤何服茶?此意,令史官傳諭相臣。
安允行以都摠府言達曰,明日先農壇擧動時,侍衛不可不備員,而副摠管宋昌明呈辭受由。合有變通之道,令政院稟旨變通,仍令該曹以在京無故人,卽爲口傳差出,以爲備員侍衛之地,何如?令曰,依。
又達曰,因都摠府草記,明日擧動時侍衛,不可不備員,而副摠管宋昌明呈辭受由,令本院稟旨變通事,依下矣。副摠管宋昌明合有變通之道,何以爲之?敢稟。令曰,改差。
又以兵曹言達曰,明日祈雨祭擧動時,本曹堂上侍衛,不可不備員,而參判徐命臣身病猝重,萬無進參之路,令政院稟旨變通,何如?令曰,改差。
又啓曰,因都摠府兵曹草記,明日擧動時侍衛,不可不備員,而副摠管宋昌明呈辭受由,兵曹參判徐命臣身病猝重,竝改差事,依下矣。副摠管兵曹參判有闕之代,令該曹卽爲口傳差出,何如?傳曰,允。
趙明鼎以吏曹言啓曰,明日擧動時左右通禮,不可不備員,而右通禮李運海呈辭在外,今姑改差,其代口傳差出,何如?傳曰,允。
吏曹口傳政事,以尹東度,爲兵曹參判,李光溭爲右通禮。
安允行啓曰,蛟龍旗取稟,傳于安允行曰,在前祈雨祭時,必有規例,依前擧行。
以承傳色口傳下敎曰,今日上食,不出,今日休息然後,可以明日行祀,若是困我,則水刺茶飮,當不進御,此皆爲民之意,明日內醫院隨駕置之,左右相其止之,當令中官摘奸,皆令致齋事,分付。
又以承傳色口傳下敎曰,親押而欺先農乎?求對請對,以困予也。
傳于尹東暹曰,於月臺當陽,以致許久殿坐,入直香室官員,分付吏曹,付權知校書正字,單子,卽爲入之。
吏曹口傳政事,校書副正字單李擎明。
傳于尹東暹曰,月臺當陽殿坐,故香室官員,使付校書正字矣,中官誤傳,前傳敎置之。
又傳于曰,大麥薦新單子入後,意謂進上單子繼入,而至今不入,故方欲下敎,今始入之,廚院遲滯耶,該廳遲滯耶?此亦紀綱所關,政院察推。
尹東暹以禮曹言啓曰,先農壇祈雨親祭事,命下矣。取考謄錄則自前國恤祈雨親祭時,殿下服色,以黑圓領袍·玉帶·黑靴子行祭,陪香時亦用此服,百官則以黑團領陪祭矣。今亦依此例磨鍊以入之意,敢啓。傳曰,知道。
又以啓曰,今此祈雨親祭時,自上逮至諸享官,例有散齋之規,而今此先農壇親祭,只隔二日,散齋則勢未及擧行,自今日殿下別殿致齋,不弔喪問疾,有司不啓刑殺文書,惟啓享祀事,諸享官近侍之官應從升者,竝自今日,宿於本司,致齋一日於享所,陪祭百官諸衛之屬,守衛壝門者,各於本司淸齋一宿事,知委,何如?傳曰,允。
又以啓曰,今此先農壇祈雨親祭時,壇上修理等事,依例別遣戶·工曹郞廳及本曹郞廳,眼同看檢,而亦令繕工監別定監役官,急速擧行事,分付,何如?傳曰,允。
又以啓曰,中祀則練祭後用樂事,在於補編矣。今此先農壇祈雨親祭時。依例用樂之意,分付,何如?傳曰,允。
又以啓曰,曾前國恤三年內,親行祈雨祭時,儀注中飮福一節啓稟,不爲磨鍊矣,今亦依此磨鍊以入之意,敢啓。傳曰,知道。
李長夏以侍講院言達曰,本院下番連日闕直,事甚未安。司書李海重陳書入達,兼司書李心源方在禁推中,說書南玄老陳書徑出,兼說書未差,他無推移之員,不得已以上番姑降入直之意,敢達。令曰,知道。
安允行以兵曹言啓曰,今此先農壇祈雨擧動時,挾輦仍事,命下矣。當以懿昭墓擧動時挾輦,仍侍衛,而懿昭墓擧動時挾輦則爲一百名,在前先農壇擧動時則爲二百名矣。經宿擧動,與當日還宮,有異,依前例節目中以二百名磨鍊,何如?傳曰,允。
又以兵曹言啓曰,取考謄錄,則辛亥年郊壇祈雨擧動時,御營廳留都事定奪,故其後壬子年祈雨擧動時,亦爲留都,而癸酉年祈雨擧動時,因傳敎以禁衛營留都矣。今番則以何營留都乎?敢稟。傳于安允行曰,留都,禁衛營爲之。
尹得養以兵曹言啓曰,明日祈雨祭擧動時,本曹堂上侍衛,不可不備員。參知有闕之代,令該曹以在京無故人,卽爲口傳差出,仍卽牌招,以爲備員之地,何如?傳曰,允。
備忘記,副司直朴昌潤參知除授。
安允行以備邊司言啓曰,兵曹判書尹得載,當此郊外動駕之時,職在本兵,一日四違,終不膺命,雖曰實病之難强,而以事體言之,誠萬萬未安矣。兵曹判書尹得載罷職,何如?傳于安允行曰,旣知實狀,遞差。
又以兵曹言啓曰,因都摠府草記,摠管有闕之代,口傳差出事,命下,而判書臣尹得載方在備局請罷中,不得擧行之意,敢啓。
又以兵曹言啓曰,取考謄錄,則在前郊壇擧動時,隨駕人員中忠壯·忠翊衛將以下軍兵·扈衛別將以下軍官·椎牌將及有廳軍士等姑爲減去,留直於各其信地矣,今亦依此擧行之意,敢啓。傳曰,知道。
李奎采以戶曹言達曰,各倉漕船裝發時,例自本倉所載穀數及領來監色沙格容貌疤記都案,依事目前期修呈於本曹,以爲點檢時憑考之地,而全羅道咸悅·聖堂倉,則漕船之到泊京江,已過數日,而都案,終不來呈,點檢時無以考準,致令差員,臨急修納,漕轉事例,何等嚴重,而慢忽如此,事極駭然。咸悅縣當該縣監,令本道指名現告,拿問處之,何如?令曰,依。
安允行以兵曹言啓曰,今此先農壇親臨祈雨祭時問安馬及各差備應把之數,無以推移,依前例京畿驛馬,限二十一匹補把,以充不足之代事,本道監司處,分付,何如?傳曰,允。
又以兵曹言啓曰,在前郊壇擧動時,無守宮大將磨鍊之事,故使入直兵曹都摠府堂上·各色宿衛將士等累次巡檢事,啓稟分付矣,今亦依此擧行之意,敢啓。傳曰,知道。
李長夏以訓鍊都監言啓曰,今此農壇擧動時東營入直御營軍兵,令訓局軍兵,預爲替代,而還宮後還入直事,自兵曹節目,已爲入啓矣。東營軍五十名,哨官朴宗益率領,與御營軍兵替代入直,還宮後還爲替代之意,敢啓。傳曰,知道。
又以御營廳言啓曰,今此農壇擧動時,本廳東營入直軍兵,以訓局餘軍替代事,自兵曹節目啓下矣。騎士因爲入直,步軍則與訓局餘軍替代,而還宮後還爲替直之意,敢啓。傳曰,知道。
備忘記,行司直李成中,兵曹判書除授,卽爲牌招察任。
安允行啓曰,兵曹判書牌招不進推考徽旨,今方捧入,而動駕隔宵,本兵多有擧行之事,更卽牌招,何如?傳曰,允。
又啓曰,兵曹判書李成中再牌不進推考徽旨,今方捧入,而動駕隔宵,如是違牌,事甚未安。所當更請牌招,而非但一日三牌,今已夜深,待開門牌招,何如?傳曰,更卽牌招。
傳于李長夏曰,吏判時旣伸廉隅如是耶?使君父不能就寢,政院亦如是耶?承牌後當就寢,牌去來,何其遲耶?斯速牌招。
又傳于曰,君父不爲就寢,而政院穩宿耶,何如是寥寥耶?
又傳于曰,牌去來催促。
又傳于曰,牌去來連爲催促。
又傳于曰,牌去來連爲催促。
司書李海重書曰,伏以臣,有望七老母,素多疾病,纔經慘慼,一倍添苦,人子至情,實無一時離捨之望,而宮銜新除之下,適値望奠攝行之日,不敢言私,黽勉出肅,仍又持被,而病報相續,憂遑煎灼,度日如年。昨始替直而歸省,則諸般症情,有加無減,素患積氣,乘虛上亘,呼吸莫通,寢啖俱廢,眞元大脫,神息澟綴,臣方左右扶將,藥餌爲事,此際又以番次苟艱,召牌荐降,連日違傲,極知惶悚,而顧此情理,萬萬焦迫,玆不得不隨詣闕外,拜章徑歸,臣罪至此,實合萬殞。伏乞离明,特賜鑑諒,亟罷臣職,俾便救護,仍治臣罪,以肅朝綱,千萬幸甚。臣無任。答曰,覽書具悉。爾其勿辭,救護母病。
上在先農壇。常參·經筵,以代理停。
太祖大王忌辰齋戒。
自昧爽至卯時,有霧氣。
藥房提調臣李成中,副提調臣趙明鼎啓曰,伏未審日間,聖體調攝,若何,憊眩之候,寢膳之節,亦何如?丸劑茶飮,連爲進御乎?今日乃是日次,臣等卽與諸御醫入診,詳察聖候,議定繼進當否,爲宜。臣等,不任區區伏慮,敢來問安,竝此仰稟。答曰,知道。憫旱方切,氣何顧焉?前劑入茶飮,尙不進御,後日次待下敎劑入,而下敎日入侍,宜矣。
兵曹口傳政事,以金相福爲副摠管。
大駕先農壇奉審,省器省牲後入幕次後,王世子遣宮官問安。答曰,知道。
政院·玉堂·藥房·朝廷二品以上·六曹堂上·大司諫口傳問安。答曰,知道。
傳于尹得養曰,禮房承旨入侍。
傳于尹東暹曰,都承旨入侍。
傳于趙明鼎曰,承旨率宣傳官入侍,左右相亦爲入侍。
以承傳色口傳下敎曰,長番中官朴鳳興,承傳色差下,政院知悉。
又以承傳色口傳下敎曰,申飭之下,若是見捉,其涉寒心。官員竝令該府處之,下人竝令兵曹決棍,李盛培,何許人知入,一下人則禮曹使令云,堂上,下義禁府推考徽旨捧入,堂下,下義禁府處之。
又以承傳色口傳下敎曰,申飭之下,若是見捉,其涉寒心。卿宰堂上,下義禁府推考傳旨捧入,堂下則下義禁府處之。
又以承傳色口傳下敎曰,禮曹判書解現任,其代以右參贊洪象漢除授,吏曹參判金致仁解現任,其代,漢城左尹李昌壽除授,卽爲擧行。
傳于安允行曰,禮判·吏參下義禁府推考則置之,解現任傳旨捧入,武兼亦爲事過後,令兵曹決棍。
李奎采達曰,明日,親祭正日相値,常參頉稟,令曰,知道。
李長夏達曰,領議政李天輔箚子到院,而親祭齋戒留院之意,敢達,令曰,入之。
李長夏達曰,大麥薦新單子入後,意進上單子繼入,而至今不入,故方欲下敎,今始入之,廚院遲滯耶,該廳遲滯耶。此亦紀綱所關,政院察推事命下矣。問于該廳,則封進之際,未免遲滯云。莫重進上,如是遲滯,事甚未安,該廳當該堂上推考警責,何如?令曰,依。
李長夏達曰,都摠府郞廳來言,闕內各處入直軍兵,夜巡檢云矣,敢達。令曰,知道。
又達曰,兵曹郞廳來言,闕內各處入直軍士,夜巡檢云矣。敢達。令曰,知道。
戊寅五月二十三日辰時,上行幸先農壇。祈雨祭擧動入侍時,行都承旨趙明鼎,左承旨李奎采,右承旨尹東暹,左副承旨安允行,右副承旨尹得養,記事官洪錀,假注書李時逸,記注書徐秉德,記事官柳叙五,以次侍立。上具翼善冠黑圓領袍,步出賓陽門,至明政殿月臺乘步輿,命明鼎讀祈雨祭祭文。上曰,祭文中社壇二字,當書之於極行矣。藥房提調李成中曰,太社於國則重,於后稷則反輕矣。上曰,然矣。上曰,自昨日氣甚熱,異哉異哉。人君爲民之意,豈不重與?民若不重,則焉有代犧之事乎?上曰,奉審後當省器省牲事,分付。上曰,分付訓·御·龍虎將,道傍若有傷害禾穀之事,則當記過矣。以步輿出弘化門,住輿板前橋。上曰,內醫院依例隨駕事。駕前下敎上曰,此仍齋戒之日,百官以下各別禁草,若有見捉者,則當重治矣。輦過關王廟時。上曰,申飭關王廟官員,使除庭前草,回鑾時當摘奸矣。上詣農壇奉審後,上曰,承旨書之,勿論大中小祀,位版奉安往來時,典祀官陪行事申飭。出傳敎上詣省器位,命召奉常寺守僕。臣時逸,承命出召入伏。上曰,一尊稍小,代以他尊。仍詣省牲位,省牲後入幕次。未時禮房承旨入侍時,上命東暹讀祭報府。上曰,隷儀乎?東暹曰,然矣。上曰,注書出去,召禁喧郞。臣時逸承命出,召李迪輔入伏。上曰,禁喧郞出去,摘奸壇內外不潔處。上曰,注書出去,召奉常寺郞廳,臣時逸承命出,召奉常寺郞廳入伏。上曰,百畝之田,種子各異乎?對曰,然矣。上曰,幾日耕?對曰,八日耕矣。上曰,一頃,一日耕乎?對曰,一日耕,一頃有餘矣。上曰,籍田所出,只用於薦新乎?對曰,薦新而有餘,則給民矣。上曰,親耕時所着衣在此乎?對曰,在濟用監矣。東暹曰,東籍田則猶少矣。臣嘗觀西籍田,甚廣好矣。上曰,承旨書之。無論大官小官下人,若有飮草而見捉者,則竝與官員,而各別重繩,以此申飭。出傳敎上曰,承旨出去,摘奸進陪官員入來。東暹退出,摘奸後入伏奏曰,果無闕矣。申時都承旨入侍時,上曰,注書出去召禁喧郞入來,臣時逸承命出,召李迪輔入伏。上曰,摘奸則何如?迪輔曰,果無不潔之處矣。上曰,承旨書之。今日吏曹入省記各司官員,明日明政殿待令事,分付。出傳敎戌時左承旨入侍時,上曰,禮房承旨左右相入侍時,左尹率農民入侍事。出榻敎上曰,注書出去,召宣傳官,臣時逸承命出,召宣傳官入伏。上曰,巡視東門外訓·御·龍虎將處,勞以予意。上曰,注書出去,召禁喧郞。臣時逸承命出召李迪輔入伏。上曰,方今日昏,更爲摘奸壇內外不潔處。左議政金尙魯曰,日氣甚熱,動駕後終日勞動,其無損傷之節乎?臣等不勝憂慮矣。右議政申晩曰,昨日求對,蓋出於臣等區區之忱,而反承嚴敎,臣等不勝惶恐。聖體康寧然後,可以爲民。殿下,何不顧聖體耶?茶飮進御然後,聖體可以康寧,聖體康寧然後,可以爲民矣。上曰,今聞卿言,卿等之請,固是矣。予之所執,亦是矣。尙魯曰,今日烈陽,不爲張傘。殿下,何爲如是耶?聖體不安,雖欲爲民,得乎?上曰,卿之憂,似過矣。更勿慮焉。上曰,藥院問候,不爲提稟,當該中官越俸一等。出榻敎上曰,廣平大君祠宇致祭乎?尙魯曰,問於李成中則可知矣。李昌壽率農民三人入伏。上笑曰,此眞農民也。上曰,普濟院籍田水決後築者,曾於筵中有奏,而自畿營築之者乎?對曰,是矣。上曰,圻民,爲東部民築筒者,甚可異也。晩曰,凡煙軍調發極難矣。上曰,承旨書之。今因召見農民,以保濟院防築事,用軍當以二千云。以此推之,則凡諸築筒事,泛稱調用煙軍,不識幾辭,么麽所築,用二千之軍,廣闊築堰,莫知幾千。在上者循例啓下,許多近萬民人,荷擔赴役,宜王者審愼處,然有與民俱利者,此則雖難一切禁之。設或本畓作者同力而築者,藉其重而有用民者,此不可不審愼於初者,況孟浪請築,用許多民力,築以一匱者,豈使民以時之意哉?鄙諺云,築筒愚事。此後舊筒修築處,用作者用煙軍,量輕重許之,其餘新築處十分無疑者外,一切嚴禁事,分付備局。出傳敎上曰,備坐之意,何如?昌壽曰,新築筒一切嚴禁,則誠好矣,而凡法令期於必行,此後如有不得已許築之事,則奈何?上曰,李昌壽之言,是哉。備堂誠得其人矣。四更一點親祭時,上詣壇上板位,先行四拜禮,行酌獻禮。四拜後,上曰,祈雨祭時固不用雨具,而至於壇上神位奉安處,不可無油遮日,此後則社壇郊壇一體擧行事,出擧修定式,可也。出擧條禮畢後,還入幕次,改具翼善冠視事服乘輿。上曰,自僧房坪至梁山石橋,捧上言。駕前下敎輦過興仁之門內,上命召御營廳敎鍊官。臣時逸承命出,召入伏。上曰,植木長幾許?對曰,能可隱人矣。上曰,造山在於何處?對曰,在南邊矣。於義宮歷臨時,上曰,領相家在於何處?李奎采曰,此相距近矣。上曰,領議政李天輔家,左承旨馳往傳諭,仍卽偕來事。駕前下敎奎采承命傳諭,與領議政偕來入侍。上曰,不見卿,久矣。今見如此,稍慰予心。天輔曰,臣之厄運甚怪,疾病一向無差,若有一分少愈之道,則今此殿下親禱之日,豈敢偃處?揆以分義,罪合萬死,而特承傳諭,臣不勝惶恐矣。上曰,方今國事積滯,苦待卿之病差,而今來近地,故要卿一見,自今以後,來往廟堂可也,天輔曰,臣之眩症,乃是非常之症,尤可憫者,若於兦侍時擧措蒼黃,則竊恐殿下之震驚矣。上曰,一驚之後,豈可每驚,方今文衡甚急,卿何以爲之乎?天輔曰,數日內,當往來廟堂矣。上曰,今日,隨駕,何如?天輔曰,臣不勝鞍馬之勞,似難承命矣。上曰,領相旣已承命偕來,史官卽令入來。出榻敎天輔曰,累月之後,今始入侍,願一仰瞻焉。上曰,依爲之。天輔曰,天顔頗不如前日矣。上曰,承旨書之。大臣政府東西壁六曹堂上,明朝命招,文衡圈點,圈點後牌招察任。出傳敎還宮時,御明政殿月臺,命召各司入直官員,吏曹佐郞李厚達,戶曹佐郞李晟鎭,禮曹正郞曺敬脩,兵曹正郞朴相喆,刑曹佐郞沈翔雲,工曹正郞沈公猷,司錄鄭文柱,宗廟令朴宗亮,社稷令尹泰衡,永禧殿參奉尹晧,宗親典簿鄭錫百,忠勳都事趙載世,儀賓都事洪大源,敦寧參奉金泰柱,備邊郞金養慶,訓局郞廳尹彝遜,禁府都事韓師梯,漢城參軍鄭僑良,監察洪夏九,司評朴行源,司成安復駿,奉常奉事金守咸,宗簿直長李性源,校書校理李命啓,司僕僉正趙載得,內資奉事尹遠東,內贍奉事任璘,司導長直柳澐,禮賓主簿文必燁,軍資奉事李養和,濟用奉事李復圭,繕工副正金東鎭,司宰直長權瑜,掌樂僉正李在,廣興守金東鉉,平市奉事李道翼,長興奉事辛宅寧,義盈奉事柳義養,掌苑別提具世德,司圃直長許紞,養賢奉事朴孝源,中學訓導張達星,西學訓導吳泰章,中部都事李命楫,東部都事趙載履,南部都事黃稙,西部都事李顯白,北部都事金令澤,承文校檢李重玉等,以次進伏。上各問職姓名職掌留財所懷,繕工奉事金東鎭曰,本司設貢之初,下人無相換之事,故無弊矣。中間書員,有房長相換之事,貢人不勝支當,甚爲可憫矣。宗親府典籍鄭錫百曰,宗親府私進香,崇品宗室則善矣。貧寒宗室,最難支堪,臣意則減之似宜矣。上曰,似然矣,各司官員,以次退出,明鼎曰,明日文衡圈點時左右參贊,似亦與之矣。上曰,政官牌招開政,政府西壁差出事,出榻敎上還入大內,諸臣以次退出。
上在昌慶宮。常參·經筵,以代理停。
太祖大王忌辰。
夜二更,巽方有氣,如火光。
自巳時至申時,日暈。
先農壇親祭罷後,王世子遣宮官問安。答曰,知道。
政院·玉堂·藥房口傳問安。答曰,知道。朝廷二品以上·六曹堂上·大司諫單子問安。答曰,知道。
李長夏達曰,明日常參,取稟。令曰,停。
傳于安允行曰,上年以後初到于此,回鑾時當歷臨於義本宮,先後廂留陣于大路,步軍二哨隨入作門,駕前駕後隨入。
尹得養啓曰,領議政李天輔依下敎入來矣。傳于尹得養曰,入侍。
於義本宮歷臨後,王世子遣宮官問安。答曰,知道。
政院·玉堂·藥房口傳問安,答曰,知道。
傳于安允行曰,日勢尙早,政官牌去來,各別申飭,卽爲開政。
大駕還宮後,政院·玉堂·藥房·朝廷二品以上·六曹堂上·大司諫口傳問安。答曰,知道。
李長夏達曰,吏曹參議洪樂性牌不進罷職令旨,令于李長夏曰,推考徽旨捧入。
安允行啓曰,參判李昌壽,參議洪樂性牌不進推考徽旨及罷職令旨,今方捧入,而開政命下之後,如是違牌,不卽擧行,事甚未安。判書洪啓禧旣已在外,參判更卽牌招開政,何如?傳曰,允。
傳于尹東暹曰,編次人來詣于明政殿後。
傳于趙明鼎曰,編次人來詣于集賢門。
傳于李長夏曰,承旨持典簿鄭錫五處分傳敎,來詣于集賢門。
有政。吏批,判書洪啓禧在外未肅拜,參判李昌壽牌不進,參議洪樂性進,左副承旨安允行進。啓曰,判書洪啓禧在外未肅拜,參判李昌壽牌不進,小臣獨政未安,何以爲之?敢稟。傳曰,只出緊任。
安允行以吏曹言啓曰,本曹正郞李商芝呈狀內,身病甚重,勢難察任云,依例改差,何如?傳曰,允。
吏批再啓曰,茂朱府使今當差出,而本府近間凋弊,不可不各別擇差,道內有聲績守令,竝擬,何如?傳曰,允。
以尹得載爲工曹判書,以金漢喆爲左參贊,以鄭翬良爲右參贊,以趙榮國爲判尹,以洪相直爲禮曹正郞,以李普中爲漢城判官,以金漢房爲茂朱府使,以閔樂洙爲金川郡守,以朴昌鳳爲光陽縣監。學生元海翼今超通政,年七十七侍從臣父,兼春秋四單,李碩載·李漢一·趙台命·沈埜。以李厚達爲吏曹正郞,以權爀爲知義禁。左參贊鄭翬良,右參贊金漢喆。
兵批,判書李成中病,參判尹東度病,參議李萬宗病,參知朴昌潤入直進,左副承旨安允行進。以兵曹言啓曰,新差黃拓坡權管金奎星老母,今年七十九歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。
副護軍張志豐·李壽德·李萬育,副司直鄭翬良·尹得載·權爀·徐命臣·金鎭東·李秀得·洪得厚·金漢老·李吉輔,副司正李時逸。以趙載種爲蔚山監牧官。
李長夏啓曰,明日大提學圈點事,命下矣。新除授判尹趙榮國,待明朝一體牌招,以爲圈點之地,何如?傳曰,允。
安允行以兵曹言啓曰,武兼及下人等令兵曹決棍事,命下矣。武兼盧重彬決棍十度,禮曹使令,吏曹丘從武兼·廳房直等,各決棍二十度之意,敢啓。傳曰,知道。
領議政李天輔箚曰,伏以天久不雨,大朝殿下,至誠憫旱,乃有山壇親禱之擧,衝冒烈陽,達夜將事,靜攝之候,不瑕有損,下情不勝焦灼之至。臣一病濱死,廢職闕禮之罪,積而又積,揆以邦憲,已不勝其誅,而今者經宿動駕,大小臣工,莫不駿奔,而臣則一縷猶存,偃息在床,臣罪至此,尤合萬戮,扶舁殘軀,秪伏路傍廬舍,惶隕踧踖,惟願速死,玆敢力疾哀籲,仰請鈇鉞。伏乞亟降威罰,削臣之職,治臣之罪,以肅朝綱,以勵臣分焉。取進止。答曰,覽箚具悉卿懇。聖上至誠憫旱,靜攝之中,不憚其憊,山壇親禱,達夜將事,焦悶曷諭?卿之所恙,至今未瘳,深用慮念。以疾未參,其何所傷?卿須體大朝前後懃懇之盛意,顧小子如渴之望,安心勿復過辭,量少減,卽起視事焉。仍令曰,史官往諭焉。
五月二十四日午時,上御崇文堂。編次人入侍時,編次人具允明,都承旨趙明鼎·蔡濟恭,假注書李時逸,記注官徐秉德,記事官柳敍五以次進伏訖。上親製北郊祈雨祭祭文,命明鼎書之,命允明展讀一遍。上曰,使之讀之而觀之,則可知其下字之差誤矣。上曰,參判·參議更卽牌招開政。出榻敎允明·濟恭,先爲退出。上曰,承旨書之。代犧親禱,雨意漠然,顧我生民,心尤焦灼。親祭之後,該曹例不敢稟,姑觀今日,二十七日五次祈雨,當親行於北郊,令儀曹知悉,馬步軍隨駕,一依農壇擧行,挾輦與隨駕軍,皆以他軍擧行,留都,御營廳爲之,守宮承旨,左承旨爲之。出傳敎明鼎曰,區區私情,曾已累稟,而猶有所不可已者,親禱農壇,纔已回駕,而又有親行北郊之敎,殿下,何不顧聖躬若是乎?自古七十人君,有如殿下者乎?臣等,猶有所不能無憾於天地之大矣。上曰,衛武公,應爲之矣。明鼎曰,武公,雖或爲之,而臣未之聞也。上曰,予意已定,第勿言之,若不得雨,則予,何爲也?上曰,承旨書之。噫,宗府盟府私進香,初意則雖美,予則謂不可,故其欲除之者久矣。昨年因勳府草記,勳府則只有私進香,故此後一體載於禮曹謄錄,分排擇日事,允下,而雖載補編,必也正名。凡事,流而爲弊者多,以予今日之心,其若存此,豈曰孝哉?此後,勳府一體官進香,宗府已有官進香,兩府私進香特除事,定式施行。出傳敎上曰,鄭錫百所奏之言,俄者聽之尋常矣,更以思之,不覺駭然。渠何敢出此言也?上曰,承旨書之。昔有下敎,宗親府,以大君王子之府,在百司之首,今雖只有宗臣,體面則自在。頃者下敎聞筵臣所奏,欲不下於政府樞府之意,則此非一郞廳所敢奏者,特推而上款所陳,悶旱憔心之中,不能覺悟只允矣,更以思之,下款所陳,其不聽施而已,比諸上款,輕重懸異。噫,補編旣載,王公,豈爲私進香,而此無他,一府,卽宗戚之臣,一府,卽帶礪之臣,宗臣勳臣,事體異於朝臣,故所謂私進香,卽親親之意同盟之義,故守陵官之昔勳今宗,意槪同此。昔於戊戌端懿王后進香時,予亦以王子,爲堂上求請助備同爲焉。嗚呼,庚子亦遵此例。噫,正果之人蔘,果名之龍龜,遵慈敎減除,仰體慈德,自貞聖時特減其數,有司堂上,白于予曰,今番,雖減旣設,而見情禮缺然,孝昭殿進香時,何敢若是略加器數云?人子之道,難以拒之,唯唯,旣無禁求請之事,貧寒宗臣,予亦何心,勒令助備,而設或其然,其時郞廳,稟于堂上,此等之宗,除之,可也。噫,今日無進香之事,則幺麼一郞官,焉敢除之爲請乎?所謂除之者,除其助備乎,除其進香乎?今予所見,抑亦何乎?予之推思而愴心者,猶被衰麻,忍聞昨年進香之事,非徒予心之一倍仰體慈心減省之意,焉在。思之及此,竟夜不寐,其欲一睡,不能自耐,特召承宣,先製祭文後,乃諭,此亦述編中合眼靜思之意也。雖更思之,放恣無嚴,莫甚,宗親府典簿鄭錫百,罷職不敍。出傳敎諸臣以次退出。
五月二十四日酉時,上御崇文堂。承旨入侍時,同副承旨李長夏,假注書李時逸,記注官徐秉德,記事官柳敍五以次進伏訖。上曰,承旨書之。近者堂陛不嚴,以今日一郞廳事,推之可知。予之所以愴慕一倍者,渠何心腸提聞乎?少有臣子之心,焉敢乃爾?追惟昨年,不覺嗚咽,不可尋常處之。典簿鄭錫百施以永不敍用之律,雖値大赦,勿揀赦典。出傳敎上曰,鄭錫百,習氣頗多,墜厥家聲,其無形,甚矣,直逐黑山島,可也,而予不爲之矣。諸臣以次退出。
上在昌慶宮。常參·經筵,以代理停。
下直,高山里僉使崔昌世,神光僉使金光漢。
安允行達曰,備邊司郞廳來言,今日,賓廳坐起日次,而大提學圈點相値,頉稟。令曰,知道。
李長夏達曰,大司憲魚錫胤,掌令金會元呈辭,李養源,持平元啓英·金蓍耉,執義金元行在外,今日以監察茶時之意,敢達。令曰,知道。
尹東暹達曰,今日,賓廳坐起日次,旣已頉稟,所當持公事入對,而時無公事,頉稟。令曰,知道。
大殿·世子宮·嬪宮,政院·玉堂口傳問安。答曰,知道。
藥房提調臣李成中,副提調臣趙明鼎啓曰,親禱農壇,冒炎勞動,伏未審夜來,聖體調攝,若何,憊眩之候,寢膳之節,亦何如?今日雖非日次,臣等卽率諸御醫入侍,診察聖候,有不可已,臣等不任區區憂慮,敢來問安,竝此仰稟。答曰,知道。代犧親禱,氣衰誠淺,沛然漠然,心切焦灼,復欲躬禱,曉聞雨聲,吾民庶幾,得雨之前,不欲服茶,今何相持?氣則一樣矣。
尹東暹以侍講院言達曰,本院上番,連日姑降入直,事甚未安。司書李海重,說書南玄老,由限已過,竝卽牌招,以爲推移入直之地,何如?令曰,依。
安允行以都摠府言達曰,副摠管密林君炓,以騎兵軍士點考事,外兵曹晝仕出去之意,敢達。令曰,知道。
尹東暹達曰,注書李祉承自鄕上來云,卽爲牌招,何如?令曰,依。
以備忘記,傳于安允行曰,今下弓矢,神光僉使金光漢處賜給。
以備忘記,傳于安允行曰,今下弓矢,高山里僉使崔昌世處賜給。
傳于安允行曰,今番隨駕軍兵好在與否,問之。
傳于尹東暹曰,都承旨,率宣傳官一員,來詣于明政殿後。
傳于安允行曰,宣傳官二員,卽爲來詣于明政殿後。
傳于趙明鼎曰,都承旨,持草來待于明政殿後。
尹東暹啓曰,今日大提學圈點時,政府西壁及六卿·判尹,當爲齊會備員,而左參贊鄭翬良·右參贊金漢喆,兵曹判書李成中·兵曹判書尹得載竝牌不進,吏曹判書洪啓禧,判尹趙榮國在外,右參贊金漢喆纔已陳書入達,鄭翬良·李成中·尹得載,更卽牌招,何如?傳曰,允。
又以啓曰,右參贊金漢喆書批已下,卽爲牌招,以爲參圈之地,何如?傳曰,允。
賓廳啓曰,大提學,以前大提學尹鳳朝上書中所薦人,圈點以入,而前大提學尹鳳朝,亦依例添書圈點之意,敢啓。傳曰,知道。
傳于尹東暹曰,圈點後,大臣備局堂上來詣于明政殿後。
吏批,判書洪啓禧在外未肅拜,參判李昌壽陳書入達,參議洪樂性進,左副承旨安允行進。
以吏曹言啓曰,敬陵參奉張壽崙除拜後,過限未肅拜,徽陵參奉李衍祥受由,過限未上來,竝依例改差,何如?傳曰,允。
吏批啓曰,判書洪啓禧在外未肅拜,參判李昌壽陳書入達,小臣獨政未安。何以爲之?敢稟。傳曰,只出緊任。
又啓曰,黃海監司今當差出,而擬望之人乏少,承旨竝擬,何如?傳曰,允。
以金致仁爲左尹,以李瀰爲吏曹佐郞,以金履健爲漢城庶尹,以李奭輔爲主簿,以朴祥馨爲典籍,以姜必履爲典籍,以姜浩溥爲典籍,以田德雨爲瓦署別提,以張志濟爲德川郡守,以申埜爲典簿,以南有容爲大提學,以趙明鼎爲黃海監司,以沈公猷爲新溪縣令,以徐命善爲瑞興縣監。左尹具允明,右尹金致仁,弘文館大提學南有容,藝文館大提學南有容,知成均館事南有容。
兵批,判書李成中藥房進,參判尹東度騎兵馬點考進,參議未差,參知朴昌潤入直進,同副承旨李長夏進。副司直申晦·金致仁。
備邊司薦望,以金致仁爲開城留守。
尹東暹啓曰,注書洪錀拿處,其代以假注書李時逸,姑爲仍察,何如?傳曰,允。
右參贊金漢喆書曰,伏以臣,踪地孤孑,衰朽轉甚,濫躋卿月,已踰涯分,性復鈍滯,當事昏憒,跋前躓後,動輒得咎,撫躬悼恧,若隕淵谷,迺者大朝悶旱,求生於死囚之中,則臣忝居司寇,不能導揚聖德,洊速嚴敎,以至譴遞鞫獄,新生帳殿,有親臨之擧,則臣提擧典設,不能檢飭,進排汰拿之命,獨及郞廳,以此以彼,罔非臣罪,杜門訟縮,靡所容措,曾未旬日,恩除遽降,政府西壁,地分自別,有非僨事負罪之身,所可濫竽竊吹也。今以文衡會圈,天牌儼臨,而反復循省,承膺無路,坐犯違傲,亦合萬殞,玆敢略暴危懇,仰瀆睿聽。伏乞离明,察臣兢惶之情,特許鐫削,仍治臣罪,以爲人臣不職者之戒,不勝大願。臣無任屛營祈懇之至,謹昧死以聞。書批答曰,覽書具悉。卿勿過辭,從速察職。
吏曹參判李昌壽書曰,伏以臣於農壇陪祭之夜,忽伏奉亞銓特除之命,臣誠驚惑,莫知何故,而進幣體重,行禮時迫,遂乃不暇他恤,章皇趨參,反顧恧蹙,歷日靡措。夫銓衡之地,責任自別,上之簡畀,下之承膺,俱不容有毫分苟然,今玆中批謬恩,蓋爲一時副急,則人器之不稱,輿議之未厭,從可知矣。其何敢因仍冒居,視若固有,不思所以自處也哉?仍念臣,本以羈單,猥荷拂拭,前後叨竊,罔非踰分,尋常憂恐,如集于木。矧且狷拙儱侗,全之藻識,其於甄別流品,調適物情,次知有所不能,年前三銓之除,適當親政之日,而四違嚴召,終獲遞免者,不但爲伊時私分之兢畏而已。今若弁髦素守,貪戀榮寵,突然爲冒進之計,則處義節當,姑置勿論,目下顚沛,可坐而俟,臣固不足言,其累聖簡而玷名器,果何如也?反覆揣量,無望堪承,屢犯違傲,罙切悚悶,玆不得不略暴危懇,冒干睿聽。伏乞离明,特垂鑑察,將臣新授職名,亟行鐫改,以重銓任,以全微諒,不勝萬幸。臣無任屛營祈懇之至,謹昧死以聞。書批答曰,覽書具悉。卿其勿辭,從速察職。
兵曹參議李萬宗書曰,伏以本曹參判臣尹東度,卽臣之親査也。揆以法典,自有應避之嫌,而適値親禱淸齋之日,陳籲路阻,今始自列。伏乞俯賜察諒,亟令該曹照例遞改,以便公私,不勝幸甚。書批答曰,覽書具悉。書辭,令該曹考例稟處。
慶尙道幼學蔡觀休等書曰,伏以旻天不弔,臣民無祿,坤殿禮陟未幾,仁元聖母,遽又賓天,日月迅邁,孝昭殿祥事奄過,徽寧殿禫期復訖,伏惟我大小朝,至性自天,號慕孝思,曷有其極?臣民慟隕,帀域同情,伏以昔者兩程夫子,承千載之絶學,接孟氏之墜緖,而橫渠張子,以仰思俯讀之工,兩銘正蒙之敎,表裏關·洛,左右斯文,則其後理宗淳祐,同躋文廡,咸秩祀典,誠以其生焉而竝時同道,歿焉而一體崇報,自是事理之當然而不容已故也。道東靑丘,奎運益昌,文敬公金宏弼等五賢之外,文成公李珥·文簡公成渾同時輩出,互爲宗主,而文元公金長生,又有後先開繼之功,則文成·文簡從享之後,文元享論,又卽繼起,未幾追享於肅廟之丁酉,此又當時之公議也。天相儒文,代有其人,亦粵文正公宋時烈,文正公宋浚吉,文純公朴世采生竝一世,志同道合,其理義之相長,功烈之相關,實如有宋之程·張,則肆戊戌所以三道陳章,竝請三賢之享者也。顧今大朝崇重儒先,聿修彝章,兩文正祀典,旣已準請,而惟此文純,獨欠躋配,則是擧兩程而遺橫渠矣。堂堂聖朝,而反遜於叔季之淳祐矣,可勝歎哉?張·程之同躋,雖已後時,文元之追擧,尙可援例,惟邸下念哉?臣等伏念,文純公朴世采,天姿甚高,功力至到,學無師資,躬探道腴,沈潛乎理窟,從容乎禮法,語道德則純備,事功則卓絶,誠成德之君子,命世之眞儒也。以言其爲學之全,則知行竝進,體用咸備,而敬貫終始,參前倚衡,閨闥如位著,突奧如康莊,尤致力於禮,源流常變,考據該洽,損益裁量,節目詳備,內而躬行,外而施人者,無不泛應而曲當。所纂禮書,編帙甚多,而答問錄禮說一書,尤爲擧世之尊信,自成禮家之三尺,以言其造詣之深,則通透灑落,浸灌醲郁,洞見大原,獨睹昭曠,充養完厚,身與道合,繩墨謹嚴之中,而氣像和平,天姿溫粹之外,而背面粹盎,卽之如春風和煦,望之如祥雲瑞日,一見而知其爲凝道君子。是以,驕豪者服化,暴慢者致恭,雖趨向不同,意見差殊者,亦莫不斂袵欽服,一辭景仰,惜乎,今日後生之年時邈而典刑遠,不及登河南之門,而覿醉其德耳。以言其居家之善,事親極其孝,奉先極其誠,語默動靜,俱有其則,接應酬酢,咸適其宜,日用節度,多符於文公行狀閑居條,而行誼純篤,嘗爲文正公宋時烈之筵達矣。以言其立朝之懿,則君德爲主,聖學爲重,前後三進面達箚陳,必以知行敬三字,作爲茶飯,終始拳拳,不厭其煩,其他講說,亦必不專文義,傳之君擧勤懇惻怛,期必裨益。至如懲窒之要,儉勤之義,尤所致意,申複不已,而戊辰三箚,言人所難,深有得於古賢臣惟先格王之意,民憂國計大小大,知無不言,皆可施行,而萬言一疏,爲最著現,宏講細目,治具畢備,有以見其致君澤民之意,明體適用之學,故肅宗聖考,肆深嘉歎。留中覆覽於繳進七年之後,下之當路,必欲敷施,雖緣事有難便,終格不行,而由是說而往,則雖復三代之治,可也。噫,其盛矣,少有疏論異趣,人詆先正者,請正其沮享之罪,而先正從祀之前,則廢擧謝世,引義自靖,迨當丙·丁之後,益無當世之念。前後旌招,一不起來,而及至癸亥之造朝,命去告身之僞號,故感激知遇,始乃膺命,辭冢宰九疏,辭大拜十疏,迫而後出,義有不可,立遂初服,平生立朝,未滿數朔,易退難進,有符於禮經之三揖,此則出處之光明也。秉心愷悌,持論公平,不激不隨,無小偏側,而義理剖判,則毅然有不可犯者,其在朝廷,率循是道,癸亥箚第二條,何等公心,則文正公宋時烈曰,此明道意也。甲戌演綸,亦實此意,而其亦參倚於孔·朱子擧措分別之訓,和平之內,而權度自如,寬大之中,而尺度不差,此則言議之公正也。當冠屨之倒置,抱薪膽之至痛,嘗於漂海漢人綁送事,慨然流涕,貽書時相,明大義之不然,癸亥箚子,首陳此意,嚴華夷之辨別,昭孝廟之志事,而勉其繼述,其後造膝投匭之謨,莫非修攘自强之策,雖國小力弱,事竟無成,而炳烺撑柱之義,猶足以有辭於後世矣。方甲戌初,人心陷溺,義理淪晦,不有君子,其何能國,而皓首還都,正色立朝,力主名義,身任討復,誅元惡之偃息,斥邪說之營護,筵箚累百言,辭嚴義正,砥柱頹波,君子有所恃,小人有所畏。旣晦之是非,由是以復明,已汩之倫彝,由是而復敍,巋然名德,後先持世於宋文正云亡之後,而不負其海上遺托,人望之若泰山北斗焉,則其嚴懲討,植倫紀明天理淑人心之功,可謂皦如日星,質聖無疑矣。閑居敎授,奬育人才,鉅儒名臣,多出其門,馳心外道,迹涉異端,則深憂痛斥,辭闢廓如,不以平昔之有素,而有所假借,師生逆順尤所致意,極兩間扶抑之裏,考證一書,明生民三一之義,則衛道扶敎之功,永有賴於天下萬世矣。此則功烈之炳煥也,平生論著,積成卷帙,前後所編,指不勝屈,皆有以羽翼斯文,嘉惠後學,啓千載之祕鍵,發前人之未發,而至如六禮疑輯·心學旨訣,規摹宏大,條目精密,四子讀記·二書要解,發揮精深,解剝詳盡,槪其著書立言之功,非但我東諸賢之所未有。說者謂朱子後纂述之盛,無出其右,然非苟爲多而已,蓋皆有不得已者存焉,而旨趣要歸,尠不與經傳相發,其有益於學者,蓋有所不勝言者,此則著述之殷富也。臣等謹按古今從享,或以箋註,或以淵源,或以有功於一經,或以爲,敎於當時,苟有可祀,不拘偏全,則如先正爲學之全,措詣之深,居家之善,立朝之懿,出處之光明,言議之公正,功烈之炳煥,著述之殷富,道全體備,德崇業廣,有其一長,猶可以陞配有辭,腏享無愧,況今兼有而兩備者乎?又況與兩宋文正,生竝世道同揆,始從相關,疑若有宋之程·張,有如臣等之前言,則今當兩文正從享之日,其不當竝享於同時乎?旣未之竝享矣,其獨非次第事乎?非止次第而已,其豈一日緩者乎?戊戌三賢之竝請,已是士林之公議,而比者畿海之連章,亦出尙德之輿情,年時愈遠,士論愈切,則邸下,何蘄於此乎?朝家前後從祀十賢矣,其始也,固當靳難,其終也,無一不準,蓋儒賢請享,本出大同之公論,而公論所在,有不得終遏故也。今邸下,亦將一淮此請矣,與其久靳彝章,解體多士,曷若當淮卽淮,益光睿德哉?臣等慕深淑艾,望切崇報,同聲相應,裹足封章。伏乞邸下,體列朝崇儒之化,恢貳極尙賢之誠,無以盛典之纔行,而有所靳兪,無以事體之重大而有所持難,仰稟大朝,亟許文純公朴世采從祀文廟之請,以光斯文,不勝大願。幼學臣蔡觀休·柳達海·權蕡·柳瓊枝·成後迪·趙錫漢·鄭斗起·全龍濟·鄭載周·金大鉉·辛聚奎·李星樞·金道興·柳成春·李德林·曺鳳德·曺善頲·金道一·盧爾鎭·曺善達·鄭壽嶔·郭在垕·李景舜·朴守成·柳濈·徐恒泰·張應隣·成道五·李德觀·崔碩俊·崔碩鴻·尹諔·趙如周·盧爾欽·金道鐸·盧爾鑑·成道明·鄭壽壆·鄭載重·盧爾鉉·金德鼎·曺善遂·申光珽·朴泰胤·申光玉·盧潤海·盧潤成·金碩鉉·金道萬·辛道和·安世球·李馨國·辛鼎和·李震輝·安世琥·辛履和·辛相和·辛必和·安世琳·李文普·裵貞吉·李德祐·裵聖華·李基周·李基璧·辛守約·李基珍·辛就和·辛宅震·李克曄·辛宅揆·辛世和·李震·金允重·李必普·宋玄命·盧思儀·辛宅宗·辛至和·李震松·李震英·崔復咸·李宗咸·辛宅觀·全泰厚·全得基·鄭昌奭·崔慶重·金孝一·朴林梓·李聖臣·李馨夏·朴林興·李聃聖·李海鎭·鄭再泰·朴龍祥·崔載億·裵應龍·郭在殷·朴林大·全東垕·李垕謙·朴聖曾·全世光·朴再蕃·鄭維垕·崔壽仁·李東樹·金宗謙·鄭翰臣·李宜基·李泰仁·李碩奎·黃啓升·曺沆·李宅中·裵命德·李景文·曺漢鴻·李泰輝·金時洙·李暎·李道益·李泰旭·郭東日·裵祥益·金宇鳴·金孝㴟·朴存古·朴興古·朴源·朴潛·芮興來·李瑊·李重吉·李建·李運·金德海·李尙賢·李逸·朴龍興·玄德純·金權·李元吉·李東晉·李聖吉·李東伯·金道應·朴龍一·李顯吉·李益華·韓益濟·鄭致陽·徐有權·金昌杰·金重三·徐行復·崔慶新·崔南植·金宇三·韓益周·金東杰·鄭游·權相玉·李洪离·尹弘道·李弘聖·鄭垕泰。書批答曰,覽書具悉。日月流邁,孝昭殿祥事奄過,徽寧殿禫期已訖,哀慕莫逮,一倍罔極。玆事,業已諭矣,爾等,其退修學業。
戊寅五月二十五日卯時,上御崇文堂。都承旨率宣傳官入侍時,行都承旨趙明鼎,假注書李時逸,記注官徐秉德,記事官柳敍五,宣傳官李厚坤·柳大源·任屹以次進伏訖。上曰,厚坤,汝往東郊,奉審先農壇,視雨澤,如何?大源,汝往西郊,視牟麥及雨澤,屹,汝往南郊至果川,視牟麥及雨澤。明鼎曰,今日似不必回還,何以爲之乎?上曰,明日還來,可乎?上曰,今日此雨,稍慰予心。明鼎曰,至誠親禱,豈無孚格之道乎?上曰,時猶過矣,而往視門外,異於所聞矣。明鼎曰,然矣,而今則不可無報謝之道矣。上曰,然。古則報謝祭,行於秋,而予則以爲不然矣。上曰,承旨書之。親禱後,該曹不敢循例取稟,顧我元元,其何顧身?今若不雨,明欲復行,雨勢若此,當觀一兩日下敎,以此分付,昨日傳敎,姑置。出傳敎上曰,領相入來云,予不覺欣喜矣。明鼎曰,領相,誠得大體矣。上曰,然。左右相則專疑於眩氣之過,而予則以爲不然也。明鼎曰,信曲盡下情矣。上曰,瀋陽,亦有關王廟乎?明鼎曰,有之矣。上曰,何如?明鼎曰,甚雄偉,而譯官多有祈禱者矣。上曰,比於南關王廟,何如?明鼎曰,南關王廟則蔑以加矣。明鼎曰,都提調與諸御醫,來待矣。上曰,欲爲問候乎?明鼎曰,非徒問候,欲爲入診矣。上曰,注書出去,使之入侍。臣時逸承命出,與都提調金尙魯,提調李成中,醫官金履亨·皮世獜·許礈·金德崙·李興門·金世選·秦興白同爲入來進伏。尙魯曰,夜間氣候,若何?上曰,一樣矣。尙魯曰,殿下不顧聖躬,衝冒烈陽,親禱郊壇,得此喜雨,臣等尤不勝欣幸矣。上曰,此豈予所致?上天生我元元也。釋衰服吉,予何心焉?昨日於義本宮,實欲臥矣,而爲軍兵不得如意耳。尙魯曰,胡下如此之敎乎?以殿下至誠,上天,豈無感應之理乎?上曰,今日之雨,乃高高彼蒼,生我元元也,今若以得雨爲足,則明日又旱矣。上曰,提堂,誰也?尙魯曰,今日備堂,多有提堂矣。尙魯曰,欲爲入診矣。上曰,依爲之。履亨·世獜·礈·德崙·興門·世選·興白以次進診退曰,脈候左右三部沈微,而右三部虛軟矣。上曰,蔘橘茶五貼製入。出榻敎上曰,承旨書之。噫,卅載否德,生民嗷嗷,夙夜懍惕,臨深履薄,昨歲報登。今年麥熟,非予之致,吁嗟蒼蒼,眷顧元元,一旱浹月,雨意愈邈,三次祈雨,彼蒼猶高,其於四次,宜行閟宮,而噫,眷恤元元者,卽我列聖,雖因予否德而召,其何敢貽戚陟降?方在諒闇,而此心焦灼,釋衰代犧,何望孚格?行祀之夜,見星無雨,廻駕之後,烈烈猶杲,顧我農民,良欲無言,祭時拜殿,心猶恧焉,曉聞雨聲,是誰之賜?皇天曁陟降之賜,吁嗟明神,其豈佑我?實爲元元,昨意則其觀今日,若復漠然,北郊親行,雖已命焉。亦豈敢循例代犧?凡事,雖有先後,今予則昨今年支撑所依者民,民若劉矣,何顔歸拜?故只知有民,不知有身,欲先減三日之膳,待明躬詣。噫,其若沛然,吾民庶幾,則身何顧惜?悠悠此心,可質彼蒼,今者之雨,寔是料外,寔是料外。噫,我元元,皇天若是眷佑,陟降若是眷佑,明神若是眷佑,而不能仰答,則此負皇天也,負陟降也,負明神也。噫,述編旣云若以得雨而放心,今日之雨,明必復旱,予雖衰矣。何敢得雨而解心乎?明日定式入侍,進定今日,意蓋此也。且雖近傅會,昨日龍興之宮,面諭領相,三公卽三台,幾月國無元輔,而昨朝承命,叢脞之事,其將修擧,其無感應之理則已,否中爲泰,此亦一道,吁嗟,內而大小臣工,外而方伯·守令仰體眷佑之意,保民恤民之政,孜孜講究,政事堂舊塵,其洗於今雨,旣許診筵,當服茶飮,不憚其衰,亦當自强,咸體此敎,莫替予意。出傳敎諸臣以次退出。
五月二十五日午時,上御咸安閣。都承旨入侍時,行都承旨趙明鼎,假注書李時逸,記注官徐秉德,記事官柳敍五以次進伏訖。上曰,開政乎?明鼎對曰,圈點後,落點則開政矣。上曰,北郊祭文,姑置之乎?明鼎曰,置之矣。上命明鼎書先農壇報謝祭祭文,上曰,注書出去,知圈點與否入來。臣時逸承命出知入奏曰,方圈點云矣。上曰,備堂,盡入乎?明鼎曰,右參贊金漢喆,亦已承牌矣。上曰,工判,雖不入,可爲之乎?明鼎曰,然矣。上曰,雨澤未洽,而欲雨欲晴,怪哉怪哉?明鼎曰,日氣蒸鬱,禽鳥低飛,烟氣襲地,此固雨徵也。上曰,注書出去,催促圈點。臣時逸承命出,催促後入伏奏曰,大臣方回來云矣。上曰,政官卽爲牌招開政。出榻敎,諸臣以次退出。
戊寅五月二十五日未時,上御恭默齋。大臣·備局堂上同爲入侍時,領議政李天輔,右議政申晩,行司直金聖應,禮曹判書洪象漢,行司直洪鳳漢,戶曹判書李宗白,刑曹判書李益輔,副護軍鄭汝稷,左副承旨安允行,記事官洪錀,記注官徐秉德,記事官柳敍五以次進伏訖。天輔曰,夜間聖體,若何?上曰,一樣矣。晩曰,昨日自農壇還宮之時,出日杲杲,而不御陽傘,此實出於憫旱之盛意矣,下情則誠憂悶,得此今日之雨,實爲萬幸矣。上曰,高高彼蒼,顧恤元元之致,豈予所格也?晩曰,上天如是眷顧,伏願殿下,益加勉焉。上曰,三公備而入侍,則好矣,而左相則近甚勞悴,故使之先退,其亦欠事。晩曰,左揆旣承自外退去之敎,故雖爲退出,於臣等之心,亦爲悵然矣。上曰,注書出去,都承旨持綸音草,更爲入侍。錀承命出外,行都承旨趙明鼎進伏,錀還入伏,上曰,卿等姑爲就坐。仍命明鼎讀綸音,天輔曰,綸音末端,以臣去就爲辭,臣於是,實爲惶悚矣。上曰,祈祭於農壇,始於昔年,下端嗚咽小子之句,當換用於神農氏,可乎?天輔曰,神農氏當爲主人矣。上曰,今日之雨,非但八路同霈,實宇宙同霈矣。天輔曰,臣旣承圈點後,與備堂入侍之命,故雖爲强疾入侍,而數月以來,備局文書,一未披見,實未知廟謨之如何矣。上曰,何待詳見?隨事陳稟,實無妨矣。天輔曰,備堂亦當有新差還差之人,而臣姑未知其誰某之可合,退出後,當與僚相,相議請差矣。上曰,揀坐出令耶?天輔曰,今日果爲出令矣。上曰,予以自强之義,諭卿,卿亦須以自强焉。晩曰,自强之義,甚好,自上亦加益勉焉。上曰,昨日達宵不寐,而自農壇還宮矣。今日少睡則差强,此亦自强之道乎?天輔曰,數日內觀其賤疾,欲爲入對於小朝矣。上曰,卿言是矣,卿於元良,爲師傅另爲陳勉也。天輔曰,屢月違候之餘,豈不仰勉乎?上曰,頃日鄭錫百事,問於享官,則以爲,海興之不以請質錫百,爲非,而錫百,實大朴未散者矣。天輔曰,臣積久病蟄之餘,今纔入侍,而猶有病氣,不敢久爲登筵,將欲先退矣。上曰,然則卿有所懷,陳達而先退,可也。天輔曰,海西有惑世誣民之事,上煩天聽,至有特遣査按御史之擧,本道道臣,職在宣化之任,道內旣有此妖物,則固當梟示狀聞,鎭定一道人心,而置而不問,一任其猖肆誣惑,害及他道,其失職,揆以國體,不可無罪。本道監司沈墢罷職,何如?上曰,所奏誠是,依爲之。天輔曰,本道兵使則能送軍官譏察云,雖不能推捉正法,猶勝於道臣矣。上曰,兵使亦不可無飭,一體罷職,而地方官,竝令該府處之,可也。出擧條上曰,黃海監司沈墢,兵使田雲祥,竝罷職,金川前郡守洪述海,新溪縣令金善材,瑞興縣監趙載翰竝令該府處之,其代,今日政擇差。出傳敎天輔曰,頃者朴志源追後處分,似爲過中,故敢此仰達矣。志源之書,不爲就事論事,而專事醜辱,是則非矣,而志源旣有八耋老母,情勢甚可矜矣。洪景海之爲父訟冤,辭意出於憤迫,則其所過中,不是異事,而至於以如玉之朴相冕,謂之飮恨而死者,極爲非矣。臣曾未見朴志源,而相冕,數次見之,爲人極佳,決非以此而飮恨死者。且聞其孀婦,欲以此事擊鼓鳴冤,而其舅道源,泣而挽止云,誠爲惻然矣。上曰,朴志源之追後處分,非過也。其心術極非,而陽城七年之說,尤甚非矣,朴相冕事,景海初無提及,而以志源祭文中語,爲言矣。洪啓禧非昔日之啓禧,而國事,至誠爲之,其心甚精實矣,以予之故,遭此慘駁,心甚矜憐矣。志源與啓禧,知其相親,而有此事,心甚怪之,以弘錄事而致此,誠意外矣,昨見朴行源,則年頗多矣,予心,先如何?未能問其年,其母之年,今幾何?晩曰,八十餘矣。天輔曰,志源·陽城七年之說,誠非矣,至於祭文,元無如此等說云,諺所謂皮之不存者也,景海與志源則渠旣在焉。雖或有是非之事,可以自勉自脫,而至於相冕,身旣作故,雖有抱冤難洗之事,若不自上昭晳,則其何以暴白乎?上曰,然則此是筵說誤傳之致,其時注書,誰也?錀曰,臣卽其時假注書也。上曰,然則汝必詳知矣。錀曰,其日入侍屢次傳命,而間有未聞未錄者,故不得詳知矣。上曰,汝爲伊時注書,敢曰不知乎?錀曰,傳命之際,左右史或能詳記乎?上曰,其時入侍承旨,誰也?錀曰,南泰著矣。上曰,泰著,似不誤傳筵說矣。上曰,向來李衡萬,陳書自鳴,而稱弟之說,雖已脫空,左固可痛之說,出於躁競,是可非矣。天輔曰,聖世無棄物,文詞才華極可惜矣。衡萬則生存,故猶能陳書自鳴,而相冕則旣死之後,得此累言,若不卽賜昭晳,後世必有譏議者,實爲其子孫難洗之羞矣。上曰,此事不可置之,注書之推諉於兩史官,極非,不可不拿處覈實矣。晩曰,聞其時筵說,洪景海自爲錄送於注書云矣。天輔曰,臣亦聞此說矣。上曰,海西三邑守令,先罷後拿。出榻敎,錀因拿處傳敎,先爲退出。
戊寅五月二十五日未時,上御恭默齋。大臣·備局堂上入侍時,記事官李祉承追後入侍。上曰,今日之雨,雖未周洽,亦多幸矣。申晩曰,民事自此庶有可望矣。上曰,雨意似霽耶?洪象漢曰,蒸熱如此,雨意似成長霖矣。上曰,若成霖,則其憫,甚於旱矣。晩曰,然矣。上曰,擧動,姑觀一二日爲之,似無妨耶?晩曰,然矣。上曰,承旨書傳敎至何處耶?繼書,可也。上曰,頃者洪景海所奏,非謂朴相冕也,志源祭文中,以渠之心,誣其姪云,故聞來尤爲無狀矣。其後聞之,筵奏誤傳洪景海以相冕飮恨爲奏云,其涉訝之心,自以謂祭文,果有其事,則志源,今雖白放,何可復廁於縉紳?祭文無此事,則景海雖與志源有異,且爲父訟冤,白地誣人,焉可無飭?一欲下問而未果,今聞領相所奏,果有是事,不可尋常處之。噫,予已聞焉,相冕妻欲爲登聞,由何而景海所奏,謂志源之誣,元無一辭提及於相冕者,則近者筵說,雖曰孟浪,欲爲處分,問其時注書,則注書洪錀,卽其時注書,乃敢分疏,至於兩史官之所爲云者,非徒幺麼小官,放恣無嚴,末梢之語,語意不精,筵說誤傳,不問而誰?且祭文旣無云,抑或二本而然耶?其在勵世之道,不可不嚴懲。注書洪錀,副應敎洪景海,令該府卽爲嚴問口招,求對以奏。出傳敎上曰,今日開政時海伯及海西守令,一竝差出事,注書出去分付。臣祉承承命出還入,上曰,注書,誰也?安允行曰,李祉承矣。上曰,汝父,誰也?臣祉承對曰,臣父,卽務安縣監臣李萬恢矣。上曰,然乎?汝曾爲入侍耶?臣祉承對曰,曾爲假官時,屢經入侍矣。晩曰,此江原監司沈鏽狀達也。枚擧各邑所報,以爲,各穀中耳牟,酷被旱災,農民皆欲飜耕改播,而若非木麥,則不合於耳牟飜耕之地,木麥千石以上之邑,姑不必擧論,而半千石以下所在邑,從民戶田庫之多寡,參酌加分事,請令廟堂稟處矣。所耕旣如是被災,當以木麥飜耕改播,而木麥折半分糶之數,必多不足,今此道臣所請,可見民事之切急矣。日前左相,以勿許加分之意,仰達申飭,而至於種子,則有難用一切之切,特爲許施,何如?上曰,此若允許,則紛紜易矣。晩曰,此則係是種子,與巡還之加分,有異,似不可不許施矣。上曰,然則依爲之。出擧條洪鳳漢曰,臣於平市事,有可仰達者矣。衣服賣買,雖是衣廛之所次知,至於破破之屬,不必苛禁,故臣果許其各自發賣,若因此而亂賣完衣,則輒以亂廛律,嚴繩矣。日昨回鑾時,無賴頑民輩,敢以破衣設廛事,欲爲御前呼訴,至於突入駕前,因兵曹之禁防,不得售計云,凡市廛旣設者,雖難革罷,決不可種種加設,況衣廛之外,又設破衣廛之請,誠極猥濫。且此等事,呈于本曹,猶之可也,安敢上言煩訴,亦安敢駕前突入乎?萬萬駭痛,不可不嚴治懲礪矣。上曰,常漢,卽伊日堤上所逐者乎?刑曹判書李益輔曰,然矣。近來民習駭然,此等之事,種種有之,不可不嚴處矣。上曰,聞涉寒心,令該曹從重科治。出擧條鳳漢曰,臣於貢人弊端,旣有所聞,敢此仰達矣。一自釐正節目啓下之後,各司無大端違越者,而頃日戶曹參議魏昌祖,受由下鄕之時,元定丘率之外,許多役人,加數責出,至於率往北道云,其有違朝令,極矣,事甚未安,宜加嚴禁,以除貢弊,恐不可已矣。上曰,聞涉寒心,令該府推考。出擧條上曰,開留薦望,今日內入之事,注書出去分付。臣祉承承命出還伏,晩曰,都城內耕田,自昔已嚴禁,而日前動駕時,歷路見之,則駱山山腰以上,起耕處甚多,此皆前所未有者,此若不申飭嚴禁,則漸漸開耕,不出數年,高山將盡爲平田,而山脈亦必斷絶,所見極可駭然。京兆堂上從重推考,當該部官·該道參軍,竝令該府禁推,何如?上曰,予亦見之,誠可駭然。此則參軍,似可當之耶?晩曰,此不獨參軍所管矣。上曰,承旨書之。上曰,駱山,漢陽靑龍,而再昨見之,犯耕於山腰,其涉寒心。不禁京兆堂上·該營大將,從重推考,當該部官,令該府處之,該道參軍,令該營決棍。八年之間見之,東村墾田者,過於其舍,景像蕭條。此後嗣服以前菜田外,秋穫後一倂禁之,許令入處,而窮村勸入,不無弛張,新入之人,限五年特除坊役,東部若此,他部可知,禁耕勸入除役,一依此例擧行。出傳敎鳳漢曰,耕田犯禁,其來已久,則新參軍,似可分揀矣。上曰,前參軍,方帶何職耶?鳳漢曰,卽宣傳官任屹矣。上曰,承旨書之。東道參軍新除者日淺,分揀前參軍,方爲宣傳官云,令兵曹決棍。出擧條晩曰,以各道堤堰事,臣等頃奉聖敎,卽爲發送備郞於畿·湖兩道矣,畿內摘奸備郞,先爲入來,姑待湖西摘奸備郞之還來,當卽考其勤慢,分輕重論責,而畿內栍邑中豐德,沿路邑中富平兩邑,堤堰執頉最多,疏鑿植木等事,全不修擧云,前後申飭,非止一二,而慢忽如此,事極駭然。兩邑守令,竝宜拿問處之。久旱之餘,今得甘霈,民事萬幸,堤堰之疏鑿貯水,一時爲急,以此意嚴飭諸道,使之各別擧行,何如?上曰,諸道堤堰,另加申飭,而豐德則新官到任未久,豐德前府使·富平府使,竝令該府處之。晩曰,豐德新府使之到任,亦已數朔矣。上曰,然則豐德前後府使,竝令該府處之。出擧條晩曰,開城留守吳遂采聞方上京待命,而所待密符,來納政院,此是曾前特敎申飭者,則政院似當據例請推,而無一言只爲退却,其來納與退却,俱涉非矣。開城留守吳遂采·當該承旨推考警責,何如?上曰,依爲之。出擧條上曰,承旨書之。上曰,今聞開城留守吳遂采待命云,勿待命事,分付。出傳敎鳳漢曰,臣常有所懷,敢此仰達矣。朝臣轎軺之隨品許乘,非直爲榮其身,乃所以尊體貌也,而君父動駕之時,則必欲騎馬陪從,不敢乘軺往來者,亦道理然也。近來祗迎之際,間或有乘轎乘軺而往來者,以郊外擧動時,言之,君上或御坐馬,而臣下反乘軒軺,錯雜騈闐於後廂軍兵之間,此豈不萬萬未安乎?一番申飭,似好矣。晩曰,重臣所達,是矣。郊外動駕時,卿宰之乘軺往來於祗迎班,誠極未安,宜有嚴飭矣。上曰,此則駭然。曾吾爲王子時,亦當動駕,輒以鞍馬隨往矣。耳目之官,皆爲聾瞽,此亦聾瞽之一端,其君動駕,焉敢乘軒?此後犯者,備局,隨聞草記重繩。出擧條諸臣遂以次退出。
上在昌慶宮。常參·經筵,以代理停。
下直,石城縣監尹東柱。
尹東暹達曰,明日親祭齋戒,再明日正日,此兩日常參,頉稟。令曰,知道。
李長夏達曰,大司憲魚錫胤,掌令金會元呈辭,執義金元行,掌令李養源,持平元啓英·金蓍耉在外,今日以監察茶時之意,敢達。令曰,知道。
尹東暹達曰,左副承旨安允行,今日不爲仕進,牌招,何如?令曰,依。
尹東暹達曰,大提學南有容,特敎之下,不爲膺命,事甚未安。卽爲牌招察任,何如?令曰,依。
傳于尹東暹曰,報謝祭明日受香,二十八日,行當親押與初一日祝文封頭,令香室官員待令明政殿,禮判·禮房承旨持祭官記,午後集賢門來待,東村鋤民五六人,其令召待集賢門。
又傳于曰,禮判及禮房承旨持報謝祭祭文,率鄕民來詣。
又傳于曰,香室官員持初一日祭文,來待于明政殿後。
傳于李長夏曰,左承旨來詣于集賢門。
李長夏達曰,以司書李海重牌不進罷職令旨,令于李長夏曰,推考徽旨捧入。
李長夏達曰,卽者禁府都事來言,口招坐起,今日當爲備員開坐,而新除授知義禁權爀未肅拜,同義禁徐命臣不爲行公,不得開坐云。知義禁權爀,同義禁徐命臣竝卽牌招,何如?令曰,依。
傳于安允行曰,今番擧動時,蛟龍旗及挾輦仍。
安允行啓曰,明日北郊親祭事,命下矣。承旨當爲備員齋宿,右副承旨尹得養牌招,都承旨魚錫胤,左承旨李奎采,右承旨尹東暹所當一體牌招,而拘於廳規,不得請牌,何以爲之?敢稟。傳于安允行曰,竝牌招。
李長夏啓曰,金吾堂上持口招,依下敎來待矣。傳于曰,金吾堂上,後日求對。
傳于尹東暹曰,農壇·北郊油遮日,從大張設,承旨來詣時刻入之。
傳于李長夏曰,儀仗,去金鼓旗,一二刻,雖同只入,嚴時刻。
李長夏,以兵曹言啓曰,東道前參軍方爲宣傳官者,令兵曹決棍事,命下,而宣傳官任屹,今方奉命在外,待其還來決棍之意,敢啓。傳曰,知道。
以守宮望筒,傳于李長夏曰,參知爲之分付政院齋宿,申飭備局郞廳,使之巡審。
李長夏,以禁衛營言啓曰,來六月當四番左部中司屬五哨內,忠淸道六百四十四名,京畿八名,逢點實數六百五十二名,已爲點閱整齊,來六月初一日,與內外各處入直軍兵等,依例替代後,舊軍放送之意敢啓。傳曰,知道。
又以御營廳言啓曰,本廳來八月·九月兩朔應立中部左司屬全羅右道五哨軍兵,七月二十五日京中逢點,八月初一日,與前司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以禁衛營言啓曰,來八月當五番左部右司屬忠淸道五哨軍兵,來七月二十五日京中逢點,依例準二朔立番之意,本道監·兵使處,預爲知委,何如?傳曰,允。
又以御營廳言啓曰,本廳來六月·七月兩朔應立中部前司屬全羅右道五哨軍兵六百七十名,已爲逢點整齊矣,六月初一日,與左部後司軍兵替代後,舊軍放送之意,敢啓。傳曰,知道。
安允行,以兵曹言啓曰,東道前參軍,令兵曹決棍事,命下矣。宣傳官任屹,今始還來,依承傳決棍十度之意,敢啓。傳曰,知道。
李長夏以吏曹言啓曰,今此北郊祈雨祭親祭時,大祝以下諸執事,當以侍從塡差矣。前銜中時無職名人員,令該曹卽爲口傳付軍職,何如?傳曰,允。
尹東暹,以禮曹言啓曰,發遣本曹郞廳二員,分送東南關王廟摘奸,則南關王廟正殿仰粉土間間剝落,左右諸將衣色渝色,後面門一隻折傷,左右壁畫色渝,北月廊椽木一箇折傷,仰土剝落,橫箭木三箇朽傷,南月廊仰土二庫剝落,四面墻垣蓋瓦庫庫破傷,碑閣箭木一箇折傷,鎖金一箇破中,月廊左右壁剝落,丹靑漫漶,道里滲漏,椽木二箇朽傷,東關王廟正殿仰帳庫庫渝色,右邊月廊壁畫色渝云,竝令該曹改備修補事,分付,何如?傳曰,允。
安允行,以兵曹言啓曰,明日北郊祈雨擧動時,本曹堂上侍衛不可不備員。參議有闕之代,令該曹以在京無故人,卽爲口傳差出,仍卽牌招,以爲備員之地,何如?傳曰,允。
吏曹口傳政事,以趙重晦爲兵曹參議。
安允行,以兵曹言啓曰,今此北壇祈雨擧動時,右邊捕盜大將具善復以禁衛大將,領軍隨駕矣。限回鑾間依例以左邊捕盜大將鄭汝稷,姑爲兼察,何如?傳曰,允。
尹東暹,以禮曹言啓曰,祈雨親祭時,自上逮至諸享官,例有散齋之規,而今此北郊親祭,只隔二日,散齋則勢未及擧行,自今日殿下別殿致齋,不弔喪問疾,有司不啓刑殺文書,惟啓享事,諸享官近侍之官應從升者,竝自今日宿於本司,致齋一日於享所,陪祭百官諸衛之屬,守衛壝門者,各於本司淸齋一宿事,知委,何如?傳曰,允。
又以禮曹言啓曰,今此北郊祈雨親祭時,壇上修理等事,依例別遣戶·工曹郞廳及本曹郞廳,眼同看檢,而亦令繕工監別定監役官,急速擧行何如?傳曰,允。
又以禮曹言啓曰,今此北郊祈雨親祭敎是時,大小諸執事官除肄儀,今二十七日質明,先詣享所爲白有如可,大駕詣壇所後,大小諸執事與中使·近侍,以黑團領依例竝爲私習,俾無失儀事,知委,何如?傳曰,允。
又以禮曹言啓曰,凡大祭親行時,諸享官前一日質明,先詣享所爲白有如可,大駕將至祗迎事,禮文載錄爲白有昆,今二十八日北郊祈雨親祭敎是時,諸享官今二十七日質明,先詣享所,以黑團領祗迎事,知委,何如?傳曰,允。
又以禮曹言啓曰,今月二十八日北郊祈雨親祭時,殿下服色,依今番先農壇親祭例,黑圓領袍·玉帶·黑靴子行祭,陪香時亦用此服,百官則黑團領陪祭事,知委,何如?傳曰,允。
安允行,以訓鍊都監言啓曰,今此北郊擧動時,建陽門西營入直禁衛軍兵,令訓局軍兵預爲替代,而還宮後還爲入直事,自兵曹節目入啓矣。建陽門軍一百名,哨官金道鼎,西營軍四十名,哨官沈璧賢率領,與禁衛軍兵替代入直,還宮後還爲替代之意,敢啓。傳曰,知道。
又以禁衛營言啓曰,今五月二十七日北郊親禱擧動時,建陽門入直軍一百名,西營入直軍四十名,以訓鍊都監軍兵替把事,自兵曹節目入啓矣。明日待開門,與訓鍊都監軍兵,依例替把,而還宮後,以本營軍兵還入直之意,敢啓。傳曰,知道。
又以禁衛營言啓曰,今此北郊親禱擧動時,本營新舊十哨軍兵及騎士隨駕矣。本營則千摠洪泰斗,把摠田始益,哨官吳熙績,敎鍊官魚震海,騎士二十五人,鄕軍四十九名,別破陣二名率領入直,火藥庫則哨官李桂實,別破陣十四名率領守直,南別營則哨官楊聖進,別騎衛三人,鄕軍十七名率領守直之意,敢啓。傳曰,知道。
兵曹判書李成中書曰,伏以大朝殿下,冒炎親禱,遠勞玉趾,天神默佑,回鑾萬安,甘霔隨霈,冥應孔昭。伏惟,我邸下焦憂之餘,欣幸何極?念臣,卽一僇廢之人耳。理宜息影窮山,不敢復齒朝列,而自承昨冬面諭,姑且遲回京輦,只欲以軍銜散秩,自效於保護之地,雖如西壁閑局,亦至必辭,乃已,蓋臣之所稱停而自畫者,如此。自謂餘生,庶可瞻依日月,稍遠機穽,豈意千萬夢寐之外,遽承本兵特授之命?臣不覺四體投地,精爽如失,直欲飛走而不可得,荐違召牌,卒被嚴敎,至有承牌後就寢之敎,則臣子道理,有難他顧。且其時夜漏已闌,嚴刻漸屆,禁鑰未闢,號籲路阻,遂不免冒沒暫出,以爲陪從往返後引遞之計,然區區廉防,壞盡無餘,出入班聯,愧汗滿面,今始披瀉肝血,涕泣哀控焉。臣於昨冬入侍,敢以臣之情跡,決不當復居權要,矢心成言於君父之前者,亶由於常理私義之不得不然,此所以大朝惻然曲諒,許免權要者也。東銓雖曰淸華,若其事權之重管領之要,則西銓實有加焉,臣若於權要之中,揀擇龍斷,前辭今受,則不但前後爲兩截,咫尺筵奏,便歸矯飾,天日照臨,臣豈忍爲此?且使臣忘廉饕榮,媒進喪守,則寧非當世士大夫之羞,而重有累於四維之化乎?此不待臣辭之畢,而离明,必已俯燭矣,至若人器之不稱,恐近例讓,亦不敢附陳也。噫,臣之日昨暫出,旣因事會之迫急,昨日參診,雖以承候而爲重郞當顚倒,不成頭腦,臣尤自恧。懇乞睿慈深垂矜察,卽賜鐫削,俾得還守本分,獲保危命,則生隕死結,卽臣所期,臣無任仰首蘄扣之至。書批答曰,覽書具悉。卿其勿辭,從速察任。
戊寅五月二十六日午時,上御涵仁亭。禮判·禮房承旨入侍時,禮曹判書洪象漢,禮房承旨尹東暹,假注書李時逸,記事官李海鎭·柳敍五以次進伏訖。上曰,農民來乎?東暹曰,隨後入來矣。上曰,農民進立庭下,各奏姓名。農民以次對曰,洪萬奎·李斗萬·李百根·金儉同·邊益泰·劉德奉也。上曰,汝等,居在何處?對曰,或居關王廟前,或居枉尋矣。上笑曰,此眞鄕民也。汝等,方爲何事而來耶?對曰,或移秧或除草矣。上曰,今此雨澤,何如?對曰,僅至一犂雨,而奉天畓則不足矣。上曰,今年牟麥,與前年,若何?對曰,稍勝矣。上曰,彼方爲事而來,退去,可也。象漢曰,渠以農民,召入殿庭,宜有賜給之道矣。上曰,是哉,承旨書之。噫,恒日君民,便若宵壤,悶旱之中,其雖得雨,猶不霈然,而事神之道,其宜誠實,五次祈雨將過,一兩日姑觀之限,故召問農民,頃者父老,外飾衣表,而今日之民,誠是農漢,旣見之後,其宜顧恤,此是漢城人,六人令惠廳厚給農糧。出傳敎上曰,昨日出去宣傳官,入來乎?注書出去召入。臣時逸承命出,率宣傳官李厚坤·任屹·柳大源入伏。厚坤曰,奉審農壇則無汚穢之事,而水田若有水根處,則僅可移秧矣。屹曰,南郊則雨澤僅一鋤雨有餘,田中根耕則洽足,移秧則未能爲矣。臣問時之早晩則曰,今年民事尙早,而較諸昔年,則猶未晩云矣。大源曰,西郊則雨澤僅一鋤雨,而水田移秧,頗不足矣。象漢曰,西郊,本是旱乾之地,東郊最上,南郊次之,西郊則末矣。上曰,報謝祭,不可遲滯,而姑觀今日爲之矣。象漢曰,今者一斗水,勝於暴雨二斗水矣。上曰,北郊則姑觀一兩日,可乎?象漢曰,然矣。上曰,停與不停,姑舍之,以俟今月,可乎?象漢曰,雖來月初,猶未晩也。上曰,承旨書之。昨日,更觀一兩日事,下敎,而今問農人,猶有雨意,更待下敎事,分付。出傳敎上曰,承旨書之。明日先農壇傳香時刻,以辰正三刻擧行。出傳敎上曰,禮判,申飭奉常寺官員,進陪位版,可也。象漢先退出,上曰,注書出去,知金吾開坐與否入來。臣時逸承命出,知入奏曰,金吾堂上不備,故尙未開坐云矣。上曰,金吾堂上,誰耶?承旨書之。特敎之下,其非議讞,備二員,足可行也,而草記煩稟,尙今遲滯,事體寒心。金吾行公堂上,從重推考,其令卽爲擧行,而知義禁權爀,同義禁徐命臣許遞,前判書申晦,知義禁除授,行司直李之億,同義禁除授,卽爲牌招察任,申飭行公,堂上,申時前開坐,口招,其令卽爲求對。出傳敎上曰,承旨書之。都承旨有闕,代都憲魚錫胤除授,卽爲牌招察任,承旨房次仍前。出傳敎上曰,權相一,居嶺南何邑?海鎭曰,居尙州地矣。上曰,如此之人,予不爲通淸,而其誰也?上曰,承旨書之。都憲有闕,代行司直權相一除授。出傳敎諸臣以次退出。
五月二十六日酉時,上御涵仁亭。承旨入侍時,左副承旨安允行,假注書李時逸,記事官李海鎭·柳敍五以次進伏訖。上曰,注書出去,召香室官員入來。賤臣時逸承命出去,與香室官員入伏,上曰,北郊祈雨祭祭文,持去香室乎?對曰,持去而已書之矣。上曰,凡事豫則立,其官員之謂也。上曰,明政殿當親押祭文持來。上曰,承旨書之。人之所爲,雖尋常小事,不可計較,況事天乎,事神乎?祈雨祭,更待下敎,呼寫之際,三復自言曰,不然云,上食後更以思之,旣有得尺,報謝則宜也,而猶欲觀勢,此予欠誠,其雖報尺,霈然則猶靳,諺云,雨三日然後,無不周洽,以此觀之,周洽則不足。問于農民,未洽一犂云,令宣傳官,看審東郊之外,僅洽田疇。吁嗟,農民猶待其霈云,祈雨不周洽,則不可停止者,一也,此猶常例也。其君欲祈不祈之間,計較方寸,天人雖遠,感通一理,彼蒼之欲雨不雨,乍雨旋止,怳若予心,是誰之愆?卽予之咎,思之及此,不覺悚然。報謝日,滯雨未周洽,無端停祈,卽予之過,爲先減膳三日而飭躬,明朝報謝祭,先爲親傳香後,當詣北郊,行五次祈雨,祝文旣已親製,以此精寫,今日受押凡諸等事,再昨旣已下敎,將此下敎擧行。三嚴,以辰正三刻爲之,道由弘化門,以此分付,分獻官·諸執事,申飭銓曹另擇,位版陪往來時,此郊位數浩多,太常官員,躬親致敬事,一體申飭。噫,事神以誠,故曾前若雨下,雖値受香時,有觀勢之例,而今番,與此有異,欲祈不祈,旣欠其誠,今者之祈,卽請周洽也。明日動駕前,其雖下雨,標不過流,則躬行乃已,以贖其愆。吁嗟,大小臣工,體予自訟之意,其各虔誠,助我不逮。出傳敎上曰,金吾堂上,後日求對。出榻敎諸臣以次退出。
上在北郊。常參·經筵,以代理停。
安允行啓曰,今此擧動時,右邊捕盜大將具善復以禁衛大將,領軍隨駕矣,回鑾有以左邊大將鄭汝稷,姑爲兼察事,草記允下。左邊大將鄭汝稷牌招,以爲聽傳敎,何如?傳曰,允。
傳于尹東暹曰,南郊三農民,依東郊例卽爲厚給農糧事,分付惠廳。
大駕北郊奉審,省器省牲,入幕次後,王世子遣宮官問安。答曰,知道。
政院·玉堂·藥房·朝廷二品以上·六曹堂上口傳問安。答曰,知道。
傳于安允行曰,隨駕營及留都營挾輦軍,一體饋粥事,分付。
又傳于曰,衣服想沾濕,各司油幕雨具。
又傳于曰,挾輦着氈笠,留都營及隨駕營,只軍門雨具,齋祝似是生疎之致,竝置之。
傳于尹東暹曰,左·右相·禮判·編次人入侍。
安允行以兵曹言啓曰,在前郊壇擧動時,無守宮大將磨鍊之事,故使入直兵曹都摠府堂上各色宿衛將士等,累次巡檢事,啓稟分付矣,今亦依此擧行之意,敢啓。傳曰,知道。
李奎采達曰,兵曹郞廳來言,闕內入直軍士,夜巡檢云矣,敢達。令曰,知道。
又達曰,都摠府郞廳來言,闕內各處入直軍士夜巡檢云矣,敢達。令曰,知道。
李奎采達曰,大提學南有容連日違召,不爲出肅,殊涉未安。卽爲牌招察任,何如?令曰,依。
戊寅五月二十七日辰時,上行幸北郊。祈雨祭擧動入侍時,行都承旨魚錫胤,右承旨尹東暹,左副承旨安允行,右副承旨尹得養,同副承旨李長夏,記事官李祉承,假注書李時逸,記事官李海鎭·柳敍五以次侍立。上具翼善冠·黑圓領袍,親傳香後,步出賓陽門,至明政殿月臺,乘步輿。上曰,道由彰義門乎?李成中對曰,然矣。上曰,道由毓祥宮前事,分付。上曰,北郊異於東郊,道路狹隘,分付訓御龍虎將,毋使傷害禾穀。上曰,昨雨今晴,異哉?判府事李宗城曰,日昨親禱農壇,今又親行北郊,殿下一念,無一不在於民,愛民之心重,自愛之心輕,殿下何不思自愛之道,而乃至此乎?臣等不勝憫迫萬萬矣。成中曰,茶飮進御,何如?上曰,當此憫旱之時,何以茶飮爲也?欲訴於天,而彼蒼甚高,欲訴於地,而此地猶深,奈何奈何?左議政金尙魯曰,今日又不爲張傘,雨之來不來,何係於張傘與否?臣等焦迫之情,無以仰稟矣。上曰,今予直言之,非徒去傘,此小輿亦過矣。予之所依者民也,民若劉矣,予何爲君?尙魯曰,外傷聖體,內用聖心,一何至此?臣當退去待罪之外,更無以仰稟矣。上曰,卿懇如此,當張傘矣。上顧李益炡曰,昨日金吾事,何以爲之?益炡對曰,將口招以對矣。上曰,予欲求其根矣。上曰,副應敎洪景海爲先遞差事。駕前下敎。東暹曰,南郊農民來待矣。上曰,召入。農民入伏,上曰,農形與雨澤,何如?對曰,旱乾高燥處則不足矣。上曰,視於東郊,何如?對曰,無彼此矣。上曰,南郊三農民,依東郊例卽爲厚給農糧事,分付惠廳。駕前下敎出弘化門少許,領議政李天輔俯立駕前曰,殿下屢次親禱,而臣一未隨駕,罪合萬死,無以仰稟矣。上曰,卿其勿慮,安心調理焉。詣宗廟·毓祥宮前路,降輿步過後乘輿,上曰,禮房承旨進往太廟,奉審來奏事。駕前下敎出彰義門,上覽館學祗迎儒生曰,東北郊連爲祗迎,前亦有是事乎?對曰,郊外經宿,擧動時則自前固然,而今此憫旱親禱之日,臣等不敢偃處,敢來祗迎矣。上曰,然則聖廟,何以爲之?對曰,有守齋生矣。至摠戎廳前路,上曰,召禮房承旨。允行對曰,禮房承旨奉審宗廟,而姑未來矣。上曰,編次人具允明入侍事。駕前下敎上詣壇上奉審後,仍詣省器位,上曰,齋郞·祝史·諸執事不爲待令,一竝從重推考。上曰,擧措稽緩齋祝,事過後,下義禁府推考。上曰,最後不進人員,先汰後拿。出榻敎上詣省牲位,省牲後入幕次,日昏後甘霈大霔。上曰,左·右相·禮判·編次人·禮房承旨,同爲入侍,上曰,編次人進前。允明進伏,上曰,久旱之餘,雨今周洽,予欲兼行報謝祭矣。允明曰,臣等之意,如是矣。晩曰,此雨,豈可以周洽論之哉?至誠格天,感應昭昭矣。上曰,此處累次得雨矣。尙魯曰,癸酉亦得雨矣。上曰,雖得雨,而未有如此時者也。尙魯曰,然矣。上命東暹改書祭文,命允明讀之,尙魯曰,今日雨勢如此,茶飮進御,何如?上曰,去冷以來,可也。
四更一點,上詣壇上,先行四拜禮後,詣尊所,上曰,明燭。上曰,尊何少一乎?典祀官對曰,壇司知之矣?上曰,壇司,誰也?對曰,奉常判官梁禹恒矣。禹恒對曰,陳設之未察也。上曰,當該壇司,事過後禁推。行酌獻禮四拜後,上曰,第五位大祝,誤讀稽字,推考,可也。出擧條上曰,當該壇司禁推,則守僕亦有罪焉,姑舍之,可也。禮畢後還入幕次,改具布裹翼善冠·視事服,上曰,回鑾時當展拜毓祥宮,駕前駕後隨駕,時刻單子勿入,天明後初嚴入之。出榻敎上曰,雨意周洽,祈雨祭停止。出榻敎回鑾時乘輦,上曰,自鍊戎臺至永慶殿,捧上言挾輦將,竝記過,兵曹前排,明政殿前待令。駕前下敎上曰,郊外祗迎儒生,當爲製述,來初二日,知館事領來于明政殿後。駕前下敎上曰,扈輦隊,令兵曹施賞。駕前下敎上曰,李判府事·領議政,卽爲過去事,遣史官傳諭。駕前下敎大駕入毓祥宮時,上曰,百官勿爲隨入,仍留路上事。駕前下敎上曰,同副承旨馳往囹圄,輕囚放釋。駕前下敎上曰,還宮時歷臨金吾事。駕前下敎大駕出毓祥宮時,左議政金尙魯曰,殿下以幺麼之事,欲爲親臨金吾,臣等不勝憫迫,禁堂口招以對,可也。上曰,予欲求其根底矣。尙魯曰,且臣與景海,爲至親,臣則不敢入侍矣。上曰,右相入侍于金吾,遣史官傳諭事。駕前下敎金吾歷臨時,上曰,承旨左右坐,都事左右立。判義禁李益炡曰,罪人上之乎?上曰,然矣。上曰,洪景海則汝今雖爲父訟冤,本以挾冊登筵之臣,乃至於此,汝心,果何如耶?今日,卽汝人鬼關頭,毋隱直招,可也。景海曰,矣身方爲父訟冤,而聖敎至此,何敢有一毫欺隱乎?上曰,筵說,汝果書給於人耶?景海曰,然矣。伊日入侍罷出之後,或恐有差誤者,書送一本於注書矣。上曰,祭文所無之言,汝果自爲奏予耶?抑汝聞於何處,而實有脈絡耶?景海曰,咫尺之下,豈敢欺白?實有所得聞處矣。上曰,誰爲來傳於汝耶?景海曰,洪樂命來傳時,矣身父在房,而矣身兄弟亦參聞矣。上曰,汝所謂闕中諸人,亦指誰也?景海曰,志源上書,都是誣陷臣家,一出之後,所親諸人,孰不問之耶?上曰,祭文,汝得見乎?景海曰,矣身與彼旣如此,何處得見乎?上曰,似然矣。世道奇怪之中,汝則不欺是矣。汝如彼出去之後,洪樂命反謂不知,則汝何以哉?且其時玉堂事,則汝甚非矣。朝鮮有玉堂,有志源則志源,豈不爲玉堂乎?上曰,承旨書之。洪景海爲父訟冤,不過於渠當然之道,而其中故相之言,頃者景海未及自白,其言,誠可欺以方也,心常訝之,今日聞景海之供。噫,其子不聞者,志源,何得聞也,而然,此亦非志源之做作者,誠若今番之筵說,今日,予意亦釋然。噫,頃者因御將所奏,特爲致祭,此非比于此,予於三十前,自春坊知遇之臣,而以一志源之書,猶爲訝之,故相猶然,況他人乎?其若有知,必將飮恨九原,今者下敎,非徒本事之白脫,自料訝相,以此撰進祭文,遣禮官致祭于趙領敦寧。出傳敎上曰,承旨書之。爲民祈雨,倖以得雨,奚暇顧他,而洪景海之誣人,朴相冕難洗之羞,朴志源之不當人類,一擧而判三,臨御幾載,俱以侍從之臣,豈可置於䵝昧?王者爲世道之道,不可不覈實。持供入侍,漫漶葛藤於搢紳,此非貽謨之意,果若浪傳之筵說,一婦號冤,猶有飛霜,年少名官,抱恨九泉,有遺腹之婦人,欲爲號籲,此亦致旱之一道。今日親問之前,景海之所奏,其尙在耳,而目今世道,不可不一問故也。今則於相冕,若皮不存,其冤自歸昭雪。噫,景海之言,果若誤傳,於相冕,本無累矣,況今白脫者乎?洪景海所奏,其雖爲父,而不擇本,不足深非,況旣無是事乎?然本府口招時,雖因崩迫而然,此非登於朝者,故略懲放送,而所謂言者,亦非其人之做作,由於世道嘵嘵之致,尤無階問者,二事旣已處決。至於朴志源,頃者更爲處分,蓋由於玆事,而祭文旣無其語,景海亦不目覩。此皆由於世俗浮囂之致。當初處分,渠何敢辭,而末梢加律,躬臨王府,査實之後,渠雖無狀,王者處分,不可置之於暗昧之科,仍其前律,特放投畀,以示躬臨之意。出傳敎上曰,洪錀則云,其時筵說不知,而推於史官,此甚非矣。上曰,承旨書之。洪景海旣已下敎,罷職放送,注書洪錀,頃者入侍,擧措已涉駭然。今日所奏,亦不純然,此等小官,不可不嚴懲,刊名仕版放送。出傳敎上曰,古人云,守口如甁,洪樂命則不如是矣。洪象漢曰,臣當出去之後,治之矣。上曰,時囚罪人李心源·宋瑩中·李重華·趙載履·洪述海·李守彬,未及拿來罪人申·李最中·金善材·趙載翰·金陽澤·禹弘圭,竝放送事。出榻敎上詣宗廟前路,降輦步過後乘輦,御明政門,上曰,兵曹前陪進立挾輦把摠哨官拿入。上曰,昨夜軍兵雨具事,分付,而回鑾時,一無雨具,何哉?與軍兵同甘苦,乃汝職事,而汝獨爲雨具,可乎?對曰,別監不爲雨具,故軍兵不爲之矣。上曰,汝言,是何言耶?今日,乃憫旱得雨之日,故姑爲斟酌,此後若有如此事,則當依軍律矣。上曰,挾輦軍今番東北郊擧動時,連爲效勞,令訓將來初二日試放於北營,三中以上,別單書入,其餘自本營施賞。出榻敎上曰,昨日郊迎儒生錄名單子,今日內修整以入,典設別檢李重華勿汰事。出榻敎上還入大內,諸臣以次退出。
上在昌慶宮。常參·經筵,以代理停。
親祭罷後,王世子遣宮官問安。答曰,知道。
政院·玉堂·藥房口傳問安。答曰,知道。
朝廷二品以上·六曹堂上單子問安。答曰,知道。
李奎采達曰,明日親祭齋戒,再明日正日,此兩日常參,頉稟。令曰,知道。
又達曰,大提學南有容一向違召,尙不出肅,事甚未安。卽爲牌招察任,何如?令曰,依。
傳于尹東暹曰,侍衛及班列皆雨具。
傳于安允行曰,旣已得雨,當爲乘輦,捲三面,侍衛雨具。
安允行以兵曹言啓曰,隨駕禁軍駕後及標下軍兵等,依傳敎饋粥之意,敢啓。傳曰,知道。
又以訓鍊都監言啓曰,依傳敎隨駕將校·軍兵等設粥分饋之意,敢啓。傳曰,知道。
又以禁衛營言啓曰,依傳敎本營隨駕將校·軍兵等處,煮粥以饋之意,敢啓。傳曰,知道。
又以御營廳言啓曰,依傳敎隨駕別抄及留都將校·軍兵等處,設粥分饋之意,敢啓。傳曰,知道。
毓祥宮歷臨後,王世子遣宮官問安。答曰,知道。
政院·玉堂·藥房口傳問安。答曰,知道。
傳于安允行曰,諸司預備。
金吾歷臨後,王世子遣宮官問安。答曰,知道。
大駕還宮後,政院·玉堂·藥房·朝廷二品以上·六曹堂上口傳問安。答曰,知道。
傳于尹東暹曰,承旨來詣于集賢門。
又傳于曰,今日,承旨竝入侍。
安允行,以御營廳言啓曰,本廳分授鷹峯東邊體城頹毁處,今已畢築,而女墻仍爲始役矣,體城旣已完築,把守軍依例撤罷之意,敢啓。傳曰,知道。
戊寅五月二十八日未時,上御崇文堂。承旨入侍時,右承旨尹東暹,右副承旨尹得養,假注書李時逸,記事官李海鎭·柳敍五以次進伏訖。上曰,注書出去,持祭報府入來。臣時逸承命出,持祭報府入伏,上曰,先農壇·北郊祈雨祭獻官以下諸執事,書啓。出榻敎上命東暹·得養讀上言,上曰,承旨書之。一番憫旱捧上言,一番得雨捧上言,與常時上言有間,太猥濫者特拔者外,政院精抄以下,其疊呈者,非一時偶疊也。兩次分排,其意巧密,一體拔去,其中違格,勿問而抄。出傳敎諸臣以次退出。
上在昌慶宮。常參·經筵,以代理停。
安允行達曰,備邊司郞廳來言,今日,賓廳坐起日次,而領議政李天輔身病,左議政金尙魯·右議政申晩差祭不得來會云矣,敢達。令曰,知道。
又達曰,今日,賓廳坐起日次,旣已頉稟,所當持公事入對,而親祭齋戒,頉稟。令曰,知道。
李長夏達曰,大司憲權相一,執義金元行,持平元啓英·金蓍耉,掌令李養源在外,金會元呈辭,今日以監察茶時之意,敢達。令曰,知道。
大殿,世子宮·嬪宮·政院·玉堂口傳問安。答曰,知道。
親傳香罷後,政院·玉堂·藥房口傳問安。答曰,知道。
藥房都提調臣金尙魯,提調臣李成中,副提調臣魚錫胤啓曰,伏未審夜來,聖體調攝,若何?親禱北壇,甘雨霈然,而徹曉行祀,冒雨還宮,憊眩之候,寢膳之節,不瑕有加損乎?當日,雖非日次,臣等與諸御醫入侍,診察聖候,有不可已,臣等不任區區憂慮,敢來問安,竝此仰稟。答曰,知道。氣則一樣,下敎日入侍,宜矣。
尹東暹達曰,大提學南有容,連日違召,尙不出肅,事體極爲未安。卽爲牌招,何如?令曰,依。
傳于尹東暹曰,傳香,當於此處爲之,都承旨·禮房承旨以黑團領擧行。
李長夏達曰,領議政李天輔入對承候之意,旣已稟達於大朝,來詣求對矣。令于李長夏曰,詣閤。
傳于李奎采曰,講經時刻,依前敎午正三刻爲之,單子勿入。
傳于尹東暹曰,傳香竝於此處爲之,出宮時刻,三更三點爲之,陪從,同副承旨進去。
又傳于曰,御製編次人使之入來後,金虎門下鑰。
李長夏啓曰,編次人具允明·蔡濟恭,依下敎來待矣。傳于李長夏曰,禮房承旨持前例文字,來詣于明政殿後。
李奎采,以侍講院言啓曰,來六月初一日孝昭殿朔祭親行時,王世子行亞獻禮,爲令矣,敢啓。以侍講院草記,傳于魚錫胤曰,祭報府旣入啓,又已下敎,此草記,置之。
安允行,以兵曹言啓曰,東北壇親臨祈雨祭擧動時,待令扈輦隊等處,依下敎木綿施賞之意,敢啓。傳曰,知道。
戊寅五月二十九日卯時,王世子座德成閤。領議政入對時,領議政李天輔,同副承旨李長夏,假注書李時逸,記事官南玄老·柳敍五以次進伏訖。天輔曰,近聞藥房之言,則睿候連在未寧中,其爲憂慮,當復如何,近日則諸節,更如何?令曰,感氣自日昨添損,咳嗽又劇,方以爲悶矣。天輔曰,旱災近甚,大朝衝冒烈陽,再次親禱,郊壇靜攝之候,必有所損,而上天感應,甘霈周洽,臣不勝萬萬欣幸矣。令曰,兩次親禱,得此甘雨,不勝欣幸,而當此盛熱,聖體勞動,必多有添損之節,甚可焦煎矣。天輔曰,臣不幸得死病,經歲沈頓矣,兩魂殿因山後,一不得進參祭班,臣分虧缺,罪合萬死矣。令曰,初則聞甚驚慮矣,今見病勢少愈,何幸何幸?天輔曰,周年後今始入對,滿腔血懇,今若畢陳于前,明日,雖退塡溝壑,臣無餘憾矣。再昨年五月熙政堂入侍後,翼日賓對,臣涕泣有所陳達,則邸下有涕泣下令,至今追思,猶尙在耳,邸下亦豈忘之乎?昨冬以後,邸下累經罔極之境界,而臣則病伏床笫,每得承聞於事過之後,追後入侍,亦涉惶悚,有若不聞不知者然,臣罪尤當萬死。古人云,安心是藥,更無方,惟願平心和氣,克盡調攝之道焉。令曰,兩次之事,寔予之咎也。天輔曰,凡事不進則退,今日有一事過擧,明日又有一事過擧,頻復不已,則豈不切憫乎?向來伏見悔過下令之文,善端藹然,而凡刑杖,一不愼重,則悔無及焉。大朝付托之重,宗社安危之機,亶係於邸下一身,邸下病患快愈然後,上可以答大朝付畀之重,下可以慰臣民顒望之忱。邸下,豈不深思而自治之乎?令曰,所奏之言,信出於衷曲,敢不銘念焉?天輔曰,此則不可以藥治之也。古人云,以心治心,此語甚好,惟平心二字,實爲當劑,萬般保養,無過於此矣。令曰,大臣所達,尤爲切實,敢不銘諸心骨耶?天輔曰,臣經年之後,今始入對,願一仰瞻焉。小朝許之。天輔曰,睿顔多有病色,常使心氣和平,是臣區區之望也。諸臣以次退出。
戊寅五月二十九日辰時,上御涵仁亭板位。親傳香入侍時,行都承旨魚錫胤,左承旨李奎采,右承旨尹東暹,左副承旨安允行,右副承旨尹得養,同副承旨李長夏,記事官李祉承,假注書李時逸,記事官李海鎭·柳敍五,以次侍立。上具布裹翼善冠·視事服,親傳香,東暹曰,都承旨以黑團領袍,來待矣。左議政金尙魯曰,黑袍,似如何矣?上曰,左承旨爲之,可也。上曰,承旨書之。來月,卽昨年貞聖靷月也。孝昭殿親祭後,當親行於徽寧殿,依前擧行,孝昭殿·徽寧殿,旣已傳香,元良皆陪祭事,分付。出傳敎上曰,初七日當親傳香,分付儀曹。出榻敎上曰,承旨書之。講經,明日爲之,備局入侍,初六日淸齋相値,初三日爲之。出傳敎尙魯曰,夜來聖候,何如,寢睡,亦何如?上曰,善睡矣,觀於外而內,可知,昨今日則尋常矣。尙魯曰,水刺之節,何如?上曰,一樣矣。尙魯曰,丸劑,頃已奏而丸劑及瓊玉膏,不可不進御矣。李成中曰,茶飮,進御乎?上曰,頗有厭症,難矣哉難矣哉?上曰,今日旣已入侍,茶飮五貼,依前劑入,以此爲日次。出榻敎東暹曰,昨日祗迎儒生錄名單子,修整以入,而守齋生混入其中矣。上曰,不可如此,更爲修入。諸臣以次退出。
戊寅五月二十九日初更五點,上御崇文堂。編次人入侍時,編次人具允明·蔡濟恭,右承旨尹東暹,假注書李時逸,記事官李海鎭·柳敍五,以次進伏訖。上曰,前例來乎?東暹曰,來矣。上曰,承旨書之。先農壇祈雨親祭時,亞獻官左議政金尙魯,終獻官右議政申晩各內廏馬一匹面給。進幣酌酒官參判李昌壽,薦俎官判書李宗白,奠幣酌酒官參議洪樂性,禮儀使判書洪象漢,壇上執禮參議成天柱,各熟馬一匹。壇下執禮校理李錫祥,典祀官正閔塾,承旨趙明鼎·李奎采·尹東暹·安允行·尹得養,大祝副修撰洪良漢,副司果趙,各半熟馬一匹。壇司判官梁禹恒,注書洪錀·李時逸,記事官徐秉德·柳敍五,各兒馬一匹。監察以下諸執事,各上弦弓一張賜給。出傳敎上曰,成天柱年,幾許?允明曰,四十七矣。上曰,承旨書之。北郊祈雨祭親祭時,亞獻官左議政金尙魯,右議政申晩各內廏馬一匹面給。進幣酌酒官參判李昌壽,薦俎官判書李宗白,奠幣酌酒官參議洪樂性,禮儀使判書洪象漢,壇上執禮參議成天柱,各熟馬一匹。壇下執禮副司果趙,典祀官正閔塾,承旨魚錫胤·尹東暹·安允行·尹得養·李長夏,大祝副修撰洪良漢,副司果尹東昇·金應淳·李命植,正言洪檍,各半熟馬一匹。壇司判官梁禹恒,注書李祉承·李時逸,記事官李海鎭·柳敍五,各兒馬一匹。監察以下諸執事,各上弦弓一張賜給。出傳敎上曰,權相一年,幾許?允明曰,未得詳知,而將近八十矣。上曰,承旨書之。今此親祭時,挾侍內官田一成·孫世榮,各半熟馬一匹賜給。上曰,今玆賞典中,一人雖兼數事,毋得疊授。出傳敎上曰,李心源·宋瑩中,差祭乎?東暹曰,自金吾放來時,爲馬所傷,未得差祭云矣。上曰,予親往金吾放釋,則渠求差執事,可也,而反爲稱頉,甚非甚非。上曰,承旨書之。今日執事稱頉云,事涉寒心。李心源·宋瑩中,更爲禁推,過三朔後放送。出傳敎上曰,御製編次時趙明鼎,有時來往乎?濟恭曰,來往矣。上曰,有所稟事乎?允明曰,然矣。上曰,此當從容處,爲之,初七日齋室入侍,可也。上親製孝昭殿朔日晝茶禮祝文,命東暹書之,命允明讀之。諸臣以次退出。
戊寅五月二十九日三更一點,王世子孝昭·徽寧兩殿親行朔祭陪從入侍時,同副承旨李長夏,事變假注書盧瑞國,記注官李益普,輔德李基德,文學具允鈺,司書李海重,說書南玄老以次陪從。王世子具翼善冠·淺淡服,以乘輿出集英門,詣銅龍門降輿。步由景化門入光政門,詣明政殿庭板位,大朝出宮時祗迎還詣小次。待正時入孝昭殿庭,行先後哭四拜禮畢。出詣徽寧殿庭,行四拜禮,仍行望燎禮罷後,復詣明政殿庭板位。大朝還宮時祗迎後,出光政門入銅龍門,乘輿還入大內。諸臣遂退出。
五月二十九日三更三點,上具布裹翼善冠·視事服,步出賓陽門至明政殿月臺。以乘輿詣孝昭殿,親臨朔祭入侍時,行都承旨魚錫胤,左承旨李奎采,右承旨尹東暹,左副承旨安允行,右副承旨尹得養,記事官李祉承,假注書李時逸,記事官李海鎭·柳敍五,以次侍立。左議政金尙魯曰,日間,聖體調攝,若何?上曰,一樣矣。尙魯曰,連日勞動,臣等不勝憂慮之至。茶飮卽爲進御,何如?上曰,難矣。予當此月,何以茶飮爲也?仍詣孝昭殿齋室。
四更一點,上詣孝昭殿親祭時,上具衰服先行哭四拜禮於板位。初獻後,上曰,侍衛中官下階之際,取近跳下,殊欠敬謹,推考,可也。出擧條行哭四拜禮畢,祭罷後,改具翼善冠·視事服,仍詣徽寧殿,行再拜酌獻禮後,上曰,望燎則元良爲之,可也。禮曹判書洪象漢曰,今春弘陵酌獻時,凡酌獻禮,則望燎,大祝與廟司·殿司·陵司爲之,定式載於補編事,傳敎,故五月朔日徽寧殿親臨酌獻時望燎,依此磨鍊於儀注中矣。其時特命東宮望燎,故禮判申晦,以今後,何以爲之?仰稟,乃有依補編擧行之敎矣。今日又命東宮望燎,此後酌獻時望燎一節,不可不明白稟定,故敢此仰達矣。上曰,此後,一依補編所載擧行,可也。出擧條祭罷後,上命編次人具允明入侍,仍親製故領敦寧趙顯命致祭文訖,上步出北神門,乘輿還入大內。諸臣以次退出。
上在昌慶宮。常參·經筵,以代理停。
孝昭殿朔祭罷後,大殿,政院·玉堂·朝廷二品以上·六曹堂上·宗親單子問安。答曰,罔極。
大殿,藥房口傳問安。答曰,罔極。
徽寧殿朔祭罷後,世子·嬪宮,政院·玉堂口傳問安。答曰,罔極。
李長夏達曰,明日,幼生殿講相値,常參,頉稟。令曰,知道。
又達曰,大司憲權相一,執義金元行,持平元啓英·金蓍耉,掌令李養源在外,金會元呈辭,今日以監察茶時之意,敢達。令曰,知道。
李長夏,以都摠府言啓曰,今日入直內三廳武兼·禁軍及軍兵等,當爲中日習射,而孝昭殿朔祭,親臨正日相値,不得爲之之意,敢啓。傳曰,知道。
尹東暹達曰,大提學南有容,鎭日違召,無意膺命,事甚未安。卽爲牌招察任,何如?令曰,依。
注書李祉承病,代以金載祿爲假注書。
傳于安允行曰,開城留守金致仁,黃海監司趙明鼎同爲入侍。
尹東暹啓曰,試官望中,時無職名人員。令該曹卽爲口傳付軍職,何如?傳曰,允。
兵曹口傳政事,副司果李明煥。
六月初一日午時,上御涵仁亭。講經入侍時,領事金尙魯,知事李鼎輔,特進官金器大,參贊官安允行,侍讀官李錫祥,檢討官洪良漢,假注書李時逸,記事官李海鎭·柳敍五以次進伏訖。上讀中庸十五章至十七章,錫祥·良漢以次讀註,上曰,文義可乎?錫祥曰,自十三章至十五章,近裏就實,此乃中庸之要也。一有所忽,則遠大之事,難行,伏望以此勉焉。上曰,予無自邇自卑之工矣。尙魯曰,行遠自邇,登高自卑,乃下學上達之事也。上曰,有關雎麟趾之化,然後可行周官法度,此之謂矣。上曰,造化之跡,何也?錫祥曰,鬼神,二氣之良能,伸則爲神,歸則爲鬼,無形聲之可尋,而無物不體,此是造化之跡也。上曰,功用,何也?錫祥曰,功用,以事爲言也。尙魯曰,鬼神之理,何以知之?無形可見,無聲可聞,在下之誠自至,則有洋洋如在之理矣。良漢曰,春生秋殺,呼吸往來,此乃跡也。鼎輔曰,鬼神之道,專在乎誠矣。錫祥曰,誠之一字,乃中庸大旨,而於此始言之矣。良漢曰,以工夫言之,則此乃王者對越在天之意,文王之不顯亦臨,無射亦保,是矣。錫祥曰,下番之言,是矣。盡其誠則微者顯,以今言之,殿下誠心悶旱,連爲親禱,再次得雨,誠之不可揜,如此矣。上曰,此乃偶然而得之,夜而思之,如有所得而未得,予雖無誠,而實無作爲之事矣。錫祥曰,有不欺之誠,不息之誠,作事之前,則在於不欺,作事之後,則在於不息,殿下對越之時,以此勉焉。上曰,此固難矣。一毫間斷,則不誠,豈非難乎?上曰,大德,必得其位以下四者,無一所得,予每觀此,實爲赧顔矣。尙魯曰,此四者,殿下皆得之,考諸史冊,孰有如殿下哉?良漢曰,大臣之言,誠是矣。臣謂四者之中,名字尤有精神,而最易失焉,惟願殿下,留神省念焉。尙魯曰,果是矣。良漢曰,有意而求之,則非名矣。上曰,名非在我者,乃自外至者矣。鼎輔曰,栽培傾覆之理,深體念焉。上曰,每讀至此,深愧深愧。良漢曰,王者體天之道,賞善罰惡,此栽培傾覆,中庸之道,不外乎一身,伏願反求諸身焉。尙魯曰,徹夜不寐,兩魂殿親祭之餘,今又開講,聖體,何如?臣等不勝悶迫矣。上曰,時則如在烟霧中矣。尙魯曰,姑未就寢乎?上曰,姑未矣。尙魯曰,茶飮,卽爲進御乎?上曰,進御而甚苦難矣。上曰,南有容,何以爲之?尙魯曰,聞有病云矣。上曰,連日牌招乎?尙魯曰,然矣。上曰,注書出去,召開城留守·黃海監司入來。臣時逸承命出,與開城留守金致仁,黃海監司趙明鼎入伏,上曰,開城府,乃故都遺墟,宦路今始開焉。卿須下去,勉修職業,以思保護下民,培養人才之道焉。致仁曰,近來府弊特甚,頃見前留守,則一經客使,更無接待之道云,誠爲憫迫矣。上曰,下去在於何時,而校正廳有所幹,則勿忘,可也。致仁曰,赴任則在於旬間,而有時往來,豈敢忘之乎?上曰,湖西未卒之惠,民猶思之云矣,卿須勉修職事,以爲鎭定,可也。明鼎曰,臣才甚鈍滯,性本柔懶,欲堅而易撓。今玆海西人民,貿頑特甚,又有怪異事,至有送御史査按,少可鎭定,而臣不知何以爲之也。上曰,御製編次,來往觀之乎?明鼎曰,然矣。上曰,承旨書之。列聖誌狀小識題目,書以列聖誌狀御製小識事,分付。出傳敎明鼎曰,當此撫安之時,瑞興·新溪兩邑守,以一司未署經,不得下去,誠爲切迫矣。上曰,然乎?承旨書之。新溪縣令沈公猷,瑞興縣監徐命善,一司除署經,卽爲下送事,分付。出傳敎諸臣以次退出。
上在昌慶宮。常參·經筵,以代理停。
卯時,有霧氣。
尹東暹達曰,明日大朝,備局次對相値,常參,頉稟。令曰,知道。
李長夏達曰,大司憲權相一,執義金元行,持平元啓英·金蓍耉,掌令李養源在外,金會元呈辭,今日以監察茶時之意,敢達。令曰,知道。
尹東暹達曰,大提學南有容,日事違召,無意膺命,事甚未安。卽爲牌招,何如?令曰,依。
傳于尹東暹曰,時刻單子,勿復入之,以辰正初刻擧行。
又傳于曰,日熱,承旨先詣,自二刻入之。
假注書金載祿在外,代以安景說爲假注書。
傳于李奎采曰,玉堂應製,春坊官亦令製進。
傳于尹東暹曰,招致敎鍊官,日氣甚熱,雖至二日,俾盡技藝,挾輦將,亦令射柳葉箭一巡。
以吏·兵批歲抄,令于李長夏曰,付標者竝敍用。
李長夏,以禮曹言啓曰,昭寧園守護軍酬應,倍於山直,令守奉官位田可合處,望定後劃給事,曾已傳敎矣。頃因本園守奉官所報,江原道江陵府上丘井面曾音峙所在沙達山·義成臺等地,量外陳田二十一結零及旌善郡北面所在松羅員藥水洞,量外火續田五結零,本園位田劃屬之意,自臣曹發關該道矣。卽接江陵府使·旌善郡守牒報,則兩處所望定者,明是量外之地,竝爲打量,四標成冊,今已修正上來,以此屬之本園位田,而其中松雜木陰翳處,令各其地方官斫伐起墾事,本道監司處分付,何如?傳曰,允。
又以奉常寺言,以都提調意啓曰,東籍親耕田所種大麥打作,則所出八石三斗之意,敢啓。傳曰,知道。
又以都摠府言啓曰,去四月二十一日內中日時,弘化門入直炮手兼司僕裵三才,邊三中,良人炮手吳應泰,邊貳中,貫壹中入格,而俱不得蒙付標,故來訴本府。臣等取考曾前謄錄,則兼司僕炮手邊參中者,以兒馬帖付標,良人炮手參中者,禁軍除授付標,乃是流來成例,原單子,似當有還入之擧,惶恐敢啓。傳曰,知道。
又以訓鍊都監言啓曰,今番東北郊祈雨祭擧動時,挾輦把摠哨官柳葉箭一巡,軍兵鳥銃一巡,試取後入格者,從分數,自本營依例磨鍊施賞,而無沒技者,故別單不爲書入之意,敢啓。傳曰,知道。
安允行以宗簿寺言達曰,卽者郊壇親禱之日,大小臣僚,莫不趨造進參,而身在宗戚之列,祭班進參,只是四員,事之駭然,莫此爲甚。其在飭勵之道,不可置之,除衆所共知老病實病外,令宗親府一一現告,竝從重推考,以懲日後,何如?令曰,依。
李奎采以吏曹言達曰,本曹正郞李普溫呈狀內,身病甚重,勢難察任云,依例改差,何如?令曰,依。
李長夏,以義禁府言達曰,咸鏡道鍾城府投畀罪人朴志源,仍其前律,特放投畀事,命下矣。依傳敎朴志源投畀放送事,分付道臣,而仍其前律,放歸田里之意,敢達。令曰,知道。
又以義禁府言達曰,戶曹參議魏昌祖,下本府推考事,徽旨達下矣。魏昌祖下去咸鏡道咸興地本家云,依例發遣府書吏,拿來,何如?令曰,依。
又以奉常寺言啓曰,東籍親耕田所種小麥,今六月初四日間,當爲成熟之意,敢啓。傳曰,攝刈。
大提學南有容書曰,伏以日月流邁,兩魂殿祥·禫奄過,夏序又已季矣。伏惟大小朝,撫時哀慕,益復罔極,下情不勝悲係之至。仍念臣,猥以譾劣,廁跡淸朝,曾無尺寸之長絲縷之補,而徒藉先蔭,過蒙殊渥,前後踐履,罔非踰分,而至如所被新命,尤是夢寐之所未到,臣誠驚惶震惕,若臨淵谷,寧欲逃遁而不可得也。夫以學士爲職者,孰非極選,而加一大字,兼長三館,則職事尤重,選法愈嚴,故有識者,視此任之得人與否,而文敎之汚隆,士趨之哇正,辭命之得失,十卜其八九焉,則此任也,上可以非才而濫授,下可以不量而冒據乎?祖宗朝盛際,培養有素,全才宿學,蔚然輩出,然而歷數四百年間膺是選者,不滿百人,其難愼,可知也。目今人才之盛,藉曰,不及曩昔,苟求其踰於臣者,殆可以斗量車載,何患乎乏人,而必取於最下如臣,名之曰,國之文衡,卽臣之恧蹙不安,猶係一己之私,顧何足道?所可懼者,名器授受之重,由是而益輕,國朝設官之意,由臣而寢乖耳。臣之不才無學,非獨自知甚明,臣叨侍大小朝講筵,積有年月,其空疎無用之實,聖朝想已俯悉之矣。臣猥玷館閣之任,非止一再,其鹵莽不堪之狀,國人亦旣具知之矣。何待臣之畢辭而曉然也?惟其衰疲弛廢,不任重負,雖知舊之素相憐愛者,猶不如臣之自知,況敢望离照之俯燭乎?臣少嬰痼疾,不力于學,及今衰暮,遂自暴棄,志氣日益退,聰明日益減,而病祟風痰,最妨湛素,乍費神思,立底昏瞀,舊誦都亡,新得不續,凡係文字酬應,未免一例謝斷,時或勉强爲之。譬如禿毫寫字,頓無鋒穎,鈍鋩雕器,莫掩瑕痕,似此伎倆,雖瑣小觚墨之役,猶恐不足稱副,尙可望主盟詞垣,黼黻王猷,以塞職分之萬一乎?書曰,無曠庶官,有官而不得備員,備員而不能得人,皆謂之曠,今焉以珍重之命,而施諸淺薄之臣,非所謂備員,亦非所謂得人,其爲曠官,孰甚於此?臣若心知其不稱,而厭然自掩,竊據非據,則畢竟僨職之罪,固不敢逃,而其如辱聖簡而累文治,何哉?抑臣又有所兢惕于中者,文衡之疏薦其代,固自有國朝故事,而必待一代詞宗,衆望所屬而後可,則是蓋稀闊不常有之擧矣。今臣,素乏古人出類之才,反膺近世罕有之選,是豈臣之拙分所敢安者哉?百爾思量,斷無承膺之望,而連値淸齋,控籲路阻,日逋嚴召,罪戾山積,區區惶憫之情,豈但爲私而已?伏乞睿慈,俯賜諒察,轉稟大朝,將臣新授大提學之任,亟行鐫免,以幸公私,不勝大願。書批答曰,覽書具悉。日月流邁,兩魂殿祥·禫已過,哀慕慕逮,一倍罔極。卿勿過辭,從速察職。
戊寅六月初二日辰時,上御涵仁亭。北郊祗迎館學儒生製述入侍時,讀券官申晩·李鼎輔·金善行,右承旨尹東暹,對讀官鄭存謙·洪梓·李明煥·具允鈺,假注書李時逸,記事官李海鎭·柳敍五以次進伏訖。上曰,濟濟多士矣。東暹曰,入門數,六十三矣。晩曰,日氣甚熱,連爲勞動,聖體,若何?上曰,一樣矣。晩曰,昨日講經,今又親臨,臣等罔知攸奏。昨日寢睡,若何?上曰,善睡矣。上命明煥進前,出賦題田畯至喜,命書之。晩曰,懸題乎?上曰,然矣。上曰,頒紙,可乎?東暹承命,以次頒紙訖,上曰,儒生,出製于月廊,可也。上曰,注書出去,持擧條紙入來。臣時逸承命出,持擧條紙入伏,上親書題曰,擬本朝祈雨祭祭官謝,錫馬賜弓之典。又書曰,銀臺·玉堂·翰注·騎省·入直堂郞·堂上堂下試官製進。上曰,兵郞吳尙顯,爲道科乎?晩曰,爲道科壯元,而善文矣。上曰,善文云,予欲觀其文矣。仍命少退,上曰,午後入侍時,則侍衛盡去,可也。未時收券入侍時,上曰,下試官先讀之。允鈺進伏,讀一軸訖,次命明煥·梓·存謙以次讀之,上命賜䊓糊湯,使之引器自飮。上曰,趙明履在時,時當炎熱,故賜而飮之,今已作故人矣。北京亦有此乎?晩曰,古文與醫書有之,應有之矣。上曰,嶺南亦有之乎?梓曰,此乃閭家罕有之物也。上曰,再考則士之師,讀而考之,可也。善行進讀,考訖,以三中爲首,上,親自坼封曰,生員金必源,誰也?善行曰,居嶺南,而臣時出巡題,使之試才,則無右於金必源矣。上曰,居嶺南何邑?晩曰,兼春秋知之矣。海鎭曰,居安東矣。上曰,安東·慶州·星州相距,幾許?海鎭對曰,或二日程,或三日程矣。上曰,承旨書之。居首生員金必源,直赴殿試,之次生員鄭夢弼,進士李壽咸,幼學黃萬錫各給二分。出傳敎上曰,試官應製,試券則明日考之,可也。諸臣以次退出。
上在昌慶宮,常參·經筵以代理停。
寅時,日有兩珥。
李長夏達曰,大司憲權相一,執義金元行,持平元啓英·金蓍耉,掌令李養源在外,金會元呈辭,今日以監察茶時之意,敢達。令曰,知道。
尹東暹達曰,左副承旨安允行,今日不爲仕進,牌招察任,何如?令曰,依。
以左副承旨安允行,牌招不進,罷職令旨,令于尹得養曰,推考徽旨捧入。
尹東暹達曰,大提學南有容,陳書承批之後,今日又不出肅,事甚未安,卽爲牌招察任,何如?令曰,依。
李長夏啓曰,備邊司郞廳來言,大臣備局堂上,依下敎,來待矣。傳于李長夏曰,來詣于集賢門。
尹得養達曰,兵曹判書李成中,牌招不進,推考徽旨,今方捧入,而特敎牌招,入侍命下之後,如是違牌,事甚未安,更爲牌招,何如?令曰,依。
尹東暹啓曰,前奉敎金和澤,旣已敍用,令該曹,卽爲口傳付職,何如?傳曰,允。
吏曹口傳政事,奉敎單金和澤。
李長夏達曰,奉敎金和澤,旣已付職,卽爲牌招入直,何如?令曰,依。
尹得養達曰,上番兼春秋李海鎭,身病猝重,勢難察任,今姑減下,何如?令曰,依。
吏曹口傳政事,兼春秋單吳尙顯。
傳于尹東暹曰,昨日入格儒生四人,竝來待于集賢門。
傳于李長夏曰,秋判,持俄者入啓啓本二度,來詣于集賢門。
尹東暹,以弘文館言達曰,校理鄭尙淳,自鄕上來云,卽爲牌招察任,何如?令曰,依。
李長夏達曰,卽者,檢閱柳敍五,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
禮曹參判金陽澤書曰,伏以臣,頃因豐德府堤堰,不善修築事,至有拿處之命,未及就囚,旋蒙宥釋,臣稽首鳴感,繼以隕越于中,臣之昨冬,罪補是邑。蓋出於大朝包荒寬貸之恩,感格殊渥,固已殫竭報答,而況豐之治,不踰百里,旣無剸理之地。堤堰修擧,又不過政務間一節,而此猶矇然不職,則他餘之不能事事,擧一可知,徒費廩食,無所猷爲。今此備郞之執頉堰所,未知形止之果何如,而咎責之來,惟當受而不辭,何敢仰首自解乎?走伏金吾,恭俟譴何,不料日昨大霈之典,混及於釁重之身,固知聖念,欲其滌瑕蕩垢,不復行勘,而已著之罪,尙且自如,私心兢悚,當復如何?今若幸其小人之幸,晏然自居於職次,其亦無忌憚甚矣。蹙伏訟愆,未敢偃處,素患痰癖,挾暑又發,貼席叫楚,無路起動,元孫講學日次,亦未克進參,罪上添罪,罙切惶懍,玆敢略陳微悰,仰請威罰。伏乞离明,俯垂鑑諒,亟令鐫削臣職,仍勘臣未勘之罪,以伸公法,以靖私義,千萬幸甚。答曰,覽書具悉,卿其勿辭,從速察職。
黃海監司趙明鼎書曰,伏以臣,於前月初,忽蒙恩擢,進秩貳卿,纔過六七日,又膺知申之除,偏荷雨露之私,依近日月之光,榮寵赫然,愧懼罙切,及其辭巽而不能得,則惟以出入禁闥,筋力奔走,爲一分報効之圖矣。未終月,而又伏承海臬新命,數旬之間,除旨聯翩,臣誠惝怳震懍,莫省攸措。噫,臣本疏迂鈍滯,百無一能,亦其忝叨邇近,最專且久,長短本末,宜莫逃於淵鑑之下,況臣曾按湖藩,冒犯條禁,圜土極海,自速大戾,雖蒙仁覆之天,未忍終棄,特恢山藪之量,復收簪履之舊,而若臣之慙惶悸怔,至今如一日也。一切藩維之寄,便作分外之物,今玆誤恩之加,實是夢寐之所不到,至於海西一路,俗悍民頑,素稱難治,迺者,人妖之出,不越斯境,訛言煽動,民心波蕩,上煩九重之聽,至有査按之擧,天威所及,恩諭攸宣,自可以消散妥帖,而第此後彈壓鎭安之責,專在於道臣。惟須威猛明斷者,可以克其任,如臣之儱侗柔懦,眞箇已試而蔑效者,雖欲抖擻扣竭,勉承弘猷,其於驢技之已殫,駑質之難化,何哉?昨因大朝特召,不得不冒肅登筵,恩言鄭重,感涕被面,涓埃之報,內外何擇?惟此方面之任,是臣僨事之地。今雖黽勉冒赴,實恐有傷廉愧,重陷罪辜,玆敢猥陳短章,略暴微懇。伏乞离明,俯垂鑑諒,亟許鐫遞臣職,回授可堪之人,以重藩選,以安私分,不勝萬幸。答曰,覽書具悉,卿其勿辭,速往欽哉?
今六月初三日辰時。上御崇文堂。大臣備局堂上次對入侍時,左議政金尙魯,右議政申晩,知事李益炡,行司直金聖應,禮曹判書洪象漢,行司直洪鳳漢,戶曹判書李宗白,副司直申晦,刑曹判書李益輔,吏曹參判李昌壽,訓鍊都正具善復,副護軍鄭汝稷,大司成金善行,副司直徐志修,開城留守金致仁,同副承旨李長夏,假注書安景說,記事官李海鎭·柳敍五諸臣以次進伏訖。上曰,注書誰也?長夏曰,安景說。上曰,在於何地?長夏曰,在嶺南。上曰,何邑也?景說曰,在永川。尙魯曰,日熱比酷,伏未審聖體調攝如何,湯劑進御如何?上曰,湯劑姑置之。尙魯曰,此慶尙監司趙雲逵狀啓也。枚擧東萊府使趙曮牒報以爲,本府債弊,欲使永革,則朝家給代,必使相當,然後可以永杜日後之弊,而以此九百石之米,充代於五千三百餘兩之錢,實是行不得之事,開市稅銀,未滿百數,而亦歸應下,實無餘剩之可補於給代者,射軍木,鑞價銀,如欲許劃,則豈無推移之道,而此若難便,則被執人蔘收稅,自是本府之前日所管者,右項數條中,從長加劃事,請令廟堂稟處矣。萊府債路,旣令永革,而一年公下之代,不爲區劃,則該邑財力,無他出處,邊上重地,誠甚可慮。頃者所劃九百石米,果爲不足,不可不加劃,以充不足之數,射軍木,則減半之故,比前太縮,實難取用,鑞價銀,則乃是弓角契人直受之物,亦非可論。此外反復量度,無可推移着手者,所謂被執蔘收稅,亦係單蔘補用之資,在該曹,割而分之,雖涉切悶,以此蔘劃給之外,恐無他道。伹被執蔘之自萊府,什一收稅,載於續大典,而聞壬申年間,該曹取議廟堂,直爲收稅事,成節目擧行云,此則不但該曹之遙管見失,大不如萊府之隨卽收稅而已。續典,旣是頒降之法典也。如非萬不獲已之事,則追後變改,決不可爲,自今爲始,令萊府,依續典收稅,仍許定數取用,似宜矣。晩曰,當初九百石米許劃時,已慮其不足矣。今欲加劃,則鑞價銀,射軍木,皆無推移之勢,只此被執收稅中,定數許給之外,實無他道矣。上曰,此是戶曹所管之事,戶判先陳之可也。宗白曰,壬申節目變通之後,雖許被執,自本曹依黃帖成給之數,當收稅,而必多渗漏之弊,故雖無萊府所請,臣方欲以依續典,自萊府收稅之意仰達矣。自萊府收稅,以爲禮單之需,事例當然,而至於劃給萊府,則決知其不可矣。上曰,諸臣之意,何如?益炡曰,俄與大臣諸臣論此事,而旣無他變通之道,則被執收稅中,定數許給,似爲得宜矣。聖應曰,萊府,邊上重地,不可不許,而戶判則似悶矣。象漢曰,臣亦以爲當許萊府,而若令加數被執,則在戶曹,亦無所損矣。鳳漢曰,萊府債息之代,準所請劃給,然後祛民弊重邊門之道,始可得宜,而旣無好樣道理,惟此稅蔘之劃給,差可順便,戶判雖以職掌所管,有所爭難。今年以前,黃籤所捧之稅,不過斤餘,今若加數被執,以其收稅,略給萊府,則在戶曹,有所益而無所損矣。晦曰,戶判之如是爭難,固是矣。而萊府以邊上重地,給債革罷之後,無以支過,則朝家當軫念,區劃給代,而無他著手處,蔘稅一條之外,更無好樣變通之道,量其需用,定數劃給則似好矣。益輔曰,臣亦自外議之以爲,當給萊府也,萊府旣罷債錢,則不可不劃給其代,而無他可給之物,此雖當屬於戶曹者,以稅蔘定數給之,似宜矣。昌壽曰,有司之臣,爭之固宜,然朝家,旣已軫念邊上重地,區劃給代之需,而無他着手處,則蔘稅一條,定數劃給似宜矣。善復曰,旣無他條變通之道,則似當定數,劃給萊府好矣。汝稷曰,臣別無意見,而亦以爲,定數劃給於萊府,恐好矣。善行曰,倭人處所給之蔘,戶曹買用云,被執稅,則屬之戶曹,其代則自戶曹,以錢劃給於萊府似好。臣意則以爲,凡係收稅,全屬戶曹,不可劃給於他處,有不得已之事,則以他條變通,爲宜云矣。志修曰,邊上重地,宜加軫念,旣無他變通之道,則勢不可不如是區劃,而第伏念法令之數改,極爲可悶,此乃續典所載,而壬申年之變通,已未免遽然。壬申之事,今又變通,則尤爲數改,臣意,則壬申變通時,亦必有意見,姑令戶判,退而詳考其時變通委折,明知其利害,然後改之,恐合事宜矣。致仁曰,萊府,邊上重地也,自朝家深念民弊,革罷債路,則其所給代,必須相當,然後可以永久遵行,而實無推移着手之處。惟此稅蔘一條,差可順便,且被執之自本府收稅,載於續典,今雖變改,此乃復舊也,恐無銷刻之嫌矣。宗白曰,萊府之凋弊,臣亦豈不念,而以國體言之,則收稅,自是地部之事,以地部之稅入,許屬於外邑,亦豈無日後之弊乎?廟堂之議,欲許被執之加數,以得失言之,則在本曹,雖曰無損,以事例言之,則勿論被執之多寡,皆是本曹之所當收稅者,千斤被執,則當收千斤之稅,十近被執,則當收十斤之稅,其不可割屬於萊府,則不在於被執之多寡矣。尙魯曰,使萊府牧稅者,乃遵守法典也,不可以續續變通論也。晩曰,有司之臣,則如是爭執,固其職也,而邊上重地,亦不可不念。今若使萊府,依前收稅,則此乃復舊,非數數變改者,不必以銷刻爲嫌也。上曰,此復舊也,非數變也。無論收稅蔘之劃給萊府與否,爲先令萊府,依續典收稅可也。尙魯曰,諸臣所達,雖有參差,非收蔘稅,則終無他條區劃之道,且收稅一事,當自廟堂,從長指揮,在戶曹,亦可以有得而無失矣。以一年被執中,限四斤劃給萊府事,定式分付,何如?上曰,依爲之。出擧條尙魯曰,此黃海前兵使田雲祥狀啓也,以爲,道內陸鎭牙兵闕額,以鎭民子枝塡充,而其子枝之投屬邑役者,不能刷還,故簽丁無路,編伍不成,使其地方官,專管充定,一如束伍之例,鎭軍之散在他邑者,以本邑納米布軍,推移換給事,請令廟堂稟處矣。各鎭牙兵之苟充,不成樣如此,則誠非細慮,而如欲使各其地方官,專管充定,則近來邑邑軍額,名色浩多,不遑塡闕,其何可創增無前之事,以貽各邑之弊乎?鎭軍之相換,外面雖似便易,而不但移來移送之際,自多窒礙,亦有弊端,良役實摠中,某邑某軍幾名,一一區分載錄,若非萬不獲已,則亦不容輕議變改,此兩款竝置之,至於鎭軍子枝之不得混侵,旣有令甲,而各邑之不遵朝令,任其投屬者,極爲駭然。此則分付道臣,各別嚴飭,其中投屬之類,使之一倂査出,還屬本鎭,何如?上曰,依爲之。出擧條晩曰,蔘弊,續典所載,而法久弊生,盍思所以變通乎?但後人不及前人,而欲以一時意見爲之,此甚可悶。上曰,右相所奏是矣。徐志修之言,亦是也,卽今堅守者,續大典也。承旨書之,以度支事推之,續大典後,有更張之事,其人已故,雖不申飭,以此觀之,非徒此也。令備局,取覽續大典後,各司草記,若有更張之事,自備局,草記重處,其請勿施,當該承宣,一體勘律。出傳敎尙魯曰,騎判,只行侍衛後,更無出仕之意,必使行公,如何?上曰,今番除之有意,承旨書之。兵判李成中嶺伯後,吏判特解,曲伸廉義,伊後參贊,廉隅又伸,往者之事,今無可言。其於廉隅,伸而又伸,而今聞大臣所奏,侍衛外,曹務不爲擧行云,事體寒心,從重推考,卽爲牌招入侍。出傳敎尙魯曰,臣頃以孝昭殿終獻官,爲捧祭物,進往典祀廳,則祭物,熟設假家之下,不設板而只鋪地排,事體極爲未安,此雖由於前例若此,而事關祭享,不可拘於前例有無矣。兩魂殿,祭物假家,卽令鋪設補階板,何如?上曰,依爲之。出擧條鳳漢曰,臣以小民最難堪之弊,有所仰達者矣。近來無賴悖惡之類,假稱司憲府風聞·刑曹風聞,突入於資產稍饒之民家,始示多般威喝,終乃受賂放解。今日東家,明日西家,種種作弊,罔有紀極,彼愚迷之民,不知其假托。惟以費財圖免爲幸,間或有累次遷變,至於破產者,豈意聖明之世,有此行劫之徒乎?事之痛駭,莫此爲甚,宜有別樣懲禁之道矣。尙魯曰,果如所聞,則便一白晝强盜也,萬萬驚駭,宜付之捕廳矣。上曰,此則無異强竊之盜,此則奸細之輩,令捕廳,期於必捉,從重嚴處。出擧條致仁曰,臣於頃日筵中,以外監貢人事發端,而未及仰陳,故今雖遞職,敢達矣。外監貢人等,戊辰以上九年內,先進排未上下之數,至於五萬七千八百餘兩,全以公私債彌縫,故一年二年,勢窮力竭,至有戊辰年擊鼓之擧,其時戶判朴文秀,謂以當下之數,從當上下,而其中最見督之守摠兩營所負錢一萬五千七百五十兩。先以戶曹錢直償,以前頭貢價上下者,次次移減事,捧侤音後,仍爲別錄矣。其後該貢,旣罷還設,而未下之數自在,難支之狀益甚,所謂別錄所貸,其時雖若救急,到今反成別弊。若使戶曹,早下當下之數,則貢人,自當除其餘地,轉償於軍門。且雖報給軍門,而不爲別錄,仍載於本曹遺在中,則亦當入於庚午以上舊遺在蕩減之中,而只因戶曹之初則延拖,終又別作名目,應下而不下,當減而不減,貢人之不能支保。勢所固然,臣意,則別錄之數,以遺在例蕩減,不然,則以貢價上下例,計減其餘,四萬餘數,有難一時盡下,以前頭遺在所負,每年定數計減,則地部別無所失,貢人庶可支撑矣。戶曹每以爲,凡貢價,本曹例爲減削。今此本貢人未出關之數,雖謂之五萬餘兩,若自本曹減削,則當下者必不至此云,設令本朝,削之又削,多少間上下,則斷不可已。而今則只謂之不滿其數,而不削不給,長爲未了之案,終使許多貢人,呼冤至此,豈非可悶者乎?貢市句管堂上,方入侍,試爲下詢,則可以俯燭矣。宗白曰,己未以後,木物價五萬七千餘兩云者,乃是該監先下帖進排,而實入後餘數者也。當初本監下帖,雖或過濫,本曹從實入會減之餘數,渠輩自當還推,則到今年久之後,憑藉下帖,欲爲全數會減者,情狀誠可駭矣。渠輩所望,亦不在於五萬餘兩受價,戊辰年間,自本曹,爲念外監督債之弊,以本曹錢一萬五千兩許貸,故今欲以此許貸之數,計減於實入外木物之價,而實入外物種,曾無給價之例,今不可創許。而大抵本貢,復設未久,公私債,今若竝督,則亦不無復散之慮,依乙亥例,更爲限年停退,恐合事宜矣。致仁曰,重臣,猶未詳知其裏面,故其言如此,而此非實入外餘數也。臣詳見其前後文書,勿論實入與餘數,元無一分錢上下之事矣。臣何敢只憑貢人之言,以實入外物種,仰請蕩減乎?上曰,一萬五千七百五十兩蕩減,其餘,令備局草記可也。宗白曰,貸下之錢,今若蕩減,則實入後餘數,又將有僥倖受價之望,勿爲蕩減,限五年停退,則在貢人亦幸矣。上曰,此則蕩減可也。出擧條致仁曰,貢人等公私債,限五年停退,過限後,公債五分一,私債十分一,次次計給事,乙亥年筵中定奪矣。五年之限,在於明年,而昨年兩國恤時,進排極其夥然,公私債,若又一時竝督,則其勢必難支堪,限五年更爲停退,過限後,依前計分數備償,俾爲支保之道,有不可已矣。上曰,依爲之。出擧條尙魯曰,新及第金樂洙,卽故參判金德基之從孫也,其人地,可合槐院,而今番分館時,公然見漏,人皆稱冤,令該曹依槐院例,調用,何如?上曰,依爲之。出擧條尙魯曰,分館中,雖有見漏稱冤之人,爲臺官者,請以某例調用,事涉干恩,有違臺體,故曾下特敎,有所申禁,而司諫沈益聖,以金樂洙依槐院例調用事,冒禁陳書,不可以事往而置之,罷職,何如?上曰,依爲之。出擧條尙魯曰,一切付職,毋論大小緊歇,俱是啓稟大朝之事,故如閑漫付軍職,亦皆入啓,而獨於分館後,口傳以申目擧行者,事體極爲未安,此等謬例,旣覺之後,不可因循,更以啓目,啓下,何如?上曰,此後,則以啓目爲之,可也。尙魯曰,不必待後日,自今番爲始,以啓目擧行宜矣。晩曰,凡係大小差除,擧皆啓下,而獨此分館,口傳之,以申目入之,誠莫知其故,旣覺其如此,則何待後日乎?自今番口傳爲始,啓下爲宜矣。上曰,依爲之。出擧條益炡曰,罪人景躍,假托夢語,犯上亂言,旣已承款於帳殿親問之時,而未及正法,遽然徑斃,情狀萬萬凶惡。王章未伸,輿情憤惋,依法典,以亂言犯上律擧行之意,本府草記矣,尙無處分,敢此仰達矣。尙魯曰,該府之草記,誠是矣。上曰,所請誠得體,而旣已物故之後,今不足更論,置之可也。出擧條益炡曰,頃日以堤堰摘奸事,豐德前後府使,竝命拿處時,富平府使方泰輿,亦入其中,而其時注書,有拿處之命,未及出擧條,故親臨疏釋時,獨未蒙宥,似當一體放送,敢此仰達矣。上曰,一體放送,可也。出擧條象漢曰,祭壇,不可不時時看檢,分付戶曹修築,何如?上曰,依爲之。象漢曰,祭物捧上時,監察衣服,或欠鮮潔,物件亦忽看檢,當有申飭之道矣。尙魯曰,所當申飭也。晩曰,不可不申飭也。象漢曰,非但自下申飭,亦當有時時摘奸之事,然後可以懲畏之矣。上曰,依爲之。上曰,注書出去,率昨日入格儒生入來,臣景說承命出,率金必源·鄭夢弼·李壽咸·黃萬錫四人入伏。上命各奏姓名,因問居住,又命各誦所述賦五句,而萬錫,則又講七書首大文而出。上命晩,考文臣製表,考訖,上親自坼封,洪良漢,以三上居首,三中三下,又若干人。上曰,承旨·玉堂·春坊,皆善爲之矣。遂命出書榜目。晩曰,榜目修上,以三下爲準乎?上曰,除違格外,雖次上,無遺修納,可也。諸臣以次退出。
戊寅六月初三日未時。上御崇文堂。秋判入侍時,刑曹判書李益輔,同副承旨李長夏,假注書安景說,記事官李海鎭·柳敍五,以次進伏訖。上命長夏,讀黃海査按御史李敬玉書啓。上曰,其女多子矣,而皆以彌勒稱名者,不亦惑人之甚者乎?上曰,承旨書之。英梅,旣已梟示,可謂伸法,而福蘭代,則今於特敎命御史之下,其敢隱諱,尤涉巧惡,此等之類,不可一日一次之刑,除尋常箇箇嚴刑,期於直招,一體梟示。英時,嚴刑一次後,黑山島遠配事,卽爲下諭。出傳敎上曰,海西査按御史啓本,自政院卽爲燒火事。榻前下敎上,又命長夏,讀廣州殺獄罪人文興尙推案啓本。上曰,文興尙事,實因不懸,甚可怪也。益輔曰,若投水而死,則沙入瓜裏,破惑無難,而今不擧論,是可疑也。上曰,毋論被打與投水,而其爲逼殺,則的實矣,然逼殺則生矣。益輔曰,臣實未知,聖敎至當矣,然而必從惟輕之律,然後爲逼殺矣。上曰,此啓本,日後廣州留守·秋判入侍,更爲持入事。榻前下敎諸臣以次退出。
上在昌慶宮。常參·經筵,以代理停。
尹東暹達曰,明日常參,取稟。令曰,停。
又達曰,大司憲權相一,執義金元行在外,掌令金會元上書入達,李養源,持平元啓英·金蓍耉在外,今日以監察茶時之意,敢達,令曰,知道。
李長夏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李長夏達曰,大提學南有容,一向違召,尙不膺命,事體誠極未安,卽爲牌招察任,何如?令曰,依。
又達曰,兵曹判書李成中,昨日特敎之後,尙不膺命,其在事體,殊涉未安,卽爲牌招,何如?令曰,依。
李長夏啓曰,因本院達辭,上番兼春秋李海鎭,身病猝重,減下事,依下矣,其代,令該曹,卽爲口傳差出,何如?傳曰,允。
李長夏達曰,明日次對,兩司無進參之員,除在外外,正言洪檍·李在協,待開門,竝卽牌招,以爲推移入對之地,何如?令曰,依。
以校理鄭尙淳牌不進罷職令旨,令于李長夏曰,推考徽旨捧入。
李長夏,以弘文館言達曰,校理鄭尙淳,旣有只推之令,卽爲牌招察任,何如?令曰,依。
又以都摠府言達曰,副摠管李潤成,以御營中軍,軍兵等,中日試放事,南小營晝仕出去之意,敢達。令曰,知道。
奉敎金和澤書曰,伏以臣,比來情勢,實難冒出,三朔之中,再違召牌,幸逭重譴,輒蒙恩罷,其在私計,雖得粗安,揆以臣分,自犯逋慢,杜門震惕,若墜淵谷,不意玆者,特降恩敍,復授前職,臣於是驚惶悚蹙,益不知措躬之所也。竊念翰苑舊規,苟有右位,則不許下僚陞六,三百年來,遵守甚嚴,故雖因國有賞典,例蒙承傳,輒被挽執,不得橫出,間因特旨,或得徑陞而爲其右僚者,輒皆引例自劃,不得供仕,誠以職任甚緊,決難替當,廉愧至重,不可苟進故也。臣之見叨本館,四載于玆,下位躐陞,已至六人,館中諸僚,意見不同,處義之際,不能崖異,數次陳章,不免冒出,今則居右位者,只臣一人,館例所在,臣可自處,而猶復淟涊盤礴,冒進不已,替當六人之職,苟作一身之榮,則其爲墜館規而壞廉隅,當如何哉?臣於此陳書,冀蒙照燭,而適値宿齋,見退喉院,累逋召命,一味泯默,惶悶之極,不敢自列。且臣八耋老母,疾病癃毒,長在床席,近當暑月,尤無寧日,痰火內熾,榮衛外爍,飮啖幾廢,氣息綿綴,藥餌扶護,專仗臣身,假使臣無可引之義,目下情理,萬無晷刻離側之勢,玆於天牌之下,承膺無路,敢控前日未徹之章,兼暴人子迫切之私。伏乞离明,俯賜諒察,亟許鐫削,更勿甄敍,以靖私義,以伸至情,不勝幸甚。答曰,覽書具悉。爾其勿辭,救護母病。
檢閱柳敍五書曰,伏以臣,素蔑才識,晩竊科名,本不合於藝院簪筆之選,臣固自知,方其除拜之初,宜思鐫免之圖,而顧以微末小官,怵分畏義,不敢坐違庚牌,未免冒進榮塗,因仍盤礴,今已三易月矣,臣之面靦心悚,已無足言,而且臣有篤老偏母,素抱疾恙,居常懍綴矣,卽接家信,則宿症之外,猝添關格,氣塞神昏,不能運動,徹夜至朝,有加無減,本以澌削之元氣,且得陡㞃之重症,則其危篤可知也。臣以終鮮兄弟之身,適此入直,傍無侍人,而得聞此報,心神飛越,按住不得,投進短章,徑出禁門。伏乞睿慈,俯垂矜諒,亟許鐫削臣職名,以安私分,以昭法紀,千萬幸甚。答曰,覽書具悉。爾其勿辭,救護母病。
掌令金會元書曰,伏以皇天降割,數月之內,貞聖坤殿,仁元慈殿,相繼禮陟,日月迅邁,徽寧殿禫祀,孝昭殿練期,次第奄訖,伏惟我大小朝孝思,罔極如新,仍念臣,以晩進生疏,曾忝臺職,不自揣量,妄陳瞽說,重觸我大朝威怒,至蒙非常之譴罰,旋荷聖慈收還前旨,開賜進路,臣感格恩私,且惶且愧,固不敢因此自阻,而情地之震惕臲卼,至今如昨矣。乃者,因私入城之日,伏奉掌憲新除,天牌踵至,時値鞫坐,不敢言私,倉皇出肅,蓋出於一時副急之用,而自來情勢,實無抗顔蹲冒之理,且臣家有望八老母,素多疾病,長委床席,氣息奄奄,寧日常少,雖或迫於事故,暫時離側,亦未嘗淹也。今臣之係官于朝,已有月矣,離違愈久,魂夢屢驚,卽接鄕信,臣母宿病之外,暑泄越添,飮啖全廢,症情沈篤,思子爲勞,催還罙切,臣自聞此報,心神飛越,五內焦灼,臣急於歸護,拜章徑返。伏乞离明,俯察臣煎迫之私,仍治臣擅行之罪,以肅朝綱,以安微分,不勝大幸。答曰,覽書具悉。爾其勿辭,往護母病。
上在昌慶宮。常參·經筵,以代理停。
下直,新溪縣令沈公猷,瑞興縣監徐命善。
尹得養達曰,明日常參,取稟。令曰,停。
李長夏達曰,大司憲權相一,執義金元行,持平元啓英·金蓍耉,掌令李養源在外,金會元受由在外,今日以監察茶時之意,敢達。令曰,知道。
藥房都提調臣金尙魯,副提調臣魚錫胤啓曰,伏未審日間,聖體調攝,若何?憊眩之候,寢膳之節,亦何如?茶飮丸劑,連爲進御乎?前劑入茶飮,已盡於昨日,臣等,卽與諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道,氣則一樣矣。
李長夏,以弘文館言達曰,校理鄭尙淳,旣有只推之命,卽爲牌招察任,何如?令曰,依。
以校理鄭尙淳牌不進罷職令旨,令于李奎采曰,推考徽旨捧入。
李奎采達曰,大提學南有容,連日違召,無意承膺,其在事體,誠極未安,卽爲牌招察任,何如?令曰,依。
李長夏達曰,兵曹判書李成中,特敎之下,連日違召,尙不承膺,事體誠極未安,卽爲牌招察任,何如?令曰,依。
以正言洪檍·李在協等,牌不進罷職令旨,令于李長夏曰,竝推考徽旨捧入。
令于李長夏曰,大臣·備局堂上引接。
傳于李長夏曰,秋判·廣州留守,來詣于集賢門。
李長夏,以備邊司言啓曰,本司堂上行司直尹汲,右參贊金漢喆,頃者坐罷,竝還差,工曹判書尹得載,司直金相福·趙載洪,禮曹參判金陽澤,竝差下全羅道句管堂上,兵曹判書李成中,差下堤堰堂上,金漢喆還差,使之察任,何如?傳曰,允。
尹得養達曰,假注書李時逸,身病猝重,勢難察任,今姑改差,何如?令曰,依。
李長夏,以禮曹言達曰,今年二月,因故通德郞朴弼厚妻李氏上言,以故進士朴師祖第四子麟得,特許立後事,判下矣。四月,朴師祖妻許氏,上言以爲,其家翁同生弟師晩無子,以麟得爲後,丙子四月,服師晩之喪,傍題神主,尙未終制,有難變通云。未及覆達之際,弼厚妻李氏,又呈文本曹以爲,丙子年師祖,患癘先死,麟得,已爲披髮服斬,過成服後,師晩繼沒,而麟得,元無更爲披髮服衰之事,李氏之所目覩,一家諸親,證參昭然,特以師祖·師晩,一時竝死,故以其生父之衰麻,指謂師晩之服,旣不服喪,則傍題神主之說,萬不近似云。麟得旣無禮斜繼後之事,而若以生父之衰麻,指謂所後之服,則關係非細,令攸司,其門長及至親處明査後,麟得繼後一款,覆達稟處,何如?令曰,依。
傳于李長夏曰,弘文提學李鼎輔,豹皮一領,大司成金善行,虎皮一領,校理洪良漢,承旨尹東暹,文學具允鈺,各貂皮笠·耳掩一部賜給,其餘三下入格人,各紙二卷,筆五枝,墨三丁,次上入格人,各紙一卷,筆三枝,墨二笏賜給。
李長夏,以刑曹言達曰,本曹日次罪人文案,年久浩大,有煩睿覽,其中最大者,依例浮取之意,敢達。令曰,知道。
李奎采,以內醫院官員,以都提調意達曰,日次問安,提調不可不備員,而李成中不爲進參,牌招,何如?令曰,依。
吏曹判書洪啓禧書曰,伏以臣,僇辱極矣,身名喪矣,雖復傾江倒河,不足以洗其垢,杜門塞竇,不足以弭其謗,二十年籍手以事君者,竟至於斯,荒江靜夜,躬自悼矣。噫,彼禽鳥,至無知也,含蘆避繳,尙或能之,如臣智慮,曾是不若,當去不去,信心冥行,自取顚躓,尙誰怨尤,曩陳短章,不敢盡意,及承徽批,辭旨諄複,臣心感鏤,汔自未已,顧臣情地,只當走伏窮鄕,息影滅跡,而惟是我聖上,諭之以不遠遊之義,祗承恩敎,感淚自逬,今臣之姑且遲回於郊坰者以此,而非有一分世念而然也。臣以行査爲請,尙靳兪音,是不可以不再溷也,間有陞秩之恩,私分難安,是不可以不乞收也,而不敢以滓穢之賤,累瀆於崇高之聽,祗自抑菀閟悶,靡所因極,冢宰新命之忽下於此際,實是千萬夢想之外,跼高蹐厚,此何爲也?此殆我大朝至仁至明,憐臣墮在危穽,必欲置之平地,姑縻淸要之銜,以示洗拂之意,天地父母,仁之摯也,河海丘山,恩之大也,臣非木石,寧不知感,而其奈臣之黥劓,非可息而可補者,臣之泥淖,非可抆而可拭者,何官無冷熱,任無緊慢?除非病風喪性之人,斷無抗顔出脚之理,雖微銓衡重任,豈復有官職去就之可論哉?玆於才力不稱之實,已試蔑效之狀,竝不暇枚陳也。臣子景海之日前被逮,事將罔測,如非天日在上,幾爲虀粉耳,恩言所加,閤門感泣,除旨之降,已逾旬日,而一書陳懇,亦涉惶蹙,今始拜章,略控危悃。伏乞邸下,稟于大朝,收臣所被恩資,削臣所授職名,準臣行査之請,仍令刊去臣名於仕籍,俾臣得以畢命丘壑,以卒生成之澤,以效塵刹之報,千萬幸甚。答曰,覽書具悉。卿其勿辭,從速察職。
六月初五日卯時,王世子坐時敏堂。大臣·備局堂上,引接入對時,左議政金尙魯,右議政申晩,禮曹判書洪象漢,行司直洪鳳漢,戶曹判書李宗白,行司直金聖應,副司直申晦,訓鍊都正具善復,護軍鄭汝稷,吏曹參判李昌壽,大司成金善行,副司直徐志修,同副承旨李長夏,假注書安景說,事變假注書盧瑞國,記注官具允鈺·李益普,校理李錫祥,以次進伏訖。尙魯曰,日漸薰熱,伏未審此時,氣候若何?寢膳之節,比頃何如?丸劑連爲進御乎?令曰,近有感氣,故丸劑不能進矣。晩曰,伏望不輟丸劑,丸劑異於湯劑,有所間斷,則見效遲矣。尙魯曰,雖一劑,不可間斷,大朝聖候,昨今若何?令曰,一樣矣。晩曰,日熱如此,東·北壇親臨之餘,連日致誠,下懷深慮,其如何而湯劑每以姑置下敎,豈不悶甚乎?令曰,悶迫。晩曰,近來,旱甚無雨期,大朝至誠虔禱,格于皇天,竟致大霈,以此觀之,詩傳所謂,陟降厥士,日鑑在玆者,豈虛語?目前徵驗如此,敬天之道,尤不敢忽也。尙魯曰,此言有理矣。天之在上,雖曰高高,而感應如此,大朝平日,無非對越之時,故有此桴鼓影響之捷應矣。但厥後不雨,來頭可慮,大朝以此軫憂,誠爲悶慮矣。尙魯曰,此廣州留守李喆輔狀達也,以爲,僧軍試射賞格,以空名帖分給,已成規例,本城十寺,近多頹破,軍器儲置,疏虞莫甚,而本府物力,實無拮据修繕之勢,各色加設空名帖三四百張成給事,請令廟堂稟處矣。空名帖,非大賑則勿許事,載在續大典,故通一道設脤之外,初不得狀請,又不得許施,而南漢,以保障重地,雖有設脤外,數次請得之近例,皆出於留守筵奏,特蒙允許,則因狀請許施,有違法典,今不可創啓此路,狀辭置之,何如?令曰,右相之意,何如?晩曰,空名帖,非通一道大賑則勿許,載在續典,南漢間雖有筵稟請得之例,而以狀請許施,今不可開路,臣意亦以爲,置之宜矣。令曰,依爲之。出擧條尙魯曰,頃因忠淸左道敬差官任㻐狀達,沃川郡田結幻弄之狀,令本道嚴覈狀聞事,自備局,覆奏分付,而卽見忠淸監司金尙喆狀達,則以爲,自庚子量後,四十年之間,副監書員輩,恣意弄奸,非止一二,論其情狀,萬萬痛駭,其中生存者,依法典嚴刑遠配,而其時守令,亦有不能檢察之失,其罪狀,請令廟堂稟處矣。田政,何等嚴重,而身爲守令,矇然見欺,致使監色,恣意幻弄,若是狼藉,論其罪,不但止於不能檢察而已。當該守令,分付本道,竝指名狀聞後,令該府拿問嚴處,今此守令勘罪,所當直請攸司,而不此之爲,乃以令廟堂稟處爲請者,事體殊涉未安,道臣推考警責,何如?令曰,右相之意,何如?晩曰,左相所達是矣。田政甚重,而近來守令,全不親自檢飭,一任監色之手,故此等之弊,比比有之,事極寒心,依左相所達,各別嚴處,以勵日後宜矣。令曰,依爲之。出擧條尙魯曰,此慶尙左水使具侃狀達也。以爲,多大浦僉使金光迪,去四月二十六日申時,天城磨巨里前洋漂泊倭船,全然失瞭,及見加德傳通之後,以同日亥時書塡,二十七日辰時,始爲來呈,故査問曲折,則歸之報狀持者之足傷遲滯,揆以邊情,殊涉駭然,金光迪罪狀,請令廟堂稟處矣。初失瞭望,溺職也,末又瞞報,護過也,事關邊情,極爲駭然,當該僉使金光迪,令帥臣決棍懲後,何如?令曰,依爲之。出擧條尙魯曰,筵臣不能久進,故未達,然臣忝在藥房,所望於邸下者,至深懇,雖聞一事之善,有不勝歡欣,矧今有二件實德乎?臣等聞講官之言,動色相喜,所聞每如此二事,則何政不修,何事不做?晩曰,以下情思之,每事皆留意如此,則此雖小事,豈不積漸而大成乎?或有不能然者,則豈不惜哉?所望於小朝甚懇,故如是仰達矣。齊宣王,以羊易牛,此是小事,孟子曰,是心足以王,每事推此而行之,則甚盛德事也。尙魯曰,所處之事,不敢以小而忽之,頃日邸下所處之事,外聞似若不知,而都民皆知之,秉彝之天,人皆有之故然矣。晩曰,左相所達,誠爲格言,天有顯晦,人皆見之,君上所爲,人孰不知?尙魯曰,古人云,勿以惡少而爲之,勿以善少而不爲,人心收拾,豈有他道?非使之然而自然矣。令曰,所勉切至,可不體念?尙魯曰,謝恩兼冬至使,或有有老親而不去者,或有避彼人而難去者,故臣請去,而大朝靳許矣。晩曰,分館後,口傳付職,以申目爲之,故稟于大朝,金樂洙漏于槐院,故亦已啓稟矣。令曰,知道。諸臣以次退出。
戊寅六月初五日辰時。上御崇文堂。藥房入診時,都提調金尙魯,副提調魚錫胤,假注書李時逸,記事官吳尙顯,記注官李益輔,醫官金履亨·皮世麟·許礈·金德崙·李興門·鄭允協·慶絢,以次進伏訖。上曰,上番誰也?尙魯曰,吳尙顯矣。上曰,然乎?尙魯曰,近日聖體調攝,若何?上曰,一樣矣。而北郊回駕之後,後重之氣不絶矣。尙魯曰,誠爲憫迫矣。度數多寡,何如?上曰,水泄而不多矣。尙魯曰,寢睡之節,何如?上曰,善睡矣。尙魯曰,入診乎?上曰,依爲之。履亨進診退曰,左右三部,不沈而甚虛軟矣。世麟進診退曰,左右三部,不沈而帶數,右寸關虛軟矣。礈·德崙·興門·允協·絢,以次進診退曰,左右三部甚虛軟,宜用加減理中湯矣。上曰,聞理中湯三字,心甚惡矣。尙魯曰,胡下如此之敎乎?夏時,脾胃虛弱,宜服理中湯矣。上曰,雖蔘橘茶,似難進服,況理中湯乎?初七日後,當服之矣。尙魯曰,下敎如此,臣等不勝憫迫,當此暑熱,不可如是矣。上曰,蔘橘茶停止,加減理中湯五貼劑入。出榻敎上曰,孝廟自瀋陽回駕時,在於丁丑乎?尙魯曰,似丁丑後矣。上曰,注書出去,取考侍講院日記。秋判·廣州留守來待,同爲入侍,臣時逸承命出,取考日記,與秋判李益輔,廣州留守李喆輔,同爲入來進伏。奏曰,孝廟朝自瀋陽回駕時,在甲申五月矣。上曰,以丁丑計之,則其間幾十年矣。尙魯曰,御醫金履遂,治痘術業,甚精詳,而方爲晋州監牧官,此時遠出,殊涉可悶矣,自前多有從近地換差之例,與南陽監牧官相換事,分付該曹,何如?上曰,依爲之,出擧條尙魯仍退出。上曰,廣州留守進前。喆輔進伏。上曰,農形曁雨澤,何如?喆輔曰,牟麥,則盡爲收穫,而雨澤猶未周洽,近日連有雨意,而尙此漠然,實爲憫迫矣。陳荒田地,則因聖上申飭勸農之敎,起墾處頗多矣。上曰,然乎?上曰,文興尙事,昨已言之,而更以思之,終涉難辨矣。益輔曰,推殺逼殺,未得實知,此固難矣。上曰,其女,則無所惜,而予意,則以爲逼殺矣。上曰,承旨書之,今覽廣州留守狀聞,文興尙事,推殺逼殺,終涉難辨,可謂疑也。惟輕之典,尙書所云,雖不推殺,逼殺則無疑,而以本律杖配太輕,參酌遠配。出傳敎益輔先退出。上顧喆輔曰,有所懷則陳達,可也。喆輔曰,本城各寺僧,住在本寺,爲三十年,則例以空名帖,賞給試射時,僧徒中入格居首者,亦有空名帖賞給之事,而前儲帖文乏絶,故不得依例賞給,僧徒極爲抑鬱,且各寺頹廢者,不可不修改,而各寺殘疲,無路自辦,本府物力凋殘,亦無助給之勢。故臣在山城時,敢因前例,有所仰請矣。今日小朝入對時,大臣,引續大典中非大賑則勿施之文,且以狀請之異於筵稟,陳達置之云。而事勢如右所陳,筵中陳請,則旣有前例,故敢達矣。上曰,在於已決之後,今日入侍果善矣。僧輩空名帖,於渠有何益乎?懸貫子於騌帽,殊無意味,猶且好焉,可異矣。錫胤曰,渠等着金玉貫子,視以爲官爵,故好之矣。上曰,所請幾許耶?喆輔曰,小臣狀聞,則以三四百張爲請,而多少則惟在處分矣。上曰,令該曹考近例,空名僧帖出給,可也。喆輔曰,近例,則似不過三十張矣。上曰,依近例,僧帖三十張出給。出擧條喆輔曰,本府以獨鎭之,故諸上司,各其身役,一無所納,獨有京驛保十三名,故御將洪鳳漢,在本府時,引水原京驛保革罷之例狀請,一體革罷,而領相以軍額之難於移定,陳達置之矣。今則利川前營將,旣已革罷,前營所屬標下二百名內,一百二十五名,則還定束伍,其餘七十五名,則無屬處,今此京驛保十三名,移送利川,事勢甚便,大臣雖未入侍,而此是曾已經稟之事,故仰達矣。上曰,本事予未詳知,令備局,草記稟處,可也。出擧條喆輔仍退出。上曰,承旨書之。噫,今年親傳,非比往年,而無一人求差,該曹只爲循例塡差,事之寒心,莫此爲甚,其令求差,亦涉苟且,正一品中,以輔國塡差事,分付。出傳敎上曰,注書出去,率皇朝人子孫入來。臣時逸承命出,召入伏。上曰,汝等一立庭前,各奏姓名居地,黃世中等,以次奏對。世中曰,小臣曾祖,初居杭州,而爲錢塘太守,孝廟自瀋陽回駕時,同爲出來,而孝廟手札在之矣。上曰,持來乎?世中曰,小臣之從祖,居在遐鄕,而欲爲上達,中路致死,故御筆,則不知去處,其謄書一本,尙今傳來,而臣今持來矣。上曰,注書捧入。臣時逸承命奉入。上命錫胤展讀,而曰,此非偶然矣。上曰,汝之曾祖,受此書於何處乎?世中曰,自瀋陽陪來時,至鴨江邊,欲爲告歸,故孝廟朝,書此以授矣。上曰,汝曾祖名誰也?世中曰,黃功。上曰,汝有職乎?世中曰,登武科而部薦矣。上曰,今見聖祖此書,予不用汝,則非矣非矣。予以孝廟曾孫,用黃功曾孫,誠非偶然矣。上曰,承旨書之。頃瞻舊宮,今見漢人,此心一倍,哨官黃世中,以故太守功之曾孫,昔年手札,非比尋常,豈可以常例待之?今聞部薦云,令該曹,武兼隨窠,卽爲調用,今見漢人,令惠廳,食物從厚題給,以示予意。出傳敎諸臣以次退出。
上在昌慶宮。常參·經筵,以代理停。
巳時,日暈。
尹得養達曰,明日,國忌齋戒,再明日,正日,此兩日常參,頉稟。令曰,知道。
李長夏達曰,大司憲權相一,執義金元行,持平元啓英·金蓍耉,掌令李養源在外,金會元受由在外,今日以監察茶時之意,敢達。令曰,知道。
尹東暹達曰,大提學南有容,鎭日違召,無意承膺,其在事體,誠極未安,卽爲牌招察任,何如?令曰,依。
尹得養達曰,兵曹判書李成中,一向違召,無意承膺,其在事體,誠極未安,卽爲牌招察任,何如?令曰,依。
傳于尹東暹曰,禮房承旨,來詣于明政殿後,戶房承旨,率中良浦民五六人,待令于集賢門。
尹得養啓曰,戶房承旨入侍事,命下矣。都承旨魚錫胤,今日不爲仕進,所當牌招,而拘於廳規,不得請牌,何以爲之?敢稟。傳于尹得養曰,牌招。
又傳于尹得養曰,校正廳郞廳,持小識草,來待于集賢門。
尹得養啓曰,校正廳郞廳尹東昇·趙,依下敎,來待矣。傳于尹得養曰,入侍。
又傳于尹得養曰,傳香時入參諸執事,使之着實淸齋,上食前待令,罷後卽爲擧行。
以校理鄭尙淳牌不進罷職令旨。令于尹東暹曰,推考徽旨捧入。
假注書李時逸改差代,以金魯鎭爲假注書。
尹得養啓曰,假注書金魯鎭,時無職名,令該曹,依例付軍職,冠帶常仕,何如?傳曰,允。
備忘記,傳于尹東暹曰,右承旨尹東暹處,大鹿皮一領賜給。
六月初六日午時。上御涵仁亭。禮房承旨入侍時,右承旨尹東暹,假注書安景說,記事官吳尙顯,記注官李益普,以次進伏訖。上親製祝文,命東暹寫草本。上曰,注書出外,召香室忠義,奉祝文入來,筆墨亦持來,臣景說承命出,召入伏。上命東暹,改書祝文。仍命曰,改墨盛紙,往洗于香室,乃御崇文堂。上問景說曰,汝所居榮川耶?永川耶?景說曰,永川。上曰,鄭玉居永川乎?景說曰,鄭玉居榮川。上曰,然則鄭權在永川乎?景說曰,然矣。鄭榦所居,與臣同。上曰,注書出集賢門,召戶房承旨。臣景說承命出,召魚錫胤,中梁浦農民五六人入伏。上曰,向時節候未晩,故予心猶以慰矣。今則無前頭,民事誠爲可悶,初伏在何日?錫胤曰,今十六日。上問農民曰,鋤草幾何?兩麥盡收耶?比前年何如?收麥數,一斗落出幾許斗也。農民對曰,稍優於前年矣。前年,則一斗落所出,不過五六斗,而今年,幾至十二三斗矣。上曰,登矣。市直幾許?對曰,不知。上曰,湖南市直,想已出矣。錫胤曰,湖南牟麥早熟,臣聞之,一石價二三錢云矣。上曰,今限幾日而雨,則無害於穀也。農民對曰,來五六日間,則無害矣。上曰,今番雨,不驟而徐,予則謂必洽矣,而猶未洽焉,可歎,今番雨後,移苗幾許?農民對曰,頗多矣。錫胤曰,奉天之地皆登,然後爲豐矣。上曰,天奉之地皆登,則必過雨而後然矣。雨之來,必連三日而後可洽,而此雨多移,故望雨尤切。上命注書,指揮農民去路,仍召東部官員入來。上又命注書,召校正廳郞廳,臣景說承命出,召部官趙載履及校正郞廳尹東昇·趙入伏。上命東昇,讀列聖誌狀小識草。上曰,錯誤處,校正,可也。卷末改以小序,書于卷首。上曰,注書出春坊,持常訓而來。臣景說承命出,持常訓入伏。上謂東昇·曰,明日持小識草,來詣齋室,當更定,訛謬處,姑置之,讀常訓。上問東暹曰,祝文盡寫乎?東暹曰,盡寫而但字細,故寫之難矣。上曰,汝往侍祝文。上曰,常訓置政院,明日承旨入侍時,更爲持來。上曰,列聖誌狀,盛彩轝,堂郞,陪進明政殿事,分付。榻前下敎上曰,今日有暑債否,日甚熱矣。上曰,校正次,例以見今官銜書之乎?錫胤曰,其後有陞品者,當以初頭受命時官塡之。上曰,然。上問趙載履曰,汝家何日受祭乎?載履起復對曰,初四日受祭矣。上曰,故領敦寧,卽予春坊知遇,故頃者致祭文及之矣。趙載履兄弟,予見三人,皆類厥父,而載履尤爲酷似,今日見之,自然感愴。錫胤曰,臣等每見載履兄弟,則如見領敦寧矣。上曰,汝年幾何?載履曰,三十二矣。上曰,退去。上曰,夕陽又曝,其或雨乎?上曰,後孫,無製序文者。錫胤曰,有兄稿弟序,父集子序者,其一則臣亦見之,金昌翕是也。上曰,然乎?序於畫像者則予亦見之矣。上曰,昌翕之序其父稿,信乎?錫胤曰,果有之矣。錫胤先退出。上曰,汝史官等,姑在焉。上還御涵仁亭。東暹曰,齋日着衰,似如何矣。上曰,然。予未思矣。卽爲釋衰,具齋服,親押祝文,忠義,更奉祝文,出就香室,諸臣以次退出。
上在昌德宮。常參·經筵,以代理停。
肅宗大王忌辰齋戒。
明陵親傳香罷後,大殿,政院·玉堂·藥房口傳問安。答曰,知道。
李長夏達曰,大司憲權相一,執義金元行,持平元啓英·金蓍耉,掌令李養源在外,掌令金會元受由在外,今日以監察茶時之意,敢達。令曰,知道。
安允行,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李奎采達曰,大提學南有容,連日違召,無意承膺,事體未安,卽爲牌招察任,何如?令曰,依。
安允行達曰,兵曹判書李成中,鎭日違召,無意承膺,其在事體,誠極未安,卽爲牌招察任,何如?令曰,依。
李奎采達曰,奉敎金和澤,檢閱柳敍五,由限已過,竝卽牌招入直,何如?令曰,依。
傳于魚錫胤曰,內局三提調入侍。
魚錫胤達曰,假注書安景說,身病猝重,勢難察任,今姑改差,何如?令曰,依。
戊寅六月初七日辰時,上御涵仁亭。明陵親傳香入侍時,行都承旨魚錫胤,左承旨李奎采,右承旨尹東暹,左副承旨安允行,右副承旨尹得養,同副承旨李長夏,假注書安景說·金魯鎭,記事官吳尙顯,記注官李益普,諸臣以次侍立訖。上具布裹翼善冠·視事服,降立板位,香祝祗迎後,步隨至明政門,以步輿還入大內時,藥房都提調金尙魯,提調李成中,副提調魚錫胤等,進前問候。上曰,一樣矣。尙魯曰,當此齋戒之日,聖候必多有損傷之節,茶飮進御好矣。上曰,追後入侍,可也。上曰,明陵獻官李益炡,行祀後,陵上奉審入侍。出榻敎上曰,右副承旨入侍,編次人具允明入侍,出榻敎諸臣以次退出。
戊寅六月初七日辰時,上御崇文堂。藥房三提調,編次人承旨入侍時,藥房都提調金尙魯,提調李成中,副提調魚錫胤,編次人具允明,右副承旨尹得養,假注書金魯鎭,記事官吳尙顯,記注官李益普,諸臣以次進伏訖。尙魯曰,聖候諸節若何?上曰,氣似少燥矣。尙魯曰,水刺寢膳凡百,亦何如?上曰,一樣矣。尙魯曰,當此靜攝之日,遽行三日之素,聖體必多有損,臣等亦甚悶迫,正日,則以肉膳進御好矣。上曰,庚子以後,則每以三日行素,爲定矣,豈可以正日進肉膳乎?尙魯請進湯劑。上曰,氣亦勝矣。何必進御乎?蔘橘茶一貼煎入,可也。出榻敎上曰,兵判,今日則以內局之故入侍耶?尙魯曰,然矣。昨日特召之,不爲承命,誠過矣。上曰,今不他語,而姑諭其略,日昨傳敎,已爲詳諭,卿之廉隅,伸而又伸,今於此任,如是撕捱,誠過矣。李密陳情表云,事君日長云,而今予反是,可謂事君日短,卿之以本兵事予,亦豈久乎?以此思之,視諸廉隅,輕重如何?予言止此,卿之去就,將何以爲之也?成中曰,聖敎至此,感泣惶隕,不知所達,而第人臣事君之道,心與言,當前後如一。昨年十月入侍時,臣旣以不可復處權要之意,仰達,自上特賜矜許矣。今臣見任,亦是權要,若或出而冒當,則豈非前後作兩截人,而心口相違者乎?上曰,過矣。昨冬東銓之許遞,旣伸廉隅,則何可復引於今日乎?尙魯曰,重臣事極非矣。今此聖敎,爲臣子者,孰不感泣,而又何敢如是力辭乎?衷情雖或迫隘,分義亦甚未安,臣欲請推,而姑不爲之矣。上曰,入侍諸臣之見,何如?重臣事,過乎,不過乎?錫胤曰,俄者下敎之下,復爲辭免,誠過矣。而重臣處義,則今日下敎之前,已太過矣。上曰,都承旨所達,下敎之前已太過云者,誠是矣。予又有一言,重臣之父,事予於桂坊,故重臣登科之日,予以故人之子稱之矣。重臣之父,未及盡用,常以爲恨,卿一向撕捱,則不但負予,實負卿父也,如是下敎,又復撕捱乎?成中曰,聖敎又至於此,臣益悲泣,不知所達,而臣誠不忠不孝,無以奉承聖意,人臣報效,不必在於權要,權要之外,則奔走彈竭,所不敢辭者矣。上曰,俄者下敎,重臣非不知感動者,而如是更達,意見誠曲入矣。重臣處義,亦與趙榮國有異,自古人臣之遭彈駁,如榮國者何限,而亦豈可長爲撕捱乎?榮國之撕捱,可謂過矣,而重臣比榮國,尤豈不過矣乎?尙魯曰,然矣。上曰,重臣頃於參贊,則行公乎?尙魯曰,以內局之故,出肅而卽辭遞,然參贊等閒之職,行公與否,無甚關緊於國家,必須勉出此等緊任,然後可以有用矣。上曰,予不更諭,卿須出而思之,以體予意,可也。三提調以次退出。上命得養,呼寫孝昭殿晝茶禮祭文後,命小退,與校正郞同爲入侍于齋室。出榻敎諸臣以次退出。
戊寅六月初七日未時,上御璿源殿齋室。編次人校正郞廳入侍時,編次人具允明·蔡濟恭,校正郞廳尹東昇,右副承旨尹得養,假注書金魯鎭,記事官吳尙顯,記注官李益普,諸臣以次進伏訖。上曰,御製持入耶?允明曰,持入矣。上命得養,改書孝昭殿晝茶禮祭文,書畢,命允明讀之。上曰,御製,其已釐正,而何當進獻乎?允明曰,將以初十日進獻,而臣等於此事,必欲盡善盡美,故竭誠監董,今幾垂了矣。上曰,李喆輔,亦有誠於御製事,而吳光運,已作古人,甚愴然矣。北郊祈雨祭文以下,則當入之於續編耶?允明曰,然矣。上又命得養,書續編自敍畢。上曰,御製校正字句處,其已抄出持入耶?允明曰,持入矣。以笏記次對仰稟,至孝章墓誌中數字刪改處。上曰,彼注書之父,曾於孝章挽語中有,石工最是無情者,忍刻重宸和淚辭之句,予至今誦之,輒悲咽矣。編次人·校正郞等先退,上命注書,召入明陵奉審承旨,出榻敎臣魯鎭承命退出,右承旨尹東暹進伏。上曰,陵上已奉審,祭物果精備,執事亦整齋,無有頉處耶?東暹曰,陵上莎草,旣不枯損,祭物亦甚精潔,執事皆已整待,無一執頉處矣。上曰,陵上柏樹,卽予手種者,而今幾長養耶?東暹曰,臣於癸亥年間,待罪陵官時,已見其茁長,而今頗茂盛矣。上曰,時任參奉,誰也?東暹曰,閔百祿·宋準明矣。上曰,誰也?東暹曰,百祿,則閔氏之一家,而準明,則前承旨徽啓之子矣。上曰,沿路農形,則果何如?而不至於枯旱云耶?東暹曰,有水根處,不至乾枯,無水根處,未及移秧云,而如或得雨於三伏之前,則可不愆期云矣。上曰,其雨其雨,亢旱如此,極可悶矣。諸臣以次退出。
上在昌慶宮。常參·經筵,以代理停。
肅宗大王忌辰。
尹東暹達曰,明日常參,取稟。令曰,停。
李長夏達曰,大司憲權相一,執義金元行,持平元啓英·金蓍耉,掌令李養源在外,掌令金會元受由在外,今日以監察茶時之意,敢達。令曰,知道。
安允行達曰,兵曹判書李成中,日事違召,無意承膺,事極未安,卽爲牌招察任,何如?令曰,依。
尹東暹達曰,大提學南有容,日事違召,無意膺命,事體誠極未安,卽爲牌招察任,何如?令曰,依。
傳于尹東暹曰,右副承旨,持昨日祝文草,與編次人,來詣于集賢門。
傳于尹得養曰,承旨與編次人,入侍于孝昭殿齋室。
又傳曰,儒臣上下番,同爲入侍。
尹東暹啓曰,喪禮補編,今已安寶,八道監司,三道留守處,依例使院吏下送之意,敢啓。傳曰,知道。
戊寅六月初八日卯時。上御崇文堂。編次人·承旨入侍時,編次人具允明,右副承旨尹得養,假注書金魯鎭,記事官吳尙顯·柳敍五諸臣,以次進伏訖。上曰,注書出去,持常訓以入。臣魯鎭承命持入。上曰,常訓,成於乙丑年是月是日,而萬萬料外,又逢此日,追慕之中,此心難抑,續書之作,烏可已乎?命得養,書續常訓草,又命禮房承旨入侍,出榻敎臣魯鎭承命召入,尹東暹進伏。上曰,晝茶禮祭文草,承旨持去,出付香室,正書以入,可也。東暹退出。上命召入明陵獻官,臣魯鎭承命召入,明陵獻官李益炡進伏。上曰,陵上莎草,無枯損處乎?益炡曰,甚茂盛矣。上曰,卿以獻官,奉審以來,而予則逢此諱日,遙望西郊,庸慕罙切,仍俯伏哭良久,諸臣力請少止。上曰,密昌君,以何年求差獻官耶?益炡曰,乙丑年矣。臣父以是年差去,而臣又差往於今日,追惟臣父,只切悲感矣。上命得養書之曰,乙丑年獻官,卽故密昌君,而今日獻官,乃其子也,追惟往歲,愴懷一倍,而今聞墓在道傍相望之地云。輦過幾番,予莫知焉,旣聞又況今日,其令該曹,遣禮官致祭,祭文當製下矣。出傳敎益炡曰,臣往昌陵酒店時,見李聖新所作,聖上潛邸往來時,下敎於渠者,頗詳細錄書,故臣敢持來矣。上曰,持入,可也。益炡承命持入,上命承旨讀之。敎曰,能詳細書出矣。益炡曰,臣父之墓,在於近郊,距京不過十里餘,自可朝往夕返,方欲仰請於小朝,而勢當一番往省矣。上曰,致祭時,卿躬往進參,可矣。諸臣以次退出。
戊寅六月初八日未時,上御孝昭殿齋室。編次人·承旨入侍時,編次人具允明,右副承旨尹得養,假注書金魯鎭,記事官吳尙顯·柳敍五諸臣,以次進伏訖。上命得養,書密昌君樴致祭祭文。敎曰,密昌,淳厚人也,予聞,宗室中或有作弊閭巷者,而此宗臣則決知其不然,且聞曾於動駕時,亦不讓路於大臣云,亦可謂多氣矣。允明曰,其爲人,淳厚忠實,其享福亦有以矣。呼寫畢,命注書出付香室,又命得養,書續常訓。敎曰,世間事不偶然矣。曾年是月是日,密昌君,以獻官奉審,回奏於齊殿,而其子益炡,又以獻官差去,故參判金尙迪,以承旨,入參於親製常訓之時,而注書金魯鎭,又以史官,入參於續常訓親製之日,亦可謂奇異矣。命小退,儒臣上下番,同爲入侍,校理李錫祥,修撰洪良漢進伏,上命允明,讀續常訓草。敎曰,儒臣之意,何如?錫祥等曰,今玆是書,出於昭訓萬世之意,臣等誠不勝其欽仰矣。上曰,字句,別無校正處耶?錫祥曰,此是大文字,而臣等以寡學蔑識,何敢仰對於卒乍之間乎?上曰,然則從容講確,明更入侍,可也。命承旨書之曰,續常訓活印後,進上三件,進獻一件。又命書之曰,明日,編次人具允明·趙明鼎·蔡濟恭,儒臣上下番入侍。出榻敎諸臣以次退出。
上在昌慶宮。常參·經筵,以代理停。
卯時,日有左珥。自巳時至未時,日暈。
李長夏達曰,明日常參,取稟。令曰,停。
又達曰,大司憲權相一,執義金元行,持平元啓英·金蓍耉,掌令李養源在外,掌令金會元受由在外,今日以監察茶時之意,敢達。令曰,知道。
左議政金尙魯,針灸呈辭。令曰,給由。
尹得養達曰,注書李祉承牌招,何如?令曰,依。
李長夏達曰,卽者,說書南玄老,以其親病,陳書徑出,原書纔已捧入矣,所當直捧禁推徽旨,而此與無端徑出有異,推考警責,何如?令曰,依。
李長夏達曰,兵曹判書李成中,連日違召,尙不承膺,其在事體,誠極未安,卽爲牌招察任,何如?令曰,依。
又達曰,大提學南有容,日事違召,尙不出肅,誠極未安,卽爲牌招察任,何如?令曰,依。
又以弘文館言達曰,校理鄭尙淳,旣有只推之令,卽爲牌招察任,何如?令曰,依。
以校理鄭尙淳牌不進罷職令旨。令于李長夏曰,推考徽旨捧入。
又達曰,諫院許久闕達,事甚未安,除在外,正言洪檍·李在協,竝卽牌招察任,何如?令曰,依。
以正言洪檍·李在協等牌不進罷職令旨,令于李長夏曰,竝推考徽旨捧入。
傳于李長夏曰,昨日入侍承旨及編次人,來詣于集賢門。
又傳曰,何以月三講,此心今日一倍,十一日講經,進定於今日,時刻依前擧行。
尹得養達曰,假注書金魯鎭,身病猝重,勢難察任,今姑改差,何如?令曰,依。
李長夏達曰,明日次對,兩司當爲進參,除在外外,正言洪檍·李在協,竝待開門牌招,以爲入對之地,何如?令曰,依。
李長夏啓曰,卽者,武藝別監李永祥等來告,金天得等稱名漢,以微事拔劍亂刺,武藝別監金兌潝被刺之處,至於八九處之多,幾至死境云,侍衛別監之如是被刃,事甚驚駭,令該曹依法嚴處,何如?傳曰,事極寒心,令攸司嚴處。
李長夏,以侍講院言達曰,本院下番說書南玄老,連日入直矣,以親病,陳書徑出,司書李海重,卽爲牌招入直,何如?令曰,依。
又以吏曹言達曰,司僕正權噵呈狀內,身病猝重,勢難察任云,依例改差,何如?令曰,依。
又以戶曹言達曰,長溪君棅,戊申年守墓官時,恩賜田結,尙未準受矣。全羅道南原府上磻巖坊,山火田八結三十八負七束,自本家願受,故査問本官,打量成冊,今已上來,依例折給,何如?令曰,依。
又以徽寧殿入番宗室意啓曰,本殿參奉張志紹,連日入番之餘,猝得泄痢,度數無算,證形危㞃,以此病狀,萬無將事之勢。而參奉朴東最,身病亦重,不得替直,祭享重地,將未免闕番,入直忠義韓命玄,假參奉差下,以爲推移入直,何如?傳曰,允。
又以御營廳意達曰,本廳分授鷹峯東邊,體城頹毁改築處,女墻亦已畢築之意,敢達。令曰,知道。
大提學南有容書曰,伏以臣,頃入文字,冀解新除,拙訥之辭,雖不足仰格崇高,悃愊之懇,或庶幾俯賜鑑諒矣。及奉批旨,大失所圖,臣誠俯仰跼蹐,益不知措躬之所也。伏惟聖明在御,綜理爲政,官無大小,皆欲長短得所,甚美意也,顧於微臣,擬用非倫,殆無異於負僬僥以千匀,而强之馳走也,一爲顚踣,其所損敗,豈止於一身而已哉?臣於是任,百無一堪,而槪其不可冒膺者有三,不避煩瀆之誅,敢此復陳於离明之下,伏願垂察焉。臣受性迂疏,不閒世情,一切榮塗,非思所存,而偶因承乏,遂成資歷,前後踐履,罔非僭踰,古人所譏,淸官美爵,終身安坐而得之者,不幸近之,居常愧惕,若隕淵谷,滿損之懼,止足之戒,未嘗須臾而忘于心矣。況今所叨,地望之淸要,責任之隆重,又不與他比,臣若貪榮怵分,竊據非據,視之若固有,是不特有負初心,人非鬼責,理所必至,其不可冒膺者一也。臣之少也,固未嘗篤志爲學,而中年多疾,益自荒嬉,古今書籍,多未窺斑,尋常著述,漫不成章,聞識之孤陋,才思之鈍滯,人或竊譏,臣亦自笑,至如騈儷等體,尤屬需世之文,而旣無宿工,全昧章程,代撰絲綸則血指汗顔,短拙莫掩,考試功令則遺珠揀礫,鑑別或眩,祖宗之設置此官,將以賁飾辭令,聳觀聽於四方,簡拔才俊,立標準於多士,而凡此二者,皆臣之所不能,其不可冒膺者二也。文敎之廢弛,莫此時爲甚,國家培養之功,有遜於盛際,庠序作新之術,不由於古義,儒臣,以端坐攻業,爲拙計,文士,以讀書從政,爲二岐,志尙卑下,轉相薰漸,風習一變,泯然同色,而若臣者,亦其中一人耳。今使臣,居矜式之地,任導迪之責,則此眞所謂見正於人之不暇,惡能正人者也?竊恐無補於文治,而竊爲不學者之勸,其不可冒膺者三也。古之人,不苟於居官,以宿德大儒,如自有光,而於其所不能,尙此遜避,況且所不能者,不但四六,不可冒者,非止一二,加以蒲柳之質,多病早衰,神精凋耗,都忘舊學,文思茫昧,反失故步,日用簡牘,酬應尙艱,正使方在是任,猶當量力引退,顧於新命之下,强自修飾,掩其不堪之實,徒占一身之榮,臣雖不知愧,獨不爲有識者所竊笑乎?思量已熟,義在必辭,而一日二日,虛縻華銜,逋慢之罪,益無所逃,玆敢冒萬死,申控前懇。伏乞睿慈,諒臣所辭,亶出血悃,非由文飾,將臣新授職名,亟行鐫改,以重公器,以安賤分,不勝萬幸。答曰,覽書具悉。卿其勿辭,從速察職
說書南玄老書曰,伏以臣之待罪見職,恰滿數朔,而才謏識蔑,不能仰裨睿學之萬一,愧懼之忱,與日俱積,仍伏念,臣父宿祟濕痰,每當盛暑,輒肆闖發,今夏則在谷山任所,家眷未隨,將護無人,調攝失宜,證祟頻發,赴任以後,殆少寧日,臣旣係官于朝,不得馳往看護,私心煎迫,固難堪抑。卽接衙信,則臣父本病之外,又添暴泄,一日之內,度數無算,眞元下陷,昏不省事,急伻倩書,來問醫藥,臣聞來焦灼,心神飛越,身在直所,徑情擅行,固知臣分之所不敢,而情私所迫,按住不得,玆敢投章陳懇,趣裝西發,離違离陛,不勝戀結之私。伏乞睿慈,俯垂矜諒,亟遞臣職,仍治臣擅離之罪,以便救護,以肅朝綱,千萬幸甚。答曰,覽書具悉。爾其勿辭,救護父病。
黃海監司趙明鼎書曰,伏以臣,猥蒙恩擢,旋叨藩臬,自知不稱,惶愧交切,而亦旣辭免不獲,則勢將黽勉冒赴矣。臣之祖父母父母墳山,在於漣川·麻田等地,而身係朝籍,久曠省掃,今當遠離之辰,益切霜露之懷,玆敢冒陳短章,仰請恩由。伏乞离明,俯賜矜諒,特許未辭陛前,隨便往省,以伸至情,不勝幸甚。答曰,覽書具悉。依所陳往省焉。
京畿道·忠淸道·慶尙道幼學臣李垣垕·柳達海·李達春·李恒春·徐昌慶·李華春·張星幬·孔景洙·李時興·朴興周·申處仁·趙彦國·權宗道·申亨伯·李聖元·崔述祚·李錫圭·尹東龍·李鳳彬·成德泓·成德滋·成德漢·吳彦吉·吳彦杰·成德淵·尹心維·全宇楨·成德潤·金鍛·權崍·李聖浩·鄭思周·李景稷·趙如憲·趙文奎·李時大·柳萬枝·金道源·金道渙·成昌準·崔碩卿·柳濟斗·金成玉·鄭思發·鄭思舜·李景蔓·李景茂·鄭載景·鄭壽嶠·金宇桶·全宇興·李時輝·李玄郁·李道貫·鄭思禹·鄭彬·田在龍·徐命禹·鄭一僑·辛命大等,書曰,伏以臣民無祿,天降大割,聖母禮陟未幾,東朝遽又賓天,日月迅邁,兩魂殿祥·禫奄過,大朝聖孝出天,號隕撫時,曷有其極?邸下哀疚之懷,益復靡逮,臣民攀慕,匝域同情,伏以臣等,以文純公朴世采從祀文廟之請,裹足千里,來扣天閽,齊聲仰籲,冀蒙採納,伏承睿答,惟以退修學業爲敎,臣等聚首失圖,實不勝悶鬱,竊伏念世道之升降,亶係斯文之盛衰,亦在儒賢之重輕,是以古昔哲辟,留意世敎者,莫不尊尙儒先,咸秩祀典,以之扶植文敎,風勵士林,非徒爲先賢致崇報之美,抑亦爲斯世恢振作之化。噫,德如先正,學如先正,而尙未擧崇報之典,與腏享之列者,豈非聖朝之欠闕,斯文之至恨,大有關於興衰汚隆之幾也哉?伏聞近年,京畿·兩西儒生之陳請也,每以事體之重爲諭,惟其重其事,而不敢輕其禮,雖出邸下詳愼之至意,臣等死罪,亦不能無惑焉。噫,從祀之典,莫重莫大,而只論其道學之如何而已,惟其重大也。故苟有其人,當必擧其禮,而不容於闕遺,亟行以時,而不容於遷就也,只諉事體之重,而擔閣不行,則是程·朱諸賢,不得列於祀典矣。粵在聖朝之世,先擧兩賢之從享,又允文元公之配食,玆豈非祖宗朝家法,而邸下所當繼述者乎?曩我聖上,躋享兩先正聖廡,咸仰重道之聖心,而褒尙先正,至詢次序,煌煌絲綸,炳若日星,輿情孰不欽歎,文純公之宜享腏配之列,大朝已深知矣。自戊戌以來,竝享三賢之請,出於公共之論,丙子以後,連章屢牘,至再至三,亦可見大同之群情矣。邸下猶且靳難,不卽裁稟許允,天下事,每患知之不明,故行之不決,前後伏奉睿批,每以先正道德,已知之爲答,臣等,竊喜睿學之洞知先正學業,而今反過加難愼於從速之間,終未見曲體章甫之至誠,夬行斯文之盛美,竊恐邸下於先正道學德義之實,猶有未盡洞察,而致此難愼,臣等不勝抑鬱,不揆管蠡之淺,請以先輩緖論,土林公議,復申之,以明祀典之不可已,稟裁之不可靳,惟邸下,留神而詳察焉,先正,生稟星岳之間氣,學接洛·閩之正脈,天分粹然則如良金潤玉,氣像溫如則似和風景星,資已極乎高明,又養之以剛大,妙歲抗疏芹宮,痛辨昔賢之厚誣,弱冠早謝公車,深究先聖之遺緖,一撥便轉,篤志求道,不階師承,遠紹絶傳,默契兩賢,動遵成規,精思實踐,心得妙悟,敬義交持,直臻群聖之堂奧,博約兩致,尤得考亭之心法,洞會大原,獨造源頭,始銖累而寸積,終德成而仁熟,視天下無一物非吾度內,故任大道遠,日俛焉孶孶,踐履存養,光輝粹盎,常以唐·虞之執中,洙泗之求仁,程·朱之居敬,前聖後聖,其揆一也。敬爲成始成終,故仁可求而中可執,此固萬世爲學之法程,卽先正工夫之階級,一循節度,眞積力久,融洽洞澈,先正之學,可謂安且成矣。夙悟道體,探索硏幾,抽關啓鍵,透澈妙奧,卓識精義,發前人之所未發,纂書立言,爲後學之準的,貫通天人之妙,剖析牛蠶之微,翼六經而折群衷,溯百王而輯禮書,所纂凡三十餘書,心學旨訣則條目精密,六禮疑輯則品節纖悉,先輩謂通解心經後,惟此書耳,述師友之淵源則有東儒師友錄,悶初學之迷方則有敎法要旨,居家要儀,正家範也,稽治錄,該治道也。表章箕聖之學則有全編,深憂師友道壞則有考證,於家禮·心經有要解,於大·小學·中庸·近思錄則有讀書記,於春秋有補編,纂聖賢之言行則有遺模,慨樂律之崩缺則有遺編,闢異端則有陽明學辯,輯先聖微言則有家語外篇,其他裒稡東賢文字,以羽翼斯文者,又十餘種,尤精邃於禮學,如禮說三禮儀等書,爲禮家三尺,損益儀文,指南迷塗,遐陬委巷,亦莫不遵用,千古製作,於斯爲盛,繼往開來,嘉惠後學,大有功於聖門,蔚爲宗於一代,昔我朱夫子,挺生濂·洛之後,證正群書,立爲準則,黃榦·李方子之徒以爲,非近世諸儒所可彷彿,語道德則不異而謂爾者,豈非以事功乎?此朱子所以集群儒之大成者也。我東儒先,莫盛於聖朝,而發揮經傳,富有著述,語其事功,則蓋無過於先正,而集東儒之大成者也。儘張子所謂,爲天地立心,爲生民立道,爲先聖繼絶學,爲萬世開太平者乎?接引後進,儼立師道,講討提撕,諄諄善誘,襲和欽德,充然各得,摳衣之徒,殆四百人,名儒碩輔,輩出門墻,陶鑄之化,吁爾大矣。慨俗學科臼之溺人,痛陸·王禪會之誤世,牖歸實地,擴闢詖辭,俾從遊之士,不迷其門路,早見兇渠之背聖經而倡邪說者,逆覩於羸豕躑躅之幾,嚴斥於惑世張甚之日,洞辨淑慝,不惡而嚴,有如此,至於經綸事爲之際,益見公平純正之心,粹然一出於天德王道,學主于明體適用,志切于致澤尊庇,囂然處乎畎畝,惓惓不忘斯世,行藏適義,動合潦霽,當冠屨倒置之辰,遯跡丘園,考槃薖軸,若將終身,與先正臣文正公宋時烈,同心同德,秉春秋之大義,講尊攘之宏猷,進退去就,以是卜焉,去誥命之僞號則始膺旌招,迨造辟而陳謨則必主復雪,當己巳群奸之㭬賢,表章文正尊周之大業,逮甲戌改絃之新化,首陳孝廟志事之善述,投匭封章,密勿勤懇,昭揭斯義於擧世諱言之日,陽復之機,庶幾復見,而彼价壓境,浩然歸山,出處終始,光明煒燁,在昔儒賢之握勻衡而當世務者,寥寥罕覯,而事功巍煥,卓絶今古,寧考在宥,契合昭融,待以賓師,與共天職,禮遇之隆,振古未聞,幡然就聘,皇極是扶,匡君正事,尊王黜霸,鑑空衡平,不偏不倚,修齊格致之要,備見於袖箚筵對,彌綸設施之猷,燦然於萬言章牘,提綱絜維,丁寧反復,集人材而造俊士,革弊政而講治法,宏綱大目,皆從經術中出來,擧而措之,可以登三軼五矣。每以虞庭寅協箕疇錫福之道,上告下責,如救室鬪,至誠惻怛,沕契於李文成矩矱,千載之下,想見其至公血誠,癸亥之恢張公議,則必區分五等,明辨涇·渭,以拓規模,甲戌之代誥籲廷,則必力主名義,激揚懲討,以淑世道,士流有所依歸,人心不至陷溺,消融調合之際,和而不流,是非截然,獨觀昭曠之原,默存其防,斥邪與正,權度是裁,繩尺無差,此文正公宋時烈之所以海上臨命遺書與訣,托世道之衛閑,任斯文之宗主者也。當師生暌乖之日,規責調和於變起之初,亶出救世苦心,顯加扶抑於狼狽之後,晩年大定是非,永有辭於百世矣。至若先事之見,驗若龜蓍,至論格言,防微杜漸,逆折寵倖而端本源,必誅亂賊而樹倫綱,倘使先正之言,早行於戊辰,則己巳之奸壬不作矣。果行於甲戌,則辛巳之妖孽不起矣,涓流不塞,竟至滔天,有識竊歎文靖之眞聖者也,洎乎擢登三事,擧國以聽,明良都兪,展布伊時,佇見大猷之升,儒者位遇之盛,莫加於此時,諸葛不死,禮樂可興,天奪遽速,哲人云亡,西山立朝,僅四十日,志業未究,東民無祿,竟不蒙眞儒之至澤,士林之恫滋甚。噫,先正學成而道尊,行純而德備,出處正大,功烈卓純,立言設敎,發揮群聖之經傳,遺風餘韻,聳動百世之瞻聆,雖謂之功不在禹下可也。今日兩廡之享,捨先正而誰歟?頃年大朝,以若非先正,誰當祀典爲敎,莊誦聖敎,八方欽仰,況此陳籲,粵自最初三賢竝擧之論而倡焉,則到今兩賢升躋之後,豈可不亟擧一體之典,以爲崇報之道乎?苟欲丕振儒風,有所瞻依,皆知學業之當修,爲善之可慕,則惟在於表闡先正,標準一世,俾道脈不至於泯絶,世敎不至於汚下,其有關於治忽,顧不大歟,邸下欽承傳心之學,克盡善繼之美,則仰體大朝尊尙之誠,逈出尋常,俯察擧國同情之論,終難違咈,應行之禮,固當遄卽修擧,何可諉以體重,久閼而靳惜,不思所以登時裁稟,亟行曠典,徒使一國之士,無所矜式,斯道之緖,漸就墮壞也哉?臣等久沐淑艾之澤,倍切高山之仰,好德彝性,一辭無間,輿情響合,不謀而同,始瀝血而祈請,終連章而叫呼,必欲得請而後已者也。伏願邸下,克恢尊賢之盛意,深軫群情之慕仰,勿以體大而難之,勿以常格而拘之,仰稟大朝,亟準祀典,以盡崇報之道,實世道斯文之幸也,臣無任云云。答曰,覽書具悉。日月流邁,兩魂殿祥·禫已過,哀慕莫逮,一倍罔極,業已詳諭,爾等其退修學業。
戊寅六月初九日辰時。上御崇文堂。編次人·承旨·儒臣上下番入侍時,編次人具允明·趙明鼎·蔡濟恭,校理李錫祥,修撰共良漢,右副承旨尹得養,假注書金魯鎭,記事官吳尙顯·柳敍五諸臣,以次進伏訖。上曰,俄者講經有命,一儒臣退去,擧行,可也。錫祥退出,上命允明,讀續常訓。敎曰,編次人有何意見,而字句間,別無可以稟定者乎?明鼎等曰,別無可以稟定者矣。上曰,當一番問議於時·原任大臣,而以活字當印出矣。諸臣以次退出。
戊寅六月初九日午時。上御涵仁亭。講經入侍時,領事申晩,知事吳彦儒,特進官金善行,參贊官李長夏,侍讀官李錫祥,檢討官洪良漢,假注書金魯鎭,記事官吳尙顯·柳敍五諸臣,以次進伏訖。上讀中庸,自無憂者其惟文王乎至第九章治國其如視諸掌乎止。錫祥讀章下註,至推已及人止,良漢讀,自通達也至記有詳略止。上曰,儒臣陳文義。錫祥曰,此二章,專指文·武而言,傳以窮神知化爲聖學之極工,而帝王之孝,莫大於善繼善述,古語云,欲法堯·舜,當法祖宗,列聖相承精一二字,卽我朝之家法,而敬天恤民,又繼述之大者也。臣伏覩御製續常訓一篇,其敬天恤民之意,溢於辭表,臣與下番,相與奉讀未半,自不覺三復欽歎,而夫繼述之孝,不亶在於敬天恤民而已,凡於發之號令,措諸事爲之際,亦須以繼志述事爲務,臣所望也。上曰,文王無憂之言,可謂善形容矣。晩曰,此言文王之極功,而非以文王爲不爲憂勤者矣。良漢曰,文王日昃不遑,夙宵憂勤,故能善繼善述,若不憂勤,則將何以繼述乎?上曰,天球,何物也?晩曰,此乃周之寶器,而卽顧命所云,天球河圖之屬者也?上曰,大訓者,何也?晩曰,卽文·武世傳相守之訓,而後世無傳者矣。良漢曰,善繼之善字有味矣。必不忘先王之志,然後可以爲善,不然而徒遵先王所行之跡,則亦不得爲善,若能善繼善述,則亦可以傳之千萬世而不失矣。行先王之政,遵列聖之志,必以不忘先王之志爲心,一政一令之問,必須存得此心則好矣。上曰,下番之言好矣。燕毛何義也?以毛髮之色,辨長幼之序矣。上曰,實是剪商之剪字,似太迫矣。晩曰,此是聽人之語,而雖以我朝言之,桓祖大王之還于咸興也,從者如歸市云,此爲肇開鴻業之基矣。上曰,龍飛御天歌,與周頌相侔矣。錫祥曰,當此月三開講之時,館直之苟艱,未有甚於今日,校理鄭尙淳,新自南邑,聞已上來,而連事違傲,終不行公,似當有申飭之擧矣。晩曰,一經外補之後,廉隅亦可謂已伸,則今何可過爲撕推乎?申飭行公宜矣。上曰,殊涉過矣。其令申飭,卽爲行公。出擧條晩曰,徐命天,亦以安州軍餉事,罷職矣。上命長夏書之曰,頃日體元,行霈典於金吾秋曹,而其於歲抄,猶靳一霈,豈一視之道哉?今夏等歲抄,曾前赦典不爲擧論者外,一倂蕩滌。出傳敎上曰,上番儒臣,年老而久入直,誠貴矣。晩曰,爲人甚剛明,講讀亦精詳矣。上曰,年幾何?錫祥曰,庚辰生矣。諸臣以次退出。
戊寅六月初九日申時,上御崇文堂。編次人·儒臣上下番·承旨入侍時,編次人具允明·趙明鼎·蔡濟恭,校理李錫祥,修撰洪良漢,右副承旨尹得養,假注書金魯鎭,記事官吳尙顯·柳敍五諸臣,以次進伏訖。上命明鼎,讀續常訓。敎曰,續常訓,可謂善成,而亦無點刪處,下番儒臣,持此出去,正書後,明日持往,問議於時·原任大臣,而入侍更稟,可也。命承旨書之曰,中官趙正翼放送事,分付該府。出傳敎諸臣以次退出。
上在昌慶宮。常參·經筵,以代理停。
尹東暹達曰,明日常參,取稟。令曰,停。
尹得養達曰,今日,賓廳次對,故大臣·備局堂上,來會大朝,十六日次對,進定於今日,頉稟。令曰,知道。
又達曰,大司憲權相一,執義金元行在外,掌令金會元受由在外,掌令李養源,持平元啓英·金蓍耉在外,今日以監察茶時之意,敢達。令曰,知道。
藥房提調李成中,副提調魚錫胤啓曰,時雨又沛然,伏未審日間,聖體調攝,若何?憊眩之候,寢膳之節,亦何如?前劑入湯劑,已盡於昨日,臣等,卽與諸御醫入診,詳察聖候,議定繼進之劑爲宜,臣等不任區區伏慮,敢來問安,竝此仰稟。答曰,知道,氣則一樣,湯劑五貼劑入,下敎日,入侍宜矣。
尹得養,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
尹得養達曰,兵曹判書李成中,日事違召,無意承令,事體誠甚未安,卽爲牌招察任,何如?令曰,依。
傳于尹得養曰,十六日備堂入侍,以今日爲之。
尹東暹達曰,大提學南有容,再書承批之後,又不出肅,誠極未安,卽爲牌招察任,何如?令曰,依。
尹得養啓曰,卽者,備邊司郞廳來言,大臣·備局堂上,依下敎,來待矣。傳曰,來詣于集賢門。
傳于尹東暹曰,昨日入侍承旨,持草〈記〉,備局入侍,同爲入侍。
傳于尹得養曰,欲爲校正,只同副承旨留院,備局入侍,承旨竝同入。
尹得養達曰,今日承旨竝入侍事,命下矣。左承旨李奎采,卽爲牌招,何如?令曰,依。
傳于尹得養曰,編次人留待,承旨持草〈記〉入侍時,同爲入侍。
尹東暹,以侍講院言達曰,本院下番,連日闕直,事甚未安,司書李海重,旣有只推之令,卽爲牌招入直,何如?令曰,依。
尹得養,以弘文館言達曰,校理鄭尙淳,旣有只推之令,卽爲牌招,何如?令曰,依。
以司書李海重牌不進罷職令旨,令于尹東暹曰,推考徽旨捧入。
尹東暹達曰,預備兼春秋洪敍箕,身病猶重,勢難察任,今姑減下,何如?令曰,依。
尹得養啓曰,因本院達辭,預備兼春秋洪敍箕,減下事,依下矣,其代,令該曹卽爲口傳差出,何如?傳曰,允。
吏曹口傳政事,兼春秋單柳泳。
有政。吏批,判書洪啓禧在外,參判李昌壽進,參議洪樂性式暇,同副承旨尹得養進。吏批啓曰,通禮院左通禮安致宅呈狀內,身病甚重,勢難察任云,依例改差,何如?傳曰,允。又啓曰,通禮院相禮南彦彧受由過限,未上來,依例改差,何如?傳曰,允。吏批啓曰,判書洪啓禧在外,參議洪樂性式暇,小臣獨政未安,何以爲之,敢稟。傳曰,仍爲之。又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。以南泰會爲都承旨,申暐爲右承旨,鄭存謙爲右副承旨,兪漢蕭爲大司諫,朴聖源爲司諫,李宜馣·南綺老爲正言,洪準海爲副修撰,徐志修爲右尹,洪鑑輔爲同敦寧,李成中爲軍器提調,李正吾爲吏曹正郞,鄭奎祥爲工曹正郞,趙榮進爲司僕正,尹東哲爲永禧殿令,崔台鎭爲敦寧主簿,魏昌祖爲襄陽府使,吳尙顯爲祥雲察訪,許彙爲左通禮,李萬育爲相禮,校書博士柳煥德,學諭吳泰章,學錄李寬,竝單付。
兵批,判書李成中病,參判尹東度病,參議趙重晦入直進,參知朴昌潤病,同副承旨尹得養進。副司直吳遂采·李萬宗·洪宗海·宋文載·金始煐·安允行·李長夏,副司果尹一復,晉州監牧官金履遂,南陽監牧官金道弘,相換。
尹東暹,以禮曹言啓曰,卽接宗廟署所報,則永寧殿·東正門內邊,西北角椽含朽傷,女夫防草瓦七張及塗灰,竝墜落於磚石上,聲震殿內云。正殿至近之地,有此蓋瓦墜落之患,不可無慰安之擧,慰安祭不卜日,來十二日設行,有頉等處,同日兼行修改告由,而始役吉時,辰時爲吉云,以此時擧行,令繕工監,別定監役官,仍爲修改事,分付,何如?傳曰,允。
尹得養,以禁府言達曰,慶尙道鎭海縣投畀罪人趙正翼放送事,令旨達下矣,放送之意,分付道臣,何如?令曰,依。
戊寅六月初十日辰時。上御崇文堂。大臣·備局堂上次對入侍,諸承旨同爲入侍時,右議政申晩,行司直金聖應,禮曹判書洪象漢,廣州留守李喆輔,戶曹判書李宗白,副司直申晦,刑曹判書李益輔,副司直徐志修,開城留守金致仁,訓鍊都正具善復,行副護軍鄭汝稷,行都承旨魚錫胤,左承旨李奎采,右承旨尹東暹,右副承旨尹得養,假注書金魯鎭,記事官吳尙顯·柳敍五諸臣,以次進伏訖。晩曰,夜間聖體,若何?上曰,一樣矣。上曰,時雨霈然,民事甚幸矣。晩曰,亢旱之餘,甘澍又降,穡事庶可登熟矣。上命得養書之曰,一霈之後,浹旬不雨,又有旱徵,初伏不遠,爲民焦悶,欲觀昨夜東風之後,若無其雨,復欲代犧親禱,蒼蒼爲民,望外霈然,吾民庶幾,今番諸道農形,雨澤以快啓爲之事,分付。出傳敎晩曰,此東伯沈鏽狀達也,以爲杆城等五邑虛結,旣有道臣巡歷時,親審査實狀聞之令,故今春巡過時,田畓字號,負數與量案,憑準後踏驗,而其中當年還起處及前頭可起者,査實計除,樹木成林,浦落無形,人力所難容者,精査執摠,則杆城郡二十八結三十九負五束,平海郡三十八結五十八負八束,寧越府三十八結七十六負四束,安峽縣六十結九十二負八束,歙谷縣六結七十二負六束,特爲永減事,請令廟堂稟處矣。此是當初,本道安集使書啓中所請,而又因道臣狀聞,使之査實後稟處者也。田結蕩減,事雖重難,白地徵稅,亦甚矜惻,道臣旣親審覈實,又有此狀請,其在恤民隱之道,宜有變通,依其所請許施,何如?上曰,尙今靳持,非爲民之意,況査實之後乎?特爲蕩減。出擧條又所啓,此乃廣州留守李喆輔所啓也,以爲本府京驛保,依水原例革罷事,御將洪鳳漢,在本府時狀請,而領相以軍額之難於移定,陳達置之矣。今則利川前營將旣罷,所屬標下二百名內,一百二十五名,還定束伍,七十五名,無屬處,今此京驛保十三名,移送利川事爲請,有令備局稟處之命矣。廣州,比水原尤重,而利川軍丁旣有裕,則不可無變通之道,特令移定,事甚順便,依所請許施,何如?上曰,依爲之。出擧條又所啓,振威前縣令朴麟源,以陳田成冊事,曾有卽其地定配之命矣。追後聞之,則當初成冊懸註之語,乃是論報巡營者,而自巡營修報備局時,以其報辭懸註云,事實果如此,則宜不無可恕之端。而且其老父,年過七耋,病勢方重云,情理亦涉可矜,似合有參酌之道矣。上曰,飭已行,特爲放送。出擧條又所啓,頃日畿湖兩道堤堰摘奸備郞,俱已還來,而京畿最甚執頉,豐德·富平兩邑,則初有當該守令,令該府處之之命,旋已分揀矣。其他各邑,亦多有執頉處,宜有飭罰,至於忠淸道,則以道臣之申飭,其所執頉,勝於京畿,而其中鴻山堤堰六處中五處有頉,此則不可無飭,當該守令,令該府處之,其餘執頉處,畿湖守令,一竝從重推考,何如?上曰,事則畿湖不可異同,畿甸守令,旣已分揀放送,此時曠官,不可不顧,鴻山縣監,從重推考,觀其緘辭,其餘守令,推考,可也。出擧條晩曰,俄見江原道臣狀本,則無根之訛言,至及於襄·杆之間,甚至於邑倅郵丞之挈眷奔避,雖已罷黜,誠甚駭怪矣。上曰,此必海西之餘波,至及於東峽,而其所處事,誠寒心矣。晩曰,農民之棄鋤波蕩,守宰之携眷竄匿,俱係變怪,緩急將何以得力乎?上曰,吳奉源年老耶?晩曰,已老云矣。上曰,必因老怯所致,而甚駭然,將用之何處耶?命捕將具善復進前,善復進伏。上曰,捕將亦聞之耶?對曰,臣已聞之,果卽發送偵探之捕校,而姑未還來矣。上曰,若轉相告引,捉得虛謊,如向來鳳甲者,則豈不難處乎?此則申飭,可也。晩曰,判尹趙榮國,連在江郊,不但不參於備局,詞訟處地之久曠,事甚可悶,從重推考,申飭行公,何如?上曰,過矣。日昨兵判,以內局入侍,予以故人之子,不可負予之意諭之,渠亦感泣,對以當盡力供仕於藥院云,必多置藥院之任,然後方可勉出撕捱之人,如是而可以做國事乎?趙榮國,則當以榻敎嚴飭之矣。晩曰,畿伯趙暾,見方辭免,農形狀啓,雖爲擧行,以向來筵敎中,君命重耶?道先生重耶?此下敎,萬萬惶懍,以此蹙伏俟罪云矣。上厲聲曰,爲臣子者,一承嚴敎,輒以撕捱爲事,雖以向來兩儒臣事言之,必欲力辭乃已,廣留方入侍,而李心源事極非矣,若然則君何以使臣,而臣何以事君乎?至於趙暾,則責在道先生,道臣非可以此撕捱者,而猶尙如此,使渠任自爲之,可也。頃欲使之入侍而未果,若聞此下敎,而又復辭免,則是無臣分也。喆輔曰,叔姪,卽父子間,而臣不善敎導,至承此嚴敎,臣誠萬萬惶恐矣。上命得養,讀續常訓。敎曰,卿等之意,何如?晩曰,前後御製中,心鑑·常訓等書,眞可以垂法於萬世,貽訓於後昆,而今玆一編,以敬天恤民二條,辭約而意正,眞所謂發前人之未發,臣等誠欽仰敬歎矣。上曰,昨令儒臣往議時,原任大臣金領府·兪判府,必有所見矣。晩曰,俄者儒臣,以此來問於臣,故臣亦已敬覽矣。上曰,藏之史庫,傳之後王,則可以爲常目之鑑矣。晩等曰,然矣。印刊時,有活字刊行之命,而名之以續常訓,則與常訓爲上下卷,依常訓例刻出,似好矣。上曰,活字何妨耶?宗白曰,古有新陵守侍陵官,衰服備給之例矣,弘陵守侍陵官,方以淺淡服事,有論報仰請於本曹者,而旣非定例,有違規式,必欲一番筵稟而處之,故敢此仰達矣。上曰,淺淡服與衰服無異,何可每每給之乎?依定例施行,可也。善復曰,假稱憲吏之作拏閭閻,受賂民家者,頃已捉囚,而竝入於輕囚放釋中,今又捉囚,可以嚴治推給矣。上曰,此時,豈有禁吏而有行公臺臣乎?錫胤曰,掌令金會元行公時出禁云,而郊壇動駕時,臣亦以都憲,出南學禁吏矣。晩曰,假稱禁吏,掠取民錢者,今雖現發,不發者,又不知爲幾許,若不嚴懲,必將接跡而起矣。益輔曰,臣亦捉囚,而分輕重嚴處爲計矣。上曰,假稱禁吏,則督捧受賂之錢,推給本主,可也。而出禁憲臣,則極爲非矣。命得養書之曰,頃者郊壇時,出禁臺官,因一出禁,貽弊都民,臺臣一竝罷職。又命書之曰,左副承旨許遞,與都承旨有闕代,政官牌招開政。出傳敎志修曰,俄者因關東報本,而虛結事,旣已發端,臣敢仰達矣。大抵八路之虛結,非獨止此,此蓋畓則給災,而田則雖累年陳廢,以一年再耕,元無給災之規,一爲起田,不得懸陳,故虛結皆在於田,此皆白地徵稅之處也。昨年陳田勸耕事,以出於絲綸者觀之,竊想聖意,蓋欲其元田之陳荒而應稅者,勸令起墾,俾除白地應稅之弊也,而及夫秋後,收租案皆執新起,所謂新起者,卽量陳而今起者也。其土尤瘠,故爲量舊陳,今雖一年起耕,何可每年耕墾,而一入元田之起,更無懸陳之路,昨年之稅,雖幸特減,而今秋戶曹,必以昨年新起之數,而責其應稅矣。昨年新起,則依續典隨起收稅例,施行,似好矣。上曰,陳田起耕者,豈不降續乎?右議政申晩曰,量舊陳之新起者,降續隨起收稅事,已有令甲矣。志修曰,此則臣未及知之,而有此達矣。晩曰,量案,懸陳而起者,爲新起,中間陳廢而更起者,爲還起矣。志修曰,臣只知有甲寅降續之令,而田案,本無降續懸錄之事,故臣待罪喬桐時見之,則量舊陳之甲寅以後新起者,多有還陳,而同入於元田起耕實數中,年年應稅,至以松家海坪新起處,充其元數,而不敢懸陳矣。臣旣知有甲寅之令,故前年報戶曹懸陳,而陳處甚多,不可盡頉,戶曹亦未必聽施,故陳田之有草樹處,島中柴貴,可以刈賣應稅者,不得擧論,只以其中醎水往來不毛之地數三結,入於還陳而減稅矣。上曰,降續之令,徐志修,以副學而不知,他尙何說?晩曰,再昨年臨門時,亦有下敎者,而卽爲行會於諸道矣。今以宰臣所達觀之,外方之不知有飭敎,而昧於奉行,亦可以推知,宜有更加嚴飭之道矣。上曰,令備局,另加申飭。出擧條又所啓,臣以俄者陳田虛結事,有所仰達者,而有未畢之辭,更達矣。朝家勸耕陳田,蓋謂其量後陳也,而收租案,則必令多執新起,凡量案之起田,名爲元田,雖量後多年陳荒,旣皆以起田,納稅於戶曹,故守令,雖多數勸耕,無以自顯其功,惟量陳田勸耕,然後實摠始增,而可免於罪責,故良田沃土之因荐饑陳荒者無數,而守令置之自如,一任其白地應稅,而惟務量陳,薄土之勸耕,恐非朝家勸耕之本意也。臣意,則自今勿以新起爲務,而惟以元田之陳而白地應稅處,勸耕多寡,爲守令之勤慢,恐合事宜矣。右議政申晩曰,此言誠然矣。上曰,所奏誠是,令備局商確,後日登對時稟處。出擧條又所啓,朴麟源,以其有篤老之父,俄有特放之命矣。徐逈修亦有老母,年迫七十,朝夕涕泣云,其情理之可矜,無異於麟源,臣以一家之間,有涉私情,而不勝其愍惻,敢此仰達矣。晩曰,徐逈修事,業欲一陳而未果矣,逈修,遠謫黑山島,今已經年,聞其母年老病篤,朝夕涕泣云,情理之矜惻,實是衆所共知者矣。上曰,徐逈修極爲非矣,而適當今日,心有所感,特爲放送。出擧條上曰,志修與逈修,爲幾寸乎?晩曰,十寸矣。上曰,以其有老母,故生惻隱之情,誠孝子之心矣,予於此等事,必欲堅守,而以其適當追慕之時,故特許所請矣。奎采曰,臣以職掌,有仰達者矣,昨有五等蕩滌之傳敎矣,減一等乎?減五等乎?上曰,奪告身之類,限五等一竝蕩滌。出榻敎上曰,魏昌祖亦入於蕩滌中乎?得養曰,以未及承下敎,必不同入矣。上曰,戶曹參議魏昌祖,一體放送。出榻敎上命得養書之曰,歲抄中,中官·三醫司雜職之類,與昨日放送中官,給牒敍用,一體擧行。出傳敎諸臣以次退出。
戊寅六月初十日未時。上御崇文堂。編次人·承旨入侍時,編次人具允明·趙明鼎·蔡濟恭,同副承旨李長夏,假注書金魯鎭,記事官吳尙顯·柳敍五諸臣,以次進伏訖。上曰,近來無言事書耶?長夏曰,無之矣。雖有之,皆入於小朝矣。上曰,何不持入承批耶?以頃日大臣所奏,而始知有沈益聖書,何可不持稟於予耶?命注書,召入在院承旨,右承旨尹東暹進伏。上命書傳敎曰,近者耳目之官,其雖媕婀,豈無其章,且曾有下敎,則無一張示予,而頃因大臣所奏,乃知其涉稽忽,故欲爲處分問之,所對亦涉朦朧,其所勉飭,宜先惟允,當該承旨李長夏遞差。出傳敎東暹曰,開政有命,而院直無人,右副承旨,纔已出去,牌招入直,何如?上曰,右副承旨尹得養,卽爲牌招入直。出榻敎上曰,編輯事,已訖工進獻,可謂速了而善成矣。明鼎等曰,寫字官,工匠輩,皆至誠勤勞,自有書役以來所無云矣。上命東暹書之曰,原篇御製,旣已修入,校正堂上以下,書啓。出傳敎命注書,持入書啓,臣魯鎭承命持入。上命東暹書之曰,校正堂上監司趙明鼎,左尹具允明,行副司直蔡濟恭,各虎皮一領賜給。旣賞今番校正功,前日編次之勞,焉可忘乎?奉朝賀元景夏,判書洪啓禧,留守李喆輔,亦賜虎皮一領,贈判書吳光運,故判書趙明履,或屬於最初,或竭心編次者,皆作故人,予心愴然,雖賞奚施,其孫吳璹,其子趙德行,特令該曹,右職調用,寫字官張壽仁,特施永付之科,洪聖源·洪錫基·李彦佑·鄭觀周·崔道慶·李胤彬·尹道涵·崔天逵·李錫賓·閔重錫·金恒瑞,竝高品付料,畫員·算員·監董·書吏等,令該曹,未布從厚題給,其餘員役工匠等,令該曹,米布分等題給。出傳敎上曰,郞廳李原達,亦有效勞者耶?允明曰,以吏郞連日在直,故自不得不晝夜監董矣。上曰,爲人頗勤實矣。上曰,列聖誌狀,又已畢役云,甚幸矣。明鼎曰,誌狀及御製補編,俱皆順成,實是盛擧矣。上曰,補編,眞是好箇文字,後雖有知禮者,必爲不易之典禮矣。諸臣以次退出。
上御昌慶宮。常參·經筵,以代理停。
申暐達曰,大司憲權相一,執義金元行,持平金蓍耉·元啓英,掌令李養源在外,一員未差,今日以監察茶時之意,敢達。令曰,知道。
又達曰,明日常參,取稟。令曰,停。
又達曰,兵曹判書李成中,日事違召,無意承膺,其在事體,極涉未安,卽爲牌招察任,何如?令曰,依。
尹東暹,以弘文館言達曰,校理鄭尙淳,旣有只推之令,卽爲牌招察任,何如?令曰,依。
又以侍講院言達曰,本院下番,連日闕直,事甚未安,司書李海重,旣有只推之令,卽爲牌招入直,何如?令曰,依。
申暐達曰,大提學南有容,一向違召,終不出肅,事體誠極未安,卽爲牌招察任,何如?令曰,依。
以校理鄭尙淳,司書李海重牌不進罷職令旨,令于申暐曰,竝推考徽旨捧入。
尹東暹,以弘文館言達曰,新除授修撰洪準海,時在平安道龍岡縣任所,經筵入番事緊,請斯速乘馹上來事,下諭。令曰,依達。
傳于蔡濟恭曰,御製編次人及昨日問議儒臣,來詣于集賢門。
假注書金魯鎭改差代,以尹景祖爲假注書。
申暐啓曰,兵曹兼春秋吳尙顯遷轉代,令該曹,卽爲口傳差出,何如?傳曰,允。
傳于蔡濟恭曰,祝文有添書事,承旨來詣于集賢門,收議儒臣,同爲入侍。
兵曹口傳政事,兼春秋單姜始顯。
傳于蔡濟恭曰,以頃者守侍陵陵官事,有下敎者,明日食後,戶判使之來待。
傳于蔡濟恭曰,戶判使之入來。
尹得養啓曰,戶曹判書李宗白,依下敎,來待矣。傳于尹得養曰,來詣于明政殿後。
尹得養,以吏曹言達曰,卽接宗簿寺牒報,則正韓宗濟,除授後,過限未肅拜,依例改差,何如?令曰,依。
又以義禁府言達曰,戶曹參議魏昌祖放送事,命下矣。魏正祖,下去咸鏡道咸興地,拿來書吏,曾已發送,依傳敎,放送事,分付道臣,何如?令曰,依。
戊寅六月十一日申時。上御崇文堂。承旨入侍,收議儒臣,同爲入侍時,修撰洪良漢,左副承旨尹東暹,假注書尹景祖,記注官徐秉德,記事官柳敍五,以次進伏訖。上命承旨書之曰,於義宮兩殿祭享,多有擧行之事,而此時經費,亦不可不顧,錢文二百貫,令兵曹·戶曹,分半輸送,米一百石,惠廳送于戶曹,輸送該宮,以補祭需。出傳敎上親製告由文,命承旨書訖。上曰,續常訓印時,板如心鑑,行亦如之,字亦如之。東暹曰,題目低二字,原文低一字書之乎?上曰,依此書之。上曰,進上三件,進獻一件,不必盛樻,以函進之,可也。上命承旨書之曰,孝昭殿外有渗漏處,告由文製下,望祭兼行事,分付。出傳敎東暹曰,向者璿源譜略陪進時,鼓吹,陳而不作,今番誌狀陪進時,亦依此爲之乎?上曰,除鼓吹,只設儀仗,可也。東暹曰,喪禮補編,以五上司分頒磨鍊,而上司有六處,一件不足,何司當拔之乎?上曰,忠勳府拔之。上命承旨書之曰,續常訓一件,一依儀軌例,粧䌙盛樻子,藏于本館史庫,外處史庫各一件,紙衣,日後曝曬時持去,同藏于本常訓樻中。出傳敎諸臣以次退出。
戊寅六月十一日午時。上御崇文堂。編次人問議儒臣入侍時,編次人蔡濟恭,修撰洪良漢,同副承旨尹得養,記事官李祉承,記注官徐秉德,記事官柳敍五,以次進伏訖。上曰,續常訓草,儒臣問議以來乎?良漢曰,諸大臣處,則皆爲問議,而領敦寧,則前參判趙載洪卒逝,故未果問議矣。上曰,然乎?何日卒逝云乎?良漢曰,昨日卒逝矣。上曰,此人年紀如何耶?得養曰,四十六矣。上曰,登科,在於何年耶?得養曰,卽甲戌道科矣。上曰,承旨抽草紙書之。上曰,前參判趙載洪,以豐陵之子,登科屬耳,官僅宰列,已作古人,予心愴悼,凡諸擧行等事,令該曹,從厚擧行,以示予意。出傳敎上曰,儒臣奏問議草,可也。良漢奏訖。上曰,其中,果不無穿鑿未穩處,予亦欲改之矣。諸大臣,各論意見,不負我意,誠可嘉矣。良漢曰,諸大臣,再三披讀,若有些少涉疑處,輒陳所見,今則全篇圓完矣。上曰,編次人讀之。濟恭讀訖。上曰,後之嗣王,若味乎此,則其國庶幾,不然則未或不亡,此書雖小,帝王之得失,邦國之盛衰係焉,而其所以得失盛衰者,莫不由於敬天愛民上功夫勤忽之間而已,苟或爲人君者,慢天虐民,而曰其國不敗,予未之聞也。濟恭曰,敬天愛民,人君之大政,此書始終之意,直破天人之際,凛然若此,貽燕之謨,莫尙於斯矣。得養曰,昨日有五等奪告身以下,一竝蕩滌之下敎,而其中有特敎,被罪者,有罪名之不輕者,又或有干連鞫獄者,以此該曹,不敢循例擧行,吏曹參判李昌壽,屢次往復於臣,要爲一番筵稟,故臣敢此仰達矣。上曰,歲抄中應入者,先爲擧行,其餘,後日入侍稟處,可也。出榻敎上曰,南草之禁,本來有之乎?日前先農壇擧動時,予之下敎本意,只是申禁作門內矣。而魚錫胤之作門外出禁,抑何爲耶?得養曰,臣追後聞之,則聖上親禱之時,雖作門外,亦有陪祭百官,故一竝申禁云矣。上曰,作門外旣禁之,則禁吏,必轉入城中,其弊豈小耶?魚錫胤雖本柔,爲禁吏地出禁,極迂闊矣。得養曰,右副承旨鄭存謙,與左承旨李奎采,有舅甥應避之嫌云,臣敢此,仰達矣。上曰,右副承旨鄭存嫌,有應避之嫌云,許遞,其代,行司直蔡濟恭除授,牌招察任。出傳敎諸臣遂以次退出。
戊寅六月十一日初更。上御崇文堂。戶判入侍時,戶曹判書李宗白,同副承旨尹得養,假注書尹景祖,記注官徐秉德,記事官柳敍五,以次進伏訖。上曰,守侍陵官衣服,用庚戌前例乎?宗白曰,弘陵則用辛巳例矣。上曰,縗練服及團領,隨色上下乎?宗白曰,山陵則六朔一改,魂殿則三朔一改矣。上曰,齊明盛服,所以致敬,則淺淡服,亦祭服類也,守侍陵官之請,無怪矣。宗白曰,淺淡服,則異於縗練服矣。上曰,定例如何?宗白曰,定例無淺淡服矣。上曰,陵參奉之籍,重於守侍陵官,似然矣。宗白曰,然矣。上曰,卿以此事,昨有所達,而初欲依前例爲之,更思之,亦涉苟且矣。上命持來定例印本,取覽後,上曰,定例如此,一撓此例,則後弊所關,今不可許其上下,卿以筵稟而不得施行之意,題送於陵官之狀,可也。上曰,今則雨似浹洽矣。宗白曰,然矣。宗白曰,宰臣徐志修,有災結陳稟事,而似不審矣。上曰,宰臣糢糊矣。宗白曰,白懲之弊,固所難無,而弛張闊狹,專在於道臣守令,此則只可申飭於道臣守令,何可自戶曹定限乎?宗白曰,臣竊有耿耿下懷,敢此仰達矣。向來喜雨後,綸音有自强之敎,臣於此不勝欽歎,然爲今之道,自强莫先於保護聖躬,而聖上於調攝事,全不留意,自下有仰勉者,則亦一切揮斥,臣誠悶然,聖上方講中庸,中庸之道,恐不如是矣。聖人筋力,固與凡人異,而豈宜一向自忽於保護之道哉?聖上至孝,克體慈聖遺意,則顧今保護聖躬,實爲體慈聖之大道也。上曰,此如身修而家齊,苟欲自强,宜先顧身,而但心內無他事,只有臣與民耳,何暇自恤乎哉?日昨以明陵忌辰,行素三日,而忽有泄患,意或行素之害矣。今則腹中,不待服藥而妥帖,大抵怪異矣。仍下不忍聞之敎,宗白曰,臣誠惶恐,而此等下敎,誠不能無憾於天地之大也,君臣猶父子,對子而父有不忍聞之言,則子之心,當何如耶?更願加勉於保護聖躬之道,千萬。上命承旨書之曰,戶判李宗白,兼帶摠管,初度受由云,方帶緊務,其宜專一曹務,摠管許遞。出傳敎諸臣以次退出。
上御昌慶宮。常參·經筵,以代理停。
藥房口傳啓曰,卽伏聞去夜筵中,以有泄候下敎云,臣等伏不勝憂慮萬萬,此時診候,有不容少緩,卽許臣等,率諸醫入侍,千萬伏望,惶恐敢啓。傳曰,入侍。
尹東暹達曰,明日常參,取稟。令曰,停。
又達曰,大司憲權相一,執義金元行,持平元啓英·金蓍耉,掌令李養源在外,一員未差,今日以監察茶時之意,敢達。令曰,知道。
申暐,以都摠府意達曰,副摠管李潤成,以能麼兒堂上,本廳坐起晝仕出去之意,敢達。令曰,知道。
又啓曰,都摠府郞廳來言,闕內各處入直軍兵,夜巡檢云矣,敢啓。答曰,知道。
尹東暹達曰,兵曹判書李成中,鎭日違召,無意承膺,其在事體,誠極未安,卽爲牌招察任,何如?令曰,依。
又達曰,大提學南有容,連日違召,無意承膺,事體極爲未安,卽爲牌招察任,何如?令曰,依。
蔡濟泰,以弘文館意達曰,校理鄭尙淳,旣有只推之令,卽爲牌招察任,何如?令曰,依。
申暐,以侍講院意達曰,本院下番,連日闕直,事甚未安,司書李海重牌不進,兼司書李心源方在禁推中,說書南玄老受由在外,兼說書未差,他無推移之員,輔德李基德,弼善金光國,竝卽牌招,以爲推移姑降入直之地,何如?令曰,依。
又以校理鄭尙淳,司書李海重牌不進罷職令旨。令于申暐曰,竝推考徽旨捧入。
傳于申暐曰,欲見續賞訓排字,儒臣持帖文草一件,來詣于集賢門。
傳于尹得養曰,禮房承旨·海伯,同爲入侍。
尹得養達曰,禮房承旨入侍事,命下矣。右承旨蔡濟恭,今日不爲仕進,所當牌招,而拘於廳規,不得請牌,何以爲之?敢稟。令曰,牌招。
傳于申暐曰,禮房承旨入侍,其置之。
傳于申暐曰,校正廳上直吏曹卽廳,大鹿皮一領賜給。
傳于申暐曰,李聖臣子,使之來待于明政殿後。
南泰會書曰,伏以日月遄邁,兩魂殿練·禫,次第奄過,夏序又將盡矣。伏惟我大朝殿下曁邸下,出天孝思,撫時哀慕,益復罔極,下情伏不勝悲慮之至,仍伏念臣,稟性疏迂,才力綿薄,猥於昨年,忝叨畿臬,臨事手生,觸處生疣,涓埃莫報,罪戾自速,以振威陳田文狀之謄報備局,至煩大僚之筵斥,而聖度涵貸,還止譴罷,臣戴罪含恩,追思惶汗,不意今者,知申新命,忽下於杜門訟愆之中,臣誠惝怳感激,莫省措躬之所也。臣之離違天陛,倏爾經年,區區賤誠,豈不欲隨諸臣後,以承起居之節,而第臣向來所坐,非比尋常,豈敢以已經薄勘,有所自恕,宴然爲冒出之計哉?且臣積殃在躬,冥升招災,昨冬慘遭獨子之喪,悲疚熏心,疾病相乘,犬馬之齒,未至篤老,而蒲柳之質,已成暴衰,視昏聽瑩,神識消耗,忽忽床笫,分作癃廢之人,雖微情勢,以此病狀,萬無束帶供劇之望,玆敢略入文字,仰暴危懇。伏乞睿慈,俯賜鑑諒,特令鐫遞臣新授職名,以延殘喘,以靖私義,千萬幸甚,臣無任屛營祈懇之至,謹昧死以聞。答曰,覽書具悉。日月流邁,兩魂殿祥·禫奄過,哀慕莫逮,一倍罔極,卿其勿辭,調理察職。
禮曹參判金陽澤書曰,伏以日昨備局草記,啓差臣本司提擧之任,臣惝焉驚駭,怵焉惶愧,實不知所圖,竊念籌司之職,專管軍國機務,與論賓對之際,參畫廟謨之末,其爲責任,顧何等重也?而乃以如臣庸闇鈍滯,全蔑識慮者,苟然充擬,聽聞有惑,莫曉其故,在昔祖宗盛際,膺擧是選,不專在於資秩踐歷,必也富有材猷,通周器量,然後方可以擬議。今則選路稍廣,多取於資歷,故無似賤臣,夤緣二品之階,得以濫廁其間,大臣之尉薦,不過爲備數,聖明之允許,亦出於試可,夫以朽木之難雕,管蒯之無用,强欲陶鎔剪拂,何蘄有銖寸之效也。抑臣又有懍惕于中者,自古用人之道,進於此則或閼於彼,蓋其才難而然。今臣學本滅劣而歷敭文華之職,聲望素乏而猥玷輔養之任,懵於識腐於才,一切事務,都不通解,而又以機密之地,從以加焉,龍斷一世,饕榮至此,將奈四方之嗤笑,造物之忌惡何哉?區區所自期,惟擬廁跡散地,藏掩拙陋,宣力末虛,圖報塵露而已,若其寘之進塗,靳責以當世之務,非臣之分也。臣自叨是任,恧縮多日,不敢爲承膺計,昨日大朝賓筵,亦未克隨諸大夫後,跡似慢蹇,情實窮蹙。伏乞离明,俯諒職任之不可虛授,控辭之匪由外飾,亟遞臣籌司提調之任,以幸公私,不勝大幸,臣無任屛營祈懇之至。答曰,覽書具悉。卿其勿辭,從速察職。
司書李海重書曰,伏以臣,母病添重,陳稟請急,伏蒙睿慈,特賜恩由,母子相對,感淚交逬。第臣母,素患痰癖之症,源委旣深,非比一時偶感,本不可以時日,望其差復,況値暑濕,尤妨調攝,寢啖俱廢,眞元日陷,諸般症情,有加無減,臣方左右扶將,實無頃刻離捨之勢,荐召之下,屢犯違傲,私心惶悚,因知攸措,連章祈懇,雖非分義之所敢出,而疾痛之呼,不暇擇聲,玆不得不冒死申籲於貳極之下,臣罪至此,尤合萬殞。伏乞离明,俯賜鑑諒,特罷臣職,俾便救護,仍加重勘,以肅朝綱,千萬幸甚。答曰,覽書具悉。爾其勿辭,救護母病。
戊寅六月十二日巳時。上御崇文堂。儒臣入侍,內局提調追後入侍時,提調李成中,副修撰洪良漢,左副承旨申暐,假注書尹景祖,記注官徐秉德,記事官柳敍五,醫官金履亨·許礈·金德崙·李興門·金福齡·金季良·李以材,以次進伏訖。上命香室官入侍。上曰,告由祭文添書乎?香室官曰,已添書矣。上曰,續常訓一件,使能書,先爲書入。良漢曰,續常訓,旣承依心鑑樣印出之敎,故草本亦依樣書之則如此矣。上取覽後,上曰,依此印出,可也。成中曰,聖體若何?上曰,一樣矣。成中曰,伏聞昨日筵中,有泄候之敎,故臣等不勝驚慮,有此問候矣。上曰,再昨夜,門前乍寢,覺來氣忽眩,意是受風之致,其夜亦盡吐所食矣。其時行素三日,夕上食後。口告魂殿而始解素,昨日忽有腹痛之症,意或行素之恙,欲服蔘橘茶,而厭進仍止矣。今日數三次泄放,而今則愈矣。成中曰,患候如此,而不卽下敎,臣誠渴悶。上曰,初不大段,而今又快止,故不欲煩卿矣。成中曰,聖體不平,而不使內局知之,則設置內局,將安用哉?萬萬切悶矣。醫官診脈後,履亨曰,左三部,沈微而微帶數,右三部,雖不似左三部之數,亦虛軟而沈微矣。諸醫官以次診脈,所見與首醫同。成中曰,臣請與諸醫官出,劑入湯劑矣。上曰,今則已愈,豈非不緊乎?成中曰,聖敎每如此,臣等每不勝憂煎矣。上命加減理中湯劑入。出榻敎上曰,副提調何不入來耶?成中曰,今日上書承批,明當出仕云矣。上曰,日者之雨,不但活我民,亦活我矣。其日欲下敎祈雨矣,雨適周洽,故仍止之,而雨實多幸矣。上命承旨書之曰,續常訓,弘文館·藝文館·侍講院·校書館及校正時原任大臣·編次三人·上下番儒臣,各一件,一體印頒。出傳敎上命承旨書之曰,續常訓,一依原訓例刊印,藏板史庫,進上五件,進獻一件。出傳敎諸臣以次退出。
上在昌慶宮。常參·經筵,以代理停。
大駕入於義宮後,王世子遣宮官問安。答曰,知道。政院·玉堂·藥房口傳問安。答曰,知道。
大駕,歷臨鄕校洞主第後,王世子遣宮官問安。答曰,知道。政院·玉堂·樂房口傳問安。答曰,知道。
大駕還宮後,政院·玉堂·藥房口傳問安。答曰,知道。
申暐達曰,右尹徐志修,除拜後過三日,不爲出肅,依定式推考警責,仍卽牌招察任,何如?令曰,依。
蔡濟恭達曰,明日,親祭齋戒,再明日,正日,此兩日常參,頉稟。令曰,知道。
申暐達曰,大司憲柳相一,執義金元行,持平元啓英·金蓍耉,掌令李養源在外,一員未差,今日以監察茶時之意,敢達。令曰,知道。
又以都摠府意啓曰,今日入直內三廳武兼禁軍及軍兵等,中日習射,請出標信。答曰,知道。
又以都摠府意達曰,副摠管李潤成,以御營中軍,軍兵等中日試放事,南小營晝仕出去之意,敢達。令曰,知道。
又以都摠府意啓曰,今十五日,孝昭殿望祭親臨時,侍衛不可不備員,摠管二員有關之代,令該曹,以在京無故人,卽爲口傳差出,以爲備員侍衛之地,何如?傳曰,允。
蔡濟恭達曰,右副承旨尹東暹,同副承旨尹得養,今日不爲仕進,竝卽牌招,何如?令曰,依。
申暐達曰,兵曹判書李成中,連日違召,尙不承膺,其在事體,殊涉未安,卽爲牌招察任,何如?令曰,依。
蔡濟恭達曰,大提學南有容,連日違召,無意膺命,事甚未安,卽爲牌招察任,何如?令曰,依。
又以校理鄭尙淳牌不進罷職令旨。令于蔡濟恭曰,推考徽旨捧入。
傳于蔡濟恭曰,向日奉審於義本宮,此心一倍,夜中興懷者多,今日當奉審於義宮,此有奉安閣於義宮也,侍衛,仍步軍三哨,馬軍二哨,禁軍二番,隨駕,禁御留陣,元良祗迎,置之,道由弘化,時刻辰正三刻,同副守宮。
蔡濟恭達曰,於義宮擧動,命下矣。都承旨南泰會,左承旨李奎采,所當牌招,而拘於廳規,不得請牌,何以爲之?敢稟。令曰,牌招。
尹東暹啓曰,今日擧動時,不可無本兵之長,而兵曹判書李成中,纔已違召,尙不膺命,極爲未安,卽爲牌招,何如?傳曰,允。
蔡濟恭達曰,今日擧動時,兩司侍臣,無進參之員,除在外外,未肅拜人員,竝卽牌招,以爲進參之地。令曰,依。
傳于蔡濟恭曰,時刻從容入之,三嚴隨時擧行。
傳于尹東暹曰,百官及三軍,皆雨具。
傳于蔡濟恭曰,禮房承旨入侍。
尹東暹,以兵曹意啓曰,今此於義宮擧動時,問安馬及各差備應把之數,無以推移,依前例,京畿驛馬,限十匹補把,以充不足之代事,本道監司處,分付,何如?傳曰,允。
傳于蔡濟恭曰,今着視事服,奉安閣展拜,置之。
傳于尹東暹曰,諸司預備。
蔡濟恭,以承文院意啓曰,本院權知正字金德元·李碩九·安鼎大·李宇喆,或拜別檢,或拜察訪矣。遞職後無屬處,依例還仕本院,何如?傳曰,允。
尹得養,以義禁府意達曰,江原監司狀達,據刑曹粘目內,襄陽前府使吳奉源,祥雲前察訪金永壽等,移本府處之事。達下矣。吳奉源·金永壽等,俱在任所云,依例發遣府羅將,竝拿來,何如?令曰,依。
大提學南有容書曰,伏以臣,罄竭衷赤,再瀆崇嚴,或冀曲被照諒,劃賜準許矣。及奉批辭,兪音尙閟,豈臣之誠意淺薄,未足以上格睿聰耶?抑邸下視之以當官例讓,而人器之不稱,或有未盡俯悉者耶?臣於是,益不勝惶蹙悶鬱之至。噫,文運之盛衰,與治道相上下,而盛衰之機,又係於文衡之得失,自昔官師之選,壹於是兢兢焉者,非苟以此一官,榮一臣而已,誠以所係者,若是其重且大也。臣竊伏見,國朝四百年間,功德巍煥,有大制作焉,有大號令焉。琬琰之光,眞可以焜燿百代,而語其黼黻潤色之功,則當時之職文衡者,未嘗不與有助焉。又竊觀,祖宗朝名臣碩輔,濟濟相望,有以經術焉,有以文章焉。聲明之盛,眞足以彌綸一世,而求其作興鼓勵之功,則當時之職文衡者。未嘗不與有力焉。夫以一官之得人,而國家之食其效者如此,其失人而受其弊者,又可推而知也。授受之際,可不愼哉?輓近以來,人才貯養之具,漸不如曩昔,而學職掄簡之法,日就於陵夷,遂使文垣司命之任,亦及於賤臣,顧臣有何學術,可以贊猷謨,有何詞藝,可以賁誥命,有何聞識,可以牖俊髦,而乃敢唐突擬議於是任乎?三者無一焉,雖欲奉令周旋,少承委用之德意,其將何藉手乎?故相臣張維之辭文衡曰,假使今世,都無一人可堪此任,如臣者決不當承乏,此在張維,固爲過謙之言,而自臣視之,眞若自其口出也。臣誠不才,而樸愚之性,不能飾詐,況敢於离照之下,乃爲矯情文辭,以圖便身之計哉?所以瀝血控籲,再三不已者,正欲朝廷用人,不枉其材,微臣受職,不失其分而已。伏乞睿慈,深察重任之不合虛授,亦諒至懇之不可徑咈,晨昏之暇,仰稟大朝,將臣新授職名,亟行鐫改,以便公私,千萬大願。答曰,覽書具悉。卿其勿辭,從速察職。
大司諫兪漢蕭書曰,伏以皇天,荐降大割,聖母禮陟,甫閱月而東朝仙馭,遽又上賓,臣民號慟,曷有其極,日月如流,祥·禫奄過,伏惟大小朝,感時追慕之慟,益復如新,臣跡滯外邑,前後哀班,一未躬參,情禮虧缺,痛隕罙深,受暇省覲,日前入京,諫長新命,忽降此際,驚惶感激,莫省攸措,念臣以駑劣之姿,綿薄之質,蒙被渥恩,夤緣倖會,立朝數十年,猥躋下大夫之列,隨行逐隊,毫無裨補,無論閑漫差除,無一可勘,而至於言地,前後猥玷,不啻屢遭,有除輒違,便作鐵限,雖因此獲罪,亦所不辭,所謂陳力就列,不能者止,此實同朝知舊之素所共知而見諒者也。況此一院之長,地望自別,責任尤重,其何可重貽玷累,以致辱名器而羞當世也哉?臣之逖違天陛,倏已周歲有餘,如非情勢之萬萬難强,如上所陳,豈不欲一肅恩命,仍參陪班,以伸區區懸結之忱,而所被職名,揆分量才,實無堪承之望,且臣母宿病,自來沈頓之中,又添暑感,寢食專廢,氣息綿綴,左右扶將,焦煎度日,以此情理,尤無冒進之路,玆敢披歷肝膈,冒入文字,仰陳自劾之義,兼控懇迫之私。伏乞离明,俯賜鑑諒,亟令鐫削,俾重官方,仍治臣罪,以安私分,不勝萬幸。答曰,覽書具悉。日月流邁,兩魂殿祥·禫奄過,哀慕莫逮,一倍罔極,爾其勿辭,救護母病。
弼善金光國書曰,伏以臣於見職,萬不稱似,而嚴畏分義,黽勉承膺,首尾五箇月矣。迺於月初,哭舍弟喪,慘怛之極,旣無彈冠之望,且臣偏母,年迫七旬,遭此逆理,晝宵號泣,食飮專却,宛轉床席,有時昏絶,臣緘哀忍痛,多方寬譬,僅僅支延矣。自數昨,又添別症,頭部疼痛,咳喘兼作,胃土全敗,有嚥輒吐,眞元之陷敗,更無餘地,實有朝夕凛然之慮,臣方左右扶將,煎泣度日,此實通朝之所共知,行路之所共憐者也。此際,以下番闕直,召牌押臨,而以此情地,離捨供職,萬無其路,不得不隨詣禁門之外,拜章號籲於貳極孝理之下,徑歸私次,臣罪至此,實無所逃。伏乞睿慈,察臣情懇之危迫,特遞職名,以便救護,治臣逋慢之罪,以警具僚,以肅朝綱,不勝萬幸。答曰,覽書具悉。爾其勿辭,救護母病。
行副司直金相福書曰,伏以光陰迅駛,孝昭殿一朞已過,徽寧殿祥·禫奄畢,伏惟我大朝殿下·我邸下,孝思罔極,追慕益新,區區下懷,竊不勝悲隕之至,臣於病伏之中,伏見備局啓差本司堂上,而臣名亦在其中矣,臣不勝惝慌而愧懼也。夫所謂備堂,預聞廟務,責任甚重,苟非才猷足以贊宥密之謨者,其不可以名忝卿班,而一例濫授也。臣本空疏,凡於事務,無所曉解,今以臣而處是任,誠亦太不襯當,而抑恐廟朝之重,由是而輕也。然而此特就其人與任不相稱而言耳,若臣病狀之難於供職,尤有甚焉,蓋臣被疾,今已周歲而歲又半矣。日月已久,藥餌是賴,比之初發,雖云有損,惟是手臂之麻痺,頰唇之頑硬,源委猶自在也。醫者以爲,少失將攝,必致再添,再添則必死,故寒暑風雨,恒存戒心,眠食起居,不類平人,奔走服官,勢所不堪,向者春官之除,一肅而旋解,近日宿衛之任,竟不能祗命,螻蟻賤臣,敢懷偃便,諒由沈痼未祛,無計趨造,則今雖欲冒昧備數於籌司之列,亦何可得也?入而稟裁,出而籌度,職事之重,有如是者,而臣受任屢日,無由自力而隨諸臣之後,虛帶而罙切兢悚,玆敢仰陳不稱之實,兼控疾痛之號。伏乞邸下,俯垂愍察,仰稟大朝,收還臣新差備堂之命,以重公選,以全微命,千萬幸甚。答曰,覽書具悉。日月流邁,兩魂殿祥·禫奄過,哀慕莫逮,一倍罔極,卿其勿辭,調理察任。
十三日辰時。上於義宮擧動時,具翼善冠·視事服,步出賓陽門明政殿月臺,乘輿,行都承旨南泰會,左承旨李奎采,右承旨蔡濟恭,左副承旨申暐,右副承旨尹東暹,同副承旨尹得養,記事官李祉承,假注書尹景祖,記注官徐秉德,記事官柳敍五侍立。內局提調李成中曰,聖體若何?上曰,一樣矣。東暹曰,兵判以提調入侍而擧動,則病不進懸頉,從重推考,何如?上曰,安有中軍而期會不進者哉?事體極爲駭然,爲先記過,仍令隨駕。出榻敎上乘輦,由弘化門出宮,至宗廟前路,下輦步過,乘輦駕至於義宮,上御奉安閣,命禮房承旨入侍,承旨蔡濟恭,假注書尹景祖,記注官徐秉德,記事官柳敍五進伏。上命承旨書之曰,噫,今日奉審此宮者,抑何意也?意蓋深矣。前月二十四日,入瞻聖祖龍興舊宮,今於初七日,宿于眞殿齋室,而仍於孝昭殿齋殿,作續常訓,追慕之心,一倍于中,心有大悟者,今日又瞻於義洞本宮,而着視事服,故只奉審門外,乃坐昔日之堂,召承宣而呼寫,其悟者何,亦何以坐此堂?噫,晝講之爲講經,次對之爲定式,雖由於追慕昔年之意,孔聖曰,必也正名,鄒聖亦云,五十步而笑百步,人君事爲,其名宜正,旣已講讀,亦已引接,此亦五十百步之間也,況追憶乙丑續成常訓。噫,我方寸亦一太極,此心先正,然後蒼蒼可敬,此亦董子正心正朝廷之意也。噫,回幾年之心,定講經定入侍,卽再昨年孟夏也,何以興感,卽追慕昔年中興也?其況錄續常訓之時乎?且已興感於中興故宮,故來時已奏孝昭殿,奉安閣楹外,亦已奏焉。自今爲始,月三講,依前名以晝講,入侍亦依晝講例,而領事入侍,依常講例爲之,武臣入侍,亦依前例擧行,講書,以中庸周而復始,召對,以心經,夜對以夙夜箴,其所稱名,一依古例,講冊之周而復始,亦依晝講,而聽政後一月之內,元良六次,予亦三次,比諸昔時,乃加其三,時或稠疊,擧措亦欠正當。噫,一月三次,作爲六次,卽昔年聖德,此亦宜正名,今後一月三旬內,上三次,入侍于予,下三次,入對于元良,體昔之道,正名之義,正正方方,令備局知悉,旣續常訓,愛民爲本,都民,一則貢人,一則市人,米賤若此,貢價上下時,必也從貴事,申飭戶曹惠廳,市民遺在最久一年條,仰體聖德,特爲蕩滌,訓局中旬,其行已久,中旬代賞試射,且有前例,而其亦久曠,況方在諒闇,三軍必多抑鬱,親臨試才,亦不能焉。其令訓局,設行賞試射,文武淹滯,莫若近日,追惟癸亥西宮親政之事,今何忽焉?明日親傳香後,仍詣齋室親政,必擧淹滯。噫,此亦常訓中,體昔年卿等來否之敎,亦體我慈聖至德也。坐此堂有此敎,意亦深也,分付兩銓擧行。噫,今者此擧,卽續述自强之意也,咨大小臣工,遙望長陵,咸體予意。出綸音上命兵房承旨入侍,承旨尹東暹進伏。上曰,回駕時,當歷臨鄕校洞主第矣。出榻敎上曰,禮房承旨,馳往寧陵·英陵奉審後,入侍復命。上命承旨書之曰,於義洞宮宮屬以下,回駕後,令該曹,米布分等題給。出傳敎諸臣以次退出。上自於義宮,歷臨鄕校洞主第,自主第還宮時,上乘輿。李成中曰,聖體若何?上曰,一樣矣。上曰,兵判,旣已隨駕,記過置之。出駕敎上還宮,還入大內後,諸臣以次退出。
上御昌慶宮。常參以代理停,經筵停。
孝昭殿望祭,親傳香罷後,政院·玉堂·藥房問安。答曰,知道。
大駕入齋室後,政院·玉堂·藥房問安。答曰,知道。
申暐達曰,大司憲柳相一,執義金元行,持平金蓍耉·元啓英,掌令李養源在外,一員未差,今日以監察茶時之意,敢達。令曰,知道。
藥房提調臣李成中,副提調臣南泰會啓曰,伏未審夜來,聖體調攝若何?昨日動駕,向夕還宮,憊眩之候,寢膳之節,何如?臣等,卽與諸醫御醫入侍,診察聖候爲宜,臣等不任區區憂慮,敢來問安,竝此仰稟。答曰,知道。氣則差勝,下敎日入侍宜矣。
南泰會達曰,大提學南有容三次陳書,承批之後,今日又不出肅,卽爲牌招察任,何如?令曰,依。
傳于南泰會曰,禮房承旨入侍。
傳于南泰會曰,諸承旨入侍。
傳于南泰會曰,承旨入侍。
傳于南泰會曰,親政入侍。
親政。吏批判書洪啓禧在外,參判李昌壽,參議洪樂性,行都承旨南泰會進,以金尙翼爲大司憲,具允鈺爲吏曹佐郞,李敬玉爲吏曹佐郞,朴弼燧爲兵曹佐郞,李晉圭爲文學,鄭恒齡爲弼善,柳世橚·李普觀爲持平,李堉·柳思欽爲掌令,李聖檍爲獻納,張淀·任珹爲正言,李世澤爲副校理,盧聖中爲龍岡縣令,李壽德爲司諫,李德海爲執義,沈勗之爲司書,姜必履爲刑曹佐郞,李定鎭爲司僕主簿,朴通源爲漢城參軍,尹光億爲咸安郡守,柳瑞東爲宗簿正,金持默爲濟用判官,鄭僑良爲西部奉事,李世澤爲兼中學敎授,李德一爲尙瑞直長,柳健爲掌樂正,柳正源爲春川縣監,李賢伋爲梁山郡守,金應濂爲開城經歷,洪啓九爲陽城縣監,尹在謙爲晉州牧使,金爟爲敦寧都正,李山重爲司評,李山斗爲判決事,洪相宜爲尙瑞副直長,朴鴻壽爲慶尙都事,李嘉遇爲戶曹參議,辛宅寧爲內資直長,姜潤爲典籍,金處恭·朴宗彦爲學諭,李長泰爲承文著作。
兵批,判書李成中,參判尹東度,參議趙重晦,右副承旨尹東暹進,以李潤成爲黃海兵使,尹守喆爲慶尙左水虞候,閔頤壽爲訓鍊判官,安允文爲安興僉使,李爲訓鍊僉正,徐命臣爲副摠管,李殷福爲都摠經歷,金器大爲副摠管,姜柱三·李台挺·鄭益良爲宣傳官,尹鳳廷爲江華中軍,金相玉爲訓鍊正,南泰觀爲景福將,柳爀爲都摠管,金朝潤爲僉知,李爲知事,李山斗爲五衛將,金百鍊爲翊衛,李頤正·成碩臣·沈澤爲五衛將,趙命周爲都摠都事,柳鎭夏爲洪州營將,元海翼爲副護軍,柳相一·南鶴宗·金蓍耉·元啓英爲副司直,田雲祥·申命相·李喜集·姜弼文·李宜復·洪如漢·申璆·柳東茂·李潚·尹守泰·金燧·鄭基慶爲副護軍,李·鄭存謙·徐命膺·沈墢·兪彦述·朴道源·鄭基安爲副司直,田政雨爲訓鍊僉正,李重海·金益垕·房喆謩·李景祚·韓光爕爲副司果。
傳于尹東暹曰,黃海兵使李潤成,肅謝後留待。
南泰會,以禮曹意啓曰,發遣本曹郞廳宣武祠摘奸,則今番雨水,正殿庫庫渗漏,執頉以來矣。有頉處不可不趁卽修改,修改吉日,令日官推擇,則今六月十七日卯時爲吉云。先告事由祭,同日曉頭,行移安,同日同時還安及還安祭,事畢後隨時設行,而所用雜物,令各該司,急速措備,進排,亦令繕工監,別定監役官,趁卽擧行事,分付,何如?傳曰,允。
又以禮曹意啓曰,卽接奉常寺所報,則本寺神室南墻內庭,老檜木一株,今番風雨,上幹折落,傍近他木之枝亦爲壓折,聲震正殿云,其在奉神祗之道,不可無慰安之擧,慰安祭,不卜日來十六日設行,而神室前面薍簾及神門蓋瓦·塗灰,墻垣蓋瓦破傷等處,修改之由,祝文中措辭,添入撰出,所用雜物,令各該司急速磨鍊,進排,亦令繕工監,別定監役官,趁卽擧行事,分付,何如?傳曰,允。
又以奉常寺官員,以都提調意啓曰,東籍親耕田,所種小麥打作,則所出二石六斗之意,敢啓。傳曰,知道。
十四日辰時。上御涵仁亭。孝昭殿望祭,親傳香入侍時,都承旨南泰會,左承旨李奎采,左副承旨申暐,右副承旨尹東暹,同副承旨尹得養,記事官李祉承,假注書尹景祖,記注官徐秉德,記事官柳敍五,以次侍立。內局提調李成中曰,聖體,若何?上曰,一樣矣。上命讀祭報府,泰會讀訖。上曰,祭官用井間乎?泰會曰,然矣。上曰,元良,有祗迎,取稟,而親政詣齋室,將仍行望祭,元良祗迎,不必分間於親政望祭也。上曰,吏兵批俱來乎?泰會曰,兵判方入侍衛,而但政席,則病不進云矣。上曰,昨日下敎後,豈可若是?促令修入進字。上曰,平安·江原兩道句管堂上,誰也?泰會曰,平安道,則李宗白,江原道,則申晦也。諸臣以次退出,承旨追後入侍時,同副承旨尹得養,假注書尹景祖,記注官徐秉德,記事官柳敍五,以次侍立。上曰,今日親政,雖日暮,兵判進字修入,然後當爲之,以此分付申飭。出榻敎上曰,東宮陪從,同副承旨進去。出傳敎諸臣以次退出。
戊寅六月十四日午時。上詣孝昭殿齋室時,具翼善冠·視事服,步出賓陽門·明政殿月臺,上輿入侍時,都承旨南泰會,左承旨李奎采,左副承旨申暐,右副承旨尹東暹,同副承旨尹得養,記事官李祉承,假注書尹景祖,記注官徐秉德,記事官柳敍五侍立。上曰,昨日綸音草持來。出榻敎上曰,編次人具允明入侍。出榻敎允明進伏,上命讀綸音草,允明讀訖。上曰,已頒布乎?得養曰,已頒各司矣。上曰,予五十六製常訓,六十五又作此,予豈料此乎?上曰,政窠有幾何?泰會曰,窠甚少云。上曰,予將振淹滯,而見無窠闕,則無用手處,可悶,當如都政例,外任內擬而用其窠,然後庶用若干淹滯者矣。泰會曰,晝講新有定式,當以何日擧行乎?上曰,臨時稟定,可也。上入齋室,諸臣以次退出。
十四日午時。上御孝昭殿齋室。親政入侍時,都承旨南泰會,右副承旨尹東暹,記事官李祉承,假注書尹景祖,記注官徐秉德,記事官柳敍五,以次進伏訖。上曰,今番親政,意非偶然,旣已入侍,勿拘常規,一依都政例擧行,出傳敎上曰,在外臺臣勿論,抄選一倂遞差。出傳敎吏曹參判李昌壽曰,臺諫闕員,今當差出,而擬望之人乏少,外任竝擬,何如?上曰,允。上曰,此異於帳殿,侍衛堂郞,竝解佩劍。上曰,今政,必欲振淹滯,守令望,必以曾未經者,擬入,可也。上曰,尹一復,誰也?東暹曰,尹志述之子也。上曰,尹一復過甚矣。上顧尙瑞直長曰,彼誰也?東暹曰,此卽李定鎭,而文臣李宅鎭之兄也。上曰,爲人甚精矣。仍命承旨書之曰,今番親政,非一時帳殿擧行之比,旣命一依都政例,而尙瑞官員,只入直擧行,亦非濫也,特爲陞下。出傳敎昌壽曰,吏郞李瀰,自在應遞之窠,鄭昉,過限不爲出肅,依例改差,何如?上曰,改差。上曰,今日爲淹滯者之好機會,擬望,必審精也。上命儒臣入侍,儒臣洪良漢進伏。上曰,續常訓,誰書之耶?今番則予欲取筆,使文學具允鈺書之,而其下書以奉敎書,可也。上授代柱帖曰,考此有可用者耶?兵曹判書李成中曰,今考此帖,則有登科已久,而旣不知其爲人,則似不可盡用矣。上覽晉州牧望筒曰,首望尹在謙,誰也?昌壽及吏曹參議洪樂性曰,此卽廳注書之父也。上曰,然乎?此貴矣,此是溫科矣。上曰,李潭,方安在?東暹曰,方在江東矣。上曰,大提學,何以爲之耶?東暹曰,三度上書後,牌不進矣。上曰,旣已三上書,則可以出矣,三書外,更有何事?仍命承旨書之曰,大提學南有容,三度上書之後,尙不行公,其在事體,極爲過矣,從重推考,牌招入侍。出傳敎上曰,李嘉遇,誰也?東暹曰,此是再昨年耆老科矣。上曰,若非今政,則李嘉遇安得爲戶議乎?今日多有親政之效矣。泰會曰,侍講院諸員,俱有故不得參望祭云,合有變通之道矣。上曰,改差,可也。仍命承旨書之曰,弼善金光國,司書李海重,說書南玄老許遞與有闕代,今日政擧行,待下批卽爲牌招察任。上曰,姜柱三,是昔年溫科之人,心尤感愴,判決事望,必擬入也。上命承旨書之曰,今日與他政有異,判決事尹勉敎,三度留院云,許遞一體擧行。上曰,官案在前,豈忍使許多文官,初不通淸,而抱紅牌虛老乎?上曰,李泰和,曾於先朝,十八登科,事甚稀貴,故其時先朝,落點假官末望矣。上命承旨書之曰,噫,今政何政,旣奏于何而未通淸,文臣官案在前,而時無長官,許多臺望,皆用例望,白首暮年,欲振淹滯,若是泄泄,今夜,將何顔入殿中,今政,兩掌令兩持平,一倂許遞,前都事愼爾復,前縣監李泰和,掌令除授,前判官柳觀鉉,前都事權瑞東,持平除授。出傳敎上命右相入侍,右議政申晩進伏。上曰,今日政似好矣。晩曰,李嘉遇若非今日政,安得爲戶議?方會祭班者,相與稱說,於此可知今政之振淹滯矣。晩曰,今日便是大政,而長官不參矣。上曰,西宮親政時,聞無長官矣,今亦無之,亦異矣。晩曰,今政專以振淹滯爲主,臣誠初見矣。上曰,如有未妥者,卿須逐一駁正也。予實無一毫私意於其間矣。晩曰,參下過十年,則例爲出六,今日政擧行,似好矣。上曰,好矣。仍命承旨書之曰,槐院·國子芸閣文臣,過十年未陞六者,一倂陞六,今日政擧行。出傳敎上命承旨書之曰,營將陞資,大政外勿擬事,雖定式,今政無異都政,已下敎勿拘事,分付。出傳敎上曰,吏曹郞廳具允鈺,先入侍後肅謝。出榻敎晩曰,吏·兵批望單,俱見之,則無一可欠矣。上曰,尹在謙之三代科,豈不貴乎?晩曰,尹在謙頗能爲文云矣。上曰,成有烈,今則疏通之好矣。上曰,大提學旣已下敎之後,如是違牌者,極爲非矣。若不緊速,則此人之固執難回,今日若終不入侍,則此後孝昭殿祭官,拔之,可也。仍命承旨書之曰,大提學南有容,特敎之下違牌云,事體極爲寒心,下義禁府推考。出傳敎諸臣以次退出。
乾隆二十三年戊寅六月十四日三更一點,王世子徽寧殿望祭攝行時,同副承旨尹得養,事變假注書盧瑞國,記事官柳泳,輔德李基德,弼善鄭恒齡,文學李晋圭以次陪從,王世子具翼善冠淺淡服,午時以乘輿,出集英門,詣銅龍門降輿,步由景化門,入光政門,詣明政殿進板位,大朝出宮。詣孝昭殿齋室,親政時,祗迎還詣小次,待四更三點,改具翼善冠視事服,入徽寧殿行禮畢後,還入小次,改具淺淡服,詣明政殿進板位。大朝還宮時,祗迎後,出光政門,入銅龍門乘輿,還入大內,諸臣遂退出。
十四日三更五點,上詣孝昭殿,望祭入侍時,都承旨南泰會,左承旨李奎采,左副承旨申暐,右副承旨尹東暹,記事官李祉承,假注書尹景祖,記注官徐秉德,記事官柳叙五侍立。上,以縗服出齋室,詣魂殿行祭。上曰,齋祝,誰也?洪象漢曰,鄭尙淳·趙也。望祭罷後,上還入齋室,諸臣以次退出。
十四日五更,上由齋室乘輿,御明政殿月臺入侍時,都承旨南泰會,左承旨李奎采,左副承旨申暐,右副承旨尹東暹,記事官李祉承,假注書尹景祖,記注官徐秉德,記事官柳叙五以次侍立。上曰,黃海兵使李潤成,海西査按御史李敬玉,下敎日入來。出榻敎上曰,今日政,新除授臺諫在外人,乘馹上來事,自政院直爲下諭。出榻敎上曰,今日政有京人耶,皆鄕人耶?泰會曰,間有京人,而皆是鄕人云矣。上還入大內後,諸臣以次退出。
上在昌慶宮。常參,以代理停,經筵停。
夜一更三更,月暈。申時,日暈。
孝昭殿望祭罷後,政院·玉堂·朝廷二品以上·六曹堂上·宗班單子問安。答曰,罔極。
世子宮·嬪宮,政院·玉堂·藥房口傳問安。答曰,罔極。
明政門殿坐罷後,政院·玉堂·藥房口傳問安。答曰,知道。
南泰會達曰,明日常參,取稟。今曰,停。
又達曰,大司憲金尙翼,執義李德海,掌令愼爾復·李泰和,持平柳瑞東·柳觀鉉在外,今日以監察茶時之意,敢達。令曰,知道。
又達曰,今日,持公事入對,而親祭正日,頉稟。令曰,知道。
藥房提調臣李成中,副提調臣南泰會啓曰,昨日齋殿臨政,夜深乃罷,親行望祭,徹曉將事,伏未審朝來,聖體調攝若何?憊眩之候,寢膳之節亦何如?前劑入湯劑,已盡於昨日,臣等,卽率諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,蔘橘茶五貼劑入,下敎日,入侍宜矣。
傳于南泰會曰,承旨來詣于萬安門。
傳于尹得養曰,校正堂上以下,書啓入侍時以奏。
尹得養,以司書沈勗之牌不進罷職令旨。令于尹得養曰,推考徽旨捧入。
傳于李奎采曰,承旨來詣于集賢門。
領議政李天輔箚曰,伏以臣,伏見昨日下傳敎,則講經之爲晝講,定式日次之爲次對,深得正名之義,而縷縷辭敎,皆出於晩政奮勵之盛意,我殿下寶筭愈高而聖心愈勵,方居諒闇而未嘗罕接臣隣,連在靜攝而不遑自恤聖躬,憂勤宵旰,一政一令,罔非敬天愛民中出來,率土瞻聆,孰不欽仰?當是時,大小臣工,固宜奔走率職,仰贊聖治之萬一,而臣不幸身嬰奇疾,中書重地,便作養病之坊,今日賓筵,臣又偃伏床笫,末由起動,臣罪至此,尤合萬死,伏乞亟正臣罪,以警百僚焉。仍伏念小朝賓對之一朔六次,乃是代理後節目,蓋小朝引接,非賓對,則更無他路,臣則唯恐其數之不頻,而今乃減其三數,殿下之恒日責勵於小朝者,無過勤政,則其在殿下身敎之道,殿下加一事之勤,則勵小朝以一事之勤,殿下加二事之勤,則勵小朝以二事之勤,有進而無退,是爲貽燕之謨,賓對之九次稠疊,又何拘焉?且大小朝賓對,分定上下旬,而臣以爲或有掣礙者,外方之狀聞,各司之草記,有啓焉有達焉,望前之當稟於殿下者,勢將十五日淹滯,望後之當稟於小朝者,亦將十五日淹滯,是又不可不念也。臣意則不必分其上下旬,而殿下一朔三次之餘,小朝六次,依前擧行,實合事宜。答曰,省箚具悉卿懇,意在正名,何勤之有?今日右相所奏,正若卿箚,故已下敎,而上三下三之敎,卽初五·十五·卄五,爲上三,初十·二十·三十,卽下三者也。卿箚中望前望後云者,無乃下敎未暢,而錯知乎?噫,昔年則方在靜攝,次對皆命代理,故節目中有一朔六次之規,而今則一月一次,初旣定式,又因月三講,一次爲三次,一朝鮮一備局,入侍則一也,而昔之六次,今爲九次,時或稠疊,非徒正名有此敎者也。六次之名,固若前,而上三次之日,承旨持公事入對事,旣已下敎于右相,然則勿論次對持公事,六次則自在矣。噫,冬春以來,豈云六次,其何一次乎?莫云其希,能遵此規,則國事庶幾矣。今日次對,鼎席不備,心竊惜焉,而旣非無端,其何引咎?卿其安心,俟少間而造朝,用副面諭之意。仍傳曰,遣史官傳諭。
戊寅六月十五日卯時。上御養志堂。承旨入侍時,同副承旨尹得養,記事官李祉承,記注官徐秉德,記事官柳叙五,以次進伏訖。上曰,今日坐直承旨,誰耶?得養曰,小臣與左副承旨申暐矣。上曰,承旨抽草紙書之。上曰,今日備局次對,殿茶禮後,明政門殿坐時,入侍西北武士在京有職者外,其令明政門待令,侍衛,以入直擧行,承旨,只仕進承旨入侍,一人留院。出傳敎諸臣遂以次退出。
十五日巳時。上具翼善冠·視事服,步出賓陽門,明政殿月臺乘輿時,左副承旨申暐,同副承旨尹得養,假注書尹景祖,事變假注書盧瑞國,記注官徐秉德,記事官柳敍五侍立。暐曰,實官徑出,故事變假注書入來矣。上曰,何故?暐曰,以濫騎事,完伯狀來到矣。上命承旨書之曰,校正廳堂上判書洪啓禧,熟馬一匹面給,留守金致仁,半熟馬一匹賜給,郞廳副司果尹東昇,首尾監董,加資,副司直洪梓,半熟馬一匹,承旨尹得養,副司果趙,各兒馬一匹賜給,算員·寫字官·唱準以下,員役·工匠等,令該曹,米布分等題給。出傳敎上詣明政門,大臣·備局堂上引見入侍時,右議政申晩,行司直李鼎輔,行知中樞府事李益炡,戶曹判書李宗白,刑曹判書李益輔,訓鍊院事金聖應,行司直洪鳳漢,右尹徐志修,訓鍊院都正具善復,行副護軍鄭汝稷,禮曹判書洪象漢,行副司直申晦,吏曹參判李昌壽,左參贊鄭翬良,行廣州留守李喆輔,行大司成金善行,左副承旨申暐,同副承旨尹得養,假注書尹景祖,事變假注書盧瑞國,記注官徐秉德,記事官柳敍五,以次進伏。上曰,承旨何故,只二人入參耶?次對旣有下敎,則凡諸擧行,當依舊例,而三司諸臣,亦不牌招,何也。暐曰,昨日下敎無之,故不得稟行矣。上曰,旣曰備局入侍,則耳目之官及儒臣,在所當參,而今無一人進參者,誠可駭矣。上曰,該堂承旨遞差,出榻敎上曰,儒臣上番入侍。出榻敎晩曰,昨日傳敎,有可達之事矣,所謂上三下三,以初五·初十·十五爲定者乎?上曰,初五·十五·卄五則大朝次對,初十·二十·三十則小朝次對宜矣。晩曰,備局次對,先朝以六次定式,而固已盛德事也。今番大朝三次,小朝三次定式,則臣於此,有以見殿下勸勉東宮之聖意也。第大朝三次,則有不敢加請,而小朝次對,當依前以六次定行,以爲勤勉之地,而今之以六爲三,恐涉如何矣?上曰,上三次,旣獻于予,下三次,小朝爲之,則足以當前之六次矣,諸臣以爲如何?諸臣以次對曰,聖敎至當,有何更達?晩曰,如是則東宮之諸臣入對,比前稀罕,殊可悶也。上曰,大朝次對之日,承旨持公事,又入對於元良則,好矣。晩曰,次對之玉堂臺諫備員事,俄已稟定,而晝講,又當何以稟行乎?上曰,經筵不須稟,直以初一·十一·卄一取稟,可也。象漢曰,古例晝講,宗臣·武臣,皆許入參,而今則只以武臣入參定式者,如何矣?上曰,宗臣入侍,不無弊端,止之矣。晩曰,此嘉山才公浦堰畓,摘奸郞廳手本也,以爲堰處,大江橫流野中,而江之此邊,皆是凡民之田,越邊卽宮畓也,査問其宮畓,浦落民畓移充處,則江之彼邊承良員三十石落及此邊才公浦六十六石十斗落云。故一竝打量,則所謂民畓九十六石十斗落中,承良員三十石落,則別無加減,才公浦六十六石落,今爲七十二石五斗落,合而計之,則其所加數,爲五十九斗落,而宮畓新築,百石落庫,則今爲七十九石三斗落,民畓似當出給,而宮畓之不足者,十七石七斗落,若使必欲充數,則築筒外,無主蘆田爲畓,四十七石落矣,就其中以十七石落,屬之宮房,則民不失田,宮亦充數,公私俱便云。而仍爲圖形而來矣,臣見其手本與圖形,則所謂民田,本非宮畓,泥生處,當以民田,移充宮畓浦落之數者,誠未知其故也。宮畓浦落處,今已還復,泥生築筒作畓,則民田不當竝屬於該宮,民田則還給民人,宮畓些少不足之石數,以新筒外蘆田,割給移充,似好矣。上曰,民田,屬之民田,宮畓外泥生處,亦屬之於宮,可也。出擧條宗白曰,再昨傳敎中,市民遺在最久一年條蕩減事,命下矣。臣曹今方擧行,而已巳·庚午兩年遺在,頃因特敎,旣已蕩減,則辛未遺在,乃謂最久年條,事當以此蕩減,敢此仰稟。上曰,依爲之。晩曰,前後以川渠事,屢有下敎,臣之以此會議,亦不至一再,而終未得恰好道理,甚是悶事,川渠,必須大加疏滌,然後都民始可奠安矣。上曰,前者以此臨門俯詢,亦以此至策多士,而終無實效,奈何?諸臣曰,此非甚難行之事,若使備局主管,而得人責成,則保無不可開之理矣。晩曰,頃者灣尹之狀,有以彼人潛採事,至於副都統出來禁飭之語矣。伊後事,漠然無可知之道,甚可泄泄,灣尹處,前頭譯學往來鳳城時,副都統還歸燕京,或尙住沿邊與否,詳細探問,卽爲狀聞之意,分付,何如?上曰,依爲之。出擧條晩曰,關東參火結事,實爲東民難支之弊,今番改詳定時,以難於推移給代,未免仍置矣。槪其一結所收,殆至於三十餘兩之多,峽裡田結,雖與三南有異,而一結之納稅,若是顆然,民何以堪乎?此若從長變通,諒宜減稅,則於東民,誠爲再生之幸矣。惠堂洪鳳漢,自初專管其詳定,而聞以此事,不無料量者云,使之詳細講究後,待入侍稟裁,以爲從速釐正之地,何如?上曰,依爲之。出擧條鳳漢曰,海西詳定釐正時,前稟定中,些少掣礙者,更稟細鎖,直爲裁量,入錄於啓下事目中,故敢達矣。上曰,依爲之。出擧條晩曰,大提學南有容,特敎之下,不敢違牌,而病勢猝重,末由登筵,送言政院,欲以此微稟,而政院難於煩稟,遂至違牌,且聞非久似當出仕,而領相,亦送言於臣矣,旣知其實狀,則放送,似好矣。上曰,依爲之。出擧條晩曰,前判書李,今旣敍用,還次惠堂,何如?上曰,依爲之。出擧條晩曰,呂善亨,以成箕柱注書薦事被謫,纔已蒙放收敍,而銓曹尙不得檢用矣。當初,本事則誠非矣,而不必因此而永枳,分付銓曹,疏通,何如?上曰,誠是矣。分付銓曹調用。出擧條昌壽曰,給牒後,有歲抄則敍用例也,朴弘儁,旣已給牒,當爲敍用,而至於朴致厚·許搆,則罪名頗重,何以爲之乎?上曰,一體敍用,可也。出擧條昌壽曰,今番歲抄,誠是曠蕩之典,而傳敎中有從前不爲擧論者外,一竝蕩滌之敎,不爲擧論者之敎,聖意似指干犯甚重,初無可論之類矣,中間點下之人,則當入於一竝蕩滌之中,故敢此仰達矣。上曰,傳敎中所謂不爲擧論者,卽指點下之人也,無論前後點下者外,蕩滌,可也。出擧條聖應曰,頃者下敎,中旬代賞試射定行事,分付,而見今賞木至貴,似難行試射矣。上曰,安有以木貴,而不行中旬者乎?訓將·備局,察推,可也。聖應曰,臣旣承察推之命,則復此仰達,極涉惶悚,而但事勢自多難行者矣。上曰,待尠中不宜仰達,推考,可也。出擧條益炡曰,前縣監黃幹·朴鳴陽·李堣等三人事,今當曠蕩之典,合有酌處之道矣。上曰,其雖判義禁,輕先請以酌處,從重推考。出傳敎上曰,明日晝講爲之,時刻以辰初三刻爲之。出傳敎上曰,承旨有闕代,參議洪名漢除授。出傳敎晩曰,今日有異於前,故臣敢有所達矣,前者尹蓍東之放歸田里也,臣以爲過矣。旣曰放歸,而必送之嶺南者,不亦過重乎?上曰,嶺南,是鄒·魯之鄕,故送之矣,擇地而處,予可謂厚而不薄矣。晩曰,渠有篤老之親,情境甚可矜矣。上曰,徐逈修,不足責,尹蓍東,則甚於逈修矣。晩曰,臣非必謂不可放歸,但不可放之嶺南,投畀則可,放歸則不可矣。上曰,王十里放歸,則豈可曰放歸乎?晩曰,有罪無罪,皆蒙曠蕩之典,而獨趙榮順一人,不得入於歲抄中矣。上曰,趙榮順,又非尹蓍東之類也。上曰,備局入侍大臣,所當入參,而晝講時,領事有可稟事,則不須稟入,直爲入參,可也。俄者,又有所敎於知申者,依此行之,好矣。上曰,昨日政,亦謂之振淹滯乎?諸臣曰,然矣。上曰,李嘉遇之戶議,若非昨政,則決不得與矣。成中曰,若非今政,渠安得入,如是之故,人以其名之不偶爲言矣?上曰,兵批歲抄中,前日點下者外,給牒者給牒,敍用者敍用,朴奎煥·具宅柱,直爲敍用。出榻敎上曰,一朔三巡,前者元良次對之日,承旨持公事入對事定式,而其勿稱無而頉稟。出傳敎上命備堂皆退,仍命西北付料廳軍官進謁,合七十餘人,以次進對姓名履歷,上命承旨書之曰,旣諭昔日愛恤武士之盛德,故召見西北武士,可謂健兒,而其中定州人洪命豪,以部薦,六代文武登科,邊將之外,尙未一官,令該曹,待窠卽爲調用,茂山人石精,曾於內試射,見已多矣。今見其子振珩而問之,則九歲上京,入廳十一年云,爲人精明,待科從薦,卽爲調用事,分付該曹。出傳敎上還入大內,諸臣遂退。
戊寅六月十五日初更。上御崇文堂。承旨入侍時,同副承旨尹得養,假注書尹景祖,記注官徐秉德,記事官柳敍五,以次進伏訖。上命承旨,讀諸道褒貶啓目。得養曰,卽伏見戊寅春夏等諸道褒貶啓目,則京畿監司趙暾,忠淸監司金尙喆,江原監司沈鏽,守令無一人居下,全羅右水使李命峻,慶尙左水使具侃,北兵使孫鎭民,邊將無一人居下,殊無嚴明殿最之意,竝推考警責,何如?上曰,依爲之,出擧條上命讀領相箚子訖。上曰,領相言是矣。但一朔九次,時或稠疊,而望前後之言,似是領相之未解者也。領相,以元良次對之減前,爲難,而上三次之日,旣命承旨持公事入對,則與前實無異也。仍命書批答。上曰,今日旣是望祭正日,而又臨賓筵,終日勞動之餘,實難復接承宣,而殿最旣到,若淹留不下,則中官之宣泄,易矣。此殊非嚴殿最之意,故今雖更鼓已深,猶令承宣入侍矣。諸臣以次退出。
上在昌慶宮。常參,以代理停,晝講爲之。
夜四更五更,坤方巽方,有氣如火光。
南泰會達曰,明日常參,以月食齋戒,頉稟。令曰,知道。
李奎采達曰,大司憲金尙翼,執義李德海,掌令愼爾復·李泰和,持平權瑞東·柳觀鉉在外,今日以監察茶時之意,敢達。令曰,知道。
洪名漢,以都摠府言啓曰,今日入直內三廳武兼·禁軍及軍兵等,中日習射,請出標信。答曰,知道。
南泰會達曰,大提學南有容,昨日特敎申飭之下,又不出肅,事體誠極未安,卽爲牌招察任,何如?令曰,依。
傳于尹得養曰,大提學,旣已謝恩,都堂錄,明日擧行。
傳于尹得養曰,知製敎,其令大提學,卽爲抄進。
蔡濟恭啓曰,右承旨蔡濟恭,英陵·寧陵奉審後,依下敎來待矣。傳曰,來詣于集賢門。
尹得養,以弘文館言達曰,新除授副校理李世澤,時在慶尙道禮安地,經筵入番事緊,請斯速乘馹上來事,下諭。令曰,依。
以鄭彦暹爲假注書。
備忘記,傳于尹得養曰,史官一員待命。
尹得養,以吏曹言啓曰,今戊寅年春夏等褒貶,當爲等第,而堂上有故,限內不得磨勘之意,敢啓。答曰,知道。
又以兵曹言啓曰,本曹今戊寅年春夏等褒貶,堂上連有公故,限內不得磨勘之意,敢啓。答曰,知道。
又以戶曹言啓曰,本曹郞廳及所屬各司官員,今春夏等褒貶,當爲磨勘,而參判南有容,以兼帶大提學未肅拜,不爲行公,參議李嘉遇,今日親政下批,未及肅拜,堂上不備,限內不得磨勘之意,敢啓。答曰,知道。
又以禮曹言啓曰,各陵殿園墓及本曹郞廳·四學童蒙敎官·通禮院·禮賓寺·司畜署·圖畫署官員等,今戊寅年春夏等褒貶,等第以入,而宗廟署·社稷署·弘文館·藝文館·春秋館·承文院·成均館·校書館·掌樂院·奉常寺·歸厚署·典牲署·東西活人署·東西氷庫·司譯院·內醫院·典醫監·惠民署·觀象監·東南關王廟官員等褒貶。各其司領事·提調堂上有故,不得一時磨勘,而本曹及所屬各司官員等,去丁丑秋冬等以上褒貶,多未磨勘,其時官員,幾皆遞改,或爲身故,有難憑據等第,竝依近例勿論,何如?答曰,允。
又以禮曹言啓曰,今此本曹貶坐所屬各司官員等參謁時,成均館司藝權鍾秀,直講韓宗纘,典籍李東泰,典籍洪鳳咸,學正金鳳吉,校書館博士柳煥德,著作睦祖永,西氷庫別提宋必直,司譯院敎授李湛等,或稱病故,或稱在外,不爲進參,事極駭然。各其司褒貶不爲之致,當該官員等,雖不等第,不可置之,依前例令吏曹,中考施行,何如?答曰,允。
又以刑曹言啓曰,曹屬,掌隷院郞廳及典獄署官員等矣,今戊寅春夏等褒貶等第,當爲磨勘以入,而掌隷院判決事尹勉敎,今方呈告受由,典獄署,則該房承旨房單未下,故俱不得一體磨勘之意,敢啓。答曰,知道。
又以工曹言啓曰,本曹今戊寅年春夏等褒貶,當爲磨勘,而判書臣尹得載,身病甚重,限內不得爲之之意,敢啓。答曰,知道。
又以議政府司錄,以三公意啓曰,今春夏等褒貶,當爲等第,而臣等或有身病,或有公故,限內不得磨勘之意,敢啓。答曰,知道。
又以中樞府言啓曰,本府郞廳及醫員錄事等,今戊寅年春夏等褒貶,當爲磨勘,而領府事臣兪拓基等,俱有病故,限內不得爲之之意,敢啓。答曰,知道。
又以敦寧府言啓曰,府郞廳等,今春夏等褒貶,當爲磨勘,而首堂上有故,限內不得爲之之意,敢啓。答曰,知道。
又以忠勳府言啓曰,今戊寅年春夏等褒貶,當爲磨勘,而本府有司堂上,豐恩君臣趙載浩,有身病,限內不得爲之之意,敢啓。答曰,知道。
又以宗親府言啓曰,本府郞廳,今戊寅年春夏等,褒貶等第,當爲磨勘,而堂上有故,限內不得爲之之意,敢啓。答曰,知道。
又以儀賓府言啓曰,本府郞廳,今春夏等褒貶,當爲磨勘,而堂上有故,限內不得爲之之意,敢啓。答曰,知道。
又以宣惠廳郞廳,以都提調意啓曰,本廳郞廳及均役廳郞廳,今戊寅春夏等褒貶,當爲等第,而臣等或有身病,或有公故,限內不得磨勘之意,敢啓。答曰,知道。
又以訓鍊都監從事官,以都提調意啓曰,本都監從事官,禁松參軍及諸將官等,今戊寅年春夏等褒貶,當爲等第,而臣天輔,連有身病,限內不得磨勘之意,敢啓。答曰,知道。
又以禁衛營從事官,以都提調意啓曰,本廳從事官及諸將官,今春夏等褒貶,當爲等第,而臣拓基,有身病,限內不得磨勘之意,敢啓。答曰,知道。
又以御營廳言啓曰,本廳從事官及諸將校,今戊寅年春夏等褒貶,當爲等第,而都提調臣金尙魯,鍼灸受由,限內不得磨勘之〈意〉,敢啓。答曰,知道。
又以摠戎廳言啓曰,本廳所屬京外將官等,今戊寅年春夏等,褒貶等第,當爲磨勘啓聞,而臣鄭汝稷,以身病,限內不得磨勘之意,敢啓。答曰,知道。
又以都摠府言啓曰,本府郞廳及部將等,今戊寅年春夏等褒貶,當爲磨勘,而都摠管綾昌君橚有故,限內不得爲之之意,敢啓。答曰,知道。
又以漢城府言啓曰,本府郞廳及五部官員,今戊寅年春夏等褒貶,當爲等第,而行判尹趙榮國,在外未肅拜,限內不得磨勘之意,敢啓。答曰,知道。
又以義禁府言啓曰,今春夏等·府郞廳等,褒貶等第,當爲磨勘以入,而堂上有故,限內不得爲之之意,敢啓。答曰,知道。
洪名漢,以義禁府言達曰,京畿振威縣投畀罪人朴獜源,全羅道羅州牧黑山島島配罪人徐逈修等,因傳敎放送令旨達下矣,竝放送事,分付於各該道臣之意,敢達。令曰,知道。
待敎洪秀輔書曰,伏以臣,頃蒙恩暇,歸省病母於隔歲離違之餘,不惟臣之私情粗伸,臣母見臣,病懷稍寬,闔門榮感,只有涕淚。第臣母年旣篤老,病又癃痼,勞損虛羸,自是三十年宿症,不幸臨暮之年,兩眼失明,風眩頻發,心火轉熾,長在委頓凛綴之中,飮食轉側,皆賴傍人之扶導。且經向來毒感以後,元氣一倍層落,神識昏瞀,飮啖專却,奄奄若不保朝夕者然,顧臣私情,固非遠遊從仕之時,則官職去就,初無可論,而臣之所生父,亦以望八之年,猝患毒痁,寒熱交作,頭疼如碎,四肢百節,不能自擧。欲睡而目不交睫,當飱而食不下咽,貼身床褥,刀圭罔效者,今又二十餘日矣。臣方內外奔遑,左右扶將,唯以煎泣度日,雖伏聞我大朝殿下嚴廬哀疚之中,憂農悶旱,再勞玉趾,親行禱雨,而臣職添近侍,末由進身於陪扈之列,辜恩缺禮,罪在罔赦。且臣於晩後,得見洪錀口招,則乃以筵說字句之誤傳,謂之有聞於臣云,實不勝驚惶訝惑之至。凡注書傳命時,不能記注者,問於史官,而修錄日記者,例也。伊時儒臣之奏對也,聲淚俱發,辭語頗多,其記注之難詳,史官注書一也。而日久之後,錀忽有問於臣,故臣果以似是等語,漫應之而已,似是云者,疑而未定之辭也。臣則意其將修日記,而有是問也,豈料以此爲言於囚供之際耶?臣之數字疑辭之答,初無關緊於本事,而若是張皇拖引,有若質證者然,良可笑也。然苟使臣,守古人溫室樹之戒,初無酬酢於人,則豈至於是乎?反復循省,莫非臣罪,悚慄慙恧,無地自容,何敢以事在旣往,而晏然於簪筆之地乎?玆不得不略具事實於自劾之章,兼陳老父母病急實狀,從縣道馳上。伏乞离明,特念公法之不可容貸,亦諒私情之未忍離捨,亟命鐫削臣職,仍勘臣罪,俾得以粗安私分,任便救護,千萬幸甚。答曰,覽書具悉。爾其勿辭,救護母病。
獻納李聖檍書曰,伏以居諸迅邁,孝昭殿周朞已過,徽寧殿祥·禫奄闋,夏序又復將盡。伏惟我大小朝,孝思靡逮之痛,愈益罔極,區區下情,不任悲殞之至。仍竊伏念,朝臣之曾經外職者,解由未勘出之前,不得擬叨他職,乃法例也。臣之前任廣州經歷,解由尙未成出,而日者納言新命,忽下於此際,似是銓曹,偶未照檢,循例擬入之致耳,其在公法,不宜冒沒也明矣。而至於淸朝言責之任,非臣庸陋,所敢當之,私義亦有所不暇陳也,玆敢短章自列,仰瀆睿聽。伏乞离明,俯賜諒察,亟令該曹,照例遞改,以嚴公格,以安私分,不勝大願。答曰,覽書具悉。日月流邁,兩魂殿祥·禫奄過,哀慕莫逮,一倍罔極。所陳,令該曹,考例稟處。
戊寅六月十六日辰時,上御涵仁亭。晝講入侍時,知事鄭翬良,特進官金陽澤,參贊官洪名漢,侍讀官李錫祥,檢討官洪良漢,假注書尹景祖,記注官徐秉德,記事官柳敍五,訓鍊都正李景喆,以次進伏訖。上曰,昨日次對已下敎,而講經之改晝講,意非偶然。今日乃設講之初,儒臣一依古例,傳授進講,可也。上讀中庸第十九章訖,錫祥進讀第二十章,上又讀第二十章。錫祥曰,此九經章也,中庸一篇,專主於一誠字,而此章說誠字尤備。蓋聖人工夫,必於誠字上用功,而九經之治,非誠則莫可矣。聖上,方在諒闇嚴廬之中,而摠攬萬機,自强不息,或慮講筵之廢曠也。又此復設晝講,臣固欽仰聖德,若仍此而又加勉於誠字,無少間斷,則九經之治,居然在是矣。上曰,所陳,好矣。但予三十年從事而未能見效,今安得有效乎?上曰,朋友之交也,此句於五者之中,文稍長何也?錫祥曰,朋友,以義合者,而平等之間,故必着交字然後,朋友之義著矣。上曰,特進官意,何如?陽澤曰,此是經文,或短或長,例也,不必作平等看也。翬良曰,經文例多如此,交字不必有深意也。上曰,夜間思之,忽有歉然者,人之病,在一快字,嘉善而矜不能者,先須不自矜然後,方得矜不能矣。上曰,領相,以次對之減於元良爲悶,此意甚好,但六次之數,何嘗減乎?予只爲正其名,故以講經,改晝講矣,然予之爲此,或涉自矜,還用歉然矣。惟是日後臣下,以某朝如此如此爲勉,則亦一道也。上曰,特進官,曾經參判乎?陽澤曰,臣曾經禮曹參判矣。上命景喆進前,問職姓名。諸臣以次退出。
六月十六日酉時。上御涵仁亭。奉審承旨入侍時,右承旨蔡濟恭,假注書鄭彦暹,記事官柳泳,記事官柳敍五,以次進伏訖。上曰,白之,可也。濟恭曰,先爲奉審於英陵,則陵上莎草,雖不大段枯損,而間間稀疎,故問於守僕,則對曰,莎草外雖稀疎,根實相連,本非枯損者,而外面頗稀疎,所見如何,故以爲論報於禮曹云矣。曲墻無頉,丁字閣亦無雨漏之事,而楹外丹靑,小爲漫漶矣。上曰,陵官,誰耶?對曰,兪彦容,而居在扶餘云矣。上曰,兪相之近族乎?對曰,臣亦問之,則答以無至親云矣。濟恭曰,紅箭門內,大木一株顚仆矣。仍爲奉審寧陵,則莎草亦間間稀疎,而曲墻有兩處欲頹者,故亦已論報於禮曹,王妃陵陵上莎草,雖不枯死,而尤爲稀疎,丁字閣丹靑,亦有漫漶處,紅箭門內,大木一株,又有顚仆者矣。上曰,參奉,誰耶?對曰,金宅東,而居在安東云矣。上曰,年少乎?對曰,然矣。上命書之曰,驪州兩陵,承旨奉審而來,聞所奏,丁字閣曲墻,有報禮曹處云。其令該曹,擇日卽爲擧行,陵上莎草稀疎處,令陵官着實播其種子,日後道臣奉審時,考其勤慢,報禮曹殿最。出榻敎命書之曰,寧陵祭獻官,以永城尉申光綏差遣,英陵祭獻官,以禮堂差遣,兼爲擧行。出榻敎上命書兩陵告由祭祭文,書畢。濟恭曰,丕承之丕字,乃贊揚之意,似如何矣?上曰,然矣。改以叨字,可也。上曰,注書出去,金虎門留門,餘皆下鑰事分付,臣承命分付。上曰,祭官一員,能無窘急之患乎?濟恭曰,兩陵相距不遠,似無此患矣。上曰,下番,曾爲陵官,可知矣。敍五對曰,告由祭後,例有慰安祭,然則祭官一員,累度將事,必有窘急之患矣。上曰,然矣。諸臣以次退出。
上在昌慶宮。常參,以代理停,經筵停。
南泰會達曰,明日常參,取稟。令曰,停。
洪名漢達曰,大司憲金尙翼,執義李德海,掌令愼爾復·李泰和,持平權瑞東·柳觀鉉在外,今日以監察茶時之意,敢達。令曰,知道。
南泰會達曰,左承旨李奎采,右承旨蔡濟恭,左副承旨尹東暹,今日俱不仕進,竝卽牌招,何如?令曰,依。
以左承旨李奎采,右承旨蔡濟恭,左副承旨尹東暹牌不進罷職令旨,令于洪名漢曰,推考徽旨捧入。
尹得養,以侍講院言達曰,本院上番,連日姑降入直,事甚未安,新除授司書沈勗之,旣有只推之令,卽爲牌招入直,何如?令曰,依。
傳于南泰會曰,噫,暮年其君,猶欲自强,百度若此,可勝慨然,牌招卽爲擧行。
傳于尹得養曰,今日開政,知製敎,令大提學,今日抄入。
傳于南泰會曰,昨日使之擧行矣,箚子入焉,慨然矣。政院牌招擧行後,當進水剌矣。
尹得養啓曰,禮曹判書洪象漢,有稟定事,來詣請對矣。傳曰,來詣于集賢門。
又以吏曹言達曰,新除授本曹佐郞李敬玉·具允鈺,俱經正郞,揆以格例,不可仍置,竝改差,何如?令曰,依。
傳于尹得養曰,儒臣中在外人,竝許遞,其代,今日政備擬。
有政。吏批,判書洪啓禧在外未肅拜,參判李昌壽式暇,參議洪樂性進,同副承旨尹得養進。
吏批啓曰,判書洪啓禧在外未肅拜,參判李昌壽式暇,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,玉堂闕員,今當差出,而擬望之人乏少,外任竝擬,何如?傳曰,允。
以李瀰爲修撰,李秀得爲刑曹參議,李世孝爲吏曹佐郞,尹光暹爲吏曹佐郞,具允鈺爲京畿都事,李潭爲副校理,鄭遠達爲副修撰,金履順弘文正字單付,姜必履兼春秋單付,副司果尹東昇今加通政加資事承傳。
兵批,判書李成中進,參判尹東度病,參議趙重晦病,參知朴昌潤進,同副承旨尹得養進。副護軍柳世德·柳鎭夏·尹勉敎·金光國·李堉·柳思欽,副司直申暐·權世橚·李普觀,副司果李海重,副司正南玄老。
尹得養,以弘文館言達曰,今日政,新除授玉堂,待下批,仍卽牌招察任,何如?令曰,依。
領議政李天輔箚曰,伏以臣,卽伏見傳敎,則有都堂錄明日擧行之命,臣於向日入侍,親承下敎矣。卽今病勢,挾暑添劇,雖無以起動,成命之下,豈敢不忍死趨膺?而第堂錄,國之大政也,三公旣備,則不可不同參,而左揆方在告,姑俟造朝,恐爲未晩,伏望裁處焉。答曰,省箚具悉卿懇。頃者入侍,旣已擧行喩予,而此豈入侍之比,自可强行,且三公備員,續典攸在乎?欲待受由之左相,而何過之若此?噫,講經爲晝講,此時此錄,何待下敎,大提學行公之日,宜卽令焉,使暮年其君,若是酬應乎?心深慨然,今日內卽爲擧行焉。仍傳曰,遣史官傳諭。
左議政金尙魯箚曰,伏以臣於首揆箚,有不勝悚悶不自安者,堂錄主圈,乃首相與文衡事也。至於次相,無故則進參,有故則不參而已,而今則首相在焉,文衡在焉,圈事之行不行,何關乎臣之有無也哉?臣之周歲臂病,輾轉沈㞃,將成廢疾,而連因國家多事,故不敢自恤,忍痛奔走久矣。纔始獲蒙恩暇,試以灸焫者,未滿十日,而爲參不必參之圈坐,旋卽强出,則初何爲而陳病請由也?昨日首揆書來,臣將如許委折,答之也甚悉,而今乃不肯相諒,以至上箚,有若無臣則不成圈者然,臣竊慨然也。伏乞聖明,察此事例,諒臣病故,亟命都堂,無待臣而卽行圈錄,不然鐫遞臣職名,使國事無有罣礙,病軀得以調治,幸甚。答曰,省箚具悉卿懇。已諭於領相之批矣。仍傳曰,遣史官傳諭。
六月十七日酉時。上御崇文堂。禮判請對入侍時,禮曹判書洪象漢,同副承旨尹得養,假注書鄭彦暹,記事官柳泳·柳敍五,以次進伏訖。上曰,知製敎,何不抄入耶?象漢曰,有吏曹長官,然後相議抄出,仍付吏曹,開政入啓,故今番不得抄啓矣。上曰,然乎?象漢曰,以兩陵莎草播種,曲墻丁閣修改事,旣承傳敎,故有稟定事,敢此仰達矣。以常時言之,則成命之下,不可不卽爲奉行,而凡土役,日家每以四季朔爲拘,且潦雨之時,工役未能完固,故臣以過季朔,經潦雨之後擇日事,問于日官,則以來月十三日爲吉云,何以爲之乎?上曰,以此日定行,可也。象漢曰,今番傳敎,祭官,以禮堂差定行祭後,仍爲監役,而兩陵祭祀,同時擧行,往來將事,勢必苟艱,且兼使監董,事體如何矣?上曰,先送一監役,始役,好矣。象漢以濟用監事發端之際。上曰,日後入侍奏達,可也。諸臣以次退出。
上在昌慶宮。常參,以代理停,經筵,停。
嬪宮誕日,大殿·世子嬪宮,政院·玉堂口傳問安。答曰,知道。
蔡濟恭達曰,明日常參,取稟。令曰,停。
洪名漢達曰,大司憲金尙翼,執義李德海,掌令愼爾復·李泰和,持平權瑞東·柳觀鉉在外,今日以監察茶時之意,敢達。令曰,知道。
南泰會達曰,左副承旨尹東暹,今日又不仕進,卽爲牌招,何如?令曰,依。
蔡濟恭達曰,假注書尹景祖身病猝重,勢難察任,今姑改差,何如?令曰,依。
以李復慶爲假注書。
洪名漢啓曰,知製敎,今日內抄入事,命下矣。卽者大提學南有容陳書,以爲自前知製敎抄選之規,必與吏曹長官,合坐抄出後,送于吏曹,開政日入啓,古例則然矣。目今銓長在外,未卽奉行云。原書以齋戒,纔以退却,而成命之下,不卽擧行,何以爲之?敢稟。
又啓曰,卽者副司直吳遂采,以前任開城留守,來到闕外,謂有情勢,所受密符,使其偏裨替納,事體未安。依定式推考徽旨捧入之意,敢啓。答曰,知道。
蔡濟恭以弘文館言達曰,新除授副校理李潭,時在平安道江東縣任所,副修撰鄭遠達,時在京畿永平縣任所,修撰李瀰,正字金履順,時在楊州地。經筵入番事緊,請竝斯速乘馹上來事,下諭。令曰,依。
傳于洪名漢曰,稷山出去宣傳官及海西御使,來待于集賢門。
洪名漢啓曰,海西御使李敬玉,依下敎來到闕外,而時無職名,令該曹口傳付軍職,何如?傳曰,允。
兵曹口傳政事,副司果李敬玉。
洪名漢,以兵曹言啓曰,今六月十七日,武臣堂上以上祿試射日次,而月食齋戒相値,以十八日設行之意,敢啓。答曰,知道。
又以左邊捕盜廳言達曰,刑曹粘連申目據,石串里·豆毛浦兩僧房,明火賊白世建等,還囚本廳,嚴加窮覈矣。賊人白世建·李老味等,重得傷寒,各別救療,終不得差,本月十八日申時量,俱以因病物故。令漢城府依例檢屍之意,敢達。令曰,知道。
左副承旨尹東暹書曰,伏以臣,猥廁喉舌之職,蔑效絲毫之裨,居恒愧懼,若無所容。日昨大朝賓對,臣以兵房,例當入侍,而屬値式暇,僚臣替入,該房譴遞。臣卒倖逭,私心慙恐,歷日靡措。臣於伊日,若無故仕進,則凡有郵責之降,臣宜當之,而今於代房被譴之後,獨自晏然,是豈廉義之所敢出者哉?區區自處之道,惟有一遞而已。荐召之下,冒膺無路,短章自引,仰干崇聽,伏乞諒臣情勢,遞臣職名,以安私分,不勝幸甚。答曰,覽書具悉。爾其勿辭,從速察職。
判義禁李益炡書曰,伏以,臣於日前,見差明陵獻官,奉審回奏之日,大朝殿下,追擧先臣乙丑年差祭之事,聖心興感,玉音垂惻,特下致祭之恩。臣咫尺前席,聞命感惶,自不覺聲淚之俱發也。臣敬奉宸章,祗行恩禮於先臣之墓,殊榮異渥,輝映泉塗。如使先臣有知,亦必感泣於冥冥之中。顧臣螻蟻之賤,雖糜身粉骨,何以酬聖恩之萬一乎?臣與闔門老少,聚首攢祝,以圖結草之報而已。仍念臣方帶金吾之任,日昨大朝入侍時,適有言端,以定配罪人黃幹·李堣·朴鳴陽事,有所提稟之際,仍一筵臣之詆斥,至被重推之罰,臣於是誠不勝瞿然悚蹙之至。夫三人之罪名輕重,臣非敢妄論,而職在獄官,旣有愚見,故竊自附於無隱之忱,敢請俯詢大臣而處分者,蓋出於審愼之意,而要以仰贊聖世疎釋之政也。無乃人見各自不同,致有咎責之備至,臣之奏辭不審之失,無以自解,其在廉隅,不可以已經薄勘,而晏然於職次也決矣。玆敢略暴危悃,仰瀆离明,伏乞邸下,亟命鐫削臣職,以靖私義,以安賤分,千萬幸甚。答曰,覽書。卿其勿辭察任。
校理李錫祥書曰,伏以臣,向於直中,重患伏暑宿症,冒死哀籲,幸蒙睿慈俯憐,特許歸治,多試藥餌,僅得少蘇,而適値大朝開講,義分是懼,黽勉就直,今又月餘矣。近日日氣蒸熱,觸傷非細,素患諸症,種種發作,而猶不至委頓不省之域。當此番次苟艱之時,義不敢復事瀆擾,忍痛持被,挨過時日矣,又自昨日,重添暑感,宿症之外,頭疼體粟,寒熱交攻,虛嘔先發於對案,兩睫不交於終宵,重以吐瀉兼發,上逆下注,昏倒床笫,人鬼不分,氣息奄奄,若將頃刻就盡。顧此病狀,十分危惡,不但無復起爲人之望,亦實有汚穢淸禁之慮。玆不得不倩人搆書,疾聲哀籲於貳極之下,伏乞离明,俯垂矜察,亟令鐫削臣職名,俾得歸次調治,以尋生路,不勝幸甚。答曰,覽書具悉。爾其勿辭,調理察職。
〈令〉開城留守金致仁書。王世子若曰,國有陪京,寔重保障之策,才非維翰,曷膺委寄之權?旣廟議之咸推,肆聖簡之有屬。惟卿,元老肖子,國王藎臣。擢魁科於妙齡,藹然珪璋之令望,歷華貫於平步,蔚乎棟樑之良材。性度祥和,而立朝則風裁獨整,才猷贍練,而遇事則精神越加。爰從下大夫之階,遂居副樞密之要。經濟之淵源有自,不負槐庭之舊聞,機務之綜理得宜,可驗石畫之能手。長玉署而主瀛選,揀掄惟精,貳天官而參銓權,甄別克允。久矣夙夜之匪懈,惟爾獨賢,傑然望實之俱隆,無出其右。肆倚任益篤於上眷,而歷試宜觀於外庸。乍綰東邑之章,寧素蘊之可展,欲授方面之節,尙遠出之是嫌。眷玆開城之舊京,實是留府之重鎭。關防控三路之阨,隱然大都會要衝,衙門倣兩局之規,宛是上將軍節制。潮通沁水,有輔車相依之形,路接箕城,卽冠蓋交馳之所。矧勝國所嘗都者,故遺俗猶有存焉。服飾相誇,巷多衣輕策肥之輩,武力是競,士有超距引强之材。苟非撫禦之得人,難期緩急之致用。居守責大,何妨西川之徊翔?保釐憂深,正急東郊之往乂。玆授卿以開城府留守兼管理使,卿其祗服寵命,益殫嘉猷。恩威竝行,兼牧民馭衆之道,紀律先正,明親上死長之方。然後驅之於詩書六藝之場,庶幾蔚焉有齊魯一變之美。圃老之遺風已遠,尙憶唱學之功,楸宮之舊基猶存,詎忘興王之地?此其先務大略,餘豈待於指揮,至若設施便宜,自有規於專稟。於戲,兼管尙帶於籌府,何間在內之時,分司則異於藩維,毋懷去朝之戀。仍且召矣,往克欽哉。故玆令示,想宜知悉。通訓大夫行弘文館副修撰知製敎兼經筵檢討官春秋館記事官臣洪良漢製進
六月十八日酉時,上御崇文堂。海西御使·摘奸宣傳官入侍時,御使李敬玉,宣傳官李厚坤,右承旨蔡濟恭,假注書鄭彦暹,記事官柳泳·柳敍五以次進伏訖。上曰,宣傳官先爲陳達。厚坤對曰,臣渡松坡津,自廣州·水原等地,迤進于振威·稷山等邑,則雨澤到處周洽,移秧已爲垂畢,田穀·木花,亦爲茁茂,將有豐登之漸,而臣又逢忠淸道之人,問其農形,則尤勝於畿甸云矣。上曰,御使進白海西農形,可也。敬玉對曰,海西則田多畓少,且移秧處甚少,故旱災初不大段,而連得甘霈,以今觀之,則有豐徵矣。上曰,比昨年,何如?敬玉曰,昨年則海西凶歉,今年則非所可比矣。歷觀沿路,則畿內雨澤亦洽,幾盡移秧,此後則似無可慮矣。上曰,前後狀聞已見之,別無可問之事,而其中可聞者陳達,可也。敬玉曰,妖女之事,已陳於前後狀聞,故別無書啓修成之事,而人心之誑惑則極矣。上曰,一道之誑惑,果如傳聞耶?敬玉曰,臣下去後,以沿路所聞推之,則一道之妖惑,已無可言矣。臣與道臣眼同,大張軍威,放升帳砤,貫耳回示之際,一道之民聚觀者,堵立咸謂曰,御使雖欲斬之,生佛豈有見殺之理耶?刀刃必不入於其頸云矣。及其梟首之後,始乃怳然大覺。以此觀之,民心之愚惑可知。自此以後,海西之人,或以暑瘧氣窒而復蘇者,則里任輩,以爲生佛復出,報于官府,則守令又卽著枷上司。臣雖査實處之,而來頭此弊,亦不可不慮,故行關各邑,各別嚴飭,使無騷擾之弊,又行列邑,躬自曉諭,今則一道晏然,似無他慮矣。上曰,此後則愚民,果不誑惑否?敬玉曰,人心雖未可知,而此後則別無可慮矣。濟恭曰,臣亦自伊川遞歸時,本府民人輩,來訴於馬前曰,新溪生佛,有療病福人之術,而今方見囚於本縣云,此實可悶,請迎來伊川,以爲民人輩邀福之地云云。故臣嚴飭民人,使勿迷惑於妖物,力業安居,無爲得罪於官家,則民人輩,雖强爲之唯唯,而終無覺悟之色,以此推之,海西兩妖女之妖誕,可知矣。上曰,然矣。古者徵彛懲罰之事亦有之,此亦可慮矣。敬玉曰,此則與徵彝輩有異,渠以一妖女,安敢爲徵彝輩之事乎?上曰,新溪女與金川女,何如?敬玉曰,新溪女,則雖無撤毁城隍等事,而自稱生佛,誘惑一道,受人布帛穀物之弊,則有甚於金川女矣。上曰,此必效嚬金川女者矣。敬玉曰,新溪女,則最初先出者,而非效嚬而然矣。上曰,新溪妖女,能忍杖乎?敬玉曰,極爲妖惡,兩次嚴刑,而終不小挫矣,至三次而斃矣。上曰,又有可達事乎?敬玉曰,臣旣有所聞,而係是道內事,故敢此仰達矣。新溪·瑞興兩守令之治績,不但爲一道之最,雖以妖女事言之,卽爲捉囚報營,事甚得宜。金川女一出之後,一道民人,無不奔波,而至於新溪·瑞輿兩邑,則以主倅之嚴禁鎭安,無一人惑信往見者矣。上曰,其守令,誰也?濟恭曰,新溪則金善材,瑞興則趙載翰矣。臣亦待罪伊川時,與海西接境,故已知兩守令之爲善治矣。上曰,兩邑,新除守令,誰也?濟恭曰,新溪則沈公猷,瑞興則徐命善矣。上曰,金善材·趙載翰之治績,以一境民人之不爲奔波,可以推知矣。敬玉曰,不但以此可以推知,臣回還之路,兩邑民人,相聚爲群,或呈議送,或訴馬前曰,本官之淸白愛民,善處妖女等事,一道之所共知,小人等今不必更煩,而至於爲民設施者甚多,而事未究竟,遽失此賢守令,一邑民情,豈不抑鬱乎云云。如是者,或五十里,或三十里,相續而擁訴,如此善治之人,臣亦罕見矣。治績旣如此,而終至無端被罪,則無以激勸,故敢此仰達矣。上曰,沈墢畏怯,而不卽治之乎?沈墢,非畏怯之人矣。濟恭曰,沈墢決非畏怯者矣。敬玉曰,沈墢初不卽殺金川女者,蓋有其由矣。當初妖女之始出也,語人曰,不久當有可驚之事云矣,其後果有延·白等邑騷屑,又有鞫獄之繼起,故沈墢之意,以爲妖女之言,雖不足信,而事旣適符,則似有中間脈絡之相關者,故姑緩其刑,以待鞫獄收殺,而徐將處置矣。此際臣行有命,故臨發急先移文,使之停刑救療,以爲臣行到營後正刑之地,故道臣因爲停刑,以待臣行。至於兵使,則聞妖女誑惑之說,卽送軍官,使之捉來,則不敢捉來,還爲致疑而歸,故兵使嚴棍汰去,別定將差,更爲捉來,則已自巡營,先爲捉去矣。事實如此,以此觀之,道臣·帥臣之處置,周詳得宜,從可知矣。豈有畏怯而不治之理乎?上曰,兵使則素有氣,必如此矣。沈墢之所慮太深矣。妖女豈有與鞫獄相連之理乎?敬玉曰,世間事無所不有,沈墢之事,甚得宜矣。道·帥臣,不但妖女處置之得宜,道臣則鎭撫一道,民多被惠,帥臣則修葺兵器,愛恤將士,沿路所聞,不啻狼藉,民莫不惜去號訴,皆願上達。以此推之,其平日之盡心爲治,可知矣。以意外事,終至罪罷,豈不可惜乎?上謂賤臣曰,今番蕩滌,道·帥臣之入參與否,詳問以奏。臣承命,知來以奏曰,兩人果入蕩滌中矣。上曰,然矣。上曰,頃聞李奎采所奏,金川女有兵房云,御使知之乎?敬玉曰,此非兵房也。妖女同里,有一病漢,素抱奇疾,往問其療病之術,則妖女曰,汝爲吾之弟子,長在吾側,則汝病自可瘳矣云。厥漢如其言,累日留連,無數禮拜,久病之人,疲於拜禮,終至添病極重之境。此說入於廉探中,故捉致厥漢,嚴刑一次,飭勵放送矣。上大笑曰,妖女之夫在乎?敬玉曰,有之而極甚殘劣者矣。以不能禁斷其妻之罪,亦嚴刑一次而放送矣。上曰又有可達事乎?敬玉曰,臣於回還時,見一慘憐事,故敢此仰達矣。皇朝提督李如梅之子孫光宅,曾以特旨,除司僕內乘矣,因一微事,自上汰去之後,流離行乞於海西,而適逢臣行於路上,馬前呈單哀訴,兼納其世派履歷所記,故觀其行色,則破笠草鞋,懸鶉泣訴之狀,慘不忍見矣。渠雖以前內乘,而到此地頭,不敢生復職之意,其至願,不過公誦於各軍門,要得斗祿而糊口矣。上曰,慘然矣。如此沈滯之類必多矣。敬玉曰,我國之人,雖多如此者,何能盡濟,而至於提督之子孫,思其先祖之功,豈不慘憐乎?上曰,予果除職,而因一微事,竟汰去,可憐可憐矣。命書之曰,前內乘李光宅,以李提督之後裔,初爲內乘,蓋因特敎,而以一時做錯命汰,而以予神耗,莫能記名。頃者復職內乘,意以爲此,今聞御使所奏,爲黃海道流丐云,非徒聞甚惻然,是豈特除之意?分付軍門,爲先將官調用後,草記內乘待窠,卽爲復職事,一體分付。出榻敎上曰,以妖女勿爲殺生之言,海西之人,至有廢蠶者云,然乎?敬玉曰,一道之人,盡爲廢蠶之說,過矣,而間有廢之者云矣。上曰,予少時見之,則士夫家,多有養蠶紡績者矣,今則聞無紡績家矣。濟恭曰,然矣。士夫家皆有奢侈之風,不爲此業者多矣。敬玉曰,世俗務侈,皆欲游衣游食,故紡績之家,近益小矣。上曰,禁·御·摠三軍門將官有闕與否,注書出去,知而來奏。臣承命出來,招三營將校問之,則御營廳有窠云,故入告。上曰,金履順,誰也?敬玉曰,金峻行之子也。濟恭曰,故相臣金昌集之曾孫也。上曰,此是南床乎?敬玉曰,以參下參錄,故謂之南床矣。上曰,向南而坐,故謂之南床乎?濟恭曰,應敎東向坐,故謂之東壁,正字南向坐,故謂之南床矣。上曰,履順之容貌,何如?濟恭曰,臣則不見矣。敬玉曰,其面長大,有長者風矣。上曰,金履順必以注書入侍,而予未記憶矣。上曰,李判府事及領相,以南床俱多髥,金履順亦多髥乎?敬玉曰,小髥矣。諸臣以次退出。
上在昌慶宮。常參,以代理停,經筵,停。
夜四更五更,月暈。
洪名漢達曰,明日常參,取稟。令曰,停。
又達曰,大司憲金尙翼,執義李德海,掌令愼爾復·李泰和,持平權瑞東·柳觀鉉在外,今日以監察茶時之意,敢達。令曰,知道。
尹東暹,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
蔡濟恭達曰,同副承旨尹得養,今日不爲仕進,卽爲牌招,何如?令曰,依。
尹東暹達曰,事變假注書盧瑞國身病猝重,勢難察任,今姑改差,何如?令曰,依。
事變假注書盧瑞國改差代,以朴道天爲事變假注書。
蔡濟恭達曰,上番兼春秋柳泳身病猝重,勢難察任,今姑減下,何如?令曰,依。
蔡濟恭啓曰,因本院達辭,上番兼春秋柳泳身病猝重,今姑減下事,依下矣。其代,令該曹口傳差出,何如?傳曰,允。
吏曹口傳政事,兼春秋單權啓學。
傳于蔡濟恭曰,禮判及儒臣洪良漢,來詣于集賢門。
傳于蔡濟恭曰,編次承旨入侍。
傳于蔡濟恭曰,蔘橘茶,尙有餘貼,內局日次問候,三明日爲之事,分付。
尹得養達曰,明日次對,兩司當爲進參。除在外外,未肅拜人員,待開門牌招,以爲推移入對之地,何如?令曰,依。
蔡濟恭,以弘文館官員,以大提學意達曰,今夏三朔月課,當爲出題,而到今夏節幾盡,勢難知委外方。自前如此之時,有變通之例。來秋三朔爲始,出題使之製述,何如?令曰,依。
尹得養,以御營廳言啓曰,依傳敎,前內乘李光宅,本廳哨官啓下之意,敢啓。傳曰,知道。
蔡濟恭,以司饔院官員,以監膳提調意達曰,鷹師貢人等,連日呼訴內,供上生雉,當此草樹茂密之時,家養已盡,獵捉無路,莫重供上,將未免生事之境,斯速入達變通云。此時獵雉之難,誠如所訴。在前如此之時,亦有活鷄參半代封之規,而莫重御供,自下不敢擅便,惶恐敢達。令曰,參半代封。
戶曹參議李嘉遇書曰,伏以,居諸迅邁,孝昭殿周期已過,徽寧殿祥·禫奄闋,仰惟我大小朝,孝思莫逮之痛,益復罔極,區區下情,不任悲霣之至。仍切伏念,臣本以鹵下,生長鄕曲,年迫遲暮,濩落無聞,幸逢聖世,忝竊無前之科甲,猥蒙格外之異渥,位躋三品,涯分已過,退伏村閭,自分畢命於丘壑之中。不意我大朝,疎滯起廢之德意,至及於衰朽不死之賤臣,度支佐貳之命,遽下於千萬夢想之外,蓬蓽生輝,室家相慶,伏奉恩誥,感淚交逬。在臣分義,固當竭蹶趨承之不暇,而顧此踐履旣蔑,才質素劣,反覆思量,自知不稱。今雖欲感激恩渥,冒沒承膺,終必有狼狽取笑之患何哉?玆敢披瀝肝膈,敢暴難冒之義,伏乞离明,俯諒臣情勢,亟遞臣職名,以重官方,以安私分,千萬至祝。答曰,覽書具悉。日月流邁,兩魂殿祥·禫奄過,哀慕莫逮,一倍罔極。爾其勿辭,從速察職。
副司直吳遂采書曰,伏以,日月迅邁,孝昭殿練事奄過,徽寧殿祥·禫已畢,伏惟我大小朝孝思,益復罔極。伏況日者,聖上悶旱,親禱郊壇,衝冒畏日,徹曉將事,靜攝之候,不遐有損?區區下忱,又不勝焦慮之至。念臣以樸疎迂鈍,謬膺委寄之重,待罪分司,三載尸祿,夙夜憂恐,而惟是報瓜須代,可幸無大何。忽聞鞫囚之招,有擧臣見帶職名而言者。獄情秘嚴,晩始耳剽,震剝危慓,有不容咎刻按住,狂奔盲進,直詣金吾之外,冒萬死替進密符,而喉司見却,進退路窮,囚首泯伏,祗竢斧鉞之加矣。迺伏聞大朝殿下,特下勿待命之敎,驚感隕泣,涕血自逬。嗚呼,橫逆之來,昔人所不免,而如臣遭罹之萬萬虛謊,曾亦未聞。天鑑俯燭無餘,今豈敢復事煩浼,而若臣之自艾而自罪者,匪才冥升,猥叨重寄,致使接壤之凶豎,慣聞官銜,敢於攙引向事,臣不在是職,則罔極之言,胡緣而至哉?中心危悚,俯仰慙悔,直欲溘然而無知也。職名已遞,印節纔交,而區區踪地,實無冒進禁近之勢,謹使褊裨,替納信符,臣分虧矣,臣罪大矣。輒敢冒入文字,鳴號於貳極之下,伏乞睿慈,亟賜處分,仍令永刊朝籍,俾得以退守賤分,千萬泣祝。答曰,覽書具悉。日月流邁,兩魂殿祥·禫倏過,哀慕莫逮,一倍罔極。卿其勿辭焉。
戊寅六月十九日午時,上御崇文堂。禮判·儒臣入侍時,禮曹判書洪象漢,修撰洪良漢,右承旨蔡濟恭,假注書李復慶,記事官姜必履·柳敍五以次進伏訖。上曰,儒臣盡寫而刻之乎?良漢曰,半則印出矣。上曰,持來則進之也。良漢奉進時,中官適不在。上曰,當該中官,令該府處之。良漢曰,二編今方連刻,臣當出去看檢矣。上曰,出去看檢,可也。良漢先退。上命濟恭書之曰,二十八日,當親傳香,分付儀曹擧行。又命書之曰,飭已行,前都憲魚錫胤敍用,仍令該曹付軍職,差懿陵獻官。上親製宣懿王后忌辰祭祭文時,象漢曰,臣惶恐敢達矣。日熱如此,常御祭服,聖體誠恐致損。臣亦曾經草土,盛暑着祭服難矣。上曰,予不甚難矣。然此服,夏則熱,冬則寒。上命濟恭書之曰,自春坊至于崇品,爲國竭忠,予豈忘乎?今作古人,中夜興思。靈城君朴文秀子,待闋服,卽爲調用。上謂象漢曰,頃日所奏事,陳達,可也。象漢起伏曰,丙子年臨門時,以貢市舊遺在及外方舊逋,限八年蕩減事,特下傳敎,故外方舊逋,皆以戊辰以上蕩減。京中亦當依此爲之,而濟監則不用此例,初不以戊辰年終會計,溯以上之,蕩減舊遺在,而乃反以戊辰以下至丙子九年之間,取其最少條蕩減。此非臨門特敎之本意,而亦異於外方蕩減之規,實惠未究矣。上曰,今番,則以最舊一年條爲敎,而濟監之不蕩滌戊辰以上,而乃反計減戊辰以下,何也?象漢曰,以鼎紬一種言之,戊辰終朔遺在,乃是二十六同零,則所當直以此盡數蕩減,而其間舊遺在外,加用之數,計除於此數之內,而只以丙子正月文書所錄,用餘之遺在十一同零蕩滌,故戊辰以上遺在中,應蕩減而未蕩減者,尙爲六同零,其他各種,亦類此矣。上曰,宣化門親臨時,濟監貢人,獨爲稱冤,必有所以然矣。戶曹以戊辰以下計之,而蕩減其中最少條,極非矣。象漢曰,戶曹之以八年以下中,拈出最少者蕩減之規,此非近年所創也,其來已久,似由於當初算員輩錯料爲之,仍成謬規之致,而貢人稱冤,則不是異事,臣已有酬酢於戶判矣。上曰,與戶判相議爲之,可也。出擧條諸臣以次退出。
上在昌慶宮。常參,以代理停,經筵,停。
未時,日暈。
尹得養達曰,刑曹參議李秀得除拜後,過三日不爲出肅,依定式推考警責,仍卽牌招察任,何如?令曰,依。
蔡濟恭達曰,今日常參,取稟。令曰,停。
尹東暹達曰,大司憲金尙翼,執義李德海,掌令愼爾復·李泰和,持平權瑞東·柳觀鉉在外,今日以監察茶時之意,敢達。令曰,知道。
南泰會達曰,右副承旨洪名漢今日不爲仕進,卽爲牌招,何如?令曰,依。
尹東暹啓曰,事變假注書朴道天時無職名,令該曹依例付軍職,冠帶常仕,何如?傳曰,允。
令于尹東暹曰,大臣·備局堂上引接。
以大司諫兪漢蕭,正言任珹牌不進罷職令旨,令于尹東暹曰,竝推考徽旨捧入。
尹東暹,以義禁府言達曰,全羅監司·統制使·忠淸兵使狀達據,刑曹粘目內,礪山前府使鄭來觀,注書李祉承,同福前縣監任遾·李養重,永春前縣令徐有祜等,移本府處之事,達下矣。鄭來觀·李祉承·李養重等,今方待令,卽爲拿囚,而任遾,時任聞慶縣監,徐有祜,時任龍潭縣令,俱在任所云,依例發遣府羅將,竝拿來,何如?令曰,依。
尹得養,以吏曹言達曰,通禮院左通禮許彙,孝陵別檢尹景祖,呈狀內,俱以身病猝重,勢難察任云。竝依例改差,何如?令曰,依。
戊寅六月二十日卯時,王世子坐時敏堂。大臣·備局堂上引接入對時,右議政申晩,行司直李鼎輔,廣州留守李喆輔,左參贊鄭翬良,戶曹判書李宗白,兵曹判書李成中,右參贊金漢喆,副司直申晦,刑曹判書李益輔,吏曹參判李昌壽,訓鍊都正具善復,司諫李壽德,副修撰洪良漢,左副承旨尹東暹,假注書李復慶,事變假注書朴道天,記事官沈勗之·柳敍五以次進伏訖。晩曰,近來庚炎轉甚,睿候,何如?令曰,尙不平矣。成中曰,聞醫官之言,則進湯劑後,有癨氣云,今則何如?令曰,再昨有癨氣,今則少愈矣。晩曰,極熱最忌生冷,進御之時,雖似淸爽,而終必爲害,此後則生冷撙節,如何?令曰,當勉之矣。晩曰,水刺進御,何如?令曰,不能善進矣。〈晩曰〉,寢睡,亦何如?令曰,本來難睡,昨日甚熱,徹宵未睡矣。晩曰,大朝聖候若何?令曰,一樣矣。晩曰,大朝講經,更以晝講定名,綸音想已睿覽矣。自前臣等,以晝講次對,請於大朝,而未得蒙允矣,今乃定行,誠甚伏幸矣。第綸音中上三巡爲大朝次對,下三巡爲小朝次對,合定六次,故小朝次對六次,減爲三次矣。臣於大朝臨門之日,仰奏以小朝宜頻數引接,六次次對,不必減也,則大朝以九次煩數爲敎,又以次對日,則諸承旨持公事入對爲敎。大朝暮年自强,莫非以身敎之盛意,邸下益當勤勉,此後承旨持公事入對,亦務勤實,是所望也。令曰,當勉之。晩曰,向者旱甚,今則雨洽,豐登有望矣。保民莫如豐年,豐年實爲上瑞。此莫非天心之眷佑也。夫天心眷佑,然後民心豫悅,天人交感之理可見,而人心向背之幾可畏,惟願邸下體諒焉。令曰,所陳切實,可不勉焉?令曰,大朝次對,臺臣入參,而晝講則宗臣·武臣,亦入參乎?晩曰,頃日大朝次對,以臺臣不入,至有該房承旨遞差之命矣。令曰,臺臣入則爲傳啓乎?晩曰,大朝下敎曰,臺臣雖不爲啓辭,而有所懷,則何可不奏乎?下敎如此,此後次對,臺臣當以所懷仰奏矣。令曰,左相之病尙然乎?晩曰,非但左相有病,領相亦病矣。令曰,眩氣乎?晩曰,然矣。晩曰,臣近伏聞日開講筵,下情伏喜。此後日氣漸熱,實難開講,而日課或闕,則易致間斷,連日接續開講,是所望也。令曰,當勉焉。晩曰,此乃全羅監司洪麟漢狀達也。枚擧本道兵使金聖遇牒報,以爲本營一自辛未以後,所失太多,一年所捧,比之於一年應下,則不足之數爲三十二同零,殘敗特甚,目下難支之勢,殆同殘鎭。若以朝家所句管中,道內某樣穀數萬包移劃,使之年年取耗,以作應下不足之需用,元穀依前自在會錄中,則實爲共濟,請令廟堂稟處矣。全羅兵營,近甚凋弊,應下之不足,至於此多,不可不另加軫念,而所請穀物,石數過多,特爲酌量,以道內常賑穀中,參以米租,限一萬石移劃,使之會錄而取耗,補用爲宜,以此分付,何如?令曰,依爲之。出擧條晩曰,此乃慶尙監司趙雲逵狀達也。枚擧東萊府使趙曮牒呈以爲,本府草梁客舍,卽倭使肅命之地,而改建年久,擧皆頹毁。不可不隨毁隨改,而至於內外大門六間,勢將毁撤。改建所入材木,依乙卯年例,左右道封山風落松中,量宜劃給事,請令廟堂稟處矣。客舍果如是頹毁,則所當修改。況異國人肅命之地,與他尋常公廨有別,尤不可不趁卽修改也。風落松劃給,自前有例,而改建處不多,左右道風落松,不必竝許,只令左水營,量其容入劃給,何如?令曰,依爲之。出擧條司諫李壽德所達,罪人崔京進·李無應崇事,申致謹·尹尙任事,時澤事,益源事,柱天事,厚基事,恒延·命垕·敏樞等事,抗事,匡師事,卜連事,李時蕃事,來復事,天大事,令曰,竝勿煩。措辭竝見上新達,罪人景躍假托夢語,犯上亂言,旣已承款於帳殿親問之時,而未及正法,徑先致斃,情狀萬萬凶惡。頃日金吾草記,請施當律,未蒙允許。王章尙未快伸,輿情久益憤惋。請罪人景躍,稟于大朝,亟令王府,依律擧行。令曰,不從。李鼎輔曰,筵中奏事,自有次第,而備堂未及奏事之前,司諫李壽德,徑先傳達,推考,何如?令曰,依爲之。李壽德曰,臣疎於筵體,備堂未及奏事之前,徑先傳達,至被重臣之請推,何可晏然於臺次乎?請令遞斥臣職。令曰,勿辭。尹東暹曰,李壽德再達煩瀆,退待物論矣。令曰,知道。諸臣以次退出。
上在昌慶宮。常參,以代理停,經筵,停。
蔡濟恭達曰,明日常參,取稟。令曰,停。
洪名漢達曰,大司憲金尙翼,執義李德海,掌令愼爾復·李泰和,持平權瑞東·柳觀鉉在外,今日以監察茶時之意,敢達。令曰,知道。
蔡濟恭,以弘文館言達曰,本館上番,連日闕直,事甚未安。校理李錫祥由限已過,卽爲牌招入直,何如?令曰,依。
以校理李錫祥牌不進罷職令旨,令于尹得養曰,推考徽旨捧入。
洪名漢達曰,司諫李壽德引避退待,已至經宿,憲府連日監察茶時,俱涉未安。兩司除在外·未肅拜外,獻納李聖檍,掌令愼爾復竝卽牌招,何如?令曰,依。
以掌令愼爾復,獻納李聖檍等牌不進罷職令旨,令于洪名漢曰,竝推考徽旨捧入。
蔡濟恭啓曰,月三講經,改以晝講矣。今朔行講經二次,晝講一次,雖準三次之數,而爲晝講後,則只欲一次,今此下旬晝講,何以爲之乎?敢稟。傳曰,晝講,明日爲之。
傳于蔡濟恭曰,續常訓書寫官·校正官竝陞敍,校書官員上弦弓一張,唱準·員役·匠人等,令該曹米布上下,板本仍置本館,許其廣印後藏板。
蔡濟恭,以承文院官員,以都提調意啓曰,本院製述官姜浩溥,移拜實職代,前縣監尹謐差下,付軍職冠帶常仕,何如?傳曰,允。
蔡濟恭,以承文院官員,以都提調意啓曰,月食已過,回咨依例撰出,啓下安寶後,別定禁軍,給馬下送灣府,使之傳給鳳凰城將處,以爲轉送北京之地,何如?傳曰,允。
洪名漢,以兵曹言啓曰,禁軍祿試射沒技人別單中,依例懸註以入之意,敢啓。傳曰,知道。
洪名漢,以武臣堂上祿試射所差備官,以試官意啓曰,今日試射時,折衝崔壽齊未滿四矢,依承傳罷職,何如?傳曰,允。
判尹趙榮國書曰,伏以,臣於月前,京兆除旨,遽辱於草莽跧伏之中。如臣滓穢之賤,何足齒數,而尙煩聖朝之記識,有此甄錄之恩命?臣誠感誠惶,莫省攸措。臣之苦情危懇,曾已屢控號籲,今不敢輒事塵浼,而念臣質已虧矣,名已隳矣。大明雖燭於幽蔀,而慙痛尙切,聖渥雖勤於薰沐,而釁辱難湔,區區所自矢者,惟有剷跡朝端,畢命丘壑,以爲避遠機穽,息補桑楡之圖耳。斷斷此計,已決方寸,絓結難化,亦常質言於前席,酬酢士友,而退伏畎畝,自甘放廢,歲月今已再周矣。恤恤憂畏,萬念俱灰,譬如枯木不可以榮春,斷港不可以朝海,尙安有官職去就之可論也哉?至若昨夏,廚院·內局之冒沒乍膺,非敢有進身之計,只欲粗伸臣子之情禮,而畢竟獲罪,逬還舊巢,處義郞當,廉愧喪盡,至今追思,頳汗浹背,尙何言哉?今若頓變咫尺之守,復萌榮祿之心,損廉義任笑罵,而闖然爲冒進計,則是眞索性無恥之鄙夫,而負塗之豕,不足以喩其汚賤,人必唾而不顧矣。臣何以自立於淸朝士大夫之列哉?噫,臣之離違京闕,倏已經歲矣。瞻望雲天,實不勝犬馬戀慕之私,而只緣大防難越,素劃已固,一味偃逋,無路轉動。朔望殷祭之班,百僚駿奔,而臣不得趨參,向日桑林之禱,玉趾再擧,而臣不得陪扈,虧分廢禮,合被重誅,而不惟不加之罪,乃反紆之而寵命,臣心悚霣,姑置勿論,在聖朝綜核之政,亦豈容若是耶?矧玆詞訟劇地,尤不可一日虛縻於決不可進之身,以貽瘝曠之弊。宜卽陳暴情懇,以冀處分,而適緣賤疾,浹月危苦,昏痛不省,今始略入文字,仰干睿聽,稽延之罪,尤無所逃。伏乞离明,俯賜矜諒,亟先削臣本職及兼帶諸任,仍令有司,勿復檢擧,以嚴朝綱,以安愚分,千萬大願。答曰,覽書具悉。卿其勿辭,從速察職。
上在昌慶宮。常參,以代理停,晝講爲之。
下直,光陽縣監朴昌鳳。
南泰會達曰,明日常參,取稟。令曰,停。
尹得養達曰,大司憲金尙翼,執義李德海,掌令愼爾復牌不進,李泰和,持平柳觀鉉·權瑞東在外,今日以監察茶時之意,敢達。令曰,知道。
藥房提調李成中,副提調南泰會啓曰,初伏已過,蒸熱政甚,伏未審日間,聖體調攝若何?眩憊之候,寢膳之節,亦何如?丸劑·茶飮,連爲進御乎?日次,依下敎退行於當日,臣等率諸御醫入侍,詳察聖候,議定茶飮繼進當否爲宜。臣等不任區區憂慮,敢來問安,竝此仰稟。答曰,知道。氣則一樣。茶飮五貼以入,下敎日入侍,宜矣。
尹得養,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
南泰會達曰,右承旨蔡濟恭今日不爲仕進,卽爲牌招,何如?令曰,依。
尹得養達曰,司諫李壽德引避退待,已至多日,尙未處置,憲府連日監察茶時,俱涉未安。兩司除在外外,獻納李聖檍,掌令愼爾復竝卽牌招,何如?令曰,依。
傳于南泰會曰,承旨有闕代,尹東昇除授,以校正廳事,有下敎事,卽爲牌招,晝講同爲入侍。
傳于南泰會曰,日勢如此,待下敎詣閤,只習講,正時入之,座目單子,先爲入之。
尹得養,以備邊司言啓曰,訓將自備局察推事,命下矣。中旬之逐年設行,自是前例,況今番又有中旬代賞試射定行之聖敎,則乃以賞木無儲,經年不得設行,至煩筵稟者,其在事體,誠極未安。訓鍊大將金聖應從重推考,何如?傳曰,允。
尹得養,以兵曹言啓曰,巡將金重河·朴重昌·鄭均·韓順泰·吳國柱·曺時泰·金致翕·張鳳周·閔聖栽·朴春仁·李夢臣·李徵聖·金衍·金處岳,或稱在外,或漏番單,不爲供職,竝減下,何如?傳曰,允。
領議政李天輔箚曰,伏以,日昨都堂錄,臣伏承大朝下敎,扶病進參,幸得完圈,而蓋圈法,文衡主之,先定其人數而後,諸堂自下達上,各加一點,大臣就諸圈,分其準點·次點,而或點·或不點,取次點以上,入啓者例也,而應圈外,又有所謂散點者,諸人中苟有稍合於是選而見漏者,則諸堂隨所見,加圈者例也。今者錄成屢日,竊聞物議,則散點中有參下不當入者,至得多點云。臣始不信,取考其圈,則果然矣。夫參下錄,卽曠選也,峻望也。雖曰散點,容有可以擬議者,然後始得與焉。一點尙不可苟,況多點乎?若此不已,則臣恐圈法,從此不嚴,其弊有不可勝言。然初無下位之世所稱地正點,則諸堂從何以加圈乎?論其失,則下位爲首,而諸堂亦不無責罰。請參坐諸堂,竝從重推考,以重圈規,實合事宜。答曰,覽箚具悉卿懇。依所陳重推,可也。
戊寅六月二十二日辰時,上御涵仁亭。晝講入侍時,知事李鼎輔,特進官李得宗,參贊官洪名漢,侍讀官李錫祥,檢討官洪良漢,假注書李復慶,記事官姜必履·柳敍五,行副護軍兪胄基以次進伏訖。上親讀中庸第二十章訖。錫祥繼讀第二十一章至二章後,上更讀錫祥所讀兩章訖。錫祥曰,九經章以下,言天道·人道也。所知眞實無妄,無一毫計較,然後盡己之性,盡物之性,於是乎化育之功成矣。此能盡聖人之極功也。帝王之學,與韋布不同,在君師之位,則當以此加勉矣。上曰,予在春邸時,寫惟天下至誠,與天地參字,付諸壁上矣。今講此章,予心愧矣。鼎輔曰,劉元城曰六經中千門萬戶,在中庸,中庸一部之要,在誠,此言眞可服膺也。良漢曰,至字與盡字相應,至者,無一毫未盡之志,然後至於盡矣。此大文,眞帝王之學也。付壁常目之聖敎,蓋可仰揣矣。聖學以此爲準的,常恐或有所未盡而加勉,則與天地參矣。上曰,與天地參者,驟見則浩大矣。良漢曰,與天地參,固是帝王之學,而雖伊·呂·周·召,得其君行其道者此也,一家有一家之位育云者,亦此意也。易之乾卦曰,聖人者,與天地合其德,與日月合其明云者,此與天地參之意,其要在於誠,誠之要,亦在於愼獨。鼎輔曰,夫人愼獨之工難,而帝王愼獨之工,亦難矣。上曰,帝王,則紛華波蕩,且有食色之欲,故誠難愼獨,而諸臣,則浮囂躁競,最難愼獨矣。苟能常讀中庸,則可以祛其浮躁矣。鼎輔曰,聖敎如此,實出上下交勉之意矣。上曰,堂錄後,當使行公,皆下諭乎?良漢曰,李瀰·李墰·鄭遠達皆在外,故下諭矣。上曰,月三講時,儒臣其宜濟濟,下諭儒臣,自政院申飭上來。出傳敎上曰,曾前新錄無撕捱者,卽行公矣。錫祥曰,例皆一疏矣。名漢曰,同副承旨尹東昇,以親嫌陳書,不爲入侍矣。上曰,承旨有闕,故特除矣,何爲而然?名漢曰,承旨之闕,卽李奎采之闕也。尹東昇,則再度呈辭矣。上曰,然則在下者當遞矣。同副承旨尹東昇許遞事。榻前下敎名漢曰,金奉朝賀,病甚重,故敢稟。上曰,老人易病矣。金奉朝賀家,遣御醫持藥物,不離看病事。榻前下敎上曰,必也正名乎。古之韓愈雖曰不諱嫌名,予不能强其所不忍。常讀小學,至渙然氷釋,怡然理順,必以理安讀之,問于故師傅李眞望,則亦以爲然。其後入銅闈,更讀小學時,李匡德爲春坊,故言其事矣。曾有朝臣姓李而名雲字者,改之而予未記矣。得宗曰,故判書李聖龍也。初名雲龍,而後改聖字矣。鼎輔曰,李亮臣,初名宗臣而後改亮字矣。上曰,儒臣聞而知之乎?良漢曰,臣果聞而知之矣。聖敎所指,必是卽今弘文正字之名也。上曰,然矣。上曰,大提學何以何之?名漢曰,行公矣。月課亦爲云矣。上曰,月課久廢,而今始爲矣。名漢曰,以待秋擧行之意,草記矣。諸臣次次退出。
上在昌慶宮。常參,以代理停,經筵停。
洪名漢啓曰,卽伏見京畿水使李柱國今春夏等褒貶啓本,則邊將無一人居中·居下,殊無嚴明殿最之意,推考警責,何如?傳曰,允。
蔡濟恭達曰,明日常參,取稟。令曰,停。
尹得養達曰,大司憲金尙翼,執義李德海,掌令李泰和在外,一員未差,持平權瑞東·柳觀鉉在外,今日以監察茶時之意,敢達。令曰,知道。
洪名漢達曰,諫院之許久闕達,事甚未安。在外外,正言任珹卽爲牌招,何如?令曰,依。
傳于蔡濟恭曰,承旨來詣于集賢門。
蔡濟恭啓曰,今六月二十四日,祿都目政事爲之之意,敢啓。傳曰,知道。
傳于蔡濟恭曰,五十六停筵,六十五復筵,是豈偶然也哉?復晝講綸音下,雙書懸註。
傳于洪名漢曰,沈滯人有謝恩者,書入。
又傳于洪名漢曰,戶曹參議李嘉遇,御營哨官李光宅,新除宣傳官二人中一人,來待于集賢門。
又傳于洪名漢曰,龍岡縣令盧聖中,都摠都事趙命周,同爲來待于集賢門。
傳于蔡濟恭曰,政事,當日爲之,承旨以在京人備擬。
蔡濟恭啓曰,卽者吏曹郞廳來言,今日爲政事命下,而判書洪啓禧在外,參判李昌壽,參議洪樂性俱以病不來,不得開政云。參判·參議竝卽牌招開政,何如?傳曰,允。
傳于洪名漢曰,來日當行祿都目,今日開政置之。
蔡濟恭,以徽寧殿參奉,以入番宗室意啓曰,入番宗室慶興君栴,連日入番之餘,猝得暑癨,胸膈痞塞,症形危㞃。以此病狀,莫重祭享,萬無將事之望,而本殿入番宗室咸溪君櫄,適以都摠府都摠管,時在本府直所,使之推移入直,以爲將事之意,敢啓。傳曰,知道。
洪名漢,以兵曹言啓曰,卽接南所衛將牒報,則金華門上邊馬軍營近處,宮墻二間許,今番雨水頹落云。令紫門監,爲先把子圍排,急速修築,而金虎門入直砲手十五名除出,限修築間守直之意,敢啓。傳曰,知道。
又以兵曹言啓曰,卽接西所衛將牒報,則曜金門近處,宮墻五間許,今日雨水頹落云。令紫門監,爲先把子圍排,急速修築,而金虎門入直砲手二十名除出,限修築間守直之意,敢啓。傳曰,知道。
又以兵曹言啓曰,卽接東所衛將牒報,則宣仁門南邊宮墻四間許,今日雨水頹落云。令紫門監,爲先把子圍排,急速條築,而弘化門入直砲手二十名,依例除出,限修築間守直之意,敢啓。傳曰,知道。
又以兵曹言啓曰,卽接北所衛將牒報,則通化門北邊宮墻二間許,今日雨水頹落云。令紫門監,爲先把子圍排,急速修築,而集春營入直砲手十五名除出,限修築間守直之意,敢啓。傳曰,知道。
又以兵曹言啓曰,卽接五間水門部將牒報,則二門水口鐵箭及上下架楹,因雨漂失云。令繕工監,急速改造,而把守軍,亦令該軍門,多數定送,與本門部將眼同,限改造間,各別守直之意,分付,何如?傳曰,允。
又以御營廳言啓曰,因兵曹草記,本廳分授二間水口鐵箭及上下架楹,因雨漂失,改造間把守軍,令該軍門定送事,命下矣。本廳將校一員,率領鄕軍十名,今日爲始,與本門部將眼同,限改造間把守之意,敢啓。傳曰,知道。
同副承旨尹東昇書曰,伏以臣,向竣校書之事,猥蒙加資之恩,勞微賞濫,歷日惶兢。今玆喉院特除之命,又出意外,臣誠惝怳震惕,益不知所措也。噫,謹蒐舊撰之寶誌,敬修續成之珍帙,只是校讐之祗役,顧何勞勩之足稱,而況其規模大體,皆由堂上稟旨指揮,臣則不過從諸僚後,監工役考字誤而已,而今於恩典之下,徒以仕日之差久,獨被陞秩之命,不惟臣踰分之寵,秪增恧縮,其於朝家抑僥倖愼爵賞之道,果何如哉?至若見叨之職,今右承旨臣東暹,卽臣之兄也。揆以法例,尤有所不可冒進者。特召有命,未克趨膺,輒敢隨詣闕外,仰瀆微懇。伏乞邸下,亟令收臣濫資,以重恩賞,遞臣職名,以存公格,不勝幸甚。答曰,覽書具悉。今玆賞典,式遵舊例,爾其勿辭焉。
獻納李聖檍書曰,伏以,臣之陋劣,最出人下,重以奇疾嬰身,自知不堪於百執事之末,而猥荷大朝洪恩,雖或間叨臺省,終不敢爲晏然承膺之計,其孤恩負德之罪,誠無所逃,居常悚蹙,若隕淵谷。不意薇垣新命,忽辱於暫入城闉之日,引例妄籲,終見寢却,嚴召繼降,不得不黽俛乍膺,蓋欲粗伸叩謝之忱,而非敢爲仍因蹲冒之計也。今以僚臺處置,召牌連降,而微諒如前,輒犯違傲,義分都虧,去就乖當,只自縮伏訟愆,冀被譴何而已。且臣有悶迫之私,臣之八耋老父,方在公州地,而素抱痼疾,當暑輒劇,數年以來,病益深沈,居恒有凛凛朝夕之慮,而臣偶遠出,省護無人,歸裝將束,誤恩遽縻,繞簷徊徨,度日如年。卽接鄕信,臣父忽經暴泄,宿病仍以添㞃,篤老筋力,澌綴無餘,傍人代遑,促臣來視。臣自聞此報,方寸煎灼,按住不得,忙投短章,徑尋鄕路,任情直行,罪尤難貰。伏乞睿慈,俯賜矜諒,亟令鐫削臣職名,以便救護,仍治臣違慢擅行之罪,以肅朝綱,千萬幸甚。答曰,覽書具悉。爾其勿辭,往護父病焉。
判府事李宗城疏曰,伏以臣,伏聞昨日講筵,聖上以嫌名雖不諱,合姓名而音相似,則有當諱之敎。臣之姓名,合而呼之,實犯於嫌名當諱之科,而昏昧不覺,惶霣欲死,玆敢陳章首罪。伏乞聖慈,亟命重勘,仍許臣等群從兄弟之改名,不勝祈祝之至。答曰,省疏具悉卿懇。予常於過諱嫌名者及爲下屬者於其官,諱緦·小功親之名,心自非之,而韓愈諱辯,其雖抑揚大義則爲是。近因南床之名,强其所不忍,亦嘗戒之,而難呼而不諭,其欠誠實,故下敎而因此知故判書李聖龍,故參議李亮臣之初名,而予則曰,其人則雖不敢而然,此則過矣云。卿今聞之其所陳章,意則雖是,旣知其過,何可開例?以古人言之,故相李瑞夏,以名相豈不諱哉?予之下敎,亦近過矣,而此由於小學中怡然下二字,更以理安者也。故重宰旣更之名,今難追復,復何開途?與從兄弟請,不亦過乎?然則束帶立朝者,以上名字之音同更之,必將紛紜,亦豈守法之道乎?卿其安心勿更焉。
京畿監司趙暾狀達,楊州忘五里面居,私奴鄭福晩等爲虎囕死事。令于洪名漢曰,囕死人等,令本道恤典擧行。
戊寅六月二十三日卯時,上御崇文堂。承旨入侍時,右副承旨尹得養,假注書李復慶,記事官姜必履·柳敍五,以次進伏訖。上曰,李判府事陳箚改名之請,誠過矣。因命得養,書批答後,使得養先出頒布。出日記上曰,兼史出去,編次承旨使之入侍。濟恭進伏。上親製諱言,命濟恭書之曰,昔唐韓愈製諱辯。其中雖不無爲李賀抑揚之語,大意則誠是。末世嫌路太廣,雖於所重之外,諱嫌名者多,心常慨然。東晉淸談之時,父子之名若兄弟者,雖不足道,國初習俗,亦多如此。今何必開過中之路,而昔於在邸時,講小學也,怡然下二字,更讀理安,其後銅闈時,亦如此例,此油然不敢之心,難以强忍故也。近因南床之名,亦不能强其所不忍下敎,而乃聞故判書李聖龍之初名雲龍,故參議李亮臣之初名宗臣矣。兩人之更名,雖由於不敢,予則曰過矣。雖宗臣,無有其姓而呼者,況以二字之名,連其姓而呼之,而諱上二字之同音,此予所以謂過者也。旣更已故之人,雖難復初,豈可以此廣開嫌路,而若此之故,一原任陳章請更,此因李宗臣之爲亮臣而然矣。此若許之,束帶立於朝者,編考譜略,或章或呈,其所更名,必將紛紜,其弊誠由我而啓。旣諭於大臣之批,而仍述餘懷,以示于後,此後二字名,擧上字連姓而諱之者,一切禁之,其於製名,亦勿以此諱之事,曉諭中外。左承旨入侍事。榻前下敎上曰,雙樹山城,在忠淸道乎?濟恭曰,在忠淸道公州矣。上曰,入番中,首宣傳官入侍事。榻前下敎上曰,注書出去,入番行首宣傳官招來。賤臣承命出來偕入,上問宣傳官姓名,對曰,沈釋之也。上曰,汝往雙樹山城,各樣軍器,詳細摘奸,而弓則彎而射之,砲則放而試之,火藥旗幟,亦爲看審而來。上曰,注書出去,騎馬二匹,卜馬一匹,出給宣傳官事,招入直騎郞于閤門外,分付可也。上命濟恭書之曰,雙樹山城,卽甲子年駐蹕之地。欲見形勝,令道臣其令圖上。諸臣以次退出。
戊寅六月二十三日申時,上御崇文堂。戶曹參議·龍岡縣令·都摠都事·御營將官入侍時,戶曹參議李嘉遇,龍岡縣令盧聖中,左承旨蔡濟恭,假注書李復慶,記事官姜必履·柳敍五,都摠都事趙明奎,御營將官李光宅以次進伏訖。上問職姓名。趙明奎對曰,都摠都事趙明奎也。上曰,年幾何?對曰,六十二矣。上曰,登科幾年?對曰,三十一年也。上顧盧聖中曰,此龍岡乎?聖中對曰,然矣。上曰,汝以守令初入侍,誦七事。聖中誦七事訖。上曰,汝初爲守令,當往善爲之。汝父爲陵官乎?對曰,臣父曾爲昌陵官矣。上命濟恭書之曰,祿都目政稟,中官不奏,混下有開政之命。今將日暮,明日祿都目兼行事,分付。上曰,注書出去,政官雖牌招,還收,待明日擧行事,分付。光宅立階,上曰,擧頭。汝頃者,以一時做錯落職矣。今仍御史之奏,錄用將官,須善爲之。上曰,頃者判金吾,雖已特推,旣經赦令,李堣等三人,竝特爲放送。出傳敎上曰,古則祈雨後,亦有祈晴之事,爲農事,無與備一也。今者之雨,不無成霖之意,更觀一兩日,若無霽意,縈祭依例擧行事,分付。出傳敎上曰,左右史不備,違牌翰林敍用。出傳敎上曰,頃者承旨之代,中官誤奏,以致做錯。當該中官,越俸一等。出傳敎上曰,飭已行,洪景海敍用。出傳敎上曰,頃者海伯·海閫處分之後,聞御史所奏,其無不職可知,而旣已敍用,雖無可論,前瑞興縣監趙載翰,新溪縣令金善材,黃海一道之民皆動,而惟瑞興·新溪,以本邑其民不動,擧職可嘉,其遞可惜。令該曹爲先隨窠,卽爲復職,日後守令,亦爲調用事分付。出傳敎上曰,頃者特除,意蓋在矣,而一向在外,其無動意。噫,往者之事,業已洞燭,何撕捱之有,而人君使臣,禮使爲先,禮使之中,非四維而何?廉隅雖無可言者,一解其職,難以强迫羈縻緊務,政注多曠,大政亦遲滯。旣示其意,一伸廉隅,人君禮使之道也。吏判本職,特爲許遞,令該曹卽擬閑職,以開進身之道。出傳敎上曰,李嘉遇入來,則兼史出去偕入也。兼史久未偕入,上曰,戶議在門外乎?濟恭曰,聞在門內,而以章服不借,尙未入來云矣。上曰,於京少知者,故不得章服耶?姜必履與李嘉遇偕入進伏。上曰,追思昔日,心如何矣。往日召見,今日入侍,設科之人,觀科之人,皆尙在矣。其科何科也?心愴然矣。上曰,年幾何?嘉遇對曰,年六十八卽辛未生也。上曰,先代有顯官乎?嘉遇對曰,臣之高祖李祗先,堂下北評事,堂上刑曹參議也。上曰,親族有立朝者乎?嘉遇對曰,李應協也。上曰,幾寸乎?對曰,十五六寸也。上曰,能誦其時科文乎?對曰,批點句誦之,鋪敍以上,亦當誦之矣。仍誦七句。上曰,予則題亦忘之,能誦其文,難矣。必頻頻誦覽矣。對曰,他人每來披閱,故臣亦熟覽矣。諸臣以次退出。
上在昌慶宮。常參,以代理停,經筵停。
洪名漢達曰,大司憲金尙翼,執義李德海,持平權瑞東·柳觀鉉在外,掌令李泰和上書入達,一員未差,今日以監察茶時之意,敢達。令曰,知道。
蔡濟恭達曰,明日常參,取稟。令曰,停。
尹得養達曰,新除受承旨,待下批牌招事令下,而闕門已閉,待明朝出牌之意,敢達。令曰,知道。
洪名漢達曰,憲府連日監察茶時,諫院許久闕達,俱涉未安。掌令李泰和,正言任珹竝卽牌招,何如?令曰,依。
以正言任珹牌不進罷職令旨,令于洪名漢曰,推考徽旨捧入。
蔡濟恭啓曰,前奉敎金和澤旣已敍用,令該曹卽爲口傳付職,何如?傳曰,允。
洪名漢達曰,奉敎金和澤旣已付職,卽爲牌招入直,何如。令曰,依。
傳于蔡濟恭曰,編次人,來詣于集賢門。
傳于洪名漢曰,承旨入侍于齋室。
傳于南泰會曰,黃海監司趙明鼎留待。
傳于洪名漢曰,海西道臣,同爲入侍。
傳于洪名漢曰,兵批望筒入後,兵判來待于集賢門。
傳于洪名漢曰,閔頤洙擧條,待下敎捧入。
南泰會啓曰,卽者吏曹郞廳來言,今日祿都目政事爲之事命下,而判書未差,參判李昌壽,參議洪樂性,俱以病不來,不得開政云。參判·參議,竝卽牌招開政,何如?傳曰,允。
南泰會啓曰,吏曹參判李昌壽書批已下,更卽牌招開政,何如?傳曰,允。
又啓曰,吏曹參議洪樂性書批已下,一體牌招開政,何如?傳曰,允。
以吏曹參譏洪樂性,正言任珹牌不進罷職令旨,令于洪名漢曰,推考徽旨捧入。
有政。吏批,判書李鼎輔牌不進,參判李昌壽進,參議洪樂性牌不進,右副承旨尹得養進。
吏批啓曰,判書李鼎輔,參議洪樂性竝牌不進,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而擬望之〈人〉乏少,相避竝擬,何如?傳曰,允。
又啓曰,翼陵別檢邊得讓呈狀內,身病猝重,勢難察任云。依例改差,何如?傳曰,允。
以李鼎輔爲吏曹判書,以李惟秀爲承旨,以金尙福爲同義禁,以洪樂命爲校理,以南有容爲同經筵,以李鼎輔爲同春秋,以南玄老爲說書,以李鼎輔爲繕工提調,以李爲掌苑提調,以尹汲爲觀象監提調,以邊致明爲宗簿寺正,以成有烈爲左通禮,以長溪君棅爲謝恩陳奏兼冬至正使,以李得宗爲副使,以李德海爲書狀,以朴玄源爲長興奉事,以李壽圭爲東部奉事,以韓光綮爲繕工監副奉事,以金履健爲淸道郡守,以洪良漢爲江東縣監,以趙載世爲永平縣令,以高明輝爲懿昭墓守衛官,以徐道賢爲懿昭墓守衛官。漢學敎授單朴盛源,奉常直長單李長泰。右承旨李惟秀,左副承旨洪名漢,右副承旨尹得養,同副承旨尹東昇
以承旨望單子,傳于尹得養曰,前承旨尹東昇除授。
洪名漢達曰,今日政新除授承旨,待下批,竝卽牌招,何如?令曰,依。
傳于洪名漢曰,愼爾復特除之下,雖違牌,何爲踏下?推考徽旨捧入。
兵批,判書李成中進,參判尹東度病,參議趙重晦入直進,參知朴昌潤病,左副承旨洪名漢進。
兵批啓曰,忠壯衛將安世濟重得輪疾,差復無期,呈狀乞遞。宿衛輪番之任,不可久曠,今姑改差,何如?傳曰,允。
以兪胄基爲都摠管,以沈潭爲曹司衛將,以申大儁爲五衛將,以鄭基祚爲宣傳官。副司直安允福·洪啓祚·洪啓禧·魚錫胤·李奎采·尹東暹·尹東昇·鄭尙淳·李世澤,副可果洪準海·金鍾正·尹謐,副司正朴道天。同知單李彦熙,僉知三單洪以謹·金鳴新·柳春馛。以柳台垕爲忠壯將。
尹得養達曰,明日大朝次對,兩司當爲進參。除在外·引避退待外,未肅拜人員,竝待開門牌招,以爲推移入侍之地,何如?令曰,依。
掌令李泰和書曰,伏以,日月迅邁,孝昭殿周期已過,徽寧殿祥禫奄闋,伏惟我大朝殿下孝思如新之痛,我邸下廓然靡及之懷,當復如何?臣之區區寸忱,不勝悲霣之至。仍念臣,素以庸駑賤品,猥竊科名,郞僚縣職,涯分已踰,名塗顯秩,本非自期。不意中歲,遭罹非常,而幸賴聖監洞燭,昭釋靡餘,臣之頂踵,莫非我聖攸賜。噫,世之嬰禍網而履危機者,今古何限,而豈有如臣之生受冤誣,橫罹坎穽者哉?死生人鬼,不啻迫在呼吸,而惟我大朝殿下,不唯噓枯骨而傅而肌肉,亦且拔墨池而登之雪嶺,天地之大,不足言其仁覆也,日月之明,不足言其照燭也,父母之鞠育顧復,不足言其恩造也。雖千糜百粉,難酬於萬一,唯生隕死結,自期於他生者,今已三十有餘載矣。臣遂流落鄕郊,歸依松楸,每一曕天望雲,唯有涕淚之盈襟。今於千萬夢想之外,牽復擢拔之恩,忽及於衰癃癈棄之蹤,而除之而掌憲之任,繼之而馹召之榮,枯枿復春,陰谷回照,天恩所被,鄕隣莫不聳觀。世固有匪分之職,誤加之恩,而今臣所蒙,雖溯千古而無其二,抑求當世而罕與比,手擎恩誥,眼血先逬。顧臣一身,非但螻蟻之微,而是何前後聖恩之夐越,一至於此哉?在臣今日之義,則職名之不稱,責任之難副,猶屬第二,唯是一謝恩命,少伸銘鏤之忱,而卽日歸死於故山,乃臣之至願至榮也。臣於是他不暇顧,擔舁病軀,寸寸前進,今始來伏於私次,而自在鄕廬,重患暑暍,叫楚度日矣,今復越添於冒熱鞍馬之勞,症勢轉劇,專廢食飮,僵臥旅邸,起動無路,一番祇謝之願,又將廢闕而莫遂矣。翹首禁扄,悲惶交集,不得不疾聲哀籲於离明之下,伏乞睿慈,察臣職名之難冒,諒臣病勢之難强,亟賜鐫遞,以重臺選,俾延殘喘,不勝幸甚。答曰,覽書具悉。日月流邁,兩魂殿祥禫奄過,哀慕莫逮,一倍罔極。爾其勿辭,從速察職。
大司憲金尙翼書曰,伏以,日月駛邁,兩魂殿常事已過,伏惟大小朝孝思,益復哀廓,區區下情,不勝悲結之至。臣於蓬竇病蟄之中,忽伏承柏府新命,繼有催促之旨,馹召臨門,臣誡驚惶震越,不知所以措躬也。念臣命道窮獨,貞疾不死,齒髮早衰,神識都耗,自分癃癈,夫豈有當世之念,而向來出疆之役,義不敢辭,憑依王靈,雖免顚仆於異域,驅策病軀,諸症越添,風痺痰眩,種種危惡,肢體拘攣,手臂癱瘓,屈則難伸,伸則難屈,病源已深,藥路亦窮。頃蒙恩暇,得試溫浴,非徒罔效,反致其害,不得不舁還郊棲,雜施砭焫,而已作廢疾,生意都盡,每誦古人年不待暮,有疾便辭之句,未常不三復永歎也。噫,臣之立朝已三紀,行年亦六旬耳。自少言議之地,一未曾涉足,則到今衰頹之年,亦豈有去就之可論,而竊伏覸大朝殿下,當堯·舜倦勤之時,有周文不遑之誠,親臨廈氈,奮勵晩政,此時此任,尤宜另擇,而乃反以癃朽如臣者,苟然充擬,銓筆可謂失注,而其貽累聖簡,又如何也?恩諭之下,非昧竭蹶之義,而委綴之中,萬無轉動之勢,徒辱聖眷,久違明命,繞壁徊徨,直欲滅死而無知。分義都虧,罪戾益增,迫隘之極,敢暴肝血之懇。辭近例讓,跡涉偃慢,只願速被譴何,安意就盡。伏乞睿慈,俯賜愍察,先許鐫削,以安賤分,仍命勘治,以肅頹綱,不勝萬幸。答曰,覽書具悉。兩魂殿祥禫奄過,哀慕莫逮,一倍罔極。卿其勿辭,從速察職。
大提學南有容書曰,伏以臣,卽伏見大僚箚本,以參下人散圈事,至請諸堂之重推,不勝駭愕之至。臣竊稽堂錄古例,文衡則只就應錄人名下,各加一圈而已,夫散圈之有無多少,初非臣所可與知也。然臣猥當重任與主圈事,圈事之有不嚴,臣何可諉以匪我而晏然已乎?伏願邸下,亟降威命,以重圈體焉。答曰,覽書具悉。卿勿過辭察職。
吏曹參判李昌壽書曰,伏以臣,伏見大臣箚本,以堂錄時參下不當入者得多點,至請重推參坐諸堂,臣不勝慙悚之至。臣於伊日圈坐,亦旣備員,則臣之圈其人與否,姑置勿論,其不可諉以薄勘,而晏然仍冒於職次者明矣。今因開政,召牌下降,而踪地危蹙,未免違逋,律以邦憲,合被譴何。玆敢冒死自列,伏乞离明,俯賜鑑燭,亟許鐫遞臣職名,仍令攸司,重勘臣罪,以昭法紀,以安賤分,千萬幸甚。答曰,覽書具悉。卿其勿辭,從速察職。
吏曹參議洪樂性書曰,伏以臣,卽伏見首揆箚本,以參下不當入者有得多點,至請參圈諸堂重推,而有曰論其失則下位爲首。下位,卽指臣也。臣於是實不勝慙愧萬萬也。第所謂地定點之無甚慳惜於散漫過去之地,亦例也。雖有地定一點,而若不加之,又加以至於四點,則又焉有大驚小怪,是則亦非臣始慮所到也。然參下異於參上,則一點,亦不可苟焉,而臣不免泛然下筆,其不能審愼之失著矣。顧臣性本疎率,事多憒憒,而猥參莫重之會圈,致令圈法不嚴,其何可諉以無情,晏然職次乎?召牌降臨,無路承應,隨詣禁扃之外,敢陳兢蹙之悃。伏乞离明,俯垂諒察,特賜鐫免,仍治臣罪,以爲日後之戒焉。答曰,覽書具悉。爾其勿辭,從速察職。
令黃海監司趙明鼎書。王世子若曰,余惟朝廷用人,固非一道,孔門論士,厥有四科。故優於文辭者,多疎於時務,長於政事者,或遜於詞章。歐陽子之喜談,蓋亦自知其不足,寇萊公之寡學,何嘗竝掩其所長?尠矣二子之得兼,難乎一人之求備。嗟從古才難也如此,矧在今人物之渺然?惟卿,以周通之才,貯文學之望。瓊琚鳴國家之盛,再闡黃甲之名,瑚璉爲廟朝之珍,早騫靑瑣之步。器度凝遠,接物則休休有容,識解透明,處事則恢恢餘刃。周旋乎是非爭競之地,和而不流,出人於論思啓沃之班,言乎有味。所以中外之歷踐,最被九重之深知。下邑分符,薄試牛刀之割,內畿持斧,爭稱驄馬之威。乍躋緋王之階,旋授錦江之節。治懋振刷,吏畏包公之明,志勤撫摩,民懷杜母之惠。行一二通變之政,蓋欲任謗而便民,蠲半萬災荒之政,不憚爲法而受罪。人或有執跡而論,上獨察爲國之心。始以玉汝之恩,姑從吏議,終焉環召之寵,曾未歲週。而眷遇不替於後前,故班聯常在於淸要。處喉舌則出納足以揚休命,付銓衡而品裁足以平物情。至若宸翰之編摩,別是詞臣之光寵。山龍有至美之象,蓋欲觀繡黼黻之章,天地有自然之文,猶或待織雲漢之手。從容半夜之對,類宣室之承恩,顚倒不時之呼,若金門之待詔。遂擢金貂之列,俾長銀臺之英。眷注彌隆,聖意方專於倚任,賢勞蓋久,卿志欲就於優閑。睠彼黃海一區,實是靑丘近甸。疆連水陸,素稱魚稻之鄕,地接松·箕,獨擅鹽鐵之富。惟其土沃而民逸,最號難治,兼之賦重而役繁,靡有定制。乃者妖言之惑衆,遽致愚民之奔波。守令不能重繩,方伯至於抵罪。至煩近臣之播告,今雖帖然,可見習俗之輕佻,有如此者。苟非才優望重之土,難寄文附武威之權。蜀人善訛,必須張益州之坐鎭,淮陽得重,何妨汲長儒之臥治?玆授卿以黃海道觀察使兼兵馬水軍節度使·巡察使·海州牧使,卿其毋負委畀之思,克盡撫綏之策。爲政貴持大體,夫豈在於多言,治民〈若〉烹小鮮,尙宜勉於弗擾。時或內輕而外重,暫輟次月之班,事有先易而後難,詎忽來旬之責?於戲,輕車熟路,想起湖西之舊謠,畫戟淸香,應勞日邊之歸夢。故玆令示,想宜知悉。副修撰洪良漢製進
戊寅六月二十四日未時,上御崇文堂。編次人入侍時,左尹具允明,左承旨蔡濟恭,假注書李復慶,記事官姜必履·柳敍五以次進伏訖。上親製寫懷,命濟恭書之訖。上曰,注書出去,吏參往相臣家,吏判薦望爲之與否知入。賤臣承命出問,以方往薦望事回奏。上曰,今則吏判望開矣。知製敎雖有內,知製敎亦可開也。上曰,注書,往問春坊·玉堂,持十卷唐音以來。賤臣承命趨出,持玉堂散帙唐音五卷以進。上曰,李嘉遇曾未經正職,則判決事亦難得,乃是規例也。不過爲禮郞·直講矣。允明曰,不過爲察訪·守令矣。濟恭曰,近來守令亦難矣。上曰,李嘉遇與李應協爲幾寸云耶?濟恭曰,十五六寸云矣。上曰,李應協,亦稱李嘉遇爲其族耶?允明曰,李應協,則似不以李嘉遇稱族矣。上曰,金奉朝賀病少愈乎?濟恭曰,少愈,而今日則起坐云矣。上曰,老人病勢,入其境而回蘇,奇哉。濟恭曰,鍾氣人也。上曰,新除授吏判,卽爲牌招事。榻前下敎諸臣以次退出。
戊寅六月二十四月酉時,上御齋殿。承旨入侍,海西道臣同爲入侍時,右副承旨尹得養,黃海監司趙明鼎,假注書李復慶,記事官姜必履·柳敍五以次進伏訖。上謂明鼎曰,往欽哉。向時以編次,連爲入侍,而今遠去矣。明鼎曰,臣猥以無似,過蒙聖恩,昵近耿光,榮寵已極,今又濫叨方岳之重寄,獲承勉飭之下敎,敢不殫竭報效,而臣之事殿下,殆二十年矣。久在經幄保護之任,今當遠離,竊有所懷敢達矣。聖算已望七旬,嚴廬亦經兩年,正當惓勤之時,而猶且奮刷振勵,一念勤學,中外欽仰矣。臣以不懈益勤四字仰勉焉。且聖孝出天,昨年以後,哀毁踰節,賴皇天祖宗之眷佑,聖候幸無疾恙矣。臣前後待罪保護之任,有所仰揣者焉。聖心所到,至情所發,或有節攝欠闕處,伏願保嗇聖躬,益加愼護焉。上曰,經筵雖復古,而不懈益勤,何以爲之?今日何顧予躬,而前頭多事,則難以支撐矣。卿編次入侍則多,而難以不見而送,故使之入侍矣。上曰,兵判及編次人入侍事。榻前下敎上命兼史必履,召入兵判李成中。上命賤臣,召入編次人。具允明·蔡濟恭進伏訖。得養曰,承旨蔡濟恭入侍,小臣請先退。上曰,先退。上顧明鼎曰,往欽哉。明鼎先退。上命賤臣出去,持明·弘陵看山謄錄以入。賤臣出問回奏曰,領相以摠護使持去,火災時消盡,今方改錄,尙在暗草云矣。上曰,雖暗草持入。賤臣承命,復出問之,則謄錄在禮曹,故持入奉進。上曰,觀象監官員陞擢,則爲何官?成中曰,近來爲實職矣。自敎授滿朔,則移實職,以至禁漏官員加入陞遷矣。上曰,今日覽孝昭殿日記,乃覽敎授朴景素,前僉使金道鼎,一年兩陵,以相地官連爲奔走。朴景素令吏曹相當窠卽爲調用,金道鼎令兵曹僉使待窠調用。出傳敎上覽謄錄曰,趙載種,卽趙龜命庶子耶?成中曰,龜命但有此庶子,故以故相臣趙顯命之子載履,爲繼子矣。上曰,趙龜命愷悌矣。允明曰,龜命執調劑之論矣。上曰,尤貴其有樹立矣。入學將命,如故相李觀命拜相,而獨龜命不登第矣。南有常登以入學第異矣。有常堅固,而已作故,南有容如彼矣。成中曰,南有容亦堅固矣。趙龜命,卽故相臣趙相愚之孫也。上曰,然乎?趙相愚,卽昔年將命也,貴矣。成中曰,臣與龜命相親,文章學識,實非凡儒,故豐陵兄弟,每事就質,今領相及元景夏,亦以文交相親矣。上曰,故縣監趙龜命,以入學時將命,不登第而作故,心常嗟惜。今覽儀軌,見趙載種之名,乃問龜命所後子,卽載履也。其令該曹特爲右職調用。出傳敎上曰,振滯政宣傳官得乎?成中曰,姜柱三在沔川,二十四日上來云,李台挺作故云矣。上曰,作故者書其官乎?成中曰,自臣曹分付書之,則當書矣。分付,何如?上曰,依爲之。成中曰,閔頤洙,臣擬望於振滯政矣,今聞昨年復職未行云。雖曰未行,旣已復職,則今番擬望,非振滯之本意,臣實不安,遞差,何如?上曰,遞差。諸臣以次退出。
上在昌慶宮。常參,以代理停,經筵停。
蔡濟恭達曰,自明日二十八日至,國忌齋戒,來七月初一日正日相値,常參頉稟。令曰,知道。
尹得養達曰,卽者掌令愼爾復·李泰和,今日入侍罷後,不爲傳達處置,直爲出去,其在事體,極爲未安。竝推考警責,更卽牌招,何如?令曰,依。
洪名漢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹得養,以弘文館言達曰,正字金履順自鄕上來,卽爲牌招察仕,何如?令曰,依。
南泰會,以弘文館言達曰,新除授校理洪樂命時在京畿豐德地。經筵入番事緊,請斯速乘馹上來事下諭。令曰,依。
蔡濟恭,以弘文館言達曰,本館下番闕直,事甚未安。修撰李瀰自鄕上來,卽爲牌招入直,何如?令曰,依。
南泰會,以侍講院言達曰,本院新除授說書南玄老,時在黃海道谷山地。書筵入番事緊,斯速乘馹上來事,下諭,何如?令曰,依。
蔡濟恭達曰,新除授奉敎金和澤,時在江原道狼川地。斯速乘馹上來事,下諭,何如?令曰,依。
傳于洪名漢曰,大臣·備局堂上引見。
傳于洪名漢曰,來詣于明政殿後。
傳于蔡濟恭曰,訓將試射之事,兼大將仍爲擧行。
傳于蔡濟恭曰,承旨來詣于集賢門。
以掌令愼爾復·李泰和牌不進罷職令旨,令于尹東昇曰,竝推考徽旨捧入。
前望單子入之,以沈星鎭爲吏曹參判。
尹東昇,以禮曹言啓曰,卽接齊陵參奉所報,則今月二十三日巳時大雨,陵上曲墻,自寅卯方至辰巳方八把許,竝與三層地臺石崩頹,而地臺石一立折傷,羊虎石半體,爲崩頹所埋,其缺傷與否,未能詳知云。陵上曲墻崩頹,至於如此,極爲驚心,不可無慰安之擧。慰安祭不卜日,來二十九日設行,而依例本曹堂上郞廳,進去奉審後稟處,何如?傳曰,允。
又以禮曹言啓曰,卽接懿陵參奉所報,則本陵忌辰大祭,兩官不可不備員,而本陵參奉韓光綮,昨日政,移拜他職,時未出代,斯速變通云。莫重祭享,假官替行,事體未安。參奉有闕之代,令該曹以在京無故人,卽爲口傳差出,以爲備員將事之地,何如?傳曰,允。
尹東昇,以備邊司言啓曰,卽見平安監司閔百祥狀啓,則以爲,昌城府大吉號里漂泊淸人一名,詳細問情,則不過以私採之類,遇甲軍逃生來泊者,別無他可疑之端云,而條列各年謄錄,有所稟請,昌城府使申思儼前後報辭,俱涉疎漏,論罪一款,令廟堂稟處爲請矣。今此漂泊淸人,依甲午年例,押送于灣上,令駭府任譯,領付於鳳凰城,而咨文,分付槐院,趁速撰出,別定禁軍,下送於灣府,使之傳送。昌城府使申思儼,身爲地方官,莫重邊情,報辭疎漏,則溺職之罪,在所難免,罷職,何如?傳曰,允。
又以兵曹言啓曰,卽接南所衛將牒報,則丹鳳門西邊宮墻二間許,今日頹落云。令紫門監爲先把子圍排,急速修築,而金虎門入直砲手十五名除出,限修築間各別守直之意,敢啓。傳曰,知道。
尹東昇,以義禁府言達曰,卽接月令醫員洪達泳手本,則時囚罪人鄭志翼,重得暑症,不省人事,食飮全癈,氣息奄奄,洪章漢,泄痢之症,十分危劇,度數無算,眞元大脫,昏昏不省人事,實有頃刻之慮云。自前罪人病勢如此,則有保放之規,敢此仰稟。令曰,依爲之。
洪名漢,以義禁府言達曰,慶尙道義興縣定配罪人李堣,尙州牧出陸罪人黃幹,咸鏡道鏡城府定配罪人朴鳴陽等,因傳敎放送令旨達下矣。竝放送事,分付於各該道道臣之意,敢達。令曰,知道。
又以義禁府言達曰,沃川前郡守洪益大·洪應辰等,拿問嚴處事,徽旨達下矣。洪應辰今方待令,卽爲拿囚,洪益大,以大丘判官,時在任所,依例發遣府羅將,拿來,何如?令曰,依。
弘文正字金履順書曰,伏以,日月迅邁,孝昭殿練事奄過,徽寧〈殿〉祥·禫,次第以畢,伏惟我大小朝,孝思出天,益復罔極。仍念臣空疎顓蒙,百不猶人,偶竊科名,猥廁朝籍,例補凡職,猶懼不堪,居常愧蹙,若無所容。忽於千萬夢想之外,祇奉恩旨,以臣爲弘文館正字,使之乘馹上來者。臣承命悸恐,百倍罔措,直欲鑽地以入,而不可得也。夫玉署近密,號稱登瀛,啓沃論思,責任最重,有非人人所可擬者。至於參下,此選地望尤別,非有高文邃學,淸名雅望,絶常倫而伏一世,則莫宜居之。此自昔賢彦所爲逡巡思避,而臣是何人,乃敢不量己分,抗顔冒當而不知恥哉?噫,人有恒言,自知則明。臣雖遇昧,何敢自掩?臣性本昏劣,幼不勤業,早喪嚴父,輾轉失學。重以十數年來,身嬰奇疾,惟圖全活,不遑其他,雖如科儒文字,尙且置之相忘,任其荒廢,僥倖一第,亦非始望所及。況於詩書之業,問學之功,又何暇於自力哉?由是之故,至於尋常章句之末,俗士蒙學之所易解者,率多有茫然難明之歎。臣雖欲貪榮畏義,勉承恩命,尙安所籍手,以唐突於朝夕顧問之地,自取其狼狽哉?且臣切有區區悲苦之懇,不敢不一陳。蓋臣家世,偏蒙國恩,懷忠秉直,積忤群兇,辛壬三世之禍,爲千古所悲,至今思之,心肝崩裂。幸蒙日月在上,舊冤一洗,建祠賜祭,哀榮極備,闔門感泣,莫知死所。臣顧以覆巢之餘,生逢此日,不敢自疎明時,隨衆赴擧,以至於此。是宜勉竭忠貞,毋廢先人事,以酬天地之大德,而惟是衷情哀苦,蹤跡畸危,左牽右掣,憂畏百端,雖欲一日苟安於朝廷之上,決知其不能矣。臣情到此,豈不窮且慼乎?然則雖使臣之文藝學識,粗堪驅使,只此一事,已爲臣難進之大端,而若乃所抱危疾,決難供職之狀,亦不暇造次覼縷,离明於此,亦必深燭而垂憐也。恩召之下,不敢久淹郊舍,昨始歸伏私次,而難冒之義,如右所陳,玆敢隨牌陳章,略暴危懇。伏乞邸下,俯垂諒察,遞臣新授職名,仍治臣違慢之罪,以肅朝綱,以安私分,不勝幸甚。臣於治書將上之際,得伏聞日昨經筵,以賤臣名字,有犯嫌諱,至勤聖敎。臣不敢頃刻自安,謹改爲履獻,而旣往之懵不覺察,以是名行于世已半世矣,罪死莫赦。答曰,覽書具悉。日月流邁,孝昭殿練事倏過,徽寧殿遽經中月之制,尤切罔極。改名事依施。爾其勿辭,從速察職。
忠淸兵使申思彦狀達,牙山等官居,良人許八金妻柳召史等囕死事,令于尹得養曰,囕死人等,令本道恤典擧行。
戊寅六月二十五日巳時,上御恭默閤。大臣·備局堂上引見入侍時,右議政申晩,禮曹判書洪象漢,行司直洪鳳漢,左參贊鄭翬良,戶曹判書李宗白,司直申晦,禁衛大將具善復,摠戎使鄭汝稷,掌令愼爾復,校理李錫祥,左副承旨洪名漢,假注書李復慶,事變假注書朴道天,記事官姜必履·柳敍五以此進伏訖。上曰,坐李錫祥前者誰也?晩曰,掌令愼爾復也。與李泰和同爲謝恩,而以右位故獨入矣。上曰,掌令李泰和同爲入侍事。榻前下敎晩曰,近日聖候若何?上曰,一樣矣。晩曰,水剌進御若何?上曰,不多進御矣。晩曰,寢睡若何?上曰,寢睡如前矣。晩曰,丸劑·瓊玉膏亦進御乎?上曰,方欲進御矣。晩曰,王世子睿候若何?上曰,一樣矣。晩曰,玉音似重濁矣。上曰,時以痰然矣。晩曰,此症亦悶迫矣。上曰,次對,五十六止之,而六十五更爲之,意有在矣。上曰,注書出去,李泰和同爲入侍事,分付。賤臣承命趨出。晩曰,此東萊府使趙曮狀啓也。枚擧潛商罪人等招辭以爲,譯官鄭思欽,締結邊民,入館潛賣,而蔘旣出於司空墰,則司空墰,卽潛商窩主也。與思欽一體論斷,鄭世章主管賣買,與思欽宜無異同,白瑀彦蔘旣被捉,以未入館律論之,李業同·李致雨蔘銀同爲去來,而業同推諉於遠謫之致雨,不可不對質,令秋曹押送臣府,安武善,則致雨持銀蔘,去來於其家,亦不可不對質勘處,其時訓導·別差,依續典拿處,被捉蔘,不敢自斷屬公,而自今無地部公文而下來者,則盡令屬公之意,更爲定式,前後潛商罪人捕捉將校姜渭釣·朴重三論賞事,竝令廟堂稟處爲請矣。鄭思欽·司空墰,旣以一體論斷爲請,此係是一律,而司空墰,前以潛商事,定配於絶島矣。事當捉來,與思欽,一處面質取招,然後可以論斷,至於李致雨,亦在定配中,一體捉來面質後,可以勘律。此兩罪人分付該曹,使卽捉送該府,嚴加査問取招,更爲狀聞後,稟處爲宜。啓本中,又論左兵使尹泰淵捉囚白瑀彦等,徵出訓局蔘債,前府使李裕身屬公蔘價,不爲狀聞之事矣。尹泰淵事,雖因訓局關文,而捉囚徵債,則甚非所宜,李裕身事,果如狀中所論,亦極非矣,竝拿問嚴處,其時訓·別事,所捉蔘定式屬公事,捕捉人論賞事,竝依所請許施,何如?上曰,事雖貳現,其本則一也。鄭思欽與洪禹鼎無異,律何異同?其與禹鼎,一體勘律,司空墰,則蔘是一物,年亦同焉,頃已處分,律何疊焉?鄭世章以本土之人,無異潛商之主人,令萊府嚴刑一次後島配,李業同·安武善·白瑀彦,亦與李致雨無異,渠已犯矣,問於致雨,有何輕重?與致雨同爲勘律,訓導·別差事,屬公事·及無公文下來者,盡令屬公事,捕捉人論賞事,竝依狀請施行。噫,國法,宜自近及遠。訓局之雖因鑄錢而然,物貨多矣,則何許禁蔘?況許開被執之前,付蔘商賈,以待其開,亦涉非矣。以此之故,許多人命,將陷一律,若無訓局許蔘,豈有是事?不治其本,反治其末,豈不乖於刑政乎?且尹泰淵之纔爲閫任,宜當自飭,而俯循訓局之令,干預蔘商,不飭此人,曰有國法?訓鍊大將金聖應罷職不敍,以銀爲蔘時,必有從中幻弄之將校,令該曹査問定配,尹泰淵,令該府徒三年定配,前府使李裕身,其所做錯,雖料外,旣聞之後,亦不可無飭,先罷後拿。出擧條訓鍊大將金聖應,罷職不敍,前兵使尹泰淵,徒三年定配,前府使李裕身,先罷後拿事。榻前下敎上命掌令李泰和入侍。賤臣復慶承命偕入進伏。上曰,下掌令十八登第,而爲何榜?泰和曰,辛卯年矣。李宗白曰,此掌令登第時,臣在洞內,以編髮觀光,而時年十四矣。上曰,然乎?其時十四觀光之人,今亦髮白,掌令之衰老,固然矣。上曰,昔年嘉其小年登第,注書以末望落點,今見追思,心甚愴矣。晩曰,新及第李枰,年前崇獄時,以其歷問崇之弟嶠事,至於遠配。伊後領敦寧趙載浩,以枰則可冤之狀,陳達於筵中而放送矣。及其釋褐後,坐於此事,分隷國子。枰之人地,實合槐選,昭釋之後,固無可疵,而以此見枳,誠可矜惻。依槐院例調用,何如?上曰,依爲之。出擧條上命名漢書之曰,副司勇安載健調用事命下,而尙不擧行,非徒酬勞,知其爲人,待窠卽爲錄用事,分付東銓。上曰,齋明盛服,陵殿冠服,三朔六朔,意蓋深矣,而定例時去之,其涉苟且。此一節依例復舊事分付。出傳敎上曰,備局引見傳時,例下單子,而混置不下,當該中官,從重推考。出傳敎上曰,領相今日入來宜矣,左相亦不入來,予甚慨然矣。晩曰,領相則有實病,暑濕眩氣,特甚云矣。上曰,噫,今番次對,十年後初政,而備堂諸宰不參者多,兩司其亦不備,事體寒心。諸宰中衆所共知實恙·公頉外,不參人一竝罷職。諫院違牌,噫,耳目之官,不見其君其幾年?初次對之日,若是違牌,獨不愧于柳綽乎?事之寒心,莫此爲甚。不可循例處之,大司諫兪漢蕭長鬐縣監除授,正言任珹省峴察訪除授,今日內辭朝,時任縣監·察訪,遞付京職。出傳敎宗白曰,頃日筵中,濟用監提調洪象漢,以貢市人戊辰以上舊遺在蕩減事,有所陳達,自上有相議爲之之命矣。重臣以外方舊逋,則皆以戊辰以上蕩減,而京司則不用此例,以戊辰以下至丙子八年之間,取其最少條蕩減。此非臨門特敎之本意,而亦異於外方蕩減之規,實惠未究爲言矣。京外蕩減之規,本自不同,外方則各年逋欠,勿論身米布還穀,皆在於民間,而亦各有年條,雖過數十年,無混雜難明之患,故一從年條蕩減,而至於貢市遺在,則雖有每年用數之餘,逐朔會計,各年遺在,合錄取用,故戊辰遺在,雖曰多數,其間取用,亦不知其幾何矣。是以蕩減之規,一從蕩減年遺在之餘數,故丙子年蕩減之時,拈出戊辰以下遺在餘數者,蓋以此也。此非捨其多而拈其少也,非但重臣所達鼎紬一種爲然。今有一言可明者,假令某司遺在,戊辰歲末或爲十同,而今有僅餘一同者,某司遺在,戊辰歲末或爲百同,今無所餘者。若以戊辰當年所餘之數,當爲蕩減云,則卽今一同遺在者,將受九同之價,今無遺在者,亦將受百同之價,蕩減之例,決不宜如此矣。翬良曰,此是臣待罪度支時,而戶判所達,誠詳盡矣。戊辰終朔遺在,至丙子八年之間,次次入用,則勢將以餘數實在,蕩減而已。今若以戊辰終朔會計所錄者,盡爲蕩減,則已用之物種,以價代給之外,更無他道,此豈可成之事耶?重臣之驟見最少二字,而致疑於未盡蕩減者,似未詳度支事例而然矣。象漢曰,大體曾已陳達,今不必更爲疊煩,而以戶判及左參贊所達觀之,亦有可知者。假令戊辰歲末,遺在爲十同,而至丙子正月,盡用無餘,則元無蕩減之可論也,多少間若有所餘,則當蕩減矣。當初蕩減之規,一以戊辰遺在本數中用餘有無爲之,則最少條云云,何爲而發也?若詳細考算,則可以一言決之,何必如是爭難於筵中乎?上曰,戶判所奏誠是。如或有遺在,則備坐相議處之,宜矣。出擧條宗白曰,平安監司閔百祥狀達,以爲理山府葛坡洞銀店,還爲復設,仍屬管餉事,令該曹稟處矣。辛未秋間,因均廳定奪,碧潼·理山兩處,令戶曹句管設店,而設店之處,若從捷逕言之,其距江邊,視渭源舊店,道里尤近,各處無賴之輩,多數聚集,則殊非重邊之意。故臣於西藩遞歸之後,以撤罷之意,有所筵稟,聖敎以所陳誠是矣爲敎,仍爲撤罷矣。地是江邊,亦經筵稟,有不可許施矣。上曰,所奏誠是。依爲之。出擧條宗白曰,臣於昨冬筵中,以掌苑署別入實果價上下事,親承下敎,而昨年祭需所用,旣與常年進排有別,故依傳敎給價,而乙亥年間,有別入實果價上下之命,則前判書臣李喆輔,以庚午年貢物作等時別入之果,以各果遺在推移進排事,曾有定式之意,枚擧筵稟,有置之命矣。定式旣如此,則此後別入之果,事當依定式施行,故敢此仰稟。上曰,依爲之。出擧條鳳漢曰,頃以關東蔘·火結稅減給事,旣承下敎,故臣以若干防給之資,有所商量,而自本廳直爲區處,不無難便之端。令道臣限四五千兩酌定磨鍊,狀聞下本廳後,更爲稟處,何如?上曰,依爲之。出擧條上曰,訓將有闕代,勿爲出代,令禁衛大將兼察,牌招傳授命召。出傳敎內局提調姑勿出代事。榻前下敎宗白曰,續大典後,各司若有更張之事,自備局草記勿施事,命下矣。取考本曹事例,則續大典後,漕船年限,有變通者,而大典舟車條,五年修理,十年改造,而丁未年間,故判書臣李瑜爲全羅監司時,以十年改槊,二十年新造,狀請定式,續大典中,亦以此年限載錄,而故判書臣朴文秀以爲,漕船十年改造,乃是大典所載,而一自二十年定式之後,船人之奸弊漸滋,至於五年改槊之限,而不得改槊,故雖未及十年改槊之限,輒稱毁傷,必得新造物力,故雖有二十年一改造之定式,而或有二十年內三次新造之弊,其失船材費米布,尤有甚焉。改槊·改造,依大典年限施行之意,稟于筵中,發遣本曹郞廳,與道臣相議釐正後,節目達下矣。此後漕船年限,將何所施行乎?一番稟定,然後可以擧行,故敢此仰稟。上曰,依本大典施行,可也。出擧條諸臣以次退出。
戊寅六月二十五日未時,王世子坐時敏堂。諸承旨持公事入對時,行都承旨南泰會,左副承旨洪名漢,右副承旨尹得養,同副承旨尹東昇,假注書李復慶,記事官沈勗之·柳敍五以次進伏訖。泰會讀說書南玄老下諭草記。令曰,依。泰會讀校理洪樂命下諭草記。令曰,依。泰會請領敦寧府事趙載浩同生弟載洪,服制已行,出仕。令曰,踏達字。名漢曰,此平安監司閔百祥狀達也。朱夢臣旣宥,趙卜同放送。令曰,踏達字。得養曰,漢城府單子,閭家奪入事摘奸則姑無白文,斜文賣買者,令五部更加嚴飭。令曰,踏達字。東昇曰,此弘文正字金履獻上書也。日昨有大朝筵敎,故不敢仍其舊名,以獻字改順矣。令曰,讀而對可也。東昇展讀一遍,令曰,金履獻,誰家人也?東昇曰,故相臣金昌集之曾孫也。令曰,日昨筵敎,如何?東昇曰,金履獻之初名,二字連呼,則於先朝姓諱音相似,故有所筵敎,而今果上書改之矣。令曰,承旨書批答。出日記令曰,弘文正字與修撰·校理同職乎?東昇曰,卽參下極選也。泰會曰,承旨李惟秀,今方牌招,而家有拘忌之疾,過齋日,更爲牌招之意,敢達。令曰,似當然矣。諸臣以次退出。
戊寅六月二十五日酉時,上御齋殿。承旨入侍時,同副承旨尹東昇,假注書李復慶,記事官姜必履·柳敍五以此進伏訖。上命東昇書之曰,晝講·次對,旣已復舊,經筵牌招,次對牌招,一依政牌·試牌例,以命牌擧行,凡於命牌擧行者,皆以傳旨捧入。上曰,注書出去,太廟守僕及禮曹書吏招來。賤臣承命出來招入。上分付曰,太廟薦新濟州所貢唐柚子,奉常寺入直官員,領來齋殿。東昇曰,南床上書以履獻改名矣。上曰,今日承旨持公事入對乎?東昇曰,承旨四員入對矣。上曰,注書出去,南床上書持來。上命儒臣入侍,李錫祥入侍進伏。上曰,經筵玉堂牌招,備局次對牌招,皆以命牌施行,其知之可也。儒臣無下番乎?洪樂命出仕乎?錫祥曰,在豐德矣。上曰,其何間在豐德耶?上曰,近來初入玉堂,皆上書乎?承宣亦上書乎?東昇曰,臣亦爲之矣。錫祥曰,臣亦上書矣。上命東昇書之曰,修撰李瀰只推,牌招察任。正字金履獻,陳書下答云,一體牌招察任。上曰,李瀰陳書下答後,本館請牌可也。金履獻當連請牌矣。東昇曰,上下番俱空,則雖齋日請牌招,有一則不請牌云矣。上曰,齋日相値,李瀰好休矣。校理李錫祥及奉常寺官員入侍事。榻前下敎吏曹參判前望單子入之事。榻前下敎上曰,兵判有闕,待開門,政官牌招開政。出傳敎上親監唐柚子後,上命東昇書之曰,唐柚子薦新,漂海八朔,今始來到。孝昭殿·徽寧殿薦新百介中,只有一箇,故太廟薦新六十箇都數,不及於陵殿薦新數,恐或闕薦,卽命奉來,親自看審,則僅形容者,只有二箇。雖十箇,十二室難以分薦,況二箇乎?且雖有十二箇,若此則薦新不精,而又以過時來到於結實之時,此不時之果也。聖人不食之物,何敢薦於太廟乎?於此於彼,闕薦之外無他道,其令勿薦,二果,精潔處埋置。此非牧使之過,勿推。八朔風浪,歷日本而生廻,今當顧恤,亦何治乎?領來人其亦勿治。以此觀之,凡薦新捧上者,稽滯可知,該曹堂上從重推考。上曰,明日上食時,承旨率濟州人,持狀啓及諱辯入侍事。榻前下敎諸臣以次退出。
上在昌慶宮。常參,以代理停,經筵停。
尹東昇達曰,左議政金尙魯箚子到院,而國忌齋戒,留院之意,敢達。令曰,入之。
南泰會達曰,左承旨蔡濟恭,左副承旨洪名漢今日不爲仕進,竝卽牌招,何如?令曰,依。
尹東昇達曰,司諫李壽德引避退待,已至多日,尙未處置,事甚未安。諫院無行公之員,處置歸於憲府。掌令愼爾復·李泰和竝卽牌招,何如?令曰,依。
以掌令愼爾復牌不進罷職令旨,令于洪名漢曰,推考徽旨捧入。
以修撰李瀰,正字金履獻牌不進罷職傳旨,傳于尹東昇曰,只推,更爲牌招。
尹東昇啓曰,卽者掌苑署官員來言,濟州牧山果進上,漂海八朔,今始來到,而盡爲腐傷,僅有形色者,只是二十五箇,而本署提調李,所當詣闕草記,而以本職未肅拜,不得擧行,亦不敢循例捧入云。何以爲之?敢稟。傳曰,入之。
尹東昇啓曰,吏曹判書李鼎輔,參判沈星鎭,參議洪樂性牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,更卽牌招開政,何如。傳曰,允。
以吏曹參議洪樂性牌不進罷職傳旨,傳于尹東昇曰,只推,更爲牌招。
傳于李惟秀曰,參判旣已入來,卽爲開政。
有政。吏批,判書李鼎輔牌不進,參判沈星鎭進,參議洪樂性式暇,同副承旨尹東昇進。
吏批啓曰,判書李鼎輔牌招不進,參議洪樂性式暇,小臣獨政未安,何以爲之?敢稟。傳曰,仍爲之。
吏批啓曰,新除授襄陽府使魏昌祖戶奴呈狀內,矣上典家,在咸興地,而父母年俱八耋,今此新除之邑,距咸興爲六百餘里,揆以法例,不當冒赴,斯速入啓變通云。親年七十歲者,勿敍三百里外遠邑守令,載在法典,襄陽府使魏昌祖依例改差,何如?傳曰,允。
又啓曰,長鬐縣監丁昌祿,省峴察訪李一曾遞付京職事,命下矣。李一曾則自本曹今方付職,而丁昌祿則時無相當窠,依例送西之意,敢啓。傳曰,知道。
以申晦爲兵曹判書,以徐命膺爲大司諫,以李仁培爲正言,以朴尙喆爲副修撰,以李爲刑曹判書,以韓光會爲大司成,以趙榮國爲判義禁,以李在爲漢城庶尹,以吳彦耉爲忠勳都事,以李碩九爲翼陵別檢,以沈義希爲昌城府使,以柳健爲司諫,以李一曾爲孝陵別檢,以安致宅爲掌令。以承旨蔡濟恭右尹除授,左承旨李惟秀,右承旨洪名漢,左副承旨尹得養,右副承旨尹東昇,同副承旨李泰和。以權噵爲副修撰。兵曹正郞朴相喆仍任事承傳。
兵批,判書申晦牌不進,參判尹東度入直進,參議趙重晦病,參知朴昌潤差祭,同副承旨尹東昇進。兵批啓曰,新判書申晦命招,同參政事,何如?傳曰,允。又啓曰,長鬐前縣監丁昌祿送西付職事,自吏曹啓下矣。本曹亦無相當窠,依例付軍職之意,敢啓。傳曰,知道。
副護軍李壽德,副司果丁昌祿。
洪名漢,以義禁府言達曰,卽接月令醫員洪達泳手本,則時囚罪人李祉承,累日處濕之餘,素患痰癖之症,挾感復發,兼得暑癨,上吐下泄,勺水不下,昏昏不省,若將頃刻難保云。自前罪人病勢如此,則有保放求療之規,敢此仰稟。令曰,依爲之。
尹東昇,以宣惠廳言啓曰,海西詳定應行節目,依定頉釐正以入之意,敢啓。傳曰,知道。
掌令李泰和達曰,司諫院司諫李壽德,以臣疎於筵體,備堂未及奏事之前,徑先傳達,至被重臣之請推,何可晏然於臺次乎?引嫌而退。筵席失措,至被請推,揆以臺體,勢難仍在。請司諫李壽德遞差。令曰,處置事依達。
傳于尹東昇曰,夜對爲之。
以弘文館正字金履獻牌不進罷職傳旨,傳于尹東昇曰,推考傳旨捧入,卽爲牌招,今日夜對,使之同參。
左議政金尙魯箚曰,伏以臣,病在兩臂,匝歲沈痼,乞暇調治,亦踰一望,而熨焫之所添損,炎濕之所侵鑠,以痛勢則倍加,以病力則難强,昨於大朝賓筵,未克進參,以致上勤聖敎,誠不勝萬萬惶悚。臣雖不肖,職則大官也。以大官而昧臣分,則顧其罪,敢逭嚴誅,而未入侍之諸堂,竝被譴罷,臣獨晏然無事,臣心之悸懼愧恧,當如何也?伏乞离明,亟行重勘,俾百僚知警,國法均施焉。待譴之中,敢有煩瀆,臣尤死罪。答曰,覽箚具悉卿懇。卿恙尙今未瘳,心用慮念。以疾未參,其何所傷?卿須安心勿辭,善攝焉。
以全羅監司洪獜漢狀達,六月令薦新新稻米進上,限內不得封進,惶恐待罪事,令于尹東昇曰,勿待罪事,回諭。
戊寅六月二十六日辰時,上御崇文堂。承旨率濟州人入侍時,同副承旨尹東昇,假注書李復慶,記事官姜必履·柳敍五以次進伏訖。上命賤臣先出,率香室官員及濟州人以來。上曰,雨猶不止,仍爲成霖,四門禜祭,其令該曹,明日擧行,三日而止。出傳敎上親製禜祭祭文。上曰,三十日傳香,依前日例擧行,而各陵殿六朔傳香,一體爲之事。榻前下敎上謂香室官員曰,今晦日當六朔,傳香以此擧行。賤臣率濟州人入來,使之列伏庭下,承史下階立,次第問濟州人姓名及役名訖。上曰,汝等之漂泊日本事狀,使善對者奏之。其中一人曰,前年十二月十四日,發船入海,遭風折楫,七晝夜漂入平湖島矣。當初興陽船,載濟州移轉穀,輸納歸路,載濟州柚子進上以來,濟州人十名上船,興陽沙格三十名上船,合四十名今皆生還矣。上曰,倭樣何如?對曰,着周防長衣,而袴則不着,頭則盡削,以絲繫之,以蠟塗之矣。小人等到泊後,倭人饋之以酒,小人等對曰,我朝鮮國王主,先自止酒,以禁國人。俺等雖身在異域,豈敢飮吾王不進之物乎?却之不受,倭人稱譽而去矣。至爛柯島,留三月有半,四月初四日發船,至對馬島,島太守上京,而只見中軍,則所着之冠,如僧冠矣。留十餘日,回船時見島主還島,其威儀,則乘大船,大吹打矣。給小人等各周防衣一件,南草十貼,丹木二斤以送矣。五月初四日下船於東萊,則府使以莫重進上事上送,故今來待矣。上曰,汝何以知兩魂殿祭日,而行禮於異國云耶?對曰,小人等見濟州關文,初已知之,雖在異國,何敢忘也?初欲登山望哭矣,倭人不許出門,故登於二層閣上,行望哭禮,倭人稱贊矣。上曰,汝入魚腹浦,而生還貴矣。宗廟雖闕薦,已無及矣。汝等回糧,當優給送之矣。陵役上來中二人已死,漂風中一人毋死云,甚可憐也。當令本府恤典擧行。追思昔年恤汝等之德意,今爲汝等,留置退膳,汝等,出門外以食,可也。上命東昇書之曰,濟州進上,過冬不來,意謂幾名島民,藏於魚腹,心甚惻傷,豈意八朔之後,十名皆生還,而非徒島民,于今乃知其船,卽興陽運穀船,而沙格三十名,亦皆生廻。噫,彼蒼蒼恤民若此,吁嗟否德,莫施一惠,豈不歉然?今問濟州殿最領來人之言,十名之妻孥,皆以爲溺海,有服衰者,而其中一名,漂海後遭故云,尤爲惻然。令該曹衣資及回糧,勿拘常例,從厚題給,而到海邊候風時,其將曠日,令本官候風間,糧饍題給,俾無借糧飢困之弊,而昨年赴陵役島民中二名作故云,其深惻傷。令本州顧恤。噫,運穀之際,每悶沙格,興陽沙格三十名之公然漂海,俱皆生還。吁嗟,其妻孥望海服衰,必若島民,一體顧恤,而覽狀文聞其言,以蠢蠢無職之人,却酒不飮,練日行禮,其心可嘉。此正所謂三代之民,直道而行者也。出傳敎諸臣次次退出。
戊寅六月二十六日初更,上御恭默閤。夜對入侍時,參贊官李惟秀,侍讀官李錫祥,檢討官李瀰,假注書李復慶,記事官姜必履·柳敍五以次進伏訖。上覽政望曰,李碩九,誰也?惟秀曰,不知矣。上曰,金器大未及爲參判耶?惟秀曰,曾已特除,已經工曹參判矣。上曰,特除乎?上命惟秀書之曰,行副司直金器大,久滯軍職,禮曹參判除授。上曰,金器大以山陵事,陞二品耶?惟秀曰,以神輦陪從事陞資也。上曰,金履獻牌去來催促,俾參夜對。惟秀曰,家在城外,故牌出而還矣。上曰,置之。上曰,承旨有一闕矣。仍命書傳敎曰,承旨有闕代,掌令李泰和除授,其代,今日政擧行。上曰,新除兵判牌招,卽政廳規例乎?惟秀曰,然矣。上曰,兵判旣以同參牌招,仍授命召事。榻前下敎上曰,注書出去,政廳牌招,仍卽傳授命召事,分付。賤臣承命趨出。上命錫祥讀夙夜箴。上曰,十年前洪重孝爲儒臣時,問予開冊與否,故處分矣,今則復舊,亦異事矣。夙夜箴雖已熟講,而敷陳文義,可也。念昔年事愴然矣。錫祥曰,文義曾已累奏,別無可奏,誠敬二字,徹上徹下,伏願體認焉。上曰,中庸,誠敬之本,而體認難矣。上命李瀰讀夙夜箴。上曰,春·桂坊官,初入則必欲見之矣。趙領敦寧,李判府事弘錄後卽見矣。今十年後,夜對依法,金履獻欲見而未果矣。今見下番儒臣,心愴然矣。乃父純實矣。繼舊而挾冊登筵,不偶然矣。瀰曰,臣今承聖敎,追思先臣,不勝感泣矣。上曰,第陳文義。瀰擧註而對曰,故相奏於聖朝之言,切實矣。臣亦以此仰勉焉。上曰,儒臣語音似訥,而讀聲不然矣。惟秀曰,儒臣之兄,尤訥矣。上曰,儒臣之父亦訥矣。御將之父語甚訥,而讀書不訥矣。上曰,玉堂在外者,若李墰,則江東聞爲七日程矣。錫祥曰,永平則最近矣。上曰,玉堂一則何在?錫祥曰,豐德矣。上曰,洪樂命乎?洪樂命在京矣,其何間在豐德耶?上曰,軍色郞廳仍任,自有古例,今日政新除授副修撰朴相喆仍任前職,其代,今日政擧行,待下批牌招察任。出傳敎上曰,禜祭將行乎?惟秀曰,今日吏曹差獻官窘急矣。臣則曾於禜祭命下書傳敎時,以某日擧行之意稟定,故臣謂同副曰,明日字,何不稟而出耶?同副曰,祭文旣已新製,傳敎書以明日,則事當速行,故今日已傳香,明日當行祭矣。上曰,頃日禮判,姑觀爲之云,而有若操弄矣。事神當誠實,製下祭文矣。上曰,下番儒臣之父,質實人也。頃年廷試,請停云者確矣。守處甚確,其時致詞則爲之,樂則陳而不作矣。上曰,以今番濟州進貢人處事觀之,其誠可嘉。頃者濟州子弟召見時,只有前巡將元顯道一人,而此人曾已召見者,而尙在于京,其令該曹,相當窠卽爲調用。出傳敎上曰,元顯道,聞在李奎采家云,然乎?惟秀曰,奎采曾入濟州,還歸時率來,仍留其家,故臣亦見而有膂力矣。上曰,曾使馳馬,善馳之矣。命儒臣先退。惟秀曰,臣前年入侍時,文官柳匡國·李喜石,命臣知入,而未及知入,以病蒙遞,病臥半年,今始登筵故敢達矣。柳匡國,卽佐理功臣柳亮之後裔,李喜石,咸陵府院君李澥之後裔,文官李喜謙之族也。上曰,昨見李泰和,豈料尙在陽世界乎?昔年除授承旨李允興,肥矣老矣,李泰和如李允興矣。諸臣有知之者乎?惟秀曰,不知矣。上曰,後日知入以告。諸臣以次退出。
上在昌慶宮。常參,以代理停,經筵停。
洪名漢達曰,大司憲金尙翼,執義李德海,持平權瑞東·柳觀鉉,掌令安致宅在外,愼爾復呈辭,今日以監察茶時之意,敢達。令曰,知道。
藥房副提調臣南泰會啓曰,霖雨支離,蒸炎轉甚,伏未審日間,聖體調攝若何?憊眩之候,寢膳諸節,亦何如?丸劑·茶飮,連爲進御乎?前劑入茶飮,已盡於昨日,臣與諸御醫入診,詳察聖候,議定繼進當否爲宜。臣不任區區憂慮,敢來問安,竝此仰稟。答曰,知道。氣則一樣。茶飮五貼,加劑以入,下敎日入侍,宜矣。
洪名漢達曰,新除授同副承旨李泰和,卽爲牌招,何如?令曰,依。
洪名漢啓曰,兵曹判書申晦,卽爲牌招,傳授命召,何如?傳曰,允。
傳于洪名漢曰,承旨率摘奸宣傳官及宣傳官一人,來待于集賢門。
傳于尹東昇曰,明日親傳香後,東部官員,率東道民五六人,來待于光政門。
尹東昇啓曰,朴載河已爲下敎,軍門亦已爲先調用〈與〉否問啓事,命下矣。問于三軍門·摠戎廳,則姑無調用之〈事〉云矣。敢啓。傳曰,知道。
洪名漢,以禮曹言啓曰,卽接宗廟署所報,則宗廟殿西門下內墻外面一邊剝落,西南隅東邊二間許崩頹,聲震殿內云。正殿至近之地,有此墻垣崩頹之患,不可無慰安之擧。慰安祭不卜日,來二十九日設行,而崩頹處,以土旺用事,例不得修改,待七月節後,擇日擧行,何如?傳曰,允。
又以禮曹言啓曰,卽接懿陵參奉所報,則今番大雨,本陵丁字閣西邊簷頭浮椽·兩椽蓋板及碑閣北邊簷頭一椽,俱有滲漏之痕,瘞坎蓋板,亦爲腐傷,祭器庫東北邊墻垣,典祀廳南邊墻垣,盡爲頹圮云。有頉處,雖不至大段,事當趁卽修改,而卽今土旺用事,例不得擧行,待七月節後,擇日修改,何如?傳曰,允。
領議政李天輔箚曰,伏以臣,伏見昨下傳敎,則有賓對不參備堂罷職之命,而且以賤臣之不爲備員,辭旨甚嚴。臣於此惶懍震越,益不知措躬之所。臣之向來入侍時,怵分畏義,雖不敢悉暴哀懇,而其形骸之尫毁,行步之顚跌,聖鑑特賜俯燭,出入之際,至令中官扶掖。夫扶掖,恩禮也。臣是何人,乃敢以一縷餘息,徒辱曠世之恩禮,至此極也?至今追思,惶汗浹背,堂錄會圈,旣承聖敎,不得不忍死進參,是也。不過半日酬應,眩氣復發,幾乎昏仆者屢,而自近日以來,中暍忒重,本症一倍添劇,委身床席,㱡㱡欲絶。兩度賓菿,實仰我殿下晩政之勤勵,而臣則一味偃伏,終未得少效其職,臣罪可勝誅哉?噫,國之置輔相,蓋爲朝夕左右,講究治謨,蕫勅百僚,奔走率職,而臣則特一未冷之尸也。一番登筵,殆同上天之難,廟堂文報,或於枕上閱過,而茫然如墜煙霧,不能辨其頭緖,殿下雖欲奮發圖治,輔相如此,尙何望其奉令承敎,以佐下風乎?然臣病苟可以時月期起動,則容或調息以待,而一病支離,寒則待暖,暑則待涼,居然歲已周矣。廟務緣臣而淹滯,朝體緣臣而壞損,臣之一日在是職,非但在身增一日之罪,在國家實增一日之害。顧今急務,莫先於屛退臣身,一以勵群工,一以振頹綱,而惟其職在大官,故曲賜區別,獨使諸堂被罪,而臣則晏然,臣心愧悚,有不暇言,而豈不大有累於聖世之刑政乎?玆敢涕泣哀籲,仰伸至懇,伏乞聖明,先遞臣職,亟命攸司,重勘臣罪,兩幸公事焉。答曰,省箚具悉卿懇。噫,十年之後,次對乃復,追惟昔年,一倍此心。於予不過正名,而於諸臣幾年請者乎?非徒初侍,上三旬入侍,其亦奚獨效韓弘乎?再次次對,只有右相,諸堂現告,亦甚夥然,心竊慨然。有慨必諭,述編已云,白首初政,豈可自默?此君臣交勉之意,卿宜自勉,何引咎之有哉?卿其安心勿辭,俟少間造朝,用副予意。
戊寅六月二十七日未時,上御崇文堂。承旨率宣傳官入侍時,右承旨洪名漢,假注書李復慶,記事官姜必履·柳敍五,摘奸宣傳官沈釋之,宣傳官李厚坤以次進伏訖。上曰,摘奸宣傳官進奏,可也。釋之曰,火藥二百斤而放火不猛,銃聲則快出,弓則膠子弓·角弓二張,彎之不折,而一弓則末端曲矣。上曰,如此爲難矣。釋之曰,初以摘奸事,言于監司,則監司大驚,以生事爲慮矣。上曰,猶善矣。過夏而弓不折,難矣。上命承旨書之曰,雙樹山城,乃昔甲子年駐蹕之處,故令宣傳官摘奸,當此夏潦,弓與銃皆無頉。初則意以爲兵營句管,在公州,故監營句管云。人君馭下,惟在勸懲,其涉可嘉。道臣熟馬一匹賜給,中軍令兵曹甄用。出傳敎上曰,公州無城乎?釋之曰,邑則無城,而只有此山城,相距一里矣。上顧厚坤曰,此宣傳誰也?對曰,李厚坤也。上曰,汝往文殊·白馬·大興等山城,摘奸以來。仍命賤臣,招騎郞聽傳敎,騎馬二匹,卜馬一匹立之,給宣傳官送之。名漢曰,懿陵陵官一員韓光綮移職,而昨日政,無長官不得差出,自禮曹差送假官,而曾亦有例云矣。上曰,此承旨將送禜祭所,立馬事,兼史分付。上曰,同副承旨入侍事下敎,亦命兼史分付。兼史必履,承命趨出。上曰,予昨所問者,非李允興,乃李文興也。名漢曰,臣聞文興,戊午登科,而至三十年後,除授承旨云矣。上曰,予見而老矣。上謂名漢曰,卿知同副乎?名漢曰,同副在鄕,故曾未相見,始於昨日見之矣。上曰,知其家世乎?名漢曰,故參判李禎,卽同副之祖也。上曰,同副之科,四十八年如此科無矣。愼爾復,比同副非沈滯也。上命名漢,書領相箚批。出日記上曰,該房承旨,四門禜祭所摘奸,有頉處察推。出傳敎名漢先退。同副承旨李泰和進伏。上曰,同副拔草紙,予六十五,次對復古,而臣有六十五,爲同副役者矣。上命泰和書之曰,擧沈滯之時,況武弁乎?頃者之事,已知處分之過矣。且諭筵中,予不先擧,末世用人,必多趑趄。宣傳官今適有窠,前宣傳官朴奎煥,卽爲除授,具宅柱,亦爲待窠調用事,分付。朴載河已爲下敎,軍門亦已爲先調用否問啓。上曰,人君勸懲,豈可參差?同義禁金相福,旣以未肅拜懸註,宜須分揀,大提學南有容,旣不以未肅拜懸註,循例懸頉,同歸於分揀,其涉糢糊。一體捧徽旨。出傳敎諸臣以次退出。
上在昌慶宮。常參,以代理停,經筵停。
懿陵親傳香罷後,政院·玉堂·藥房口傳問安。答曰,知道。
尹東昇達曰,大司憲金尙翼,執義李德海,持平權瑞東·柳觀鉉,掌令安致宅在外,愼爾復呈辭,今日以監察茶時之意,敢達。令曰,知道。
尹得養,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
尹得養啓曰,兵曹判書申晦,連違召命,尙不出肅,其在事體,殊涉未安。卽爲牌招,傳授命召,何如?傳曰,允。
傳于尹得養曰,漢城庶尹李在,忠勳都事吳彦耉,來待于光政門。
戊寅六月二十八日辰時,上御涵仁亭。懿陵忌辰祭親傳香時,行都承旨南泰會,左承旨李惟秀,右承旨洪名漢,左副承旨尹得養,右副承旨尹東昇,同副承旨李泰和,假注書鄭彦暹·李復慶,記事官姜必履·柳敍五,漢城庶尹李在,忠勳都事吳彦耉,東部都事趙載履以次侍立訖。上曰,引儀,呼唱,可也。傳香罷後,上以布裹翼蟬冠·視事服,步出賓陽門,御明政殿月臺。上曰,注書出去,懿陵獻官奉審陵上後,明日復命之意,分付,可也。臣彦暹承命出去,分付懿陵獻官,陵上奉審後明日復命事。榻前下敎上曰,漢城庶尹·忠勳都事,使之進前。李在·吳彦耉進伏。上曰,吳彦耉,乃海恩之子也。不見久矣,復職耶?再昨政,見爾名,而作散似已久,故落點矣。昔年見爾時,年尙幼少矣,今已老成,年多而顔色漸犂,漸似其父矣。爾於何時入侍,而年方幾何?彦耉曰,臣年今爲四十一歲,而二十歲時,以貞陵參奉入侍矣。上曰,見爾面思爾父,多感愴矣。上問李在曰,前日入侍,而年幾何也?對曰,前日入侍,而年六十三矣。名漢曰,左承旨李惟秀之父也。仍命先退,兩人起出。上曰,吳彦耉之面黑,尤似其父,可貴矣。故判書吳命峻之子,曾經承旨而其名字忘之矣。泰會曰,吳彦胄矣。上曰,今聞鄭基祚,李台挺代云。鄭基祚都摠經歷仍任,朴奎煥仍授。上曰,注書出去,部官率農民進前之意,分付,可也。臣彦暹承命出去,分付還入。農民進伏階下。上曰,使之稍退而奏對,可也。上曰,農事形止,詳細陳白。農民對曰,大體茁茂矣。上曰,旣至脴胎之境耶?對曰,早稻已盡脴胎,而或有發穗者矣。上曰,黍粟何如?對曰,亦皆茁茂矣。上曰,木花何如?對曰,尤爲茂盛矣。泰會曰,伏日雨下,則花實損傷云矣。名漢曰,匝耐七月潦雨,然後豐凶可知也。上還入大內,諸臣以次退出。
上在昌慶宮。常參,以代理停,經筵停。
巳時至未時,日暈。
李泰和達曰,刑曹判書李,右尹蔡濟恭,大司成韓光會,除拜後過三日不爲出肅。依定式推考警責,仍卽牌招察任,何如?令曰,依。
尹東昇達曰,大司憲金尙翼,執義李德海,持平權瑞東·柳觀鉉,掌令安致宅在外,愼爾復呈辭,今日以監察茶時之意,敢達。令曰,知道。
尹東昇啓曰,兵曹判書申晦連違召命,尙不出肅,其在事體,極爲未安。卽爲牌招,傳授命召,何如?傳曰,允。
傳于洪名漢曰,編次人及魚錫胤,來詣于集賢門。
傳于尹東昇曰,騎曹入直堂上兼訓諫大將,同爲入侍。
傳于尹東昇曰,禮判入侍。
傳于洪名漢曰,禮曹判書,來詣于齋殿門,編次人同爲入侍。
以大司成韓光會牌不進罷職令旨,令于洪名漢曰,推考徽旨捧入。
傳于洪名漢曰,夜對爲之,來詣于集賢門。
左議政金尙魯箚曰,伏以,臣之臂病,歲一周而轉劇沈痼,幸得休暇,任便調治,而初傷於熨,再傷於暑,有寸加而無分減,至于今一味病伏。惟我殿下,連行次對,咨講廟謨,聖志之自强,晩政之益勤,凡在群下,孰不欽仰,而苟使臣,昧臣分而占便身,不思所以奔走夙夜,承佐下風,則臣之罪誠不可貰矣。日昨聖敎之下,萬萬震懍,萬萬愧惶,方擬及此朔日,陪參親祭,意外足跌而仆,却骨撲傷,毒氣大肆,浮高痛楚,亘三晝夜,而屈伸不得,坐立不得,僵倒狀笫,殆無生人事,戒忽下堂,臣竊自傷。勢須稍事醫藥,獲向差道,然後始可以自力强動,而第念藥院日次,在於三明,提調未出,臣亦病焉,將無以備員問候,罪上添罪,尤不勝慄慄悚隕。玆敢冒死哀籲於淸齋之中,伏願聖慈,府垂矜怜,先褫臣內局兼帶,毋使保護之任,許久曠瘝,仍命重勘癈職闕禮之罪,一以昭法紀,一以礪臣工,公私之幸也。答曰,覽箚具悉。噫,白首暮年,行祭奠講學,而氣猶一樣,近日之暑,可謂流金,而其亦無恙。噫,冥然至今,隨詣山陵之月,其在來朔,遙望西郊,此心一倍,旣曰料外,心亦異之。劑入茶飮,闕進亦多,提調備員,其何緊也?然一欲諭矣,卿箚適到,予豈自默?看今鼎席,只有右揆,首揆之批,引諭韓弘。噫,今者自强,自可謂日新,而卿等前日所望者何也,而豈比於處置得宜乎?況卿之受由,頃諭右相,非夏月所宜,今者此箚,豈不逾於造朝視事,起居內局乎?慷慨之中,略諭予意,卿須體此意,卿須體此意。
戊寅六月二十九日午時,上御崇文堂。編次人及魚錫胤入侍時,漢城左尹具允明,同副承旨李泰和,假注書李復慶,記事官姜必履·柳敍五以次進伏訖。上曰,注書出去,訓鍊都監將官一人招來,陵行謄錄持來。賤臣承命出來。上曰,噫,今月是何月?卽龍髥莫攀之月,來朔亦何朔?卽隨詣山陵之朔也。追惟昨年,心欲奮飛,而當暑軍兵,不可不顧。況八月,卽昔年誕月也。噫,人子定省,豈可擇日?且再昨年有已行之例,仲秋初吉,當展謁於明陵山陵,少伸此忱。凡諸展謁行祭等事,一依正月例擧行,當日回駕。禮宜隨駕,元良亞獻之禮,依例擧行。今番只欲行山陵矣,元良隨駕,予行然後,其當展謁弘陵,酌獻禮一節,依例擧行,而殿朔祭後當行,時刻以丑時爲之。舊陵先爲行祭後,新陵亦依孟春例,上食兼行,植炬,至陵所擧行,而以儲置米會減。步軍六哨,馬軍三哨,禁單三番隨駕,前排巡令手·牢子,各以五雙,禁營留都,留都大臣,李判府事爲之。水剌間待令,驛馬減數,亦依正月例。噫,八吉謁陵,于今下敎,可謂預矣,而再明孝昭殿祭文,有奏如是,然後此心可抒矣。噫,懿陵忌辰祭日,定謁陵之例,心亦一倍。政當秋成之節,治道等節,略略擧行,切勿用民,伸予體昔年恤民之意。噫,瞻望東郊,心焉欲墜,遙瞻西雲,有淚如瀉云爾。出傳敎上曰,注書出去,招訓鍊兼大將入來。具善復進伏。上曰,前陵行軍兵,幾哨隨駕乎?知入也。善復承命出去。上曰,騎曹入直堂上,持陵行謄錄入侍事,注書出去分付。上親製孝昭殿朔茶禮祭文,命承旨書之。上曰,兼史出去,禮判入侍事分付。頃者以柚子薦新事,爲先從重推考傳敎持入也。注書持入。上曰,爲先二字爻周,而徽旨亦付標事,注書更出分付也。上曰,注書率香室官員入來也。香室官員,持祭文謄錄冊入來。上曰,彼誰也?對曰,臣卽校書博士柳煥德也。上曰,此謄錄,誰所作乎?煥德曰,南重所作也。上曰,昨日懿陵奉審,使先告也。錫胤曰,東邊莎草,似不如西邊矣。丁字閣東簷浮椽,有滲漏處,本陵已報禮曹,而待土王用事已過後,當修改云矣。臣曾爲此陵官時,樹木難養,今則泰茂密矣。上曰,予有一疑事,欲召禮判議之矣。陵中行祭時刻易違,欲使奉常寺,持四更鳴之鷄以去,何如?錫胤曰,鷄之鳴,有老少之異,且捉而拘繫,則不能鳴矣。上曰,正月則禦營留都矣,先農壇則禁營留都矣,北郊則禦營留都矣。今番則兼訓將當隨駕,禁營留都,何以爲之?摠戎使當爲之矣。上命錫胤·具善復,騎堂朴昌潤先退。泰和曰,俄者小朝下令,初一日徽寧殿親攝行,以患候不得行,故敢稟。上曰,今聞侍講院稟,徽寧殿朔祭,元良有故,將莫能行,孝昭殿親行後,予當行矣。其令儀曹擧行。出傳敎諸臣以次退出。
戊寅六月二十九日申時,上御齋殿。禮判入侍時,禮曹判書洪象漢,右副承旨尹東昇,假注書李復慶,記事官姜必履·柳敍玉以次進伏訖。上曰,禮判,見陵行下敎乎?象漢曰,一依正月例矣。東昇曰,昨今日甚熱,孝昭殿朔祭親行,臣僚之心,猶切焦悶。況兩魂殿竝爲將事,則聖體致損,當如何哉?上曰,前年五六朔,予不脫衣矣。今年則或脫,猶云便矣。上曰,閔百祥以兒名仍存乎?象漢曰,然矣。上曰,趙曮兄弟,雙童乎?象漢曰,然矣。象漢曰,陵祭定時,有下敎云,敢請稟定。上曰,欲以鷄持去矣。象漢曰,鷄之氣縛束,則疲不能告時矣。私家則用香盤矣。東昇曰,臣見之,盤之四面,布香末而燃之矣。火繩,臣亦見之矣。象漢曰,火繩,節節燃之,以知時者。若於前一日試燃之,則可知矣。象漢曰,進上事,有稟定變通者矣。凡進上,來告司饔院,司饔院通于奉常寺,奉常寺通于禮曹,禮曹報于政院,故遲滯甚矣。臣之愚意,使陪持各各爲之,好矣。上曰,饌狀,先掛政院乎?象漢曰,然矣。上曰,可以無弊乎?象漢曰,不過加送一二吏而已也。上曰,古無之事,何必爲之?置之,可也。諸臣以次退出。
戊寅六月二十九日初更,上御恭默閤。夜對入侍時,參贊官洪名漢,侍讀官李錫祥,檢討官李瀰,假注書李復慶,記事官姜必履·柳敍五以次進伏訖。上曰,凡事豈可苟且?以講經一次,計以三講,思之歉然。明日親傳香後,當爲晝講,傳香後只入正時。出傳敎上曰,儒臣讀之。錫祥讀夙夜箴御製序文,瀰繼讀訖。上曰,奏文義也。錫祥曰,一日之夜,如一年之冬,齋莊整齊,振發精明,無一物之或棄,則此工夫最緊要者,伏望加勉焉。瀰曰,人心,易爲事物所誘,故曰事應旣已,我則如故。必須使天君泰然,百體從令焉。上曰,然矣。承旨曾持夙夜箴入侍乎?名漢曰,臣無持此箴入侍矣。上曰,然則奏文義也。名漢曰,此與孟子夜氣章,相表裏,而心學工夫也。上顧瀰曰,此儒臣陳書乎?名漢曰,再牌出,故未能陳書而出矣。瀰曰,臣亦陳書,而政院退却,且特牌催促,故惶恐而出矣。上曰,古製陳書而出,當然矣。名漢曰,洪樂命有情勢。上曰,洪景海之情勢,爲洪樂命之情勢矣。欲一番陳書則宜矣。其書則捧之也。上曰,噫,白首其君,不顧盛暑,月三講之時,玉暑學士,其宜濟濟,而新錄諸人李瀰之外,尙無行公,事體不然。正字金履獻,旣命只推,待開門牌招察任。副修撰權噵,今聞在外云。外任外,皆稱在外,其涉過矣。旣非外任,又何下諭?在外儒臣,勿論未下諭·已下諭,政院申飭,其令卽爲上來謝恩,其若過限者,直捧禁推傳旨。今聞儒臣所奏,外任二人中一人上來,一人未上來云。上來人牌招察任,未上來人,政院申飭,與在外人,勿捧縣道章。曾前則無他情勢,其無陳章之事,而必欲一章,此亦謬習。牌招兩儒臣,政院申飭,明日法講,姑陞備員。此後新除儒臣,外任則下諭,除授後稱在外者,政院申飭,一依今番兩儒臣例擧行。出傳敎上曰,故相李㙫曰,儒臣違牌則禁推單子,勿下云矣。故相,卽下番儒臣之祖也。上曰,書筵之停,幾日?名漢曰,臣在政院,連聞院隷以書筵出入呼望,臣則不知停矣。錫祥曰,臣亦不聞書筵停止之言矣。上曰,予夜對復舊後思之,洪重孝之言,質實矣。問予以開冊者善矣,其時則予處分矣。名漢曰,聖志奮勵,則孰不欽仰,而聖體善攝,然後無致損之慮矣。上曰,吏曹報府,以攝行例差出祭官者非矣。名漢曰,攝行傳敎,已出故然矣。上曰,予使勿頒布,而何其然耶?名漢曰,此下敎,未及下之前,已分排矣。上曰,然乎?諸臣以次退出。
上在昌慶宮。常參,以代理停,晝講·夕講。
親傳香罷後,政院·玉堂·藥房口傳問安。答曰,知道。
以承傳色口傳下敎曰,承傳色來奏問安遲滯,從重推考。
尹得養達曰,備邊司郞廳來言,今日賓廳坐起日次,而領議政李天輔身病,左議政金尙魯鍼灸受由,右議政申晩差祭,不得來會云矣。敢達。令曰,知道。
尹東昇達曰,大司憲金尙翼,執義李德海,持平權瑞東·柳觀鉉,掌令安致宅在外,愼爾復呈辭,今日以監察茶時之意,敢達。令曰,知道。
尹東昇達曰,今日賓廳坐起,旣已頉稟,所當持公事入對,而親祭齋戒相値,頉稟。令曰,知道。
尹得養啓曰,兵曹判書申晦一向違召,尙不出肅,其在事體,誠極未安。卽爲牌招,傳授命召,何如?傳曰,允。
傳于尹東昇曰,右副承旨入侍。
南泰會啓曰,明日親行朔祭時,何承旨留院乎?敢稟。傳曰,左副承旨留院。
傳于南泰會曰,晝講時刻漸近,牌去來各別申飭。
傳于洪名漢曰,儒臣備員後,當爲晝講,各別申飭。
傳于洪名漢曰,上下番備員後,當爲晝講,傳旨連爲勿捧,更卽牌招。
傳于南泰會曰,牌招儒臣,或有陳書,原書給之,更爲牌招。
以副修撰鄭遠達,正字金履獻牌不進罷職傳旨,傳于南泰會曰,只推,更爲牌招。
傳于洪名漢曰,弘文正字,政院各別申飭,使之夕講入侍。
傳于李惟秀曰,金履獻使之卽速入來。
傳于李惟秀曰,金履獻已入來耶?斯速問啓。
傳于李惟秀曰,金履獻入來耶?何時申飭,而至今寥寥耶?夕上食相値,斯速詣閤習講。
洪名漢,以弘文館言啓曰,副修撰權噵自鄕上來,而旣有夕講入侍之命,卽爲牌招察任,何如?傳曰,允。
以副修撰權噵牌不進罷職傳旨,傳于洪名漢曰,只推,更爲牌招。
傳于洪名漢曰,金履獻終日牌招,不爲出肅。徽寧殿大祝差下,使之入來,肅謝後齋宿。權噵差下執樽,亦使之入來,肅謝後齋宿。
傳于洪名漢曰,金履獻以小官,何敢若是侮君命乎?門限前,使之入來。
傳于洪名漢曰,金履獻以幺麽小官,其敢若是侮君命?政院其敢更稟乎?孝昭殿贊者,更爲差定。若不入參,非朝鮮臣子,若不入參,予亦有奏于孝昭殿處之之事矣。政院以此申飭,昭義門,待金履獻入來下鑰事,分付騎曹。
兵曹口傳政事,副司果李壽鳳·金永爕·南彦彧·任鏡觀·李亨逵·李普溫。
傳于洪名漢曰,承旨來詣于集賢門。
南泰會,以吏曹言啓曰,今此宗廟·永寧殿秋享大祭,執禮·大祝,皆以侍從塡差矣。前銜中時無職名人員,令該曹卽爲口傳付軍職,何如?傳曰,允。
南泰會,以司饔院官員,以監膳提調意啓曰,濟州牧所封,去丁丑十一月令,各種山果進上,自十七運二十運至,今始來到本院,而海中漂風,自日本出來,已過八朔,故臣開樻看品,則盡爲腐敗乾枯,間或有僅存形色者,而臭味亦似傷變。雖是遠來之物,循例捧入,極爲未安,何以爲之?敢啓。傳曰,知道。
李惟秀,以宣惠廳言啓曰,慶尙道卜定六月令宗廟薦新及孝昭殿·徽寧殿·魂殿·山陵薦新新稻米,今月內當爲封進,而今年節早,未及成熟,限內不得封進之意,敢啓。傳曰,知道。
戊寅六月三十日辰時,上御涵仁亭庭下板位,親傳香入侍時,行都承旨南泰會,左承旨李惟秀,右承旨洪名漢,左副承旨尹得養,右副承旨尹東昇,同副承旨李泰和,假注書鄭彦暹·李復慶,記事官姜必履·柳敍五以次侍立訖。上曰,少退,可也。仍命中官庭後設帳。諸臣還入訖,上曰,玉堂牌去來申飭乎?泰會曰,俄者司謁,出傳下敎曰,罷職傳旨置之,更爲牌招爲敎,以此書下矣。上曰,此中官誤傳也。上曰,承旨傳香,而引儀呼唱,可也。上曰,彼獻官誰也?東昇對曰,申鏶也。上曰,彼獻官誰也?泰會對曰,嚴瑀之弟嚴球也。上曰,然乎?與其兄判異矣。上連問各陵獻官,而諸臣皆以不知對之。臨罷,上曰,承旨一人少留,聽敎可也。上曰,承旨一人持御製續篇,入侍,可也。諸臣以次退出。
戊寅六月三十日巳時,上御涵仁亭。承旨入侍時,右副承旨尹東昇,假注書李復慶,記事官姜必履·柳敍五以次進伏訖。上命東昇讀御製續篇時,上曰,注書出去,玉堂牌去來,勿爲呼望,而連爲催促,可也。賤臣承命出來。東昇讀御製續篇畢。上曰,受香時,不爲待令,儲慶宮次知中官,從重推考事。榻前下敎上曰,今日晝·夕講爲之。夕講時刻,以未正初刻爲之。出傳敎上曰,噫,以予固執,其猶日兩講。昨夜已諭,旣無故則必欲一章,卽俗習也。再牌之下,焉敢復違正乎?雖曰弘選,卽一參下小官也。三牌之下,亦焉敢撕捱?政院嚴飭,納牌去來,勿爲呼望,其令卽爲膺命。在高陽儒臣,亦令申飭,夕講入侍。出傳敎諸臣以次退出。
戊寅六月三十日巳時,上御涵仁亭。晝講入侍時,特進官洪象漢,知事鄭翬艮,參贊官尹得養,檢討官李瀰·鄭遠達,假注書李復慶,記事官姜必履·柳敍五,行副護軍李彦熙以此進伏訖。上曰,上番儒臣貴矣。繼厥父而登筵矣。聲音依然矣。訥於言而不訥於讀矣。上謂彦熙曰,容貌豐矣。象漢曰,乙亥年,全州營將有大功矣。翬良曰,釜山僉使,亦有聲績矣。上曰,權噵容貌,如其父乎?象漢曰,其父,風神碩大,噵則面小而眞端士矣。上曰,厥父有長者風矣。象漢曰,然矣。上曰,李潭最善矣。人固難知,而此則可信矣。必不爲怪異之事矣。其文則予未知,而其人則誠可嘉也。象漢曰,自是能文之士,而爲人周便,其才疎通矣。翬良曰,李潭,人雖挑之,而必不爲怪異之事矣。其文則世世文章之家矣,亦能繼矣。上親讀中庸第二十一章至二十二章訖。上曰,上番儒臣進講,已再度矣。今則下番先讀也。翬良曰,晝講事體甚重,不可越次序而讀也。象漢曰,上番先講,而下番見而隨之,亦習講之意也。上曰,何必然也?未有學養子而後嫁者也。遠達讀訖。上曰,下番多讀矣。象漢曰,下番自不稱文章,而百文操紙筆立書之矣。翬良曰,上番大儒也。上又親讀二十三章·二十四章·二十五章訖。瀰曰,致曲之誠,如顔·曾大賢之誠,異於堯·舜生知之誠,而及其成功則一也。遠達曰,誠者自誠者,天命之性也,而道自道者,率性之道也。誠者,徹頭徹尾,非徒成己,亦能成物,皆性之德,而曰時措之宜者,隨時之宜也。上曰,周禮註,誰爲之耶?遠達曰,鄭玄爲之矣。上曰,向見上番,今見下番,追思昔時,愴然矣。上顧翬良曰,今卿叔姪侍講,貴矣。象漢曰,故相臣以同經筵參講時,此重臣,以玉堂同參,而臣亦同參矣。今又同參,誠貴矣。上顧瀰曰,儒臣之父,何時玉堂乎?瀰曰,臣之父,爲癸丑年玉堂矣。翬良曰,兩儒臣之父同志矣,今兩家子同入,異矣。象漢曰,奉常都提調,送言於臣,以爲魂殿所用實果六色中,胡桃·柏子·大棗則用陳果,李實·林檎則用新果,而一色不足,欲以楂果用之,而此果雖用於晝茶禮,而太常謄錄無名色,故不敢擅便云,何以爲之乎?敢稟。上曰,用之,可也。諸臣以次退出。
戊寅六月三十日未時,上御涵仁亭。夕講入侍時,特進官洪象漢,知事鄭翬良,參贊官李惟秀,檢討官李瀰·鄭遠達,假注書李復慶,記事官姜必履·柳敍五以次進伏訖。上親讀中庸第二十六章,上下番儒臣繼讀訖。上曰,儒臣奏文義也。瀰曰,此章,言至誠不息之功也。天地山嶽,不過一撮士一拳石之所聚,而成則爲聖人之工夫,亦不過一念之善,一行之美,所合而成者,皆莫非至誠無息也。遠達曰,上番已奏,臣則別無可奏,而此言工夫無小間斷之意也。上曰,靜夜臥而思之,則中庸所謂不愧屋漏難矣,殆若嚴師在前矣。象漢曰,此諫獨工夫也。宋儒之言曰,妻子,屋漏之史官,人君當以史官爲忌憚者。遠達曰,朱子曰人所不知,己所獨知之處,尤當愼也。上曰,晉惠帝能知嵇侍中血。此則藹然一團天理之未泯者也。漢後主誠如聖敎之對,可笑矣。生出於趙子龍之懷中,異矣。趙明鼎曰,趙子龍之生出,以其懷中,有後主云矣。惟秀曰,其言誠有理矣。上曰,考異,吏判爲之乎?象漢曰,朱子,於韓昌黎集爲之矣。遠達曰,楚辭,亦有考異矣。諸臣以次退出。
戊寅六月三十日二更,上御崇文堂。承旨入侍時,同副承旨李泰和,假注書李復慶,記事官姜必履·柳敍五以次進伏訖。上曰,金履獻入來耶?泰和曰,入來云矣。上曰,此時儒臣,豈可三朔曠職?校理李心源,修撰宋瑩中遞其職,其代,金鍾正校理除授,李宜馣修撰除授,牌招察任。出傳敎上曰,李心源爲下番乎?泰和曰,不知矣。上曰,李錫祥爲校理乎?泰和曰,然矣。上曰,洪良漢爲校理乎?泰和曰,頃日政,出宰矣。上曰,予忘洪良漢之爲宰矣。上曰,李仁源爲弘錄乎?敍五對曰,爲弘錄而改名以心源矣。諸臣以次退出。
戊寅六月三十日四更一點,上具布裹翼蟬冠·視事服,步出賓陽門,至明政殿月臺乘輿時,行都承旨南泰會,左承旨李惟秀,右承旨洪名漢,左副承旨尹得養,右副承旨尹東昇,同副承旨李泰和,假注書鄭彦暹·李復慶,記事官姜必履·柳敍五以次侍立訖。泰會進曰,近日聖候若何?上曰,一樣矣。泰會曰,茶飮連爲進御乎?今將兩殿行祭,茶飮進御伏望。上曰,進之。上曰,彼摠管誰也?泰會曰,花平君也。上曰,花平君年已多,甚老矣。對曰,六十矣。上曰,花平·花恩以雙生,昔年初授職謝恩時,熙政召見,有御製,而今則只有一人,年今六十云,予心愴然。特加一資,以示予意。流寓關東,其窘可知,令該曹衣資·食物,從厚題給。駕前下敎上以乘輿,詣孝昭殿齋室。上曰,注書出去,春坊官員,使之來待于徽寧殿齋後。上入齋室時,上曰,右相入侍。賤臣復慶,與右議政偕入。齋室入侍時,右議政申晩,同副承旨李泰和,假注書李復慶,記事官姜必履·柳敍五以次進伏訖。上問泰和曰,昨日爲持公事入對乎?對曰,不爲也。上曰,如此而爲國乎?承旨不爲持公事入對,而爲何事也?昨日次對,亦不爲云,如此而爲國乎?上曰,朝講當日爲之,而時刻,以辰正一刻擧行。出傳敎晩曰,日氣甚熱,聖候若何?上曰,霖雨稍霽,而數日蒸熱尤甚,神氣薾然矣。晩曰,小朝患候若何,而丸劑連爲進御乎?上曰,服之矣。上曰,今番躬行孝昭殿朔祭,仍往徽寧殿,意有在也。承旨亦爲挽止,而予必親行者,非欲累往而然也。上曰,春坊,輔導元良者也。元良以朔祭未攝行,令于春坊,則春坊達之爲宜,而不此之爲。如此春坊,用之何處乎?春坊官員,當自處可也。晩曰,金履獻乘牌入來,差定謁者,而曾無呼唱之事,似難謁者矣。上曰,以贊者易之,可也。仍命賤臣分付。晩曰,左相之膝病,大段云矣。上曰,大傷乎?金鍾正,與左相幾寸乎?晩曰,致字之子,而左相之孫行矣。上具衰服,入孝昭殿行祭畢,詣徽寧殿行祭畢,出於齋殿。上曰,春坊官員,使之招入。文學李晉圭,司書沈勗之以次侍立。上曰,汝等,讀書登科,旣立朝端,則當以堯·舜之道,輔導元良,而今番朔祭,元良雖有故,汝等職在輔導,則何不陳達親行,而默無一言,佯若不知?如此而能爲輔導之官乎?朔祭雖不陳達親行,書筵亦不爲云,尤非元良輔導之意也。上番異於他人,不念爾祖乎?如此而爲兩班乎?予當處分而姑不爲之,速退自處,可也。上步出北神門,以乘輿,至明政殿月臺下輿時,上曰,春坊官員,俱已撕捱,竝解其職,不可無直,而李心源·宋瑩中,旣遞本職,竝放送,以兼官卽爲牌招入直。駕前下敎上曰,十年後朝講,兩司不可不備,而特除掌令愼爾復外,皆在外云,事之寒心,莫此爲甚。在外臺臣柳觀鉉·權瑞東外,竝先遞差後禁推。金應淳正言除授,卽爲牌招,入侍朝講,其餘闕員,政官牌招開政。春坊實官無人,在外說書,一體許遞,今日政擧行。駕前下敎上曰,同副承旨入侍。上還入大內,諸臣以次退出。
上在昌慶宮。常參以代理停,朝講爲之。
親祭罷後,大殿,政院·玉堂·朝廷二品以上·六曹堂上·宗班單子問安。答曰,罔極。世子宮·嬪宮,政院·玉堂口傳問安。答曰,罔極。
李泰和達曰,明日常參取稟。令曰,停。
李泰和,以都摠府言啓曰,今日入直內三廳武兼禁軍及軍兵等,當爲中日習射,而孝昭殿朔祭親臨正日相値,不得爲之之意,敢啓。傳曰,知道。
趙重晦達曰,兵曹判書申晦連日違召,尙不膺命,事體極爲未安。卽爲牌招,傳授命召,何如?令曰,允。
李泰和啓曰,今日朝講,兩司不可不備員,而憲府無進參之員,除在外外,掌令愼爾復卽爲牌招,何如?傳曰,允。
趙重晦達曰,都承旨南泰會同姓六寸弟幼學泰兼身死,服制已行四日,出仕,何如?令曰,依。
李泰和啓曰,兼文學宋瑩中,兼司書李心源,時無職名,令該曹卽爲口傳付軍職,何如?傳曰,允。
兵曹口傳政事,副司果宋瑩中·李心源。
傳于趙重晦曰,政院,遽已倦而厭乎?一刻已入之後,尙不備員者,是何言也?單子斯速入之。
又傳于趙重晦曰,政院遽已厭也,極爲駭然矣。
趙重晦啓曰,領經筵領議政李天輔病不進,左議政金尙魯鍼灸受由,右議政申晩陳箚到院,右參贊金漢喆亦以病不進,朝講時刻已迫,尙未備員,事體極爲未安。右參贊金漢喆,卽爲牌招,以爲進參之地,何如?傳曰,允。
傳于趙重晦曰,右參贊入來與否,斯速知入。
又傳于趙重晦曰,座目單子,斯速入之。
又傳于趙重晦曰,單子斯速入之。
吏曹口傳政事,正言單金應淳,副校理單金鍾正,修撰單李宜馣,.
李泰和啓曰,新除授修撰李宜馣,方在罷散中,時未敍用,何以爲之?敢稟。傳曰,敍用。
有政。吏批,判書李鼎輔牌不進,參判沈星鎭牌不進,參議洪樂性進,左承旨李惟秀進。吏批啓曰,判書李鼎輔,參判沈星鎭竝牌招不進,小臣獨政未安,何以爲之?敢稟。傳曰,只出緊任。趙重晦·張志豐爲承旨,吳遂采爲大司憲,沈墢爲大司諫,李壽德爲執義,任鏡觀爲掌令,李錫祥爲獻納,尹光暹爲正言,任希敎爲輔德,李壽鳳爲弼善,鄭晩淳爲文學,李昌任爲司書,金和澤爲說書,金永燮爲襄陽府使,申晦爲知經筵,李宗白爲同經筵,又以沈星鎭爲同經筵。花平君橃今加承憲,特加一資事承傳。右承旨尹得養,左副承旨趙重晦,右副承旨張志豐。
兵批,李德基·鄭恒齡爲副護軍,李景祜·李重祜·洪名漢·魏昌祖·李晉圭爲副司直,沈勗之爲副司果,南玄老爲副司正。朴圭煥宣傳官除授事承傳。
李惟秀達曰,新除授承旨,竝牌招,何如?令曰,依。
李泰和,以徽寧殿參奉,以入番宗室意啓曰,本殿參奉朴東最,朔祭後猝得暑癨,胸膈痞塞,症形危劇。以此病狀,萬無將事之勢,而參奉張祉紹身病未差,不得替直,祭享重地,將未免闕番。入番忠義韓命玄,假參奉差下,以爲推移入番,何如?傳曰,允。
李泰和,以禮曹言啓曰,卽者鷹師貢人等狀內,今六月令兩魂殿薦新兒雉,所當限內封進,而節序差晩,又因霖雨,無以獵得,急速變通云。莫重薦新之退封,事體萬萬未安,而取考辛亥謄錄,則其時亦因節早,啓稟退封矣。今亦差待產出捉得,卽爲封進事,分付何如?傳曰,允。
右議政申晩箚曰,卽伏見所下傳敎,以下旬一次之不行,責敎縷縷,至爲嚴截,臣於是惶隕悚愧,不知置身之所也。臣於向日臨門次對時,旣親承聖敎,伊後小朝筵中,又以承旨入對,三次賓筵,無或闕焉,一直勤勵之意,仰勉而退矣。如無他事故,則臣豈敢不行當行之事,自陷於怠慢之誅哉?第昨日日次,則臣見差獻官,早朝入詣享所,以待親傳香時刻,與諸執事相率祇迎。若行賓對,其將不及於此矣。旣無兼行之路,僚相適皆有病,遂至於頉稟,勢雖使然,悚懍方切,今於嚴敎之下,臣安敢逃其罪乎?卽者朝講有命,而臣方俟譴之不暇,實無入參之勢,以致莫重法講,不得備員,論其罪戾,尤合萬殞。玆敢席藁私次,仰請嚴誅,伏乞聖明,亟命鐫削臣職,重勘臣罪,以勵群工,以嚴邦憲。答曰,省箚具悉卿懇。只諭予意,此何若此?卿其安心勿辭,亦勿引咎焉。
京畿監司趙暾狀達,薦新新稻米,限內不得封進,惶恐待罪事,令于李泰和曰,勿待罪事回諭。
戊寅七月初一日寅時,上御居廬廳。承旨入侍時,同副承旨李泰和,假注書李復慶,記事官姜必履·柳敍五,以次進伏訖。上問泰和曰,昨日之不爲次對,元良有下令乎?大臣有頉稟乎?泰和曰,大臣以朔祭齋戒,頉稟矣。上曰,可憐矣。上曰,六旬次對不爲日,持公事入對事下敎,而一番爲之,今日不爲。昔年代理時,承旨逐日持公事入對,予覩熟矣。逐日猶然,況一月三次乎?事之寒心,莫此爲甚。諸承旨從重推考。出傳敎上曰,申飭之下,當該承傳色,以驕氣爲事,事之可駭,莫此爲甚。承傳色吳命來,令金吾處之。出傳敎上曰,莫重奏語,不審以對,當該承旨遞差。出傳敎上曰,朝講時刻,以辰正三刻爲之。仍命賤臣出去頒布。上曰,一月上旬,三次,予已行矣,則下旬一次,公然不爲,何也?此豈王禹儞待漏院記書付之意乎?心甚慨然。以此之故,政院持公事入對,其亦效焉,可勝歎哉?此後無越日事,申飭。出傳敎諸臣以次退出。
戊寅七月初一日辰時,上御恭默閤。朝講入侍時,特進官洪鳳漢,知事鄭翬良,特進官李,參贊官尹得養,掌令愼爾復,侍讀官金鍾正,檢討官權噵,正言金應淳,假注書李復慶,記事官姜必履·柳敍五,以次進伏訖。得養曰,右參贊金漢喆不進,請推考。上曰,雖非承旨之請,當有下敎矣。上親讀中庸第二十六章訖。鍾正讀二十七章,上又親讀二十七章訖。上曰,陳文義,可也。鍾正曰,尊德性道問學,如車兩輪,如鳥兩翼,而涵養須用敬,進德在致知也。上曰,陸·王之學,則只尊德性,而道問學則拔之矣。鍾正曰,陽明之學,只尊德性,卽陸學之餘派,而淪於禪學矣。上曰,下番儒臣,奏文義也。噵曰,上番已奏,臣則別無可奏也。上曰,過謙矣。初登筵席,當奏之也。噵曰,陸·王之學,當明辨嚴斥,而於尊德性道問學之工,如車輪鳥翼,不容偏廢。且於聖學,溫故而知新,是望焉。上曰,上番儒臣之父,予嗣服初,登謁聖壯元矣。今其子繼之挾冊登筵,且多家庭之學,貴矣。鍾正曰,臣庸魯無足稱,而猥蒙天褒,且言及先臣,惶感極矣。應淳曰,朝講,事體至重,右參贊金漢喆,雖未知病狀果如何,而不爲進參,宜有各別警責之道矣。上曰,警責當何以爲之?應淳曰,罷職,宜矣。上曰,依爲之。應淳曰,臣在閤外聞之,則參贊去來,例自玉堂催促,而政院亦不能卽探於玉堂,以至於最晩,請牌儒臣·承旨,竝從重推考,何如?上曰,依爲之。鍾正曰,臣有區區情勢,不敢以言官自處,而俄伏聞下敎曰,其默足以容,臣等不勝愧恧。而殿下又誦四境不治一句語,此則非特臣等之無狀,或恐聖上容諫之道,有所未盡而然也,亦當勉勵也。近來則官師之相規亦廢,由於摧折之太過也。上曰,官師相規,予豈不知,而若以閑汨董之語,一竝歸令於直截,則難矣。鍾正曰,臣伏見殿下雖講中庸,而致中和之工夫,猶有所不足,每有激惱之擧。自今以往,從容處之則幸矣。上曰,是矣。予有一躁字矣。予十年之後,爲朝講矣,自夜有慨然者。承旨之逐日持公事入對,予於景廟朝見之矣。予之臨門時,備堂三匝而來,其後旋卽不來矣。右相今日朝講,當入參之後陳箚,而徑先陳箚矣。噵曰,贊·謁,執事中下者,金履獻以南床爲之,恐以此開搢紳之路也。上曰,此儒臣非矣。從重推考。孝昭殿贊者,何敢曰南床不可爲乎?鍾正曰,弘文正字,經幄之臣,與贊謁,所任不同,故臣與噵同議入奏矣。上曰,儒臣遞差。應淳曰,經幄之臣,贊謁之任,本自不同。言未畢,上曰,正言遞差。予以金履獻,欲補森森坡權管,而入來故不爲之矣。翬良曰,咫尺筵席,三司竝遞,景色不好矣。鳳漢曰,少年,不及善對而然矣。曰,宗廟之中,有事爲榮,孝昭殿贊者,孰有不欲爲之心哉?年少之臣,辭不達意而然矣。上曰,三司當更召見而諭之矣。爾復曰,臣獲蒙特除,有區區所懷,敢達矣。今日諫臣·儒臣,特遞而復仍,特召而將諭,實光盛德矣。翬良曰,經筵有故者多,尹得載病,又失其一矣。上曰,知經筵尹得載及在外經筵許遞,與有闕代,今日政,以在京無故人擧行,承旨有闕代,亦以在京無故人備擬。出傳敎得養曰,日前遞差承旨,卽尹東昇,而本事則洪名漢當之矣。上曰,予於齋殿,坐西邊,尹東昇坐東邊,爲其言矣。史官書之乎?敍五對曰,臣未聞而不書矣。必履曰,臣聞之矣。上曰,承旨處分,予則以爲右副矣。今聞右承旨亦有奏語云,一體捧徽旨。出傳敎得養曰,司諫柳健在京云矣。上曰,此則勿施現告。上曰,承旨退待于集賢門。諸臣以次退出。
戊寅七月初一日午時,上御崇文堂。承旨·玉堂·臺臣入侍時,右承旨尹得養,侍讀官金鍾正,檢討官權噵,正言金應淳,假注書李復慶,記事官姜必履·柳敍五,以次進伏訖。上曰,中官行步放恣,從重推考。出傳敎上曰,鄭光漢弘錄乎?得養曰,今番爲之矣。上曰,校理有闕代,前正郞鄭光漢除授,牌招察任。出傳敎上曰,今日法講,光景不佳,當盡言之矣。東西南北之說,不緊矣。予十年以來,不開講矣。夢謁慈聖,則下敎曰,見自止而喜,故予乃復,仍又復對,而以月三爲式矣。右相奏予曰,世子次對雖減,而當持公事入對云矣。向者臨門時,備堂多矣,今已縮矣。予於金漢喆不爲處置者,欲使臺臣發言,而以成臺臣之體面矣。權噵之父,其人美矣。趙豐陵爲書狀時,權爲副使矣。今噵則非矣。南床極選,而領相不行矣。金履獻則予必欲出之,故今番孝昭殿贊者,以此人爲之矣。陵贊者,皆朝官爲之矣,謂贊者呼唱,故以謁者換之,權噵之言,非矣。金應淳,焉敢以禮使字,言之於孝昭殿贊者耶?予欲招諭而止,聞禮使字,不可忍矣。鍾正曰,今日臣子於孝昭殿執事,何敢有一分不欲爲之心耶?聖上之辭氣太過,請還收下敎。上曰,儒臣之言,可嘉矣。爾祖曾有進冊之事矣,爾爲耳目耶?得養曰,已經正言矣。上曰,爾行正言,則何喑啞耶?鍾正曰,此則惶恐待罪矣。得養曰,以外任,未及來而卽遞矣。鍾正曰,能有言而可爲,何拘在外·在內之格例乎?上曰,其言果然是矣。仍命得養書之曰,校理金鍾正今者奏語,深得儒臣之體。噫,今日諸臣,其皆如此,則予將爲元良高枕無憂矣。特賜熟馬一匹,其令集賢門外親受。上曰,權噵進前,可也。予之辭氣過矣,而予旣諭之,心無芥滯矣。噵曰,臣罪不足言,而聖敎至此,不勝感激矣。上曰,金應淳進前。俄者禮使字非矣,而予盡開釋,今日立喝道而出,明日詣臺,可也。應淳曰,臺臣,不敢帶推行公。臣旣被罪,雖蒙開釋,何敢進身?上曰,予過矣,而今勉諭之,予心釋然,不必呈辭引嫌也。應淳曰,聖敎如此,臣罪益深。何敢一刻仍留於臺次乎?惟願遞斥臣職焉。上曰,不然矣。豈可許遞?亦不當避嫌也。應淳曰,詣臺,非所可論,而以古道論之,何可不避嫌乎?上曰,異古道矣,古豈有如此道理乎?應淳曰,如此故,臣敢仰請於殿下而乞遞矣。臣當出外而待罪矣。上顧儒臣曰,豈不過乎?鍾正曰,臺職自別,呈辭違牌,似或爲之矣。上曰,臺臣,似與他官有異,而前下敎還收之後,何可引嫌乎?應淳曰,還收下敎,實光聖德,而臣則被罪然後,可以安心矣。不然則勿論緊歇,不敢行公矣。上曰,還收之後,君臣之間,蘊蓄,非矣,勿〈論〉緊歇之說,尤非矣。應淳曰,以此官而不被罪,則不可爲人,勿論緊歇,不敢出之意也。上曰,今日正言金應淳,諄諄特敎之下,彊執往嫌,欲遂己意,分義事體,俱涉寒心,特遞其職。出傳敎諸臣以次退出。
上在昌慶宮。常參以代理停,經筵停。
李泰和達曰,明日常參,取稟。令曰,停。
又達曰,大司憲吳遂采,執義李壽德,掌令任鏡觀未肅拜,愼爾復呈辭,持平權瑞東·柳觀鉉在外,今日以監察茶時之意,敢達。令曰,知道。
藥房副提調臣南泰會啓曰,中伏已過,炎熱愈酷,伏未審聖體調攝若何?憊眩之候,寢膳之節,亦何如?前劑入茶飮,已盡於昨日,且藥院之不得入診,恰滿兩旬,臣卽與諸御醫入侍,診察聖候,議定繼進當否爲宜。王世子氣候,何如?嬪宮氣候,亦何如?臣不勝區區憂慮,敢來問安,竝此仰稟。傳曰,知道。氣則一樣。世子·嬪宮,氣亦一樣。茶飮五貼加劑以入,下敎日入侍,宜矣。
南泰會達曰,左承旨李惟秀今日不爲仕進,卽爲牌招,何如?令曰,依。
李泰和啓曰,兵曹判書申晦連日違召,尙不出肅,事體極爲未安。卽爲牌招,傳授命召,何如?傳曰,允。
李泰和達曰,檢閱鄭昌順,自鄕上來云。卽爲牌招入直,何如?令曰,依。
南泰會達曰,假注書李復慶身病猝重,勢難察任,今姑改差,何如?令曰,依。
南泰會,以弘文館言啓曰,校理洪樂命,修撰李宜馣,自鄕上來。卽爲牌招察任,何如?傳曰,允。
南泰會,以侍講院言達曰,本院新除授輔德任希敎,弼善李壽鳳,文學鄭晩淳,司書李昌任,除拜之下,不爲出肅,竝卽牌招察任,新除授說書金和澤,時在江原道狼川地,書筵入番事緊,斯速乘馹上來事,下諭,何如?令曰,依達。
以弼善李壽鳳牌不進罷職令旨,令于李泰和曰,推考徽旨捧入。
以校理鄭光漢牌不進罷職傳旨,傳于李泰和曰,只推,更爲牌招。
李泰和,以義禁府言達曰,前東萊府使李裕身,前訓導李命尹,前別差崔齊衡等拿處事,徽旨達下矣。李袼身下去忠淸道淸州地,李命尹·崔齊衡,俱在東萊府云。依例發遣府書吏·羅將,竝拿來,何如?令曰,依。
又以義禁府言達曰,前大司憲金尙翼,前執義李德海,前掌令安致宅,前大司諫徐命膺,前獻納李聖檍,前正言張淀·李仁培等禁推事,徽旨達下矣。金尙翼·徐命膺·李仁培等,今方待令於本府,卽爲拿囚,而李德海,前以晉州牧使,時未上來,安致宅,下去京畿安山地,李聖檍,下去忠淸道公州地,張淀,前以梁山郡守,時未上來云。依例發遣府羅將,竝拿來,何如?令曰,依。
南泰會,以司饔院官員,以監膳提調意達曰,生鮮貢人等,連日呼訴內,近因霖雨,江水大漲,漁船不得往來,設網捉魚,其勢末由,逐日供上,萬無繼封之路。雨霽水退間,依例以可合雜魚及活鷄,參半代封事,入達變通云。在前如此之時,亦有參半代封之規,而莫重御供,自下不敢擅便,惶恐敢達。令曰,參半。
獻納李錫祥達曰,臣於日昨夜對,與承旨有所仰對矣,致勤大朝嚴敎,至有承旨遞差之命。筵席語秘,雖不得詳,而伊日奏對,臣旣與同,則論其罪犯,義難獨逭,私心惶蹙,靡所容措。其何可一刻晏然於臺次乎?請令遞斥臣職。令曰,勿辭。
傳于李泰和曰,夜對爲之,來詣于集賢門。
傳于李泰和曰,右相入來,夜對同爲入侍,摘奸宣傳官同爲入侍,令預備兼春秋,傳諭于右相。
副司直金相福書曰,伏以,臣之忝叨備堂,已有日矣。不惟臣之才具,不足以需是任,臣之所患攤風,轉成沈痼,無以自力於趨造。頃將如許事實,敢乞遞罷,而未蒙睿慈之矜許,則頑然蟄伏,一例稱病於前後賓對之時,臣之罪,宜被重勘已久矣。迺於日前,大朝次對,懸病諸臣,多被罪罷,而臣則適以兼帶之未肅,歸於公頉而倖免於罪矣。蓋臣之未進,實由於病也。臣於籌司之任,決知其萬萬不稱,而旣辭未獲命。苟無病焉,則金吾兼帶,異於淸要,顧何必逡巡稽謝,不思所以黽勉備數於籌司諸臣之末也?然則臣之懸頉,雖云兼帶之未肅,而其實則病也。其在事理,何可與以病懸頉之諸臣,有所異同,而罪有所區別也?且臣於前大提學臣南有容追罷之命,尤有所不安者。臣之所受兼銜,實與有容同日,而其未及肅命,亦與之同。夫事旣同矣,罪奚異焉?況臣未帶兼銜之前,每以病爲頉,則其所難進之實,固不在於兼銜之未肅,而今以其一時懸頉,與有容之捨兼帶而言病者,有所異焉,而畢竟被罪之由是而不同焉,則臣誠不勝其惶愧,而抑恐貽害於聖朝核實之政,非細故也。狗馬賤疾,每每煩縷,實涉猥越,今不敢復陳,而其沈痼之狀,卽同朝之所共憐,其素乏才具,不合於籌司之任,亦同朝之所共知也。聖上之飭勵甚嚴,而微臣之轉動無路,伏乞邸下,亟賜重勘,俾同於同罪諸僚,而毋使臣一向虛帶,益增罪戾,千萬幸甚。答曰,覽書具悉。卿其勿辭,從速察職。
大司成韓光會書曰,伏以,臣於月前待罪喉院,自速前席妄言之辜,至被大朝特遞之命,尙今追省,惶汗浹背。迺者國子新除,遽下夢想之外,臣誠隕越踧踖,罔知攸措。臣於昨春,猥叨見職,而適當擧朝哀遑之初,他不暇顧,黽勉一謝,旋承褫鞶之音,獲遂循墻之願,今玆誤恩,又奚爲而至哉?噫,師儒之長,地望自別,賢關之表率,多士之造就,於是乎係焉,則其不可人人而濫竽也,明矣。前輩名碩,膺是選者,皆極一時之雋望,曷嘗有空疎如臣而冒遽之哉?念臣早竊倖第,學殖本不猶人,過荷洪造,踐歷罔非踰涯。至於訓迪之責,品科之任,欲令强而畀之,則殆同求明於瞽,而索聰於聾。臣若不自量己,晏然承當,則其爲辱皐比之席,駭四方之聽,非細故也。臣於此艮限當前,株守難變,而連値淸齋,路阻號籲,昨違嚴召,罰近例勘,蹙伏累日,罙增悶隘。今始露章自暴於貳極之下,伏乞睿慈,察臣肝膈之懇,非出飾讓,亟許鐫削臣新授職名,以重公選,以安私分,不勝幸甚。答曰,覽書具悉。爾其勿辭,從速察職。
兵曹判書申晦書曰,伏以,臣於千萬夢寐之外,忽伏承夏官除命。臣誠驚惶悚懍,直欲逃遁,而不可得也。臣本疎迂一措大耳。素蔑才具,不適需用,而濫蒙大朝前後拂拭之恩,立朝十五六年,節次推遷,位躋卿班,居常憂懼,若隕淵谷。今此萬不近似之職名,又奚爲而及於臣哉?噫,六官之長,何莫非重,而至若本兵之職,旣掌銓選,且綰戎務,其任重責大,比他尤別,則雖使器望兼備者當之,猶且逡巡而却步,如臣之萬萬不肖,其可擬議於此也?臣之弱才綿力,最居人下,凡百職事,無一相稱,旣無涓埃之仰效,又乏踐履之歷試,而矧玆中權之重,尤非彷彿於臣身者。不但臣未嘗自期,人亦不以此待臣,而今乃不問人器之如何,廟剡已誤,恩點隨下,此豈淸朝量能授官之道,而況且武士之淹滯,戎政之疎虞,未有甚於今時,則臣將以何鑑識,以何威望,乃能甄別才雋,振刷紀律,得不至於辜負我聖上委寄之隆眷乎?仍念臣父子兄弟,受國厚渥,寒門滿盈之懼,已不勝言,而顧此所叨新命,擔荷之重,殆無異於蚉蝱之負山,私心悚恐,尤當如何?臣若不顧嗤點,趨承爲恭,則畢竟僨誤,必將萬無一幸矣。臣身狼狽,雖不足恤,其於辱聖簡而敗國事,何哉?量而後入,古人攸戒。反覆思惟,實無冒進之勢,鎭日嚴召之下,洊犯逋慢之科,臣罪至此,尤無所逃。玆敢略具短章,仰瀆离明。伏乞睿慈,俯察臣言之非出飾讓,亟令鐫遞臣新授職名,仍治臣違傲之罪,以嚴邦憲,以安賤分,不勝幸甚。答曰,覽書具悉。卿其勿辭,從速行公。
漢城右尹蔡濟恭書曰,伏以,從古倖人,豈有如臣者哉?臣年纔二十餘,遽竊科甲,是倖第也,跡本羈旅,朝無拚聯,性又不屑進取,杜門自守,念絶當世,不意我大朝殿下拔之衆人之中,施之以曠絶之恩,歷遍淸華,至陞緋玉,是倖官也。至若命德之器,所關尤重,其難其愼,顧當如何,而今乃千萬夢想之外,加之於千萬不近似之身者,抑又何也?臣惶懍震掉,五內失守,實莫究此命之奚爲而至也。以才力則無可賞也,以勞勩則無可紀也,以資歷則非久勤也。於斯數者,皆不得其說焉,則於是乎臣之倖益著,而其怵焉驚懼,又非如前日之比矣。噫,臣雖無似,亦常奉敎於君子,粗知徼倖之爲可恥,而罔功罔能,有隕自天。自夫立身供仕,以至今日,無往而非倖,而豈料亞卿嵬秩,亦以無名而擸取之也?此臣所背汗面騂,寧被方命之誅,而不敢爲進身之計者也。然此特言臣之一身廉愧而已。國家爵賞,貴在抑倖,明主用人,亦愛嚬笑,不如此則蓋不足爲勵世之具耳。今邸下縱不恤臣身,使不得自拔於徼倖之恥,獨不念聖明之世,緣臣一人,以致倖習日滋,則所關不亦大乎?不待臣言之畢,而必有以處臣矣。日昨召牌之下,適値淸齋,無路號籲,坐犯違傲,今始露章,悉暴衷懇。伏乞离明,俯賜諒察,先褫臣京尹之職,仍收臣新授資級,上以光抑倖之政,下以遂守分之拙,千萬幸甚。答曰,覽書具悉。卿其從速察職。
檢閱鄭昌順書曰,伏以臣,爲省病母,頃蒙恩暇,而職名縻身,不敢久淹,旋卽復路,歸伏私次,而所患暍病,當暑轉劇,調治多日,今始小蘇。揆以義分,宜卽就直,而第臣所帶春秋,方有應避之嫌,有不可冒膺者。新除授校理臣光漢,卽臣之季父也。兼銜相避,格例甚嚴,公法私義,臣固當遞。玆隨召牌,短章自列,伏乞离明,亟令有司,照例遞改,以安私分,千萬幸甚。答曰,覽書具悉。令該曹考例稟處。
校理鄭光漢書曰,伏以,日月不居,孝昭殿練事奄過,徽寧殿禫期已訖,仰惟我大朝撫時感痛,益復罔極,區區下情,曷勝悲慮之至?臣於千萬意外,伏奉館職特除,聞命驚惶,不知所以自措也。夫國家之授官分職,孰非難愼,而至於經幄之任,尤有別焉。啓沃之義,論思之責,其重何如,揀一代之才彦,處深嚴而備顧問,其選又何如,而豈可使匪才蔑識如臣等輩,濫竽於其間哉?念臣空疎魯劣,不足備數於橫經之列者,不惟臣自知甚明,間嘗屢侍胄筵,頭腦畢露,庶已蒙睿鑑之俯燭。而且自數年以來,不幸嬰疾,右眼失明,黑室垂頭,而刺痛難忍,白瞖蔽瞳,而豕核莫辨,書卷繙閱,若隔前生,文字剽竊,亦且全忘。以臣而受是任,誠所謂責瞽以視,雖欲强顔冒當,亦無其路矣。矧今聖上月三開講之時,雖宿儒之淹慣墳·典者,尙懼其不能稱塞,乃以如臣之矒於前經,重之痼疾者,畀之以不敢當之職,責之以不可能之事,其爲累則哲之明,貽瀛館之羞者,當復如何?噫,近耿光於咫尺,承英音於討論,乃是人臣之至榮,臣之才識姑且無論,苟使其病,少可以尋數行墨,辨別自止,則何敢爲飾辭例讓之計哉?病阻明時,臣亦自悲,牌招屢降,不敢坐違,謹此隨詣禁扃,而反覆思量,進身無路,短章自列,悉暴微懇,瀆擾之罪,益無所逃。伏乞离明,察臣所辭之實出悃愊,諒臣職名之不可濫冒,亟行鐫免,以安私分,不勝萬幸。答曰,覽書具悉。日月流邁,兩魂殿祥禫奄過,哀慕莫逮,一倍罔極。爾其勿辭,從速察職
校理洪樂命書曰,伏以,日月流邁,孝昭殿練事奄過,徽寧殿祥禫已畢,伏惟我大小朝孝思出天,益復罔極,區區不勝悲戀之忱。仍念臣猥以顓蒙,廁名朝籍,前後踐歷,罔非踰分,居常愧懼,若隕淵谷。乃於松楸病淹之日,忽伏奉恩旨,以臣爲弘文館校理,使之乘馹上來者。臣於是驚惶震懍,益不知措躬之所也。噫,館職,極選也。號爲講官,而任重乎橫經,待以詞臣,而責專乎掌誥,則是豈人人所可擬哉?若臣,學未知方,文不適用,特一荒疎者耳。以此職加此身,其不相稱,果如何也?況當我大朝奮勵晩政,頻御經筵之日,尤豈使如臣者,苟充於講讀之列哉?其不可濫叨之狀,固已皎然,而若言其癃疾,則尤有所難强者。蓋以痰火之根,化爲百症,涕唾爪髮,無不受苦。驟觀于外,雖若少壯,而中實壞朽,凛凛危甚矣。以才則其不稱旣如彼,以病則其難强又如此,臣雖欲貪榮而冒進,何可得也?,且臣有私心懍惕焉。臣家世受國厚恩,簪組嬋聯,以今所處則父躋崇秩,兄居銓地,而臣又忝玉署,一門淸要,甚盛滿也。然則雖使臣有才而無病,亦宜其逡巡,況以不稱之才,有難强之病,而加之以盛滿之憂,如是而不知止,則大以冒竊之患,小以顚躓之災,必無幸矣。此臣所以踧踖而不敢進者也。抑臣目下情地,有萬萬兢蹙者。向臣之往唁洪景海也,被其提問祭文事,以臣所聞出處語默之說,略有所酬答矣。及其口招,援臣爲言,而以臣答語,爲臣自言,以臣所不言,爲臣所言,變幻捏合,靡所不至,是豈常情所能測哉?臣徒知問而不答之爲慢,而不知夫子失言之有至戒也。以致名出囚供,幾陷不測,幸賴聖明在上,洞燭無餘,則臣固無所事乎追辨,而若臣之所自悼則有之。臣性樸魯,又以病癈,潛深伏隩,未嘗與物相干,不幸隨衆唁慰,輒爲人口語相引,上〈以〉受責於君父,而下以貽搢紳之辱,自顧慙恧,若無所容,更以何顔,敢廁於邇列哉?恩旨之下,不敢久淹,昨始歸伏私次,玆敢隨牌來詣,略控短章。伏乞睿慈,俯賜諒察,亟許刊削,以重瀛選,以全微諒,仍治臣不愼樞機之罪,以勵他人焉。答曰,覽書具悉。日月流邁,兩魂殿祥禫奄過,哀慕莫逮,一倍罔極。爾其勿辭,從速察職。
戊寅七月初二日二更,上御恭默閤。夜對入侍,右相·摘奸宣傳官,同爲入侍時,右議政申晩,參贊官李惟秀,侍讀官金鍾正,檢討官權噵,假注書李復慶,記注官徐秉德,記事官柳敍五,宣傳官李厚坤,以次進伏訖。上曰,校理鄭光漢陳書承批云,修撰李宜馣只推,一體牌招察任。出傳敎上曰,儒臣讀之。鍾正,始讀御製夙夜箴序畢。上曰,下番亦讀之。噵讀五大文畢。上曰,承旨讀之。惟秀,讀所餘一大文畢。上曰,此箴,雖講之多矣,而儒臣初入,奏文義也。鍾正曰,養以夜氣,貞則復元者,卽循環無端之意也。上曰,觀於此,則可知陳柏造詣之精密矣。且事應旣已,我則如故,誠難矣。此正如程子所謂心不可有一事者也。晚曰,古人曰物來順應,譬如鏡懸物照,姸媸各著,而鏡之虛明如故也。鍾正曰,昨日筵敎激惱,恐於我則如故,邊猶不足矣。上曰,不遠而復。今日予心,不復係着則可也。鍾正曰,此文論動靜,而靜存爲根本矣,其中一敬字,亦爲主宰也。立天下之大本,都只在此,伏願涵養於斯,省察於斯。上曰,齊手斂足,雖宿時,手足亦不放過之意也。鍾正曰,此箴末章,乃摠括之語也。上曰,尊德性而不爲道問學,則此陸·王之學也。晩曰,王陽明,亦有用者也。鍾正曰,王守仁,將相之才,故謂之有用者,而其學則借吾儒而明佛老之說,末流之害,浸漬瀰漫,馴致夷狄之亂華,則皇明之用椓,未必非陽明學之祟也。上曰,不讀書,難矣。鍾正曰,是故,山林讀書者,勝於凡人矣。上曰,儒臣之祖,有文集刊行乎?鍾正曰,未及刊行矣。上曰,別號何也?鍾正曰,厚齋也。上曰,奇矣。晩曰,臣以假注書傳諭時,見其人矣。上曰,其時以六條擇妃獻議,故出科題,則有以予疑,而不見科者云,非矣。晩曰,先正聖學十圖最要,往往以此進講,好矣。上曰,今見儒臣,追思乃祖,問其文集之刊行,尙未刊云。噫,其師先正文純公文集,卽命嶺營刊印。旣聞之後,豈可默焉?其令湖南,依嶺營例刊進。仍此乃覺,故朴贊成旣命不待諡狀議諡。金贊善以同是禮遇之儒賢,尙不賜諡,可謂欠典。其令弘文館依朴贊成例,不待諡狀,卽爲議諡。出傳敎噵曰,經筵則中庸,以先正臣李珥出吐者,進講何如?上曰,有印本乎?噵曰,臣見印本,則必是有命而印出者也。上曰,何時有印命?明日知稟,可也。上曰,備堂,不當撕捱矣。晩曰,以惶恐之忱,當一陳章,而有下敎則此亦不敢矣。上命承旨讀洪樂命上書。至出處語默,上曰,此句語不好矣。上曰,校理洪樂命頃者之事,雖不愼樞機,年少儕友之間,其或信口而然,其何深非?其時若不聞而不問,意已在矣。旣已不問,何敢撕捱?今聞陳書下答云,故初欲牌招,其欲審愼,承覽其章,此非循例訟愆,語意頗緊。頃者洪景海所奏四字,有何礙眼,而若是致疑?今者洪樂命之聞於人,而言於景海四字,亦何礙眼?覽之者許多文字,致疑而言於樂命,樂命亦何意,言於景海乎?其若不問,景海必有訟章。若此而難以督飭洪景海處,以奏語做錯,緘問洪樂命處,語雖不同,言者聽者,致疑則一也。其何致疑,而言於景海乎?卽爲緘問以啓。噫,志事語默,旣不注脚於原丈,亦不提問於志源,則其所致疑於志源者,抑何意思乎?此不詳察,嗟惜之。年少名官,亦混於黯黮之科,白首暮年,豈忍爲此?卽爲緘問,持答以奏。出傳敎上曰,昨日事,無芥滯,而儒臣生疎,欲言贊者事,金應淳又言禮使字,而金鍾正之言,誠是矣。故更召而消之矣。晩曰,臣聞之,而欽仰轉環之量矣。上曰,予於金履獻,初欲除森森披權管矣,猶無益也,欲除校書正字矣。權噵於贊者,以中庶類論之者,非矣,金應淳勿論緊歇,不行公之說,非矣,東西南北之說,則黨矣。晩曰,金應淳讀書從容之士,非激者也。上曰,予頃見金履獻則爲人傑矣。眞乃祖之孫也。晩曰,朝廷之必欲出之者,以其祖故也。臣聞金履獻其母挽之,使不行公,而其言曰,汝又行名宦,則宜鑑古事云矣。上曰,賢哉。婦人之如此難矣。晩曰,履獻之母,卽洪重疇之女也。上曰,金履獻之母事貴矣。金履獻入侍,則予當見而言之矣。晩顧惟秀曰,此下敎,通于金履獻好矣。宣傳官厚坤進伏奏曰,大興山城黑角弓三十張,彎而不折,火藥放火則猛,皮甲胄四十餘部皆堅,環刀亦利,文殊山城,弓則初彎卽折,而火藥則猛,炮聲則順矣。白馬山城,在豐德而只有故基矣。上曰,今聞宣傳官所奏,大興山城無頉,文殊山城軍器寒心,當該將,令該府處之。出傳敎晩曰,茶飮進御乎?上曰,不爲進御矣。晩曰,瓊玉膏·丸劑,連爲進御乎?上曰,不進御矣。晩曰,如此而將何以爲之也?惟願進御焉。上曰,予與故臣之子,爲法講,愴然矣。晩曰,臣以日昨次對朝講之未參,陳箚而惶恐俟罪矣。臣於臨門,已仰稟小朝,次對亦稟,而朔望祭則致齋一日矣。下敎則以爲參朝講而亦爲獻官,臣實惶恐矣。上曰,其時注書鄕闇,以大臣有故爲言,故下敎然矣。上曰,上三旬次對中十五日,非徒正日,有掣肘者多,以十六日擧行,下三旬中三十日,相臣皆詣齋所,其亦掣肘,亦不可因此爲頉,二十九日擧行,其月若小,當爲二十八日,以此定式施行。出傳敎上曰,召卿,爲備堂事也。命書傳敎曰,不過飭厲備堂。前知事李益炡,前判書李成中·李益輔,前參判李昌壽·南有容·金陽澤,前左尹徐志修,前大司成金善行,竝敍用,仍差備堂。噫,其君飭厲,分義攸在,臣何敢撕捱?前飭後敍,不過國體,尤何敢登諸章奏?於元良次對不遠,其令申飭濟濟,或有陳章者,政院勿爲呼望,以存事體。前備堂李,一體復差,時無職名人,令該曹竝口傳付軍職。上曰,當該中官從重推考事。出榻敎諸臣以次退出。
上在昌慶宮。常參,以代理停,經筵停。
趙重晦達曰,明日常參取稟。令曰,停。
李泰和達曰,大司憲吳遂采,執義李壽德牌不進,掌令任鏡觀式暇,愼爾復牌不進,持平權瑞東·柳觀鉉在外,今日以監察茶時之意,敢達。令曰,知道。
李泰和啓曰,兵曹判書申晦,昨日承批之後,今日又不出肅,其在事體極爲未安。卽爲牌招,傳授命召,何如?傳曰,允。
李泰和達曰,獻納李錫祥引避退待,已至經宿,尙未處置。憲府連日監察茶時,諫院許久闕達,俱涉未安,兩司除在外·式暇外,未肅拜不爲行公人員,竝卽牌招,何如?令曰,依。
以執義李壽德,掌令愼爾復,司諫柳健,正言尹光暹等,牌不進罷職令旨,令于李泰和曰,竝推考徽旨捧入。
趙重晦,以侍講院言達曰,本院新除授弼善李壽鳳,旣有只推之命,卽爲牌招察任,何如?令曰,依。
以修撰李宜馣牌不進罷職傳旨,傳于李泰和曰,推考傳旨捧入,更爲牌招。
假注書李復慶改差,代以金載祿爲假注書。
兵曹口傳政事,知事李益炡,副司直李成中·李益輔·李昌壽·南有容·金陽澤·徐志修·金善行。
傳于李泰和曰,庚子·甲辰年·庚戌年時御昌慶,傳漏例報,今番恭默,卽昌慶也,而昌慶一帶,只止於文政門,只親享日報漏,事體駭然,自今日報漏明政殿月臺,明年五月前,依例擧行。
傳于趙重晦曰,夜對爲之。
傳于趙重晦曰,今日謝恩宣傳官姜柱三,使之來待,同爲入侍。
尹得養啓曰,刑曹判書李,持洪樂命·洪景海緘答來待矣。傳曰,入侍。
趙重晦,以承文院官員,以都提調意啓曰,本院權知副正字盧廷元·邊得讓·尹景祖,或拜察訪,或拜別檢矣。遞職後無屬處,依例還仕本院,何如?傳曰,允。
李泰和,以義禁府言達曰,卽接月令醫員洪達永手本,則時囚罪人李養重,素患伏暑之症,累日處濕之餘,一倍添劇,滿面浮高,腸部膨脹,呼吸不通,勺水不下,氣息奄奄,實有頃刻難保之慮云。自前罪人,病勢如此,有保放救療之規,敢此仰稟。令曰,依。
趙重晦,以刑曹言啓曰,以銀爲蔘時,必有從中幻弄之將校,令該曹査問定配事,命下矣。依傳敎,訓局將校,捉來査問,則以爲鑄錢所凡事,司空墰始終專爲次知擧行,而元無他將校干預之事云。該局鑄錢所擧行事,果如將校所告,則從中幻弄將校,今無可査之端,定配一款,何以爲之?敢稟。傳曰,然則置之。
李泰和,以司僕寺官員,以一二提調意達曰,御乘及駕轎馬,病傷與致斃,近尤夥然,其所改立,不容徐緩,廣求京外之際,得聞北兵營,有二匹駿鬛,體大善步,欲爲備立於御乘駕轎,以卽速上送之意,去四月旬間發關分付,而今跨四朔,了無皁白矣。御乘事體,何等嚴重,而乃敢尋常看過,不但無意擧行,又尙無回報,其慢忽無嚴,莫此爲甚。事當直請嚴處,而遠外事猶有未可遙度者。北兵使孫鎭民,爲先從重推考,觀其緘辭,更稟處之,何如?令曰,依。
吏曹判書李鼎輔書曰,伏以天官新命,奚爲而至哉?此是夢想之所不到,輿情之所不屬,臣惝怳震駴,歷累日而靡措。其爲任之最重,人器之不稱,猶屬餘事。臣不暇煩瀆,而區區私義,竊有所大難强不可出者。臣之同堂兄弟,聯翩登朝,名位已極,門闌太盛,榮之所萃,忌必隨之,向來所遭,危辱罔測。幸賴聖明在上,得免湛滅,而未忍便訣,尙今低佪兢懼,一念有若中鉤之魚,只期投閑置散,以保桑楡之餘景。至若世所稱權要之地,非但不自期,唯以力避矢於心者久矣。夫國之大任,卽上相與冢宰也。臣之從弟,方在上相,臣又徒恃寵靈,遽變素劃,冒居掌邦,治統百官之任,弟兄竝顓,進退人物,兜攬一世之權,則人忌鬼猜,理所必至,雖欲免於今之世,其可得乎?噫,臣本喬木緖餘,世受國恩,致位隆顯,而累經世變,終不罹于危禍者,直是居寵思危,持謙受益,得全門戶,延蔭于後,此乃家庭之傳訓,而相戒遵守,罔敢失墜者也。今若不存盈滿之戒,貪進榮利之場,卒陷於危穽,則不惟自欺其心,亦將爲負先訓之罪人,人雖不言,神明獨不畏乎?夫官職去就,當觀合於道理而已。或有情勢之難可强者,有私義之不可出者,情勢之難强者,開諭之嚴督之,猶或怵畏義分,黽勉承命,而至於私義之不可者,非但爲一身之防閑,大有關於國家世道。若不幸有權奸,援兄引弟,闖據樞要,擅弄威福,則其病國之害,有不可言,然則其所隄防之嚴,不可以國無相避之法,而少可忽也。今臣放倒私義,貪權饕勢,冒進於秉銓之地,則是無忌憚之一鄙夫,其爲累聖簡而戾國政,當如何哉?揆以私義,旣如此,參以國體,又截然如此,此非威命之所可奪,恩諭之所可勉,自量已熟,所守已固,雖被鈇鉞之誅,萬無承膺之路,累違召牌,罪積慢蹇。且於大僚箚中,以堂錄加點事,有諸堂重推之請,尤爲臣難安之一端。伏乞离明,俯察臣由中之懇,仰稟大朝,亟削臣新授職名,仍治臣違命之罪,以肅朝綱,以安私分,千萬至幸。答曰,覽書具悉。卿其勿辭,從速行公。
弼善李壽鳳書曰,伏以日月迅邁,孝昭殿練事倏過,徽寧殿祥禫奄闋,伏惟我邸下誠孝出天,哀慕慨廓,何以爲堪?臣於病伏昏霿之中,忽伏承春防除命,惝怳懍惕,罔知攸處。臣之遭申大修,卽臣永辭春坊之日也。雖荷天日之明,俯燭虛捏,洞賜嚴斥,而在臣區區之義,則更何擬議於挾冊登筵,左右輔導之責也。跌傷懸崖者,回望故步,不覺神掉,臣今叨已僨之宿銜,想無理之駭機,其爲驚心,何如?而顧何敢靦然冒沒,更就集英一步哉?昨違嚴召,恭俟重譴,只推之命,又出格外。臣於是抑塞悶鬱,益不知措躬之所,鏤骨之感,每誦恩綸,戀軒之忱,亦深耿結,而鐵限在前,變動無路。玆於更召之下,略暴危苦之懇,仰瀆崇高之聽,伏乞睿慈,俯賜諒察,亟許鐫削,仍治臣違忤之罪,以昭法紀,以安賤分,不勝萬幸。答曰,覽書具悉。日月流邁,兩魂殿祥禫奄過,哀慕莫逮,一倍罔極。爾其勿辭,從速察職。
戊寅七月初三日初更,上御恭默閤。夜對入侍,宣傳官同爲入侍,刑判·玉堂追後入侍時,參贊官趙重晦,侍讀官鄭光漢,檢討官權噵,假注書李復慶,記注官徐秉德,記事官柳敍五,宣傳官姜柱三,刑曹判書李,修撰李宜馣,以次進伏訖。光漢讀夙夜箴御製自序,噵繼讀訖。上曰,奏文義也。光漢曰,陳柏此箴,深得進修之門路,一字一句,無泛然處,而至於提掇此心皦如出日之句,尤好。心是活物,不提則滯,故雖深有造詣者,常加提撕,此所謂惺惺法也。皦者,日初出貌,當昧爽之初,有皦日之出,則其光明灑落,當如何哉?人君治心之工,苟能如斯一句,則其所以酬應萬機者,動合天則,而從欲之治,亦猶反手易耳,此等處正好體念矣。上曰,所陳好矣。然皦如出日,亦豈易乎?光漢曰,第三章,乃讀書之法,須如是下工然後,方可得眞切之效,今殿下以身敎之意,奮勵晩政之時,祭奠之暇,伏熱流金之時,夜輒進臣等而講論,臣等每憂聖躬之太勤勞矣。然旣勤講,則使有實效然後,亦可爲聖人不自欺之一端,而炳燭之效,可以日加一日矣。上曰,當體念矣。光漢曰,事應旣已我則如故一句,意味亦好。程子曰,勿於喜怒陪奉他,凡事當怒而怒,當喜而喜,勿爲喜怒之所使,而使我心無所撓動,則豈有辭氣之失平乎?上曰,好矣。噵曰,心神之歸宿云者甚妙,當寢而若收斂心神,則雖夢寐之間,亦無走作之患矣。上曰,然矣。光漢曰,序文中亦有興感於貞則復元爲敎,而此一句,爲此編之結語,以四德言之,各有定位,未嘗相侵,然貞之時已有元之義,元之時亦有貞之義,長養之節,霜雪之理存焉,枯落之時,萌芽之漸,見焉。王者體天莅物之功,亦當無失此義,不少間斷,如臻無端,則健順兩得,恩義竝行,可以澤洽於四方,化及於萬世矣。上曰,所陳是矣。昨亦言於儒臣,而浮念人所難制,予更思之,亦有初無浮念之人,如晉惠帝是也。光漢曰,知覺,若不分明,則浮念,亦無從而生矣。上曰,晉惠如此,而猶有勿浣侍中血之語,此可見秉彝之天矣。光漢曰,聖敎至當矣。噵曰,貞者,一歲之冬,一日之夜,元者,一歲之春,一日之朝,成湯之昧爽丕顯,亦體元之道也。上曰,承旨之爲儒臣何年也?重晦曰,聽政前庚午·辛未年間行公矣。上曰,十年來初入奏文義也。重晦曰,大體內外交修,本末兼該,敬以直內,義以方外,學問工夫無出乎此,眞帝王之學也。且中庸篤恭而天下平,大學明德·新民,皆在其中,體念是望。上曰,予與趙明履,作心鑑時,明履曰,有一士曰浮念爲何云,予以爲如此者,浮念亦全無,何以明浮念正念云矣。古者程子之二箇本珠,亦正念之意也。修撰李宜馣先入侍後肅拜事。榻前下敎上曰,注書出去,李宜馣入侍事分付。宜馣進伏,上顧宜馣曰,爾與慈聖有戚誼,爲幾寸?宜馣曰,爲五寸矣。上曰,今見挾冊登筵,貴矣,而愴感則深矣。上曰,佐郞朴弼燧校理除授,牌招察任。出傳敎上曰,宣傳官姜柱三進前。柱三進前起伏,上曰,年幾何?柱三曰,年六十五矣。上曰,老於李泰和乎?曰,昏黑不辨矣。仍奉讀洪樂命·洪景海緘辭,上曰,洪樂命非矣。上曰,噫,臨御幾年,敎化不可行,一則縉紳之間,讒訐爲事,一則爲父訟冤,語不渾厚,一則干涉於不干涉之間,無風生浪,不戢其父之勉飭,噴薄書語,務生葛藤,使白首其君,緘問於年少方長之名官,其雖不獲已,心竊惜焉。今覽兩供,不覺代羞,君猶若此,抑其父兄之心何?凡事不欲沕淪,卽予本心,再緘·三緘,葛上又葛,藤上又藤,其在國體,不可止矣。然則將爲面質乎?此則決不爲也。此正若五十步笑百步,靑與藍也。予則曰,洪樂命尤非矣,何以謂非?洪景海設或語不擇,設或語噴薄,爲父訟冤,其勢固然,容有可恕,樂命則於志源,於景海,皆其親舊,則從重勸解,於渠當然之道理,勿論志事與語默,兩人相鬨之間,已犯三復白圭之戒,不愼樞機,焉可逃也?於樂命之道,君旣不問,已被父飭,事已了當,其於上書,宜曰,年少不學,不愼樞機,上負其君,下被父兄之飭,實無擧顔之面,館職進退,非敢所論云,則可謂訟愆,可無葛藤,而不擇上書,作此藤葛,其非一也。設令以語默等說酬酢,此亦非美語,將以此句,洪家攙入論列等說,旣聞於志源,則景海雖迫問,於樂命之道,緘口不說,而於此於彼,旣言於景海,其非二也。景海之供,初不知頭緖,言於景海,則此猶可恕,若渠之供,景海先問曰,祭文之說,近甚紛紜,君亦聞之否,則所謂祭文,所謂紛紜,豈他人所知?卽景海與樂命所知,故問者若此,答者若此,勿論志事語默,予見無疑,問于國中公人亦無疑焉。而渠輩作爲機關,若是葛藤,此正五十步百步,靑與藍者也,其非三也。其供中如使景海,問矣身以某也祭文中,有含嫌之說與否,則豈有酬酢之可論云者,欲巧而自歸窘遁,旣聞於志源,又聞於景海,而其所生疑,專由祭文,此正犯人之所不知,渠輩之所知,則豈敢漫漶於其供乎?其非四也。其所相鬨,雖無於此而有於彼,無於彼而有於此,都不過非志源之無狀,則卽景海之搆陷,其於金玉相冕,有何累焉?而渠供中知其爲人之恬靜介潔云者,亦何襯着乎?情同至親之間,忍此言乎?節節窘遁,言言苟且,是誰欺乎?其非五也。而尤爲無據者,不體其君曲盡不問之意,不戢乃父誠心敎飭之訓,受杖於父,噴薄于人,莫重奏供,沕淪苟且。噫,白首暮年,此等年少之輩,其何深非,而正風俗之道,亦難終默,洪樂命施以刊名仕版之律。噫,今覽兩名官供辭,予不覺靦然。此後,其若互相葛藤,掃縉紳之風,勿論景海·樂命,曰有父兄乎?頒布下敎後,將此原緘答與啓目,卽爲付丙,以淸末世縉紳之羞。出傳敎諸臣以次退出。
上在昌慶宮。常參,以代理停,經筵停。
下直,永平縣令趙載世。
李泰和達曰,檢閱柳敍五,以其親病陳書徑出,原書以停朝市,纔已退却矣。所當直捧禁推徽旨,而此與無端徑出有異,推考警責,何如?令曰,依。
趙重晦達曰,領議政李天輔箚子到院,而停朝市留院之意,敢達。令曰,入之。
又達曰,大司憲吳遂采,執義李壽德,掌令愼爾復牌不進,任鏡觀式暇,持平權瑞東·柳觀鉉在外,今日以監察茶時之意,敢達。令曰,知道。
李泰和達曰,明日常參,取稟。令曰,停。
張志豐,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
李泰和,以都摠府言達曰,副摠管樂林君埏,以永寧殿秋享大祭終獻官肄儀事,禮曹晝仕出去之意,敢達。令曰,知道。
李泰和達曰,獻納李錫祥,引避退待已至多日,尙未處置,憲府連日監察茶時,事甚未安。除在外·式暇外,未肅拜不爲行公人員,竝卽牌招,何如?令曰,依。
以執義李壽德,掌令愼爾復牌不進罷職令旨,令于趙重晦曰,竝推考徽旨捧入。
張志豐啓曰,兵曹判書申晦,承批之後,一向違召,尙不出肅,其在事體,殊涉未安,卽爲牌招,傳授命召,何如?傳曰,允。
張志豐啓曰,兵曹判書申晦牌招不進,推考傳旨,今方捧入矣。本兵重任,不可久曠,而承批之下,一向違召,其在事體,極爲未安,更爲牌招,傳授命召,何如?傳曰,允。
以校理朴弼燧牌不進罷職傳旨,傳于李泰和曰,只推更爲牌招。
傳于李泰和曰,編次人入侍。
傳于李泰和曰,承旨先爲詣閤。
傳于李泰和曰,編次人入來,詣于明政殿後。
傳于李泰和曰,入直宣傳官姜柱三外,首宣傳官一人同爲入侍。
假注書金載祿在外,代李枰爲假注書。
李泰和啓曰,假注書李枰,時無職名,令該曹依例付軍職,冠帶常仕,何如?傳曰,允。
李泰和啓曰,禮曹兼春秋權啓學在喪,代令該曹卽爲口傳差出,何如?傳曰,允。
吏曹口傳政事,兼春秋單安正宅。
趙重晦啓曰,明日次對時,兩司當爲進參,除在外·引避退待外,未肅拜不爲行公人員,竝待開門牌招,以爲推移入侍之地,何如?傳曰,允。
李泰和,以義禁府言達曰,文殊山城別將鄭時昌,令該府處之事,徽旨達下矣。鄭時昌時在任所,依例發遣府羅將拿來,何如?令曰,依。
戊寅七月初四日申時,上御居廬廳。編次人·宣傳官入侍時,右尹蔡濟恭,同副承旨李泰和,假注書李復慶,記注官李益普·徐秉德,宣傳官洪相宇,以次進伏訖。上曰,注書出去,持秋享大祭祭官分排記以來。賤臣承命出來。上曰,彼宣傳官,誰也?對曰,宣傳官洪相宇也。上親製宣傳官廳廳風,以給相宇曰,宣傳官姜柱三明日內許參以給,而此後六十以上爲宣傳官者,三日內許參事分付。相宇先退,賤臣持祭官分排記以進奏曰,兩魂殿·兩山陵,尙未分排,而只有宗廟分排記矣。上親製兩魂殿,明·弘陵,秋享大祭祭文。上曰,彼承旨,吾十八見之,而積年沈滯之故,久不見矣。今猶老矣,而精神筋力,尙在矣。非淹滯之政,則公然空老矣,今旣如此,奇哉。上命泰和書之曰,行司直李成中復授內局提調,其令察任。諸臣以次退出。
上在昌慶宮。常參以代理停,經筵停。
南泰會達曰,明日·再明日,秋享大祭受香,三明日正日,此三日常參,頉稟。令曰,知道。
又以達曰,左承旨李惟秀,今日不爲仕進,卽爲牌招,何如?令曰,依。
尹得養以,侍講院言達曰,本院新除授弼善李壽鳳書批已下,卽爲牌招察任,何如?令曰,依。
傳于張志豐曰,大臣·備局堂上,來詣于明政殿後。
尹得養達曰,預備兼春秋姜始顯身病猝重,勢難察任,今姑減下,何如?令曰,依。
又以啓曰,因本院達辭,預備兼春秋姜始顯身病猝重減下事,依下矣。其代,令該曹卽爲口傳差出,何如?傳曰,允。
吏曹口傳政事,兼春秋單李海鎭。
以左承旨李惟秀,獻納李錫祥,執義李壽德等,牌不進罷職令旨,令于趙重晦曰,竝推考徽旨捧入。
以掌令任鏡觀·愼爾復等,牌不進罷職傳旨,傳于趙重晦曰,只推,更爲牌招。
李泰和達曰,卽者執義李壽德大朝次對罷後,不爲傳達,直爲出去,揆以臺體,極爲未安,推考警責,更卽牌招,何如?令曰,依。
傳于趙重晦曰,承旨先詣于集賢門。
有政。吏批,判書李鼎輔牌不進,參判沈星鎭,參議洪樂性牌不進,行都承旨南泰會進。吏批啓曰,判書李鼎輔,參議洪樂性,竝牌招不進,小臣獨政未安,何以爲之?敢稟。傳曰,仍爲之。李世演爲正言,洪啓禧爲工曹判書,洪鳳漢爲右參贊,李昌壽爲戶曹參判,洪梓爲兵曹參議,李益炡爲判義禁,南有容·金陽澤爲元孫師傅,李成中爲尙衣提調,李益輔爲奉常提調,李益炡爲司圃提調,徐命彬爲宗廟提調,權爀爲活人提調,南有容爲典設提調,申晦爲軍器提調,安兼濟爲吏曹佐郞,姜必履爲兵曹佐郞,呂弘㦿爲禮曹正郞,沈殼爲掌樂正,安正仁爲軍資正,尹光柱爲掌樂僉正,奉敎單金和澤,開城經歷柳思欽仍任事承傳,左參贊洪鳳漢,右參贊鄭翬良,兵曹參議朴昌潤,參知洪梓。
兵批,判書申晦病,參判尹東度病,參議未差,參知朴昌潤入直進,左副承旨趙重晦進。副司直黃景源·金尙翼·徐命膺·尹東昇,副司果李仁培·金應淳,副司正李枰,同知單柳台垕。
張志豐啓曰,臣依聖敎,今日進詣于仁政殿月臺,入直禁軍等軍裝戎器點考則皆無頉,仍以傳敎勞問,則俱爲好在云矣,敢啓。傳曰,知道。
李泰和,以都摠府言啓曰,今此孝昭殿秋享大祭親臨時,侍衛不可不備員,而都摠管花平君橃,副摠管密林君炓箇滿,一員未差,侍衛將不得備員。未差與箇滿之代,令該曹以在京無故人,卽爲口傳差出,以爲備員侍衛之地,何如?傳曰,允。
正言尹光暹達曰,請充軍罪人李時蕃依律處斷。請恒延·命垕·敏樞,仍令鞠廳,嚴鞫得情。請卜連亟令王府,拿鞠嚴問,以正王法。請稟于大朝,收還罪人天大酌處之命,夬正王法。請稟于大朝,還收罪人益源定配之命,更加嚴鞫得情,夬正王法。請罪人匡師更加嚴鞫得情,夬正王法。請罪人柱天仰稟大朝,亟令王府,以同參律擧行。請罪人厚基,仰稟大朝,亟令王府,以同參律擧行。請絶島安置罪人來復,稟于大朝,還寢發配之命,仍爲嚴鞫得情,以正王法。請前校理申致謹,前大司諫尹尙任,亟施追奪之典。請緣坐罪人杭,稟于大朝,亟擧孥籍之典。請逆賊時澤之應坐者,稟于大朝,竝施一律。請還收印信僞造罪人崔京進·李無應崇酌處之令,依律處斷。請罪人景躍,稟于大朝,亟令王府,依律擧行。措辭見上獻納李錫祥,以臣於日昨夜對,與承旨有所仰達矣。致勤大朝嚴敎,至有承旨遞差之命,筵席語秘,雖未得詳,而伊日奏對,臣旣與同,則論其罪犯,義難獨逭,私心惶蹙,靡所容措,其何可一刻晏然於臺次乎?引嫌而退,其所引避,非關臺體,不可以此輕遞言官,請獻納李錫祥出仕。令曰,不從。處置事依達。
領議政李天輔箚子曰,伏以臣病勢一味沈㞃,向者大朝賓對,連不得進參,致勤嚴敎,惶隕震越,罔知攸措,欲及明日賓對,忍死起動,仰承聖候,兼暴哀懇矣。自再昨重添暑感,寒熱交作,肢節刺痛,蓋似瘧而非瘧,昏仆床席,今至三晝夜,而有進無退,毋論本來眩氣,新般症形,兟兟欲盡,束帶登筵,斷無其望,伏枕悚懍,惟願速死。伏乞离明,俯賜諒察,轉稟大朝,遞臣之職,治臣之罪,以警百僚焉。答曰,覽箚具悉卿懇。卿之所,尙今有加無減,心用慮念。況今大朝月三賓筵之時,鼎席雖備,左相受由,卿亦如此,尤切悶焉。卿須安心勿辭,量其少減,卽起視事焉。仍令曰,史官往諭。
左議政金尙魯上疏曰,伏以臣冒萬死猥控哀懇,伏奉聖批,辭旨至嚴,臣之懍隕震越,歷半旬如一日,而伏地僂數,罔非臣罪,國有鈇鉞,顧安敢逃哉?噫,方今聖上,益勵晩政,大小臣工,孰不奔走率職,而臣獨息偃自在,頑然若木石之無知,臣罪也。平日事君不誠,目下撲傷之疾,亦未蒙俯諒,以自歸於飾辭托疾,臣罪也。嚴旨之下,卽宜顚倒趨命,而未能焉,趨命之不得則又當歸身金吾,恭竢誅譴,而臣未能焉,臣罪也。臣雖萬端皇媿,更不敢以病言,而藥院問候,備局次對,一切未進參,若不知上天之至可畏,臣分都蔑,生不如死,此又臣罪也。臣之罪,誠死有餘責,而終始寬貰,不以罪罪之,則其有關於聖朝之刑政大矣。伏望聖明,亟降威譴,勘正臣前後罪犯,萬萬大幸。答曰,省疏具悉卿懇。右相所奏,爲卿悶焉,業已知矣,卿何若此?卿其安心勿辭,善攝焉。仍傳曰,遣史官傳諭。
戊寅七月初五日卯時,上御居廬廳。大臣·備局堂上引見入侍時,右議政申晩,行知中樞府事李益炡,禮曹判書洪象漢,行司直洪鳳漢,廣州留守李喆輔,刑曹判書李,左參贊鄭翬良,戶曹判書李宗白,行副司直李成中,兵曹判書申晦,行副司直李益輔,行副司直李昌壽,訓鍊都正具善復,行副護軍鄭汝稷,副司直金善行,行副司直徐志修,行副司直金相福,行副司直金陽澤,校理鄭光漢,執義李壽德,可諫柳健,右副承旨張志豐,假注書李枰,事變假注書朴道天,記注官李益普,記注官徐秉德,以次進伏訖。申晩曰,日已霽矣,更爲陰濕,上候,若何?水剌·寢膳之節一樣乎?上曰,一樣矣。晩曰,調攝之道,異於他時,茶飮亦不可間斷矣。上曰,逢此之月,遙憶昨年,心常倍前矣。晩曰,孝昭殿上食,連爲進參乎?上曰,予之氣一樣,則何爲不參乎?自今參祀,不過二百六十餘次矣。晩曰,當此霖濕,上食·晝茶禮,連爲親參,而實多有損傷之節,下情焦迫矣。仍起伏曰,領相則所患之外,近添暑感,左相則落傷處,自膝下重傷,不能參次對之班,具以爲惶悚云矣。上曰,左相則本以肥鈍,故落傷,加之以涼衣之故,所傷處想必重矣。晩曰,此卽忠淸監司金相喆狀本也。以爲淸安縣各樣軍還集九十五名,戊寅條當納米,十一石三斗,木一同十七疋,依丹懷例,限明秋停退,而至於流來物故,未代者一百六十一名,以本縣卽今形勢,萬無一時塡充,準數捧納之道。而米木元數,戊寅·己卯兩年條,竝計則米不過四十五石九斗,木不過四同八疋,此亦一依丹懷例,限數年姑爲權減,差待還集民着根奠居,使之搜丁充代事,竝請令廟堂稟處矣。淸安事與丹懷無異,身役之徵捧,軍丁之塡充,其勢誠難。若不恤民事,惟欲準捧充代,則堇堇還集之民,將何以支堪奠居乎?況其所請,數亦不多,竝依狀辭許施,何如?上曰,依爲之。出擧條晩曰,當此暑月,金吾滯囚甚多,而新除授判義禁趙榮國,方在外,事甚可悶,今姑許遞。趙榮國所帶京兆之任,乃是詞訟劇地,曠務亦可慮,催促上來,何如?上曰,依爲之。出擧條上曰,承旨書之。判金吾有闕代,政官牌招,在京無故人備擬,元孫師傅,一體擧行,望乏二望,擧行。出傳敎晩曰,卽見北兵使孫鎭民狀本,則以爲會寧府越邊,騎馬淸人三名,步人一名,持鳥銃,自辰時至申時,出沒江邊,則固當起送通事,隔江問情而泛稱逐鹿淸人,不爲問情,極涉疎忽云云矣。邊鎭事,何等至重,而雖曰獵胡,出沒江邊,殆過半日,則視之尋常,終不問情,揆以事例,萬萬可駭。其在重邊情,懲後弊之道,不可置之。會寧府使李邦佐,爲先罷職,仍令王府拿問嚴處。兵使孫鎭民之不爲請罪,亦極未安,從重推考,何如?上曰,依爲之。出擧條洪鳳漢曰,臣於海稅事,有可痛駭者。近聞自鄕傳說則各邑守令,似無犯禁之事,皆欲依事目擧行,而但許多船箭盆,守令,雖曰親自摘奸,未能周察,故頑濫之吏,從中弄奸,當入高稅者,換置輕稅之等,民應高役,官納輕稅。且春秋分納者,爲便民力,而奸吏則春旣都捧,秋又加徵,種種弊端,逐歲滋甚,事之驚駭,莫此爲甚。本廳從當隨現嚴治,而其跡甚秘,若非道臣之密探,則難以摘發,卽令諸道方伯,發遣勤幹褊裨,抽栍査實,少則自該道直治後釐正,大則報本廳懲勵,何如?晩曰,發遣均郞,逐年摘奸,自是事目,而昨年則不得爲之云。使之待秋依事目擧行,宜矣。上曰,所奏誠是,依爲之。果有濫捧之弊,令道臣査治。出擧條宗白曰,本曹一年稅入,不能當一年之用,挽近以來,不得不取用於京外衙門矣。昨今年經用之比常年倍蓰,其勢固然,前頭支繼之道,姑俟廟堂之區劃,而今番貢價從貴之後,目下錢儲,尤爲渴乏,取考前例,則連有京軍門兵曹錢貸用之規矣。卽今兵曹錢儲之優足,至於二十萬兩之多,限三萬兩,爲先貸用之意,已爲就議於大臣,故敢此仰達矣。上曰,度支事勢,誠有然者矣。晩曰,戶判以此爲言,故臣亦聞之矣。蓋度支事,誠可悶,其勢不可不許貸,而騎曹雖有如干留儲,所請三萬兩,其數太多,騎曹亦豈不爲難乎?若以二萬兩,參酌貸下則似好矣。上曰,依爲之。出擧條宗白曰,陵殿諸臣之冠服,依例復舊事,命下矣。團領·紗帽·布角帶·靴子三六朔改備,竝依舊例磨鍊,而至於烏角帶,則一年內,似無傷汚之理,此則依定例一改,何如?上曰,依爲之。出擧條上曰,洪樂命·洪景海之此戰,非尋常,而其間有指嗾者然,如此甚憎矣。至於洪樂命則受杖於其父,而欲解忿於景海者,非矣。此旣異於犯名分,以景海所用之律用之,加以不敍可也。上曰,承旨書之。上曰,再昨日傳敎中,洪樂命刊名仕版,改以罷職事,榻前下敎。出榻敎上曰,如此祭文,作之何用耶?志源,爲非矣。以常談論之,宿虎衝鼻,猶難云矣,況生虎乎?此莫非不讀書而好辭說之致也。晩曰,至於洪樂命則居常只讀書,無出入之事,而遭此之患矣。上曰,李心源·宋瑩中,欲忍三月矣。以春坊望乏之故,放之,於渠好矣。李壽德曰,當此殿下月三開講,東宮邸下連開書筵之時,經筵·書筵才彦濟濟,而至於闡發經義,輔導君德之道,則山林學問之士尤有益焉。臣意以爲抄選中人,別加敦諭,期於招延,使之出入經筵與書筵,則似好矣。上曰,所奏是矣。令政院下諭。出擧條上曰,憲臣所奏誠笑矣,而予所難處者,向者申暻·崔載興所遭,旣如彼矣,孰能賁然哉?予當直言之,以予言之,山林之士,孰肯欲來乎?予豈以白首暮年,豈爲外貌而言之耶?然憲臣之所奏旣如是,故使之下諭耳。晩曰,近來抄選之人,其數無多,一自改定式之後,諮議不得循例通擬,而可合抄選,不無其人,待前頭吏判行公,使之就議廟堂,經筵官別爲抄啓,似好矣。上曰,大臣旣已發端,指名陳達可也。晩曰,前洗馬洪啓能,以故贊善閔遇洙門人,自幼不事擧業,專意學問,今已年近五十,工夫篤至,學業精深,而拘於格式,尙未入於旌招之列,甚可惜矣。上曰,洪啓能以招選例擧行。出擧條晩曰,宋德相·金亮行·朴師亨,曾前故判府事鄭羽良,領相李天輔所達之人,而亦合於是選矣。上曰,同春之後,誰有之耶?晩曰,宋明欽有之矣。又曰,前執義宋能相向往西邑,客中作古云,自上宜有顧護之典矣。上曰承旨書之,上曰,前執義宋能相,以先正之後,一欲召致,已作古人,心常嗟惜,今聞大臣所奏,予有覺焉。致賻等節,從厚擧行,其令所經之道,駕牛題給。出傳敎晩曰,工曹判書尹得載已作故人云,可矜矣。上曰,然乎?洪象漢曰,得載之爲人,本善矣。遽至於此,須深矜惻也。翬良曰,得載之心,本來忠澹無雜矣。上曰,重臣之以善字之稱,至合矣。予先欲問之之際,豈意聞此報乎?厥父亦善人,而欲用之際已死矣,予甚嗟惜也。尹淳之子則誰有之耶?翬良曰,有之而方見任林川守矣。上曰,若尹淳乎?晩曰,貌則異矣。翬良曰,以尹游之子,出繼於淳矣。上曰,承旨書之。上曰,今聞工曹判書尹得載已作故人云。噫,其父卽嗣服初下大夫,位至卿列,其欲倚任,尙今嗟惜。尹得載以乃父之子,爲國竭心,今聞此報,傷悼爲喩。其令該曹,凡諸等事,從厚題給,以示予意,其子待闋服調用。出傳敎象漢曰,各陵有修補處而雨水尙今不止,當待快晴修補之意敢達矣。上曰,待晴修補可也。晩曰,昌城大吉號里漂泊淸人,入送鳳城咨文,纔已啓下安寶矣。旣見平安監司閔百祥狀本,枚擧地方官問情報辭更爲狀聞,而其同伴四人之溺死者,亦爲指陳姓名矣。今此咨文中事,當依其問情,歷擧同伴人姓名,取考前例,亦多如此,分付槐院,使之改撰入送,何如?上曰,依爲之。出擧條晩曰,備堂李成中·李益輔,今旣敍用,李成中之湖南句管,李益輔之嶺南句管,竝還差,李堤堰堂上,亦爲還差,何如?上曰,依爲之。出擧條上曰,承旨書之。上曰,判義禁趙榮國許遞事,榻前下敎。出榻敎鳳漢曰,今因太僕提擧之語及本寺事,有可仰達者。凡閑良武士之因傳敎付軍門者,例自太僕,移遷內乘然後,始爲疏通,卽今御廳因傳敎差下之閑良哨官,合爲二員,似當依前區處矣。上曰,誰也?鳳漢曰,崔朝岳·李光宅矣。晩曰,訓局亦有閑良哨官,郭禎垕此亦一例區處,何如?上曰,令本寺一體用之。出擧條柳健曰,臣於年前待罪湖邑時,聞有沿海各邑事關民弊者,故敢此仰達矣。向化人之身役收布一匹者,卽朝家所以視良民稍別,而優恤遠人之盛德也。目今良役減爲一匹,而此輩則如前無減,此豈不有乖於優恤之本意哉?且良役則一家內三四父子竝役者,有頉下之規,而此輩則該曹一從案付,逐名徵捧,一家內雖十丁,無一免焉。而至於物故之類,海曲愚氓,不卽趁出公文,而該曹亦不詳加査閱,因循不頉者,間多有之,致有旣骨徵布之弊。當此設立均廳,變通民役之日,使此輩,未蒙朝家一視之澤,而獨抱向隅呼冤之歎,誠可哀矜。臣以爲分付該曹,量減身布,使之有別於良民,以示存恤之德意,而一家內竝役及物故之類,亦依良丁例,一一釐正,以革其弊,恐合事宜矣。上曰,此事心竊非之,今聞所奏,其誠是矣。至於皇朝人,其宜顧助,又何徵捧。或曰,捧此然後,可免軍役云,此不然。噫,國不亡之前,其誰充定軍役於皇朝人乎?各道皇朝人後,作爲成冊,一件,置諸本道,一件,置諸備局,每於歲末,備局問于本道,若有充定軍役之事,當該守令,施以制書有違之律,竝與一束紙減除。噫,彼向化人,國初之意則減布,而今則反不若本國之民,此豈列朝顧恤之德意哉?其所徵布,在於百年之內,今若一疋爲半疋,此等倖門,不可開於今日,況其徵已久,特爲蕩減,其所成冊,亦倣皇朝人例擧行,而其犯守令,亦爲隨現勘處,意雖深矣,禮曹亦不可不顧,此亦民役,給代令均廳擧行。出擧條上曰,承旨書之。上曰,校理朴弼燧更爲牌招,副率朴師亨入侍時,同爲入侍。出傳敎上曰,承旨書之。上曰,編次人持昨日祭文草,來詣于集賢門事,榻前下敎。出榻敎諸臣以次退出。
戊寅七月初五日未時,上御崇文堂。編次人·副率,同爲入侍時,編次人蔡濟恭,副率朴師亨,右副承旨張志豐,假注書李枰,記注官李益普,記注官徐秉德,以次進伏訖。上曰,祭文草持入乎?濟恭曰,持來矣。上曰,讀之。濟恭讀奏畢,上謂朴師亨曰,向者動駕時,副率祗迎乎?師亨曰,然矣。上曰,於誰爲受學乎?師亨曰,無受學之事矣。上曰,與誰從游乎?師亨曰,連在鄕谷,亦無從游之事矣。上曰,在鄕云,何鄕乎?師亨曰,楊州矣。上曰,與朴弼燧爲幾寸乎?師亨曰,五寸矣。上曰,編次人先爲退去。仍命注書曰,出去,副校理朴弼燧若入來,召入。臣承命召入,弼燧進伏。上曰,副校理爲副率之上行乎?弼燧曰,然矣。上曰,注書夙夜箴持入。臣承命持入。上曰,儒臣只讀大文可也。弼燧讀未訖,上曰,儒臣果有古忠臣遺風,而眞學士也。弼燧曰,臣早失怙恃,幼而不學,長而無文,信不合於淸朝之瀛選,惟願改正矣。上曰,儒臣釋褐之初,予命之曰,有古忠臣遺風,而其時欲除堂職而未果矣。其勿過辭,行公可也。今之筵中辭職,有欠事體,故欲推考,而參酌止之矣。儒臣先爲退去可也。上謂師亨曰,世之不讀書之弊,何以則救之耶?師亨曰,惟在人君導率與否矣。上曰,予有可問者,則當召問矣。仍下詢曰,見科乎,否乎?師亨曰,見之矣。上曰,副率,當爲竝入於抄選中矣,今聞則見科云,旣已見科之人,入於抄選中,則似當難處於觀科矣。今若抄選,則眞所謂欲入門而閉其門矣。故,故爲止之,須着力於觀科可也。諸臣遂退出。
七月初五日未時,王世子坐德成閤。諸承旨持公事入對時,右承旨尹得養,左副承旨趙重晦,同副承旨李泰和,假注書鄭彦暹,記事官李昌任·姜始顯,以次進伏訖。得養曰,此侍講院草記,而卽弼善李壽鳳牌招事也。讀訖,令曰,依。又達曰,此慶尙監司趙雲逵狀達,而卽罪人趙正翼放送事也。令曰,讀之。得養讀畢,令曰,達下義禁府。得養仍小退,重晦進伏曰,此平安監司閔百祥狀達,而金億之以孝行旌閭事也。令曰,讀之。重晦讀訖,令曰,達下禮曹。重晦仍小退,泰和進伏曰,此卽禁府李裕身囚單子也。仍讀之,令曰,依。又達曰,此卽慶尙監司趙雲逵狀達,而倭船去來月終成冊事也。令曰,讀之。泰和讀畢,令曰,達下備局。諸臣退出。
上在昌慶宮。常參以代理停,經筵停。
南泰會達曰,右承旨尹得養同姓八寸兄判書得載卒逝,服制已行四日,出仕,何如?令曰,依。
南泰會達曰,奉敎金和澤,旣已付職,卽爲牌招入直,何如?令曰,依。
又以達曰,檢閱鄭昌順,今無相避引嫌之端,卽爲牌招入直,何如,令曰依。
以弼善李壽鳳牌不進罷職令旨,令于南泰會曰,推考徽旨捧入。
尹得養,以侍講院言達曰,再明日徽寧殿秋享大祭時,禮貌官不可不備員,弼善李壽鳳旣有只推之令,更卽牌招,以爲齋宿進參之地,何如?令曰,依。
傳于張志豐曰,御將所達南行哨官三人,待令于明政後。
傳于尹得養曰,大臣以咨文入啓事爲達。咨文入之。
傳于南泰會曰,右相使之入來。
右議政申晩依下敎來待矣。傳于南泰會曰,來詣于集賢門。
傳于南泰會曰,孝昭殿執罇,徽寧殿執禮相換,皆以帶職儒臣塡差,孝昭殿祝史,徽寧殿祝史相換,只分付吏曹。
兵曹口傳政事,李彝章爲都摠管,順悌君炟爲副摠管,趙啓泰爲副摠管。
傳于李泰和曰,分付秋曹,輕囚放釋,草記以啓。
李惟秀,以戶曹言達曰,頃因大朝特敎,市民遺在最久一年條特爲蕩減事,命下,而辛未遺在,乃爲最久年條矣。抄出蕩減實數,別單以入之意,敢達。令曰,知道。
大司諫沈墢上書曰,伏以臣空疎庸魯,百不猶人,而濫荷洪造,向忝藩任,觸事憒劣,無計報效,末乃以道內一女妖事,至煩聖慮,重被恩譴,臣惶懍愧恧,靡所自容。曾未幾何,敍命旋下,日昨筵中,開釋備至,繼而有薇垣新除,臣感激隕越,益不知措躬之地也。本事委折,天鑑已悉俯燭,臣不敢更事煩瀆,而第其不能早治之罪,臣固有之,則決不宜憑恃特諭之寵,自同無故之人,官職去就,更無可論。而矧玆諫長之任,地望自別,實非如臣無似,所可畏叨者,雖無情勢之悚蹙,其何可晏然承膺,以玷名器也哉?且臣素患伏暑之病,重發於炎路撼頓之中,越添於朔班陪參之餘,委身床笫,殆不省四到。今以大朝日次賓對,召牌儼臨,臣三年逖違,愚忠倍激,一覲耿光,豈非至願?而情危病苦,萬無入肅之望,玆敢舁到闕外,略陳短章。伏乞睿慈,俯察微懇,亟遞臣職,仍治臣罪,以重官方,以安私分,不勝萬幸。答曰,覽書具悉。爾其勿辭,從速察職。
戊寅七月初六日未時,上御崇文堂。右相入侍時,右議政申晩,右承旨尹得養,假注書李枰,記注官李益普,記事官鄭昌順,進伏訖。上顧晩曰,今日召卿者,非他事也,蓋咨文事矣。予以白首暮年,豈爲不知之胡,而爲要惠乎?蓋爲人命之至重,不忍恝然也,而況海東之人乎?須竝咨文而入送,可也。晩曰,今此聖敎,出於及獸之仁,欽仰矣。當分付槐院,以改撰入送矣。上曰,注書出去,召入春坊上番。臣承命召入,輔德任希敎進伏。上曰,元良連開兩筵,而讀書之聲何如耶?且着網巾着服,亦端正乎?希敎曰,臣昨始入番聞之,則連開兩筵云矣。今日書筵則臣果入參,而膈間有牽痰之候,成音,有難便之節矣。至於着網巾着服則甚端正矣。上曰,予復講經之後,自然有勝處矣。仍命曰,承旨書之。上曰,五禮儀所載,所重在焉。頃者金履獻,徽寧殿爲大祝,考昭殿爲贊者,意蓋在矣。該曹不無只顧正字之名,不顧禮文所載之重,名雖正,字職則參外陞六之前,雖酌洗位,不可徑差,況太廟大祝乎?其令該曹知悉。出傳敎上曰,未陞六之前,雖淸望塡差大祝,事體不可,而至於旣經堂職則雖在郞署者,豈不爲大祝乎?此則勿拘可也。晩曰,此則聖敎至當矣。上曰,東宮陪從,左承旨進去事榻前下敎。出榻敎諸臣遂退出。
上在昌慶宮。常參以代理停,經筵停。
李泰和達曰,大司憲吳遂采未肅拜,執義李壽德,掌令任鏡觀·愼爾復呈辭,持平權瑞東·柳觀鉉在外,今日以監察茶時之意,敢達。令曰,知道。
藥房提調李成中,副提調南泰會啓曰,三伏纔過,暑濕猶甚,伏未審日間聖體調攝,若何?憊眩之候,寢膳之節,亦何如?前劑入茶飮,已盡於昨日,臣等之未得入侍,亦至許久,卽與諸御醫入診,詳察聖候,議定繼進當否,有不可已。臣等不任區區憂慮,敢來問安,竝此仰稟。答曰,知道。氣則一樣,茶飮五貼加劑以入,下敎日入侍宜矣。
秋享大祭親傳香罷後,仍入齋室後,政院·玉堂·藥房口傳問安。答曰,知道。王世子祗迎仍入齋室後,政院·玉堂·藥房,口傳問安。答曰,知道。
以承傳色口傳下敎曰,殿內至近之地,前導勿爲高聲事,曾已申飭,而今番前導高聲,當該承傳色從重推考。
張志豐,以都摠府言啓曰,今日入直內三廳武兼禁軍及軍兵等,當爲中日習射,而孝昭殿秋享大祭齋戒相値,不得爲之之意,敢啓。傳曰,知道。
以弼善李壽鳳牌不進罷職令旨,令于尹得養曰,推考徽旨捧入。
尹得養,以侍講院言達曰,明日徽寧殿秋享大祭時,禮貌官,不可不備員矣。弼善李壽鳳旣有只推之令,卽爲牌招,以爲齋宿進參之地,何如?令曰,依。
傳于尹得養曰,齋郞,以徽寧殿執尊塡差,執尊,以闕外吏曹郞廳塡差。
傳于南泰會曰,今日爲齋宿,吏曹郞廳何處在乎?駭然矣。
傳于尹得養曰,承旨,各司進排官摘奸後,今夜以奏。
以吏曹參議洪樂性牌不進罷職傳旨,傳于張志豐曰,推考傳旨捧入。
以弼善李壽鳳牌不進罷職令旨,令于尹得養曰,推考徽旨捧入。
傳于南泰會曰,右相來詣于東宮齋室。
傳于李泰和曰,藥房提調入侍。
藥房副提調依下敎來待矣。傳于李泰和曰,入侍。
以承傳色口傳下敎曰,徽寧殿祝文,當寫之,親行祝文,卽於徽寧殿書。
傳于張志豐曰,齋殿之後,殿內至近,而喧嘩甚,故分付矣。喧嘩久猶不止,何爲而如是耶?禁喧郞廳躬進禁雜人喧嘩者,取其戶牌,明日各別申飭事,分付該曹。
南泰會啓曰,今此秋享大祭時,東宮陪從,何承旨進去乎?敢稟。
戊寅七月初七日辰時,上具布裹翼蟬冠·視事服,御涵仁亭。親傳香入侍時,行都承旨南泰會,右承旨尹得養,左副承旨趙重晦,右副承旨張志豐,同副承旨李泰和,假注書鄭彦暹·李枰,記事官鄭昌順·柳敍五,以次侍立。南泰會曰,獻官直入楹內,事體駭然,推考,何如?上曰,置之。傳香後,上自賓陽門,步詣明政殿月臺乘輿時,尹得養曰,奉香未遠之前,通禮徑呼,乘輿通禮推考,何如?上曰,置之。藥房提調李成中進曰,臣等俄自藥院啓辭,而尙未承批矣。當此極炎,聖候,若何?而劑入茶飮,盡已進御乎?上曰,業已下批,而中官遲滯,駭然矣。上曰,承旨書之。上曰,藥院批答稽傳中官,越捧五等。出傳敎上曰,承旨書批答曰,知道。予則一樣,茶飮加劑五貼以入,下敎日,入侍宜矣。上仍詣齋室,諸臣以次退出。
七月初七日辰時,孝昭殿·徽寧殿秋享大祭親傳香,王世子祗迎時,左承旨李惟秀,事變假注書朴道天,記事官李海鎭,輔德任希敎,文學鄭晩淳,兼文學宋瑩中,司書李昌任,兼司書李心源,以次陪從。王世子具翼善冠·淺淡服,乘輿出集英門,至銅龍門降輿,步由景化門·光政門,詣明政殿庭板位。右議政申晩進前曰,睿候,何如?令曰,昨有惡寒之氣,重着兩衣,移時少定,而氣甚不平矣。晩曰,似是暑症,而聞醫官之言則湯劑劑入云,連爲進服伏望。令曰,當服之矣。祗迎後仍詣齋室,睿候未寧,二更四點,自齋室還內,陪從諸臣退出。
戊寅七月初七日初更,上御東宮齋室。右相·內局提調入侍時,右議政申晩,藥房副提調南泰會,假注書李枰,記事官鄭昌順·柳敍五,以次進伏訖。上曰,輔德任希敎,文學鄭晩淳入侍事,榻前下敎。出榻敎上曰,承旨書之。上曰,文學鄭晩淳前後擧措,眞可謂春坊僚屬,輔德任希敎請以强行,亦得春坊之體,各賜半熟馬一匹。出傳敎上曰,承旨書之。上曰,近者元良,有暑氣,難以行禮,故昨有下敎者,今日之暑,比前甚矣。而竟夕齋室,比昨越添。元良雖無强行,而大臣及春坊僚屬,亦爲勸行,而今已目覩,其令行之。其曰,爲人父止於慈乎,更鼓未深之前,先入調理,提調及春坊僚屬,率醫官診候事分付。出傳敎上曰,東宮診候時,陪從承旨,以代房擧行,仍爲留院事,榻前下敎。出榻敎上曰,洪啓能抄選例擧行時,宋德相·金亮行,竝爲擧行事,欲下敎而未果矣。更爲出擧條,抄選例擧行,可也。晩曰,更出擧條,如何?日前洪啓能抄選例擧行擧條,附尾則好矣。上曰,卿言好矣。晩曰,近來抄選之人,其數無多,一自改定式之後,諮議不得循例通擬,而可合抄選,不無其人,待前頭吏判行公,使之就議廟堂,經筵官別爲抄啓,似好矣。上曰,大臣旣已發端,指名陳達可也。晩曰,前洗馬洪啓能,以故贊善閔遇洙門人,自少不事擧業,專意學問,今已年近五十,工夫篤至,學業精深,而拘於格式,尙未入於旌招之列,甚可惜也。且前洗馬宋德相,前參奉金亮行,篤學力行,爲世所推,領相曾已筵達,臣今更不煩陳,而亦皆實合於抄選矣。上曰,洪啓能·宋德相·金亮行,竝以抄選例擧行。出擧條上曰,承旨書之。上曰,命元良攝行,而元良方在調理中,不能行,貞聖冥冥之心,想必缺然,孝昭殿行禮後,當行徽寧殿,以慰其心,卽爲分付儀曹擧行。出傳敎諸臣遂退出。
七月初七日二更四點,王世子坐德成閤。藥房提調入診時,左承旨李惟秀,事變假注書朴道天,記事官鄭晩淳·李海鎭,醫官金履亨·皮世獜·許礈·鄭允協,以次進伏訖。成中曰,大朝以睿候未寧,命臣催促入診,卽今睿候,何如?令曰,疾甚,難以久坐,只令首醫二人入診可也。履亨進伏診脈退伏奏曰,左右三部,脈度浮數,掌心烘熱,以症論之,是感氣之重矣。臣意則消暑敗毒散,連爲進服,似宜矣。世獜進伏,診脈退伏,所奏與履亨同,而以爲消暑敗毒散,加入荊芥·防風,進服似宜矣。成中曰,荊芥·防風,錢數加入乎?履亨·世獜曰,錢數則不必加入矣。令曰,湯劑劑入可也。履亨曰,今日已進服二貼,夜間進服一貼,明日亦爲進服三貼,似宜矣。成中曰,明日亦當率醫官入診矣。令曰,姑觀症勢爲之,而自內當召見醫官,不必請診矣。諸臣以次退出。
戊寅七月初七日四更,上具衰服,自齋室,詣孝昭殿東庭板位,行秋享大祭時,行都承旨南泰會,右承旨尹得養,左副承旨趙重晦,同副承旨李泰和,假注書鄭彦暹·李枰,記事官鄭昌順·柳敍五,以次侍立。上行祭禮畢後,仍詣徽寧殿參祀,禮畢後,上曰,彼鬚白者,誰耶?得養曰,典籍鄭錫垕云矣。泰會進曰,茶飮不可不進御矣。上曰,當飮矣。上曰,彼立者鄭尙淳耶?得養曰,然矣。上曰,尙淳,與誰近耶?得養曰,錫恒之子弘淳之六寸矣。得養曰,祭官皆已四拜矣。當直達于出次矣。上曰,爲之。徽寧殿神門內乘輿時,春坊官員入侍事下敎。出傳敎輔德任希敎,文學鄭晩淳進伏輿前,上曰,元良輔導之責,不可失此機也。仍詣萬安門,大駕詣萬安門時祗迎,兩司長官入侍事下敎。出傳敎司諫柳健,執義李壽德,掌令任鏡觀入侍,上曰,予旣下敎于春坊官員,而汝等亦言官也,此機不可失也。右相入侍,輔德亦爲入侍事下敎。出駕前下敎上仍入萬安門,諸臣遂退。
上在昌慶宮。常參以代理停,經筵停。
傳于尹得養曰,藥房提調入侍。
大殿·孝昭殿·徽寧殿秋享大祭親祭罷後,仍詣璿源殿後,政院·玉堂單子口傳問安。答曰,罔極。知道。藥房口傳問安。答曰,罔極。知道。朝廷二品以上·六曹堂上,宗班單子口傳問安。答曰,罔極。知道。世子宮·嬪宮,政院·玉堂·藥房口傳問安。答曰,罔極。知道。朝廷二品以上·六曹堂上,宗班口傳問安。答曰,罔極。
還宮後政院·玉堂·藥房口傳問安。答曰,知道。
尹得養達曰,明日國忌齋戒,再明日正日,此兩日常參,頉稟。令曰,知道。
又以達曰,右議政申晩有稟達事,來詣請對矣。令曰,入對。
傳于尹得養曰,召對爲之。
南泰會啓曰,卽者吏曹郞廳來言,懿陵參奉口傳差出事,命下,而判書李鼎輔未肅拜,不得擧行云。判書李鼎輔所當牌招擧行,而才已再牌不進矣,一日三牌,有傷事體,何以爲之,敢稟。
尹得養啓曰,卽者副校理金鍾正,副修撰鄭遠達,俱以親病陳書徑出,原書以親祭正日,纔已退却矣。所當直捧禁推傳旨,而此與無端徑出有異,推考警責,上下番俱空,事甚未安。副校理李潭陳書留院,校理鄭光漢·朴弼燧,修撰李瀰·李宜馣,副修撰權噵,弘文正字金履獻竝卽牌招,以爲推移入直之地,何如?傳曰,允。
李泰和,以訓鍊都監言啓曰,今戊寅年中旬賞試射時,將校軍兵及勸武軍官中,單巡沒技者,別單書入之意,敢啓。傳曰,知道。
李泰和,以刑曹言啓曰,今七月初六日,傳曰,分付秋曹輕囚放釋草記以啓事,命下矣。本曹時囚罪人中,婢德化,誣陷上典事,金明昌,誣陷妻上典事,申挾,德化等干連事,朴尙新,他矣銀子不報事,金德興,春秋館關據官分付不謹擧行事,沈召史毆人事,奴順太,父母詬辱上典事,婢福介,毆辱上典,奴平山,閭家作挐事,奴命卜·順興等,忠勳府內作挐事,李枝芳·金昌潤,奴卜伊·命金·金世雲等,備邊司狀啓偸出發賣事,婢敦禮,其夫忠勳府內作挐逃躱現出事,漢城府直囚鄭世萬,身爲下人,言辭悖慢事,右人等十八名,依傳敎,一倂放送之意,敢啓。傳曰,知道。
七月初八日辰時,上御養志堂,藥房提調入侍時,提調李成中,都承旨南泰會,假注書鄭彦暹,記事官鄭昌順·柳敍五,進伏階下訖。上曰,金履亨招入。成中承命招來。上曰,汝不思爾祖乎?爾祖則果賢矣。予從今以後則不食汝之蔘橘茶矣。履亨泣曰,聖敎至此,臣之罪狀,萬死無惜,而蔘橘茶,若不進御,則聖躬之調護,實無其道矣。上嗚咽曰,今則無呼父呼母呼兄之處,予心當作何懷乎?若不能不勝喪,而脫去衰服,則禽獸不食吾餘矣。成中曰,綴夜將事,聖體之勞瘁,更無可言,而日出已久,茶飮尙不進御,臣等之焦惶憫迫,萬萬難抑矣。上曰,已告眞殿,更不服藥矣。泰會泣曰,臣有區區所懷,惶恐敢達矣。殿下於東宮,恒以嚴威爲主,故邸下過自畏愼,以昨夜言之,邸下過爲嚴畏而然矣。上曰,卿言過矣。此則近於朴弘儁矣。泰會泣曰,臣聞春坊之言,則東宮知殿下來眞殿,終夜不寢云,睿候未寧之中,如是焦慮,豈不悶迫乎,上曰,東宮何以知之乎?泰會曰,宮官請對,故知之矣。上曰,春坊之請對過矣。上曰,予不服藥矣。卿等退去。成中·泰會泣曰,臣等職在保護之任,而誠意淺薄,不能感回天心,莫非臣等之罪,而未蒙允許之前,終不敢退矣。上曰,予志已定,須勿更達。泰會泣曰,向日朔祭出宮時,進御茶飮,還宮時亦爲進御,而今則終夜勞攘,視前有加,且日出已久,而終不進服,此莫非臣等之罪,萬殞猶輕矣。上曰,都承旨過矣。予欲用卿之兄弟,而此亦似不能矣。上曰,同副質實矣。年紀已多,奉爐之任,似難堪當,故以年少承旨,爲奉爐則來立殿內,若已當之,是矣是矣。泰會曰,殿下終不進茶飮,則臣等終不敢退矣。上曰,卿等之言如此,更服之意,當復告眞殿而服之矣。仍入眞殿,少頃還出,乘輿時下敎曰,茶飮煎入可也。命書之曰,元良,不過一時暑氣,勿爲問安事分付。出榻敎上還入大內,諸臣以次進還。
七月初八日巳時,王世子坐德成閤。右相請對入對時,右議政申晩,都承旨南泰會,假注書鄭彦暹,輔德任希敎,兼司書李心源,記事官李海鎭,以次進伏訖。晩曰,睿候晩後,若何?令曰,一樣矣。晩曰,今曉大朝詣眞殿時,命小臣入侍于路次,下敎若曰,此機不可失,卿須與春坊入對東宮,陳戒可也。臣承命而退,仍卽求對矣。問寢視膳,卽是邸下當行之事,而邸下常時欲爲進見之睿念,豈不懇切,而嚴畏惶悚,間或未行,臣曾以此屢遭仰達,邸下雖有嚴畏之心,一番進見,再番進見,今日如此,明日又如此,則大朝聖心,豈不悅豫乎?今日徽寧殿大祭,邸下不得行禮,睿念之缺然,想必一倍矣。此後兩魂殿朔望·上食·茶禮,隨時進參,乃是邸下當行之道理,雖或有睿候欠寧之時,如不至大段難强,則必爲躬參焉。學問政事,前後筵中,亦已仰勉,而目今大朝,雖當盛暑,一月三講·三對,一無闕焉。召對·夜對,頻頻命下,我大朝晩政之勤勵,莫不欽仰,此政大朝身敎之聖意,邸下一心仰體,書筵·召對,鎭日爲之,承旨持公事入對賓廳日次,亦無頉稟,仰副聖意,是臣區區之望。大朝下敎中,此機不可失之敎,實出於欲使邸下,乘此機會,益加勉勵之盛意,大朝止慈之聖念,群下孰不感泣欽頌?邸下必爲痛自刻責,一反前度然後,乃可爲仰承聖意之道。伏願邸下,回思前日之事,可悔者悔之,可改者改之,一刀割絶,無有頻復之患焉。令曰,大臣言言切實,余當銘念體行矣。輔德任希敎,兼司書李心源進伏曰,俄者大臣,旣已陳達,而大朝召臣等入侍,下敎曰,此乃好會,時乎不再來,爾等退去,各別勸講爲敎矣。文王一飯,武王亦一飯,今者聖上,曉旣親行祭奠,當暑月又有召對之命,邸下亦仰體聖意,若是勤學則下情不勝萬幸矣。下令曰,所陳誠是矣。又達曰,大朝以七旬寶算,旣行孝昭殿祭奠,又行徽寧殿祭典,仍詣眞殿,而邸下則因睿候未寧,旣詣齋室,而未得躬參,此誠缺然矣。下令曰,余心甚切缺然矣,亦悚懍不已。諸臣以次退出。
戊寅七月初八日未時,上御居廬廳。召對入侍時,參贊官趙重晦,侍讀官金鍾正,檢討官鄭遠達,假注書李枰,記事官鄭昌順·柳敍五,以次進伏訖。鍾正讀心經附註序,鄭遠達讀心經贊。上曰,心圖之程復心,何時人乎?鍾正曰,程復心,元末之士也。其他程敏程,皇朝之士也。顔若愚,無出處,而端平,卽宋理宗年號也。夫治心之道,當使人心,不能勝道心,察之必精,乃可以執事物之中。以工夫言之,則四非皆克,而四端之發者,擴而充之然後,爲要切工夫也。帝王之學,雖異匹庶,而治心則一也。上曰,下番亦奏文義也,遠達曰,上番旣已盡奏,臣無復可奏矣。鍾正曰,此書,萬世心學之本源,先正臣李滉之言曰,愛之如父母,敬之如神明。孝宗大王,亦好是書,故先正臣宋時烈,作冊子以進。今我聖上,法孝廟之遺意,體先正之眞工,勤學勤政,壹是無忽,竊有望焉。上曰,此圖,有非者矣。遠達曰,先正臣李珥非之矣。上曰,上番知之乎?鍾正曰,求放心,在於心在之先,爲非,而其他說,臣未記也。先儒所見各異,先正臣李滉則以此圖,入於聖學十圖中,先正臣李珥則作書論其非,而其後先正臣宋時烈·朴世采,皆以李珥之言,爲是矣。上曰,心經發揮亦有之矣。鍾正曰,發揮有之,先正臣李滉之門人鄭逑所作也。心經附註末端,吳楚僭王之說,指陸學,先正臣李滉,亦攻斥而辨明之矣。諸臣遂退出。
上在昌慶宮。常參以代理停,經筵停。
元敬王后忌辰齋戒。
尹得養達曰,大司憲吳遂采未肅拜,執義李壽德,掌令任鏡觀·愼爾復呈辭,持平權瑞東·柳觀鉉在外,今日以監察茶時之意,敢達。令曰,知道。
尹得養達曰,行都承旨南泰會,外三寸叔前參判李庭綽卒逝,服制已行四日,出仕,何如?令曰,依。
又以達曰,左副承旨趙重晦,右副承旨張志豐,今日不爲仕進,竝卽牌招,何如?令曰,依。
以左副承旨趙重晦牌招不進罷職令旨,令于李泰和曰,推考徽旨捧入。
以右副承旨張志豐牌不進罷職令旨,令于尹得養曰,推考徽旨捧入。
傳于尹得養曰,右相入侍事,使預備兼春秋傳諭,禮判同爲入侍,有下敎者,吏判亦爲入侍,入來則來詣于集賢門。
尹得養達曰,右相入侍事傳諭,以預備傳諭事,命下矣。預備兼春秋李海鎭屢度催促,終不入來,以致他史官微稟替傳之境,事體極涉未安。而本院請推之外,無他可施之罰,何以爲之?敢稟。令曰,拿處。
李泰和達曰,卽者議政府錄事來言,領議政李天輔因堂書辭意之萬萬悚懍,胥命金吾門外云。係是大臣去就,敢達。令曰,知道。
又以達曰,卽者義禁府都事來言,議政府領議政李天輔,今方待命於金吾門外云。係是大臣去就,敢達。令曰,知道。
又以達曰,卽者議政府錄事來言,右議政申晩,以儒臣留院之書,有萬萬震悚危怖者,走伏金吾門外,恭竢嚴勘云。係是大臣去就,敢達。令曰,知道。
又以達曰,卽者義禁府都事來言,議政府右議政申晩,今方待命於金吾門外云。係是大臣去就,敢達。令曰,知道。
傳于李泰和曰,李錫杓補外時,如有給馬之例,今此李潭亦爲給馬。
傳于尹得養曰,明朝前大提學命招,文衡圈點。
尹得養啓曰,明朝前大提學命招,文衡圈點事,命下矣。大臣·政府西璧·六曹判書·判尹,待開門一體牌招,以爲圈點之地,何如?傳曰,允。
傳于李泰和曰,申飭之下,豈敢若是?雖明必爲之,大臣·儒臣,連爲催促。
傳于李泰和曰,大臣·儒臣,入來與否知入。
傳于李泰和曰,巧値皆病耶?君父不寐至此,而厭見君父而然耶?雖明必爲之,連爲催促。
傳于李泰和曰,大臣·儒臣,何至今不爲入來耶?知入。
副校理李潭上書曰,伏以臣,家世單寒而性又直,自知難容於斯世也,文學空疎而識不足,自知不稱於見職也。當圈錄新成之日,人才可謂林立,時望自有所屬,若臣孤孑,枳之可也,拔之可也。忽地被選,至叨誤恩,臣誠惝怳駭惑,罔知攸措。恩召之下,不敢久淹,今始來伏私次,而臣雖汚下,亦有一段羞惡之心,輒此附陳焉。噫,瀛館之選,其法甚嚴,不可以一毫私意,參錯於其間也明矣。乃者申思運之闒葺,安杓之愚騃,而或以大臣之族黨而與焉,或以文衡之切姻而參焉。李敬玉·李壽勛·李蓍建之素乏地望,鄙屈無恥,卽擧世之所共知,而闖然亂參,無所顧惜。至如洪檍之文華才譽,比數人本自逈別,又參館錄,而今忽無端見塞,原其所坐,不過以年前一書,則是可奬也,不可罪也。今乃冒嫌當圈,必拔乃已,卽此一事,可見其私意橫流,取舍不公,臣以同錄之人,終無一言,甘與此輩同其周旋,則是眞所謂不識人間有羞恥事者也。反復思量,終無冒進之勢,玆敢短章自列。伏乞邸下,亟退臣身,俾全微諒,千萬幸甚。且臣伏見大臣箚本,諸臣對章,以參下錄散點事,各自辨明,終沒摸捉,然則不知是圈,何從而生歟?其在國體,不可以問備薄勘而止。臣以爲參圈諸堂,宜施譴罷之罰也。還給。
戊寅七月初九日午時,上御崇文堂。禮判入侍時,禮曹判書洪象漢,同副承旨李泰和,假注書李枰,記事官鄭昌順·柳敍五,以次進伏訖。上曰,予以爲李潭,不爲才操而必直言矣。予若見欺於潭則不復曰知人矣。方欲問其上來與否,有此書也。承旨讀書本,泰和不能成音。上曰,注書讀之。象漢曰,注書讀之,則筵體如何矣,使翰林讀之,何如?上曰,翰林讀之。昌順讀奏。上曰,苦椒也,旣已擧名論之,則五人之外,不必爲撕捱矣。上曰,副校理李潭入侍。出傳敎上曰,參下堂錄散點事,上書書本入之。臣承命持入。上曰,地定點,誰點耶?象漢曰,吏議先圈矣。上曰,圈點之法例何如耶?象漢曰,先爲完議然後,會同圈點,而以今番圈點事言之,六點則爲準點矣,五點則爲次點矣。自準點至次點而爲之,其餘則爲散點矣。若非校書,則皆爲之,無可惜矣。上曰,書本讀之。昌順進讀洪樂性·南有容等書本。上曰,吏議自領相箚入後,必爲撕捱矣。象漢曰,果撕捱而近者始出仕矣。上曰,大臣外則爲五人,而至洪樂性,則以圈之爲言,其他書本,皆矇矓矣。至於南有容則以不圈爲言,若然則何爲四點耶?四點誰某耶?象漢曰,鄭履煥·金致讓·洪樂純·尹勉憲·鄭煥猷也。上曰,洪檍,年前一書,何也?象漢曰,似是救趙榮順矣。上曰,然則李潭非矣。上曰,領相之八字,怪異也。前旣見彈於趙榮順,今年又遭火災,今又如此,可謂異也。君子見機而作,左相,予初以爲非矣,以今觀之則善矣。上曰,李潭非者矣,於洪檍可奬云者,非矣。渠何爲洪檍,斥領相乎?予初則不以尹蓍東輩知之,今事非前日所望也。李明煥,若固滯矣,若直入則善,而否則歸於滯矣。向時試官時見之,其人善矣。上曰,旣入於翰圈之人,若見漏於弘錄則翰圈輕矣。予則以爲不然也,而本憎翰圈之自避者,必望說通,以爲朝說暮正言之計矣。至於李彦衡,則可以爲堂上,久矣。自蔭仕時,可爲堂上,而以向時一疏,爲浸滯矣,然以其沈滯,爲弘錄也。上曰,文衡欲使圈點,而今無可期者,文衡入於兩條也。潭入侍訖。上曰,自汝翰林時,予知已熟矣。汝之上書讀之。潭讀奏。上曰,羞與爲伍者,以兩班言之耶?潭曰,非謂兩班也。上曰,申姓,多參弘錄,奚獨斥申思運乎?潭曰,非謂門地,以其人之闒葺言之也。上曰,安杓則何以爲愚騃耶?潭曰,今此下敎,以愚騃二字乎,抑或人物言之耶?上曰,以人也。潭曰,其人本是驕妄矣。上曰,何謂驕妄耶?潭曰,臣於杓,曾爲相親間矣。曾前對臣之際,欲參館錄等說,非但現於辭色,出於言頭,有希覬非分職之心,故謂之驕妄矣。上曰,安杓於文衡,何爲切姻耶?潭曰,文衡之孫,卽安杓之甥姪也。文衡之子,死後托孤於杓矣。杓館錄時不入,而先聲藉藉曰,南有容爲文衡,則安杓爲之云矣,果然矣。上曰,李敬玉予曾不知,見於向者御史時,則其人可愛也,且可用也。汝則何以爲不可也。潭曰,臣待罪江東時,宋瑩中以問禮官,來于西邑,言其敬玉之可合堂錄,故臣答曰,不在其位,不謀其政言之矣。其後館錄時,副學金致仁,不許而見漏,副學,豈以私好惡之心然乎?臣之所言,非永塞,此外他職,皆可爲也。上曰,李壽勛,何爲不可也?潭曰,李壽勛,卽李壽沆之六寸,而壽沆,以其才華,不得爲弘錄,況六寸,無蔭且才不及壽沆,而臣曾前待罪翰林時,見之則自見踐踏於人,故臣則知其不可也。上曰,壽沆之才華,予甚惜之,此人若爲之則何以爲之乎?潭曰,此則可爲也。上曰,李蓍建,何爲不可也?潭曰,臣曾見之則蓍建,每以知人,必說貧欲得縣邑,臣知其鄙陋也。上曰,蓍建有老親耶?潭曰,有之而年前遭喪云矣。上曰,若有老親,則觀過知仁矣。上曰,洪檍年前一書,何疏耶?潭曰,甲戌年間救趙宗溥書矣。上曰,非救趙榮順乎?潭曰,非也。上曰,予初則以救趙榮順爲非矣,若宗溥則輕矣。上曰,今番堂錄則予使領相當之矣。潭曰,堂錄有文衡則雖無領相,爲之矣。領相處義苟且矣。上曰,冒嫌當圈之說,過矣。潭曰,宜不當其圈而辭免矣。上曰,冒嫌當之者,欲拔洪檍云耶?潭曰,非敢爲是,而每事領相皆主之,則爲誰拔之乎?上曰,汝亦圈中人,何謂私意橫流耶?潭曰,卽此一事云者,只指一人事也。上曰,汝不欲撕捱耶?潭曰,臣不以不爲行公,書於書中,則亦有料量,而無撕捱之事矣。上曰,何於數人,不欲同列耶?雖年少,何閉人若是耶?潭曰,臣之所言,此職之不可也,非謂他職之不可也。上曰,何不請拔一二人?潭曰,臣若肅謝,則箚請改正矣,適値淸齋,又未入肅,故上書矣。上曰,此圈何從而生,何謂也?潭曰,只洪樂性一人稱點,而其餘則不自言故也。上曰,過則過矣。而渠之前,粹然,故能論人矣。象漢曰,宗溥亦猛爲之矣。上曰,冒嫌之說則過矣。至於李壽勛則旣入於翰林,則可合於玉堂矣。象漢曰,古之取翰林,非門地也,乃取年少聰明也。象漢曰,陵幸不遠,故道路旣已摘奸矣,何門爲之乎?上曰,承旨書之。上曰,陵幸時,道由弘化門事,分付。出傳敎上曰,承旨書之。上曰,此後凡祭奠,世子齋室狹窄,秋冬,齋室爲之,春夏,小次爲之,徽寧殿望祭,大臣攝行事,分付。出傳敎上曰,承旨書之。上曰,宣傳官姜柱三,望七之年,何待內外三品,內而衛將,外以統北虞候中,待窠調用事分付。出傳敎上曰,諸臣退矣,校理李潭,承史留待閤外。諸臣遂退出。
戊寅七月初九日酉時,上御居廬廳。副校理李潭,右承旨尹得養,假注書李枰,記事官鄭昌順·柳敍五,更爲入侍訖。上命李潭曰,讀其書本。潭讀畢。上曰,今此五人外,必無撕捱矣。得養曰,然矣。上曰,承旨書之。上曰,李潭之章,非糢糊漫漶之比,渠亦以爲初無就直欲箚云。亦曰,私意橫流,取舍不公,卽指五人及洪檍云,語雖過矣,自有歸着。以此觀之,潭猶然,況其他儒臣乎?昨今擧措,予則漠然本事,心竊異之,今乃知之,此亦過矣,其況再乎?此後因此陳書者,政院切勿呼望申飭,勿爲撕捱。出傳敎上曰,申思運陞六時,儒臣同爲陞六耶?潭曰,非矣。上曰,申思運·安杓,以門地則可參耶?潭曰,臣則只論其人之不似也,不論其門地矣。人也可合,而文學若優,則雖鄕人,可以爲之。上曰,似可合矣。潭曰,臣俄有所達而本館錄時,已有人言矣。彼承旨其時參館錄之坐,可以知矣。上顧問得養。得養曰,臣則追後入去,已有酬酢矣,臣不欲與於爭論,故獨處別房矣。上笑曰,至於避坐之境則爭論過矣。上曰,本館錄則似精矣,而只云不可或可矣。至於私意橫流四字,非矣。潭曰,勿論其門地,其人可合則好矣。上曰,儒臣當則雖鄕人,皆可爲之耶?潭曰,然矣。上曰,欲見汝挾冊登筵,而今見此書,予甚嗟惜,冒嫌二字,雖非指趙榮順之書而終過矣。潭曰,旣有大提學,雖無領相可爲之,而出當者非,故臣所云矣。上曰,予有問於領相,亦有意,而汝之生此葛藤者,非矣。潭曰,臣則以爲非葛藤矣。上曰,旣云冒嫌則豈不葛藤耶?申思運則予已見之於注書時,謂之明敏則不可也,闒葺則甚野俗矣。明日是次對,而左相則鍼灸受由,領·右相則如此,大臣今無行公者,豈非可悶乎?安杓之稱以驕妄云者,亦見於忠厚之道矣。潭曰,聖敎包容,臣敢不欽仰乎?上曰,予出大提學後,左相必不欲當之,故憂之矣。領相當之,予則喜甚矣。中間領相,又爲引入,而必欲與左相當之者,譬如入暗穴而引傍人者,此則非矣。昨者儒臣違牌,予固怪之,是汝才操矣。潭曰,昨者入直儒臣,元無撕捱,而以親病徑出,則其無撕捱之端,可知矣。堂錄後爲政亦多,而此五人終未照望,則亦可見銓曹權衡矣。上曰,李彦衡輩,亦未檢擬,權衡得宜乎?洪檍,若點小則亦不得參,是豈領相之罪乎?潭曰,洪檍爲四點矣。上曰,然則,領相不圈耶?潭曰,此則不知矣。潭曰,金魯鎭,亦不得爲四點,是豈公道耶?上曰,參下散點,幾人耶?潭曰,鄭履煥·金致讓·洪樂純·尹勉憲·鄭煥猷等七人矣。上曰,果太多,此則非矣。潭曰,臣之爲此言,外間必有辭說,而臣何敢一毫欺隱耶?上曰,此則儒臣之言,公論矣。上曰,承旨書之。上曰,因領·右相胥命,取覽校理李潭上書。噫,此人自秉筆,知其爲人,今覽其書,可謂不負其知,而惜乎其所斥人,欠於忠厚,其所下語,亦不擇焉。其中安杓·李敬玉,莫知其文翰之若何,而予則曰過矣。頃者趙宗溥事,挾雜則挾雜,而洪檍右袒,卽一宗溥。今者李潭之若是過奬,其可曰好惡得中乎?然見漏都堂錄,潭之非斥,烏可已也?然初見領相之時,予有下敎,領相之當錄,予則曰是矣,則年少志高之輩,雖或不滿,事過之後,其何提起乎?其所下語,必曰不顧其嫌,公然見漏云,則予何謂不可,而結之曰冒嫌,當錄必拔乃已云,非恒日所期於此人者,其涉非矣。申思運·安杓,果爲茸騃則只斥其人,譏其不公,可也,其何必大臣族黨,文衡切姻乎?至於族黨二字,語涉不擇,大欠忠厚,結之以私意橫流,語亦頗緊,以事君無隱之心,甘心葛藤,抑何意思,此豈簠簋不飾之非意乎?徒爲大臣飭,宜先此等之人。校理李潭報恩縣監除授,其令今日內辭朝,其書給之參圈諸臣,予則漠然不知,因此取其章見之,其所過濫,初點者當之,末梢過點,末圈者當之,而其他上書不白,一體嚴飭,一依書請,捧徽旨,時任縣遞付京職。出傳敎上曰,唐介之被譴也,至有中史護送之擧矣。今儒臣欲置經幄,而今將遠去,予甚嗟惜矣。上曰,承旨書之。上曰,李潭處分,業已下敎,卿等何若此?況領相,亦聞之苦矣,於卿若何,爲卿悶焉。至於右揆,潭,旣無意斥爲奏,處分中亦諭,尤何撕捱,顧今國事,奚甘其食,須體此意,安心勿待命事,遣史官傳諭。仍傳命召,有面諭仍爲偕來。出傳敎上曰,承旨書之。上曰,觀李潭上書,聞其所奏,五人之外,無他撕捱之端,違牌儒臣,竝只推,更爲牌招察任。出傳敎上曰,承旨書之。上曰,儒臣入來後,夜對爲之。出傳敎諸臣遂退出。
上在昌慶宮。常參以代理停,經筵停。
元敬王后忌辰。
趙重晦達曰,備邊司郞廳來言,今日坐起日次,而領議政李天輔,右議政申晩,以情勢難安,左議政金尙魯鍼灸受由,不得來會云矣,敢達。令曰,知道。
又以達曰,大司憲吳遂采未肅拜,執義李壽德,掌令任鏡觀呈辭,愼爾復式暇,持平權瑞東·柳觀鉉在外,今日以監察茶時之意,敢達。令曰,知道。
又以達曰,明日常參,取稟。令曰,停。
李泰和達曰,賓廳日次,旣已頉稟,所當持公事入對,而國忌正日,頉稟。令曰,知道。
趙重晦達曰,右副承旨張志豐,今日不爲仕進,牌招,何如?令曰,依。
尹得養啓曰,玉堂上下番俱空,事甚未安,今日政新除授玉堂,待下批仍卽牌招,入直,何如?傳曰,允。
趙重晦,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于李泰和曰,昨日入侍傳敎書出承旨,來待于集賢門。
傳于趙重晦曰,儒臣入來後,卽爲奏達。
傳于尹得養曰,集賢門何寥寥也?儒臣使之催促入侍,權噵·鄭光漢,聞其入來矣,尙不入來,使之催促入來。
尹得養啓曰,校理鄭光漢,修撰李宜馣,副修撰權噵,入來矣。
傳于趙重晦曰,左承旨,領議政處進去,右副承旨,右議政處進去。
傳于趙重晦曰,右相命召使偕來承旨,更爲傳授。
傳于李泰和曰,領相·右相命召,遣承旨傳授,右相使之入侍。
傳于李泰和曰,累日失睡之餘,今夜又爲達宵不寐,右相與領相,有異入來然後,予心可安矣。勿待命入侍事,遣承旨傳諭。
傳于尹得養曰,右相入來耶,不入來耶,書啓耶?知入。
李泰和啓曰,臣敬奉聖旨,傳諭于議政府右議政申晩所住處,則以爲,臣違拒嚴命,罪戾冞積,席藁金吾,恭俟重誅。卽者近密之臣,臨宣聖諭,至以與領相有異,入來然後,予心可安爲敎,曲示可進之路,促臣入侍,臣奉讀以還,惶隕抑塞,直欲逃遁,而不可得也。緣臣去就,上煩聖慮,至於達宵不得就寢,臣之罪尤,萬萬難贖矣。噫,堂錄,重選也。不當拔而冒嫌拔之,不當取而族黨取之,其爲不公,一也,其爲私意,亦一也。論其罪,宜無異同,而今此聖敎,區而別之,有若臣別無可引者然,此莫非臣平日事君無狀,不能見諒於君父之致,兢悚愧恧,已不勝言。君命召不俟駕,臣子之義也。臣雖愚迷,何至全昧於此,況又承此不敢承之下敎,不思變動,亦豈臣分之所敢出?而第臣所被人言,聲罪至深,今若諉以分義,弁髦廉隅,惟以趨承爲恭,則其可謂有羞愧乎?倘蒙聖上少加諒察,其所斥退,必不待臣言之畢矣。反復思惟,萬無進身之勢,恩諭之下,不得祗承,仍又泥首俟勘,只願遄伏鈇鉞而已云矣,敢啓。
傳于尹得養曰,易致夜深,政官牌去來申飭。
傳于尹得養曰,政官入來開政耶?催促爲之,使不至夜深。
傳于趙重晦曰,政官牌去來催促,毋致夜深,而儒臣有闕代,以在京無故人備擬。
有政。吏批,判書李未肅拜,參判沈星鎭進,參議未差,左副承旨趙重晦進。吏批啓曰,報恩縣監李潭,移拜康律縣監事,命下矣。昨旣辭朝出去,使之除朝辭,仍赴康津縣任所事,知委,何如?傳曰,允。
又以啓曰,康津縣監尹冕東遞付京職事,命下矣。本曹時無相當窠,依例送西之意,敢啓。傳曰,知道。
又以啓曰,判書李牌不進,參議未差,小臣獨政未安,何以爲之,敢稟。傳曰,仍爲之。
又以啓曰,玉堂闕員,今當差出,而擬望之人乏少,外任竝擬,何如?傳曰,允。
李瀰·權噵爲校理,李海重·李商芝爲副校理,鄭光漢·李彦衡爲修撰,任㻐·李碩載爲副修撰,吳彦儒爲刑曹判書,李得宗爲戶曹參判,李爲知經筵,申晦爲同成均,尹汲爲弘文提學,李爲繕工提調,柳萬健爲刑曹佐郞,崔夢嵒爲監察。
兵批,判書申晦病,參判尹東度病,參議朴昌潤病,參知洪梓入直進,都承旨南泰會進。僉知單申大儁,副司直鄭光漢,副司果李瀰·李宜馣·權噵。
傳于尹得養曰,新除授玉堂,卽爲牌招,卽入省記。
傳于李泰和曰,前大提學牌招,姑置之,雖已出牌,還收可也。
戊寅七月初十日卯時,上御崇文堂。承旨入侍時,右承旨尹得養,假注書李枰,記事官鄭昌順·柳敍五,以次進伏訖。上曰,堂錄會圈人,幾人入之乎?得養曰,七人矣。上曰,地定點後,誰爲臺項點耶?若自下達上,則至金漢喆爲四點矣。大臣,旣不圈之,文衡·弘提,亦不圈則何爲四點耶?其人,卽指鄭煥猷也。而南床地定點,太濫矣,然則吏議地定點,非也,初意則五人之盡罪不可。故欲只罪地定點與臺項點人矣。今觀李昌壽書本,甚糢糊矣,盡罪之外,無他道矣。上曰,承旨書之。上曰,無限者,義理也。昨日李潭之處分後,中夜思之,大覺處分之誤着矣。開門時召承宣,而祭時不遠,故過奠後更爲呼寫矣。大抵昨日處分,無他也。恒日旣知李潭,渠之陳書,意則直也,故處分太寬矣。更以思之,不然,何則。噫,頃日筵中幾次諭乎?李潭意,以謂決不爲尹蓍東·柳戇矣。今日之事,心雖直也,外面傾軋,與蓍東同歸,自恧恒知人之不明也。其非者五,凡將堂錄,或有公心陳章,或有挾雜傾軋者,卽圈外之人也。坐其圈,譏其圈,軋其圈,予見乎黃柙·趙榮順。噫,予期乎渠,旣不以蓍東,則自爲柙·榮順之事,心雖不同,事則一也。古人雖云,嫌疑之事,中人猶不爲,況聖人乎云,而然嫌疑之際,此等末世,不可不顧,坐其圈而非其人,渠則自居弦直乎?其不諒甚矣,此不過氣之所使,其非一也。又曰,初意則就直後欲箚云。堂箚之規,非聯名則只入直,非頃者黨習世界,則無獨箚之例,雖欲爲之,其誰從之,此亦不諒,亦氣也,其非二也。若非巨奸大慝,則同是圈中之人,予自量焉,其雖當之,決不爲矣。潭何不諒,此亦氣也,其非三也。設令取舍不公,直言某事,可也,何可以大臣族黨,冒嫌堂錄,私意橫流等說,一筆句斷乎?此正昨日下敎中,引簠簋不飾之意也。潭何不諒,此亦氣也,其非四也。噫,若是下筆之後,於大臣何?噫,頃者以下番翰林,崇文堂晝夜入侍之時,予恙根本,卽一氣也。其時以金應淳處分,一場添加之狀,渠亦目都,今日鼎席,左揆受由,只有右揆,而首揆則幾月引入,又若復生者,而龍興舊宮,感予敦勉,不顧其身,挺身參圈,吁嗟其心,可質彼蒼。而今驅之於冒嫌循私之科,而申思建,設或茸闒,只斥其人可也。族黨等說,非徒語近市井之徒,自歸傾軋,此則雖斥圈中五人,意則擠陷大臣·文衡。噫,以恒日所期者,卽予白首暮年自强之時,無風生浪,惹鬧若此乎?不諒甚矣,而此亦氣也,其非五也。然究其本則氣也,此正一則氣,二則氣也。使潭,能有學文工夫者,能率氣,氣若是噴薄乎?將此五者中補猶輕,豈徒此也?噫,頃年簪筆之臣,昨年三月後,初當館職,其於頭辭,宜有慰勉之語,而心猿意馬,其氣難耐,不顧其重,所執之筆,頭匣忘尋。噫,魯公問政,子曰,擧直錯諸枉,能使枉者直。今者李潭,雖由無隱,心亦無私,而覽其外面,自歸傾軋,掇拾柙·順,甘心首揆,觀其影則亦歸於反爲黨類右袒。噫,潭,何忍爲此,潭,何忍爲此?此等之人,若不明示好惡,何以勵末世?報恩縣監李潭,康津縣監除授,到任日字,其令道臣狀聞,時任縣監,遞付京職,報恩前縣監仍任。噫,依李錫杓許馹,顧其心也,今又處分,飭其事也,凡諸臣工,或莫曰暮年其君之政錯也。出傳敎上曰,信木發熊,眞所謂李潭也。子龍一身,都是膽,潭之此事,專出於氣也。潭之上書,以兩殿祥事,先爲起頭耶?得養曰,無之矣。上曰,非矣,人事不足也。昨日入侍,專以此說,作爲一統,專不擧人事,渠以秉筆之臣,專昧人事,徒說此事則皆氣也,甚非矣。至於大臣族黨之說,亦不可矣。領相果多怯而不顧其身,爲國則賢矣。榮順輩則必以爲旣信李潭,吾言亦可見信云矣。上曰,予豈欺乎?潭則初非至補外,而必知投畀矣。渠敢於承旨書傳敎之時,豈敢助之?以此觀之,莫非氣也。報恩前縣監誰耶?得養曰,洪緯漢也。上曰,報恩仍任矣,於緯漢好矣。申思建·尹蓍東,陛六時,予面戒而蓍東爲之,思建不爲矣。予於思建,不知其精敏矣。潭,若以闒茸言之可矣,而以大臣族黨言之,不可矣。上曰,承旨書之。上曰,子曰過猶不及。頃者黃柙時,伊後榮順時則不言其人,於其前堂中之人撕捱,可也。而今則旣擧其名,潭亦曰,欲入直云則潭,猶然,況他人乎?且其章未覽之前,儒臣之違牌,容或可也。而其章旣取覽,其人已處分,所謂取舍不公。潭曰,指五人及洪檍云,而私意橫流四字。潭亦曰,下筆之際,雖過,句語意,實在於六人云。予已若此覽章,渠亦以此奏予,他人之撕捱,正所謂皮不存也。若此之故,此等陳章,勿爲呼望事,昨已下敎矣。違牌諸臣之徹夜相持,尙不應命,分義事體,俱涉寒心,行奠之後,猶不釋服,處分李潭,傳諭領相,若是申飭,更加嚴飭,其令卽爲入侍。出傳敎上曰,噫,再昨夜徹宵之後,爲國事心憧憧之中,有料外之事,風雨半夕,略略處分,悤悤面諭,中夜乃覺,坐而待朝,今乃洞諭。而噫,自古位在相者,其所被斥,其幾人,頃者卿之所遭,旣已開釋,今已行公,往事勿說,今何提諭?而噫,龍興舊宮,能致于卿,曲軫下問,予意爲卿,卿不顧其身,慨然自當。噫,彼卿心,非徒可質蒼蒼,予亦感動。今者李潭,雖有圈中不滿之人,但指斥其人可也,何可不擇下語乎?其所非者,詳諭處分,而噫,旣諭述編,雖小官,予心欲不欺,況大臣乎?洪檍一人之見拔,予亦曰,卿實不諒,而古人云,人非堯·舜,每事安得盡善。使潭,將此以非卿,而只曰爲大臣惜之,則其何不可,雖欲較重,何不顧公議云,則予何曰非也。而冒嫌當錄四字,卽反爲榮順右袒也,必拔乃已四字,意過一層,此予所以自歸傾軋者也。噫,昔仲由喜聞過,蜀漢諸葛亮,望其人勤攻吾。卿在元輔,其宜喜受,亦宜奬之,其何介意,然爲卿悶焉者,爲國擔當,反爲冒嫌,一時做錯,曰以私意,豈不悶哉?然雖百潭,予決不以此疑卿,予雖疑卿,蒼蒼必不疑卿。其所慨然者,暮年自强,欲爲國事,而若是惹鬧,是誰之愆,寔予不明,將此心曲,洞諭于卿,卿須體小子之心,顧今日之國事,安心偕入,聽我面諭事。承旨傳諭于領相,仍爲偕來。出傳敎上曰,承旨書之。上曰,昨日悤悤略略,故今日更爲處分李潭,敦諭領相。而噫,暮年自强,此何景象,自歸知人不明,自歸知人不明。然卿之所遭,不過族黨二字,此已諭於潭之處分。至於取舍不公,私意橫流等說,卿豈亦乎放心,而此則潭之意,專在於首揆·文衡,卿何足掛齒?噫,今日又爲處分,雖愚夫,其豈不知?噫,以卿體國之心,幾月只與左揆,勞於國事,近日則卿獨勞焉。又若此而使予白首自强之君,束手自歎,是誰之愆,卽予之過也。三昨徹夜,昨又徹宵,而心自憧憧。今朝行奠後,猶不釋服,處分敦勉,卿須顧今日之國事,悶小子之勞心,安心勿胥命,卽爲偕入,聽我面諭事。承旨傳諭于右相,與之偕入。出傳敎左承旨·右副承旨牌招,傳諭于領·右相事,榻前下敎。出榻敎諸臣以次退出。
戊寅七月初十日未時,上御崇文堂。儒臣入侍時,校理鄭光漢,修撰李宜馣,副修撰權噵,右承旨尹得養,假注書李枰,記事官鄭昌順·柳敍五,以次進伏訖。上曰,承旨讀右相書啓。得養進讀訖,上曰,儒臣何爲撕捱,實陳其所以然,可也。光漢曰,李潭書語,雖不撞着,亦多戞逼,卽此一事,可見其私意橫流,取舍不公云者,有言外之旨,蓋其意,卽此一事猶然,況其餘者可知也。潭書所謂不識羞恥云者,雖其自引之語,而渠所獨知,則是爲他人不知矣,此豈非拶逼之甚者乎?上曰,今人之看得文字,如是太深耶?李潭以爲取舍不公一句,專指洪檍事云。儒臣之所謂有餘意云者,可謂太甚矣。至於不識羞恥云者,潭以爲渠亦從當行公云,言之者,旣如此,則他人尤無一毫撕捱者矣。光漢曰,幾年之後,臣等,始見傳旨命牌乎,分義惶悚,姑勿言,雖以欣幸之心言之,何敢爲違慢之計哉?誠以有萬萬不得已者存,故遂至於終夜不進,而其爲惶懍震迫,當如何哉?臣非欲以此自劃,須一伸廉隅然後,方可論行公與否矣。上曰,儒臣初無所遭,豈有可伸之廉隅耶?光漢曰,臣在闕外,時聞不進水刺,且有下敎事之聖敎故,他不暇顧,蒼黃入來,而分義雖重,廉隅亦大,臣若全壞其廉愧大防,則何所藉手,而事殿下乎?臣今承命入侍,則便是出仕,自上亦宜軫念其一伸之道,使分義廉隅,得以兩全,則豈非體下之仁乎?臣則惟恃萬物曲遂之天矣。上曰,一開其路,則他人皆欲效儒臣之套,予之酬應,豈不難乎?權噵曰,臣亦不敢以自劃爲言,而廉隅一伸,則豈敢復爲撕捱乎?若未蒙天地體諒之恩,則又將退而罪上添罪矣。李宜馣曰,臣亦與兩儒臣無異,若得一解,則豈敢復引前嫌乎?光漢曰,臣等雖甚無似,職忝三司之列,而不得伸其廉隅,則臣等固不足言,而亦必有損於國家張四維之政矣。上不答。光漢曰,闕門開閉何等重大,而緣臣等之不入,以至達曙仍留,臣等之罪,實合萬死矣。蟣蝨賤臣之一時撕捱,是何大事,而至於闕門之不閉,實爲後日深憂,伏願聖上,深念而後勿如是也。上曰,夜深後入睡,故仍忘之,所陳是矣。仍下敎注書曰,出去李瀰·朴弼燧·金履獻催促入侍。臣承命出還奏曰,李瀰則實病方重,朴弼燧·金履獻,有自劃,實難承命云矣。上曰,承旨書之。上曰,李潭上書事,業已下敎於儒臣,更無撕捱之端,而且違牌諸儒臣,名雖淸選,卽一小臣,其於去就,何過之有?而大抵今事,若不帖然於今日,則末世廉隅太勝之時,不可不靜而鎭之,故自夜至朝,必欲令入侍者,一欲面飭而然也。旣面飭之後,子曰君使臣以禮,伸其廉隅,亦禮使中一事也。本事若皮不存,館錄中五人外,孰敢更爲撕捱,而但今番違牌之人新錄行公之後,初當其事,一欲其伸,其亦四維面飭之下,若不行公,徒損國體,下敎之下,一欲伸廉隅,不肯膺命,分義國體,旣非大官,其何强勉,國體攸在,不可不處分。校理鄭光漢,修撰李宜馣,副修撰權噵,竝特遞其職,校理李瀰,亦不異同,一體遞差。若是處分之後,陳書兩儒臣,亦一也。然與鎭日違牌者有異,竝解見任,明日當行晝講,其代,政官牌招開政。出傳敎上曰,如是曲副之後,雖明日除拜,不可撕捱也。光漢曰,聖敎至此,此後若蒙誤恩,則何敢更引前嫌乎?上曰,儒臣先爲退出可也。上曰,承旨書之。上曰,今番違牌儒臣特遞,意蓋在矣。初當館試,料外有李潭,欲伸廉隅,理固當也。故一向此後,其他館錄之人,人皆效此,則朝除暮遞,翌朝復除,此何等事體,決不爲此以也。嚴飭此等撕捱之章,亦勿呼望。出傳敎上曰,承旨書之。上曰,吏判有闕,代秋判李除授,卽爲一體牌招察任。出傳敎上曰,承旨小退於普化門外,承旨更爲入侍時。上曰,承旨書之。上曰,校理朴弼燧,噫,故忠臣朴泰輔之姪子,登科於甲戌年,其時特命陞六,暮年復舊晝講之日,身爲玉堂,可謂稀有,不待擬望特除,意在,其所自劃,抑何意思,今聞不爲撕捱於今事,必欲自劃云,而特敎之下,終不膺命,分義事體,俱涉寒心,已自劃於登筵,宜命莅於百里,校理朴弼燧高靈縣監除授,今日內辭朝。出傳敎上曰,正字金履獻名雖南床,卽一小官,頃者違命,已涉過矣。聞大臣之奏,賢其母而欲弦韋,特令入侍,於渠之道,其可以卽日就直,而非徒不爲此,一向撕捱,今又因此違命乃已,分義道理,焉敢乃已?事之寒心,莫此爲甚。旣不欲乎挾冊,宜校檢乎講冊,校書正字除授,其令今日內謝恩。出傳敎上曰,古之名臣碩輔,自校書多有陞之者,金履獻,亦或一陞矣。上曰,高靈縣監朴弼燧,校書正字金履獻肅謝後入侍。出傳敎答傳諭承旨書啓曰,纔於承宣之往,洞諭予意。噫,卿心予豈不知,此何時也?雖三公共濟國事,其猶難也,況左揆受由,領相又處郊外,而卿若是撕捱,于今憧憧宗國之日,與誰爲國事?被斥五人李潭處事,姑置勿論,昨夜以後,食且不甘,以此之故,今日元良次對,公然不爲,鼎席無人,此何景像?卿其造朝然後,食可甘而枕可便矣。今日又若是相持,其將徹夜,以予之氣,連日徹宵,參補何益哉?卿須悶我心顧我志,卽爲偕來事,傳諭于右相,期於偕入。而前往同副承旨,不可其疊,其令退去。諸臣遂退出。
戊寅七月初十日酉時,上御居廬廳,高靈縣監·校書正字入侍時。右承旨尹得養,假注書李枰,記事官鄭昌順·柳敍五,以次進伏訖。上曰,高靈縣監朴弼燧,校書正字金履獻,同爲入侍事命下,而何不入來耶?得養曰,高靈縣監朴弼燧,則下直單子未下云矣,以此似然矣。上曰,注書出去,朴弼燧·金履獻卽爲入侍事傳之。臣承命出來,招入弼燧進伏。上曰,汝旣忠臣之姪,欲使挾冊登筵矣,汝不欲乎?挾冊登筵,故今除百里之任,異於他守令矣,善爲撫百姓。仍命誦七詞,弼燧盡誦訖,上曰,退去。履獻進伏,上曰,予想其汝祖,欲見汝矣。汝弘文正字時則不爲入侍,而今於除此職入來,此後則無撕捱之端,行公可也。履獻曰,臣之情私,實難隨行於榮道,而今授此職,非但小臣之爲安,實有見母之顔矣。上曰,退去。上曰,注書出六,誰也?得養曰,李晉圭·李迪輔矣。上曰,向者都政時出六,誰耶?得養曰,李得培·李亨逵矣。上曰,李得培,卽金履獻之同榜乎?得養曰,然矣。上曰,承旨書之。上曰,校書正字金履獻,初則意謂撕捱南床申飭矣。伊後聞右相所奏。噫,婦人之心,欲見其子之榮塗,而垂涕挽之云,可謂賢矣。一番下敎,欲爲處分,一向違牌,分義寒心,故今日處分,而入侍所奏言不庸碌,不墜其乃祖之遺風,旣知其母之賢,又見履獻之若此,而處分止於此,豈人君樹風勸世之道乎?旣已除授,亦已膺命,飭亦行矣。特爲陞六,守令待窠調用,其令專城而養,一以示追思乃祖之意,一以彰其母之賢。出傳敎上曰,金履獻之祖,贈職乎?承旨未及仰對。上曰,元景夏已有所達而爲之矣,金履獻之所奏之言奇哉。非但以臣之爲安見母有顔之說,不庸碌矣,而其人亦且大矣。上曰,承旨書之。高靈縣監下直,不爲卽下,當該中官,越捧三等事,榻前下敎。出榻敎諸臣遂退出。
上在昌慶宮。常參以代理停,晝講。
自昧爽至卯時有霧氣,午時·未時,日暈。
下直,淸道郡守金履健,陽城縣監洪啓九。
趙重晦達曰,同副承旨李泰和不爲仕進,卽爲牌招,何如?令曰,依。
又以達曰,吏曹判書李,昨日特命之下,不爲承膺,今日又不出肅,事甚未安,卽爲牌招察任,何如?令曰,依。
李泰和,以都摠府言達曰,副摠管李彝章,以刑曹參判,本曹坐起晝仕出去,而逐日赴坐煩達未安,依例入番間除草記,往來之意,敢達。令曰,知道。
以校理李瀰·權噵,副修撰任㻐·李碩載牌不進罷職傳旨,傳于趙重晦曰,只推更爲牌招。
以校理李瀰·權噵,副修撰任㻐·李碩載牌不進罷職傳旨,傳于趙重晦曰,只推牌招,今若違牌,則此後當不爲講經,以此申飭。
以承傳色口傳下敎曰,習講爲之,晝茶禮後,卽爲入侍事下敎,而還歸院中,事甚駭然,入侍承旨,從重推考。
傳于趙重晦曰,承旨入侍。
傳于趙重晦曰,夕講爲之。
傳于趙重晦曰,兵判以陵幸事,有下敎者,以經筵入侍。戶判同爲入侍。
李泰和啓曰,新除授校理南綺老,纔已出牌矣,方在罷職中云,何以爲之,敢稟。傳曰,敍用。
傳于趙重晦曰,南綺老·任㻐夕講時,以上下番塡入,李碩載若於夕講後入來,則直捧禁推徽旨,待權噵到任狀聞來到後放送。
傳于趙重晦曰,李碩載一人催促,何難耶?君父當此極熱,着服而待,其父敎子不謹,何如是倨慢耶?
傳于趙重晦曰,使其君當此極熱,着服而坐,此豈臣子之道乎?使其父,又被養子不敎之罪,則亦豈人子之道乎?
傳于趙重晦曰,向年翰林召試時處分,渠豈不知耶?使渠知之。
傳于李泰和曰,領相命召,使偕來承旨傳授。
傳于李泰和曰,夜對爲之,來詣于明政殿後。
李泰和,以禮曹言啓曰,卽接禧陵直長所報,則今番風雨,本陵水刺間後西北邊三十步許,老陰木一株顚仆之際,傍近小木一株,亦爲折傷云。依例發遣郞廳,摘奸書啓後,稟處分付,何如?傳曰,允。
李泰和,以兵曹言達曰,五衛將申大儁,素患關格之症,近又添劇,無望供職,忠壯衛將柳台垕,身係軍門,勢難兩處隨行,俱爲呈狀迄遞,竝今姑改差,何如?令曰,依。
李泰和,以兵曹言啓曰,今七月十一日,武臣賓廳武經七書講書日次,而落點單子,時未啓下,晝講相値,不得爲之之意,敢啓。傳曰,知道。
李泰和,以義禁府言達曰,會寧前府使李邦佐拿問嚴處事,徽旨達下矣。李邦佐時在任所,依例發遣府書吏交代後,拿來,何如?令曰,依。
又以義禁府言達曰,卽接月令醫員李弘杞手本,則保放罪人鄭志翼·洪章漢·李養重等,病勢今已向差云,還囚之意,敢達。令曰,知道。
李泰和,以兵曹言達曰,本曹佐郞李鎭衡,身病猝重,勢難察任,宿衛重地,不可久曠,佐郞李鎭衡,今姑改差,何如?令曰,依。
趙重晦,以成均館官員,以同知館事大司成意達曰,今七月初七日,儒生上旬輪次,當爲設行,而大提學未差,限內不得爲之,今月內無故日退行意,敢達。令曰,知道。
李泰和,以兵曹言啓曰,今此明陵山陵擧動,王世子隨駕時,各差備入把,本曹驛馬及京畿·忠淸·江原三道補把驛馬,依下敎,以正月例,減數磨鍊別單書入。而所把馬匹,各別抄擇定差使員,今月二十五日京中逢點之意,各道監司處發馬知委,而司僕寺添補京畿驛馬,則從本寺啓下數,直爲入把事,亦爲分付,何如?傳曰,允。
咸鏡監司李命坤上書曰,伏以日月迅邁,兩魂殿練祥次第奄過,伏惟大小朝追慕哀隕,益復罔極。臣適滯外藩,曾未效奔走之忱,瞻望雲天,祗不任悲慮之至。仍念臣才疎識蔑,最居人下,北門鎖鑰,地任重大,自知其萬萬不稱,而祗以感激洪造,黽勉承膺,磨礪朽鈍,殫竭心膂,欲自效涓埃之報,而榮寵過涯,造物多猜,寒暑來往,疾病侵尋,小大公務,委抛瘝曠,蓋已久矣。居常惶懍,無地自容。臣於今春,道內各陵奉審,曾不敢愆期,而北關賑事,雖命停止,凡其恤民省耕之政,亦不可稽忽,故强策發巡,殆十旬而返。絶塞窮漠,馳驅數千餘里,雖强健之人,固不免形貌換脫,鬚髮變易,況如臣者曾不自量其向衰,筋力作氣就途,其能不作客館之僵屍,亦王靈攸曁之幸也。臣貞疾腹癖之作孽,輒因寒暖失宜,多在春夏而劇矣。北方風土,儘非臣病堪居,比又溽熱中添症非細,較昔不啻數層耳。邑牒民訴之待臣而酬應者,一倂滯積,雖或有抖擻神精,一二副急,而迷昏亂錯,不成貌樣,曾不知以傳書上幾番有誤也。最是秋巡之期已迫,都試之役當前,此乃藩臣莫大之責,而顧臣之病,便同强孥之末,實無時日,復自力之勢,斷不可緣臣而闕此重務。且今旱潦爲災,穡事難豐,臣病,將何以爲賙救之政乎?倘朝家不見是圖,則宜不待臣言,豫有所變通之道,左右量度,臣惟有一遞歸耳。今若瀆擾爲懼,仍因蹲冒,竟致僨事失職,貽害一路,則臣尤死罪,臣尤死罪。玆敢猥上文字,仰暴情懇,伏乞离明,俯賜矜諒,亟許鐫免,俾有公私俱便,千萬幸甚。答曰,覽書具悉。日月流邁,兩魂殿祥禫,次第奄過,哀慕莫逮,一倍罔極。卿其勿辭,調理察職。
判決事李山斗上書曰,伏以臣民無祿,大割荐降,仁元大王大妃殿下,貞聖王后殿下,奄忽禮陟,中外皇皇,率普痛纏,荏苒之間,練期已過,而臣以癃疾無狀,跧伏遐陬,未得一隨百僚號哭之後,臣子分義,掃地蔑如,獲免刑章,已極優幸。而千萬意外,伏奉敎旨,以臣爲掌隷院判決事。臣承命隕越,不知攸措。臣生長鄕曲,至愚極陋,冒叨科第,全乏才識。雖在盛壯之年,尙不堪黽勉於陳力之列,況今犬馬之齒,已七十有九矣。虛殼徒存,精爽換脫,死亡之期,非朝卽夕,雖欲扶曳病軀,走伏官次,而其勢末由,臣之情地,實爲惶蹙。臣伏自惟念,曾在乙卯年秋冬間,猥以騎郞,兼知春秋,入侍夜講,昵近耿光,纔過四五十日,有湖邑之命,墨綬隨身,恩渥踰涯。而耿耿一念,恒在天陛,旋以簿書不理,自劾辭歸,揣分投閑,甘作聖世冗民,而惟是螻蟻之忱,老而彌篤。如使臣少有一分肅謝之勢,則豈不欲及此未死之前,重入脩門,祗瞻天日,而顧臣精神筋力,有似將絶之人,萬無自力登途之望。玆敢瀝血控章,仰冀省察,伏願邸下,亟賜鐫罷,以安愚分,千萬幸甚。答曰,覽書具悉。日月流邁,兩魂殿祥禫奄過,哀慕莫逮,一倍罔極。爾其勿辭,從速上來察職。
文學宋瑩中上書曰,伏以臣,得見前副校理李潭書本,則拈出新錄中五人,醜詆備至,而前文學李敬玉之名,亦入其中。臣已不勝驚駭萬萬,昨暮始聞其登筵奏語,乃擧臣之關西酬酢及館錄時說話,作爲柄欛。嘻噫,此何言哉?臣與李敬玉,非面交也。深知其爲人,居家篤孝友之行,飭躬守謹拙之規,信義孚於朋儕,氣節著於言議,忠讜憂愛之志,常懷捐軀徇國之誠,臣之所知於敬玉者如此,故平日期待之意,未嘗以流輩視之,至若瀛館之選,初不致疑於取舍之間也。是以,每於館錄可合人歷數之際,必首擧此人,潭之所聞於臣者,不過如斯而已。及夫館錄會圈之時,臣果先擧其名,則副提學金致仁,實主是圈,而與敬玉分疎,不甚知其人,故臣謂致仁曰,吾所以惜此人者,非爲私也。欲爲國家得人,而以此人之地望才華,不與是選,則君必後悔矣。果於罷歸之後,致仁曰始知其賢,深加嗟惜,追發悔歎,乃以堂錄,非此人莫可之意,屢言於稠坐之中,而更無異同之論,一世公議,於此可見矣。今潭,突然以千不似萬不近之醜辱,勒加構誣,及其筵對,求其說而不得,其所捏合爲說者,止於見漏館錄一事,而館錄主圈之人,已自追悔,則未知潭何所據,而輕加詆誣耶?噫,瀛館,實儲養人才之所也。以敬玉之士望名論,而不合則潭之所喜者,抑有別般道耶?是未可知也。臣之名字,出於不干之事,而作人嗃矢於齮齕之場,臣之疲惱,於斯極矣。潭與臣本自親熟,而今忽爲此者,豈急於構人,不暇顧藉耶?臣素多病,不喜馳逐,平地風波,橫遭口舌,惟有斂迹朝端,以自遠其尤悔也。伏乞离明,俯察危懇,亟令鐫削,以靖私義,不勝幸甚。答曰,覽書具悉。爾其勿辭,從速察職。
持平柳觀鉉上書曰,旻天不弔,降割偏酷,中宮殿下奄忽昇遐,纔踰一朔,王大妃殿下,又棄一國之養,臣民痛霣,曷有其極?日月迅速,練祥,次第過行,伏惟大小朝追慕莫逮之痛,益復如新,臣不勝區區憂戀之至。臣伏奉本月十四日敎旨,特授臣司憲府持平,繼下馹召之命,臣驚惶隕越,茫不知置身之所也。噫,臺憲之職,地淸而責重,必得風裁峻整,言論公直者,處之然後,可以糾劾官邪,維持綱紀,不當加冗官庶品,計仕而塡窠也。今臣生長遐鄕,冒竊科第,資性駑劣,知識瞢蔑,最居恒人之下,備位散僚,尙包哺啜之羞,分憂塞邑,亦乏涓埃之效。竊念涯分已踰,報答無路,居常撫躬,且愧且懼,至於揚名淸塗,致身華貫,非臣夢寐之所到也。況復特旨收錄,何等異數,而遽及於至愚極陋之臣也。今若貪戀寵光,以倖爲利,則微臣福過之災,僨事之誅,縱不足恤,其如玷名器而辱朝廷,何哉?此臣所以自顧循省,有不敢强冒而趨承也。且臣素患痰濕之疾,每當暑月,輒一再發動,今年旱熱非常,症情忒重,負席呻痛,已三箇月矣。萬無奔走供職之望,而蹲伏丐免,分義未安,竊欲趨進象魏之下,陳暴螻蟻之懇,扶曳羸頓,寸寸前進。行到醴泉地,則宿症因勞陡加,夤膂痞塞,肢節疼痛,呼吸遄急,飮噉全廢,僵仆旅館,不辨昏曉,西天入望,末由奮飛,迫不獲已,構陳短章,徑自退歸,自犯逋慢,無所逃罪。伏乞睿慈,察臣血悃,而匪出飾讓,憐臣劇疾,實難强策,將臣職名,亟許遞削,次令攸司重繩違傲,以安微分,以昭法紀,千萬幸甚。答曰,覽書具悉。日月流邁,兩魂殿祥禫已過,哀慕莫逮,一倍罔極。爾其勿辭,從速上來察職。
持平權瑞東上書曰,伏以遐陬賤跡,遭遇盛際,倖竊科第,猥忝仕路,郞署幕職,踐歷旣多,常懷踰分尸祿之懼,兼以稟氣虛弱。自少善病,纔過四十,便成癃老樣子,其於筋力奔走之地,亦有所不堪,故自分爲聖世之棄物,跧伏江湖,絶意仕宦,長與樵童釣叟,歌詠聖澤,以爲畢命丘壑之計者,殆將二十年矣。向來湖邑之除,義在往役,不敢言病,一年在官,觸事憒憒,終至於以疾而見遞,到今犬馬之齒,已踰六十,百恙萃攻,一息僅存,重入修門,復躡榮途,已斷一分之望,有時瞻望雲天,徒有永辭明時之歎矣。乃於千夢想之外,得被大朝曠絶之特恩,柏府除命,忽及於海上窮廬之中,馹召下諭,又出格式之外,不知癃廢蟣蝨之臣,何以得此於聖明之世也?祗奉恩旨,驚惶感激,只有涕淚之無從而已。顧臣疾病,雖無蠢動承膺之路,而恩數旣出於尋常,忱誠惟切於叩謝,則在家陳病,亦非分義之所敢爲者,故不計死生,扶曳登程,纔到原州地,素患伏暑之症,脚痺之疾,登程撼頓之餘,僵臥旅店,氣息奄奄,精神昏瞀,飮啖全廢,實有顚仆道路之慮。身被異敎,未能趨承,虛辱寵命,圖報無階,臣義之虧缺,私分之兢蹙,實不知措躬之所也。臣於疾病之極,急於陳籲,自來才質之碌碌無似,目下官職之萬萬不稱,有不暇言,而其辱名器而貽嗤點,則大且多矣。去就一節,非所可論,臣旣不能力疾前進,亦不敢坐淹召命,玆敢冒萬死,從縣道陳書。伏乞睿慈,特垂矜遞臣職名,以爲歸死故土,俾安微分,則是亦天地生成之澤也。答曰,覽書具悉。爾其勿辭,從速上來察職。
李泰和,以京畿監司狀達,漢城判尹趙榮國病重上去不得事。踏達字。
戊寅七月十一日辰時,上御崇文堂。承旨入侍時,右承旨趙重晦,假注書李枰,記事官鄭昌順·柳敍五,以次進伏訖。上曰,再牌不進者,權噵乎?重晦曰,然矣。上曰,李瀰,旣有實恙,則拔之可也。上曰,承旨書之。上曰,校理李瀰,業已知之,遞差,其代南綺老除授,一體牌招入侍。出傳敎上曰,開政初牌進者,只鄭光漢,而其外則皆不進乎?重晦曰,然矣。上曰,李彦衡承牌乎?重晦曰,在鄕云矣。上曰,何爲在鄕?今之儒臣,不可如是,而李彦衡則尤爲非矣。若知入望,則直越銅雀江,而稱以在外,可謂寒心也。李彦衡則不必如是,而若此者,無乃徒知廉隅耶?命牌十年後初也,而今之儒臣,不爲承牌者,不欲觀命牌之意,此後,則勿出命牌之意分付。上曰,承旨書之。上曰,噫,望七暮年,復講筵十年之後,復有命牌,人臣分義,奚特不俟駕,近者廉隅雖太勝,處分曲盡,開釋無餘,而下敎且嚴,則徒知廉隅,不知國法,法講將開,而違牌爲事,事之寒心,莫此爲甚。其中權噵,雖儕友,不可面謾,況君父乎?昨已一伸廉隅,則不敢撕捱之意,旣已面陳,其初違牌,分義寒心,而今又違牌,不飭權噵,曰有紀綱,利城縣監除授,當日內辭朝,到任日字,令道臣狀聞,其他儒臣申飭,牌去來俾令備員。夕講,頃者申飭之下,李商芝·李彦衡,稱以在外,亦涉駭然,竝下義禁府推考。權噵,到任狀聞上來後,勘律。出傳敎諸臣以次退出。
戊寅七月十一日辰時,上御涵仁亭。晝講入侍時,知事李宗白,特進官具善復,參贊官趙重晦,武臣李泰祥,檢討官鄭光漢,假注書李枰,記事官鄭昌順·柳敍五,以次進伏訖。上自讀大哉聖人之道,以至於二十七章。光漢自讀愚而好自用,至詩曰在彼無斁,上亦自好自用至在彼無斁章。光漢曰,生于今之世,反古之道者,此指愚賤者之事,而觀乎自古興亡理亂之機,專在於反古與遵古。傳曰,監于先王成憲,又曰遵先王而過者未之有也。賤而反古,則災止於其身,而若使君天下者,輕改舊章,則豈但災及於一身,亦必害流於萬方,此等處,政好監戒矣。上曰,所陳切實矣。至雖有其位章,光漢曰,以夫子之聖,而不得君師之位,故不敢制禮作樂,而至有吾從周之歎。今用之三字,可見言外慨然之意,使當時之君,擧國而委之,則其斟酌損益之宜,必將乘殷之輅,行夏之時,服周之冕,彬彬郁郁,燦然可觀,以至功著於當時,化及於萬世矣。惜乎,其不能爲朞月之用,而終至於不尊而不信,此正千載之所於悒處,而時君知之不明,亦可以監矣。上曰,所陳好矣。光漢曰,本諸身徵庶民,與大學第一章之義,相爲表裏,本諸身者,卽明明德之謂也,徵庶民,亦作新民之謂也。苟能明德而新民,行而爲天下法,言而爲天下則,則此實中庸之極工,帝王之能事,此等文字,切勿泛看,伏望。上曰,當體念矣。夕講時,晝講入侍武臣更爲入侍事,榻前下敎。出榻敎上顧具善復曰,奇精之意,知之乎?善復曰,奇,奇兵之謂也,精,精兵之謂也。李泰祥曰,以三才陣之,則精爲先鋒,奇爲左右翼言之也,以爲相救之意也。上曰,承旨書之。上曰,頃日都監下敎之時,龍虎營,意謂只有都試而不諭矣。今聞例有賞試射云,或行或否,不無向隅之歎,禁軍之奔走,予嘗爲悶,禁軍賞試射,陵行後,卽爲擧行事分付。出傳敎上曰,承旨書之。上曰,兵判夕講入侍。出傳敎諸臣以次退出。
戊寅七月十一日未時,上御涵仁亭。夕講入侍時,同知事申晦,特進官具善復,參贊官趙重晦,檢討官任㻐·李碩載,武臣李泰祥,戶曹判書李宗白,假注書李枰,記事官鄭昌順·柳敍五,以次進伏訖。㻐讀自仲尼祖述堯·舜章,至肫肫其仁章,碩載讀自衣錦尙絅,至詩云予懷明德章。上亦讀新受音,仍下敎曰,上番進文義。㻐曰,聖學旣高明,實非條擧者,而若拔問,則當仰達矣。仍曰仲尼非不聖也,而不敢自聖,恒體堯·舜之聖,至於憲章,則以我國論之,則朝宗朝和勻,卽憲章矣。殿下若爲堯·舜,則自爲堯·舜矣,今此謙讓,似或妨於聖德矣。碩載曰,仲尼祖述堯·舜,實有望殿下矣。殿下何爲自讓,而不自居乎?非堯·舜則不陳,至漢·唐以下非有望於殿下矣。衣錦尙絅,自內透外之謂,與主一章有異矣。德輶如毛,民鮮能擧,此非不能也,而乃不爲也。殿下若體此意,則雖堯·舜之治,誠不難矣。上曰,儒臣之言,誠是矣。上曰,上下番皆才致之,而至於下番,則致之尤艱辛矣,果有致之之效矣。晦曰,碩載尙今讀書矣。碩載曰,庸·學,元來爲相爲表裏矣。上曰,中庸之不行,都在於勝慾之致也。碩載曰,若欲爲信篤工夫,則專在於敬之一字矣。仍起伏曰,臣有區區所懷,敢達矣。晦曰,近於辭職,推考,何如?上曰,勿推。予白首暮年,僅復講筵,則筵席之辭職,非矣。上命元孫曰,誦文。元孫誦遊必有方章。上曰,遊必有方之意,何義也?元孫對曰,尋其爲難,故必有方矣。晦曰,此宗社萬年之福也。上問元孫曰,汝將來體遊必有方之義乎?元孫久而不對,上笑曰,此難處故然也。上曰,明陵·弘陵,各爲幕次乎?宗白曰,果爲二幕次矣。至於齊·厚陵則三幕次,而其外則皆二幕次矣。上曰,明·弘陵今春行幸時,以四幕次爲之耶?宗白曰,一年雖再,無敢疊定,在於定例,故爲二幕次矣。上曰,定例誦之,戶判難矣。上曰,今番孝昭·徽寧兩殿,皆上下耶?宗白曰,徽寧殿六月念間應上下之物,未遑至今,方欲皆上下矣。上曰,澣服則爲好,而下敎則難矣。渠輩每朔每稟乎?宗白曰,然矣。上曰,兵判聞禁將之言乎?至於調習,龍虎營先爲之,禁御營次之,每年爲之則好矣。晦曰,一月一次,自有前例矣。上曰,戎器,時時摘奸乎?重晦曰,向者張志豐爲內將時爲之矣。上曰,上馬,法當選幾首耶?善復曰,官馬皆劣,而自納馬則好矣。上曰,何以然也?泰祥曰,多有欲入者,故納馬好矣。上曰,承旨書之。上曰,禁軍有四等祿,陞降則於其馬上,等無定式云,其豈設置之意乎?此後定以春秋兩等爲之事分付。出傳敎晦曰,禁軍之馬,皆是吾國之馬,則臣則以爲好矣。擧動習陣,若死則官馬給之,十年後若死則官馬亦給之矣。上曰,鎗釰軍,禁衛營牙兵耶?善復曰,然矣。上曰,別選以置耶?善復曰,各置於左右哨,至於陵所有虎患爲獵之事,則出送矣。晦曰,今此陵幸時步軍,以六哨隨駕事,令下矣。在前明陵行幸時,連以十二哨,或十哨磨鍊,且與城內擧動有異,只以六哨作門,環衛亦甚稀疎,似當有加定哨數,故敢達。上曰,以八哨爲之。出擧條諸臣遂退出。
戊寅七月十一日初更,上御涵仁亭。夜對入侍時,同副承旨李泰和,侍讀官南綺老,檢討官李碩載,假注書李枰,記事官鄭昌順·柳敍五,以次進伏訖。南綺老讀夙夜箴篇題,李碩載讀自雞鳴而起,至勿貳勿參。李泰和讀自讀書之暇,閑以游泳,發舒精神,休養情性。臣枰讀自日暮人倦至振拔精明。昌順讀自夜久斯寢至心神歸宿。敍五讀自養以夜氣至日夕乾乾。上曰,陳文義。綺老曰,此箴一篇,自上已輪回進講,反復涵泳,恐無未盡之餘意,而旣承俯詢,敢陳管見矣。此篇無非涵養心神之要道,而第四章文義,最爲緊切矣。此心虛靈恬靜,以應萬事,酬酢萬變,各得其當,及其事物旣應,此心却自湛然,依舊是虛靜,本體譬若明鏡之照物,姸蚩莫逃,及其無物,虛明澹澈,只是鏡之本體而已,心之體用,蓋如此矣。上曰,所陳誠是矣。明命赫然,常目在之,似是顧諟天之明命矣。綺老曰,誠如聖敎矣。上曰,方寸湛然,凝神息慮,得無近於禪學耶?綺老曰,心只是活物,民彝物則,燦然皆備,雖在凝神息慮時,應接事物之實理,則未嘗無焉,與禪門空寂之法有異矣。上曰,凝神息慮時,當下何工夫?綺老曰,一箇敬也。敬者,徹上下貫動靜,以夙夜圖觀之,一敬字居中,總領七目,先正作圖之微意,亦可見矣。上曰,蘇齋之分章,與本圖差異,何也?綺老曰,陳南塘此箴,本爲一統之文,而先正作圖,故分屬七目,盧守愼之分章則爲八條,雖與本圖稍異,而其大意則同也。綺老曰,此篇末章貞則復元四字,爲一篇之宗旨矣。上曰,然矣。此與中庸末篇上天之載,無聲無臭,旨意同矣。綺老曰,亦與惟天之命,於穆不已,君子以自强不息,同一義也。上曰,盧守愼之疏有曰,雖其規模之小,若不充於帝王之道者,是自謙之言也。此箴,實帝王爲治之要道也。綺老曰,誠如聖敎矣。以先正之圖觀之,森羅方寸之原,條目井井,瞭然若指諸掌,且作圖之意,亦欲揭之座側,以作朝夕常目之資也。諸臣遂退出。
上在昌慶宮。常參以代理停,經筵停。
夜五更,流星出奎星下,入南方天際,狀如拳,尾長三四尺許,色赤,光照地。
下直,居昌府使李雲康,龍岡縣監盧聖中。
李泰和達曰,明日常參,取稟。令曰,停。
又以達曰,大司憲吳遂采呈辭入達,執義李壽德式暇,掌令任鏡觀·愼爾復牌不進,持平權瑞東·柳觀鉉在外,今日以監察茶時之意,敢達。令曰,知道。
藥房提調李成中,副提調南泰會啓曰,晩炎愈熾,伏未審日間聖體調攝,若何?憊眩之候,寢膳之節,亦何如?丸劑·茶飮,連爲進御乎?前劑入茶飮,已盡於昨日,臣等卽與諸御醫入診,詳察聖候,議定繼進當否爲宜,臣等不任區區憂慮,敢來問安,竝此仰稟。
李泰和達曰,憲府連日監察茶時,諫院闕達,亦至累日,事甚未安,兩司除在外·式暇,呈辭入達外,不爲行公人員,竝卽牌招,何如?令曰,依。
以掌令任鏡觀·愼爾復,司諫柳健,正言尹光暹牌不進罷職令旨,令于趙重晦曰,竝推考徽旨捧入。
李泰和達曰,吏曹判書李昨日違召,今日又不出肅,事甚未安,卽爲牌招察任,何如?令曰,依。
趙重晦達曰,行都承旨南泰會同姓七寸叔幼學敎明身死,服制已行四日,出仕,何如?令曰,依。
傳于李泰和曰,此何時耶?,卿若此,,有面諭者,卿入來然後,當許內局入侍,卿須卽爲入來事,更爲傳諭。
傳于李泰和曰,承旨來詣于集賢門。
以右議政申晩上疏,傳于趙重晦曰,從當下答,原疏留置政院。
趙重晦啓曰,右議政申晩依下敎來待矣。
傳于南泰會曰,右相若入來,而都承先爲入來,則來待于齋殿。
傳于趙重晦曰,李彦衡·李商芝,旣已放送,入來後,持召對冊,先入侍後謝恩,靜攝之中,如是下敎,違牌二字,勿爲呼望。
傳于趙重晦曰,玉堂牌去來,斯速催促。
傳于趙重晦曰,召對,卽今爲之,金虎門仍留,儒臣入來後下鑰,牌去來,各別催促。
傳于趙重晦曰,海南縣監李商芝城門開後,卽爲出送。
李泰和,以義禁府言達曰,卽接月令醫員李弘杞手本,則時囚罪人吳奉源,本以抱病之人,累日處濕之餘,素患痰癖之症,挾感復發,兼得暑癨,上吐下泄,實有頃刻難保之慮云。自前罪人病勢如此,則有保放救療之規,敢此仰稟。令曰,依達。
右議政申晩上疏曰,伏以臣罪戾至深,而尙稽重勘,嚴命荐下,而竟未祗承,論以邦典,實合罔赦,而迺蒙聖度天大,曲加涵貸,前後宣諭,愈益諄勤,近侍相守,敦勉不止,優異之渥,非臣所敢當。而違逋之罪,因是而彌加,臣每奉綸音,震惶悶塞,直欲鑽地以入,而不可得也。臣之萬萬不可進之狀,雖已略及於書啓,而區區情實,臣若不一陳暴,則聖明其何由照燭哉?以臣無似,謬當圈事,其所取捨之際,難望其一一皆當於旁伺之心,而畢竟聲罪狼藉,恣意詆攻,歷數挽近,未有如臣今日之所遭也。古之人,雖在至親,尙有內擧者,申思建,卽臣袒免之族也。苟其賢也,臣雖公擧,固無不可,況其文學優長,恬靜自守,素爲儕流所推重,參坐諸議,亦皆許之,則其所參圈,何藉於臣?堂圈之法,至嚴且重,一或曰否,無敢取焉。多人之或取或捨,一循公議之僉同,則雖欲自容其私意,其可得乎?宋之寇準,在中書,喜用寒雋,瀛館儲養之地,何必皆如李潭之爲宰相子姪然後,可也?雖然緣臣無狀,不能取重於物情,人之爲言,及至於此。苟使臣循私蔑公,果有一毫彷彿於言者之言,則顧其罪,雖伏鈇鉞,何以自贖其萬一哉?臣與首揆,始旣同事,終又同罪,首揆出城,臣則目下情理,實爲懇迫,雖不得不蹲伏京裏,若其處義,決無異同,而乃殿下視若差等,區而別之,鎭日敦迫,有若臣可進而不進者,然此莫非臣行己無素,未能見諒於君父之致,俯仰慙痛,尙誰尤哉?臣雖不肖,亦有一段羞恥,今若諉以寵庇,放倒廉義,趨承爲恭,戴罪冒入,則是不但自辱其身,乃所以辱朝廷也。臣雖無足比數,亦何忍爲此也?伏乞聖慈,俯燭臣決難冒進之狀,亟命鐫削臣職,仍賜嚴勘,以昭法紀,以謝人言,千萬幸甚。臣於治疏將上之際,近臣又復臨宣聖旨,至以入來然後,當許內局入侍爲敎。臣於此悸慄迫隘,益無所措。若使臣,或有毫分可出之勢,特諭至嚴之下,豈不思所以奉承,而國之四維,所關至重,反復揣量,轉動無路。惟願亟許內局診候,俾臣得以從容自處,少伸廉媿,尤不勝顒祝。批答載於筵說。
戊寅七月十二日未時,上御崇文堂。承旨入侍時,同副承旨李泰和,假注書李枰,記事官鄭昌順·柳敍五,以次進伏訖。上曰,仕進承旨,誰也?泰和曰,都承旨南泰會,右承旨尹得養,以服制不爲仕進,左承旨李惟秀,右副承旨張志豐以偕來,往于領右相處,左副承旨趙重晦與臣方坐直矣。上曰,承旨書右相疏批答曰,省疏具悉卿懇。近因暑氣,有咳嗽痰滯之候,又有微泄之氣,此時構綴文字其難,故偕來之答,雖略意深,顧今國事,其涉悶焉。今者滯氣,亦由乎心,今日適値問候日次,故欲諭而鼎席若此之時,一心在國,雖服湯劑,何益之有哉?故同入之命,意蓋在此也。予志卿知,若不踐言,此欺心也,雖夜深,許之決不爲矣。設或多費日字,其當踐言,以卿體國之誠,胡不諒此,其他雖面諭,此批不諭本事,亦豈誠乎?噫,彼李潭之不滿,專由於領相之當錄,深惡五人之被選,而雖圈外之人,非挾雜而爲此,其猶過矣。坐其圈中,斥其圈人,譏其圈主,此朝鮮都堂錄以後初聞也。前之黃柙·趙榮順,一則誤矣,一則挾雜,不足道也。至於潭則決不爲浮薄事,與卿酬酢屬耳者,乃有此擧,其所知人,予已不明,卿亦不明,以不明引嫌,猶可爲也。若是撕捱,不亦過乎?且李潭,不耐滿腔之氣,噴薄領相,而其欲惟意下筆,故其筆鋒,泛濫於族黨等說,渠無深意,卿何深嫌?坐其圈中,斥圈中人,潭自歸弄,當付一哂,何足掛齒?此猶末事。顧今國勢,氣亦隨加,前冬藥院諸臣,其宜懍然處,況大僚乎?于今嗽聲,入侍承史亦聞,豈恐動而然乎?此則予雖蔑學,決不爲也。昔晉有十遣使之事,其雖徹夜,豈止敦勉乎?卿偕入然後,當許診筵,副提調亦何徒守藥院?玆遣知申,更諭心曲,卿須體小子企待之意,安心勿辭,卽爲偕入,聽我面諭。仍傳曰,都承旨傳諭,卽爲偕來,而右副承旨入來。上曰,藥房提調以下,卽爲入侍,右相同爲入侍。出傳敎上曰,職在勸講輔導之任,頉稟爲事,事之寒心,莫此爲甚。當該頉稟春坊官員,越捧一等。出傳敎上曰,新村,有領相家乎?泰和曰,有之矣。上曰,堂錄,若有大奸巨慝,則不得已斥之矣。不然則潭之斥安杓,以驕妄愚騃者,莫非氣乎?渠旣新入,則自嫌之不暇,而曰,若入直則以改正爲請,言之者愚且氣也。比若新婦,初入舅家,專不知自嫌之意,責其同婿也。潭自弄矣,右相之撕捱,豈不太過乎?予知李潭之不爲尹蓍東之事,而爲如此者,氣也,眞所謂信木發熊也。若新入新婦,號令其同婿,則其傍觀爲如何耶?潭,愚也。上,下詢于臣曰,汝在堂后,應知李彦衡·李商芝拿囚之呼望也。臣起伏曰,臣未及聞之矣。上曰,注書出去,金吾囚徒案持入。仍命承旨曰,姑爲小退,入來時右相疏持入。承旨更爲入侍進伏訖。上命昌順曰,右相疏讀奏。昌順進讀畢。泰和曰,囚徒案持入矣。上曰,奏之。泰和讀奏訖。禁府時囚罪人李祉承·洪應辰·鄭時昌·徐有祜·洪益大·吳奉源·全永壽·吳命來·李海鎭,竝放送。李商芝·李彦衡,竝付過放送。更爲牌招,追省記入直事,榻前下敎。出榻敎上曰,右相入來乎?泰和曰,方入闕云矣。上曰,注書出去,右相入侍事傳諭。臣承命出來,諸臣亦退出。
七月十二日酉時,上御恭默閤。藥房入診,右相同爲入侍,兵判追後入侍時,右議政申晩,藥房提調李成中,副提調南泰會,假注書鄭彦暹,記事官鄭昌順·柳敍五,醫官皮世獜·許礈·李興門·鄭允協·慶絢·金福齡,以次進伏訖。晩曰,秋炎漸酷,聖候,若何?上曰,一樣矣。成中曰,右相疏批中,有痰滯咳嗽之敎,此症,若何?晩曰,此症甚悶,益思調攝之道,伏望。茶飮連爲進御乎?上曰,其後更不服矣。成中曰,令醫官診候,何如?上曰,唯。世獜進伏按脈曰,左三部沈遲,右三部亦浮數矣。礈又進伏按脈曰,左三部微滯頗數矣。成中曰,旣已診察,議藥,何如?世獜曰,似有外感之候矣。上曰,然矣。世獜曰,茶飮力微,理中湯,依前加減,加白朮一錢進御好矣。礈曰,胃氣不足,且有咳嗽,理中湯進御伏望。成中曰,自今日煎入,何如?蔘橘茶停止,加減理中湯五貼劑入,湯劑繼進日問候事。榻前下敎瓊玉膏三分之一劑入事。榻前下敎成中曰,望日祭奠,必當親臨,十四日不可不入診矣。上曰,不必爲之矣。成中曰,今番陵幸時,東宮服色,似當以黑布帶·黲布帖裏擧行,故敢達矣。上曰,然矣。命書之曰,元良陵幸隨駕時服色,視事服自有其服,而黑布笠·黑布帶,黲布帖裏,以此擧行。出榻敎泰會曰,兵判有入侍之敎,故來待矣。上曰,注書出去招入。臣承命偕入。晩曰,小臣旣與領相,同參圈坐,則今不可異同,而自上必欲區別,尤爲悶迫矣。可爲者拔之,不可爲者爲之,則其挾私取捨,臣豈有間於領相乎?上曰,卿主張乎?晩曰,臣雖不主張,而與之可否則一也。臣若言其不可爲,則必不得參矣。領相於洪檍,豈有挾私憾而拔去之理乎?檍之前書,載在政院日記中,一番取覽,則可知其事實矣。領相爲人,本非如此,故年前趙曮,慘劾領相,而領相不以此爲嫌,曮之堂錄時,極言主張,此豈挾憾而報復者耶?前日豐原君趙顯命,拔去沈鏽於堂錄,而其後別無是非矣。上曰,洪檍事,予不詳知,而又有故相臣之事矣。上曰,安杓,宗海之子耶?宗海以問上候,遭殫,而杓則爲人極可矣。晩曰,安杓與李潭,爲六寸親,而且受學云矣。上曰,李蓍建誰也?予不詳知矣。晩曰,蓍建,故參判壄之孫,李壽勛,故參判東郁之孫,李敬玉才藝文學,可用之人,而金致仁館錄時,不能詳知,故拔去,而末乃知其爲人,返爲公誦矣。上曰,無論其人之闒葺愚騃,旣無不可與比肩之事,則潭之論斥,過矣。黃柙·趙榮順,專出於傾軋,而李潭則以氣矣。晩曰,臣旣與領相同事,今不可獨出,聖敎至嚴,故不暇他顧,冒沒入侍,而臣雖無似,職是大臣,導率百僚,則豈可一向抗顔登對乎?上曰,與領相有異爲言,則領相似有嫌逼之端,而如是爲言者,必欲使卿先出也。渠亦自服其不可,何足介懷乎?晩曰,言者之意,雖不可知,而旣遭此言,何可冒出乎?上曰,南泰齊向年爲臺官,論斥沈壽賢,故其時予亦以爲如何矣,其後知其爲人可用,故予果擢用矣。李潭今番之事,雖過,終始可用之人,必爲容恕矣。人非堯·舜,安得每事盡善乎?晩曰,李潭與臣親熟,與領相最親,而有師弟之義矣。隨事規警,臣實嘉之,此豈出於規警之意乎?上曰,鄭光漢以卽此一事一句語,欲爲引嫌,畢竟釋疑云,近日看文太刻而然矣。卿與主圈有異,則何乃過爲引咎乎?晩曰,廉恥,國之四維,臣旣與之同圈,則無可分別,而冒沒膺命,大壞廉隅,伏望斥退臣身,俾伸廉隅焉。上曰,領相若出,則卿無引嫌之端矣。上曰,領相今番當圈一事,可見爲國之心矣。晩曰,領相平日,節節爲國之誠,可質神明,臣亦知之矣。上曰,更無可諭者,而卽今國事可謂寒心矣。此何時也,此何時也?晩曰,臣頂踵毛髮,罔非國恩,豈敢有避之事,圖便之計?而所遭如此,實無仍因蹲據之志矣。上曰,洪檍事,予以爲過矣。今聞卿之所奏,大有異於言者之言矣。晩曰,臣與領相,所遭旣同,則去就何異,姑爲縮伏,以待領相之出矣。上曰,指日待卿,而今又出去,則國事將奈何?晩曰,領相不入來之前,臣不敢行公矣。旣曰大臣之族黨,而參圈則李潭之冒嫌指目者,豈獨謂領相乎?上曰,李潭今番之事,似有所恃而爲之,此則猶未免挾雜矣。上曰,同錄之人,驅之於闒葺愚騃之科,不知人事矣。渠亦悔其不渾厚,而駟不及舌,渠亦奈何?晩曰,從前大臣之過堂錄而遭彈者,不無其人,而無如今番之所遭,決不敢冒出矣。上曰,此則過矣。晩曰,迫於嚴命,今雖乍出,而姑爲退去,欲與領相同去就矣。上曰,國事若此,而鼎席久曠,領相予當勉出矣。領相若出,則卿無可嫌之端矣。晩曰,反復思量,終無冒出之勢,一則出在城外,一則揚揚造朝,實關廉隅,小臣退去縮伏,以俟處分。仍先退。上曰,注書出去,兩儒臣使之催促入侍。臣承命出來。上曰,兵判進前。晦進伏。上曰,姜柱三,五衛將待窠調用,具宅柱亦爲調用可也。上曰,政稟入之乎?泰會曰,姑不入之矣。黃海兵使李潤成明日辭朝事。榻前下敎夜對,以入直承旨入侍事。榻前下敎諸臣以次退出。
戊寅七月十二日初更,上御居廬廳。夜對入侍時,參贊官趙重晦,侍讀官李商芝,檢討官李彦衡,假注書李枰,記事官鄭昌順·柳敍五,以次進伏訖。商芝讀心經,自人心惟危道心惟微,至以堯·舜之性處帝王之尊註。彦衡讀,自西山眞氏曰人心惟危以下十六字註,至朱子曰衛武公學文之工。上曰,承旨讀之。重晦讀,自西山眞氏曰此武公自警之詩也,至疊山謝氏曰莊子云爲不善於顯明之中者人得而非之註。上曰,注書讀之。臣自易乾之九字曰庸言之信大文,至程子曰閑邪更著甚工夫註。上曰,翰林讀之。昌順,自閑邪則誠,至臨川吳氏·程子謂思無邪之註。敍五讀,自坤之六二章,至問夾持之意。上曰,衛武公以自家之作,誦於自家,以諷自家,何如哉?商芝曰,衛武公若無自强之工,以九十五歲,能諷誦自警乎?彦衡曰,衛武公去聖不遠,故有實着工夫,而能若是矣。上曰,吉再比於圃隱,則何如耶?彦衡曰,圃隱,東方大聖人,不敢比矣。商芝起伏曰,臣有難安情勢,而有區區所懷,敢達矣。重晦曰,儒臣所達,近於筵中辭職,此雖生疎之致,而筵體至嚴,推考,何如?上曰,所達是矣,而此置之,俾爲畢陳可也。商芝曰,凡事有外面好而內不好者,亦有內好而外面不好者,臣於李潭書,以爲駭然也。潭自韋布時,持心行己,麤悖鄙陋,領相爲銓相時,昏夜裹其寢具,留宿其狹室,稱以師生者已多年所,世人無不知之矣。上曰,然則李潭,何爲此事耶?商芝曰,不過利盡交疎,以至於此矣。至於李敬玉·申思建,亦是渠之本來親友,而中間以戲謔相失,便成私讐,自此漸益憎疾,以至論劾之境,其非出於公心,而修隙之意,可知矣。安杓,卽潭之六寸兄弟間,而自幼受學於杓,常時潭之麤悖鄙陋之事,無不知之,故每加規警,以是怨怒,有此慘駁,此莫非先發制人之計,其爲心術,尤豈非無狀乎?上曰,以領相爲非者,何也?儒臣初登筵席,告君之事,必誠實矣。領相不滿事,一一條陳可也。商芝曰,臣之非領相者,非獨堂錄也。蓋當初領相,不知李潭,甚見親暱者,亦爲非矣。上曰,汝極非矣。向者金應淳所陳,以南非東,以東非南者,以外面看之,則似公,而裏面看之,則亦黨也。當初語頭若是辭職,承宣請推而渠欲畢陳所懷,故置之矣,若從其請推,則都無事矣。上曰,予以李潭不爲怪異事,予亦不知人矣。大臣,不可置之於暗昧之科,必明陳之,黃柙則渠欲自撕捱而爲之,榮順則欲彈領相,故有其挾雜之說矣。予則以潭爲順便矣。今此所爲,則微意甚若推演矣。潭以堂錄中人,斥堂錄中五人,則有何他儒臣,而聯名於渠之箚乎?潭之若入直則箚請改正云者,氣也,且愚也。申思建·李蓍建·李敬玉,予實不知,而至於洪檍,則初不如不入於館錄中也。而今未覺焉者,果不知李潭之眞有挾雜與否矣。俄者右相所奏,知其李潭之爲非,而至於營護趙宗溥事,亦非矣。若使彼五人有濟世安民之才,則今此如是可矣,不然,此所謂金應淳以南非東,以東非南之類也。以領相爲不滿云者,非他,蓋領相以爲國血忱,有調劑之心故也。上曰,承旨書之。上曰,頃者李潭事,可謂三百年都堂錄後所無之事,故處分旣嚴,同錄人中,或有惜其才悶其冤,有懷無隱,其何不可?而若頃日金應淳之奏語,在南者一有事,在東者其或扶,在東者一有事,在南者其或抑,則外面觀之雖似公,裏面求之卽也私。昔之黨習之釀成,專由於此,其時下敎曰,曰南曰東,是亦舊習云矣。應淳之奏語若此,潭之處事又若此,非徒自恧乎不明,冞切慨世道之心,故今因文義中,以朱子答天理人慾同行異情八字,反復下敎,意蓋因慨而然矣。校理李商芝,當初語頭,近於辭職,故參贊官挽止而請推,可謂得體,而予則年少玉堂,初登筵席,起頭雖若此,因此而若有美懷,不可遏,故其令畢陳。惜乎,承宣請推,不爲允從也。其若此矣,使商芝,可免手脚之露矣。設令惜五人之才而若此,今日所陳,可謂燥矣,而此則不然,非徒過護五人,目潭以爲麤悖。噫,一圈中人,或斥葺闒,或斥麤悖,其雖一則使其本氣,一則血氣未定而然矣。然景像不佳,風習不美,此後若潭·商芝者,挾其私意,一則扶潭,一扶商芝,或抑或扶,互相葛藤,此正涓涓其水,終成大海,此亦黨習之舊套,不可不抑。尤可駭者,其中領相,雖有於潭不滿多云者,包括無限意思,故下問則只以目下事,糢糊對之,旣露合默,再三以問,不以實對,則其所迫問,非嚴國體之意。噫,何待其對而知之,領相之被世崎屹,予知熟矣。商芝恒日,其所不滿,其心亦然,故因斥李潭,捏合其心,下問之後,亦難直對,若是沕淪。噫,渠雖館職,卽一靑年小臣,而其於挾冊初登筵,乃敢若此,敎婦猶初來,敎兒猶嬰孩,況玉署淸選乎?初欲嚴處,而其惜者,卽方長也。校理李商芝海南縣監除授,其令咫尺近縣,常與李潭,恣意可否,而今日內辭朝,李潭猶在將信將疑之間,故雖許乘馹,此等成長習俗,初負其君之類,其何許馹?到任日字,令道臣狀聞,時任縣監遞付京職。出傳敎商芝退出時,上曰,渠父之敎子,可謂不善矣,渠父若不打臂,則豈不愧於洪象漢乎?重晦曰,商芝之父方在尙州任所矣。上曰,然乎。予初欲嚴處,而略加處分者,有意,而潭亦非矣,雖古風,旣已受學則豈爲如是耶?重晦曰,臣於李潭有親嫌,不能仰對,而互相層激,不無流波及遠之慮。臣實悶之,而年少儒臣之言,恐不必深罪矣。上曰,何爲親嫌?重晦曰,潭爲四寸妹夫矣。上曰,然乎。流波及遠之說,出於深長之慮,所見極是矣。予之處分,亦慮於此等也。李彦衡曰,彼儒臣,果無他腸,而辭不達意之致也。上曰,下番護人,想已徵創矣。其止之,儒臣大幅衣,尙未脫也,急急脫之可也。上曰,上番卽爲牌招入直。出傳敎諸臣遂退出。
上在昌慶宮。常參以代理停,經筵停。
南泰會達曰,明日親祭齋戒,再明日正日,此兩日常參,頉稟。令曰,知道。
張志豐達曰,大司憲吳遂采再度呈辭入達,執義李壽德,掌令任鏡觀·愼爾復,牌不進,持平權瑞東·柳觀鉉在外,今日以監察茶時之意,敢達。令曰,知道。
李泰和達曰,刑曹判書吳彦儒,戶曹參判李得宗除拜後過三日不爲出肅,依定式,推考警責,仍卽牌招察任,何如?令曰,依。
張志豐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知直。
又以都摠府言達曰,副摠管兪胄基,以禁衛中軍軍兵等,中日試放事,南別營晝仕出去之意,敢達。令曰,知道。
李泰和達曰,憲府連日監察茶時,諫院闕達,亦至多日,事甚未安。兩司除在外·呈辭受由外,不爲行公人員,竝卽牌招,何如?令曰,依。
南泰會達曰,吏曹判書李連日違召,尙不膺令,事甚未安,卽爲牌招察任,何如?令曰,依。
又達曰,注書李祉承旣已蒙宥,牌招察任,何如?令曰,依。
又啓曰,再明日親祭時,承旨不可不備員,而左承旨李惟秀時在領議政李天輔偕來所矣。在前如此之時,有姑令入參之例,今番則何以爲之?敢稟。傳曰,依例爲之。
又達曰,右承旨尹得養姨從四寸妹,幼學李明祥妻孺人洪氏身死服制,已行四日,出仕,何如?令曰,依。
又達曰,明日親傳香,禮房承旨,當爲齋宿,而右承旨尹得養,今日以服制不爲仕進,卽爲牌招,何如?令曰,依。
張志豐啓曰,吏曹判書李,參判沈星鎭牌不進推考傳旨,今方捧入,而開政命下之後,不卽擧行,事甚未安。判書·參判,更卽牌招開政,何如?傳曰,允。
又啓曰,卽者領議政李天輔又使錄事,來納命召,何以爲之?敢稟。傳曰,使偕來承旨傳授。
傳于南泰會曰,都承旨·編次人·黃海兵使·守令,來待于集賢門。
又傳于南泰會曰,各邑守令,黃海兵使,入侍于集賢門。
張志豐,以弘文館言啓曰,本館下番姑陞入直,事甚未安。副校理李海重自鄕上來,與校理南綺老,一體牌招,以爲推移入直之地,何如?傳曰,允。
傳于張志豐曰,朴載河前有調用之命,何職爲之乎?堂上耶,二品耶?騎曹五衛將與內三廳闕有無,問啓。
張志豐啓曰,朴載河前有調用之命,何職爲之乎?堂上耶,二品耶?騎曹五衛將與內三廳闕有無問啓事,命下矣。招問騎曹三軍門則果無當窠,故不得塡差云矣,敢啓。無批答啓下
傳于張志豐曰,道路事知,待令于明政殿後。
又傳于張志豐曰,金城·楊州·平康之民給米事,命下矣,給米耶?宣惠郞廳處,問啓。
傳于李泰和曰,都承旨,領議政處傳諭後入來,來詣于集賢門。
又傳于李泰和曰,都承旨如已入來,領右相上疏持入。
李泰和啓曰,都承旨南泰會,依下敎來待矣。傳曰,入侍。
傳于南泰會曰,都承旨入侍,編次人同爲入侍。
張志豐達曰,預備兼春秋安正宅身病猝重,勢難察任,今姑減下,何如?令曰,依。
又啓曰,本院達辭,預備兼春秋安正宅身病猝重,減下事,依下矣。其代,令該曹口傳差出,何如?傳曰,允。
傳于李泰和曰,政官牌去來催促。
李泰和,以弘文館言啓曰,本館下番姑陞入直,事甚未安。今日政新除授玉堂,待下批,仍卽牌招,以爲推移入直之地,何如?傳曰,允。
有政。吏批,判書李牌招不進,參判沈星鎭進,參議未差,同副承旨李泰和進。
吏批啓曰,判書李牌不進,參議未差,小臣獨政未安,何以爲之,敢稟。傳曰,仍爲之。
又啓曰,玉堂闕員,今當差出,而曾經之人,方在解由未出中,無以推移備擬,合有變通之道,何以爲之?敢稟。傳曰,勿拘解由。
又啓曰,通禮院右通禮李光溭呈狀內,身病甚重,勢難察任。新除授通禮院相禮李萬育除授後,過限未肅拜,竝依例改差,何如?傳曰,允。
又啓曰,海南縣監鄭趾新,遞付京職事,命下矣。本曹無相當窠,依例送西之意,敢啓。傳曰,知道。
以李福源爲校理,李敬玉爲副校理,李成中爲判尹,黃景源爲左尹,李爲知春秋,金相福爲同春秋,李益輔爲右副賓客,金履獻爲兵曹佐郞,金履復爲懷德縣監,黃仁點在喪終制後,還付昌城尉,兼春秋二單呂弘㦿·柳萬健。以承旨望單子,傳于李泰和曰,戶曹參議李嘉遇除授,右承旨趙重晦,左副承旨張志豐,右副承旨李泰和,同副承旨李嘉遇。
兵批,判書申晦進,參判尹東度呈辭受由,參議朴昌潤病,參知洪梓入直進,右副承旨張志豐進。
兵批啓曰,前康津縣監尹冕東,前海南縣監鄭趾新,遞付京職事,命下,而自吏曹送西矣。本曹亦無相當窠,依例付軍職之意,敢啓。傳曰,知道。
以兪最基爲知事,朴載河爲五衛將,姜柱三爲五衛將,李東寬爲忠壯將,黃拓坡權管單康禮堯,副護軍安世甲·李思輔,副司直趙榮國·具允明·黃仁儉·尹得養·李瀰·金鍾正,副司果鄭遠達·尹冕東·鄭趾新。
以副校理李海重牌不進罷職傳旨,傳于李泰和曰,只推,更爲牌招。
領議政李天輔處手書。噫,卿忠心可質彼蒼,幾年任卿,膚受何售,國舅外裔,義同休戚,予何以知?仰聞慈聖,今日惟昔,一倍此心,予雖衰耗,決弗捨卿。卿之恒心,豈忍孤予?諒予至意,幡然入來。
李泰和啓曰,金城·楊州·平康之民給米事,命下矣。招問宣惠廳郞廳,則以爲金城·平康民,各給回糧米六斗,楊州民回糧米三斗云矣,敢啓。傳曰,知道。
傳于李泰和曰,判決事李山斗特除意在,而今聞陳書循例下答云,八十之人,行公雖難,予欲見焉,俟其少間上來謝恩事,下諭。
李泰和,以兵曹言達曰,卽接慶德宮假衛將牒報,則本宮內都摠府近處中松二株,因風折仆云。令該所斫去之意,分付,何如?令曰,依。
又以兵曹言達曰,慶德宮假衛將姜台賚,重得暑癨,差復無期,呈狀乞遞。身病危急,則不可强令察任,今姑改差,何如?令曰,依。
以執義李壽德,掌令任鏡觀·愼爾復,司諫柳健,正言尹光暹等,牌不進罷職令旨,令于李泰和曰,竝推考徽旨捧入。
李嘉遇,以義禁府言達曰,平安監司狀達,據刑曹粘目內,德川前郡守鄭克濟移本府處之事,達下矣。鄭克濟今方待令,卽爲拿囚之意,敢達。令曰,知道。
李泰和,以義禁府言達曰,卽接月令醫員李弘杞手本,則時囚罪人李裕身屢日處濕之餘,所患痰癖之症,猝然發作,食飮專廢,呼吸不通,昏倒不省,氣息奄奄,實有頃刻難保之慮云。自前罪人,病勢如此,則有保放救療之規,敢此仰稟。令曰,依達。
又以義禁府言達曰,江原·平安兩道監司狀達,據刑曹粘目內,洪川前縣監洪益喆,恃寨前僉使韓厚基·李國培等,移本府處之事,達下矣。李國培今方待令於本府,卽爲拿囚,而洪益喆下去京畿驪州地,韓厚基下去振威地云,依例發遣府羅將,竝拿來,何如?令曰,依。
又以義禁府言達曰,昨日時囚罪人李養重配所單子入達未下之前,與蒙放諸罪人,混出獄門,雖卽還囚,事極駭然。下吏,自本府今方嚴治,而入直都事,亦有不察之失,拿問處之,何如?令曰,依。
行都承旨南泰會書啓,臣敬奉手書及聖批,馳往傳諭于議政府領議政李天輔,則以爲,席藁荒村,恭俟鈇鉞之加,而不意知申臨宣,聖諭縷縷,辭旨不啻十行,惶隕感激,罔知攸措。而且伏奉寶札,凡六十有四字,雲漢之輝,奎璧之光,照暎蓬蓽,臣伏地擎讀,不覺血淚之被面也。臣雖無狀,尙有人心,荷此恩禮,承此辭敎,豈不欲竭蹶趨膺,以伸臣子分義,而顧臣所遭,萬萬惶懍,萬萬危怖。雖幸日月之明,照燭無餘,在臣廉隅,何敢抗顔,重入修門,益增臣罪乎?嚴召之下,轉身無路,惟願速被違命之誅云矣,敢啓。傳曰,初命知申,再命翰林,企望造朝,知申先廻,卿意漠然,此豈他哉?此豈潭哉?專由乎予,專由乎予,何以謂此?目下一事,旣不知卿,狂浪之起,烏可已乎?只自忸焉,只自忸焉。今則無他道理,顧國事良欲無言,卿若是過嫌,右相其亦竢卿,左相尙在受由,白首衰暮之君,誰與爲國事。昔仰覩敦勉大臣也,有躬臨之敎,景廟代理時,以職兼師傅,亦示欲臨之意,卿若一向邁邁,不爲入城,一番命駕,何難之有?予雖不往,命元良請師傅,其亦敬大臣之道也。噫,今者下敎,非爲恐動而然,焦心國事而然,卿須諒此意,卿須諒此意。方服湯劑,鎭日酬應,以予之氣,豈不困乎?旣已命二,又令入侍注書更爲傳諭,竢卿入城,亦諒亦諒事,命注書更爲傳諭。
校理南綺老書曰,伏以臣庸愚謭劣,百不猶人,前後歷踐,涯分已踰,本末長短,固已莫逃於离明之下矣。以學問則鹵莽空疎,想已下燭於書筵侍講之日,以言議則巽懦疲軟,亦已俯悉於臺端蔑效之地,其不可以資啓沃而任論思者決矣。經幄之選,地分淸切,責任有別,苟非學識才望之超出等輩者,莫宜居之,矧今大朝法講初復,月三開筵之時,尤宜另揀才俊,以備顧問,而顧臣非其人耳。蚤孤失學,長益無聞,僥倖一第,意望便足,功令薄技,已屬忘筌,墳典奧旨,未嘗窺斑,雖欲誦說章句,備應文數,其於强不能孤其職責,何哉?坐罷未敍,特除出常,臨筵促召,聖敎嚴截,藐末如臣,分義是怵,他不暇顧,章皇出肅,而初牌卽膺,晏然持被,有若眞堪是職者然,一身廉愧,拚棄無餘,公議嗤點,其當如何?今因下番之姑陞,天牌辱臨,而夤緣一出,揚揚仍冒,斷非臣義之所敢出也。玆敢隨詣陳章,悉暴微懇,伏乞睿慈,亟令鐫削臣職,仍治臣逋慢之罪,以重榮選,以肅朝綱焉。抑臣又有區區必遞之義,都承旨臣泰會,卽臣之叔父也。春秋兼銜,自有應避之嫌,而相避之法,在下當遞,亦望照例遞改,以存公格,不勝大幸。臣無任云云。答曰,覽書具悉。書辭,令該曹考例稟處。
領議政李天輔疏曰,伏以臣屛伏郊村,恭竢鈇鉞,嚴誅不加,恩諭荐降,近侍之來守,已有日矣。臣徊徨踧踖,無地容措,病思昏憒,今始冒死略暴哀懇焉。臣不幸又當堂錄,而儒臣之書果出矣。其盛氣噴薄,少無顧藉,一篇精神,專在洪檍事,未知臣於檍,有何必報之嫌哉?儒臣以檍之向年一書,爲臣之嫌,而其書在焉,殿下一經睿覽,則其所爲嫌者,不待臣言,而可以洞燭之矣。蓋趙宗傅·趙榮順處分,皆過中,故居三司者,莫不以待言官之道,相繼進言。至於檍則其書意比諸人,實無一言半辭之直斥臣身者,只是稍存臺體而已。若以此謂黨宗傳,而辱臣云爾,則非檍之本心也。臣積困於少輩,出萬死得一生,而臣之區區自勉者,惟在於兩忘恩怨,無使朝象益潰,世道益壞。其時言者,或擧而薦進,或與之親厚焉,則今獨何心,不忘最無嫌之一洪檍,白首之年,齗齗若此乎?臣職在大臣,挾私憾報復言官,如儒臣之言,則是權奸之擅行威福者也。其凶于國害于家者,當如何哉?神明臨之,臣豈忍爲此乎?蓋近來名官,靜坐讀書者少。檍亦有一二浮謗,館錄之出,辭說甚多,及其堂圈,用示一時權衡,而非臣一人之所主張也。自前大臣之當此事者,雖或眞有論已之人,其人苟不合於公議,則不顧其嫌,而力主拔之者,亦多有之,未嘗以是爲其罪案,然臣本懦弱,自經僇辱,餘悸在心,使檍果有論臣之嫌,則雖欲拔之,臣之氣力,恐不能爲此。檍,初無可以爲嫌者,況其見拔也,非專出於臣,則儒臣作一持臣之資,抑何故也?噫,臣之撫躬悼傷者,殿下前後絲綸,愍臣哀臣,覆蓋包容,顧臣情實,則日月之明,猶有所未盡俯察者。臣之事殿下,今幾年矣,其本末長短,庶幾莫逃於淵鑑。而惟其秉心處事,不能見信,今因一少輩取捨,而聖心終不釋然,罔非臣罪,俯仰慙痛,更誰咎哉?至若錄中被論五人事,臣不敢歷擧,而其中申思建·安杓兩人,則儒臣一筆句斷,歸之於僚相之族黨,文衡之切姻。其旨意不但在於兩人,而兩人文學優長,著聞士友間,其參錄也,臣亦無異辭,則使參圈之兩臣,當其罪,而臣獨免之乎?然臣之縮伏待勘者,有重於此,不暇及言。伏乞聖明,亟加威罰,削臣職名,仍命有司,重按臣罪,以嚴邦憲,以謝人言,千萬至幸。臣無任云云。批答在於筵說。
戊寅七月十三日辰時,上御崇文堂。都承旨·編次人·黃海兵使·守令同爲入侍時,都承旨南泰會,編次人具允明,黃海兵使李潤成,假注書李枰,記事官鄭昌順·柳敍五,咸安郡守尹光億,襄陽府使金永燮,德川郡守張志濟,晉州牧使尹在謙,梁山郡守李賢伋,金川郡守閔樂洙,春川縣監柳正源,次次進伏訖。上顧李潤成曰,向者齋室入侍,想已留待,而未遑未及召見矣。國家長時寧安易乎?有所達者則言之可也。潤成曰,臣於本道則初往矣,不能詳知,下往後,若有仰達者,則當狀聞矣。上曰,然矣。兵使退出,尹光億進伏。上曰,汝則誰也?職姓名可也。光億曰,咸安郡守尹光億矣。上曰,新延來而農形,如何云乎?光億曰,新延來而年則豐徵云矣。上曰,汝則欲爲能吏乎,欲爲良吏乎?光億曰,當爲良吏矣。上微笑曰,汝以爲良吏告之,然而不爲良吏,則其罪當先施於汝矣。上曰,退出。金永燮進伏,上曰,汝則爲侍從也。七詞則不問,所懷仰達可也。永燮曰,力不逮者,無奈何矣,而其餘則當竭力矣。上曰,年事則何如云耶?永燮曰,有豐徵矣。上曰,退出。張志濟進伏,上曰,職姓名可也。志濟曰,德川郡守張志濟矣。上曰,七詞爲之,所懷言之。志濟誦七詞訖,上曰,旣以七詞仰達,則農桑何以成耶?志濟曰,勤以日課則可矣。上曰,試爲之。上曰,退出。尹在謙進伏,上曰,誰也?在謙曰,晉州牧使尹在謙也。上曰,旣過侍從,七詞不問矣。其州農事何如云耶?在謙曰,豐徵云矣。上曰,旣以侍從下去,異他矣,無負予意。上曰,退出。李賢伋進伏,上曰,此則李賢伋也。汝則旣多入侍矣,往邑何以治之乎?賢伋曰,報國恩三字爲之矣。上曰,着意焉。仍下敎曰,退出。閔樂洙進伏,上曰,職姓名爲之。樂洙曰,臣金川郡守閔樂洙矣。上曰,七詞爲之。樂洙誦之。上曰,今此外任初除耶?樂洙曰,屢經外任矣。上曰,汝旣熟手,必須着意焉。樂洙曰,聖敎至此,敢不體念奉行,而第聞邑弊將至莫可收拾之境。蓋自移邑以後,土地瘠薄,民人之來居者,以其生理之難,還歸舊邑,故邑村不能成樣,且土疾亦多有之,以其邑基之卑濕,故衙舍今皆傾圮,旣無邑民,又有土疾,人皆願移邑於古江陰,而不能爲之云矣。上曰,又爲移邑,重難矣。今此移邑,乃古金川耶?樂洙曰,此非古金川,乃是過靑石洞而移邑矣。此處,臣前後累次經過時,已爲目睹者也。非但不合於邑基,土地卑濕,人民亦難居焉。上曰,當初移邑,何以此處爲之耶?邑弊旣如此,汝須尤爲惕念,善爲之。樂洙曰,聖敎如此,何敢泛忽?當着意奉行矣。上曰,退去。上曰,承旨書之。答領相傳諭。承旨書啓曰,噫,今日國事若何,今日生民若何?噫,卿之受困於人,其幾次,予見苦矣,況於卿當之者乎?然自古其君任用其臣,膚譖隨至,班班史乘,況大僚乎?噫,今日堂錄,可謂難矣。一番有黃柙,二番有趙榮順,三番有李潭,再猶異事,況三乎?今番意謂別無是事,且朝鮮,豈有再柙再榮順乎?心不爲疑,坐圈中斥圈人,三百年後乃初見也。彼潭,挾雜而爲此,不足道也。因使氣而若此,右揆之批,旣諭於渠,自歸其愚,尤何足道。以此之故,前有李潭,又有李商芝,一則斥同錄人以葺闒,一則斥同錄人以麤悖,此何景像,此何擧措?此正一而二,二而一者也。假使葺闒·麤悖,錄外之人,言之可也。錄中之人,不可,然則潭與商芝,自歸正人乎?申思建,其不任事,莫知爲人,而潭則不顧坐地,噴薄其氣,商芝之斥,焉可已乎?噫,於卿於右揆,其何差等,而潭意推之不無間焉,故欲先當而後難,敦勉右揆,昨雖入侍,聞其所奏,予亦下敎,卿不造朝,右揆視事其亦難矣。卿若免職,右揆之同去就,亦難挽止。顧今國事,覽其景像,食豈甘而寢豈便乎?大抵堂錄之血忱,初批已諭,潭雖以冒嫌等說,欲加于卿,焉敢售也?被斥五人,設或如潭之斥,人見各不同,物之不齊,物之情也。潭之恣意下筆於取捨不公,私意橫流等說,亦焉敢售其傾軋之心?尤可駭者,商芝反欲務勝凌踏乎潭,而唯於卿渠亦齗齗托以李潭不滿二字,加之於卿。噫,卿恒日有何見忤於時人,而此輩之於卿,必欲甘心者,抑何心腸乎?夜已諭渠,此無他,卿以無私調劑之心,事予故也。旣知其此雖有百潭百商芝,予豈疑卿?然述編旣諭君臣之間,隱而不諭,予常戒之,其中洪檍一事,予亦謂卿或誤,故卿批亦諭,且引仲由喜聞過,昨聞右相所奏,乃覺前料之過矣。正若頃者朴志源之擧趙領敦寧事,見欺者也。噫,故相與卿知遇若何,而幾投杼,可見際遇之難,可勝惜哉?於故相,亦爲致祭而慰諭,況目今元輔乎?於潭事,已忸知人之不明,於此事,亦忸辨讒之不若漢昭矣,此豈他哉?恒日窮理不篤之致,而又因益衰而然。噫,卿心已知,以卿之心,此等之際,決不放過矣。予之前批,豈不誤哉?噫,本事勿論,頃者趙榮順之傾軋,比諸潭不啻百倍,而其猶敦勉,乃至于此。今以潭之麤粗噴薄,予何許副,卿豈期於必免乃已?至於國體,決無勉副之理,顧今國勢,決非處於郊外之時,文豈能盡諭?其欲面諭,方服湯劑,而不自恤其靜攝,玆遣知申,諭予心腹之意,因附手書,卿其體小子慇懃之意,顧今日國事之艱,安心卽日偕入,便我之寢,寬我之心。仍傳曰,都承旨傳諭。上曰,注書出去,守令催促。臣承命出還奏曰,春川府使柳正源待令,而其他未及入來云矣。柳正源進伏,上曰,名則知矣。業有用之之意而未果,今寄百里,須努力焉。正源曰,聖敎至此,當盡瘁矣。上曰,退去。泰會曰,右承旨尹得養方有實恙,不能仕進云矣。上曰,承旨書之。上曰,右承旨尹得養許遞,政官牌招,以在京無故人備擬。出傳敎兵批一體開政事,榻前下敎。出榻敎上曰,都承旨出去,他承旨入侍,李泰和入侍。上呼寫故判書尹得載致祭文,仍命編次人曰,讀之。具允明進讀。上曰,承旨書之。上曰,製下祭文,故判書尹得載家,遣禮官致祭,曾已下敎,旣命賜祭,循例致祭,其勿疊行。出傳敎自東門入來農民三四人率來,待令于集賢門外事,榻前下敎。出榻敎上曰,承史姑爲退出。諸臣遂退出。
戊寅七月十三日午時,上御崇文堂。承旨率農民入侍時,同副承旨李泰和,假注書李枰,記事官鄭昌順·柳敍五,以次進伏訖。上下敎于農民曰,汝輩所住處達之。農民曰,或住金城,或住平康,或住楊州矣。上曰,金城農形,何如耶?金城民曰,早穀則發穗,晩穀則姑未發穗,而皆云豐徵云矣。上曰,楊州之民擡頭,仍下敎曰,農形,何如耶?民人曰,諸等穀,皆好矣。若善發穗則可謂豐年,而此後之無災,何可知也?上曰,平康農形,則何如耶?平康民曰,以今觀之則豐年矣。上曰,金城之民,纔已安集矣,當給歸糧,平康·楊州民,竝待于閤外,自東門入來農民四人,自宣惠廳題給回糧事,榻前下敎。出榻敎上曰,農民退去。上曰,翰林讀領相疏。昌順進讀。上曰,俄者旣言于批答矣。以領相之怯,能拔洪檍耶?安杓則予外貌觀之,似非驕妄者,而李潭,以謂驕妄言之,其驅人殆無餘地矣。旣安允行之族,且南有容之査,則其兩班可知矣。至於申思建,則予亦知不足於明敏,而潭之說,終爲過矣。上曰,承旨書之。答領相疏曰,省疏具悉。今日知申之往,罄悉心腹,待卿幡然,卿章適上,命讀未半,不覺靦然。予之恒心,述編旣云,卽疑之勿任,任之勿疑八字也。而其於常訓,亦有辨讒之訓,而初見欺於朴志源,彼故相,在於將信之中,今見欺於李潭,形諸綸音,輔相猶然,況他人乎?非徒知人不明,心竊自恧,故今日敦諭已諭矣。今覽卿章,尤爲忸然。噫,此乃小子之誠淺,此乃小子之誠淺。今則卽此一事,予心釋然,於卿何有?噫,豈徒卿哉?前者倚任大臣之被讒,倍於卿者多,而一皆鎭之,共爲國事。白首暮年,卿年亦踰六旬,豈忍捨卿,亦豈中計?朝已罄悉,今則辭竭,只擧其中深恧者一事,略諭予意,仍命入侍,翰林往傳,一日兩使,無異於昔晉十使。噫,秋暑轉深,暮景難堪,而因一狂浪,爲國事而焦心,慰卿等而費心,究厥所由,良由寡躬,是誰之咎,尤切恧焉。以此之故,對食而不甘,欲眠而不能,以卿體國之誠,胡不諒此?卿其體古人鞠躬之義,顧小子如渴之望,安心勿辭,亦勿引咎,卽日入城,用副望霓之心。仍傳曰,此批答,使入侍翰林傳諭。上曰,承旨書之。上曰,新除授承旨,待下敎卽爲牌招事,榻前下敎。出榻敎諸臣遂退出。
戊寅七月十三日酉時,上御居廬廳。都承旨入侍時,都承旨南泰會,假注書李枰,記事官安正宅·柳敍五,以次進伏訖。上曰,都承旨,領相上疏持來乎?泰會曰,持來矣。上曰,讀之。泰會進讀。領相傳諭承旨書啓,稽滯中官,越俸三等事,榻前下敎。出榻敎右承旨趙重晦卽爲牌招淸齋事,榻前下敎。出榻敎召對爲之事,榻前下敎。出榻敎左承旨留院事及同副承旨入侍事,榻前下敎。出榻敎上曰,承旨書領相批答。泰會書訖。上命注書曰,持此批,往于領相處傳諭。臣枰承命先爲退出。
同日酉時,假注書李枰奉命出去,事變假注書臣朴道天追後入侍,進伏訖。上曰,彼注書,誰也?志豐曰,朴道天也。上曰,在京乎,在鄕乎?臣道天對曰,在京矣。上命讀心經,臣道天展冊時,上曰,彼亦明經科耶?臣道天對曰,壬申庭試榜矣。讀至十餘行,上命止讀。上曰,儒臣陳文義可也。彦衡曰,此書一篇大旨,專以敬字爲主矣。上曰,丹書敬字,亦主於心乎?武王九十得商,而太公齋三日後,授丹書於武王,武王東面受之,聖王孜孜以敬爲主,於此可見矣。昔年庚寅·辛卯年間,故寫字官李翼臣,九十書進丹書,揭之窓隅,朝夕潛玩,前聖後聖,其揆一也。欲法堯·舜,當法祖宗云者,誠然,聖人豈欺我哉?十年後,初復講經,意非偶然,而中庸纔訖,適有愴感之夢,其後復一月三講之制,又復次對晝講,則所以正名,而卽十年後初也。予常時久坐不便,時或甚難,而近來氣益衰矣,一自復講之後,氣亦少勝,學問之工,誠不少矣。古人云,莊敬日强,安肆日偸云者,信然矣。彦衡曰,此篇以敬義爲體用,許多萬事,安往而非敬乎?上曰,朱子所云,敬以直內,義以方外云者,亦此意耶?碩載曰,易之坤卦有之,非聖人則難以闡明,前後聖,其揆同也,亦可見無往而非敬矣。上曰,敬義二字,自丹書中出來耶?碩載曰,敬義二字,出自丹書,學問工夫,皆以敬爲主,而程子曰,天德王道,其要只在謹獨,謹獨,卽敬也。持敬之工,無處不在,殿下若隨處留意,則於達天德行王道,必有所得矣。上曰,所奏誠是矣。碩載曰,殿下講學體行之工,孰不欽頌,而若或有間斷處,則似無實得矣。上曰,語錄多有難解處矣。彦衡曰,語錄誠有難解處,而朱子多用語錄矣。碩載曰,語錄雖有難解處,而亦多好處矣。上曰,語錄如我國諺文耶?碩載曰,如我國俚文矣。上曰,洪啓禧善解俚文矣。碩載曰,語錄,果有難解處,故先正臣金長生著心經釋義,未及編輯,而先正臣宋時烈續成之,臣曾祖臣秀彦爲嶺伯時,刊出以行矣。上曰,此冊,玉堂有之乎?後日持入可也。上曰,晝講中庸,義理似重,召對講心經,文體儘好矣。碩載曰,列聖朝召對時,亦多有進講心經之事,殿下若於心經,沈潛玩究,則必有融會貫通處矣。上命書傳敎曰,新除玉堂,待開門牌招察任。上曰,同副承旨,雖實而老矣,宣傳官亦老,今番所除文武兩臣,俱老矣。碩載曰,臣有區區所懷,敢此仰達矣。上曰,言之可也。碩載曰,李商芝以年少新進,初登筵席,悉陳所懷,奏對之際,雖或有辭意之未達,究其心則實出於無隱,而推折太過,臣竊爲殿下慨然也。蓋李潭,自在布衣時,稱師生於領相,今忽侵辱如此,至於被斥數人,亦以私嫌爲之,人心以此拂鬱,商芝所達,非出於私好惡矣。上曰,李潭外面似公,而實則不然,予於首揆下批中,有傾軋狂浪等語矣。李潭之於領相,雖以八面觀之,必無傾軋之意矣,爲楚乎,爲齊乎?李商芝以年少新進,初登筵席,麤悖二字,甚不美矣。謂李潭以非矣則可,二字之目,甚非矣。潭非則領相是,領相非則潭是,而於領相多有不滿云者,指謂本事末梢,尤極非矣。碩載曰,其間豈有不滿於領相者乎?彦衡曰,李商芝所奏,辭不達意之致,非有挾雜之意矣。上曰,李潭事,因右相所奏,聞洪檍事,而又見領相上疏則甚非矣。予果見欺矣,予以不知人,悔之矣。碩載曰,李潭書外面似公平,而其心未必不出於傾軋矣。彦衡曰,李商芝於領相,豈有不滿之意乎?上曰,李商芝於領相,必不稱擎天捧日之相矣。彦衡曰,雖無不滿底意,似無尊慕之心矣。上曰,領相幾年爲國苦心,見辱於幾人,而今又當錄,其心好矣。上曰,上番尊慕二字,誠非矣。若聞之則必有葛藤,四儒臣補外,豈是美事,朝象甚不美矣。白首暮年,豈欺心乎?上番頃年事,非矣。與其父,於庚子享官時,有所酬酢,卽是故人之子,雖不得參堂錄,予若特授,則豈曰爲私乎?上曰,下番,末擬爲之耶?碩載曰,首擬爲之矣。上曰,掌議時見之,而弘錄時忘之,初欲不爲下批,而今見挾冊登筵,迺李奎采之子也。予無慮矣,李商芝麤悖之目,全憎李潭而發矣。受學領相,姑勿論,在圈中論圈人,非矣。黃柙·趙榮順,專爲怪擧,而榮順則專攻領相,非止傾軋矣。潭雖曰公心,堂箚之說,亦怪矣。此非黨習世界,則豈有上下番聯箚之理乎?必無之事矣。碩載曰,以外面觀之,則似公而非公矣。上曰,私有淺深,與挾雜有異矣。李潭召試時,獨做爲壯元,予實目覩,故以爲不浮薄矣,今番之事判異矣。李明煥有形跡,予固慮之矣。申思建,予亦慮之,而優於文學云矣。彦衡曰,申思運亦試可,則可知其爲人矣。上曰,頃年親政時申思建·尹蓍東,予俱面飭,而蓍東先爲才操矣。上曰,予於上番,豈可欺心也?予固怯之矣。領相曾爲南床時,予亦慮之,吏議時補外,而因故相筵白,特陞吏參,其後知其爲人,一團苦心,可見矣,豈欺予哉?上命少退,更命入侍。碩載曰,心經釋義,俄承持入之敎,敢此持入矣。上曰,上之。上閱覽曰,或有諺文懸註處矣。上命下番讀序文,碩載讀至故監司彦秀。上曰,此是儒臣之祖耶?碩載曰,臣之曾祖也。讀序文訖,上曰,其下則何文耶?碩載曰,先正臣宋時烈刊進箚子矣,上命讀之。碩載讀訖。上曰,予俄命少退有意矣。上番尊慕二字,予不欲爲葛藤矣。今日逐一人,明日補一人,是在上者使之成黨矣。分數酸者,大體鎭之然後,可止矣。頃有着三幅衣之敎,上番須思乃祖乃父,如着新衣恐汚濕,可矣。上曰,此後如以李潭·李商芝事爲言,則勿論輕重曲直,當奏眞殿處分矣。諸臣以次退出。
上在昌慶宮。常參以代理停,經筵停。
孝昭殿望祭親傳香罷後,政院·玉堂·藥房口傳問安。答曰,知道。
下直,晉州牧使尹在謙,襄陽府使金永爕,德川郡守張志濟,金川郡守閔樂洙,咸安郡守尹光億,梁山郡守李賢伋。
李嘉遇達曰,大司憲吳遂采再度呈辭入達,執義李壽德,掌令任鏡觀·愼爾復呈辭,持平權瑞東·柳觀鉉在外,今日以監察茶時之意,敢達。令曰,知道。
以副校理李海重再招不進,副校理李敬玉牌不進罷職傳旨,傳于趙重晦曰,只推更爲牌招。
以副校理李敬玉牌不進罷職傳旨,傳于李嘉遇曰,禁推傳旨捧入。
南泰會達曰,吏曹判書李書批已下,卽爲牌招察任,何如?令曰,依。
傳于南泰會曰,承旨入侍于集賢門。
記事官臣鄭昌順,敬奉聖批,馳往傳諭于典農村議政府領議政李天輔所住處,則以爲知申書啓,略暴危苦之情,恭俟鈇鉞之加,而不意入侍史官,臨宣聖批,滿紙辭旨,鄭重勤懇,誠意藹然,有足以透金石而泣豚魚。負罪賤臣,得此於聖明之下,雖卽地滅死,可以瞑目,而況史官親承聖敎,以批旨外餘意諄諄,曉喩,使之入城。噫,顧臣踪地,豈容遲佪近郊?而聖躬連在靜攝,不忍遠違,咫尺都門,瞻依京闕,臣之情事,其亦慼矣。緣臣去就,致煩聖慮,一日之內,三降絲綸,莫非臣死罪,向天撫心,但有涕淚,恩禮至此,開釋至此,臣豈不欲感激趨承?而廉隅大防,國之四維,人臣去就,如或放倒,則其爲罪也,反有重於違命之誅,臣於此有死而已云矣,敢啓。傳曰,知道。今待三巡傳諭注書之復命矣。
洪梓啓曰,卽者議政府錄事來言,領議政李天輔伏承昨日下敎,萬萬惶懍,自莘村村舍,擔舁病軀,來伏於興仁門外,恭俟嚴誅云,更納命召,何以爲之?敢稟。傳曰,命召。遣史官傳授。
假注書臣李枰,敬奉聖批,馳往傳諭于議政府領議政李天輔所住處,則以爲下敎辭旨,萬萬惶悚,有非負罪賤臣所可承聞者。其在分義,豈敢不蹶趨承,而區區廉隅,萬無轉動之勢,深夜擔舁,來伏興仁門外,仰請鈇鉞之誅云矣,敢啓。一日三史,冀卿幡然,只緣誠淺,莫回卿心,自忸之外,良欲無言。噫,目今國事,卿謂若何?且若此之故,莫重望祭獻官,無一大臣,以予之故。噫,明年五月前朔望,只有數十次,而其於事體,若是苟簡,今夜孝昭殿,何顔將事乎?尤爲自慨者,金枝繁衍,若有大君王子,豈有獨行之歎,李潭之其心淺深,姑舍勿論,傾軋則傾軋,而擧措則狂雜,比諸趙榮順,不可同日而語,頃者榮順,旣不許副,今於李潭,尤何勉副,予志固定,其徒自困,以卿體國之心,白首其君,一何困哉?只到門外,東城旣非鐵壁,門亦不閉,咫尺都門,一何遞廻?噫,莘村猶欲往,況咫尺東門乎?卿若以予之敦諭,謂以恐動,則此亦恒日不能見信之致,尤切忸焉。而噫,當衰豈忍食言?卿若信焉,命駕下敎之後,追悔何及?玆遣宗伯之臣,諭予此意,期於偕入,卿若不入,今夜將事後,躬臨何難,卿須體君臣之大義,顧小子之此意,安心卽爲偕入事,令禮判傳諭。行禮曹判書臣洪象漢敬奉聖批,馳往傳諭于興仁門外議政府領議政李天輔所住處,則以爲席藁待譴,終未蒙處分,宗伯之臣臨宣,聖旨至有不敢承聞之敎,驚惶震越,求死不得。到此地頭,不暇顧他,蒼黃入城,直到闕下,而焦遑勞動之餘,本來眩氣,重添暑症,昏昏仆地,殆不省事,咫尺天陛,末由攀登,尤合萬死云矣,敢啓。
卽者議政府錄事來言,領議政李天輔承命到闕下,而病勢越添,急於調息,退歸私次云矣。係是大臣去就,敢啓。休紙下。
李嘉遇啓曰,右議政申晩依下敎,以徽寧殿獻官入來之意,微稟。
傳于李嘉遇曰,右相來詣于明政殿後。
吏曹,左副承旨李泰和,右副承旨洪梓。
吏曹判書李上書曰,伏以臣頃叨本兵,處事昏謬,自速嚴敎,罰止薄勘,慙悚霣越,泯伏訟愆,旋蒙寬假,收復如舊,本兼諸任,除旨相續,感惶之極,雖不得不承命,而悸懼之念,蓋未有頃刻自安,乃者冢宰新除,又何以加於臣身也?人器之不稱,望實之不副,姑不暇論,臣之昨冬所坐者,卽初仕之雜亂,處義之不審耳。有一於此,亦足以累聖簡而羞當世,況以一身,而兼有之乎?當時一罷,卽臣永謝衡尺之機,而此非獨愚臣一人之所自量,是一國上下之所共知者也。今雖欲憑恃寵榮,弁髦廉愧,求所以自解,亦無說矣。且臣至愚極陋,無所肖似,而濫蒙特達之知,致位至此,又自一二年來,出入兩銓,纔遞復據,權衡進退之責,有若非臣莫可者然,此豈不犯道家之忌,而招一身之災乎?微尙有守公議可畏,而喉司不諒,輒煩請牌,積犯違傲,臣分都虧,卽仍開政有命,嚴召荐降,而反復思量,承膺無路,佪偟怵惕,誠不知置身之所也。一向泯默,爲罪滋大,玆不得不隨詣闕外,略陳肝膈之懇,伏乞离明,特垂照察,卽令鐫削臣所帶之職,以重銓任,以安微分,千萬幸甚。答曰,覽書具悉。卿其勿辭,從速行公。
行判中樞府事李宗城箚曰,伏以臣之下泄宿症,十年作苦,及至今夏,比前尤劇,氣脫精竭,無復人事,而猶且自勉於筋力之禮者,欲於未死之前,粗殫奔走之勞耳。初吉陪班,重傷風雨,賤疾挾感越添,陋穢之狀,雖不敢煩溷,委頓床簀,今已半月,兩魂宮秋享,旣未能駿奔,明日望祭,又無由進參,情禮俱缺,悚歎交切,乞蒙譴罰,俾肅朝綱焉。且臣猥承陵幸時,留都之命,臣於此命,從前再叨,輒煩辭免,不但爲疾病之難强而已,環衛禁籞,鎭守京師,職責事權之重,有非微分所敢當者,區區自處之義,蓋嘗畢陳於昔年引對之日矣。殘喘奄奄,餘景無幾,瞻依宸極,尸祿閑司時,奉朝請以卒犬馬之誠,至於一切重任,不復敢爲冒膺之計,卽是臣血忱至懇,而天地父母,全保生成之恩也。今若以時月之稍久,晏然趨承於昔所辭巽之地,則無論臣去就之如何,不瑕有傷於曲遂之大造耶?況臣病狀,一味沈淹,旬日之內,實無蠢動之勢,不早陳列,冀賜變通,亦臣之罪也。玆敢畢露衷悃,仰瀆聖聽,俯垂愍憐,收還前命,以全微尙,以安賤分,臣不勝屛營祈祝之至。取進止。答曰,省箚具悉卿懇。留都當更命,而卿其安心善攝焉。仍傳曰,遣史官傳諭。
戊寅七月十四日辰時,上具布裹翼蟬冠·視事服,御涵仁亭。望祭親傳香入侍時,行都承旨南泰會,右承旨趙重晦,左副承旨張志豐,右副承旨李泰和,同副承旨李嘉遇,記事官李祉承,假注書李枰,記事官鄭昌順·柳敍五,以次侍立。傳香罷後,藥房提調李成中進曰,茶飮其已進御乎?今日則不可不診候矣。上曰,欲爲之則爲之。內局提調來待于集賢門事,榻前下敎。出榻敎五衛將朴載河來待事,榻前下敎。出榻敎諸臣遂退出。
戊寅七月十四日巳時,上御崇文堂。藥房入診,五衛將朴載河同爲入侍時,提調李成中,副提調南泰會,五衛將朴載河,記事官李祉承·鄭昌順·柳敍五,醫官皮世麟·許礈·李興文·鄭允協·慶絢·金福齡,以次進伏訖。成中曰,俄間聖候,何如?上曰,一樣矣。成中曰,令醫官診候,何如?上曰,依爲之。世麟等診脈訖,世麟曰,脈候左三部沈遲,右三部小浮不實,與前一樣矣。上曰,首醫入侍可也。成中曰,理中湯依前進御,似好矣。上曰,前後服此藥,雖有效驗,良亦支離矣。成中曰,此藥性味,乃是當劑,前後見效旣多,今日亦不可不進御矣。上曰,此藥前後連服,今則見亦苦矣。成中曰,理中湯若不進御,則此時聖候如此之中,當更進他藥乎?履亨進伏,上曰,首醫診脈可也。履亨診候退伏曰,脈候左三部沈遲,右三部似虛而不實,脾胃脈度亦大矣。成中曰,首醫入侍,理中湯停當劑進,何如?上曰,近得暑感,咽喉亦似熱矣。履亨曰,理中湯不可不進御矣。上曰,今則予氣差勝,理中湯不緊,而提調及首醫若是懇請,不可不許服矣。成中曰,貼數依前劑入似好矣。上曰,依爲之。成中曰,茶飮亦連爲進御似宜矣。上曰,茶飮亦劑入可也。上曰,予年今至六十五,實是料外,近日日三開講,豈有他念?頃夢如復侍昔年開講之時,覺來此心,一倍愴感,是故,旣命開講則亦不可正名,旣已正名則一日三講,烏可已乎。頃日金奉朝賀以爲衰老之年,若高聲讀書,則氣易升病亦易發云,而今則予氣强健,比前差勝,雖當盛暑之節,終日臨講,而亦不知有傷損者,抑是近日無寓心之事,而味讀古書之致耶?,明年五月之前,若無事脫縗,則可無恨矣。泰會曰,提調旣已診候,先爲退出,何如。上曰,依爲之。上曰,朴載河進伏。上曰,予之見爾,是料外之事,而汝之今日入侍,亦汝料外之事矣。載河曰,國恩罔極,出萬死得一生,今日入侍,臣何敢望也?上曰,汝年幾何?載河曰,臣之今年四十七矣。臣以無似之身,偏被聖恩,自此可復見臣父於地下矣。闔門感泣,無計圖報,臣罪益增,尤不知死所矣。上曰,汝之被罪,卽乙亥年耶?以黨論之故,伊時果刑訊,而愛恤武士,卽昔年聖心,玆庸錫汝一弓,須勿忘此之意。昔管夷吾告於其君曰,願君毋忘射鉤之時,臣無忘在莒之時,今予於汝,當不忘,汝亦體此念,以此弓傳之於汝之子孫,而爾必戒之曰,以黨論之故,幾死於乙亥,蒙恩得生,而此弓卽君賜之物,子孫須勿忘此意,毋或爲走作別般道路,以我爲鑑,可也云爾,則在汝亦可謂不負我今日之意矣。汝曾經水使,而今爲五衛將,自此,予亦當進用矣。載河曰,臣父亦屢受國恩,而臣又以無似之身,過蒙生成之澤,豈復有加爵之望乎?上曰,汝之兄弟幾人耶?載河曰,五人矣。上曰,承旨書之。上曰,朴載河豈止甄復於五衛將乎?日後待相當窠,卽爲備擬,至於朴載漢·朴載洙,尙今沈滯,其涉可矜,摠府宣廳外任中,待窠卽爲調用事,分付銓曹。出傳敎上曰,具宅柱亦沈滯久矣。上曰,事已同矣,用豈異乎?同是一體之人,或用或否,是豈用人之道乎?宣傳官有窠,前宣傳官具宅柱一依朴奎漢例除授。出傳敎上曰,朴載河容貌如武士,而其人亦寬矣。泰會曰,容貌甚偉矣。上曰,朴載河先爲退出。上使泰會命讀昨日注書傳諭領相時回啓,泰會讀訖。上曰,領相果來到於東門外矣。泰會曰,然矣。上曰,何時來到云耶?泰會曰,聞注書所傳,則昨日夜深後來到云矣。上曰,入侍注書昨日傳諭於領相耶?泰會曰,此注書卽實官,而昨日傳諭,卽廳注書進去矣。上曰,書啓何時入啓耶?注書出去問來。臣祉承承命出還奏曰,書啓罷漏後始入啓云矣。上曰,李潭一言,風浪大起,趙榮順之挾雜,人孰不知耶?黃柙則無可言,而潭之上書,外面觀之,雖似公言,其裏面則傾軋挾雜,亦有甚焉,此豈予所以知渠之意耶?此非渠一時所見,其本心然矣。上曰,堂錄三十二人,予亦以爲如何矣,潭之書果出矣。五人已無可言,而其外四人則已補外,又一人陞六,所餘不多矣。今日玉堂牌去來如何耶?泰會曰,未能詳知矣。上曰,注書出去問之。臣祉承承命出還奏曰,李福源廣州地在外,李海重·李敬玉,俄始出牌云矣。上曰,玉堂牌去來,若又不入來,勿爲呼望可也。上曰,李敬玉·李潭之傾軋,業已知之,於渠有何撕捱之端而然,旣被其斥,其所違牌,固非異事,而李海重,則幾年之後,初見命牌,何可再違,事之寒心,莫此爲甚,嚴飭其令膺命。出傳敎諸臣遂以次退出。
戊寅七月十四日酉時,上御居廬廳。承旨入侍時,同副承旨李嘉遇,假注書李枰,記注官呂弘㦿,記事官柳敍五,以次進伏訖。上曰,領相到闕下云耶?嘉遇曰,來詣闕下云矣。上命臣枰曰,領相入侍事,出往傳諭。仍下敎曰,儒臣李海重與下番,持召對冊入侍事,亦爲傳諭。臣枰承命出來。
戊寅七月十四日酉時,上御居廬廳。承旨入侍,記事官李祉承追後入侍時,上曰,承宣釋褐之前,幾番參榜耶?李嘉遇曰,或參於公都會,或參於升庠,而科數不足,大科則老而始得之矣。上曰,常時大科工夫,何如耶?嘉遇曰,小時所工,未能着實,學表不成,學策又不成,而決科之年,始做賦七十餘首,前後工夫,不過如斯,而其間科儒之間雜說話,猥不敢仰達矣。上曰,承宣常居齋乎?嘉遇曰,爲見科計,屢年居館矣。上曰,居館好耶?嘉遇曰,雖不得已居館,豈有別般滋味乎?上曰,然則薄陋乎?嘉遇曰,在寒士得食,亦幸矣。上曰,下番翰林,亦嘗居館耶?柳敍五曰,臣亦嘗時時出入於泮中矣。上曰,爾則何年爲大科耶?敍五曰,決科在於甲戌矣。上曰,注書則何年決科耶?臣祉承曰,臣則乙亥年討逆庭試榜矣。上曰,其時出何題耶?臣祉承曰,卽經始靈臺賦也。上曰,承旨旣居龍仁,龍仁亦多士夫耶?嘉遇曰,士夫多居焉,有庭試壯元二人矣。上曰,誰某耶?嘉遇曰,臣居其一,而鄭啓周亦居在龍仁矣。上曰,此外更無士夫耶?嘉遇曰,前獻納李星慶父子,亦居之矣。上曰,李星慶本是龍仁人耶?嘉遇曰,卽京華之人,而寓居龍仁之後,父子連爲大科,仍以爲福地而奠居矣。假注書李枰還伏,臣祉承遂退出。
戊寅七月十四日酉時,上御居廬廳。假注書臣李枰奉命還爲入侍奏曰,領相自闕下仍往私次,故,臣往其家,傳諭聖敎則方入來矣。上曰,領相入侍。領議政李天輔追後入侍進伏訖。上曰,領相入來,講筵姑止之。天輔曰,聖候近來若何?上曰,秋序已半,心甚爲愴矣。今見卿有恧忸也,若有勿疑之心,豈見欺於李潭乎?天輔曰,不幸當堂錄,已知有如此之事矣。臣之惶悚,固不足道也。以此之故,至煩聖慮,臣之罪也。本事聖上,何可一一照察也?以洪檍,若曰有嫌於臣,而臣以此拔之,則臣以此之心,豈敢爲國事乎?且臣有何氣力,其能自斷拔之乎?上曰,此則予已料之矣。夜寢思之,予謂以卿之怯,何能拔之耶?天輔曰,聖上每以爲怯,臣之怯狀,自上庶已洞屬矣。所可痛者,臣心未能見孚,尙未俯燭其實狀也。上曰,因右相之所奏釋然,而當初致疑,莫非予昏憒之致也。天輔曰,本來堂錄之法,文衡有之,則非臣所可周章,其中一人,若有異論,則不能成圈,例固然矣。以洪檍之見拔,驅之於臣身者,豈不異乎?右相·文衡,雖欲私申思運·安杓,其僉議若不同,則豈可成圈乎?且申思運闒茸之說,亦過矣。思運爲人可惜,文學且優,此乃僉議攸同,豈非可參者耶,與右相寸數言之,則旣九寸矣,但其派無顯達者,而其人則寒雋也,寒雋,豈不可取乎?若非僉議之所同,則臣雖多怯,豈以右相之九寸,爲難言耶?安杓則非但能文,本是經學之士,受學於儒者門下,亦豈非可惜者乎?上曰,於誰爲受學乎?天輔曰,故判書李縡矣。李敬玉,殿下庶幾或見之,其心純實,儕友有信義,且解事而可用者矣。李蓍建則蓬來君之孫,且場中實才,李壽勛則故參判李東郁之孫,朴泰淳之外孫,豈非可參者乎?且館錄後則新榜中權噵。元義孫輩,不可不入之,故自多人矣。但外議以李蓍建,爲金範甲疏下言之,而考其年則不過十五歲間事也。且其祖父,則受學於先正臣宋時烈,雖曰參疏,兒時事何足責,而臣則亦不知以此爲言也。其爲人有孝行安貧,豈可其云云耶?許多人將棄之主錄之,臣亦宜惶恐矣。上曰,尹蓍東·申思運爲注書時,同爲出六矣,其時見之則思運,則明敏似不足,蓍東則若影矣,蓍東則不疑,而思運,爲疑矣。蓍東爲之,此則有做錯者矣。然人之淸濁美惡,人人何可同也?有爲則似猛,故予勉飭矣。安杓則宗海之子乎?天輔曰,然矣。潭,兒時受學於杓云矣。上曰,若大奸巨慝則不顧六寸,以如此事何可駁,雖請之云,而以六寸間請之何怪耶?天輔曰,安杓元非請者矣。上曰,潭於卿,受學云,然乎?天輔曰,非學也。親如一家,至親之間而如此,苟或臣賢則何至此乎?上曰,予不知人矣,而卿亦不知人矣。日夜思之,李潭非矣,予以爲潭則不爲矣。爲此者,可謂人不可信也。黃柙則自撕捱,仍彈三人,榮順則全爲辱卿之意,而實則傾軋也,潭則坐於其圈,斥其圈中之人,非矣。而至於若入直則陳箚改正云,有何愚者,隨渠而上箚乎?天輔曰,若論申思運·安杓,則只論其人可也,而執言於右相文衡者,豈不太過乎?上曰,此則不然。若有不合者,或引右相而爲之,或引文衡而爲之,則年少輩此言,無足怪矣。所可非者,坐於堂錄,斥其堂錄者也。譬若新婦,未脫繡飾,而譏其同類新婦者也。天輔曰,李商芝事,臣有不安者,以臣之故,前後言官之見罪者,凡幾人也,於臣豈可安乎?如臣之相不滿之稱,何罪也,以百潭百芝,對而言之,臣亦安之。上曰,予以爲何謂不滿云爾,則不對以實,指以目下事云者,不順矣。天輔曰,年少輩無怪矣。上曰,年多者亦爲之矣,昨日李碩載爲之矣。天輔曰,碩載則純實之人也。上曰,碩載以商芝處分爲過云,彦衡雖不尊慕云,故予曰,見虎而驚者,傷於虎故云耳。天輔曰,尊慕則不稱矣。上曰,勉飭矣。李潭之傾軋與否,予不究潭之心也,君使臣以一事皆疑,則臣何事君乎?予於潭,只論本事,而不疑其心,但知人則難矣。李潭召試時獨坐見之,予則以爲是矣。近來兩班爲名者,誰欲觀之耶?舍其公私觀之,此則是也,而今此所謂傾軋也。天輔曰,以不滿大臣之言,罪經幄之臣,而補外則豈不太過,而若以外人知之,則豈不謂過重處分乎?且以臣心之不安,爲如何哉?惟冀亟寢還收之命矣。上曰,商芝雖曰學士,不過黃口小兒也。予初則曰,不能慣於心經矣,以讀書之聲聞之,則知其讀書與否也。聞其聲而可知其讀書矣。然以目下事,歸之於不滿云者,豈不過甚乎?然卿之所奏如是,何難還收,當還收矣。天輔曰,臣病情久難入侍,退去矣,遂退出。上曰,注書來近。臣承命進伏,上曰,汝往于右相處,領相旣已入侍,事已帖然矣。徽寧殿獻官入參事傳諭。臣承命先爲退出。
戊寅七月十四日初更,上御崇文堂。右相入侍時,右議政申晩,左承旨李惟秀,假注書李枰,記事官鄭昌順·柳敍五以次進伏訖。晩進曰,日熱特甚,聖候何如?上曰,秋暑太甚,苦哉。晩曰,臣等之去就,上煩聖慮,惶恐矣。上曰,是誰之咎,予之昧人之致也。今番五人之賢否,予未的知而卿之奏達之前,自有默會者矣,蓋以領相之怯,豈能拔洪檍乎?予則未之信矣。以領相疏觀之,則都是不讀書之致,尙誰咎哉?晩曰,臣行已不似,得此私族黨之名,慙愧慙愧。上曰,若大奸巨慝則拔之無怪,而不然則以欲拔之心,言于予,非矣。商芝以麤悖二字,目潭謂奏,而悖之目,未可信也,麤字則似不足怪矣。商芝,乃卿之妻姪云,然乎?晚曰,然矣。昨夜李碩載曰,李商芝處分爲過云,故欲釋之矣。李彦衡以處分之過重爲達,故予曰大幅衣速脫爲答矣。擧世於領相不好,何也?領相見嫉,莫非調濟之故也。潭之本心,傾軋與否,姑捨,所爲觀之則皆傾軋矣,前頭必有戰也。商芝旣已麤悖言之,則潭亦不必默然矣。潭之於安杓,旣已六寸則以驕妄駁之者,尤極非矣。若大奸巨慝則奚論至親,而不然則潭尤豈不非乎?領相,旣已入來,卿又出仕,爲宗國喜之,而所可慮者,豈意此後又無此等事乎?卿於商芝,爲作三寸則雖異於禮判之打洪樂命也,何不責之乎?商芝之年幾何耶?惟秀曰,三十矣。上曰,予視之以少年矣,然則立年矣。向者趙重晦曰,流波必長之說,是矣。晩曰,聖敎至當矣。上曰,若不可爲之之人,或以大臣之族黨爲之,以文衡之切姻爲之,則年少直氣輩之彈駁,無足怪矣,此則卿亦不以爲異也。上曰,承旨書之。上曰,李商芝所爲,何可無飭,而領相所奏其懇,特寢補外之命,前縣監仍任。出傳敎上曰,李敬玉供辭入來,持入,諸臣遂退出。
戊寅七月十四日四更,上具衰服,自賓陽門出,行都承旨南泰會,右承旨趙重晦,左副承旨李泰和,同副承旨李嘉遇,記事官李祉承,假注書李枰,記事官鄭昌順·柳叙五,以次侍立。上明政殿月臺乘輿時,藥房提調李成中進曰,湯劑已煎置矣。上曰,入之。南泰會曰,右副承旨張志豐實病難强,方在院而不得參陪從矣。上曰,承旨書之。上曰,承旨張志豐許遞,其代參知洪梓除授,先入侍後謝恩。出傳敎上仍詣齋室,自齋室詣孝昭殿東庭板位,行望祭時,都承旨南泰會曰,行禮之時,外庭喧譁,至徹于內,極爲駭然。兵曹當該郞廳,推考何如。上曰,堂郞竝推考可也。出擧條洪象漢曰,前頭幸行時,世子於弘陵,當有辭陵禮乎?上曰,押尊處無之矣。上還入大內,諸臣退出。
上在昌慶宮。常參以代理停,經筵停。
孝昭殿望祭親祭罷後,大殿,政院·玉堂單子口傳問安。答曰,罔極知道。藥房口傳問安。答曰,罔極知道。朝廷二品以上·六曹堂上·宗班單子口傳問安。答曰,罔極知道。
世子宮,政院·玉堂·藥房口傳問安。答曰,罔極罔極。
趙重晦達曰,明日常參,取稟。令曰,停。
李泰和啓曰,明日次對,兩司無進參之員,除在外呈辭受由外,未肅拜不爲行公人員,竝待開門牌招,以爲推移入侍之地,何如?傳曰,允。
洪梓以御營廳言啓曰,本廳新造旗麾祭,今月十六日子時,依定奪南小營近處,大吹打放砲設行之意,敢啓。傳曰,知道。
又以兵曹意言啓曰,卽接西所衛將牒報則明禮門南邊宮墻一間許,曜金門北邊宮墻二間半許,今日雨水頹落云。令紫門監爲先把子圍排,急速修築,而金虎門入直砲手二十五名,除出十名,明禮門南邊宮墻頹落處把守,十五名,曜金門北邊宮墻頹落處把守,限修築間各別守直之意,敢啓。傳曰,知道。
上在昌慶宮。常參以代理停,經筵停。
下直,春川縣監柳正源。
李嘉遇達曰,明日常參,取稟。令曰,停。
趙重晦達曰,掌令任鏡觀再達煩瀆,退待勿論。令曰,知道。
李泰和以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李惟秀達曰,右承旨趙重晦,右副承旨洪梓,今日不爲仕進,卽爲牌招察任,何如。令曰,依。
李嘉遇達曰,吏曹判書李日事違召,終不膺命,事甚未安,卽爲牌招察任,何如?令曰,依。
傳于李泰和曰,大臣·備局堂上,來詣于明政殿後。
趙重晦啓曰,吏曹判書李,參判沈星鎭牌不進推考傳旨,今方捧入,而特敎開政之下,不卽擧行,事甚未安。判書·參判所當竝請牌招,而判書朝已令招不進,係是一日三牌,參判更卽牌招開政,何如?傳曰,允。
李嘉遇啓曰,吏曹判書李,參判沈星鎭再牌不進矣,開政命下之後,如是違牌,事甚未安。判書·參判,所當更請牌招,而一日三牌有傷事體,何以爲之?敢稟。傳曰,待明朝牌招。
傳于李嘉遇曰,政官斯速開政,望筒卽爲入之。
傳于趙重晦曰,召對爲之,來詣于明政殿後。
備邊司薦望,訓鍊大將洪鳳漢·鄭纘述·具善復。
掌令任鏡觀達曰,請瑞虎等兩賊孥籍,亟令王府擧行。請其時干連人英梅更令鞫廳嚴刑窮問,期於得情。請尹宅履·德喜等更令王府拿鞫嚴訊,以正王法。請島配罪人鼎九亟令王府依律正刑。請還收罪人桂永放送之令,亟令攸司依律處斷。請罪人彦杓·陽祚等仰稟大朝,更加嚴鞫得情。請稟于大朝,潤·東夏竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順稟于大朝,亟令王府更加嚴鞫得情。請稟于大朝,還收崔守仁定配之命,更加嚴訊,期於得情,請仰稟于大朝,爟·爣諸子,竝令絶島移配。請東星亟施孥籍之律。請緣坐罪人抗仰稟大朝,亟施孥籍之典。請徑斃罪人尙轇稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬以大逆律施行。請還收老郞·應昌兩罪人酌處之令,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏·李聖望放送之命,依本律還令仍前定配。措辭見上新除授司諫院正言李世演,時在京畿龍仁地,請斯速乘馹上來事下諭。答曰,不從。下諭事依達。
修撰李彦衡上書曰,伏以日月迅邁,孝昭殿祥事已過,徽寧殿禫制又訖,伏惟我大小朝孝思罔極,追慕益新,區區下懷,不勝悲隕之至。仍念臣學識魯莽,情跡臲卼,本不合於淸朝三司之列,而館職新除,忽下於乍出郊坰之日,自速置對,罙切惶懍,特放之命,出於意外,繼以牌召押臨,嚴敎荐降。臣於是,他不暇顧,顚倒出肅,半夜挾冊,獲近耿光,榮幸則極矣,而一身廉隅,放倒無餘,俯仰慙恧,尙何言哉?況臣新登筵席,略效愚忱,而奏語生疎,致勤聖敎,誨責諄諄,不啻若耳提而面命,念舊之諭,至及於先臣,眇末賤臣,何以得此?臣以惶以慼,有淚霑襟,誠莫知措躬之所也。噫,瀛館之選,非爲榮其身,乃爲其昵侍經幄,俾補君德,則地分之淸切,責任之緊重,元非尋常庶官之比也。矧當大朝鎭日開講之時,必須竗簡才彦,以備顧問然後,方可以不負其職,其不宜人人而濫竽也明矣。顧臣空疎,素蔑文學,半在蔭路,尤益荒嬉,經傳旨意,實所昧昧,今乃苟然充數,置諸講讀之列,責以啓沃之功者,幾不近於策駑駘而適千里也哉。然此以臣人器而言耳,至於臣之自來情地,實有惶蹙不敢自安者,雖荷大朝殿下天地生成之澤,得有今日,而一切言議之場,卽臣永謝之地也。論思之任,比言官,其責尤重,則假使臣之才具,有足而堪承,其何敢自同無故,仍因蹲冒,以益其罪戾也。玆敢略具短章,悉暴衷懇,伏乞邸下,察臣才分之不稱,諒臣情勢之難强,亟遞臣見職,以重榮選,以安賤分,不勝幸甚。且臣所帶春秋兼銜,與知春秋臣洪象漢,有從娚妹應避之嫌,亦望照例刊改,以存公格焉。答曰,覽書具悉。日月流邁,兩魂殿祥禫奄過,哀慕莫逮,一倍罔極。書辭令該曹,考例稟處。
黃海監司狀達,甕津居金武土里等渰死事。令曰,渰死人等,令本道恤典擧行。
戊寅七月十六日卯時,上御居廬廳。大臣·備局堂上引見入侍,右議政申晩,行知中樞府事李益炡,行禮曹判書洪象漢,右參贊洪鳳漢,左參贊鄭翬良,戶曹判書李宗白,兵曹判書申晦,行副司直李益輔,行訓鍊都正具善復,行副護軍鄭汝稷,行副司直金善行·徐志修·金相福·金陽澤,開城留守金致仁,掌令任鏡觀,校理南綺老,左副承旨李泰和,假注書李枰,事變假注書朴道天,記事官鄭昌順·柳敍五,以次進伏訖。晩曰,秋雨太支離,聖體若何,咳嗽亦若何,而水刺之節,亦一樣乎?上曰,一樣矣。晩曰,湯劑已進御乎?上曰,氣差勝,服之何爲?晩曰,此,忠淸兵使申思彦狀達也。以爲上黨山城頹圮處修補時,物力不足,請得軍餉米三百石,軍需錢二百兩,役軍則以淸州新選編伍軍及本城屬城丁軍,依前給糧,限一二日赴役事,請令廟堂稟處矣。山城樓堞之頹毁如此,不可不及時修繕,則合有軫念之道,在前亦多有許劃物力之規,而所請過多,特加參量,軍餉耗米一百石,軍需錢二百兩許給,役軍則依狀辭亦爲許施,何如?上曰,休民爲上,不急矣。此時豈可用民?置之。出擧條晚曰,陵幸當前,都監多有擧行之事,金聖應罪罷,亦已久矣。上曰,擧行者多,敍用可也。仍命書仍任傳敎。晩曰,頃者朝講,政府不得備員,右參贊金漢喆坐罷未敍矣。上曰,敍用可也。此外特進官,亦有罷職者耶?晩曰,以堂錄散點事,李鼎輔亦在罷職中矣。上曰,予全然忘之矣。金漢喆亦入其中耶?晩曰,然矣。散點多寡,自古不計,而今番則多有辭說,亦觀世道之浮囂矣。上曰,非雖非矣,此則非李潭之罪矣。領相旣已散點事,上箚請推矣。潭之爲言,亦不怪矣。若無鄭煥猷,則豈有辭說乎?鄭煥猷亦不得爲四點者矣,此果浮囂也。棖也慾焉得剛,欲爲生毛而人皆點之,亦非公也。上曰,南有容不知爲罷職事,以東一房掌議,牌招圈點矣。圈點人多則豈不優矣,而前日圈點事,誠野俗矣。參判以上,皆入圈耶?晩曰,然矣。上曰,承旨書之。上曰,前判書李鼎輔,前右參贊金漢喆,前參判李昌壽,前大提學南有容,前參議洪樂性,竝敍用。出傳敎晩曰,貨蔘被執,此是商賈之事,而近來自軍門,無論貿銀貿銅,亦有貿蔘被執之擧,事之不當甚矣。此後各別嚴飭禁斷,何如?上曰,所奏誠是。嚴飭禁斷可也。出擧條晦曰,日前筵中,因戶判所達,本曹封不動錢二萬兩,有許貸之命,而臣於伊時,行公屬耳,未諳曹中事例,遺在多寡,故未免泯默而退矣。卽今曹中錢儲,雖曰有裕,此是前後判書之所艱辛儲蓄者,旣是封不動則一朝割出,誠甚重難。且取考前例,元無以錢取去之事,無前之規,實難創開,而度支亦有封不動錢儲,則何可不自取用,而必欲請貸他司之封不動者,臣未知其得宜也。事例如此,故敢此仰達。戶曹判書李宗白曰,重臣所奏,固知出於有司惜費之意,而但目下經費之匱乏,前旣詳悉。且臣筵稟請貸之時,大臣以二萬兩酌定,旣有成命,則到今覆難,恐非共濟之義矣。上曰,典守之臣,如是陳達,無怪矣。大臣之意,何如?晩曰,兵判之如是陳達,誠無怪矣,而度支形勢,實多可悶,旣有成命,今番則許貸,而後勿爲例宜矣。上曰,旣許,依前下敎施行。出擧條晩曰,卽見京畿監司趙暾報牒,有不可不經稟者,今番陵幸時水刺間,依今春例只晝停待令,陵所則外邑不爲待令事,纔有下敎矣。陵所亦令待令,似宜矣。上曰,置之可也。晩曰,植炬取考甲子前例,陵內則以樹木挾途之故,不爲植炬矣。今番何以爲之乎?上曰,依甲子年例,植炬止於洞口外可也。出擧條象漢曰,今見江原監司沈鏽狀達,則淮陽民方重建子十二歲兒世軍,與其父往耘田間矣,大熊囕其父,世軍挺身以鎌打熊,前進連打則厥熊捨其父而囕殺世軍,其父則得免於死云。故臣曹方以旌褒回達,而世軍事無異於楊香,誠爲卓絶,不可旌閭而已,故敢達矣。上曰,此豈循例處之乎?其涉稀矣,亦涉矜慘,令本道恤典從優擧行,特爲旌閭。出擧條益炡曰,時囚中東萊前府使李裕身,今當勘律,而伏聞日昨筵中,有下詢大臣後處之之敎,故敢此仰稟矣。申晩曰,潛商,若現捉則不但我國人,潛買之倭人,亦與我國人同律,乃是約條矣。今此李裕身之所坐,追聞其時事實,其不爲狀聞,恐生邊釁而然云。此雖出慮邊門之意,而其在嚴邊禁之道,不可不嚴處矣。上曰,飭已行,初欲特放,而欲聞其供仍之,今聞所奏,律豈輕也而然?我國之人,或聞或否,前後萊伯,或不能或能,而至於彼我約條,前伯知而不聞,今伯聞而不擧,有違約條則一也。噫,交隣之道,信而已。若是無信,能以交隣乎?或聞或否,事當間隔,而不守約條,前後一也。予則曰,所重在此,只律我國人,是何法律?李裕身施以制書有違之律,時府使趙曮雖已擧職,擧一遺大,其在嚴邊禁之道,亦不可無飭,拿問而不無差等,施以不應爲私律。益炡曰,其時訓別大臣,以依續典拿處爲請,而此與當初潛商時知情者有異,似當有分輕重照律矣。上曰,此則與前萊伯,一體照律可也。出擧條上曰,如此然後,彼人聞之,亦當懲戢矣。益輔曰,若飭約條則司空麟梟示然後,可飭矣。上曰,然則訓將事,亦非矣。相福曰,尹泰淵旣已定配,則訓將亦豈獨免乎?上曰,所奏誠是矣,誠是矣。兩次次對,始聞公言矣。彼宰臣誠美矣,而能不墜其先矣。晩曰,聞東萊府使善治云矣,失之則可惜矣。上曰,渠則欲上來矣,渠則必爲好矣。晩曰,此則然矣。上曰,萊伯,當擇之矣。上曰,承旨書之。上曰,今聞備堂金相福所奏,大覺處分之誤矣,旣覺其誤,又何因循?前訓將金聖應不開其路,其何潛商,前後萊伯,亦何被律?尹泰淵之身爲帥臣,巽軟其職,惟令是從,焉可不投畀,而其本則訓將本末倒置之說,誠爲得體,數次次對,乃聞公言,庶有白首復次對之效矣。前訓將金聖應事,當與泰淵,同施其律。而噫,老老及人,卽絜矩之道,金聖應有望百偏母,特貸投畀之律,施以五等告身之典。出傳敎上仍命書賜金相福皐比典之傳敎。翬良曰,備堂有懷則陳,是自是職分內事,不必賜賞矣。上曰,今日多聞好言矣。象漢曰,訓將旣已處分則李益輔之言,亦宜俯從矣。上曰,司空麟,旣配蝟島,何必加罪耶?仍曰,訓將旣已處分,摠戎使不可無飭矣。晩曰,摠戎使則異矣。善行曰,遮蔘而朝廷旣許之,旣異潛商矣。雖非善爲之事,不必爲罪矣。志修曰,臣則不知,而彼執後則無罪,而前則有罪矣。相福曰,臣雖不知本事矣,朝家旣已許之,罪之事甚如何矣。陽澤曰,當考年月,擇其前後處分則好矣。上曰,訓將則彼執前潛商矣,此則有差等矣。晦曰,今番陵幸後隨駕軍兵犒饋,當待下敎擧行,而今春犒饋,以乾物上下矣。今番則何以爲之乎?敢稟。上曰,依今春例爲之可也。出擧條上曰,今日兩司,皆備乎?泰和曰,諫院皆違牌矣。上曰,此則付之執法之臣可也。鏡觀曰,申飭之下,諫院諸臺,皆違牌不進,一倂罷職,掌令愼爾復,亦爲違牌,一體罷職,何如?上曰,依爲之。出擧條違牌臺諫,掌令愼爾復,大司諫沈墢,司諫柳健,正言尹光暹,竝罷職事,榻前下敎。出榻敎多臺有闕,政官牌招開政事,榻前下敎。出榻敎上曰,承旨書之。上曰,將任體重,訓將薦望,依例擧行。出傳敎上俯詢于陽澤曰,卿自豐德上來不遠,邑弊何如耶?陽澤曰,臣以豐德事,每欲一陳,今承下詢,敢此仰達。臣在任時,依朝令刷來本府民之流徙松都者,還集居接,爲三百餘戶,而民不聊生,無以着根,不無來頭還散之慮,蓋本府與松都,只隔一岡,而本府地多陳廢,徭役煩重,松都賦稅輕歇,民之投屬,其勢固然。卽今安集之道,莫如査陳減稅,臣査出陳田,草樹成林處,欲爲上章,而徑遞未果矣。朝家若令道臣,另加精査奏聞,依續田例蠲減其稅,隨起執卜,俾無白徵之患,則還集之民,庶可安頓不散矣。上曰,所奏有意見,出擧條,備局登對稟處。出擧條上曰,元孫之講學何如耶?陽澤曰,臣再昨年補外後,經歲更得入侍矣,初則顔面不熟,故有時下問,而不頻數矣。屢次入侍之後,則顔面自然有熟,臣或有文義仰問之事,則卽爲下答,而亦有文義下問之事,則下問矣。臣則以爲沖年威儀動作,以兒少樣爲之無妨,而儼若成人,動作儼然矣。上曰,無惰樣乎?陽澤曰,果無之矣。上曰,行數則學幾行乎?陽澤曰,四月間則五六行爲之矣。自去月七行爲之矣。上曰,七行則過矣。諸臣以次退出。
戊寅七月十六日未時,王世子坐德成閤。諸承旨持公事入對時,同副承旨李嘉遇,假注書李枰,記事官李昌任,記注官呂弘㦿,以次進伏訖。令曰,承旨只此入來耶?嘉遇曰,臣與右副承旨洪梓,來待於閤外矣。召對有命,故洪梓則進去,只臣入對矣。令曰,其承旨所持者,何公事耶?嘉遇曰,臣竝持入矣。令曰,只此耶?嘉遇曰,到院者只此矣。令曰,讀之。嘉遇進讀黃海水使荒唐船申本一丈,北兵使淸人知情申本一丈,京畿還上申本一丈。令曰,踏達字以下。諸臣遂退出。
戊寅七月十六日申時,上御恭默齋。召對入侍時,參贊官洪梓,侍讀官南綺老,檢討官任㻐,記事官李祉承·鄭昌順·柳敍五,以次進伏訖。上曰,儒臣進講。綺老讀自上蔡惺惺,至體之則可見。上曰,下番進講。㻐讀自覺軒蔡氏,至便是便照底。上曰,承旨進講。梓讀自又曰敬以直內,至忘生徇欲爲恥。上曰,注書進講。臣祉承讀自五峯胡氏,至有過則喜。上曰,翰林進講。昌順讀自又曰予年十六,至所以爲深戒。上曰,下番進講。敍五讀自復之初九,至只是緊約束。上曰,儒臣陳文義可也。綺老曰,損掛所謂懲忿窒慾之說,其他忿思難,見得思義等語,殿下聖學深造,不待臣等所陳勉,而天理無窮,經義多奧,纔上得一層,便復有一層,關鎖重重,閫域疊疊。是故,古人有百尺竿頭進一步之戒,而求其用工處,不過正心·誠意·修身而已。然此三者之中,又求其要則正心是也。以程子之言觀之,整齊嚴肅則心可自一,而子思之言亦曰,喜怒哀樂,發皆中節,天地位焉,萬物育焉。近日殿下,於諒闇靜攝之中,日三開講,孰不仰聖意也哉?臣以蔑學謏識,實無一分裨補之策,而加意講學,竊所望也。上曰,予已老矣,豈復有長進之望乎?呂伯恭嫌飮食不如意,便打破家事,此其氣質粗暴之致,予則雖無學問之工,至若飮食一節,則不嫌精粗,不擇溫冷,雖不適口,亦且進御矣。梓曰,伯恭之氣質,果是粗暴,而其所變化,足可尙矣。上曰,伯恭之打破家事,譬如父敎其子,或有不如意者,則其父便發怒而鞭撻其子矣。梓曰,聖敎誠然。至如父子之間則責望甚厚,其父或怒其子而打之則恩情自然反夷。故古人有易子以敎之戒。上曰,此言然矣。爲父之心,必欲其子盡善盡美,不有毫髮未穩處,故若身自敎之,而或有不如意者,則必怒而打之,不惟恩義反常,而其所爲學,亦必不成矣。梓曰,孔子之於伯魚,問學詩學禮而繼之曰,不學詩猶正墻面,不學禮無以立,而陳亢聞其言,退而語乎人曰,吾聞君子之遠其子也。聖人敎子之法,於此亦可觀矣。上曰,孔子此語,極渾厚矣。梓曰,聖敎至當矣。上曰,予之敎元良,亦然矣。今日聞開講云,兩筵皆爲之耶?梓曰,臣以持公事入對事今下,故來詣東宮閤外,而此際又有召對入侍之命,俄過春坊聞之則小朝兩筵,皆已爲之云矣。㻐曰,上番已悉陳文義,而以日前射者立的之下敎觀之,殿下學問高明,已知其的矣。伊川盛年無損之說,卽學問之效也,臣切望殿下日召臣等,加意講學焉。上曰,人誰不知其的乎?知之不難,行之爲難,此予所以莫知所適者也。㻐曰,聖敎每事退托,全小奮發之意,臣嘗聞聖人之血氣雖衰,志氣不衰,殿下旣眞知其的,則更何有難行者乎?上曰,予老矣。欲以衛武爲的,而氣質亦下於衛武,亦豈敢望耶?㻐曰,此則聖敎過爲謙讓矣。衛武之於文·武,不啻落下幾層則殿下之自處於衛武之下者,雖出於不自聖之意,而志氣或由是而退沮,則臣亦不勝私憂過慮之至也。上曰,儒臣何蔑視衛武耶,老而好學,作抑戒詩,其氣質可嘉矣。梓曰,聖敎誠然矣。以抑詩觀之,非賢哲之君臣則必不然也。上曰,衛武世家,後日入侍儒臣,持入可也。綺老曰,校理李福源自廣州上來云,牌招何如?上曰,今聞校理李福源自鄕上來云,卽爲牌招察任。出傳敎上曰,李敬玉供辭,下敎日入之。諸臣遂以次退出。
上在昌慶宮。常參以代理停,經筵停。
下直,江東縣監洪良漢。
李嘉遇達曰,大司憲未差,執義李壽德,掌令任鏡觀呈辭,一員未差,持平權瑞東未肅拜,柳觀鉉在外,今日以監察茶時之意,敢達。令曰,知道。
趙重晦達曰,明日常參,取稟。令曰,停。
藥房提調李成中,副提調南泰會啓曰,伏未審日間,聖體調攝若何,憊眩之候,寢膳之節,亦何如?湯劑五貼已盡於昨日,臣等卽與諸御醫入侍,診察聖候,議定繼進當否爲宜,臣等不任區區憂慮,敢來問安,竝此仰稟。答曰,知道。氣則一樣矣。
趙重晦達曰,左副承旨李泰和今日不爲仕進,卽爲牌招,何如?令曰,依。
以左副承旨李泰和牌不進罷職令旨,令于趙重晦曰,推考徽旨捧入。
趙重晦啓曰,吏曹判書李,參判沈星鎭牌不進推考傳旨,今方捧入,而開政命下之後,尙未擧行,事甚未安。判書·參判更卽牌招開政,何如?傳曰,允。
傳于趙重晦曰,編次人使之入來。
傳于趙重晦曰,藥房入診,編次人同爲入侍,吏判有下敎事,亦爲入侍,來詣于集賢門。
傳于趙重晦曰,編次人上下番,持晝講冊,來詣于明政殿後。
掌令任鏡觀達曰,臣年紀衰邁,疾病沈痼,豈敢冒居於言責之地?而十年逖違之餘,旣切瞻天之願,申飭之下,坐犯違傲,分義亦甚惶悚,黽勉入參於大朝,次對罷退之後,仍爲傳達而出矣。追聞昨日筵臣,以臣之請罷違牌諸臺也,不爲歷擧其職姓名,有所非斥云,而坐席稍間,全然聽瑩失例之辜,不卽自引,至於晏然傳達,虧損臺體,莫此爲甚。其何一刻蹲仍於臺次,以重犯冒昧之罪乎?請令遞斥臣職。答曰,勿辭。
兵批啓曰,同知中樞府事許昇·崔始崙,僉知中樞府事金福齡,素抱奇疾,近甚危篤,翊衛司翊贊尹之彦,積年痼疾,日益添劇,俱爲呈狀乞遞,有難强令察任,竝今姑改差,何如?傳曰,允。
有政。吏批啓曰,新除授敦寧都正金爟戶奴呈狀內矣,上典見方在鄕,病委床席,萬無起動之望云,依例改差,何如?傳曰,允。
吏批啓曰,新除授懷德縣監金履復呈狀內矣,身於本邑有狀奴婢十餘口,法不當冒赴,卽速遞改云,守令於本邑,有田十結,或狀奴婢十口以上者,啓聞遞改事,載在法典,懷德縣監金履復,依例改差,何如?傳曰,允。
又啓曰,大司諫今當差出,而擬望之人乏少,承旨竝擬,何如?傳曰,允。
吏批。判書李進,參判沈星鎭進,參議未差,右承旨趙重晦進。元景淳爲大司憲,黃仁儉爲大司諫,李宜老爲司諫,金勉行爲獻納,李厚達爲掌令,嚴璘爲正言,鄭尙淳爲應敎,李憲默爲弼善,金致讓爲說書,徐命天爲兼輔德,洪準海爲兼弼善,具允明爲兵曹參判,洪樂性爲戶曹參議,尹東昇爲兵曹參知,南有容爲元孫師傅,李鼎輔爲典醫監提調,李昌壽爲典設提調,李聖檍爲右通禮,李朝望爲相禮,李普寅爲敦寧都正,趙載履爲軍資判官,李正吾爲忠淸都事,李仁培爲慶尙都事,鄭恒齡爲全羅都事,李壽鳳爲黃海都事,金光國爲江原都事,玄光宇爲咸鏡都事,李興宗爲平安都事,李明煥爲忠淸左道京試官,任㻐爲慶尙左道京試官,李瀰爲全羅左道京試官,李命植爲平安南道京試官,許鏞爲愍懷墓守衛官,宋翼周爲昭顯墓守衛官,綾恩君單具允明,海南縣監鄭趾新仍任事承傳。
兵批,判書申晦病,參判未差,參議未差,參知朴昌潤入直進,同副承旨李嘉遇入直進。副護軍姜柱三·李德耉·安致宅·李壽鳳,副司直李鼎輔·金漢喆·李昌壽·南有容·吳遂采·尹東度·洪樂性·朴師訥·張志豐·李錫祥,宣傳官具宅柱除授事承傳。
傳于趙重晦曰,今番訓將望,不卽擬入,御將望,勿爲遲滯,卽爲擬入。
備邊司薦望,鄭汝稷爲御營大將。
趙重晦啓曰,新除授御營大將鄭汝稷卽爲牌招,以爲傳授命召之地,何如?傳曰,允。
傳于趙重晦曰,摠戎使薦望,斯速擬入。
傳于李嘉遇曰,摠戎使望,斯速擬入。
傳于李嘉遇曰,摠戎使望,斯速催促入之。
以校理李福源牌不進罷職傳旨,傳于李嘉遇曰,只推更爲牌招。
備邊司薦望,鄭纘述爲摠戎使。
以摠戎使望單子,傳于李嘉遇曰,卽爲牌招命召傳授。
趙重晦以吏曹言達曰,因弘文館校理南綺老上書,與都承旨南泰會,有春秋兼銜應避之嫌,覆達時誤引宮官之例,承旨所兼春秋減下矣。考見臣曹舊例則玉堂與承旨春秋相避者,玉堂所帶春秋之銜,皆許減下矣。校理南綺老所帶記注官之任,今姑減下,何如?令曰,依。
李嘉遇以兵曹言達曰,今七月十七日,私奴世貴稱名漢,自丹鳳門入來,差備門外擊錚,極爲駭愕,令攸司囚禁治罪,同門守門將權衡弼常時不能禁斷雜人,以致闌入,亦難免其責,推考何如?令曰,依。
全羅監司狀達,任實等官居幼學洪濟賢妻李氏等,爲虎囕死事。令曰,囕死人等令本道恤典擧行。
輔德任希敎上書曰,伏以臣弘文館副修撰臣任㻐,卽季父也,春秋兼銜,在法應避,而昏未覺晤,今始自列,伏乞离明,亟令遞改,以存公格,以安私義,不勝幸甚。答曰,覽書具悉。書辭,令該曹考例稟處。
戊寅七月十七日辰時,上御崇文堂。藥房入診,編次人同爲入侍時,提調李成中,副提調南泰會,編次人具允明,記事官李祉承·鄭昌順·柳敍五,醫官金履亨·許礈·金德崙·李興文·鄭允協·權尙殷·吳德新,以次進伏訖。上曰,承旨抽草紙書之。上曰,訓鍊大將洪鳳漢,卽爲牌招傳授命召。出傳敎上曰,御將有闕代,禁衛大將兼察牌招,聽傳敎。出榻敎上曰,吏判入來耶?泰會曰,俄入闕中云矣。上曰,吏判謝恩後入侍事,注書出去分付。臣祉承承命出還伏。成中請診,上曰,依爲之。履亨診脈退伏曰,脈候不均,左三部沈遲,右三部似虛,與前一樣矣。礈等診脈退伏曰,脈候尙不調,左三部與前一樣,右三部果不實也。成中曰,議藥何如?履亨曰,前劑入理中湯五貼,果已進御乎?上曰,二貼服之,而三貼則支離,姑未盡服矣。礈曰,泄候亦未瘳,理中湯似無妨矣。成中曰,此藥性味,旣是當劑,陵幸迫近,動駕前連爲進御似宜矣。上曰,承旨抽草紙書之。上曰,加減理中湯五貼,依前劑入。出榻敎成中曰,丸劑亦連爲進御乎?上曰,姑置之。成中曰,近來聖候連在靜攝之中,劑入丸劑着實進服,似無妨矣。上曰,提調如此,當進服矣,旣已診脈,提調率醫官退出可矣。成中退出,履亨等亦以次退出。吏曹判書李追後入侍,上曰,卿之撕捱過矣。斯速出去開政,可也?曰,臣之昨冬事,卽前古所無,俄者下敎,以爲有下問事,使之入侍,故臣不得已倉遑出肅,而視如司直肅謝,銓地一步,情勢實難行公矣。上曰,往事,何必齗齗爲說?伊時趙明鼎,全是使氣所致,至今撕捱,卿亦過矣,斯速出去開政,可也。曰,聖敎如此,臣不敢更達,而今若冒没行公,則人臣廉隅大壞,而其在朝廷,亦且爲累,臣決不敢承命矣。上曰,吏曹判書李語涉辭職,從重推考,使之出去,卽爲開政。出傳敎曰,嚴敎至此,臣實惶悚,今日政當出東壁,而前望中一人,方在罷職中,收敍何如?上曰,應敎前望中,罷散人敍用。出榻敎曰,監試迫近,八道都事中未經侍從人,一竝改差,何如?上曰,各道都事未經侍從人,竝遞差,今日政各別擇差。出榻敎上曰,他承旨入侍晝茶禮時刻漸迫。諸臣少退。諸臣遂以次退出。
戊寅七月十七日午時,上御居廬廳。承旨,編次人上下番入侍時,編次人具允明,承旨李嘉遇,校理南綺老,修撰任㻐,假注書李枰,記事官鄭昌順·柳敍五,以次進伏訖。上作述懷文畢,上命具允明曰,讀之。允明奏讀,上曰,予以召對冊持入爲敎矣。今此持來者,乃晝講冊也,乃中官之誤傳也。上曰,傳敎錯傳,當該中官推考。出擧條上曰,旣已持來,讀之。綺老讀中庸御製序文,自噫予於暮年月三講經,至舜何人也予何人也,有爲者亦若是,聖人豈欺我哉?㻐自讀若能有爲奚止於此乎,至美哉此予所以拜聖賢之訓,貽燕翼之謨者也。綺老曰,中庸言帝王之孝不過曰,宗廟享之,子孫保之,善繼善述而已。帝王之孝,莫大於此,而今殿下上奉七世觀德之廟,下有元良付托之賢,殿下之孝莫大於是,而七耋暮年,服衰居廬,躬行曾·閔之孝,以述懷之文觀之,追慕之思,溢於辭表,臣等竊不勝欽頌感歎矣。序文中法先王之事,行先王之道一句,卽我殿下平日繼述之要道也,伏願殿下,更加惕念,以爲宗社億萬年無疆之休焉。上曰,當銘心體念矣。㻐曰,以七十聖壽,方在居廬中,拱默則宜有法先王行先王之道矣。上曰,所奏是矣。所可憂者,力未及也。諸臣遂退出。
上在昌慶宮,常參以代理停,經筵停
趙重晦達曰,明日常參,取稟。令曰,停。
南泰會達曰,左承旨李惟秀,右副承旨洪梓,今日不爲仕進,卽爲牌招,何如?令曰,依。
李泰和達曰,掌令任鏡觀引避退待已至經宿,尙未處置,監察茶時及諫院闕達,俱涉未安。兩司除在外·式暇外,未肅拜不爲行公人員,竝卽牌招,何如?令曰,依。
趙重晦以弘文館言啓曰,校理李福源書批已下,與除授副應敎鄭尙淳,一體牌招察任,何如?傳曰,允。
又以侍講院言達曰,本院新除授說書金致讓除拜之下,不爲出肅,卽爲牌招察任,新除授兼輔德徐命天,時在京畿坡州地,弼善李憲默時在慶尙道慶州地,兼弼善洪準海時在平安道龍岡地,書筵入番事緊,竝斯速乘馹上來事,下諭,何如?令曰,依。
以左承旨李惟秀牌不進罷職令旨,令于李泰和曰,推考徽旨捧入。
以說書金致讓,執義李壽德,掌令李厚達,正言嚴璘等牌不進罷職令旨,令于李泰和曰,竝推考徽旨捧入。
以副應敎鄭尙淳牌不進罷職傳旨,傳于李嘉遇曰,只推更爲牌招。
以副應敎鄭尙淳再牌不進罷職傳旨,傳于李嘉遇曰,待明朝牌招。
李泰和達曰,司諫院獻納金勉行帶軍銜,任自下鄕,依定式遞差,令旨及禁推徽旨捧入之意,敢達。令曰,知道。
趙重晦以侍講院言啓曰,本院新除授兼輔德徐命天,時無職名,令該曹口傳付軍職,何如?傳曰,允。
兵曹口傳政事,副司果徐命天。
傳于李嘉遇曰,厚署柩材一部,擇送于所捧處事,分付該曹。
李泰和以兵曹言達曰,本曹佐郞金履獻身病猝重,勢難供職,宿衛重地,不可久曠,佐郞金履獻今姑改差,何如?令曰,依。
持平權瑞東達曰,請瑞虎等兩賊孥籍,亟令王府擧行。請其時干連人英梅,更令鞫廳嚴刑窮問,期於得情。請尹宅履·德喜等更令王府拿鞫嚴訊,以正王法。請島配罪人鼎九亟令王府依律正刑。請還收罪人桂永放送之令,亟令攸司依律處斷。請罪人彦杓·陽祚等仰稟大朝,更加嚴鞫得情。請稟于大朝,潤·東夏竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府更加嚴鞫得情,請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請東星亟施孥籍之律。請緣坐罪人抗,仰稟大朝,亟施孥籍之典。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬以大逆律施行。請還收老郞·應昌兩罪人酌處令,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏·李聖望,放送之命,依本律還令仍前定配。措辭見上新除授大司憲元景淳,時在京畿驪州地,司諫院大司諫黃仁儉,時在忠淸道洪州地,請竝斯速乘馹上來事下諭。掌令任鏡觀,以臣年紀衰邁,疾病沈痼,豈堪冒居於言責之地?而十年逖違之餘,旣切瞻天之願,申飭之下,坐犯違傲,分義亦甚惶悚,黽勉入參於大朝次對,罷退之後,仍爲傳達而出矣。追聞昨日筵臣,以臣之請罷違牌諸臺也,不爲歷擧其職姓名,有所非斥云,而坐席稍間,全然聽瑩失例之辜,不卽自引,至於晏然傳達,虧損臺體,莫此爲甚。其何可一刻蹲仍於臺次,以重犯冒昧之罪乎?引嫌而退,多官請罷,自有現告,不擧姓名,無損臺體,請掌令任鏡觀出仕。答曰,不從。下諭事及處置事,依達。
領議政李天輔箚曰,伏以臣蒼黃入侍,聖敎勤懇,有非負罪賤臣所可當者,臣涕泣承命,不敢復言情勢,而第臣病狀,震遑奔走之餘,一倍添劇,委身床席,起動無路,昨日賓對,又未能進參,臣尤死罪,乞賜重誅,以嚴邦憲焉。伏聞東萊府使趙曮,以不勘罪倭人事,有罷職之命,其在申飭邊禁之道,處分不可不嚴,而細閱其狀本,則待李致雨之與李業同一處對質然後,査辨入館之首從,始可與倭人同勘其罪。蓋其獄體然也。以此被罪,恐非其實,而且趙曮自其莅任,淸簡剛明,尤致謹於邊禁,雖以今番狀啓而言之,窮査歷擧,深得邊臣之體,臣方爲本府,喜其得人,今遽失之,臣竊惜焉。請還寢東萊府使趙曮拿問之命,特爲仍任,以責成效,實合事宜,取進止。答曰,省箚具悉卿懇。趙曮守其約條,其宜信嚴,豈可以能任容貸?卿箚若此,旣示飭厲,特爲仍任,旣面諭,卿亦聽命,何復介意?卿其安心勿辭,俟其少間卽爲視事,用副小子慇懃之意。仍傳曰,遣史官傳諭。
校理李福源上書曰,伏以日月迅邁,孝昭殿常事奄過,徽寧殿禫制又訖,伏惟聖慕靡極,睿痛益新,區區下情,不勝悲慮之至。臣於月前,往住廣州府臣父任所,迺兹千萬匪意,伏承瀛館新除,聞命震驚,不敢寧處,謹已歸伏私次,而顧思職名,終有非庸陋賤品所當得者,嚴召之下,輒犯違逋,惶隕踧踖,不省攸措。臣聞之,責莫重於經筵,官莫榮於學士,事君於方冊之間,與聞於帝王之學,從容啓沃,出入諷議,班居大夫之下,而職兼輔導之義,設置之初,其意甚盛,揀掄之際,其法必嚴,臣常謂科目用人,其來已久。凡百有位勢,須就其中排比差遣,而至於此官,須得來經術問學之士,無拘常格,專其職而久其任,方可責實效,籍問不能,然只得依近例廣收,而明明聖朝壽考作人,自不違於乏材矣,奚爲以及臣也?臣之姿識伎倆,百無一稱,有不敢覼縷,而姑以讀書一事言之,幼而學習,長而涉獵,要不過爲功令剽竊之資,未嘗有勤苦課程,眞正知解,中年以還,憂汨偸惰,竝與此而茫然失在久矣。時或展卷,服去口硬,經傳文字,初無三兩板成誦,甚至於帝王統紀,儒賢名氏,都記不報,學究秀才,兩無所當,在於常調,又其最下。凡係文學之選,自屬擬議之外,今使之唐突邃嚴之地,周旋顧問之列,則名器之屑,至臣而極,自顧多恧,人謂斯何?伏況近日聖志益厲,延接討論,殆無曠日,雖宿儒邃學,尙不足以仰望末光,此時此任,臣何敢焉?夫無其實而受其名,誠莫大焉,重榮祿而輕廉隅,恥莫甚焉。靜言反復,無望承膺,玆敢不避僭猥,悉暴難冒之實。伏乞离明,俯賜諒察,亟許鐫改,以重官方,以安私分,不勝幸甚。且臣春秋兼銜,與兼司書李心源,有同堂應避之嫌,亦乞照例遞改焉。答曰,覽書具悉。日月流邁,兩魂殿祥禫奄過,哀慕莫逮,一倍罔極。書辭,令該曹考例稟處。
上在昌慶宮。常參以代理停,經筵停。
李泰和達曰,大司憲元景淳,持平柳觀鉉在外,權瑞東,執義李壽德,掌令任鏡觀呈辭,李厚達未肅拜,今日以監察茶時之意,敢達。令曰,知道。
南泰會達曰,明日常參,取稟。令曰,停。
李泰和以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
南泰會達曰,右承旨趙重晦,右副承旨洪梓,今日不爲仕進,竝卽牌招,何如?令曰,依。
李嘉遇以侍講院言達曰,本院新除授說書金致讓旣有只推之令,卽爲牌招察任,何如?令曰,依。
傳于南泰會曰,召對爲之,來詣于明政殿後。
傳于李泰和曰,編次人騎曹入直,同爲入侍。
傳于趙重晦曰,副應敎鄭尙淳催促入來。
李嘉遇啓曰,副應敎鄭尙淳特敎嚴飭之下,自本院終日催促,則謂有情勢,終不入來,其在事體,誠極未安,從重推考警責,何如?傳曰,允。
以副應敎鄭尙淳牌不進罷職傳旨,傳于趙重晦曰,只推更爲牌招,此後牌不進傳旨,勿爲煩稟。
注書李祉承病代,尹勉憲爲假注書。
以承言色口傳下令曰,前有故事召對,持公事入對。
以副校理嚴璘牌不進罷職傳旨,傳于李泰和曰,只推更爲牌招。
令于李嘉遇曰,承旨二員持公事入對
傳于李嘉遇曰,東宮持公事入對,依丁酉年例擧行事,下敎矣。有所掣肘,依例擧行。
李泰和達曰,明日次對,兩司無進參之員,除在外·呈辭受由外,未肅拜呈辭人員,竝待開門牌招,以爲推移入對之地,何如?令曰,依。
李嘉遇以吏曹言達曰,新除授平安都事李興宗呈狀內,素患痰癖之疾,遇暑添劇,轉成關格,症勢危重,實無赴任之期,斯速入達處置云。實病如是危重,則有難强令赴任,今姑改差,何如?令曰,依。
李泰和以義禁府言達曰,前獻納金勉行禁推事,徽旨達下矣。金勉行下去京畿高陽地云,依例發遣府羅將拿來,何如?令曰,依。
李泰和以義禁府言達曰,忠淸監司狀達據刑曹粘目內,淸安前縣監李義浹·任瑜等移本府處之事達下矣。任瑜時在京畿龍仁地云,依例發遣府羅將拿來,李義浹旣已身故,勿論,何如?令曰,依。
江原監司狀達,三陟府靈隱寺僧先揖母良女,金召史等,囕死·渰死·燒死人等。令曰,令本道恤典擧行。
戶曹參議洪樂性上書曰,伏以臣猥以無似,久據匪分之職,居常懍惕,如履薄氷,適當都堂重圈,不能審愼,致速人言,悚蹙慙恧,只自訟愆而已。薄勘未幾,恩敍旋降,繼而有地部佐貳之除,數日之內,恩旨聯翩,誤事賤臣,何以得此?且惶且感,益不知措躬之所也。其在分義,固當蹶趨承,而揆以廉愧,亦不敢揚揚冒進,玆陳短章,略暴微悃,伏乞离明,俯垂諒察,亟令遞改,以肅朝綱,以安微分,千萬幸甚。答曰,覽書具悉。爾其勿辭察職。
戊寅七月十九日卯時,上御居廬廳。召對入侍時,參贊官李泰和,侍讀官李福源,檢討官鄭光漢,假注書李枰,記事官鄭昌順·柳敍五,以次進伏訖。上曰,讀之。福源讀心經,自邵子曰言之於口,不若行之于身,至顔淵問仁,子曰,克己復禮爲仁矣。上曰,屛山先生誰也?光漢曰,柳子厚也。光漢自讀顔淵問仁章楊子曰勝已之私謂之克,至程子曰子厚以禮敎學者最善。福源曰,致知工夫也,不言讀聖人則不可論矣,至於賢人則體念者也。光漢曰,此程子·伊川場屋所作,伊川以許多學文,許多道理,至於極工,此可體念也。上曰,皆是也。仍下敎曰,退去。諸臣遂退出。
戊寅七月十九日辰時,上御崇文堂。編次人入侍時,編次人具允明,左副承旨李泰和,假注書李枰,記事官鄭昌順·柳敍五,以次進伏訖。上曰,承旨書御製。泰和書之。上曰,編次人讀之。允明讀之。上曰,自昨年因山後,至于今初秋所參之數,千餘次矣。因山前祭祀所參之數,亦不過五十八次矣。上曰,承旨書之。上曰,副應敎鄭尙淳旣已應命之後,復授此任,尤何撕捱,而特敎之下,違牌爲事,事之寒心,莫此爲甚。申飭牌去來,今日內其令擧行。出傳敎上曰,雖無文,若有智,則無文之狀,可以揜乎?允明曰,或有能者而實未能揜也。上曰,元景夏善文,而全以看者也,非讀者也。允明曰,看者有勝於讀者,讀者有勝於看者,讀與看,蓋各其才也。上曰,元景夏則自以爲看勝於讀云矣。允明曰,近來不讀書之弊,太甚者,蓋不讀書者,或有登科者,故世皆效此,而全不讀書,蓋不讀者可憎矣。上曰,然矣。泰和曰,李敬玉之供辭持入矣。上曰,讀奏。泰和讀奏。上曰,承旨書之。上曰,副校理李敬玉覽其照律,當解見任,其代,正言嚴璘除授,卽爲牌招察任。出傳敎上曰,承旨書之。上曰,故贊善金榦議諡後,卽爲賜諡,仍爲致祭。出傳敎上曰,承旨讀韓山郡守沈澥,鴻山縣監南鶴耉文案。泰和讀奏。上曰,承旨書之。上曰,今覽秋曹啓目,當爲申目而爲啓目,當該秋官從重推考,以特爲分揀書判付,入元良而踏下。出傳敎諸臣遂退出。
戊寅七月十九日未時,王世子坐德成閤。諸承旨持公事入對時,左副承旨李泰和,同副承旨李嘉遇,記事官李心源,假注書李枰,記事官柳敍五,以次進伏訖。令曰,達之。泰和曰,此迺鴻山縣監南鶴耉從重推考事也。刑曹受其供辭,當以申目入達,而誤以啓目書入,故大朝旣已推考踏字後,可以申目,施達字踏下之意敢達。令曰,入之。踏達字以下。嘉遇曰,同福前縣監還谷反作事,照律申目也。令曰,此乃徒配文書耶?嘉遇曰,然矣。令曰,踏下。諸臣以次退出。
上在昌慶宮。常參以代理停,經筵停。
自午時至申時,日暈。
趙重晦達曰,明日常參,取稟。令曰,停。
李泰和啓曰,都摠府郞廳來言,闕內各處入直軍,夜巡檢云矣,敢啓。傳曰,知道。
南泰會達曰,注書李祉承,卽爲牌招察任,何如?令曰,依。
趙重晦達曰,待敎洪秀輔自鄕上來云,卽爲牌招察任,何如?令曰,依。
令曰,大臣·備局堂上引接。
以副校理嚴璘牌不進罷職傳旨,傳于趙重晦曰,只推更爲牌招。
以副校理嚴璘再招不進罷職傳旨,傳于趙重晦曰,只推更爲牌招。
以司諫李宜老牌不進罷職令旨,令于李泰和曰,推考徽旨捧入。
李嘉遇達曰,戶曹參議洪樂性,兵曹參知尹東昇,除拜後過三日不爲出肅,依定式推考警責,仍卽牌招察任,何如?令曰,依。
又以吏曹言達曰,新除授慶尙都事李仁培呈狀內,矣身昨日謝恩歸路,忽地落馬,受傷甚重,方試鍼灸,而時月之內實無差復往赴之望,斯速入達變通云。實病如是危重,則有難强令赴任,今姑改差,何如?令曰,依。
李泰和以兵曹言達曰,忠翊衛將金愼徵身係軍門,勢難兩處供直,忠壯衛將崔夢益近得輪疾,差復無期,俱爲呈狀乞遞。宿衛輪番之任,不可久曠,竝今姑改差,何如?令曰,依。
又以義禁府言達曰,卽接月令醫員崔河世手本,則保放罪人李裕身病勢今已向差云,還囚之意敢達。令曰,知道。
又以義禁府言達曰,德川前郡守鄭克濟所犯,與因私濫刑有間,故以違令之律勘斷矣。今日坐更爲商確,則無論罪人之所犯輕重,其別杖施刑之罪,不可以笞五十薄勘而止,鄭克濟更爲拿囚勘律,臣等亦有不審擬律之失,惶恐待罪之意敢達。令曰,知道。勿待罪。
平安監司狀達平壤大同江面居幼學李起夏等渰死事。令曰,渰死人等令本道,恤典擧行。
咸鏡監司狀達安邊等官居炮手韓士直等囕死·渰死等事。令曰,囕死·渰死人等令本道,恤典擧行。
令京畿三鎭兵馬節度使摠戎使鄭纘述書,王世子若曰,深巷養痾,尙能矍鑠,師垣授任,乃紆寵靈,昔旣優爲,今何多誥?顧玆畿甸節制之責,實係國家安危之機,摠三府鈴轄之權,表裏兩局,管一路蒐簡之政,指揮五營,乃者北門之移廳,尤重捍衛王城之道,政爾九重之擇帥,思得諳練戎務之才。惟卿圃老雲孫,聖朝良將,厭趨奔競之地,或謂骯髒而操守罙堅,恥售衒耀之風,雖似疎迂而智勇兼備,歸來州閫,泊焉若寒士之家,遍歷營門,居然致上將之位,年齡晼晩,縱許李將軍之閑居,時勢艱虞,詎緩郭令公之復用。玆授卿以京畿三鎭兵馬節度使摠戎使,卿其祇服寵命,勉殫令猷,膂力尙强,何難熟手之更試?威惠已著,可期前功之克終,麾下之褊裨猶在,想應望風而翹心,臺上之寶額有煌,且須顧名而思義。苟欲通變,宜先商量,凡厥稟裁,自有典憲。於戲,九建平於雄鎭,戎政修明,三持節於玆營,主恩前後。仰體大朝倚毗之眷,俯竭平日報效之誠。故玆令示,相宜知悉。副司直李奎采製進。
行副司直南有容上書曰,伏以堂錄,重擧也,以臣鑑識之不明,見聞之不周,而叨備任使,與聞黜陟,其所權衡,烏能盡愜於物情,況今番圈錄,積屢年乃成,才彦鬱滯,掄揀尤難,始之欲簡者,終至於稍廣,雖其勢固然,以此咎臣,臣亦不辭,而若以循私蔑公,肆筆成罪,如前校理李潭之所云云者,不亦異乎?其中安杓一事,專撞臣身,臣誠駭惶悚惕,歷屢日而靡定也。噫,臣與杓,雖有連姻之分,元無可避之嫌,則特一知舊耳。雖臣自擧,在臣無歉,況其質行文學,素爲士友之所推,不待臣提說,而其名已出於公坐,臣何可自拘法外之嫌?固拒僉同之論,又何能逆料不虞之斥,阻人方進之路乎?揆以常情,恐無是理,人雖不諒,臣則無愧。第聞其前席所奏,語無摸捉而意實深巧,近臣告君之辭,何乃謊誕若是也?臣竊憂之。至於李敬玉·申思運之允合是選,衆議之所許,而臣亦許之,其他取舍之際,豈無可否之論?而畢竟衆議之所同者,臣亦同之,其時事實如是而已矣。噫,奉至尊之命,選經幄之士,凡厥在坐者,孰敢不精白一心,而每人難悅,薄俗好譁,謂之善也,臣與有榮,謂之不善,臣則有罪,顧何足多辨也?抑臣之所竊惑者有之,潭旣目臣以循私蔑公,人臣之極罪也,而不請罪,文衡之無散點,古例之易知者,潭豈不知而於是乎請罪,此臣之未曉者也。伏乞离明,亟降威命,重勘臣蔑公循私之罪,以爲奉職無狀者之戒,不勝幸甚。答曰,覽書具悉。前事,大朝洞燭無餘,其何撕捱?卿其勿辭,從速行公。
兵曹參知尹東昇上書曰,伏以臣於頃者,猥叨喉舌之任,居職迷憒,觸事疎謬,畢竟譴遞,至勤大朝之特飭,反顧慙恧,悚兢無地。不謂聖度含容,曲加滌蕩,不踰月而又有此騎省佐貳之命,舊愆莫贖,新渥彌隆,臣誠駭惶感隕,益不知措躬之所也。噫,苟使臣平日忱誠,有足仰孚,言辭,必能庸信,則六日在院數次登筵,而豈遽至於無知速辜,不得逭郵於天地包覆之仁乎?是其姿性疎妄,雖閑官漫任,不足以備驅使而稱明旨,亦審矣。況玆周廬宿衛之重,尤豈負罪賤蹤,所可冒昧蹲據者哉?反復揣量,進身無路,玆不得不露章引暴,仰冀离照之俯燭,伏乞亟削臣新授職名,仍勘臣前後辜犯,以肅公紀,以安私分,不勝大願。答曰,覽書具悉。爾其勿辭,從速察職。
說書金致讓上書曰,伏以日月迅邁,孝昭殿祥事奄過,徽寧殿練期已訖,伏想大小朝哀慕,去而愈新,區區下忱,不勝悲慮。臣以謏聞蔑學,僥竊科第,災招不幸,戒在特盈,寤寐愧懼,歷兩歲如一日,萬萬夢想之外,春坊除旨,遽及臣身,臣尤惝怳驚駴,殆不能定情。今我邸下春秋鼎盛,連開講筵,其所以引經說義,隨事獻規,開發而資益之者,乃宮僚事耳,以其職則至重,以其責則至鉅,此豈不肖如臣所敢冒承者哉?且臣見職,例兼春秋,而臣父尙魯,方爲監事,揆以公格,臣當遞矣。荐召之下,信詣闕外,敢有控籲,伏乞离明,俯令有司,亟行鐫改,俾重官方,以安賤分,千萬幸甚。答曰,覽書具悉。日月流邁,兩魂殿祥禫奄過,哀慕莫逮,一倍罔極。書辭,令該曹考例稟處。
戊寅七月二十日卯時,王世子坐德成閤。大臣·備局堂上引接入對時,右議政申晩,知事李益炡,禮曹判書洪象漢,左參贊洪鳳漢,戶曹判書李宗白,判尹李成中,兵曹判書申晦,副司直李益輔,訓鍊都正具善復,行副護軍鄭汝稷,行副司直金善行·徐志修·金相福·金陽澤,掌令任鏡觀,校理李福源,左副承旨李泰和,假注書李枰,事變假注書朴道天,記事官李心源·柳敍五,以次進伏訖。晩曰,秋暑太甚,睿候若何?令曰,一樣矣。晩曰,大朝氣候,若何?令曰,一樣矣。晩曰,其間臣有所遭而胥命矣,終焉有嚴敎,故臣旣承命,而領相亦如臣所遭矣,同爲承命矣。晩曰,此濟州牧使趙威鎭狀達也,以爲三邑公料應下,專以軍資常平穀,推移用下,而卽今留庫莫支,冬春移轉中麰租折半四千一百六十九石零,依例會錄於三邑軍資倉,待秋捧上,以爲補用公料海防不虞之備,移轉米與上年退捧條,累經大凶之餘,藿產又絶貴,一時竝督,誠甚可矜。四千三百三十九石零價,以涼藿先捧,趁秋前輸送羅里鋪,其餘二千八百三十九石零價,依上年例待明春退捧事,竝令廟堂稟處爲請矣。三邑應下公料,旣如是不足,則不可無變通之道,依所請許施。移轉米價涼藿連許退捧,事甚重難,而本島洊饑之餘,許多米價,一時竝督,其勢誠難,四千餘石價涼藿,必爲趁秋前輸送該舖,其餘則亦令待明春,無遺準捧爲宜,以此分付,何如?令曰,依爲之。出擧條晩曰,咸鏡北道試期不遠,北評事李徽中事,當催促下送,而徽中曾已赴任,因事拿來矣。見方實病甚重,末由下去云。病狀果如此,則勢難强令往赴,今姑改差,其代後政差出,卽速下送,何如?令曰,依爲之。出擧條晩曰,前參判李庭綽因私行,下往海西,意外身死矣。曾經二品官,在外身死,則自朝家有擔軍許給之例,此亦依例題給擔軍,何如?令曰,依爲之。出擧條鳳漢曰,凡續田,雖或隨起收稅,稅捧則無減,元田之稅,自是田政法例,而獨於黃·鳳兩邑,續田每結,減捧四斗,因循下改,非但賦稅之有違於法典,又是他邑所無,則其名不正而有後弊,莫此爲甚。今年爲始,依他例一體出稅之意分付,何如?晩曰,續田減斗,固是法外,重臣所奏,事例然矣。令曰,依爲之。出擧條鳳漢曰,湖西忠州大同米之多最於一道,每以船隻之難得,其所上納,輒致愆期,至於今年則竝與停退者而計之,其數尤多,以如干私船,萬無未凍前盡運之勢,在前各邑大同,或以漕船載運,站船,與漕船無異,今此本州大同,亦以站船運來,以爲趁時畢納之地,何如?令曰,大臣之意,何如?晩曰,漕船與站船無異,漕船曾有許載大同之例,則站船亦無不可替載之事,許之似無妨矣。令曰,依爲之。出擧條宗白曰,京畿陸運邑稅穀,歲前畢納,曾有筵稟定式,自本曹催促,亦非一再,而秋序已屆,龍仁丁丑條稅米太未收,至於二百餘石之多,事極可駭,該邑守令,令本道指名現告,拿問處之,何如?令曰,依爲之。出擧條鏡觀曰,臣於頃日傳達時,以洪景海等三人及不言臺諫罷職事,有所停達矣。及其出擧條也,不能詳審,不言臺諫,不爲書出,致有諫臣之陳章,臣之不審之失,於斯著矣。請令遞斥臣職。令曰,勿辭。泰和曰,掌令任鏡觀再達煩瀆退待,物論矣。令曰,知道。出擧條諸臣遂退出。
上在昌慶宮。常參以代理停,只晝講。
李嘉遇達曰,明日常參取稟。令曰,停。
洪梓達曰,掌令任鏡觀引避退待已至經宿,尙未處置,諫院屢日闕達,亦甚未安。兩司除在外·呈辭受由外,未肅拜不爲行公人員,竝卽牌招,何如?令曰,依。
傳于李泰和曰,今日晝講爲之。
傳于李泰和曰,賓廳講書停。
以副校理嚴璘牌不進罷職傳旨,傳于李嘉遇曰,豈敢若是?只推更爲牌招,而政院申飭。
以副校理嚴璘再牌不進罷職傳旨,傳于李嘉遇曰,只推更爲牌招入侍,使之進參。
傳于李泰和曰,副校理嚴璘承牌耶?申飭使之先入侍後肅拜。
注書李祉承罷職,代以金復休爲假注書。
掌令李厚達達曰,請瑞虎等兩賊孥籍,亟令王府擧行。請尹宅履·德喜等更令王府拿鞫嚴訊,以正王法。請島配罪人鼎九亟令王府依律正刑。請還收罪人桂永放送之令,亟令王府依律處斷。請罪人彦杓·陽祚等仰稟大朝,更加嚴鞫得情。請稟于大朝,潤·東夏竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順稟于大朝,亟令王府更加嚴鞫得情。請稟于大朝,還收崔守仁定配之命,更加嚴鞫,期於得情,請仰稟于大朝,李爟·李爣諸子,竝令絶島移配。請東星亟施孥籍之律。請緣坐罪人李抗,仰稟大朝,亟施孥籍之典。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。措辭竝見上掌令任鏡觀,以臣於頃日傳達時,以洪景海等三人及不言臺諫罷職事,有所停達矣。及其出擧條也,不能詳審,不言臺諫,不爲書出,致有諫臣之陳章,臣之不審之失,於斯著矣。引嫌而退停達,諸臺何不擧名?揆以臺體,不免疎漏,請掌令任鏡觀遞差。答曰,不從。處置事依達。
司諫李宜老書曰,伏以日月流邁,孝昭殿祥事奄過,徽寧殿禫制又訖,伏惟聖慕靡極,睿痛益新,區區下情,竊不勝悲慮之至。仍伏念如臣無似,忝叨臺地,前後非一,而曾未能效一日之責,臣常愧懼,若無容措。今玆所叨,視前稍別,尤難昧然承冒,而頃者府達中,不言臺諫罷職之請,雖不指名顯斥,而臣是其時臺官中一也,其何可以時日之稍久,厭然自掩而已乎?臺端一步,便同鐵限,去就一節,非所可論,而今以闕達,召牌下降,而臣之情勢,旣不可以臺官自處,則反復揣量,進身無路。玆不得不隨牌詣闕,略暴情實,拜章徑歸,伏乞睿慈,特垂諒察,亟削臣所帶職名,以安賤分,仍治臣逋漫之罪,以肅朝綱,千萬幸甚。臣無任云云。答曰,覽書具悉。日月流邁,兩魂殿祥禫奄過,哀慕莫逮,一倍罔極。爾其勿辭,從速察職。
執義金元行書曰,伏以日月如流,孝昭殿練事奄過,徽寧殿禫期又訖,伏惟我大小朝靡逮之慟,愈益罔極。臣以野外疎賤,攀慰無路,秪不勝其悲結焉。臣於本月初八日,忽伏奉承政院所下大朝別諭,使臣出入經筵·書筵,仍促臣斯速上來者,臣聞命震惶,流汗遍體,莫知所以自措也。臣之尙帶書筵官之名,已不堪萬萬愧死,今復重之以經筵之責,此又奚爲至哉?噫,布衣此選,從古稀闊,惟在宣廟之世,嘗爲先正臣成渾,實創斯格,自是厥後,間亦不廢,而其所以處之者,要皆一時名賢巨儒,卓絶非常之士。雖如先正臣宋時烈·宋浚吉之負一世重望,皆不敢遽爾承當,至曰以成渾道德,猶且力辭云爾,則其爲任何如也?是可以蔑學無狀如臣等輩,苟然濫廁於其間哉?書筵之選,一之已誤,其可以再誤乎?此而復冒,臣身不足恤,得不爲聖世累耶?臣寧受虞人之誅,而不敢重其欺天之罪也?伏乞离明,諒臣所言,非出飾讓,亟稟大朝,收回前旨,使名選重而微分安焉。臣無任云云。答曰,覽書具悉。日月倏過,孝昭殿練事已訖,徽寧殿禫期又過,哀慕罔極,尤切一倍。屢次敦召,未能招致,此寔余之誠淺,寔余之誠淺,心甚忸怩。于今大朝,月三經筵賓對,勤勤孜孜,夙夜匪懈,又別諭山林養德之士。噫,爾以世祿之臣,兼乎學行純篤,出入經筵,仰承聖意,闡明義理,洞釋經奧,非爾而誰,非爾而誰?爾其勿固辭,卽速上來,用副聖上懃懇敦召之至意焉。
戊寅七月二十一日辰時,上御涵仁亭。晝講入侍時,同知事申晦,特進官具允明,武臣趙啓泰,參贊官李惟秀,侍讀官南綺老,檢討官李碩載,假注書李枰,記事官洪秀輔·柳敍五,以次進伏訖。綺老曰,向者召對時冊子,誤爲持入,前受音爲之,何如?上曰,然矣。當讀矣。惟秀曰,史官洪秀輔失措,推考何如?上曰,置之。上自讀仲尼祖述堯·舜憲章文·武章,至第三十三章子思因前章極致之之註。綺老讀自御製中庸自序,至歲戊寅四月甲戌題。上又自讀噫予於暮年月三講經其名維何,至貽燕翼之謨,歲戊寅四月甲戌題。綺老曰,大德必得其位壽章,中庸所以美舜也。序文中徒位徒壽之訓,可見殿下謙抑之聖意矣。殿下尊臨君師之位,壽考作人,孟子所謂三達尊,殿下旣謙有之矣,臣抑有區區頌祝之心焉。夫人情莫不欲壽,先王能躋之於壽域之上,人情莫不欲富,先王能制民恒產,使之養生送死,能無憾,此洪範所謂斂時五福,用敷錫厥庶民也。在中庸爲忠恕之道也。伏願殿下,益加體念焉。上曰,當加勉矣。綺老曰,序文中舜何人,余何人之訓,卽立志工夫也。今殿下暮年臨筵,秉燭之工益篤,臣等無容仰勉,而古語曰,聖人之血氣,有時或衰,聖人之志氣,未嘗或衰,伏願更加留神焉。上曰,所陳是矣,當體念矣。綺老曰,道統之傳,不在於上而在於下之訓,誠發前人之所未發矣。夫子以前有堯·舜·禹·湯之聖,道統之傳在上矣。夫子以後漢·唐之君,不知精一之訓矣,及至我朝,列聖之相傳家法,一心法也,是道統之傳,在於上矣。今我殿下有繼往開來之責,而其繼述之功,貽燕之謨,盡在於一篇序文中矣。上曰,列聖朝心法之傳,誠盛矣。若漢·唐之君,則無此矣。綺老曰,豈可與漢唐比擬耶?堯·舜以後,無如列聖之盛矣。碩載曰,我列朝精一心法,知而行之矣。惟望殿下之體行矣。上曰,當體念矣。講畢,晦曰,今春陵幸時,旣已信砲擧行矣,今番幸行時,亦以信砲擧行之意,分付軍器寺,何如?上曰,信砲爲之。晦曰,陵幸時旣不經宿,則不用設布帳,何以爲之乎?上曰,無之矣。惟秀曰,李喜錫更以知之,旣經槐院,且過騎省矣。臣旣不知而頃有所達,故敢達矣。上曰,承旨之志善矣。惟秀曰,臣於注書事,有慨然者,故敢達矣。廳注不可不極擇,而近來新進輩,若日熱則厭避,有地處則亦爲厭避,自出身之初,自處名官,不欲當之,故遐方之人,多有當之者,而日記有不成說者多矣。至於事變一窠,則置而輪回於遐方之人,則莫不被雨露之澤,廳注則極擇爲好矣。上曰,承旨之言是矣。政院日記與史冊,相爲表裏則極擇允合矣。上曰,承旨書之。堂后假官之數遞,莫若近日,此後再次稱頉者,直捧禁推,以嚴年少怠慢之習。出傳敎上曰,承旨書之。上曰,一奉敎之陞六,每以遲徊,必以說書陞六,此亦初士之心不正也。何謂不正,一自召試以後,重說書輕翰林而然也。此後以翰林雖爲說書,必以翰林,準限陞六,勿以說書徑陞事,定式施行。出傳敎上曰,今之新進輩,每以朝說書暮正言,爲兩班之計,甚可憎也。諸臣遂退出。
上在昌慶宮。常參以代理停,經筵停。
洪梓達曰,大司憲元景淳在外,執義未差,掌令李厚達呈辭,一員未差,持平權瑞東呈辭,柳觀鉉在外,今日以監察茶時之意,敢達。令曰,知道。
又達曰,明日常參取稟。令曰,停。
藥房提調臣李成中,副提調臣南泰會啓曰,伏未審日間,聖體調攝若何?憊眩之候,寢膳之節,亦何如?前劑入湯劑,已盡於昨日,臣等卽與諸御醫入診,詳察聖候,議定繼進當否,爲宜,臣等不任區區憂慮,敢來問安,竝此仰稟。答曰,知道。氣則一樣,湯劑尙有餘貼,後日次入侍宜矣。
李泰和以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,今日副摠管趙啓泰與兵曹參知尹東昇,來詣中日廳各軍兵眼同試射,而雨勢向晩連注,不爲開霽,軍兵等添濕可慮,今日中日停止之意,敢啓。傳曰,知道。
又以都摠府言達曰,副摠管兪胄基以禁衛中軍軍兵等中日試放事,南別營畫仕出去之意,敢達。令曰,知道。
趙重晦以徽寧殿入番宗室意啓曰,參奉張祉紹,今日入番次,省記入啓矣,身病猝重,不得入來。雖緣病故,其在事體,不可無飭,推考警責,而參奉朴東最仍爲入直之意,敢啓。傳曰,知道。
持平權瑞東達曰,臣新入臺地,觸事生疎,早晩僨誤,固已自料,頃日僚臺之詣臺也,洪景海·宋德基·崔益男之事,旣已停達,臣於其翌日肅謝之後,只以見在前達謄傳,而不察不言臺諫事之落漏於擧條,矇然而退矣。及夫諫臣之書出,而僚臺始以不審引避者,不能詳審之失,臣亦與有辜焉。方切瞿然之際,卽伏見昨日處置,則以臺體疎漏,置諸落科,而且以不言臺諫罷職事,停達呼望,而書出於擧條,臣於其間,旣不傳其達,又不停其達,使莫重臺達,幾至於中間泯滅之境,臣之溺職,不但不審之失而已。揆以臺體,其何可一刻抗顔於臺端乎?請令遞斥臣職。答曰,勿辭。
洪梓達曰,持平權瑞東再達煩瀆,退待物論矣。令曰,知道。
上在昌慶宮。常參以代理停,經筵停。
洪梓達曰,明日常參,取稟。令曰,停。
又以都摠府言達曰,副摠管李彝章,以刑曹參判本曹,坐起今日晝仕出去,而逐日赴坐,煩達未安。依例限入番間,除草記往來之意,敢達。令曰,知道。
南泰會達曰,左承旨李惟秀,左副承旨李泰和,今日不爲仕進,竝卽牌招,何如?令曰,依。
洪梓達曰,持平權瑞東,引避退待,已至經宿,尙未處置,諫院闕達,亦甚未安。兩司除在外外,未肅拜不爲行公人員,竝卽牌招,何如?令曰,依。
以司諫李宜老,牌不進罷職令旨,令于李泰和曰,推考徽旨捧入。
南泰會達曰,假注書李枰身病猝重,勢難察任,今姑改差,何如?令曰,依。
傳于趙重晦曰,承旨來詣于集賢門,騎曹堂上尹東昇同爲入侍,進御有下敎事,藥房日次今日爲之,都提調亦爲入來。
洪梓達曰,藥房三提調,依下敎來待矣。傳曰,入侍。
傳于洪梓曰,召對爲之。
洪梓達曰,卽者副修撰李碩載以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
有政。吏批,判書李,參判沈星鎭進,參議未差,左承旨李惟秀進,兵批判書申晦進,參判具允明病,參議朴昌潤病,參知尹東昇進,左承旨李惟秀進。
吏批啓曰,會寧府使今當差出,而當品中可擬之人乏少,堂上曾經閫帥,竝擬,何如?傳曰,允。
又啓曰,新除授通禮院右通禮李聖檍呈狀內,身病甚重,勢難察任云,今姑改差,何如?傳曰,允。
吏批,韓光會爲吏曹參議,金元行爲執義,李普觀爲掌令,李商芝爲獻納,洪相直爲正言,徐命天爲應敎,金履獻爲文學,鄭履煥爲說書,洪啓能爲諮議,朴弼均爲同敦寧,李昌任爲吏曹正郞,李鎭恒爲吏曹正郞,李聖圭爲兵曹正郞,李宅鎭爲兵曹佐郞,徐命應爲東部都事,趙德浩爲敦寧參奉,宋煥世爲敬陵參奉,鄭益良爲會寧府使,李運海爲慶尙都事,李基德爲平安都事,李斌爲愍懷墓守衛官,崔宗斗爲順懷墓守衛官,李河述爲右通禮,養賢庫主簿單白義煥,南學訓導單吳彦垕,會寧府使鄭益良,今加嘉善加資事承傳。兵批,金載明·鄭允協爲同知,李昌年爲僉知,元萬沃爲慶德假衛將,金致瑞爲忠翊衛將,崔奎齡爲忠壯衛將,崔普興爲翊衛,李宗燁爲翊贊,李心源爲北評事,金柏齡爲水原監牧官,李天植爲咸興監牧官,同知單李泰寬,僉知單金佐國·姜柱三,副護軍邊聖澤。
掌令李厚達達曰,請瑞虎等兩賊孥籍,亟令王府擧行。請尹宅履·德喜等,更令王府拿鞫嚴訊,以正王法。請島配罪人鼎九,亟令王府依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順稟于大朝,亟令王府更加嚴鞫得情。請稟于大朝,還收崔守仁定配之命,更加嚴鞫,期於得情。請仰稟于大朝,爟·爣諸子竝令絶島移配。請東星亟施孥籍之律。請緣坐罪人抗,仰稟于大朝,亟施孥籍之典。請徑斃罪人尙轇稟于大朝,亟行追施之律。請逆賊時澤應坐者,稟于大朝,竝施一律。措辭竝見上持平權瑞東,以臣新入臺地,觸事生疎,早晩僨誤,固已自料,頃日僚臺之詣臺也,洪景海·宋德基·崔益男三事,旣已停達,故臣於其翌日肅謝之後,只以見在前達謄傳,而不察不言臺諫事之落漏於擧條,矇然而退矣。及夫諫臣之書出,而僚臺始以不審引避,其不能詳審之失,臣亦與有辜焉。方切瞿然之際,卽伏見昨日處置,則以臺體疎漏,置諸落科,而且以不言臺諫罷職事,停達呼望,而書出於擧條。臣於其間旣不傳其達,又不停其達,使莫重臺達,幾至於中間泯滅之境,臣之溺職,不但不審之失而已,揆以臺體,其何可一刻抗顔於臺端乎?引嫌而退,不傳不停,俱涉疎忽,揆以臺體,不可仍置。請持平權瑞東遞差。答曰,不從,處置事依達。
副修撰李碩載書曰,伏以臣於直中,得接家信,臣之七耋老母,宿病沈綿之中,添得暑感,食飮全廢,氣息昏綴,諸般症形,俱係危重,情私所迫,他不顧計,忙陳短章,徑出禁門。伏乞离明,亟令鐫削臣職名,以便救護,仍治臣擅離之罪,以昭法紀,千萬幸甚,臣,無任云云。答曰,覽書具悉。爾其勿辭,救護母病。
戊寅七月二十三日辰時,上御崇文堂西軒。承旨·騎曹堂上入侍時,右承旨趙重晦,兵曹參知尹東昇,假注書金復休,記事官洪秀輔·柳敍五,以次進伏訖。上曰,今夜無睡,似夢非夢間,忽有所思中廟己丑反正時事,頃者洪啓禧,有所陳達耶?尹東昇曰,然矣。今春江華史庫曝晒往還後,洪啓禧果有所奏矣。上曰,予有可疑者,欲問之矣。仍命注書出去,持列聖誌狀中廟卷以來,臣復休出去傳命,卽爲持入。上使東昇讀誌狀,東昇讀過數張,至奉慈敎迎于私第之句。上曰,予之所疑,正在此處也。頃者洪啓禧以爲大妃殿不許云云者,是何語也?無乃大妃殿與之同居于私第耶?予意則初疑如癸亥時事,大妃殿或遜于別處耶?事甚可訝矣。今見誌狀,果不然矣。蓋奉慈敎云,則大妃殿御于大內,分明矣。迎于私第云,則中廟時在私邸,亦分明矣。其時中廟私第,在於何處耶?諸臣或有知者乎?東昇曰,未知其果在甚處也。東昇讀至慈敎文,上曰,此則異於癸亥矣。東昇曰,癸亥亦有慈敎矣。上曰,然乎?東昇讀至齎咨文,語多所諱,上歎曰,其文極爲蘊藉,其時功臣可謂奇矣。讀畢,命諸臣退出。
戊寅七月二十三日巳時,上御恭默閤。藥房三提調入侍時,都提調金尙魯,提調李成中,副提調南泰會,假注書金復休,記事官洪秀輔·柳敍五,醫官金履亨·皮世麟·許礈·金德崙·李興門·鄭允協·金福齡,以次進伏訖。金尙魯進曰,晚炎蒸濕,聖體若何?上曰,秋炎雖甚,昨日雨中,單衫頗覺涼冷矣。尙魯曰,近日日氣,不甚涼冷,而稍覺涼意者,似是痰滯而然矣。李成中曰,此專由於氣弱而然矣。尙魯曰,湯劑連爲進御乎?上曰,茶飮或可,而湯劑甚苦,故不爲進服矣。尙魯曰,陵幸隔日,其間湯劑,不可不進御矣。王世子氣候,何如?上曰,肥濕故,近當潦炎,甚多難堪矣。尙魯曰,臣四十餘日未得承候,暫許仰瞻,可乎?上曰,唯。尙魯請診候,上只許三首醫入診,金履亨診訖退伏曰,脈候左右三部,微而帶數,掌心躁輭,度數不均矣。以下兩醫皆如履亨之言,咸曰,理中湯進御,好矣。尙魯曰,雖非陵幸,當此換節之時,尤宜調攝,而況動駕隔日,凡節各別調保然後,可無憂慮矣。湯劑當煎入,進御伏望。上固辭之,諸臣合辭仰請,上仍命承旨書之,加減理中湯五貼煎入事。出榻敎尙魯曰,陵幸日湯劑,朝夕進御似好矣。上曰,依成中請出監劑。仍與諸醫先爲退出,上笑謂尙魯曰,卿數好矣。其間引入,故不見向來狂瀾矣。尙魯曰,狂瀾則人皆見之,固無所害於臣,而第平地風波,致煩聖慮,誠痛矣。上曰,彌縫則善爲之,幸矣。尙魯曰,堂錄時臣引入,纔六七日,故未得出仕,而雖使臣當之,亦無踰於此矣。領相箚子,聖上以暗穴引人爲喩,而其箚誠宜矣。上曰,卿局外之人,公言可乎?尙魯曰,本來堂錄得參者有人言,見漏者亦有人言,多少間,皆有物議,當其事誠難矣。李壽勛,臣未之見而安杓,臣稔知之有文學云,與李潭雖異姓而爲六寸云,夫爲國事者,大義所在則何顧六寸,而不得已事外,何必斥之也?申思運,亦未見面而有文學云,言者但論其人可也,而何可以大臣之族親,有所非斥耶?古則謝安之於謝玄,猶且內擧也。苟其人可合,則切姻親屬,有何所嫌耶?況申思運不出於右相之口,安杓不入於文衡之薦,而潭之爲言,其果成說乎?上曰,領相八字厄矣,弟子不善敎誨,反受其辱矣。尙魯曰,潭事極爲非矣。洪檍誠爲可惜,而以嫌拔去云者,大臣豈可以私嫌而枳人乎?領相平日爲人,決不爲此矣。上曰,領相必以予之言,爲憾矣。更思之,以領相之怯,初不當拔之,而當初下敎,可謂錯料矣。尙魯曰,李敬玉則雖或見漏,臣謂必可爲也。上曰,敬玉門地則未知,而人物則可合矣。尙魯曰,敬玉門地,亦好矣。堂錄,豈可盡以宰相子弟爲之耶?臣與敬玉,曾未相親,而心常許之曰,此眞不負國之人耳,堂錄,非此莫可也。臣之意見固如是,故今番慮其或漏矣。上曰,然則金致仁初何爲拔之?尙魯曰,致仁,館錄以少爲主,故漏者居多,而至於敬玉,則致仁亦曰,可也。然致仁以此,亦多有責矣。上曰,洪檍爲人近傲,故予欲抑之矣。尙魯曰,殿下善觀之矣。檍雖近於傲,而亦異於陋矣。上曰,金應淳向來起東扶西之說,非矣。尙魯曰,臺諫,異於玉堂,臣意則不以爲非矣。李命植爲人,雖近於詭,而大有文學,玉堂如以文學爲主,如此者,必有所立矣。上曰,李明煥初欲除授矣。嚴璘,以嚴瑀之從弟,瑀,遭參未幾身死,心常惜之,有此特除,而且其類,似不參錄矣。尙魯曰,不然,今番兩人得參矣。上曰,南綺老耶?尙魯曰,任㻐亦爲之矣。上曰,任㻐亦然乎?尙魯曰,其他又有權世橚矣。上曰,世橚誰也?尙魯曰,故贊善權諰之孫也。而文學才華,誠爲可用,與李世澤爲一類矣。上曰,然乎?尙魯曰,向來聖敎以爲,朴志源終不可用之,而臣則以可用仰對,志源豈可以論一宰相之故,永爲棄物耶?洪景海則爲父訟冤,語無不到,此則固不足論,而第臺諫彈一宰相,仍爲永枳,則是豈國家用人之道哉?語旣發端,惶恐敢達矣。李存中尙今靳默,臣心不勝難安矣。存中事,關臣父兄,而臣兄已死,臣今佩命召坐廟堂,而不能使存中有所甄用,則當世以臣爲何如看耶?若使臣置諸西樞,則存中用否,不必言之矣。徒以職在大臣,故敢此仰陳矣,且趙榮順,卽四大臣之孫也。設或有罪,猶當十世宥之,況趙觀彬,今已無矣。榮順,豈可一任廢棄乎?尹蓍東亦豈可終作嶺海之鬼耶?尹汲以蓍東之故,而亦不見用,設使汲有所指撝,不可以從孫之故,棄之,況初無是事耶?汲之爲人豈弟,素多長處,曾在銓曹,政注甚潔,正卿中如此者,不易多得也。大體朝臣,因一彈駁之事,永作枳人,實非淸朝之美事也。如是而亦何爲垂裕之道耶?惟願徧取而收用,用之而復踵前習,則又從而棄之斥之,亦何所不可乎?臣蹤跡孤危,未知前頭之有何事,有懷必達,誠欲及今時而爲之,故敢此仰陳,伏望聖上留念焉。上曰,開國承家,小人勿用,事黨而不顧國事者,非小人而何?惟仁人,放流之,屛諸四夷,不與同中國矣。上曰,嚴璘於嚴緝爲何?南泰會曰,爲孫也。上曰,嚴慶遐,爲何?泰會曰,爲姪也。上曰,嚴緝之號云何,而嚴慶遐曾爲湖堂乎?泰會曰,號則臣忘之,而湖堂則任守幹爲之矣。上曰,任守幹於任瑋爲何?泰會曰,爲三寸矣。上仍命承旨書之,傳曰,校理嚴璘以故判書嚴緝之孫,追憶其從兄特除,則分義道理,焉敢一向撕捱?只推更爲牌招察任。又命承旨書之,傳曰,應敎鄭尙淳雖違牌不膺命,相守闕外,今已五日,此何分義,此何道理?不可使聞於隣國,下義禁府推考,而待下敎勘律,應敎有闕代,政官牌招開政,卽爲備擬,待下批牌招,仍令擧行。上曰,此注書誰也?尙魯曰,此注書,卽故判書金藎國之後孫,而藎國在仁廟朝官至領府事矣。上曰,草頭下盡字乎?尙魯曰,然矣。諸臣以次退出。
戊寅七月二十三日申時,上御恭默閤。召對入侍時,參贊官洪梓,侍讀官嚴璘,檢討官李彦衡,假注書金復休,記事官洪秀輔·柳敍五,以次進伏訖。上命讀心經,嚴璘讀自朱子曰,止不之察,李彦衡讀自或曰,止皆可以觀之,洪梓讀自仲弓問仁,止一以貫之,金復休讀自克己復禮,止萬物育焉,洪秀輔讀自朱子曰子思,止爲篇首,柳敍五讀自西山眞氏,止不可不審。講訖,上命上番玉堂陳文義,嚴璘曰,臣常時工夫掃如,猝當此任,未克效古人拈香之事,何可以未瑩之言,率口仰對乎?上曰,過矣。洪梓曰,西山眞氏以爲,中庸·心經,相爲表裏,其言可謂的確論矣。上曰,孔門之問仁多矣。未有如克己復禮之答,聖人敎人之法,因其才之高下而利導之,於此可見矣。梓曰,聖人敎人之道,有由淺入深者,有由深入淺者,顔·曾,直是傳統之高弟,故其問答如此矣。李彦衡曰,荊棘蕪穢之說,誠好矣。上曰,人之知有荊棘,亦難矣,未覺之前,荊棘雖當前,人固不知耳。如唐玄宗之愛楊妃,而至於不知祿山之境,譬如荊棘在前,矇不覺得矣。唐德宗之不知盧杞,容或可矣,而玄宗之不知祿山,誠可痛矣。玄宗纔經韋后之亂,而又復如此,食色之於人,不亦難乎?上曰,上番玉堂不陳文義事,甚過矣。今則初登,故雖如此,後勿如是,可也。諸臣仍退出。
上在昌慶宮。常參以代理停,經筵停。
以承言色下令曰,莫重公事,誤書下,當該中官從重推考。
趙重晦達曰,明日常參,取稟。令曰,停。
李泰和達曰,大司憲元景淳,執義金元行,掌令李普觀在外,李厚達呈辭,持平柳觀鉉在外,一員未差,今日以監察茶時之意,敢達。令曰,知道。
李惟秀達曰,同副承旨李嘉遇,今日不爲仕進,牌招,何如?令曰,依。
趙重晦以侍講院言達曰,本院下番闕直,事甚未安,新除授說書鄭履煥在外,司書·兼司書·兼說書俱未差,下番他無推移之員,不得已以上番姑降入直,而新除授文學金履獻除拜之下,不爲出肅,卽爲牌招察任。說書鄭履煥時在忠淸道忠州地,諮議洪啓能時在京畿積城地,書筵入番事緊,竝斯速乘馹上來事,下諭,何如?令曰,依。
李嘉遇以弘文館言啓曰,新除授應敎徐命天時在京畿坡州地,經筵入番事緊,請斯速乘馹上來事下諭。傳曰,知道。
又啓曰,應敎徐命天自鄕上來,卽爲牌招察任,何如?傳曰,允。
傳于趙重晦曰,召對爲之,來詣于明政殿後,同敦寧及各邑守令,同爲入侍。
假注書李枰改差代,以鄭煥猷爲假注書。
傳于洪梓曰,承旨入侍于齋殿。
傳于李嘉遇曰,再昨日殿內算摘事,入來算員知名後,以傳敎辭緣出牌,令攸司爲先科治。
又傳于曰,算員依法結縛,着枷嚴囚。
又傳于曰,在院承色,算員捉囚後卽爲啓稟。
李泰和啓曰,依傳敎算員金慶壽結縛,着枷嚴囚矣,敢啓。傳曰,知道。
李惟秀達曰,掌令李普觀,帶軍銜任自下鄕,依定式遞差,令旨及禁推徽旨捧入之意,敢達。令曰,知道。
洪梓啓曰,明日次對,兩司無進參之員,除在外呈辭受由外,未肅拜不爲行公人員,竝待開門牌招,以爲推移入侍之地,何如?傳曰,允。
李嘉遇以吏曹言達曰,本曹正郞李鎭恒呈狀內,身病甚重,勢難察任云,依例改差,何如?令曰,依。
洪梓以御營廳言啓曰,頃因兵曹草記,本廳分授二間水口鐵箭及上下架楹,因雨漂失,改造間定將卒把守矣,今已畢役,把守將卒撤罷之意,敢啓。傳曰,知道。
又以義禁府言達曰,前掌令李普觀禁推事,徽旨達下矣,李普觀下去京畿衿川地云,依例發遣府羅將拿來,何如?令曰,依。
待敎洪秀輔書曰,伏以臣頃受恩暇,歸省病母,適幸母病少間,而得伏聞我大朝殿下將行謁陵之禮,又有我邸下隨駕之命,臣職忝近侍,義當陪從,故抑情登途,上來屬耳,卽者急脚委來,得接家信,臣母宿患之外,重添毒感,諸症闖作,方在十分危綴之中,望八老人,氣息如線,而新舊之疾,交攻若此。自聞此報,方寸慌亂,按住不得,急於歸護,他未暇顧,忙陳短章,徑尋鄕路,雖緣情私之萬萬危急,徑情缺禮之罪,亦難自逭。伏乞睿慈,亟令鐫削臣職,仍勘臣擅行之罪,以昭法紀,俾安私分,不勝萬幸,臣無任屛營祈懇之至。答曰,覽書具悉,爾其勿辭,往護焉。
文學金履獻書曰,伏以臣情勢危苦,學術空疎,一切榮塗,自劃有素,向叨瀛選,積違嚴召,雖屢被大朝責敎,至嚴且截,而猶且頑然無動,若未知畏,至今思之,惶汗浹背。幸蒙聖度天大,不惟不加之罪,乃反紆以寵靈,旣假之前席,庸示許解之意,又將畀以專城,俾遂便養之計,惟此恩數,曠古所無,自惟眇末如臣,何以得此?此殆聖明憐臣苦衷,察臣微諒,有以曲副其至願也。庶幾自此永辭名場,退守愚分,不復自廁於橫經之列,而今此春坊新除,又下意外,臣聞名惝怳,不知容措。噫,春坊與館職,以其官則其顯等耳,以其責則其隆亦等耳。臣旣力辭於彼,而冒進於此,則去就徑庭,不成事理,其榮塗自劃之意,果安在哉?此臣所以寧受虞人之誅,而不敢爲承膺之計者也。且臣素抱貞疾,本不堪供職,而又於經月暑潦之餘,諸症越添,精神昏眩,手足痿痺,重以食飮全廢,元氣日敗,宛轉叫苦,凛凛欲絶,旬月之內,起動無路,今動駕不遠,宮僚不可不備,而以此病狀,萬無自力陪扈之勢,如或遷延時日,不賜遞改,則以公以私,將致無限狼狽,此尤豈不大可悶者哉?召牌之下,不敢坐違,玆敢隨詣陳章,略暴危懇。伏乞邸下,俯賜矜察,亟遞臣職,以安微分,仍治臣違慢之罪,以肅朝綱,不勝幸甚,臣無任屛營祈懇之至。答曰,覽書具悉,爾其勿辭,從速察職。
戊寅七月二十四日午時,上御恭默閤。召對入侍時,參贊官李泰和,侍讀官嚴璘,檢討官李彦衡,假注書金復休,記事官鄭昌順·柳敍五,以次進伏訖。上命注書出去守令使之同爲入侍,臣復休出去傳命,與會寧府使鄭益良入來。上曰,守令進前。上曰,汝少時入侍,今見爾貌,不減昔時矣。汝父曾見於隆武堂試才時,尙今思之矣。汝父辛壬間不事浮沈,竟作完人,誠貴矣。爾須勉追乃父,毋替先志可也。今者召見,非爲爾之陞資也,特思乃父也。且會寧邊上重地,異於他邑,爾須戮力,毋孤予意,汝今年幾何?益良曰,臣今年四十五矣。上命先退。儒臣上下番講心經訖,上命注書出去,同敦寧朴弼均使之先入侍後肅謝,臣復休出去傳命,與朴弼均偕入。上曰,卿今年幾何?而登科幾年乎?弼均曰,臣年七十四,而登科則乙巳年庭試也。上曰,此乃大王大妃殿患候平復後庭試也。題則成性存存道義之門也。弼均曰,然矣。上曰,未入侍爲幾年乎?弼均曰,庚申年以禮房承旨加資,其後累次入侍,而到今逖違軒陛,居然二十餘年矣。居常戀結之懷,只願未死之前,一瞻天顔矣。上曰,故贊成爲幾寸乎?弼均曰,爲四寸矣。庚申年贊成入侍時,臣與之偕入矣。上曰,然矣。其時贊成雖老,而卿則未衰矣。今則已作篤老之狀矣。上問子名,弼均曰,臣有三子而末子師近,爲贊成養子,而今爲牙山縣監矣。上曰,然乎?仍命承旨書之,傳曰,前參判朴弼均不聞其名者久,纔已思之,昨見同敦寧望,知其存焉。今日特召,十餘年之間,怳然若老人,而年已望八,問其科,卽嗣服後慶科,而噫,其科何今聞一倍此心,噫,其人猶存,予何爲服衰?大抵此人恬淡可尙,立朝三十年,怪擧無見,此等澆澆之世,宜效東漢卓茂故事加奬,頃年與故贊成入侍,若昨,特除知中樞,以示予惟昔尊年之意。仍命注書出去,持此傳敎,知中樞無闕作窠單付,使之肅謝于光正門外,臣復休出去傳命,諸臣竝退出。
戊寅七月二十四日酉時,上御孝昭殿齋室。承旨入侍時,同副承旨李嘉遇,假注書鄭煥猷,記事官鄭昌順·柳敍五,以次進伏訖,上曰,算員知入乎?李嘉遇曰,金慶壽而已自本院出牌囚禁矣。上曰,當該郞廳誰也?注書知入,臣煥猷承命出問後,對以鄭一祥矣。上曰,承旨書之。傳曰,凡陵殿修葺,雖或有特敎之事,此不常有者,而皆仍所報擧行,此例熟然莫重,神門內,曾無算員看審之事,而算員欲爲入審,與守門人連日相持,問其服色,乃直領也。莫重神門內,以冠帶亦不可審,況便服欲入丁字閣乎?放恣無狀,焉敢若此?當該算員先汰,令攸司從重科治,雖有奉審之事,殿內,堂郞當擧行,殿外,當亦該郞擧行,而只使一算員有此駭擧乎?當該戶判,亦有不察之飭,戶曹判書李宗白從重推考,當該郞廳下義禁府推考。諸臣退出。
上在昌德宮。常參以代理停,經筵停。
李嘉遇達曰,明日常參,取稟。令曰,停。
洪梓以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李嘉遇以侍講院言達曰,本院新除授文學金履獻書批已下,卽爲牌招察任,何如?令曰,依。
傳于李泰和曰,大臣·備局堂上,來詣于明政殿後。
傳于李嘉遇曰,禮房承旨與編次人,來詣于集賢門,禮房承旨不爲仕進,則他承旨入侍。
又傳于曰,儒臣持心經入侍。
以應敎徐命天牌不進罷職傳旨,傳于李嘉遇曰,只推更爲牌招。
以文學金履獻牌不進罷職令旨,令于洪梓曰,推考徽旨捧入。
李嘉遇以徽寧殿參奉以入番享官意啓曰,本殿參奉張祉紹入番之中,身病十分危重,莫重祭享,決難將事,故參奉朴東最入番之意,累度催促,則謂有身病終不入來,其在事體,極爲駭然,參奉朴東最令該府處之,忠義趙長鎭假參奉差下,以爲推移入直,而假參奉趙長鎭代,忠義權泰彦入直之意,敢啓。傳曰,知道。
洪梓以義禁府言達曰,卽接月令醫員金致觀手本,則時囚罪人任瑜兩目廢盲,亦有狂疾,兼得暑症,飮啖全却,吐寫無算,氣息奄奄,實有頃刻難保之慮云,自前罪人病勢如此,則有保放救療之規,敢此仰稟。令曰,依達。
李泰和以司僕寺官員以一二提調意達曰,今此明陵幸行隨駕時,沙峴·碌磻峴,俱是險處,依前例臨時稟達替用人夫,宜當以此擧行,何如?令曰,依。
獻納李商芝書曰,伏以日月如流,秋序已屆,伏惟我大朝撫時攀號之痛,邸下追慕哀疚之懷,益復如新,仍伏念臣蒙騃而蔑識,孤陋而寡聞,名通朝籍,亦云濫耳。玉署淸銜,實非夢寐之所到,而忽地來逼,循墻無路,嚴敎之下,冒沒登筵,伊時事至,至今追思,臣亦自知其駭妄矣。第咫尺前席,有懷不陳,非事君無隱之道,敢以目下所慨惋者,略有論列。臣與李潭,旣無相惡者,則不必歷擧其平生,以傷忠厚之義,而隨時反復,士夫恥之,不近人情,古人斥之,似是而非,假公濟私,眞所謂鄙夫也,臣若不言,雖以日月之明,或有所未盡燭,故草草數語,亶出於覷辨之心,而辭未達意,致勤嚴旨,黜補南邑,罪大譴薄,匪罰伊榮,如赴樂地,不意還寢之命,隔日旋降,稽首頌德,圖報無地,玆者薇垣新命,又下於杜門訟辜之日,驚惶怵惕,尤不省措躬之所也。臣雖至愚,粗知分義之重,豈不思感激恩造,蹶趨承,少伸區區之私,而舊愆自如,微忱未暴,雖蒙聖度之終始包容,而廉隅大防,實不可放倒,去就一節,非所擬議,召牌之下,略暴情實,自外徑退。臣罪至此,萬戮猶輕,伏乞睿慈,俯賜諒察,亟削臣職,以安私分,仍勘臣罪,以昭法紀,千萬幸甚,臣無任屛營祈懇之至。答曰,覽書具悉,日月流邁,兩魂殿祥禫奄過,哀慕莫逮,一倍罔極,爾其勿辭,從速察職。
正言洪相直書曰,伏以天降荐割,貞聖坤殿·仁元慈聖,相繼禮陟,臣民普痛,久而彌切,日月迅邁,兩魂殿練禫,倏焉已過。伏惟我大小朝孝思哀慕益復罔極,仍伏念臣庸騃賤品,無足比數,而濫蒙洪造,早占倖第,已犯古人不幸之戒,雖閑司末僚,猶懼其不稱,居常凛惕,若無所容,迺於千萬夢想之外,忽伏奉敎旨,以臣爲司諫院正言,臣聞命驚惶,罔知攸措。噫,諫官之職,上而弼違納善,下而繩愆糾謬,秩品雖卑,責任旣重,則除非平日言議,憚壓百僚,風裁聳凛一世者,莫宜居之。如臣巽懦,素乏聲望,何敢擬議於是任?而今忽加之,若循次遷除者然,豈不爲累於愼簡,而玷辱名器乎?雖欲貪榮畏義,抗顔冒膺,其於聽聞之駭惑,公議之嗤點,何哉?且臣老父素患伏暑之症,今當霖炎,轉益添劇,喘急神昏,轉側隨人,臣本單孑,無他視候之人,則目下情理,實無頃刻離捨之勢。此際適値大朝次對,天牌儼臨,以公以私,萬無束帶進身之望,煎迫悶蹙,益增死罪,玆敢隨詣闕外,略控短章。伏乞离明,俯賜矜憐,亟削臣職,以便救護,以安私分,千萬幸甚,臣無任屛營祈懇之至。答曰,覽書具悉。日月流邁,兩魂殿祥禫奄過,哀慕莫逮,一倍罔極,爾其勿辭,先察職後救護焉。
掌令李厚達達曰,請瑞虎等兩賊孥籍,亟令王府擧行,請其時干連人英梅,更令鞫廳嚴刑窮問,期於得情。請尹宅履·德喜等,更令王府拿鞫嚴訊,以正王法。請島配罪人鼎九亟令王府依律正刑。請還收罪人桂永放送之令,亟令攸司依律處斷,請罪人彦杓·陽祚等仰稟大朝,更加嚴鞫得情,請稟于大朝。潤·東夏竝施應行之律,請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順稟于大朝,亟令王府,更加嚴鞫得情,請稟于大朝,還收崔守仁定配之命,更加嚴訊,期於得情,請稟于大朝,爟·爣諸子竝令絶島移配,請東星亟施孥籍之律,請緣坐罪人抗仰稟大朝,亟施孥籍之典,請徑斃罪人尙轇稟于大朝,亟行追施之律,請逆賊時澤應坐者,稟于大朝,竝施一律,請稟于大朝,逆慬以大逆律施行,請還收老郞·應昌兩罪人酌處之令,依律處斷,請稟于大朝,還收減等罪人柳東垣·尹光纘·吳命佑·吳重觀·趙載敏·李聖望放送之命,依本律還令仍前定配。措辭竝現上執義金元行時在京畿楊州地,請乘馹上來事下諭。答曰,不從,下諭事依達。
戊寅七月二十五日辰時。上御恭默閣。大臣·備局堂上引見入侍時,左議政金尙魯,右議政申晩,行知中樞府事李益炡,行禮曹判書洪象漢,行左參贊洪鳳漢,吏曹判書李,兵曹判書申晦,訓鍊院都正具善復,行副司直鄭汝稷,行副司直金陽澤·徐志修·金善行,掌令李厚達,校理嚴璘,左副承旨李泰和,假注書鄭煥猷,事變假注書朴道天,記事官鄭昌順·柳敍五,以次進伏訖。尙魯曰,近日日氣乖常,聖候若何?上曰,一樣矣。湯劑連爲進御乎?上曰,進御矣。晩曰,寢饍之節亦何如?上曰,亦一樣矣。尙魯曰,王世子氣候,何如?上曰,一樣矣。上曰,臺諫盡爲違牌乎?泰和曰,李宜老呈辭入達,李世演·黃仁儉在外,李商芝·洪相直陳書矣。上曰,李商芝不爲才操乎?命臣煥猷持入李商芝·洪相直書本,命承旨讀訖。上曰,幾番次對,兩司一不備員,誠寒心矣。一出石竇,雖銅雀津,輒稱在外,八道皆稱京,則必無此弊矣。上曰,承旨書之,傳曰,噫,備局次對,十年後乃復者,而五巡之內,兩司備員,不過一巡,可勝寒心,有陳章者云,故取覽其章,獻納李商芝旣寢補外之後,一番陳章,事勢固然,而頃者金應淳於東於南之說,旣曰非矣,則反復二字,非乙亥後所可下語者,此舊黨習中氣像也,渠焉敢登諸章奏乎?特罷其職,以勵他人。司諫李宜老設有所遭,旣已上書承答之後,尋單於次對前一日,此等之習,焉敢售於今日乎?況宜老以其祖之孫,不思其舊,只循俗套,人君飭勵,宜先此等人,亦爲罷職,辭單之紛紜,莫若近日,而李宜老之捧單,其可謂不先不後,當該捧單承旨從重推考,日後取覽朝報,若有呈辭書奏之事,則當該承旨非但推考而止,另加嚴飭。上曰,李宜老誰耶?尙魯曰,故參判喬岳之孫也。上曰,其祖直矣。先朝特除玉堂,癸巳年奉玉冊,堂上嗣服初爲都令,故知之矣。尙魯曰,似受知而有特除玉堂之事矣。上曰,昨見朴弼均,甚老矣。立朝幾年,別無浮囂之事,爲人恬淡矣。近久不見,意謂作故,昨見同敦寧望,而知其尙存矣。尙魯曰,以同敦寧望見之,可見吏判政注恢恢,副望洪鳳祚今年七十九矣。上曰,然乎?尙魯曰,鳳祚爲人亦恬淡,亦可貴矣。上曰,趙明謙,予常非之,而豈以此終棄之乎?李衡萬之事雖非矣,而欲用之矣。晩曰,其才華誠可惜矣。上曰,金元行則亞長久矣。晩曰,金元行久矣,而宋明欽亦久矣。上曰,宋明欽是同春孫乎?尙魯曰,然矣。上曰,金鍾正亦好人矣。故儒賢遺風,有自來矣。尙魯曰,受訓家庭,誠不泛矣。上曰,頃於執事時見之,今番特除玉堂矣。尙魯曰,趙明謙·李衡萬旣施曠蕩之恩,群下孰不感歎?第趙榮順·尹著東,亦當收用矣。晩曰,左相所奏誠好矣,可當用之,而若復有過,則斥之,何妨也?尙魯曰,李存中事,臣已陳達,而以臣故累年廢枳,臣實爲悶矣。至於趙榮順則坐領相之事,故領相甚以爲不安矣。以尹汲言之,以蓍東之從祖,前後筵中,多被嚴敎,渠方惶悚無地矣。上曰,前後下敎之迫切,予亦悔之。尙魯曰,汲爲銓堂時,政注甚潔淸,臣亦歎服矣,殿下若用之,則可知其爲人矣。上曰,予當留意。尙魯曰,以洪樂命事,有緘答之擧,樂命善文有識,皆以大用爲期,前日巧密之敎,於渠人物判異矣。上曰,其上書純然則不關係矣。尙魯,此由於欲陳事實之致,而聖敎中受杖噴薄等八字,恐或過中矣。上曰,所奏誠是,後日筵中,持入拔去,可也。尙魯曰,此諸道秋操取稟狀啓也,誥戎,大事也。如非萬不獲已,則無容他議,各道水陸操及兩都摠使操鍊,使之依例擧行,城營將節制使巡點,竝令停止,而海西則今春已行水陸操,道臣亦以此有所狀請,竝與城營將巡點而特停秋操,各道各樣都試,一倂擧行爲宜,以此分付,何如?上曰,依爲之。出擧條尙魯曰,日昨權噵處義,雖未穩當,而因一違牌,遠補關塞,處分終涉過中,還寢是命,恐宜矣。晩曰,聞權噵參於堂圈,故其所處義,稍欲自異於本館錄中人,至於違牌云,果如此則引嫌雖過當,亦不無參恕之道矣。上曰,聞左相所奏是矣。又聞右相所奏,不無參酌特寢補外之命,前縣監李德耉仍任。出擧條晩曰,以故贊善金榦賜諡致祭事,有所下敎,聖朝崇儒之盛意,臣實欽仰,在前儒賢賜諡之時,有特爲贈職之例,敢此仰達。上曰,依朴贊成例,特爲贈職,出擧條尙魯曰,申應顯之當初遠配,坐於書救徐逈修,而見今逈修則蒙宥,應顯則尙在謫,朝家刑政,恐不宜若是,且應顯家有病母,情理可矜,一體放釋爲宜,故敢達。上曰,一體放送,可也。出擧條曰,懷德縣監鄭景淳到任未久,道臣以病狀罷矣。鄭景淳勤於奉公,是其門風,而新到之初,已有治聲,積逋之在兩班者,聞風自納云,民邑凡事,庶有收拾之望,如此之人,觀其成效而奬擢,亦是用人之道,遽爾遞改,誠爲可惜,鄭景淳仍任,何如?上曰,依爲之。出擧條尙魯曰,秋序已屆,涼意漸生,元孫勸學,尤爲緊且重矣。元孫師傅南有容,雖被人侵斥,旣經處分之後,一向處外,未免大過,卽爲催促上來,使之察任,何如?上曰,依爲之。出擧條尙魯曰,日昨筵中行副司直金陽澤,以豐德陳田減稅事仰達,有令備局登對稟處之命矣。該邑事勢誠如宰臣所達,陳田之若是夥然,專由於居民之離散,而今雖艱辛還集,如使陳田白地徵稅,則乍還旋散,勢固然矣。且以朝家恤民之道言之,旣知其有陳田爲民弊,則不可無變通,而遽欲變通,則田政至重,亦不可隨聞隨減,以貽難繼之弊,苟便於民,則所失多少,不必較量,分付道臣,使之通一邑改量後,更議減稅之數,何如?上曰,誠是,依爲之。出擧條尙魯曰,此京畿監司趙暾狀啓也。枚擧永宗僉使朴時佐報牒,以爲本鎭曾在庚午,設爲獨鎭,不爲水使之管下,其後乙未,移屬喬桐水營,連赴水操。如以後令爲是,則罷獨鎭之號,專屬水營,以喬桐爲信地,本鎭陸軍,使他將臨亂來領,舟楫水手,亦以他邑鎭所在者預爲定置。如以前令爲是,則操鍊防守皆依前擧行於本營信地,使之勿赴水營本鎭,選武軍官三十名,依三都水原例,汰減軍器舟楫修改物力,以某樣錢穀劃給,將校軍兵逐歲敎鍊事定式,而施賞犒饋之資,特爲區劃,衙後山民田,亦令官買植木,懸陳減稅,常時蓄財,以備不虞等事,竝令廟堂稟處矣。永宗形便,實爲水路之咽喉,江都之門戶,故設獨鎭於本所,置行宮於月尾島,領率水陸軍兵,專屬御廳,不離信地,以爲緩急之恃者,意蓋有在,故相臣金錫胄·南九萬相繼主此議,古人經遠之謨,誠可見矣。及至庚午陞爲防營使,事面尤重,自備局成節目擧行,有不容輕議於其間,而其後乙未,因京畿水使狀請,移屬水營,赴操喬桐,以致當初節目之廢閣不行,不但軍制之輕變,海防之疎虞,以獨鎭而棄其信地,赴鎭他處,卽他獨鎭所無之事也。設爲獨鎭之意,顧安在哉?臣意一依庚午節目施行,則是復舊也,非更張也。使之依此擧行,恐合事宜,至於選武軍,官邑所有,而鎭所無也。不可使此鎭獨有,此名色特爲革罷,其餘四條,本鎭見屬御廳,則御廳自當商議善處,竝置之何如?晩曰,永宗鎭,與江華喬桐,勢如鼎峙,不但爲行宮扈衛之備,實是三南水路之要衝,當初設爲獨鎭,可見經遠之算,而中間之赴操喬桐,專抛信地,可謂不成軍制,今不必更張,一依庚午節目施行,好矣。上曰,訓將之意,何如?鳳漢曰,詳考御廳謄錄則本鎭有該營屯田,初以屯別將,陞爲萬戶兼把摠,太僕屯田亦爲合屬,又自備局別爲築筒收稅,以爲接濟之資,此乃故相臣爲江都設施之大計,其後開防營陞僉使,號爲該營別後千摠,水操時則該營千別將中一人下去,眼同擧行,試射放時賞格則亦自該營拮据覓給。蓋以仰屬於京軍門之故,本鎭得以藉賴,軍政亦頗修擧矣。一自移屬水營之後,僉使頻數遞易,朝家別無顧恤,屯田盡爲私土,軍器一任抛棄,弊益甚而鎭益殘,至於莫可收拾之境。今此復舊之擧,未知節制得失之如何,而目下責效,前頭得力,則比諸卽今貌樣,不可同日而論,而但御廳財力,比前多減,又當其接應之費,則恐不無貽害之慮矣。上曰,兩武將亦陳意見。善復曰,臣曾經永宗僉使,熟知地形,大抵三南之咽喉,海西水路,以外洋亦通,而陸地關防設施,靡不用極,至於海路則疎慮特甚,以永宗越邊論之,則至京城或爲六十里,或爲八十里,海路關防之緊要,莫過於此。臣之賤見,仁川府使陞爲防禦使,永宗爲中營,以爲掎角之勢則似好,近於大變通,有難設施,則依庚午節目復舊,誠好矣。汝稷曰,永宗實爲水路之咽喉,故設置防營,意非偶然,而近因僉使之數易,該鎭漸益凋弊,以至莫可收拾之境,朝家若無別般顧恤之事,則實難支保矣。依當初節目,還屬御廳,則接應之費,誠爲可悶,而在國事,苟有利益,則御廳雖有些少貽害之端,大臣所達,旣如此,還屬,恐無妨矣。上曰,依爲之。出擧條鳳漢曰,永宗軍制,旣已復舊則當初官屯田之變爲私田曲折,不可不詳査處之矣。上曰,聞訓將所奏,永宗田畓,今則疎忽,其令道臣着實推給,該營門眼同擧行。出擧條上曰,王孫敎傅來待入侍,編次人持故贊善金榦祭文入侍。出榻敎諸臣退出。
戊寅七月二十五日未時。上御崇文堂西軒。承旨·編次人·王孫敎傅同爲入侍時,同副承旨李嘉遇,編次人具允明,假注書金復休,記事官鄭昌順·柳敍五,王孫敎傅尹象厚,以次進伏訖,上命承旨呼寫來八月初一日朔祭祭文及親製故贊成金榦致祭文一通訖,上命注書出召他承旨入來,臣復休出去傳命,與右副承旨洪梓偕入。上謂梓曰,持此祭文出去,使香官卽爲淨寫,夕上食後,予當親狎於齋室矣。梓先退,敎傅進前。上曰,王孫文學近,何如?而一月幾次開講乎?尹象厚曰,元定日則一月六次,而自昨年因山後,一月三次爲之矣。上曰,敎兒之法,亦如敎官敎閭巷童蒙之道乎?象厚曰,然矣。上曰,三次開講太遠矣。改以六次爲之好矣。二王孫亦當開講之歲,而相見禮尙不爲之云,從速爲之,可也。予欲觀敎訓之法,上食後更入,可也。仍命少退,酉時復入侍于恭默閤,王孫兄弟侍坐。上曰,敎傅敎之如常儀,可也。一王孫誦童蒙先習訖,敎傅更敎一通。上曰,今則鍊熟矣。比諸當初相見禮時,可謂刮目相對矣。上謂一王孫曰,汝以冊子授汝弟,使讀之,汝敎之,二王孫受冊讀半行,上笑曰,渠輩常時已習此法矣。仍命罷講,王孫兄弟還入大內,上謂象厚曰,汝於尹鳳朝,爲從孫乎?象厚曰,然矣。汝善爲敎訓,予甚嘉之。命先退,上命注書出召儒臣持心經入侍,臣復休出去傳命,與儒臣上下番偕入。上命讀之,嚴璘讀自大學,止以進其幾,李彦衡讀自厭然,止舒泰,李嘉遇讀自朱子曰,止緊要之處,金復休讀自又曰有人,止乃有得耳,鄭昌順讀自劉忠宣,止心箴也,柳敍五讀自劉棟,止自行之心。講訖。上命上番陳文義,嚴璘曰,不欺二字,爲人之最難工夫,非聖人則不能無自欺之弊,有所自欺,而必曰,吾毋自欺云爾,則便作遂非之小人矣。上曰,人之學,自灑掃至於治平,灑掃爲最初下手處,其工夫如武夫之習射矣。李彦衡曰,誠如聖敎矣。上曰,人心雖有本善,而外誘交攻,喪盡本善,不亦難乎?彦衡曰,人心邪正之分,正如人心道心之間矣。上曰,此則不然,所謂人心,其流爲慾矣,非邪矣。雖聖人,不能無人心,而堯·舜工夫,至於精微之境,故能執其中,此千古聖門傳心之法也。璘曰,人慾易流,流則其弊無所不至,倘無遏慾工夫,則何以防之乎?上曰,然矣。諸臣仍退出。
戊寅七月二十五日未時。王世子坐德成閤。諸承旨持公事入對時,左承旨李惟秀,左副承旨李泰和,假注書鄭煥猷,記注官宋瑩中,記事官呂弘㦿,以次進伏訖,李惟秀讀黃海監司趙明鼎狀達,谷山等官居官軍官金太三等壓死·渰死事。令曰,壓死·渰死人等令本道恤典擧行,承旨書之,仍書判付。諸臣以次退出。
上在昌慶宮。常參以代理停,經筵停。
卯時,有霧氣。
趙重晦達曰,明日常參,取稟。令曰,停。
洪梓達曰,大司憲元景淳,執義金元行,持平柳觀鉉在外,一員未差,掌令李厚達呈辭,一員未差,今日以監察茶時之意,敢達。令曰,知道。
趙重晦達曰,副校理嚴璘謂有身病,無端徑出,依定式禁推徽旨捧入之意,敢達。令曰,知道。
傳于趙重晦曰,禮判使之入來。
趙重晦啓曰,禮曹判書洪象漢,依下敎來待矣。傳曰,來詣于集賢門。
趙重晦以侍講院言達曰,來八月初一日陵幸隨駕時,宮官不可不備員矣。兼輔德徐命天,弼善李憲默,兼弼善洪準海俱在外,纔已下諭,而趁卽上來有未可知,文學說書兼說書俱未差,將無以備員,事甚未安,在外人員似當有變通之道,令政院稟旨擧行與未差之代,待開政以在京無故人,一體盡數差出,以爲備員陪從之地,何如?令曰,知道。日字已迫,竝改差。
又以侍講院言達曰,本院上番,連日姑降入直,事甚未安,今日政新除授待下批,仍卽牌招推移入直,文學金履獻旣有只推之令,卽爲牌招察任,何如?令曰,依。
吏批啓曰,侍從臣父年七十人,每於歲初抄啓加資,而新有應推恩人,雖非歲首,亦爲抄啓事,載在法典矣,侍從臣父年七十人,別單書入之意,敢啓。傳曰,知道。
有政。吏批,判書李進,參判沈星鎭·參議韓光會牌不進,都承旨南泰會進,以徐命天爲司諫,李養源爲掌令,權相龍爲持平,鄭晩淳爲獻納,趙榮進爲弼善,徐有良爲司書,洪準海爲兼輔德,李錫祥爲兼弼善,朴相喆爲兼司書,南有容爲同敦寧,李普溫爲吏曹正郞,崔台衡爲吏曹正郞,李宅鎭爲吏曹佐郞,李勉爲禮曹正郞,洪鳳漢爲軍器提調,李錫祥爲檢詳,黃宅祚爲徽陵參奉,李敬一爲溫陵參奉,南最明爲長陵參奉,李宜祥爲章陵參奉,金德運爲懿陵參奉,兼監察四單李明煥·任㻐·李瀰·李命植,敬陵參奉宋煥世,寧陵參奉徐有慶相換。
有政。兵批,判書申晦病,參判具允明病,參議朴昌潤病,參知尹東昇入直進,同副承旨李嘉遇進,同知單金致瑞,副護軍金履亨·李憲默,司直權瑞東。
以吏曹參議韓光會牌不進罷職傳旨,傳于李嘉遇曰,推考傳旨捧入。
傳于李嘉遇曰,夜對爲之,來詣于明政殿後。
李嘉遇以兵曹言啓曰,今此陵幸明,侍衛禁軍不可不點擇以行矣。各番禁軍中新授馬及病蹇不能致遠之類,依舊例今二十七日推移替直,監軍巡將亦依前例今二十九日受點人員,來八月初一日至仍察,何如?傳曰,允。
又以兵曹言啓曰,自前陵幸時,交龍旗差備馬預爲調習矣。今亦依前例旗與竹,出郊外試習之意,敢啓。傳曰,知道。
又以兵曹言啓曰,今此明陵擧動時,各差備及領軍之將,不可不備員,而宣傳官一員未差,兼司僕將李廷在外,過限未上來云,依法典改差,竝口傳差出,以爲備員隨駕之地,何如?傳曰,允。
兵曹口傳政事,以趙濟泰爲宣傳官,以朴載河爲兼司僕將。
李嘉遇以義禁府言達曰,慶尙道機張縣投畀罪人申應顯放送令旨達下矣。申應顯放送事,分付道臣之意,敢達。令曰,知道。
又以禁衛營言啓曰,來十月當五番左部後司屬忠淸道五哨軍兵,來九月二十五日京中逢點,依例準二朔立番之意,本道監兵使處,預爲知委,何如?傳曰,允。
又以禁衛營言啓曰,來八月當五番左部右司屬忠淸道五哨軍兵逢點實數六百五十二名,已爲點閱整齊,來八月初一日,與內外各處入直軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來十月·十一月兩朔應立中部中司屬全羅右道二哨,忠淸右道三哨,合五哨軍兵,九月二十五日京中逢點,十月初一日與左司軍兵當爲替代立番,趁期調送事,兩道監·兵使處,依前知會之意,敢啓。傳曰,知道。
又以御營廳言啓曰,本廳來八月·九月兩朔應立中部左司屬全羅右道五哨軍兵六百七十名,已爲逢點整齊矣。八月初一日與前司軍兵替代後,舊軍放送之意,敢啓。傳曰,知道。
又以御營廳言啓曰,今此下番軍兵等試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以司僕寺官員,以一二提調意啓曰,今此明陵擧動時,驛馬減數,依正月例事命下矣。各樣馬匹,一依今春擧行之數磨鍊,而王世子隨駕時入把馬,則依丙子秋幸行時例,別單書入,其中驛馬則竝令兵曹,依例知委各驛,使之直爲入把,自前道路高峻不平之處,以人夫奉駕矣。今番沙峴·碌磻峴,俱是險處,依前例臨時啓稟,替用人夫,宜當以此擧行,何如?傳曰,允。
都承旨南泰會書曰,伏以臣昨伏見大朝傳敎,以司諫李宜老辭單捧入,至有重推之命,臣於是實不勝惶懔悚蹙之至。凡呈辭進退,都承旨主之,則該房卽臣也。臣於其日,雖以式暇不爲仕進,而諫臣旣是遭彈後初職,則異於無故之人,故捧單之際,臣實往復停當,僚員,雖引嫌陳章,而其不職之罪,臣宜當之,何敢晏然於職次乎?玆控短章,略暴危懇,伏乞离明,俯垂鑑諒,亟遞臣職,以安私分,不勝萬幸,臣無任屛營祈懇之至。答曰,覽書具悉,卿其勿辭,從速察職。
右承旨趙重晦書曰,伏以日月迅邁,孝昭殿練事奄過,徽寧殿禫期又訖,伏惟我大小朝孝思出天,益復罔極。臣昨伏見大朝傳敎下者,以司諫李宜老辭單之捧入,至有當該承旨重推之命。臣於此不勝悚蹙之至。伊〈時〉臣臺臣辭單之來呈也。臣旣參於廳坐,而右僚或式暇而不爲仕進,或在直而病不出坐,則其所捧入,臣實爲當該也。大朝責罰之下,臣之不職之失,於是乎著焉,其何敢諉之以非該房,而晏然在職乎?玆敢煩章自列,仰瀆睿聽,伏乞离明,俯賜諒察,亟許鐫遞,以安微分,不勝幸甚,臣無任屛營祈懇之至。答曰,覽書具悉,日月流邁,兩魂殿祥禫奄過,哀慕莫逮,一倍罔極,爾其勿辭,從速察職。
咸鏡道穩城幼學吳泰爕等書曰,伏以臣等竊聞,鞏固邊圉,備戎之長算,還集流亡,仁民之先務。終古明王,皆莫不兢兢焉是懼,恤恤焉是急,而惟我列聖朝之於關北六鎭,視東西南三陲,尤加重焉。旣命將而拓地,又移民而實邊,蠲其役而恤其饑,必欲其安土樂業,永奠枕席之上者,豈不以王迹所基,迫近戎落,一似周家之豳·岐,懷保之恩,捍禦之策,有不容少緩也哉?惟是六州之民,沐浴聖化,于今三百有餘年,延頸南望,咸願爲國家效一死,而又能甘其草食,美其皮服,均有樂生之意,獨臣等所居穩城之地,卽六鎭中最祇殘極僻遠一隅耳。去王京殆三千里,隔穹廬一衣帶水,原隰廣鹵,無山澤林木之饒,民樂歲筋力,僅僅自給,一遇凶荒,每貽朝廷之費慮。不幸自丁巳以後十數年之間,荐遭饑饉,死亡流遷,十室九空,昔之五千餘戶,今祇有八百戶。邑里蕭索,田野曠莽,防胡重鎭,徒擁空城,四顧百里,作一蒿萊之場。遺老飮涕,過客傷心,據今所見,實爲哀痛。嗚呼,是豈我聖朝恤民固圉之深仁至計,而我先王開拓六鎭之聖意,果安在哉?前後之爲府倅道伯者,非不仰體委寄之重,俯殫勞來之誠,卒莫能十返其一二,又逐旋泮渙,有去無來,周雅所謂靡有孑遺者,不幸近之矣。夫穩民之散而之四者,他州且不論,茂山一境之所遷居者,僅千戶,計其丁亦不下三四千,地主旣擁護而不遺,流民亦弱喪而忘返。噫,懷土,人情之所同然也。彼雖有信美孔樂之安,此豈無鄕井丘墓之戀?而獨不念邦族之是復者,其必有所以矣。臣等請略陳之,哀我民戶之流徙不返,實由於荐歉之致,而亦淸差誅求之爲害也。夫淸差之弊,卽北路之通患,而六鎭爲甚,穩城爲尤甚,何者,會寧·慶源,爲逐年間年開市之所,而合一路二十一州之力,資助焉則二府供億之費,尙有裕矣。茂山·慶興,一在上游,一在下方,不管虜人之去來,惟鍾·穩兩邑,居豆江中半之衝,介寧·源二府之間,爲間年淸差往來必由之道,動留數十日,受弊略同,鍾城則又以兵使·評事移營管轄之故,虜猶有所憚,而獨於穩城,恣其侵虐之威,以充谿壑之意,箠楚至及於官長,幣賂層加於每歲,資助二府之役,旣同於他州,而接待間年之費,必不免偏苦,雖括土地之毛,浚生民之血,將無以稱塞,矧乎以八百零殘之戶,當五千全盛之役,雖靡彼虜無厭之求,決知其難支矣,民安得不流亡且盡,而不樂還居也哉。苟非自朝家大家商確,極力周濟,以爲永久奠安之圖,則雖刷還之令,日下於營門,民必不來。雖來亦且朝集暮散,月削歲蹙,終至於空地廢城而後已,寧不衋傷乎哉?臣等竊伏聞往歲關東淮·金之民,有流散至京都者,我大朝殿下特垂矜憐,臨門親勞,賜以衣糧,發遣安集,使領率還鄕,俾復生業,湖西丹·懷之民,流亡略盡,則又特遣御史,三往三返,究祛宿弊,務覃新惠,凡系還集綏定之方,靡不用極,而二郡之民,乃奠厥居,於戲休哉。我大朝惠鮮之澤,如傷之恩,直與有周文王匹美齊徽,鴻雁詩所稱宣王中興之烈,蓋不足多也。八域含生,夫孰不感激流涕,歡欣鼓舞?而惟此一區穩城,邈在窮髮之北,疾痛之呼,無路上聞,生逢聖明之世,獨抱仳離之歎,玆實臣等之罪也。臣等於是,一不禁其自悼也。夫以我聖朝一視遐邇,優恤六鎭之盛意,早有聞乎臣州之痼瘵,若是其孔酷,則懷來全安之恩,豈後於四邑之民哉。玆敢相率裹足,衝冒數千里炎潦,忘其僭越,猥陳微懇於貳極之下。伏乞离明,俯垂矜察,三朝之頃,從容辱達,俾我遐荒悲苦之氓,得蒙均施普濟之澤,則奚特臣等區區之至願,實亦聖代靖邊鞏固之道也。臣等無任激切屛營祈懇之至,謹昧死以聞。答曰,覽書具悉,書辭令廟堂登對稟處。書錄幼學臣吳泰爕·崔濟昌·朴勳·金直謙·崔得昌·朴祖述·吳觀爕·吳益爕·崔夢祥·崔夢禎·崔九齡·吳泰觀·朴晦述·崔光麟·全克敏。
戊寅七月二十六日申時,上御崇文堂。禮判入侍時,禮曹判書洪象漢,右承旨趙重晦,假注書鄭煥猷,記事官鄭昌順·柳敍五,以次進伏訖。上曰,丑時何更?注書出去,問于禁漏官以來,臣煥猷承命問之後入對曰,四更二點矣。上曰,承旨書之,傳曰,今朔祭一依練祭時例,自內詣小次行祭後,自小次入明政殿乘轎,仍詣眞殿東門外,自內行禮後,由仁政·敦化門行三嚴,以丑正初刻擧行,出駕時,亦以敦化門·明政殿入。象漢曰,卽接敬陵參奉所報,則新除參奉宋煥世居在懷德,路道甚遠,難以及期上來云矣。上曰,相換則好矣。象漢曰,有上敎然後,可爲之矣。上曰,承旨書之,傳曰,敬陵新除參奉宋煥世在外云,與它陵參奉相換。上曰,宋煥世誰也?象漢曰,先正臣宋時烈之奉祀孫也。上曰,承旨書之,傳曰,元良當行禮於陵,徽寧殿遣大臣攝行。諸臣退出。
戊寅七月二十六日三更三點,上御恭默閤。夜對入侍時,參贊官李嘉遇,侍讀官李福源,檢討官任㻐,假注書鄭煥猷,記事官鄭昌順·柳敍五,以次進伏訖,福源讀夙夜箴序,㻐讀原編訖,上曰,文義爲之。福源曰,此等文字,先儒多有之,而至於一日之中,分早晩晝夜,各有所屬工夫則前此未嘗有此等文字矣。大抵操心之法,急則易入於拘迫,緩則易流於解弛,此箴命意極有次序,當無思無慮時,輒要整頓提撕,纔整頓提撕,又要優游舒暢,必如此然後,方可爲不息之工矣。㻐曰,福源所奏誠好,實無復奏之辭,而蓋夙夜箴一篇,文則雖小,旨則甚遠,古人所作之意,故相所釋之註,想已默會於淵衷矣。程子曰,反復入心來,惟願反復於聖心而省察焉。上曰,天行健者,自强也。故七政無所做錯,人亦然矣。福源曰,聖敎合天地人而論之,大矣哉,陳同甫嘗以此,有多少說話,朱子以爲人不能主張,則天道雖存,而此道自熄矣。御製序文中,有予之講此,不過中夜無眠其欲寓心之敎矣。序文主意,歸重於訓戒,故自然如此,而臣等雖鹵莽不似,名是儒臣,旣使之挾冊進講,而徒取其無眠而寓心,則何望其有實乎?伏望實心體念,毋但爲應文備數而已。上曰,所奏是矣,當體念矣。上曰,陳柏,終不可知耶?福源曰,考諸理學通錄,亦無之矣。上曰,理學通錄入之,序文誰所作也?福源曰,趙穆所作也。趙是先正高弟,別號月川者也。上曰,程門弟子何其如此耶?尹和靖則不然矣。福源曰,尹和靖,如孔門之曾子,魯以得之,故其言最簡約精確,論語集註,多取其言矣。㻐曰,臣有區區之見,敢此仰達矣。聖上爲民之盛意,溢於前後絲綸,可以透金石而感豚魚矣。爲今之守令者,孰敢不感激奔走,惕念奉行?而以丹·懷事言之,前後近臣承命安集,流民幾皆奠居,荒疇亦多起墾,十室九空之村落,依然如昔日樣者,夫孰非聖德之所及耶?近年以來,八路元元,何莫非可矜,而未有如湖西之甚者也。乙丙以後,民皆流亡,爲其字牧者,奉承德意,其所懷保之方,靡不用極,而癘疫饑饉之餘,民戶半非,草樹沙礫之中,田結自如。蓋此陳田,爲今窮民艱保之弊矣。臣於昨年,猥以無似,適當湖西災傷之命,遍審一路,則鶉衣菜色之輩,十百爲群,擁馬號訴,泣陳其至冤難保之狀,而且說丹·懷之民,厚被聖明之澤,謂以一視之下,似無彼此之別。臣雖以溫言,慰諭宣布,而其中二十七邑尤有甚焉。至於永同·淸風六七邑,卽嶺·湖要衝,此實關防之重地,而後日緩急之所可恃者也。而攸司之臣,不敢加減於內守土之官,亦不得區別於外者,雖出於念及國計之板蕩,而夫至愚者民,而至神者亦民也。豈不思所以懷其土而樂其俗之道乎?臣旣承命往審,目見其冤號之狀,故敢將愚賤之見,猥陳分等之啓,其時達下備局,而備局亦未深究,至有防達矣。更詢大臣,而處之,何如?凡田政,有國之重事,如臣庸陋,何敢知之?而田政之紊亂,莫今日若也。川渠之昔東者,今爲西,道路之前左者,今爲右,田疇之字號,無所憑據,里任之指審,有甚錯亂,若不及時變通,則後日之害,有不可言者矣,而此亦非率易之事也。湖南道臣洪麟漢,向以陳田事,有所上書,極有意見矣。上曰,所陳是矣。上曰,承旨書之,傳曰湖西左道敬差官申聞,湖南道臣上書,日後大臣入侍時,承旨持入。嘉遇曰,動駕隔日,而春坊多在外,臨時陪從,恐無以變通矣。上曰,春坊在外者幾人耶?注書出去知入,臣煥猷承命知入。上曰,承旨書之。傳曰,近者政目日下,輒稱在外,已涉寒心,而況此時春坊,又稱在外,其中若有帶軍銜下鄕者,則自有其律,勿論帶否,不可無飭。鄭履煥則以頃者翰林召試時事觀之,在外可知,履煥則只遞差,前單入之,其餘三人,竝政院申飭,其令入來謝命,一兩日內其若不來,直捧南沿投畀傳旨。諸臣退出。
上在昌慶宮。常參以代理停,經筵停。
卯時,有霧氣。
李嘉遇以都摠府言達曰,今此明陵幸行時,都摠管綾昌君橚,守宮受點,而自昨日猝得泄痢之症,病情危劇,萬無進參之勢,今方陳書入達,令政院稟旨變通,何如?令曰,依。
傳于南泰會曰,朔祭及陵祭時,參祭官員書入。
以弼善趙榮進,文學金履獻牌不進罷職令旨,令于趙重晦曰,推考徽旨捧入。
李嘉遇以侍講院言達曰,本院上番連日姑降入直,事甚未安,新除授說書金魯鎭,卽爲牌招入直,弼善趙榮進,文學金履獻旣有只推之命,竝卽牌招察任,何如?令曰,依。
以文學金履獻牌不進罷職令旨,令于李泰和曰,推考徽旨捧入。
李泰和達曰,獻納鄭晩淳帶軍銜下鄕,依定式遞差令旨及禁推徽旨捧入之意,敢達。令曰,知道。
趙重晦以徽寧殿入番宗室意啓曰,本殿參奉朴東最方在禁推中,參奉張祉紹身病劇重,俱不得入直,故忠義趙長鎭假參奉差下,使之入直矣。趙長鎭母病,自昨日猝重,今日則急報連至,情理不忍强使仍番,忠義韓命玄假參奉更爲差下,使之替直之意,敢啓。傳曰,知道。
李泰和以兵曹言啓曰,今此明陵幸行時,本曹郞廳侍衛及陪衛各差備,不可不備員,佐郞有闕代,令該曹以在京無故人,口傳差出,以爲備員之地,何如?傳曰,允。
又以吏曹言啓曰,卽接通禮院牒報,則今此陵幸時,左右通禮及相禮,不可不備員,而右通禮李河述,實病甚重,無望供職,相禮李朝望除拜前在鄕,萬無趁期上來之勢云,右通禮李河述,相禮李朝望,竝姑改差,其代卽爲口傳差出,何如?傳曰,允。
又以承文院都提調意啓曰,本院提調近來行公之員甚少,事多苟簡,知事李益炡,行副司直李鼎輔,行禮曹判書洪象漢,左參贊洪鳳漢,行副司直趙榮國,副司直尹汲,吏曹判書李,行副司直鄭益河,漢城府判尹李成中,行副司直金漢喆,行副司直李益輔,行副司直權爀,行司直朴弼均,行副司直趙明謙,行副司直洪鳳祚,行副司直申思建,行副司直南有容,行副司直吳遂采,行副司直鄭光忠,行副司直金善行,行副司直金陽澤,還爲差下,行副司直李昌壽,兵曹參判具允明,漢城府左尹黃章源,行都承旨南泰會,行副司直徐志修,行副司直宋昌明,行副司直魚錫胤,禮曹參判金器大,行副司直尹東度,行副司直徐命臣,刑曹參判李彝章,漢城府右尹蔡濟恭,竝爲差下,行副司直李存中,副提調差下,使之察任,何如?傳曰,允。
又以備邊司言啓曰,北評事李心源,以其身病沈重,呈狀乞遞矣,病勢旣如是危篤,則不可强令赴任,且本道試期漸迫,今姑許遞,其代令該曹口傳差出,不多日內催促下送,何如?傳曰,允。
又以訓鍊都監言啓曰,都監中軍有闕代,今當差出,而本局中軍爲任,與他最重,自前別爲擇差矣,卽今當品中可合之人乏少,在前如此之時,有禁軍別將移差之規,中軍有闕代,以禁軍別將李泰祥啓下,使之察任,何如?傳曰,允。
兵曹口傳政事,以田雲祥,爲禁軍別將。
李泰和以司僕寺提調意啓曰,本寺正例爲進輿差備,而正,趙榮進移拜弼善矣。今此明陵擧動時,莫重差備,不可不備員,正有闕之代,令該曹以在京無故人,卽爲口傳差出,何如?傳曰,允。
戶曹判書李宗白書曰,伏以臣之衰劣,待罪本職,今已周歲,效蔑絲毫,事多昏憒,乃於日昨,伏承大朝嚴敎,惶霣震懍,若無所容。臣雖無狀,事關陵殿,其所奉行,豈敢不將心敬謹?而矇未察飭,致令迷劣之算員,遽犯罔赦之誅,臣旣忝長一曾。凡有咎責,自當爲首,而聖度天大,薄勘只止問備,罪重罰輕,尤非私心之所敢安。園陵幸行,只隔兩日,而席藁俟勘,無以冒進於陪扈之班。臣罪至此,實合萬死,玆敢短章自列,伏乞睿慈,俯垂諒察,亟削臣職,仍治臣罪,以昭法紀,以安私分,不勝幸甚,臣無任云云。答曰,覽書具悉,卿其勿辭,從速察職。
綾昌君橚書曰,伏以臣年衰病痼,居常凜綴,而區區一念,惟在於筋力奔走,爲一分報效之圖,不敢言私,黽勉進參於侍衛之列矣。近當夏秋之交,時候乖常,將攝失宜,自數日前重得暴泄之症,度數無算,仍成血痢,飮啖全廢,氣息如縷,委頓床席,作一籧篨,以此病狀,實無束帶轉動之勢。園陵奉行,期日已迫,莫重宿衛之地,決不可緣臣癏曠,玆敢倩人構書,疾聲哀籲於离明之下,伏乞邸下,俯諒病勢之危苦,卽令遞改臣所帶摠管之任,俾無臨時窘急之患,千萬幸甚,臣無任云云。答曰,覽書具悉,卿其安意調治焉。
說書金魯鎭書曰,伏以日月迅邁,孝昭殿祥事奄過,徽寧殿禫制又訖,伏惟聖慕靡逮,睿慟益切,區區下情,竊不勝悲慮之至。仍伏念臣以未了之年,犯不行之戒,僥倖一第,匪福伊災,前後登筵,伏蒙我大朝殿下追念先臣,屢勤恩諭,臣每一承聆,不覺感榮交切,涕淚橫逬。噫,世世受國恩罔極,豈有如臣家者,縻粉之報,寤寐如結,榮進之塗,意想不到而春坊除命,又何爲而及於臣也?臣誠怵然驚感,不知所以自措,顧今睿學時敏,离筵日闢,昕夕勸講之責,有非蔑裂如臣所可堪承,職名之不稱,初不暇論,而抑臣情私,實有萬萬悲切者。竊念先臣曾於釋褐之初,敢以庭訓,屢瀆天聽,至引古人園花澗松之句,未敢遽然爲從仕之計,庶幾我大朝殿下,亦或記有之耳。嗚呼,臣父每以早出世路,未報聖恩,爲終身之恨,臣之數次發解,輒不許殿試之赴者,欲俟年稍長識稍進,而風樹不停,縷命獲保,甫闋喪制,遞占科名,若使先臣有知,亦必怵惕於冥冥之中,俯仰慙痛,此何人哉?臣若貪榮冒居,晏然爲進取之計,則其爲墜先規而負初心,當如何也?目今園陵動駕,期日已迫,而卽伏見夜下傳敎,以宮官之在外,辭旨極嚴,此時煩瀆,非不知極爲惶悚,而抱玆悲苦,祇膺無路。玆敢隨牌詣闕,瀝血陳懇,伏乞邸下,諒臣由中之懇,削臣難冒之職,仍令選部,勿復檢擬,俾得以優游年歲,涵泳陶甄,則生成之澤,旣不枉於一物,隕結之報,尙有期於他日,臣無任云云。答曰,覽書具悉,日月流邁,兩魂殿祥禫奄過,哀慕莫逮,罔極之慟,切倍于中,昨日大朝特敎申飭之下,其何如此?爾其勿辭,從速察職。
上在昌慶宮。常參以代理停,經筵停。
自昧爽至卯時,有霧氣。
藥房都提調金尙魯,提調李成中,副提調南泰會啓曰,日來晩炎猶甚,伏未審聖體調攝若何?憊眩之候,寢膳之節,亦何如?煎入湯劑連爲進御乎?貼數已盡於昨日,臣等卽與諸御醫,入診詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣矣。
李泰和以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又達曰,右副承旨洪梓,今日不爲仕進,卽爲牌招,何如?令曰,依。
趙重晦,以侍講院言達曰,本院新除授兼司書李敬玉,卽爲牌招察任,何如?令曰,依。
傳于趙重晦曰,內局入診,來詣于集賢門。
又傳于曰,內局入侍,以齋室爲之。
又傳于曰,副司果金鍾正牌招入侍。
以文學金履獻,說書金魯鎭等牌不進罷職令旨,令于趙重晦曰,竝推考徽旨捧入。
趙重晦,以侍講院言達曰,本院新除授文學金履獻旣有只推之令,說書金魯鎭書批已下,竝卽牌招察任,何如?令曰,依。
李泰和達曰,因都摠府草記,今此陵幸時,都摠管綾昌君橚,守宮受點,而病勢危劇,令本院稟旨變通事依下矣。當此動駕隔日之時,病勢旣如是危劇,則合有變通之道,何以爲之?敢稟。令曰,改差。
又啓曰,因本院達辭,都摠管綾昌君橚,今此陵幸時,守宮受點,而病勢危劇,改差事令下矣。都摠管有闕之代,令該曹卽爲口傳差出,何如?傳曰,允。
兵曹口傳政事,以花溪君檔爲都摠管。
趙重晦,以吏曹言啓曰,新除授咸鏡都事玄光宇呈狀內,矣身八十老母猝得暑泄之症,委頓床席,日漸苦劇,老人筋力,若不保朝夕,方寸焦灼,萬無離捨遠赴之望,斯速入啓處置云,依例改差,而試期迫近,都事不可不及時變通,其代卽爲口傳差出,何如?傳曰,允。
李泰和以兵曹言啓曰,今此陵幸時,左邊捕盜大將鄭汝稷,以御營大將領軍隨駕矣,依例右邊捕盜大將具善復,限回鑾間姑爲兼察,何如?傳曰,允。
又啓曰,因兵曹草記,左邊捕盜大將,以右邊捕盜大將具善復,限回鑾間兼察事允下矣。右邊捕盜大將具善復,明日待開門牌招,以爲聽傳敎之地,何如?傳曰,允。
傳于趙重晦曰,親傳香時刻,以辰初三刻爲之,單子勿爲入之。
洪梓以訓鍊都監言啓曰,今此明陵幸行時,建陽門·西營兩處入直禁衛軍兵及東營入直御營軍兵,依前例令訓局餘軍,前期一日替代還宮後入直事,自兵曹節目啓下矣。建陽門軍一百名,哨官金胄潤,西營軍四十名,哨官高世喆,東營軍五十名,哨官李眞協率領,前期一日與禁御兩營軍兵替代入直,而還宮後還爲替直之意,敢啓。傳曰,知道。
李泰和以禁衛營言啓曰,來八月初一日明陵擧動時,本營軍兵留都事,旣已節目啓下矣。建陽門·兩營兩處入直軍兵,今七月二十九日,以訓鍊都監餘軍,前期替代後,本營五哨軍兵及出番騎士,專屬留都陣,而本營則千摠洪泰斗,騎士將姜啓周,把摠張世億,哨官申㫻,敎鍊官具善修,騎士二十五人,工匠牙兵四十名,兼別破陣二名,率領入直,南別營則哨官印時周,別騎衛三人,露梁牙兵十名率領守直,火藥庫則哨官李弼興,別破陣十四名率領守直之意,敢啓。傳曰,知道。
又以禁衛營言啓曰,來八月初一日明陵擧動時,建陽門·西營入直軍兵,以訓鍊都監餘軍,前期替代後仍赴留都陣,而還宮後以本營軍兵還入直之意,敢啓。傳曰,知道。
又以御營廳言啓曰,今此陵幸時,東營入直步軍,以訓局餘軍,前期一日替代事,自兵曹節目啓下矣。今二十九日與訓局餘軍替代,而還宮後還替直之意,敢啓。傳曰,知道。
洪梓以御營廳言啓曰,本廳中軍有闕之代,今當差出,而在京無故人中,無可合之人,動駕隔宵,不可不變通,在前如此之時,未赴任外任中,多有啓請差出之例,會寧府使鄭益良除拜後,姑未赴任,本廳中軍有闕之代,啓下察任,何如?傳曰,允。
趙重晦以內醫院官員,以都提調·提調意啓曰,前監牧官許溫闋服後,無待窠出,別爲許屬事,曾有下敎矣。許溫議藥同參差下,令該曹口傳付軍職冠帶常仕,何如?傳曰,允。
以朱南吉爲守宮假注書。
朱南吉在外代,以李尙運爲守宮假注書。
吏曹口傳政事,以李壽德爲司僕正,以曺敬脩爲兵曹佐郞,以任鏡觀爲右通禮,以權瑞東爲相禮。
兵曹口傳政事,以南綺老爲北評事,副司果許溫。
洪梓以義禁府言達曰,前獻納鄭晩淳禁推事,徽旨達下矣。鄭晩淳下去京畿果川地云,依例發遣府羅將拿來,何如?令曰,依。
趙重晦以奉常寺官員,以都提調·提調意啓曰,東籍親耕田所種皮黍,今七月二十九日間當爲成熟之意,敢啓。傳曰,知道。攝刈。
副校理李海重書曰,伏以臣之謏才蔑識,謬廁名塗,從前踐歷,孰非踰濫,而至於本職,千不似萬不近,尤豈一分堪承之望,只緣大朝責敎嚴截,他不暇計,冒沒入肅,至登前席,其爲臣一身之榮則至矣,而所以羞當世而辱名器,無復餘地。噫,經幄玉署,地分何如?啓沃論思,責任何如?而可使如臣無似,苟然充數於其間,全沒爲官擇人之意,徒取車載斗量之譏哉。臣之才學空疎,不合是選之狀,伏想睿鑑,已悉於胄筵侍講之日,鞶帶之褫,必不待臣言之終。臣不敢覼縷,有同飾辭而例讓,第臣情私尤有所萬分切迫者,臣之老母宿患痰癖之症,自經暑濕,輾轉添劇,首尾一朔,日事刀圭,而少無減勢,臣實左右扶將,不能頃刻離側。以此之故,臣之肅命,已近一望,而循例番次,亦不得替入。虛縻匪分之職,徒積癏曠之罪,廉義掃地,悚惶益切,況今動駕隔日,陪扈義重,在臣分義,固不敢復言私情,而顧臣母病彌留之餘,眞元日敗,數日以來,食飮全廢,轉側隨人,其爲危凜,比之日前,不啻倍蓰,以此情理,實無一時離捨之望。玆敢祇詣闕外,短章陳懇,伏乞离明,俯賜鑑諒,亟罷臣職,以便救護,仍治臣罪,以肅朝綱,千萬幸甚,臣無任屛營祈懇之至。答曰,覽書具悉,爾其勿辭,救護母病。
戊寅七月二十八日辰時,上御孝昭殿齋殿。藥房入診入侍時,都提調金尙魯,提調李成中,副提調南泰會,假注書金復休,記事官鄭昌順·柳敍五,醫官金履亨·方泰輿·許礈·李以楷·金德崙·蔡膺祜·金鼎新,以次進伏訖。金尙魯曰,日間聖體調攝若何?上曰,一樣矣。尙魯曰,寢睡,何如?近來夜氣頗涼,未知不以涼冷爲苦乎?上曰,寢則一樣未穩矣。尙魯曰,動駕隔日,湯劑不可不進御矣。上曰,湯劑甚苦,茶飮欲爲進服矣。尙魯曰,今方謁陵,而湯劑不爲進御,誠悶矣。上曰,明日欲休,故日次今日進定,此身雖坐此,而心已在陵矣。李成中曰,頃有伊日曉後湯劑進御之敎,謹當煎入爲計矣。上曰,難矣。尙魯請醫官診候,金履亨診畢退伏曰,脈候左三部沈遲,右三部微而帶數,虛軟一樣,右寸管弱而掌心躁矣。以下諸醫,以次診後,所奏一如履亨之言,履亨曰,動駕前湯劑當爲進御,而伊日亦不可不進御矣。上曰,伊日眼鼻莫開,何暇服藥乎?湯劑字,聽固厭矣,況進服乎?尙魯曰,强進速御則厭症似愈矣。上曰,第劑入也。仍命承旨書之,加減理中湯三貼依前煎入事。出榻敎尙魯曰,乘轎時進御似好。上曰,月臺,進服後當發行矣。尙魯曰,今日亦爲頓進伏望。上問醫官中時爲守令者曰,今年農形何如?富平府使方泰輿,龍仁縣監李以楷,陽智縣監蔡膺祜等對曰,今年東風不吹,雨水適中,故早稻今已向熟,來頭若無大段災害,則期於大登矣。木花則無前大豐云矣。上曰,今年則雨水調順,望則必雨,人雖苦而穀則好矣。南泰會曰,頃有宮官稱以在外者,直捧南沿投畀傳旨之敎,而兼司書金應淳方在淸道云,何以爲之乎?上命書之,傳曰,兼司書金應淳,今聞受由在外云,徽旨中分揀只遞兼職,其代前校理李敬玉除授。上命注書召入校理金鍾正,臣復休出傳與之偕入。上曰,明日親傳香外,其他傳香,都承旨於涵仁亭上爲之可也。泰會曰,徽寧殿受香在明,而殿司朴東最拿處,無以備員,何以爲之乎?上命承旨書之,傳曰,徽寧殿參奉朴東最分揀放送。泰會曰,頃有洪樂命處分時,傳敎還入之命,故今方持入矣。上命承旨改書數行後,諸臣以次退出。
戊寅七月二十八日未時,王世子坐德成閤。諸承旨持公事入對時,右承旨趙重晦,左副承旨李泰和,假注書鄭煥猷,記注官徐有良,記事官柳叙五,以次進伏,諸承旨讀諸道狀達訖,令曰,入之踏下。諸臣退出。
上在昌慶宮。常參以代理停,經筵停。
孝昭殿朔祭親傳香罷後,政院·玉堂·藥房口傳問安。答曰,知道。
趙重晦,以侍講院言達曰,明日幸行隨駕時,宮官不可不備員,新除授兼輔德洪準海,自鄕纔已入來,文學金履獻,說書金魯鎭,旣有只推之令,兼司書李敬玉書批已下,竝卽牌招淸齋,以爲備員陪從之地,何如?令曰,依。
以文學金履獻·兼司書李敬玉牌不進罷職令旨,令于李嘉遇曰,竝推考徽旨捧入。
傳于李嘉遇曰,省記遲滯,極爲駭然,斯速入之。
李泰和,以扈衛廳別將以留都大臣領中樞府事意啓曰,臣承命留都,一依啓下事目,率領扈衛三廳軍官軍士,今日申時結陣於金虎門·曜金門,至大報壇前路排列扈衛之意,敢啓。傳曰,知道。
大司憲元景淳書曰,伏以日月迅邁,孝昭殿祥事奄過,徽寧殿禫制又訖,伏惟大小朝孝思罔極,臣民追慕去而愈切,臣屛伏田廬,忽伏承柏府除命,申以馹召之旨。臣於是撫躬兢惶,不省攸措,霜臺長席,何等峻選,決非如臣陋劣,所可僥冒,而濫叨誤恩,至再至三,豈不有乖於聖朝難愼之道乎?臣雖欲貪榮戀寵,厭然冒承,其於辱聖簡而䙝名器,何哉?官銜之不稱,雖不可備陳,而恩命之下,當卽進詣都下,冒死祈免,伏況大小朝展哀園陵,期日迫近,內外臣庶,莫不震恐奔走,各供其事,臣名係法從,尤何敢爲偃然退伏之計,而臣之目今情私,實有萬萬悲迫者。臣之老母,素抱痼疾,諸般往來之症,逐歲增加,前冬以後,日漸癃羸,家又不幸,只有一弟,遽見殞折。臣母床席凜綴之中,遭此逆理之慼,驚隕摧剝,受傷多端,病裏心弱,悲疚過節,寢食都廢,日夜傷念,如線之氣,一倍澌滔,首尾七朔,昏昏㱡㱡。又自月初,添得別症,胃土隤敗,虛熱熾盛,熱上則鬱塞煩亂,頃刻不定,熱止則昏眩萎薾,奄奄若盡,口瘡喉痛,兼發互作,數呷粥飮,亦難呑嚥,一日乍間,一日復劇,危苦之形,難保時日。臣以孑然單身,又無子女,臣若不在家,則藥餌扶護,無可付托,以此情理,萬無片時離捨之勢。玆從縣道,冒瀆危懇,臣罪於此,尤合萬戮。伏乞离明,俯垂矜諒,亟賜鐫削臣所帶之職,以重官方,仍治臣逋慢之罪,以肅朝綱,不勝萬幸。答曰,覽書具悉,日月流邁,兩魂殿祥禫奄過,哀慕莫逮,一倍罔極,卿其勿辭,俟母病少間,從速上來察職。
兼司書李敬玉書曰,伏以臣自遭堂書以後,身旣辱矣,名旣汚矣。復何顔面,廁諸朝端,而上天至仁,不棄一物,深推山藪之量,置諸論思之列,不待賤臣之自辨,至斥言者以傾軋。嗚呼,此豈如臣小官所可得於君父者哉?雖使臣自明無以加此,感祝洪私,糜粉難酬,念臣少孤失學,長益無聞,觸事昏憒,自視歉然,瀛館淸選,雖靡人言,臣亦自知其濫竽。如使言者,心欲論臣,何患無辭,而乃以至醜至陋之目,容易勒加耶。此則自有公議,臣若抗顔,與之質辨,則比彼李潭,又何間哉?只有斂跡周行,沒齒無憾,以爲自靖之道,不意春坊特除之恩,遽降於館職纔解之餘,聞命驚惶,罔知攸措。臣之所遭,固非尋常被彈之比,則雖閑司漫職,束帶立朝,已無其望,而況此所叨,卽玉署兼帶之職,則去就一節,尤非可論,動駕隔日,召牌儼臨而顧此滓穢之蹤,萬被誅戮,斷無冒進之勢,隨詣闕外,短章自列,伏乞睿慈,俯垂矜憐,特削臣職,仍令選部,勿復檢擬,得以屛伏田廬,涵泳聖澤,以安私分,以遠駭機,千萬幸甚。答曰,覽書具悉,爾其勿辭,從速察職。
戊寅七月二十九日辰時,上御涵仁亭。孝昭殿朔祭親傳香入侍時,行都承旨南泰會,左承旨李惟秀,右承旨趙重晦,左副承旨李泰和,右副承旨洪梓,同副承旨李嘉遇,假注書金復休·鄭煥猷,記事官鄭昌順·柳叙五,以次侍立,上下板位親傳香訖。上曰,祭正時前二刻,侍衛及承史待令於神門外,可也。諸臣退出。
戊寅七月二十九日三更,上出齋殿,御小次。承旨入侍時,右副承旨洪梓,假注書鄭煥猷,記事官鄭昌順·柳敍五,以次進伏訖。上曰,時刻胡不入之。洪梓曰,前一刻入之已久矣。上曰,諸承旨竝入侍,行都承旨南泰會,左承旨李惟秀,右承旨趙重晦,左副承旨李泰和,以次進伏。上曰,兵房誰也?南泰會曰,李泰和也。上曰,年老不堪,以右副代行。泰會曰,俄者以承旨前導事,有遞差之命,而承旨在閤外,無往來之事,難捧現告矣。何以爲之乎?上曰,旣如此則遞差傳敎置之。重晦曰,講經,每以初一以爲之矣。何以爲之乎?上曰,明日晝講爲之。出傳敎泰會曰,摠府守宮,何摠管爲之乎?上曰,以花溪君,爲守宮。上曰,承旨書之,傳曰,山陵祭依正月例,當兼行朝夕食,以此擧行。又命承旨書之,傳曰,弘陵酌獻禮時,兼行內茶禮,到陵所前,先爲陳設事分付。諸臣以次退出。
戊寅七月二十九日四更一點。孝昭殿朔祭親行入侍時,行都承旨南泰會,左承旨李惟秀,右承旨趙重晦,左副承旨李泰和,右副承旨洪梓,同副承旨李嘉遇,假注書金復休·鄭煥猷,記事官鄭昌順·柳敍五,以次侍立,上具衰服,自小次詣板位,如儀行禮,親行望燎禮訖。上曰,校理有闕代,權世橚除授,乘馹上來事下諭。上曰,世橚,權以鎭之姪耶?泰會曰,故贊善臣權緦之孫也。藥院都提調金尙魯曰,深夜勞動,聖候何如?上曰,一樣,而頗有雨意,甚悶矣。上曰,承旨書之,傳曰,諸承旨不爲戎服,竝推考,中官應佩背筒而不爲,竝從重推考,若至黔巖不佩,竝記過。諸臣退出。
上在昌慶宮。常參以代理停,經筵停。
大殿,孝昭殿親祭罷後,政院·玉堂·朝廷二品以上·六曹堂上·宗班單子口傳問安。答曰,罔極知道。藥房口傳問安。答曰,罔極知道。世子宮,政院·玉堂·藥房口傳問安。答曰,罔極罔極。大駕入璿源殿,茶禮罷後,政院·玉堂·藥房口傳問安。答曰,知道。大駕到晝停所,入幕次後,政院·玉堂·藥房口傳問安。答曰,知道。大駕詣明陵奉審後親祭罷後,王世子遣宮官口傳問安。答曰,罔極。政院·玉堂·朝廷二品以上·六曹堂上·宗班單子問安。答曰,罔極。藥房口傳問安。答曰,罔極。大駕辭陵後入小次,政院·玉堂·藥房·朝廷二品以上·六曹堂上·宗班口傳問安。答曰,罔極。大駕詣山陵奉審後親祭罷後,政院·玉堂·朝廷二品以上·六曹堂上·宗班單子問安。答曰,罔極。藥房口傳問安。答曰,罔極。王世子遣宮官口傳問安。答曰,罔極。大駕辭陵後入小次,政院·玉堂·藥房·朝廷二品以上·六曹堂上·宗班口傳問安。答曰,罔極。大駕到弘陵奉審後夕享食罷後,王世子遣宮官口傳問安。答曰,知道。政院·玉堂·朝廷二品以上·六曹堂上·宗班單子問安。答曰,知道。大駕還到晝停所幕次,王世子遣宮官口傳問安。答曰,知道。政院·玉堂·藥房口傳問安。答曰,知道。
以承傳色口傳下敎曰,喧嘩莫甚之中,政院·侍講院尤甚,政院·侍講院都使令,出付守宮大將,還宮後決棍以啓。
以承傳色口傳下敎曰,當該承傳色,以下位使之,事極駭然,從重推考。
以承傳色口傳下敎曰,下敎之後,承旨前導聲猶聞,當該承旨遞差。
李惟秀達曰,兵曹郞廳來言,闕內入直各處軍士,晝巡檢之意,敢達。令曰,知道。
又達曰,都摠府郞廳來言,闕內各處入直軍兵,晝巡檢之意,敢達。令曰,知道。
又達曰,守宮從事官來言,闕內各處入直軍兵,晝巡檢之意,敢達。令曰,知道。
傳于洪梓曰,崇禮門·興仁門·敦義門,仍留門,闕門,只宣仁門下鑰。
傳于趙重晦曰,時刻入之後,承旨入侍。
傳于洪梓曰,喧譁,政院下人尤甚,如有喧譁者,兵曹郞官檢察,捉送于留都大將,事過後決棍,可也。
又傳于曰,政院稍遠,喧譁特甚,承旨先詣神門外,侍講院一體爲之。
傳于南泰會曰,東宮陪從,同副承旨爲之矣,年老左承旨爲之。
傳于趙重晦曰,前二刻入後,承旨入侍于齋殿。
傳于洪梓曰,巡將仍。
大駕到晝停所,傳于南泰會曰,左相入侍。
又傳于曰,左相更爲入侍。
趙重晦啓曰,司書徐有良,有時急稟達事,來詣請對矣。傳曰,入侍。
洪梓啓曰,兵曹判書申晦,有稟定事,來詣請對矣。傳曰,入侍。
大駕詣明陵,南泰會啓曰,諸承旨有稟達事,來詣請對矣。
傳于洪梓曰,諸司預備。
傳于趙重晦曰,入小次時,承旨入侍時刻,分付奏時官,口傳入之。
以承傳色口傳下敎曰,掌設中官,莫重儀註之上置于不潔,下義禁府推考。
以承傳色口傳下敎曰,何等重地,而乃敢若此,招致當直都事出付。
以承傳色口傳下敎曰,中官不着屈冠,從重推考。
傳于南泰會曰,自弘陵洞口,至延恩門捧上言。
大駕還到晝停所,洪梓啓曰,京兆導駕堂上蔡濟恭,有稟達事,來詣請對矣。傳曰,京兆堂上·御史·藥房,同爲入侍。
傳于洪梓曰,初吹爲之,欲以近入,以敦義作路。
李惟秀,以守宮提調言達曰,聞入對醫官所傳之言,睿候不安之節有加云,率諸醫來詣請診之意,敢達。令曰,入對。
洪梓,以兵曹言啓曰,隨駕禁軍及駕後與標下軍兵等處,依傳敎設粥以饋之意,敢啓。傳曰,知道。
又以訓鍊都監言啓曰,依傳敎隨駕將校·軍兵等,設粥分饋之意,敢啓。傳曰,知道。
又以御營廳言啓曰,依傳敎隨駕別抄及將校·軍兵等處,設粥分饋之意,敢啓。傳曰,知道。
戊寅八月初一日寅時,明陵擧動時,行都承旨南泰會,右承旨趙重晦,左副承旨李泰和,右副承旨洪梓,同副承旨李嘉遇,假注書鄭煥猷,記事官鄭冒順·柳叙五以次隨駕。上具布戎服,步出賓陽門·明政殿月臺,乘輿出明政門,降輿乘馬。上曰,莫重座馬待令,傳敎誤傳,當該中官,從重推考。駕前下敎上曰,行首宣傳官記過。李厚坤外駕後宣傳官四人,竝記過。駕前下敎上曰,世子乘轎乘馬從予事,分付。駕前下敎上至萬安門,奉審眞殿訖,出仁政門,至延恩門乘轎。上曰,動駕時·還宮時,圍外圍內,喧譁必甚,圍外,兵曹郞當禁喧,圍內,軍門當之,如是下敎之後,若復如前,騎判·大將,當記過,各別申飭。駕前下敎上曰,訓將記過,還宮時待令。駕前下敎上至晝停所。上曰,左相入侍。左議政金尙魯,右承旨趙重晦,假注書鄭煥猷,記事官鄭昌順·柳叙五以次進伏訖。上曰,雨勢如此,誠悶矣。尙魯曰,前路橋梁已斷,江水大漲,實不勝悶迫矣。仍退出。司書徐有良請對入侍時,司書徐有良,右副承旨洪梓,假注書鄭煥猷,記事官鄭昌順·柳叙五以次進伏。有良曰,東宮冒雨乘轎,衣襨沾濕,睿候寒慄不能定,故來詣請對矣。上曰,左相入侍。左議政金尙魯進伏。尙魯曰,雨勢不霽,東宮調攝之中,乘轎前進,誠甚伏慮。上曰,說書金魯鎭,藥院提調李成中入侍。說書金魯鎭,藥院提調李成中以次進伏。上命魯鎭前曰,元良不平之候,卽今何如?魯鎭曰,一樣無減,誠悶迫矣。上命李成中前曰,卿入診於東宮,症勢,何如?成中曰,寒縮之候,一樣無減矣。上曰,承旨書之。傳曰,元良冷雨沾濕,氣不能定,雖欲强行,難以行禮,非徒行禮,今難前進,卽以駕轎,先歸調攝。兵判申晦請對入侍時,兵曹判書申晦,右副承旨洪梓,假注書鄭煥猷,記事官鄭昌順·柳叙五以次進伏訖。晦曰,東宮回鑾事,命下矣。以都監先厢一哨,爲侍衛,何如?上曰,依爲之。上曰,侍衛·百官及挾輦軍雨具。駕前下敎上曰,軍兵沾濕可矜,若至晝停所,當飢困,設粥以給之意,分付軍門。駕前下敎上曰,今年穡事,有登熟之望,此心稍舒,卽於幸行之路,目見禾穀沈水,何顔拜陵?特爲減膳十日,以謝農民。駕前下敎上至明陵洞口。上曰,有乘轎過去者,事極駭然,當該龍洞宮下人,令攸司科治。駕前下敎上曰,中官等乘馬在前,竝從重推考。駕前下敎上詣明陵,入幕次,改具視事服,先詣陵上奉審,詣丁字閣。親祭罷後,上曰,百官沾濕可悶,常時侍衛外,竝解筒箇。駕前下敎上曰,左通禮成有烈汰去。出榻敎上曰,監察以下諸執事,事過後竝禁推。出榻敎上曰,承旨書之。傳曰,明陵守護軍復戶位田,庚子以後一百六十結,頃年結數減定時半減云,而明年則以三陵加十名,當爲八十名云,特爲限一百結定給。上還詣紅箭門內,入小次,改具縗服,詣陵上哭盡哀,詣丁字閣。親祭罷後,上曰,李彦衡,以穆陵後裔,來此謁陵,往于弘陵,事理當然,而不此之爲,直往弘陵,極爲非矣。下義禁府推考。上行辭陵禮後,入小次,具視事服,詣翼陵奉審,仍詣弘陵,以小輿至丁字閣,行酌獻禮畢,詣陵上哭盡哀。上曰,承旨,敬陵順懷墓奉審以來。駕前下敎上還入小次,改具布戎服,出紅箭門外乘馬,至洞口乘轎還宮,至延恩門降轎乘馬,至明政門降馬乘輿,入大內。諸臣以次退出。
戊寅八月初一日未時,上具布戎服,自弘陵還宮時,行都承旨南泰會,右承旨趙重晦,左副承旨李泰和,右副承旨洪梓,同副承旨李嘉遇,假注書金復休·鄭煥猷,記事官鄭昌順·柳叙五,以次隨駕。上至晝停所。上曰,京畿監司入侍。泰會曰,趙暾先爲出去矣。上曰,京畿監司,率各務差使員,明日晝講後入侍。上曰,畿伯處,虎皮一領賜給,地方官高陽郡守羅忠佐,弓矢賜給。駕前下敎上曰,漢城右尹·御使入侍時,藥房三提調同爲入侍。出榻敎上曰,監察以下諸執事禁推事及中官拿處事及龍洞宮下人科治事,竝置之,此外今日所下飭敎,一竝蕩滌。出榻敎上曰,駕後宣傳官二人,分往東西郊,禾穀水沈形止,看審後入來以奏。上命宣傳官,拿入高陽郡守羅忠佐。上曰,今番植炬,以儲置減下事有命,而汝何以用民?況特除之下,不思圖報,何敢若是?忠佐曰,聖敎若此,臣不敢仰達,而高陽,至殘之邑,故橋梁修補之際,不得已使民,惶恐遲晩。上曰,今日異於他日,汝又地方官,故姑爲參酌矣。仍命拿出,上至延恩門,降轎乘馬,自敦化門,由明政門降馬乘輿。上曰,宣傳官三人,持此信箭,往訓局·禁營·御廳·龍虎營解嚴事,分付,解嚴後三軍門大將入侍事,分付。上命駕後宣傳官進前。宣傳官無待令者。上命駕後宣傳官拿入。南舜喆·金致堯拿入。上曰,汝等何處去耶?舜喆曰,臣適患癨落後,惶恐遲晩。上命決棍四度,仍命拿出。上曰,宣傳官李喆運,善爲傳命,當賜給弓矢待令。駕前下敎上曰,當該春坊官員及承言色,下義禁府推考。駕前下敎上曰,當該中官,越捧一等。駕前下敎上命挾輦將進前曰,挾輦軍等,終日沾濕之餘,能無疾病者乎?挾輦將曰,無病矣。上自賓陽門,入大內。諸臣退出。
戊寅八月初一日酉時,大駕還詣晝停所,入幕次後,藥房三提調請對入侍時,右尹·京畿暗行御史同爲入侍,藥房都提調金尙魯,提調李成中,副提調南泰會,假注書金復休,記事官鄭昌順·柳叙五,右尹蔡濟恭,京畿暗行御史金鍾正以次進伏訖。金尙魯曰,日勢已晩,茶飮進御,何如?上許之。尙魯跪進茶飮,上遂進服。尙魯曰,半日得晴,亦幸矣。王世子氣候不平,先爲回駕,臣等憂慮誠切矣。上曰,心甚悶矣。蔡濟恭曰,京兆所掌橋梁爲四處,而其三處,爲雨所頹,二處則已改造,而弘濟橋則梁木七十餘條,盡爲浮去,未及更造,臣方惶恐待罪,而監繕官,宜爲論罪矣。上曰,分揀,可也。濟恭先退。金鍾正進伏曰,臣承命暗行廉察,則陵所水刺間,昨今幸行時,已有申飭,故無一弊端,守陵官亦多善政,故陵卒不知其有在矣。治道則楊州極善爲之,每戶每一名,米三升,錢三十出給云,高陽則邑力不及楊州,故治道未善爲之,用煙軍四日而不足,又募田夫輩用之,以此之故,不無民怨矣。上曰,此則極爲非矣。仍命宣傳官,拿入高陽郡守羅忠佐。忠佐拿入後,上命宣傳官下敎曰,王者用民,不過三日,而汝則用四日,何也?且治道,自有儲置米分給之事,而汝用煙軍四日,猶以爲不足,又用田夫,此何事也?汝以特除之人,事多如此,極爲駭然矣。忠佐供曰,用軍四日,罪當萬死,而儲置米,則只知用於造橋,而不知用於治道,故敢爲如是耳。上曰,此則猶爲可恕矣。仍命宣傳官下敎曰,當爲治罪,而盡日沾濕之餘,又値夜深,十分參酌矣。仍命拿出。鍾正曰,自弘濟院,至磚石峴屬於京部者,爲數十餘洞,而該部下屬,稱以朔末債,每洞一錢式,逐月徵之於洞任,洞任斂於民戶而應之。此雖似零細,而按月責出,事極無據,且每洞之每朔一錢,通一年計之,則厥數亦夥,以此之故,民怨頗多矣。上曰,分付京兆,一切嚴禁,此後犯者,該府隨現草記重繩。鍾正又曰,陵軍輩,每當動駕時,爲接待禮曹所屬,多有收斂錢物之事,而不特動駕時爲然,該曹循例摘奸時,莫不皆然,通計一年所出,不下於良役矣。山陵雖無此弊,而舊陵則擧皆有之,實爲陵屬難支之弊,宜有各別禁飭之道矣。上曰,禮曹所管則當爲斗護,而有此侵徵,此後一切嚴禁。鍾正又曰,竊聞昨年因山幸行時,自朝家,特以憂民之意,劃給儲置米於列邑,德意甚盛,而前揚州牧使李翼元,治道時役夫,每名給米三升,民間初認以白給矣。及至捧糴之時,混爲出秩,倂耗還徵,故至于今民皆怨之,事極該然,不可以旣遞而已之,敢此仰達矣。上曰,令該府處之。以上竝出擧條上命地方官羅忠佐,卽爲入侍,特賜弓矢。諸臣仍退出。
八月初一日初更五點,王世子坐德成閤。藥房例兼提調入診時,左承旨李惟秀,事變假注書朴道天,記事官徐有良·柳萬健,藥房例兼提調李益炡,醫官許礈·李世珪·鄭允協以次進伏訖。益炡曰,睿候勞動之餘,不平之候,何如?令醫官入診,何如?令曰,只令二醫入診,可也。礈進伏診脈訖,退伏奏曰,左右三部,沈而似縮,度數帶數,掌心比午甚烘熱,頭疼亦緊矣。世珪診脈訖,退伏奏曰,脈度左右三部,比午尤沈數,甚不調均,掌心亦似燥熱矣。益炡曰,令醫官議藥,何如?令曰,唯。礈曰,藿香正氣散,加羌活·藁本一錢,則理氣治濕,無過於此矣。此藥進服,宜矣。世珪所奏,亦與礈同。益炡曰,當劑入幾貼乎?礈曰,姑爲劑入一貼,宜矣。益炡曰,此藥一貼,當爲煎入矣。令曰,唯。益炡曰,以入診議藥之意,當爲狀啓,馳達大朝矣。諸臣以次退出。
八月初一日三更三點,大駕還宮。王世子出宮祇迎時,左承旨李惟秀,事變假注書朴道天,記注官李益普,輔德任希敎,兼輔德洪準海,弼善趙榮進,兼弼善朴盛源,兼文學宋瑩中,司書徐有良,說書金魯鎭以次陪從。王世子具黑布笠靑帖裏,乘輿出集英門外小次,大駕入銅龍門後,乘輿還內。諸臣遂退出。
八月初一日三更四點,大朝明陵陵幸。王世子隨駕出宮時,左承旨李惟秀,事變假注書朴道天,記事官李益普,輔德任希敎,兼輔德洪準海,弼善趙榮進,兼弼善朴盛源,兼文學宋瑩中,司書徐有良,說書金魯鎭以次陪從。王世子具黑布笠靑帖裏,乘輿出集英門,至仁政門外小次,降輿後,復乘輿出敦化門,入幕次,大駕出敦化門,王世子出次祇迎,引儀呼鞠躬平身。大駕進發後,王世子乘馬隨駕,至慕華館幕次,乘駕轎,至晝停所。睿候未寧,藥房都提調金尙魯,提調李成中,副提調南泰會,率醫官入診。尙魯勸進米飮,有良請對大朝入侍後,大朝命醫官李世珪入診後,世珪還奏,大朝又命希敎·有良,問睿候加減。仍命還宮調理。卯時量還宮時,踰慕華峴後,宮官,以睿候未寧衣襨沾濕,請蹔入京畿監營,改服衣襨。少頃,以外備。午時量還宮,陪從諸臣遂退出。
戊辰八月初一日四更,上御涵仁亭。三軍門大將入侍時,訓鍊大將洪鳳漢,御營大將鄭汝稷,禁衛大將具善復,左副承旨李泰和,假注書鄭煥猷,記事官鄭昌順·柳叙五以次進伏訖。上曰,今日冒雨謁陵,此心稍舒矣。軍兵沾濕之餘,能無疾病者乎?鳳漢曰,無病矣。上曰,承旨書之。傳曰,今番軍兵之沾濕,三十四年初見也。然人馬俱皆無事而回。噫,是誰之賜?目見軍兵之無前沾濕,其無慰賞之道乎?令兵曹·訓御兩營隨駕軍兵,依例馬軍柳葉箭,步軍鳥銃,柳葉箭五中,鳥銃五分書入,其餘訓局度支,兵曹·御營廳,本曹本營試堂將校,一體擧行。而禁衛營,如有隨駕之人,亦令一體擧行,隨駕軍兵犒饋,依例擧行。鳳漢曰,扈駕軍兵賞試射事,旣承傳敎,銃五分·射五中當書入,射四中·銃四分以下賞,訓局之度支擧行,兵曹及兩營之各自擧行,自有次第等級,至於弓子,兵曹及兩營,固當依例各自擧行,而訓局則亦依前自軍器寺擧行乎?上曰,依爲之。鳳漢曰,軍器寺賞格所用弓子,前提調,以待秋加造之意,旣經筵稟矣。今則秋節已半,且有賞格所用,依癸酉年加造數,卽爲一時擧行,何如?上曰,依爲之。竝出擧條諸臣退出。
上在昌德宮。常參以代理停,晝講·夕講。
大殿·世子宮·嬪宮,政院·玉堂口傳問安。答曰,知道。朝廷二品以上·六曹堂上口傳問安。答曰,知道。
李惟秀達曰,大司憲元景淳,執義金元行,持平權相龍·柳觀鉉,掌令李養源在外,李厚達呈辭,今日以監察茶時之意,敢達。令曰,知道。
趙重晦達曰,明日常參,取稟。令曰,停。
藥房都提調金尙魯,提調李成中,副提調南泰會啓曰,昨日徹曉親祀,仍又謁陵行禮,仰惟聖情追慕,益復如新,靜攝之中,終日勞攘,回駕亦至夜深,伏未審聖體,若何?憊眩之候,不瑕有加,寢膳之節,得無所損乎?煎進湯劑,貼數已盡於昨日,臣等卽率諸御醫入診,詳察聖候,議定繼進當否,有不可已。王世子氣候不平,先爲還京,夜來加減,何如?臣等亦當與醫官診察矣。臣等不任區區憂慮,敢來問安,竝此仰稟。答曰,知道。少伸情禮,一倍此心,氣則一樣,世子氣亦一樣,蔘橘茶五貼劑入,下敎日入侍,宜矣。
李泰和,以都摠府言啓曰,今日入直內三廳武兼·禁軍及軍兵等,當爲中日習射,而雨勢如此,不得爲之之意,敢啓。傳曰,知道。
趙重晦,以內醫院官員,以留院提調意啓曰,臣益炡,伏聞世子宮入對醫官所傳之言,則未寧之候,午來有加云。臣伏不勝憂慮之忱,率醫官入對診候,則受濕太過,間有寒熱之候,脈度沈而帶數,藿香正氣散,加羌活·藁本各一錢,進服爲宜云,故此藥一貼,今方煎入之意,敢啓。傳曰,知道。
洪梓,以守宮從事官,以大將意啓曰,喧譁莫甚之中,政院·侍講院尤甚,政院·侍講院都使令,出付守宮大將,還宮後決棍以啓事,命下矣。依傳敎政院都使令姜二萬,侍講院都使令金哲同等,各決棍二十度之意,敢啓。傳曰,知道。
南泰會達曰,正言李世演,下諭後過限不上來,依定式遞差令旨及禁推徽旨,捧入之意,敢達。令曰,知道。
李嘉遇啓曰,京畿監司趙暾,率各務差使員,依下敎來待矣。傳曰,來詣于集賢門。
假注書鄭煥猷服制,代以吳著爲假注書。
李泰和,以備邊司言啓曰,北評事南綺老,以其親病呈狀乞遞矣。親病旣如是彌重,則不可强令赴任。且本道試期迫近,不可不變通,姑爲許遞,其代,令該曹以無故人各別擇差,不多日內催促下送,何如?傳曰,允。
李嘉遇,以禮曹言啓曰,卽接宗廟署所報,則今日巳時量,宗廟殿東正門下內墻七間許崩頹,聲震殿內云。正殿至近處,有此墻垣崩頹之患,不可無慰安之擧,慰安祭,不卜日,來初四日設行,而崩頹處,待晴擇日修改事,分付,何如?傳曰,允。
又以禮曹言啓曰,卽接徽寧殿參奉所報,則昨日大雨,正殿東邊及移安廳西邊滲漏處,頗大云。所當趁卽修改,卽今雨水如此,勢將待快晴擧行,而正殿雨漏處,旣如是頗大,則不可不移安後修改矣。移安廳先爲修改,正殿次第修改吉日,竝令日官推擇擧行,何如?傳曰,允。
李泰和,以兵曹言啓曰,卽接東所衛將牒報,則十字閣南邊宮墻二間許,今日雨水,頹落云。令紫門監爲先把子圍排,急速修築,而弘化門入直砲手十五名除出,限修築間守直之意,敢啓。傳曰,知道。
又以兵曹言啓曰,卽接西所衛將牒報,則朝宗門南邊宮墻二間許,今日雨水頹落云,令紫門監爲先把子圍排,急速修築,而西營入直禁衛軍十五名除出,限修築間各別守直之意,敢啓。傳曰,知道。
又以兵曹言啓曰,卽接東所衛將牒報,則宣仁門南邊宮墻三間許,今日雨水頹落云,令紫門監爲先把子圍排,急速修築,而弘化門入直砲手二十名除出,限修築間各別守直之意,敢啓。傳曰,知道。
又以訓鍊都監言啓曰,今番陵幸時御前前排軍等處,依傳敎施賞之意,敢啓。傳曰,知道。
又以成均館官員,以同知館事意達曰,今七月初七日儒生上旬輪次,今月內無故日退行事,曾已達下矣。大提學·大司成,俱爲未差,今月已盡,限內不得設行之意,敢達。令曰,知道。
忠淸監司狀達,八月令早紅杮子進上,限內不得封進,惶恐待罪事。令于李泰和曰,勿待罪事,回諭。
忠淸監司狀達,八月令生松茸進上,限內不得封進,惶恐待罪事。令于李泰和曰,勿待罪事,回諭。
領議政李天輔箚曰,伏以我大朝,衝冒潦雨,展拜陵寢,還宮萬安,下情不勝欣幸,而我邸下睿候未寧,中路回駕。伏想追慕之懷,益復罔極,沾濕驅馳之際,調攝之節,不瑕有損,區區無任憂慮焉。臣之病狀,向因震惶奔走,一倍添㞃,委身床席,若將朝夕待盡,竟未得致身於陪扈之列,忍死扶舁,趨伏路左,恭瞻羽旄,情虧禮闕,生不如死。噫,臣之所遭,已歷時日,猶切悸懍,而伏蒙天日之明,照燭衷曲,勉諭諄懇,有非罪釁如臣,所可承當者,臣涕泣受命,不敢復言情勢,而惟其尸居餘息,不惟職務之積曠,竝與臣子常分而一味廢焉。揆以邦憲,宜被萬戮,伏乞离明,俯賜諒察,轉達大朝,先遞臣職,仍令攸司,重勘臣罪,以警百僚焉。答曰,覽箚具悉卿懇。以疾未參,其何所傷?卿須安心勿辭,量所其患之少減,其卽視事焉。仍令曰,史官往諭。
戊寅八月初二日辰時,上御涵仁亭。晝講入侍時,同知事沈星鎭,特進官吳遂采,參贊官李嘉遇,檢討官鄭光漢·李碩載,武臣洪泰斗,假注書鄭煥猷,記事官鄭昌順·柳敍五,以次進伏訖。上讀御製中庸序,光漢讀朱子序文。上曰,予四講此書,而今始覺得矣。雖於道統之傳,不妄議云者,朱子隱然有自當之意矣。光漢曰,聖敎然矣。御製序文中,以三代以後道統之傳,不在於上,慨然興歎,苟使道統而在上,則三代之治,可復見於今日矣。殿下聖學高明,而進修工夫,莫過於知行二字,若躬行其心知者,則直可以上接堯·舜·文·武,何患於治不從欲乎?上曰,所陳,好矣。予已老矣,何敢有擬於道統之盛耶?光漢曰,自古先儒慥慥於學問者,未嘗爲退托之言,雖七十八十,尙冀其有進,程子易傳之不外人者,亦此意也。碩載曰,上番所陳道統之說,誠好矣。殿下,以三代以後道統之在下爲慨然,而大抵學問工夫,知行相須,知之然後,可以行之,而三代以後人君,旣不知道統之爲何物,其何以行之乎?殿下則於中庸,講之熟矣,知之眞矣。推此知而行之,則道統自可傳矣。上曰,予亦不能眞知,何行之乎?光漢曰,殿下七旬暮年,昨冒雷雨,祗謁園陵,今日又行法講,好學不倦之盛意,臣實欽歎。而旣屢講中庸,則必有眞箇體驗之實,然後方可著復行法講之效矣。發而皆中節焉,爲中庸第一義,雖以昨日減膳傳敎言之,爲民惻怛之誠,孰不欽仰?而卽今節序甚晩,老炎猶熾,一夜之暴雨,謂之大災異則或恐未也。特以在於動駕之日,故有此減膳之擧矣。至於十日則未免太過,此後若有災異之大於此者,則不審殿下,將何以繼焉?遇災警惕,雖云美事,應天以實之道,亦不可徒使末節,太過於分數,過與不及,皆非中庸之道,伏願殿下體念焉。上曰,發皆中節之言,果好矣。昨見田穀之沈在水中,予直欲身處其間,故爲此敎,而終覺其過矣。上曰,夕講爲之。出榻敎諸臣退出。
戊寅八月初二日未時,上御涵仁亭。夕講入侍時,同知事沈星鎭,特進官吳遂采,參贊官李泰和,侍讀官李福源,檢討官鄭光漢,假注書鄭煥猷,記事官鄭昌順·柳叙五,以次進伏訖。上讀中庸,自子程子曰不偏之謂中,止第一章。上曰,文義陳之。福源曰,已發未發之語,子思以前,無說得到此,戒懼愼獨,是兩項工夫,以兩者而言之,則愼獨工夫,比戒懼猶說得粗,然若論爲學之方,則當從已發處下手,天地位萬物育之功,皆自愼獨始,此是中庸之第一義矣。上曰,然矣。尙不愧乎屋漏,是衛武公詩耶?福源曰,此是聖人口中語,先儒以爲非武公,則不能作此云矣。光漢曰,天德王道,其要只在謹獨,進修之工,宜自此始,而至於人辟,處九重深邃之地,其日用事爲,外間宜若不知。而自古人君,幽獨中所爲之事,皆在史策,以此言之,莅萬機者,尤宜着念於謹獨二字矣。上曰,所陳然矣。若以愼獨之工言,則此猶非其至者也。福源曰,聖敎然矣。楊震四知中天神二字,古人以爲剩語矣。上曰,天知神知,是其恐動之意矣。福源曰,本院上番番次,甚苟艱,恐有申飭之道矣。上曰,副校理李海重,由限已過,卽爲牌招,禁推玉堂,竝分揀放送,一體牌招。出榻敎諸臣退出。
戊寅八月初二日未時,上御崇文堂。京畿監司各務差使員入侍時,京畿監司趙暾,水原府使金孝大,楊州牧使金時默,驪州牧使李吉儒,長湍府使李樀,南陽府使李國賢,楊根郡守金光遂,高陽郡守羅忠佐,同副承旨李嘉遇,假注書鄭煥猷,記事官鄭昌順·柳叙五,以次進伏訖。上曰,昨於幸行之路,目見大雨汎濫,禾穀沈水,不覺身如在水矣。暾曰,驟雨旋霽,無大段被傷矣。暾曰,改量邑,有稟定事,敢此仰達矣。量付舊陳田處民,雖欲起耕,慮其一起旋陳,不許還陳,不敢生意矣。今當改量之時,量付舊陳,改以續田,隨起隨稅,則實爲便好,且畓有永災處懸陳之規,今亦依此十分詳審後,依舊例懸陳,何如?上曰,詳審後懸陳,可也。出擧條暾曰,近來畿邑形勢,漸益殘薄,實有難支之慮,固宜別樣軫念,而今春大同減半之命,實是惠民大恩,而至於各邑衙祿公須條及忠孝節烈,驛卒人吏復戶,亦入於混減之中。臣以給代之意,狀達仰請,而該廳覆達時,見塞不許矣。以畿邑至殘之勢,將何以支堪乎?宜有給代之道,故敢此仰達矣。上曰,忠孝節烈復戶,何不倂請,而只請衙祿公須條耶?令惠堂後日登對時,稟處。出擧條上曰,承旨書之。傳曰,畿民凋殘特甚之中,均田物力,又爲徵捧,身米布結錢外,何以支堪?京畿改量之邑,當年結錢特減事,分付均廳。暾曰,水原秋操當此矣,詰戎大政,每每煩請停退,極爲惶悚,而方當量田大役,又行習操,則民間形勢,實多可悶之節,宜有軫念之道,敢此仰達矣。上曰,今當量田大役,特爲停操。出擧條暾曰,今番植炬,以儲置會減事,下敎矣。丙子年則治道用民等事,亦有會減之事,何以爲之乎?上曰,依丙子年例爲之,可也。出擧條孝大曰,摠戎廳需米軍五百名,戊辰査整時,自他邑移定於本府,當初事,雖未詳知,而仍爲束伍軍之疊役,今至十年,終未釐整,則軍政之難得,據此可知,而重鎭團束之軍,又疊納需米,誠甚矜悶矣。以摠廳言之,百石需米,旣甚關重,道內亦無可以移劃之邑而然,豈無從長變通之道乎?上曰,何以則爲好耶?暾曰,臣亦聞之矣。與摠使相議,則不無變通之道云矣。上曰,日後備局摠戎使,同爲入侍時稟處。出擧條暾曰,長湍府使李樀,非但善於奉公,方當量田之役,而瓜期已迫,不可付之生手,限畢量仍任,何如?上曰,依爲之。出擧條暾曰,近來虎患甚多,至於楊州則尤甚,以京畿炮手,萬無捉得之勢,前有江界炮手率來之規矣。限數十名知委上送,以爲獵捉之地,何如?上曰,依爲之。出擧條樀曰,本府良役,額數甚多,流來逃亡物故,將至四百餘名,臣莅任後,搜括代定者,幾至三百餘名,而近百名則萬無塡充之路,白徵族徵之弊,罔有紀極矣。乙亥春,自本府,移送長山鎭牙兵一百三十七名中,良軍六七十名,亦入其中,蓋本鎭牙兵,則太半以奴軍充定矣。自本府,亦以奴軍得給長山鎭,而前送良軍則還爲相換,以充其白徵族徵之類,何如?上曰,備局日後摠戎使入侍時,稟處。出擧條暾曰,龍仁縣令李以楷,以戶曹納稅穀遲延事,因該曹堂上稟達,有拿處之令矣。現告狀,姑未爲之,而穀物今已畢納,當此民事方殷之時,恐不無參酌之道矣。上曰,勿爲拿問,可也。出擧條暾曰,鄕校及賜額書院,有田結定數免稅之法式,而戶曹,以狀請蒙允後始乃許減之意,堅執不許矣。此是載在法典之事也,何待冒煩狀請乎?依法典免稅,何如?上曰,依爲之。出擧條忠佐曰,本郡人戶,不過三千六百戶,而諸陵寢守護軍保與各樣軍丁之額,則合爲五千餘數之中,纔經乙丙歲歉之後,逃故甚多,目今見闕之未充者,將至二百餘名,而末由得代定,來頭白徵之患,難保其必無矣。令廟堂稟處,何如?上曰,令備局登對時稟處。出擧條時默曰,本州軍額,爲一萬三千餘名,而元戶則不過一萬一千餘戶,軍額果多於元戶,塡充固已爲難,而乙丙荐饑之餘,流亡物故,又甚多。今方隨得隨定,而未充之數,猶至於二百餘名之多,以本州民丁,萬無盡數充額之路,在前乙巳·辛亥兩年,有本州良丁移送他道之例矣。旣有前例之可據,今亦有變通之道,然後可無白骨徵布之冤矣。暾曰,近來閑丁之難得,邑邑皆然,而至於楊州,尤有甚焉。朝家宜有別樣軫念之道矣。上曰,令備局稟處。出擧條
上在昌慶宮。常參以代理停,經筵停。
李嘉遇達曰,明日社禝齋戒,常參,頉稟。令曰,知道。
以副應敎鄭尙淳,副校理李海重·嚴璘等牌不進罷職傳旨,傳于李泰和曰,只推,更爲牌招。
假注書吳著在外代,李有喆爲假注書。
李嘉遇,以禮曹言啓曰,卽接社禝署所報,則今日大雨,神室至近西墻五間許崩頹云,在前如此之時,例有慰安祭設行之事矣。慰安祭,不卜日,來初五日秋享祭,當爲兼行,祝文中,以此措辭添入撰出,而崩頹處,待晴擇日,修改,何如?傳曰,允。
又以禮曹言啓曰,卽接宗廟署所報,則今日大雨,永寧殿西門下內墻五間許崩頹,聲震殿內云,正殿至近之地,有此墻垣崩頹之患,不可無慰安之擧,慰安祭,不卜日,來初五日設行,而崩頹處,待晴擇日修改事,分付何如?傳曰,允。
又以禮曹言啓曰,卽接徽寧殿參奉所報,則今日大雨,正殿東邊近北寶欌所安處,又爲滲漏,東宮齋室二處,亦爲雨漏,祭器庫中排設廳,大段滲漏云。正殿雨漏處,又如是大段,則所當卽爲修改,而雨水如此,勢將待快晴,與昨日啓稟雨漏處,修改時一體擧行,何如?傳曰,允。
又以禮曹言啓曰,非時冷雨,連日大注,傷損禾穀,勢所必至,言念民事,誠爲可慮,祈晴之擧,不容少緩,依前例四門禜祭,不卜日,來初四日爲始,設行三日而止事,知委,何如?傳曰,允。
兵曹口傳政事,以權噵爲北評事。
李泰和,以兵曹言達曰,忠翊衛將金致瑞,身係軍門,勢難兩處供直,忠壯衛將李泰寬,身病危劇,俱爲呈狀乞遞,宿衛輪番之任,不可久曠,竝今姑改差,何如?令曰,依。
又以兵曹言啓曰,卽接東道參軍牒報,則御營廳字內二間水門上邊體城四間半許,因雨頹落云,令繕工監爲先把子圍排,分授軍門,急速修築,而把守軍,亦令該軍門多數定送,限修築間嚴加守直之意,分付,何如?傳曰,允。
又以兵曹言啓曰,卽接西道參軍牒報,則訓鍊都監所授彰義門北邊體城五間許,今日頹落云,令繕工監爲先把子圍排,分授軍門,急速修築,而把守軍,亦令訓鍊都監,多數定送,限修築間各別守直之意,分付,何如?傳曰,允。
又以兵曹言啓曰,卽接南所衛將牒報,則尙衣院西邊宮墻三間許及丹鳳門東邊宮墻三間許,今日頹落云,令紫門監爲先把子圍排,急速修築,而尙衣院西邊宮墻,金虎門入直砲手二十名,丹鳳門東邊宮墻,西營入直禁衛軍二十名,竝除出,限修築間守直之意,敢啓。傳曰,知道。
又以兵曹言啓曰,卽接北所衛將牒報,則廣智營前宮墻二間許,今日因雨頹落云,令紫門監爲先把子圍排,急速修築,而廣智營入直砲手十五名除出,限修築間守直之意,敢啓。傳曰,知道。
又以御營廳言啓曰,因兵曹草記,本廳分授二間水門上邊體城四間半許頹落處,急速修築,把守軍,亦令該軍門多數定送,限修築間嚴加守直事,命下矣。修築則待晴擧行,而今日爲始,本廳將校,率領鄕軍二十名,改築間晝夜輪回守直之意,敢啓。傳曰,知道。
又以兵曹言啓曰,卽接西所衛將牒報,則曜金門北邊宮墻四間許,及明禮門北邊宮墻三間許,今日因雨頹落云,令紫門監爲先把子圍排,急速修築,而曜金門北邊,金虎門入直砲手二十名,明禮門北邊,西營入直禁衛軍二十名,竝除出,限修築間守直之意,敢啓。傳曰,知道。
又以訓鍊都監言啓曰,連因兵曹草記,金虎門近處宮墻頹落六處,以本門入直砲手一百名除出分守,故本門,今無守直餘存者,莫重宿衛,極爲虛疎,砲手五十名,今日爲始添入,依例輪回入直,宮墻改築後,還罷,何如?傳曰,允。
吏曹參議韓光會書曰,伏以臣待罪國子之日,忽承移除選部之命,臣惝怳震駴,莫省攸措。臣本以單寒之蹤,謬被陶甄之化,前後敡歷,罔非華顯,塵露無補,愧懼徒積。顧玆千萬不近之職,又奚爲而及於臣身哉?噫,天曹副貳,官秩雖卑,凡於人才之進退,無不與聞,其或首亞有故,間亦代之爲政,其視他司參佐之無甚可否事者,不啻懸殊,其責之重如此,苟非言論優於激揚,見識明於鑑裁者,莫可居之,矧今黨窠破而朝象猶乖,世道汚而官方漸淆,此時此任,尤宜難愼。臣若不自量己,視以倘來,呈身於至艱之會,廁名於必爭之地,則濫竽之譏,姑置勿論,僨事之患,可坐而俟,其爲累聖簡而羞朝廷,非細故也。且臣愚拙之性,不適於用,畸迂之跡,與時多忤,凡係要膴之塗,一切素戒已固,而今乃節次推遷,至於猥叨見職,則實非始慮之所及,人望之攸屬,其何可徒感殊知,遽變微諒,晏然爲冒膺之計哉?縮伏屢日,今始略入文字,仰瀆睿聽,伏乞离明,察臣肝膈之懇,非出飾讓,亟行鐫改臣新授職名,以重銓任,以安微分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
上在昌慶宮。常參以代理停,經筵停。
趙重晦達曰,明日常參,取稟。令曰,停。
李泰和達曰,大司憲元景淳,執義金元行,持平權相龍·柳觀鉉,掌令李養源在外,李厚達呈辭,今日以監察茶時之意,敢達。令曰,知道。
趙重晦達曰,右副承旨洪梓,今日不爲仕進,牌招,何如?令曰,依。
傳于李泰和曰,備局日次,今日爲之。
李泰和啓曰,今日備局日次,兩司當爲進參,兩司除在外外,未肅拜·不爲行公人員,竝卽牌招,以爲入參之地,何如?傳曰,允。
傳于李泰和曰,大臣·備堂入來後,來詣于明政殿後,進不進單子勿入,以依下敎來詣入。
傳于李泰和曰,雖以一傳敎分付,而事關禮曹,與備局各異,則日次趁不頒布,承旨當下敎於入侍,而斯速擧行。
傳于李泰和曰,入侍承旨,進去四門禜祭所摘奸後,嚴禁南草。
傳于李嘉遇曰,向者油遮日手本命置,而旣經今番,待手本擧行事,分付該曹。
傳于洪梓曰,承旨入侍于齋殿。
傳于李嘉遇曰,夜對爲之。
洪梓達曰,正言洪相直,今七月朔朔書,無緣不出,依定式遞差,令旨及禁推徽旨,捧入之意,敢達。令曰,知道。
李泰和,以兵曹言啓曰,隨駕禁軍及各差備等犒饋,依傳敎以乾物,今日分給之意,敢啓。傳曰,知道。
又以兵曹言啓曰,卽接南所衛將牒報,則丹鳳門東邊宮墻四間許,今日因雨頹落云,令紫門監爲先把子圍排,急速修築,而西營入直禁衛軍二十名除出,限修築間守直之意,敢啓。傳曰,知道。
又以御營廳言啓曰,今番隨駕將校·軍兵等犒饋,依傳敎以乾物磨鍊,今日分給之意,敢啓。傳曰,知道。
又以訓鍊都監言啓曰,因兵曹草記,都監分授彰義門北邊體城五間許頹落處,令該軍門急速修築,把守軍多數定送,限修築間守直事,允下矣。今日爲始,砲手二十名,將校率領,限畢築間輪回守直之意,敢啓。傳曰,知道。
趙重晦,以司饔院官員,以監膳提調意達曰,生鮮貢人等連日呼訴內,近日霖雨,江水大漲,漁艇不得往來,逐日供上,萬無繼封之勢,而雨霽水退間,依前例以可合雜魚及活鷄,願爲代封云,在前如此之時,亦有參半代封之規,而莫重御供,自下不敢擅便,惶恐敢達。令曰,參半代封。
咸鏡監司狀達,安邊等官居鄭必贊等渰死·囕死事,令于李嘉遇曰,渰死人·囕死人等,令本道恤典擧行。
領議政李天輔疏曰,伏以秋序漸高,殿下展拜陵寢,伏想霜露所感,聖心哀慕,一倍罔極,積霖彌日,沾濕驅馳之餘,靜攝諸節,不瑕有損。臣病狀,一味澌頓,未得陪扈,趨伏路左,祗瞻羽旄,情虧禮闕,實合重誅。仍伏念臣於向日入侍,略暴區區至懇,天日之明,察臣衷曲,憫臣疾病,慰勉之辭,惻但之敎,有非罪釁如臣,所可承當者,涕泣嗚咽,未能畢說而退,委身床席,有時心語口曰,前席餘懷,惟文字可以備陳,而瀆擾宸聽,則義之所不敢,只願溘然就盡,少安此心。而旣而又曰,君臣猶父子,疾痛之極,不呼號於父,則是自阻於其父也,子而自阻於其父,臣而自阻於其君其可乎?於是乎乃敢更瀝肝血,仰請處分焉。噫,臣之病勢,不待臣言,聖鑑孔昭,必已照燭無餘,但大限未至,一息猶存,而其危症敗兆,已分爲朝暮人耳。虛縻重任,居然周歲,殿下每責之以大臣之職,不在奔走,臣仰奉德音,惶愧欲死,夫古所謂大臣之職者,太上德也,其次才也。德與才,非臣所可論,而自受任以來,其所自勉者,不過奔走於簿書期會之間,而今且病矣,竝與其奔走之末而不能自效,一日曠職,猶有其罪,況經歲之久乎?若論臣罪,鈇鉞嶺海,何施不可?而殿下,乃反寬假包涵,容其一向偃息曰,爾職不在奔走,其於病國事妨賢路,爲如何,而亦可謂國有法乎?噫,臣本庸懦,與物無競,而惟世之不悅臣者,未嘗一日忘,臣前後所罹,世道緣臣而益瀆,朝象緣臣而益激,聖心之煩惱,又緣臣而凡幾遭矣。靜言追思,罔非臣罪,臣之寄在陽界上者,卽一軀殼,譬如旣槁之木,旣死之灰,索然無生意,彼可以忘之,而祗因職名在身,又經一番危穽。臣方伏枕昏憒,萬念俱空,一切毁譽是非之起滅無常者,都付虛幻,況聖明在上,不必以此爲臣去就,而向天哀籲,愈往而愈急,冒萬死而不知止者,直是病耳。伏惟天地至仁,曲遂萬物,殿下庇覆臣保全臣,以至于今,而頂踵毛髮,皆是洪造,則臨死哀鳴,庶可蒙聖心之特加垂憐,有以終始之也。殿下許遞臣職,借以樞府散秩,使之安意調息,而賴天之靈,少延殘喘,則臣豈忍負殿下哉?瞻依宸極,感戴聖恩,隨事隨分,以爲萬一之報,耿耿此心,上天臨之,韓愈之言曰,哀之命也,不哀之亦命也,正爲臣今日道也。伏願聖慈,俯察臣言之出於肝膈,而無一毫假飾,亟賜開允,以卒生成之澤,千萬至幸。臣無任煎迫祈懇之至,謹昧死以聞。答曰,省疏具悉卿懇。噫,尙今食息,又行展謁,誠孝淺薄,莫聆懍然,且因半夜風雨,遲滯中道,禮不能若意而伸,回望暮雲,心焉欲墜,其所未差,業已諒矣,何引咎之有哉?卿其安心勿辭,其須善攝,俟間造朝,用副少子之意。
右議政申晩箚曰,伏以日昨,我殿下親行朔祭,仍又謁陵,伏惟孝思追慕,益復罔極,竟日勞動,入夜回鑾,聖體不瑕有添損之節乎?區區下情,伏不勝憂慮萬萬,臣强疾差祭,僅僅將事,升降拜跪之餘,症形越添,扶曳罷退,僵赴闕外,萬無跨馬奔馳之勢,竟未趨參於陪扈之列。雖因筵臣之提稟,幸蒙聖慈之俯燭,而廢禮虧分,罪合萬死。仍念臣於日前,重患暑癨,大段嘔吐,素患癖氣,乘時復肆,未卽調治,展轉添加,胸脅之刺痛,比前尤劇,委頓床席,叫死叫活,晝宵不交睫,勺水不下口,今已五箇日矣。見今雜試湯焫,了無其效,閉息昏涔,殆不省事,卽伏聞有備局日次爲之之特敎,而㱡㱡危喘,末由强起,亦不得進參。有臣如此,生不如死,玆敢疾聲仰籲於慈覆之下,伏乞亟賜重勘,以勵群工,仍使臣得以安意調息,以尋生路,不勝幸甚。取進止。答曰,省箚具悉卿懇。噫,指日以待,遲滯中道,莫伸初料,此亦予之誠孝淺薄之致,尙誰咎哉?然伊時光景,卿獨不覩,聞卿之恙,爲卿悶焉,於卿,可免一場之用心矣。其所未參,業已諒矣,何引咎之有哉?卿其安心勿辭,從容善攝,俟間造朝,用副小子之意。
戊寅八月初四日午時,上御居廬廳。大臣·備局堂上引見入侍時,左議政金尙魯,知中樞府事李益炡,行禮曹判書洪象漢,左參贊洪鳳漢,吏曹判書李,兵曹判書申晦,漢城判尹李成中,司直李益輔,訓鍊都正具善復,護軍鄭汝稷·金善行,司直金相福·徐志修·金陽澤,修撰李碩載,持平柳觀鉉,左副承旨李泰和,假注書李有喆,事變假注書朴道天,記事官鄭昌順·柳叙五進伏訖。尙魯曰,向者冒雨行禮,聖體,若何?上曰,前日或爲勞動,則不無憊困之患,而今番少無所傷矣。尙魯曰,寢睡諸節,若何?上曰,一樣矣。尙魯曰,夜來寢睡,若何?上曰,善睡矣。尙魯曰,茶飮進御乎?上曰,姑不進御矣。尙魯曰,日氣如此,進御好矣。仍俯伏曰,王世子以不平之氣,中路回駕,近間氣候,若何?上曰,少愈矣。尙魯啓曰,昨日筵中,高陽郡守羅忠佐,以本郡軍額變通事仰達,有令備局登對時稟處之命矣。本郡之民少軍多,難於充額,事勢誠然,而移額亦多有弊,他道,非所可論,本道之內,如有推移之處,則依此數分移,可也,參酌移送,亦可也。此等事,當付之道臣矣,商量善處後狀聞之意,分付道臣,何如?上曰,此郡與他有異,依爲之。出擧條尙魯曰,此平安監司閔百祥狀啓也。以爲戶曹關內中和大串坪所在蘆田畓,和緩翁主房折受,而今此蘆田,乃本府設立所屬之民庫收稅需用者也。本府以直路頭站,凡百策應,與他自別,蘆田今若劃屬宮家,則實無支撑之勢,特爲還寢事,請令廟堂稟處矣。該邑蘆田之屬於民庫,其來已久,殆近數百年,使客支供,大小策應,專靠此田土,故前後四五次宮房折受,輒卽還寢者此也。今此折受,依狀請還寢,使之代定他處,何如?上曰,依爲之。令代定,可也。出擧條洪鳳漢曰,今番別試才時砲賞,自當依前擧行,而至於射賞,則四中以下,元無給木之近例,而雖錫馬等級,亦不一其規矣。今番則何以爲之乎?上曰,四中則熟馬,三中則半熟馬,二中則兒馬,一中則上絃弓一張賜給,可也。懸註原單,可也。申晦曰,禁軍及兩營射,亦當與訓局,一體擧行,而原單中,從分數直爲懸註以入乎?上曰,依爲之。貫四中則與五中一體書入。鳳漢曰,禁·御兩營賞弓,該營自當擧行,而只以訓局及龍虎營賞弓計之,其數必多,而軍器寺,時無一張餘存,三軍門弓子,先爲貸用,待加造弓畢造,卽爲還報,何如?上曰,依爲之。已上出擧條,鳳漢曰,訓局軍士咸泰漢妻朴召史,當其夫出他之時,洞中一漢,垂夜突入,欲爲劫奸,則其女持刀防遮,終至刺殺,仍卽高聲自言於洞內,使之告官,則秋曹,方竝囚其夫云。其女之償命與否,自有律文,法曹必當詳考處之,而至於其夫,其時旣不在家,無所干涉,則恐不宜一向滯囚,故敢達。上曰,雖漢高三章之法,難以容貸,而雖其夫,若奸所捕捉則勿論,況其婦乎?自下手自唱道,無愧烈,噫,其本夫若在,奸夫何入乎?該曹之間其有無,其涉意外,其夫雖在而下手,自可勿論,其何致疑,其夫爲先放送,其婦,雖褒以烈,其無過矣,況償命乎?以褒烈之義,特爲放送。出擧條晦曰,在前陵幸後,隨駕軍兵一巡試射放慰悅之時,如內吹扈輦隊,司禁差備·龍旗標旗奉持·禁火有廳等侍衛各差備,例爲一體許試矣。今番則何以爲之乎?上曰,欲爲下敎矣,一體許試,可也。出擧條晦曰,禁軍賞試射,有陵幸後設行之命,故將欲從近爲之矣。又有此隨駕軍兵一巡試射放之敎,賞射之一時竝行,誠多掣礙之端,禁軍元賞試射,從後退行,何如?上曰,依爲之。出擧條李曰,咸鏡都事玄光宇,以親病呈狀,故不得已許遞,而以口傳差出之意,草記矣。試期已迫,而草記不下,何以爲之?上曰,當下之矣。尙魯曰,有親病者,雖難一切靳遞,而近來京試官都事之遞易,太紛紜,以致試期臨迫,每患窘急,事甚未安,今番則申飭此弊,何如?上曰,此後草記,政院勿捧,當該堂上察推。出擧條上曰,筵體嚴矣,而諸臣或有本座仍奏者,推考。出擧條李益炡曰,禁府時囚中淸安前縣監任瑜,以移轉事,忠淸監司狀請論罪,而已成廢疾之人,原情難捧,律文,無病人論罪之事,故敢達矣。尙魯曰,罪囚議獻,攸司事也。有律文可據者,則自當照律擧行,何可以如此之事,至煩筵稟乎?事體殊涉未安矣。上曰,判義禁非矣,從重推考。出擧條李泰和曰,全羅監司,以陳田事上書,忠淸左道敬差官,亦以陳田事狀達,而曾有入侍時持入之命,故敢達矣。上曰,湖南道臣書辭,如何耶?尙魯曰,湖南道臣之意,大體以爲道內陳田之爲少民白徵之弊者,爲六千結,若令降等降贖,隨起隨稅,則年年災頉,當入此中,在該曹,亦有得而無失,頃以此狀請,而廟堂覆達,使之改量矣。道臣,又以此上書爭之,復申前請,其言誠有見矣,其爲民之誠,誠可貴矣,其親執明覈如此,則虛實之不相混,亦可知矣。廟堂不必終始靳之,而但此道臣遞來之後,屢經歲月,而六千結之外,更無災頉,有未可必,諸道之援此例紛然而起,勢所必至,湖南之所已許,而獨防於他道,亦係行不得之事也。大抵田政,至爲嚴重,藉今改量,而所失加於此數,其在寧失於民之義,不宜較其多少,臣意則以爲各別申飭,全一邑竝令改量,然後議其降等降贖,斷不可已矣。上曰,僉議,何如?益炡曰,田政事體甚重,道臣降等降贖之請,不可輕易許之,大臣改量之言,誠是,臣意亦與大臣之意,同矣。洪象漢曰,臣之所見,正如大臣所奏矣。鳳漢曰,頃聞前都事李壽鳳之言,道臣所請固是,而大臣改量之請,亦宜矣。曰,大臣以改量爲請,誠是矣。晦曰,道臣之如是爲請,不過目前救急之意,而大臣改量之請,誠好矣。李成中曰,大臣改量之論,是矣。李益輔曰,陳田之弊,八道同然,若許湖南,則必將紛紜,大臣改量之請,宜矣。具善復曰,大臣改量之請,誠好矣。鄭汝稷曰,田政甚重,大臣改量之請,誠好矣。金善行曰,陳田之弊,無處不然,小民不能保存,專由於此,而許陳之際,苟或有虛實相蒙之患,則此亦可憫,善爲改量,從實許頉,似好矣。徐志修曰,全羅監司書本,臣未得見,未知事狀之如何,而臣常知以改量爲重難之事,咸鏡道田政,不可不改量,故臣曾狀請改量,而仍以若不改量,則元贖田陞降之意,竝以爲請,則廟堂只許降贖而不許改量,故臣果知改量之重於降贖矣。今則改量,反爲輕易之事,臣不能的知其利害,不敢仰達矣。金相福曰,大臣·諸臣,旣以改量爲請,臣無他議矣。金陽澤曰,臣頃以豐德陳田減稅事,有所仰達,今此湖南道臣書本,臣未及見之,而聞大臣之言,知其爲査陳事矣。改量大體固是矣。初頭不無民邑之弊,量後戶曹,以摠不足退之,則多有元田添卜之弊,朝家若諒察此等弊,而善爲改量,則豈不好乎?尙魯曰,此則改量後申飭戶曹之事也,不必以此爲拘矣。上曰,然則更爲量田,可也。出擧條入侍諸臣以次退出。
戊寅八月初四日申時,上御齋殿。承旨入侍時,同副承旨李嘉遇,假注書李有喆,記事官鄭昌順·柳叙五以次進伏訖。上曰,噫,孝昭殿供上之果,只今年則其請停封,何其遽然,此時停封,曾所無聞,禮曹該堂,從重推考,其粘目勿施。出傳敎上曰,京外上言,當下,於京於外,有民弊上言者,勿論猥違,承旨持入以奏後擧行,其餘依例抄下。出傳敎入侍諸臣以次退出。
戊寅八月初四日酉時,上御恭默閤。夜對入侍時,參贊官洪梓,檢討官李碩載,假注書李有喆,記事官鄭冒順·柳叙五以次進伏訖。梓曰,今日次對,上番李福源,當爲進參,而以其足病,不能起動,故下番連爲進參矣。上曰,李海重,何間入侍乎?碩載曰,任㻐召對時入侍矣。上曰,何其違牌耶?碩載曰,以其親患違牌矣。上曰,儒臣先讀夜寐箴。碩載讀自夙興,讀至呼寫而止。上曰,承旨讀之。梓讀自鷄鳴,讀至乾乾而止。上曰,儒臣文義言之。碩載曰,貞則復元,周而復始之義也。勤勤惕惕,毋或間斷,則當至純亦不已之境,伏願殿下,以此體念焉。上曰,所陳,是矣。上曰,今番禾穀,爲水所沈者慘矣慘矣。宣傳官尙無回報,何其遲滯耶?叙五曰,宣傳官已摘奸而來矣。上曰,然則中官忘不以奏耶?叙五曰,似然矣。上曰,噫,雖在追慕方切之中,一心元元,其何弛中?今年穡事,企望大有,目覩道傍水沈之狀,身若沈水,回駕未息,分遣宣傳官,使之看審左右郊。仍命曰,若聞仆禾復起之報,則此心可舒,其雖遲滯,以起禾爲期,尙無消息,意謂雨猶不止而然矣。今聞宣傳官則已來,而中官忘置不奏云,事之無據,莫此爲甚,當該中官,令該府處之,禾穀報熟後勘律。出傳敎上曰,上言雖猥違,事係民弊,則當捧之矣。仍下敎曰,上言遲滯不下,當該中官,令該府處之。出榻敎上曰,注書,往招宣傳官二員,使之入侍。臣有喆,承命招宣傳官入侍。上曰,汝誰耶?對曰,柳大源也。臣觀東郊而來矣。上曰,水災,何如?大源曰,地之汚下處,全爲水沈,高燥處,猶不至大段矣。上又問其次曰,汝誰耶?對曰,任屹也。臣觀西郊而來矣。上曰,水災,何如?屹曰,西郊亦多爲水沈,而延曙尤被水患矣。仍退出。上曰,春坊入直,方誰也?梓曰,朴盛源·徐有良也。上曰,挾侍往招東宮。世子進伏。上曰,朴盛源·徐有良入直幾日乎?梓曰,幾至數日矣。上顧謂世子曰,汝當知之矣。世子曰,連爲入直矣。上曰,今番中道光景,卽六十五初見,其若阻水不能進,予何心食息心有定焉?幸而雨霽水退,厪爲行禮,而若此之故,日已晩矣。朝上食未能及焉,初意則若歲初三時祭奠,皆欲躬行,朝已若此,目見軍兵之沾濕,仰體昔年德意,不忍過爲侵夜垂涕以奏,夕上食時刻將報,亦不能躬行卽回。雖伸情禮,大違初料,回望象設,心焉欲墜,身雖回矣。心懸于陵,予心若此,於世子之心,當作何懷?噫,陵草已宿,尙未一謁,其回之後,職在春坊僚屬者,其宜求對慰勉,而今聞胄筵召對,亦不爲之云。吁嗟,僚屬以眠爲事,將焉用彼春防哉?若是而吁嗟,世子,誰與慰解?是後入直春坊,越俸三等。出傳敎上曰,注書,往問何處減膳也。臣有喆,承命出問,則大殿·東宮殿·嬪宮殿三殿,折半減膳,齋殿,不爲之云矣,以此意復命。入侍諸臣以次退出。
上在昌慶宮。常參以代理停,經筵停。
南泰會達曰,明日常參,宗廟奉審相値,頉稟。令曰,知道。
李嘉遇達曰,大司憲元景淳,執義金元行在外,掌令李厚達呈辭,持平權相龍在外,柳觀鉉呈辭,今日以監察茶時之意,敢達。令曰,知道。
南泰會達曰,右承旨趙重晦,左副承旨李泰和,今日不爲仕進,牌招,何如?令曰,依。
洪梓,以都摠府言啓曰,今日入直內三廳武兼·禁軍及軍兵等,當爲中日習射,而自上方在減膳中,依例復膳間姑停之意,敢啓。傳曰,知道。
趙重晦,以弘文館言啓曰,本館上番校理李福源,以其身病,陳書受由出去,而副應敎鄭尙淳,副校理嚴璘·李海重,牌不進傳旨未下,校理權世橚在外,上番將未免闕直,事甚未安。修撰鄭光漢·李彦衡,副修撰任㻐,竝卽牌招,以爲推移姑陞入直之地,何如?傳曰,允。
以司諫徐命天牌不進罷職傳旨,傳于趙重晦曰,只推,更爲牌招。
又以禮曹言啓曰,發遣本曹郞廳二員,分送東·南關王廟摘奸,則東關王廟塑像面部塗金三處,有微傷,殿外東北邊二處,西邊月廊北邊二處,中大門東南邊三處,外大門北邊二處滲漏,內外墻垣,庫庫崩頹,南關王廟正殿東邊,六張付地衣一件,殿外諸處方甎,庫庫破碎,四面墻垣,間間崩頹,外大門西挾西壁顚仆,南邊階砌石傾退云,兩廟有頉處,待快晴,卽爲擇日修改,何如?傳曰,允。
洪梓達曰,事變假注書朴道天,身病猝重,勢難察任,今姑改差,何如?令曰,依。
又以義禁府言達曰,楊州前牧使李翼元,令該府處之事,徽旨達下矣。李翼元,下去黃海道金川地云,依例發遣府書吏,拿來,何如?令曰,依。
全羅監司狀達,全州等官居別營軍金福萬,今年生兒子等爲虎囕死事,令于李嘉遇曰,囕死人命,令本道恤典擧行。
咸鏡監司狀達,薦新生鰱魚,限內不得封進,惶恐待〈罪〉事,令于洪梓曰,勿待罪事,回諭。
慶尙監司狀達,七八月令藥材進上中山藥,當月內不得封進,惶恐待罪事,令于洪梓曰,勿待罪事,回諭。
校理李福源書曰,伏以臣於日前,偶傷右足,皮綻肉爛,行坐俱妨,而番次苟簡,陪扈臨値,黽勉奔走,不惶自恤。自一兩日來,轉成毒瘇,浮凸膿潰,動必牽礙,靜亦刺痛,跬步升降,輒須人扶,僵臥直廬,宛轉呻楚,昨日夜對,至以賤疾煩稟,竟使下番獨入,慢命曠職,罪不容誅。若不卽舁遠私次,及時醫治,則不惟一病之可慮,誠恐屢逋之難赦,不避僭猥,敢此控籲。伏乞睿慈,亟遞臣職,以便調理,仍治臣罪,以昭法紀,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
大司諫黃仁儉書曰,伏以天降荐割,貞聖王后禮陟,纔一月,而仁元聖母徽音永閟,攀號慟隕,率普惟均,日月流邁,孝昭殿練事倏過,徽寧殿祥禫已訖。伏惟聖慕靡逮,睿痛彌深,未死賤臣,祗不勝悲結憂戀之忱,念臣獲罪神天,酷罹巨創,冥頑已甚,三年不死,孤露餘喘,靡所憑依,益切終天之慟,更無生世之念,不謂喪制甫畢,除旨遽降,臣本庸賤,何所比數,而特垂存錄,乃至於此。臣聞命惝怳,自不覺感淚之被面也。在臣分義,固當竭蹶趨朝,以謝恩命,而第念薇垣長席,地望自別,苟非言議風采人所矜憚者,則莫宜居之。如臣殘劣,徒藉先蔭,曾於年前,屢叨言職,而囊無封事,袖乏彈文,大爲傳笑,尙有餘愧,可謂已試而蔑效,又何通擬之不愼也?匪分之懼,較前益甚,不稱之實,通朝所知,其於去就,更無可論矣。且臣稟賦虛脆,素多疾病,草土以後,轉益沈痼,眼昏而不能視物,脚痿而不能運步。昏昏綴綴,作一坐尸,最是咳喘,實爲必死之症,通四節而不止,兼晝夜而苦劇,喉聲如鉅,氣急而塞,目不交睫,食不下咽,積年辛苦,成一髑髏,庭戶行動,亦無以自力,其不可復起爲人者,決矣。以此病狀,萬無束帶供職之勢,園陵行幸,百僚駿奔,而臣獨哀病淹伏,莫效微誠,虧分蔑禮,死有餘罪,引日虛縻,彌增愧懼。玆敢收召精魂,據實哀籲於貳極之下,伏乞睿慈,俯加諒察,亟令改正臣新授諫銜,仍治臣罪犯,俾臣得以安意就盡,不勝大願。臣無任涕泣祈懇之至,謹昧死以聞。答曰,覽書具悉。日月流邁,兩魂殿祥禫已過,哀慕莫逮,一倍罔極。爾其勿辭,從速察職。
領敦寧趙載浩箚曰,伏以我大朝,展謁陵寢,還宮萬安,臣民欣幸,曷有其極?而我邸下睿候愆和,中路回駕,區區無任憂慮之至。顧臣癃癈之身,無望復起,而昨冬女喪後悲疚度日,百病交作,入夏以來,尤覺凘頓,而不幸又遭同氣之慼,老境情理,轉益窮酷,重以半年之間,荐罹喪威,神精震剝,僅保形殼,只恨滯世之支離也。且今年暑熱異常,而病骸受傷忒甚,吐泄兼劇,眞元大下,晝宵叫呻,委頓床第,數昨倍扈之列,未克致身,趨伏路左,亦無其望,忍死强疾,欲起還仆,終未免情禮俱闕,揆以常憲,死有餘罪,病中惶蹙,歷日靡定。玆陳自引之章,仰瀆离明之下,伏乞睿慈,亟降威罰,以警俱僚,以安賤分,千萬幸甚。答曰,覽箚具悉卿懇。以疾未參,其何所傷?卿須安心勿辭,善攝焉。
工曹判書洪啓禧書曰,伏以大朝謁陵禮成,回駕萬安,臣民慶幸,曷有其極?第伏聞邸下睿候,有欠安節,竊不勝焦灼之至,臣自僇廢以來,苟然飮啄,僅存視息,而一切世念,都已灰冷,惟是聖朝洪造,殆若偏爲臣地,前後除命。凡所以抆拭而區處之者,曲遂生成,靡所不至,此恩此德,此生難酬,瞻望雲天,有隕如瀉。今臣見帶職名,雖係謾局,不當以野外跧伏之蹤,許久羈縻,一任癏曠,而顧以滓穢之賤,輒溷崇聽,亦所不敢,趑趄泯默,忽已經月,臣罪尤大矣。臣之父母墓,在高山地,久擬受暇歸省,而向緣編摩有役,不遑言私,只待竣事,事未竣而蒼黃逬出矣。震薄憂畏,疾病乘之,遂成淹滯,今始將發,臣身雖廢,官銜猶在,不告徑行,亦涉悚慄。玆因縣道,略暴哀懇,伏乞离明,俯垂矜諒,亟令鐫臣之職,俾臣獲伸情私,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,往省焉。
兼弼善朴盛源書曰,伏以臣自來情地,有不可以已經陳暴,視同無故,遽然爲供職之計。且望八老母,素抱癃病,積年沈淹,自經潦暑,諸症益劇,實無離捨之勢,春坊除旨,適下山陵幸行之際,陪扈事急,不敢言私,黽勉冒膺。而又因僚員多故,番次苟艱,不得不爲數日持被,少伸義分之地,俄自召對退出之後,得接家信,則母病,自去夜添以重感,頭疼兼發,宛轉床席,食飮全却云。臣自聞此報,方寸煎灼,按住不得,玆敢投章徑出,伏乞睿慈,俯賜諒察,亟削臣職,以治擅離之罪,俾便救護,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
趙重晦達曰,卽者兼弼善朴盛源,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
戊寅八月初五日未時,王世子坐德盛閤。諸承旨持公事入對時,右副承旨洪梓,同副承旨李嘉遇,假注書李有喆,記事官徐有良·柳叙五以次進伏訖。世子命讀公事,梓與嘉遇,以次讀之。讀訖,梓曰,以勿待罪書之乎?世子曰,以勿待罪書之。嘉遇亦以此意,仰達書之,而至於囕死狀啓。世子曰,一邑有三人囕死,則例有恤典,此亦然乎?嘉遇曰,全州地,有三人囕死矣。世子曰,然則以恤典擧行書之。嘉遇承命書之訖。入對諸臣以次退出。
上在昌慶宮。常參以代理停,經筵停。
洪梓達曰,大司憲元景淳,執義金元行,掌令李養源,持平權相龍在外,掌令李厚達,持平柳觀鉉呈辭,今日以監察茶時之意,敢達。令曰,知道。
又達曰,明日常參,取稟。令曰,停。
南泰會達曰,左副承旨李泰和,同副承旨李嘉遇,今日不爲仕進,牌招,何如?令曰,依。
趙重晦,以侍講院言達曰,本院兼弼善朴盛源,連日入直矣。以親病陳書徑出,上番闕直,事甚未安。輔德任希敎,兼輔德洪準海,弼善趙榮進,兼文學宋瑩中,文學金履獻,竝卽牌招,以爲推移入直之地,何如?令曰,依。
傳于南泰會曰,此後則依前擧條未畢入啓前,入侍承旨入直。
傳于南泰會曰,左相入侍,使預備兼春秋傳諭。
南泰會啓曰,左議政金尙魯,依下敎來待矣。傳曰,入侍于明政殿後。
傳于洪梓曰,東郊則爲限中郞浦,西郊則爲限磚石峴,民人各二人,從容來待,東郊分付京兆,西郊分付畿營。
傳于南泰會曰,景福宮殿,有下敎事,戶判使之入來。
李嘉遇達曰,戶曹判書李宗白,依下敎來待矣。傳曰,入侍。
以金德元爲事變假注書。
吏曹口傳政事,以李萬育爲咸鏡都事。
李嘉遇,以吏曹言啓曰,新除授咸鏡都事玄光宇呈狀內,矣臣八十老母,猝得暑泄之症,日漸苦劇,老人筋力,若不保朝夕,萬無離捨遠赴之望,卽速入啓處置云,依例改差,而試期迫近,都事,不可不及時變通,其代,卽爲口傳差出,何如?傳曰,允。
又以承文院意啓曰,請曆咨文,八月內入送者,已有定式矣。今年依例撰正書安寶後,別定齎咨官傳報禮部,以爲受來之地,何如?傳曰,允。
又啓曰,卽者議政府郞廳來言,領議政李天輔,以爲病狀危劇,入侍有命,而末由承膺,惶恐竢罪云矣,敢啓。
又啓曰,卽者議政府郞廳來言,右議政申晩以爲,病狀一味沈淹,特命入侍之下,末由承膺,惶隕竢罪云矣,敢啓。
傳于李泰和曰,承旨竝來詣于集賢門。
李嘉遇啓曰,藥房都提調金尙魯來待矣。傳曰,入侍。
行禮曹判書洪象漢書曰,伏以臣衰耗昏謬,觸事顚錯,抵陷罪戾,匪朝伊夕,動輒兢惕,若臨淵氷,果因圃署頉牒之矇然轉啓,致勤大朝嚴責,辭旨峻截,奉讀未半,遍體寒粟,莫知所以自措也。噫,殿享事體,何等嚴重,而徒循前例之在昨年,罔覺遽然之爲未安,苟使臣,臨事恐懼,反復裁度,則亦豈至此?律以邦憲,罪不容誅,雖荷天地涵容之恩,罰止問備,而如是而晏然仍冒職次,決是分義道理之所不敢出。玆陳短章,略暴悚悃,伏乞邸下,亟賜鐫削,仍令重勘,以安微分,以勵群工焉。臣無任云云。答曰,覽書具悉。卿其勿辭,從速察職。
忠淸道觀察使金尙喆書曰,伏以臣向上引疚之章,非敢飾辭而謾,庶幾离照,曲垂矜諒,而誠未仰格,願莫之遂,狼狽失圖,惶隕靡措。方擬更入文字,瀝盡肝血,而千萬意外,大朝別諭又下,至有錫馬之命,臣靦耎悸恐,誠不知置身之所。噫,彼雙樹山城,卽我聖祖駐鞸之地,盛蹟留傳,事面自別,凡所布置,尤宜致力,而顧臣兩載受任,一味昏憒,城池甲兵之未修,糧餉器械之未整,爲罪滋大。方此自訟之不暇,一時摘奸之無甚生事,特倖耳。今反紆之以褒諭,侈之以寵賚,此雖出於慰藉勉飭之聖意,若在臣心,獨不有愧,而亦豈不累聖上嚬受之愛哉?反復悚惕,終不敢爲厭然冒受之計,且臣狗馬之疾,漸就難醫之境,症崇風痰,積有源委,而再經暑濕於近南之鄕,肢節之不仁,頭目之暈眩,顯然加劇,日甚一日,灸焫藥餌,非不支離,而少未見分寸之效,痛楚呻苦,生意索然。目今秋序已殷,事務漸緊,而一任癏廢,徒使民邑受病,此在一路,實非細故,誠使臣有可以策勵自力,則瓜幾告熟,歸亦有期,何敢爲瀆擾祈免之計哉?玆不得不冒死申籲,伏乞邸下,俯賜鑑燭,仰稟大朝,還收臣錫馬之命,以重恩典,仍令鐫遞臣職名,以便公私,不勝幸甚。臣無任云云。答曰,覽書具悉。卿其勿辭,調理察職。
戊寅八月初六日辰時。上御恭默閤。左相入侍時,左議政金尙魯,右承旨趙重晦,假注書李有喆,記事官鄭昌順·柳叙五以次進伏訖。尙魯曰,夜間聖體,若何?上曰,一樣矣。尙魯曰,寢睡,若何?上曰,一樣矣。尙魯曰,茶飮進御乎?上曰,姑不進御矣。尙魯曰,此實悶事,明日乃日次,必爲進御,是臣區區之望也。上曰,李嘉遇·李泰和,豈皆能茶飮而支撑乎?予雖衰憊,氣力不下於此兩人矣。尙魯曰,貴賤懸異,不可以此論之也。茶飮之不爲進御,姑若無妨,而不知不覺之中,自有損傷之道矣。仍俯伏曰,木枕,豈可常枕也?春秋鼎盛之時,猶或可也。今聖壽幾何?決不可以此枕之也。上曰,彭祖只枕一丈紙,木枕庸何傷乎?長端·水原,今年當習操乎?尙魯曰,水原當爲之,長端則不爲之矣。上曰,欲問此事而召卿矣。尙魯曰,永宗鎭庚子節目復舊事,頃已定奪,而古今異宜,不無多少掣礙,或有可刪者,或有可添者,令備堂洪鳳漢,就其元節目修潤啓下後,頒降該鎭,何如?上曰,依爲之。出擧條上曰,近來摠戎使,何如?尙魯曰,方痛泄瀉,氣方憊敗云矣。上曰,予則長泄矣。鄭纘述常時筋力,何如?尙魯曰,常時筋力則能康健矣。上曰,予則持身,以少年時爲之矣。尙魯曰,以向日陵幸時言之,山上升降,任意爲之,以此推之,則脫有緩急之時,諸臣之中,無有當殿下者矣。上曰,予平日不解衣而就寢,如或解衣而寢,則心有如何者矣。尙魯曰,殿下之持身如此,臣實悶之。上曰,何時當聞河淸之消息耶?黃河雖淸,大明豈望再造乎?尙魯曰,然矣。上曰,見其胡使,則雖是人形,一禽獸也。前導承史,亦可羞矣。尙魯曰,康熙之母,眞英雄之女也。上曰,何以知其然耶?尙魯曰,康熙欲變其胡俗,其母以爲猝變本俗,則國必亡矣。挽而止之,可謂英雄之女也。上曰,然矣。上曰,開國承家,少人勿用,是誰之言耶?尙魯曰,黃大受之言也。上曰,其時都令,誰耶?尙魯曰,李陽元也。上曰,李陽元何許人耶?尙魯曰,雖不可以高等人論之,亦有名之宰相也。上曰,其時相公,李浚慶耶?尙魯曰,賢相矣。上曰,右承旨及右副承旨,持民弊上言,率東西郊民人,來待于集賢門。出榻敎入侍諸臣以次退出。
戊寅八月初六日未時,上御崇文堂。右承旨·右副承旨入侍時,右承旨趙重晦,右副承旨洪梓,假注書李有喆,記事官鄭昌順·柳叙五以次進伏訖。上曰,東西郊民人來待乎?重晦曰,來待矣。上曰,注書招之。臣有喆,承命分付,郊民進伏庭下。上曰,今番大雨,禾穀水沈者,如何?對曰,水患多矣。上謂西郊民曰,西郊,如何?對曰,西郊所沈者雖多,猶不至大段矣。上又謂東郊民曰,東郊,如何?對曰,東郊畓之汚下處,皆爲水沈,高燥處,其害猶少矣。上曰,水沈者不能復起耶?皆對曰,爲沙所沈者,已無可望,只被水患者,水退後庶有西成之望矣。上歎曰,秋事將迫,幸其年豐矣,豈意今者水災之至此耶?誠可痛也。被水患者,以其所出言之,則比常年,何如?對曰,十石所出,當出五石矣。上曰,予之所以招見汝輩者,水災如此,不忍忘民矣。問農形而召見,汝等當悉此意而退也。郊民退出。上曰,承旨讀持來上言。重晦·梓以次讀畢。上曰,噫,今春已諭京外民弊,上言持奏之命,卽仰體昔年德音之意,持奏上言中太猥濫者外,一體以下,明日大臣·騎判·惠堂·戶堂入侍稟處。此外雖非民弊,遐方人遲滯,其涉可悶,外方上言,勿論遠道·近道,今日內分下各該司,京中上言,其亦卽爲擧行,而許與勿施間,其令依舊例毋論京外,毋過三日。噫,其參祭奠不釋衰而若是下敎,則爲有司之臣者,焉敢自便?今上言過三日者,政院察推,其堂越捧三等。出傳敎上曰,今覽忠淸道丹陽民人上言,其涉訝之,此何故乎?不可循例稟處,令備局登對時稟處。出傳敎上曰,今覽南陽民人等上言,畿民與他有異,而無其木而納其稅,至有此請,其情可矜,無異東參,若此則可無民弊,而本官,其能替當否,令備局問于道臣,消詳講確,登對以奏。出傳敎上曰,今覽關西烽燧軍上言,則莫知本事,令兵曹登對時稟處。全羅道珍島民人上言,初命置猥,莫知本事,事係民弊,令備局登對時稟處。出傳敎上曰,江原道狼川等邑人吏等上言,慶尙道慶州九陳烽燧伍長等上言,濟州民人統水營舟軍等上言,或莫知本事,或猥濫者之事係民弊,令備局登對時一體稟處。出傳敎上曰,今覽慶尙道居昌民人上言,麻布所產處,古綿今布,因大臣所奏,旣已定式,則此府其何獨漏?況行一年而寢之,抑何故乎?令備局登對時稟處。出傳敎上曰,今覽全羅道同福民人上言,此乃舊例,其何若此?此必有曲折,令該曹詳問登對稟處。出傳敎上曰,今覽興陽牧民上言,則此等之弊,曾所知之,旣聞之後,不可尋常處之,令秋曹嚴査,登對以奏。出傳敎上曰,上言中豆恥場事,果若其訴,河東非矣。事係民弊,令備局登對稟處。出傳敎上曰,承旨有闕代,副司直洪名漢除授。出傳敎上曰,今因承旨下敎,乃知前參議李垍之作故,已過小祥,此人恬雅質直,曾所知矣。其涉測然,令該曹元致賻外擧行,以示予意。出傳敎入侍諸臣以次退出。
戊寅八月初六日二更三點,上御德盛閤。左副·同副承旨入侍時,左副承旨李泰和,同副承旨李嘉遇,假注書李有喆,記事官鄭昌順·柳叙五以次進伏訖。上曰,領相書啓,注書持來。玉音乍微,臣有喆,未及詳聞,而以愼重之道,詳問于承旨。上高聲曰,注書何其不了了耶?注書汰去。上曰,中官高德新,有罔測無據之事,下義禁府南間嚴囚。出傳敎上曰,今日國事,可謂寒心,豈徒大臣?今方氣升,都提擧不可不知也。出傳敎臣有喆,旣承嚴譴,不敢復命,招司謁,使進書啓,而仍退出。
戊寅八月初六日四更三點,上御德成閤東軒。藥房都提調入侍時,假注書李有喆汰去事,及春坊上下番入侍事。竝出榻敎左副承旨李泰和曰,假注書李有喆,旣已汰去,他注書使之入侍,何如?上曰,依。假注書金復休追後入侍,時已破漏矣。上曰,今番副使與書狀官,誰也?金尙魯曰,副使則李得宗,書狀官則李德海矣。尙魯曰,此時聖體,尤宜調攝,明日入診,必爲允許伏望。上不許。尙魯先退。假注書李有喆勿爲汰去事。出榻敎諸臣仍退出。
上在昌慶宮。常參以代理停,經筵停。
夜一更,月入氐星。
趙重晦達曰,明日常參,取稟。令曰,停。
洪梓達曰,大司憲元景淳,執義金元行,掌令李養源在外,李厚達,持平柳觀鉉呈辭,權相龍在外,今日以監察茶時之意,敢達。令曰,知道。
藥房都提調金尙魯,提調李成中,副提調南泰會啓曰,伏未審此時,聖體調攝,若何?憊眩之候,寢膳之節,亦何如?前劑入茶飮,已盡於昨日,臣等卽與諸御醫入診,詳察聖候,議定繼進當否爲宜,臣等不任區區憂慮,敢來問安,竝此仰稟。答曰,知道。氣則一樣,茶飮五貼劑入,下敎日入侍,宜矣。
南泰會達曰,左承旨洪名漢,今日不爲仕進,牌招,何如?令曰,依。
洪梓啓曰,左議政金尙魯,宣惠廳堂上洪鳳漢·李,戶曹判書李宗白,兵曹判書申晦,依下敎來待矣。傳曰,來詣于集賢門。
傳于洪梓曰,召對爲之。
南泰會啓曰,今番啓下京外上言三百三十張內,二百四十四張,分下各該司,猥濫八十六張內一張,筵中已爲爻周,其餘八十伍張,啓字爻周次,還入之意,敢啓。傳曰,知道。
洪梓啓曰,卽者議政府錄事來言,左議政金尙魯,俄筵所被嚴敎,萬萬震懍,走伏金吾,恭俟鈇鉞云,係是大臣去就,敢達。傳曰,知道。
又啓曰,卽者義禁府都事來言,左議政金尙魯,待命於金吾門外云,係是大臣去就,敢達。傳曰,知道。
傳于李嘉遇曰,左議政勿待命,命召,遣史官傳授。
海興君橿掃墳呈辭。令曰,給由馬。
洪梓,以訓鍊都監言啓曰,今番隨駕將校·軍兵及武藝別監·別破陣等犒饋,依傳敎以乾物,自戶曹磨鍊,錢文八百九十九兩三錢一分輸來,今日分給之意,敢啓。傳曰,知道。
又以訓鍊都監言啓曰,明日賞試射時,隨駕步軍中闕內外各處入直之類,以未隨駕軍兵替代入直畢試後,還爲替直之意,敢啓。傳曰,知道。
戊寅八月初七日午時,上御崇文堂。大臣·騎判·惠堂·戶堂入侍時,左議政金尙魯,兵曹判書申晦,宣惠廳堂上洪鳳漢·李,戶曹判書李宗白,同副承旨李嘉遇,假注書李有喆,記事官鄭昌順·柳叙五進伏訖。尙魯曰,日間聖候,若何?上曰,一樣矣。尙魯曰,寢睡諸節,亦何如?上曰,一樣矣。尙魯啓曰,此慶尙道統水營舟師軍卒金樞明等,以舟師入防給代,依他道水軍例,以木則準四十尺六升一疋,以錢則二兩事上言,而有令備局登對時稟處之命矣。均役以後,渠等所受之木,雖減一疋,較諸他道,則猶有加焉。誠不足爲稱冤之端,而軍布一疋之爲六升四十尺,不但載在續典,見今國中所通用者,無加於此,無減於此,而獨於嶺南,使三十三尺五升布依舊用之者,非均一之法也。是不可無變通之道,而在防案,或有掣肘,則不無難處之慮,令本道道臣,商度狀聞,何如?上曰,必也正名,一自均役之後,朝鮮之內,豈有參差之役?朝廷擧措,只擧大體,何拘防案,一依他道例擧行。出擧條尙魯又曰,此慶尙道居昌幼學金萬鉉等,以本府所納大同軍布,依安陰等三邑例,麻布備納事上言,而有麻布所產處,古綿今布,因大臣所奏,旣已定式,則此府其何獨漏?況行一年而寢之,抑何故乎?有令備局登對時稟處之命矣。居昌,處於山峽,間於安·咸,亦非木產邑也。旣作布而旋復舊,宜有稱冤,而大同軍布之頻數變通,在該廳該營,亦爲可悶,今姑置之,何如?上曰,旣已貸布,又爲捧木,從上言施行。出擧條尙魯又啓曰,狼川等六邑人吏吉景彪等,以依他邑例復戶劃給事上言,而有令備局登對時稟處之命矣。各道人吏復戶之或有或無,不一其規,而此則姑勿論,渠等身爲外邑吏胥,不與少民等,則何敢以此等事,上煩天聽乎?其在吏習,萬萬猥越,勿施,何如?上曰,諸臣之意,何如?洪鳳漢曰,關東人吏,本無復戶,故臣於詳定釐正時,問於道臣,則蓋以本道異於他道,決不可創開無前之規云。其言固是,而追後聞之,則諸道中,亦多有無吏復之邑云,今此狼川吏之上言請復,豈非猥越之甚者乎?李曰,大臣所奏,是矣。李宗白曰,人吏之以復戶,至於上言者,誠極猥越矣。申晦曰,大臣所奏,誠是矣。上曰,下敎中或猥濫或莫知本事者,此等處也。本道獨無復戶,則豈無向隅之歎,而非徒本道,則與民弊大有間,僉議亦然,依爲之。出擧條尙魯又啓曰,此丹陽幼學李益文等,以乙亥未捧大同徵捧及物故軍丁代定事上言,而有今覽上言,其涉訝之,此何故乎?不可循例稟處,令備局登對時稟處之命矣。上款大同事,乃是元居民停退條也。至今還徵,事勢固然,而當初流散之民,已蒙蕩減之恩,則元居之民,雖與還集者有間,連歲飢困之餘,追徵停退之糶,殊涉可矜。自上特命蕩減,以示一視之德意,則事係爲民,不必爭覆,而大同甚重。自下有難仰請,下款軍額事,其時御史狀聞,令道臣量處,而旣請待安集代充,則其言,誠有見。今不可以渠等之呼籲,更議變通,以貽移額之弊,竝置之,何如?上曰,停退大同,特爲蕩減,王者處分,豈可異同?懷仁停退大同,一體蕩減,軍丁,今聞所奏誠然,而分付道臣,今年猶有難爲代定者,狀聞闊狹,可也。出擧條尙魯又啓曰,此蟾津津卒金光秋等,以豆恥場還屬本鎭事上言,而有果若其訴,河東非矣。事係民弊,令備局登對稟〈處〉之命矣。場市收稅,瑣事也,而身爲鎭卒,敢以此上煩天聽者,已極猥越,況場稅句管,乃地方官事也,非鎭堡所可干涉也。丙子年間,因嶺南道臣査報,屬之河東府,則尤何敢如是號籲乎?今此上言內辭緣,勿施,何如?上曰,今聞所奏,與上言大有異焉,誠然置之。出擧條尙魯又啓曰,此濟州民人李恒采,以羅里鋪還設別將,以本所將校差出事,及歲貢馬,使陸地各邑載運事上言,而有事係民弊,令備局登對稟處之命矣。上款事,纔有變通,令道臣成節目句管,則朝令新頒之下,乃敢希望僥倖,有此煩籲,萬萬猥越,勿施。下款事,中間專屬本州,使之載運者,必有委折,分付道臣,詳査處之,何如?上曰,上款事,誠爲猥濫,而仍下備局者,不忍忘島民之意也。所奏是,依爲之。下款事,自備局,問于道臣稟處。出擧條尙魯又啓曰,此珍島鳥島民人金益堅等,以進上添價,依他邑例口錢之役還寢事上言,而有莫知本事,事係民弊,令備局登對時稟處之命矣。此則頃年本道進上添價變通時,此島浦民,多有新入者,故似以此爲苦,有所煩籲,且當初爲受賑資作故之人,亦竝錄報云者,民習可駭,所當仰請勿施,而但遠外之事,有難詳度,以小島而一室之內,多數充定之弊,其外多少侵漁之患,亦難保其必無。令道臣各別詳査,一室之多定者有之,則卽爲量頉科外之橫侵者有之,則嚴加禁斷,使遠島少民,得以支保,何如?上曰,依爲之。擧行形止,其令狀聞。鳳漢曰,均役以後,結捧戶納,皆有定數,而以進上添價之無出處,守令輒不免冒法加徵。此外名以添價,各項所捧之苟且,不一其端,故道臣枚擧狀聞,請增進上,廟堂覆奏定額,且加劃錢穀,一年用下,議令句管於均廳,自玆以後,結戶無加斂之弊,均廳事目,得以遵行矣。今觀珍島民人之狀,無奈監營分排定額之外,本官或有憑藉加額濫捧之患而然耶?若果如此,則不可不査問嚴徵,不但此邑,他各邑必不無此弊。宜令方伯,一一嚴査,有所犯者,則使之狀聞,雖無所犯,另加申飭,俾勿罹罪,有不可已矣。上曰,所奏誠是,依此令道臣嚴査,若有犯者,隨現狀聞,此後亦當有繡衣廉問之事矣。出擧條鳳漢曰,此乃五江都色掌金泰輝等上言,而北倉南倉駄價,加定田稅大同,每石三合五夕式收捧事,爲請而呼籲矣。南北倉駄價,比內廳,旣已分等加給,今無可論,至於田大同三合零收捧之請,言無所據,事極痛駭,上言內辭緣,置之狀頭,移刑曹徵治,何如?上曰,依爲之。出擧條鳳漢又啓曰,此乃忠淸道韓山閑良金樂豐上言,而以爲其父德秋,金堀·月下兩筒,以屯穀千餘石築筒,而賑廳典當,其數十石落田畓,同田畓則還給,築堰之功,蒙賞事呼籲矣。當初旣請自備物力,而乃反取用屯穀,月下雖曰完畢,金堀尙未完役。蓋此牟利之輩,憑藉幻弄,侵民害公,不一其端,可罪無可賞,況其屬公之土,不但因其貸用於筒役,其祖弘績之負債於本廳者,其數甚多故也。尤無還給之可論,上言內辭緣,置之,何如?上曰,置之。出擧條鳳漢又啓曰,頃日京畿監司,以守令衙祿給代事爲請,而有令該廳稟處之命矣。衙祿,異於官需之計石磨鍊,以田結劃給,故從前雖値災年,或大同減斗之時,元無給代之規,道臣春間以此狀請時,推考防塞。而今又如是更請,事甚未安,更爲推考警責,給代一款,置之,何如?上曰,依爲之。出擧條宗白曰,奉常寺熟手林世彬等上言內,備陳其矣等奔走服役之狀,乞令戶曹定給料布事也。本寺之劃給官衿貢物,已極優厚,則敢生僥倖之計,欲受無前之料布者,誠極猥越,上言內辭緣,置之,何如?上曰,置之。出擧條宗白又啓曰,同福民人成廣松等,以於義宮八十五結移定他邑事上言,據有令該曹詳問稟處之命矣。凡免稅移定之規,準限後或因該宮所報,或因本邑論報,始爲移定,而今此於義宮免稅,則雖已準限,而姑無該邑·該宮之所報,故未及移定他邑矣。限滿移定,旣是式例,本邑民弊又如此,以道內宮結最少邑中,卽爲移定之意,分付道〈臣〉,何如?上曰,依爲之。旣有定式,而若是過限,當該次知中官,從重推考。出擧條宗白又啓曰,年分事目,非久當頒下,而近年以來,災實區別,全委道臣,使之比摠,而昨年則因大臣陳白,發送敬差官矣。今年則將何以擧行乎?田政已迫,敢此仰稟。上曰,大臣之意,何如?尙魯曰,昨年旣送敬差官,豈可一年而止乎?今年則各道京試官,行將下往,使京試官兼行,似宜矣。上曰,依爲之。宗白曰,西北則依昨年例比摠後,令道臣擧行,何如?上曰,依爲之。出擧條晦曰,此熢燧伍長鄭世寬等上言也。以爲科外雜役收斂等事,逐條請減,而其一,公都會白日場時,例給債錢十五兩收捧。其一,伍軍長官春秋殿最及每年朔講軍器出入時,例給債錢十二兩。其一,營本官賞試府時,例給債錢十六兩。其一,朔饍進上雜物價八兩。其一,端午進上所入雜物價八兩。其一,軍器所入杻籠杻骨四十五冊。其一,武科設場時,例給債四十五兩。其一,營本官公私往來時,例給饍價一百八兩。其一,巡使巡點及兵水使新除到任時,例給債錢五十四兩。其一,烽臺摘奸時,例給錢五十兩。其一,大少別星往來時,鋪陳塗褙等事擔當。其一,烽燧什物,自備擧行。其一,監兵使往來時,鋪陳及例給債等物收捧。其一,烽燧什物修補情債,每年十八兩收捧,而下屬,從中幻弄欺官自用事也。烽軍等勿侵他役,續典所載,則法意至嚴,而慶州府之若是侵責收斂,誠極駭然。該邑守令之不能檢飭禁斷,亦甚未安,前後守令,竝從重推考,幻弄下吏,則令道臣另別加査出,嚴刑徵勵,而此後則凡係雜役,依法典各別禁斷,以爲支保之意,嚴飭分付,何如?上曰,依爲之。此後其若復犯,豈可推考而止,一體嚴飭。出擧條晦又啓曰,此乃平安道烽軍等上言也。以爲各道烽軍,皆有復戶奉足,又定烽臺下境界,而長養樹木,以爲作炬燃烽之資,而至於本道,則平壤·順安·肅川·安州等四邑,元無復戶奉足,其餘各邑之有奉足者,亦非元額外奉足也。烽軍或爲煙軍奉足,煙軍或爲烽軍奉足,互相推諉,不爲應役事也。烽軍之給復給保,旣是事目,則本道烽軍之或爲給復,或不給復,不但班駁,烽軍煙軍之互爲奉足,及有奉足各邑,亦不着實定給者,尤涉不當,宜有變通之道,而不可以渠輩呼籲,遽然許施,令道臣査問其委折,論列狀聞後稟處。至於定界事,則烽臺事體不輕,不可無定標禁代之道,亦令道臣,摘奸形便,一體狀聞之意,分付,何如?上曰,依爲之。其令卽爲擧行。出擧條晦又啓曰,隨駕軍兵及各差備等一巡試射放,依傳敎今方擧行,而宣傳官·內乘·別軍職·都摠府郞廳·儀仗郞廳·侍衛·武兼·雲劍差備·守門將·武藝別監,則今春試射時,依聖敎中日廳,依中日例擧行矣。今番則何以爲之乎?上曰,一依中日例擧行。晦曰,軍器寺率頒官,或許付兵曹,或許付訓局試射矣。此亦何以爲之乎?上曰,令兵曹許試。出擧條尙魯俯伏曰,聖心勿爲煩惱,高德新放之也。上下不敢聞之敎,尙魯曰,殿下,豈忍爲如此下敎耶?上高玉聲曰,卿出去。尙魯退出,入侍諸臣以次退出。
戊寅八月初七日酉時,上御涵仁亭。召對入侍時,參贊官洪梓,檢討官鄭光漢·李彦衡,假注書李有喆,記事官鄭昌順·柳叙五以次進伏訖。光漢讀心經自問自欽曰,止誠幾圖謹附着之。彦衡讀自所謂修身在正其心,止有這箇物事,讀訖。光漢曰,誠其意者,必以毋自欺爲階級,其意儘不偶然,人非有心於自欺,而不知不覺之中,自歸於自欺者有之,此等處別加猛省,然後方可認得矣。上曰,所陳,是矣。寧可喫令飽寧可鋪攤放門外云者,是語錄耶?光漢曰,上段雖些,而是自喫之意也。下段雖多,而乃誇矜之意也。彦衡曰,南越王,自帝一隅,爲黃屋左纛之制,徒爲觀美,恰似爲學者鋪攤許多飯以自誇耀者,其所取譬,蓋以此也。上曰,然則是爲己爲人之譬也。彦衡曰,聖敎誠然矣。上曰,南越之黃屋左纛雖僭,而眞箇有自娛耳。洪梓曰,此則只以不爲自己圖好人看,取譬耳。彦衡曰,頃者誠幾圖,略有仰達矣。惡幾之橫書,深有意義,胡氏則善惡兩幾,相對雙書,而此圖之橫出惡幾者,乃所以劈破胡氏之說,此等處不可不留心看過者也。上曰,惡幾之橫書,終始如何矣。光漢曰,明道之學問,豈不高明?而澶州修橋後,每有計度佳木之心,此猶田間暮歸忽有畋獵之意也。治心之工,不可有所係着,而遇事亦不可不有思矣。彦衡曰,雖以明道之大賢,尙有計度之心,凡事留着于心,則其害必大,宜加省察也。光漢曰,或問朱子以無心何如,則朱子答以無私心,此言儘可服膺也。如呂東萊所云胸次常令安平和豫,則事至應之,自皆中節,以至於心廣體胖云者,正謂殿下修身之至訣,伏願深加體念焉。上曰,所陳切實矣。文義訖。入侍諸臣以次退出。
上在昌慶宮。常參以代理停,經筵停。
趙重晦達曰,明日常參,取稟。令曰,停。
李泰和達曰,大司憲元景淳,執義金元行,掌令李養源在外,李厚達,持平柳觀鉉呈辭,權相龍在外,今日以監察茶時之意,敢達。令曰,知道。
南泰會達曰,左承旨洪名漢,書批已下,卽爲牌招,何如?令曰,依。
以左承旨洪名漢牌不進罷職令旨,令于李泰和曰,推考徽旨捧入。
以司諫徐命天牌不進罷職傳旨,傳于李泰和曰,只推,更爲牌招。
李嘉遇,以侍講院言達曰,本院兼輔德洪準海,連日入直矣。以親病陳書徑出,上番闕直,事甚未安。弼善趙榮進,兼弼善朴盛源陳書受由,輔德任希敎,文學金履獻,兼文學宋瑩中,竝卽牌招,以爲推移入直之地,何如?令曰,依。
李泰和,以都摠府言啓曰,今番明陵幸行時,隨駕宣傳官·內乘·別軍職·都摠府郞廳·儀仗郞廳·侍衛·武兼·雲劍差備·守門將·武藝別監等試射放,一依今春中日例擧行事,命下矣。今日爲始,試射放請出標信。傳曰,知道。
李嘉遇,以都摠府言啓曰,隨駕宣傳官·內乘·別軍職·武兼·守門將·儀仗差備·部將·武藝別監等,依擧條試射放之際,部將中隨駕人,未及擧論於擧條,故兵曹以追後許射之意,有所移關,部將中進參人員,一體許射之意,敢啓。傳曰,知道。
傳于趙重晦曰,召對爲之。
傳于李泰和曰,入直衛將·部將,招致待令。
傳于李嘉遇曰,御製編次人,持陵幸謄錄,來詣于集賢門。
又傳于李嘉遇曰,編次人退出,待下敎入侍。
洪梓啓曰,卽者議政府錄事來言,左議政金尙魯,俄筵所被嚴敎,萬萬震懍,走伏金吾,恭俟鈇鉞,仍納命召,何以爲之?敢稟。
又啓曰,卽者義禁府都事來言,左議政金尙魯,今方待命於金吾門外云,係是大臣去就,敢啓。
李嘉遇,以吏曹言啓曰,各樣上言,今方覆啓以入,而其中老職,則隨其戶口現納,詳考年歲後,始爲回啓,自是法例矣。今亦依前例,待其現納戶口,憑考於京兆帳籍後,陸續擧行,何如?傳曰,允。
李泰和達曰,預備兼春秋呂弘㦿,身病猝重,勢難察任,今始減下,何如?令曰,依。
李嘉遇啓曰,因本院達辭,預備兼春秋呂弘㦿,身病猝重,減下事,依下矣。其代,令該曹卽爲口傳差出,何如?傳曰,允。
吏曹口傳政事,兼春秋單李勉。
兼輔德洪準海書曰,伏以臣數年居外,久切逖違之恨,三日在直,少伸密邇之忱,而適當睿候有愆,以不得屢覲离光,耿結徊徨,不敢遽然退出計矣。卽接家信,則臣之老母宿病,沈綿之餘,又添風熱重症,達宵刺痛,食飮全却,神氣凜綴,要臣急歸看護,臣心神飛越,不自按住,固知調攝之中,瀆擾之爲萬萬惶悚,而情理所迫,不得不忙投短章,徑出禁門。伏乞离明,亟削臣所帶職名,俾便救護,仍治臣擅離之罪,以肅朝綱,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,救護母病。
李嘉遇達曰,卽者兼輔德洪準海,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
左承旨洪名漢書曰,伏以臣病伏省愆之中,忽伏承銀臺特除之命,驚惶感激,宜卽趨承,而臣於月前,待罪本院,以莫重奏語之不審,至被大朝特遞之敎,追思至今,惶汗浹背。噫,職添惟允,獲罪筵對,論其辜犯,合被重誅,雖荷聖度天大,薄解見任,而在臣私義,其不可諉以時日之稍久,而晏然復廁於六代言之列也,決矣。庚牌儼臨,承膺無路,臣罪至此,益無所逃。玆不得不隨詣闕外,略暴兢蹙之情,至於賤疾之漸就沈痼,決難供職之狀,有未可煩陳。伏乞睿慈,俯賜諒察,亟許鐫削臣職名,以安私分,仍治臣瀆擾之罪,以肅頹綱,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,從速察職。
左尹黃景源書曰,伏以日月易邁,孝昭殿練事旣成,徽寧殿禫制又訖。伏惟大小朝孝思出天,益復罔極。臣以苫塊餘生,屛伏田廬,苟存視息,不能溘死,伏蒙聖慈,俯垂甄錄,乃於前月十三日,以臣爲漢城府左尹,臣誠惶隕感激,不知涕淚之交零也。臣少孤又多疢疾,無意榮祿,而只緣偏母在堂,黽勉從仕,以求一日之養,臣罪惡上通于天,未得終養,卒罹憂苦,一息如縷,頑然不滅,寒暑屢易,而服制奄已闋矣。孑孑孤露,將爲誰而復廁周行哉?以聖上天地之仁,不遺一物,螻蟻微臣,猥被恩命,臣固當竭蹶趨朝,以少伸感隕之私。況當兩宮煢然在疚之日,臣雖無狀,安敢不進詣闕庭,以自盡奉慰之誠?而自念酷禍殘喘,不自死滅,惟歸伏丘墓之側,瞻依松楸,以沒餘齒,又何忍彈冠束帶,揚揚於朝列哉?且本府,詞訟劇地,不宣久曠,而日昨園陵展哀,又未陪扈,辜恩虧分,日夕兢惶,冒陳誠懇,上瀆睿聽。伏惟邸下,曲賜矜諒,亟遞臣新授職名,以便公私,不勝幸甚。臣無任屛營祈懇之至,謹昧死以聞。答曰,覽書具悉。卿其勿過辭,從速察職。
弼善趙榮進書曰,伏以日月迅邁,秋序載屆,大朝展謁陵寢,無撓還宮,伏惟聖孝追慕,益復靡極,而睿候未寧,中路返駕,情禮未伸,悲隕罙切,不任下情憂係之至。仍伏念臣於春間待罪本院時,有事于父母墳山,期日已迫,不得已受暇辭出,而伊時徽寧殿祥事不遠。故計日攢程,趁期還次,則大朝嚴旨已下,至以臣分倒置爲敎。雖荷天地包容之德,畢竟罪罰,止於薄勘,而爲臣無狀,獲此敎於君父之前,惶隕震剝,直欲無生,豈敢以時日之稍久,有所自恕也?今玆除旨之下,固無去就之可論,而陵幸隔日,陪扈義重,他不暇顧,冒沒出肅,而至若因仍蹲居,斷無是理。又況日昨特敎置對,實是臣不善周旋之致,舊愆未贖,新罪層生,益切悚懍,無所容措。且臣自數日,忽患重感,渾身如束,百骸俱痛,泄患兼發,登溷無算,連灌藥物,小無變動。此際以番次苟艱,召牌下降,顧玆伏枕之喘,萬無持被之望,而下敢坐違,擔曳病軀,隨詣闕外,拜章陳懇。伏乞睿慈,特垂矜諒,亟令鐫削臣職,以安賤分,俾尋生路,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
文學金履獻書曰,伏以臣情危病劇,不堪供職之狀,已於前書盡之矣。庶幾离明,洞燭無餘,而猶靳斥退,屢降恩召,臣每承只推之令,未嘗不惶汗浹背,惟欲循墻而不可得也。至於園陵行幸之日,以臣之故,宮官終不得備員,睿度失平,中途還宮,而臣職在僚屬,亦不參候問之列,有臣如此,罪死猶輕,且臣目下踪地,尤有所大難安者。今說書臣金魯鎭,卽臣之世讐也。決不可作爲同僚,周旋一席,則臣之去就,寧復可論?玆敢冒入文字,仰瀆崇嚴,伏乞邸下,察臣情地之良苦,憐臣病勢之難强,亟解臣職,以安微分,仍治臣罪,以警具僚,公私不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,從速蔡職。
檢閱鄭昌順書曰,伏以臣稟虛質脆,自幼善病,而惟其痰癖之症,尤爲難醫之疾,小有勞動,輒復發作,發必經旬,幾殊厪蘇。此臣之素來貞疾,而一自見叨史職,奔奏在公,不遑調息,持被禁廬,自春徂秋,中經盛暑,又傷濕潦,積憊所祟,諸症越添,忽自數昨,復患毒痢,吐瀉兼作,而氣息甚薾,胸膈牽痛,而坐臥俱妨,委身床席,㱡㱡欲絶,而朝者大朝,召對有命,身旣在直,不敢煩稟。雖不得不强疾趨承,忍痛出入,而退卽昏倒,殆不省事,頃刻之間,決難支吾,以此病狀,實無自力登筵之望,又其醜症,不宜久處淸禁之中。玆構短章,疾聲哀籲,伏乞离明,亟遞臣記注之任,以便調治,仍治臣瀆擾之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
四學儒生宋煥翼等書曰,伏以臣等,謹按周禮曰,凡有道者有德者使敎焉。死則以爲樂,祖祭於瞽宗,祭義曰,祝先賢於西學,所以敎諸侯之德,西學,所謂瞽宗也。先賢,若唐虞之夔·伯夷,周之周公是也。此古昔三代立學之法,而逮夫宋·明以來,崇信道德,尊祀賢哲,尤秩然咸備,考之簡策,槪可知己。伏惟我朝,敦尙儒敎,名賢世出,先正臣文敬公金宏弼,文獻公鄭汝昌,文正公趙光祖,文元公李彦迪,文純公李滉,文成公李珥,文簡公成渾,文元公金長生,皆以道德之純,淵源之正,從食太學,自國都至于郡縣,詩·書之敎,仁義之學,煥乎大明,則太學從祀之禮,非特著尊賢之美也。其所以正多士之趨向,啓三百年聲明之治者,豈少也哉?往者太朝,命有司,以先正臣文正公宋時烈,文正公宋浚吉,從祀文廟,是固由於聖學高明,閱天下之義理,故特擧從祀之禮,以正人心,敎下之日,內自王都,外至州里,薦紳儒學,婦人小子,莫不歡欣而鼓舞,奔走相慶,雖前日異趨之士,亦皆改心而嚮慕之,大朝之所以崇正學,作新一國者,何其盛也?然臣等聞之,先賢之於道也,或承其嫡統而傳之,或爲之羽翼而祖之,皆可配於先聖也。故延平李氏,以道學嫡統之宗,從食太學,南軒張氏,東萊呂氏,以羽翼斯文之功,亦從食太學。嗚呼,自珥·渾以後,德莫隆於長生,而言其羽翼斯文,則先正臣文烈公趙憲是也。學莫正於時烈·浚吉,而原其道統嫡傳,則先正臣文敬公金集是也。夫以趙憲羽翼之功,金集道統之嫡,不下於宋朝張·李諸賢,而獨不與於從祀之列者,豈非聖世之闕典,而無亦士林之所羞乎?臣等請陳兩先正之道學功烈,以祈裁察焉。蓋文烈公趙憲,爲人剛毅正直,孝悌通于神明,精忠貫于金石,故其發於言議事爲者,一皆光明俊偉,質慤精切,少時師事文簡公成渾,其學,以明庶物察人倫爲本,常誦文王五止之訓,而激仰焉。渾,稱以畏友,不敢以師弟之禮待之,其後又師事文成公李珥,講學于海州石潭。珥嘗語人曰,汝式,可大用也。汝式,憲之字也,其爲香室正字也。當封佛香,憲卽上封事曰,臣口讀聖賢之書,手封供佛之香,臣所不忍也。韓愈斥佛之表,尙規規於禍福之說,而憲之疏,懇懇於克己之功,則憲之引君當道,不愈於愈乎?萬曆之際,以質正官,朝皇朝,上書于禮部,極論先儒配享位次之失,深憤周·張·程·朱之列於荀·楊之下,中朝士君子,不爲不多,而先儒位次之言,猶待於憲,則宜爲中朝士大夫之推重,而益見其宗師先儒之意也。及倭酋遣使來覘,憲上疏曰,臣逐其君,人倫之大變,而天地之所不容也。縱不能提戈往誅,而其忍與之交,使以助其聲勢乎?故處士臣徐起,聞其疏,不覺起立,整衣冠再拜而謝曰,吾東將免爲夷狄矣。其抑洪水驅猛獸之徒乎?文忠公臣兪棨,以先正臣金長生賢第,深於學問,見識高明,亦曰,趙某丁亥之疏,扶萬古之綱常,其流名之遠,當不下於從祀之諸賢也。至於臨亂,起義兵死於旗下,烈則烈矣,而鳥足以觀憲之大哉?方珥·渾之被誣也,沫血陳章,極論邪正之分,其尊師衛道之誠,可謂至矣。故先正臣宋時烈,稱憲之德曰,好惡之正,如辨黑白,發用之果,若決江河,外內之分定,而富貴貧賤,不能淫移,操守之志確,而刀鉅鼎鑊,不可撓奪,不有素養之學力,烏能至此?此豈非羽翼斯文者耶?若文敬公金集,則長生之門子,珥之嫡傳也。天資和粹,溫雅端方審密,淸而不激,介而不矯,以忠信孝悌爲立身之本,以窮理居敬爲進學之基。毋自欺愼其獨,得之於曾傳,居處恭執事敬,得之於魯論,至大至剛以直養,得之於鄒孟,和而不流强哉矯,得之於子思,致禮治躬,莊敬嚴毅,得之於記,溫溫恭人,惴惴少心,得之於詩,惟精惟一,允執厥中,得之於書,敬以直內,義以方外,得之於易,玆皆家庭所聞學,而亦莫非私淑於法門者也。平居,謙然若言僅出口,癯然若體不勝衣,至其酬酢事變,斷以義理,平實正當,截然有不可犯者,及其待人接物,則盎然如春和襲人。鄙倍之言,不出於口,怠隋之氣,不設於身,雖暴慢者見其容貌,自然有肅敬之心,尼山賊柳濯等,謀亂伏法,其爰辭有不敢過。金承旨廬下之語,仁廟歎曰,雖賊徒,猶知畏憚,賢者之有益於人國也,如是矣。長生,惇典執禮,積成卷帙,而集繼述志事,纂編精密,克著勉齋之盛業,疑文部柝,悉闡晦菴之徽言,禮義大備,擧世賴之。昔在孝廟時,以文正公臣金尙憲言,別置世子贊善,屢勤聘召,及其求退,孝廟,爲遣集之從子承旨臣益熙往諭之。是時孝廟,慨然有大志,遂擢置冢宰曰,不與之共天位治天職,則非王公之尊賢也。集感激恩遇,以挽世道明大義,仰贊新化,四方栻目,冀有非常之擧。雖以釁孼橫,生時命不遇,未卒其志業,然而倫義昭揭,士林聳動,使民彝旣晦而復明,天理旣熄而復回,道雖不行於一時,其有功於萬世大矣。本朝喪禮,多所杜撰,詳考朱子,議作一書以進,庶幾一洗千古之陋,至若經筵講說,則以人主一心,爲萬化之原,每勸其精察於理欲毫釐之間,而謂堯·舜·禹·湯之道,皆不外是。又以爲治心須用敬,而爲政在誠實,皆老成質慤,精切簡約,不爲空言,嘗病世之學者,夸毗自大,戒以寧卑毋高,寧拙毋巧。程·朱以後,道理大明,只當謹守勉行而已。聞人創設新奇,立異於先儒者,甚不韙之。先正臣宋時烈·宋浚吉,以先正臣金長生高第,長生旣沒之後,集承其嫡傳,啓開後學,于時時烈·浚吉,以其所事長生者事集,實有江·漢秋陽之思,故其成就時烈·浚吉,卒傳斯道者,集之功居多,此豈非道統嫡傳者耶?夫兩先正造詣之高明,踐履之篤實,出處進退之正,皆所謂百世之師也。先王朝,旣賜之以嘉諡矣,又貤之以崇爵矣。使太學,無腏食之禮則已矣。有其禮而不躋此兩先正,安在其尊禮儒宗也。臣等伏見大明典禮,豫章羅氏·延平李氏,腏食太學,在朱子從祀之後,然祀典或先或後,各有其時,顧何損於先賢道德哉?金長生腏食之時,憲未同躋,宋時烈·宋浚吉腏食之時,集未先躋,是誠斯文之曠典也。而國家終不追享,則其與祀朱子而不祀豫章·延平,何以異哉?憲與長生,俱事珥,則珥享於上,而長生與憲,享於下,禮之當然也。時烈·浚吉俱事集,則集享於右,而時烈·浚吉享於左,亦禮之當然也。且憲之大節,與日月而齊光,集之正學,達天地而不悖,此兩先正,雖在他國,猶可以合而祭之。況本朝儒術大明,賢者竝生,如彼其盛而不擧從祀之典,何以使聞於天下後世哉?抑臣等有所惑焉。惟我孝廟同德之臣,不爲不多,而廟廷,以集配享,則契合之昭融,亦可見矣。今國家,以孝廟同德之臣宋時烈·宋浚吉,從祀太學,以章孝廟之志,若求寧陵尊禮之大老,集當爲首,苟許以追躋聖廟,百世祀焉,則於孝廟盛〈德〉,益有光矣。嗚呼,天之生斯文,久矣。學而至於聖域,德而躋於文廟,孔門以後,世未嘗多有,或百歲一人,或一國一人,一室之內,以儒宗而竝躋者,河南程氏之門,始有兄弟二人,可見有宋文敎之隆盛。今集則以長生之子,傳長生之道,鯉對曾唯,合爲一人,父敎子受,道尊一統,兩世嫡傳,同配聖廡,則豈但爲士林之慶?實由我聖朝右文之化,軼邁於有宋而然,豈不盛哉,豈不休哉?臣等欲相率多士,齊聲叫閤者有日矣。値園陵行幸之際,不敢封章,今始來籲於貳極之下。伏惟邸下,以兩先正道德之懿,歷詢廷臣,上稟于大朝,亟奉從祀之典,斯文幸甚,國家幸甚。臣等無任屛營祈懇之至,謹昧死以聞。答曰,覽書具悉。兩先正之道德學行,余固知矣,而事體至重,不可輕議,故不得煩稟,爾等退修學業。幼學宋煥翼·鄭猷煥·宋志淵·安榘·具天復·宋煥朱·尹範東·李鎭常·宋明休·鄭霖·李鎭恒·李東植·兪漢紀·李莘模·沈樂洙·姜德煥·李憲祐·吳鼎源·沈儀之·李奎曄·魚錫五·趙學祖·黃馨·韓秉淮·李蓍演·申光協·李靖鎭·柳億·姜鼎煥·金德行·閔百準·李普天·沈綏之·金履祥·趙學良·金履正·金奭行·金致祺·申光直·徐有魯·宋致淵·徐命道·沈顯之·徐郁修·金履鏞·尹重烈·李普淵·沈公藝·沈燦之·李道源·李善源·金日淳·金命柱·鄭敏達·李靖源·宋載淳·李英輔·李命魯·趙學魯·尹必東·李永鎭·尹春東·李宅祥·任光周·兪泰柱·李晩保·鄭羽煥·李晦保·姜在堯·金鈍·姜在舜·鄭光勳·姜益煥·黃肅明·李完祜·李萬運·金慶身·李健運·閔光儼·朴亮欽·金星煥·李宜耆·金星燦·李思傳·權載應·高克聖·尹球·李克生·尹在晉·韓景維·朴天心·李延五·尹昌熙·李延復·安宗最·李陽普·宋文錫·趙泰復·安允毅·朴龍漢·李英澤·金垕·朴麟漢·辛禧寧·梁載鉉·李匡弼·辛祺寧·李奎緯·尹朝國·金履寅·李亨天·李翼運·趙謙鎭·柳泰陽·李亨進·柳垣明·黃萬鑽·朴漢淮·宋龍一·柳薰·宋述孫·楊正垕·黃樟·沈墰·郭鎭綏·李世馣·朴鎭宅·李鎭華·許壽·趙德良·李珀·金命黽·羅熻·吳德一·權思一·李星燦·元秀良·申·朴重維·金宗燮·李亨進·梁禹漸·李萬和·鄭之衡·金鳳適·李性坤·文致黽·金尙坤·金·金浻礪·朴相祿·宋尙復·黃載坤·金履中·安允謇·閔起洙·李弘之·金履運·李明祥·趙光逵·李玹·李隣·朴相福·李尙默·兪漢正·李命暹·洪樂彬·金履顯·趙祥逵·李英遠·朴宗直·李允濟·南宮馝·鄭箕煥·李東赫·魚錫三·李德休·魚錫永·韓正鉉·鄭鑄·鄭日煥·張志·安鼎禧·高羽漢。
戊寅八月初八日辰時,上御涵仁亭。召對入侍時,參贊官李泰和,檢討官鄭光漢·李彦衡,假注書李有喆,記事官鄭昌順·柳叙五以次進伏訖。上曰,高德新放。出傳敎命注書,招衛將·部將入侍。臣有喆承命,招衛將·部將進伏殿庭。上先問衛將之姓名。下敎曰,闕內巡更,至爲嚴重,而夜有持弓矢往來者云,爾等巡直之意,果安在哉?後有如此之事,則當爲汰去矣,惕念擧行也。次進部將而問其姓名,下敎曰,爾等旣聞下衛將之敎矣。恪勤乃職,毋或怠忽也。衛將姜柱三,部將金鳳九等,承命退去。上曰,儒臣進講。光漢讀自心經·大學誠意,止亦是敬不足。彦衡讀自伊川陪陵,止亦不敢說。光漢曰,楊龜山無人正心之語,與夫子所謂予未見好學者也,豈有之而予未之見耶之意,不同矣。此一句語,爲從古留心學問者所羞恥事矣。苟能一誠其意,則其效當至於平天下,豈不韙哉?講學必貴體驗,此等處宜省察也。上曰,所陳,是矣。朱子所謂吟詠一餉者,可謂善形容,而綴緝時文之語,爲學而未至者,果有是病矣。舍去達去云者,何意耶?彦衡曰,釋疑所解,亦不甚分明,而蓋舍去,似是舍生者,達去,似是達理者,樵者之意,槪以爲伊川之凝然不動,是舍生耶達理耶云矣。上曰,樵者必是異人,而惜乎其未有問答也。彦衡曰,黃勉齋所撰朱子行狀,誠好矣。以朱子之大賢,尙以爲義理無窮,歲月有限,每有如不及之意矣。光漢曰,爲學者,未嘗自足,自足則便非進修之工矣。上曰,文王之望道未見,成湯之日新又新,有眞箇不足之心,故然矣。若朱子所謂志師心君之師與君字,甚是猛下者矣。彦衡曰,耳目口鼻稱五官,心稱天君,天君若不一定,則爲五官所使矣。光漢曰,心能不爲外物之所誘,而以至於天君泰然,百體從令,則事到手頭,無所難矣。雖謂之極工,可也。上曰,到此地頭,誠不易矣。光漢曰,連日連行講筵,而儒臣,以姑陞備員,事體苟簡矣。校理李福源,以其身病,陳書受由,過限後本銓自當請牌,而其外則皆傳旨未下矣。李海重,聞新喪其耦云,姑不可責以入直矣。至於嚴璘則旣出復入,誠不免過當,宜有一番申飭矣。上曰,鄭尙淳,曾亦出仕乎?光漢曰,以祭官出肅,而未嘗入直矣。上曰,違牌三儒臣中,鄭尙淳之一向撕捱,其涉過矣。嚴璘,其所違牌,莫知何意,李海重則一番入侍,公然違牌,俱欲下敎,置之傳旨。今聞李海重,與無端違牌有異,嚴璘,有撕捱之意云,特除儒臣,前後何限?且已行公,其欲撕捱,都無着落,處義乖常,分義事體,決不若是,竝只推,嚴璘,爲先牌招察任。出傳敎光漢·彦衡先爲退出。上曰,兵曹入直堂郞入侍。出榻敎臣有喆承命招入堂郞。上曰,郞廳,誰耶?具允明曰,曺敬修也。上曰,入直將士,晝則許以習射往來,固非異事,而莫重宿衛之人,夜何敢任自往來乎?此後其有若此者,五衛將別軍職,草記請旨,重勘其律,直請棍汰事,分付兵曹。出傳敎仍下敎曰,闕內甚嚴,而近甚怠忽,各別嚴飭。入侍諸臣以次退出。
上在昌慶宮。常參以代理停,經筵停。
李嘉遇達曰,明日常參,取稟。令曰,停。
又達曰,大司憲元景淳,執義金元行,掌令李養源在外,李厚達,持平柳觀鉉呈辭,權相龍在外,今日以監察茶時之意,達。令曰,知道。
李泰和達曰,右副承旨洪梓,今日不爲仕進,卽爲牌招,何如?令曰,依。
以右副承旨洪梓牌不進罷職令旨,令于李泰和曰,推考徽旨捧入。
以司諫徐命天牌不進罷職傳旨,傳于李嘉遇曰,只推,更爲牌招。
又傳于李嘉遇曰,御製編次人,來詣于集賢門。
又傳于李嘉遇曰,承旨齋殿入侍。
又傳于李嘉遇曰,編次人同爲入侍。
又傳于李嘉遇曰,今日入直春坊官員所對,其涉寒心,今直人,竝遞差。
又傳于李嘉遇曰,仰體昔年沾濕軍兵試射矣。欲爲親臨頒賞,明日朝上食後,大將戎服率軍兵,大將·諸將校則來待于明政殿殿庭,軍兵則待令於明政門外,其中直赴者,亦爲待令於殿庭,賞格亦爲待令,侍衛入直擧行。
又傳于李嘉遇曰,今聞今日仕進承旨,只有二員云,此實曾所未聞,洪名漢之以一時下敎,違牌爲事云,分義事體,焉敢若是?與今日不仕進之承旨,特遞其職,以存國體。
傳于李泰和曰,副司直金相福,行副司直南泰著,參議朴昌潤·李秀得,承旨除授,牌招察任。
又傳于李泰和曰,明陵山陵秋夕祭獻官,以正一品宗臣塡差,昭寧園,以永城尉塡差。
李嘉遇達曰,春坊上下番俱空,事甚未安,兼弼善朴盛源,兼司書李敬玉,說書金魯鎭,竝卽牌招,推移入直,何如?令曰,依。
傳于李嘉遇曰,應敎鄭尙淳,輔德除授,前縣監權噵,司書除授,牌招入直。
李嘉遇,以兵曹言啓曰,今番明陵行幸時,隨駕禁軍·駕後標下軍兵及各差備等,一巡試射放後,柳葉箭五中人,依下敎別單書入,其餘入格人賞格,亦依下敎,原單中懸註以入之意,敢啓。傳曰,知道。
又以兵曹言啓曰,龍虎營移入繕工監事,已爲定奪矣。本營所在各樣軍器·機械等物,今八月初十日輸運移置之意,敢啓。傳曰,知道。
又以禁衛營言啓曰,本營隨駕將校·軍兵等,一巡試射後,單子書入之意,敢啓。傳曰,知道。
李嘉遇達曰,本廳分授二間水門上邊體城四間半頹毁處,今當改築,而所入石子浮出然後,可以始役,自前築城時,東郭蘆原近處所在石子,連爲浮出以用矣。今亦依前例浮出之意,敢達。令曰,知道。
文學宋瑩中書曰,伏以日前我大朝殿下,展謁陵寢,入夜還宮,聖體萬安,臣不勝欣幸,而我邸下,有靡寧之候,中路廻駕,情禮莫伸,伏想追慕之懷,益復罔極。仍念臣自昨秋以來,重得風痺之疾,半身有不仁之症,劇歇無常,藥餌爲事,而今夏潦熱,挽近所罕,臣於春末,滯囚圓扉,入秋後始得蒙釋,中間處濕,百有十餘日,癨亂嘔泄之病,首尾相仍,其得不死者幸耳,旋因講官之不備,前後就直,亦踰一望,而不敢爲言病之計矣。今番陵幸時,衝冒暴雨,奔奏泥塗,而退歸私次,則渾身始覺寒懍,臂脚一倍麻木,欲起還仆,落席叫苦,自念身世,恐不得復爲完人,瞻望銅闈,徒切耿耿之忱,此際又因僚員之徑出,召牌儼臨,臣若不計顚仆,惟慢命是懼,則生死關頭,萬無自强之勢。臣之進退,可謂狼狽矣,趨走承膺,實無其望,故玆不得不扶曳病軀,拜章呼籲於貳極之下。伏乞睿慈,俯量臣疾病之難强,亟令鐫削臣職名,仍治臣違傲之罪,以爲飭群工之地,而使臣癃疾,亦得以及時調治,以尋生路,則臣雖垂死之日,惟將隕結以圖報矣。臣無任屛營祈懇之至,謹昧死以聞。答曰,覽書具悉。爾其勿辭,調理察職。
江華留守金相奭書曰,伏以臣以材則綿薄無用,以病則癃痼難强,雖在少壯之時,不足與於淸朝器使之末,矧今年老而智益困,病添而氣益短,除却投閑處散,伏枕養病,則罔非臣分外事,而特蒙大朝試可之恩,猥承一府居留之任,感激洪私,黽勉冒膺,苟然莅任,今已一朞于玆矣。仰思隆眷,俯念職責,夙夜澟惕,若隕淵谷,而才諝旣拙,筋力亦乏,徒糜廩祿,無一猷爲。噫,保釐一境,鎭撫軍兵,是臣之職,而臣旣不能焉,繕葺城壘,儲峙財用,亦臣之責,而臣又不能焉。其所以殫力效愚者,不過爲簿牒期會間事而已,癏官溺職之誅,無所自逭,而自經暑濕以來,疾病一倍添劇,竝與向所謂簿牒間事而未免廢曠,則其爲公私之狼狽,尤如何哉?抑臣稟賦虛脆,自幼善病,少焉失攝,大段受傷,惟以閑居調養,保延殘喘,得至于今矣。及今衰暮之年,精力之消耗,神識之昏謬,是固理勢之所必至,而其不可任之職事則決矣,最是脹滿洞泄,神眩脚痺之病,爲十許年痼症,有一於此,已爲難治之疾,況四症之兼華於一身者乎?俱是土衰濕盛之祟,暑濕霧露之氣,實爲病中之所大忌,而顧臣職次,處於海中,風土氣候,不倂以北,海瘴山嵐,長時蒸濕,況今夏炎澇,輓近罕有,裏氣素虛,外邪易入,從前脹泄眩痺之症,越層加重,浮氣遍體,便度無算,暈瞀而有時昏倒,痿躄而艱於運步,宛轉床席,晝夜叫苦者,殆近數朔,眞元日下,本火日升,對食先發嘔逆,少食輒患痞滯,其他別症,疊見旁肆,漸至於㱡㱡委頓,轉側須人,不但臣心之自危,見之者無不爲之懼焉。加以病公之慮,廢務之憂,轇轕心頭,添成一病,若不及今蒙遞,安意調治,則實有朝暮死生之慮,在臣私計,固已萬萬悶慼,而使此保障重地,久作老臣養病之坊,亦豈不大有損於朝家政體也哉?且於此際,得接秋曹關文,則以本府殺獄査覈泛忽,啓請推考警責而允下矣。臣於是惶隕恧慼,不知措躬之地也。夫殺獄按査,何等嚴重,而爲獄吏者,不思詳審之道,自速泛忽之科,則論其所犯,宜被重戮,何敢以問備薄勘,謂之已贖,而晏然於職次乎?此又臣難冒之一端也。玆暴肝膈之懇,敢陳必遞之義,伏乞离明,俯賜鑑諒,亟許鐫改臣所帶職名,俾便調息,重勘臣按獄不審之罪,以昭法紀,千萬至幸。臣無任屛營祈懇之至,謹昧死以聞。答曰,覽書具悉。卿其勿辭,調理察任。
慶尙監司趙雲逵書曰,伏以臣待罪見職,遽然歲已周矣。任非不久而成效蔑如,事多瘝曠而爲罪轉深,每念聖上臨軒之戒,未嘗不怵惕憂愧,若無所容,亟宜申暴情實,冀被重何,以贖孤恩不職之辜,而惟煩瀆是懼,黽勉挨過,迄至于玆矣。今則不幸疾病,又乘之,懍懍有朝夕難保之憂,到此地頭,猶以干冒爲嫌,不一哀號於崇高之聽,則臣身死生,雖不足恤,而其於一路之重寄何哉?玆不得不冒萬死略陳焉。念臣受氣本甚脆薄,中間屢經危疾,幾殊厪蘇,而兼以痰癖之祟,根柢旣痼,症形奇怪,少乖節適,輒敢暴劇,厥逆刺痛,若將頃刻隕絶,殆不能堪忍,而蒲柳早衰,氣血漸耗,逐歲增加,發作無常,平居未嘗有一日之安,邇來數年,受命南服,久滯湖·嶺,水土之所侵蝕,嵐霾之所蒸鑠,受傷忒重,稠痰膠結於胸膈,瘴濕流注於腸肚,浮高澎滿,堅如墻壁,乍有動作,氣息促急,喘喘欲死,此實醫家所謂胃敗難治之症也。且內虛外熱,陰火逆上於頭面,仍成偏痛,其痛如劈,其重如壓,合眼涔涔,不能自定,若應接稍煩,語言或過,則精神惝怳,知覺迷瞀,殆不省四到,目下公務之緊急者,時或强以應之,擧皆忘失前後,迷錯東西,其不至失實而誤斷者,幾希矣。若是而其可以一日居此職乎?顧此嶠南,其管轄之殷重,獄訟之繁氄,甲於諸道,雖使强健有材力者當之,暫或停務,尙有叢脞之患,豈容臣經年尸居,徒作養病之坊,一任其道務之抛曠,官事之怈懣而莫之恤哉?且不特此耳。目今秋成不遠,巡審爲急,而床簀危喘,無强策驅馳之勢,若不早自號籲,亟蒙變通,則一道民事,尤益狼狽,念之及此,憂灼罔措,雖在昏頓叫苦之中,寢夢譫囈,惟願重擔之亟解,少安此心,其情誠亦慼矣。念臣毛髮頂踵,莫非恩造,出入從班,殆近卄載,識蔑才短,絲毫莫補,區區至願,惟在於奔奏四方,殫竭駑鈍,以圖塵刹之報,而今爲疾病之所妨奪,終未能做得一事,少酬明旨,又復自惜微命,猥以私懇,仰溷睿聽,辜負之罪,萬死難贖,撫躬悼歎,尙何言哉?伏乞离明,俯賜矜諒,亟命鐫遞臣職名,以幸一路,以延殘喘,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,調理察任。
判義禁李益炡書曰,伏以臣待罪司圃署提調矣。伏聞日昨,以孝昭殿供上西果停封事,大朝有禮曹該堂重推之命,臣於是亦不勝惶蹙之至,殿享事體,至爲嚴重,而本署頉牒,徒循前例之在昨年,罔覺遽然之爲未安,其所昏謬之罪,臣實爲首,而只使該堂,獨被問備之罪,在臣廉隅,何可晏然而已乎?玆陳短章,略暴危悃,伏乞邸下,亟遞臣提擧之任,仍治臣矇然不審之失,以安微分,以勵群工焉。臣無任屛營祈懇之至,謹昧死以聞。答曰,覽書具悉。卿其勿辭,從速行公。
戊寅八月初九日午時,上御崇文堂。編次人入侍時,編次人具允明,同副承旨李嘉遇,假注書李有喆,記事官柳萬健·柳叙五以次進伏訖。上曰,在注書之下者,誰耶?嘉遇曰,兼春秋柳萬健也。上曰,予知之矣。仍謂李嘉遇曰,承旨幾人在院乎?嘉遇曰,皆有故,只二人在院矣。上笑曰,入直則老承旨每爲之,其筋力可謂好矣。上謂具允明曰,試射事,何以爲之耶?允明曰,單子入之矣。上曰,挾侍持來。命嘉遇書明陵秋夕祭文,書訖。上曰,編次人讀之。允明讀訖。又命書山陵秋夕祭文,書訖。上曰,編次人讀之。允明讀訖。又命書昭寧園秋夕祭文,書訖。上曰,編次人讀之。允明讀訖。命小退,入侍諸臣以次退出。
戊寅八月初九日申時,上御齋殿。編次人入侍時,編次人具允明,同副承旨李嘉遇,假注書李有喆,記事官柳萬健·柳叙五以次進伏訖。上曰,注書,往招香室官入侍。臣有喆承命,招香室官進伏。上曰,祭文畢書乎?金鳳著曰,已書之矣。上曰,此祭文改書後,其草,送于編次人。鳳著持祭文退出。允明俯伏曰,臣於明陵祭文中于今一念惟在宗國之句,有可以仰達者矣。殿下,曾於文字,多用此等句語,故臣已有所仰達,而用如此字句之際,聖心必當憧憧,如此則聖體之損傷,必多矣。此等句語,更勿用之御製之中,是臣區區之望也。上曰,此等句語,自然發矣,奈何?允明泣奏曰,臣世受國恩,頂踵皆造化,恒有爲國一死之心,何敢顧畏,而有懷不陳耶?臣再昨入直後,伏聞前夜,聖心,達宵煩惱以過云,臣聞來不勝驚心抑塞矣。如此之際,聖躬必多傷損,群下焦迫之心,當如何耶?煩惱聖心,實非敎誨之極盡道理。宋儒張栻之言曰,父兄之於子弟,敎之之道,莫如養之,養之云者,如天地之養萬物,寬裕以容之,義理以漸之,忠信以成之,開其明以祛其惑,引之以其方,以待其自喩,此豈歲月之功哉?朱子亦曰,養者,涵育薰陶,俟其自化也。兩賢之言,實爲敎養之第一道理,徒焉嚴厲,非所以養之之道,殿下以兩賢之言,體而行之,雍容誘掖,則東宮必感悅服膺,自然成德,如是而若無其效,則臣請先伏妄言之誅矣。上曰,予之所當爲者,曾已爲之矣。允明曰,臣自甲子年,待罪春坊,前後侍講五六年矣。其時東宮,方在沖齡,而未嘗見毫髮差失之事,天日照臨,臣安敢欺謾君父耶?臣每仰睿質之卓越,以堯·舜仰期矣。設令有小德之出入,以殿下聖德,從容誘掖,臣決知爲堯·舜矣,其所誘掖之道,莫如張栻之所云。伏乞殿下,念玆在玆,愈益加勉於斯,勿復發之於辭敎文字之間,千萬伏祝,臣旣陳衷曲,今雖退塡丘壑,更無餘憾矣。言訖,允明退出。上曰,承旨幾人在院乎?嘉遇曰,在院者,只入直二員也。上曰,不爲仕進耶?嘉遇曰,右副洪梓,牌招不進矣。上曰,如此之時,不爲仕進,只使老承旨連爲入直,事極寒心矣,竝遞差。上曰,注書,往招春坊官一員。輔德徐有良進伏。上曰,頃者東宮回還時,直爲入來耶?有良曰,暫臨畿營矣。有良退出。上曰,注書,往問今日春坊入對與否。臣有喆承命出問之,則東宮方在惶悚之中,故不敢請對矣。以此意復命。上曰,尤可笑也。旣在惶悚之中,則尤當慰勉,而乃以此爲托,誠極寒心矣。竝遞差。大臣亦非矣,身在師傅之位,不能盡保導之道,只請中官之釋而又爲胥命,此豈道理耶?入侍諸臣以次退出。
上在昌慶宮。常參以代理停,經筵停。
李嘉遇達曰,大司憲元景淳,執義金元行,掌令李養源在外,李厚達,持平柳觀鉉呈辭,權相龍在外,今日以監察茶時之意,敢達。令曰,知道。
又達曰,明日,聖節望闕禮相値,常參,頉稟。令曰,知道。
又達曰,備邊司郞廳來言,今日賓廳坐起日次,而領議政李天輔,左議政金尙魯,右議政申晩,身病不得來會云矣,敢達。令曰,知道。
又達曰,今日賓廳坐起,旣已頉稟,所當持公事入對,而親臨頒賞相値,頉稟。令曰,知道。
親臨頒賞罷後,政院·玉堂口傳問安。答曰,知道。
李嘉遇達曰,春坊上下番俱空,事甚未安,兼輔德洪準海,弼善趙榮進,兼文學宋瑩中,雖由限未過,竝卽牌招,推移入直,何如?令曰,依。
又達曰,兼弼善朴盛源,兼司書李敬玉,說書金魯鎭,旣有只推之令,竝卽牌招,推移,何如?令曰,依。
以兼弼善朴盛源,兼司書李敬玉,說書金魯鎭牌不進罷職令旨,令于李嘉遇曰,推考徽旨捧入。
傳于李秀得曰,親製祭文及十五日親押祭文,香室守僕奉持,明日朝上食後,待令于孝昭殿門外。
又傳于李秀得曰,殿坐趁早爲之,時刻以辰正初刻爲之,單子勿入,承旨來詣時,軍門大將同爲來詣。
傳于南泰耆曰,將臣入侍。
李泰和啓曰,卽者議政府錄事來言,左議政金相魯,今始伏聞昨日筵敎至嚴,不勝戰震惶懍,胥命金吾,乞伏嚴誅云,仍納命召,何以爲之?敢稟。
又啓曰,卽者禁府都事來言,左議政金尙魯,待命於金吾門外云矣。係是大臣去就,敢啓。
蔡濟恭達曰,卽者議政府錄事來言,左議政金尙魯,今始伏聞昨日筵敎至嚴,不勝戰震惶懍,胥命金吾,乞伏嚴誅云,係是大臣去就,敢達。令曰,知道。
李泰和達曰,卽者禁府都事來言,左議政金相魯,待命於金吾門外云矣。係是大臣去就,敢達。令曰,知道。
李秀得,以禮曹言啓曰,卽接成均館所報,則今此式年監試初試照訖講,今方設行,而大司成未差,不得設行云,令政院稟旨擧行,何如?傳曰,允。
又啓曰,因禮曹草記,今此式年監試初試照訖講,大司成未差,不得設行,令本院稟旨擧行事,允下矣。大司成有闕之代,令該曹卽爲口傳差出,何如?傳曰,允。
吏曹口傳政事,以金陽澤爲大司成。
南泰耆,以訓鍊都監言啓曰,今番隨駕將校·軍兵等賞試射後,鳥銃三中五分者,依傳敎別單書入,其餘受賞之類,從分數原單中懸註以入之意,敢啓。傳曰,知道。
又以御營廳言啓曰,今番陵幸時,隨駕將校·軍兵等,依傳敎柳葉箭·鳥銃賞試射後,賞格馬帖·弓子·木綿,單子中懸註以入,而柳葉箭四中五分及鳥銃三中五分入格人,別單書入之意,敢啓。傳曰,知道。
檢閱柳叙五書曰,伏以臣有偏母,年今七十五矣。氣力甚衰,疾恙素多,兼有時時關格之症矣。卽接家信,則自昨夕,關格又發,徹曉叫痛,諸般症形,比前有加,臣以終鮮兄弟之身,屢月鎖直,思慕慮念,無時暫弛,又況聞此病報乎?心神飛越,按住不得,玆敢投進短章,徑出禁門,伏乞睿慈,俯垂矜憐,亟許鐫削臣職名,以安私分,以昭法紀,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,救護母病。
李嘉遇達曰,卽者檢閱柳叙五,以其親病,陳書徑出,原書纔已捧入矣。此與無端徑出有異,推考警責,何如?令曰,依。
司諫徐命天書曰,伏以臣待罪玉署之日,迫於筵飭,冒膺議諡之命,而旋有薇垣亞諫之除,且惶且感,罔知攸爲。官以諫名,責任較重,是宜登時入肅,以效叩謝之忱,而第臣家有望八偏母,夏秋之交,宿病復發,浹旬彌重,幾殊厪蘇,而眞元凘脫,完復無期,忽自數昨,重添別症,有時昏窒,連試蔘桂之劑,而頓無分效,氣息奄奄,實有頃刻難支之慮。臣無他弟兄姊妹,獨自扶將,焦遑煎泣,不忍暫時離捨病側,敢於大朝命召之下,日事違逋,若論辜犯,萬戮猶輕,玆不得不更隨天牌,拜章徑歸,今臣情理,窮且慼矣。伏乞离明,俯諒哀籲,亟賜嚴處,以勵朝綱,亦得以安意看護母病之地,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
戊寅八月初十日辰時,上御明政殿月臺。親臨頒賞入侍時,左承旨朴昌潤,右承旨李秀得,左副承旨南泰著,右副承旨李泰和,同副承旨李嘉遇,假注書金復休·李有喆,記事官柳萬健,記注官李益普以次侍立。上曰,承史坐。於是皆坐。上曰,左副持單子呼名,次第頒賞也。泰著承命,以次呼名。至李邦福,上曰,誰耶?洪鳳漢曰,李邦綏之從也。邦福等應命羅立。申晦曰,四拜。上曰,先爲四拜者退去。又呼宣傳官。至徐有大之名,上曰,徐命珩之子耶?具善復曰,徐命珩之從孫也。申晦曰,權噵,頃爲北評事,而昨拜司書,何以爲之乎?上曰,司書權噵許遞,北評事仍任。出榻敎昌潤奏曰,大臣金尙魯,聞昨日筵敎至嚴,來納命召云矣。上曰,遣史官傳授命召,勿待命事,傳諭。出傳敎初呼內禁衛,次呼宣傳官,次呼都摠府,次呼武兼,皆頒賞訖,退出。上曰,禁軍馬兵,招入頒賞。鳳漢曰,招入殿庭乎?上曰,俄以此意言之矣。於是禁軍馬兵,趨入殿庭。上曰,承旨呼名。泰著,以次呼名頒賞。上曰,駕軍入格者,幾人耶?鳳漢詳數以對。上曰,皆能善射耶?鳳漢曰,然矣。上曰,都承旨在外云,許遞,其代,右尹蔡濟恭除授,牌招察任。出傳敎上曰,輔德鄭尙淳解由勿拘。出傳敎頒賞訖。上還御內殿,入侍諸臣以次退出。
上在昌慶宮。常參以代理停,晝講·夕講。
夜一更二更,月暈。
蔡濟恭達曰,明日國忌齋戒,再明日國忌正日,十四日親祭齋戒,十五日親祭正日,此四日常參,頉稟。令曰,知道。
南泰著,以都摠府言啓曰,軍兵等中日習射事,自上方在減膳中,復膳間啓請狀停矣。旣已復膳,今日入直內三廳武兼·禁軍及軍兵等,當爲中日習射,而聖節望闕禮相値,不得爲之之意,敢啓。傳曰,知道。
李嘉遇,以侍講院言達曰,本院下番,連日闕直,事甚未安,兼司書李敬玉,說書金魯鎭,旣有只推之令,竝卽牌招,以爲推移入直,何如?令曰,依。
以兼輔德洪準海,弼善趙榮進,兼文學宋瑩中,兼弼善朴盛源,兼司書李敬玉,說書金魯鎭等牌不進罷職令旨,令于李秀得曰,竝推考徽旨捧入。
傳于李秀得曰,晝講,今日爲之。
傳于李嘉遇曰,左相處,命召傳授,勿待命事,遣史官傳諭。
蔡濟恭達曰,假注書金復休,身病猝重,勢難察任,今姑改差,何如?令曰,依。
傳于李嘉遇曰,下旬晝講,近定於明日晝講爲之,經筵中吏堂爲經筵者,有下敎之事,其令入侍。
又傳于李嘉遇曰,司圃署西瓜,其令停封,此只分付該署。
李嘉遇,以禮曹言啓曰,明日徽寧殿正殿雨漏處修改時,臣曹,與戶·工曹堂上,眼同看檢修改,何如?傳曰,允。
又以司僕寺官員,以一二提調意啓曰,山馬監牧官金錫倫丁丑·戊寅兩年條封進馬二匹,今纔上來,禾毛色別單書入,而依例內廏立養之意,敢啓。傳曰,知道。
又以訓鍊都監言啓曰,都監分授都城彰義門北邊體城五間改築,所入石子,今月十二日爲始,東郊蘆原近處,浮出取用之意,敢啓。傳曰,知道。
又以義禁府言達曰,因忠淸監司狀達,淸安前縣監任瑜,以軍保移轉米不卽捧納事,拿囚矣。任瑜素抱毒疾,添得狂易之症,難以捧供,而律文內,有毒疾者,犯盜及傷人外,餘皆勿論云,任瑜,依律文分揀放送,何如?令曰,依。
又以義禁府言達曰,卽接月令醫員李弘杞手本,則時囚罪人李翼元,猝得暑感,食飮全廢,上吐下泄,眞元大脫,實有頃刻難保之慮云,自前罪人病勢如此,則有保放救療之規,敢此仰稟。令曰,知道。
四學儒生金履鏞等書曰,伏以先正文烈公臣趙憲,文敬公臣金集,從享文廟事,齋沐治書,上干睿聽,祇伏闕門之外,恭俟明敎之降,而及奉批諭,未蒙開許,臣等聚首相顧,愕貽惝怳,宜不敢更有干冒,以重惶猥,而臣等旣循大同之輿論,仰請至重之典禮,一見睿慈難愼之意,而遂復緘默,則是臣等,上而事邸下不誠,下而待先正不重,輒冒萬死,申陳前請,而兩先正道德學問之懿,臣等旣有初書,今不敢疊床,只以腏食之禮不可不擧之意,卒陳之,可乎?文烈公臣趙憲,師事先正臣文成公李珥·文簡公成渾,講究天人之理,成就仁義之學,於父子君臣師生之道,所以處之者,皆瑧其極,雖謂之人倫之至,亦非過語,先正臣宋時烈,嘗稱之以爲國朝第一人品,至今學者,尊之無異辭,在昔夫子之門,傳其道統者,自有顔·曾,而閔子騫之篤於德行,亦嘗爲百世之師,得以配食於夫子,竝列於十哲,則如趙憲之質行實德,不下於閔子,而獨不可爲百世師表乎?至若文敬公臣金集,厥有大焉。以誠正格致之學,有臨履戰兢之工,動靜語默,一循夫規矩準繩,上以承文元公臣金長生之統,下以授文正公臣宋時烈,文正公臣宋浚吉,是則子思子,生夫子之門,而傳其道於孟子也。臣等之謏學淺識,固不敢以趙憲·金集,擬議於古之聖賢,而趙憲之篤學力行,卽是珥門之閔子也,金集之繼前開後,又一我東之子思也。嗚呼,是非臣等之言,實一國之言也。向也以傳統爲重,只擧顔·曾,而不及乎閔子,則四科衛道之功,終無地可報矣。以孟子爲聖配之於夫子,而獨不及乎子思,則三聖人相傳之統,全二而缺一,其爲祀禮備耶?不備耶?推是而論之,則趙憲·金集之當祀不當祀,無待於臣等之畢辭矣。嗚呼,臣等於兩先正之事,又有所激感于中者,昔我夫子,作一部春秋,永詔萬世,明是義者,爲聖人之與,而反之則爲夷狄禽獸,吁,可懼也。趙憲當日持斧之疏,出萬死明一統之義,懍乎其上爭日月,金集,又以一身,任天下之綱常,而明天理正人心,自其家學爲然。我孝廟,知其賢也,任之以冡宰,付之以天下大計,則所扶者尊周之義,所斥者亂經之徒,不幸賊臣爲孼,志業未究,而宋時烈·宋浚吉一生秉持大義,卒有辭於天下後世者,亦有所自來矣。惟我肅考,式承孝廟遺意,巍乎煥乎?史不勝書,而言其大致,則崇儒重道,於其崇儒也,而必崇其眞,於其重道也,而必重其正,蓋嘗以麟經舊義,爲我大極,期使千里箕封,免爲夷狄禽獸,則聖人之慮遠矣。我大朝,繼孝廟之志,而述肅考之事,聖心惕若,州載如一日,難之愼之者,最在祀典,而迺於頃者,斷自宸衷,特擧七十年未擧之禮,遂行兩先正從祀之典,聖意所重,固在於崇學重道,而其夏患衰世,闡揚大義,亦竝在於不言之中,於乎欷矣。于斯時也,而趙憲·金集之賢,獨不得與焉,則是崇尊之禮,旣備而未盡備也,闡揚之義,將著而未盡著也,豈不惜哉?臣等愚迷,意邸下之所以難之者,若曰兩先正從享,旣已許久而始決,則此事,獨何可遽許云爾?而臣等死罪,竊以爲甚有不然者,昔有宋之盛,大賢輩出,若程·朱之配食文廟,夫豈兩言之決而一日之遲者耶?猶費了許多年歲,經了許多議論,逮理皇晩年,始許從享,而至若東萊呂氏,南軒張氏,則遂定於一疏之請,特行於同歲之內,蓋其爲禮也至重,故擧之也至艱,及其擧之也,則備之惟恐其不周,故決之惟恐其不速,斯所以重其禮也。伏願邸下,俯垂照〈察〉,上稟大朝,亟擧重典,斯文幸甚,國家幸甚。臣等無任屛營祈懇之至,謹昧死以聞。答曰,覽書具悉。業已詳諭,其何復諭?爾等退修學業。幼學金履鏞·鄭猷煥·宋志淵·安榘·具天復·宋煥朱·尹範東·李鎭常·閔百準·李商正·宋明休·尹井東·鄭箕煥·李景源·李東植·兪漢紀·李莘模·沈樂洙·姜德煥·李憲祜·吳鼎源·沈儀之·李奎曄·趙學祖·黃馨·韓秉維·李蓍演·申光直·趙景鎭·魚錫五·柳億·姜鼎煥·李晩保·姜在堯·李晦保·鄭羽煥·姜在舜·金鈍·鄭光勳·姜益煥·趙學良·黃肅明·李完祜·李萬運·閔光曮·沈公藝·李健運·沈燦之·鄭霖·李道源·金度身·李善源·金履祥·沈綏之·申光協·金履正·金致祺·金德行·朴亮欽·李宜耆·金奭行·李永鎭·宋致淵·安允毅·尹重烈·尹在晉·韓景維·尹春東·徐命道·尹必東·李克生·尹球·高克聖·魚錫三·李翼運·魚錫永·李允濟·李東赫·朴宗植·南宮馝·高羽漢·鄭日煥·鄭鑄·安鼎禧·張志憲·趙元鎭·安鼎裕·李㶊秀·李春輔·宋文錫·李修輔·李重赫·金履顯·徐有魯·李靖源·柳泰養·趙謙鎭·金履中·李弘之·李亨進·金履運·李明祥·金命柱·辛祺寧·徐郁修·李英輔·辛禧寧·梁載鉉·金垕·宋載淳·朴麟漢·趙泰復·李陽普·朴龍漢·安宗最·趙學魯·尹昌熙·任光周·兪泰柱·李延五·朴天心·李宅祥·李延復·李大源·李時爀·金基長·李得源·柳誼·金履仁·安光烈·李克秀·李修道·李克健·李始儁·李台鉉·金日淳·宋述孫·黃璋·沈墰·郭鎭綏·柳源明·朴漢維·黃萬鑽·宋龍一·柳薰·李鎭華·許壽·楊正垕·趙德亮·李珀·李頤正·李世馣·朴鎭宅·李普天·金星煥·權載應·李思傳·金星燦·李普淵·韓正鉉·李德休·宋尙復·李尙默·閔起洙·安允謇·黃載坤·朴相祿·李隣·兪漢正·朴相福·李玹·趙祥逵·李命暹·李英遠·李亨天·金履寅·尹朝國·李奎緯·李命魯·沈顯之·李匡弼·鄭敏達·趙光逵·洪樂彬·羅熻·申·金命黽·吳德一·李星燦·權思一·元秀良·朴重維·金宗爕·李亨進·梁禹漸·李萬和·鄭之衡·金鳳適·李性坤·文致黽·金尙坤·金·金浻礪·李英澤·宋德輝·李英昭·李鎭恒·柳曾養·柳孟養·柳偁。
戊寅八月十一日辰時,上御涵仁亭。晝講入侍時,同知事吳彦儒,特進官金器大,參贊官朴昌潤,侍讀官嚴璘,檢討官李碩載,假注書李有喆,記事官柳萬健,記注官李益普,武臣行副護軍金養正,以次進伏訖。上曰,注書進鍮硯,承旨書之。上曰,十三日親傳香節祭,預傳香祝祇迎,而十四日親傳香祇迎,依例擧行,十五日親祭後,徽寧殿酌獻禮,亦爲行焉,分付儀曹,二十五日忌辰祭,亦以親傳香擧行。出傳敎上曰,注書持出分付。臣有喆,承命分付後還入。上讀中庸序,至第一章而止。嚴璘讀第二章,至第五章而止。上又讀第二章,至第五章而止。上曰,文義言之。璘曰,中庸之中字,出於允執厥中之中字,庸字,釋中字之義,平常之謂也。丙子春視學時,臣以微末書生,入講此章,自上問初無難事之義,而嚴威之下,不敢仰答矣。上曰,視學,以講生抄入,本有名字之人耶?吳彦儒曰,自儒時,已有名矣。上曰,其時大司成,誰耶?彦儒曰,李昌壽也。上謂璘曰,初無難事之文義言之。璘曰,聖人之道,豈非難事?但不出於日用行事之間,非高遠難行之事也,故曰初無難事也,殿下之學,已造高明之域,然毋或間斷,而益加勉勵,是臣等區區之望也。上曰,所陳,是矣。李碩載曰,第二章釋中庸之義,所謂小人之反中庸者,使小人激勵之義也。上曰,然矣。王安石詩曰,一生眞僞有誰知?小人雖不可知,然易知者小人也。彦儒曰,似忠者小人也,似是者,亦小人也,如無明辨之智,則小人,何以知之乎?且用人之誠難矣。王安石文章才學,迥出凡流,而有小人之名,霍光不學無識,而能受托孤之任,人不如霍光而不學,則不可以用,人有王安石之文章,而人如王安石,則亦不可以用,以此言之,用人豈不難乎?然文章之人,雖有疵病,而多有用處,不學之人,或有可取,而大本已失,取人之道,當以文章爲主也。上曰,然矣。上曰,秦始皇,雖曰暴虐,能從毛焦之諫,豈非英傑之主乎?此所以爲創業之君也。彦儒曰,始皇多有子女,而李斯,讒於二世,盡殺之,可謂慘然矣。上曰,非二世殺之也。乃始皇,使之殺之也。彦儒曰,何謂耶?上曰,始皇亦殺其二弟,是敎二世殺之也。先儒之言曰,獻帝若賢,漢當復興,此學者之言也。彦儒曰,然矣。天運已盡,時事已去,豈可以人力挽回也?上曰,黃河不淸,可謂長夜矣。予在長夜之中,朝鮮豈可謂朝鮮乎?朝鮮亦可謂亡矣。彦儒曰,一天之下,無非長夜,至於朝鮮,將有辭於後世,豈可謂之亡乎?可謂獨不亡也。上曰,人莫不飮食也,鮮能知味,其言誠緊切矣。海興君,好飮酒,淸濁無所擇,能知酒味而然耶?以其無量之酒,當此無酒之時,何以堪遣耶?彦儒曰,臣問何以堪耐,則以爲飮酒之時,一日所食,不過數合,自酒禁以後,所食稍勝,貌儀亦肥,少無所妨云矣。上曰,其祖會原君,性甚仁厚,海興君,亦仁厚矣。彦儒曰,臣在其洞內,詳知其爲人矣,性甚坦率矣。上曰,然矣。彦儒曰,惶恐敢啓矣。許多講經,親自讀之,凡他酬應,靡不用極,實欠於靜攝矣。從今以後,善爲愼攝,是臣區區之望也。碩載曰,聖學已造高明之域,然體此中和之義,益加勉勵,則師道極盡矣。上曰,一隅朝鮮,豈可行師道耶?漢唐以後,君道在上,師道在下,分而二之,誠可歎也。碩載曰,三代以後,無師道矣。彦儒曰,人君,實兼師道,而三代以後,世降俗末,無師之義矣。上曰,作之君作之師,豈有君師之分乎?彦儒曰,三代以後,專無師道,以儒爲名者,惟科爲事,義理之學,從此而晦,文章之業,亦隨而病,至於大明,而專尙奇巧,文體大變矣。上曰,作奇巧之文者,誰耶?彦儒曰,不必以某人作,言之也,俗習然矣。碩載曰,元來奇巧之文,乃文章之病也。彦儒曰,今番上言回啓,已皆依下敎回達達下,而其中興陽牧民上言一張,有登對稟處之命,故敢此仰達矣。所謂李原州,故牧使晸,而故王子楊原君之後孫也。凡訟理,無兩是之文,而此則兩造稱冤,俱有可據矣。當初築堰,卽嘉靖年間,而石築基址,宛然尙在,李家之謂以王子君世傳之舊物,而不欲全失者,事理似然,而牧民改築,乃順治年間,出物力改築,耕食渠輩,已皆傳子傳孫,而作爲己物,則牧民之亦欲全失者,亦不爲無據,以此之故,累次起訟,互相勝負,可無息爭之日矣。上曰,基址,果是李家之地乎?彦儒曰,此則本曹參判李彝章,爲湖南御史時,因牧民之呼訴,目見其堰處,果是李基,而今番牧民之呈訴本曹,彝章亦詳覈,所見,與臣少無異同矣。李家之石築,卽王子君世傳之物,則此與等閑立案之憑藉據奪有異,若置諸落科,則亦不無後弊之可念者矣。以大體論之,則故相臣宋寅明,以司僕都提擧,且兼牧民之官,李家如不理直,豈有立李家而落牧民之理哉?但牧民處,只許三年耕食,故三年限過後,牧民輩手無所持,且冤其世傳物之全失,輒此起訟,至煩天聽,雖自臣曹,從公決給,其不止訟則一也,自上有特賜處分然後,可無更訟之擧矣。上曰,從當下敎,夕講入達,可也。仍下敎曰,夕講爲之。出傳敎入侍諸臣以次退出。
戊寅八月十一日未時,上御涵仁亭。夕講入侍時,同知事吳彦儒,特進官金器大,參贊官李嘉遇,侍讀官李福源,檢討官李碩載,假注書李有喆,記事官柳萬健,記注官李益普以次進伏訖。福源讀第六章,至第九章而止。碩載讀第十章,至十一章而止。上讀第六章,至十一章而止。上曰,文義言之。福源曰,聖莫如舜,而以好問好察,至於濬哲文明,舜之聖,不出於好察矣。上曰,好察邇言,則衆善皆集矣。碩載曰,擇乎中庸而不能期月守之訓,殿下宜體念焉。上曰,孔子果不能期月守耶?福源曰,聖人豈不能期月守耶?是爲學者言之也,非聖人之自道也。碩載曰,第八章所訓,殿下亦宜體念焉。上曰,得一善,豈易乎?遵道之君子,何許君子耶?福源曰,學者之通稱也。彦儒曰,以工夫言之,有終者鮮,則終之一字最難矣。上曰,奚但終之爲難?初亦難矣。碩載曰,副修撰任㻐,在外已久,虛帶職名,事甚未安矣。推考傳旨捧入,何如?上曰,副修撰任㻐,奉命在外,許遞,其代,前文學鄭晩淳除授,牌招察任,近者儒臣,可謂濟濟,則不爲須資時或闕直,至有追省記之擧,此後申飭。出傳敎儒臣先爲退出。上謂彦儒曰,更思之,李家可決給矣。彦儒曰,聖敎至當,而但牧民,亦有出物力改築世傳之事,則全失,亦似稱冤,參半決給,使兩造俱無所失,仍命禁訟,則誠好矣。上曰,初意則莫知本事,意謂牧民田畓,所謂李原州,公然占食,有所査稟矣。今聞所奏,其爭已久云,其所闊狹,惟在該曹申目擧行。出擧條又啓曰,凡決訟之法,三度後勿許聽理,載在法典,而近來紀綱解弛,至四至五,或至於十餘次,非但訟庭之紛擾,不有國法,輒以相訟爲主者,不可不嚴懲,此後則過三度後起訟者,非但勿許聽理,訟者重勘,俾嚴國綱之意,出擧條定式,何如?上曰,依爲之。出擧條上曰,今聞秋判所奏,可以呈法曹,法府上言混下者,多抄猥不察,當該承旨推考。出傳敎入侍諸臣以次退出。
上在昌慶宮。常參以代理停,晝講·夕講。
神德王后忌辰齋戒。
李泰和達曰,大司憲元景淳,執義金元行,掌令李養源在外,李厚達呈辭,持平權相龍在外,柳觀鉉呈辭,今日以監察茶時之意,敢達。令曰,知道。
藥房副提調蔡濟恭啓曰,伏未審日間,聖體調攝,若何?憊眩之候,寢膳之節,亦何如?前劑入茶飮,已盡於昨日,臣卽與諸御醫入診,詳察聖候,議定繼進當否爲宜。臣不任區區憂慮,敢來問安,竝此仰稟。答曰,知道。氣則一樣,茶飮加劑五貼煎入,下敎日入侍,宜矣。
以承傳色口傳下敎曰,煎入之時,以甫兒入之。
藥房口傳啓曰,卽伏見啓辭批答,有茶飮五貼加劑煎入,下敎日入侍之敎,茶飮今方煎入,而此時不可不率醫官入侍診候,卽許臣等率諸醫入診,千萬伏望,惶恐敢啓。傳曰,其止之。
尹東昇啓曰,明日聖節望闕禮,依例爲之之意,敢啓。傳曰,知道。
朴昌閏達曰,大司成金陽澤,今日不爲出肅,卽爲牌招察任,何如?令曰,依。
又達曰,檢閱鄭昌順·柳敍五,由限已過,竝卽牌招入直,何如?令曰,依。
朴昌潤啓曰,新除授兼司書申思運,時無職名,令該曹口傳付軍職,何如?傳曰,允。
兵曹口傳政事,副司果申思運。
蔡濟恭達曰,卽者議政府錄事來言,左議政金尙魯,雖承勿待命之命,而負罪至重,不敢退歸私次,仍爲胥命云,係是大臣去就,敢達。令曰,知道。
朴昌潤啓曰,領議政李天輔,久未承候,晝講同爲入侍。
又啓曰,禮曹判書洪象漢,有稟達事,晝講同爲入侍。
傳于尹東昇曰,有下敎事,禮判,今日夕講,以特進官入侍。
李泰和啓曰,明日親傳香,禮房承旨當爲齋宿,右承旨朴昌潤,所當牌招,而拘於廳規,不得請牌,何以爲之?敢稟。傳曰,牌招。
傳于李泰和曰,俄者入侍承旨,入侍于齋殿。
承旨前望單子,以李奎采爲左承旨。
蔡濟恭,以侍講院言達曰,本院下番,連日闕直,事甚未安。兼司書李敬玉,說書金魯鎭,旣有只推之令,竝卽牌招,以爲推移入直之地,何如?令曰,依。
以兼司書李敬玉,說書金魯鎭牌不進罷職令旨,令于朴昌潤曰,推考徽旨捧入。
傳于朴昌潤曰,今日夕講,付標擧條,姑置之,當下敎分付,待下敎頒布。
有政。吏批,判書李進,參判沈星鎭進,參議韓光會進,右副承旨李泰和進。
以李壽德爲司諫,金蓍耉爲持平,權穎·李鎭衡爲正言,南泰耆爲右尹,黃柙爲刑曹參議,朴師訥爲兵曹參知,李景枯爲兵曹參議,洪樂純爲說書,金器大爲同義禁,許彙爲奉常正,李禾爲英陽縣監,金漢老爲獻納,兪拓基爲領議政·承文都提調,兪拓基。舍人單李錫祥。利城縣監李德耉,懷德縣監鄭景淳仍任事,承傳。行副司直洪得厚,今加嘉善年七十,侍從臣前正言洪相直父,加資事,承傳,校書副正字單金台一,承文提調三十三李益炡·李鼎輔·洪象漢·洪鳳漢·趙榮國·尹伋·李·鄭益河·李成中·金漢喆·李益輔·權爀·朴弼均·趙明謙·洪鳳祚·申思建·南有容·吳遂采·鄭光忠·金善行·金陽澤·李昌壽·具允明·黃景源·南泰會·徐志修·宋昌明·魚錫胤·金器大·尹東度·徐命臣·李彝章·蔡濟恭,副提調單李存中。
兵批,判書申晦病,參判具允明入直進,參議·參知未差,左副承旨南泰著進。
兵批啓曰,領中樞府事,今方有闕,依例從座目,行判中樞府事李宗城,陞付領中樞,其代,輔國知事李益炡,依例陞付之意,敢啓。傳曰,知道。
副護軍任希敎,副司直金相福·南泰會·洪名漢·李惟秀·趙重晦·洪梓·李秀得·李嘉遇·金勉行,副司果徐有良·張演·李世演,副司正鄭履煥單付。領中樞單李宗城,判中樞單李益炡,同知單崔圭齡。北評事權噵仍任事,承傳。
海興君橿書曰,伏以日月駛邁,孝昭殿練事,徽寧殿禫期,次第已過,而節候屢變,秋序又半,仰惟我大小朝撫時哀慕,益復罔涯,臣不任悲霣之至。伏念臣,爲趁中秋令節,省掃丘墓,昨乞恩暇,伏蒙給馬之令,臣誠惶感,此際適差於明陵節祀獻官,更何敢言私?而第臣先壟,在於西郊一息之地,享祀禮卒之後,前進省視,實穩便,而旣添將事,便是銜命,不敢以前旣蒙由,擅意轉往,玆復陳章,仰瀆崇聽,伏乞睿慈,曲諒至情,特許歷省,不勝幸甚。臣無任屛營祈懇之至,謹昧死以聞。答曰,覽書具悉卿懇。卿其依所陳歷省焉。
戊寅八月十二日辰時,上御涵仁亭。晝講,禮判同爲入侍時,知事李,特進官具允明,參贊官李秀得,侍讀官李福源,檢討官李碩載,禮曹判書洪象漢,假注書李有喆,記事官柳萬健,記注官李益普,武臣行副護軍尹景淵以次進伏訖。秀得曰,領相李天輔,欲同爲入侍,而以其病姑未入來,暫爲遲滯矣。上曰,中官出去,扶之而入。洪象漢曰,徽寧殿屋瓦,爲雨所傷,以事言之,則當待晴修改,而事體重大,一時爲急,卽卽擧行,何如?上曰,是矣。象漢退出。上講中庸第二章,止十一章。福源講十二章。上亦如之。講訖。上曰,注書傳諭領相,使之入侍。臣有喆,承命傳諭。於是,領議政李天輔進伏。上問文義曰,可以與知可以能行,何謂耶?福源·碩載曰,指道中之一事而言也。上曰,及其至也,則聖人亦有所不知乎?福源曰,所謂不知,問禮問官之類也,聖人,豈眞有所不知乎?如有所不知,則非聖人也。文義訖。福源·碩載退出。天輔進前俯伏曰,近來聖體,若何?上曰,一樣矣。天輔曰,不許診筵乎?上曰,姑不許之矣。天輔仍俯伏曰,臣有所仰達者矣。伏聞去夜,聖心達宵煩惱以過云,如此則聖體之損傷,必多矣。臣等日夜所望,保護聖躬四字也。伏望聖上,寬裕聖懷,毋致傷損也,東宮睿資,卓越千古,殿下誠能寬而容之,盡其開導之方,則渾然成德,自無一毫之疵矣。上曰,左相之胥命,誠非矣。身在師傅之位,不能輔導,以予爲非而連爲胥命,予豈不冤乎?天輔曰,左相之胥命,非有他意,以致勤聖敎,不得已待命,此專出於悲苦煎迫之情也。上曰,卿等皆非矣。予自初至終,無一言提起,而卿等,每以予爲非,歸於過擧,此豈道理乎?天輔泣曰,臣誠有死罪,而至於此下敎,則誠冤枉矣。俄聞春坊僚屬之言,則東宮欲開兩筵,而惶恐不敢云,殿下特許開筵則好矣。上曰,春坊不以誠意導達,每以予意請之,此則決不可爲矣。因下不忍聞之敎曰,卿亦出去後,欲爲胥命乎?天輔泣曰,殿下豈忍爲如此下敎耶?聖敎如此,謹當不爲胥命矣。仍退出。上謂李曰,分館爲之乎?曰,已爲之矣。上曰,芸閣幾何?曰,只二人矣。上曰,誰耶?秀得曰,一人,成大中也,卽長水察訪成孝基之子也,分館時得一點,而末乃下芸閣矣。上曰,其一誰耶?秀得曰,平安道人金台一也。上曰,成大中,有一名乎?秀得曰,然矣。上曰,代近乎?秀得曰,代遠矣。上曰,予意欲多芸閣,而近來厭避,何也?古者名公巨卿,多出於芸閣矣。上曰,夕講爲之。出傳敎上曰,夕講,秋判入侍。出傳敎秀得曰,臣有所仰達者矣。京試官李明煥,以其老母之病極重,實難赴任矣。上曰,承旨非矣。此乃吏曹稟處之事也。曰,吏曹變通,則乃二政爲之,而試日甚迫,故不得稟處矣。上曰,入侍承旨遞差。出榻敎仍命小退,入侍諸臣以次退出。
戊寅八月十二日午時,上御涵仁亭。夕講入侍時,特進官洪象漢,同知事吳彦儒,參贊官李泰和,侍讀官李福源,檢討官李碩載,假注書李有喆,記事官柳萬健,記注官李益普以次進伏訖。福源讀自中庸十三章,止十四章。上讀亦如之。福源曰,中,釋不偏不倚之義,庸,恐人難行,以平常釋之也。上曰,中,比之尺數,則十尺之內,五尺爲中,五尺之內,二尺之半爲中矣。彦儒曰,聖敎然矣。象漢曰,理之極處爲中,方秋判入侍矣。當殺者殺之,當生者生之,隨其罪犯而稱其權衡,是乃中也。上曰,所求乎子以事父未能也,眞緊切之言也,聖人亦有所不能乎?彦儒·福源·碩載曰,聖人自謙之辭也。上曰,所求乎子以事父未能也。予非但未能,大有愧焉,所求乎弟以事兄,今則已矣。所求乎臣以事君,予乃君也。今日諸臣,可以勉之矣。所求乎朋友,以予言之,則予之朋友,卽諸臣也。予之待諸臣,豈不欲先施,而諸臣之待予,可謂未能也,中庸豈不難乎?彦儒曰,凡物皆有限,而至於中庸,無窮無限,中庸誠難矣。象漢曰,昨見傳敎,卄一日,何以爲之耶?上曰,二十一日,當爲親傳香,以此分付議曹。出傳敎上曰,諸臣闕內服色,何以爲之耶?象漢曰,闕外闕內,以時服着之,閤內,以淺淡服着之矣。彦儒曰,或着時服,或着淺淡服而出入,有如何者矣。上曰,啓板至重,而亦着時服,何耶?福源曰,異於榻前矣。碩載曰,啓板雖重,而與榻前有異,儒臣之言,不無意見矣。上曰,然矣。命牌,尤重於啓板,而亦着時服矣。上又曰,古有幅頭,而今無幅頭矣。彦儒曰,古者幅頭,參下未出六者着之矣。上曰,不然矣。古者人君,亦着幅頭,恭愍王着之,宋朝人君,皆着幅頭,君則展角,臣則屈角而着之矣。象漢曰,古者朝服,不爲鮮明,今則皆鮮明矣。上曰,通禮之朝服,極爲怪底,何處得此朝服而着乎?彦儒曰,遐鄕貧人,旣難自備,借人等棄之物,故自然着如許服色矣。象漢曰,古者士大夫之奴,無着笠之人,今則無不笠之人,可謂奢侈,於斯極矣。上曰,博帶,古惟兒輩帶之,今則人皆帶之,此亦奢侈之致也。上曰,程子冠,與東坡冠,何如?象漢曰,大同少異矣。上曰,勝於東坡冠矣。福源曰,勝矣。上曰,華陽巾,誰所製耶?象漢曰,不知誰某之所製,而蓋自宋時出矣。上曰,所以命秋判入侍者,慮昨下擧條之有弊,欲爲勿施,重臣之意,何如?象漢曰,此雖李家之物,年久等棄,而旣以牧民之力,出物力築堰,則李家,何可公然奪之耶?上命注書,擧條持來。臣有喆,承命持進。上命泰和改書。上曰,忠淸左道京試官李明煥,今日內辭朝。出榻敎上曰,承旨前望單子入之。出榻敎臣有喆,承命持入。上曰,承旨順房。出傳敎上命香官入侍,以祭文事下敎訖。入侍諸臣以次退出。
戊寅八月十二日酉時,上御齋殿。承旨入侍時,右副承旨李泰和,假注書李有喆,記事官鄭昌順·柳敍五以次進伏訖。上御孝昭殿庭下,不設席而俯伏。下嚴敎曰,予方口奏,史官竝進前。於是史官,蒼黃分左右進伏。上先命注書奏辭,又命史官書之。上口奏訖起立,命斯速少退,俄而御齋殿,還爲入侍。上曰,左相之擧措,非徒本末倒置,旣奏殿庭,其涉慨然,領相求對,亦是意外,其所奏對,亦欠大臣之體,亦奏殿庭,抑心若此,循例講筵之時,領·左相之此擧,抑何意思,其不盡喩?領議政李天輔,左議政金尙魯,竝罷職,以勵此世。出傳敎上曰,兪領府事,拜領相,旣已拜相,政官牌招開政。出傳敎上曰,旣奏十六日次對停。出傳敎上曰,予則方默,無風起鬧,是誰之愆?噫,今日國事,可謂末若之何矣。出傳敎上曰,此時藥院,不可不備,領府事爲都提擧。出傳敎上曰,春坊入直,誰耶?鄭昌順曰,臣來時,歷入春坊,則輔德鄭尙淳,方入直矣。上曰,注書知入。臣有喆承命出,以此復命。上謂昌順曰,輔德,以應敎望爲之耶?昌順曰,兼輔德,以應敎望爲之,輔德,雖兩司爲之矣。上曰,近者春坊之陳書違牌,其涉紛紜,今日入直春坊之頃者飭勵之下,又以此對領相,俱涉無據,一竝罷職。出傳敎上曰,以春坊觀之,曲循捧章,其涉猥雜,當該承旨遞差,其代,以參知尹東昇除授,牌招察任。出傳敎上曰,春坊無人,前應敎徐命天,輔德除授,正閔塾,弼善除授,持平柳觀鉉,文學除授,行副司直李命植,司書除授,前說書權正忱,說書除授,李彦衡,兼弼善除授,金應淳,兼文學除授,申思運,兼司書除授,檢閱柳敍五,兼說書除授,竝牌招察任。出傳敎上謂昌順曰,兼說書,是通淸耶?昌順曰,然矣。上曰,此後說書,勿爲通淸,以翰林召試之,次上人爲之事,定式施行。出傳敎入侍諸臣以次退出。
上在昌慶宮。常參以代理停,經筵停。
神德王后忌辰。
仁顯王后忌辰齋戒。
李泰和達曰,大司憲元景淳,執義金元行,掌令李養源在外,李厚達呈辭,持平權相龍在外,一員未差,今日以監察茶時之意,敢達。令曰,知道。
親傳香罷後,政院·玉堂口傳問安。答曰,知道。藥房口傳問安。答曰,知道。
朴昌潤達曰,卽者副修撰李碩載,以其親病,陳書徑出,原書,以國忌齋戒,纔已退却矣。所當直捧禁推徽旨,而此與無端徑出有異,推考警責,何如?令曰,依。
又達曰,卽者下番翰林柳敍五,以其親病,陳書徑出,原書,以國忌齋戒,纔已退却矣。所當直捧禁推徽旨,而此與無端徑出有異,推考警責,何如?令曰,依。
蔡濟恭達曰,今日親傳香時,承旨不可不備員,而新除授左承旨李奎采,身病危重,勢難出肅云,合有變通之道,何以爲之?敢稟。令曰,改差。
南泰著,以都摠府言達曰,今此孝昭殿望祭親臨時,侍衛不可不備員,而副摠管李彝章,身病猝重,勢難進參,二員未差,侍衛將不得備員,身病人員,合有變通之道,令政院急速稟旨變通,以爲備員侍衛之地,何如?令曰,依。
又達曰,因都摠府草記,今此孝昭殿望祭親臨時,侍衛不可不備員,而副摠管李彝章,身病猝重,勢難進參,二員未差,令本院稟旨變通事,依下矣。摠管身病之人,合有變通之道,何以爲之?敢稟。令曰,竝改差。
又啓曰,因本院達辭,今此孝昭殿望祭親臨時,侍衛不可不備員,而副摠管李彝章,身病猝重,勢難進參,改差事,依下矣。竝與二員未差之代,令該曹卽爲口傳差出,何如?傳曰,允。
兵曹口傳政事,以海興君橿爲都摠管,以黃仁點·黃景源爲副摠管。
金復休改差,代以朴道天爲假注書。
朴昌潤啓曰,假注書朴道天,時無職名,令該曹依例付軍職,冠帶常仕,何如?傳曰,允。
以副修撰鄭晩淳,弼善閔塾,文學柳觀鉉等牌不進罷職傳旨,傳于朴昌潤曰,竝只推,更爲牌招。
朴昌潤,以侍講院言達曰,本院下番闕直,事甚未安,新除授司書李命植,奉命在外,兼司書申思運在外,說書未差,兼說書柳敍五以本職,入直翰苑,下番他無推移之員,不得已以上番,姑降入直之意,敢達。令曰,知道。
戊寅八月十三日辰時,上御涵仁亭。明陵親傳香入侍時,行都承旨蔡濟恭,右承旨朴昌潤,左副承旨南泰著,右副承旨李泰和,假注書金復休·李有喆,記事官鄭昌順·柳敍五以次進伏訖。各陵祭官以次受香,香臨則上俯伏,香過則上平伸。上曰,同副承旨尹東昇,先入侍後謝恩。出榻敎臣有喆,承命分付。於見同副承旨尹東昇進伏。上曰,左承旨李奎采許遞。出榻敎上曰,此時承旨,其宜備員,參議李景祜,承旨除授,牌招察任。出傳敎上曰,徽寧殿酌獻禮罷後,仍詣眞殿。出榻敎上傳香訖,步御殿上,濟恭,率諸承旨·史官俯伏庭下曰,臣等願借方寸地,冒萬死一陳所懷矣。上曰,進前陳之,可也。濟恭等趨進階上俯伏。濟恭曰,臣今曉仕進,始伏見昨夕所下草冊之命入記注者,驚遑震薄,實欲卽地滅死而不可得矣。殿下,何爲而有此擧耶?殿下則雖以君父之尊,下此等傳敎,而爲臣子者,不特不敢見,亦當不忍見,孰敢搦管移書,以此入之記註中乎?欲勿書則是違君命也,欲書之則是臣分之萬萬所不敢,臣等冒萬死謹當繳還,退伏斧鉞之誅矣。仍於袖中,奉出傳敎,跪置御案前,良久,上乃曰,知申所言則是矣,旣已繳還,予當受之,而予心則豈可因此而解之乎?濟恭曰,殿下不惟不降嚴誅,至以是矣爲敎,旣察其是,則願自今,勿復煩惱聖心,隨處隨事,以一寬字做去,是所望也。泰著曰,臣等惟願此後,更勿頻復也。上竝無發諾。諸承旨·史官以次退出,而昌順等未及出來。上曰,承旨入侍。出傳敎於是東昇·有喆,還爲進伏。上曰,此時閒漫酬應,予豈爲之?而此時史官,其宜準備,況說書,旣有定式翰圈,其令卽爲擧行。出傳敎昌順曰,翰圈,例於新榜後爲之,而今則昨年之榜,已盡入圈,姑無新榜,何以爲之乎?上曰,雖無新榜,前圈時遺漏者,爲之,好矣。昌順曰,年久之榜,雖未及思,而試以昨年榜言之,登科前出六者外,幾盡入之矣。東昇曰,旣有下敎,宜卽擧行,而屢次奏達,似甚未安,請推。上曰,然則雖一二人,亦可爲圈,勿推,速爲擧行,可也。入侍諸臣以此退出。
上在昌慶宮。常參以代理停,經筵停。
仁顯王后忌辰。
親傳香罷後,政院·玉堂口傳問安。答曰,知道。
藥房口傳問安。答曰,知道。
以承傳色口傳下敎于李泰和曰,時刻已迫,禮房承旨,宜奏時刻,而尙此寂然,禮房承旨遞差。
南泰著,以都摠府言啓曰,今日入直內三廳武兼·禁軍及軍兵等,當爲中日習射,而孝昭殿望祭親行齋戒相値,不得爲之之意,敢啓。傳曰,知道。
蔡濟恭達曰,假注書李有喆,身病猝重,勢難察任,今姑改差,何如?令曰,依。
傳于南泰著曰,上食時,正殿後諠譁太甚,軍司房承旨,爲先從重推考,政院下人,竝捉送騎曹。
又傳于曰,雖禁諠譁,而政院,在主掌之地,諠譁愈甚,兵房承旨,從重推考,兵判推考,政院行首書吏·使令,卽爲捉送騎曹。
又傳于曰,承旨遲到,致有諠譁,非書吏·使令之罪,分付騎曹放送。
傳于蔡濟恭曰,承旨來詣于集賢門。
元仁孫啓曰,前奉敎金和澤,旣已敍用,令該曹卽爲口傳付職,何如?傳曰,允。
南泰著達曰,獻納金漢老,帶軍銜下鄕,依定式遞差令旨及禁推徽旨捧入之意,敢達。令曰,知道。
吏曹口傳政事,以金和澤單付奉敎,以李重祜爲兵曹參知。
以副修撰鄭晩淳,文學柳觀鉉等牌不進罷職傳旨,傳于南泰著曰,只推,更爲牌招。
吏曹口傳政事,兵曹參議朴師訥,參知李重祜。
右議政申晩疏曰,伏以臣於去夜,得伏見傳敎下者,有領左相罷職之命,聖心之激惱,何至此極?臣與僚相,周旋奏對,終始與同,則今玆嚴敎之下,震惶戰恐,罔知所以自措。臣之隨僚相後,前後登筵,妄有陳勉,不趐屢矣,只是自效義分之當然,不覺其爲罪戾之層積,而雖以今番事言之,左相之伊日所奏,豈有一毫之他意,而筵敎至嚴,實出情外,領相之抱玆耿結,强疾求對,亦可見憂愛之衷悃,而迺殿下,不少恕諒,過加威怒,至有萬萬不敢承之敎。臣雖病淹床席,不得同入,而若其區區愚忠,與僚相無異,僚相卽未言之臣,臣卽已言之僚相,而況其奏語,亦是臣所嘗仰陳者,則臣與僚相,厥罪惟同,而僚相被譴,臣獨免焉,國家政刑,恐不宜若是其無章也。臣,爲臣不忠,事君無狀,其所云爲,罔非昏憒,畢竟無補於國事,而卒陷罔赦之科,論其罪狀,死有餘責,敢將首實之章,仰瀆宸嚴之下。伏乞聖明,亟加重誅,以嚴邦典,不勝萬幸,臣無任悸恐俟命之至云云。批答在筵話
八月十四日辰時,上具布裹翼善冠·視事服,降立涵仁亭前庭板位上。親傳香入侍時,行都承旨蔡濟恭,左承旨李景祜,左副承旨南泰著,右副承旨李泰和,同副承旨尹東昇,假注書李有喆·朴道天,記事官柳萬健·鄭昌順以次侍立訖。上曰,雨甚,傳香時張傘,可也,注書出去分付。臣道天承命出去,使持入雨傘,上曰,彼獻官,誰也?景祜曰,李渙也。上曰,入承旨望乎?景祜曰,未入矣。上曰,各祭獻官帽機,竝入之,可也。臣道天,承命出去,使持入冒機,藥房提調李成中,請進御茶飮。上曰,姑徐之。成中曰,日氣陰濕,今夜亦爲進御,何如?上曰,彼獻官,誰也?景祜曰,李永暉也。曾爲公州牧使,纔已遞還矣。上曰,受香後,奉入帽機,內出去,可也。上曰,今則雖非雨傘,可以傳香,斯速爲之。上曰,彼乃昌城尉耶?已成長大矣。景祜曰,三年之內,已長大矣。成中,奉進茶飮,上進御。濟恭曰,承旨不可不備,敢此仰達矣。上曰,元仁孫,在京乎?濟恭曰,似在京矣。上命書傳旨曰,承旨有闕,代行副司直元仁孫除授,牌招察任。又命書傳敎曰,兵曹參議,口傳差出,仍卽牌招。上曰,元義孫,爲守令乎?景祜曰,方任金城縣矣。諸臣以次退出。
八月十四日未時,上御崇文堂。承旨入侍時,同副承旨尹東昇,假注書朴道天,記事官柳萬健·鄭昌順以次進伏訖。上命東昇讀右議政申晩上疏,讀訖,上命書批答曰,覽卿之懇,心竊恧焉。噫,國事罔涯,一至於此,雖三公協贊,其恐不濟。今番之擧,予豈樂爲,予豈樂爲?昔孔子,答孟懿子之問孝,懿子不問,語御車之樊遲,雖聖人,不可不諭處,則其猶不默,而予則近者以忍字,晩學于張公藝,方處默閤,雖亘于中,忍也默也。噫,大臣職兼保傅,而猶忘其名,耳目之官,以聾瞽爲習俗,以喑啞爲高致。頃者飭諭之後,亦不一諭,此亦樂爲,此亦樂爲?吁嗟此心,陟降昭臨,蒼蒼高照,今之輔相,爲韓琦,今之耳目,爲高允,則其雖萬心已冷之中,豈不心喜而他日奏有臣于陟降乎?效古人簠簋不飾之義,稱相職而處分,而以外面觀之,有若何事觸君,而有此處分,將卿之章觀之,其亦前領相前左相,無端觸忤而然者,嗟予今日之心,豈不悶哉,豈不困哉?不憚其煩,盡諭大略,以前左揆言之,則其所謂予可謂苦心而大者,旣不欲揚,予雖因忼慨,下敎雖過中,其時中官,無他處分,以不揚之心,其於他日,從容復陳,其何不可,而以予代左相而言。設或有其時處分,過中於左相者,予則決不去,而必曰,臣身不足恤,於中外聽聞,何?殿下此擧,臣竊流涕云,則予當抑心笑慰,雖不處分於左相,於其中官,有加一層之擧,則其亦流涕爭之曰,臣不爲一中官,爲邦國云,則予當感回矣。旣無處分左相,亦無加律中官者,而其夜當胥命之時,若聞所聞而去,當待命而不爲,其不若此之時,徑已待命,今又待命,其欲不揚之意,先後亦不倒置乎?以前領相而言之,則强忍登對,其心予豈不知,而只誦先天所聞之語。予曰,其所求對,豈不倒置云,則答曰,不聞下敎而何敢求對云,此豈領相兼師之體乎?元良其方聽政,有可陳者,則何關於予?雖不聽政,職在師職,若有規勉之事,則亦何關於予?譬之尋常師友,師之敎弟子,友之益友,豈問其父兄而後,爲之哉?噫,職在師傅者,必待君敎而後,欲誨春坊僚屬。凡於勉陳,必稱承大朝之言,曾見瀋陽日記,其所陳戒,莫見此稱,不顧其名,不能稱職,徒使中外,其君有無端過擧而然,予若使氣,何不處分於待命之時,亦何不處分於其時,而從容過日從容過時乎?予之深慨者,彌日忍默,其欲從容,而大臣則無端起鬧者也。求厥其由,在君乎,在相乎?今卿之章,亦何無圭角,而泛若予無端有過擧者然,竊爲卿深惜,竊爲卿深慨。今番處分,今已詳諭,卿欲同歸,其有義乎?領相尙無動靜,只有卿一人,而若是尋章,旣因追慕,旣奏殿中,雖不寢乎定式,欲自强而沮戲,何心講筵,何心次對,而顧今國事,良欲無語,卿觀大體,安心勿辭焉。仍傳曰,遣史官傳諭。上曰,領相,尙無動靜乎,已爲陳書乎?東昇曰,尙無之矣。上曰,李判府事,陞領府事乎?東昇曰,然矣。昌順曰,臣以翰圈事,有所仰達者矣。上曰,何事耶?昌順曰,日昨以翰圈擧行事,有所下敎,而臣以姑無新榜勢難擧行之意,仰對,則聖敎以爲,雖一二人,卽速成圈事,命下矣。成命之下,宜卽擧行,而臣退聞館規,則凡翰圈之出令定期,專在於一奉敎。且時任翰林則毋論多少,齊會圈點,而一奉敎金和澤,方在罷職中,預備翰林洪秀輔,以其親病,受由下鄕,有難卽速擧行,故惶恐敢達矣。上曰,金和澤則以昨日說書綸音中一奉敎,必欲爲兼說書之下敎撕捱耶?此則予意不必指渠而發也。昌順曰,金和澤之違牌,在於翰圈有命之前,其所撕捱,臣未知爲何事矣。上命還入說書綸音,改命書下,又命書傳敎曰,翰圈有命違牌翰林敍用,受由下鄕翰林,亦爲申飭上來。昌順曰,卽今被圈人未赴召試者,亦有數三人矣。上曰,誰也?昌順曰,金尙集·金和中·徐有元三人,皆入於前圈中,而召試時,遭艱未赴矣。上曰,今已闋服耶?昌順曰,金尙集·金和中,聞已免喪,徐有元則方在喪中云矣。上曰,此是誰某之子耶?昌順曰,金尙集,卽承旨始煐之子,徐有元,卽故參判命珩之孫矣。上曰,大司諫黃仁儉,自鄕上來云耶?東昇曰,已爲上書矣。上曰,在京上書乎,縣道上書乎?注書出去知入。臣道天承命出來,還伏奏曰,黃仁儉,在京上書矣。諸臣以次退出。
八月十四日二更二點,上御涵仁亭。編次人·承旨入侍時,都承旨蔡濟恭,同副承旨尹東昇,假注書朴道天,記事官柳萬健·鄭昌順以次進伏訖。上曰,承旨,持入說書定制綸音耶?東昇曰,持入矣。上曰,三定二字,何如耶?無文字矣。濟恭曰,一擧兩得則有文字矣,若以一擧得其三,改之則似好矣。上曰,然則文勢,好乎?上曰,翰圈一次上,與弘錄一點對矣,寧爲鷄口而召試,次上則必不圖矣。上命東昇書孝昭殿茶禮祭文,書訖,上曰,都承旨讀之。濟恭讀訖,上曰,分付香室,來日晝茶禮時,使之書入。上曰,香室官員,今番祝文,何以書之乎?月半爲重耶,節日爲重耶?濟恭曰,節日似重矣。上曰,注書出去,香室官員使之入侍。臣道天,承命出去,分付香室,還入進伏,上曰,香室官員,乘輿後使之待令。上曰,今番芸閣,只二人云,將無入直香室者矣。注書重於翰林耶?注書則以侍從用之,翰林則不以侍從用之,何也?濟恭曰,說書爲侍從而薦翰林時,例兼說書矣,自爲圈翰林以後,似是不通說書,而不爲侍從矣。上命東昇書傳敎曰,說書定制,前下敎爻周,以今下敎頒布,而旣已定制,其所陞六,準二望後擧行,說書定制綸音曰,噫,國之設官分職,非爲人而設,卽爲國而設也。以初仕分館,言之,昔之以校書館,爲名公巨卿者多,近者非徒承文國子之差等,其於芸閣,視若賤職,雖分芸館者,必也國子例調用而後已,於芸館則人皆不欲焉。甚至於一二人僅充,可勝惜哉?噫,翰林·說書,雖曰,初仕淸選,翰苑·春坊自有次第,說書聽政時,雖兼史官,豈若執靑丘之史筆者,而一自翰薦,爲翰圈之後,說書重於翰林,於召試,以免爲期,於說書,作一淸選。凡制禮,在於上則其國治,在於下則其國不治。噫,造命者君也,其所設官,卽國之定制,隨時釐正,亦時王立制,昔貴今賤,昔賤今貴,惟在在上之造命,下焉敢下手其間乎?人或曰,若此官無滋味云,則此末俗人之語也。昔汪信民云,人咬得菜根則百事可做,胡康侯聞而歎賞,爲今救弊之良方,無右於一菜根也。今後則說書其勿別爲通淸,以翰林召試時合考次上人備擬,則說書通淸,自在翰圈之中,官名自有次序,一召試而可得其二,史局因此有重,奔競自可止息,以此定制,永爲遵行。上曰,甚可憎矣,一奉敎之不爲陞六,必欲爲兼說書者,以圈翰林爲輕矣。雖以次上爲說書,朝說書·暮正言之規,則自在焉,其亦可憎矣。近來持正通甚多,前之僅通掌令者,依法爲之,塞一弊生一弊矣。柳敍五,何處去乎?東昇曰,以其親病,陳書出去矣。上曰,說書,準二望後陞六,何如耶?濟恭曰,若準二望,則比召試似遲矣。上曰,召試若得五六次上,則可準二望,此亦速矣,準二望後陞六,可也,而此亦渠輩之過矣。諸臣遂以次退出。上出賓陽門至明政殿月臺,乘輿後,藥房提調李成中,奉進茶飮,上進御,上曰,留院無之乎?濟恭曰,然矣。上曰,香室官員,待令乎?香室官員,進前。上曰,祝文,何以書之乎?對曰,以節日書之矣。諸臣以次陪從。
八月十四日四更一點。孝昭殿親行望祭入侍時,行都承旨蔡濟恭,左承旨李景祜,右承旨元仁孫,左副承旨南泰著,右副承旨李泰和,同副承旨尹東昇,假注書李有喆·朴道天,記事官柳萬健·鄭昌順以次陪從。上具布裹翼善冠·視事服,步由賓陽門至明政殿月臺,乘輿詣齋殿,易縗服,仍詣孝昭殿庭板位上,如儀行禮訖,還入齋殿,改具布裹翼善冠·視事服,詣徽寧殿,如儀行禮訖。步出神門,乘輿後,上命兵曹判書申晦進前,仍下敎曰,以備堂參侍衛之人,竝爲進前。吏曹判書李,戶曹判書李宗白進前,上曰,俄以大臣之不職,耳目之官,寂無一言,俱涉非矣,而春坊之官,只穩夜睡,不爲求對陳請,輒稱惶悚未遑,眞如沐猴而冠,口奏殿庭,此由慨然而然矣。仍詣眞殿降輿,入萬安門後,命陪從諸臣退去,諸臣遂退。
上在昌慶宮。常參以代理停,經筵停。
孝昭殿望祭罷後,大殿,政院·玉堂·朝廷二品以上·六曹堂上·宗班單子問安。答曰,罔極。藥房口傳問安。答曰,知道。世子嬪宮,政院·玉堂口傳問安。答曰,罔極。
元仁孫達曰,明日常參,取稟。令曰,停。
又達曰,卽者輔德徐命天,以其親病,陳書徑出,原書,以親祭正日,纔已退却矣。所當直捧禁推徽旨,而此與無端徑出,有異,推考警責,何如?令曰,依。
又達曰,奉敎金和澤,旣已付職,卽爲牌招察任,何如?令曰,依。
以副修撰鄭晩淳,文學柳觀鉉牌不進罷職傳旨,傳于元仁孫曰,只推,更爲牌招。
傳于蔡濟恭曰,承旨,來詣于集賢門。
以鄭彦暹爲假注書。
有政。吏批,判書李宗白牌不進,參判沈星鎭進,參議韓光會進,行都承旨蔡濟恭進。啓曰,參議韓光會,以本曹判書議薦事,往于大臣家,則領議政兪拓基,以未肅拜,不爲薦望,右議政申晩以爲,昨於疏批之不下,有萬萬惶懍者,方此縮伏竢譴,不得循例薦望云,何以爲之?敢稟。休紙下又啓曰,新除授懿陵參奉金德建呈狀內,身病甚重,勢難察任云,依例改差,何如?傳曰,允。
左議政申晩,右議政李單付,承文都提調單李。以李命植爲獻納,李宗白爲同春秋,李宗白爲典牲提調,左議政申晩爲兼世子傅,韓宗纘爲禮曹正郞,李廷熺爲司僕正,梁禹恒爲直講,李時啓爲禁府都事,李重華爲內贍主簿。奉常參奉單金台一。
兵批,判書申晦病,參知具允明病,參議朴師訥未肅拜,參知李重祜入直進,右副承旨李泰和進。副護軍鄭益良·李德海·李普觀,副司直洪得厚·李奎采·朴昌潤,副司果李明煥·洪相直,副司正朴道天,以上單付。僉知單陳弼漢,部將單陳弼祚。
八月十五日寅時,上御養志堂。承旨入侍時,同副承旨尹東昇,假注書朴道天,記事官柳萬健·鄭昌順以次進伏訖。上曰,承旨,知之乎?故相金宇杭,以禮判拜相,而似是正憲資憲之階矣。東昇曰,臣亦似聞之矣。上仍命書傳敎曰,吏曹判書李拜相。又命書傳敎曰,旣已拜相,待明朝政官牌招開政。諸臣以次退出。
八月十五日巳時,上御崇文堂。承旨入侍時,同副承旨尹東昇,假注書朴道天,記事官柳萬健·鄭昌順以次進伏訖。上曰,李昌壽,方爲參判乎,軍銜乎?東昇曰,方在軍銜矣。上曰,已陞嘉義矣。東昇曰,然矣。上仍命書傳敎曰,此時冢宰·度支·京尹,豈可曠職?判書李宗白,吏曹判書除授,判尹李成中,戶曹判書除授,前參判李昌壽,判尹除授,牌招察任。上曰,旣有新除授,牌招開政時,吏判命招,啓辭置之事,分付,可也。諸臣以次退出。
上在昌慶宮。常參以代理停,經筵停。
元仁孫達曰,明日國忌齋戒,再明日正日,此兩日常參,頉稟。令曰,知道。
李泰和達曰,大司憲元景淳,執義金元行,掌令李養源在外,李厚達呈辭,持平權相龍在外,金著耉未肅拜,今日以監察茶時之意,敢達。令曰,知道。
尹東昇達曰,戶曹判書李成中,判尹李昌壽,特除之下,昨旣違召,今日又不出肅,事體未安。竝卽牌招察任,何如?令曰,依。
元仁孫達曰,檢閱柳敍五,由限已過,卽爲牌招入直,何如?令曰,依。
以副修撰鄭晩淳,文學柳觀鉉牌不進罷職傳旨,傳于李泰和曰,只推,更爲牌招。
傳于蔡濟恭曰,承旨,來詣于集賢門。
元仁孫達曰,卽者宗廟署官員來言,明日秋奉審修改時,提調當爲進參,而都提調未差,提調徐命彬受由在外,無進參之員云。提調徐命彬,合有變通之道,何以爲之?敢稟。令曰,改差。
又啓曰,因本院達辭,明日宗廟秋奉審修改時,都提調未差,提調徐命彬在外,無進參之員,提調改差事,依下矣。其代,令該曹卽爲口傳差出,何如?傳曰,允。
吏曹口傳政事,以李益炡爲宗廟提調。
尹東昇,以侍講院言達曰,本院新除授兼文學金應淳,時在慶尙道淸道地,兼司書申思運,時在京畿楊州地,說書洪樂純,時在全羅道咸悅地,書筵入番事緊,竝斯速乘馹上來事,下諭,何如?令曰,依。
又以禮曹意啓曰,冷雨連日,無異夏潦,傷損禾穀,勢所必然,言念民事,誠極可慮,祈晴之擧,不容少緩。依前例四門禜祭,不卜日來十七日爲始,設行三日而止事,知委,何如?傳曰,允。
又以崇禮門禜祭所意啓曰,臣等,奉香祝來到享所,則典祀官兼大祝戶曹正郞李益普,自奉常寺陪祭物先詣,而聞典祀官兼大祝以兵曹正郞尹光國,換差,不告徑歸,而尹光國則終不進來。莫重祭享,將未免生事,今方以急速差送之意,申飭該曹,而罔措緣由,惶恐敢啓。傳曰,知道。
李泰和,以義禁府言達曰,前獻納金漢老禁推事,徽旨達下矣。金漢老,時在京畿安山地云,依例發遣府羅將,拿來,何如?令曰,依。
李景枯上書曰,伏以大慼荐仍,貞聖聖母禮陟未踰月,仁元慈聖,繼又上賓,薄海窮山,號慟訖今,日月迅邁,兩魂殿練祥禫祀,倏焉已過,伏惟我大朝出天之聖孝,邸下愾廓之睿情,撫時哀慕,益復罔極。念臣,罪罰餘喘,苟存視息,喪制奄闋,俯仰靡及,不自意騎曹之除旨纔下,銀臺之寵命繼辱,一日之中,恩誥聯翩,雙擎感泣,五情摧咽,益不知爲懷。哀苦之餘,意念索然,豈復有束帶趨班之心,而特召有命,齋宿在前,情急入覲,義重叩謝,他不暇顧,章皇承膺,獲參兩殿駿奔之列,少效臣子攀慕之慟,仰瞻齋廬深墨之容,粗伸三載戀結之忱,區區下情,悲霣憂迫,自不覺涕淚交逬也。如臣不肖,偏荷洪造,頂踵毛髮,皆歸陶甄之化,殫竭心力,以圖涓埃之報,是臣平日所自勉,而叨冒見職,亦非一二,有除輒膺,不敢爲辭巽之計。惟以筋力爲禮者,庶蒙天日之俯燭,而喪威以來,疾病交侵,形殼雖存,神精已耗,雖非夙夜之地,已無陳力之望,種種醜穢之狀,雖不敢覶縷煩陳,而其不能復效奔走之微誠,已審矣,只自撫躬悲悼而已。因宜卽入文字,以請鐫改,而連値淸齋,書籲無路,今姑仰首哀呼,冒塵崇聽。伏乞睿慈,俯賜鑑諒,亟許解臣所帶之職,以安私分,仍令勘臣瀆擾之罪,以肅朝綱,千萬幸甚。答曰,覽書具悉。日月流邁,兩魂殿祥·禫奄過,哀慕莫逮,一倍罔極。爾其勿辭,從速察職。
校理權世橚上書曰,伏以臣,庸愚譾劣,百不如人,揆分量己,念絶榮途,迺者千萬夢寐之外,瀛選濫及,恩除遽下,臣驚惶恧蹙,殆無所容措。臣聞瀛館之職,至重且要,上之有啓沃輔導之責,次之膺顧問論思之任,自古居是任者,皆是名儒宿望,學問淹博,德器純正,爲一世所推服者,曷嘗有苟然備數如臣之比哉?臣以早孤餘生,內失父兄之敎,外無師友之益,其於學問工夫,不知爲何事,晩從擧業,頗事尋摘之末,而決科之後,不復尋理,仍自廢棄,以其人則愚陋而無用,以其學則空疎而無取,臣於見職,萬不近似之狀,臣實自知,臣何敢貪榮昧義,冒沒承膺也哉?臣之區區難進之義,實所自畫。伏乞睿慈,亟令鐫削臣職,以重名器,以安私分,千萬幸甚。臣於恩召之下,卽當趨詣闕下,恭俟遞免,而臣素患痰癖吐血之症,自前冬重得傷寒,痰嗽血唾,晝夜不止,沈重彌留,今至十朔,藥餌無效,粥飮全却,肥肉盡脫,元氣澌綴,委頓床席,氣息如縷,方在奄奄垂絶之中,以此朝夕待盡之殘喘,萬無咫尺起動之勢,敢仍縣道封章,以效疾痛之呼,祈蒙矜察之恩。臣之病狀,若不至於萬分危惡,則何敢恣意飾詐,自犯欺謾之誅哉?臣於垂死祈免之章,不敢有所論說,而芹曝之誠,有不能自已者,臣聞上古喆王之居憂也,恭默思道,臣竊伏惟邸下恭默之道,必以古喆王爲則,而思齊之矣。今夫閭巷匹士,旣經草土之後,學業一倍長進,此其故,何也?蓋其紛華娛玩之物,所以蕩其心喪其志者,一切屛去,不接於耳目,故志氣淸明,心思專一,以之進德則德日明,以之修業則業日廣,帝王思道之方,亦似不外於此,伏願邸下,懋哉。答曰,覽書具悉。憂愛陳勉,言甚切至,可不體念?爾其勿辭,俟病少間,從速上來察職。
前領中樞府事兪拓基上疏曰,伏以臣,疾病之癃痼,月加而歲增,至今寄在陽界上,已是怪事,踪地之兢蹙,不敢自居以大臣,而尙此淹滯於輦轂之下,尤是理外。秪因怵迫義分,逃遁不得,兼又連値國有事故,未敢猥煩控籲,竊祿樞司,時奉朝請,瞻依日月之光,粗伸螻蟻之悃,在於賤分,已覺惶愧無地。誠不意千萬夢寐之外,忽承此千萬不敢當之新命,臣於病伏委痛之中,自不覺驚隕欲絶,五體投地,歷數日而惝怳震悸,茫然不能自定也。今臣材力之萬萬不逮,情病之萬萬難强,不待臣縷陳,固已通朝之所同諒,一世之所共知,以聖上則喆之明,寧或遺照於斯,而乃有此命,臣未敢知此時何時,此任何任,而臣是何人,其尙敢一日冒此職名而不之恤哉?噫,臣之所自知所自量,旣如此,則朝議之所共駭,輿情之所同愕,不聞可知,區區至願,惟在於亟收誤下之命,毋使傳聞,遠及八方,以致貽笑於明廷,此非敢自爲便身之圖,實所以爲國家慮者,斷斷血懇,尙庶幾天日下燭。伏乞聖明,勿少留難,夬賜反汗,則非臣之幸,實國家之幸也。答曰,省疏具悉卿懇。噫,此何時此何時?頃者處分,予豈樂爲?前首揆幾年倚任,前左揆,其兄之弟,兄弟拜相,公心事予,此等之時,其雖有撕捱之事,予當誠心敦勉,豈可以公然葛藤,一日之內,俱免二大臣?噫,其葛藤,非在予也,卽在大臣也。其曰,仍觸使氣,亦非予意,伊日左相胥命,已踰日,領相登對亦其朝,而從容講學,從容祭奠,處分焉大略,已諭今左相之批,而其所處分,由於苦心矣。吁嗟此心,蒼蒼照臨,已奏陟降,以此之故,三公闕二。噫,頃者已諭于卿者,往事今何提矣?此等之時,其欲牽復,捨卿其誰?噫,卿以兩朝舊臣,慈聖宣醞之日,與耆社諸臣同參。嗚呼,慈聖,擧卿與金奉朝賀,追昔年而興懷,到今惟之,此心一倍,此時元輔,宜求黃耉故臣。況以卿寬洪之量,爲國之誠,豈徒領率百僚,元良自可敬憚,于今重卜,意豈偶然?噫,定制雖存,何心講學,何心次對?雖憧民事,無心國事,玉署濟濟,講冊藏匣,豈亦樂爲,豈亦樂爲?追昔興慕,暮年自强之心,今作欺心,吁嗟知此心者,其惟彼蒼乎?卿方兼藥院提調,方爲度支,尙未行公,只有副提擧宜兼敦勉,而湯劑茶飮。顧予方寸,亦第二件事,故于今一心,其惟宗國與元元,此時元輔,豈可若此?昨日一倍追慕,今乃賜答,卿須體昔年之慈意,顧小子之此心,安心勿辭,其卽視事,用副上下之望。仍傳曰,遣史官傳諭。
八月十六日巳時,上御恭默閤。承旨入侍時,同副承旨尹東昇,假注書鄭彦暹,記事官柳萬健·鄭昌順以次進伏訖。上命領相疏批至領率百官,上曰,雖一字,予不敢過奬,至於燮理陰陽,乃伊周之事矣。又命書之,書畢,東昇讀之,讀訖,上曰,退去。諸臣退出。
八月十六日未時,王世子坐德成閤。承旨持公事入對時,同副承旨尹東昇,假注書鄭彦暹,編修官閔塾,記事官李海鎭以次進伏訖。令曰,白之。東昇曰,此乃黃海監司趙明鼎農形狀達也,仍讀之。東昇曰,此乃玉堂權世橚上書,而頃者大朝,有縣道疏章勿捧之敎,而末端有陳勉之語,故敢達矣。令曰,有道臣狀達乎?東昇曰,有之而上書上送之外,無他語,故不爲持入矣。令曰,玉堂,在於何處乎?東昇曰,其在忠淸道公州地矣。令書下答,東昇曰,下番翰林柳敍五違牌罷職,故上番鄭昌順,以不能檢下,陳書徑出,而此與無端徑出,有異矣。令曰,只推,牌招察任,可也。諸臣以次退出。
上在昌慶宮。常參以代理停,經筵停。
顯宗大王忌辰齋戒。
李泰和達曰,大司憲元景淳,執義金元行,掌令李養源在外,李厚達呈辭,持平權相龍在外,金蓍耉未肅拜,今日以監察茶時之意,敢達。令曰,知道。
藥房提調李成中,副提調蔡濟恭啓曰,伏未審日間,聖體調攝,若何,憊眩之候,寢膳之節,亦何如?煎入茶飮,已盡於昨日,臣等之未得入侍,亦至許久,卽率諸御醫入診,詳察聖候,議定繼進當否,有不可已,臣等不任區區憂慮,敢來問安,竝此仰稟。答曰,知道。氣則一樣,茶飮五貼加劑以入,下敎日入侍,宜矣。
南泰著,以都摠府意啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
以副修撰鄭晩淳,文學柳觀鉉牌不進罷職傳旨,傳于蔡濟恭曰,竝只推,更爲牌招。
李景祜達曰,判尹李昌壽,昨又違召,尙不出肅,事甚未安。卽爲牌招察任,何如?令曰,依。
以檢閱鄭昌順牌不進罷職令旨,令于元仁孫曰,推考徽旨捧入。
蔡濟恭達曰,檢閱鄭昌順,旣有只推之令,卽爲牌招入直。令曰,依。
以檢閱柳敍五牌不進罷職令旨,令于尹東昇曰,推考徽旨捧入。
元仁孫達曰,檢閱柳敍五,旣有只推之令,卽爲牌招入直,何如?令曰,依。
又達曰,禮曹兼春秋李勉,奉命在外,今姑減下,何如?令曰,依。
蔡濟恭啓曰,因本院達辭,禮曹兼春秋李勉奉命在外,減下事,依下矣。其代,令該曹卽爲口傳差出,何如?傳曰,允。
吏曹口傳政事,兼春秋洪敍箕單付。
李泰和,以孝昭殿參奉,以入番宗室意達曰,今此監試初試時,本殿參奉·忠義,俱爲入場。忠義李萬協,假參奉差下,使之代察,而入番忠義二員之代,亦令忠勳府假忠義差送,以爲入直之地,何如?令曰,依。
又以徽寧殿參奉,以入番宗室意達曰,大小科擧時,參奉·忠義,例有給暇之規矣。今此監試初試參奉朴東最,當爲入場,而參奉張祉紹,身病方重,不得替直,忠義韓命玄,假參奉差下,使之代察,入番忠義二員之代,亦令忠勳府假忠義差送,以爲人直之意,分付,何如?令曰,依。
南泰著,以兵曹言達曰,今八月十七日,武臣堂上以上朔試射日次,而國忌齋戒相値,不得爲之之意,敢達。令曰,知道。
李泰和,以義禁府言達曰,卽接月令醫員崔河瑞手本,則時囚罪人金漢老,本以抱病之人,處濕之餘,痰癖之症,猝然復發,呼吸喘促,四肢麻木,勺水不下,氣息奄奄,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
以江華留守狀啓,長寧殿秋夕祭,身病不得進參,惶恐待罪事,傳于李景祜曰,勿待罪事,回諭。
以平安監司狀達,江界居金召史等壓死渰死事,令于李景祜曰,壓死人等,令本道恤典擧行。
以平安監司狀達,三登等官居別武軍官李春光等渰死事,令于李景祜曰,渰死人等,令本道恤典擧行。
執義金元行上書曰,伏以臣,曩仍大朝格外召命,猥陳瀝血之懇,冀蒙反汗之恩,及承睿批,不惟不賜允兪,奬與過隆,敦勉益至,至諭以大朝經筵賓對,夙夜匪懈,而又責臣以用副聖上慇懃敦召之至意,辭旨懇惻,有足動人,臣雖頑冥,能不感激。噫,誠使臣情病可以少强,學術可以自信,方今聖志益勵,睿學日急,兩筵迭開,孶孶講道,四方聞風,思見堯·舜之治,臣於是時,得以一二所聞,粗效其尺寸,豈不誠至幸大榮,而惜乎身廢材下,竟無以對揚休命,中心悲恨,繼以皇汗,不知所以自處也。臣於此際,忽伏奉中丞除旨,申令臣乘馹上來,嗚呼,此又奚爲而至哉?夫言路之於國家,關繫何等甚大,而前後僚臣,濫竊霜臺一銜,便爲野外之棄物,凡幾遭矣。至於乙亥以來,則又一被恩除,動輒持久,近則十朔,遠或踰歲,不進不退,若固有之,其間去職,月不過四五,論臣之辜,已不勝誅,而瘝官曠職,爲害,尤當如何?此實近古之所罕聞,而今又纔解旋縻如此矣。臣心悶蹙,固不足言,此豈聖朝重臺閣之意哉?且臣之不能出,以邸下之明,宜無不燭,而猶且猥煩假借,收召不置,徒使臣增其罪戾耳,於實事,何補焉?此不幾於待物之不誠,而有傷於曲遂之仁也。伏願睿慈,俯賜矜察,特遞臣職,勿復處以勸講之任,使寵命無䙝,而賤分得安,千萬幸甚。答曰,覽書具悉爾懇。累次敦召,未能致焉,寔余之誠淺,寔余之誠淺,心甚恧怩。頃者聖上,特敎敦召,至誠懇惻,出尋常萬萬。且爾以世祿之臣,兼以學文之篤實,德行之純粹,闡明義理,解釋經奧,非爾而誰,非爾而誰?其勿固辭,卽速上來,上副聖上敦召之至意焉。
弼善李彦衡書曰,伏以臣,猥叨館職,一味尸素,毫絲莫補,愧懼徒積,此際春坊兼任特除之恩,出於萬萬夢想之外,臣誠惝怳感激,莫省攸措。向因院直俱空,召牌夜下,分義是懼,顚倒承膺,而顧此所叨,亦一選職,決非如臣庸陋,所可僥冒,夤緣一出,淟涊盤礴,是豈臣分之所敢安哉?且宮官,例兼春秋,而臣與知春秋臣洪象漢,有從娚妹應避之嫌,頃於堂銜,旣以此見遞,則今不宜異同,而連値淸齋,今始短章自列。伏乞睿慈,察人器之不稱,念格例之至嚴,亟照法遞改,公私不勝幸甚。答曰,覽書具悉。書辭,該曹考例稟處。
諮議洪啓能書曰,伏以禮制有時隆殺,孝思無間詘伸,仰惟終慕罙切,感時益新。又況大朝年深創巨,玉候頻違常節,迺以靜攝之日,自盡汛掃之誠,觸冒風雨,禮勤情苦,臣民不瑕之憂,有倍恒日,邸下焦勞之情,當復如何?區區戀結,不以疎賤而有間也。臣伏奉去月二十四日有旨,以臣爲侍講院諮議,使之斯速乘馹上來者,臣謹已祗受訖。竊念臣,猥以無似,濫叨聖簡,韋布之賤,名忝朝籍,前後除旨,已極不稱,而今玆新銜,尤是萬萬意慮之外,聞命惝怳,殆不省措躬之所也。仍念臣,本以世祿遺裔,生長輦轂,聞見陋遬,〈志〉操凡下,初非林下遐躅,抗志高遠,眞以名利爲可薄也。秪緣少而失學,長益荒嬉,病與拙謀,無所比數,反覆揣量,決知不堪當世之用,引分自廢,念絶進取,其跡有似乎靖修,而其實則一味空疎而已,曷嘗有學問之實,可以膺明時之選,而備勸講之末哉?臣蚤歲孤苦,夙嬰貞疾,蒲柳之質,望秋先零,年紀未至甚衰,筋骸已覺縱弛,及今鬢髮蕭颯,便成老人樣子,斯固有目之所共覩,親愛之所共憐,而臣亦自悼其志業無成,老人大無聞,所以慨流光而歎窮廬者,蓋不止於中夜以興當食忘餐也。夫疾病而思自安佚,庸拙而退守本分,恒物之大情,而人事之必然,與夫懷寶自珍,韞美不市者,相去遠甚,臣之本末,不過如斯,天日在上,臣豈敢過爲飾讓,以重其誣罔之誅也哉?顧今世道日下,末俗滋僞,名實之䝮,未有如近日之甚,以臣之憃愚譾劣,而亦得濫竽於抄選之列,則其道傍之木,皆可以冒居士之稱,菱谿之石,皆可以竊明神之號,彼卽木石之頑耳。其在橫目之倫,獨不內媿於心乎?莫尊於朝廷,莫重乎名器,而擧措之謬盭乖舛,如此,除目日出,聽聞駭惑,古人所謂持千金之璧,視以一瓦缶,而擧以棄諸溝者,不幸近之矣。臣之一身狼狽,固無足言,其乃爲累朝政,貽笑四方,何哉?抑臣以城市之蹤,在京得官,只合在京祈免,以竢早晩鞶褫之日,而臣識兼粗率,不免隨衆效尤,匍匐荒村,致煩明旨,此不但爲有識之所嗤點,而事亦有近於欺誣者矣。臣心之恧縮不安,至是而益難自解,玆敢悉暴情實,冒死哀籲於貳極之下。伏乞睿慈,深加矜諒,亟令鐫改臣職名,仍治臣事上不以實之罪,俾臣得以自安其愚賤之分,則從今至死之年,無非感戴頌祝之日,而庶見旁招之彦,眞有濟濟之美,此非愚臣之幸,實國家之大幸。荅曰,覽書具悉爾懇。日月流邁,哀慕益切,一倍罔極。且德行之純粹,學問之篤實,非山林養德之士,何闡明義理洞釋經奧?亦非爾而誰,亦非爾而誰?余決不可捨爾,爾亦不可捨余。爾其勿過辭,卽速上來,補我不逮。
兵曹參議朴師訥書曰,伏以天降荐割,貞聖王后禮陟,纔一月,仁元聖母徽音永閟,攀號慟隕,率普惟均,日月流邁,孝昭殿練事倏過,徽寧殿祥·禫已訖,伏惟大小朝靡逮之慟,益復罔極,未死賤臣,秪不勝悲結憂戀之忱。念臣,惡積禍深,嬰丁鉅創,頑然不滅,忍卒恩制,孤露餘生,銜恤靡至,視息雖存,神心已死,只有終天之痛,更無生世之念,千萬不意,際旨遽降,臣聞命驚惶,感淚無從。在臣分義,宜卽趨承,而草土以來,疾病沈痼之狀,姑置不論,從前情勢,有不敢唐突冒進者,年前速辜,至今惶愧,今於歲月稍久之後,何敢更事煩縷,而若其愚鈍不敏之狀,有難自掩。今此收錄之恩,雖出於無棄物之盛意,而在臣廉愧,實無冒膺之勢,連値淸齋,書籲路阻,今始略陳短章,悉暴悲懇。伏乞睿慈,特賜矜諒,亟令鐫削,以肅朝綱,以安殘喘,千萬幸甚。答曰,覽書具悉。日月流邁,兩魂殿祥·禫奄過,哀慕莫逮,一倍罔極。爾其勿辭,從速察職。
同敦寧南有容書曰,伏以臣頃上書本,恭俟重勘,而伏承睿批,不惟不賜譴何,乃反曲示優容,繼又此聞,頃日大朝賓對,以元孫講學事緊,有催促上來之命,不謂負罪賤臣,猶復上軫記念,惶隕感激,不知所措。固當聞命起行,以仰承德意,而素患風痰之疾,當此換節之交,將攝失宜,屢發屢劇,加以衰羸日甚,氣不敵病,寄身牀笫,作一支離,欲待調息若干日,入謝新命,一登講席而退矣。卽聞臣之老母,在臣從子嶺邑任所,浹旬遘疾,症類痎瘧,胃閉却食,神煩失睡,氣息澌綴,湯飮罔效,病中思見臣,每語必涕云。竊念臣母,居家食貧,癃朽已甚,幸蒙大朝及老之盛德,俾令臣從子,替臣官養,經涉寒暑,粗安無事,天恩攸曁,感戴罔極。今玆所患,蓋緣比來霖濕所祟,中傷不輕,而療治乖方,遂底沈淹,臣於夢寐慮戀之中,得聞此報,五內焚灼,忽若無身。臣於季春,得蒙由暇,欲過孝昭殿常事,卽往省視,適會賤疾,屢阽死域,旋値酷炎,遷延訖今,未知臣母離違以來,肌肉之羸削,眞元之澌敗,比昔如何,而隔在近千里嶺外,音聞不以時接,臣亦衰且病,重貽老母呻囈中憂念,瑣細情私,臣何敢猥煩於崇聽也?臣方寸已亂,未遑他計,今方擔曳病軀,刻目趨省,而官銜在身,不敢不告徑行,冒萬死略暴微懇。伏乞睿慈,曲垂矜諒,俾伸至情,千萬幸甚。臣於敦府新除,有政例之不可冒者,在前無議親而官此府者,率皆陳章得解,玆敢援例自陳,乞命有司亟行鐫改焉。且臣伏聞元孫,講讀有程,文理日將,每承此報,喜不能寐,臣數月以來,或緣疾故,或在譴罷,雖不得近耿光,而聆英音,區區戀慕之誠,何嘗一息少弛?今雖遠出,固不敢爲許久蹲滯之計,而母病劇歇,有難預度,遙帶虛銜,淹延時日,其在公體私義,至爲未安,亦望卽許鐫免,俾得安意往來焉。答曰,覽書具悉。元孫師傅之任,至重且緊,不可輕遞。卿其勿辭,往護母病。
上在昌慶宮。常參以代理停,經筵停。
顯宗大王忌辰。
元仁孫達曰,明日常參,取稟。令曰,停。
李泰和達曰,大司憲元景淳,執義金元行,掌令李養源在外,李厚達呈辭,持平權相龍在外,金蓍耉未肅拜,今日以監察茶時之意,敢達。令曰,知道。
尹東昇達曰,領議政兪拓基上書到院,而以國忌正日留院之意,敢達。令曰,入之。
李景祜達曰,判尹李昌壽,連日違召,尙不膺令,事體分義,俱極未安。卽爲牌招察任,何如?令曰,依。
元仁孫,以侍講院言達曰,本院下番,連日闕直,事甚未安。輔德徐命天,由限已過,卽爲牌招,姑降入直,何如?令曰,依。
以輔德徐命天牌不進罷職令旨,令于尹東昇曰,推考徽旨捧入。
前領中樞府事兪拓基上書曰,伏以臣於日昨,萬萬夢想之外,忽伏承萬萬不敢當之誤恩,驚惶震越,不知所以自措,猥將瀝血之懇,仰瀆宸嚴之聽,庶幾天日之明,俯垂照燭,鞶帶之褫,不俟終日,及奉聖批,大失所圖,只自伏地抑塞,直欲逃遁而不可得也。念臣,從來踪地,其何敢自居於大臣之名,遲徊於城闉之中,而只因嚴畏怵迫,尙此淹留,每一反顧,惶悶交極。至於疾病之日漸癃痼,精力之日益耗損,尤是一世之所共悉者,今忽捐廉棄恥,强所不可强,而乃欲冒居於百僚之首,則是果成何狀人,而其爲辱名器壞世道,又何如哉?此在常日,猶足懍然寒心。況今之時,又何如,而乃以此任,畀之於如臣者,眞不啻僬僥之於萬匀,臣之一身顚沛,非所暇恤,亦非所敢言,獨奈國事,何哉?此臣所以寧被違傲之誅,而不敢爲冒進計者也。臣本樸愚拙訥,不能爲飾辭例讓,苟使萬有一可堪之望,則其何敢費辭控乞,自干嚴威而不知止哉?玆不得不更竭底蘊,疾聲呼籲於貳極之下。伏望离明,導達聖聰,亟將臣新授職名,夬行鐫改,以幸國事,以安賤分,千萬至願。荅曰,覽書具悉卿懇。今者大拜,允協于時。況向者大朝疏批,辭旨鄭重,逈出尋常萬萬。卿須體大朝慇懃之聖心,顧小子如渴之望,安心勿復控辭,卽速造朝,用副余意。仍令曰,史官往諭。
左議政申晩上疏曰,伏以臣於縮伏俟譴之中,伏承次相陞拜之命,臣誠驚惶愧懍,歷日靡定,臣之猥叨匪據,今已三載矣。才蔑識薄,本無一分可堪於任使者,而竊位妨賢,一味苟蹲,觸處昏憒,不能事事,雖如簿書奔走之末,亦嘗多致稽滯,罪積尸素,報蔑涓埃,反顧循省,無地自容。此不但輿情之所譏議,抑亦聖明之所俯燭,而不惟不賜斥退,乃反加以寵陞,臣心之悚恧靡安,已不可言,而其於累淸朝而僨國事,何哉?伏乞聖慈,特許鐫免,以幸公私焉。仍念臣,日前冒上引義之章,恭俟嚴命,及承聖批,屢十行恩言,丁寧諄複,開導迷蒙,不啻若慈父之詔子,臣於是且悚且感,罔知攸處。在臣分義,固不敢更煩提籲,而第批旨中上下兩段,辭敎至爲嚴截,有非臣所敢承者,臣奉讀以還,自不覺惶汗之浹背。臣雖萬萬愚蠢,伊日處分之非出有忤,亦豈全昧,而臣之區區疏陳,欲冀聖鑑之俯察,兩大臣本情而已,只緣臣言辭拙訥,未槪聖心,反承此嚴敎,此實臣之罪也。亦願亟賜重勘,以嚴邦憲,不勝幸甚。答曰,省疏具悉卿懇。頃者之批,已諭前領相,前左相處分,職因師傅,卿之必欲同爲,其何意也?今者陞座,此乃例也,亦何過辭?卿其安心勿辭,其卽視事,用副予意。
上在昌慶宮。常參以代理停,經筵停。
蔡濟恭達曰,明日常參,取稟。令曰,停。
李泰和達曰,大司憲元景淳,執義金元行,掌令李養源在外,李厚達呈辭,持平權相龍在外,金蓍耉未肅拜,今日以監察茶時之意,敢達。令曰,知道。
尹東昇啓曰,卽伏見黃海水使許瑬今戊寅春夏等褒貶啓本,則邊將無一人居下,殊無嚴明殿最之意,許沙僉使金興兌,題目中姑無顯疵之疵字,誤以庇字書之,亦欠敬謹之道,不可無警責。從重推考,何如?傳曰,允。
李景祜達曰,判尹李昌壽,日事違召,無意膺令,事甚未安。卽爲牌招察任,何如?令曰,依。
又以侍講院言達曰,本院下番連日闕直,事甚未安。輔德徐命天,旣有只推之令,卽爲牌招,姑降入直,何如?令曰,依。
蔡濟恭,以吏曹意啓曰,來己卯式年監試初試試官,今方擬入,而其中李仁培·李興宗·李星慶時無職名,令該曹口傳付軍職,何如?傳曰,允。
元仁孫,以禮曹言達曰,己卯式年監試初試一所,今八月二十日設場於本曹矣,入直郞廳依前例,自明日朝房直宿之意,敢達。令曰,知道。
又以吏曹言達曰,本曹佐郞李宅鎭呈狀內,身病甚重,勢難察任,依例改差,何如?令曰,依。
尹東昇,以兵曹意啓曰,卽接本道參軍牒報,則御營廳所授處鷹峯上邊體城三間許,頹落云,依例令繕工監爲先把子圍排,分授軍門,急速修築,而把守軍兵,亦令該軍門量宜定送,限修築間守直之意,分付,何如?傳曰,允。
又以義禁府言達曰,卽接月令醫員崔河瑞手本,則保放罪人李翼元·金漢老病勢,今已向差云,竝還囚之意,敢達。令曰,知道。
戶曹判書李成中上書曰,伏以臣之踪地,本甚臲卼,而臣之去就,轉益狼狽,秪以保護之任,異於他職,怵迫分義,尙此遲留,未敢爲徑情退遁之行,而有時撫念,自愧自悼,俯仰蹙蹙,常若置身無所,乃者地部特除,又下於千萬夢寐之外,一倍驚惶,五內震薄,歷累日而殆不能自定也。夫千乘之邦,可使治賦者,古難其人,今重斯選,實非臣之匪才無能,所敢厭然妄居,而此則自有物議,惟宜恭俟,臣不必呶呶自列,最是權要一步,卽臣矢心自畫之地,借曰事權,稍輕於兩銓,然摠金穀而掌國計,其要則孰加於此哉?臣若饕榮喪廉,有除輒膺,無所裁量,惟以兜攬爲事,則一世笑罵,固不暇言,四維壞盡,非細事也。臣雖駑劣,所不忍爲,日次問候,事體至重,不得已暫時入參,而初非出於夤緣冒進之計,玆控短章,仰暴血懇。伏乞睿慈,俯垂矜察,卽今褫解臣新授職任,俾重務無曠,微尙獲全,千萬幸甚。答曰,覽書具悉。卿其勿辭,從速行公。
兵曹參知李重祜上書曰,伏以天降荐割,臣民無祿,貞聖王后禮陟未幾,仁元聖母仙馭,繼又賓天,擧國含生,普切號隕,居諸迅邁,兩魂殿練祥禫事,次第奄過,伏惟我大小朝孺慕莫逮之慟,益復罔極。念臣憂苦餘生,一縷苟延,喪制遽闋,冤號靡及,不謂聖朝,特加甄錄,騎省除旨,忽下此際,臣誠悲霣感激,不知所以爲懷。喪威殘喘,萬念都灰,豈有束帶趨朝之勢,而會値親享隔宵,召牌儼臨,他不暇顧,黽勉入肅,獲參陪列,雖幸微忱之少伸,仰瞻墨容,不任下懷之悲念。噫,臣受國厚恩,圖酬無路,區區自勉,惟在筋力奔走,以效涓埃之報,而顧奈稟賦虛脆,居常善病,重以哀苦摧剝,疾病侵尋,陳力就列,已無其望,而矧玆所叨,責重環衛,强策供仕,尤非所堪。宜卽陳籲,仰請鐫改,而連値淸齋,仍又有差祭園陵之事,今始略控微懇,仰干崇聽。伏乞睿慈,俯賜諒察,亟褫臣所帶之職,以安私分,仍治臣瀆擾之罪,以肅朝綱,千萬幸甚。答曰,覽書具悉。日月流邁,兩魂殿祥·禫奄過,哀慕莫逮,一倍罔極。爾其勿辭,從速察職。
上在昌慶宮。常參以代理停,經筵停。
元仁孫達曰,明日國忌齋戒,再明日正日,此兩日常參,頉稟。令曰,知道。
南泰著達曰,大司憲元景淳,執義金元行,掌令李養源在外,李厚達呈辭,持平權相龍在外,金蓍耉未肅拜,今日以監察茶時之意,敢達。令曰,知道。
又達曰,備邊司郞廳來言,今〈日〉,賓廳坐起日次,而三大臣未肅拜,不得來會云矣,敢達。令曰,知道。
又以都摠府意啓曰,今日入直內三廳武兼·禁軍及軍兵等,中日習射,請出標信。傳曰,知道。
李景祜達曰,判尹李昌壽,日事違召,無意膺令,其在事體,極涉未安。卽爲牌招察任,何如?令曰,依。
元仁孫,以侍講院言達曰,本院下番,連日闕直,事甚未安。新除授兼司書申思運,說書洪樂純,自鄕纔已入來云,竝卽牌招,以爲推移入直,何如?令曰,依。
蔡濟恭啓曰,左議政申晩,有稟達事,來詣請對矣。傳曰,來詣于集賢門。
尹東昇達曰,左議政申晩,有稟達事,來詣請對矣。令曰,大臣入對,持公事同爲入對。
傳于元仁孫曰,儲慶宮祗迎後傳香,禮房承旨,知悉擧行,孝章廟·懿昭廟,於此爲之。
南泰著,以御營廳意啓曰,因兵曹草記,本廳分授鷹峯上邊體城三間許頹落處,卽速修築,把守軍,令該軍門多數定送守直事,命下矣。修築則待晴擧行,而今日爲始,本廳將校,率領鄕軍二十名,限修築間晝夜軫回守直之意,敢啓。傳曰,知道。
說書洪樂純上書曰,伏以日月迅邁,孝昭殿練事奄過,徽寧殿禫制已訖,伏想我大小朝哀慕,去而益新,臣伏不勝悲係之至。臣於前日中,往見臣仲父於全羅道咸悅縣任所,得聞母病添重之報,星夜馳還,忽於中路,伏奉除旨,以臣爲侍講院說書,臣聞命驚惶,寔不知措躬之所也。念臣,學蔑識淺,百不猶人,世業爲儒,隨衆赴擧,僥倖一第,亦是非分,自顧空疎,初不足備數於任使之列,而今玆所叨之職,爲任不輕,討論經史,陳說德義,輔翼薰陶之責,專在於此,則誠宜竗簡端方之士,以責成效,而矧玆參下之選,尤屬淸華,是豈如臣所可濫叨也哉?噫,橫經离筵,昵侍耿光,此誠人臣之大願,布衣之至榮。況臣以世祿之裔,區區願忠之意,不後於人,如使臣學識,稍有藉手之資,則亦何必循俗飾讓,自速逋慢之誅哉?且臣目下情理,有萬萬難强者,臣之七耋偏母,素抱奇疾,每當夏秋,輒致陡劇,纔經暑濕,又添泄瘧,症形甚惡,醫藥罔效。臣又遠離纔還,方左右扶將,方寸如灼,寔無暫時離捨之望,見職去就,尤非可論,召牌之下,不敢坐違,隨詣陳章,仰暴至懇。伏乞离明,亟削臣職,仍治臣罪,以重官方,以安私分,千萬幸甚。答曰,覽書具悉,日月流邁,孝昭殿練事已訖,徽寧殿禫制又過,哀慕莫逮,一倍罔極。爾其勿辭,救護母病。
八月二十日未時,上御恭默閤。左議政請對入侍時,左議政申晩,同副承旨尹東昇,假注書鄭彦暹,記事官柳萬健·李海鎭以次進伏訖。晩曰,秋雨支離,日氣乖常,聖體,若何?上曰,一樣矣。晩曰,水刺進御之節,何如,而茶飮連爲進御乎?上曰,近間始服之矣。晩曰,王世子氣候,何如?上曰,一樣矣。晩曰,近有賤疾,久未入侍,而聖心之煩惱,未有甚於近間,次對講筵,幾年後復古,而十六日次對,公然停止,諸臣之抑菀,固不足恤,而國事之罔涯,當復如何耶?上曰,今日見卿,而於卿則別無可諭者矣。領相幾年重卜,右相新拜相職,欲一見而面諭之矣,頃日儒臣之陳箚誠是,而實無下答辭矣。晩曰,殿下次對若不爲之,則東宮,亦不敢爲次對矣。上曰,國事民憂,誠罔涯,而不爲次對,非予之怠情而然矣,予之非因怠倦,可謂建天地質鬼神矣。上曰,若爲之則當先行晝講,而次對則決不爲之矣。晩曰,百尺竿頭,更進一步,百尺之上,豈有進步之地,而至難之中,亦有做去之道矣。臣與前左相,入對於東宮而陳勉,則邸下之心,一倍懍惕而警省矣。上曰,元良若有悔責而改過之事,則講筵次對,予當爲之矣。晩曰,臣當求對於東宮,有所改悔之令,則臣復爲入侍陳達矣。上曰,元良有下令之事,而承旨求對,則予或見之,而大臣則必不見之矣。晩曰,黨論之弊,漢·唐以來,未有甚於我國,而殿下幾年調劑,卽今世道底於平蕩之治,殿下苦心血誠,何事不做乎?上曰,去河北賊易,去朝廷朋黨難,此語誠然矣,而至於體天建極等字,予甚愧矣。晩曰,臣多有稟達事,而方欲求對於東宮,未及陳白而退去矣。諸臣以次退出。
八月二十日酉時,王世子坐德成閤。左相請對入對,承旨持公事入對,同爲入對時,左議政申晩,同副承旨尹東昇,假注書鄭彦暹,編修官閔塾,記事官李海鎭,左承旨李景祜,右承旨元仁孫以次進伏訖。晩曰,秋雨支離,日氣乖常,睿候,若何?令曰,無可言矣。晩曰,伏聞以感氣,睿候未寧云,症候,若何?令曰,非感氣,而以頭風,氣常不平矣。晩曰,俄者入侍大朝,以次對講筵之停廢,不勝焦遑之意,累遭陳達,則大朝曰,元良有改悔下令之事,則予當更爲講筵,次對爲敎,故臣請對仰達矣。令曰,聖敎至此,悚懍之中,尤切惶感矣。何以爲之耶?晩曰,極加猛省,痛自刻責,悔悟自新之意,藹然於辭令之外然後,可以感格聖心,而能回天聽矣。持公事入對,先爲下令,好矣。令曰,入對,可也。景祜曰,此平安監司閔百祥狀達也。仍讀之,讀訖,仁孫曰,此說書洪樂純上書也。仍讀之,讀訖,令書下答,使之先退。令曰,神氣不平,殊甚未安,而姑爲小退。何如?諸臣小退,小頃,還令入對諸臣進退訖。入對兼史,失次進伏,推考事,下令。仍令承旨書責躬下令,書畢,諸臣以次退出。
上在昌慶宮。常參以代理停,經筵停。
貞顯王后忌辰齋戒。
自昧爽至辰時,有霧氣。
毓祥宮仲朔祭親傳香罷後,大殿,政院·玉堂·藥房口傳問安。答曰,知道。
李泰和達曰,大司憲元景淳,執義金元行,掌令李養源在外,李厚達呈辭,持平權相龍在外,金蓍耉未肅拜,今日以監察茶時之意,敢達。令曰,知道。
備忘記于蔡濟恭曰,長番內官安國來,承傳色差下,政院知悉。
元仁孫,以禮曹意啓曰,卽接懿陵參奉所報,則今月二十五日本陵忌辰祭時,兩官不可不備,本陵參奉有闕之代,卽爲變通云,莫重祭享,假官進參,極涉未安。參奉未差之代,令該曹以在京無故人,卽爲口傳差出,以爲備員之地,何如?傳曰,允。
李泰和啓曰,卽者吏曹郞廳來言,懿陵參奉有闕之代,令該曹口傳差出事,允下,而判書李宗白未肅拜,不得擧行云,陵官差出,非長官則例不得擧行,判書,卽爲牌招擧行,何如?傳曰,允。
南泰著,以兵曹言達曰,今此謝恩兼陳奏冬至使一行赴燕時所把驛馬四十八匹內,忠淸道九匹,全羅道十一匹,慶尙道十九匹,今九月三十日京中逢點,江原道五匹,咸鏡道四匹,來十月初五日直送安州逢點之意,五道監司處,知委,何如?令曰,依。
洛昌君樘上書曰,伏以節候變遷,秋序過半,伏惟睿情哀慕,當復如何?臣之脚部痿痺,淹延屢載之狀,非但通朝之所共知,亦我大小朝曾所俯燭而垂矜者也。顧今犬馬之齒益加,而所祟之痼轉甚,多般藥治,了無分效,只是湯井沐浴,輒有奇效,前後猥蒙恩暇,屢度往試,臣之迄今支保,罔非聖明之所賜。私心感激,亦切惶悚,在臣分義,固不敢更事煩瀆,而自經今夏暑濕以來,宿症轉加一層,不生不滅,宛轉叫苦,如或失今未試,則有死而已。方欲往尋忠淸道溫陽地湯泉,以爲療治之計,敢將疾痛之呼,仰干崇高之聽。伏乞特加哀矜,許以旬望之暇,俾得往還,是臣區區之望也。臣以此事,極知治書瀆擾之爲不安,連呈由單,見阻喉院,臣雖疲劣,自有爵秩,則如是沮遏,莫非臣見輕於同朝之致。反躬自顧,只增慙恧,玆敢不避猥越,直陳衷曲,伏願离明,竝加垂察焉。答曰,覽書具悉。卿其依所陳往來焉。仍令曰,給由馬。
判尹李昌壽上書曰,伏以臣於日昨,伏奉恩旨,以臣特授漢城府判尹者,臣震懍駭惑,五情爽失,莫知所以自處也。竊念八座之位,至隆也,陞擢之典,至重也,必擇才德功庸表著一世者,擧而授之然後,方可以厭服人心,是豈容苟然輕施也?臣以羇單之蹤,而謬通華顯,持迂鈍之姿,而猥被拂拭,前後踐歷,罔非濫竽,而論其資望則淺矣,內外任使,亦已多年,而語其勞績則蔑焉。才識譾陋,不足以淬礪赴功,疾病沈痼,無望乎奔走陳力,以此而備數宰列,叨參末議,猶恐其未能自效,今忽加以非常之恩,處以不次之除,此豈臣萬一可堪,而其爲累於聖朝官人之政,果何如也?噫,臣雖無似,區區所自勵,則亶在於量己守拙,退人一步,循序平進,尙覺涯分已溢,超秩冥升,誠非夢寐攸到。況今兄弟聯武,迭居列卿,寒門增滿盈之懼,重負多顚覆之憂,古人所謂循墻而走,在臣猶爲歇後語耳。至於向來堂錄時事,臣旣參坐,凡有咎責,敢冀苟免,第於許多散圈之中,誤圈與否,倉卒實無由記憶,臣果隨衆汎訟,辭未別白,致勤譴何,至今追思,悚恧罙切,其何可以已經薄勘而晏然乎哉?臣自承新命,公憂私愧,杜門縮伏,今至屢日,而未聞駁正之論,徒積違傲之罪,玆敢略控血懇,冒干睿聽,若其賤疾添重,決難理劇之狀,惶猥不敢煩陳。伏乞离明,曲垂鑑諒,亟令收回臣新授職秩,以重名器,以安微分,不勝幸甚。答曰,覽書具悉。卿其勿過辭,從速行公。
兼司書申思運上書曰,伏以日月迅邁,孝昭殿練事奄過,徽寧殿禫制已訖,伏惟我大朝攀慕之痛,我邸下慨廓之懷,益復罔極,臣不任區區悲戀之忱。伏念臣自遭人言,身名僇辱,情迹臲卼,惟當杜門孱伏,永謝名塗,以爲一分自靖之計矣,不意兼司書特除之命,遽下於往省松楸之際,馹召繼降,臣聞命驚惶,歷屢日而靡定。噫,臣曾與李潭,作僚於記注之班,與同周旋,久矣。只緣臣樸未入俗,言不媚人,爲其所齮齕,而畢竟加臣以闒茸之目,恣意詬辱,無復餘地,究厥所由,莫非滄浪,尙誰咎哉?顧臣無似,濫竽瀛選,以才質則極愚陋,以學術則甚空疎,譏斥之來,臣固不辭,而今其書語,專沒摸捉,徒事陵籍,有若別般激怒者然,此其故,何哉?然如使臣文學言議,有可以沃君德而厭人心,則雖有媢臣者百輩,何敢一筆句斷,若是之容易耶?其言之是非得失,自有公議,臣不欲與之呶呶也。今臣處義,雖在閑司漫職,決不可冒昧承當,以傷廉媿之大防,而況此見職,卽玉署兼銜,在臣,實爲皮不存之毛也。去就一節,尤無可論,玆於召牌之下,隨詣禁扄,略暴血懇。伏乞离明,俯垂矜諒,亟命鐫削臣職名,以謝人言,以安私分,千萬幸甚。答曰,覽書具悉。日月流邁,兩魂殿祥·禫奄過,哀慕莫逮,一倍罔極。爾其勿辭,從速察職。
八月二十一日辰時,上御涵仁亭。毓祥宮仲朔祭親傳香入侍時,都承旨蔡濟恭,左承旨李景祜,右承旨元仁孫,左副承旨南泰著,右副承旨李泰和,同副承旨尹東昇,假注書朴道天·鄭彦暹,記事官柳萬健·李海鎭以次侍立。傳香罷後,上曰,侍衛·承史退去。東昇曰,東宮昨日,有責躬下令,故臣持入矣。上曰,予必不以一番下令而見之,退去。諸臣以次退出。
上在昌慶宮。常參以代理停,經筵停。
貞顯王后忌辰。
元仁孫達曰,明日常參,取稟。令曰,停。
李泰和達曰,大司憲元景淳,執義金元行,掌令李養源在外,李厚達呈辭,持平權相龍在外,金蓍耉未肅拜,今日以監察茶時之意,敢達。令曰,知道。
藥房都提調臣兪拓基,提調臣李成中,副提調臣蔡濟恭啓曰,伏未審日間,聖體調攝,若何,憊眩之候,寢膳之節,亦何如?前劑入茶飮,已盡於昨日,臣等之未得入侍,亦過兩旬,卽與諸御醫入診,詳察聖候,議定繼進當否,有不可已,臣等不任區區憂慮,敢乃問安,竝此仰稟。答曰,知道。氣則一樣矣。
李景祜達曰,判尹李昌壽,書批已下,卽爲牌招察任,何如?令曰,依。
蔡濟恭啓曰,陵官差出命下之後,不卽擧行,事甚未安。判書李宗白,卽爲牌招擧行,何如?傳曰,允。
元仁孫啓曰,吏曹判書李宗白牌不進推考傳旨,今方捧入,而成命之下,連事違召,尙不擧行,事甚未安。更爲牌招,何如?傳曰,允。
元仁孫,以侍講院言達曰,本院下番,連日闕直,事甚未安。新除授兼司書申思建,書批已下,卽爲牌招入直,何如?令曰,依。
傳于蔡濟恭曰,左議政申晩,同爲入侍。
領議政兪拓基,左議政申晩有稟達事,來詣請對矣。令于元仁孫曰,入對。
掌令李厚達達曰,臣於昨日路上人擾之中,誤犯大臣前導,至有陪隷之囚禁,此雖出於倉卒不及周旋之致,而大臣犯路,在法應罷。況身在法從之列,陪隷不免政府之囚法,則其不可苟冒於職次也,決矣。宜卽自列,而昨値日暮,今始來避,所失尤大,請令遞斥臣職。答曰,勿辭。
校理李福源,副校理嚴獜·李海重,修撰鄭光漢·李彦衡,副修撰李碩載等箚曰,伏以臣等於日昨筵中,伏承館吏把冊泣之敎,惝怳迷惑,莫省所以,卽伏見大僚疏批,以何心講筵,講冊匣藏爲諭,聖意攸存,始得以略綽仰揣,而臣等死罪,竊以爲,殿下於此,未免爲失言也。夫講筵之設,所以爲聖學,非爲群下也,以群下之罪,而廢聖上之學,果何義歟?殿下之近日所講,卽三箇冊也,中庸第一義,正要於喜怒哀樂之發處用工,一部心經,皆所以涵養本源之地,理會辭氣之間,酬酢事物,從容中度。夙夜箴亦曰,事應旣已,我則如故,方寸湛然,凝神息慮,試於聖心不怡之時,頻將此等文字,諷詠細繹,反復體驗,則必有以蕩滌煩惱,導達中和。然則今日之務,可謂莫講筵急,而反有此等之敎,何也?噫,選英經席,重開於幾年停廢之餘,菉竹之美,炳灯之工,凡在朝野,孰不欽仰?況如臣等,忝居近列,進承英音,退誦明訓,未嘗不咨嗟踴躍,喜逢嘉會,一月三講之規,猶恨其太涉稀闊。今乃竝與此而顯示退托之意,此臣等所隱憂竊歎,而深有望於聖學之毋或間斷,克有始終也,定式昭揭臣館,聖人必不我欺。今此瀆擾,極知僭率,而諫貴先事,誠切執藝,惟殿下留神焉。答曰,噫,月三講筵,何爲而然?噫,追憶丁酉,何可復講?心懸龍馭,亦何忍行?十年所不爲之事,而一日之內,晝講夕講,躬行朝夕上食,以此之心,豈可無端停筵,而悠悠方寸,已奏殿中,傍人,莫曰何勤忽怠?諸學士,亦莫曰徒便直處,予非倦也,亦非忘諸學士也。自勉自强,自欺靈臺,追慕三講,上負陟降,顧玉署而咨嗟,是豈樂爲,是豈樂爲?吁嗟此何?陟降俯眷,蒼蒼臨照,其何多諭,其何多諭?默置其君,心戀學士,玉署學士,撫卷太息,卽此一事,其國興乎否乎?故事堂箚,若見儒臣,予心,何抑?雖然,所執重焉,敢顧陟降,欲諭無語,初欲置之,元輔開奏,堂箚無答,豈可裕昆?呼寫其答,代以戊申年手諭,吁嗟,諸學士,諒予心諒予心,亦勿以此解心于職事。昔公明宣,雖三年不學,心學三事,雖君不召,臣不登筵,一部中庸,二編心經,陳柏夙夜箴,其常念念在玆,不講之中,自講于靈臺矣。
八月二十二日未時,上御恭默閤。藥房入診,左議政同爲入侍,承旨追後入侍時,藥房都提調兪拓基,提調李成中,副提調蔡濟恭,右承旨元仁孫,假注書朴道天,記事官柳萬健·李海鎭,醫官金履亨·皮世獜·許礈·金德崙·鄭允協·權尙殷·許溫以次進伏訖。拓基曰,積年後,今始入侍,聖候,何如?上曰,一樣矣。拓基曰,寢睡,何如?上曰,別無加減矣。拓基曰,茶飮,連爲進御乎?上曰,進御矣。拓基曰,丸劑,亦爲進御乎?上曰,姑未進服矣。晩曰,瓊玉膏纔已劑入云,亦爲進御乎?成中曰,瓊玉膏進御,似好矣。上曰,將進服矣。拓基曰,脚部之症,近則何如?上曰,行步則無難,而坐則不便矣。拓基曰,令醫官入診,何如?上曰,自上新入者入診,可也。履亨進伏診脈,退伏奏曰,左右三部微弱之候,不甚大段,而沈遲則無減,右寸關虛冷,比前似加矣。世獜進伏診脈,所奏與履亨同。上曰,許溫,有兄耶?履亨曰,是乃伯也,有其弟矣。溫進伏診脈,退伏奏曰,小臣則初爲診候,大體左右三部皆沈微,而左三部似闊,右三部似微弱矣。拓基曰,令議藥,何如?上曰,涼氣似多,議藥則當服理中湯矣。晩曰,寒暖交遞之時,比寒節尤難矣。履亨曰,聖敎至當,理中湯誠好矣。世獜曰,脾胃脈候虛軟,方欲陳達,而下敎至當,理中湯進御,伏望。溫曰,脈候沈遲無力,理中之劑,誠好矣。上曰,彼乃世醫矣。拓基曰,依茶飮例煎入,似好矣。上曰,煎入,可也。拓基曰,當此寒暖不適之時,聖躬保護之道,萬萬切緊,無過於此矣。蔘橘茶停止,理中湯進御,何如?上曰,唯。上命書傳敎曰,蔘橘茶停止,加減理中湯五貼劑入。成中曰,臣以監劑先退矣。拓基曰,醫官亦令先退,何如?上曰,唯。上曰,卿雖老,不甚衰矣,當今之時,元輔之任,捨卿其誰?卿旣出肅,國事可濟矣。拓基曰,犬馬之齒,設令稍少,輔相之責,非所可堪,而限死力辭,便同自便,一二番陳章後,冒沒入肅矣。當初次對講筵之復行,出於聖孝,而遽爲停止,臣等之缺望抑塞,當如何耶?上曰,聞卿所奏,不能無感,而聽政後,次對講筵之不行,非惰也,亦出於追慕之心,旣停之後,何可復行耶?左相則旣已諭之矣。今者下敎,非爲寢止也,亦苦心也。拓基曰,下敎如此,誠不知所爲,群情抑鬱,極矣。上曰,雖强難行矣。濟恭曰,他承旨入侍,何如?上曰,唯。萬健出去傳命,右承旨元仁孫入侍,濟恭請先退。拓基曰,此非古例也。診筵罷後,提調若有故,則都承旨以監劑出去,故他承旨替入,而如不然,則本無他承旨替入之規矣。上曰,卿言是矣,古不如此矣。今日朝廷,知古事者,只卿與金奉朝賀矣,近日筵體,不如古者多,卿旣在相職,每事糾正,宜矣。晩曰,小臣俄已仰達,而幾年停廢之餘,復行講筵次對,群下莫不欣聳感歎,旣停之後,亦莫不抑鬱矣。於國事,將奈何?堂箚亦上,而批答尙不下,尤爲切悶矣。上曰,儒臣有故事,而亦無可答之辭矣。儒臣久無而今則濟濟,久廢之餘,如暮歸觀獵,復行月三之講,而亦多有不見面者矣。拓基曰,次對講筵之有益國事,當如何耶?上曰,述編亦云,而先儒曰,莊敬日彊,安肆日偸,予於日前,爲次對講筵之時,則氣似差勝,一自停廢之後,氣反不健,是知古人之言,誠不欺矣,昨年以後,尤無可言,而一心在宗國矣。拓基曰,朝野相顧憂歎,講筵次對復行然後,民情可安矣。上曰,決難行矣。拓基曰,下敎,決不宜若此矣。上曰,左相則不欲見之,領相則幾年後初見,而又爲困我矣,停廢之後,心雖鬱鬱,此心則彼蒼降臨矣。上曰,昔年耳目之官,亦有陳章規勉之事,而今則無之矣。拓基曰,此誠群下之罪也。但丁酉代理時,可奏於小朝者,上書於小朝,可奏於大朝者,上疏於大朝矣,今則章奏不入於大朝,故大朝政令之間,設或有可陳之事,廷僚之不得上疏,今已十年矣。朝臣亦豈無一得之見,而章稟不得上,無以指陳,因循不言,已成規例,殿下,今若許令三司,陳章於大朝,則亦當有規勉睿德者矣。上曰,左相入對東宮後,承旨尹東昇,以有下令爲稟,而予豈以一下令,復行次對講筵乎?拓基曰,聖敎之下,不敢屢陳,而東宮下令,入覽,好矣。晩曰,臣其日入對東宮,多有陳勉,而東宮亦悚懍罔措,以何以爲之下令,而必也文字悔過然後,可矣爲敎,臣亦曰,今番則必誠實爲之然後,可以感回爲奏,東宮下令,比前大異,若入覽則可以俯悉,而臣亦以不擇文字,惟以誠實爲務,仰奏,東宮遑遑罔措,末以誓心二字,書之矣。上曰,昨冬亦有下令矣。拓基曰,臣竊念其時,殿下若執手流涕,從容下敎曰,四百年宗社之托,將如之何,則豈不好耶?晩曰,再昨入對,則悔悟實多,下令之際,不隱闕失,臣雖未盡誦,略記大槪奏達,何如?上曰,奏之,可也。晩誦奏下令中句節,拓基曰,東宮下令,命入,何如?上曰,若入之,則似當頒布,初不如不入矣。拓基·晩嗚泣曰,實出於止慈之聖德矣。拓基曰,俄承群下不規之聖敎,莫非臣等之罪也。賈誼有言,輔太子以擇正士,爲先春坊擇擬,甚好,而今有五闕,只有弼善一人,闕員差出,似宜矣。上曰,鄕人質樸者,反勝於京華矣。仍命書傳敎曰,春坊不備云,待開門政官牌招,以在京無故人擇差,兼司書申思運,姑爲遞差,其代一體擧行。上曰,卿等入侍時,慈聖,每以若聞卿與金奉朝賀入來,則肅拜單子必取覽,爲敎矣,今日見卿,一倍愴然矣。拓基曰,今承聖敎,臣亦追思,不覺於悒矣。晩曰,多有時急民事可悶者,而年分事目,尤緊矣。戶判·藥房則行公,而本職,上書承批後,尙未行公矣。上曰,戶判撕捱,過矣。晩曰,其言以爲,若以副司直出入藥院,則雖不憚顚仆,而戶判,決難行公云矣。上曰,兵判旣已行公矣。若牌招則必違牌,不如使之行公矣。仍命書傳敎曰,今聞一戶判以藥院其雖謝恩,本職不爲行公云,其涉過矣。度支緊任,豈可曠焉?年分事目,亦未擧行,從重推考,旣已謝恩,復何牌招?其令卽爲行公。又命書傳敎曰,修撰鄭晩淳,文學柳觀鉉只推。拓基曰,前日疏批中敬憚二字,萬萬悚懍。自古人臣之見敬憚於君上者,其德望勳業,果何如,而批旨如此,欲陳疏請改而未遑,冒沒入肅,改下伏望。上曰,卿當不負予矣,以稱塞爲意,宜矣。李領府事爲賓客時,亦曾敬憚矣。拓基曰,卄五次對近,而下敎如此,勿以次對爲名,而臣等與諸宰中欲稟職事者,來待,則似好矣。上曰,若有時急民事,則當爲之,而若以次對爲名,則難以行之矣,不必以備局諸宰爲名,而只擧某某而求對,可矣。月三講筵,由於追慕,三講不復,則豈可先行次對耶?拓基曰,不必以講筵爲名,而召見儒臣,亦宜矣。上曰,古書熟講,宜矣。中庸復講則有覺得處,今番講心經則亦好,而無踰於中庸矣,以心經書,觀之,眞西山一生工夫,可見矣。古語云,升高自卑,行遠自邇,東宮,若講自省編則好矣,續常訓,亦可觀矣。拓基曰,聖敎至當,當言之於春坊官矣。上命少退,更命入侍,上曰,元良早多病,可悶矣。拓基曰,東宮元氣,雖實,濕痰甚多,氣稟亦似虛矣。晩曰,聖慮出尋常萬萬,必有思量之道矣。拓基曰,東宮氣稟,凝遠沈厚,有持重之德,雖或有一時過差,若下諄諄面諭,則必有廓然開悟之道,臣之所竊望者,如此矣。仁孫曰,大臣入對時,臣以持公事入對於東宮,而大臣仰陳筵敎,睿悔藹然,惶蹙罔措之意,溢於辭令矣。上曰,然則文何如是耶?拓基曰,大凡文章,各隨姿稟,雖以我朝言之,新豐府院君文章,稱以東方之大提學,而前輩評其文,以爲祭文則無惻怛哀悼之意,疏章則少委曲懇篤之意,以此見之,爲文之難,誠如是矣。拓基又曰,此時時氣甚悶,各別愼護,伏望,臣前日待罪藥院時,亦有陳達矣,夕水刺尙未進御,臣等當退,而聖躬保護爲緊,湯劑連爲進御,伏望。拓基顧謂晩曰,卄四則國忌齋戒,卄五則正日相値,以卄六求對,似好耶?上曰,民事爲重,方在衰麻之中,而亦爲引見,雖是國忌,亦何所拘乎?拓基退出時,上曰,領相今年,幾何耶?仁孫曰,六十八歲矣。上曰,領府事,今年,亦幾何耶?仁孫曰,六十七矣。上命書玉堂箚子批答訖,仁孫曰,臣有所懷,惶恐敢達矣。月三講筵之復行,由於出天之孝思,臣在外聞講筵之復行,衛武公典學之聖,臣嘗欽仰萬萬矣。講筵停止後,在廷臣僚,孰不抑鬱?堂箚入啓,今已多日,臣等方顒望兪音,而今奉覽批旨,抑鬱之極,不知所達。上曰,承旨之父,亦必聞而喜之矣。仁孫曰,臣父子相對欽頌矣。上曰,李得宗,亦羨今日儒臣矣。仁孫曰,臣亦嘗待罪玉署,每夜對,夜分罷歸,本署上下番相對欣欣,若有所得矣。臣亦未及見經筵盛事,其所欽羨,今日儒臣,無異於李得宗矣,今日批下後,非但諸儒臣抑鬱,臣等亦忝在經筵官之列,抑鬱之懷,與諸儒臣無間矣。上曰,豈無爲之之時乎?諸臣以次退出。
八月二十二日酉時,王世子坐德成閤。領·左相請對入對時,領議政兪拓基,左議政申晩,右承旨元仁孫,假注書朴道天,編修官閔塾,記事官李海鎭以次進伏訖。拓基曰,睿候,若何?令曰,無可言矣。晩曰,臣再昨入對矣,今則睿候,似有加矣。令曰,泄便無算,而今則時有血痢矣。晩曰,似是過費睿慮之致矣。拓基曰,臣初入筵席,他無所陳,而以次對講筵復行事,縷縷陳請,未蒙允許矣。臣等以次對講筵若不復行,則民事可悶,爲請,則大朝,以若關民事者則當召見,有司之臣,亦可求對,而講筵次對,則難以復行,爲敎,下情誠甚悶迫矣。晩曰,再昨下令,臣誦句節,又陳邸下於下令之時惶悚罔措之意,則大朝以爲,入覽則必頒布中外,初不若不入,爲敎矣。拓基曰,天心不豫,邸下務積誠意,期於感回,臣竊伏望,且有區區所懷,敢此仰達矣。臣雖未入侍胄筵,而伏聞宮官之言,則邸下天姿之卓越前古,臣嘗欽頌矣。近來聖心不豫,憂迫,何言?邸下自度方寸之間,當有思諒者矣,方寸,卽天也,邸下,點檢某事爲過,某事爲失,則必有大覺處矣。俄者大朝,以若入覽則當頒布,不如不覽,爲敎,此實出於止慈之至德矣,臣等聞來,不覺感淚交逬矣。臣立朝四十五年,歷事三朝,豈敢有隱乎?令曰,所奏切實,當銘念體行矣。晩曰,下令,大朝旣不入覽,姑爲還入,字句間如有未盡處,則更加睿思以俟之,似好矣。仁孫曰,下令,大朝旣不入覽,則一時封安於啓板,誠爲未安。還納,何如?令曰,依。諸臣以次退出。
上在昌慶宮。常參以代理停,經筵停。
李泰和達曰,明日國忌齋戒,再明日正日,二十六日正日,此三日常參,頉稟。令曰,知道。
又達曰,大司憲元景淳,執義金元行,掌令李養源在外,李厚達引避退待,持平權相龍在外,金蓍耉牌不進,今日以監察茶時之意,敢達。令曰,知道。
南泰著,以都摠〈府〉意啓曰,今日入直內三廳武兼·禁軍及軍兵等,中日習射,請出標信。傳曰,知道。
蔡濟恭達曰,同副承旨尹東昇,今日不爲仕進,卽爲牌招,何如?令曰,依。
李泰和達曰,憲府連日監察茶時,諫院許久闕達,俱涉未安。兩司除在外外,未肅拜人員,竝卽牌招,何如?令曰,依。
以李司諫院李壽德持平金蓍耉等牌不進罷職令旨,令于李泰和曰,推考徽旨捧入。
南泰著,以都摠〈府〉言達曰,副摠管黃景源以漢城府左尹,本府坐起,今日晝仕出去,而逐日赴坐,煩達未安,依例入番間,除草記往來之意,敢達。令曰,知道。
蔡濟恭啓曰,吏曹判書李宗白再牌不進推考傳旨,今方捧入,而陵官差出,一時爲急,不當更請牌招,而一日三牌,有傷事體,何以爲之?敢稟。傳曰,更爲牌招。
元仁孫,以侍講院言達曰,本院下番,連日闕直,事甚未安。新除授說書洪樂純,由限已過,卽爲牌招入直,文學柳觀鉉,旣有只推之命,亦爲牌招察任,何如?令曰,依。
以文學柳觀鉉,說書洪樂純等牌不進罷職令旨,令于元仁孫曰,竝推考徽旨捧入。
有政。吏批,判書李宗白陳書入達,參判沈星鉉式暇,參議韓光會進,行都承旨蔡濟恭啓事。以李星慶爲輔德,具允鈺爲司書,李錫祥爲兼弼善,金鍾正爲兼司書,李徽中爲吏曹佐郞,李普中爲聞慶縣監。兵批,判書申晦病,參判具允明病,參議朴師訥病,參知李重祜入直進,右副承旨南泰著進。副司果任㻐單付,僉知單沈潭。
蔡濟恭啓曰,吏曹判書李宗白,書批已下,陵官差出,一時爲急,更卽牌招擧行,何如?傳曰,允。
吏曹口傳政事,以趙德成爲懿陵參奉。
吏曹判書李宗白書曰,伏以臣以無似,猥膺聖眷,待罪民部,業已周歲矣。千乘治賦,亦豈不重,而簿書期會,筋力奔走,猶可以少效塵露之報,因仍盤礴,徒費廩粟,日夕悚懍,譴何是俟,不意玆者,遽有天官特授之命,驚惶震越,歷屢日而靡定也。竊以冢宰之職,爲六卿首,銓衡人物,進退庶官,其位望之隆,責任之重,決非人人所可僥冒。況臣庸愚衰劣,最居人下,天日之明,夫豈不臨照,乃於人望之外,有此誤恩?微臣冒濫之愧,固不暇言,而其奈上累則哲之明,下貽淸廟之羞,何哉?此則自有物議,惟宜恭竢,而若臣區區微諒,曾有成戒,權要之地,矢心自劃,淵氷之懼,怵焉在中,今若憑藉寵靈,貪饕榮利,惟事兜攬,喪失素守,則臣雖昏迷,亦所不敢爲者也。連以陵官·春坊差出,兩日之內,嚴召荐降,而反覆思量,末有承膺,甘自陷於違慢之科,論以邦憲,罪合萬死,玆敢披瀝肝膈,冒死陳籲。伏乞离明,俯垂諒察,亟遞臣新授銓職,以安微分,仍令重勘,以肅朝綱,不勝幸甚。答曰,覽書具悉。卿其勿辭,從速行公。
上在昌慶宮。常參以代理停,經筵停。
景宗大王忌辰齋戒。
大朝親傳香罷後,政院·玉堂·藥房口傳問安。答曰,知道。
李泰和達曰,憲府連日監察茶時,事甚未安。除在外·引避退待外,持平金蓍耉,卽爲牌招,何如?令曰,依。
元仁孫,以侍講院言達曰,本院下番,連日闕直,事甚未安,文學柳觀鉉,說書洪樂純,旣爲只推之命,卽爲牌招,推移入直,新除授兼弼善李錫祥,亦爲牌招察任,輔德李星慶,時在京畿龍仁地,司書具允鈺,時在京畿楊州地。書筵入番事緊,竝斯速乘馹上來事,下諭,何如?令曰,依。
又以侍講院言達曰,今日師傅相見禮時,宮官不可不備員,而新除授司書具允鈺,自鄕纔已入來云。卽爲牌招,以爲備員進參之地,何如?令曰,依。
南泰著,以兵曹意啓曰,禁軍賞試射時將校以上沒技人,依各軍門例,別單書入,禁軍以下沒技人,源單中依例懸註以入之意,敢啓。傳曰,知道。
領議政兪拓基,左議政申晩相見禮罷後,依下敎來待,戶曹判書李成中,亦爲來待之意,敢稟。傳于李景祜曰,來詣明政殿後,以承言色口傳下令于大臣曰,相見禮爲之事,命下,而余病如此,何以爲之乎?下令事,勿爲屢達,以致聖心之激惱也。口傳以達曰,相見禮,旣有卽行之特敎,則睿候,雖方未寧,恐不可不强行,下令事,勿爲屢達,謹當奉行矣。令曰,然則當依爲之。
元仁孫,以奉常寺官員,以都提調·提調意啓曰,東籍親耕田所種小豆皮稷等穀,今八月二十五日間,當爲成熟之意,敢啓。傳曰,攝刈。
持平金蓍耉達曰,掌令李厚達,以臣於昨日路上人擾之中誤犯大臣前導,至有陪隷之囚禁,此雖出於倉卒不及周旋之致,而大臣犯路,在法應罷。況身在浩從之列,陪隷不免政府之囚治,則其不可苟冒於職次也,決矣。宜卽自列,而昨値日暮,今始來避,所失尤大,引嫌而退,路逢大臣,不卽回避,下吏見囚,未免損體。請掌令李厚達遞差。答曰,依達。
八月二十四日辰時,上御涵仁亭。親傳香入侍時,行都承旨蔡濟恭,左承旨李景祜,右承旨元仁孫,左副承旨南泰著,右副承旨李泰和,同副承旨尹東昇,假注書朴道天·鄭彦暹,記事官柳萬健·李海鎭以次侍立。傳香罷後,藥房提調李成中曰,聖候,若何?上曰,一樣矣。成中曰,湯劑煎入進御,伏望。上曰,進之。上曰,提調獨來乎?東昇曰,然矣。上仍坐版位,命書傳敎,書畢,濟恭曰,臣待罪編次,故惶恐敢達矣。傳敎中數句語,抹改,何如?上曰,古則雖一篇綸音,皆構思而後,書之矣,今則每不思量,而臨寫呼之,若構思則反有艱澁之患矣。上曰,承旨之言,是矣,刪改,可也。儒臣持自省編御覽件,來詣于集賢門事。榻前下敎,諸臣以次退出。
八月二十四日午時,上御崇文堂。儒臣入侍時,左承旨李景祜,副校理李海重,修撰李彦衡,假注書鄭彦暹,記事官柳萬健·李海鎭以次進伏訖。上曰,古則召對,亦有讀書之規矣,卽今玉堂濟濟,而予無以講讀矣,此書有內外篇,而只講內篇者,爲其自修也。上讀序文訖,海重繼讀,彦衡又繼讀,上曰,以三復蓼莪之意,下文予當復讀矣,此乃予之自作而自讀,猶自炊飯而自食矣,此予正書,而以今觀之,則可謂過矣。上曰,昔聞慈聖之敎,則召對則讀書聲音,比法講差小矣。上曰,復講後坐校椅,故脚部似勝於前,而此後則旣停講筵,必不坐交椅矣。海重曰,下敎若此,臣誠悶鬱矣。講筵,幾年後更設,而遽命停止,臣等之抑鬱,當復如何哉?此與不入無異,講規依前設行,千萬伏望。景祜曰,臣未見法講盛儀,而聞復講之命,竊幸獲覩盛儀,而遽有停止之敎,臣與玉堂·諸臣,共爲歎恨,而儒臣之言,誠然矣,復講復次,此乃吾東太平萬世之基矣。彦衡曰,頃日箚批,辭旨鄭重,臣等不勝惶感,而本事未蒙允許,抑鬱之忱,與前無異矣。上曰,當以自省編連爲進講,而講筵則決難復行矣。海重曰,自省編固好,而旣有定式,且有所定冊子,則以此依前進講,是臣等區區之望。彦衡曰,雖以自省編進講,而召對依前設行,則豈不好耶?景祜曰,若只命儒臣入侍,則雖持入中庸,臣等之抑鬱,與前無異矣。上曰,中庸·心經·夙夜箴,已藏匣,而法講更設,則吾東之幸也。雖不爲法講,自省編,當連爲進講矣。命書之曰,如此之時,師傅相見禮遲滯乎?卽爲相見禮後入侍。出榻敎入侍承旨,進往懿陵奉審後,入來入侍事。榻前下敎領左相·戶判入侍于恭默閤事。榻前下敎諸臣以次退出。
八月二十四日申時,上御恭默閤。領左相·戶判·摘奸承旨同爲入侍時,領議政兪拓基,左議政申晩,戶判李成中,左承旨李景祜,假注書鄭彦暹,記事官柳萬健·李海鎭以次進伏訖。上曰,中官不知設方席,駭然矣,不爲設席,當該中官,令該府處之事。榻前下敎上曰,陵奉審,先奏,可也。景祜曰,陵上殿閣·碑閣奉審則無頉,祭物亦爲精備,諸執事無頉矣。拓基曰,日氣漸寒,湯劑連爲進御乎?上曰,服之矣。晩曰,寢睡之節,水剌進御之道,亦何如?上曰,一樣矣。拓基曰,俄行相見於東宮,而元孫氣候,何如?講學之道,不可忽矣。晩曰,丸劑連爲進御乎?日氣漸寒,此正進御之時矣。上曰,雖不服藥而氣漸勝矣。上曰,聞鴻聲則予心難抑矣,秋風起張翰思江東,此之謂也。今日傳香罷後,有傳敎,而因承旨所奏,雖不盡意,而召見儒臣,講自省內編,外人則必曰,明日爲講筵云矣,此不知予心者,召見卿等而欲諭之矣。講筵,非予無端停止矣,予在春宮時,不見春坊僚屬,則心甚缺然矣。僚字之意,有僚友之義矣。上曰,今日召卿等者,欲知戶判之行公與否,而民事誠極悶迫矣,民事之甚急者,予或召見卿等相議,而至於次對,決不爲之矣。拓基曰,聖慮之煩惱,莫如近日,先思保護聖躬之道,千萬伏望。晩曰,近日過用聖慮,如是憂惱,臣等之焦遑,當復如何哉?拓基曰,講筵次對,復爲竝行,一以爲寓懷之道,一以爲治民之方,昨日下敎,以忘之爲敎,此實出於聖上治心養性之工矣。前旣追慕而復行講對,群情莫不欣悅矣,今又口奏而更設講對,則陟降,亦豈不悅豫乎?晩曰,有下敎事則召見相議爲敎,而終不復行講對,則國事誠爲悶迫矣。拓基曰,以相見禮,宮官濟濟,而書筵不敢稟行。晦曰,亦是小朝次對日次,而旣不行大朝次對,則臣等,亦不敢仰請於東宮,而東宮亦豈可行之乎?上曰,此則過矣。書筵,元良應行之事,豈以講筵之不復行而停廢耶?拓基曰,閭巷亦有勸課甚嚴之父兄,則後來雖不督過,而子弟終身畏愼,太過者矣。自上至誠溫諭,開導訓迪,今日如此,明日又如此,則東宮,豈不欣悅乎?上曰,此則然矣,予亦知之矣。拓基曰,更加三思,講筵次對,復爲設行,則不勝萬幸矣。臣等出入前席,有以詳知,而外間人情,必至洶洶,幾年停廢之講筵次對,旣行而復停,兩大臣被罪去位,臣等又新卜不知之人,安得不然乎?上曰,人心必如此矣。上曰,年分事目,前戶判爲之乎?成中曰,前戶判已爲節目,故一遵施行矣。上曰,日氣甚寒,或有霜降之慮,而農形,何如?晩曰,晩移秧,似未免成熟矣。成中曰,前戶判,示年分事目於領左相,而右相則姑未相見,明日商量入達後,當頒布矣。晩曰,水沈晩移秧給災誠是,前戶判善爲之矣。成中曰,大臣縷縷陳達,講筵次對,特命設行,千萬伏望矣。終若不行,則臣等之抑鬱,當如何耶?景祜俄已仰達,而大朝旣不行講對,則小朝亦不爲兩筵,豈不萬萬悶迫乎?聖上若念及於此,則講對之復行,不待臣等之請矣,大小朝竝行講筵,豈非吾東方太平萬世之基乎?上曰,書筵之不得設行,果合於事理乎?拓基曰,講對復行然後,中外人情,可以鎭定矣。成中曰,講筵爲之,則聖心必有以慰悅,次對爲之,則民事庶可以振刷矣。上曰,以予之心,月三晝講,月三次對,豈不難爲,而三次定式者,好矣。晩曰,衛武公之後,必無之矣。成中曰,三次分排,誠是好事,而至於停廢,則群情之抑鬱,當復如何?景祜曰,大小朝分行六次次對,豈非盛事,而此是前古稀有之事,遽命停止,不能無憾於天地之大矣。命書之曰,噫,今番謁陵,追慕轉深之中,爲軍兵心又悤悤,應行之事,茫然忘了,纔已乃覺,而再昨入侍,欲諭又忘,今日再次見承宣,亦又忘焉,非爲人也。所重若何而若是忘焉,若此而何能做國事乎?今又將忘,語及守侍陵官而悟,恐或復忘,止敎呼寫。噫,月初展謁,將晦乃諭,遙望象設,若今拜焉。明陵守侍陵官,皆已資窮,各熟馬一匹面給,參奉·忠義進止差備,各加一資,資窮者,兒馬一匹賜給,弘陵守侍陵官,竝加資,參奉·忠義進止差備,各加一資,資窮者,兒馬一匹賜給。出榻敎諸臣以次退出。
上在昌慶宮。常參以代理停,經筵停。
景宗大王忌辰。
南泰著達曰,今日持公事入對,而國忌正日,頉稟。令曰,知道。
尹東昇達曰,大司憲元景淳,執義金元行,掌令李養源在外,一員未差,持平權相龍在外,金蓍耉呈辭,今日以監察茶時之意,敢達。令曰,知道。
李景祜達曰,左副承旨南泰著,不爲仕進,卽爲牌招,何如?令曰,依。
傳于李泰和曰,摠戎使·惠堂使之入來,來詣于集賢門。
以文學柳觀鉉牌不進罷職令旨,令于李景祜曰,推考徽旨捧入。
南泰著,以御營廳言達曰,本廳分授二間水門上邊體城頹毁處修築事,前已啓下矣。今月二十六日爲始,修築之意,敢啓。令曰,知道。
修撰鄭晩淳書曰,伏以臣日前諫職,以軍銜下鄕,自速對吏,旋蒙薄勘,方此縮伏訟愆之際,忽伏承館職特除,臣誠惝怳驚懼,不省措窮之所也。噫,臣家世受國恩,而又濫通朝籍,猥蒙抆拭,毛髮頂踵,莫非洪造,圖報一念,炳然如丹,朱馬策使,筋力奔走,惟當生死向前,不敢爲一毫規避之計,而至於三司三議之地,自劃有素,曾於諫·憲兩職,被罪爲期,不敢膺命者,蓋臣於言論風采,萬萬蔑如,決不足以當是任故耳。此則儕友之所見諒,通朝之所共知,而今此瀛館淸選,其爲言責之地,視臺閣固無異同,而治經史備顧問,則職位,反又重焉,苟非其人,不可濫叨也,決矣,而顧臣則言論之巽軟,固自如也,學術之鹵莽,尤有甚焉。今若猝變素戒,冒沒承膺,則前後逕庭,本末顚倒,其將爲無着落之人,一身廉愧,姑置勿論,衆人嗤點,當復如何?區區株守,猝難變改,金華一步,便成鐵限,嚴召之下,荐犯違傲,席藁俟勘,無地自容,而若夫目下病情之難强,猶近例讓,不敢煩縷。伏乞睿慈,亟令鐫削臣職,以重榮選,仍治臣逋慢之罪,以肅朝綱,不勝幸甚。答曰,覽書具悉。爾其勿辭,從速察職。
八月二十五日未時,上御崇文堂。惠堂入侍時,宣惠廳堂上洪鳳漢,右承旨元仁孫,假注書鄭彦暹,記事官柳萬健·李海鎭以次進伏訖。仁孫曰,摠戎使,以病不能造朝矣。上曰,注書出去,昨日傳敎持來。臣承命持入,上命承旨讀之。鳳漢曰,宿將被罪,臣姑代斲,而第於武庫事,實有可憫者,今因無端,敢此仰稟。本方加造弓,今方擧行,而從前則以別破陣所捧甲胄及月課米所餘,推移添補矣。別破陣保,則已減四分三於均役之時,甲胄價,則山陵時所用,已引數年條,月課米,則年前,臣以一切不給事,筵稟,今不可自臣更請矣,目下物力,無路拮据,勢將狼狽矣。上曰,必也正名,月課米,一年條給之,可也。出擧條鳳漢曰,甲戌關東詳定釐正時蔘結役之最重處及煙戶錢之入於詳定者,所當變通,而以充代之,爲難,因其邑規而置之矣,頃因左相之建白,臣以從當區劃仰稟之意,定奪,而其所區劃,頭緖多端,今日筵席,適從容,故敢此詳陳。惠廳兩南布子,捧於民則與木相等,而用於京則比木爲半,貢價上下元分數之外,或以三疋,用於米一石之代,故輒歸於各處,請得料理之資,不然則久置庫中,仍作鼠破。今以百餘同,移送均役廳,使之充給於從前布給代之處,計其價送於江原廳,原廳年例劃來兩南米,依三疋代一石米之規,計數因留,其所擧行之道,各廳成節目遵行,則事甚便順,而本道量減之數,亦足相當。但本道上納之數,甚少,而亦無錢條,不可不以均廳各樣上納錢,取補此減給之數,又自本廳,卽爲準報,則京外俱便,而東民之蒙惠實大,謹當以此磨鍊矣。上曰,成節目而爲之,可也。出擧條仁孫曰,雖非臣入侍之時,而左相箚批中孟武伯兩字,必是懿字之誤書矣。上曰,然矣。左相箚批中孟武伯三字,更以孟懿子事。榻前下敎命書之曰,朔祭,孝昭殿親行後,行酌獻禮於徽寧殿,以此分付。出榻敎諸臣以次退出。
上在昌慶宮。常參以代理停,經筵停。
元仁孫達曰,明日常參,取稟。令曰,知道。
南泰著達曰,大司憲·掌令一員未差,李養源,執義金元行,持平權相龍在外,金蓍耉呈辭,今日以監察茶時之意,敢達。令曰,知道。
以承言色口傳下敎曰,權世橚,修撰除授。
蔡濟恭達曰,右副承旨李泰和,今日不爲仕進,卽爲牌招,何如?令曰,依。
南泰著,以都摠府意啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
領議政兪拓基,左議政申晩率稟事,諸宰十員,來詣請對矣。傳于南泰著曰,來詣于明政殿後。
傳于南泰著曰,領·左相,待令于齋殿。
備忘記,副司果金鍾正,修撰除授。
領議政兪拓基,左議政申晩,有稟達事,來詣請對矣。令于南泰著曰,詣閣。
有政。吏批,判書李宗白病,參判沈星鎭病,參議韓光會病,行都承旨蔡濟恭進。啓曰,前領議政李天輔,前左議政金尙魯敍用事,命下矣。所當置處,而領敦寧一窠,他大臣今方見帶,他無相當窠,依例送西之意,敢啓。傳曰,知道。又啓曰,穩城府使·龍川府使,今當差出,未準朔禁軍將,竝擬,何如?傳曰,允。
蔡濟恭啓曰,政廳承旨啓曰,權世橚修撰除授事,命下,而權世橚方帶校理之意,敢稟。傳曰,置之。以金相福爲大司憲,李普觀爲掌令,魚錫胤爲刑曹參判,李奭輔爲漢城判官,李廷壽爲穩城府使,李彦卿爲龍川府使,金勉行爲京畿都事。承文博士李長泰單付,會寧府使鄭益良仍任事,承傳,海運君槤,今加顯祿,弘陵守陵官內官宋獻徵,今加正憲,弘陵侍陵官行副護軍申光宅,今加嘉善,城堞修補加資事,承傳,折衝李明運,今加嘉善,騎芻五中加資事,承傳,副修撰金鍾正除授事,承傳。兵批,判書申晦入侍進,參判具允明入直進,參議朴師訥病,參知李重祜病,同副承旨尹東昇進。啓曰,前領議政李天輔,前左議政金尙魯敍用,送西事,命下矣。所當隨品置處,而領中樞一窠,他大臣今方見帶,判中樞二窠,輔國判書申思喆·李益炡亦爲見帶,申思喆·李益炡,依例降付知中樞,李天輔·金尙魯判中樞下批,而知中樞見闕,只有一窠,一窠則依例作闕下批之意,敢啓。傳曰,知道。判府事二李天輔·金尙魯,知事二申思喆·李益炡。副護軍李彝章·元景淳·柳觀鉉單付,僉知單李廷壽,知事作闕李春躋,副司直李春躋單付。
八月二十六日辰時,上御恭默閤。領左相率稟事,諸宰同爲入侍時,領議政兪拓基,左議政申晩,判義禁李益炡,禮曹判書洪象漢,行司直李昌誼,吏曹判書李宗白,右參贊鄭翬良,戶曹判書李成中,兵曹判書申晦,行司直李益輔,行副司直金善行,開城留守金致仁,行大司成金陽澤,左副承旨南泰著,假注書鄭彦暹,記事官柳萬健·李海鎭以次進伏訖。拓基曰,日氣漸寒,聖體,若何?上曰,一樣矣。湯劑連爲進御乎?上曰,服之矣。晩曰,丸劑瓊玉膏,連爲兼進耶?上曰,亦兼服矣。拓基曰,北道鍾城犯越罪人擬罪奏文,將付於今番節使,掠來物件,事當同爲付送,而所謂物件,諸罪人或火燒或破碎,見在之數,與掠來時,旣不相同,參覈使鳳城會査時,彼中査官亦以爲,贓物若謂之盡無,則事涉假飾,以傳賣行商,換銀花用爲言,似無弊云矣。更査後,彼國回咨以爲,該犯等所分贓物,賣銀花用,自應入官,依乾隆十五年貢使順付之例,解部爲辭矣。以價折定,似不過數十金,使之參酌,依前例入送,何如?上曰,依爲之。出擧條又曰,此卽江原監司沈鏽狀啓也,以爲,每年災傷覆審及校生考講,例以都事擧行,而監司·都事竝行巡歷,實多廚傳之弊,故近年以來,連有道臣兼行之例,而昨年則因朝令,使都事擧行矣,今年則監試東堂,適値秋成之時,若待畢試後擧行,則勢將遲滯,誠有後時之慮,覆審及考講,道臣巡歷時兼行事,令廟堂稟旨分付,爲請矣。年分覆審,可謂時急,而兩科試役,當前待畢後爲之,則必在收穫之後,災實無以區別,竝考講,依狀令道臣擧行,何如?上曰,依爲之。出擧條又曰,此卽忠淸兵使申思彦狀啓也,以爲,道內各年歲抄軍,兵使巡點時,例爲査點,而許多軍額,一時聚點,事涉有弊,丙子丁丑兩年,俱未爲之,今秋巡歷時,依例點視,爲請,本道監司金尙喆狀啓,則以爲,許多軍民,累日等待,弊亦不貲,歲抄軍取點一款,依近例一竝停止,爲請矣,當此秋務尙殷之時,軍兵之累日等待,誠爲可悶。道臣之狀請,實合事宜,依所達,何如?上曰,依道臣狀請施行,可也。出擧條又曰,朔州以邊地府使,又是堂下窠,故多以堂下訓鍊正,當爲營將者,差送,不滿一年,又皆陞遷,將成弊邑,此後改定以堂上窠,似好矣。上曰,左相之意,何如?左議政申晩曰,武臣堂下之初除邊地守令,爲其履歷之捷徑,而數遞之弊,誠如領相所奏,領相之欲以朔州陞爲堂上窠者,蓋出於此,而臣意則無論朔州與渭原等邑,邊地守令,勿以初除者差送,則可杜其厭避數遞之弊矣。上曰,依左相所奏施行,可也。出擧條申晦曰,京兩驛驛卒,逐日待立,爲役偏苦,而若經陵幸,則每有米太題給之例矣,今番幸行時畿驛卒,則自本道狀請米太各一百石題給,京驛卒可矜。與畿驛少無異同,而再經陵行,獨漏其中,不無向隅之歎,似當有一體顧恤之道,依前例戶曹太·惠廳米各五十石,特爲題給,何如?上曰,依爲之。戶曹判書李成中曰,兵判所達,旣有前例,臣雖不爭執,而第前例,或給五十石,或給二十五石,卽今經費枵然,以二十五石之例,擧行,何如?上曰,以二十五石擧行,可也。出擧條又曰,廣州留守李喆輔狀啓,城操後試射放時軍兵中閑良崔光徵·許煋,鳥銃貫三中沒技請賞矣,續典中本府城操試射放,無所擧論,從前,雖有直赴許試之例,法典所無者,不可循例回啓,故敢此仰稟。上曰,特爲直赴殿試,可也。出擧條又曰,慶尙前右兵使趙啓泰狀啓,星州禿用山城軍器中鉛丸一千五百餘箇,火藥四十五斤,鳥銃三柄,鉦二面,金山李再乞入庫偸出,知禮金永順偕往負來,論其首從,再乞爲首,永順爲次,依律梟示爲請。火藥三十斤以上偸出者,依續典所載弓子三十張以上偸出例,論斷事,曾有筵稟定式,今此所失火藥,已過四十餘斤,則首犯李再乞,當依律施行,而永順,旣已隨從區別,則似不當竝施一律,減死定配,何如?上曰,依爲之。出擧條吏曹判書李宗白曰,六鎭守令,固宜另擇,會寧前府使李邦佐罷拿之代,以鄭益良差出,而因御營廳中軍啓下,旋卽見遞矣。益良年紀方壯,且聞曾未往來於六鎭,如此年少武臣,宜使之一見塞北關防,鄭益良仍任會寧府使,何如?上曰,依爲之。出擧條會寧前府使鄭益良仍任,穩城府使,以武臣擇擬事。榻前下敎宗白曰,穩城府使貶下之代,因道臣狀請,今將差出矣。雖是文武交差之窠,以武臣擇擬,亦有近例,下詢大臣而處之,何如?領議政兪拓基曰,近來邊地之窠,甚廣,六鎭·三甲及江邊諸邑與加德·多大等鎭,皆作邊地,必須經此然後,始爲防禦使,以作閫師階梯,故赴任未幾,輒皆思歸,數遞之弊,比前倍甚,不但無擇差之效,而反爲殘民之害矣。穩城則依吏判所達,以武臣擇送,而從今定式,邊地守令·邊將,準瓜前徑遞者,勿論病罷貶罷,勿以邊地履歷施行,則厭避數遞之弊,庶可防矣。宗白曰,大臣之言,誠是矣。上曰,所達誠是,依爲之。出擧條又曰,近來六鎭守令,未準瓜限,多有數遞之弊,邊邑事,誠可悶矣。領議政兪拓基曰,言端旣出,敢此仰達矣。營將之爲任,實爲不輕,而近來爲之者,只欲得履歷而止,故過十朔,則必欲圖遞,此亦可悶矣。左議政申晩曰,營將之十五朔定限,卽續大典所載,而中間或因筵稟,過十朔內移,便成近例矣。第其數遞,誠亦可悶,營將陞資者,依續典施行,以堂上差送者,十朔前勿許遞易,似宜矣。拓基曰,新堂上之以十五朔定限,舊堂上之以十朔區別者,未免壅腫矣,毋論新舊堂上,以十五朔定限,似好矣。上曰,以營將陞資者,依續典擧行,舊堂上亦勿數遞,可也。出擧條戶曹判書李成中曰,正供事體,何等嚴重?上納期限,自有定式,而臣於出仕後,取考各邑納未納,則全未納之邑,至於十餘,未畢納者亦爲夥然,各邑守令之不勤擧行,誠極寒心,而裝發狀例,先枚報於該道監營,則各道道臣之一任置之,不加申飭,亦有其責。三南·京畿·海西·關東道臣,竝推考警責,各該邑守令,則姑觀來月望念,如有終不上納之邑,則依事目論罪之意,爲先嚴飭,何如?上曰,此關紀綱,道臣從重推考,前戶判亦爲從重推考,秋節內終不上納,則當該守令,令營門決杖,可也。出擧條禮曹判書洪象漢曰,向化布給代事,曾已下敎,而均廳,尙無出給之事,本曹員役,久不得上下朔布,誠甚可悶,而向化之永罷終涉,如何,下詢大臣而處之,何如?左議政申晩曰,向化布事,頃因臺臣柳健所奏,有頉給之下敎,而其時,臣亦有所仰達矣。向化人之勿侵軍役,實是朝家優恤之至意,則其所捧之與華人一體全減,終涉過矣。領議政兪拓基曰,向化人性,孫之不爲收布,猶或可也,而至於外外孫之頉給,極爲過矣。上曰,禮曹員役之以向化布給料者,豈不苟艱乎?爲一疋之役後,良民皆蒙實惠,而向化人則本納一疋,獨無所減,豈不冤乎?若是應給之物,則豈以二十餘同爲多乎?領相曰,聖敎至當矣。若是應減之物,則不可以數多而持難,然而忠贊·忠順衛之子孫,皆爲收布,則獨不捧於向化之子孫乎?上曰,初擧條頒布耶?左相曰,擧條啓下後,卽已行會於諸道矣。上曰,旣已頒布則難以收布矣。領相曰,此與華人旣別,且復延及於外孫之外孫,實爲太過,恐不必拘於銷刻之嫌矣。上曰,豈惜數十同木,自歸無信之料,均廳堂上,從重推考,其令卽爲擧行,可也。出擧條大司成金陽澤曰,太學典僕近萬口人命,屢經凶歉,貧窮轉甚,徭役漸繁,而生理漸窘,一豚屠肆,渠輩軀命所關,而無力資辦,勢方倒懸,誠甚矜憫。朝家之軫念典僕,本來優異,去丁酉以後,屢次許貸國錢,使之資生,故甲戌年臣待罪本館時,以此陳達,朝家又許貸給,賴以生活,還納本錢,今亦已久,前大司成金善行,欲請更貸而未果,典僕輩形勢渴急,實有廢屠難保之慮。請依丁酉年例,限四萬兩貸給典僕,以救其窮迫之命,似爲便當,敢此仰達。領議政兪拓基曰,典僕之生計,漸不如前,依前許貸,似好矣。上曰,令備局區劃,可也。出擧條洪象漢曰,先正臣趙憲,有不祧之命,而其奉祀孫尙未得定。蓋其家奉祀,屢次變易,事端甚多,有難容易臆斷,議于大臣稟處,何如?上曰,依爲之。出擧條金致仁曰,昨年以湍·豐·海西民之投屬松都者刷還事,下敎,而其時,臣亦入侍承聆矣。蓋聖意以入籍他邑應役松都者及丙辰御史刷還後還爲投屬之類,爲可駭而有所下敎,取見前後備局關文,則亦以此明白知委,前留守吳遂采,區別其當刷還之類,往復該邑,成冊以送。在本府,雖失許多軍額,彼此爭端則幸而止息,而至於豐德,則成冊之外,勒令刷還者,甚多。臣之下去後,以不當刷還而混入於刷還,稱冤呈訴者,極其紛紜,故取考累式年帳籍,則或自五六十年前,或自三四十年前,連爲入籍,而其祖先,或有數年避寓於豐德者,則自該邑輒謂之豐民而刷還,使許多奠居之民,失所呼冤,是豈當初下敎之本意乎?臣以爲,入籍他邑應役松都者,及丙辰刷還後還爲投屬者,竝依朝令刷還,而或有分籍兩處,以爲趨避之計者,則屬之於時居官,或屬之於入籍久處,又或本是累代豐民而移居於松都者,則亦須限某式年以下,許其刷還然後,方可以永杜爭端,故敢達。上曰,豐德前官,奏之,可也。大司成金陽澤曰,臣於閤外,已與金致仁,有所酬酢矣。豐德流民刷還事,前官在任時,已令面里任,採探修報成冊,故昨冬臣以其成冊,參考帳籍,可以刷還者刷還,而若其不當刷而年代最久遠者,隨其呈訴,皆頉給之,致仁所謂六十年舊民盡刷云者,奏語太過矣。大抵豐德則田役軍役,甚苦重,松都則軍田之役,皆輕歇,且有拔身之路,故民習奸巧,多有兩處入籍之弊矣。且若不計丙辰刷還之類,唯以三式年泛然定限,則丙辰刷還者,自當無餘,而還居松都,恐非朝家申飭之意。上曰,此則金陽澤之言,是矣。致仁曰,臣隨其呼訴,輒考帳籍,何敢以過實之言,仰奏乎?丙辰刷還之類,已皆依朝令擧行,今臣所達,卽指其外移來入籍之類也。且昨年下敎以後,則松都軍役,亦皆準納一疋,更無苦歇之可言矣。左議政申晩曰,松都比豐德,不但軍田之役,苦歇顯殊。且有拔身之路,故人多投屬於松都,今雖刷還,若無定限,則必不無如前之弊,臣意則三式年入籍於松都者,屬之松都,兩處入籍者,屬之本官,以此定式,則似可免紛然相爭之患矣。上曰,領相之意,何如?領相兪拓基曰,左相之言,是矣,以此定式,則可以杜投托之路矣。上曰,以三式年定式施行,而兩處入籍者,不但豐德,無論遠近,使之還屬于本官,可也。出擧條命書之曰,頃者處分,爲家國苦心,而噫,彼兩相,幾年倚任,爲國血忱,其知熟矣。豈可以一時飭勵而曠月乎?前領議政李天輔,左議政金尙魯竝敍用。出榻敎傳曰,文學柳觀鉉許遞,其代修撰鄭晩淳只推除授。出榻敎傳曰,大臣旣已敍用,置處政事,當日爲之。出榻敎上曰,備宰之勦說,大臣之請推,誠是矣,而今番異於次對,勿推,可也。諸臣以次退出。
八月二十六日未時,上御齋殿。領左相入侍時,領議政兪拓基,左議政申晩,左副承旨南泰著,假注書鄭彦暹,記事官柳萬健·李海鎭以次進伏訖。拓基曰,思前日之事,不勝感泣矣。次對講筵,旣行復停,人情之憂慮,臣等之抑鬱,當復如何?上曰,民事國事,誠爲可憫矣。晩曰,聖心之煩惱,愈往愈甚,臣等之焦遑,萬萬難抑矣。上曰,憂悶甚矣。拓基曰,勿爲煩惱聖心,益思調護聖躬之道,千萬伏望矣。晩曰,殿下旣不行講筵次對,則東宮,亦不行書筵次對矣。國事,豈不萬萬悶迫乎?上曰,見注書而思之矣。鄭彦儒,生存乎?泰著曰,方在江上矣。上曰,直矣直矣,廉雅可貴矣。拓基曰,然矣。累典州牧,淸白自持,居常窮餓,前爲臺官,言論風裁,多有可觀矣。上曰,誰之子孫乎?泰著曰,古參判鄭之虎之玄孫矣。上曰,鄭之虎,予不記知矣。拓基曰,古贊成鄭蘭宗之子孫,而鄭蘭宗,諡曰翼惠公,東國名臣,且名筆矣。上曰,鄭蘭宗之予孫,則與會賢洞鄭哥同泒乎?晩曰,然矣。會洞鄭哥,文翼公鄭光弼之子孫,而此泒,其弟昭平公鄭光世之子孫,則分泒不遠而閥閱大家矣。上曰,爲戶長子孫云,然乎?賤臣謂泰著曰,三代戶長,而今爲二十七代矣。上曰,不爲煙堗而居處云,豈不可貴乎?晩曰,不但家貧而然矣,筋力强健矣。上曰,强矣。晩曰,今日入侍,旣非次對,事體苟且矣。拓基曰,閭巷之人,亦有過爲憂歎者矣。上曰,抗之爲人,妖惡矣,世熙亦然,而予於其時亦不知,而彦儒曰,殿下見欺於此輩矣,亦直矣。上曰,東宮連爲書筵乎?晩曰,連爲召對,而今日則以續常訓進講云矣。上曰,春坊入直,誰也?晩曰,閔塾·洪樂純矣。上曰,洪樂純爲注書時,予見之,爲人可佳矣。晩曰,然矣。上曰,今雖霜降,秋事必無害矣。拓基曰,今則已至成熟,必不爲害矣。上曰,年分事目,已爲頒布耶?拓基曰,然矣。上曰,明年祔太廟,爲庭試乎,爲別試乎?拓基曰,前規爲別試矣,今出科擧言端,故敢達矣。我國取人之法,旣不以三德六行掄選,只取雕蟲小技,而近來場屋,連出箴銘頌賦,倖門大開,科甲之僥倖,未有甚於近日,必出表策然後,庶幾得人矣。上曰,近來則不作表乎?拓基曰,臣亦早竊科第,故無表工,前後只作四首矣。上曰,鄕儒則全無表工矣。晩曰,鄕儒之能文久屈者,亦有表工矣。春坊上下番入侍事。榻前下敎閔塾·洪樂純進伏,上曰,春坊,今日講何書耶?閔塾對曰,講續常訓矣。上曰,元良讀之乎,春坊讀之乎?對曰,臣等讀之矣。上曰,文義乎?對曰,遠法堯·舜,不如近法祖宗,大朝暮年勤學勤政之盛德,逈出百王,邸下仰體聖意,各別勤勵之意,仰達矣。上曰,近日幾次入對乎?對曰,連日入對矣。上曰,下番有規勉之語乎?樂純曰,臣以敬天愛民等語,仰達曰,此內大朝親製,垂訓後昆,而直與典謨,相爲表裏,邸下仰體之意,陳達矣。諸臣以次退出。
八月二十六日申時,王世子坐德成閤。領左相請對入對時,領議政兪拓基,左議政申晩,左副承旨南泰著,假注書鄭彦暹,記事官洪樂純·李海鎭以次進伏訖。拓基曰,日氣乖常,睿候,若何?令曰,一樣矣。晩曰,大朝命春坊入侍,邸下知之乎?令曰,有何下敎耶?晩曰,大朝以春坊之所陳文義,太爲泛然,爲敎矣。拓基曰,大朝之煩惱聖心,愈往愈甚,臣等之煎灼焦慮,萬萬難抑矣,邸下務積誠意,益加勉勵,亟回天心,千萬伏望矣。令曰,頃日過相見禮後,重感寒疾,氣甚不平矣。拓基曰,大朝七旬暮年,孝昭殿祭奠,每每親行,一未嘗闕焉,邸下仰體聖意,必須親臨,宜矣。晩曰,大朝深慮邸下之患候,過爲憂念。伏望保嗇自愛,以慰大朝惟疾之慮,痛自刻責,以爲感回天聽,慰安聖心之道。令曰,大臣之言,誠是誠是矣。曷敢不盡誠爲之乎?諸臣以次退出。
上在昌慶宮。常參以代理停,經筵停。
下直,訓戎僉使金光宇。
元仁孫達曰,明日常參,取稟。令曰,停。
李泰和達曰,大司憲金相福,執義金元行,掌令李養源·李普觀,持平權相龍在外,金蓍耉呈辭,今日以監察茶時之意,敢達。令曰,知道。
藥房提調李成中,副提調蔡濟恭啓曰,伏未審夜來,聖體調攝,若何,憊眩之候,寢膳之節,亦何如?湯劑貼數,已盡於昨日,臣等卽與諸御醫入侍,診察聖候,議定繼進當否,爲宜。臣等不任區區憂慮,敢來問安,竝此仰稟。答曰,知道。氣則一樣,湯劑五貼,加劑以入,後日次入侍,宜矣。
南泰著達曰,新拜行判中樞府事李天輔,時在京畿楊州地,行判中樞府事金尙魯,時在果川地,上來事,依例遣史官傳諭,上來時給馬事,本道監司處下諭,何如?令曰,依。
元仁孫,以侍講院言達曰,本院新除授文學鄭晩淳,除拜之下,不爲出肅,卽爲牌招察任,何如?令曰,依。
又以禮曹意啓曰,卽接恭陵·順陵·孝章墓官員聯名所報,則陵內虎患特甚,白晝橫行,咆哮肆惡,不但紅箭門內蹤痕狼藉矣,昨日入番軍,囕殺於齋室至近之地,陵官奉審巡山之節,不得任意爲之,急速變通云。陵寢至近之地,虎患若是狼籍,至於囕殺人命於齋室至近之地,聞甚驚駭,卽令該軍門發遣軍校,期於捕捉,何如?傳曰,允。
南泰著,以訓鍊都監意啓曰,因禮曹草記,恭陵·順陵·孝章墓有虎患,卽令該軍門發遣軍校,期於捕捉事,允下矣。都監善放砲手二十名,將官率領,卽爲發送之意,敢啓。傳曰,知道。
又以兵曹言達曰,今八月二十六日禁衛軍金千傑稱名人,自丹鳳門入來,差備門外擊錚,極爲駭愕。令攸司囚禁治罪,同門守門將朴希胤,常時不能禁斷雜人,以致闌入,亦難免其責,推考,何如?令曰,依。
又以兵曹言達曰,今八月二十七日幼學趙震相稱名人,自敦化門入來,差備門外擊錚,極爲駭愕。令攸司囚禁治罪,同門守門將金允西,常時不能禁斷雜人,以致闌入,亦難免其責,推考,何如?令曰,依。
又以兵曹意啓曰,羽林衛將李廷壽外任,代金佐國改付標受點矣,省記已入,闕內已閉之後,本廳書員來言,金佐國尙未入來,以致闕直云,事極駭然。廳書員不善擧行之罪,自本曹從重決棍,李廷壽旣未替直,仍以李廷壽別省記書入,而兼司僕將金佐國,莫重宿衛,無端闕直。令該府處之,何如?傳曰,允。
李景祜,以內醫院官員,以都提調·提調意達曰,今年冬至使行,貿易唐材中遺儲,有不緊而有裕者,有緊要而不足者,減其有裕而換貿不足,自是前例,今亦就其元數中參酌加減,別單書入之意,敢達。令曰,知道。
南泰著,以訓鍊都監意啓曰,都監從事官未差,代前校理朴盛源,已爲啓下,而方在罷散中,時無職名,依例付軍職,冠帶常仕,何如?傳曰,允。
又以司僕寺官員,以一二提調意達曰,古阜丁丑條分養馬二匹,一匹致斃,一匹來納,而毛色尺量,尤相不同,決非本寺出給之馬,故領納人處推問,則以爲,二匹俱斃於昨冬,而新官到任後,以一匹生存樣,瞞告官家,買得他馬換納的實云,而事係重大,不可率爾請罪,更令本道詳査,則實狀,果如領納人所供矣。國馬分養,事體甚重,當初出給時,旣有毛色尺量之錄送者,則身爲守令,全不致察,至於換納而矇不覺得,事極可駭。後弊所關,不可尋常處之,古阜郡守趙得慶,令該府拿問處之,弄間養飼人等,令本道嚴刑懲礪,何如?令曰,依。
全羅監司狀達,九月朔進上石榴及九月令薦新進上石榴,限內不得封進,惶恐待罪事,令于李泰和曰,勿待罪事,回諭。
忠淸兵使狀達,忠原等官居幼學尹邦彦等爲虎囕死事,令于元仁孫曰,囕死人等,令本道恤典擧行。
前吏曹判書李疏曰,伏以臣,常調蔭吏耳,忝竊科第,未過十年,而超遷資級,遽至八座,此挽近所罕有者也。若其所叨,又輒在於銓衡之地,周歲之間,迭據東西,群議之嗤點,造物之猜呵,姑置不論,每自循省,未嘗不惕然而驚,怵然而汗,殆無所容措者,今玆之簡,又何爲而至哉?臣自聞此命,四體投地,五內失守,直欲逃遁而不可得。噫,此非臣之不幸,實國家之不幸,未知日月之明,何所取於庸陋賤臣也?歷數朝臣,蒙被天地罔極之恩,未有如臣之偏深者,由是感激,不敢自有其身,大小除命,無所辭避而若固有之,殿下不知臣之不肖,乃於物情人望之外,有此萬萬不近似之誤恩,是臣平日行事,必有以掩其醜拙,以期我殿下而致此耳,其罪可勝言哉?臣本無似,屢叨重任,輒皆僨誤,久忝廟議,無一建明,則居官尸素,憒憒無狀,卽聖明之所俯燭,通朝之所共知,而遽然特置於三司之列,四方譏議,已不暇言,而其有累於則哲之明,當如何哉?眞所謂歇後作相天下事可知者也。刺擧之地,宜有駁正之論,而縮伏恭竢,寂然無聞,可惜淸朝公議,不復見於今之時也,情迫于中,不得不冒昧自列。伏乞聖慈,卽許收還成命,改卜賢德,以重輔相之任,千萬幸甚。答曰,省疏具悉卿懇。噫,此何時乎?特卜于卿,意豈偶然?卿以延陽之後,卿兄之弟,昔日欲試于卿兄者,今旋于卿。噫,卿兄之爲國竭忠,予知熟矣。卿之公心事予,一團忠悃,心常歎服者,于今拜相,捨卿誰先?卿其體小子之此意,思先卿之丹心,安心勿辭,卽爲視事,用副小子之望。
持平金蓍耉書曰,伏以日月迅邁,孝昭殿練事奄過,徽寧殿禫制已訖,臣民攀慕,倍切罔極。矧惟我大小朝聖孝出天,撫時靡逮之痛,益復如何?念臣,顓愚蔑劣,百不猶人,倖竊科第,濫通臺籍,頃叨憲職,已出夢外,縮伏鄕廬,措窮無地。睿鑑曲軫,鞶褫旋降,感愧交中,迄今未已,不意誤恩,荐加臣身,柏府前銜,乍遞旋授,數朔之內,除旨聯翩,驚惶怵惕,莫省所由。未知离明,何所取臣,而玷辱名器,不小顧惜,若此之甚耶?繩糾之職,爲任至重,立乎殿陛之中,爭事可否,而上能補衮闕,發乎言議之間,論人是非,而下能正官邪準繩墨,以勵風俗存紀綱,以振頹廢,苟非謇謇之臣諤諤之士,直言不諱,臨事勿撓之節,則固不可濫膺是選也,明矣。臣賤品,庸懦無比,拙陋之見,不足以仰補於治化,巽軟之辭,不足以見重於朝廷,臺閣風采,萬不稱似,揣才量力,承膺無路,適値僚臺引嫌,召牌再下,嚴畏義分,不敢屢違,冒沒出肅,暫赴臺席,跡涉苟容,意在饕榮,笑罵備至,慙恧轉深,盤礴仍冒,斷無是理,抑臣情私,有所萬萬焦迫者。臣之偏母,年迫七旬,素抱痼疾,常時氣息,奄奄綿綴,左右扶將,惟臣隻身,從宦遠游,實非其時。卽接家信,母病危篤,本症之外,又添泄痢,度數無算,眞元大脫,手足浮腫,咳喘兼發,勺水不入,醫治罔效,急脚踵到,催臣歸護,臣自聞此報,心骨顫悖,神魂飛越,歸意促急,按住不得,忙陳短章,徑尋鄕路。伏乞睿慈,亟削臣所帶之職,重勘臣擅行之罪,以便救護,以昭法紀焉。答曰,覽書〈具〉悉。日月流邁,兩魂殿祥·禫奄過,哀慕莫逮,一倍罔極。爾其勿辭,往護母病。
江華留守金相奭書曰,伏以臣,病難供職,冒暴至懇,及承睿答,未蒙矜許,臣愕然失圖,罔知攸處。念臣所患諸症,俱非一時偶感之祟,實是積年沈痼之疾,根委旣深,漸就難醫,已有性命之憂,而其中脚部之痛,尤屬難强。蓋膝骨之間,濕痰注入,漸益凝聚,漸益酸疼,每遇潦暑,便覺有添,自輕非時,麻良之後,十倍增劇,向之筋骨之痲痺者,今則不堪刺痛,向之行步之蹣跚者,今則全未屈伸。委身床簀,作一殭屍,湯丸無驗,鍼罔效,未死之前,將作廢物,此固不足惜,而目下痛苦,實爲耐住不得。第念,所未試者,惟是浴溫一方,而得聞平山地,有溫泉,凡有濕痰者,試之頗有效云,濕痰,是寒症,過溫則散者,理勢固然,以臣此病,豈不欲一番臨洗,僥倖其萬一之效也?一指之屈,千里求伸,常情之所同。況其爲病也,非一指之輕,而其相距又非曠日之程,不過爲水路一息之間,而臣職在居留,身守重地,義不敢擅便行止。臣試溯考前例,則曾在甲戌年間,留守臣申思建,書請沐浴,而得蒙恩許矣。守臣之乞由浴溫,旣有前例,而平山,又不多日往返之地,玆將痰痛之呼,仰控貳極之下。伏乞离明,俯垂矜諒,特賜數日之暇,俾得安意就浴,不勝至幸。答曰,覽書具悉。卿其依所陳往來焉。
上在昌慶宮。常參以代理停,經筵停。
元仁孫達曰,明日常參,取稟。令曰,停。
南泰著達曰,大司憲金相福,執義金元行,掌令李養源·李普觀,持平權相龍在外,金蓍耉受由在外,今日以監察茶時之意,敢達。令曰,知道。
南泰著達曰,羽林衛將李廷壽外任移拜之後,兼司僕將金佐國,改府標受點,而終不入來,致令外任之人,苟然仍直,別省記夜深後始入,金佐國,自本曹雖已草記論罪,而本曹入直堂上,亦難免不能檢飭之失,推考警責,何如?令曰,依。
以文學鄭晩淳牌不進罷職令旨,令于蔡濟恭曰,推考徽旨捧入。
尹東昇,以侍講院言達曰,本院新除授文學鄭晩淳,旣有只推之命,卽爲牌招察任,何如?令曰,依。
南泰著,以都摠府意啓曰,今日入直內三廳武兼·禁軍及軍兵等,中日習射,請出標信。傳曰,知道。
又以訓鍊都監意啓曰,都監分授都城彰義門北邊體城五間頹毁處,今月二十九日始役改築之意,敢啓。傳曰,知道。
尹東昇,以義禁府言達曰,古阜郡守趙得慶拿問處之事,徽旨達下矣。趙得慶,時在任所云,依例發遣府羅將拿來,何如?令曰,知道。
前吏曹判書李書曰,伏以臣之庸陋,百不猶人,雖冗官漫職,猶懼不稱,而猥叨銓地,醜拙畢露,兢兢焉若墜深淵,乃於夢寐之外,忽有此千不近萬不似之新命,臣於此驚惶錯愕,不知置身之所。不得不猥陳瀝血之懇,顒竢聖上之處分,而及奉批旨,又失所圖,臣誠抑塞彷徨,直欲逃遁而不可得矣。噫,相職非可以擬議於臣身者,請略暴其實,以冀离明之照察焉。臣發身蔭路,晩添科第,年紀衰耗,志業銷落,其所自期,惟是浮沈下僚,以守本分而已,親愛之見待者,亦不過如此,蓋以性本迂滯,不適於時用故耳。平生伎倆,無一可取,而過蒙恩造,滾到崇班,臣亦不自知其何爲而致此,每一念至,愧汗沾背,豈意負僬僥以黃鐘,又益之以九鼎之重而莫之恤也。臣自聞此命,憂懼成疾,夜而不寐,反復思量,逋慢而違拒明命之罪輕,冒出而僨敗國事之罪大,此所以寧被鈇鉞之誅,不敢爲承膺之計者也,玆敢罄竭衷曲,冒煩崇聽。伏乞邸下,仰稟大朝,亟收成命,以重鼎軸,以安微分,不勝幸甚。答曰,覽書具悉卿懇。今者枚卜,允協于時,且日昨大朝批旨,辭意鄭重,出尋常萬萬,卿何無感動乎?卿須體大朝懃懇之至意,顧小子雲霓之望,安心勿復控辭,其卽造朝,用副余望。仍令曰,史官往諭。
上在昌慶宮。常參以代理停,經筵停。
自昧爽至辰時,有霧氣。
元仁孫達曰,明日親祭齋戒,再明日正日,此兩日常參,頉稟。令曰,知道。
南泰著達曰,備邊司郞廳來言,今日,賓廳坐起〈日〉次,而大臣俱有病故,不得來會云矣,敢達。令曰,知道。
李泰和達曰,大司憲金相福,執義金元行,掌令李養源·李普觀,持平權相龍在外,金蓍耉受由在外,今日以監察茶時之意,敢達。令曰,知道。
蔡濟恭達曰,今日所當持公事入對,而時無公事,頉稟。令曰,知道。
尹東昇,以都摠府言達曰,副摠管兪胄基以禁御中軍軍兵等中日試放事,南別營晝仕出去之意,敢達。令曰,知道。
傳于元仁孫曰,禮判使之入來。
禮曹判書洪象漢,依下敎來待矣。傳于元仁孫曰,禮判·編次承旨來詣集賢門。
領議政兪拓基,左議政申晩有稟達事,來詣請對矣。休紙下
八月二十九日辰時,上御崇文堂。禮判·編次承旨入侍時,禮曹判書洪象漢,行都承旨蔡濟恭,假注書鄭彦暹,記事官柳萬健·李海鎭以次進伏訖。上命書之曰,噫,仙馭莫追,將遇劬勞之月,此懷何抑?其於誕日,朝拜于眞殿,晝行禮于孝昭殿後,躬詣展拜于毓祥宮,少伸此心,令儀曹知悉。道由弘化門,而祗迎等節,禁·御兩營留陣訓局,餘軍留營,竝置之。禁軍三廳各一番,馬軍左右各一哨,步軍五哨隨駕,時刻,以午正三刻爲之。出榻敎同副承旨留待,編次承旨退出後入侍事。榻前下敎上曰,編次,有幾人乎?濟恭曰,有兩人矣。上曰,元仁孫,入於編次中,繼其父而爲之,可也。濟恭曰,書出乎?上曰,無書出之規矣。上曰,禮判先退,莊烈王后·宣懿王后祔廟,科擧等錄考來,更爲入侍,可也。上曰,注書出去,同副承旨偕入。臣承命偕入,東昇進伏,上命讀試券詩賦各一帳訖。上曰,鄭元淳之子,爲之矣。東昇曰,然矣。上命退,諸臣以次退出。
八月二十九日午時,上御涵仁亭。禮判小退,入侍儒臣同爲入侍時,禮曹判書洪象漢,校理嚴璘,修撰鄭光漢,同副承旨尹東昇,假注書鄭彦暹,記事官柳萬健·李海鎭以次進伏訖。上曰,注書出去,領左相招入,可也。臣承命出去,與領議政兪拓基,左議政申晩偕入,待講畢掩卷後,拓基進伏曰,日間聖體,若何?上曰,一樣矣。拓基曰,臣以次對講筵事,頃有所陳達,而未蒙兪音,下情不勝焦菀,今日又相率求對矣。上曰,卿等頃與諸宰求對,而旣已見之,今日又召見儒臣,予何嘗不爲之耶?晩曰,頃日入侍,旣不以次對爲名,三司不入,名目苟且,雖召見儒臣,非講筵非召對,而無節次矣。上曰,常談所謂非僧非俗,實爲苟艱矣。光漢曰,當初復講,旣出聖孝追慕之意,而遽忽停止,今雖召見儒臣,亦非定式,則下情之抑鬱,當如何哉?象漢曰,大臣所奏,其意悲切,若是無益之言,則大臣,豈如是煩復耶?雖難從之事,殿下,何可不從耶?上曰,予已口奏,敢欲陟降乎?此則不可爲矣。拓基曰,更爲改奏而復行講對,則又豈非悅豫陟降之道乎?上曰,此則難矣,入侍承旨,頃承駭然之敎,而不爲引嫌者是矣。此豈引嫌之時乎?領左相曰,聖敎誠然矣,宜不敢引嫌矣。象漢曰,初欲引嫌,故臣以決不敢引嫌之意,言之矣。上曰,慨然者股肱云,而左相亦不深引,若在常時,則雖納命召,亦可,而此時則不可。以此觀之,則前左相之胥命,豈不非乎?拓基曰,臣之無似,忝居此位,上不能開導聖聽,下不能輔翼睿德,致令聖心,煩惱至此,此是臣等之罪矣。上曰,大臣之言,得體矣。晩曰,領相則受任不滿旬日,而臣則忝叨相職,已有年所,顧無一毫裨補,此是臣等之罪也。拓基曰,伏望殿下,深思遠覽,殿中藏書,改奏燎去之後,中外人心,乃可鎭定,而東宮之心,亦有感悟之道矣。嚴璘·光漢齊聲奏曰,願從大臣之言。東昇曰,臣則方在惶恐待罪中,而此非但大臣·重臣·儒臣之言,卽擧國所同然之辭也。殿下俄以都下人心,爲敎,伏願深慮而亟從臣等之請。晩曰,臣於近日,入對東宮屢矣,而每見有惕然悚懍,遑遑罔措之意,早晩必有改悔之道矣。象漢曰,藏書燎去然後,人心可定矣。藏書之後,聖心如是一向煩惱,比如用藥,補之無效則瀉之,瀉之無效則補之,燎藏書復講對,則安知前頭之無效乎?且大臣之言,殿下必先屈意曲從然後,邸下之待大臣,亦有所觀感矣。殿下,不從大臣之言,而欲望東宮之敬聽,豈不難乎?光漢曰,重臣所奏,誠切實矣。東昇曰,殿下藏書殿中,今旣一望,而每對臣僚,悶其無效,今若燎去藏書,復行講對,以觀來頭一望,則雖分毫,想必有益,如是而責勉師傅僚屬,若無導迪之效,則雖施之以不匡之律,而姑先聽從,以觀來效,是臣所望也。象漢曰,言不可若是其質也。拓基曰,臣等屢次陳請,終不蒙允,今番求對,則初欲必得乃已,而今又未蒙兪音,下情不勝抑塞矣。晩曰,言辭拙訥,誠意淺薄,終不能感回天聽,臣等將一請再請,期於回天而後已矣。上曰,然則卿等,將欲爲庭請乎?晩曰,庭請,雖不敢爲,而從當罄渴微誠,期於準請矣。拓基曰,近日日氣,朝夕異候,而孝昭殿朔祭,旣爲親行,徽寧殿酌獻禮,又爲躬行,聖體勞損,當如何?今番則攝行,似好矣。晩曰,孝昭殿禮畢後,徽寧殿雖歷臨,何妨耶?上曰,卿等之言,雖如此,予必欲行之矣。上曰,右相,有動靜耶?拓基曰,昨又上書,已承下答矣。晩曰,似當又爲陳章而出仕矣。命書之曰,前參判鄭彦儒,刑曹參判除授。出榻敎命書之曰,校理權世橚,今聞實恙云,許遞,其代洪樂命敍用除授。諸臣以次退出。
上在昌慶宮。常參以代理停,經筵停。
自未時至酉時,日暈。
李泰和達曰,大司憲金相福,執義金元行,掌令李養源·李普觀,持平權相龍在外,金蓍耉受由在外,今日以監察茶時之意,敢達。令曰,知道。
傳于南泰著曰,傳香後,當祗迎轎子待令。
傳于李泰和曰,禮房承旨入侍。
傳于尹東昇曰,編次承旨入侍。
傳于尹東昇曰,承旨入侍。
領議政兪拓基,領府事李宗城,左議政申晩,有稟達事,來詣請對矣。令于尹東昇曰,詣閤。
南泰著,以御營廳意達曰,本廳分授鷹峯上邊體城頹毁處修築事,前已啓下矣,來九月初一日爲始,修築之意,敢達。令曰,知道。
又以備邊司言達曰,軍餉未捧守令·邊將居末拿問,居二決杖,居三推考,還上未捧,居末決杖,居二推考事,曾有定式矣。取考各道捧未捧狀達,則京畿舊還上居末,仁川前府使宋晉欽,居二,富平府事方泰輿,全羅道舊還上,居末,珍島郡守朴思儉,居二,海南縣監鄭趾新,忠淸新還上居末,懷仁兼任報恩縣監洪緯漢,居二,淸安縣監趙重選,舊還上居末,延豐縣監鄭彦忠,居二,丹陽郡守鄭錫敎,舊軍餉居末,牙山前縣監金恒柱,居二,定山縣監蔡復休,居三,海美縣監李澤,咸鏡道交濟穀居末,穩城府使金永綬居三,鏡〈城〉府使鄭夏彦,居三,明川前府使鄭運一,新還上居末,鏡城府使鄭夏彦,居二,富寧府使沈仁希,江原道舊還上居末,寧越前府使洪鍾海,居二,原州牧使任,統營舊軍餉居末,新昌縣監李彦煥,居二,溫陽郡守沈士希,居三,洪州前牧使兪彦述,文書晩到,禮山李浚等罪狀,竝令廟堂稟處矣。各道及統營軍餉交濟穀未捧居末竝拿問,居二決杖,居三推考,新舊還上,居末決杖,居二推考,文書晩勘邑守令,亦依事目決杖事。至於統營軍餉,則只抄居末,自是事目,而今以居二居三,竝爲抄達者,事涉不察。統制使吳,推考警責,居二居三,勿施,何如?令曰,依。
八月三十日辰時,上御崇文堂。禮房承旨入侍時,右承旨元仁孫,假注書鄭彦暹,記事官柳萬健·李海鎭以次進伏訖。上曰,宗廟·永禧殿·文廟·儲慶宮當於涵仁亭傳香,其餘則當於明政殿月臺爲之,依此擧行,可也。諸臣以次退出。
八月三十日辰時,上御涵仁亭。親傳香入侍時,行都承旨蔡濟恭,左承旨李景祜,右承旨元仁孫,左副承旨南泰著,右副承旨李泰和,同副承旨尹東昇,假注書朴道天·鄭彦暹,記事官柳萬健·李海鎭以次侍立月臺。傳香祗迎罷後,成中曰,日間聖體,若何?上曰,一樣矣。成中曰,湯劑,煎來進御乎?上曰,已服之矣。上步詣孝昭殿,行閣外伏地痛哭,左議政申晩,禮判洪象漢,兵判申晦進伏,涕泣苦諫。上曰,今日國事,可謂寒心矣。近日入直春坊官員,竝施永不敍用之律事。榻前下敎上還御明政殿前閤,儒臣持自省編入侍事。榻前下敎上讀自省編內篇訖,濟恭曰,領議政兪拓基,今方求對矣。上曰,兼史出去,使之入侍。拓基進伏曰,臣昨日入侍,失汗過多,賤疾復作,故今日不爲入侍矣,聞左相所報,蒼黃入來矣。卽今急務,莫如保護聖躬,深思遠覽,以盡自愛之道。領府事臣李宗城來待矣,領府事李宗城入侍事。榻前下敎宗城進伏曰,臣一縷未絶之前,欲一暴滿腔血忱於殿下之前而死也。臣等之期待我殿下,殿下之平日自期,必在於堯·舜之上,而近日殿下之下敎,多有過中處,臣不勝憂歎矣。聖人之處憂患處變難之道,自有其法矣。上曰,卿獨以予爲非乎?晩曰,未及盡達,使之畢其說而下敎焉。宗城曰,此乃一理,而殿下必欲分而二之,何爲而兩觀乎?臣等之仰達於殿下者,其言如是矣,陳勉於東宮者,亦有其說矣。上笑謂左相曰,卿與之進見東宮,可也。上曰,東宮,自今爲始,限十日日三講,持公事入對等事,一無闕焉,則予當復行講對矣。上命書之曰,旣達于殿,庭燎之前,何回此心,而但追慕講學,何忍仍止?顧今國事,前三後三,次對俱闕,其於民事,可謂罔涯。涕達于殿,庭諭大臣,當觀十日於講學次對,有闊狹之道。噫,予雖衰耗,其當爲有所據之君矣。上又命書之曰,臣下不匡其刑墨。噫,于今之事,豈諸臣之過?然職在春坊僚屬,罔聞免冠泥首集英之擧,卽此一事,可謂亡矣。近日入直春坊,旣達于殿,竝施永不敍用之律。領·左相曰,臣等當仰稟東宮而爲之,伏願還內。上仍還大內,諸臣退還。
八月三十日辰時。王世子坐時敏堂北庭。席藁夕講,入對承旨持公事入對時,左議政申晩,行都承旨蔡濟恭,右承旨元仁孫,同副承旨尹東昇,兼司書李錫祥,翊贊林養浩,假注書鄭彦暹,記事官金鍾正·李海鎭以次進伏訖。王世子讀孟子竊屨大文訖,錫祥繼讀訖,王世子讀盆盛括大文訖,錫祥繼讀註訖。申晩曰,少有才而忌自用者,從古取禍矣。鍾正曰,人君用人之道,亦當取法於此,而知此之人,使勿用,可也。令曰,上番桂坊先退。錫祥·養浩先退,濟恭曰,此廣州留守李喆輔狀達也。仍讀之,讀訖,仁孫曰,此狀,兵使孫鎭民狀達也。仍讀之,讀訖,東昇曰,此義州府尹李思觀狀達也。仍讀之,讀訖,令書判付。濟恭曰,臣惶恐敢達矣。邸下露處庭中,下懷之焦迫罔措,何可盡達?所當卽奏此狀於大朝,而俄伏聞下令於大臣者,不敢遽然求對,而挨到明曉,親祭出次時,以爲陳達之計,則其間極爲遲緩,下情尤極抑塞,下令雖如此,臣等不可不趁卽仰奏矣。元仁孫曰,伏見邸下,席藁庭中,而趁卽仰稟大朝者,乃是臣等分義,下令雖如此,何敢不奏乎?尹東昇曰,雖大臣胥命,喉院不敢一刻遲滯者,以事體之重故也,今臣等,伏見邸下之爲此擧,而不卽仰奏,則臣分掃地矣。俄伏聞下令於大臣者,雖不敢遽然求對,而亦不容一刻遲緩,下情焦迫罔措矣,在臣道理,不可不仰奏矣。令曰,明曉不迂,余之勿令卽奏者,亦有深意,勿爲爭執,可也。錫祥曰,承旨所達之言,道理當然矣,臣等之事,仰稟,爲宜矣。申晩曰,綴宵露處,睿候不瑕有傷乎?臣不勝抑塞矣。李景祜曰,邸下之下令於大臣者,臣等雖愚昧,豈不仰揣,而目見此狀,下懷之焦迫罔措。姑捨勿論,以道理言之,決不當一刻遲緩,趁卽稟奏之外,無他道矣。尹東昇曰,邸下之勿令趁卽上聞者,雖有深意,凡事不須過爲念慮,上下但當各盡其分而已。令曰,余之下令於大臣者,匪計較出害之意,雖微見,亦有思量者,臣分雖當然,承旨不必過爲相持矣。濟恭曰,下令如此,雖不敢更爲煩請,而伏見邸下之在此,淺默終日,臣等誠死有餘罪矣。申晩曰,諸承旨所達,皆出於焦迫罔措之意,所達誠是矣。申晩,仍仰稟持公事承旨先退,令曰,承旨先退,可也。大司諫黃仁儉,司諫李壽德待開門牌招,進參朔祭朝講事,下令。諸臣以次退出。
八月三十日午時,王世子坐德成閤。領·左相請對入對,領府事追後入對時,領議政兪拓基,左議政申晩,領府事李宗城,同副承旨尹東昇,假注書鄭彦暹,記事官金鍾正·李海鎭,兼司書李錫祥以次進伏訖。拓基曰,臣於昨日入侍,失汗過多,賤疾又作,今日親傳香,不得入侍矣。俄見左相所報,蒼黃入來,而大朝前後下敎,未及承聆,使左相陳達而下令焉。晩曰,大朝於孝昭殿行閣外,伏地痛哭,臣等焦遑罔措,涕泣苦諫曰,聖心之焦迫煎灼,何乃至此?伏願聖上,深思遠覽,以盡保護聖躬之道。上曰,東宮限十日日三講,持公事入對等事,一無闕焉,則予當復行講對,爲敎矣。令曰,大朝之聖心,焦灼憂惱,至於此極,莫非余不孝不肖之罪,若有一分感回天聽之道,則何憚十日乎?雖一朔,余當盡力奉行矣。令曰,方欲席藁待罪,以爲一分自盡之道,何如?領·左相曰,下令至當矣。速速爲之,以爲亟回聖心之道。李宗城追後進伏曰,臣久未入對,卽當問候,而有不暇及此矣。聖心之焦迫,至於若此,臣等之煎灼,邸下之憂遑,當復如何?顧問左相曰,大朝下敎,已爲陳白,而有所下令之事耶?左相曰,方欲席藁爲敎矣。宗城曰,下令至當矣。此乃邸下應行之事,不可小緩矣。臣有滿腔所懷,而邸下之此事,不可暫緩,臣等方求退矣,後當求對,盡暴所懷矣。晩曰,邸下席藁露坐,則臣等亦當待罪於集英門外矣。令曰,不必如是矣。錫祥·鍾正曰,大臣之所奏,誠是矣。諸臣以次退出。
八月三十日夜二更,上御涵仁亭。編次承旨入侍時,都承旨蔡濟恭,右承旨元仁孫,假注書鄭彦暹,記事官柳萬健·李海鎭以次進伏訖。上命書讀宋史有感小識,書畢,濟恭曰,邸下今日,席藁待罪,而臣持公事入對見之,故敢達矣。上曰,注書出去,春坊上下番使之入侍。臣承命出來,與上番李錫祥,下番金鍾正偕入。鍾正曰,大臣以大朝下敎,陳達,則下令曰,小有感回天聽之道,則何必十日乎?雖一月,余當奉行爲敎矣。上命書之曰,此時春坊,不可不備,在外輔德許遞,其代,前應敎洪景海除授,經歷尹坊,弼善除授,前兼司書李敬玉敍用,司書除授,前奉敎金和澤說書除授。出榻敎又命書之曰,此時左右史,不可不備,違牌翰林,竝敍用,令該曹口傳付職,牌招入直。出榻敎上曰,昨日領·左相請對時,汝亦入對乎?臣對曰,然矣。上曰,出去,草冊持來。臣承命出來,未及還入,上已步出賓陽門,諸臣退出。
八月三十日夜三更四點,上御齋殿。承旨入侍時,同副承旨尹東昇,假注書鄭彦暹,記事官柳萬健·李海鎭以次進伏訖。上曰,注書入對,草冊奏達,可也。臣一從草冊所書,盡爲誦奏,上曰,承旨亦爲入對於東宮乎?東昇曰,臣亦入對矣。上曰,大臣陳勉之言,東宮下令之辭,未免草率矣。東昇曰,記注之際,盡書爲難,故或未免脫略之患,而大臣所奏,東宮下答,大體如是矣。上曰,注書出去,兩司之在京在外,知而來告。臣承命出來,未及還告,上詣殿中,諸臣以次退出。
八月三十日夜四更一點,上御孝昭殿。朔祭親祭入侍時,行都承旨蔡濟恭,左承旨李景祜,右承旨元仁孫,左副承旨南泰著,右副承旨李泰和,假注書朴道天·鄭彦暹,記事官柳萬健·李海鎭以次陪從。上具翼善冠·視事服,步出賓陽門,至明政殿月臺,乘輿時,命書之曰,兩司之在外,爲今一弊,若此不已,朝鮮將無諫官,可勝寒心?抄選外,在外臺臣及受由臺臣,一竝催促上來,其過限者,直捧嶺沿投畀傳旨。出榻敎命書之曰,莫重擧行之事,矇然不爲擧行,以致停輿,事之寒心,莫此爲甚。當該中官,令該府處之。出榻敎上詣齋室,小頃,詣孝昭殿,行祭罷後,上坐神門外,命書之曰,一時奏錯,固非異事,而關係所重處,則其流之弊,不可不防禦。噫,君臣父子,五倫中二也。吁嗟其間,豈敢曰二曰一?頃者二重臣處分,意蓋深矣,則今日所奏,誠是意外,人君飭勵,宜先大官,領府事李宗城罷職。出榻敎傳曰,雖大臣胥命,其皆稟奏,錄事來言,其豈大臣使之哉?噫,今日三講之命,不過使元良贖愆之意,則雖曰後時,噫,一國儲君,有席藁之擧,則雖有三講之命,席藁之中,豈可講學?春坊宜稟而不稟,持公事入對承旨,目覩而不卽奏,聽聞俱駭,事體寒心。今日入直春坊,入對諸承旨一竝遞差,左副承旨南泰著,下敎之下,不敢分疏,一竝遞差。出榻敎上仍詣徽寧殿,行酌獻禮,命書之曰,徽寧殿當該殿司,當擧行而不擧行,推考。出榻敎徽寧殿酌獻禮罷後,詣眞殿事。榻前下敎酌獻禮罷後,上以乘輿詣眞殿,諸臣以次陪從。
上在昌慶宮。常參以代理停,經筵停,只晝講。
孝昭殿親臨朔祭罷後,大殿,政院·玉堂·朝廷二品以上·六曹堂上·宗親單子問安。答曰,罔極。徽寧殿酌獻禮罷後,大殿,政院·玉堂·朝廷二品以上·六曹堂上·宗親,單子問安。答曰,知道。大殿,藥房口傳問安。答曰,知道。徽寧殿酌獻禮罷後,世子宮·嬪宮,政院·玉堂·口傳問安。答曰,罔極。上詣眞殿後,政院·玉堂·藥房口傳問安。答曰,知道。上還入大內後,政院·玉堂·藥房,口傳問安。答曰,知道。
李泰和達曰,明日常參,取稟。令曰,停。
又達曰,大司憲金相福,執義金元行,掌令李普觀·李養源,持平權相龍在外,金蓍耉受由在外,今日以監察茶時之意,敢達。令曰,知道。
以左副承旨李秀得牌不進罷職傳旨,傳于李景祜曰,推考徽旨捧入,更爲牌招。
傳于李景祜曰,承旨留待入侍。
黃仁儉達曰,卽者議政府錄事來言,領議政兪拓基,左議政申晩嚴敎之下,萬萬震懍,走伏金吾門外,恭俟重誅云,係是大臣去就,敢達。令曰,知道。
李景祜達曰,卽者禁府都事來言,領議政兪拓基,左議政申晩,今方待命於金吾門外,係是大臣去就,敢達。令曰,知道。
黃仁儉啓曰,卽者議政府錄事來言,領議政兪拓基,左議政申晩有罪未勘,轉益惶懍,雖有勿胥命之敎,不敢晏然退去。仍爲待命,還納命召,何以爲之?敢稟。傳曰,命召傳授,勿待命事,遣史官傳諭。
以尹勉憲爲假注書。
李景祜啓曰,假注書尹勉憲,時無職名,依例付軍職,冠帶常仕,何如?傳曰,允。
黃仁儉以侍講院言達曰,本院下番闕直,事甚未安。新除授司書李敬玉,卽爲牌招入直,輔德洪景海,時在京畿楊州地,弼善尹坊,時在京畿廣州地任所,說書金和澤,時在京畿水原地,書筵入番事緊,竝斯速乘馹上來事,下諭,何如?令曰,依。
令于黃仁儉曰,司書李敬玉牌去來催促,使之入直。
以司書李敬玉牌不進罷職令旨,令于黃仁儉曰,推考徽旨捧入。
以江原監司沈鏽狀達,七月令宗廟薦新及八月朔膳鰱魚,時未産出,限內不得封進,惶恐待罪事,令于李景祜曰,勿待罪事,回諭。
九月初一日寅時,上御養志堂。承旨入侍時,右承旨李泰和,假注書鄭彦暹,記事官柳萬健·李海鎭以次進伏訖。上命書之曰,昨朝雖已下敎,觀其景像,不若自治,而乃復自今日限十日晝講後,中下巡晝講次對,當依定式爲之,政院知悉。噫,殿奏注書日記草,何時燎庭乎?良欲無語矣。出榻敎傳曰,承旨有關代,左尹黃景源,參議朴師訥,前承旨李秀得,大司諫黃仁儉除授,牌招察任。出榻敎上曰,大臣所奏,汝之所對相左,汝乃誤書乎?大臣錯對乎?臣對曰,下敎之意,未能領會,不得仰達矣。上曰,東宮下令,誦奏,可也。臣誦達曰,若有感回天聽之道,則何必十日乎?雖一朔,余當盡力奉行,爲敎矣。上命書之曰,注書鄭彦暹,身爲記注之任,昨日光景,若何,則草草記注,已涉寒心,而下問之際,前後異對,幺麼小官,焉敢若此?先汰去,端川府投畀。出榻敎臣蒼黃退出。
同日寅時,假注書鄭彦暹,有投畀之命,假注書臣朴道天,追後入侍進伏訖。上曰,彼注書,誰也?泰和曰,朴道天也。上曰,在京乎,在鄕乎?泰和曰,在京矣。上曰,有顯官乎?臣道天對曰,臣六代祖彝敍以吏曹參判,水路朝天,船敗不還矣。上曰,卽今亦有顯官乎?臣道天對曰,前承旨朴玶,卽臣之族長行也。上曰,以封閉官陞堂上,而以掌令爲之矣。泰和曰,然矣。朴氏多在桃渚洞,而本來稱盛族矣。上命書傳敎曰,明日晝講爲之。上曰,日三講筵及逐日持公事入對,自今日停止事,分付春坊。上曰,政院日記該備然後,日後有可考者,而近來則漸致疎漏矣。兼史爲日記,送于翰林乎?萬健曰,下番兼史爲日記,送于下番翰林矣。上曰,然乎?海鎭曰,然矣。上曰,柳萬健以兼史,頃日次對時,勤渠書之,至坼草冊張而記之,可貴矣。仍命書傳敎曰,近來記注,疎漏莫甚,而上番兼春秋柳萬健,與下番有異,而詳細記注,其涉可嘉。擧直錯枉,人君御下之先務也,旣飭注書,勤者宜奬,令該曹特爲陞敍,以勸日後。諸臣以次退出。
九月初一日寅時,上出萬安門乘輿還內時,左承旨李景祜,右副承旨李泰和,假注書朴道天,記事官柳萬健·李海鎭以次陪從。上乘輿後,景祜曰,日三講筵及逐日持公事入對事,旣已下敎,勿爲還寢,千萬伏望。上曰,予已復講,則不必爲之,而兩筵及五日持公事入對,則自當如前爲之矣。上至仁和門外,命承旨入侍,泰和入侍,上命書傳敎曰,莫重擧行之事,矇然不爲擧行,以致停輿,事之寒心,莫此爲甚,當該中官,令該府處之。上至宣政殿閤外,命承旨入侍,泰和入侍,上曰,俄命停止者,乃日三講筵及逐日持公事入對也,非謂停止兩筵及五日持公事入對也,承旨知悉。泰和曰,旣已下敎,旋命停止,東宮必多惶蹙之心,勿爲還寢,千萬伏望。上曰,若不停止,則非予復講之意,勿爲陳請,退去,可也,東宮書筵,則雖日十講,予不之禁矣。諸臣以次退出。
九月初一日辰時,上御涵仁亭。晝講入侍時,知事申晦,特進官具善復,同副承旨黃仁儉,假注書朴道天,侍讀官李福源,檢討官鄭光漢,記事官柳萬健·李海鎭,武臣洪益海以次進伏訖。記事官鄭昌順·柳敍五,追後入侍,上讀前受音,自十二章至十四章,福源讀新受音,自十五章至十七章,上讀新受音一遍後,上曰,陳文義,可也。福源曰,今日進講是三章,而十五章則以日用內行而言,十七章則以成德受命而言,而十六章,文義最大。中庸,專是論道之書,而第一章及費隱章後,始有此章,此章文義,雖包於費隱之內,而體物而不遺者,道不可離之義也。不可度思矧可射思者,愼其獨之義也。此可見道體之充滿天下,無處不在,而末以誠之不可揜,結之,誠之一字,非但此章之第一義,乃是此書之第一義,此一字體念,是臣區區之望也。光漢曰,中庸宗旨,是一誠字,而誠字則始見於此章矣,誠意正心之效,推以至於治國平天下,此等處,正宜深念矣。上曰,所陳切實矣。光漢曰,大德必得其位,必得其壽兩句語,御製序文中已發揮,而若以祿與名,言之,雖卽今景福茂臻,令聞孔昭,而於此二字,則常謙謙不有,必存如不足之念然後,祿與名,可以厚且大矣。上曰,所陳好矣。然此章則予言之,每爲愧矣。上曰,大學,多誠字矣。晦曰,中庸言誠字處,止此矣。上曰,參贊官,曾經儒臣,陳文義,可也。仁儉曰,傳曰,不誠無物,旣稱鬼神之德,而末乃以誠字爲言者,非此誠則無以格神故也。上曰,所陳誠然矣。齋明盛服,而若無誠,則豈可格神耶?晦曰,齋明則是表著者,而誠則在其中矣。仁儉曰,鬼者,陰之靈,神者,陽之靈,誠若感應,則洋洋如在,卽爲一理矣。上曰,此所謂理一分殊者,而理則同矣。福源曰,以人呼吸而言之,則呼爲陽,吸爲陰矣。仁儉曰,以天地之氣而言之,則呼爲春夏,吸爲秋冬矣。上曰,儒臣之言,然乎?仁儉曰,儒臣之言,是矣。福源曰,二氣之良能云者,程·朱後始出,而鬼神之稱,則自古蓋有之矣。上曰,神之爲德者,何也?福源曰,德者,卽是性情功效之謂也。上曰,性情功效者,何也?福源曰,卽是鬼神之功效性情也。晦曰,專謂造化而言矣。上曰,今乃覺之,體物而不遺云者,誠萬物之功效也。仁儉曰,體物而不遺,卽是鬼神之德也。上曰,是在不見不聞之中耶?仁儉曰,此章文義,則雖山林讀書之士,亦以理會爲難矣。上曰,易所謂幹事者,何也?福源曰,此是周易乾卦貞固足以幹事者也,幹者,築墻之木,有此幹然後,墻乃得成,鬼神爲物之體,如貞固爲事之幹矣。上曰,衛武公,可謂聖君,而以神之格思矧可射思之句,觀之,亦可見矣。上曰,武臣,誰也?晦曰,洪益海也。上曰,履歷奏之,可也。益海曰,以御營哨官片箭沒技,加資,曾經全州營將·朔州府使矣。上曰,朔州,邊地耶?晦曰,未經防禦使矣。上曰,如此之人調用,則可謂振滯矣。晦曰,非如是淹滯者,而年來以病久滯矣。上命書傳敎曰,明日晝講爲之。上曰,承旨久而後,入侍矣。承旨之父,嗣服初始用,欲爲陞用而未果矣,今見承旨,予心愴然矣。上命諸臣退出,將退時,上曰,注書出去,兵判更爲入侍。臣道天,承命出來後,上下敎曰,兵判使之來待于齋殿。諸臣以次退出。
九月初一日午時,上御齋殿。兵判入侍時,同副承旨黃仁儉,假注書朴道天,記事官鄭昌順·柳敍五,兵曹判書申晦以次進伏訖。上曰,注書出去,春坊官員使之入侍。臣道天,承命出來後,上曰,鄭勖世,鄭德載之子也,思其父而欲用之,宣薦乎,別薦乎?李萱,李苾亦爲何薦乎?頃者李敬玉所奏,李光宅曾爲內乘矣。晦曰,近來李萱,亦爲內乘矣。仁儉曰,李策,亦完豐府院君李曙之後孫也。上曰,李顯祿,誰之子孫乎?晦曰,完南君之後孫也。上曰,右相,誰之子孫乎?晦曰,延陽府院君·李時白之後孫也。晦曰,李己丑,卽完豐之庶從,而仁廟賜名起築,從其本名音,而改其字矣。上曰,呂攀,承旨所奏而見塞者也。非貪乎?仁儉曰,用災結,百餘結矣。禁錮之限,已滿於乙亥,而臣以用之太速,爲奏矣。臣道天,文學鄭晩淳偕入進伏,上曰,今日則何以爲之乎?晩淳曰,書筵已爲之,召對將入之際,承命入侍矣。上曰,出去爲之,可也。上曰,注書出去,鄭勗世宣薦與否知入。臣道天,承命出來後,上曰,田見龍之後,有宣薦者乎?向日姜柱三·李台挺,可謂振滯,而台挺則作故矣。徐行遠·徐行德,亦可用之矣。田·李兩人扶之,故能爲之矣。不扶,則何能爲宣薦乎?上曰,都政欲爲之乎?晦曰,都政,尙此還就,而亦無窠闕,吏曹亦然,雖付虛司果,必得五六窠然後,方可爲之矣。臣道天還伏奏曰,鄭勗世,宣薦,不得爲之云矣。別軍職田昌雨入侍,上曰,李光宅·李萱·李苾爲宣薦乎?昌雨曰,李光宅·李萱爲宣薦,李苾則有一名矣。上曰,宣薦二人中,一人用之,可也。晦曰,當用之矣。上曰,呂攀亦用之,可也。上命書傳敎曰,領·左相勿胥命事,遣史官傳諭。仍傳命召,上曰,右相,何時當謝恩乎?上曰,今番三承旨俱纔闋服乎?仁儉曰,然矣。上曰,朴師訥,卽弼理之子,而奉朝賀弼琦之姪耶?仁儉曰,然矣。諸臣以次退出。
上在昌慶宮。常參以代理停,爲晝講·夕講。
黃仁儉達曰,明日常參,取稟。令曰,停。
又達曰,大司憲金相福,執義金元行,掌令李普觀·李養源,持平權相龍在外,金蓍耉受由在外,今日以監察茶時之意,敢達。令曰,知道。
藥房提調李成中,副提調黃景源啓曰,伏未審夜來,聖體調攝,若何,憊眩之候,寢膳之節,亦何如?湯劑貼數已盡於昨日,臣等卽與諸御醫入診,詳察聖候,議定繼進當否,爲宜。臣等不任區區憂慮,敢來問安,竝此仰稟。答曰,知道。氣則一樣,湯劑加劑五貼劑入,下敎日入侍,宜矣。
藥房口傳啓曰,湯劑加劑五貼劑入事,下敎,而依前煎入之意,敢稟。傳曰,劑入。
朴師訥以都摠府言啓曰,今日入直內三廳武兼·禁軍及軍兵等,中日習射,請出標信。答曰,知道。
傳于黃仁儉曰,承旨來詣于集賢門。
傳于黃仁儉曰,上食相値,承旨入侍,晝講入侍。
朴師訥啓曰,卽者校理李福源,修撰鄭光漢,謂有難安情勢,陳書徑出,原書纔已退却矣。所當直捧禁推徽旨,而此與無端徑出,有異,推考警責,卽今晝講時刻已迫,而玉堂上下番之一時俱空,不卽擧行,事體極爲未安。校理李福源·洪樂命,副校理嚴璘·李海重,修撰李彦衡·鄭光漢,副修撰金鍾正·李碩載一倂牌招,以爲推移進參之地,。何如?
傳于朴師訥曰,中官李永新·朱彝德,卽爲下義禁府。
傳于朴師訥曰,金鍾正卽爲入侍,承旨齋殿待令。
傳于朴師訥曰,承旨來詣于集賢門。
黃仁儉,以侍講院言達曰,本院下番,連日闕直,事甚未安。司書李敬玉旣有只推之令,卽爲牌招入直,何如?令曰,依。
又以吏曹言啓曰,今此寧陵告還安祭獻官,以永城尉申光綏差遣事,命下矣。今方落傷,不得進參云,何以爲之?敢稟。傳曰,以昌城尉差送。
又以禮曹言啓曰,莊陵奉審依北道諸陵例,五年一次奉審事,定式矣。今年當次本曹堂上一員,依例進去,而奉使印信一顆,亦爲齎去之意,敢啓。傳曰,知道。
又以禮曹言啓曰,今此監試初試一二所啓下榜眼相考,則有誤書落漏處,原榜目中改付標以入,而試官及四館官員,俱難免不察之失,推考警責,何如?傳曰,允。
又以禮曹言啓曰,節製別製及殿講入格給分之類,例於式年東堂試許赴,故自乙亥九月以後,至今年課試恩賜之人,合以計之則給二分五十七人,給一分三十一人矣。給二分五十七人,依前例直赴會試,而給一分三十一人,則分送漢城試兩所,依定式付於額外,較藝等第之意,分付,何如?傳曰,允。
又以扈衛廳別將,以三廳大將領敦寧府事意啓曰,二廳大將前領中樞府事李宗城,今有罷職之命,其所帶軍官,當有區處之道,何以爲之?敢稟。傳曰,以一廳大將兼察。
朴師訥以兵曹言達曰,去八月朔各廳堂下武臣等朔試射,連因有故,今已逾月,不得爲之之意,敢達。令曰,知道。
黃仁儉以義禁府言達曰,中官李永新,全羅道羅州牧黑山島定配,朱彝德咸鏡道三水府定配倍道押送事,命下矣。以傳敎內辭意具罪目,依例發遣府羅將,倍道押送于各其配所之意,敢達。令曰,知道。
戊寅九月初二日辰時,上御涵仁亭。晝講入侍時,知事鄭翬良,特進官洪象漢,參贊官李秀得,侍讀官李錫祥,假注書尹勉憲,記事官鄭昌順·柳敍五,武臣任時倜。上曰,承·史先爲入侍。李秀得·尹勉憲·鄭昌順·柳敍五進伏,上曰,鄭晩淳,方爲司書乎?秀得對曰,方爲文學矣。上曰,儒臣輩,何爲而徑出耶?秀得曰,以金鍾正上書,入番玉堂,盡爲徑出矣。上曰,鍾正上書辭意,如何?秀得曰,以向日李潭上書,引嫌矣。上曰,予以鍾正,爲不作怪異之事,乃有此事,何也?秀得曰,臣見其上書,別無深意,而但欲自劃於館職矣。上曰,開講時刻已迫,而明政殿復甚寥寥,故心甚訝之,果有此事矣。予初信李潭,而潭有向日之擧,後信鍾正,而鍾正又如此矣。命書傳旨曰,校理李福源,修撰鄭光漢爲先遞差,莫重奏殿,豈可闕講?文學鄭晩淳,校理除授。其雖不備,仍爲晝講,其令先入侍後謝恩。書畢,上曰,下番翰林,出給傳敎,其令卽爲入侍。敍五還入奏曰,鄭晩淳,聞除命,自春坊直所,又爲徑出矣。上又命書傳旨曰,校理鄭晩淳遞差,舍人李錫祥,校理除授,其令先入侍後謝恩。書畢,上曰,注書,出給傳敎,李錫祥牌去來,各別申飭事,分付。臣勉憲趨出,上又命書傳旨曰,噫,于今擧措,若何?承旨·春坊方欲推考,玉堂無人,此何景像?噫,其寢初命事,由於無可奈何。噫,崇德門外叩謝之後,十日法講,其欲自勉,其夜承宣白曰,若寢其命,邸下必惶悚云,故予答曰,雖寢其命,非使元良勿講者也。下敎之後,元良其何止講?雖日雖十講,此則予何禁哉?旣奏于殿,予則惟伸自勉之道而已云。凡諸臣胥命言之,雖有勿胥命之命,其或惶蹙之甚者,有仍爲胥命者,其何遠問?今番領·左相,可謂得其道矣。噫,白首君父月講古無,況望七之衰十日之講乎?其所十講,非勤也,卽自勉也,則其雖寢命,月三其講,鎭日持公事入對,何敢遽止?答曰,旣命何敢不止云,此非遵命而行,下亦訟愆之意也。三講之命,雖同,其事則不同。噫,以予止講,頃不講學,于今已講,亦何不講?亦答曰,旣行講對,何謂不講?崇德門外,其夜擧措之後,雍容循例,不過若前,此無異於不講者也。噫,彼春坊此等之事,不知輔道之道。噫,彼承宣寢命之敎,修人事請寢,而胡其不持公事而求對曰,大朝,雖命寢之,邸下之心,想必惶悚一倍,臣等大朝自勉之日,亦何遽以不對乎?持公事詣閤云,則元良方在代理,喉院之臣,亦得惟依之道矣。今已踰月,泄泄若此,事之寒心,莫此爲甚。雖莫知儒臣撕捱之所由,玉堂無人,使其君其將爲欺心之科,一人僅直之春坊,又爲無人,循例講對,亦不爲之。噫,予則雖不爲法講,日召承宣,奚循常規?日讀中庸一篇于九日,訴衷曲于陟降,而此何景像茶何景像?不職之春坊·承宣竝遞差。不職春坊,則矇然循例擧行者也,不職承宣,則旣奏于予,不能辦此者也,以此捧徽旨。書畢,上命秀得讀奏一遍,上曰,此下敎注書出給,儒臣牌去來催促,可也。勉憲還入奏曰,李錫祥承牌入來矣。上曰,與經筵官卽爲入侍。洪象漢·鄭翬良·李錫祥·任時倜進伏,上讀中庸第十五章至第十七章,錫祥進讀第十八章十九章,上又讀第十八章,自子曰無憂至右第十九章,錫祥曰,今日文義,別無可陳者矣。上曰,孝者,善繼人之事,善述人之志,予則皆不能矣。翬良曰,文武氣像,各自不同,文王,文理密察,武王,發揚蹈厲,而及其成功則一也。象漢曰,聖人工夫,但觀其末,終成就處而已,故夏·商·周忠質文,各異,不必同矣。錫祥曰,此言是矣。上曰,夕講爲之,時刻以未初二刻擧行,武臣任時倜,夕講同爲入侍。出榻敎諸臣以次退出。
戊寅九月初二日未時,上御涵仁亭。夕講入侍時,知事鄭翬良,特進官洪象漢,參贊官朴師訥,侍讀官李錫祥,假注書尹勉憲,記事官鄭昌淳·柳敍五,武臣任時倜,以次進伏訖。錫祥讀中庸第二十章,讀畢,上讀第二十章,自哀公問政至所補也歟,上曰,章下註實固之固字,是固滯之意耶?象漢曰,然矣。上曰,哀公之言,雖似退托,然觀其至矣美矣之言,則可謂好之矣。中庸文字皆好,而九經章,尤好,文法與孟子,略相同矣。錫祥曰,中庸一書中九經章,最是大篇,文法又絶佳矣。象漢曰,誠者,天之道也,誠之者,人之道也,卽承上文誠身而言,而章內語誠之道,始詳矣。聖人之德,則渾然天理,眞實無妄,不待思勉而自然中道,未至聖人者,則不能無人慾之私,而及其用工之極,亦與聖人無異,此皆誠之功效也。錫祥曰,九經章一篇領要,都在首句,文·武之政,布在方冊,千載之後,猶可擧而行之,而文武之政,亦非別般道理,只是一箇誠字而已。殿下工夫,豈有欠闕,而一念一事之間,常存此心,進進不已,是臣區區之望也。上曰,所陳好矣。若是間斷則非誠也,顏子工夫,方可謂庶幾矣。錫祥曰,顔子雖謂之亞聖,而工夫則至於聖人地位者也。上曰,齊明盛服,非禮不動,所以修身也。齊明盛服,當爲修身之本耶?象漢曰,齊明盛服,修身之事也。上曰,中庸文字,不輕而重矣。上曰,注書出去,玉堂·春坊中所在家語,持入,可也。臣勉憲趨出還奏曰,問于玉堂,則家語年前因傳敎內入,春坊亦無之云矣。上曰,置之,可也。上曰,諸臣退去,武臣留待,可也。上曰,明日晝講爲之。出榻敎上曰,金鍾正卽爲入侍事,分付。諸臣以次退出。
戊寅九月初二日申時,上御崇文堂西軒。儒臣·武臣同爲入侍時,承旨朴師訥,副修撰金鍾正,假注書尹勉憲,記事官鄭昌順·柳敍五,武臣任時倜,以次進伏訖。上命書傳旨曰,近者百隷寒心之中,中官,尤爲甚焉,幺麼之事,欺君爲事,此等之類,若不嚴懲,將有古閹豎之弊。李永新黑山島定配,朱彝德三水府定配,倍道押送事,卽爲分付該府。書畢。上曰,卽爲出給,投畀傳旨,斯速捧入,今日內發送事,各別申飭。上命鍾正讀其上書,鍾正進讀,上曰,爾母,方在京乎?鍾正對曰,在京矣。上曰,此書乃爾之除館職後,所初爲者耶,欲自劃而爲之耶,欲一伸廉隅而爲之耶?鍾正對曰,臣元無畢竟自劃之意,但李潭之書,專攻堂錄,而臣亦堂錄中人,故一番陳書不得已也。上曰,今聞爾言,可知爾心矣。予固意其不作怪異之事,果然矣。所謂鐵限等語,乃是名官辭職之例語,而我國之人,浮曉,故見爾上書,疑其有深意,李福源輩,可謂酸矣。朴師訥曰,李福源,亦知無深意矣。上曰,今則都無事矣,然汝先行公然後,他人可出,汝出而行公,可也。鍾正曰,館職去就,大關廉隅,此後除拜,臣豈敢不出,而今月則實難冒出矣。上曰,元無自劃之意,甚誠實矣。命書傳旨曰,今朝聞金鍾正之上書,心甚訝之。此人,以何心作機關,命取其書?仍召其人,聞其上書,聽其奏語,都不關緊,不誤見人,旣有下敎,政院之不捧,事理當然。金鍾正則以都堂錄中人,今因其章,一欲陳之,雖非異事,旣行公申飭之下,若是挾語。莫重法講,幾乎不爲,不可無飭,而撕捱儒臣,則旣非都堂錄中人,行公幾月,以金鍾正之一章,作一機關,使莫重法講,以致苟簡。其無意義,分義寒心,而旣遞其職,今無可論,副修撰金鍾正,特遞其職,以飭年少小官之無義撕捱。又命書傳旨曰,今則更無可論之端,其君白首暮年,鎭日法講之時,儒臣,焉敢撕捱?諸儒臣一倂牌招,備員入直,此後以此撕捱之章,絶勿呼望。鍾正退出,上命進任時倜陳所懷,時倜,略陳爲公洪水使時修擧之事,上命退去。諸臣以次退出。
戊寅九月初二日申時,王世子坐遜志閣。承旨持公事入對時,左副承旨李秀得,同副承旨黃仁儉,假注書朴道天,記事官李敬玉·李益普以次進伏訖。令曰,公事奏之,可也。秀得曰,此平安監司閔百祥狀達也,義州等十三邑蟲災,酺祭香祝,自禮曹下來,而蟲災,入秋止息云,故香祝還送之意,馳達矣。令曰,又奏之,可也。仁儉曰,此三和府使李逸濟狀達也,各邑煙臺間烽,不待合氷,依例撤罷之意,馳達矣。令曰,踏達字。仁儉曰,此全羅監司洪獜漢申本也,道內到配罪人日字及保授人姓名,馳達矣。諸臣以次退出。
上在昌慶宮。常參以代理停,爲晝講·夕講。
黃景源達曰,明日常參,取稟。令曰,停。
黃仁儉達曰,大司憲金相福,執義金元行,掌令李普觀·李養源,持平權相龍在外,金蓍耉受由在外。今日以監察茶時之意,敢達。令曰,知道。
以校理洪樂命,副校理李海重,修撰李彦衡,副修撰李碩載,牌不進罷職傳旨,傳于朴師訥曰,竝推考傳旨捧入,更爲牌招。
以校理洪樂命,文學鄭晩淳牌不進罷職傳旨,傳于黃仁儉曰,只推,更爲牌招。
朴師訥以都摠府言達曰,副摠管兪胄基,以禁衛中軍軍兵等中日試放事,南別營晝仕出去之意,敢達。令曰,知道。
黃景源達曰,假注書朴道天身病猝重,勢難察任,今姑改差,何如?令曰,依。
以張達星爲假注書。
傳于黃仁儉曰,玉堂李錫祥舍人肅拜事,分付,下番嚴璘卽爲習講,追後入來,儒臣追後入侍。
傳于黃仁儉曰,校理鄭光漢連爲催促。
傳于黃仁儉曰,朝鮮有君則若是乎?催促。
傳于黃仁儉曰,夕講時刻已迫,二儒臣催促入來,而其中違牌者,禁推傳旨捧入,十二月晦日勘律。
傳于黃仁儉曰,承旨入侍。
任瑋,以侍講院言達曰,本院上番連日闕直,事甚未安。補德洪景海,弼善尹坊,兼文學金應淳在外,兼輔德·兼弼善·文學,俱未差。他無推移之員,不得已以下番姑陞入直之意,敢達。令曰,知道。
黃仁儉,以禮曹言達曰,本曹正郞呂弘㦿去夜入省記之後,無緣闕直,事體極爲寒心。令該府處之,何如?令曰,依。
又以禮曹言達曰,纛所守直官張世顯,去夜入省記之後,無端闕直,事體極爲駭然。令攸司從重科治,何如?令曰,依。
任瑋以奉常寺官員,以都提調意啓曰,東籍親耕田所種皮黍打作,則所出二石五斗之意,敢啓。傳曰,知道。
又以成均館官員,以同知館事大司成意達曰,式年東堂館試,以居齋儒生準三百點者,限五十人定額出榜,自是法例,故趁此科擧,抄出圓點,則準三百點者,只爲二十三人矣。續大典居齋儒生圓點條。有曰,泮製則準五十點,館試則準三百點者許赴,小註。又有雖未準點,應赴館試者甚少,則五十點以上,稟旨許赴之文,故丙子式年時,因居齋儒生準三百點者之絶少,自本館草記,一依續大典,五十點以上者,有一體許赴之規,卽今應赴館試者,其數甚少,故抄出有經工準五十點以上者,則爲二十四人,與準三百點者,通以計之,乃爲四十七人矣。今年亦依丙子年例,準五十點以上者與準三百點者,一體許赴,何如?令曰,依。
黃仁儉,以禁府言達曰,牙山前縣監金恒柱,穩城前府使金永綬,新昌縣監李彦煥等拿問事,徽旨達下矣。金恒柱今方待令,卽爲拿囚,金永綬時在任所,交代後,發遣府書吏拿來,李彦煥時在任所云,依例發遣府羅將拿來,何如?令曰,依。
前吏曹判書李疏曰,伏以,臣冒陳瀝血之懇,冀蒙鞶帶之褫。伏承聖批,不惟不許,至擧臣之先祖,而竝及臣兄,辭敎鄭重,旨意懇惻,所以奬許臣兄者,逈出尋常,九原有知,亦必感泣於冥冥之中,臣一讀一涕。俯仰摧咽,臣於此任,萬不近似,卽擧國之所共知,以殿下則哲之明,豈或有遺照,而容易畀之,不少難愼,臣誠反復思量,莫省所以,及奉聖敎,始知以臣兄之故耳。臣於是益不勝慼慼,而繼之以悚懍。噫,臣兄之立朝事君,自有本末,鞠躬盡悴,國而忘家,卽其素所蓄積。而平日訓戒於家人子弟者,如此,臣亦習於耳藏之心,而姿質庸凡,見識魯莽,其所不逮,不翅萬萬,眞古人所謂無能爲役者也。臣於前席,嘗以此仰對,而及其成功則一也。卽聖明之勉飭於微臣者,臣夙夜憂惕,恐以不肖之身,墜明旨而忝家訓。乃者寵諭及此,誨勉諄切,臣之踧踖難進,至此而尤一倍矣。臣若徒恃寵靈,不自揣量,冒當蚊山之重,終致覆餗之譏,則貽累聖簡,罪固難貰,亦將何面?歸見臣兄於地下乎?至於輔相之重臣,亦張皇爲說,則便是以相職自居,臣不敢爲此,然朱子論天下急務,其目有六,而選任大臣,爲第二條,今之急先務,孰有大於此者。而乃以如臣之綿力薄材,使之苟充而竊位,此豈聖朝愼簡之道?而於國事,果何補哉?況緣批旨中,此何時之敎?臣不覺抑塞徊徨,求滅不得,臣若有一分可堪之望,豈敢於此時爲備禮飾讓之計,而不思變動之道乎?區區至懇,實出肝膈。伏乞聖上,曲加諒察,亟降兪音,以重國體,以安私分,不勝萬幸,臣無任涕泣祈懇之至。答曰,省疏具悉卿懇。前批旣諭,今何多諭?噫,今日國事,若何?以卿體國之心,若是過辭,噫,延陽之爲國竭忠,卿兄未伸于予,此正卿之思先祖之志,報卿兄之不逮之秋也。卿須體小子慇懃之意,顧目今國事之艱,安心勿辭,其卽視事,用副日夕之望。仍傳曰,遣史官傳諭。
刑曹參判鄭彦儒書曰,伏以,居諸易邁,兩魂殿祥事歘過,節序屢變。伏惟孝思追慕如新。而我大朝推時哀痛之餘,起居之節,不瑕有傷損之慮耶?臣不勝區區憂憫之至,第伏念臣衰遲無用,屛跡江郊,自分爲聖世之棄物,不自意千萬夢寐之外,大朝殿下特垂簪履之戀,有此寵除之命,臣驚惶感泣,不知死所,在臣分義,固當蹶承膺,少酬涓埃之報。而第此所叨之職,卽昨年僨敗之地也。其時不量才分,猥當大訟,致有廟堂之論罷。追念至今,餘愧在心,今不可以時月之稍久,爲晏然復當之計矣。且臣於春間,重得奇疾,首尾四五朔,幾死僅蘇,而筋力已敗,更無餘地,詞訟劇地,實無可堪之勢,使臣雖無情勢之難安,以此病狀,雖欲冒出,不可得矣。伏乞离明,俯察情病之難强,特許遞免,以安賤分,千萬幸甚,臣無任屛營祈懇之至。答曰,覽書具悉。日月流邁,兩魂殿祥·禫奄過,哀慕莫逮,一倍罔極。卿其勿辭,從速察職。
校理洪樂命書曰,伏以,臣處義無狀,自納罪辜,而聖德洪大,過加含貸,始旣遞從末減,繼又追改責旨,臣方御恩訟愆,只切頌祝。不意玆者,又伏承特命收敍,授以前職。噫,臣以新進微末,身負大戾,而蒙被殊渥,至於如此,臣誠感泣惶霣,不知所以爲報也。宜卽蹶趨承,以伸叩謝之忱,而第念臣之始叨是職也,瀝控血懇,備暴不可進之義,其端非一,固不專爲一時情勢。而自頃以來,慙痛貫心,誠無顔面可以對人,況可論彯纓邇列,橫經講討乎?蓋臣賦性疎迂,且乏學術,發軔之初,便致狼狽,其不堪需世,於此益可驗矣。儻蒙天地父母卒推生成之澤,許其斥退,俾令及此少壯之時,有以省躬補過,稍進知識,則亦豈無圖報之日哉?區區此心,可質神明,目下去就,非所可論,玆敢隨牌詣闕,露章自列。伏乞离明,俯垂鑑察,亟令鐫削,仍治臣辜恩慢命之罪,以全微諒,以昭法紀,千萬幸甚,臣無任屛營祈懇之至。答曰,覽書具悉。爾其勿辭,從速察職。
戊寅九月初三日辰時,上御涵仁亭。晝講入侍時,知事吳彦儒,特進官李之億,參贊官黃仁儉,侍讀官李錫祥·嚴璘,假注書尹勉憲,記事官鄭昌順·柳敍五,武臣田雲祥,以次進伏訖。上讀中庸第二十章,李錫祥進讀第二十一章第二十二章。上又讀第二十一章自自誠明,至第二十二章言天道也。李錫祥曰,此章文義,曾已累陳矣。自此以下,子思之言,而承上章夫子天道人道之言也。上曰,中庸累講,故若有所得,誠則明云者,語約而意盡矣。錫祥曰,聖敎得之矣。上曰,古人云心和則氣和,氣和則形和,形和則天地之和應矣。聖人心和而氣和,故其文亦大矣。此章以下,可見聖人之極工也。盡其性則可以盡物之性乎?錫祥曰,人物之性,亦我之性,初無少異,人能盡其性,則可以盡其性,工夫次第,自如此矣。上曰,大學所謂明德新民,亦此意也。天人自是一理,人若盡其性,則可以與天地參矣。若有一分不足,便不相關矣。錫祥曰,天有實理,人有實理,若欲盡其理,不過誠而已矣。吳彦儒曰,若無誠之一字,便是天不天,人不人矣。上曰,天地之一寒一暑,或凍或解,皆自誠字中出來矣。然天地則誠,而人不能誠,何也?錫祥曰,爲氣稟所拘也。上曰,儒臣皆已承牌乎?黃仁儉對曰,竝違牌,而臣在外聞之,皆以一遞爲期云矣。上曰,李福源輩所撕捱者,何說耶?錫祥曰,以金鍾正上書中,貪榮冒進四字,爲嫌矣。上命書傳旨曰,金鍾正事,昨雖下敎,改而思之,旣行公已飭厲之後,今番陳章,已涉過矣。而此猶第二件事,特除春坊兼官,意蓋有在,崇文堂下敎,鍾正所對,若何?而其若陳章,何默當言者,而强引旣遞前撕捱,作爲葛藤,李福源之四字爲嫌,不滿一哂,鄭光漢之忘了崇文堂所奏過隨撕捱,不顧白首之君自治旬講之時,此何分義?今聞諸儒臣一皆違牌,同欲去就云。李福源·鄭光漢特遞,不過爲法講重事體,金鍾正之特遞,亦非曲循廉隅,只飭不先不後,則諸儒臣之以此爲師,必欲同去就,抑何意思?以此推之,貧者若服絺葛,不貧者亦隨服,不貧者若服繒帛,貧者亦隨服乎?此亦時體之一弊也。噫,玉堂諸學士,不學聖賢,反學時體,亦何意乎?今日欲諭三儒臣,今聞所奏,今日憧憧之中,不覺一哂矣。三儒臣適中其意,政府今有擧行之事,校理李錫祥遞本職,而仍前任,李福源修撰除授,鄭光漢校理除授。自夕講入侍,今講不止之前,勿爲遞職,金鍾正副修撰除授,特遞外拜之前辭單,其章勿爲呼望,諸儒臣只推,與三儒臣一體牌招察任。上曰,校理鄭光漢,修撰李福源,先入侍後謝恩。出榻敎上曰,承旨二人作闕耶?仁儉對曰,二人作闕矣。命書傳旨曰,兵曹參議李重祜,司直任瑋,承旨除授,牌招察任,文學鄭晩淳飭已行,復授前任,牌招察任。吳彦儒曰,臣曾以興陽牧民事,有所仰達,而以勿爲頒布爲敎,何以爲之乎?敢達。上曰,自本曹從長處之,出擧條可也。出擧條傳曰,夕講爲之。出榻敎諸臣以次退出。
戊寅九月初三日未時,上御涵仁亭。夕講入侍時,知事吳彦儒,特進官李之億,參贊官黃仁儉,侍讀官嚴璘,檢討官李福源,假注書尹勉憲,記事官鄭昌順·柳敍五,武臣田雲祥,以次進伏訖。上曰,鄭光漢入侍。出榻敎光漢進伏,嚴璘退出,光漢讀中庸第二十三章第二十四章。上曰,予以自訟陟降之意,更始此講,儒臣輩當奔走進講,而昨日爾等之經出,甚無據矣。中庸今日予當自讀以畢矣。上讀中庸二十三章,自其次致曲,至第三十三章可不盡心乎?吳彦儒曰,臣等誠未格天,以致聖心之激惱,臣等之罪誠萬死矣。然臣下有罪,則罪之可也。殿下何爲自勞聖體耶?上每讀一章,彦儒·之億·仁儉,起伏請止,而上不答,鄭光漢·李福源走伏階下。上曰,君子不動而敬,不言而信,予甚有愧於此言矣。子曰,聲色之於化人,末也,予非有激惱而然也。頃日明政殿讀自省編,今日之讀中庸,皆自訟自飭之意也。詩云,鶴鳴于九皐,聲聞于天,予之此擧,亦有意矣。彦儒曰,殿下誠心講學,群下孰不欽仰乎?儒臣之事臣等,亦以爲非也。上曰,昨日以舍人除授,僅僅開講,不可使聞於他國矣。仍命儒臣上殿。彦儒曰,今日之事,群下之罪,而不大聲以色,此章甚好,伏望聖上加意焉。上曰,欲自飭故然,而予亦自知其過矣。彦儒曰,聖上虛受之德,臣等不勝感服矣。上曰,儒臣今日,則似難陳文義,經筵先爲退去,可也。上曰,遲川,是何人之號也?仁儉曰,故相臣崔鳴吉之號也。上曰,此人只知有國家者也。仁儉曰,此人於宗社則誠有大功,而律之以名敎,則未免有可議矣。上笑曰,然矣。其時有補綴國書之事云矣。仁儉曰,國書之出也,故相臣金尙憲見而裂之,鳴吉拾而補綴曰,裂之者不可無,拾而補綴之者,亦不可無云矣。上曰,然矣。誠有膽氣矣。仍命仁儉,陳其爲關西御史時事,仁儉略陳所見,對畢。上曰,明日晝講爲之。出榻敎諸臣以次退出。
九月初三日未時,王世子坐遜志閣。承旨持公事入對時,右承旨朴師訥,假注書朴道天,記事官金和澤·洪敍箕,以次進伏訖。師訥曰,此成均館草記也。今式年初試時,居齋儒生準三百點者,限五十人試取,自是格例,而今番則未滿其數,五十點以上人,依續典例許令赴試,而且有丙子前例,以準三百點人二十三人,五十點以上人二十四人,合四十七人試取之意,仰稟矣。令曰,何如爲請耶?師訥曰,然矣。令曰,依。師訥曰,此京畿水使李柱國狀達也。花梁鎭防牌船一隻·汲水船一隻致敗之狀,南陽府使李國賢摘奸,則敗船的實。而防牌船只餘略干物云。又令軍官摘奸,則亦與本鎭及南陽所報皆同,而防牌船則辛未年所造者多有朽傷處,防牌船·汲水船二隻,竝爲造給之意,馳達矣。令曰,踏達字。諸臣以次退出。
戊寅九月初三日申時,上御崇文堂西軒。承旨入侍時,承旨黃仁儉,假注書尹勉憲,記事官鄭昌順·柳敍五進伏訖。上命仁儉,讀右議政李疏,命書批旨,書畢。命書傳旨曰,門差備中官不爲待令,令該府處之。又命書傳旨曰,飭已行,今旣報塾,中官李夢良付過而放,書畢。諸臣以次退出。
上在昌慶宮。常參以代理停,爲晝講夕講。
自昧爽至辰時,有霧氣。
黃景源達曰,明日常參,取稟。令曰,停。
朴師訥達曰,大司憲金相福,執義金元行,掌令李普觀·李養源,持平權相龍在外,金蓍耉受由在外,今日以監察茶時之意,敢達。令曰,知道。
傳于黃仁儉曰,校理洪樂命,文學鄭晩淳,只推,更爲牌招。
以校理洪樂命,文學鄭晩淳牌不進罷職傳旨,傳于黃仁儉曰,只推,更爲牌招。
傳于黃仁儉曰,朝講之卯初爲之者,以上食時刻相値故也。開門差早,朝講領事當入,而領事有故,則特進官二人當入,政院知悉擧行,勿出朝報。
黃仁儉啓曰,明日朝講,兩司當爲進參,而憲府多官,俱在外,無進參之員,諫院除在外外,司諫李壽德,正言李鎭衡,竝待開門牌招,以爲推移進參之地,何如?傳曰,允。
兵曹口傳政事蔡濟恭·元仁孫副司直單付。
任瑋,以宣惠廳言啓曰,關東蔘結役之最重處及煙戶錢之入於詳定者,量減後,其代自京廳區劃事,旣已定頉矣。江陵·三陟·旌善·蔚珍四邑,或稱蔘結,或稱煙戶,臨時分徵,以充其元定之數,窮民之難支,國體之有損,莫甚於此,而今於減結之際,有難一二裁定,就道臣所請之數,十分商量,江陵減錢一千八十七兩零,三陟減錢九百七十三兩零,旌善減錢三百九十八兩零,蔚珍減錢三百九十三兩零等,計結戶而分排減給,至於詳定,則襄陽每結減錢四錢零,杆城每結減錢五錢,租三斗零,歙谷每結減錢六錢,其餘邑置之,煙戶錢則平昌七百十六兩零,狼川四百三十三兩零,麟蹄五百九十兩零,金城二百六十七兩,安峽一百四十三兩零等,全減都合減給,錢爲五千六百兩零,租一百四十七石零。今秋爲始,依此施行,杆城郡雜役條之從前稱煙戶者,不可混減,依他邑例,改以柴炭價爲名。仍前持用各邑給代,則本道無他,上納相換之道,以均廳上納錢。仍留充給後,其代自京廳計數移報,而成節目擧行之意,敢啓。傳曰知道。
領議政兪拓基疏曰,伏以,臣以千萬無似之身,承千萬匪分之命,當千萬極艱之會,忱誠淺薄,旣無由仰格高穹,言辭拙鈍,又未能開達宸聽,兼且精神筋力,日漸消亡,蹩躄班行,輿儓嗤占,決不容一刻苟冒,而只以受任此時,姑且拚死捱過,悚恐恧蹙,恭俟重誅而已。及伏承前後聖敎,所以譴責諸臣者,至爲嚴重,苟究厥由,罔非臣罪,臣旣職忝百僚之首,而罪又爲之首,則威罰之加,宜先於臣,而畢竟處分。臣獨倖逭,臣尤震懍罔措,走伏金吾,祗待鈇鉞之降,而聖度天大,再下勿待之命,瀆擾是懼,雖不敢不退歸私次,而反復思惟,終未敢以聖恩之寬貸,而晏然自在,敢此冒萬死瀝血仰籲於宸嚴之下,伏乞聖明,亟命削臣職秩,勘臣罪犯,以肅朝綱,以安私分,千萬幸甚。答曰,省疏具悉卿懇,噫,專由否德,於卿等何有,卿等胥命,其雖得體,于今尋章,予則曰過矣,此時豈尋章撕捱之時乎?卿其安心勿辭,其卽視事,弘濟時艱,仍傳曰,遣史官傳諭。
左議政申晩疏曰,伏以,臣罪戾至重,威罰不加,泥首金吾恭俟嚴命,迺蒙聖度寬假洊下勿待之命,臣煩瀆是懼,不敢不退還私次,而惶懍悚蹙,益不知置身之所,噫,臣罪可勝言哉?以臣之不忠無狀,觸事昏憒,不善周旋,以致上煩聖心,屢勤嚴敎,此臣之罪也。至於東宮邸下席藁中講學,卽臣之所仰贊者,而春坊獨被不稟之飭,政院之當奏而不奏,臣亦與有責焉。而承宣至蒙譴遞,此皆臣之罪也。若論其罪,臣實爲首,是宜卽加嚴誅,而畢竟處分,臣則倖逭,臣心之悸恐靡措,已不可言,顧其貽累於聖朝刑政,亦臣之罪也。此時瀆擾,極知其萬萬兢悚,而經日泯伏,有所不敢,不得不略具文字,冒死陳籲。伏乞聖明,俯察臣罪在罔赦不可倖免之狀,亟賜重勘,以嚴邦典,千萬幸甚。答曰,省疏具悉卿懇,已諭於領相之批,而噫,其時事卿心可知,雖或有未及商量者,何引咎之有哉?卿其安心勿辭,其卽視事,共濟時艱。仍傳曰,遣史官傳諭。
戊寅九月初四日辰時,上御涵仁亭晝講入侍時,知事李宗白,特進官具允明,參贊官任瑋,侍讀官鄭光漢,檢討官李福源,假注書張達星,記事官鄭昌順·柳敍五,武臣金夢煃,以次進伏訖。上讀中庸前受音第三十三章,侍讀官鄭光漢,繼讀新受音御製序文,上繼讀訖。上曰,雖予自製,而陳其文義,可也。光漢曰,此是御製文字,當以大體達矣。中庸二字,殿下敷演而爲序矣。夫中者,有一定之理,無一定之處,信道篤見理明。凡於酬應萬事之際,隨事而中,不勉而中然後,方可爲中庸之道矣。如臣膚淺之學,何能仰裨聖學,而若其侍七旬之聖上,行三講之盛事,雖考諸往牒,亦必無矣。臣等愚迷無識,只見小事之難安,不及思其大處,雖犯死罪,而以臣等之罪,殿下不進水刺,而讀半卷中庸,述編豈不云乎?多言損氣,多言猶然,況高聲而多讀,其損氣當,如何耶?殿下以群下之罪,而三百年宗祧付托之聖躬,不少顧念,此亦非中庸之道矣。且以講學言之,殿下開講筵於十年停廢之餘者,亶出於追慕之聖孝,而昨日半卷之盡讀,有異於講究理會,其眞箇受用之效,必不及於從容論難矣。臣昨年嚴敎,惶恐欲死,而雖蒙聖度之包容,何敢以講官自處?而旣挾冊登筵,故敢效區區之箴戒矣。第四章曰賢者過之。殿下之病源,在於過處,伏願殿下俛焉俯就,無失中道焉。大凡讀書之要,必貴受用,殿下臨事而每念五講中庸之事,則處事自可以中節矣。上曰,所陳皆是也,而予果過矣。儒臣於昨日之後,猶爲此言,予當嘉納矣。予欲自訟陟降,故盡讀之,非激於儒臣而然也。知事李宗白曰,儒臣勉戒固是,而語次多入自已惶悚之意,非矣。上曰,欲爲此陳戒,則其語勢不得不然矣。檢討官李福源曰,臣之所懷,上番旣已盡達,別無可達,而此序文製下時,已爲三次講矣。其後至今又爲兩次講矣。凡讀書之法,講究理會,則愈讀而愈有疑,若放過則一讀便無疑矣。聖學高明,此書亦旣累講,豈有更加理會處,而義理無窮,中庸又是深奧文字,必於洞然處,蓋復細加講究,毋或放過,區區之望也。上曰,所陳是矣,予屢講,故雖未覺得深奧,而漸覺此書之斤重矣。上曰,舜號泣於旻天矣。又在床琴矣。蓋其不得於父母而號泣,則可謂中矣。而謨蓋浚井之時,何等時也?而在床琴耶?此亦可謂中耶?光漢曰,當其時號泣,常人之情也。至於床琴,始可見聖人之氣像矣。上曰,成王之幼,亦可怪也。武王年過九十而崩,邑姜之年,亦宜不甚差池矣。邑姜七十後生之,則宜幼,而不然則何以爲幼耶?武王·周公之享年,夕講時考入可也。且邑姜爲太公之女,亦考入可也。上掩卷,諸臣掩卷。上曰,掘地採銀之法,武臣知之耶?武臣金夢煃起伏曰,臣習見之矣。採銀之漢,逐其銀穴所入而掘之,其中比如蜂窠矣。往往有壓死之患矣。允明曰,掘沙壁,亦有壓死之患矣。上曰,宮房所塗皆沙壁耶?以此觀之,皆民力也。上命書傳敎曰,今日夕講爲之,明日朝講爲之,時刻以卯初三刻爲之,夕講依前爲之,勿入單子事。出榻敎諸臣以次退出。
戊寅九月初四日未時,上御涵仁亭。夕講入侍時,知事李宗白,特進官具允明,參贊官任瑋,侍讀官鄭光漢,檢討官李福源,假注書張達星,記事官鄭昌順·柳敍五,以次進伏訖。侍讀官鄭光漢,讀中庸朱子序文訖,上繼讀訖。光漢曰,此序多以人心道心之分爲言,欲使微妙難見者,常常著見,而爲一身之主宰矣。先儒形氣譬船,道心比拖,雖以舟言之,若入於風濤,則有拖然後,可以引出於安流矣。上曰,此喩似然,而猶不櫬矣。福源曰,古之聖賢,蘊之爲德行,發之爲事業而已。別無文字,堯·舜·傅說之言,史官記之,孔子之言,則門人記之,至庸·學,始有成書,此亦衰世之意也。以序文觀之,子思之始作,蓋由於異端之起,程·朱之表章此書,亦出於揮斥佛·老之意,今則無異端,無佛·老,可謂家程戶朱,而中庸之道未之見也。此非不明也。乃不行也。徒知講說,而不能明誠體行,則與無書同矣。上曰,今則果無異端矣。中庸專是誠字,而今人無誠,故不能行矣。所達誠是矣。中庸,是道心人心之間耶?福源曰,不然矣。光漢曰,人心之發而中節者爲中矣。上曰,如王陽明·陸象山者,資質則亦高明矣。福源曰,資質之高明,易入於釋矣。正所謂智者過之也。上曰,有一事不可解者,如王霸之詭告氷堅,而氷堅者,誠之動天也。武則天之催花而花開者,亦誠之動天耶?諸臣無辨破仰對,上命書傳敎曰,金判府事爲扈衛大將,又命書傳敎曰,當該中官慢忽莫甚,令該府處之,入侍中官從重推考。又命書傳敎曰,前承旨李景祜,兵曹參議除授,前承旨李泰和,參知除授,竝牌招察任。又命書傳敎曰,承旨中編次人遞差者,令該曹口傳付軍職。上曰,入侍承旨率春坊官一員,來待于集賢門。出榻敎光漢曰,武王年歲則考出,而周公之年,則未得考耳。邑姜,則論語小註中,果以爲太公之女矣。諸臣以次退出。
戊寅九月初四日未時,王世子坐遜志閣,承旨持公事入對時,右承旨朴師訥,假注書尹勉憲,記事官金和澤·洪敍箕,以次進伏,王世子講畢,師訥讀北兵使孫鎭民狀達一度,踏達字達下後,諸臣以次退出。
戊寅九月初四日申時,上御崇文堂,承旨春坊官員入侍時,左承旨任瑋,司書李敬玉,假注書張達星,記事官鄭昌順·柳敍五,以次進伏訖。上曰,春坊官員李敬玉外,入番者,誰耶?任瑋曰,金和澤入番矣。上曰,東宮三講時刻,某時某時耶?敬玉曰,朝講辰初,晝講午初,夕講未初矣。上曰,春坊官員先退,敬玉退出。上曰,領相疏,承旨讀之,瑋讀疏畢,上命書批答,傳敎訖。諸臣退出。
上在昌慶宮。常參以代理停,爲朝講。
自昧爽至巳時,有霧氣。
朴師訥達曰,明日常參,取稟。令曰,停。
李秀得達曰,大司憲金相福,執義金元行,掌令李普觀·李養源,持平權相龍在外,金蓍耉受由在外,今日以監察茶時之意,敢達。令曰,知道。
黃仁儉,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
以正言李鎭衡牌不進罷職傳旨,傳于黃仁儉曰,推考傳旨捧入。
傳于李重祜曰,承旨入侍。
黃仁儉達曰,事變假注書金德元,親病猝重,勢難察任,今姑改差,何如?令曰,依。
李秀得,以吏曹言啓曰,來己卯式年文科東堂初試試官,今方擬入,而其中南泰著·李心源·李亨逵·李興宗·金敎材·李聖檍·李鎭恒·南綺老,時無職名。令該曹口傳付軍職,何如?傳曰,知道。又以吏曹言啓曰,來己卯式年文科東堂初試差備官,例以二員啓下,而式年東堂則儒生錄名不多,收卷數少之故,各減一員,已有前例,今亦依此例磨鍊,而至於館所,則二員可以兼察,以二員啓下之意,敢啓。傳曰,知道。
李重祜以禮曹言達曰,令此式年文科初試一所,今九月初六日設場於本曹矣。入直郞廳依前例自今日朝房直宿之意,敢達。令曰,知道。
有政。吏批,判書李宗白進,參判沈星鎭病,參議韓會病,左副承旨李壽得進。李秀得以吏批言啓曰,前領府事李宗城敍用事,命下矣。當爲置處,而領敦寧一窠,他大臣今方見帶,無他相當窠,依例送西之意,敢啓。傳曰,知道。又以吏批言啓曰,祥原郡守辛錫箕加資事,命下矣。雖已資窮,未經準職,何以爲之?敢稟。傳曰,加資。以閔百行爲大司諫,趙爲兼弼善,李海重爲兼司書,金尙翼爲左尹,金漢喆爲知義禁,兪拓基爲司饔都提調,李宗城爲司驛都提調,李天輔爲軍資都提調,金尙魯爲訓鍊都提調,金尙魯爲內醫院都提調,申晩爲御營都提調,趙載浩爲宗廟都提調,洪象漢爲知經筵,李聖檍爲廣州經歷,李定鎭爲漢城主簿,徐有良爲京畿都事。
兵批,判書申晦進,參判具允明病,參議李景祜病,參知李泰和以入直進,右副承旨李重祜進。李重祜以兵曹言達曰,同中樞府事李興門·李世珪·金載明,近得輪疾,差復無期,忠壯義將崔奎齡,身係軍門,勢難兩處供職。俱爲呈狀乞遞,竝今姑改差,何如?令曰,依。蔡濟恭爲副摠管,張志恒爲內禁衛將,鄭孝曾爲羽林衛將,成益烈爲五衛將,元海翼爲僉知,洪沃輔爲翊衛,南泰慶爲同知,趙星瑞爲同知,吉衍爲同知,李春遇爲忠翊衛將,鄭斗三·崔挺岳爲忠壯衛將,崔尙郁爲慶德假衛將,黃逵爲慶尙左兵虞候,金重煒爲古群山僉使,趙得琦爲老江僉使,李永命·李星慶副護軍單付,尹東昇·南泰著·金漢老·權世橚副司直單付,李復祥·朴盛源副司果單付,尹勉憲副司正單付,李明運同知單付,權廷赫爲同知,李宗城領府事單付。
黃仁儉,以義禁府言達曰,禮曹正郞呂弘床令該府處之事,徽旨達下矣。呂弘床驪州英陵奉命下去,得其入來拿囚,何如?令曰,依。
司諫李壽德達曰,請充軍罪人李時蕃依律處斷,請恒延·命垕仍令鞫廳嚴鞫得情,請卜連亟令王府拿鞫嚴問,以正王法。請稟于大朝,收還罪人天大酌處之命,夬正王法,請稟于大朝,還收罪人益源定配之命,更加嚴鞫得情,夬正王法。請罪人匡師更加嚴鞫得情,夬正王法,請罪人柱天,仰稟大朝,亟令王府以同參律擧行。請罪人厚基,仰稟大朝,亟令王府以同參律擧行。請絶島安置罪人來復,稟于大朝,還寢發配之命。仍爲嚴鞫得情,以正王法。請故校理申致謹,故大司諫尹尙任,亟施追奪之典。請緣坐罪人抗,稟于大朝,亟擧孥籍之典。請逆賊時澤之應坐者,稟于大朝,竝施一律。請還收印信僞造罪人崔京進·李無應崇,酌處之令,依律處斷。請罪人景躍稟于大朝,亟令王府依律處斷。已上措辭見上新除授獻納李命植,以京試官,時在平安南道,司憲府大司憲金相福,時在平安道江西地,掌令李養源,時在忠淸道公州地,掌令李普觀,時在忠州地,持平權相龍,時在慶尙道尙州地。請竝斯速乘馹上來事,下諭。答曰,不從,不諭事依達。
戊寅九月初五日卯時,上御涵仁亭,朝講入侍時,領事申晩,同知事沈星鎭,特進官具善復·徐志修,參贊官李重祜,司諫李壽德,侍讀官鄭光漢,檢討官李福源,假注書張達星,記事官鄭昌順·柳敍五,以次進伏訖。上讀中庸前受音御製序文及朱子序文,光漢讀新受音自子程子,止以終此章之意,上繼讀訖。光漢曰,此章乃一篇之全體大用也。首章,是大綱領,而其次言存養,屬靜,其次言省察,屬動,其次論已發未發。乃該動靜也。末章則推言中庸之極切矣。若論最初着手處,則當從愼獨而爲始矣。愼獨之功,韋布猶難,而若帝王則萬機勞心,粉華悅目,所以謹其獨者,爲尤難矣。凡進修之功,必從難克處克將去,積累進進,終致位育之功,則熙皞之治,自在其中矣。此一章字字理會,句句講究,則一篇之旨,可以貫通融會矣。伏願切勿泛看也。上曰,所陳是矣。福源曰,上番以此章爲一篇之綱領,而此章卽萬世學問之源頭,非但爲此篇之綱領也。濂·洛以後,論學者,或曰操存,或曰省察,或曰敬,或曰義,而其說皆本於此。戒懼者,操存之謂也。愼獨者,省察之謂也。未發之中,敬以直內也。已發之和,義以方外也。至於位育,則又是推以極之之論也。學者之立心,當以致中和爲期,子思之論位育,亦未必專指帝王之學,而匹夫爲學,雖至極盡之境,而功化之大,決無如此之理,此則必以大人之德兼九五之位然後,方可期矣。伏願體念焉。晩曰,儒臣所陳好矣。位育之功,專在在上之人矣。上曰,所陳誠然矣。予已耄矣。屢講此書,漸覺其重,而至於位育,則何可論乎?特進官徐志修曰,序中巨細畢擧之畢字,此板誤以必字刻矣。上曰,然乎?洪啓禧之仔詳,猶有所漏耶?無乃過工於字學,而反有遺耶?本板或如此耶?若然則以必字有勝而仍之耶?其聰明,必無不知之理矣。晩曰,以文勢觀之,畢字終始可矣。唐板誤字多,本板之誤,無怪矣。相考本板,使之洗付,如何?上曰,依爲之。幾次讀是書而不知矣。今日特進官知之,書之易爲泛看,類如是矣。志修曰,經義論難好矣。臣與儒臣,相爲問答,何如?上曰,果好矣,果好矣。曾經副學之人,其言不泛矣。特進官先問可也。志修曰,天命之性,臣則知其人物之有異矣。近聞士林,多有主同之論,而爲大訟云矣。以今番一所疑科作觀之,或有異之者,或有同之者矣。上曰,然乎?經義一也。而胡爲異同之說耶?志修曰,聞此論有自來矣。故儒臣權尙夏則謂之異,金昌翕則謂之同,故判書李縡,亦主同之論云矣。上曰,然乎?士林其可來訟於予耶?姑置之。志修曰,七情之發而中節,謂之和,七情中哀之得中者,終必有痛慼意思,怒之得中者,終未離嚴厲氣像,比之四時,嚴厲者爲秋肅,豈可爲春和耶?光漢曰,當怒而怒,當哀而哀,固可謂之和矣。志修曰,當哀而哀,當怒而怒者,謂之哀怒之得中,則可也。而便謂之和,則和者,藹然和氣之謂也。哀與怒中,能着藹然和字耶?此有先儒之說焉。中者,和之體,和者中之用,哀怒之出於中而不失其正者,分體於中,故得用之和云矣。上曰,天地先於人矣。待人而位育者,何耶?且天之不得位育者,指何樣而言耶?志修曰,生民以前之天地,雖不知位育之果,何如?而自聖人繼天立極之後,必有待於人君之位育矣。聖王在上,治道休明,星辰之纏度,山川之流峙,不失其道,則可謂位育矣。人君無道,四時不化,六氣不順,天變地震,則豈可謂之位育耶?上曰,所陳是矣。上掩卷,諸臣以次退出之際,上復命承旨進來,命書傳敎曰,法講事體,嚴則以士類相對文義不可登奏,而奏之事體不可不飭行,司直徐志修罷職,又命書傳敎曰,大臣備局堂上引見,諸臣退出。
戊寅九月初五日辰時,上御居廬廳,大臣備局堂上引見入侍時,領議政兪拓基,左議政申晩,知事李益炡,司直李昌誼,禮曹判書洪象漢,左參贊洪鳳漢,廣州留守李喆輔,右參贊鄭彙良,吏曹判書李宗白,戶曹判書李成中,兵曹判書申晦,司直李益輔·鄭汝稷,訓鍊都正具善復,司直金善行,大司成金陽澤,司諫李壽德,校理鄭光漢,同副承旨黃仁儉,假注書張達星,事變假注書金德元,記事官鄭昌順·柳敍五,進伏訖。拓基曰,近來日氣不和,聖候,若何?上曰,一樣矣。拓基曰,湯劑進御乎?上曰,進御則進御,而如飮冷水矣。拓基曰,此卽咸鏡監司李命坤狀啓也。備陳南關各邑水災之慘,仍以今秋南兵使所管習操及臣營獨鎭軍兵習操番操,限明秋一倂停退,而北關各邑習操,則依例擧行事,令廟堂稟處爲請矣。習操事體雖甚重,而觀此狀啓辭意則南關水災,果爲孔酷,依所請施行,何如?上曰,依狀請施行,可也。出擧條拓基曰,此卽黃海兵使李潤成狀啓也。以爲春秋巡操,詰戒之大者,而因凶停廢,戎務疎虞,勿論春秋,若値災年停操之時,則必使道內各該邑鎭,各聚其團束軍操點,一依巡操擧行後,枚報有無頉於臣營事,請令廟堂定式施行矣。各鎭屬邑或有至七八者,鎭之點操似甚難,只令各其邑凶年停巡操之時,則聚點鍊習後,報其有無頉於兵營似好矣。上曰,依爲之。拓基曰,不但黃海道,各道一體定式施行似好矣。上曰,依爲之。訓鍊都正具善復曰,黃海兵使狀請中稱鎭者,非各鎭營將之謂也。乃各鎭邊將之謂也。各邑官門聚點,則各鎭邊將鎭門聚點,邑鎭分而爲之似好矣。上曰,依爲之。出擧條申晦曰,近來軍門亞將,極爲苟艱,御營中軍方作窠,而當品中無可合之人,故許久不得差下,事甚可憫,在前如此乏人之時,多有變通之例,下詢大臣將臣,而處之,何如?上曰,可陞之人,誰耶?晦曰,在京武臣中以久次言之,如趙濟泰·尹九淵有之,履歷雖不足,忠臣之孫南正五,亦有之矣。上曰,大臣之意,何如?拓基曰,在閤外已與僚相及將臣相議停當,尹九淵·南正五,竝加資似好矣。上曰,竝加資。出擧條晦曰,今十三日動駕傳敎中,馬兵以二哨擧行事,命下矣。雖是城內擧動,二哨則太少,故敢此仰達。上曰,依前三哨擧行,可也。出擧條李成中曰,都城城堞則各軍門分掌修補,而獨城門·水門,則委之營繕,城與門,分而二之,事甚斑駁,修改之時,亦不無疎虞之弊,此後則倣依城役定例,城門·水門修改,亦令字內該營擧行,而物力磨鍊及營繕役軍等事,竝如前爲之,前排鐵物之屬,算摘考還事,定式施行,恐合事宜,故敢達。上曰,依爲之。出擧條李喆輔曰,今年二事不登,而合操又値捧糴之節,軍務雖重,糴政不可不念,合操退行於明春,似好矣。拓基曰,南漢軍餉所關甚重,不可使糴政有妨,秋操退行於明春,似好矣。上曰,依爲之。出擧條洪鳳漢曰,禮曹給代,自均廳卽爲擧行事,命下矣。數之多少,稟議於廟堂,以二十同酌定,而錢木布參互分四等上下事,定式施行,何如?上曰,依爲之。出擧條李益輔曰,臣有所懍,故敢達,向化人減布之命,實仰聖德,而向化人外裔之外裔,竝皆蕩減,則非但無義,許多良丁,有漏失之慮,向化人直孫,雖減布,外孫則汰定軍役,似好矣。拓基曰,向化人之許多外裔,竝皆減布,實爲太過,依重臣所奏施行,似好矣。上曰,限親外孫定式施行可也。出擧條,晦曰,以武弁事,有言端敢達矣。朴載河旣有下敎,見方連爲檢擧,而如趙榮恒特宥之後。仍有給牒之命銓曹軍門,不敢遽然收用,旣已白脫之後,則似不當一向廢枳矣。上曰,大臣之意,何如?拓基曰,若已白脫,則政曹自可量處,似不必煩稟矣。上曰,依爲之。尹光鼎一體用之,可也。出擧條拓基曰,疏批中瞻望暮雲四字,臣心不安,敢達。上命書傳敎曰,大臣旣奏,領相批旨中八字刪去,又命書傳敎曰,明日晝講爲之。戶曹判書李成中,行司直李益輔,備局有司堂上差下,行司直李鼎輔·金漢喆,判尹李昌壽,還差備堂事。出榻敎上曰,京畿都事金晩行遞差。出榻敎上曰,知義禁申晦許遞。出榻敎晦曰,呂槃所犯,不過田結百餘結事,而初則勿限年禁錮矣。向時疏決之時,減等爲五年禁錮,而爲人誠不泛矣。拓基曰,其爲人誠可用,而朝家田結之法重,故初爲勿限年。而今已減之,則姑置之似無害矣。上曰,姑置之。拓基曰,向時上疏儒生姜維·申敬日,罪謫多年,聞一則已死,一則生存云,其後累經大霈矣。似有處分之道矣。行司直李益輔曰,同時又有許益,同疏而同謫,合三人矣。上曰,姜維是安東人耶?頃聞吏判所奏,安東之人家家有壁圖云,而予忘其圖名矣。宗白曰,人心道心圖矣。雖蔀屋之中,多有此圖,而山村常漢,至今必稱退溪,以爲老先生矣。上曰,爲人之淳實可見,甚可嘉矣。拓基曰,前訓將雖有所失,一事再罰崇品宿將,待之似薄矣。上曰,此人過於仁厚,爲人所欺之致也。處分後今幾月耶?晩曰,今已三朔矣。上命書傳敎曰,飭已行矣。前訓鍊大將金聖應爲先給牒。拓基曰,臣老病日劇,藥院提調之任,實無自力之勢矣。上命書傳敎曰,業已知之,今者所辭,可見苦心,況倚任元輔?多事藥院,其宜恕諒,藥院都提擧許副,此時藥院,不可不備,其令銓曹知悉。拓基曰,前已稟矣。草冊尙今留置,臣等之憫迫甚矣。晩曰,近日連開法講,而聖候康寧,臣等不勝忭祝之忱,而草冊一事,臣等竊不勝惶憫之至。光漢曰,臣以此事,曾有仰達,而此非一時可留之物矣。苟係可已之事,則大臣與臣等,何敢縷縷苦爭,而不知止耶?伏願殿下屈意,而從大臣之請焉。上曰,儒臣豈不愧鼻乎?不言於當言之處而徒爭於予,予爲之代羞焉。其退伏焉。拓基曰,右相至今不爲出肅,聞又欲陳章云矣。上曰,旣陳三章,何必復爲耶?其爲人,本來太固執矣。拓基曰,大拜異於庶官,居然出肅,勢固持難,而旣陳三章之後,復欲尋章,過矣。此時自上敦勉,則宜可出肅矣。上曰,大官之後,前日固執,漸可除去,而令復如是耶?以向日査正廳事觀之,可知其太固矣。晩曰,其時事,至今猶以爲自是而不撓矣。此時何時?豈可一向執滯耶?自上有敦勉之擧則甚好矣。上曰,予將爲之矣,拓基曰,前領左相退處江郊,此時不可不自上開示敦勉之意,使之還朝矣。上曰,如此之時,大官會在朝中,豈不好耶?時任三相外,如趙領敦寧,雖在城內,有若無矣。前領相方住,何處耶?拓基曰,聞住新村云矣。上曰,漸漸近住耶?晩曰,非漸近也。初往新村,轉向楊州,今復還新村云矣。上曰,前領相之爲國苦心,予豈不知耶?且金判府事尙時事,予豈不知,其本心耶?金判府事於予未曝其心,而必慼慼於中矣。拓基曰,前左相聞此下敎,則當感泣矣。敍用之後,時未陳章者,亦由於斯矣。晩曰,此時宜有敦勉還朝之擧矣。領相曰,兩大臣之至誠血忱,聖鑑旣已洞燭,臣等亦惶感矣。上曰,前李領府事嘗奏云,今則臣心與前異矣。觀臣心之變,則可知聖上苦心之得效矣。此言非强辭也。果有覺悟而然也。安知今之覺悟者,不由於舊日之峻耶?不峻者,初無適莫,曷有所覺耶?今住何處云耶?晩曰,聞江上去矣。上曰,向日所奏者,本意則以一體之意仰陳,而辭不達意之致也。豈可深咎,昔故相臣尹趾完,在鄕邑聞京報,蒼黃直至城外,此人非恇怯,實有爲國之心而然矣。李領府事亦嘗奏云。不敢遠離京輦,其心有可觀矣。近來大小事,雖有病故,無不進參者,與初心有異云者,非虛語也。上曰,承旨書之,苦心雖知,處分意深,而飭已行,前領府事李宗城敍用。出傳敎又命書傳敎曰,大臣旣已敍用,置處政事,當日爲之,諸臣以次退出。
戊寅九月初五日未時,王世子坐遜志閣,承旨持公事入對時,左承旨任瑋,右副承旨李重祜,假注書張達星,記事官金和澤·柳敍五,以次進伏訖。任瑋讀黃海水軍節度使狀達畢,踏達字,李重祜讀禮曹草記畢。令曰,知道。諸臣退出。
上在昌慶宮常參,以代理停,爲晝講夕講。
自昧爽至辰時,有霧氣。
李秀得達曰,明日國忌齋戒,再明日國忌正日,此兩日常參,頉稟。令曰,知道。
朴師訥達曰,大司憲金相福,執義金元行,掌令李善觀·李養源,持平權相龍在外,金蓍耉受由在外,今日以監察茶時之意,敢達。令曰,知道。
傳于李重祜曰,承旨來詣于集賢門。
傳于黃仁儉曰,明日晝講爲之。
以試官李海重·李彦衡等牌不進罷職傳旨,傳于任瑋曰,竝推考傳旨捧入。
事變假注書金德元改差,代以任希孝爲事變假注書。
黃仁儉,以兵曹言啓曰,新除授內禁衛將張志恒,時無敍用之命,何以爲之?敢稟。傳曰,特爲敍用。
李秀得,以徽寧殿參奉以入番宗室意啓曰,本殿參奉張祉紹,身病累朔危重,不得察任,故旣已呈吏曹改差矣。其代令該曹卽爲口傳差出,何如?傳曰,允。
朴師訥,以吏曹言達曰,徽寧殿參奉張祉紹呈狀內,身病甚重,勢難察任,依例改差,何如?令曰,依。
黃仁儉以兵曹言達曰,卽接兵曹移文,則金聖恒上言內,其父宇彬,以捕盜軍官,綱常罪人斗里德·春丁等捉納正法,依例加資事呼籲,而其所呼籲,有難準信,令秋曹及捕廳詳査啓聞後稟處事,覆達蒙準矣。取考本曹文案,則甲戌年閏四月日綱常罪人金春丁·斗里德等,因右捕廳捉送,其嫂叔間淫奸情節,箇箇取服後,竝依律文不待時處役的實,更令兵曹稟處,何如?令曰,依。
李秀得,以觀象監官員,以領事意達曰,地理學兼敎授金道欽有頉,代本監官員僉正朴象器術業頗精,依例差下,使之付軍職,冠帶常仕,何如?令曰,依。
戊寅九月初六日辰時,上御涵仁亭,晝講入侍時,特進官洪鳳漢,同知事申晦,參贊官李秀得,侍讀官鄭光漢,檢討官李福源,假注書張達星,記事官鄭昌順·柳敍五,武臣田光勳進伏訖。上讀前受音中庸第一章,光漢讀新受音自第二章,止第五章,上繼讀訖。光漢曰,鮮能知味之訓,誠可謂眞切之論矣。酸醎甘苦之味,人孰不知,而如大羹玄酒平淡深遠之味,知者鮮矣。人孰不由斯道,而若不加省察,則雖由之而不能自知,此所謂百姓日用而不知也。雖有知識者,必反省然後,可認所由之道,而其出入之差,亦可檢得矣。述篇亦曰,點檢心神,夜漏靜寂之時最善,殿下於萬籟俱寂之際,每思朝晝之所爲,含於道者則勉之,違於理者則戒之。此爲省察之一端矣。上曰,所陳是矣。然予近則多睡,亦不得頻加占檢矣。福源曰,知行是兩項工夫,而亦自相關,非別件事也。以此章言之,則知愚屬於知,賢不肖屬於行,而以不行不明,交互言之者,聖人之意可見矣。上曰,雖然,明字比行字較重,此是夫子發歎之辭也。夫子之時,有鮮能之歎,況今世則奚但鮮而已。眞無之矣。福源曰,中庸之道至難,古人之能之者,亦有幾耶?聖人辭不迫切,故以鮮能爲敎矣。講畢,諸臣將退出之際。上曰,武臣姑勿退,田光勳復伏。上曰,頃日晝講,爾父入侍,爾今又爲入侍,貴事也。爾有所懷,陳達,可也。光勳起伏曰,臣別無所懷矣。上曰,爾遞外方來耶?光勳曰,臣待罪白翎僉使,昨冬遞來矣。上曰,白翎,何如?光勳曰,白翎在西海大洋之中,以彈丸小島,別無形勝,而以其唐船,去來咽喉之地,自前設鎭,近爲邊地履歷窠矣。上曰,荒唐船追逐,爾則何以爲之耶?光勳曰,臣別無方略,依近例追逐,禁其下陸而已。大抵本鎭追捕武士,只是三十人,分三番立防,故每患單弱,而追捕不猛矣。上曰,追捕武士,有益於追逐耶?光勳曰,有益而第患數小矣。舊無追捕武士,故判書臣李瑜爲長淵府使時,設置於本府。其後李守臣爲水使時,沿邊各邑鎭,竝爲設置,分番立防,而其前則所謂追補,不過簑笠鋤軍矣。武士設置後,猶能着軍服,持器械,立防於各處,使彼人見之,亦知非徒然之事矣。上曰,白翎以要害處,追捕武士三十人,誠小矣,他處,若何?光勳曰,當初隨其防守緊歇處分排,故多寡不同,而海州·長淵等邑一處立防,或九十人,或六十人分排處矣。上曰,追捕武士,或有試射賞格之事耶?光勳曰,邊將有時方便爲之矣。上曰,追捕武士無厭避之事耶?光勳曰,雖有科擧試射之路,而此是苦役,民不願入矣。上曰,爾出去,夕講時追捕節目持入之意,言于兵判,爾亦夕講更爲入侍,可也。光勳退出之際,上謂承旨曰,彼武臣父子,俱是爲國可用之人矣。秀得曰,彼武臣爲人極佳,且有文名矣。上曰,田光勳夕講更爲入侍事。出榻敎上曰,夕講爲之。出傳敎上曰,副修撰金鍾正,夕講同爲入侍。出榻敎諸臣退出。
戊寅九月初六日巳時,上御崇文堂。承旨入侍時,同副承旨黃仁儉,假注書張達星,記事官鄭昌順·柳敍五進伏訖。上曰,承旨書之。噫,君臣之間,貴相知心,今番處分,由於苦心也。噫,幾月調理,造朝稀闊,而因一入侍,處分遽下,此豈樂爲,此豈樂爲,是予苦心,是予苦心,而究其由,則卽予否德,卽予誠淺,若其德其誠,則豈有是事,若此而倚任元輔,一朝解免,是予嗟惜者也。其卽敍用,謂許血忱,往事勿說,卿何撕捱?昨聞相臣處於江郊云。噫,大臣,國之元氣,目今時原任其幾人,因一時之敎,處之若此,則其曰君相相孚乎?特遣史官,諭予此意,卿須體小子慇懃之意,卽日入城,用副此意事,遣史官傳諭于李判府事。出傳敎又命書傳敎曰,昔漢高豈不云乎?今番之事,卿則爲國血忱,予則不諒卿心,而雖若此,卿奏過於逶迤,予敎由於苦心。而其飭者非一時之觸也。亦有苦心,雖若此,旣知卿心,故示予苦心之後,其豈曠日,旣已特敍,往事何說?聞相臣所奏,處於江郊云。噫,卿之體先卿之志,思其君之暮,雖揮不去,予已知矣。處分之日,必不尋鄕,予亦諒矣。而今聞所奏,雖嘉卿意,使卿到此,良由誠淺,於卿何有?卿須體小子曲諒之意,顧今日國事之艱,其勿棲遑江郊,卽日入城,用副此意事,遣史官傳諭于李領府事。出傳敎上曰,注書出去,草紙持入,臣達星承命出去,草紙持入進伏。上曰,承旨書之。噫,自古君臣,有際遇之難,而噫,卿兄弟,爲予輔相,倚之任之,若何?若此之故,其間雖有膚受之讒,俱莫能售焉。而今番解免,誠是料外,予豈他哉?良由苦心,故處分之敎,敍用之旨,旣許血忱,此由予涼德,此由予誠淺,實爲宗國,予豈樂爲,雖若此,於卿尤爲惻惜者,頃者周旋,予已目覩,垂涕國事,業亦知矣。而因一時事爲間事,忘幾年倚任之意,此亦誠淺也。於卿何有?昨諭相臣,卿之惶蹙,其倍于他,卿不敢陳,予亦難諭,其於入侍之日,將一諭而解釋,今聞在於果川云,噫,予若捨卿此則捨卿兄也。予雖誠淺,決不爲此,卿無他所遭,因予下敎,予旣解諭之後,卿處鄕郊,於君臣分義何?特遣史官,諭予此意,卿須體小子慇懃之意,思昔人鞠躬之道,卽日入城事,遣史官傳諭于金判府事。出傳敎上曰,噫,此何等時,此何等時,拜卿其相,非爲卿也。卽爲國也,則卿讓一何過乎?子雖曰,人以禮讓爲國乎何有?禮讓豈不美也?而子曰,過猶不及,過則不美也。以世稱者言之,三章可謂不過不及矣。頃章初疏再書,三疏。予則曰,三章已準,庶幾諭命,而尙無動意,聞相臣所奏,復欲尋一章云。此意欲準三疏之意,若此書亦準三乎?其過矣。其過矣。旣聞之後,何待其章?噫,卿批旣諭,卿兄未能之事,屬於卿,則卿之若是過讓,於體君之意,思卿兄之心,若何?特遣史官,諭予此意。仍命偕來,入侍夕講,卿須體小子之慇懃,顧國事之艱難,幡然造朝,用副此意事,遣史官傳諭于右相,仍命偕來。出傳敎上曰,凡科題之問,非聖賢古先儒之語,以時體以問者,一切嚴禁。出傳敎諸臣退出。
戊寅九月初六日未時,上御涵仁亭。夕講,修撰金鍾正,武臣田光勳,同爲入侍時,特進官洪鳳漢,同知事申晦,參贊官李秀得,侍讀官鄭光漢,檢討官李福源,修撰金鍾正,假注書張達星,記事官鄭昌順·柳敍五,武臣田光勳進伏訖。上曰,注書出去,持草記紙一絶入來,臣達星承命出來,持草紙入伏,則上已於他紙,取承旨筆書某事,命授金鍾正曰,汝出去開見,鍾正承命出去,上命諸臣小退,復命入侍于崇文堂,諸臣進伏。光漢讀中庸新受音自第六章,止第九章。上曰,此是智仁勇三章,予當盡讀之,自第二章,止第十一章讀訖。光漢曰,邇言,釋之者曰,淺近之言也。以大舜之聰明睿智,何取於淺近之說,而自耕稼陶漁,以至爲帝,而無非取於人者,此所以爲聖人也。殿下聖智高明,群臣無足以佐下風而殿下則常存擇芻蕘之意,然後方可與堯·舜竝美矣。上曰,所陳好矣。而隱惡揚善,尤爲大舜之盛德矣。福源曰,第九章觀其文勢,則於均天下,辭爵祿,蹈白刃之外,別有中庸,而中庸元無形體,寓於事爲之間而已,治天下以道,中庸也。辭爵蹈刃,當於義則中庸也。非離此而別有中庸也。上曰,然則朱子註何以謂三者皆倚於一偏,而獨稱中庸之難耶?福源曰,雖以均天下言之,漢之後元,唐之貞觀開元,亦庶幾於均,而謂之中庸則未也。如堯·舜之均天下,則豈可不曰中庸乎?上曰,此則然矣。光漢曰,顏淵,亞聖而得小善,猶且拳拳服膺,此卽江海不棄細流之意也。此所以能至於三月不違仁之域,而終能爲亞聖者也。上曰,然矣。上掩卷,諸臣掩卷。晦曰,追捕節目,問于備局·兵曹,而無所藏矣。上曰,荒唐船事,昔年泛聞追逐之狀矣。嗣服後因一帥臣所達詳聞,則其所追逐,未免見侮,所謂邊將,吹角放砲逐之,則彼人多有可駭之擧云,以法講故,不爲明言其狀,而殊可笑矣。其所採漁,何如?鳳漢曰,所採則海防風海蔘云,而海防風,彼人極貴之,海蔘則用於錦段之膠云矣。光勳曰,臣仍武士輩,聞彼人之言,則大利所關,故數千里重溟,冒萬死出役,年復年來漸成滋蔓者,所以此也。上曰,汝見其船制乎?光勳曰,臣自遠望見,則船制極長,而大船則立三面帆席,船人幾百餘名,出入風浪,如履平地矣。又於各其船頭,所居編筏極多,而大者則如門如扉矣。胡人搖櫓其上,灑油於波面,而採出蔘鰒,狀若水鳥矣。上曰,其油云何?秀得曰,聞是鯨油矣。上曰,船中有器械乎?光勳曰,臣嘗追逐時,一番放砲,則彼亦應砲矣。上曰,追捕時直爲射砲乎?光勳曰,弓張虛勢,銃無鉛矣。上曰,彼不過漁採之徒,而種種作梗於白翎,其時僉使李栢齡,幾至死矣。鳳漢曰,年前椒島僉使孫壽聃,亦被打於彼人矣。光勳曰,彼雖漁採之類,而近年以來,逐年增加,或三十餘隻,或二十餘隻,出來風和六朔,去來留連於洋中,八月始歸,而水路之險易迂直,無不慣熟,我國之於登·萊,不甚相遠,胡運難知,萬一中原擾亂,則群雄不售之輩,例多嘯聚潛伏於海島中,以前代史記觀之,漢有田橫,唐有虬髯客,明末有鄭芝龍,儻有此類,則海西海防,極甚踈矣。便爲門庭之寇,此實臣之私憂過慮處矣。必使白翎如水營之制,而水營如統營之制,然後可以得力矣。且其種類不一,三月間先來者,則似是登·萊州破落戶,而五月以後晩來者,則必是彼國化外之民矣。上曰,何以知之?光勳曰,臣以康熙·乾隆時禮部咨文中語,撮其大略,刋之於長牲羅立浦邊,則早出來者,或有禮拜於牲下者,或曰兩國約條,果如此云云。而至於五月以後晩來者,直爲推倒其牲,或放洩便於其上,且其貌色,尤極獰悍,絶異於早來者,以此知晩來者,必是彼我間無名島嶼中潛伏無賴之類也。以白翎鎭言之,實民戶不過二百餘,男丁不過三百餘名,彼人多聚之時,幾過千餘名,有軍器焉。有軍餉焉。常恐寅夜突入,縛去邊將,臣不敢解帶而宿。且泛泛洋中,若値西北大風,則必當漂到於喬桐·江華,如此則黃海水使及白翎僉使,豈保其頭臚乎?上曰,武臣之慮事,當如此矣。武臣所對,極有識慮,彼武臣父子,俱是爲國可用之人矣。唐船事,廟堂亦宜留意可也。鳳漢曰,此武臣父子兄弟,爲人俱佳,渠亦曾中進士矣。其叔父故兵使田日祥,任怨做事,曾爲御營別將時,臣爲該營大將,亦見一段勤渠處矣。上曰,今問白翎僉使田光勳追捕武,不無不均之弊,令備局詳問該道,登對時稟處。出傳敎鳳漢曰,以武臣所對觀之,江都終是留念處矣。上曰,江都雖然,築城則不善,都城最重,都下士民,知予守城堅定之意,可也。鳳漢曰,臣於沁都事,今適語及,敢此仰達,蓋心都關防形便,實爲國家緩急,必仗之地。而近來朝家之所以待之者,漸不如前,軍制之疎虞,財力之匱竭,誠爲深慮,最是易以爲力者,卽養木一疑,所謂高麗峯,尤當加意禁養,而此等諸山,不入斧斤,則柴草甚貴,居民難堪,故穀草與柴草,切勿出送于他處,俾爲島民需用事,臣於年前奉命往來後,筵稟行會矣。其後本府無擧行之事云,此雖微事,誠甚慨然,更爲出擧條申飭,使之依前朝令擧行,諸山養木形止,每於歲末論報廟堂事,定式施行似好矣。上曰,依爲之。出擧條諸臣退出。
戊寅九月初六日未時,王世子坐遜志閣,承旨持公事入對時,右承旨朴師訥,同副承旨黃仁儉,假注書尹勉憲,記事官金和澤·李海鎭,以次進伏。王世子講畢,仁儉讀東萊府使趙曮狀達一度,朴師訥讀釜山僉使田光國狀達一度,竝踏達字,達下後,諸臣以次退出。
上在昌慶宮。常參以代理停。
世祖大王忌辰齋戒。
自卯時至未時,日暈。
爲晝講夕講。
朴師訥達曰,大司憲金相福,執義金元行,掌令李養源在外,李普觀未肅拜,持平金著耉呈辭,權相龍在外。今日以監察茶時之意,敢達。令曰,知道。
藥房提調臣李成中,副提調臣黃景源啓曰,伏未審日間,聖體調攝,若何?憊眩之候,寢膳之節,亦何如?前劑入湯劑已盡於昨日,而臣等之未得入侍,亦至多日,卽與諸御醫,入診詳察聖候,議定繼進當否爲宜,臣等不任區區憂慮,敢來問安,竝此仰稟。答曰,知道。氣則一樣,湯劑加劑五貼劑入,下敎日入侍宜矣。
李重祜,以侍講院言達曰,本院新除授兼司書李海重除拜之下,不爲出肅,卽爲牌招察任,兼弼善趙,時在忠淸道連山地,書筵入番事緊,斯速乘馹上來事,下諭,何如?令曰,依。
黃仁儉,以禮曹言啓曰,弘陵香炭山以着實處更爲望報事,命下矣。卽接弘陵參奉所報,則本陵香炭山無可合處,尙未完定矣。江原道平康縣,留陳·高揷兩面自是量外,加火田不過本官收稅私用之地,實合香炭,卽爲劃屬本陵,望定處果是量外之地,則依所報屬之本陵,四標定界後,打量成冊,修正上送之意,分付道臣,何如?傳曰,允。
吏曹口傳政事,以徐日輔,爲徽寧殿參奉單付。
兵曹口傳政事,以宋昌明,爲知事單付。
全羅左道京試官李瀰狀啓,以主試之人不善檢飭,致令莫重科試乍罷旋設,席藁俟罪事,傳于黃仁儉曰,勿待罪事,回諭。
前僉知尹鳳九書曰,伏以,日月如流,孝昭殿練事奄過,徽寧殿禫制又訖,伏惟大小朝靡逮之痛,益復罔極,臣病伏山磵,愈老愈癃,無力前進,迄稽書慰,只自悲結,益訟郵恨,前月中忽伏奉大朝所下別諭,促臣上來,使臣出入兩筵,臣百拜莊誦,繼以惶駴,不知所以爲喩也。竊念臣以經筵舊選,終不敢一膺召命者,惟經筵責重,顧此蔑學,萬無堪承之望也。是以講院之銜,虛帶曾幾年,書筵之抄,降召亦屢遭,而自知之明,一例退伏,甘得罪於分義之嚴,此臣始終守株之見也。況今老病垂死之中,視聽殆閉,氣力專頹,顧不可擧一疾爲辭,而委身床席,僅存一縷,則已久矣。其能作氣登道,進身文陛,斷無望矣。伏願邸下,特諒臣實心實事,仰稟大朝,亟刋收召之列,使臣得以安意就盡,誠微分之幸。臣自經潦暑,神識尤益昏憒,雖小文字,無計綴成,經月之後,始僅治章,他之縣道,逋慢之罪,尤萬萬矣。臣無任惶隕悚惕之至,謹昧死以聞。答曰,覽書具悉爾懇,日月流邁,兩魂殿祥禫奄過,哀慕莫逮,一倍罔極,屢次招致,以余誠淺,未能感孚,心切忸怩。而且向者大朝別敦召至懇至切,亶出尋常萬萬,豈無感動乎?兼以世祿之臣,其道德之粹,學問之正,余固深知,爾不可以捨余,余不可以捨爾,爾其勿過辭,卽速上來,補我不逮。
全羅監司洪麟漢書曰,伏以,臣猥以無似之賤品,謬膺匪分之重任,觸事憒憒,無所猷爲,黽勉挨過,歲且周矣,只幸穡事不甚凶歉,生民僅能支保,而向臣所謂在膏之疾,入髓之冤,固自如也。臣旣在其位,又任其責,曾不能尋究病源,施以必蘇之方,導揚聖化,俾解倒懸之勢,束手坐視,一任其咨嗟困悴,而莫可奠安。上以孤負臨軒之戒,下以自陷溺職之科,言念及此,未嘗不惶愧欲死,如臣魯劣,最居人下,而曲荷拂拭之恩,驟躋至此,頂踵毛髮,罔非造化,寤寐圖報之念,銘心鏤骨,區區自勉,寔在於不憚險夷,不計燥濕,惟隕結是期。若乃辭煩而就閑,避苦而占便,豈臣所敢萌諸心而發諸口者哉?第緣威望素輕,旣無以息猾而戢暴,智慮甚淺亦無以興利而祛弊,非不欲守法,而事不從心,自以爲爲民而誠未交孚,秪竊厚廩,罪積尸素,中夜無眠。但有尤悔,自臣受命以來,內以熏心於憂懼,外而埋頭於簿牒,些少精力,殆盡無餘,況南方水土不竝以北。山嵐海瘴,總是病祟,受傷最酷,脾土先敗,嘔逆發而飮啖全却,咳嗽劇而眠睡頓失。人所以資其生者,莫過於眼食,則二者俱廢,已是醫家之所大忌,眞元由此而日漸澌削,對人酬酢,不能接續,時時昏瞀,先忘後失,有若癃老奄奄之狀,素患癖積。又從以乘虛闖發,方其痞氣之衝上也。喘急煩憫,呼吸難通,頃刻欲絶,殆不成事,種種諸症。若是危惡,而其能得全者幾希矣。噫,臣之年紀,未及强仕,而不幸一疾,遽至於此,此豈非冥升不已,遇福招災而然耶?顧此症狀,有加無減,委頓床席,作一籧篨,非但道務之浹旬癏曠,秋來巡審,藩體當然,而臣將不得行矣。原濕驅馳,卽臣職責,而亦不免廢却,至使五十州巡宣之任,徒作一介臣養疴之坊,則公體私義,均有所失,微臣死生,縱不可恤。其於僨國事而誤重任,何哉?敢將肝膈之之懇,冒陳离明之下。伏乞睿慈,特垂矜憐,亟許鐫遞,俾得早解劇務,及時調治,而亦使一道生靈,毋至受病焉。臣若生入脩門,專意醫藥,賴天之靈,復起爲人,則臣雖無狀,亦豈無隨分効力之日乎?臣無任屛營祈懇之至。答曰,覽書具悉,卿其勿辭,調理察職。
兼文學金應淳書曰,伏以,光陰迅駃秋序向闌,伏惟我大朝殿下曁小朝邸下,孝思出天,撫時哀慕,益復罔極,臣無任區區悲戀之忱。仍伏念臣事君無狀,前後所被大朝責敎至嚴,惶懍之極。若無所容,今其所自處者,只可以屛伏循省,少贖其辜負之萬一,迺者不意春坊除旨,忽降於千里嶺外,繼又以馹召而光寵之,臣雙擎九頓,感悚隕越,不知收喩,噫,勸講之地,責任甚重,而臣不自知其不稱,有除輒膺,蓋亦屢矣。每一揆揣,固已萬萬媿恧,而至如見帶職名,自是玉署例兼也。非學識文華有足以稱塞者,莫宜居之。若臣蔑劣,亦皆猥玷瀛選,其敢抗顏而出焉。則人言獨豈不可畏乎?區區微諒,庶可蒙离明之俯燭。而恩召之下,不敢久淹,卽爲登程至大丘地,臣父病添重之報至矣。痰眩蓋其本症。而觸冷失攝,痛勢倍極,胸煩膈塞,勺水不得下,頭疼目暈,轉仄必須人,精神迷錯,氣息懍綴,實有頃刻安危之慮。而昏涔之中,似譫似囈者,半是戀臣之語,人情到此,良亦慼矣。臣生五世,喪臣之母,以父而兼母,長育于抱中,其艱難辛苦之狀,人或有涕淚而悲之者,臣父之易衰,而病未必不祟於鞠育臣之勞耳。噫,烏鳥,至無知也。尙願反哺,以報勞,今臣之父,病由臣故,而不思其扶護,則是以人而不如鳥矣。方寸煎熬,按住不得,玆敢疾籲徑歸,乞蒙重勘,以便救護,俾伸人子至情,千萬泣禱,臣無任云云。答曰,覽書具悉,爾其勿辭,救護父病。
戊寅九月初七日辰時,上御涵仁亭,晝講入侍時,知事洪象漢,特進官宋昌明,參贊官朴師訥,侍讀官鄭光漢,檢討官李福源,假注書張達星,記事官鄭昌順·柳敍五,武臣李鐽,以次進伏訖。上讀前受音,光漢讀新受音第十二章,上繼讀訖。光漢曰,第一章中和,與此章之費隱,相表裏矣。中和自體而及用,費隱由用而至體矣。盈天地萬物之理,無出於費隱二字,苟能剖析此義,則其於治天下,猶指掌矣。末章則自切近之地,及高遠之處,專論道體之廣矣。若以進修之工言之,當從切近處爲說,此率性修道之所以致位育之功者也。伏願體念焉。上曰,所陳良是矣。福源曰,此章文義,臣於前日所達之外,別無可達,而其時以夫婦愚不肖之義,更爲考奏事有下敎,而其後未及,仰達矣。上曰,其時果有此敎矣。此夫婦,是居室之夫婦,而非愚婦愚夫矣。福源曰,愚夫愚婦,亦未必非居室之夫婦,而此與聖人所不知對說,文義語勢歸重於愚不肖矣。末端造端乎夫婦,則乃言君子之道始自切近處也。與此夫婦不同矣。及其至也之至字,是擧其廣大之全體也。非精微之至字也。若曰道之精微,有所不知,則何以爲聖人乎?上曰,鳶者至麤之物,而詠於詩,載於中庸,可謂榮矣。福源曰,禽鳥之善飛者亦多,而獨取於鳶者,以其聳身一上之後,更不費力,有悠然自得之意,故程子以孟子所謂必有事勿正心,取比於此章矣。上曰,然則鳶尤榮矣。諸臣退出之時。上曰,承旨書之。噫,前日朝臣中宋·趙二姓。若晉王·謝。而今皆零替,登科立朝者,於趙門只有趙領敦寧,於宋門,只有三人,心常興歎者,今日特進官宋昌明,晩後登科,年今七十,而問其科題,則追慕一倍,以舊日儒臣,十年停講之餘,入侍晝講,其亦稀矣。爲人淳實,業已知矣。特拜知中樞,其令謝恩,入侍夕講。出傳敎上曰,宋昌明知中樞下批,口傳擧行,其若無窠,其中年最久人作窠擧行。出傳敎上曰,夕講爲之。出傳敎諸臣退出。
戊寅九月初七日未時,上御涵仁亭。夕講入侍時,知事洪象漢,特進官宋昌明,參贊官朴師訥,侍讀官鄭光漢,檢討官李福源,假注書張達星,記事官鄭昌順·柳敍五,進伏訖。光漢讀新受音第十三章,上繼讀訖。光漢曰,忠恕二字,於此章始發矣。曾子聞一貫之旨,答門人以忠恕,此則言夫子之道,而此章所稱忠恕,乃學者之工夫也。忠恕有三節,天之忠恕,乃是維天之命,於穆不已,乾道變化,各正性命者也。聖人之忠恕,乃是純亦不已,萬物各得其所也。已不欲勿施人者,卽學者之忠恕,子思親炙於曾子之門,而得此要訣矣。蓋恕人之不及於恕己者,究其所由則無他,只由於一私字耳。若使私意淨盡,則可以法天與聖人之忠恕矣。此等文字,不可忽也。上曰,所陳好矣。福源曰,忠恕之說,上番已詳達,而中心爲忠,如心爲恕,先自盡己,推以及人者,乃是二字之精義。而後人多誤認恕字,以爲吾旣不能盡其道,亦不必深責於人,相率而歸於苟且之科,此說甚害義理,故先儒有所發明矣。上曰,所陳然矣。而推己及人,豈其易乎?學者則姑先從事於以己度人,可也。象漢曰,君子之道四,而君臣朋友,則以義合者也。福源曰,君臣之際,固以義合,而亦有古今之不同,如春秋戰國之時,爲士者遊仕列國,不合於此,則去而之他,故君臣之義甚輕。自漢以後,則四海一國,天下一君,故君臣之義比古爲重,至於我國,則仕於朝者,無非世祿,餘裔,其身雖不立朝,其父與祖必立朝,故自墜地之初,君臣之分已定,君臣之義已結,比之中國,爲尤重矣。上曰,所陳是矣。我國果然矣。諸臣退出。
戊寅九月初七日未時,王世子坐遜志閣,承旨持公事入對時,右副承旨李重祜,假注書尹勉憲,記事官金和澤·李海鎭,以次進伏。王世子講畢,重祜讀侍講院達辭。令曰,依爲之。諸臣以次退出。
上在昌慶宮。
世祖大王忌辰。
常參以代理停,爲晝講夕講。
黃仁儉達曰,大司憲金相福,執義金元行,掌令李養源在外,李普觀未肅拜,持平金蓍耉呈辭,權相龍在外。今日以監察茶時之意,敢達。令曰,知道。
李秀得達曰,明日常參,取稟。令曰,停。
黃仁儉以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
黃景源達曰,左尹金尙翼,除拜後過三日不爲出肅,依定式推考警責,仍卽牌招,何如?令曰,依。
傳于李秀得曰,今日晝講依前爲之,時刻單子置之。又傳于李秀得曰,夕講爲之。
黃仁儉啓曰,卽者中樞府錄事來言,領中樞府事李宗城,今日自江郊入城云,係是大臣去就,敢啓。傳曰,知道。
黃仁儉達曰,卽者中樞府錄事來言,領中樞府事李宗城,今日自江郊入城云,係是大臣去就,敢達。令曰,知道。
黃仁儉達曰,臣與左副承旨李秀得伴直矣。秀得以右議政李處敦諭,仍爲偕來事,今方進去,伴直無人,右承旨朴師訥,右副承旨李重祜式暇出去,左承旨任瑋所當牌招,而拘於廳規,不得牌招,何以爲之?敢稟。令曰,牌招。
李秀得,以內醫院官員以提調意啓曰,統營初次封進半乾金鰒水漬品劣,致勤下敎,進上事體至重,有不可推考而止,統制使吳罷職,臣亦有不善檢飭之失,惶恐待罪之意,敢啓。傳曰,從重推考,勿待罪。
記事官洪敍箕書啓,臣敬奉聖諭,馳往傳諭于議政府右議政李所住處,則以爲,萬千夢寐之外,忽叨此議政之命,驚惶懍蹙,直欲循墻而不可得。古今天下,寧有如臣之爲相臣者哉?立朝平生,不過尸職竊祿之一庸夫,而授以鼎鉉之重,不少難愼,則四方之嗤點,當如何哉?此臣之所大懼,而瀝血之懇,未蒙開許,恩諭之旨,至擧臣祖臣兄,勉戒丁寧,此又非庸陋賤臣所敢承當者也。惶霣涕泣,歷日靡定,而不意卽者,史官臨宣,聖旨誨諭諄勤,至以夕講入侍爲命,雙擎拜讀,不覺感淚自零,悚懍之極,固當蹶之不暇。而狗馬賤疾,見方危苦,末由承膺,臣罪至此,萬殞猶輕,稍俟神息少定,謹當以文字,更曝至懇。而史官相守,尤增悚惶,若蒙先許收還,庶可以安此賤分,不勝伏地隕越瞻天祈懇之至,臣旣承偕來之命,姑爲仍留之意,敢啓。傳曰,遣承旨敦諭,與之偕來,史官其令先入。
判府事李天輔書曰,伏以,臣罪合萬死,屛伏荒野,恭俟嚴誅,而我殿下聖度寬假,不惟不加鈇鉞,纔過旬日,恩敍旋降,繼有樞府除命,雷霆之怒不至,竟日雨露之澤有隕自天,臣惝怳感激,不覺涕淚之被面也。噫,臣之罪可勝言哉?一則不忠,二則不忠,反復循省,罔非不忠之罪,臣不幸身嬰奇疾,已經歲矣。殿下夙夜獨憂,不恤聖躬。而臣則偃息床笫,不能左右周旋,是又臣之死罪也。及其强疾登筵,區區衷曲,未蒙日月之照燭,辭敎至嚴。而乃敢冒犯天威,虧損臣分,是又臣之死罪也。至今追思,惶汗浹背,不知身在地上,則堂堂國家王章在焉。循例薄勘,不足以贖其萬一,臣固當泣血訟愆,生爲聖世之罪人,死爲聖世之罪鬼而已。恩命之下,顧何可自齒生人,頑然抗顏於周行間哉?玆敢從縣道仰曝哀懇。伏乞聖明,俯賜諒察,還寢新命,仍命攸司,亟勘臣未盡勘之罪,以爲人臣不忠者之戒,千萬至幸云云。答曰,審疏具悉卿懇,噫,史官之往,悉諭予意,而只緣誠淺,卿心莫回,此亦誠淺,此亦誠淺,往事勿說,卿何若此?噫,卿之血忱,其知熟矣。以一時苦心之處分,若是撕捱,若是撕捱乎?卿須體小子之至意,顧今日之國事,安心勿辭,亦勿引咎,其卽入城,用副慇懃之意。仍傳曰,遣史官傳諭。
戊寅九月初八日辰時,上御涵仁亭。晝講入侍時,同知事吳彦儒,特進官李盡輔,參贊官黃仁儉,侍讀官鄭光漢,檢討官李福源,假注書張達星,記事官鄭昌順·柳敍五,武臣李明運,以次進伏訖。上讀前受音中庸第十三章,光漢讀新受音第十四章,上繼讀訖。光漢曰,第二章所論四者之中,富貴只是順境,而其餘三者,皆逆境矣。就其三者,論其最難,則唯患難爲然,苟無平日踐履之篤,而猝遇艱險之際,則其所處者,何以得其正乎?古人之行乎夷狄者,有漢之蘇武,而雖有十九年幽囚之苦,若比之周公之困譖居東,則其難易不趐較然矣。詩云赤舃几几。釋之者曰,几几,安重貌。周公有平日中正之德,故雖當至艱之時,而一步履之,不失其常如此,可見聖人之氣像矣。不自得之得字,最有意味,願勿泛看也。上曰,是矣。福源曰,上番以爲逆境難於順境,此固然矣。而素富貴亦大不易矣。子貢所謂富而不驕,貧而無諂,卽此章所謂不凌下不援上之意也。爲人君者,非但地位之崇高而已。其聰明睿智之質,自與凡人不同,雖平日有謙恭下己之德,而少或放過,則易致凌下之弊矣。上曰,所陳然矣。而爲人君者,亦豈必英睿乎?英睿而凌下者,猶可說也。徒挾威勢,而厲民自幸者,其弊當,如何?光漢曰,下番旣陳不凌下之說,臣則當以不援上之義,陳之也。凡人之有一藝一能之微者,輒欲見知於在上者,此固小人之常情,而末世之弊風。而若有眞箇正己之人,不求聞達,深居陋巷,而不能爲世所知,莫施其抱負,則其咎當歸於在上者矣。上曰,所陳誠好,當留念矣。諸臣退出之際,上復命儒臣進伏。上曰,今年蟬聲寂然,予則只三四次聞矣。仁儉曰,臣亦只二次聞矣。上曰,蟬本無口,只有下孔出聲,今則下孔亦閉矣,此無他,世道喑啞,物隨人化而然也。予欲手書以給而未果,故言之耳,諸臣退出。
戊寅九月初八日未時,上御涵仁亭。夕講入侍時,特進官李成中,同知事吳彦儒,參贊官黃仁儉,侍讀官鄭光漢,檢討官李福源,假注書張達星,記事官鄭昌順·柳敍五,以次進伏訖。光漢讀中庸自第十五章,止第十七章,上繼讀訖。光漢曰,此章臣前已侍講,而略陳膚淺之說矣。然誠字之說,蓋多矣。宋儒李邦直,以不欺爲誠,徐積,以不思爲誠,而至程子以無妄爲誠,朱子添却眞實二字,然後誠之說,始大備矣。世間萬事,無處不誠,而至於交神明,則尤貴其誠,故末章之一誠字,有無限意味矣。殿下於事神之道,可謂至矣。盡矣。而湯有日新又新之訓,此可見聖人不自足之意,伏願殿下,毋謂吾之誠已盡,而益加勉於純亦不已之誠也。上曰,所陳是矣。福源曰,孔子不得位,顏子不得壽,大德必得之說,似不可信。而必得者,理之常也,不得者,氣之變也。聖人道其常而已,不可以一時之氣數,而有疑於當然之天命矣。上曰,所陳是矣。齊景公之享壽,亦是常理之外矣。光漢曰,嘉樂君子之章,意趣無窮,天之於君子,旣保佑之,又申之若是,其慇懃不已者,以其有令德故也。凡爲帝王者,苟欲受自天佑之吉,則宜益懋在我之令德矣。上曰,其言切實矣。上曰,昨日聞講聲甚高,而元良則常時讀聲不高,故問之則乃元孫也。仍命中官召元孫出侍,元孫行步安閑,折旋入來,東向拜,起而坐。上曰,汝昨日講通耶?略耶?元孫曰,通矣。上笑曰,師傅拘於顏情而爲之耶?汝試誦之,元孫高誦小學七八行,上笑命還入內。成中曰,近日聖候,若何?上曰,一樣矣。成中曰,連開法講,聖體似有損傷之節,臣不勝憂慮矣。上曰,初則氣力無妨矣。今則瓜滿幾矣。而漸覺憊矣。至今支持者,似賴理中湯之力矣。上命召東郊農民四人,下詢曰,今年農事比昨年,何如耶?農民等對曰,五斗落只上年七石餘矣。今年亦七石矣。與上年不異矣。上曰,明日晝講爲之。出傳敎上命農民退出。上曰,右相太固執矣。當加一層而觀之,遣承旨敦諭,諸臣以次退出。
戊寅九月初八日未時,王世子坐遜志閣,承旨持公事入對時,左副承旨李秀得,假注書尹勉憲,記事官金和澤·李海鎭,以次進伏。王世子講畢,秀得讀咸鏡監司李命坤,全羅監司洪麟漢狀達各一度,竝踏達字達下後,諸臣以次退出。
上在昌慶宮。常參以代理停,只晝講。
黃景源達曰,明日常參,取稟。令曰,停。
任瑋達曰,大司憲金相福,執義金元行,掌令李養源在外,李普觀,持平金蓍耉牌不進,權相龍在外,今日以監察茶時之意,敢達。令曰,知道。
黃景源達曰,右承旨朴師訥,右副承旨李重祜,俱以式暇,不爲仕進,而旣已行祭,卽爲牌招,何如?令曰,依。
黃仁儉達曰,憲府連日監察茶時,諫院闕達亦已多日,事甚未安,兩司除在外外,未肅拜不爲行公人員,竝卽牌招,何如?令曰,依。
以司諫李壽德,正言李鎭衡,掌令李普觀,持平金蓍耉等牌不進罷職令旨,令于李秀得曰,竝推考徽旨捧入。
傳于黃景源曰,右議政,晝講同爲入侍。
傳于李秀得曰,明日朝講相値,時刻以辰正三刻爲之。
黃仁儉啓曰,明日朝講,兩司當爲進參,而除在外外,引避退待外,未肅拜不爲行公人員,竝待開門牌招,以爲推移進參之地。何如。傳曰,允。
今于黃仁儉曰,當該中官李德仁,莫重公事誤踏達字,推考。
黃景源達曰,假注書尹勉憲身病猝重,勢難察任,今姑改差,何如?令曰,依。
假注書尹勉憲改差,代金魯鎭爲假注書。
黃仁儉以備邊司言達曰,全羅左水使金鍾萬奴名呈狀內,只有一弟,病沒於北邑任所,老母任情悲慼,眞元澌脫,疾纏綿。乞速遞改,俾得歸護矣。閫任遞易,實甚重難,而情理悲切,亦難强迫,今姑改差,何如?令曰,依。
李秀得以成均館官員以同知館事行大司成意達曰,今九月初九日儒生課試,當爲設行而大提學未差,限內不得爲之。今月內無故日退行之意,敢達。令曰,知道。
李秀得以徽寧殿參奉以入番宗室意啓曰,本殿參奉朴東最累朔入番之中,母病猝重,急報連至,情理所在,不忍强令仍番。而新除授參奉徐日輔,方在全羅道龍潭地,故不得替直入番,忠義韓命玄假參奉差下,使之入直之意,敢啓。傳曰,知道。
正言權穎達曰,臣見識孤陋,言議巽軟,本不合於淸朝耳目之任,新除之下,承膺無路,方此惶蹙矣。俄於納牌之路,猝遇大臣於衢路交互處,無暇廻避,致有陪隷之捉囚,身爲法從,虧失體例,至使下吏替受其罪,將何顏面,冒居於臺次乎?請令遞斥臣職。答曰,勿辭。
黃仁儉達曰,正言權穎再達煩瀆,退待物論矣。令曰,知道。
右議政李箚曰,伏以,臣迫於嚴命,今旣冒沒出肅矣。臣所帶知春秋及宣惠掌菀署繕工監提擧之任,不當仍帶。乞令該曹照例稟處取進止。答曰,覽箚具悉卿懇,所陳今該曹考例稟處。仍令曰,史官往諭。
吏曹判書李宗白書曰,伏以,臣待罪司譯院提調,而日昨政臣之從兄領府事臣宗城,除拜都提調矣。親嫌相避,在下當遞,玆敢短章自列。伏乞离明,俯垂諒察,亟令該曹照例稟處焉。臣無任云云。答曰,覽書具悉,書辭令該曹考例稟處。
戊寅九月初九日辰時,上御涵仁亭。晝講,右相同爲入侍時,右議政李,知事鄭翬良,恃進官李彝章,參贊官任瑋,侍讀官鄭光漢,檢討官李福源,假注書張達星,記事官鄭昌順·柳敍五,武臣金致龜,以次進伏訖。上曰,今日則多事,當只讀昨日夕講前受音矣。讀訖,光漢讀新受音第十八章十九章,上繼讀訖。光漢曰,於舜與武王之孝,竝以宗廟子孫稱之者,帝王之孝無過於此,故必言斯二者矣。周之傳世三十,歷年八百,究其本則皆基於文王之令聞,武王之顯名矣。唯我殿下旣得其壽,得其名矣。昨日亦以有愧於大德章下敎,謙挹之聖心,臣固欽仰矣。然文·武皆享年九十餘歲,而文王則望道而如未之見,武王則一怒而安天下之民,殿下亦毋存遲暮退托之念。而匹美於文·武之令聞顯名,則其效當至於千萬年子孫永保之休矣。伏願加意焉。上曰,所陳好矣。周雖歷年八百,而東遷以後,與不亡無幾矣。福源曰,此兩章所包甚廣,文·武·周公之說,以其次序而言也。先言繼志述事,而其下鋪陳宗廟之禮者,自精及粗而言也。先言踐位行禮,而終之以事亡如事存者,自淺入深而言也。末端治國如示掌者,所以引起九經章也。朱子嘗以爲周禮中太宰一編,包羅萬事,如赤手捕龍蛇,非大識量,則不易看,而義理脈絡,疎而不失,殿下於此等處,活看文字,只究大義伏望。上曰,所陳好矣。而踐位行禮章,所達尤緊矣。光漢曰,武王·周公之加之以一達字者,有意矣。匹夫之孝,止於一身一家,而唯帝王之孝,可以達於天下矣。使天下之人,各盡其分,而天下之人,通謂之孝,故稱之以達孝者,蓋以此也。下章所云序昭穆,乃親親也,序爵,乃貴貴也。序事,及賢賢也。旅酬,乃幼幼也。燕毛,乃老老也。一享之中,五禮備焉。苟非聖人之達孝,詎能如是乎?此可見當時制作之盛,而天下之興於孝,亦由於此矣。宜加理會矣。上曰,所陳甚嘉,予當體念矣。上命儒臣先退,曰,臣之本末,聖明宜俯燭無餘矣。百不猶人,一無可取,而千萬夢想之外,叨此踰分之職,臣實措躬無地矣。聖敎中提及臣祖臣兄,屢屢恩諭,閤門感悚,雖使臣赴湯蹈火,心固樂爲,而見職實難堪承矣。自前若有如臣無似冒居是職者,朝廷必有駁正之論,今則不然,此實由於言路之壅塞矣。上曰,批旨中已諭,勿爲固辭,可也。卿之拜相,今亦晩矣。曰,臣之出肅入侍,實欲面陳難冒之狀,冀蒙處分而入來矣。上曰,過矣。思卿兄則此時不可以例讓爲先也。惟思卿兄,未及試之意,盡心以繼之,可也。起伏曰,近日聖體,若何?上曰,一樣矣。曰,疏批中,小子二字,此乃用於元老大臣者也。於臣尤有所不敢當者也。上曰,此乃大臣疏批中,例用文字,不必過讓也。曰,初二日傳敎中,繆肜自撾諸族謝過八字及自飭二字及欺陟降三字。伏望深思焉。語意過當,不可不刪去也。上命入傳旨刪去,起伏曰,頃日領左相旣有陳達,而草冊事實深惶憫矣。上曰,已奏之事,若從卿請,則是果欺陟降也。曰,殿下亦必俯燭,其不可久留置也。不久當有下敎,臣亦仰揣,而一時留在,豈非臣子萬萬憫切者乎?臣帶此職名,初登筵席,則豈無他可奏之事。而只此一事爲第一件事,若蒙允許,則他事雖不奏,可也。上曰,此事則決難從矣。從當有處之之道,後日與領左同入,可也。上命注書召京畿御史金鍾正入侍,臣達星,承命召金鍾正入來進伏。上曰,酒禁事,何如?鍾正曰,謂之狼藉則過矣。而比比有之矣。龍山一處有之,而臣得見之矣。葛峴酒幕亦有之矣。果川則嚴令,邑內則無,而外村則有之。衿川則邑內亦有之矣。非但此二邑,下三道則聞尤甚云矣。上曰,承旨書之,昨冬以後,初頭則遣御史廉問,幾乎無也。而凡事令久解弛,故又遣御史廉問江村近畿,則於江村大村,則幾乎無處無焉。衿·果川亦有,而果川則縣監嚴飭,故邑內則無,而外則有之,衿川邑內亦有云,噫,民之不遵法,一至於此哉?子豈不謂季康子乎?此皆在上者不能誠心以飭之致也。心竊恧焉。而有司之臣,亦豈無飭,秋判前後判尹,爲先從重推考,該部官汰去,衿·果川縣監,旣有犯禁,內外何分?竝今該府處之,牲邑外無處無之云。謂其甚則畿甸甚於江村,當該道臣越捧三等。出傳敎上曰,禮判有下敎事,明日朝講,同爲入侍事。出榻敎上曰,明日朝講爲之。出傳敎諸臣退出。
戊寅九月初九日未時,王世子坐遜志閣,承旨持公事入對時,左副承旨李秀得,同副承旨黃仁儉,假注書張達星,記事官金和澤·柳敍五,進伏訖。秀得讀廣州留守狀達訖,踏達字,仁儉讀成均館草記訖。令曰,知道。諸臣退出。
上在昌慶宮。常參以代理停,爲朝講·晝講·夕講。
夜自一更至三更,月暈廻土星。
李秀得達曰,明日常參,取稟。令曰,停。
朴師訥達曰,大司憲金相福,執義金元行,掌令李養源在外,李普觀,持平金蓍耉牌不進,權相龍在外。今日以監察茶時之意,敢達。令曰,知道。
以掌令李普觀,持平金蓍耉,正言李鎭衡,牌不進罷職傳旨。傳于黃仁儉曰,只推,更爲牌招。
假注書金魯鎭在外,代以金尙集爲假注書。
令于黃仁儉曰,大臣·備局堂上引接。
傳于黃仁儉曰,明日晝講時刻,依前擧行。
朴師訥以義禁府言達曰,衿川縣監林廷爕,果川縣監金履貞等,令該府處之事徽旨,達下矣。林廷爕·金履貞·俱在任所云,依例發遣府書吏羅將拿來,何如?令曰,依。
平安監司閔百祥狀達,朔州等官居軍官李春起等渰死事,令于黃仁儉曰,令本道恤典擧行。
司諫李壽德達曰,請充軍罪人李時蕃依律處斷。請恒延·命垕,嚴鞫得情,請卜連,亟令王府嚴問,以正王法。請稟于大朝,還收罪人益源定配之命,更加嚴鞫得情,請罪人匡師嚴鞫得情,請罪人柱天仰稟大朝,令王府以同參律擧行。請罪人厚基仰稟大朝,令王府以同參律擧行,請安置罪人來復稟于大朝,還寢發配之命,嚴鞫得情,請前校理申致謹,前大司諫尹尙任,亟施追奪之典,請綠坐罪人杭,稟于大朝,亟擧拏籍之典,請逆賊時澤之應坐者,稟于大朝,竝施一律。請還收印信僞造罪人崔京進·李無應崇酌處之令,依律處斷。請罪人景躍,稟于大朝,亟令王府依律擧行。措辭見上答曰,不從。新除授大司諫閔百行,時在京畿驪州地。請斯速乘馹上來事,下諭,正言權穎,以臣見識孤陋,言議巽軟,本不合於淸朝耳目之任,新除之下,承膺無路,方此惶蹙矣。俄於納牌之路,猝遇大臣於衢路交互處,無暇回避,致有陪隷之捉囚,身爲侍從,虧失體例,至使下吏,替受其罪,將何顏面,冒居于臺次乎?引嫌而退,大僚犯路,陪隷見囚,揆以臺體,勢難仍在,請正言權穎遞差。答曰,下諭事處置事依達。
知義禁金漢喆書曰,伏以,臣賦命奇窮處世郞當,前後官職,輒遭狼狽,向忝政府西壁,瘡疣層積,荐速人言,一則朝講未參也。臣於其時,情病俱苦,不敢自處以無故之人,而朝講體重,未暇言私,待牌詣闕,則正時已奏,諸臣纔入矣。登筵路阻,徊徨悶蹙,承宣之出牌旣晩,旋又請罪,無乃太迫,諫臣論罷,顧不足怪,而抑恐聖上,何以俯燭其實狀耶?一則都堂會圈事也。伊日之坐,臣果隨參大僚箚後,始知參下有混被多點者,竊不勝訝駭之至,宜卽陳章自辨,而適値淸齋。仍遭罷進,未及控籲,秪益惶菀,掌書進出,聲罪至嚴,譴罷薄罰,亦云末勘,今則事冷跡陳,又何足呶呶,以重傷事面也。雖然,言議之地,彈斥狼藉,以此以彼,罪上添罪,措躬悼恧,無面可顯,竝伏郊坰,杜門自訟,不意恩敍耑降,金吾除命籌堂差旨,荐辱於一日之內,驚惶感激,罔知攸措,卽當入城以伸叩謝之忱。而第於月前,重經毒痁,神氣澌鑠,餘症尙無情勢之外,病狀如此,咫尺京輦,致身無路,略暴情私,付諸縣道。伏乞离明,俯賜諒察,亟令鐫遞,俾得屛跡班行,安意調治,以謝人言,以尋生路,不勝幸甚。答曰,覽書具悉,卿其勿辭,調理察職。
弼善尹坊書曰,日月迅邁,孝昭殿練祀奄過,徽寧殿禫制已訖。伏惟大小朝靡逮之慟,益復罔極,臣於昨年春待罪薇垣,適値上下哀遑之日,猥隨諸臣之後,昏夜求對,荐速嚴譴,至今追思,惶汗浹背,曾未幾何?忽奉南漢參佐之命,筋力奔走,粗效一日之責。而至於一切榮塗,望念已息,卽者聖度天大,不念舊愆,宮官特授之恩,遽下於千萬夢想之外,繼以馹召荐辱,宣降有旨,臣誠驚惶感激,莫省攸措,在臣分義,固當竭蹶入城,以伸叩謝之忱。而念臣向來罪名至重,今不可以日月之稍久,而敢復萌榮進之望,況此离筵勸講,莫非遴選之地,則如臣蔑學蒙識,尤不宜濫廁,反復思量,萬無承堪之勢。且臣老母今年恰滿七十,素患痰塊之症,挾感頓劇。臣方左右扶將,焦泣罔措,雖欲抑情趨承,具勢末由,略暴情實,縣道陳籲。伏乞睿慈,俯垂矜察,亟賜鐫削,以伸至情。仍令攸司,重勘臣罪,以嚴法紀,千萬幸甚。答曰,覽書具悉,日月流邁兩魂殿祥禫奄過,哀慕莫逮一倍罔極,爾其勿辭,救護母病。
今九月初十日辰時,上御涵仁亭,朝講入侍〈時〉領事申晩,知事洪象漢,特進官金尙翼·李得宗,參贊官李重祜,侍讀官鄭光漢,檢討官李福源,司諫李壽德,假注書金尙集,記事官鄭昌順·柳敍五,以次進伏訖。上讀中庸前受音訖。光漢讀新受音第二十章,上繼讀訖。光漢曰,堯·舜·禹·湯之政,非不美矣。而夫子必以文·武之政告之者,蓋以祖先之事,易以感發故也。其曰,人存政擧者,竝指君臣,而有君則必有臣,故取人以身者,又歸重於君身矣。結之一者誠也。蓋天下萬事非一誠字,則無以克成,而立誠之道,又莫如博學以下五者之工,一部之中,此章爲大,伏願詳加理會焉。上曰,所陳好矣。福源曰,哀公所問者政也。使他人爲對,低則富國强兵之術,高則禮樂刑政之說,而孔子乃以學問爲對,蓋學問,體也。政事,用也。體立然後用行矣。伏望體念。上曰,富强之說,似近抑揚,而所達則是矣。象漢曰,修身·尊賢·親親三者,殿下已行之體,群臣亦爲之矣。至於敬大臣,則猶有欠闕者,日昨爲相初筵,有以第一義仰奏,而殿下不卽允從,比豈敬大臣之道乎?上曰,未有修身而不能敬大臣者也。重臣所達,不成事理,極爲抑揚,非矣非矣。且草冊則予有仰奏處,大臣雖可敬,何可從乎?諸臣若如此不已,則予當告退於孝昭殿矣。晩曰,顧今國事,罔非可悶,而聖心之如是激惱,實爲悶然矣。上曰,今年無蟬聲,物亦化於人矣。晩曰,講聲之甚高,實有妨於保嗇,臣每聽玉音而退,不勝懇悶矣。上曰,予之聲音,本自如此,非有意而高也。前日嚴瑀讀聲每高矣。晩曰,酒禁事,部官旣已汰去,則衿·果兩邑守令,亦當同罪,顧今秋事方張,久囚誠可悶矣。上曰,吏判義禁坐起後勘律,可也。重祜曰,判義禁今日呈辭矣。上曰,然乎?命重祜書之曰,判義禁呈辭,勿施捧入,當該承旨推考。出榻敎上曰,酒禁雖不能斷酒,市直則果有效矣。尙翼曰,此則果然矣。臣於月前因省掃之行,下往東峽,沿路民人輩,皆以爲市直之如此,禁酒之效云矣。上曰,然乎?上曰,彼宰臣年,幾何?晩曰,戊寅生矣。上曰,爲人極美矣。其兄弟中,只有彼宰臣矣。晩曰,今日朝講臺臣之違牌者多,事體極爲非矣。一倂罷職,何如?上曰,從當處分矣。爲免沿海投畀,由限前則必爲上來,而如是違牌,極非矣。上命重祜書之曰,今日晝講爲之,時刻以未初初刻擧行。出傳敎上曰,自今日十講已畢,予則瓜滿矣。晩曰,今日領·右相亦入來,而入於東宮次對矣。上曰,是矣。道理當然矣。晩曰,東宮講筵,尙今行之於遜志堂云。實爲悶然矣。上曰,此則過矣,諸臣以次退出。
戊寅九月初十日辰時,王世子坐遜志閣,大臣備局堂上,引接入對時,領議政兪拓基,右議政李,行司直李昌誼,左參贊洪鳳漢,右參贊鄭翬良,吏曹判書李宗白,戶曹判書李成中,兵曹判書申晦,判尹李昌壽,司直鄭汝禝·金善行,同副承旨黃仁儉,假注書張達星,事變假注書任希孝,記事官金和澤·洪敍箕進伏訖。拓基曰,近來日氣不和,睿候,何如?令曰,堪過矣。曰,日前頭痛之候,若何?令曰,別無頭痛矣。成中曰,近日連開三講,前日咳嗽之症,如何?令曰,不大段矣。拓基曰,此卽京畿監司趙暾狀達也。枚擧永宗前僉使李潤德所報,以爲本鎭與喬桐,雖有營鎭之別,其控扼關防之勢,旣無彼此,官樣之凋殘,民弊之多端,不啻百倍,依喬桐例,關西錢三千兩特許貸下事。請令廟堂稟處矣。永宗雖甚凋殘,亦旣令御營廳句管顧護,關西錢多貸,亦爲難便,臣則以爲置之,可也。下詢于諸宰而處之,何如?令曰,右相之意,何如?曰,與領相之意,同矣。令曰,諸宰之意,何如?昌誼曰,永宗鎭,以關防重地,凋殘特甚,自朝家固宜軫念。而至於關西錢許貸,則恐難輕議矣。鳳漢曰,永宗之凋殘,雖甚可憫,而大臣之意,出於節用,臣亦別無異議矣。翬良曰,永宗雖是防營,不過一鎭,則關西錢許貸之重難,誠如大臣所達矣。宗白曰,大臣所奏是矣。成中曰,永宗自是關防重地,不可不加意顧護,而大臣覆達,旣有所執,且本鎭纔令御廳句管,則凡係變通之道,使本廳商量處之宜矣。晦曰,永宗以防營,本甚凋殘,朝家固宜有軫念之道,而此則不可許施,關西錢雖曰有裕,戶曹每每許貸,亦甚重難,況他處乎?大臣所奏誠是矣。昌壽曰,大臣所奏是矣。汝稷曰,大臣所奏誠是矣。善行曰,臣意亦如大臣所奏矣。令曰,依大臣所達,置之可也。出擧條拓基曰,此卽全羅監司洪麟漢狀達也。頃因本道都事李壽鳳狀達,扶安縣右山內等面元田之入於松田標內陳廢白徵處,令本官親審覈實,則七面陳田合爲七十三結。此是量後,松根蔓延,駸駸犯入於元田之致,而樹木成林,沙石瘠薄之處,雖欲起墾,其勢末由,斫松許耕,非所可論,則勿爲責稅,任其陳廢,以重邊山松禁,以解窮民白徵之冤,而減稅徵稅,非可擅便,請令廟堂稟處矣。元田旣入於松田,而且結數不多,則固當聽施,而一開此路,則沿海他道如此之處,不無繼起紛紜之弊矣。本道陳處,旣將改量,此亦令改量時,更加審察而處之,似好矣。令曰,右相之意,何如?曰,臣年前奉命時,知有此事矣。松田·元田,初有界限,而今此狀本如此,不可遠外量度,依領相所奏,待改量査實後處之,似好矣。令曰,依爲之。出擧條拓基曰,此卽穩城幼學吳泰爕等上書也。以爲穩城,卽六鎭中,最殘邑而十數年間死亡流遷,十室九空,昔之五千餘戶。今祗有八百戶,而又從以介於寧·源二府之間,爲間年淸差往來之道,接待之費誅求之弊,不免編苦,以八百零殘之戶,當五千全盛之役,民安得不流亡也哉?關東淮金,湖西丹懷之民,還集綏定之方,靡不用極,則惟此穩城,豈後於淮金·丹懷乎?大加講確,極力周濟,俾蒙一視之澤事爲請,而批旨令廟堂登對時,稟處矣。觀此疏本,則穩城人民流散之狀極爲可憫,似當先議刷還。而不可以土民上書,輕議變通,令道臣詳察民情,且思懷綏之道救弊之方,論理狀聞後處之,似宜矣。令曰,右相之意,何如?曰,與領相之意同矣。令曰,依爲之。出擧條曰,臣肅謝後,初登筵對,豈無仰達之事耶?近來連爲日三講,持公事入對,群下不勝忻忭,須仰體聖意。朱子曰,勤勤,勤政勤學,是爲勤勤之道耳。令曰,所奏切實,當留心焉。鳳漢曰,大同上納有定限,而今已秋深,尙多未納者,事之寒心,莫此爲甚,使之斯速畢納,若又施犯冬序則當該守令各別嚴科之意爲先申飭,何如?令曰,依爲之。出擧條拓基曰,近來臺閣之違牌,誠爲弊風,堂下牌不進,其在國法,宜爲罷職,而或時連下只推之令矣,罷職雖似適中其願,而此後情病實故外,臺諫違牌者,竝依法典罷職似宜矣。令曰,宜爲之。出擧條晦曰,次對三司之備員入侍,法意有在,而近來兩司絶不入參已極寒心。而今日則玉堂亦不入侍矣。入直之人大朝朝講當爲進去,其他行公無故之人,何不入來進參乎?誠甚未安,竝從重推考,承旨亦有不能檢飭之責,推考,何如?令曰,依爲之。出擧條諸臣以次退出。
戊寅九月初十日未時,王世子坐遜志閣,承旨持公事入對時,左承旨任瑋,右副承旨李重祜,假注書張達星,記事官李敬玉·洪敍箕,進伏訖,瑋讀黃海水使狀達畢,踏達字,重祜讀李宗白上書畢,退出。
同日未時,上御涵仁亭晝講入侍,知事洪象漢,特進官李得宗,參贊官李重祜,侍讀官鄭光漢,檢討官李福源,假注書金尙集,記事官鄭昌順·柳敍五,以次進伏訖。上讀前受音,光漢讀新受音第二十一章二章,上繼讀訖。光漢曰,能盡其性,而至於盡物之性,則聖人之能事畢矣。以人而言,則天下之愚不肖有萬不齊,而使之各盡其性,以物而言,則天地間飛潛動植,不一其類。而使之盡得其理,則此正首章所云天地位萬物育者矣。伏願加意焉。上曰,所陳甚有理矣。福源曰,此章四則字,似有許多階級,而能盡其性一句語最緊,此一句能盡分,則此後都無事矣。四則字,不期然而自然矣。上曰,所達是矣。上命重祜書之曰,夕講爲之時刻以申正初刻擧行。出傳敎諸臣以次退出。
同日申時,上御涵仁亭,夕講入侍,知事洪象漢,特進官李得宗,參贊官李重祜,侍讀官鄭光漢,檢討官李福源,假注書金尙集,記事官鄭昌順·柳敍五,以次進伏訖。光漢讀新受音自第二十三章,止二十五章訖,上繼讀。光漢曰,致曲之曲,謂一偏也。自善端發見之處,擴而充之,至於天下歸仁矣。孟子所謂惻隱之心,自赤子入井而推之也。此誠聖賢推致之極工也。伏願殿下,深看於此等處也。上曰,所陳是矣。福源曰,至誠之所以能前知者,以其心無私慾,而湛然虛明故也。宋儒孫明復,初見陳搏時,以樵服拜庭前,陳搏,延而上之曰,先生欲,來信息甚大,陳搏雖非學問之士,而靜極則明自能前知,況學問而至於至誠者乎?上曰,然矣。光漢曰,時措者,治國者不可忽也。忠之弊爲野,故矯之以質,質之弊,爲儒士,故矯之以文,此乃三代時措之宜也。此等處切不可忽也。上曰,當留念矣。光漢曰,俄承聖敎,以予與儒臣瓜滿爲諭,臣誠不勝感惶之至,今日當準十講之限,而以講數言之,爲十八次矣。侍七旬之君,而行十講於一旬之內者,誠不易得之盛事矣。臣果愚迷犯罪,而今則以罪爲榮,惶懍之中,有欣悅之意,欣悅之中,有憂歎之心,蓋慮聖躬之太勤勞也。然殿下於中庸一部,若無實得之效,則暮年十講之意,果安在哉?此後則須於中庸二字,念念不忘,使喜怒哀樂之發,一皆中節,卽臣千萬之望也。福源曰,臣等今番之侍講,誠從古人臣所無之事,而小臣魯莽空疎,無一言發揮,誠爲萬萬愧悚,而學問之工,非獨講讀而已。將以體行而受用也。殿下於今日以後,常思今日之意,燕閑幽獨之中,敬而無失,政令辭敎之間,發皆中節,則可見十講之實效矣。侍講之臣,亦與有榮矣。萬一靜處涵養,或致間斷,動處酬應,或欠平和,則聖上暮年奮發十日勤勞之意,將安在哉?今日以後,只有例講,臣等入侍,亦恐不得如近日之頻頻,無論靜處動處講時不講時,常以一部中庸,參前倚衡,無忘今日之意,卽臣區區之望也。上曰,十講之初,子亦不能期必,而今得訖工,有志者事竟成也。儒臣陳戒,可謂得體,而予氣若此,何望其有實效也。象漢曰,臣俄承嚴敎,實爲惶悚,而儒臣所達,深得論思之體,自上各別留念好矣。上曰,雖以九經章觀之,人君臨億兆之上,付畀甚重,實無一日放心之時矣。如或自居以尊貴而樂乎?爲君則必流於放蕩矣。象漢曰,聖敎誠至當矣。水旱風霜,無非人言之所恐懼修省處,何可一刻弛心耶?上命儒臣先退曰,予與兩儒臣,今日以後則已瓜滿矣。予當踐言,兩儒臣明日使之替直,可也。又命重祜書之曰,服縗之中,再逢誕月,噫,每逢此日,只誦生我劬之句,自銅闈時,至再昨年,一不受賀。而其猶仰依者,唯我慈聖,嗚呼,昨年以後,仰依於何,此等方寸,月講猶難,況日講?而今番十日之講,旣奏于殿,何敢闕日,而以予衰暮,亦何望準其言乎?初定之時,自視眇然,今已準限,十日之內,其或二三講,講數十人。此正有志者事竟成,今日又奏畢講之由,而明日卽中旬例講也。噫,予本誠淺,今又日耗,上奏自飭之效,焉敢欺也?吁嗟,大小臣工,莫曰其君之老,勤十講,輔我宗祊,輔我宗祊,使予淺誠之十講,若有少效焉。則吾國庶幾,吾國庶幾,其須銘心,莫替,予講畢後諭。出傳敎象漢曰,自飭之飭字,昨旣因大臣陳達,命改之矣。今此下敎中,亦當改之矣。上曰,予方悔其改矣。重祜曰,知事所達,誠好矣。上曰,此字,實無不可用之義,昨日許改,予固悔之,何必改之乎?置之可也。諸臣仍爲退出。
上在昌慶宮。常參以代理停,爲晝講夕講。
下直,龍川府使李彦熙。
李秀得達曰,明日常參取稟。令曰,停。
朴師訥達曰,大司憲金相福,執義金元行,掌令李養源在外,李普觀,持平金蓍耉牌不進,傳旨未下,權相龍在外,今日以監察茶時之意,敢達。令曰,知道。
黃仁儉以都摠府言啓曰,今日入直內三廳,武兼禁軍及軍兵等,中日試射,請出標信。傳曰,知道。
李重祜以都摠府言達曰,副摠管兪胄基以禁衛中軍軍兵等,中日試放事,南別營晝仕出去之意,敢達。令曰,知道。
傳于朴師訥曰,侍衛仍。
傳于李重祜曰,晝講時刻,午正三刻爲之。
傳于李秀得曰,夕講時刻,以申正三刻爲之。
朴師訥以兵曹言啓曰,今此擧動時,領軍之將不可不備員,而新除授內禁將張志恒,時無職名,口傳付軍職,何如?傳曰,允。
兵曹口傳政事,副護軍張志恒。
九月十一日午時,上御涵仁亭晝講入侍,知事李宗白,特進官李應協,參贊官李秀得,侍讀官嚴璘,檢討官李碩載,假注書金尙集,記事官鄭昌順·柳敍五,以次進伏訖。上讀前受音自第二十三章,止二十五章。璘讀新受音第二十六章,上繼讀訖。璘曰,此章言天道之誠也。盈乎天地者,卽不息之誠,唯其不息,故日月星辰順其度,聖人之誠與天爲一者,亦在乎不息,終至於參贊位育之功矣。聖上以倦勤之年,日開經筵不息之誠,群下孰不欽仰,而絲綸之間,屢發衰耗之歎,臣等喜懼之心,猶不能無憾也。夫天之生久矣。而日月星辰之運,未嘗少衰,則以聖人體天之誠,豈不思乾健不息之道,而遽興晼晩之歎乎?上曰,所陳誠有所感而發矣。然天則雖經億萬斯年,固未嘗老矣。而人之血氣,安得不衰耗乎?仍笑曰,天地亦有混沌時矣。璘曰,聖人之血氣,固有時而衰矣。而聖人之志氣,無時而衰矣。上曰,言則是矣。而予則無學問工程,可愧矣。碩載曰,自第二十章天道人道分說之後,其下十餘章,皆以天道人道分章立言,而自然者天也。修爲者人也。不勉而中,不思而得,從容中道者,聖人之誠而天之道也。學知困知,利行勉行者,學者之誠而人之道也。然誠之之工,悠久不息,則終至於不勉不思之域,而與天合德,眞所謂成功則一也。堯·舜天也。湯·武人也。而反之之工,豈下於性之者乎?近日聖上連講中庸,臣等區區之望,唯在於體乾不息,以至於聖益聖之域矣。上曰,所達是矣。而予今衰矣,何望其有效耶?上曰,湯·武反之云者,是果誠之者乎?碩載曰,然矣。上曰,卷字之義,與拳字同耶?璘曰,訓詁釋以區字,而卽拳字之意也。上曰,章末以文王對天言之者,子思之意,以爲唯文王可以配天矣。璘曰,然矣。天所以爲天,以其不已也。文王所以爲文,以其純也。純亦不已者,蓋謂文王之純,亦天之不已也。後世以純亦不已四字,爲文王之德,而或只稱純亦二字者有之,此則失之矣。秀得曰,此則科儒抉截之失也。上笑曰,純亦云者,殆不成文理,予前日講讀時,雖不至如科儒抉截之失,而汎以純且不已看之矣。不知不已二字,卽上文於穆不已之不已也。今乃覺之矣。累次周復,今始覺得矣。若非紫陽,則不能如是分釋矣。此正文賢發揮之功矣。碩載曰,然矣。上曰,四海之大,豈可謂一撮土乎?載華岳而不重,振河海而不洩,豈不誠大矣?而此又謂以一撮土矣。璘〈曰〉,上論天地之廣大涵育,以其不息,下言聖人之參贊位育,亦以其不息,此等處各別體念好矣。上曰,然矣。上曰,沿海殘邑,何處爲然乎?北道則無之乎?宗白曰,淸安·鎭岑·懷仁等邑,可謂至殘矣。上曰,機張·海南,何如?宗白曰,機張則不至至殘矣。秀得曰,海南誠殘邑矣。上曰,延日,何如?勝於陽川乎?宗白曰,比陽川則差勝矣。上命殘臣出外,持外官案以入。上曰,安杓·李壽勛,俱爲宰耶?宗白曰,然矣。上曰,湖西則蔭窠多矣。宗白曰,然矣。上曰,召村,何處?宗白曰,在於晉州矣。上曰,輸城,武窠耶?宗白曰,然矣。上曰,北道則無縣監矣。郡守爲何品也?宗白曰,四品矣。上命秀得書之曰,欲免沿海,其雖上來,其君暮年法講之時,其敢違牌,此等臺臣,將安用哉?掌令李普觀遞差,獒樹察訪除授,持平金蓍耉遞差,景陽察訪除授,正言李鎭衡遞差,濟源察訪除授,今日使之辭朝,到任日字,令道臣狀聞。出傳敎又命書之曰,或違牌或撕捱之儒臣,春坊其宜區處,前應敎鄭尙淳敍用,掌令除授,校理洪樂命,持平除授,申思運正言除授,前應敎徐命天敍用,應敎除授,京試官李明煥校理除授。出傳敎又命書之曰,夕講爲之。出傳敎諸臣以次退出。
戊寅九月十一日未時,王世子坐遜志閣,承旨持公事入對時,右承旨朴師訥,右副承旨李重祜,假注書張達星,記事官金和澤·洪敍箕進伏訖。師訥,讀統制使吳風和留防狀達畢,踏達字,重祜讀咸鏡監司李命坤陵殿奉審狀達畢,踏達字,諸臣退出。
同日申時,上御涵仁亭。夕講入侍〈時〉,知事李宗白,特進官李應協,參贊官李秀得,侍讀官嚴璘,檢討官李碩載,假注書金尙集,記事官鄭昌順·柳敍五,以次進伏訖。璘讀新受音中庸第二十七章,上繼讀訖。璘曰,此章贊美聖人之極工,大而發育萬物之事,細而三千三百之儀,莫非聖人分內事,子思於此,以待其人而後行,言之,其意誠有望於後世之以聖人居其位者也。待其人三字,豈不感激懇切乎?子思之所待者,唯在於聖上自任之,如何耳?上曰,儒臣之責望於予者,誠切至,而予無聖人之學,何以當之耶?碩載曰,上番所達誠好矣。殿下旣有其德矣。又有其位矣。若尊德性道問學,學則自底於發育萬物之域矣。此等處勿爲過自退托,另加理會好矣。上曰,崇禮之禮字,與禮儀之禮字同乎?不同乎?璘曰,同矣。碩載曰,尊德性道問學,此朱·陸之相爭者也。璘曰,中庸一部,大抵詠歎,聖人之極功,而無着實下手處,唯此尊德性道問學二條,便是下手處矣。上曰,凝字亦甚有味矣。上曰,子思氣象,差異於孟子,孟子於子思爲弟子耶?璘曰,受業於子思之門人,似非直爲師弟子矣。上曰,子思氣象,讀此可以想見,學問如不篤實,則文豈如是緻密乎?分章亦子思爲之乎?璘曰,朱子分之矣。第二十章錯闌處,朱子初讀而知之矣。上曰,非紫陽則不能如此分折矣。去註而讀之,亦似好矣。碩載曰,朱子雖分章,而此爲一通文字,去註而讀之亦好矣。文義訖,上命秀得書之曰,孝昭殿望祭後,徽寧殿行酌獻禮,以此分付。出傳敎諸臣退出。
上在昌慶宮。常參以代理停,經筵停。
昧爽下霜。
李秀得達曰,明日動駕相値,再明日親祭齋戒,十五日正日,此三日常參頉稟。令曰,知道。
朴師訥達曰,大司憲金相福,執義金元行,掌令李養源在外,鄭尙淳,持平權相龍·洪樂命未肅拜,今日以監察茶時之意,敢達。令曰,知道。
藥房提調李成中,副提調黃景源啓曰,秋序已深,涼意漸緊,伏未審日間,聖體調攝,若何?憊眩之候寢膳之節亦,何如?劑入湯劑已盡於昨日,臣等卽與諸御醫入侍,診察聖候,議定繼進當否爲宜,臣等不任區區憂慮,敢來問安,竝此仰稟。答曰,知道。氣則一樣,湯劑五貼加劑以入,下敎日入侍宜矣。
李秀得啓曰,明日擧動時,兩司侍臣無進參之員,除在外外,未肅拜不爲行公人員,竝待開門牌招,以爲進參之地,何如?傳曰,允。
李重祜以弘文館言啓曰,新除授應敎徐命天,時在京畿楊根地,經筵入番事緊,請斯速乘馹上來事下諭。傳曰,知道。
黃仁儉達曰,輔德洪景海下諭後,過限不爲上來,依定式禁推徽旨捧入之意,敢達。令曰,知道。
李秀得啓曰,卽者司譯院譯科初試入門官來言,譯科初試時,提調當爲進參,而都提調李宗城病狀添劇,不能赴坐,提調一員未差,將無以備員云,提調未差之代,令該曹口傳差出,以爲備員開場之地,何如?傳曰,允。
吏曹口傳政事,以申晦爲司譯提調。
李秀得以侍講院言達曰,說書金和澤連日入直矣。以親病陳書徑出,下番闕直,事甚未安,兼司書李海重,卽爲牌招入直,何如?令曰,依。
以兼司書李海重牌不進罷職令旨,令于李重祜曰,推考徽旨捧入。
黃仁儉以戶曹言達曰,故永嘉府院君權慄恩賜田結,尙未準受矣。全羅道羅州牧官屯田九十負四束,畓二結十七負八束,自本家願受,故査問本官打量成冊,今已上來,依例折給,何如?令曰,依。
黃仁儉以兵曹言達曰,忠壯將朴天樞身係軍門,勢難兩處供直,呈狀乞遞,不可强令察任,令姑改差,何如?令曰,依。
黃仁儉以訓鍊都監言啓曰,頃因禮曹草記,恭陵·順陵·孝章墓,有虎患,故發遣砲手,使之跟捕矣。連接將校手本,則一虎捉得之後,各陵山麓,更加搜覓,無他虎跡云。許多軍兵之一向露處,事甚可慮,今姑撤還之意,敢啓。傳曰,知道。
李秀得達曰,卽者說書金和澤,以其親病,陳書徑出,原書纔已入達矣。所當直捧禁推徽旨,而此與無端徑出有異,推考警責,何如?令曰,依。
判府事金尙魯疏曰,伏以,臣罪可勝言哉?爲臣亡狀,事君不忠,前後嚴敎之下,雖百死千死,尙有餘罪,泥首窮山,寤寐戰懍,唯願遄伏鈇鉞之誅。而唯我天地父母,涵覆而恩以貰之,收敍而官以榮之,以至於親下絲綸,遠辱傳宣,十行數百餘言,鄭重諄懇,慰釋備至,諭之以君臣之分,勉之以鞠躬之義。而念舊之敎,及於先兄,臣是死罪一賤臣也。今玆曠世不常有之異數,豈臣夢想所敢到哉?臣誠拜稽感泣,五內震盪,殆不知臣身之爲臣身也。區區衷悃,獲蒙日月之俯燭者若此,臣雖卽日塡溝,可以暝目,此生此恩,謹當結草以報。嗚呼,君臣之大義,臣非敢昧也。鞠躬之常分,臣非敢忘也,如天之厚德,臣非敢負也。保護之職,不可以一日曠,亦非敢不言也。而今臣負犯至重,王章至嚴,非警時微眚之所可恕矣。非一旬薄譴之所可贖矣。刑政在上,司敗在下,有罪如臣,而以其罪罪之然後,國法可擧,臣分可伸,而亦可使後世不忠者,知所懼焉。如其不然,自今至死,莫非臣屛伏竢譴之日也。顧安敢倖苟逭而恃隆眷,戴罪進身於國都門一步之地哉?臣之此言,斷斷出於悲情血懇。伏乞殿下,俯降明命,亟施威譴,勘正臣未勘之罪,臣之日夜所泣禱,唯在於此也。精力之所瘁傷,心膽之所隕墜,臂病徒劇,神息愈綴,不復有生人事。而今於待罪之章,不遑竝陳,臣之情事,其亦戚矣。傳于黃仁儉曰,承旨敦諭。
說書金和澤書曰,伏以,臣之老母年迫八耋,疾病頻仍,委頓床席,已至半年,實非臣出而供職之日。而宮銜新命,適在連日開講之時,分義所在,不遑私顧,黽勉就直,亦已多日矣。卽接家信則母病挾寒越劇,症情一倍危惡,病裏心弱,促臣來視,臣聞此報,心神飛越,按住不得,仰陳短章,忙出禁扄。伏乞离明,亟許鐫削,以便救護,不勝萬幸。答曰,覽書具悉,爾其勿辭,救護母病。
九月十二日未時,王世子坐遜志閣,承旨持公事入對時,同副承旨黃仁儉,假注書金尙集,記事官金和澤·柳敍五進伏訖。仁儉曰,此乃內醫院申目也。駝駱粥自十月初一日爲始封進,依前例預爲分付司僕寺之意,敢達。令曰,此則達下者矣。踏達字,諸臣退出。
上在昌慶宮。常參以代理停,經筵停。
黃景源達曰,今日所當持公事入對,而時無公事頉稟。令曰,知道。
大殿誕日,政院·玉堂,朝廷二品以上,六曹堂上單子問安。答曰,知道。藥房口傳問安。答曰,知道。世子宮·嬪宮,政院·玉堂口傳問安。答曰,知道。
大駕入宮門後,王世子遣宮官問安。答曰,知道。政院·玉堂·藥房口傳問安。答曰,知道。
茶禮罷後,政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
以掌令鄭尙淳,持平洪樂命·申思運,牌不進罷職傳旨,傳于李重祜曰,只推,更爲牌招。
以都摠府寶劍望筒,備于黃仁儉曰,以之次爲之。
以文學鄭晩淳牌不進罷職傳旨,傳于黃仁儉曰,只推,更爲牌招。
傳于朴師訥曰,編次人入侍。
刑曹判書吳彦儒書曰,伏念臣性本疎迂,才且鹵莽,謬膺重任,徒費廩祿,天地洪造,未嘗報效,只自措躬悚恧而已。迺者以酒禁事,致煩聖慮,至有秋判,前後判尹,爲先重推之敎,且下該部郞汰去之命,若論其罪首,臣方待罪秋判,且是前判尹,則是一身而兩犯,臣於是竊不勝震慄之至,噫,向來我大朝殿下臨門宣諭,且降戒酒之文,直謬飜謄,嘵諭京外,傳示八方,則聖意之至誠懇惻,有足以感孚豚魚,而終無丕化之效,反歸不率之科,民習之肆然無憚,固已駭痛,而顧臣前後所叨,俱係禁酒之任,而苟使明諭科條,嚴加鉤察,使庶頑知懼,則豈有今日復干之患哉?論其溺職之罪,臣宜先被嚴誅。而聖度包容,罰至問備,只使該部郞官,替受重勘,朝家刑政之失其輕重,莫非臣故,心之惶愧,不敢自安者也。玆敢短章控籲。伏乞睿慈,俯察肝膈之懇,亟許鞶帶之遞,以安私分,以嚴公法,不勝幸甚。答曰,覽書具悉,卿其勿辭,從速行公。
判尹李昌壽書曰,伏以,臣猥叨匪據,懇辭不獲,黽勉就列,夙宵憂愧,伏見再昨所下傳敎,以江民犯禁,有爲先重推之命,臣尤不勝駴懍之至,噫,我聖上至誠誥毖,已三年于玆矣。庶幾入域丕變,咸囿大化,而今於郊牧至近之地,乃有頑迷不率之民,此莫非如臣無似,忝長京兆,不能申明敎條,摘發奸究,致使莫重禁令。未免旣行旋犯,論其負犯,奚但溺職而已。是宜亟置重誅,偏倣國人,俾知邦禁之難逾,朝典之至嚴。而乃反薄從問備而止,其何以振頹綱而曉愚氓乎?抑臣癏官之失,著於受任之初,始之不謹,厥終可知,因仍蹲據,逾增其罪,況玆所坐,臣實爲首,而臣則曲蒙涵貸,部官則至於汰去,在臣廉愧,尤爲難安,昨日賓對之命,出於久曠之餘,雖不遑他顧,冒昧入參,而處義乖當,悚恧冞增,玆敢略暴危懇,仰于睿聽。伏乞离明,俯垂鑑諒,亟賜鐫削,仍令攸司,勘以當律,千萬幸甚。答曰,覽書具悉,卿其勿辭,從速察任。
九月十三日午時,上詣毓祥宮擧動入侍,行都承旨黃景源,左承旨任瑋,右承旨朴師訥,左副承旨李秀得,右副承旨李重祜,同副承旨黃仁儉,假注書張達星·金尙集,記事官鄭昌順·柳敍五,以次侍立。上曰,同副則守宮。上曰,宣傳官一人使之招入,宣傳官申光勳趨入,上命師訥傳標信曰,今日動駕,如或夜深,崇禮門·興仁門使之留門。上曰,兵曹參知守宮,兵房則右承旨爲之。上具布裹翼善冠·視事服,步出賓陽門,至明政殿月臺乘輿,至明政門外乘輦,出弘化門,諸臣以次陪從。上至毓祥宮宮門外,降輦乘輿。上曰,兵判進前。申晦進伏。上命師訥書之曰,回駕時,梨峴路狹,馬兵移住於館峴事。駕前下敎又命書之曰,別軍職秋等中日試射時,田昌雨片箭三中,依例加資。出傳敎藥房提調李成中曰,蔘橘茶進御,何如?上曰,持入,可也。上命師訥書之曰,駕前呼冤人捧原情,秋判及承旨明日入侍。駕前下敎上進蔘橘茶後,步入齋室,親行酌獻禮後。上還宮,諸臣退出。
同日戌時,上御毓祥宮齋室,編次人入侍,編次人具允明·蔡濟恭,右承旨朴師訥,假注書金尙集,記事官鄭昌順·柳敍五,以次進伏。上命師訥書誕日朝晝夕行禮後記懷文訖,命允明讀之。上曰,使寫字官洪聖源,倣洪武正韻體書之,揭于軒西可也。諸臣退出,初更五點矣。
上在昌慶宮。常參以代理停,經筵停,爲召對。
孝昭殿望祭親傳香罷後,大殿,政院·玉堂·藥房口傳問安。答曰,知道。
黃仁儉達曰,大司憲金相福,執義金元行,掌令李養源在外,鄭尙淳,持平洪樂命傳旨未下,權相龍呈辭,今日以監察茶時之意,敢達。令曰,知道。
任瑋啓曰,卽伏見黃海兵使李潤成褒貶啓本,則邊將無一人居下,殊無嚴明殿最之意,推考警責,何如?傳曰,允。
藥房提調李成中,副提調黃景源啓曰,昨日動駕展禮,侵夜還宮,伏未審夜來,聖體調攝,若何?憊眩之候,寢膳之節,亦何如?當日雖非日次,臣等久未入侍,卽與諸御醫入診,詳察聖候爲宜,臣等不任區區憂慮,敢來問安,竝此仰稟。
黃仁儉以都摠府言啓曰,今日入直內三廳,武兼禁軍及軍兵等,當爲中日習射,而孝昭殿望祭親臨齋戒相値,不得爲之之意,敢啓。答曰,知道。
以文學鄭晩淳牌不進罷職傳旨及掌令鄭尙淳,持平洪樂命,正言申思運,再招不進罷職傳旨,傳于李重祜曰,竝推考傳旨捧入。
李秀得以侍講院言達曰,本院下番連日姑陞入直,事甚未安,文學鄭晩淳,旣有只推之命,卽爲牌招入直,何如?令曰,依。
以文學鄭晩淳牌不進罷職令旨,令于李秀得曰,推考徽旨捧入。
傳于黃景源曰,同副承旨留院。
又傳于黃景源曰,承旨有闕,代張志豐除授。
黃景源達曰,新除授左副承旨張志豐,卽爲牌招,以爲備員齋宿之地,何如?傳曰,允。
傳于任瑋曰,編次人承旨,入侍于明政殿後。
吏曹口傳政事,以徐覺修爲果川縣監,以趙學天爲衿川縣監。
領敦寧府事豐恩君趙載浩箚曰,伏以,臣本疾已痼,無望復起,而荐遭慘慼以來,神精震剝,百病交作,重以每夜失睡,飮啖全廢,長委枕席,呻頓度日,形殼雖存,生意都絶,不可責以陽界上人事,而猶縻朝籍,遲回竊祿,進退無據,罪戾徒積,夙宵愧悚,唯願遄死,今日候班與大朝動駕時,病狀苦劇,蠢動無路,俱未免闕禮,情禮都虧,尤增罪戾,玆敢短章,仰瀆崇聰。伏乞睿慈,亟降威罰,以警具僚,不勝幸甚。答曰,覽箚具悉卿懇,以病未參,其何所傷,卿其安心勿辭,善攝焉。仍令曰,史官往諭。
九月十四日辰時,上御涵仁亭。孝昭殿望祭親傳香入侍,都承旨黃景源,左承旨任瑋,右承旨朴師訥,左副承旨李秀得,右副承旨李重祜,同副承旨黃仁儉,假注書張達星·金尙集,記事官鄭昌順·柳敍五,以次侍之。上傳香後,仍詣板位,祗送訖,命景源書藥院批答曰,知道。雖伸情禮,一倍此心,而氣則一樣,召對時同爲入侍,又命書之曰,召對爲之。出傳敎諸臣退出。
同日巳時,上御涵仁亭。召對入侍,藥房同爲入侍時,參贊官黃景源,侍讀官嚴璘,檢討官金鍾正,假注書金尙集,記事官鄭昌順·柳敍五,藥房提調李成中,醫官金履亨·方泰輿·許礈·李以楷·金鳳齡,以次進伏訖。成中曰,請令醫官入診,何如?上曰,唯。履亨,進伏診訖曰,右三部微數,左三部甚弱矣。泰輿進伏診訖曰,左右三部俱微沈,而且帶數矣。礈進伏診訖曰,左右脈候俱爲沈細,右三部則沈細之中,且帶數矣。以楷進伏診訖曰,左右三部脈候,俱爲虛弱,而又帶數矣。鳳齡進伏診訖曰,右三部偏弱帶數,此是氣度而然矣。履亨曰,理中湯決不可停止矣。泰輿曰,臣亦別無異見矣。上命景源書之曰,加減理中湯五貼劑入,自今日爲日次。出榻敎成中曰,此時寒暑換節,聖候調攝極難,湯劑雖劑入,而丸劑瓊玉膏,亦爲兼劑進御,則今冬大段得力矣。上曰,頃服人蔘六錢而無效,可謂冷水矣。成中曰,以此推之,脈候之極虛可知,豈不悶迫乎?瓊玉膏尤不可不急爲進御矣。上曰,開弦果難矣。成中曰,諺云始作爲半,卽許進御好矣。上曰,當觀勢爲之矣。上問以楷·鳳齡等曰,卽今守令爲行事耶?以楷曰,方留政多事矣。鳳齡曰,以年分事,方摘奸矣。上曰,酒禁則終無效,前日則不能買賣,雖有買飮者,必待酒醒後,出行云矣。今則能爲買去云,此則酒行矣。林廷爕莅任幾年耶?景源曰,似是周年矣。成中曰,年分事急,而兩邑守令,尙未勘律,誠可悶矣。上命景源書之曰,此時守令,豈可曠官,部官旣已處分,則守令宜傷異同,一體同律勘處,其代今日內口傳擇差,其令當日辭朝。出榻敎成中率醫官先退,璘·鍾正,分讀心經,璘自伊川先生甚愛喪記,至常使心在於此。鍾正自朱子曰,至斯可見矣。景源自節孝除公,至煞用工夫。上曰,注書讀之。臣尙集,自明道先生,至苦著力反不是。分讀訖。上曰,程子以呂與叔閒居中窺之爲言,予嘗疑之矣。璘曰,孔子於顔子,亦曰退而省其私,所謂窺之者,豈潛窺暗伺之謂乎?弟子宴居之地,先生或過之,而偶然見之者,不是異事矣。上曰,似然矣。璘曰,臣於嚮晦宴息四字,有欲仰達者矣。人以血氣成形,晝動夜靜,各遵陰陽之氣,若當靜而動,則有乖於陰陽之氣,而血氣之受傷必多矣。臣自昨冬,連以史官入侍,伏覩聖上連接臣僚,或至徹曉,以大堯倦勤之年,勉周王不寐之誠,群下孰不欽仰?而其於嚮晦宴息之義,未免有欠安知無受傷於不知不覺之中耶?且前日以少睡爲敎,凡人之少睡者,例多燥病,伏望深軫宴息之義,無致玉體之傷損焉。上曰,所陳切至,可不體念,但前時則或强而行之,今則或至昏睡矣。鍾正曰,上番之言誠切實,各別體念好矣。上曰,頭容直心亦直,則豈不好耶?鍾正曰,雖以節孝先生事觀之,因故文定頭容直之一言,而不能有邪心,此誠制於外,養其中之工也。然勿忘勿助,自底純熟之境,可矣。亦不可太拘迫,拘迫則爲病大矣。上曰,然矣。璘曰,禮之用和爲貴,亦不可太令拘束矣。鍾正曰,殿下聖學高明,涵養已熟,而辭敎之間,或不無拘迫激惱之時,此等處,宜另加理會矣。上曰,泄泄故然矣。璘曰,伊川之移椅避佛,蓋出於見似人者,而不敢輕忽之意也。似人者獨如此,則於人可知矣。凡人之於人,猶如此況人君乎?人君居至尊之位,其視小民,宜無異於螻蟻之微,能不生輕忽之心者,誠難矣。伏望隨事推類,常加體念焉。上曰,聖人重民數,至於民負版者,人君豈可輕忽小民乎?文義訖。鍾正曰,日前左相入侍時,臣亦同入,而以御史復命,故大臣所奏之言,未得同奏矣。今則職忝論思,安敢不陳乎?此事關係甚重,何可至今置之於至嚴至敬之地耶?上曰,姑置之。璘曰,下番之言誠是矣。上曰,勿復更煩,景源曰,儒臣所達,出於血忱矣。上曰,其止之,如此不已,則當加激一層矣。景源曰,左承旨朴師訥,今日奉命在外,明日親祭時,承旨當備員,何以爲之乎?上命書之曰,左承旨朴師訥許遞。出榻敎又命書曰,承旨來詣于集賢門,刑判入侍。出榻敎諸臣退出。
同日午時,上御崇文堂西軒。承旨入侍,刑判同爲入侍時,同副承旨黃仁儉,假注書金尙集,記事官鄭昌順·柳敍五,刑曹判書吳彦儒,進伏訖。上曰,朴東三是誰耶?彦儒曰,此人四代弘錄,自中名族矣。上曰,朴昌潤之一家耶?彦儒曰,至親云矣。上曰,彼旣兩班,則何爲而作此事耶?彦儒曰,此獄究竟誠難,卽一疑獄矣。海伯趙明鼎題辭,使之往訴於刑曹,故臣欲爲明査以決,詳問前後曲折,則東三則以爲,渠則初買嘉善帖於權師遠云,而權則已作故,無可憑問處,細觀其帖文筆劃,則似是吏筆。且見其安寶,或似非俗造者,而旣無明證,此甚難處矣。上曰,吏筆,果與兩班之筆異矣。彦儒曰,然矣。臣以爲汝何不言生者,推諉於身死之權師遠乎?且汝二子,爲人極精明,有如此兩子,而何爲作此等事耶云矣。上曰,其二子果善生乎?彦儒曰,然矣。上曰,御寶之價重耶?彦儒曰,其價極高,古則嘉善帖一張,直銀數百兩云矣。仁儉曰,惟其大利所在,故僞造者多,以此爲生涯矣。彦儒曰,此外又有驚心之事,昨日郞廳沈翔雲,袖來一張等狀來見。臣曰,今日紀綱,雖無餘地,豈有如此巧惡之事,臣果所見,則乃十三重囚聯書其妻與子之名。而請放者也。上曰,昨日駕前白活四人之外,又有此狀耶?彦儒曰,然矣。上曰,昨日予果心動於女人號哭之聲矣。極爲無據矣。昨見其中一人,着冠而多髯,見之殊常,必此人指嗾也。其狀辭使之持入,臣尙集承命持入,上命彦儒奏狀中人姓名,仍命仁儉書之曰,動駕時呼訢,非徒禁令,末俗之弊,故一不提問,去夜道傍,有一齊呼冤之聲,意或事非細故,有秋判登對之敎矣。今聞今日國綱雖曰寒心,囹圄人族屬,敢引唐時故事,聯名呼訴,此決非年少稚騃者所爲,囹圄中必有敎爲者,狀頭人之父殺獄罪人朴昌杞,敎其子作此無前之擧,勿拘日次嚴訊取服後,登對以奏,其他呼冤者,一竝勿施,以士夫聯名此狀者,是可忍也。孰不可忍也?不可尋常處之。令秋曹決杖徒配。出榻敎上曰,此路一開,將若之何?仁儉曰,然矣。上曰,王者雖云造命,而亦有無奈何處,問見朴致遠其入於耆祉,誠是料外矣。彦儒曰,臣頃見傳敎,不勝欽歎,朴致遠之知敦寧,誠壯矣。上曰,頃日入侍聽其所對,又爲質直,予甚嘉之矣。宋秀衡,予亦欲用而未果,爲人極精矣。承旨及見乎?仁儉曰,見之矣。諸臣以次退出。
戊寅九月十四日未時,王世子坐遜志閣,承旨持公事入侍時,左承旨任瑋,左副承旨李秀得,假注書張達星,記事官李海重·洪敍箕進伏訖。瑋讀春坊鄭晩淳旣有只推之令,限夜察任,何如?令曰,依。秀得讀全羅左水使金鍾萬風和罷坊狀達,踏達字,諸臣退出。
同日初更五點,上御涵仁亭,編次人入待,編次人具允明·蔡濟恭,右承旨任瑋,假注書金尙集,記事官鄭昌順·柳敍五,以次進伏訖。上曰,今月大乎?注書出去知入以奏,臣尙集承命出去。奏曰,考見曆書,則此月果大矣。上曰,冬享大祭,何日云耶?又爲出去,問於禮判以入,可也。臣尙集出來還奏曰,冬享大祭,乃來月初七日云矣。上命瑋書孝昭殿誕日親祭祭文後,諸臣退出。
上在昌慶宮。常參以代理停,經筵停。
孝昭殿望祭,徽寧殿酌獻禮罷後,大殿,政院·玉堂·朝廷二品以上·六曹堂上·宗親單子問安。答曰,罔極,知道。大殿,藥房口傳問安。答曰,罔極。世子宮·嬪宮,政院·玉堂口傳問安。答曰,罔極。
下直,果川縣監徐覺修,衿川縣監趙學天。
黃仁儉達曰,明日常參,取稟。令曰,停。
又達曰,卽者兼司書李海重,以其親病,陳書徑出,原書以親祭正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
又以侍講院言達曰,本院兼司書李海重,連日姑陞入直矣。以親病陳書徑出,文學鄭晩淳,旣有只推之令,卽爲牌招入直,說書金和澤由限已過,一體牌招,何如?令曰,依。以文學鄭晩淳,說書金和澤,牌不進罷職令旨。令于李重祜曰,竝推考徽旨捧入。
傳于李重祜曰,明日殿座相値,備局次對停,京兆堂郞·五部官員,領五部民人·江村東郊之民,待令弘化門外,弘化門殿坐時刻,午正三刻,三公同爲入侍,侍衛以入直擧行,御營軍一百名門外扈衛。
傳于李重祜曰,入直編次人,來詣于明政殿後。
黃仁儉以禮曹言啓曰,卽接社稷署所報,則本署安香廳前庭古盤松,自乙亥以後,永爲枯死,其餘枝幹,各各撑柱,尙能見存矣。南邊大幹,竝與撑柱,忽然朽腐敗落地云,而異於他樹木,不可以該署一張報狀,率易處之,故發遣郞廳看審,則果如所報,而此是御齋室前數百年長養之松,屢經睿覽,事體自別,一番啓稟處之,在所不已,其折落枝幹,令本署卽爲燒火於潔淨處之意,敢啓。傳曰,知道。
右承旨朴師訥書啓,臣敬奉敦諭,馳往傳宣于果川鄕校洞行判中樞府事金尙魯所住處,則以爲,死罪賤臣,自被日昨曠絶之恩言,寤寐涕泣,不知死所,豈不敢入覲天陛,以效叩謝之悃,退伏溝壑,以遂畢命之願,而負至大,衷情至悲,跼蹐高厚,轉一步不得,冒萬死猥控血懇,顒竢處分。伏蒙仁覆之天,恩愈深而禮愈加,旣寬有司之勘律,反辱承宣之敦諭,此又渥之厚也。有非待罪如臣所可得者,九頓奉讀,益不勝感淚之被面也。顧今本罪之外,方命亦死罪也,蔑分亦死罪也。臣雖愚迷,非敢昧此,而目下狗馬之病,轉輾沈劇,兩臂皆病,日夜痛楚,形神俱脫,日就澌惙,委蟄床玆,作一僵尸。自念天之所廢,餘生無幾,望絶趨朝,只增死罪,此亦臣命之窮也。昨日乃誕彌之辰也。百僚奔走攢抃,而臣獨病且死,莫申起居之禮,北望臣結,尤不知所云,鈇鉞之誅,伏地以竢云矣,敢啓。
戊寅九月十五日未時,王世子坐遜志閣,承旨持公事入對時,右副承旨李重祜,假注書張達星,記事官李敬玉·柳敍五,進伏訖,重祜讀黃海監司趙明鼎狀達,海州趙泰彬家燒死事畢,踏達字,又讀平安監司閔百祥狀達銀落本一百三十三兩四錢事畢,踏達字,諸臣退出。
同日初更五點,上御居廬廳,編次人入侍時,編次人蔡濟恭,右副承旨李重祜,假注書金尙集,記事官鄭昌順·柳敍五,以次進伏訖。上命重祜書諭耆老民人等書曰,王若曰以予否德,無能叨承艱大之業,惠不能及民,令不能下行,而昨歲以後,仙馭莫攀,徒抱莫逮之懷,心焉若氷,夙宵此心,唯在軍民,到今深憫國事,食不能甘,寢不能便。而禁酒一事,卽予苦心,以恒日之誠淺,民不信令,禁令莫行,編配相續,爾等雖犯禁,卽予元元,孔聖云,導之以德,齊之以禮,有恥且格,導之以政,齊之以刑,民免而無恥。噫,聖訓豈欺我哉?且一弛一張,文·武之道,不獲已特放編配,減其律名,申申誨諭,以冀爾等之感回,昨冬則微有其效,幾乎無焉。而命御史廉問,人皆駭眼,予自歎曰,予雖涼德,至愚而神者民也。此奏殿之後,先諭軍民,次諭大小臣僚之故也。此正三代之民直道而行者也。雖然,習俗難以耐久,故恐或法弛,命御史廉問江村近畿。而意謂令雖不信吾民,卽昔年愛恤之民也。其豈更犯乎?似乎必無御史,回奏晴釀相續,又有現捉者,聞此之後,心切忸焉。其無拜殿之頑,先施飭勵之敎,自此以後,心不能耐,不憚其憊,更命京兆召集軍民,特臨正門,諄諄誨諭,吁嗟,大小軍民,靜聽此諭,先諭予過,次諭爾等之過,董子云,正心·正朝廷·正萬民,大學絜矩之道,其亦自近及遠矣。今不能正萬民,寔予不能正心之致,此予過也。旣不能敎行於近,其何望行令於遠乎?此予過也。頃者雖因愴惶,予亦不能自戒,民之不信,其亦由此,此予過也。噫,蒼蒼在上,陟降照臨,今予之心,無異楚越,而民猶不信,恒日其若見信,爾等豈若此乎?此予過也。國令不信,或有朝夕之異者,或有昨今之異者,于今不遵,此予過也。不能以德導之,止乎以刑齊之,猶於無恥,予何能望乎?此予過也。苦心則苦心,而涕奏殿中,反欺陟降,申申誨諭,徒歸言敎,街上所付,只爲觀瞻,思之及此,亦何顏對爾等乎?此予過也。爾等則其君雖不誠,其敎則寔由中,而將信將疑,乍從旋犯,此爾等之過也。予雖不誠,保戒酒荒,身自切戒,鑿幅曉諭,大學豈不云乎?堯·舜民之從令,桀·紂民之從令,皆由其君之心。而古人曰,草尙之風必偃,今者禁令,決非反其所好,則爾等之不從令,抑何心哉?此爾等之過也。噫,一人編配,十人望呼?犯者,雖不足恤,妻孥何辜焉?此爾等之過也。人之所以爲人,以其有五倫也。父呼其子,子呼其父,夫呼其妻,妻呼其夫,而不知誨諭,自犯其憲,抑何心哉?此爾等之過也。君雖可欺,神可欺耶?彼蒼可欺,佯若不知,抑何心哉?此爾等之過也,麯糵卽尤物,因一時之慾,不顧五倫,自歸於禽獸之域,抑何心哉?此爾等之過也?噫,其無飮者,其無釀者,以此觀之,飮者之無狀無倫,尤倍於釀者矣。然因一時口腹之慾,不顧其君,不顧其父,不顧其夫,不顧其妻,其犯邦憲,如赴樂地,此何心哉,此何心哉?以小者言之,海島邊塞,終身而不自恤,老父老母,孤兒寡妻,倚門望呼?到此之時,其曰,爲人父,其曰,爲人子,其曰,爲人夫,其曰,爲人妻,以大者言之。頃者柳世天曰,以酒爲醋,雖免軍律,若非醋而眞箇酒,其行軍律,回示三軍,將行軍法之際,雖轅門外頓足放聲,焉能逭也。被法者將爲無倫之魂,吁嗟,妻孥,將爲抱冤之鬼,爾等其深思之,遵令而戒酒可乎?犯令而犯此可乎?何者從,何者不從,爾等其莫曰,五部許多之民人,豈皆被法?其網高懸,彼神不扶,廉問之時,或東或南,朝張三而暮李四,雖爾等,焉知明日孰爲南,孰爲東,孰爲李四,孰爲張三乎?其若思此人,皆跂足而惴惴,抑何心爲他而傍觀乎?噫,予雖不欲搜得,彼蒼彼神,其所執捉,必若執付,見捉之後,君雖欲寬典,彼蒼決不捨,彼神決不捨。噫,抑一時口慾,便奉其親,便率其孥可乎?因一時之口慾,不顧其親,不顧其孥可乎?爾等其擇取焉。噫,予本太寬,雖螻蟻不忍踐也。況元元乎?吁嗟,此心,可質彼蒼,雖白首暮年,夙夜眷眷,軍民也。其雖不能違法,予心,若何?吁嗟,予心,爾等其諒之,呼寫及此,不覺掩涕,吁嗟,爾等,何不顧予心乎?噫,予雖不肖涼德,將昔年愛恤之軍民,驅於重辟,而誠淺言敎,亦莫能感回爾等之心,此上負陟降也。下負元元也。噫,臨御幾十年,亦無大負於爾等,爾等抑何心負予若此,負予若此。且若無的則無射者,若無逕則無行人,飮者之慾,其雖撑中,若無釀者,何處求飮,犯禁釀賣與飮者,俱犯邦憲,市業多岐,亦何故而欲取一時之利,捨便而取險乎?以此言之,釀者亦無異於飮者,而心尤慨歎者,爾等抑何心,使望七服縗,朝夕攀號,顧念國事,煎熬其心之君父,又用心於此乎?思之及此,不覺悽然,爾等若無感動之心,卅載爲爾等之心焉在,何負於爾等?而爾等若是負予,何負於爾等而爾等若是負予,尙書酒誥,五子歌旣云,若不禁則已,莫重祭奠,用醴酒而禁,則國之興亡,唯在酒禁之行不行,非爲爾等,非爲邦憲。此誠興亡攸係,初意則躬自減膳,而謝過陟降,宣諭爾等,姑抑此心,于今以後,祭享外自徽寧殿今日爲始,於上食晝茶禮,例以茶代,醴酒,特臨正門,開心曉諭,爾等,亦莫曰,今雖禁焉。豈無弛日,乾坤雖渾沌,此禁決不弛,此禁若弛,國隨以亡,決無是理,決無是理,咸聽此諭,莫替予暮年臨門申申之諭。出傳敎重祜曰,祀典之用酒,蓋所以求神於灌鬯之際。而今竝與禮酒而不用,雖出於聖上之苦心,而事涉重難,故敢達矣。上曰,此則不然,予於內局藥用,亦欲罷之,然則徽寧殿代茶用之,有何不可耶?重祜曰,此則尤不可廢,莫重御藥,何可廢酒炒酒蒸之法乎?聞士夫家藥用時,亦求覓秋曹被捉之酒而用之云,匹庶所服之藥,猶不敢廢,御藥所用,何等重大而廢之乎?上曰,然乎?極爲駭然矣。仍命書之曰,今因下敎,聞承宣之言,藥餌酒沈酒洗者,或得於秋曹云,噫,沽酒市脯,其猶不食,不食奢味,君子所謂則,而況犯禁之酒,秋官之得而不卽灌於地。若行下而許用,此秋官無異於買飮者,不可使聞於隣國。而孔子曰,往事勿說,往者雖不査,問後復若此者,當繩重律,以此嚴飭。出傳敎又命書之曰,大司成金陽澤明日來待。出榻敎上曰,明日宣諭官,以嚴璘差下,可也。上曰,宣諭草一件正書後,又書出五件,分給五部,以此擧行,可也。諸臣退出,時已四更五點矣。
九月十五日四更一點,上詣孝昭殿,望祭親行入侍,都承旨黃景源,左承旨任瑋,右承旨李秀得,左副承旨李重祜,假注書張達星·金尙集,記事官鄭昌順·柳敍五,以次侍立。上具布裹·翼善冠·視事服,步出賓陽門,至明政殿月臺乘輿。景源曰,今日親祭時承旨不可不備員,而新除授右副承旨張志豐在外云,何以爲之乎?上曰,俄思一人矣。今日祭班參議中,誰爲入來耶?未及仰對,上命書之曰,右副承旨張志豐在外云,許遞。其代戶曹參議洪樂性除授,先陪祭後謝恩。出傳敎上至齋室降輿步入。具祭服,步出齋室,入詣板位,行禮訖,上還入齋室,具視事服,步出,由徽寧殿·北神門入,行酌獻禮訖。上步出北神門乘輿。上曰,彼通禮,誰也?景源曰,權鍾秀矣。上曰,實職何官?景源曰,司藝矣。上曰,在前通禮玉堂爲之矣。仍命景源書之曰,通禮權鍾秀減下,吏曹當該堂上,從重推考。出傳敎上由光政門至明政殿月臺降輿,步入賓陽門還大內,諸臣退出。
上在昌慶宮。常參以代理停,經筵停。
李秀得達曰,明日常參,取稟。令曰,停。
洪樂性達曰,大司憲金相福,執義金元行,掌令李養源在〈外〉,鄭尙淳,持平洪樂命未肅拜,權相龍呈辭,今日以監察茶時之意,敢達。令曰,知道。
黃景源達曰,今日所當持公事入對,而殿座相値,頉稟。令曰,知道。
大殿,弘化門殿座罷後,政院·玉堂·藥房口傳問安。答曰,知道。
黃景源達曰,同副承旨黃仁儉,身病猝重,當日弘化門殿座時,勢難進參,合有變通之道,何以爲之?敢稟。令曰,改差。
李秀得以侍講院言達曰,本院上番闕直,事甚未安,文學鄭晩淳旣有只推之令,牌招入直,說書金和澤亦有只推之令,一體牌招察任,何如?令曰,依。
李重祜以禦營廳言啓曰,弘化門殿座時,御營軍一百名門外扈衛事,命下矣。本廳東營入直步軍一哨內,一百名除出,該哨官領率扈衛,而事畢後還爲入直之意,敢啓。傳曰,知道。
以昌城尉黃仁點掃墳呈辭,令于黃景源曰,給由馬,澆奠床備給。
九月十六日午時,上御弘化門殿座入侍〈時〉,領議政兪拓基,左議政申晩,右議政李,判尹李昌壽,左尹金尙翼,右尹南泰耆,行都承旨黃景源,左承旨洪樂性,右承旨任瑋,左副承旨李秀得,右副承旨李重祜,假注書張達星·金尙集,記事官鄭昌順·柳敍五,大司成金陽澤,以次進伏訖。拓基曰,動駕以後,連日不得休息,聖體,若何?上曰,一樣,而胸中甚菀結,昨日呼寫宣諭文,氣似少洩矣。拓基曰,湯劑連爲進御乎?上曰,雖有良藥,胸中甚菀,豈可入乎?宣諭文見之乎?拓基曰,見之矣。辭意惻怛,可感豚魚矣,然此時人心,非設禁則難以責效矣。上曰,此豈百姓之過耶?若用重法繩之,則此近於商鞅之法矣。昨日欲廢內酒場,而承旨有所仰達,故欲下詢卿等而處之矣。拓基曰,莫重御藥,何可廢酒洗之法耶?且徽寧殿以茶代醴,亦有未安,事神之道,亦異於臨御時,不可不用之矣。上曰,常時所不食者,則不用於祭,何妨古人有思其所嗜之言,我朝天鵝湯亦然矣。以此言之,徽寧殿予旣廢酒,神道有知,不用何傷。且神農之時,豈有酒乎?秋曹之不卽覆酒,應求於士夫家,極非矣。極非矣。右相亦纔經秋判,似如何?而此則秋判極非矣。且求得罪人之餘瀝,以爲藥餌,士大夫脾胃誠好矣。士夫之欲覓用者,必冀下民之犯法,如是而不禁乎?昨夜呼寫綸音之際,風雨驟作,上天之意,似以爲今雖如此,他日必無效矣。上命昌壽招入五部民人,嚴璘讀宣諭文,讀至數十行,讀聲漸微。上曰,聽其聲似不能畢讀矣。入直玉堂,誰耶?重祜曰,金鍾正矣。上曰,使之遞讀,可也。晩曰,俄者,首揆亦以設禁仰達,而若無禁條,則決難行令,若設五家統之法,則無擾民之弊,而自可禁止矣。上曰,下詢便否於民人等處,可也。樂性曰,五家統之法儘好,臣待罪國子,長時已行之,果有效矣。上命瑋書之曰,噫,于今臨門,良由苦心,而誠涉否德,豈望感孚?其欲設禁,莫若五家統,令備局成節目以入。出傳敎上命昌壽率民人等先退,令部官各謄宣諭文一本以送。上曰,大司成進前,陽澤進伏。上曰,頃日下敎後,今已日久,似不無偏勝之慮矣。掌議,誰耶?陽澤曰,朴師正矣。李仁彬·尹得虁之後,掌議數遞,故頃出東一房掌議差出矣。上曰,朴師正,誰耶?陽澤曰,朴弼載之一家矣。上曰,然乎?命重祜書之曰,昨日下敎時未果,陵殿豈異,弘陵上食時,一體以茶代酒事分付。出傳敎又命書之曰,今番景福殿築墻時,五郞營役陞敍。出傳敎拓基曰,今日次對殿座相値,不得爲之,明日爲之,何如?上曰,畢講以後,不得一日休息,氣甚憊矣。且一次或闕,有何所妨,而如是爲請耶?拓基曰,旣已定式之後,則一次未行,下情甚缺然,故如此矣。聖體若勞憊,則姑退數日行之好矣。上曰,然則三明日爲之,可也。上曰,議諡爲之耶?晩曰,明日當爲政府合座矣。上曰,然則開政,可也。仍命重祜書之曰,政事明日爲之。出傳敎晩曰,衿·果兩邑守令,則旣有特敎卽日辭朝,而此外未署經者多云矣。上曰,一司署經,亦不爲之耶?風氣不好,將速還大內矣。諸臣退出。
上在昌慶宮。常參以代理停,經筵停。
下直,穩城府使李廷壽。
李秀得達曰,明日常參,取稟。令曰,停。
任瑋達曰,大司憲金相福,執義金元行,掌令李養源在外,鄭尙淳,持平洪樂命未肅拜,權相龍呈辭,今日以監察茶時之意,敢達。令曰,知道。
有政。吏批,啓曰,判書李宗伯陳書入達,參判沈星鎭牌不進,小臣獨政未安,何以爲之?敢稟。傳曰,只出緊任。
又啓曰,臺諫闕員,今方差出,而擬望之人乏少,外任竝擬。何如?傳曰允。
又啓曰,羅州牧使今當差出,而本州以湖南雄府,物衆地大,素稱難治,不可不各別擇差,同道及他道有聲績已準朔,未準朔守令,竝擬,何如?傳曰,允。
吏曹判書李宗白陳書入達,參判沈星鎭牌不進,參議韓光會進,右副承旨李重祜進,以李迪輔爲正言,崔台鎭爲西部都事,韓擎爲司僕主簿,洪櫟爲羅州牧使,前郡守兪彦摯爲嘉義,尹九淵·南正五爲副護軍,加嘉善,祥原郡守辛錫箕加通政,奉敎單金和澤,兼地理敎授單朴象器,以承旨望單子。傳于李重祜曰,舍人李錫祥除授。
兵批,判書申誨譯科初試進,參判具允命病,參議李景祜受由在外,參知李泰和進,右副承旨李重祜進,同知單李春遇,僉知單趙鏻,副護軍單金鍾樂,副韓師得·朴師訥·黃仁儉·張志豐,副司果權穎,副司正金尙集。
李重祜啓曰,都摠府郞廳來言,闕內各處入直軍兵夜巡檢云矣,敢啓。答曰,知道。
李秀得啓曰,頃者吏曹郞廳來言,今日爲政事,命下,而判書李宗白,參判沈星鎭,參議韓光會,俱以病不來,不得開政云,判書·參判·參議,竝卽牌招開政,何如?傳曰,允。
洪樂性以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李秀得達曰,預備兼春秋洪敍箕,身病猝重,勢難察任,今姑減下,何如?令曰,依。
又達曰,因本院達辭,預備兼春秋洪敍箕身病猝重,今姑減下事,依下矣。其代令該曹卽爲口傳差出,何如?令曰,依。
吏曹口傳政事,兼春秋單韓宗纘。
李秀得以侍講院言達曰,本院新除授輔德洪景海旣已蒙宥,卽爲牌招察任,何如?令曰,依。
又以侍講院言達曰,本院說書金和澤,連日入直矣。今日政移拜奉敎出去,司書李敬玉,卽爲牌招入直,何如?令曰,依。
洪樂性以備邊司言達曰,今日本司開坐,而堂上進參,只是四員,事甚未安,公故外懸病人員,竝推考,仍卽牌招,何如?令曰,依。
又以司僕寺官員,以一二提調意達曰,頃接寺屬端川兼監牧官端川府使李殷錫所報,則以爲所管馬彦召牧場,連接於磨雲·磨天兩嶺。而曾無虎患矣。一自獨鎭之後,兩嶺內外俱爲禁山,樹木葱菀,便作養虎之場,近年以來,惡虎橫行,牧馬囕殺,前後相續,卽今餘存。只是五十餘匹,百爾思量萬無除出之道云,故聞甚驚駭,自本寺移文本道吉州牧,使別定差員,一一摘奸後形止卽報之意,各所分付矣。卽見吉州牧使査報,則與端川監牧官報辭,別無異同,其在防患之道,不可不變通,咸興監牧官所管洪原場,距端川不遠,水草頗饒,今此所餘之馬,姑爲移放於此場,而待虎患止息,還放於馬彦本場,恐爲得宜,當該監牧官處分付,何如。令曰,依。
吏曹判書李宗白書曰,伏以,臣於銓職,千萬不似,而迫於嚴命,冒昧承膺,而夙宵懍惕,若無所容。乃者以通禮事,致勤問備之敎,是誠臣因循襲謬,不能檢察之罪也。此不過一時權差,而憒憒昏矇,自速譴尤,私心惶愧,姑不暇言,其不可盤礴銓地,重誤政選決矣。開政有命,天牌降臨,而晏然承召,卽義分之所不敢,玆敢露章自列。伏乞离明,俯垂矜察,亟遞臣職,仍勘臣罪,以安微分,以肅朝綱,不勝幸甚。答曰,覽書具悉,卿其勿辭,從速行公。
前縣監李養源書曰,伏以,臣於憲職,幸蒙恩遞,而未幾召旨旋下,諭以出入兩筵。卽宜瀝血陳籲,以冀收還,而喪病悲撓,不遑治書,訖未申暴,惶隕悶塞,若負罪戾,又於千萬意外,洊承宿叨之命,數月之間,恩召三降,自顧蟣虱之陟行,以坐辱殊渥,至於此也。念臣自甲子以後,猥隨諸臣之後,入此窠臼,恩除別諭,非止一再。而抵死寢縮,不敢爲膺命之計者,豈有他哉?蓋臣所監者虛名,朝家所責者實用,以虛應實,自知不堪,故寧欲守分溝壑,不失虞人之義也。噫,自有德召以來,未有如臣之苟充者也。朝廷若擧綜核之政,刋落虛僞,則其在揀汰之科久矣。區區情實,披瀝已竭,而例視自道,一味優容,風憲重地,一叨再叨,虛帶半年書筵別設之官,今至四年矣。不進不退,只事撕捱,跡涉慢蹇,罪積逋慢,情勢之窮蹙,已無可言,而國體亦無是理,臣誠愚不肖,受恩罔極,而報效無路,以臣之故,玷累朝政又至於此此亦臣之罪也。恩諭之下,每以文字,仰塞明命,尤爲惶恐,亟宜進身闕下,恭俟嚴誅,而家有喪故,悲瘁所祟,宿病闖發,委頓床席,實無登進之望,不得不席藁私次,仰首哀鳴。伏乞离明,察臣庸虛之狀,諒臣危苦之懇,特除臣名於收召之列,仍勘臣違傲之罪,以爲辜恩蔑分者之戒,千萬幸甚。答曰,覽書具悉爾懇,屢次敦召,以余誠淺,未能感孚,心切忸怩,而其德行之純粹,學問之篤實,余固深知,余決不可捨爾,爾亦不可捨余,爾其勿過辭,卽速上來,補我不逮。
九月十七日未時,王世子坐遜志閣,承旨持公事入對時,左承旨洪樂性,假注書金尙集,記事官金和澤·柳敍五進伏訖。樂性讀黃海監司趙明鼎狀達,鳳山居金載得妻吳氏一胎三男,小米題給事,踏達字,又讀忠淸監司金尙喆狀達,私奴八坤非理好訟海美縣到配事,踏達字,諸臣退出。
上在昌慶宮。常參以代理停,經筵停。
二更,月入畢星。
李秀得達曰,明日常參,取稟。令曰,停。
黃景源達曰,右承旨任瑋,今日不爲仕進,新除授同副承旨李錫祥,不爲出肅,竝卽牌招,何如?令曰,依。
以同副承旨李錫祥牌不進罷職令旨,令于洪樂性曰,推考徽旨捧入。
黃景源達曰,諡號署經,兩司當爲備員,除在外外,未肅拜不爲行公人員,竝卽牌招,何如?令曰,依。
以掌令鄭尙淳,持平洪樂命,正言申思運,牌不進罷職令旨。令于李重祜曰,竝推考徽旨捧入。
李重祜達曰,奉敎金和澤旣已付職,卽爲牌招察任,何如?令曰,依。
洪樂性啓曰,明日次對時,諫浣無進參之員,除在外外,司諫李壽德,正言申思運,待開門,竝卽牌招,以爲推移入侍之地,何如?傳曰,允。
李重祜以弘文館言啓曰,應敎徐命天自鄕上來,卽爲牌招察任,何如?傳曰,允。
以應敎徐命天牌不進罷職傳旨,傳于李重祜曰,只推,更爲牌招。
李重祜以孝昭殿參奉以入番宗室意達曰,逐日供上,各其司員躬親進排,事體當然,而今日供上內資寺官員,不念向日之勘處。今又無端不爲陪進,其在事體極爲駭然,當該內資寺官員,令該官從重勘處,何如?令曰,依。
李重祜以徽寧殿參奉以入番宗室意達曰,逐日供上,各其司官員躬親進排,事體當然。而今日供上內資寺官員,無端不爲陪進,其在事體,極爲駭然,當該內資寺官員,令該官從重勘處,何如?令曰,依。
李重祜以侍講院言達曰,本院下番連日闕直,事甚未安,司書李敬玉書批已下,兼司書李海重由限已過,竝卽牌招,以爲推移入直之地,何如?令曰,依。
洪樂性以御營廳言啓曰,各軍門中日試射時,沒技人別單書入事,已有前例矣。今九月十七日中日時,本廳敎鍊官折衡趙昌瑞,片箭邊三中沒技,別單書入之意,敢啓。傳曰,知道。
持平柳相龍達曰,請瑞虎等兩賊孥籍,亟令王府擧行,請其時干連人英梅,更令鞫廳嚴刑窮問,期於得情,請尹宅履·德喜等,更令王府拿鞫嚴訊,以正王法。請島配罪人鼎九,亟令王府依律正刑,請還收罪人桂永放送之令,亟令有司依律處斷。請罪人彦杓·陽祚等,仰稟大朝,更加嚴鞫得情。請稟于大朝,潤·東夏竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順稟于大朝,亟令王府更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子竝令絶島移配。請東星亟施孥籍之律,請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆瑾以大逆律施行。請還收罪人應昌酌處之令,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏·李聖望放送之命,依本律還令仍前定配。已上措辭見上新除授司諫院正言李迪輔,時在忠淸道瑞山地。請斯速乘馹上來事,下諭。答曰,不從,下諭事依達。
右承旨任瑋書曰,伏以,日月迅邁,兩魂殿祥禫奄過,秋序將盡,纔又經月半之奠,仰惟大小朝攀號莫逮,益復罔極,臣於昨春,遠在塞邑,違奉諱言,北望號慟,五內靡定,幸蒙收召之恩。仍忝近密之班,獲參陪祭,少伸情禮,區區下懷,益切悲隕。仍伏念臣素抱痼疾,每當換節之交,輒復發作,長時委痛,殆不能以生人自居,夫豈有自力供仕之望。而日前恩除,實出於我聖上記念之私,驚惶感激,忍死奔趨,早晩顚仆,固已自料,日昨退還之後,猝然寒掉,頑痰仍以作孽,橫亘胸膈,移時昏塞,急灌藥物,少得回蘇。而頭疼如碎,肥熱如烘,有飮輒嘔,宛轉床玆。若不及時調治,實有死生之慮,仰申供劇,萬無其路,嚴召之下,舁到闕外,玆敢疾聲呼籲。伏乞离明,俯垂諒察,亟許鐫遞,臣職名,仍治臣違逋之罪,以延殘喘,以肅朝綱,不勝萬幸云云。答曰,覽書具悉,日月流邁,兩魂殿祥禫奄過,哀幕莫逮,一倍罔極,爾其勿辭,調理察職。
輔德洪景海書曰,伏以,臣人理都盡,求死不得,含冤茹痛,跧伏荒郊,已半年于玆,其矢心自盡者,惟在於滅跡息影,甘爲田間之匹庶,涵泳聖澤,永作明時之棄物矣。千萬夢想之外,伏奉春坊特除之命,恩誥煥宣,馹召繼降,臣誠惝怳震越,莫省措躬之所也。顧臣以罪釁之至深,則不可復齒於人數,以踪地之至危,則不可復簉於朝列,豈以天日之明,猶未俯察於此哉?特聖度寬容,不忍使一物廢棄,假以官銜,示以拂拭,如臣滓累,何以得此?俯仰感隕,不覺血淚之被面也。嗚呼,臣之罪,可勝誅哉?立身揚名,以顯其親,卽人子至願。而臣則立朝事君,纔過數年,身敗名喪,自陷大僇,又使白地之憯誣醜辱,至及於臣父,肆其狼毒,如報血讐,臣父何罪,只是有子不肖耳?臣之刻骨冤酷,尤當,如何?痛矣痛矣。古人天下,寧復有是哉?臣自知其怨,由臣作機,由臣發而旣未能擊鼓哀籲,以白父冤,前席引對,金吾親臨,在臣爲天借之便難得之會。而咫尺天威,徒知猥褻之爲可畏,煩瀆之爲可懼,又未能逐段明辨,一一洞陳,此尤臣之罪也。若彼臺達之極意醜詆,反出於人情天理之外,氣勢所驅,固無足怪,而臣身旣廢,何用辨爲?第伏念我大小朝前後辭旨,丁寧懇摯,洞燭誣罔,昭晢備至,而口招之擧,緘問之命,亦使臣得有自明之路,仁天雨露,若偏於臣,苟非聖明在上,臣身之爲韲爲粉,豈有幸也?臣歸對臣父攢手感泣而已。如山之恩,如海之德,悠悠此世,報答無階,隕首結草,生死爲期,去就一節,初非可論,而泯伏過限,罪犯慢命,數日囹圄,旋卽蒙宥,臣益不勝感惶悶蹙之至,玆敢投章陳懇,疾聲哀呼?伏乞邸下,先治臣罪,以爲爲人子者之戒,仍削臣職名,亟令選部,刋去朝籍,勿復檢擬,以率天地生成之澤焉。且伏念臣復以膈痞之症,積年沈痼,少有勞瘁,如期輒發,昨年以後,一倍添重,連試湯焫,終未見效,臣之情理,固不可一時離捨,而卽接鄕信,則省墓歸路,觸寒失攝,宿症新恙,見方交極,臣自聞此報,心神飛越,他不暇顧,徑尋鄕路,臣罪至此,尤無所逃,伏願卽令攸司,勘臣擅行之罪,以便救護,以肅朝綱,不勝萬幸云云。答曰,覽書具悉,爾其勿辭,救護父病。
司書李敬玉書曰,伏以,臣之情勢,豈可自處以衣冠之列,而前後宮銜,出於特除,日三開講,番次苟艱,嚴畏分義,他不暇顧,冒沒出肅,挾冊登筵,居然爲一望餘矣。自顧愚迷,猶有一分羞恥之意,事不從心,放倒至此,慙痛愧恧,實無擧顏對人之念也。橫逆之來,古人之所不免,而敢自擺却,復立朝班者,俱各有可諉之端。而至如臣,則僇辱狼藉,無以自洗,身名旣敗,有難更補,一時副急,庶幾臣分之粗伸,則退尋初服,惟有私義之自靖耳。明時便訣,徒積耿結,胄筵昵陪,更無其望,撫念身世,莫不勝悲憐之至,且念臣老母三十年痰眩之症,越添於近日,輪行之毒感,達宵啖喘,氣息綿綴,离明俯垂矜諒,亟賜鐫削,俾安私分,仍許長暇,以便救護,千萬幸甚云云。答曰,覽書具悉,爾其勿辭,先察職後護焉。
戊寅九月十八日未時,王世子坐遜志閣,承旨持公事入對時,右副承旨李重祜,假注書張達星,記注官鄭晩淳·柳敍五,進伏訖。重祜讀忠淸監司金尙喆狀達犯酒禁罪人崔廷秀定配事畢,踏達字。又讀全羅監司洪麟漢狀達,淳昌郡守李徽之等催促下送事畢,踏達字,諸臣退出。
上在昌慶宮。常參以代理停,經筵停。
夜一更,流星出左旗星下,入西方天際,狀如鉢,尾長四五尺許,色赤,光照地。五更,月暈,有霧氣。
黃景源達曰,明日常參,取稟。令曰,停。
藥房提調臣李成中,副提調臣黃景源啓曰,伏未審日間,聖體調攝,若何?憊眩之候,寢膳之節,亦何如?湯劑貼數,已盡於昨日,臣等卽與諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,湯劑加劑五貼以入,下敎日入侍,宜矣。
傳于洪樂性曰,大臣·備局堂上,來詣于明政殿後。
黃景源達曰,諡號署經,尙未擧行,事甚未安。兩司除在外外,掌令鄭尙淳,持平洪樂命,卽爲牌招,以爲署經之地,何如?令曰,依。
以應敎徐命天牌不進罷職傳旨,傳于李錫祥曰,只推,更爲牌招。
以應敎徐命天再牌不進罷職傳旨,傳于黃景源曰,只推,更爲牌招。
以正言申思運牌不進罷職傳旨,傳于李錫祥曰,只推,更爲牌招。
以兼司書李海重牌不進罷職令旨,令于李錫祥曰,推考徽旨捧入。
以正言申思運再牌不進罷職傳旨,傳于李錫祥曰,只推,更爲牌招。
傳于李錫祥曰,下旬晝講明日爲之,時刻依前擧行。
李錫祥達曰,司諫李壽德,持平柳相龍,今日次對罷後,不爲傳達,無端出去,事甚未安。竝更牌招,何如?令曰,依。
以司諫李壽德,持平柳相龍等牌不進罷職令旨,還入,令于李錫祥曰,推考徽旨捧入。
李重祜達曰,明日次對,兩司無進參之員,除在外外,未肅拜不爲行公人員,竝待開門牌招,以爲推移進參之地,何如?令曰,依。
洪樂性達曰,今日政新除授承旨,待下批仍卽牌招,何如?令曰,依。
傳于李錫祥曰,承旨來詣于明政殿後。
傳于李錫祥曰,吏批政事望筒,卽速入之。
李錫祥達曰,忠翊衛將李春遇,身係軍門,勢難兩處供直,呈狀乞遞,不可强令察任,今姑改差,何如?令曰,依。
有政。吏批,判書李宗白進,參判沈星鎭牌不進,參議韓光會進,同副承旨李錫祥進。以兪彦民爲右承旨,金尙翼爲大司憲,趙重晦爲大司諫,鄭履煥爲說書,李鼎輔爲氷庫提調,洪啓禧爲掌苑提調,李海鎭爲兵曹正郞,李瀰爲西學敎授,李福源東學敎授,金鍾正爲南學敎授,沈殼爲長興府使,李河述爲順天府使,兪漢慶爲西部奉事,姜浩輔爲奉常判官,閔百宗爲掌樂主簿,南鶴宗爲掌令,尹光國爲持平,西部都事鄭僑良,敦寧主簿崔台鎭,仍任事承傳。
兵批,判書申晦進,參判具允明病,參議李景祜受由在外,參知李泰和入直進,左副承旨李重祜進。兵批啓曰,全羅左水使今當差出,而擬望之人관乏少,他道防禦使竝擬,何如?傳曰,允。以鄭汝稷爲訓鍊都正,姜柱河爲訓鍊僉正,李潤德爲全羅左水使,申世杓爲忠壯將,洪聖黽爲忠翊將,李夢觀·崔粹敬副護軍單付,金相福·閔百行·任瑋·李秀得副司直單付,朴象器副司果單付。
李錫祥,以奉常寺官員,以都提調意啓曰,東籍親耕田所種稻太皮粘粟皮唐黍等穀,今九月二十一日間,當爲成熟之意,敢啓。傳曰,攝刈。
李錫祥,以義禁府言達曰,咸鏡監司狀達據本府回達內,鏡城府使鄭夏彦拿問處置事,達下矣。鄭夏彦時在任所,發遣府書吏,交代後拿來,何如?令曰,依。
九月十九日辰時,上御居廬廳。大臣·備局堂上,引見入侍時,領議政兪拓基,左議政申晩,右議政李,知事李益炡,左參贊洪鳳漢,右參贊鄭翬良,吏曹判書李宗白,兵曹判書申晦,漢城判尹李昌壽,護軍鄭汝稷,司諫李壽德,持平權相龍,校理鄭光漢,左承旨洪樂性,假注書金尙集,事變假注書任希孝,記事官鄭昌順·柳敍五,以次進伏訖。拓基曰,日氣寒冷,聖候調攝,若何?上曰,一樣矣。拓基曰,湯劑連爲進御乎?上曰,進服矣。晩曰,寢睡·水刺之節,何如?上曰,一樣矣。拓基曰,丸劑瓊玉膏,似不可不兼爲進御矣。上曰,將欲始服矣。上曰,林廷爕事,其後欲爲分付,而近來精神益耄,尙未果矣。仍命樂性書之曰,飭已行矣,民旣不問,則宜有參酌一人,故忠臣之後,方欲下敎,今聞其中都事混入云,仍任前職,崔台鎭亦爲仍任,而林廷爕,忠愍公之後,李顯白,完南之後,內外職中,待窠卽爲復職調用。出傳敎晩曰,酒禁之不嚴,不但衿·果兩邑,爲聞西來之言,高陽邑底亦甚狼藉云,事極駭然,以此觀之,他邑可以推知矣。上曰,不聞則已,大臣旣有所奏,不可無飭,高陽郡守羅忠佐,令該府處之。出擧條上曰,欲搜得則亦豈但高陽乎?拓基曰,此乃義州府尹李思觀之狀啓也。以漂海人回還事,自禮部出送咨文合二度內入,而姑未下云。令承文院待內下,回咨及謝表,卽爲撰出,順付於今番節行,何如?上曰,依爲之。出擧條拓基曰,此乃濟州民人李恒采等,以歲貢馬事上言,而有詳問本道道臣後,稟處之命矣。今見全羅監司洪麟漢所報,則在前分定於沿邑時,濟民預爲出來,應受格糧外,稱以添錢,收斂浦民者,少不下百餘兩矣。甲戌年釐正使別單據,勿爲分定,以本州船載運,而格糧每匹,定以一石,以沿海儲置米會減,而至今遵行矣。今此上言之意,專出於如前斂錢之意,情狀可駭,上言勿施,狀頭令本道嚴處,以懲其習,何如?上曰,依爲之。出擧條拓基曰,此乃譯官趙箕鼎等上言也。以爲卽今銀貨蕩竭,許多公用,無以塡補,請得官銀四萬兩,逐年殖利,取其剩餘,以補公用,不過十數年元數,則可以自在云,聞諸宰之言,則前左議政金尙魯,曾以宜許之意仰稟,而無出擧條之事,故復此仰達矣。上曰,此非陳請於予者矣。拓基曰,許多官銀,何可不爲稟達,而任自出給乎?上曰,依爲之。出擧條上曰,此等牟利之事,予心常鄙之,且年久之後,竝與本銀而失之必矣。其時卿等,必思予言矣。拓基曰,昨今年事頗有登熟,且以禁酒之故,頗多其效,卽今穀價甚賤,將不免傷農之患,前頭嗣歲之慮,旣不可不念,目今錢荒之弊,亦不可不顧,在外時,已與之相議矣。分付賑廳,五六萬石米,方便區劃,預爲備置好矣。上曰,依爲之。賑堂善爲擧行,可也。鳳漢曰,旣承成命,當爲設施,而價則依軍作米時例,勢將以本道上來者,推移爲之,亦令道臣協力然後,可以有實效之及於民者矣。上曰,此則從便爲之。出擧條曰,領相所達貿米事極好,而目今都下錢荒之弊,實爲都民難支之勢,惠廳錢布,亦爲從貴上下,米邊爲錢或四分一·三分一區劃處之,然後可以紓都民之急矣。上命樂性書之曰,今聞大臣所奏,米賤若此,外方雖已區劃,都民,國之本也,而況三昨臨門,見數千民人,豈無顧恤之道乎?從貴上下,旣已下敎,今聞右相所奏,亦有其道,令惠堂從長區處,俾有實效。出傳敎拓基曰,東宮日三講,今已二十日,賓客亦當入參,而卽今賓客李昌誼·李益輔·申晦三人,而俱未行相見禮矣。前左議政金尙魯以爲,代理後則賓客之行相見禮,有所未安,曾以此仰達,而無明白下敎,何以爲之耶?上曰,丁酉節目無之耶?不然則何可不行?拓基曰,然則此後使之依前行之,而亦必令入參,好矣。上曰,依爲之。出擧條拓基曰,行知中樞府事申思喆,年已篤老,而今春兩魂殿祥·禫時,亦皆脫衰於闕下散班云,誠甚可貴矣。常時雅意,以休致爲美名,故不欲仰請,而本兼諸任,必欲遞解,祿俸亦不受云,然而輔國崇祿,例不得付軍職,則知事似不可許遞,所帶提調中惠民署,則老病宰臣醫藥之地,不須許免,而司䆃寺提調,則特爲許遞,以安老臣之心,何如?上曰,依爲之。出擧條拓基曰,貢市人句管堂上一員,洪鳳漢方爲之,而一員則以戶曹判書李成中差下,何如?上曰,依爲之。拓基曰,堤堰堂上金漢喆則還差,一員以吏曹判書李宗白差下,何如?上曰,依爲之。出擧條拓基曰,以兩司之不備,署坐不得爲之,誠可悶矣。上曰,兩司長官許遞,可也。仍命樂性書之曰,署經多滯,兩司長官許遞,政官牌招開政。出傳敎拓基曰,洪樂命·鄭尙淳,亦尙不肅謝,如樂命,分義雖重,廉隅亦大,恐難遽然承命矣。上曰,今則事已過矣,何必如是耶?姑爲置之,則豈無行公之日乎?何可曲循耶?拓基曰,春坊官員,亦多在外,尹坊·趙俱在外,至於洪景海,則其情勢似難承膺,而亦於日前,以親病陳書而下鄕云矣。上曰,洪景海則姑爲覉縻,而如尹坊·趙,則過矣過矣。此則自政院申飭,可也。仍命樂性書之曰,弼善尹坊,兼弼善趙,兼文學金應淳催促上來,過限者,直捧禁推傳旨。出榻敎晦曰,年前因畿伯金尙翼狀請,本曹錢一萬兩許貸,每年二千兩式使之限五年還報,而此等事易致遷就,故令備局句管,期於限內準報矣。其後兩年,則依數還報,所餘六千兩,則年限已過,無意備償,當初朝家之酌定年限,至令備局句管者,爲慮此弊,而尙今不報,誠極未安。前後道臣竝推考,此係經費,則不可一向抛棄,卽速還報之意,嚴飭分付,何如?上曰,依爲之。事體寒心,此後畢擧行後,必也遞易。出擧條晦曰,一自分營之後,禁軍器械凡百,無論新造修改,專責於一軍色,故本色形勢,實有難支之慮,而許多物力,他無拮据之道,事甚可悶之中,鐵物尤爲難辦,在前禁旅軍物修補時,海西正鐵,以備局句管穀有貿用之例矣。今亦限二千斤依此取用,則所助誠大矣。下詢大臣處之,何如?上曰,大臣之意,何如?拓基曰,旣有前規,則似當許施矣。上曰,依爲之。鳳漢曰,詳定不可會減,似當以管餉或常賑會減矣。上曰,此則從便爲之。出擧條拓基曰,濟州牧場,雌馬多而雄馬少,故前濟牧李潤成在官時,前左議政金尙魯以太僕提擧,分付本牧,使之買得多數雄馬於義州,以爲入去之地矣。今聞自義州所買送之數,不滿十匹云,朝令之下,事極可駭。此後更爲多數買送之意,出擧條,申飭,何如?上曰,依爲之,而此是禁條矣,除擧條,自本寺申飭爲之,可也。曰,日前小臣,以草冊事有所仰達,而未蒙允許,其後禮堂·儒臣,相繼陳達,皆蒙嚴敎,小臣誠惶恐矣。上曰,安心。拓基曰,此非獨僚相之意也,卽是臣等相議之事也,一體惶悚矣。上曰,安心。晩曰,東宮三講,尙今行之於遜志閣云,實爲悶然矣。上曰,此則過矣。令春坊知此下敎,可也。壽德曰,臣有耿耿愚忠,敢此仰達矣。未及畢奏,上厲聲曰,其退去其退去,奏殿之後,事體不如是矣。壽德退伏。翬良曰,臣有所懷敢達矣。殿下於述編,敎以此後予若有過擧,諸臣持此編以諫,而今者臺臣未及畢說,而遽加威怒,似與述編所敎有異矣。上曰,予方悔作述編矣。予將抱自省編而去矣。樂性曰,右承旨任瑋,左副承旨李秀得,俱有實病,今日不爲仕進,院中番次極爲苟簡矣。上命書之曰,右承旨任瑋,左副承旨李秀得竝許遞,今日政以在京無故人差出。出榻敎樂性曰,考見刑曹入啓文案,則殺獄罪人名字誤書,刑曹判書吳彦儒推考,何如?上曰,依爲之,出榻敎諸臣以次退出。
戊寅九月十九日未時,王世子坐遜志閣。承旨持公事入對時,同副承旨李錫祥,假注書張達星,記事官李敬玉·柳敍五,進伏訖。錫祥,讀忠淸監司金尙喆狀達黃命九駕前上言事畢。踏達字。諸臣退出。
戊寅九月十九日申時,上御崇文堂。承旨入侍時,同副承旨李錫祥,假注書張達星,記事官鄭昌順·柳敍五,進伏訖。上曰,承旨行步,中官催促,此路一開,前頭大臣以下,中官,亦必號令催促矣。命書傳敎曰,下敎之下,不爲擧行,反促承宣,其雖迷劣,擧措寒心,當該中官,令該府以私律勘處。上曰,噫,此心猶不可欺,況陟降乎?司諫李壽德,幾月耳目喑啞苟容。此二字翌日因傳敎刪去莫重奏殿,佯若不知,此喑啞之中又聾矣。其若畢奏,予必踐其奏,雖不畢奏,其本則何,今日上食欲奏,而不欺陟降矣。不畢末端,故十分自抑,而此等聾啞之亞長,將焉用哉?雖不踐奏,特施補外之意,旣已替奏,初則神門外欲坐而處分,擧措張大,故亦抑而處分,司諫李壽德爲先遞差,旌義縣監除授,今日內辭朝,到任日字,令牧使狀聞,時任縣監遞付京職。出傳敎上曰,許多春坊,耳目俱皆在外,今日大臣至請處分,噫,今日除一春坊,耳目輒皆撕捱,明日除一春坊,耳目又稱在外,噫一隅靑丘,其曰有君,事之寒心。莫此爲甚,旣命申飭上來後,限今年勿捧辭單。噫,君親一也,旣不知君,何敢他顧?凡諸請申之章,除夕前勿爲呼望,近者以遞職觀之,捧單之紛紜可知,當該承旨更爲從重推考,言事之章外,凡辭章及呈單,切勿呼望。出傳敎上曰,注書出去,問司諫擬望人某某後來奏。臣達星承命出去,問知後入奏。上曰,此時守令,豈可曠官,而兩司不備,尙不擧行,事體寒心,今日新除兩司,一倂牌招,今日內使之署經,今除臺臣,俱無撕捱之端,違牌徽旨切勿例捧,行署經後,政院以奏。噫,今日若不行兩司署經,君爲君,國爲國乎?另加嚴飭。出傳敎上曰,司諫有闕代,任希敎除授,一體牌招察任。出傳敎上曰,署經中雖有備三員後爲之者,曾有已行之例,備二員,一體擧行事分付。出傳敎上曰,昌城尉掃墳時,給由馬,澆奠床備給。出傳敎上曰,今日內新除兩司牌招,署經擧行後下鑰事。出榻敎諸臣退出。
上在昌慶宮。常參以代理停,爲晝·夕講。
自昧爽至巳時,有霧氣。夜三更月暈。五更月入東井星。
下直,會寧府使鄭益良。
黃景源達曰,明日常參,取稟。令曰,停。
李重祜達曰,大司憲金尙翼,持平權相龍·尹光國牌不進,執義金元行,掌令南鶴宗·李養源在外。今日以監察茶時之意,敢達。令曰,知道。
李秀得達曰,備邊司郞廳來言,今日賓廳坐起日次,而三大臣俱以病不來,不得來會云矣。敢達。令曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
黃景源達日,左承旨洪樂性,今日不爲仕進,右承旨兪彦民,旣有只推之令,竝直牌招,何如?令曰,依。
以右承旨兪彦民牌不進罷職令旨,令于黃景源曰,推考徽旨捧入。
以大司憲趙重晦,正言申思運,持平權相龍·尹光國等牌不進罷職令旨,令于洪樂性曰,推考徽旨捧入。傳于洪樂性曰,承旨來詣于集賢門。
李錫祥,以備邊司言啓曰,五家統禁酒節目,依傳敎講確成出,別單書入之意,敢啓。傳曰,知道。
又以訓鍊都監言啓曰,都監分授都城彰義門北邊體城五間頹落處,今已畢築,女墻仍爲始役矣。體城旣已完築,把守軍兵依例撤罷之意,敢啓。傳曰,知道。
又以御營廳言啓曰,本廳分授二間水門上邊體城頹毁處,今已畢築,而女墻仍爲始役矣。體城旣已完築,把守軍依例撤還之意,敢啓。傳曰,知道。
副司果李鳳祥書曰,伏以臣於前月病伏垂死中,伏見政院來帖有旨,令臣斯速乘馹上來,出入兩筵,臣聞命驚駭,罔知攸措,宜卽竭蹶趨承,而拘馬賤疾,近益危劇,萬無自力登途之望,宜卽具疏陳情,而病中神精昏錯,無以綴屬文字,因循許久,今始忍死哀籲,稽緩不恭之罪,萬隕難贖矣。臣以禍釁餘喘,宜死久矣,幸蒙我聖上天地之深仁,保活至今,而尋常銜恤茹恥,不敢自名爲人,屛伏草澤,甘與禽魚爲伍,其於束帶從宦,心灰念絶,如枯木之不榮,傷鳥之懼弦,非但臣自矢,亦世所共知也。加以素性愚魯,蔑學墻面,蚩蚩蠢蠢,百無一解,而使之闡發經義,補導君德,萬不近似,況當我大小朝日新聖學,頻開講筵之日,以此蠢劣之資,猥忝顧問之末乎?從古以來,未聞庸陋如臣,濫充玆選,其累聖政而辱淸朝,抑又甚焉,非但臣之惶愧欲死而已。臣之情實旣如此,則雖非疾病,猶難冒進,況奄奄垂死者乎?伏乞离明,憐臣病勢之難强,諒臣情事之可哀,亟寢召旨,俾得畢命丘壑,安意待盡,仍治臣辜恩慢命之罪,不勝萬幸。答曰,覽書具悉爾懇。屢次招致,以余誠淺,不能感孚,心切忸怩,且學問之篤實,道德之純粹,余固深知,爾其勿過辭,卽速上來,補我不逮。
戊寅九月二十日辰時,上御涵仁亭。晝講入侍時,知事鄭翬良,特進官李之億,參贊官李重祜,侍讀官鄭光漢,檢討官李彦衡,假注書張達星,記事官鄭昌順·柳敍五,武臣南瑞五,進伏訖。上讀中庸前受音自第二十六章,止二十七章。光漢讀新受音自第二十八章,止第二十九章。上繼讀。上曰,今日欲畢中庸,當加讀一章矣。仍讀三十章訖。光漢曰,議禮·制度·考文三件事,唯君天下者,可以任其責,而至於我國,則雖列國,亦可以行之矣。卽今徒有匪風下泉之思,而中原文物,盡沈於腥氈中,無以取徵矣。列聖以來三重之事,固彬彬可觀,而三百年之間,豈無因革之可言乎?在今苟欲修潤之,則讀書窮理之士,宜招徠延訪,以裨補聖學,仍興禮樂矣。如臣等輩,豈有螢爝之補哉?山林自修之人,不可不禮遇而誠招矣。上曰,所陳雖好,而禮樂之興,豈其易乎?光漢曰,三重云者,乃王者之責,而寡過者,指在下者也。若能修明此三事,明天下之耳目,一天下之心志,君四海者,則使諸侯而奉其法,主一國者,則使百姓而從其化,凡至愚下賤之流,皆得以寡其過,則雖堯·舜·禹·湯之治,無以加此矣。上曰,予當體念焉。彦衡曰,本諸身徵諸民者,卽大學所謂自正心至平天下者也。世間萬事,無不從身而始,身之旣正,何患事之不正乎?光漢曰,以九經章言之,始言修身,而終之以懷諸候,此可見修己功效之甚大矣。上曰,然矣。彦衡曰,不信民不從,以目下事言之,酒禁之令至嚴,而向來御史有捉得者,而殿下以不治爲治,如是而其豈從乎?光漢起伏曰,殿下七旬暮年,十日連講,講數至於十八次之多,是宜施諸事爲者,動合中庸,而試以昨日臺臣處分言之,未免過中,臺臣入侍,臣亦參見,臺臣離席進伏,只稱愚衷耿耿四字,而因有嚴敎,旋卽退伏,固知其所言者,乃草冊事,而至於草冊二字,則未敢發口矣。臺體甚重,旣發端則不可不畢陳所懷,而彼臺臣則乃不能如此,誠可謂壞損臺風矣。今乃以此而有特補之命,國家刑政,不宜若是乖當矣。殿下方當身敎之日,凡有言者,一例優容,固是盛德事,伊日臺臣,亦使之畢陳其說,而虛受之者,乃是重臺閣之道矣。伏願殿下,亟加三思,特寢成命焉。上曰,儒臣所陳雖如此,而予之所奏,不但屋漏皆知,孝昭殿殿中,亦皆知之,彼臺臣,豈獨不知耶?予則欲忘之,而諸臣必提說,使予心觸發,何不諒予之心耶?儒臣,其止之止之。仍下敎曰,臺臣處分傳敎,以徽旨書入,而其中苟容二字,付標可也。諸臣之心,予豈不知耶?此出於不得已,若謂之苟容則冤矣。上曰,昨日承旨點下一望前單入之。出傳敎上曰,今日夕講爲之,時刻午正三刻爲之。出傳敎諸臣退出。
九月二十日午時,上御涵仁亭。夕講入侍,知事鄭翬良,特進官李之億,參贊官李重祜,侍讀官鄭光漢,檢討官李彦衡,假注書金尙集,記事官鄭昌順·柳敍五,進伏訖。光漢讀新受音自第三十一章,止三十三章。上繼讀訖。光漢曰,睿知以下四者,乃言仁義禮智矣。使此四端,充滿於內,而又能以時發之,則其功化之大,至於配天,使天下之人,尊之爲元后,親之如父母,則雖堯·舜之望雲就日,何以加此?此可見其廣大處,伏願深念焉。上曰,所陳好矣。光漢曰,第一章言謹獨,末章又言人所不見,始末俱是一理,脈絡貫通,苟欲加意於中庸之工,則莫如先從謹獨上,始下手矣。上曰,果是語脈相當矣。光漢曰,首明天命之性,蓋言道之大原出於天也,末言上天之載,蓋言君子之學上達天德也。由其戒愼恐懼,而馴致於篤恭而天下平,則其要又不過於誠之一字,前後誠字之陳達,雖似支離,而外此則無說,深加體念焉。上曰,捨誠奚以哉?所陳然矣。彦衡曰,君子之道,只務修己,而不求人知,故以衣錦尙絅爲譬也。唯其實德在中,故雖欲鞱晦,而不可得也,惟其專事文飾,故雖欲表見,而終歸於日亡,此可見君子小人之分矣。上曰,然矣。上曰,絅字何義?光漢曰,絅與褧同義,單衣也。上曰,幾次周復,而心中尙似重矣。朱子則必不然矣。翬良曰,朱子亦豈不重之乎?光漢曰,朱子若不重之,則必不能爲朱子矣。上笑曰,然矣。諸臣退出。
戊寅九月二十日未時,王世子坐遜志閣。承旨持公事入對時,左承旨洪樂性,假注書張達星,記事官李敬玉,記注官韓宗纘,進伏訖。樂性,讀平安監司閔百祥狀達,民家六十三戶一時燒燼事。踏達字。又讀平安兵使崔鎭海狀達,防營事。踏達字。諸臣退出。
同日申時,上御崇文堂西軒。承旨入侍,同副承旨李錫祥,假注書金尙集,記事官鄭昌順·柳敍五進伏訖。上曰,五家統節目中,班戶云者,何也?錫祥曰,似是兩班之爲戶首者耳。上命錫祥書之曰,湖南自古有名公鉅卿,而近者甚爲凋殘,奉朝賀元景夏之慨然以奏誠是。噫,今雖白首,九經中柔遠人之義,亦略知矣,況豐沛故鄕乎?頃者李基敬之特除承宣,意蓋在其人,文才可用故也。一遞之後,在於本鄕,此豈用人之道乎?禮曹參議今適有窠,特爲除授,其令卽爲上來察任。出傳敎上曰,湖南人之爲下大夫,近年以來,李基敬,必初爲之矣。錫祥曰,然矣。上曰,近來參議承旨望可謂林立,非予特除,則如李基敬無勢之人,何以得除乎?向者洪得厚亦因予特除,而始得通政階矣。錫祥曰,得厚則已爲嘉善矣。上曰,然乎?雖得嘉善,必不得爲實同知矣。錫祥曰,此則不能詳知矣。上命書之曰,欲擧沈滯,卽予之意,洪得厚之自左通禮,下敎特除下大夫,其後作散之後,以侍從臣父,又陞資亦爲散遊,東西班實職中待窠調用事,分付。出傳敎諸臣退出。
上在昌慶宮。常參以代理停,經筵停。
夜一更至三更,電光。
李錫祥達曰,明日國忌齋戒,再明日正日,此兩日常參,頉稟。令曰,知道。
李重祜達曰,大司憲金尙翼,持平權相龍·尹光國呈辭,執義金元行,掌令李養源·南鶴宗在外。今日以監察茶時之意,敢達。令曰,知道。
兪彦民達曰,新除授左副承旨成天柱,今日不爲出肅,卽爲牌招,何如?令曰,依。
李重祜達曰,昨日備局單子入之,待下敎頒布。
李錫祥,以侍講院言達曰,本院新除授弼善尹坊,自鄕纔已入來,卽爲牌招察任,何如?令曰,依。
兪彦民又侍講院言達曰,本院新除授說書鄭履煥,時在忠淸道忠州地,書筵入番事緊,斯速乘馹上來事下諭,何如?令曰,依。
成天柱,以兵曹言啓曰,今日武臣賓廳講書時,御營廳哨官金明來,通鑑初卷不通,推考警責,何如?傳曰,允。
李錫祥,以內醫院官員,以都提調意達曰,酪粥,自十月初一日爲始封進,有前例,預爲分付司僕寺之意,敢達。令曰,知道。
又以內醫院官員,以提調意啓曰,醫官前果川縣監金履貞旣遞外任,還屬本院,令該曹付軍職冠帶常仕,何如?傳曰,允。
慶尙監司趙雲逵書曰,伏以臣於月前,敢將疾痛之號,仰干崇嚴之聰,竊庶幾重离之明,俯垂矜諒,夬賜兪音,而及奉批旨,諭之以調理察任,臣誠抑塞,罔知所以自措也。噫,勢迫則不容緩步,情急則不暇擇聲,理之常也。今臣之情與勢,誠迫且急矣,而猶以煩瀆爲嫌,不復哀號於閔覆之下,則其將誰因而誰極乎?臣之疾病困殆之狀,已悉前牘,不必臚列,而最是疝癖之症,轉入膏肓,少或勞心,則輒事暴發。當其發也,胸肚關塞,有若刀劙而刃刺,急灌藥物,僅得回甦,今則日輒四五次發,頭勢兇猛,殆無頃刻暫安之時,以此如縷氣力,何以抵當?委身床席,實有朝夕溘盡之憂者,今已四箇月矣。此固道內守宰之所共目擊而悶歎者也。職務之抛曠,官事之叢脞,有不可論,而其爲一路之受弊極矣。如是而一任虛縻,不亟變通,徒使上下相持,公私交病,是豈朝家之善政也哉?念臣自來危苦之情踪,夫豈有一分從宦之念,而及授本職,猶不敢固守素志,黽勉冒赴者,蓋出於感刻圖報之意,則水火坑坎,固當唯命是趨,豈能爲一毫便身之圖,而目下病症,萬分危惡,道內民事大段狼狽,留臣一日,則貽一日之害,留臣二日,則貽二日之害,到此地頭,臣雖欲隱忍苟蹲,有不可得矣。床簀危喘,神昏氣短,草草陳籲,語無倫脊,伏乞睿慈,俯賜鑑諒,亟令遞臣職名,以幸一路,以延殘喘,不勝幸甚。答曰,覽書具悉。卿其勿辭,調理察任。
九月二十一日未時,王世子坐遜志閣。承旨持公事入對時,同副承旨李錫祥,假注書金尙集,記事官李敬玉·柳敍五進伏訖。錫祥,讀忠淸監司金尙喆狀達,罪人鄭東佐唐津縣到配事。踏達字。諸臣退出。
上在昌慶宮。常參以代理停,經筵停。
成天柱達曰,大司憲金尙翼,持平權相龍·尹光國呈辭,執義金元行,掌令南鶴宗,李養源在外。今日以監察茶時之意,敢達。令曰,知道。
又以兵曹言啓曰,訓鍊都監砲手李英太,內中日試才時,鳥銃無間連三次三中,似當依法典直赴殿試,所受賜馬之帖亦當還收,而係干恩典,自下不敢擅便,上裁,何如?傳曰,直赴殿試。
九月二十二日未時,王世子坐遜志閣。承旨持公事入對時,左副承旨成天柱,假注書金尙集,記事官李敬玉·柳敍五進伏訖。天柱讀忠淸監司金尙喆狀達,沔川郡兵船一隻及安興鎭龜船一隻,今秋水操過行後回還時,改船緣由事。踏達字。諸臣退出。
上在昌慶宮。常參以代理停,經筵停,爲召對。
夜一更,雷動電光。二更三更,電光。
李重祜達曰,明日常參,取稟。令曰,停。
又達曰,大司憲金尙翼,持平權相龍·尹光國呈辭,執義金元行,掌令南鶴宗·李養源在外。今日以監察茶時之意,敢達。令曰,知道。
成天柱,以都摠府言啓曰,今日入直內三廳武兼禁軍等軍兵,當爲中日試射,而國忌相値,不得爲之之意,敢啓。傳曰,知道。
以應敎徐命天牌不進罷職令旨,令于李重祜曰,只推,更爲牌招。
傳于李重祜曰,召對爲之,來詣于集賢門。
成天柱,以備邊司言啓曰,卽見忠淸監司金尙喆狀達,則以爲今秋年分使京試官仍察事,成命已下,而京試官李明煥,以其親病,陳書徑歸,敬差官卽速下送事,亟令廟堂稟令變通爲請矣。災傷覆審,事體至重,而李明煥之不有朝令,陳書徑歸者,雖因情理之切急,事甚未安,有關後弊,令該府拿問處之。目今收穫方張,災實區別,一時爲急,敬差官卽令該曹口傳擇差,當日內給馬下送,何如?傳曰,允。
吏曹口傳政事,以李彦衡爲忠淸左道災傷敬差官。
九月二十三日辰時,上御涵仁亭。召對入侍,參贊官洪樂性,侍讀官嚴璘,檢討官李碩載,假注書金尙集,記事官鄭昌順·柳敍五進伏訖。璘,讀心經自朱公掞在洛,止可與有爲矣,碩載自西山眞氏,止不至甚矣,樂性,自朱子曰,止自諉也訖。上曰,槅字何義耶?璘曰,似是窓矢矣。碩載曰,然矣。璘曰,朱子病中亦必接應不倦,蓋以此心省察之工,一或間斷,則怠惰乘之,故雖在病中,不敢少忽也。殿下十講旣畢之後,猶且召接臣等,聖心之勤勵,實爲欽仰,而自今以後,益加勉焉,無或間斷,是臣所望矣。上曰,所達是矣。樂性曰,上番之言,誠得儒臣之體,而聖上方當倦勤之時,反勤于倦,聖體之勞損,實爲悶然矣。上曰,今日氣甚憊,故靜臥矣。此亦難堪,故果召見儒臣矣。上曰,今日講此而得二件事,卽躬自厚而薄責於人,與節飮食也。人有不勝一時口腹之慾而貪食者矣。且節飮食,亦有道,若忍而不食,則亦爲欺心矣。璘曰,節字是撙節之意,雖忍而不食,亦不害爲節食,其視循慾饕食者,相去誠遠矣。樂性曰,臣有區區所懷敢達矣。聖人辭不迫切,而日前下敎中,不知其君何敢顧他之敎,實爲未安矣。上曰,予亦其時,心似如何,承旨所達是矣。璘曰,親病陳書,自古有之,而自上一例許其救護,其間亦豈無過者,而亦不爲區別,今此限歲前勿捧辭章之敎,終涉過中矣。上曰,親病何等重難,而張皇說去者,極爲非矣。向來李箕鎭雖云孝子,而其上書辭語則誠過矣。仍命樂性書之曰,欲抑今弊下敎,今聞承宣所奏,不覺興感,諸臣中在京奉親之人,目今有擧行者,而陳章者,昔年有先察職後護之批,故予亦遵行,今則一例許護,故有此敎矣。若此者,本事擧行之前,政院勿捧其章,其外爲親之章,一例捧入。出傳敎上曰,一時擧行如署經等事矣。諸臣退出。
戊寅九月二十三日未時,王世子坐遜志閣。承旨持公事入對時,右承旨李重祜,假注書張達星,記事官李敬玉·柳敍五進伏訖。重祜讀慶尙監司趙雲逵狀達,前郡守兪彦摯自望軍官帶率事畢。踏達字。諸臣退出。
上在昌慶宮。常參以代理停,經筵停。
辰時巳時,日暈。夜一更,電光。二更三更,雷動電光。
下直,古今島僉使金重煒。
兪彦民達曰,明日常參,取稟。令曰,停。
李重祜達曰,大司憲金尙翼,持平權相龍·尹光國呈辭,執義金元行,掌令南鶴宗·李養源在外。今日以監察茶時之意,敢達。令曰,知道。
藥房提調李成中,副提調黃景源啓曰,伏未審日間,聖體調攝,若何?憊眩之候,寢膳之節,亦何如?劑入湯劑已盡於昨日,臣等與諸御醫入診詳察聖候,議定繼進當否爲宜,臣等不任區區憂慮,敢來問安,竝此仰稟。答曰,知道。氣則一樣,湯劑五貼劑入,下敎日入侍宜矣。
兪彦民啓曰,明日次對,兩司當爲進參,除在外外,未肅拜不爲行公人員,竝待開門牌招,以爲推移進參之地,何如?傳曰,允。
兪彦民達曰,假注書金尙集身病猝重,勢難察任,今姑改差,何如?令曰,依。
成天柱,以御營廳言啓曰,本廳分授鷹峰上邊體城頹毁處,今已畢築,女墻仍爲始役矣。把守軍依例撤罷之意,敢啓。傳曰,允。
李重祜,以兵曹言啓曰,同知中樞府事吉衍,忠壯將崔挺島,重得輪疾,差復無期,俱爲呈狀,竝今姑改差,何如?傳曰,允。
又以備邊司言達曰,自北京回還漂人開城府居金應澤,京居李馨蕃等四名,濟州居金海白等二十二名,羅州居黃載哲,珍島居金淡哉,原州居尹敬信,淸安居方三伊,報恩居鄭雲善等四十名縣次替送,纔已上來,故使本司郞廳詳細問情後,所供辭緣,別單書入,而今無留置更問之事,分付沿路各道,使之善爲饋食,還送本土,而如有病難步行者,所騎刷馬次次替給,此人等漂流異域,萬死生,各別顧恤之意,分付,何如?令曰,依。
黃景源等啓曰,近歲秋冬之或雷電告警者數矣,而去夜轟轟之聲,爆爆之光,無異盛夏,嗚呼,季秋五陰之月,陽氣閉藏,而雷電之戒告,若是丁寧,臣等相顧愕貽,不敢自定,古人云災不虛生,必有所召,臣等未知上下之間,闕遺安在,而天心之警怒一至此哉?伏惟我殿下至孝之德,上感神明,純仁之澤,下浹臣民,居諒闇之中,而頻御經筵,當倦勤之年,而憂勞元元,庶幾見馨香之治,格于皇天,而可驚可愕之災,無歲不作,至於昨夜雷電之異而極矣。夫漢儒傅會之說,雖不足信,而休咎感應之端,其理不忒,則以殿下敬天之誠,豈不思恐懼修省之道耶?嗚呼,言路之開閉,係國家之盛衰,而比者臺廳長鎖,非徒不聞朝政之失而已,竝與官師相規而不論焉,優容之量,或有所未盡恢廣而然歟?民俗之變易,在法令之申嚴,而往年禁酒之後,犯者不絶,卒至於玉趾臨門,復宣大誥,導民之術,或有所未得其方而然歟?屢發德音,登進淹滯,而草莽才賢之士,猶不得列于庶位歟?頻遣繡衣,審理刑獄,而州縣控枉之民,猶不得白其冤狀歟?綜核名實,蓋所以矯虛僞之末俗,而治體或流於煩苛歟?督責臣工,蓋所以警偸惰之積弊,而辭令或欠於敦厚歟?嗚呼,自古聖王,履昇平之運,而克保其盈成之業,誠難矣。故在易之泰卦,以無平不陂,無往不復,爲之戒焉。殿下臨御四十年,方內寧一,而聖心如或少怠,則平者安知其不陂,而往者安知其不復也,是上天警告之意,蓋欲使殿下求治之心,無所間斷,兢兢業業,長享其久安之福也。伏願殿下,惕然自省,赫然改圖,留心遠大之謨,克盡修省之道焉。臣等不勝憂懼之至,惶恐敢啓。答曰,知道。其影若何,凜于心矣。
黃景源等達曰,嗚呼,今天之警告我邸下也。我邸下受命大朝,代理庶務者,十年于玆矣。一念對越,夙夜寅畏,是宜克孚天心,迓致休祥,而夫奈何,疾電迅雷,發於收藏之月者,殆無歲無之,而去夜之轟爆,又如期而生焉。無或人事之修於下者,猶有所未盡,而天怒之感於上者,乃如是不已耶?古人以災異之警,爲仁愛之發則甚矣。天之所以眷顧我邸下,動惕我邸下也。嗚呼,上天之於邸下,有父道焉,其所以丁寧諄複,有若耳提而面命者,殆不能一日而忘我邸下也。邸下所以恐懼修省,克致悅豫之休者,顧不在於一心兢兢,以實不以文之道乎?噫,离筵三講,非不勤屬,而玩律理義,尙欠體驗之味,則宜邸下勉學問之實工也。賓廳旬對,未嘗久曠,而咨詢謨猷,未殫求助之方,則宜邸下加勉於政事之實效也。匡救闕失,唯在耳目,而直言之無聞,或緣虛受之未廣,則宜邸下自反之以實也。成就睿德,必待山林,而遐心莫回,每見批諭之徒勤,則宜邸下旁招之以實也。推此以往,凡厥事爲之間,何莫非實之當懋,而方寸至微之中,幽獨自肆之地,恒存點檢,痛下工夫,表裏動靜,一出於正,而至誠惻怛之意,有足以孚格,則唯彼日監之天,其必回怒爲豫,轉災爲祥,卒受仁愛之陽,以進無疆之福,豈不休哉?苟或狃於怠忽,不大儆動,伈伈泄泄,無所祗畏,則無望威怒之遄回,將見災異之疊臻,豈不懍然大可懼哉?唯邸下念哉念哉。臣等聚首直廬,不勝驚惶,略綴陳腐之辭,敢效憂愛之忱,伏乞邸下,猛加省察焉。答曰,知道。惶蹙之中,尤切懍惕,所陳可不銘心焉。
傳于李重祜曰,備局入侍單子,例於開門時入之,而晩入,明日則待開門入之。
右議政李箚曰,伏以臣當此萬萬艱虞之會,叨此萬萬匪據之任,絲毫無補,徒竊寵祿,夙夜憂懼,若隕淵谷,調元贊化,固非如臣庸陋所可與論,若其妨賢失職之責,臣實爲首,去夜雷異之作,又在收藏之節,臣驚怖危厲,五內爽失,以臣愚昧,雖未知何事之攸召,何策之可弭,而古所謂可移於相者,在今誠然,在臣尤切矣。苟使臣有所建明於受命之初,允叶上下之望,克孚高穹之心,則今此仁愛之威疾,曷爲而至哉?因災異之賜策免卽古之道也。伏乞聖明,亟降威罰,以答天譴,改卜賢德,以副輿情,則應天以實之道,恐無過於此矣。臣本無似,謬膺重擔,初登筵席,親承懇惻之聖敎,犬馬微忠,豈不思仰酬倚毗之聖眷,而旣無一事裨補洪化,昏愚尸職,徒積罪戾,日昨臺臣處分,辭敎至嚴,臣誠惶懍踧踖,靡所容措,目今上天降災,國事罔涯,達宵繞壁,冒死陳籲,伏乞聖慈,亟許斥退,以彰臣罪,以回天心,幸甚。答曰,省箚具悉卿懇。奚徒其影,此何時乎?心切涼焉。卿須安心,弘輔國事。仍傳曰,遣史官傳諭。
應敎徐命天,校理鄭光漢,副校理嚴璘·李海重,修撰李彦衡·李福源,副修撰金鍾正·李碩載等,伏以昨夜之雷,又發於收藏之月,此殆仁愛之天,警動我邸下,以邸下寅畏之心,想必惕然儆懼,思所以消弭也。傳曰,事天如事親,今邸下之天有二,高高之天,乃彼蒼也,親親之天,卽大朝也。親親之天悅豫,則高高之天,自可孚感,苟欲上天格而災異消,則顧不在聖心之順適歟。噫,鎭日三講之開,承宣公事之對,今已二十有餘日矣。學問政事,不可謂不勤,此實我邸下務順大朝之念,凡在朝紳,孰不欽歎,而臣等死罪,竊以爲順適之方,不但在此而已。程子曰,每思多少不盡分處,孝子之心,蓋未嘗自足也。仰惟邸下夙夜洞屬,維日不足,而亦豈以是而自慊乎?行一事則必曰,此無違於大朝之心乎?出一言,則必曰,此果合於大朝之意乎?唯以大朝之心爲心,跬步之間,斯須之頃,念念在玆,則將見親親之天悅,而高高之天亦隨而格矣。顧今聖衷之煩惱甚矣。睿情之兢惕極矣。苦心憂遑,國事罔涯,而大官·小官,誠淺言拙,終莫能有格,則當此之時,開聖心而回天怒,只在於邸下一身耳,可不念哉?可不勉哉?抑又聞之,應天之道,以實不以文,伏願自今講經傳,則以實心而講之,應政務則以實心而應之,修身則務實心於寡過,接下則存實心於思恭,推以至於言動視聽之際,事爲施措之間,莫不以實心而行實事,則順適聖心,在於是,孚感天意,在於是,災沴可消而和氣可致,唯邸下懋哉懋哉。答曰。覽書具悉。惶蹙悚迫之中,尤切凜焉。所勉切至,可不銘心。
應敎徐命天等箚曰,伏以,昨夜雷電之異,何爲而作也?當此收聲閉光之時,遽有轟轟爆爆之變,天道高遠,雖若難測,而災不虛生,必有其由,臣等未知今日聖德,有何闕失,而仁天之警告,至於如此也。嗚呼,聖上之所熟講者,豈非一部中庸乎?中庸之極功,不過曰,致中和·天地位·萬物育,蓋天人一理,彼此無間,人主之心和,則形和氣和,而天地之和應矣。人主之心不和,則天地之氣,未有能自和者也。此理昭昭,固無可疑,竊觀近日以來淵衷失和,激惱多端,筵席之上,屢示不平之意,絲綸之間,每發非常之敎,景色愁遑,鎭定無期,上下阻隔,情志未通,因仍轉輾,日甚一日,殆無一言一事之合於中和者,人主一心,萬化之本,而乖和失平,至於如此,則天心何以悅豫,和氣何自而導迎也哉?宋儒有言曰,一念纔是,便是上帝臨汝,一念纔不是,便是上帝震怒,可不念哉?可不懼哉?唯其本原之地,涵養未熟,工夫未純,故推而至於施措云爲之際,或多過當,臣僚雖有所懷,不敢盡言,臺閣未及畢說,遽被嚴譴,朝著以之玩愒,言路以之杜塞,則此莫非殿下方寸之間,不得其和之致也。夫如是則今日消弭之策,不可他求,唯在於聖上之一心耳。伏願穆然深思,惕然反省,蓋從事於致中和之道,以祛夫偏激之失,而期臻於平和之域,則將見堯天舜日,廓然淸明,上帝鬼神,收還威怒,以殿下高明之學,對越之誠,豈不念及於此耶?臣等職忝論思,目擊災異,愚忱耿耿,玆以草草之說,略效陳勉之義,唯殿下留神焉。答曰,願察其影,方切凜焉。
右參贊鄭翬良書曰,伏以臣父母葬地,各在於畿內·仁川·抱川等地,始以一時權厝之計,荏苒遷就,歲月居然屢變矣,臣旣寢命,孑然早衰多病,誠恐淺土之葬,兩地孤寄,終失完聚,而一朝溘然,仍成終天之恨,今始草占數處,將以來月旬望之後,過行移厝之事,須臣先期下往,可以看定經紀,而身係官次,不敢自由,玆具短章,仰控哀懇,伏乞睿慈,特賜矜許,俾伸至情,不勝幸甚。答曰,覽書具悉。依所陳往來焉。
九月二十四日未時,王世子坐遜志閣。承旨持公事入對時,右承旨兪彦民,假注書金尙集,記事官李敬玉·柳敍五進伏訖。彦民讀平安監司閔百祥狀達,成川呈以幼學崔大妻一胎三男小米題給事。踏達字。諸臣退出。
上在昌慶宮。常參以代理停,經筵停。
夜自一更至三更,電光。
兪彦民達曰,明日常參,取稟。令曰,停。
成天柱,以都摠府言達曰,副摠管金器大,以騎兵軍士點考坐起事,外兵曹晝仕出去之意,敢達。令曰,知道。
黃景源啓曰,今九月二十五日,祿都目政事爲之之意,敢啓。傳曰,知道。
又以吏批言啓曰,前旌義縣監尹莘興遞付京職事,命下矣。本曹無相當窠,依例送西之意,敢啓。傳曰,知道。
李錫祥,以兵批言啓曰,前縣監尹莘興送西事,命下矣。本曹亦無相當窠,依例付軍職之意,敢啓。傳曰,知道。
成天柱,以備邊司言啓曰,自北京回還漂人開城府居金應澤,京居李馨蕃等四名,濟州居金海白等二十二名,旌義居李培壽等二名,羅州居黃載哲,珍島居金淡哉,原州居尹敬信,淸安居方三伊等四名,報恩居鄭雲善等四名,合四十名,縣次替送,纔已上來,故使本司郞廳詳細問情後,所供辭緣,別單書入,以備睿覽,而今無留置更問之事,分付沿路各道使之善爲饋食還送本土,而其中如有病難步行者,則所騎刷馬次次替給,此人等漂流異域,萬死生還,各別顧恤之意分付,何如?傳曰,允。
又以兵曹言達曰,兼司僕將金佐國,落馬重傷,遍身牽痛,時月之內,萬無供仕之望,呈狀乞遞,宿衛輪番,不可久曠,今姑改差,何如?令曰,依。
以大司諫趙重晦,獻納李命植,正言申思運等,牌不進罷職傳旨,傳于成天柱曰,竝只推,更爲牌招。
又傳于成天柱曰,大臣·備局堂上,來詣于明政殿後。假注書金尙集改差,代以朴相老爲之。
有政。吏批,判書李宗白進,參判沈星鎭,參議韓光會病,右承旨兪彦民進。以李渙爲戶曹參議,趙榮國爲司䆃提調,元景淳爲大司憲,金時粲爲大司諫,洪得厚爲左尹,南彦彧爲掌樂正,徐秉德爲兵曹正郞,柳泳爲佐郞,金熤爲監察,兪彦容爲繕工奉事,金應諄爲修撰,李在寬爲康陵參奉,兼春秋單姜始顯,兼持平單嚴璘,校書博士單睦祖永,副護軍李世德今加嘉義,左尹南泰耆,右尹洪得厚,忠淸左道災傷敬差官前望,嚴璘落點。兵批,判書申晦進,參判具允明病,參議李景祜入直進,參知李泰和病,右副承旨李重祜進。以尹倚東爲兼內禁將,具世亨爲兼司僕將,朴泰儉爲同知,申羽爲忠壯將,朴奎煥爲都摠都事,李衍祥爲副率,同知單洪聖龜,僉知單申慶普·李道爕·丁迺鎭·田昌雨,護軍金履貞·尹莘興。
持平權相龍書曰,伏以日月迅邁,孝昭殿練事倐過,徽寧殿禫期又訖,伏惟我大小朝純篤之孝,哀慕罔極。仍伏念臣遐鄕賤品,自知其萬萬不稱於言地,而嚴畏分義,扶舁上來,不暇言私,冒沒行公者,居然十餘日,方切危蹙,而泯然蹲冒者久矣。忽於去夜雷電異常,臣驚起蹶立,不能自定,我邸下緝熙之工,寅畏之誠,十年如一日,宜乎享天心致休祥,而是何上天之警怒,一至此也?嗚呼,皇天之所以警怒者,乃所以仁愛也,邸下若恐懼修省,則天心悅豫,而災異自消矣。若因循怠弛,則天心益怒,而災異疊臻矣。我邸下遇災修省之要,惟在於學之一字,而爲學之要,只是箇存養體驗,懲窒克復而已。程子曰,學之而不養,養之而不存,是空言也,此豈非所當猛省處耶?噫,天之於邸下,猶父子焉,警告之,仁愛之,無非敎也。一念兢兢,皆出於至誠惻怛,則日監在上,豈不轉災爲祥乎?苟或反是而不思警動,則他日興亡治亂之機,專在此矣。豈不大可懼哉?伏惟邸下,念哉念哉。臣忝居耳目之任,略陳憂愛之忱,伏乞邸下,留神焉。答曰,覽書具悉。日月流邁,兩魂殿祥禫奄過,哀慕莫逮,一倍罔極。所勉切至,可不銘心。
持平尹光國書曰,伏以日月迅邁,歲序推遷,孝昭殿練事奄過,徽寧殿祥禫,次第已畢,伏惟我大小朝靡逮之痛,慨廓之思,益復如新,臣於是伏不勝悲念之至。伏念臣晩竊科第,例補郞署,尙愧不稱,而栢府新命,遽下於千萬意外,臣聞命驚惶,益不知措躬之地,而命下之夕,以諡號及守令署經事,大朝亟降嚴召,臣非不知人職之萬不相稱,而迫於嚴命,怵分畏義,冒沒出肅,不但臣心之自愧,人將謂何,因此一出,循例遵冒,敢以憲職自處者,實非臣之本意,而大朝嚴飭之下,不敢上一字辭書,黽〈勉〉待罪者,已數日矣。職旣不遞,任在言責,而去夜雷聲,忽出於旣收之月,燁燁之光,轟轟之聲,雖不若盛夏之暴急震盪,而季秋垂盡,初冬將屆,則雖一聲之雷,不可不以災異說去矣。嗚呼,冬月之雷,無歲無之,而今又出於欲冬之日,此何爻象。臣終夜不寢,心骨俱驚,況邸下丙枕惕厲,尙何以爲心也?夫天道玄微,未易測度,雖不知天之所藏怒者,果在何地,而警告之若是丁寧,則此豈無人事之所召而然歟?自古聖世,未嘗無災,而人君修己以答,則祥桑自枯,熒惑移次,此豈非天人感應之道耶?然而應之不以實,則災或自消,而非覽德之報也。應之以實,則災或未殄,而爲非怒之敎也。今邸下苟不能迨此警告之日,大奮發大振作,以格上帝之心,則其可謂事天以實,答災以誠歟。此誠天命去就之幾,國家興衰之分。伏願邸下,畏天之威,修己之德,內省一心之微,少有偏係利欲之心,必遏絶而無留,外察事爲之末,凡係病民累政之端,必痛革而無難,要令一行一事,動合天則,亟召大臣三司卿列之臣,廣詢弭災之道,頻接左右方正端良之士,克勤講學之方,于以翕受敷施,于以資益薰陶,凡諸施措政令之間,如風速而雷猛,則仁愛之天,未必不回怒爲慈,庶可以迓續景命矣。此豈非轉災爲祥,傾否回泰之機耶?臣適叨言責之地,雖不敢以是職自處,亦不敢以不言爲戒,明發耿耿,敢陳草草之語,惟邸下財察焉云云。答曰,覽書具悉。日月流邁,兩魂殿祥禫奄過,哀慕莫逮,一倍罔極。所勉切至,可不銘心。
戊寅九月二十五日辰時,上御恭默閤。大臣·備局堂上引見入侍時,右議政李,知事李益炡,司直李昌誼,左參贊洪鳳漢,右參贊鄭翬良,吏曹判書李宗白,戶曹判書李成中,兵曹判書申晦,司直李益輔,判尹李昌壽,開城留守金致仁,大司成金陽澤,左副承旨成天柱,持平尹光國,副校理嚴璘,假注書朴相老,事變假注書任希孝,記事官鄭昌順·柳敍五,以次進伏訖。曰,日氣稍寒,聖體若何?上曰,一樣。曰,寢睡·水刺諸節,亦何如?上曰,睡到天明。曰,湯劑丸劑連爲進御乎?上曰,連服。曰,近來雷變,無歲無之,日昨又雷動,臣心懍惕曷極?政院·玉堂箚子批答,可以仰揣聖心之懍然,而君心卽天心,殿下之心悅豫,則天心自可回怒而悅,伏願聖心悅豫而已。上曰,願察其影,此其時也,心甚惕然,不敢少弛釋焉。上曰,目下事將欲處分,其君望七之年,今又復對,而兩司長官,幾次次對,一不入參,宰臣用謀太甚矣。古者次對,長官必入侍,例也。有故則乃微稟後,次官入參可也。不然極爲寒心。命承旨書之曰,今日次對,兩司不備,而長官俱不入侍,事體寒心,竝罷職不敍。出傳敎曰,兩司不備,處分誠當,而一持憲外,一日專不入參,事甚未安,今日不入侍諸臺,竝一體處分,似好矣。上曰,故犯置之。曰,領相日前落傷,膝踝重痛,左相宿病復發,俱未入參,方惶悚云矣。上曰,以疾未參,何傷乎?右相,兼行領左相事可也。曰,此,江華留守金相奭狀啓也。以爲本營今秋合操,若依定期設行,則大妨秋收,民弊滋甚,而累萬石糴政,又爲相値,一依南漢例,退行於明春事,請令廟堂稟旨分付矣。當此秋務方張之時,若行合操,則其爲民弊,誠如所陳,依南漢例,使之退行,何如?上曰,依爲之。出擧條曰,此平安監司閔百祥狀啓也。頃因左參贊洪鳳漢所啓,寧城鎭·寧遠郡地界,更爲査實還屬事,定奪分付矣。今觀狀啓,則郡鎭地形相錯,汨董無界,去鎭百餘里外,越郡地而有鎭倉鎭民,今此五倉內,加倉·久倉·廣倉所付田民及山場三處,還屬本鎭,富倉·黑倉所付田民,屬之本郡,作爲界限事,令廟堂稟處爲請矣。寧遠·寧城地界相爭事,臣於關西時,亦有所聞,果如道臣狀啓中所陳矣。上曰,前道臣入侍,亦爲陳達可也。仍舊貫似好矣。鳳漢曰,郡鎭地界元無所定,而勢若犬牙,誠甚不均,故年前移割,蓋欲其均,而亦反不均,今此道臣所請,始得其平,此後則庶可息其爭矣。上曰,境界一定,則必無爭矣。其地形,令道臣圖形以上可也。出擧條鳳漢進伏,將奏訓局軍兵放糧事,未盡奏。上曰,日氣又殊常,陰靄甚矣。心方惕惕,毋復奏長語,後日診筵,與戶判同入奏之可也。翬良曰,臣私情懇切,旣已請由,今將出去,職在經筵,旣有所懷,敢此仰達,中庸進講,已經五次,聖敎以爲累講漸覺其重,所謂重處,卽其效也,臣實欽仰,但一書久講,講官之文義敷陳,亦不無支離者,臣意以爲與大學輪回進講,周而復始似好矣。上曰,依爲之。出擧條翬良曰,臣聞東宮邸下,惶悚不自安,日三講筵,不設於德成閤,設於遜志閣,又不敢以法服臨筵,誠爲悶迫,伏乞自上下敎矣。上曰,過矣過矣。還入德成閤,法服臨筵,又勿爲日三講,以兩講行之,可也。曰,似有明白文字,可以仰達東宮矣。上曰,自政院通于春坊,使之轉達,可也。成中曰,昨冬本曹前判書李宗白,以各邑田稅舊未收,一依當年條例,守令勘處爲請矣。其後各邑所納,僅爲數千石,而未收之數尙過萬石,秋節已盡,海路將阻矣,臣意趁此秋成,使之爲先捧留本邑,捧留斷以至月爲限,而過限者,自本曹草記論罪,解由拘礙,竝照昨冬定式擧行,而各道道臣處,亦以着意句檢,毋令如前弛忽之意,各別申飭,何如?上曰,依爲之。出擧條光國所懷,生民休戚,係於守令,守令之得失,在於銓曹之愼簡,大政當頭,另加申飭銓曹,而近來各道殿最,殊無嚴明考績之意,亦爲申飭諸道,何如?上曰,所陳是矣。申飭可也。出擧條天柱曰,忠淸道敬差官李彦衡日昨差出時,備局旣請當日內給馬下送,故自本院累度催促,而以其身病猝重,尙不辭朝,事極未安,從重推考,更加申飭,使之辭朝,何如?上曰,李彦衡先罷後拿,前單入之。待下批當日內下送,可也。出榻敎上曰,李彦衡向見不病,曾未幾日忽病乎?避國事爲高致,誠寒心。上曰,敬差,以曾經守令者,差出,可也。然而第在人之才不才如何也。曰,此時諸臣,當聚精會神,而原任大臣多在外,伏願殿下別樣敦勉,期於入來,後日次對,濟濟入參之地,似好矣。上曰,所陳誠是,從當下敎。曰,頃者李壽德之處分也,實在於臣言發端之後,臺臣以小官而被譴,臣特以大官倖免,臣誠惶恐矣。上曰,予之處分,非因卿發端之後也。今日臣子不當若是。璘曰,天災如此,自上方懍惕,諸臣固當奔走奉職,而兩司多不入參,兩司長官特罷之命誠當,而若使入參而無所言,則不但長官,雖全數入參,何益之有乎?近來諸臣以上心之煩惱,雖有所懷,惶恐不敢盡言,如向來李壽德,則初無發端之言,而徑先被嚴旨,若使畢其說,而有可罪者,罪之可矣,而處分至嚴,臣下安得以進言乎?遇災求言,雖似文具,猶是故事,而今也不然,言路之閉甚矣。上曰,李壽德分明發言端,故罪之,予有深意,其止之。上曰,持公事入對,每日爲常乎?天柱曰,日日爲常矣。上曰,依前定式爲之,可也。出榻敎諸臣以次退出。
戊寅九月二十五日未時,王世子坐德成閤。承旨持公事入對時,同副承旨李錫祥,假注書朴相老,記事官李敬玉·柳敍五,以次進伏訖。錫祥進伏,讀奏全羅監司洪獜漢慶基殿丁字閣雨漏處修改時告由祭香祝改磨練狀達,及平安監司閔百祥道內殺獄罪人等八月朔同推度數開坐事申本,讀訖。踏達字。達下訖。承·史以次退出。
上在昌慶宮。常參以代理停,經筵停。
辰時,雷動。午時未時,雨雹,狀如小豆。夜自一更至三更,電光。
兪彦民達曰,明日常參,取稟。令曰,停。
李重祜達曰,大司憲元景淳,執義金元行,掌令南鶴宗·李養源在外,持平權相龍·尹光國呈辭。今日以監察茶時之意,敢達。令曰,知道。
又達曰,卽者副修撰李碩載,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
以獻納李命植,正言申思運等再牌不進罷職傳旨,傳于成天柱曰,推考傳旨捧入。
又傳于李錫祥曰,徽寧殿酌獻禮·冬享皆兼行,令儀曹知悉。
成天柱,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言達曰,副摠管金器大以同知義禁府事,本府坐起晝仕出去之意,敢達。令曰,知道。
又以兵曹言啓曰,來十月當上番騎兵二百五十名,依定式本曹點考後,仍令該曹襦衣題給之意,敢啓。傳曰,知道。
又以禁衛營言啓曰,來十月當五番左部後司屬忠淸道五哨軍兵逢點實數六百五十二名,已爲點閱整齊,來十月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來十二月當六番中部前司屬京畿五哨軍兵,來十一月二十五日京中逢點,依例準二朔立番之意,本道監司處預爲知委,何如?傳曰,允。
又以御營廳言達曰,本廳分授二間水門上邊,體城頹毁改築處女墻,亦已畢築之意,敢達。令曰,知道。
又以御營廳言啓曰,今此六番軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來十月十一月兩朔應立中部中司屬全羅右道二哨,忠淸右道三哨,合五哨軍兵六百七十名,已爲逢點整齊矣。十月初一日,與左司軍兵替代後,舊軍放送之意,敢啓。傳曰,知道。
又以禁衛營言啓曰,本營新番忠淸道五哨軍兵等點考,則其中扶餘軍一名,以其弟本道水軍代送,尼山軍一名,以其弟御營保人代送,莫重宿衛上番軍代送逢點,言念軍制,萬萬驚駭,當該兩邑守令,令本道指名現告,拿問處之,公州軍兒弱非但四名,以實年六十四歲者,新充定上送,有違法例,當該守令姑先從重推考,監點虞候權必稱,矇不覺察,致有此代點與兒弱,不可無罪,罷職,本道兵使申思彦,亦難免常時不能檢飭之失,亦爲從重推考,代送軍二名及年滿軍一名,決不可仍置,還爲下送,使之卽速改充定上送之意,分付,何如?傳曰,允。
又以御營廳言啓曰,本廳來十二月·己卯年正月兩朔應立中部右司屬忠淸右道五哨軍兵,十一月二十五日京中逢點,十二月初一日與中司軍兵,當爲替代立番,趁期調送事,本道監兵使處依前知會之意,敢啓。傳曰,知道。
兪彦民,以弘文館言啓曰,本館下番副修撰李碩載,以其親病,陳書徑出,下番將未免闕直,修撰李福源,副修撰金鍾正,俱以兼官未肅拜,不得循例入直,竝卽牌招,以爲推移入直,何如?傳曰,允。
又以吏曹言達曰,寧陵參奉宋煥世呈狀內,身病甚重,不得察任云,依例改差,何如?令曰,允。
以領府事李宗城箚子,傳于李錫祥曰,承旨敦諭。
領議政兪拓基箚曰,伏以收藏之節,雷電爲異,靑臺之報,鎭日斯至,臣於病伏昏憒之中,自不覺蹶然而起,懍然而驚,不知所出,如臣鹵莽,不敢知何事可以致災,而國之置相之得失,而隆替隨之,則雖平時,猶宜十分難愼,況此何時,而乃以臣至愚極陋衰鈍迷滯者,忝叨首揆,其爲國家之疵政,無大於是,災異之生,固其宜也。今惟有亟退臣身,改卜賢輔,庶可以弭異而濟艱,臣之此言,非敢毫分外飾,庶幾天日之明,有所俯燭也。且臣於日者退公還家,遽因徒馭不戒,忽致跌仆庭除,膝踝浮疼,跪立俱艱,委頓呻痛,尙無減意,今日次對,亦未趨詣,惶隕冞切,合被重譴,伏乞聖慈,卽命鐫臣之職,勘臣之罪,以答天譴,以安私分,不勝萬幸。取進止。答曰,省箚具悉卿懇。奚徒其影,此何時乎?心切涼焉。卿須安心勿辭,弘輔國事。仍傳曰,遣史官往諭。
領府事李宗城箚曰,伏以臣自速恩譴,旋蒙收敍,筵敎之渙宣,諭旨之特降,訓誨譬曉,反復勤摯,雖使臣自愬情悃,何以加此,九頓莊誦,有涕盈襟。噫,臣之事殿下三十有餘年,頂踵毛髮,罔非大化之陶甄,而惟玆犬馬之忱,懸誠於宗國,係憂於皇極,夙宵纏綿,之死靡他者,日月之明,庶幾鑑燭,雖微聖心之開示,夫豈敢毫分自阻於霜露之敎也?擔曳病軀,卽返私次,而至若職秩之仍帶,中心惶愧,有不容自安,崇班尸祿,昔已不稱,況玆譴罷之餘,晏然承受,若固有之,萬萬非臣義之所敢出,情雖愈於叩謝,戒卽在於嚴畏,怵惕徊徨,泯伏經旬,望日陪祭,竟闕趨參,區區筋力之禮,亦無地自效矣。賤病危苦,宛轉床席,文字陳列,尙此稽滯,今始短章哀籲,伏乞聖慈俯賜諒察,亟命鐫臣職名,勘臣罪罰,以幸公私焉。取進止。傳曰,承旨敦諭。
副修撰金鍾正書曰,伏以臣母之病,卄載沈綿,已成貞疾,居常懍綴,藥餌爲命,今當換節之時,調將失宜,宿症頓添,新感復劇,寒熱交作,虛汗如注,晝則終日昏昏,夜則達曙失眠,頑痰用事,而胸膈不利,胃氣受傷而糜飮亦滯,眞元日爍,奇症疊出,臣以獨身,左右扶將,煎灼度日,跬步莫離。此際同僚徑出,下番將闕,召牌儼臨,臣以無故行公之人,何敢自犯違傲,而目下情私,萬萬懇迫,離側持被,無暇可論。玆敢隨詣陳章,自外徑歸,臣罪至此,固無所逃。伏乞睿慈,俯賜諒察,亟命鐫削臣職,以便救護,以安私分,不勝幸甚。答曰,覽書具悉。爾其勿辭,救護母病。
副修撰李碩載書曰,伏以臣卽接家信,臣之所後老母宿疾沈綿之中,自昨添得寒感,症甚不輕,急於歸護,拜章徑出,擅離之罪,實無所逃,伏乞睿慈,亟令鐫削臣職,以便救護,重勘臣罪,以肅朝綱,不勝幸甚。答曰,覽書具悉。爾其勿辭,救護母病。
上在昌慶宮。常參以代理停,經筵停。
黃景源達曰,明日常參,取稟。令曰,停。
李重祜達曰,大司憲元景淳,執義金元行,掌令李養源·南鶴宗在外,持平權相龍·尹光國呈辭。今日以監察茶時之意,敢達。令曰,知道。
黃景源達曰,卽者司書李敬玉,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又達曰,左承旨洪樂性,右承旨兪彦民,今日不爲仕進,竝卽牌招,何如?令曰,依。
成天柱,以弘文館言啓曰,校理李明煥旣已帶職蒙放,卽爲牌招察任,何如?傳曰,允。
又以都摠府言達曰,副摠管金器大以同知義禁府事,本府坐起晝仕出去之意,敢達。令曰,知道。
黃景源,以侍講院言達曰,本院司書李敬玉,連日入直矣,以親病,陳書徑出,下番闕直,事甚未安。兼司書李海重牌招入直,何如?令曰,依。
傳于李錫祥曰,召對爲之,來詣于集賢門。
正言申思運達曰,臣言議巽軟,不合於臺閣之任,情迹危臲,難冒於搢紳之列,臺端一步,自劃有素。適緣署經遲滯,致勤大朝嚴敎,一日之內,召命三降,更漏已深,禁鑰不下,至令政院勿呼牌望。臣於是,事勢急滾,轉動不得,黽勉不得已出肅。而顧臣微諒,有不可以一時副急,全然放倒,以日昨次對不敢爲冒昧趨簉之計,坐犯荐逋之科,恭竢斧鉞之加矣。入侍大臣,以臣不參,至請罷職,臣之違慢之罪,於是益著。姑置之命,雖出於曲貸,當罷之論,旣發於大僚,則便是已遞之官,揆以臺體,何敢一刻仍冒乎?筵席語祕,不卽聞知,經宿之後,始乃自列,所失尤大,請令遞斥臣職。答曰,勿辭。
李重祜達曰,正言申思運再達煩瀆,退待物議矣。令曰,知道。
司書李敬玉書曰,伏以臣之情勢,豈可復立於衣冠之列,而宮銜特除,適下於日三開講之際,怵分畏義,冒沒出肅,前後持被,已近一朔,陪講胄筵,粗伸微分,而放倒廉隅,已極無餘,俯仰慙恧,實無抗顏對人之念,伏想邸下,亦有以俯諒此悲苦之情矣。且於昨夕得聞老母素患痰眩之症,近因日候之不適,更添毒感,舊疾新恙,一時俱劇,頑痰橫膈,勺水不下,渾身烘熱,頭疼如碎,病裏思臣,有倍常時,家報踵至,促令歸護,臣聞此報,方寸如灼,達宵無寐,坐待天曙,忙陳短章,徑出禁門。伏乞睿慈,俯垂矜憐,亟治臣罪,以肅朝綱,仍削臣職,以便救護焉云云。答曰,覽書具悉。爾其勿辭,救護母病。
戊寅九月二十七日午時,上御涵仁亭。召對入侍時,參贊官成天柱,侍講官徐命天,檢討官李福源,假注書朴相老,記事官鄭昌順·柳敍五,以次進伏訖。命天,讀心經乾卷自上蔡謝氏,止按。上曰,下番讀之,福源,讀自朱子曰非禮至按。上曰,承旨讀之。天柱,讀自有人止按。上曰,注書讀之。相老讀自孟子曰,止朱子曰四端。上曰,上番翰林讀之。昌順,讀自朱子曰孔子,止勉齋黃氏曰。上曰,下番翰林讀之。敍五,讀自孟子曰止終篇。上曰,古者召對親讀例也。今當月三講,予當親讀,敬迓天怒。上仍親讀眞西山贊訖。上曰,廣字,似是擴字矣。福源曰,宋朝御諱有擴字,故宋朝文字,多避擴字爲廣字矣。上曰,予始聞之。上曰,文義別無可言者,而天若知也和天瘦,卽秦少游所作,而此乃詩乎?辭乎?未知其意。福源曰,吉凶禍福,人皆委之於天,必欲避凶趨吉,則天亦應之,人之所欲,天必從之,則天亦有疲勞,故其詩似指此意也。然而此乃輕薄子之詞也。非詩也,乃歌辭也。上曰,詭矣。上曰,惟酒無量,屬之於從心所欲,不及亂,屬之於不踰矩則可也。福源曰,其所分屬似可矣。上曰,事君盡禮,人以爲諂,以孔子之聖,則非諂乃禮也。以小人之情,則非禮乃諂也。然故君子小人之分,以內而觀之,則不難辨也,以其外而觀之,則誰以小人之盡禮,謂之諂乎?福源曰,聖敎誠然矣。大抵心經宗旨,專在於一心字,內外篇雖各不同,而要之,用工不可偏矣。伏願聖上,以敬治心,內外如一,則幸甚。上曰,當體念。諸臣以次退出。
上在昌慶宮。常參以代理停,經筵停。
黃景源達曰,明日常參,取稟。令曰,停。
李重祜達曰,大司憲元景淳,執義金元行,掌令南鶴宗·李養源在外,持平權相龍·尹光國牌不進。今日以監察茶時之意,敢達。令曰,知道。
又達曰,右尹洪得厚,戶曹參議李渙,除拜後過三日不爲出肅,依定式推考警責,竝仍卽牌招,何如?令曰,依。
黃景源達曰,右承旨兪彦民,左副承旨成天柱,今日不爲仕進,竝卽牌招,何如?令曰,依。
以校理李明煥牌不進罷職傳旨,傳于兪彦民曰,只推,更爲牌招。
李重祜達曰,正言申思運引避退待處置,歸於憲府,而尙未處置,諫院屢日闕達,事甚未安。獻納李命植,持平權相龍·尹光國,竝卽牌招,何如?令曰,依。
以持平權相龍·尹光國,獻納李命植等牌不進罷職令旨,令于李錫祥曰,竝推考徽旨捧入。
李錫祥達曰,明日次對,兩司當爲進參,除在外引避退待外,未肅拜不爲行公人員,竝待開門牌招,以爲推移進參之地,何如?令曰,依。
又以都摠府言達曰,副摠管金器大,以同知義禁府事,本府坐起晝仕出去之意,敢達。令曰,知道。
又以侍講院言達曰,本院司書李敬玉,以親病陳書徑出,兼司書李海重牌不進,說書鄭履煥在外,兼說書未差,下番他無推移之員,文學鄭晩淳卽爲牌招,姑降入直,何如?令曰,依。
以兼司書李海重牌不進罷職令旨,令于李錫祥曰,推考徽旨捧入。
又以侍講院言達曰,本院上番姑降入直,事甚未安。兼司書李海重旣有只推之令,卽爲牌招入直,何如?令曰,依。
又以備邊司言達曰,前統制使李景喆,家在忠淸道瑞山地,而上京卒逝,今將返柩,考見本司謄錄,則曾經從二品實職,而客沒京中者,自本司達請題給擔軍,已成規例矣。今此李景喆返葬時,擔軍題給之意,分付京畿·忠淸兩道,何如?令曰,依。
以全羅監司狀達,來十月朔薦新進上乾杮,節候尙早,限內不得封進,惶恐待罪事,令于兪彦民曰,勿待罪事,回諭。
上在昌慶宮。常參以代理停,經筵停。
黃景源達曰,明日朔祭齋戒,再明日正日,此兩日常參,頉稟。令曰,知道。
藥房提調李成中,副提調黃景源啓曰,伏未審日間,聖體調攝,若何?憊眩之候,寢膳之節,亦何如?前劑入湯劑已盡於昨日,臣等之未得入侍亦至許久,卽與諸御醫入診,詳察聖候,議定繼進當否爲宜,臣等不任區區憂慮,敢來問安,竝此仰稟。答曰,知道。氣則一樣,湯劑五貼劑入,下敎日入侍宜矣。
孝昭殿誕日晝茶禮罷後,大殿,政院·玉堂單子問安。答曰,罔極。藥房口傳問安。答曰,罔極。世子宮·嬪宮,政院·玉堂口傳問安。答曰,知道。
成天柱,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
令于成天柱曰,大臣·備局堂上引接。
成天柱,以訓鍊都監言達曰,軍門旗槍及鳥銃粧家所入加時槍柄等木,自前分定於全羅左右水營·濟州牧取用矣。甲戌分定之木,盡用於鳥銃·旗槍新造與修補所入,故卽今所儲匱乏,前頭軍器修造時,無以需用,事甚可慮。依前例加時槍柄木各二千條斫伐上送,以爲及時繼用事,令廟堂發關,分排於全羅左右水營及濟州牧,何如?令曰,依。
又以御營廳言啓曰,頃因筵中定奪永宗鎭,依前還屬本廳矣。今月二十三日永宗鎭水陸操設行時,依庚午年例下送本廳別將李觀祥與本鎭防禦使朴時佐赴操將校軍兵等,眼同試射放後,各技得中從分數多寡,以本廳載去木綿·麻布·帽子等物,一一施賞,而犒饋則以乾物分給之意,敢啓。傳曰,知道。
副校理李海重書曰,伏以臣本以不才,濫叨匪據,三朔充位,一味尸素,不但啓沃論思,孤負職責,至於筋力奔走,每煩私懇,臣方以是自懼,日夕俟譴,豈復敢以邇列自居,猥陳私褻也哉?第惟天非不高,而有願者必訴,父非不嚴,而疾痛則必呼,誠以其情理之切急,不覺夫高嚴之可畏也。今臣之情,實類於是,而終不自鳴,則是眞自阻於慈覆之天,而視君不如父也。敢冒僭猥之誅,少瀆烏鳥之私焉。念臣生丁不辰,早失所怙,惟是偏母備嘗辛苦,劬勞鞠育,得有今日。人孰無愛子之心,若其憂勤之深,必無如臣母之愛臣者,人孰不受母之恩,若其保養之艱,必無如臣之受於母者,以母之恩,揆臣之情,則詩人所謂欲報之德,昊天罔極者,亦不足以形容其至,而顧臣不肖,誠孝淺薄,志事之養,固不敢望,而口體之奉,亦不能如人,終歲嬉戲,惰其四肢,未嘗一日用力於子職,家世貧寒,又無素業可以藉而奉老。聖人云,五十非帛不暖,七十非肉不飽,臣母今年六十有五矣,而冬暄而衣不禦寒,歲登而食不充飢,菽水不繼,甘旨何論,縕袍爲幸,輕暖非望,爲子如此,能不悲乎?臣之應擧覓官,本爲祿仕之計,初非求名之意,而不期好官儻來,謬恩橫被,八九年間出入省院,翺翔禁闥,臣母在家,供臣所需,截髮剉薦,其勞倍甚,榮在臣身,窘及老母,便養之計,反成貽憂,臣於是,每念昔人奉檄之喜,未嘗不怵焉而自悼。況臣母二十年含恤,憂哀成疾,衰敗之形,已作癃老,且自數年之來,疊遭逆理之慼,老人心弱,疚懷已甚,宿病因之,證形越添,彌留床席,實有懍懍之憂,若不及今干恩,少伸反哺之情,誠恐風樹不停,遂成終身之恨。臣以此際,獲忝近密,丐外有例,陳情有階,古人一日養,不以三公換,臣獨何心,貪榮畏威,遲廻囁嚅,不自陳於孝理之下哉?玆將衷曲,仰瀆仁覆之天,倘蒙睿念,特借一麾,俾遂專城之養,不勝感幸。答曰,覽書具悉。書辭令該曹考例稟處。
忠淸·全羅·慶尙·京畿四道儒生,幼學臣李濟垕·李匡國·李垣垕·沈廷彬·吳恒運·洪有祥·李聖源·申處仁·申亨伯·張宗垕·沈學相·朴鎭世·李益采·徐命世·崔宇·兪彦亨·權宗道·梁明鉉·沈就德·宋載源·洪亨海·金宅寧·趙彦國·柳達海·黃時悅·李潤德·尹賢東等書曰,伏以,先聖孔夫子,實萬古之所宗仰,而百世之所隆奉也。所以想像乎日觀誕降之山,聞風乎洙水棲息之所,而瞻詠景服者,尤當何如?嗚呼,世之相後也千有餘年,地之相去也千有餘里,而或者居址名號之符合,可以爲後人之所興感而寓慕者,則宜不敢視同適然,任其悠忽也審矣。忠淸道尼城縣,有所謂魯成山,山下有闕里村,先正臣文純公權尙夏,曾於癸未年間,謀諸多士,營建一堂于斯,尙夏,嘗得夫子影幀舊本自中國來者,而及其工訖,仍爲奉安焉。此實事非偶然,而第惟請額等事,因循遷就,玆豈非儒林之竊歎,而昭代之缺章乎?洪惟我列聖朝彰樹風聲,敦尙文敎,實是百王之所未有者,山稱首陽而特設夷·齊之廟,府號南陽而別立武候之祠,至於龍潭·盈德·漣川等處,竝因地名之偶同,而皆許程·朱之院享,侈其賜扁,眎以致虔,則今玆奉集成之大聖,極尊顯之令章者,前雖未遑,後宜亟擧。且於江陵府,有所謂丘山者,取其尼丘一字之同,而尙創夫子之廟,卽揭寵賜之額,則矧此邑名與山名村號之竝合而相脗者,所可表章,不啻較重。臣等謹按大明會典,有曰孔子祠宇,凡諸創設處,皇帝隨加賜額,於此,亦可以見皇朝尊聖之禮至矣盡矣。嗚呼,內自太學,外至郡縣,鄕校,雖尊祀我夫子,而今此尼山院宇,旣奉夫子遺像,則宜請賜額之典,而至今因循,致使儀文未免苟簡,此豈非聖朝之闕典哉?臣等敢將八路之公議,多士之群情,裹足叫閽,相率齊籲,伏乞离明,深留盛念,曲循輿懇,體皇朝不刊之典,仰稟大朝,尼山縣所建夫子影堂,亟賜恩額,備盡崇奉,則國家幸甚,斯文幸甚。答曰,覽書具悉。其所請者,事體至重,不可輕議,故不得煩稟。爾等退修學業。
戊寅九月二十九日辰時,王世子坐德成閤。大臣·備局堂上引接入對時,右議政李,左參贊洪鳳漢,吏曹判書李宗白,兵曹判書申晦,司直李益輔,判尹李昌壽,訓鍊都正鄭汝稷,開城留守金致仁,左副承旨成天柱,持平尹光國,校理鄭光漢,假注書朴相老,事變假注書任希孝,記事官李海重·柳敍五,以次進伏訖。進伏曰,日氣猝寒,睿候何如?令曰,一樣。曰,感氣今已差復乎?令曰,彌留不差,夜來又似添矣。曰,湯劑連爲進服,而醫官連命入診乎?令曰,湯劑當服矣。曰,此平安監司閔百祥狀達也。以爲車嶺鎭底居民,偶然失火,六十餘戶之一時燒燼,極爲驚慘,會付耗小米一石式,依例題給事,令廟堂稟旨分付爲請矣。此等恤典,旣有前例,依請許施,何如?令曰,依爲之。出擧條曰,此平安監司閔百祥災實分等狀達也。以爲道內木麥皮唐等穀,最不成實,尤甚邑折半,之次邑三分一代捧,尤甚邑舊逋一倂停捧,之次邑最近一年條折半停捧,推奴徵債定配,尤甚之次邑限明秋防塞事,令廟堂稟處爲請矣。木麥皮唐,如是告歉,則豆太代捧副矣。此則依狀請許施,至於舊逋停捧之請,則有難一倂許施,尤甚邑折半,之次邑三分一,許令停退,似宜矣。以此分付,何如?令曰,依爲之。曰,推奴徵債定配,防塞之請,則自前如此之時亦有尤甚邑則勿送定配之例,今亦只許尤甚邑防塞,而推奴徵債,依狀請許施,何如?令曰,依爲之。出擧條光國曰,請瑞虎等兩賊孥籍,亟令王府擧行。令曰,勿煩。又曰,請其時干連人英梅,更令鞫廳嚴刑窮問,期於得情。令曰,勿煩。又曰,請尹宅履·德喜等,更令王府拿鞫嚴訊,以正王法。令曰,勿煩。又曰,請島配罪人鼎九,亟令王府依律正刑。令曰,勿煩。又曰,請還收罪人桂永放送之令,亟令攸司依律處斷。令曰,勿煩。又曰,請罪人彦杓·陽祚等仰稟大朝,更加嚴鞫得情。令曰,勿煩。又曰,請稟于大朝,潤·東夏等竝施應行之律。令曰,勿煩。又曰,請稟于大朝,還收柱泰·昌翼酌處之命,更加嚴鞫得情,依律處斷。令曰,勿煩。又曰,請定配罪人孝曾·孝順稟于大朝,亟令王府更加嚴鞫得情。令曰,勿煩。又曰,請稟于大朝,還收崔守仁定配之命,更加嚴訊得情。令曰,勿煩。又曰,請仰稟大朝,爟·燻諸子,竝令絶島移配。令曰,勿煩。又曰,請東星亟施孥籍之律。令曰,勿煩。又曰,請緣坐罪人抗,仰稟大朝,亟施孥籍之典。令曰,勿煩。又曰,請徑斃罪人尙轇,稟于大朝,亟行追施之律。令曰,勿煩。又曰,請逆賊時澤應坐者,稟于大朝,竝施一律。令曰,勿煩。又曰,請稟于大朝,逆慬以大逆律施行。令曰,勿煩。又曰,請還收罪人應昌酌處之令,依律處斷。令曰,勿煩。又曰,請稟于大朝,還收減等罪人柳東垣·尹光纘·吳命佑·吳重觀·趙載敏·李聖望放送之命,依本律還令仍前配。措辭竝見上令曰,勿煩。又曰,新除授大司憲元景淳,時在京畿驪州地,掌令南鶴宗,時在忠淸地溫陽地,司諫院大司諫金時粲,時在大興地,司諫任希敎,時在江原道原州地,請竝斯速乘馹上來事,下諭。令曰,依達。又曰,正言申思運,以臣言議巽軟,不合於臺閣之任,情迹危臲,難冒於搢紳之列,臺端一步,自劃有素,而適緣署經遲滯,致勤大朝嚴敎,一日之內,召命三降,更漏已淺,禁鑰不下,至令政院,勿呼牌望。臣於是事勢急滾,轉動不得,黽勉出肅,而顧臣微諒,有不可以一時副急,全然放倒,故日昨次對不敢爲冒昧趨簉之計,坐犯逋慢之科,恭竢斧鉞之加矣。入侍大臣,以臣不參,至請罷職,臣之違慢之罪,於是益著,姑置之命,雖出於曲貸,當罷之論,至發於大僚,則便是已遞之官,揆以臺體,何敢一刻仍冒乎?筵席語祕,不卽聞知,經宿之後,始乃自列,所失尤大,引嫌而退,不參次對,大臣請罷,揆以臺體,勢難仍在,請正言申思運遞差。令曰,依達。
上在昌慶宮。常參以代理停,經筵停。
李重祜達曰,大司憲元景淳,執義金元行,掌令南鶴宗·李養源在外,持平權相龍·尹光國呈辭。今日以監察茶時之意,敢達。令曰,知道。
又達曰,卽者兼司書李海重,以其親病陳書徑出,原書以親祭齋戒,纔已退却矣。所當直捧禁推徽旨,而此與無端徑出有異,推考警責,何如?令曰,依。
孝昭殿朔祭親傳香罷後,大殿,政院·玉堂·藥房口傳問安。答曰,知道。
黃景源,以吏曹言啓曰,今此孝昭殿·徽寧殿朔祭及冬享大祭親行敎是時,諸執事,以玉堂倍差,而在京無故者,只有若干人,他以推移,前校理李心源·鄭遠達·南綺老·金敎材,竝口傳付軍職,以爲塡差,何如?傳曰,允。
又以侍講院言達曰,本院下番兼司書李海重,連日入直矣,以親病陳書徑出,司書李敬玉牌招入直,何如?令曰,依。
又達曰,今此朔祭時,監察十三員內一員未署經,無以推移分排,未署經監察,依前例署前行公,何如?令曰,依。
以獻納李命植,持平權相龍,牌不進罷職令旨,令于成天柱曰,推考徽旨捧入。
又以司書李敬玉牌不進罷職令旨,令于兪彦民曰,推考徽旨捧入。
傳于李錫祥曰,入直編次人及同副承旨,來詣于明政殿後。
左議政申晩箚曰,伏以日前雷電之災,極其非常,鎭日轟燁,至再至三,靑臺之報,前後相續,臣於病伏昏綴之中,驚懼震懍,歷累日而不能定也。古人云災不虛生,必有所召,臣實愚昧,雖不敢妄有指陳,以效漢儒之傅會,而若其丁寧反復,有若面命而耳提者,嗚呼,此曷故焉?自昔災異之作,多由於輔相之不得其人,古大臣爕理之責,固非如臣無狀所可擬議,而苟使臣少或自效其職,則陰陽之不調,災殄之乖常,豈至於此極也?日昨兩僚相,雖引例乞免,而皆拜相屬耳,輿望方叶,則咎徵之來,初無可論,惟是臣三載鼎席,一味蹲據,未有一言一事之可以贊聖化而裨國事,罪戾層積,而尙逭重誅,情地兢蹙而處若無故,兼以疾病沈頓,强策無望,雖簿書奔走之末,亦多廢闕,反顧循省,無往非罪。相臣之失職如此,仁愛之示警,安得不荐臻乎?顧今應災以實之道,惟有斥退臣身,改卜賢德,庶可以仰答天譴矣。臣一旬淹病,神識荒眩,一箚自列,亦且曠日,此又臣之罪也。伏乞聖明,亟降威罰,以幸國事焉。取進止。答曰,省箚具悉卿懇。奚徒其影,此何時乎?心切涼焉。卿須安心勿辭,弘輔國事。仍傳曰,遣史官傳諭。
戊寅九月三十日辰時,上御涵仁亭。孝昭殿朔祭親傳香入侍時,行都承旨黃景源,左承旨洪樂性,右承旨兪彦民,左副承旨成天柱,右副承旨李重祜,同副承旨李錫祥,假注書張達星·朴相老,記事官鄭昌順·柳敍五,以次侍立階下訖。上具布裹翼善冠·視事服傳香訖,步下板位,祗迎訖。上曰,禮房承旨進來,讀奏祭報府。兪彦民仍進讀奏訖。上曰,親祭時,引儀乃爲東西唱乎?兪彦民曰,然矣。遂退出。
戊寅九月三十日夜二更,上御涵仁亭。編次人入侍時,編次人蔡濟恭,同副承旨李錫祥,假注書朴相老,記事官鄭昌順·柳敍五,以次進伏訖。上命承旨書御製大學序文,又命編次人讀奏,又命承旨書御製自歎文,又命編次人讀奏。上曰,具允明·元仁孫入來乎?濟恭曰,當入來矣。上曰,退出與他編次人御製較正後,編次人竝更爲入侍。出榻敎遂退出。
上在昌慶宮。常參以代理停,經筵停。
夜三更電光。五更流星出羽林星下,入南方天際,狀如拳,尾長三四尺許,色赤。
孝昭殿朔祭,徽寧殿酌獻禮罷後,大殿,政院·玉堂·朝廷二品以上·六曹堂上·宗親,單子問安。答曰,罔極。知道。藥房口傳問安。答曰,罔極。知道。世子宮·嬪宮,政院·玉堂口傳問安。答曰,罔極。
李重祜達曰,明日常參,取稟。令曰,停。
又以侍講院言達曰,本院司書李敬玉,旣有只推之令,卽爲牌招入直,何如?令曰,依。以司書李敬玉牌不進罷職令旨,令于李錫祥曰,推考徽旨捧入。
李錫祥達曰,奉敎金和澤,旣已付職,卽爲牌招察任,何如?令曰,依。
又達曰,奉敎金和澤,時在江原道狼川地,斯速乘馹上來事下諭,何如?令曰,依。
傳于李錫祥曰,明日朝講,當先爲之,時刻則辰正三刻爲之。
李錫祥啓曰,明日朝講,諫院無進參之員,除在外外,獻納李命植,待開門牌招,以爲進參之地,何如?傳曰,允。
又以孝昭殿參奉,以入番宗室意言啓曰,享官海蓬君臣橉,昨日省記入番矣。今日陪祭入參之際所患痰喘之症,大段猝發,方在奄奄之中,三時祭享,萬無將事之勢,海雲君臣熻,昨夜陪祭,旣以入參,仍爲替直之意,敢啓。傳曰,知道。
吏曹口傳政事,奉敎金和澤單付。
戊寅十月初一日四更一點,上詣孝昭殿。朔祭親祭入侍時,行都承旨黃景源,左承旨洪樂性,右承旨兪彦民,左副承旨成天柱,右副承旨李重祜,同副承旨李錫祥,假注書張達星·朴相老,記事官鄭昌順·柳敍五,以次侍立。上具布裹翼善冠·視事服,步出賓陽門,詣明政殿月臺,乘輿至齋室,降輿步入齋室訖。具祭服步出齋室,入詣板位,行禮訖。上還入齋室,具視事服,步出齋室,由徽寧殿北神門,入詣板位,行酌獻禮訖。上步出北神門,乘輿由光政門,詣明政殿月臺。上曰,吏·兵判進來。李宗白·申晦進伏。上曰,都目政,尙今不行,從速爲之,可也。宗白·晦,齊聲對曰,於今月望間,必欲行之矣。上命承旨書之曰,明日晝講時刻,以午正三刻爲之。出傳敎上降輿,步由賓陽門,還入大內。諸臣遂以次退出。
戊寅十月初一日丑時,上御涵仁亭東月廊。編次人入侍時,編次人具允明·蔡濟恭·元仁孫,同副承旨李錫祥,假注書朴相老,記事官鄭昌順·柳敍五,以次進伏訖。上曰,翰圈,何當爲之?昌順曰,金和澤,以此陳書在外,洪秀輔又在外,翰圈,將不知何時爲之矣。上命書之曰,待敎洪秀輔,翰圈下敎之後,一向在外,事體寒心,禁推,聞奉敎金和澤上書,其無意義,意涉不美,此等之習,焉敢售於今日敍用?令該曹口傳付職。出傳敎上曰,具允明讀御製。允明讀奏。上曰,三人共爲釐正也。諸臣承命釐正訖。上曰,元仁孫讀之。仁孫讀奏。上曰,明日晝講,以此御製付編大學而入之可也。諸臣遂退出。
上在昌慶宮。常參以代理停,爲朝講·晝講·夕講。
下直,長興府使沈瑴。
黃景源達曰,明日常參,取稟。令曰,停。
又達曰,右承旨兪彦民,左副承旨成天柱,今日不爲仕進,竝卽牌招,何如?令曰,依。
李重祜,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以獻納李命植牌不進罷職傳旨,傳于黃景源曰,只推,更爲牌招。
李錫祥,以弘文館言啓曰,修撰金應淳,自鄕上來,卽爲牌招察任,何如?傳曰,允。
以修撰金應淳牌不進罷職傳旨,傳于兪彦民曰,只推,更爲牌招。
黃景源,以侍講院言達曰,本院下番,連日闕直,事甚未安,司書李敬玉,旣有只推之令,卽爲牌招入直,何如?令曰,依。
又以禮曹言啓曰,上年十月所下傳敎中,濟州牧使所封三名日方物,限明秋停封事,命下矣。今則秋節已盡,今年冬至方物爲始,依例復舊封進之意,分付,何如?傳曰,允。
李錫祥,以備邊司言啓曰,本司武郞廳趙嶫·李邦五·金養慶,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
又以備邊司言啓曰,本司武郞廳鄭世柱,奔走勤仕,已滿十五朔,依例六品遷轉事,捧承傳施行,何如?傳曰,允。
又以兵曹言達曰,翊衛洪沃輔,衛率趙靖世,素患痰癖之症,挾感添劇,旬月之內,萬無供職之望,呈狀乞遞,今姑改差,何如?令曰,依。
又以兵曹言達曰,各廳堂下武臣等九月朔試射,今已逾月,不得爲之之意,敢達。令曰,知道。
又以成均館官員,以同知館事行大司成意言達曰,今九月初九日儒生課試,今月內無故日,退行之意,曾已達下矣。大提學未差,今月已盡,限內不得設行之意,敢達。令曰,知道。
又以訓鍊都監言啓曰,都監分授都城彰義門北邊體城改築後,女墻今已畢築之意,敢啓。傳曰,知道。
又以御營廳言啓曰,本廳分授鷹峯上邊體城頹毁處,女墻亦已畢築之意,敢啓。傳曰,知道。
又以義禁府言達曰,藝文館待敎洪秀輔禁推事,徽旨達下矣。洪秀輔下去江原道原州地云,依例發遣府羅將,拿來,何如?令曰,依。
持平權相龍達曰,臣愚昧空疎,本不合於淸朝耳目之任,而嚴畏分義,泯然蹲冒者,殆近二十日矣。俄於入侍時,敢以判決事臣李山斗老病添篤,中路還歸之意,有所仰達,而直爲請遞,至有儒臣之請推,身爲法從,大失體例,臣何敢一刻晏然於臺次乎?請令遞斥臣職。答曰,勿辭,亦勿退待。
戊寅十月初二日辰時,上御涵仁亭。朝講入侍時,左參贊洪鳳漢,特進官金漢喆,同知事申晦,特進官具允明,參贊官洪樂性,持平權相龍,侍讀官鄭光漢,檢討官李福源,假注書朴相老,記事官鄭昌順·柳敍五,以次進伏訖。上讀中庸前受音,自三十一章止三十三章訖。光漢,讀新受音御製大學序。上讀訖。光漢曰,殿下於晩暮之年,親製中庸序而行五巡之講,今又製大學序文而親自講論,好學不倦之意,孰不欽仰,而但爲學之道,貴在於實踐,不在於徒說矣。序文,旣引溫故知新之訓,而殿下春秋十九時,始講此書,則是知新也。卽今三講是書,則是溫故也。知新屬力行,溫故屬體驗,反之於躬,而有實得之效,然後方不負暮年勤學之意矣。杜元凱之言曰,若江河之浸,膏澤之潤,渙然氷釋,貽然理順,殿下之講學,幾乎到此地位,而切勿以爲自足,凡於大學之一章一句,率皆驗之於身心,有餘而不加足,不足而益自勉,則必有實效,伏願體念焉。上曰,所陳當加意。福源曰,溫故知新之說,上番旣已詳陳,而程子以爲吾年十五六歲解經,與今無異,但今見得意思自別,所謂知新者,槪如此矣。若於溫故之外,別求知新工夫,則恐有穿鑿之弊矣。先儒,以知心知面,取譬於讀書,壬寅進講時,固當不止於知面,而今於數十年後,復以此進講,若止於應文備數而已,則恐異於知心之義矣。上曰,前日之講,亦不可謂知面,則今何可遽擬於知心乎?然別求新義,易致穿鑿,所達果是矣。上曰,諸臣職掌,有所奏語乎?鳳漢曰,臣有訓局事,而欲與戶判同入奏之矣。相龍曰,判決事李山斗,年過八耋,篤老病痼,不得上來肅謝,欲以乞遞之意,使臣仰達矣。福源曰,筵體至嚴,而臺臣失體,敢以私情奏達,推考,何如?上笑曰,傳不云乎與其史也寧野,嶺南人本來質實,予常優待,勿推,可也。相龍曰,臣旣被推,退出後引避矣。上笑曰,此亦實朴矣。承旨知此意,以勿爲退待入達,可也。仍命書之曰,今日持平權相龍奏語,雖由於辭未暢意,不過判決事李山斗年老不能上來,不可曠職,故請遞之意,而儒臣請推,亦爲得體,而子曰,與其史也寧野,于今嘵嘵之世,予之所取亦此也。特命勿推,政院知悉,其雖引嫌,勿許退待。出傳敎光漢曰,玉堂之行公者甚少,嚴璘則奉命在外,李海重則歸葬受由,李明煥則連爲違牌,金應淳則昨纔入城,故請牌矣。李明煥有所引義,書未上徹,臣不敢煩陳,而須有一番飭敎,可以行公矣。上曰,李明煥,只帶京試官耶?鳳漢曰,京試官,例兼敬差官矣。樂性曰,以其親病,陳章徑還云矣,鳳漢曰,此事甚不善爲矣。上曰,此前所未有之事也。此路一開,則將無往役之人,而敬差官奉命而徑歸,則書狀官,亦當到義州徑歸矣。仍命書之曰,敬差官之陳書上來,前所未聞,而今於儒臣,日事違牌,分義虧矣。事體寒心,奉命之人,陳章徑歸之路若開,則人孰能往役?國綱攸在,不可不嚴懲,前敬差官李明煥,卽其地投畀,以勵他人。出傳敎又命書之曰,一欲召矣,而爲其縣矣。今適有窠,金城縣令元義孫,校理除授,此縣不可尋常視之,撕捱京職,已試淸安,輔德洪景海除授,當日下送。出傳敎上曰,夜思一人矣。趙榮國·洪啓禧,俱在外,可謂國無人矣。金城得一御史,予無憂矣。元義孫之準朔,何以等待?亦召之可也。允明曰,臣於金城事,有所仰達,還上空殼事,詳聞民言,則非鄭樸事云矣。語未畢,上曰,李最中,査得空殼而來也。上曰,御製序文,有釐正者,奏之,可也。允明進伏較正後,上曰,晝講爲之,時刻,依前下敎擧行。出榻敎諸臣遂退出。
戊寅十月初二日午時,上御涵仁亭。晝講入侍時,知事洪象漢,特進官具允明,參贊官李重祜,侍讀官鄭光漢,檢討官李福源,假注書朴相老,記事官鄭昌順·柳敍五,武臣副護軍安宗奎,以次進伏訖。上讀前受音御製大學序訖。光漢,讀新受音朱子序訖。上讀訖。光漢曰,此序文,凡六轉爲說,而力言學校之政頗備矣。學敎之明不明,專在於在上者,故以本之人君躬行心得之餘爲言者,其意深切矣。以我朝言之,置敎官而訓蒙學之士,設賢關而養誦法之徒,法意雖美,而今則存虛名而無實效矣。如使小學之道,明於世,則大學之敎,亦得易行,伏願留心於興學敎之方焉。上曰,餘者愧矣。實無躬行心得之工,豈有其餘乎?福源曰,古之學者,一半則自得之,一半則敎而得之,後世則所謂自得之工夫,固已大段鹵莽,而至於敎之一字,全然廢闕,學校雖設,而徒是文具,如此而何望人才之成就乎?古今人相去之遠,亦不可專諉於氣數與資稟之不齊,惟在在上者之陶鑄如何耳。上曰,然矣。上命承旨書之曰,時刻叩門之聲不嚴,當該中官,從重推考。出傳敎又命書之曰,夕講爲之,時刻隨時爲之。出傳敎象漢曰,臣於寧越事,有所仰陳者,奏於夕講乎?上曰,依。諸臣遂退出。
戊寅十月初二日申時,上御涵仁亭。夕講入侍時,知事洪象漢,特進官具允明,參贊官兪彦民,侍讀官鄭光漢,檢討官李福源,假注書朴相老,記事官鄭昌順·柳敍五,武臣副護軍安宗奎,以次進伏訖。光漢讀新受音,自子程子止今不盡釋也。上讀,讀訖。光漢曰,大學之道,帝王與匹庶無異,而以功效言之,則有大小之別焉,自格致至修齊,匹夫亦可行之,而至於治平之功,惟帝王,可以當之矣。上曰,此則有不然者。趙普曰,臣以半部論語,佐陛下致太平,以此見之,在下者亦可任平治矣。光漢曰,凡平治之世,必有上下之相資益,而雖有伊尹·堯·舜其君之才,成湯苟不能三聘而用之,顧何以展其抱負乎?由此言之,任良臣而致至治者,亦是在上者之功矣。上曰,此則然矣。福源曰,首章明明德,卽指自己之明德,而次章明明德於天下者,指天下人之明德也。不曰平天下而必曰明明德於天下者,槪以此箇明德,人人皆有,非我之所獨有也。明字較重於平字,此亦新民止於至善之義也。上曰,所達是矣。又命允明,較正御製訖。上曰,予聞士子有固執者,不取他人之文,則不利於決科云,而予則每取他人之文,略有潤色,則文理通暢,或勝於前,而御製自省篇時,南泰良曰,漸漸釐正,過加增刪,則亦失殿下命意之本色云矣,而予則夬許釐正,是無乃取諸人爲善之義歟?上曰,今日夕講入侍時,禮判明日入侍。出榻敎上曰,金城縣令洪景海,當日辭朝,卽是補外,何敢撕捱,申飭今日內辭朝。出榻敎諸臣遂退出。
上在昌慶宮。常參以代理停,經筵停。
下直,順天府使李河述,聞慶縣監李普中,英陽縣監李禾。
李重祜達曰,明日常參,取稟。令曰,停。
又達曰,大司憲元景淳,執義金元行,掌令南鶴宗·李養源在外,持平權相龍·尹光國呈辭。今日以監察茶時之意,敢達。令曰,知道。
兪彦民達曰,左副承旨成天柱,右副承旨李重祜,今日不爲仕進,竝卽牌招,何如?令曰,依。
以修撰金應淳牌不進罷職傳旨,傳于兪彦民曰,只推,更爲牌招。
洪樂性,以弘文館言啓曰,新除授校理元義孫,時在江原道金城縣任所,經筵入番事緊,請斯速乘馹上來事,下諭。傳曰,知道。
傳于兪彦民曰,禮判明日食後,入來。
又傳于李重祜曰,備局次對,明日爲之。
又傳于兪彦民曰,冬享大祭時刻單子及親傳香時刻單子入之。
以司書李敬玉牌不進罷職令旨,令于兪彦民曰,推考徽旨捧入。
兪彦民,以侍講院言達曰,本院上番姑降入直,事甚未安,司書李敬玉,旣有只推之令,卽爲牌招入直,何如?令曰,依。
又以侍講院言達曰,本院下番,連日闕直,事甚未安,司書李敬玉牌不進,兼司書李海重由限未過,說書鄭履煥在外,兼說書未差,他無推移之員,文學鄭晩淳,卽爲牌招,姑降入直,何如?令曰,依。
兵曹參判具允明書曰,伏以臣見差太廟大祭終獻官,政府肄儀在明日,而昨夕入侍罷退後,猝得寒疾,頭疼如碎,身熱如烘,氣升神暈,痰塞息喘,素患齒痛,挾感忒重,刃刺錐鑿,不覺失聲叫嚷,殆若發狂者然。顧此症狀,決無時日間起動之望,今若顧畏泯默,不早請急,致使莫重肄儀,不得備獻官,則臣之罪死有餘矣。玆敢倩人構草,疾聲仰籲,伏乞邸下,俯加矜諒,亟令該曹,趁卽變通,仍削臣所帶本職,俾得以便意調治,千萬幸甚。答曰,覽書具悉。卿其勿辭,調理察職。
兼弼善趙書曰,伏以居諸迅駛,秋序已闌,伏惟我大小朝孝思出天,拊時哀慕,益復如新,臣不勝區區悲慮之忱,臣於月前,幸得覲由,來省于臣父任所,仰感恩私,稍安微分矣。迺者春坊除旨,忽降於千萬夢想之外,繼以馹召,催臣上途,臣雙擎九頓,感激隕越,實不知所以措躬之所也。噫,离筵勸講,責任甚重,玉署兼銜,地望尤別,本非如臣蔑學,所可堪承,而況臣以滓穢之蹤,自劃於館職者,已六年于玆,今於見職,自是一般鐵限,則尤何敢徒恃寵靈,晏然爲承膺之計哉?區區微諒,屢已仰暴,去就一節,旣無可論,而且臣老母,風痺宿症,越添於行役撼頓之餘,調將無人,藥餌無效,又自日前,觸冷增劇,寒熱交作,飮啖全廢,眞元日下,坐臥須人,臣以獨身,左右扶將,實無暫時離側之勢,而得接小報,忽伏承今月十九日大朝所下傳敎,辭旨截嚴,有非臣子所敢承聞,臣驚惶震慄,五內失守,嚴畏分義,他不暇顧,抑情登途,蒼黃趲程,行到振威地,而不意急伻踵至,又接家信,臣母病勢,自臣發程之後,一倍添重,目下諸症,十分危綴,病裏思臣,催臣歸視,臣聞此報,方寸如灼,精神飛越,按住不得。玆敢涕泣陳懇,拜章徑歸,臣之辜恩慢命之罪,至此尤無所逃。伏乞睿慈,俯垂矜諒,遞臣之職,治臣之罪,以便救護,以昭法紀,千萬幸甚。答曰,覽書具悉。爾其勿辭,救護母病。
長溪君棅書曰,伏以日月迅邁,秋序已盡,冬節奄屆,伏惟大小朝孺慕之痛,益復罔極。臣猥膺使命,出疆不遠,逖違天陛,隔歲將還,區區犬馬之誠,不勝戀結之忱。第念臣父儒川君臣濎,墳山在於畿內衿川地,今當遠役,益切霜露之感,乞於未辭陛之前,一往省掃,不勝萬幸。且臣本生父全山君臣深,墳山在於永平地,臣曾祖王子仁興君臣瑛墓,亦在同岡之內,往來之間,不過爲數日之程,玆敢冒將私懇,仰瀆睿聽。伏乞离明,俯垂矜諒,特許恩暇,俾伸至情焉。答曰,覽書具悉。卿其依所陳往省焉。仍令曰,給由馬,澆奠床備給。
上在昌慶宮。常參以代理停,經筵停。
夜三更,流星出羽林星下,入南方天際,狀如拳,尾長二三尺許,色赤。
下直,羅州牧使洪櫟。
藥房副提調黃景源啓曰,伏未審日間,聖體調攝,若何?憊眩之候,寢膳之節,亦何如?前劑入湯劑,已盡於昨日,臣卽與諸御醫入診,詳察聖候,議定繼進當否爲宜,臣不任區區憂慮,敢來問安,竝此仰稟。答曰,知道。氣則一樣,湯劑五貼劑入,備員後入侍宜矣。
黃景源達曰,明日常參,取稟。令曰,停。
傳于成天柱曰,大臣·備局堂上,來詣于明政殿後。
令于李錫祥曰,今日召對,承旨持公事同爲入對。
又以司書李敬玉牌不進罷職令旨,今于成天柱曰,推考徽旨捧入。
成天柱啓曰,摠戎使罷職,代令御將兼察事,命下矣。御營大將鄭汝稷牌招,以爲聽傳敎之地,何如?傳曰,允。
有政。吏批,判書李宗白進,參判沈星鎭,參議韓光會病,同副承旨李錫祥進。兵批,判書申晦次對進,參判具允明上書受由,參議李景祐病,參知李泰和入直進,同副承旨李錫祥進。以李亨逵爲正言,李廷喆爲輔德,安正宅爲工曹正郞,白義煥爲禮曹佐郞,閔百宗爲監察,李思質爲高陽郡守,鄭纘曾爲博川郡守,姜始顯爲平安都事,朴師建爲瑞興縣監,兼監察李命植減下,內局提調趙榮國除授事,承傳,副護軍尹僖東,副司果申思運,同知單申世杓,司直金聖應。
戊寅十月初四日辰時,上御恭默閤。大臣·備局堂上引見入侍時,右議政李,行禮曹判書洪象漢,左參贊洪鳳漢,吏曹判書李宗白,兵曹判書申晦,司直李益輔,判尹李昌壽,御營大將鄭汝稷,禁衛大將具善復,開城留守金致仁,左副承旨成天柱,持平尹光國,校理鄭光漢,假注書朴相老,事變假汪書任希孝,記事官鄭昌順·柳敍五,以次進伏訖。進伏曰,日候卒寒,聖體若何?上曰,至今支撑,誠怪異矣。曰,寢睡水刺諸節,亦何如?上曰,睡到天明,食亦一樣。曰,湯劑丸劑,連爲進御乎?上曰,連服故能支保。曰,領·左相病未差減,俱未入參,如臣生疎,再次次對,臣獨當之,廟務多滯,臣誠惶恐。上曰,兼行領·左相事,又何妨乎?曰,此黃海監司趙明鼎,災實分等狀達也。備陳道內年事失稔之狀,仍以爲還上尤甚邑,限三分一,以精實穀許令代納,流來舊逋,勿論,三等邑一倂停捧,推奴徵債,一切防塞事,請令廟堂稟處矣。當年條還上,姑令尤甚邑,以精實穀代捧事,依狀請許施,舊逋則一倂停止,事甚未安。尤甚邑,則折半,之次邑三分一,稍實邑,各別申飭,使之畢捧,何如?上曰,依爲之。曰,推奴徵債防塞事,旣有前例,依狀請許施,何如?上曰,依爲之。出擧條曰,此平安監司閔百祥狀啓也。以爲慈母山城城操,依南漢例輪操事,乙亥道臣李台重,成節目狀聞,後仍行面操,而備局關內節目,添刪下送事,有所行會,而迄無指揮之事,若待平壤城操設行後擧行,則時値深冬,許多軍兵,實有凍斃之慮,慈母山城城操,特爲停止事,令廟堂稟處矣。事勢之掣肘,誠如所陳,山城城操,非不可停廢之事,而道臣狀請如此,依狀請許施,何如?上曰,依爲之。出擧條上命承旨書之曰,前訓鍊大將金聖應敍用。出傳敎上曰,禮判有所奏,先陳之。象漢曰,臣於莊陵奉審,路歷入原州憑虛·淸虛樓,聞沈廷輔爲牧使時,先朝賜御製詩四韻一律,兼賜御醞廷輔,懸板宣醞,宴父老,以侈君恩云,事在庚子正月,御詩又載列聖御製中末章矣。癸酉回祿,樓與懸板,竝爲灰燼,今牧使任,聞古事,慨然出官祿,不煩民力,重建其樓,而先朝御製,事體重大,所當仰稟後,卽當改懸板,以此爲言于臣矣。上曰,御製謄來乎?象漢,自袖中出謄本讀奏訖。上曰,承旨上之。天柱跪進,內侍受而又跪進。上曰,此御製呼寫時,予所目覩矣。象漢曰,臣在寧越,偶閱莊陵誌,本陵復位,在於去戊寅十月二十八日,今當周甲,月日適相符,誠非偶然,合有祭祀之擧乎?上曰,適當周甲,予心愴然。命承旨書之曰,今聞禮判所奏,端廟復位干支,同於今年今月二十八日云,愴懷難抑,祭文當親製,其日遣大臣,行攝行祭,因此而聞六臣彰節書院,在於陵洞口云,令道臣,卽爲修葺,特爲正卿贈職,不待諡狀賜諡,遣禮官致祭,贈參議嚴興道,一體配享云,特爲亞卿贈職,一體致祭,六臣之後,只有監察朴聖浹,其令該曹,特爲準職陞敍。今聞大臣所奏,有朴彭年直裔云,而嚴興道,亦有其裔云,竝令銓曹,卽爲問名,不待都政錄用。又聞若干里許,有愍忠小祠云,亦令道臣重建,此等微人,此等立節,往牒罕聞,重建後,令道臣,差定守令致祭,六臣,旣已贈職賜諡,金宗瑞·皇甫仁·鄭苯,亦爲不待諡狀,特爲賜諡。出傳敎上曰,予於六臣三相事,豈有所惜乎?今而後無遺憾矣。嚴興道子孫,或有見存乎?象漢曰,臣在寧越訪問,則或在醴泉云矣。致仁曰,孝昭殿員役,有嚴哥一人,卽臣傔人之父也。聞爲嚴興道之九代孫,而其人姓名,卽嚴漢瑗矣。上命注書,召入庭下。上曰,御將先退,以預差敎鍊官差出,可也。上曰,嚴興道尤賢矣,此所謂粹然一出於秉彝之心者也。命書之曰,今因嚴興道直裔錄用之命,一人,以員役在闕中,召見其人可用,令軍門,特爲調用。出傳敎上曰,曾以姜哥事,亦有下敎矣。天柱曰,似是姜孝元之孫矣。上曰,然矣。曾爲春坊書吏,而使軍門調用矣。果調用乎?天柱曰,孝元之孫壽億,爲春坊書吏,欲守祖業,勿離春坊云矣。鳳漢曰,壽億之子鳳喆,方爲別武士矣。上曰,願守祖業,亦純實矣。命書之曰,三相六臣,旣命議諡,其令弘文館,卽爲擧行。出傳敎象漢曰,愍忠祠之土人立廟,官吏祭祀,誠是千古掩泣處也。旣命重建其祠,又令道臣致祭,則事面與前頓異,此後祭需,則令本道備給,定式,何如?上曰,依爲之。出擧條命書之曰,因愍忠祠下敎,有覽而興感者,沁都行宮後樹林間,其時闕中人立節處,目覩矣。令留守,特爲設壇致祭。出傳敎上曰,予見一小說,有人見古墓荒廢,剪草灑酒,其夜梦中,一帝王丁寧來謝云,此等事可矜憐,褒揚之也。鳳漢曰,古戊寅如此,今戊寅又如此,褒忠彰善,無遺憾焉,爲今臣子,孰不勸善乎?今承下敎,不勝感歎。曰,激勸一世,王道所先,今日聖敎至此,不勝欽仰矣。諸臣少退旋入。上曰,今予親寫御製,又製小識,而下大臣,禮判·承旨·儒臣,詳覽之。上命內侍去交椅坐平席。上曰,先朝御詩在此,予豈敢倚坐?上曰,古文不云乎?名之者誰,太守,太守爲誰,廬陵歐陽修,今太守旣重建,故太守之名載在小識中矣。懸板,政院,看審其役,可也。象漢曰,江原道年事失稔,臣所目擊,道臣爲言,舊逋一節,爲一道痼弊,年事又失稔,宜有變通云,下詢大臣後,若有德音之渙發,則幸甚矣。上曰,大臣意何如?曰,本道分等狀,姑不來,則恐涉徑先,來則當與諸大臣,詳議仰稟矣。上曰,狀啓來,則卽爲稟處。象漢曰,臣又聞道臣言,今夏因特敎,本道疑獄狀啓,留在政院許多月,尙無處分,外方以此爲悶矣。上曰,後日奏之。諸臣少退旋入。曰,丁卯之亂,虞候朴命龍兄弟,殉節於安州,與南以興廟食配享,旣又贈職矣。當此褒忠之時,合有賜諡之擧矣。上曰,諸臣有知之者乎?鳳漢曰,其兄弟立節事,臣亦詳聞於故判書趙尙絅,亦見其請赴戰場之上疏辭語凜烈,可知其殉義烈丈夫矣。上命書之曰,曾聞其名,今聞大臣所奏,朴命龍之忠節,可謂凜然,旣已正卿贈職,亦入於忠愍祠,賜諡一節,依例擧行。出傳敎又命書之曰,曹世傑·金振汝,令本道尋用矣。擧行否,分付禮曹問啓。乙卯年李之功,不下於曺世傑,而今有其後乎?亦令本道尋用。出傳敎曰,內局提調李成中遭夭慼,藥院問安,不爲入參,此時此任,宜有變通矣。上曰,藥院問安,名不入焉,今日次對,又不參焉,心甚訝之,果然有故矣。上曰,予以內局縻之,故李成中無撕捱行公,而趙榮國,亦至今撕捱乎?洪啓禧久在外,想鬱鬱難堪矣。勤者不息,故予聞金領府事若閒坐時,手作紙繩,糊貼朝紙,無一時少休云。命書之曰,洪啓禧,內局提調除授,可也。曰,似有相避矣。上曰,洪啓禧,與都提調爲査家矣。改書之曰,今聞大臣所奏,此時藥院,不可不備,提調李成中許遞,其代行司直趙榮國除授,其令卽爲入來。出傳敎上笑曰,李克云非成則璜,今則非洪則趙。上曰,以此職縻之,必入來。命書之曰,政事當日爲之。出傳敎宗白曰,鏡城自是判官窠,而北兵使例兼府使矣。各道監司兼牧革罷時,判官陞爲府使,年前因大臣陳白,又爲堂上窠矣。北道絶遠,距監營亦過千里,故北兵使,固多與聞於民事,而況鏡城,卽兵使營下,而自前兵使兼府使矣。境內軍民,無非兵使所管,而營府區別之後,或不無民弊,監司兼牧復舊之後,則鏡城府使判官,亦當一體復舊,下詢大臣而處之,何如?上曰,大臣之意,何如?曰,吏判所奏然矣,而領左相俱不入來,事係官制,更議諸大臣而處之好矣。上曰,復舊可也。鳳漢曰,不但鏡城,如京畿水使之喬桐,黃海水使之甕津,旣與監司之兼牧同罷,則到今監司,還爲兼牧之後,兩水使之兩邑,亦當如之,而獨不擧行云,殊甚斑駁矣。上曰,與吏判所奏,一體依監營例復舊,可也。出擧條致仁曰,松都,間於畿海,實爲關防重地,而卽今形勢,誠有難支之憂。蓋本府元無賦稅所入,專以錢貨,給債取邊,以作經費,近年以來,用道則漸廣,債息則漸縮,不得不割其本而用之,今年如此,明年又如此,循此不已,則幾何而不至於無其本乎?其中最渴悶者,卽勅需庫也。本庫一勅所用,以錢計之,則爲一萬五千兩,年年例給於開市別將者,又近三千兩,而見今簿在之錢,除鬼錄難捧外,只有數千餘兩,過明春開市,則將蕩然無遺矣。前頭或有勅奇,則勢須請得某樣錢穀於朝家,然後可以策應,而從前臨急請得,率多窘束糜費,多損於朝家,少補於實用,毋寧早爲區劃,從長措辦,俾無如前之患,且請得之後,幸而久不支勅,則亦當年年取息,以爲累勅之需,得失利害,較然明甚,自前因守臣筵達或狀請,劃給嶺南儲置米,關西錢木,海西詳定米,常平銀管餉米,使之支勅,非止一再,故臣敢援例仰陳,下詢大臣後,限二勅所用,特令區劃給之,以紓目下之急,以緩前頭之憂,何如?上曰,大臣之意,何如?曰,本府形勢如此,則事當顧恤,而若其區處數爻多少,與他大臣,相議稟處似宜矣。上曰,令備局稟處,可也。鳳漢曰,松都事勢,誠如守臣所達,而如詳定儲置,固難每每多劃,朝家設或以某樣財力劃給,此是難繼之道,必須一番大變通,然後可以稍久支撑,卽今摠廳鑄錢,作撤無常,重以主管之人,周年內五次遞易,不得專一,所見甚可悶,若使本府,因此時代鑄,則於彼於此,俱似便好矣。晦曰,雖如斗之邑,尙有土稅,松都則無土地所捧,公私需用,專靠利殖,在前豈不難堪,而今則誠至於莫可收拾之境,此宰臣在任時,若不大段變通,則前頭貽憂於朝家,將無窮矣。今若許令代鑄,俾得補用,則可杜每每請得之路矣。且摠廳鑄役,則雖不久,而設始則已至三年,所聞支離,可悶者多,其在專意責效之道,尤不可不移許於松都矣。致仁曰,臣固知鑄錢之有效,大臣亦勸之,而事涉重難,尙此趑趄矣。蓋聞摠廳,卽今已鑄者,已充本錢,給價未收之銅,其數夥然,欲仍鑄,則未收者卒難盡捧,欲撤鑄,則已發者將爲等棄,方在兩難之中云,若自本府,計該廳未收之數,而一一還報,仍推其散在銅鐵,限數朔開鑄,則摠廳坐而得許多之利,本府亦不無些少之益。且臣料量,非欲移鑄於松京,欲於卽今鑄所,仍爲設施,摠廳所幹將校,俱皆勤實可使,仍令此輩,依前董役,臣之居留,自是京職,亦可以檢飭了當矣。如此委折,未及詳議於大臣,故未敢徑陳矣。兩重臣,旣已先發,故敢此仰達矣。上曰,事甚便好,竝令備局,一體稟處,可也。鳳漢曰,摠廳鑄役,今已經年,臣於中間,待罪本廳,亦嘗句管矣。所鑄旣多,停役且久,不可不及今行錢,以救目下錢荒之弊矣。晦曰,摠廳新鑄者,輒皆相換於各衙門,故卽今兵曹,亦多新錢之換置者,而因其未及行用,未免空積,此亦可悶,速爲行錢好矣。上曰,自今爲始,行錢可也。出擧條曰,大臣遷葬時,葬需軍丁題給,載在續典矣。故相臣豐原府院君趙顯命遷葬,已爲擇日,而家甚淸寒,無經紀之力云,依法典顧助,何如?上曰,令該曹,依例擧行,可也。出擧條光國曰,設科取士,蓋有得人才之意,故出各樣文字,而非殿庭科,則必限人定,使之各盡其才,以見其抱負見識,而今則士習浮躁,以早呈爲主,此爲痼弊,今番監試,則日纔辰巳,場屋殆空,若此不已,則其流之弊,靡所不至,請自今以後,立法禁嚴隄防,以革早呈之弊,何如?上曰,此後非殿庭科,則早呈者,置諸下等,可也。出擧條光國曰,科文之取舍優劣,蓋爲科儒立準的,而今番監試一所詩文中,外馳者,亦選一等,使後日科儒,無所準的,其在正文體立準的之道,不可以事過而置之,請一所上試官安,從重推考,以懲取舍不審之失,何如?上曰,依爲之。出擧條光國曰,武將,卽一弓馬之臣,而設令文宰處將任,亦不得乘軺,而必跨馬者,以其職處將任之故,而摠戎使鄭纘述,頃者爲受密符詣闕,而猥乘籃輿,武臣事體,虧損大矣。請摠戎使鄭纘述,從重推考。上曰,身爲武將,命召承受之時,焉敢乘籃輿乎?不可推考而止,罷職,可也。出擧條光國曰,臣之所請,不過一時申飭,而不欲至於罷職矣。光漢曰,持平尹光國,請推武將時,下段所奏,語涉分疏,推考,何如?上曰,所陳得體,依爲之。出擧條晦曰,摠戎使罷職代,從速差出,何如?上命書之曰,摠戎使罷職代,令御將兼察。出傳敎命承旨讀奏守陵官狀啓。禮曹回啓訖。上命書判付訖。上曰,徐命善極非矣。今日臣子,若瞻望蒼梧暮色,若思望七之君,衰狀哀痛,則豈敢惜香炭山乎?仍命書之曰,噫,于今山陵香炭山,雖守令,亦臣子也,焉敢堅持?而大抵差人輩,孟浪陳告者多,而以守陵官狀聞觀之,則今番旣不孟浪,則本官之糢糊成冊,不爲打量,不當稱而稱糧餉廳,事體寒心,當該瑞興縣監,先罷後拿,其代,今日政擇差,其令待開門仍爲辭朝。出傳敎曰,終日酬應,今已夜深,聖體不瑕有損乎?上曰,無傷。命書之曰,召對爲之。出傳敎上曰,諸臣退出,只留承史,注書,出召玉堂而來。諸臣遂以次退出。相老趨出,與侍講官徐命天,檢討官李碩載,持心經下卷,以次進伏。命天讀自孟子曰牛山之木,止愚聞之師曰。上曰,下番讀之。碩載,讀自附注范純夫之女,止按范氏此女訖。上曰,予則多愧范純夫女矣。是女安靜而不動,故能識心之出入耳。命天曰,聖學高明,凡於學問之工,臣何敢贊一辭,而伏願聖不自居,益加勉思焉。上曰,心愧矣。碩載曰,人主一心,卽萬化之本,尤宜益加操存之工,涵養之效,則百尺竿頭,更步一步,載在自省篇矣。今殿下,寶算遲暮之時,旣又終日酬應,繼之以召臣等,此所謂夜對勝晝訪者也,不勝欽仰。雖然當此夜氣淸明之時,操存之工,涵養之效,益加勉焉。是臣區區之望矣。上曰,當體念焉。天柱曰,先朝御製懸板,陪往原州時,禮郞陪往乎?承旨陪往乎?事體不輕,敢此仰達。上曰,原州淸虛樓御製懸板懸揭時,入侍承旨進去。出榻敎上曰,承旨陪往懸板後,淸虛樓四面山水形勢,圖畫以來,可也。命書之曰,小識中旣諭,原州牧使任,特賜虎皮一令。出傳敎諸臣遂以次退出。
戊寅十月初四日未時,王世子坐德成閤。承旨持公事入對時,右副承旨李重祜,假注書張達星,記注官鄭晩淳,記事官姜始顯,進伏訖。重祜,讀忠淸監司金尙喆狀達,發卜伊海美縣定配事畢。踏達字。諸臣退出。
上在昌慶宮。常參以代理停,經筵停。
下直,瑞興縣監朴師建。
李重祜達曰,今月初六日初七日,冬享大祭親祭齋戒,初八日正日,比三日常參,頉稟。令曰,知道。
又達曰,大司憲元景淳,執義金元行,掌令南鶴宗·李養源在外,持平權相龍·尹光國呈辭,今日以監察茶時之意,敢達。令曰,知道。
成天柱,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言達曰,副摠管兪胄基,以禁衛中軍軍兵等中日試射事,南別營晝仕出去之意,敢達。令曰,知道。
又達曰,事變假注書任希孝,身病猝重,勢難察任,今姑改差,何如?令曰,依。
又啓曰,兵曹·工曹·兼春秋有闕之代,令該曹竝卽口傳差出,何如?傳曰,允。
吏曹口傳政事,兼春秋二單,安正宅·姜必履。
李重祜達曰,說書鄭履煥下諭後,過限不上來,依定式禁推徽旨捧入之意,敢達。令曰,知道。
又以侍講院言達曰,本院上番姑降入直,事甚未安,司書李敬玉,旣有只推之令,卽爲牌招入直,新除授輔德李廷喆,一體牌招察任,何如?令曰,依。
成天柱,以兵曹言啓曰,今日貶坐,坼見諸道褒貶啓本,則慶尙左水使具侃啓本中,西平萬戶李德泓,以稱有身病,規避差員爲目,則宜置下考,而置諸中考。全羅右水使李命峻啓本中,梨津萬戶安弼大,以旣欠約己,難責恤卒爲目,則宜置下考,而置諸中考,致勤點下,殊無嚴明殿最之意。兩道帥臣,推考警責,李德泓·安弼大,以下考施行,何如?傳曰,允。
又以兵曹言啓曰,本曹戊寅年春夏等褒貶等第,今始追勘以入,而禁軍將褒貶,則別將與番將,已多遞易竝勿論,所屬司僕寺·軍器寺·訓鍊院官員及部將等褒貶,因各其提調堂上有故,不得一體磨勘。典設司官員等褒貶,自甲戌秋冬等丁丑秋冬等,至,本司提調有故,不得磨勘矣。其時官員,皆已遞易,竝依例蕩滌之意,敢啓。傳曰,知道。
又以兵曹言達曰,忠翊衛將洪聖龜,近得輪感,差復無期,呈狀乞遞,宿衛輪番之任,不可久曠,今姑改差,何如?令曰,依。
持平尹光國達曰,臣昨於大朝入侍之時,以武臣跨輿赴闕之事,有所論斥,而擬勘不審,至被儒臣之請推,臣之生疎之失著矣。其何敢一刻晏然於臺次乎?昨緣日暮,今始來避,所失尤大,請令遞斥臣職。答曰,勿辭。
李重祜達曰,持平尹光國,再達煩瀆,退待物論矣。令曰,知道。
成天柱啓曰,都摠府郞廳來言,闕內各處入直軍兵夜巡檢云矣。敢啓。傳曰,知道。
領議政兪拓基箚曰,伏以臣頃者自闕下還家,甫及階庭,忽致跌仆,膝踝浮高,多日牽痛,方少向歇,而素患喘急之症,近又頓劇於霜冷之後,晝夜哮吼,呼吸促數,臥不能成寐,語不能成聲。蓋臣此病,本由於積傷水土,前則雖勞動輒發,而發亦不久卽止,今忽非有勞動而乃重發,發又已五六日而有加無減,是固氣已衰竭,不能敵病之致,委頓枕席,生意都盡,兩魂殿陪祭,旣未得入參,大小朝次對,又末由趨詣,揆以邦憲,合被重譴。念臣百無肖似,致位至此,所可自效,只在筋力奔走,而今恐已矣。拊躬悲恨,尙復何言?惟是虛帶重任,爲罪尤深,病裏惶隕,益無所措,敢此哀籲於貳極之下。伏乞离明,俯賜矜察,導達聖聰,亟許鐫遞臣職名,仍令勘臣虧分闕禮之罪,公私萬幸。取進止。令曰,覽箚具悉卿懇。以疾未參,其何所傷?卿其安心勿辭,善攝焉。仍令曰,史官往諭。
戶曹參判李得宗書曰,伏以日月迅邁,孝昭殿祥事,徽寧殿禫期,次第奄過,冬序又屆,伏惟我大朝曁邸下孝思,益復靡極,臣無任悲慮之至。仍念臣,猥膺使命,行期漸迫,而臣之父母墳山,在於果川地,出疆在前,冞切霜露之感,敢將私懇,猥瀆睿聽,伏乞特許往來之暇,俾得展掃焉。且臣本生老母,方在臣弟平安道甑山縣任所,蒙由往省,居然歲周,今當遠離,情切一覲,而此距箕城大路,爲一息程矣。欲於銜命之路,迤往省視,敢此冒控,竝冀离明,俯垂矜許,以伸人子至情,千萬幸甚。令曰,覽書具悉。日月流邁,兩魂殿祥禫奄過,哀慕莫逮,一倍罔極。卿其依所陳,往省焉。
上在昌慶宮。常參以代理停,經筵停。
黃景源達曰,明日冬享大祭親傳香時,承旨不可不備員齋宿,而新除授左副承旨申暐,受由在外云,合有變通之道,何以爲之?敢稟。令曰,改差。
又達曰,持平尹光國,引避退待,已至經宿,尙未處置,事甚未安,持平權相龍,卽爲牌招,以爲處置之地,何如?令曰,依。
傳于兪彦民曰,召對爲之,來詣于集賢門。
以雲劍改付標單子,傳于成天柱曰,以之次擧行。
事變假注書任希孝改差,代以文始龍爲之。
李錫祥,以義禁府言達曰,說書鄭履煥禁推事,達下矣。鄭履煥下去忠淸道忠州地云,依例發遣府羅將,拿來,何如?令曰,依。
又以義禁府言達曰,瑞興縣監徐命善拿處事,徽旨達下矣。徐命善時在任所云,依例發遣府羅將,拿來,何如?令曰,依。
持平權相龍達曰,持平尹光國,以臣昨於大朝入侍之時,以武臣跨輿赴闕之事,有所論斥,而擬勘不審,至被儒臣之請推,臣之生疎之失著矣。其何敢一刻晏然於臺次乎?昨緣日暮,今始來避,所失尤大,引嫌而退。擬勘失宜,儒臣請推,揆以臺體,勢難仍在,請持平尹光國遞差。令曰,依達。
副司直趙榮國書曰,伏以臣頃陳血懇,獲蒙恩許,得以卸解職名,優遊田里,私分粗安,感誦靡極。不意玆者,遽承藥院特除之命,仍令卽爲入來,臣誠隕越于下,不知所以自措。臣於昨秋,猥叨是任,顧臣情地,夫豈可論於官職去就,而惟是義重嘗藥,誠切承候,終不免冒沒承膺,而矧此恩除,又降於經年逖違之餘,出入診筵,瞻望耿光,粗伸犬馬戀結之忱,實爲微臣之大願至幸,則今何敢爲逡巡辭遜之計?而第臣僇廢之蹤,不可復廁於朝端,不但臣心之所已決,抑亦國人之所共知,而今若諉以義分之重,有除輒承,以爲夤緣媒進之計,屑屑來往,不憚其煩,則其爲無恥,孰甚焉?此臣所以俯仰懷慙,彳亍徊徨,寧被違慢之誅,不敢爲變動之計者也。然區區情實,曾已屢煩呼籲,睿鑑倘或俯燭,今不必輒事覼縷,而且臣衰年疑死之疾,日益沈痼,渾體麻痺,殆至痛痒之不識,手足拘攣,有若紮縛之難解,房闥運用,無以自力,床簀轉側,亦須人扶,墐戶深蟄,奄奄委頓,實無一分陽界意思,而又自數日前,添得毒感,證形危惡,日夜叫楚,殆不省事,似此病狀,時月之內,斷無强策奔奏之勢,日者本院請診之啓,旣有備員入侍之敎,而末由趨參,揆以邦憲,宜被重誅,玆不得〈不〉冒萬死哀籲於貳極之下,伏乞睿慈,俯垂矜諒,亟先鐫遞臣內局提擧之任,仍令攸司,議臣之罪,以昭國紀,以安賤分,幸甚。令曰,覽書具悉。內局提擧之任,至重且緊,卿其勿過辭,從速行公。
司書李敬玉書曰,伏以人臣致敬之道,非在於趨走承順,而其所去就不以義自劃則是不惟失其身,乃辱其職也。故人君之進退其臣者,亦必以禮優游之,使得伸其廉偶,乃可以尊朝廷而重禮防也。若臣者,論其所遭,宜自廢於明時,雖閑漫職掌,豈敢冒當,而況春坊勸講,與玉署論思之地,特有大小之分,而榮貴則本無間矣。今若較其差殊之官,據一時副急之用,以爲夤緣冒進之計,則人謂斯何,而此豈臣義分之所敢出哉?連日違召,極知惶悚,而反顧防閑,變動無路,惟願速被威罰,得免放倒之譏也。且臣之老母癃廢積衰之氣,重添於初寒毒感,症情危惡,藥餌無效,目下情理,實無頃刻離捨之勢,玆敢隨牌詣闕,疾聲號籲於貳極之下。伏乞睿慈,俯諒臣情勢之難强,亟賜鐫削之令,以安私分,以便救護焉。令曰,覽書具悉。爾其勿辭,救護母病。
戊寅十月初六日午時,上御涵仁亭。召對入侍時,參贊官李錫祥,編修官徐命天,檢討官李碩載,假注書朴相老,記事官鄭昌順·柳敍五,以次進伏訖。持入心經下卷,命天,讀自朱子答石子重書曰,止西山眞氏曰程子。上曰,下番讀之。碩載,讀自又曰人心作主,止按先儒論主靜者。上曰,承旨讀之。錫祥,讀自伊川先生每見人,止按先儒論持敬者訖。命天曰,朱子同安聽鍾聲事,最宜留意處矣。上曰,可不留念。上曰,予適坐齋殿,祭文有親押事,卽推去方席而坐,蓋至敬所在,可不洞屬,此豈可謂不聞不覩時工夫乎?碩載曰,不欺心爲大矣。以此推而大之,則萬事萬物,無往而非誠敬矣。上曰,所陳誠是。命天曰,六臣三相議諡事,命下矣,實有光於聖德,不勝感歎。旣承勿用愍字之命,則雖不用愍字,而至於忠字所當用之,然而事異於他諡,故敢此仰達。上曰,若不用忠字,則非六臣三相之諡也。忠字用之,可也。上曰,故忠臣朴泰輔之諡何字乎?彼注書知之乎?相老曰,文烈矣。上曰,不曰,忠烈,而曰,文烈,非朴泰輔之實事也。我國崇尙文字之弊,以至忠臣之諡,不曰忠而曰文,誠不可謂美諡也,可謂失眞矣。錦陵君朴弼健,以襄靖落點者,意蓋欲失眞也。碩載曰,近來玉堂番次,甚苟簡矣。上命承旨書之曰,修撰金應淳,頃者下敎,不過飭勵,而因其君之敎,若是撕捱,則在上者,其將無一飭群下,然後百僚可以濟濟矣。此等分義,今見於應淳,應淳若不行公,將至於君自君臣自臣,焉敢若是?只推,卽爲牌招察任,其於違牌,政院切勿呼望。而噫,暮年復對,不過備員,則幾年命召,何心違牌?以君父之飭敎,存諸心而撕捱,臣分墜矣。此等不顧分義者,予於金應淳·李命植見之。事體道理,其涉寒心,獻納李命植只推。若此之際,君綱日虧,雖次對臺臣,以令牌擧行。出傳敎錫祥曰,右副承旨李重祜,身病猝重,恐未能齋宿參祭矣。上命書之曰,右副承旨李重祜許遞,其代申暐除授,牌招察任,房次順房。出傳敎又命書之曰,近來耳目寥寥之中,持平尹光國,於上旬次對,旣無傳啓之事,而再次入侍,能盡所懷,可謂鐵中錚錚,勘律之或輕,擧措之不密,不過生疎之致,今聞處置遞差云,小者若此,況大者乎?且古則栢府下薇院,故帶推行公,此亦末世之謬習也。雖然旣示飭勵,其宜參酌其本,尹光國勿推勿遞,旣命置諸立科,牌招察任。出傳敎又書之曰,中官之不爲行公者,莫有甚於今,其中應行公而不爲行公者,下義禁府推考,過一朔後勘律。出傳敎諸臣以次退出。
上在昌慶宮。齋宿,常參以代理停,經筵停。
孝昭殿冬享大祭親傳香罷後,大殿,政院·玉堂·藥房口傳問安。答曰,知道。
沈墢達曰,大司憲元景淳,執義金元行,掌令南鶴宗·李養源在外,持平權相龍呈辭,尹光國牌不進。今日以監察茶時之意,敢達。令曰,知道。
以持平尹光國牌不進罷職傳旨,傳于李錫祥曰,只推,更爲牌招。
傳于李景祜曰,當親製莊陵祭文,摠管中編次人,入齋殿後待令。
傳于李錫祥曰,編次人入侍。
傳于李景祜曰,今月莊陵,旣已行祭,思陵不可闕然,當一體爲之。編次人,持莊陵祭文入侍,右相·禮判,同爲入侍。
獻納李命植達曰,臣疾病深痼,時輒昏窒,情勢危蹙,難冒榮塗。至於言議之委靡,不合於臺閣之任,故關西竣試之後,亦不敢爲復命之計。陳書見阻,一味悚縮,月前大朝次對,不知變動,再召之下,荐犯違慢之科,畢竟不敍之罰,獨勘於長官,則未免倖逭之歸,罷職之請,至發於大僚,則便同已遞之官。僚臺旣以引避見遞,而臣則病勢適苦,連違召命,致勤嚴敎,今姑來避,所失尤大,何可一刻仍冒於臺次乎?請令遞斥臣職。令曰,勿辭。
成天柱達曰,獻納李命植,再達煩瀆,退待物論矣。令曰,知道。
持平尹光國達曰,獻納李命植,以臣疾病深痼,時輒昏窒,情勢危蹙,難冒榮塗,至於言議之委靡,不合於臺閣之任,故關西竣試之後,不敢爲復命之計,陳書見阻,一味悚縮,月前大朝次對,不知變動,再召之下,荐犯違慢之科,畢竟不敍之罰,獨勘於長官,則未免倖逭之歸,罷職之請,至發於大僚,則便同已遞之官,僚臺旣以引避見遞,而臣則病勢適苦,連違召命,致勤嚴敎,今姑來避,所失尤大,何可一刻仍冒於臺次乎?引嫌而退,不參次對,,大臣請罷,揆以臺體,不可仍在,請獻納李命植遞差。令曰,依達。
戊寅十月初七日辰時,上御涵仁亭。孝昭殿冬享大祭親傳香入侍時,行都承旨黃景源,左承旨洪樂性,右副承旨成天柱,同副承旨李錫祥,假注書張達星·朴相老,記事官鄭昌順·柳敍五,以次侍立階下訖。上親傳香訖,步下板位祗迎訖。上曰,承旨讀祭報府。景源讀奏訖,進奏曰,右承旨兪彦民,身病猝重,末由入參,左副承旨申暐,方在外云矣。上曰,六曹參議中,能有齋宿人乎?外任遞來,又有誰人乎?景源曰,兵曹參議李景祜,方入直齋宿矣。天柱曰,前監司沈墢遞來,而方在罷職中矣。上命承旨書之曰,右承旨兪彦民許遞,參議李景祜,前監司沈墢敍用,竝承旨除授,牌招察任。出傳敎上曰,兵判·禮判·編次人,同爲入侍。出榻敎上曰,孝昭殿·徽寧殿大祭所,都承旨進往,宗廟大祭所,左承旨進往,摘奸後入侍以奏。出榻敎上仍具布裹翼善冠·視事服,步出賓陽門,詣明政殿月臺,乘輿詣齋室,降輿入齋室。諸臣遂退出。
戊寅十月初七日巳時,上御齋室。禮判·兵判·編次人,同爲入侍時,行禮曹判書洪象漢,兵曹判書申晦,編次人蔡濟恭,右副承旨成天柱,假注書朴相老,記事官鄭昌順·柳敍五,以次進伏訖。上曰,兵判入侍,意有所在。命書之曰,寫字官洪聖源,非徒有勞於國役,刊進四書,渠皆書之,頃者御製懸板與序文,亦書之,而今番御製模寫,所重在焉,令該曹,邊將待窠調用。出傳敎上曰,予在潛邸時,聞閭巷人洪瑞泰能詩之名,欲一召見,使之賦詩,而更思之,王子與外人交通,終涉未安,故有意未果,此亦予之謹愼守拙之一事也。其文集行于世乎?天柱曰,名以柳下集,行于世久矣。上命注書,持入柳下集。相老趨出持入,承旨上之。天柱曰,先朝御詩懸板,有看役事矣。上曰,右副承旨留院,同副承旨入侍。相老趨出,召入李錫祥進伏。天柱先退。上曰,注書張達星入侍。相老趨出,召入達星進伏。上曰,六臣三相諡號,雖命以勿用愍字,至於忠字,用之無妨乎?汝往問議三大臣以來,可也。達星退出。上曰,端宗大王誌狀入之。相老趨出持入,承旨上之。象漢曰,近聞全州慶基殿所在竹林多枯傷,而道臣不敢任自斫去云。使之斫去枯竹,培養新笋,何如?上曰,依爲之。出擧條象漢曰,各陵香祝,皆奉安於香大廳,而獨靖陵,不爲奉安於香大廳,丙戌年間,參奉成至和,私建一間屋於齋室後階上,奉安香祝,旣是他陵所無,亦且傾圮云,撤毁,何如?上曰,依爲之。出擧條諸臣遂退出。
戊寅十月初七日午時,上御齋室。編次人入侍時,編次人蔡濟恭,同副承旨李錫祥,假注書朴相老,記事官鄭昌順·柳敍五,以次進伏訖。上曰,都承旨·左承旨,摘奸後入侍。出榻敎上曰,問議注書入侍。上曰,左副承旨沈墢留院。出榻敎相老趨出,與黃景源·洪樂性·張達星進伏。景源曰,孝昭殿·徽寧殿大祭所摘奸,則進排祭器·祭物,俱爲精潔矣。樂性曰,宗廟大祭所摘奸,則進排祭器祭物,俱爲精潔矣。上曰,都承旨·左承旨,先退。景源·樂性退出。達星曰,問議于大臣,則領議政兪拓基,以爲忠字當用之,左議政申晩以爲忠字,當用於六臣三相之諡矣。右議政李,以爲若不用忠字,則非賜諡之本意云矣。上曰,右相獻議,尤精且緊矣。諡用忠字,可矣。命承旨讀莊陵誌訖。上曰,先朝御詩,有縟儀追擧日,世廟德彌光之句,聖意卓越,含包不露,有歸美之意,再三奉玩,不勝欽歎。仍命承旨,呼寫莊陵攝行祭祭文訖,又命編次人讀奏訖,又命編次人略加釐正訖。諸臣,遂以次退出。
戊寅十月初七日申時,上御齋室。大臣·禮判·編次人,同爲入侍時,右議政李,行禮曹判書洪象漢,編次人蔡濟恭,同副承旨李錫祥,假注書朴相老,記事官鄭昌順·柳敍五,以次進伏訖。上曰,禮判但知莊陵而來,而旣祭於莊陵,則思陵當一體攝行祭,而一祭文,予將又製矣。曰,竝行攝行祭於兩陵,似合情禮矣。上曰,莊陵祭文,大臣亦覽之,不言之中自有意思,雖不渾然,亦欲無迹,此祭文中下語,必愼必敬,故予用慮頗苦矣。六臣祭文,館閣當製之,而字句間,必也難愼,俾無圭角可矣,使之聞知于弘文提學也。上命書之曰,莊陵旣行攝行祭,則思陵,當一體擧行,祭文製下,同日遣大臣行祭事,分付該曹。出傳敎又命承旨呼寫思陵攝行祭祭文訖,命編次人讀奏訖,略加釐正,命大臣同覽之。又命承旨,呼寫重回戊寅愴慕述懷御製訖,命編次人讀奏,略加釐正,又命大臣同覽之。象漢曰,莊陵路遠,自上尙未展謁,又逢今年,聖情愴感,至有攝行祭之擧,而臣意,則以此御製,懸板于莊陵香大廳,以志聖慕則似好矣。上曰,所陳甚好,當有處分。上曰,予於昔年,若逢端廟忌辰,則必行疎食,今年又將疎食三日,少伸感懷矣。大抵予於常時,不喜食肉,故疎食猶勝於常膳,而若見豆泡,則胃氣先惡,此必受病之本也。象漢曰,禮云是日不飮酒食肉而已矣,若行三日疎則太過矣。一日之疎,亦出於聖孝之卓越,而況三日乎?今人氣稟,擧皆不及古人,而殿下何不信其如此耶?何不顧聖體若此耶?曰,聖敎以三日行疏,爲無傷損,而出天聖孝,孰不感歎?然而昨今年聖情哀痛,雖不自顧,玉體已多傷於不知不覺之中矣。何不念及於此?下情切迫憂悶,何可盡達?上曰,從當言之,姑止之。諸臣遂退出。
上在昌慶宮。常參以代理停,爲晝講。
孝昭殿冬享大祭親祭,徽寧殿酌獻禮罷後,大殿,政院·玉堂·朝廷二品以上·六曹堂上·宗親,單子問安。答曰,罔極。知道。大殿,藥房口傳問安。答曰,罔極。知道。世子宮·嬪宮,政院·玉堂口傳問安。答曰,罔極。
李景祜達曰,明日常參,取稟。令曰,停。
又達曰,卽者弼善尹坊,以其親病,陳書徑出,原書以親祭正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
沈墢,以都摠府言啓曰,今日入直內三廳武兼禁軍及軍兵等,當爲中日習射,而孝昭殿冬享大祭親臨正日相値,不得爲之之意,敢啓。傳曰,知道。
又達曰,正言李迪輔,下諭後過限未上來,依定式遞差令旨及禁推徽旨,捧入之意,敢達。令曰,知道。
傳于李景祜曰,中旬晝講,今日爲之,時刻午正三刻擧行。
又傳于李景祜曰,副校理李厚達,只推,更爲牌招,晝講,同爲入侍。
又傳于李景祜曰,副校理金敎材,只推,更爲牌招,晝講同爲入侍。
傳于沈墢曰,內入直內三廳武兼將官,明日武經殿講,時刻,以辰正三刻爲之,侍衛入直擧行,試官書入。
又傳于沈墢曰,武臣殿講時刻,卽爲書入。
備邊司薦望,以金聖應爲摠戎使。
傳于沈墢曰,摠戎使卽爲牌招,傳授密符。
傳于沈墢曰,六臣三相諡號外,其它諡號,卽令書入。
傳于李錫祥曰,明日政事爲之。
戊寅十月初八日四更一點,上詣孝昭殿。冬享大祭親祭入侍時,行都承旨黃景源,左承旨洪樂性,右承旨李景祜,右副承旨成天柱,同副承旨李錫祥,假注書張達星·朴相老,記事官鄭昌順·柳敍五,以次侍立。上具祭服,步出齋室,入詣板位行禮訖。上曰,此齋郞李厚達耶?登科久乎,又善文乎?象漢曰,登科已久,又聞善文,實才云矣。上曰,系出宗親,不問貴賤,皆可用之。象漢曰,故相臣李元翼,故判書李晬光,地處皆微矣。上曰,金枝玉葉,本無貴賤之別,惟在才不才如何耳。上步出詣齋室前。上曰,今見申思運,爲人精明,決非闒庸之比也。上曰,雖曰監正之孫,登科後勿論,卽古例也。仍命書之曰,奉命在外,受由儒臣,上來遲速,未可知,許遞,副司果李厚達校理除授,司果金敎材校理除授,牌招察任。出傳敎上還入齋室,改具布裹翼善冠·視事服,步出齋室,由徽寧殿北神門,入詣板位,行酌獻禮訖。上曰,亞獻官長溪君棅處,注書往問其儒川君,何不請諡,可也。相老,趨出還奏曰,長溪君棅,以爲先世皆不請諡,故未敢請諡云矣。上還御齋室。上曰,編次人具允明·蔡濟恭,同副承旨入侍。允明·濟恭·錫祥,進伏階上。上命允明,讀奏莊陵·思陵攝行祭祭文後,略加釐正訖。象漢曰,六臣三相,宣諡致祭,皆行於陵上行祭後,何如?上曰,依爲之。仍命書之曰,故領議政皇甫仁,故左議政金宗瑞,故右議政鄭苯家,遣禮官致祭,金宗瑞後,旣已錄用,皇甫仁·鄭苯後,勿論支嫡,令該曹,一體錄用,今者御製,令左承旨洪樂性精寫,以揭於莊陵齋室。出傳敎又命書之曰,噫,故宗臣儒川君之甲午年議藥時,功勞多矣。且昔年御詩中,旣稱其齋號,而尙無一諡,故心甚訝之,今日問之,以先代不爲請諡,不敢云。已有前例,不待諡狀,今日議諡時,一體擧行。出傳敎上步出北神門乘輿。上曰,監察朴聖浹入侍。聖浹趨入。上曰,汝是朴彭年之幾代孫乎?聖浹曰,九代孫矣。上曰,爲人有威力氣骨,可用人也。上由光政門,詣明政殿月臺降輿。上曰,李明煥·李彦衡,朝廷用之,惟恐不及,至於李厚達·李廷烈,終不進用,予實慨然。上步入賓陽門,還入大內。諸臣以次退出。
戊寅十月初八日午時,上御涵仁亭。晝講入侍時,同知事吳彦儒,特進官金相福,參贊官李景祜,侍讀官鄭光漢,檢討官金應淳,假注書張達星,記事官鄭昌順·柳敍五,武臣李明運,進伏訖。上讀大學前受音,自朱子序文,止右經一章。侍讀官鄭光漢,讀新受音,自傳之首章,止二章。上繼讀訖。光漢曰,顧諟之工,俱在於動靜之際,而惟靜時常加省察,使明命赫然,然後凡於動處,可以隨地發現矣。堯·湯·文王,是所謂性之者,豈有可以更加修明者,而惟其未嘗自足,故必欲明之不已,此所以爲聖人也。皆自明之自字,深有意義,自誠正而至平治,無不自身而始,上章所謂壹是皆以修身爲本者,正謂此也。伏願加意焉。上曰,所陳當留念矣。光漢曰,傳二章之首章言體,其次言用,又其次言功效,末章總以歸之於止善矣。先儒曰,苟字,是志意誠確,惟其確然有定,日新而不止,故終至於天命之維新,此等處,不可泛看也。上曰,所陳然矣,而至於作新民,亦在我矣。應淳曰,在我之敎誠好矣。此章全釋新民,而先言自新,結之以無所不用其極矣。至尊者君也,至微者民也,而其所以新之之道,必先自新而後,有以鼓舞而振作之效,此可見觀感之妙,而上下交修之義大矣。上曰,然矣。聖人過化存神之妙如此矣。光漢起伏曰,臣有區區愚見,敢此仰達矣。莊陵復位之年月重回,以興愴之聖心,至有遣大臣攝祭之命,而但陵寢,乃至敬之地,祀典,是最重之事,旣非時享,又非告由,則便是無時祭享,其在愼重之道,不可不博考典禮而行之矣。上曰,復位之後,事體甚重,儒臣之意,亦有見矣。入侍諸臣之意,何如?彦儒曰,儒臣所陳,深有意見,博詢行之,似好矣。相福曰,當考例而爲之矣。景祜曰,殿下之所欲行者乃義起也,儒臣之所欲守者乃典禮也,深思而務歸至當宜矣。上曰,下番之意,何如?應淳曰,臣則參聞於外,而別無他見矣。上曰,入侍注書,以此往問於在京時原任大臣,明日殿講時奏達,而忌辰旣在今朔,則祧位,雖不行祭,而趁此日攝行何如,竝爲問議而來也。上曰,特敎之下,其敢再違,分義道理,其涉寒心,違牌儒臣,竝只推,明朝更爲牌招察任。出傳敎諸臣退出。
上在昌慶宮。常參以代理停,經筵停。
李景祜達曰,明日常參,取稟。令曰,停。
又達曰,大司憲元景淳,執義金元行,掌令南鶴宗·李養源在外,持平權相龍·尹光國呈辭。今日以監察茶時之意,敢達。令曰,知道。
藥房副提調黃景源啓曰,伏未審日間,聖體調攝,若何?憊眩之候,寢膳之節,亦何如?日前下批,以備員後入侍爲敎,而劑入湯劑,已盡於昨日,本院之未得入診,亦至多日,臣卽與諸御醫入侍,詳察聖候,議定繼進當否爲宜,臣不任區區憂慮,敢來問安,竝此仰稟。傳曰,知道。氣則一樣,湯劑五貼劑入,依下敎備員後入侍,宜矣。
李景祜,以內醫院官員,以副提調意達曰,頃日本院啓辭下批,有備員後入侍之敎,而都提調在外,提調以身病不爲進參,提調趙榮國,卽爲牌招,何如?令曰,依。
沈墢啓曰,臣依聖敎,今日進詣于仁政殿月臺,入直禁軍等戎器服色,點考,則竝皆無頉,仍以傳敎勞問,則俱皆好在云矣。敢啓。傳曰,知道。
傳于沈墢曰,點下承旨只入侍。
李景祜達曰,假注書朴相老,身病猝重,勢難察任,今姑改差,何如?令曰,依。
成天柱,以侍講院言達曰,本院上番,連日姑降入直,事甚未安,司書李敬玉,由限已過,卽爲牌招入直,何如?令曰,依。
又以吏曹言啓曰,本曹正郞崔台衡,呈狀內,身病甚重,勢難察任云,依例改差,何如?傳曰,允。
又以備邊司言啓曰,日昨筵中,因開城留守金致仁所啓,本府勅需,蕩然無遺,一勅所用,將爲一萬五千兩,年年例用於開市者,亦將爲三千兩,而見今簿在之錢,無非鬼錄難捧,前頭若有勅奇,則勢須請得於朝家,而從前臨急請得,多有窘速糜費之患,毋寧早爲區劃,從長措辦,請得之後,久不支勅,則亦當年年取殖,將爲累勅之需,摠廳鑄錢,已充本錢,而停役,若自本府,限數朔繼鑄,則不無些少之益事爲請,而有竝令備局,一體稟處之命矣。本府,以舊都關防重地,其所經用,若是苟艱,勅需之蕩然,尤非細慮,勅奇如或不意出來,則其爲罔措,勢所必至,不可〈不〉趁此區劃,平安監營錢一萬兩,木五十同,海西詳定米一千五百石,特爲劃給事,該廳及兩道道臣處,卽爲分付,而朝家之所以軫念區劃,若是至矣,而守臣苟或視若尋常,不爲致察,未久逋欠,每煩請得,則不但事體之未安,實爲難繼之道,今此劃給米木錢,如例生殖,毋犯元數,則不出五六年,當爲累勅之需,另加嚴飭,生殖數爻,每歲之末,成冊開錄,牒報本司,摠廳之前後所鑄,不爲不多,則一向設爐,或鑄或停,實不無弊端,卽令停止,使本府繼鑄,而勿移處所,從便爲之之意,一體分付,何如?傳曰,允。
又以吏曹言達曰,吏曹佐郞李徽中呈狀內,身病猝重,勢難察任云,依例改差,何如?令曰,依。
又以吏曹言達曰,軍資正安正仁呈狀內,身病甚重,勢難察任云,依例改差,何如?令曰,依。
又以兵曹言達曰,忠壯衛將申世杓,重得輪疾,差復無期,呈狀乞遞,宿衛輪番之任,不可暫曠,今姑改差,何如?令曰,依。
又以兵曹言達曰,卽接部將廳牒報,則部將朴熙輔,因一微事,詬辱廳中,擧皆羞與爲伍,以致齊報,如此之人,不可置之於衣冠之列,汰去,何如?令曰,依。
沈墢,以兵曹言達曰,去秋三朔能麼兒試講時,都摠府都事徐弘遠,宣傳官李文爕等,二次病不進,殊無申飭勸課之意,竝依例推考,何如?令曰,依。
又以奉常寺官員,以都提調·提調意言啓曰,東藉親耕田所種皮稷打作,則所出四石十二斗,小豆打作,則所出一石八斗,稻打作,則所出一石五斗之意,敢啓。傳曰,知道。
傳于成天柱曰,承旨來詣于集賢門。
有政。吏批,判書李宗白,參判沈星鎭進,參議韓光會試官進,右承旨李景祜進。兵批,判書申晦試官進,參判具允明入直進,參議未差,參知李泰和病,右承旨李景祜進。以李海重爲獻納,洪應輔爲正言,洪名漢爲兵曹參議,李廷烈爲佐郞,金尙默爲龍宮縣監,朴光胄爲英陵參奉,沈定鎭爲寧陵參奉,洪敍箕爲判校,徐命天爲檢詳,護軍尹莘興今加嘉善,副司直李重祜·申暐·兪彦民·李海重·嚴璘·李命植,同知單鄭斗三。
左議政申晩箚曰,伏以臣,一疾支離,已跨兩朔,輾轉沈頓,無望起動,前後陪祭之班,賓廳之會,俱未得自力進參,廢禮虧分,罪合萬死。仍念臣狗馬之疾,已來十數年,膏肓之疾,少失將攝,輒復發作,通計一歲,强半是病,藥餌爲命,居常懍綴,不敢以恒人自居,秋間添痛之後,連値朝家多事,不待蘇完,强策奔走,而長在呻痛之中,此實人所共見而憫念者也。近當寒暖交節之際,諸症大段添劇,當其癖氣之上衝,有似衆刃之交攢,胸脅如刺,頃刻難忍,幾至昏窒,不省四到,急灌藥物,僅得回蘇,多般調治,已浹兩旬,急勢雖幸少減,餘症尙爾彌苦,六七日勺水不下之餘,眞元大脫,方此宛轉叫楚,房闥之間,亦不得蠢動,而又自數日前,素患背部痰核,乘時肆毒,其大幾倍於前,四旁隨而浮高,晝夜刺痛,寢食殆廢,分野旣重,痰汁成濃,雜試藥焫,幸得自潰,而濃血連注,症形非細,醫言痰腫未易完合,眞氣滲洩,將有難言之慮,臣積勞之餘,遘此危疾,元氣不能與病相敵,見方㱡㱡床席,生意都盡,雖使多費調息,得尋生路,旬月之內,萬無差安復起之勢,顧臣所忝之地,卽是百責所萃,而一任관曠,便作養病之坊,臣心之悚懍靡安,當復如何?臣雖愚迷,豈不知此非言病之時,而臣若不早自陳露,徒貽重務之叢脞,則顧其尸位妨賢之罪,臣將益無所逃矣。敢以賤疾,冒瀆崇聽,極知其萬萬兢惶,而疾痛之急,不得不仰籲於天地父母之前,伏乞聖慈,俯賜矜諒,亟許鐫免臣職,仍治臣闕禮之罪,俾得安意調將,以昭法紀,以安微分,千萬至祝。取進止。批答在筵說
判府事金尙魯疏曰,伏以臣病伏田里,死與爲隣,帶保護之銜而曠保護之責者,居然爲三十餘日矣。一日未卸,增臣一日之罪,二日未卸,增臣二日之罪,分蔑職廢,夙宵悚懍。昨接內局所報,有備員後入侍之敎,臣於是乎皇隕悶阸,一倍罔措,卽欲不計死生,顚倒入城,而所患臂病,已成兩歲痼疾,遇凉而加,乘寒而劇,今則左右俱痛,日夜叫楚,不忍少須臾堪耐,襍試鍼焫,了無分寸效,巾櫛衣帶之節,一切須人,委臥牀簀,恰似僵屍貌樣,臣之此病,旣非時日所可見減,而以此症形,以此神息,雖一息之地,力疾强動,有不可得,鳴呼,此何人哉?臣自被向來恩諭,寤寐感泣,欲報罔極,況逖違耿光,積有日月,犬馬微誠,不勝戀結,而伏枕殘喘,朝天無望,辜恩慢命,臣實死罪。伏願天地父母,愍然垂惻,先遞臣內局兼任,毋俾久曠,仍命嚴勘臣罪,以昭法紀,萬萬大幸。批答在筵說
戊寅十月初九日辰時,上御涵仁亭內。入直武臣殿講入侍時,左副承旨沈墢,假注書張達星·朴相老,記事官鄭昌順·柳敍五,考官右議政李,兵曹判書申晦,禁衛大將具善復,吏曹參議韓光會,行護軍趙濟泰,校理鄭光漢,修撰金應淳,以次進伏訖。曰,風寒如此,聖體若何?上曰,一樣。曰,茶飮進御乎?上曰,連進。上曰,注書,呼名講官,以次進來,考官抽栍,兩注書,收栍告栍,竝爲之可也。具宅柱,讀孫武子自全旅,止次之,略。田光洙,讀孫武子自銳卒,止勿攻,粗。洪相宇,讀孫武子自凡軍必知,止數守之,粗。柳大源,讀三略自將謀泄則,止軍必敗,粗。金泰身,讀孫武子自千里饋糧,止擧矣,略。朴載大,讀孫武子自法者曲制,止主用也,略。李漢翼,讀三略,自夫用兵之要,止敵國削,通。洪弼涵,讀六韜自武王曰若已,止將可走,粗。上曰,臨講時據膝而坐,當該講官推考,講官未對之前,先言文義,當該試官,推考,可也。出擧條上曰,少退。諸臣少退更入。上曰,問議注書奏之。達星曰,領議政兪拓基,以爲儒臣所陳,極有意見,祀典至重,時享告由外,則便是非時祭享矣,莊陵追復年月,重廻聖心,興愴而有此擧也,而然欲伸追慕,猶可爲少事,而陵寢至敬之地,非時攝享,終涉未安矣。神德王后追復,在於顯廟己酉,而當宁己酉,亦無攝行之事矣。凡祀典,非有經禮與國朝前例可據,則實爲未安,至於忌辰兼行,尤有未安,祧遷各陵,旣無祭享,則又安可因此復行耶?攝享命下之後,欲以文字,妄陳愚見,而仍病未果,下詢適及,敢此仰達云矣。左議政申晩,以爲陵寢祀典,事體至重,今於俯詢之後,以臣謏淺之見,固不合於臆對,而第今年卽莊陵復位之周歲,而月日重廻,聖心以愴慕之意,至有遣大臣攝祭之命,無時行祭,雖曰,禮無所據,而其在緣情之義,恐不至於大違禮意,至若忌辰日兼行一節,祧遷各陵,例不行忌辰祭,則今乃因此而行不當行之祭,似未免未安云矣。右議政李,以爲儒臣意見好矣,而只此意見而已,則當日命書傳敎之時,臣何以無一言耶?追復歲月重廻,聖心愴慕,有此攝享之命矣。臣則不知其不可爲矣云矣。領府事李宗城,以爲儒臣所陳,儘有意見,而今此遣大臣攝享之敎,蓋由於先朝追崇之歲月,重廻於今年耳,聖意所發,寔出於愴慕,則時日前後,不必歸重,若因忌辰,而兼伸追慕之懷,則允合情禮云矣。判府事李天輔,以爲病伏城外,惶蹙之中,以莫重典禮下詢,而不敢以無故大臣自處,不敢獻議云矣。領敦寧趙載浩,以爲偶得失睡之病,近添寒感,精神昏昏,不得獻議云矣。奉朝賀金在魯,以爲自經風症,五朔危篤,一息僅延,而精神言語,凡百全無生人貌樣,不得獻議云矣。上曰,諸大臣,各自不同,將何以爲之?上曰,禮判入侍。出榻敎上曰,諸臣少退。少退更入。墢曰,禮判入侍命下,而以康陵奉審事,今曉出去云矣。上曰,兪白慶愚,讀司馬法,自古之敎民必立,止不相陵,通。閔愿,讀司馬法,自居國惠以信,止以敏,略。金天澤,讀三略,自軍讖曰軍以,止敵國畏,粗。朴信熙,讀三略,自夫以義誅不義,止其克必矣,粗。楊宗潤,讀三略,自夫運糧千里,止是謂必潰,粗。李亨運,讀三略,自枝葉强大,止國受其敗,粗。特敎,不。尹弘燁,讀三略,自軍讖曰世世,止國姦,粗。康宙,讀司馬法,自利地〈止〉守隘險阻,略。李完基,讀三略,自英雄者,止無怨,粗。方處義,讀孫武子,自令素行,止相得也,略。上曰,諸臣少退。少退更入。朴秀翼,讀三略,自王者制人,止美而無害,略。朴希胤,讀三略,自軍讖曰能柔能剛,止其國必亡,純通。孫大亨,讀三略,自封之於朝,止以悅其心,純不。鄭履曾,讀李衛公靖曰臣以正兵,粗。趙觀國,讀三略,自軍讖曰吏多,止受其害,純不。尹弼德,讀六韜,自曠野草中,止遮走北,通。羅潤祿,讀三略,自故良將之,止可全,略。李奎章,讀李衛公,自太宗曰司馬法,止攻守一道乎,通。金光玉,讀三略,自下下者,止牧之,純不。權翰,讀孫武子,自故經之,止其情,略。朴奎煥,讀三略,自軍讖曰侫臣,止禍殃,不。墢曰,講官鄭履曾,臨文不讀,先有奏語,莫重殿講之時,敢用科場例套,殊涉猥屑,推考,何如?上曰,依爲之。出擧條上命注書,卽席書榜目以進。相老書進訖。上命書之曰,今日此擧,意蓋深矣。居首守門將朴希胤,以畿甸之人,能誦能對,此正瘠土之民嚮義者,特爲陞六,居不中二人,卽遐方武弁,一人卽禁旅例陞,一人初非被選者,今番竝分揀,部將李亨運,以京武,不爲讀書自露,此等之人,若不申飭,豈試講之意哉?禁推,一依頃者漢學例,三略畢誦後,草記放送。出傳敎曰,領·左相病俱不輕,誠甚悶矣。上命書之曰,領·左相家,遣御醫看病。出傳敎。上曰,李厚達·金敎材,承牌乎?墢曰,金敎材,以實病不進,李厚達撕捱不進云矣。上命書之曰,副校理金敎材,其果實恙云,許遞,其代以副司果李命植除授,牌招察任。出傳敎又命書之曰,李厚達,特敎之下,又爲違牌,分義事體,俱涉寒心,只推,更爲牌招,其若違牌,政院勿爲呼望。出傳敎上曰,李厚達,則在渠之道,似當違牌矣。仍命書之曰,花山府院君墓石封築,下敎已久,而今聞大臣所奏,尙未擧行云,況此歲乎?分付本道,卽爲擧行,使之狀聞。其長孫亦有成命,而猶不擧行,豈踰此月,不待都政,卽爲錄用事分付。出傳敎又命書之曰,頃者懿昭墓守衛官一人特除,一人擇差,而其時下敎,以植木勤慢,爲殿最,以他歧居下,俱爲差代,心常訝之,欲下敎而未果,今日繖扇忠衛中一人,卽其時特除者,因此乃覺頃於陵參奉,已驗矣,多植之際,守護軍,豈無怨,禁伐之際,都城咫尺之地,其所謗言,必至之勢,若或有此弊,則植木申飭之意焉在?前守衛官二人,令該府拿問,供辭,登對以奏。出傳敎上曰,政府諡坐,明日爲之,再明日政事爲之。出榻敎晦曰,堂上武弁之沈滯,未有甚於近來,前後筵中,累承振淹滯之聖敎,而窠闕甚窄,疎通無路,臣不勝惶悶,臣意,則諸道中軍勿用,道臣自辟,一依西北例,自本曹,擬望差出,以爲一分收檢之地爲宜,諸大臣之意,亦以爲好,故敢此仰達。上曰,依爲之。出擧條晦曰,邊地守令準瓜事,纔有定式矣。其中若有可合陞擬者,則雖未準朔,似不可一例論之,何以爲之乎?上曰,此則勿拘,可也。出擧條晦曰,頃日筵中大臣,以新差營將,限十五朔勿遷事,已爲定奪,而至於舊堂上之爲營將者,未有朔數定限,一番稟定,然後可以擧行矣。若以十朔爲限,則似好,故敢達。曰,數遞可悶,臣則以十朔爲宜矣。上曰,依爲之。出擧條善復曰,臣待罪將任,已周年矣。各道上番軍馬,間多孱劣,連爲關飭,而今番湖西上番軍,有代番上來者二名,宿衛正軍之代送,於軍制,萬萬驚駭,該邑守令請拿,監點虞候請罷,兵使請推,草記蒙允矣。大抵近來,各道各邑,初不以有根着壯實者,抄擇充定,帥臣常時不爲嚴飭,巡歷時,亦不親自點視,致有此疎虞之弊,此後,若有上番軍馬疲殘之事,則該道帥臣與守令,各別重繩事,定式施行,出擧條申飭,何如?上曰,忠淸兵使不可推考而止,拿問處之,可也。出擧條上曰,大臣·備堂·儒臣·編次人,留爲入侍,其餘退出。上曰,問議注書,留爲入侍,廳注書退出,可也。諸臣遂退出。
戊寅十月初九日酉時,上御涵仁亭,武臣殿講罷後,右相·備堂·編次人·儒臣,仍留入侍時,右議政李,兵曹判書申晦,行司直具善復,編次人具允明,左副承旨沈墢,校理鄭光漢,修撰金應淳,假注書張達星,記事官鄭昌順·柳敍五,仍留侍伏。上曰,右相進前。進伏。上曰,有可憫事矣。以莊陵攝享事,儒臣有所陳達,其言有意見,故命注書問議于諸大臣,領相,則以爲未安,而忌辰兼行,尤爲未安,左相則與卿議同,而忌辰兼行,亦云未安,領府事,則以爲兼行似好云,其議各自不同,此事則不可不執兩端,而用其中矣。取一邊之言,則舍一邊之言矣,取舍難定矣。曰,儒臣意見誠好,而只此意見而已,無他好道理矣。臣意則聖心旣愴慕而爲之,則不知其不可爲矣。上曰,兵判之意,何如?晦曰,臣在外聞大臣之議不同矣。禮云有事則告,追復歲月重廻,而聖心愴慕,有此攝享,則亦可爲有事告之例矣。上曰,禁將言之。善復起伏曰,小臣武臣也,莫重典禮,安敢容議耶?上曰,百官獻議時,亦可以武臣而不爲乎?善復曰,小臣別無所見,而兵判所引有事告之例,似是矣。上曰,承旨言之。墢曰,祀典重大,臣意以爲難行矣。上曰,上番又陳所見,可也。光漢曰,臣亦非不仰認興愴之聖心,而惟是無於禮者,故必欲博採衆議,務歸至當之地,而如臣愚滯之見,終不得其好樣道理矣。上曰,下番言之。應淳曰,臣意則與上番同,而昨伏聞聖敎中,陵行時,傍陵則有遣大臣攝行之規,然則攝行亦有例,而莫重祀典,不敢遽然質言矣。上曰,昨日儒臣所陳,則乃愼重之意也。予若答以成命旣下,勿生異議,則似不至於爭執,而心旣是之,强抑行之,非暮年誠實底道理,故使注書問議而來矣。領相所議,則比儒臣尤重矣。己酉故事,則與今日事有間矣。上曰,有一事矣。禮判新爲奉審而來,若强求執頉,以爲告由之端,則必得之,而事先之道,不可回互不誠矣。陵上曲墻及丁字閣梁上塗灰簾席等凡節,今欲一新重修,以伸追慕之忱,則豈不光明正大耶?諸臣之意,何如?曰,臣方欲以此意仰陳,而聖敎先下矣。晦曰,去戊寅封陵,今戊寅重修,誠好矣。上曰,今則事面圓矣,儒臣之意,今則,何如?光漢曰,禮官,旣無執頉,而特命一新修改,律之以禮意,似難免牽合之嫌,而今則是告由祭祀典,則有名矣。應淳曰,非必爲別行祭也,修改則似不可已矣。上曰,予若欲陵行,則軍兵之弊不難矣,而昔年每誦寧越,又累累有何日渡萬歲橋之敎而終不果矣。上曰,承旨書之。噫,莫追仙馭,逢此莊陵追復之歲,一倍追慕,愴懷冞切,故有下敎者,而適値大享,心神索莫,有遺大者,噫,今逢此歲,無他繼先志伸微忱之道,莊陵·思陵,陵上凡節丁字閣樑上塗灰,內外簾閣內與榻上下鋪陳,一新重修,丹靑可以修改處,一體擧行,少伸此忱,最初遣大臣攝行祭事,儒臣所奏,誠有意見,故令注書,問議諸大臣矣。獻議其雖參差,今則自有重修告祭。仍令大臣攝行,莊陵右相,思陵左相,進去日子,不卜日,以二十八日擧行。出傳敎諸臣退出。
戊寅十月初九日夜三更三點,上御恭默閤。承旨入侍時,右副承旨成天柱,假注書朴相老,記事官鄭昌順·柳敍五,以次進伏訖。上曰,承旨伴直誰也?天柱曰,沈墢矣。上曰,終日酬應,夜又呼寫大臣箚批,而中官輩不能書,故召承宣耳。上曰,趙榮國,今日出牌乎?天柱曰,聞方入城而違牌矣。上曰,左相箚批,先書之。仍命書之曰,省箚具悉卿懇。頃聞右相所奏,爲卿悶焉,今覽卿章,尙不快瘳,其所未參,何傷之有?今則攝行祭獻官命下,卿須益加善攝,俟間造朝,庸副予意。仍傳曰,遣史官傳諭。出傳敎又命書之曰,噫,卿幾月引入,艱辛敦勉,因恒日誠信之未孚,使卿一朝免相,豈卿之過?寔由誠淺。然昔年觀之,雖大臣,因下敎不敢過爲撕捱,予見熟矣。旣由苦心,亦已敦勉,而尙處郊外,入來漠然,恒日誠信,其能相孚,豈乎至此?尤切恧焉。卿須體古人之義,顧小子之心,安心卽爲入城事,遣史官,傳諭于李判府事。出傳敎又命書判府事金尙魯箚批曰,省疏具悉卿懇。噫,頃者處分,由予苦心,旣諭於敦勉之中,幾年焦心,棲遑近郊,此由予而然,其於一事,批旨難諭,待卿入來,其欲面諭心腹,而卿之惶蹙,於此一倍云。噫,其所下敎,玉成于卿,亦無深意,又量事勢,旣諭之後,予旣無芥滯,卿何以撕捱?氣猶若此,誠是料外,而冬節已報,衰苶轉甚,尙今支撑,其功湯劑也。以卿恒日之心,復兼藥院,此時豈忍在外?予雖衰矣,言則宜踐,卿入來之前,決無許診之理,卿須體君臣之大義,顧小子之自恧,安心勿復過辭,卽日入來,庸副企望。仍傳曰,遣史官傳諭。出傳敎又命書之曰,古人云疑之勿任,任之勿疑,予於重臣,旣無其疑,其何自阻,況任之久矣,膚讒何售,幾年盡心國事,今處江郊,中夜思之,旣諭相臣,噫,日益衰耗,連服蔘劑之君,若是興思,徒守撕捱,其無轉動,於分義何,於事體何?且於誌狀有問者,工曹判書洪啓禧,其令卽爲入來。出傳敎又命書之曰,內局提調趙榮國,往事今若浮雲,其於內局,業已行公,其復此任,抑何撕捱?事體不然,臣分若此,今日違牌,其涉寒心,於診筵,雖待都提擧,其於藥院,只令副提調問候,於心便乎否乎?非調和御藥於白首衰耗君之道理,從重推考,其令卽爲行公。出傳敎又命書之曰,望祭與酌獻禮,依朔祭例擧行事,分付儀曹。出傳敎承史遂退出。
上在昌慶宮。常參以代理停,經筵停。
李景祜達曰,明日常參,取稟。令曰,停。
沈墢啓曰,校理李厚達,昨日特敎牌招之下,累度催促,而終不入肅,其在事體,誠極未安,從重推考警責,何如?傳曰,允。
以副校理李命植,牌不進罷職傳旨,傳于沈墢曰,只推,更爲牌招。令于沈墢曰,大臣·備局堂上引接。沈墢,以都摠府言達曰,副摠管金器大,以同知義禁府事,本府坐起晝仕出去之意,敢達。令曰,知道。
沈墢啓曰,卽者中樞府錄事來言,判府事李天輔,自新村,承命入城,而病勢苦劇,直歸私次,姑爲調攝,待少間肅謝云,係是大臣去就,敢啓。傳曰,知道。
沈墢達曰,卽者中樞府錄事來言,判府事李天輔,自新村,承命入城,而病勢苦劇,直歸私次,姑爲調攝,待少間肅謝云,係是大臣去就,敢啓。傳曰,知道。
假注書朴相老改差,代以金尙集,爲假注書。
以副校理李命植牌不進罷職傳旨,傳于沈墢曰,只推,更爲牌招。
李景祜,以吏曹言啓曰,今日本曹開坼坐起時,考見諸道褒貶,則鳳山郡守金養義,以莫曰吾能,益加自勉爲目,則宜置中考,而置諸上考,新昌縣監李彦煥,以事多失宜爲目,則〈稷〉山縣監李浚,以嬖謗宜察爲目,則竝宜置下考,而置諸中考,殊無嚴明殿最之意,當該道臣,推考警責,三邑守令,罷黜,何如?傳曰,允。
又以吏曹言啓曰,曹所屬司饔院宗簿寺官員,今戊寅年春夏等褒貶,當爲等第,而因本司提調有故,不得磨勘之意,敢啓。傳曰,知道。
又以吏曹言啓曰,大興郡守李煒,以六年窠守令,三次居中,中間一中,雖因赦令蕩滌,其不治可知,依例罷黜,何如?傳曰,允。又以吏曹言達曰,成均館典籍李東泰呈狀內,身病甚重,勢難察任云,依例改差,何如?令曰,依。沈墢,以兵曹言啓曰,今十月十一日,武臣賓廳武經講書日次,而中日相値,不得爲之之意,敢啓。傳曰,知道。
李景祜,以禮曹言達曰,臣象漢,以靖陵陵上石物塗灰事,祗詣陵所,則禁漏官,終不待令,事過之後,始爲來到,諉以任官之不卽通知,事之駭然,莫此爲甚,當該禁漏官及任官,竝令攸司,從重科治,以懲日後,何如?令曰,依。
同敦寧南有容書曰,伏以日月流邁,冬序奄屆,伏惟大小朝撫時攀慕,孝思罔極,下情不勝悲係之忱,臣於月前,伏蒙邸下體下之仁,特許由暇,俾省老母,相聚於千里嶺徼之外,少伸隔年戀慕之情,恩浹骨肉,感祝何極,臣之情私,不忍旋卽離捨,而此時淹別,亦有所不敢任情者,爲趁今朔大享,纔已來伏城裏,而所帶敦府職名,迄未見解,連値淸齋,登章無路,臣於是職,旣無親議之可引,則在例自應得遞,頃日上書中,猥陳此意,而未蒙兪音矣。玆敢不避煩瀆,申控前懇,乞命有司,卽行鐫改,不勝幸甚。答曰,覽書具悉。書辭,令該曹,考例稟處。
京畿監司趙暾書曰,伏以臣於前月,以陵園奉審及農形看審事,辭陛發巡矣。路中伏聞以兩邑民人犯禁,有越俸嚴命,守令,則至於拿遞,臣誠驚惶震惕,罔知攸措。噫,今此禁令,至爲嚴重,則凡在有司之臣,孰敢不仰體聖意,至誠曉諭,申明嚴飭,而畿甸之間,乃有此犯科,論其不善申禁之罪,則臣實爲首,而遞職之罰,只及守宰,臣獨倖免,聖世刑賞之苟艱,寧容若是哉?臣卽宜撤巡縮伏,仰請同罪,而奉審體重,不敢中止,戴罪行公,今始竣事,而晏然復命,分義惶懼,敢陳短章,略暴微懇,伏乞离明,亟賜遞罷,以嚴公法,以安私分,千萬幸甚。答曰,覽書具悉。卿其勿辭察任。
戊寅十月初十日巳時,王世子,坐德成閤,大臣·備局堂上,引接入對時,右議政李,知事李益炡,左參贊洪鳳漢,司直金漢喆·金相福,行大司成金陽澤,左副承旨沈墢,持平權相龍,校理鄭光漢,假注書朴相老,事變假注書文始龍,記注官鄭晩淳,記事官柳敍五,以次進伏訖。曰,數日風寒,睿候若何?令曰,一樣。曰,感氣差勝乎?令曰,彌留不差。曰,下情誠爲悶慮,伏乞時召醫官診候,各別調治矣。令曰,依。曰,此黃海監司趙明鼎狀達也。以爲今年木花失稔,便成赤地,許多價布,無以責納,各軍門各衙門諸色價布,限明秋特許純錢上納事,請令廟堂稟處矣。綿農失稔之時,道臣或有此請,而廟堂,參酌京外事勢,每以錢布參半回奏矣。今亦以參半,分付擧行,何如?令曰,依爲之。曰,狀中,又以限明秋上納爲請,而此則當置之矣。令曰,依爲之。出擧條相龍曰,請瑞虎等兩賊孥籍,亟令王府擧行。令曰,勿煩。又曰,請其時干連人英梅,更令鞫廳,嚴刑鞫問,期於得情。令曰,勿煩。又曰,請尹宅履·德喜等,更令王府拿鞫嚴訊,以正王法。令曰,勿煩。又曰,請徒配罪人鼎九,亟令王府,依律正刑。令曰,勿煩。又曰,請還收罪人桂永放送之令,亟令攸司,依律處斷。令曰,勿煩。又曰,請罪人彦杓·陽祚等,仰稟大朝,更加嚴鞫得情。令曰,勿煩。又曰,請稟于大朝,潤·東夏,竝施應行之律。令曰,勿煩。又曰,請稟于大朝,還收柱泰·昌翼,酌處之命,更加嚴鞫得情,依律處斷。令曰,勿煩。又曰,請定配罪人孝曾·孝順,稟于大朝,亟令王府,更加嚴鞫得情。令曰,勿煩。又曰,請稟于大朝,還收崔守仁定配之命,更加嚴訊,期於得情。令曰,勿煩。又曰,請仰稟于大朝,爟·爣,諸子,竝令絶島移配。令曰,勿煩。又曰,請東星亟施孥籍之律。令曰,勿煩。又曰,請緣坐罪人杭,稟于大朝,亟施孥籍之典。令曰,勿煩。又曰,請徑斃罪人尙轇,稟于大朝,亟行追施之律。令曰,勿煩。又曰,請逆賊時澤應坐者,稟于大朝,竝施一律。令曰,勿煩。又曰,請稟于大朝,逆慬,以大逆律施行。令曰,勿煩。又曰,請還收罪人應昌酌處之令,依律處斷。令曰,勿煩。又曰,請稟于大朝,還收減等罪人柳東垣·尹光纘·吳命佑·吳重觀·趙載敏·李聖望,放送之命,依本律還令仍前定配。令曰,勿煩。措辭竝見上又曰,新除授司諫院獻納李海重,時在京畿高陽地,正言李亨逵,時在衿川地,正言洪應輔,時在忠淸道忠州地,請竝斯速乘馹上來事,下諭。令曰,依達。諸臣遂以次退出。
上在昌慶宮。常參以代理停,經筵停。
沈墢達曰,大司憲元景淳,執義金元行,掌令南鶴宗·李養源,在外,持平權相龍·尹光國呈辭。今日以監察茶時之意,敢達。令曰,知道。
李景祜達曰,檢閱柳敍五,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
沈墢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪樂性達曰,同副承旨李錫祥,今日不爲仕進,卽爲牌招,何如?令曰,依。
傳于李景祜曰,入直編次人,來詣于集賢門。
洪樂性啓曰,判義禁李益炡,依下敎持金嗣容·張錫柱,供辭來待矣。傳曰,入侍。
有政。吏曹判書李宗白式暇,參判沈星鎭病,參議韓光會進,左副承旨沈墢進,吏批啓曰,判書李宗白式暇,參判沈星鎭病不來,小臣獨政未安,何以爲之?敢稟。傳曰,只出緊任。以李仁培爲吏曹正郞,李宅鎭爲吏曹佐郞,趙載履爲高山縣監,徐命天爲舍人,兼春秋二單,徐有良·沈國賢。兵批,判書申晦病,參判具允明病,參議洪名漢未肅拜,參知李泰和進,左副承旨沈墢進。副司直金敎材,副司果李迪輔,同知單申瑞羽。
李景祜,以禮曹言啓曰,卽接章陵參奉所報,則近來虎患特甚,本陵紅箭門至近之地,有守護軍囕殺之患云。陵內虎患,若是狼藉,至有囕殺人命之患,極爲驚心,卽令該軍門,發遣軍校,期於捕捉,何如?傳曰,允。
又以禮曹言啓曰,昭寧園守護軍酬應,倍於山直,令守奉官,位田可合處,望定劃給事,曾已命下矣。卽接昭寧園守奉官所報,則全羅道光州地無等山左右加火田及石保大若不動場等面所在,量外加火田合三十七結零,自是無屬之地,卽爲劃屬云。今此望定處,果是空閑處,則卽爲劃定,御覽成冊修正上使之意,分付道臣,何如?傳曰,允。
司諫任希敎書曰,日月迅邁,冬序已屆,伏惟我大小朝孝思出天,撫時哀號,益復如新,仍念臣之老母,在於臣父臣原州任所,素多疾病,寧日常少,臣獨一身,豈有暫時離捨之勢,而頃忝侍講之列,義分爲重,不敢爲每每煩瀆之計,黽勉在公,首尾兩朔矣。月前幸得恩遞之暇,歸視病母,少伸情私,不意乃者伏奉九月十九日大朝特旨,除臣以司諫院司諫,繼以馹召,催臣上途,恩出格外,榮動下土,感激隕越,實不知所以措躬,固當卽日裝發,趲程入城,又況當此遇災上下警懼之日,尤不敢偃然自在,而顧臣母病,閱月沈苦,恒有凜綴之憂,臣方左右扶將,煎泣罔措,雖欲上怵嚴命,抑情登途,實無其望,而又復冒昧久淹,不思所以竭蹶,則稽慢之誅,果何所逃?臣情到此,寧不悶隘,伏惟聖朝孝理爲治,凡在臣隣之情理切急者,無不矜諒而曲遂,臣亦不敢自阻於仁覆之下,玆從縣道,疾聲呼籲,伏乞睿慈,俯垂諒察,亟令鐫削臣職,仍治臣罪,俾得以安意救護,以伸人子至情,千萬幸甚。答曰,覽書具悉。爾其勿辭,救護母病。
檢閱柳敍五書曰,伏以臣有偏母,年今七十五,老病侵尋,氣息凜綴,兼有關格之症,時時有發矣。卽接家信,則臣母自昨夜,素患關格,觸寒猝劇,叫楚之苦,有倍前症,臣以終鮮兄弟之人,離側入直,四十餘日于玆矣。忽聞此報,心神飛越,按住不得,忙進短章,徑出禁扄,伏乞睿慈,俯垂矜悶,亟許削臣職名,以肅朝綱,以安微分,不勝萬幸。答曰,覽書具悉。爾其勿辭,救護母病。
十月十一日午時,上御崇文堂西軒,編次人入侍,編次人具允明,左副承旨沈墢,假注書金尙集,記注官韓宗纘,記事官鄭昌順,以次進伏。上命墢書之曰,大臣入城,中官淹滯以奏,越俸六等。出傳敎又命書之曰,李判府事入侍事,遣史官傳諭。出傳敎上曰,兼史,持此傳敎,出去分付,可也。宗纘承命出去。上曰,李判府,卽前領議政也。注書出去,明言以來,臣尙集,出去傳命後還入。上親製月城尉·安平大君·河原君·六臣·三相,致祭祭文訖,命墢書之曰,河原君·安平大君,宣諡日,遣承旨致祭,六臣·三相宣諡日,遣禮官致祭。出傳敎又命書之曰,月城尉家,明日遣禮官致祭。出榻敎上曰,承史少退,李判府事入來後,與編次人同爲入侍,可也。諸臣退出。
同日申時,上御咸安閣,編次人·判府事入侍,判府事李天輔,編次人具允明,左副承旨沈墢,假注書金尙集,記注官韓宗纘,記事官鄭昌順,判義禁李益炡,追後入侍,以次進伏。天輔曰,近來聖候調攝,何如?上曰,一樣矣。天輔曰,臣豈敢以一時聖敎,有所撕捱,而只緣有病,今始入來矣。上曰,往事勿說,使卿如此者,卽予之過也。天輔曰,臣於前日,亦以保護聖躬,有所仰達矣,似聞其後筵中辭敎,或有失平者云,雖不得詳聞,而此於保嗇聖躬之道,豈不大有所妨耶?心和則氣和,從今以後,須寬聖心焉。上曰,八面觀之,無可寬心處矣。天輔曰,一事二事,豈不大害於聖躬耶?上曰,國事無憂,則雖妨於予躬,亦何傷耶?但國事難忘矣。天輔曰,診筵久曠,亦甚可悶矣。都提調雖未入來,亟許診候,誠所望矣。上曰,氣勝神愈,許診何益?近間則都無下敎之事,心中尤菀矣。天輔曰,自外面觀之,群下之焦遑罔措,或勝於向日,而聖躬之受傷於不知不覺之中,則與前無異,豈不悶迫乎?天輔曰,臣有私懇,敢此仰達矣。臣素有風痰,自得罪以來,往留東郊,水性勝於京中,連服長流水,膈痰似愈,臣今雖入來,願得時時往留,以爲調病之地,則誠幸甚矣。上曰,大臣在京者無幾矣。頃日李領府事果善矣。李領府,非咈予一時下敎者,故如此矣。可見其麾不去之節矣。李領府與他大臣有異,而猶如此矣。卿之所服,果是冷水耶?天輔曰,井華水,和生淸飮之矣。上曰,迂闊矣。此是局方醫言乎?天輔曰,方外醫言矣。上笑曰,近來方外之醫,實多麥浪者矣。上曰,今番兩陵行祭,無害於義否?領相·儒臣皆言不可,而此則似不然矣。天輔曰,論以守經之道,儒臣所言,誠得體矣。天輔先退。上曰,判義禁使之入來。益炡進伏。上命墢,讀守衛官供辭。上曰,禮判耳軟矣。益炡曰,渠之初供,則頗草率,故臣以特敎之下,不可若是,草略之意言及,使之改撰供辭矣。上曰,或慮有妨於禮判而然矣。諺曰,上典猶可忤也,班行不可忤也。如是而何以導達下情乎?仍命書之曰,頃者以植木多寡,爲殿最事下敎,則反以浮言殿最,其無體敎之意,當該禮官,從重推考。出傳敎又命書之曰,日寒若此,飭已行,中官金明佑,金壽賢,分揀放送,該房承旨,取來囚徒輕囚放釋。出傳敎又命書之曰,校理權世橚,以南中之人,特除校理,意蓋在矣,而除命纔下,其人已故,聞甚惻然,其令該曹,原致賻外,加厚題給,以示予意。出傳敎上曰,朴弼燧之自劃,以不文而走去者,何也?予於此疑之矣。或有筵中所失,而外間有何所聞耶?墢曰,無如此事矣。渠雖有文翰,而不及於祖與叔,故以爲忝先而自劃云矣。上曰,此則無義矣。又入書之曰,今因河原君致祭,予心不能無感,守門將李亨運,飭已行,特爲放送。出傳敎益炡先退。上親製儒川君愍忠祠沁都死節內人·嚴興道致祭祭文訖。諸臣以次退出。
上在昌慶宮。常參以代理停,經筵停。
夜五更,流星出參星下,入坤方天際,狀如拳,尾長二三尺許,色赤光照地。
李錫祥達曰,大司憲元景淳,執義金元行,掌令李養源·南鶴宗在外,持平權相龍·尹光國呈辭,今日以監察茶時之意,敢達。令曰,知道。
成天柱達曰,明日常參,取稟。令曰,停。
黃景源達曰,右承旨李景祜,左副承旨沈墢,右副承旨成天柱,今日俱不仕進,竝卽牌招,何如?令曰,依。
又達曰,待敎洪秀輔,旣已帶職蒙宥,卽爲牌招入直,何如?令曰,依。
又以侍講院言達曰,本院新除授說書鄭履煥,旣已帶職蒙宥,卽爲牌招察任,何如?令曰,依。
以左副承旨沈墢,說書鄭履煥等,牌不進罷職令旨,令于李錫祥曰,推考徽旨捧入。
李錫祥啓曰,臣依聖敎,取考刑曹囚徒案,則承傳罪人九名,刑曹罪人二十三名,來關罪人十一名,各司罪人二名內,罪人朴世佑,作黨無賴輩,投錢窩主罪也。罪人愼榮得·黃守澤等,身爲禁吏,無呈課罪也。罪名輕歇放送,其餘罪人等,罪名俱係緊重,竝仍囚之意,敢啓。傳曰,知道。
黃景源達曰,假注書張達星,身病猝重,永難察任,今姑改差,何如?令曰,依。以尹勉憲爲假注書。
李錫祥,以都摠府言達曰,副摠管金器大,以同知義禁府事,本府坐起晝仕出去之意,敢達。令曰,知道。
又以兵曹言啓曰,禁軍來春夏等都試,因政府及本曹有故,不得擧行矣。今已過時,且當日寒,在前如此之時,有仍停都試,代行祿試射之規,今亦依此擧行,何如?傳曰,允。
又以禁衛營言啓曰,因禮曹草記,章陵捉虎事命下矣。本府善放砲手六十名,將校二員,領率出送,着實捕捉之意,敢啓。傳曰,知道。
禮曹判書洪象漢書曰,伏以臣,伏見大朝傳敎,以懿昭墓守衛官之貶目,其無體敎之意,辭旨肅嚴,至有重推之命,臣誠不勝萬萬震悚。臣雖無狀,奉令承敎,豈不敢兢惕仰體,而昏憒不能事事,遽陷於輕信浮言之科,何敢以年前傳敎之不能聞知,有所自恕,而晏然冒據乎?爲人臣而不體丁寧之敎,輕信流入之謗,其爲罪,奚止於問備而已?微官殿最,猶不免做錯,則莫重邦禮之掌,尤何可擬議乎?雖以天地含容之恩,而不加大何,姑從薄勘,而律以邦憲,揆以賤分,因仍盤礴,自同無罪,斷無是理。玆敢略具短章,仰暴辜犯,伏乞离明亟令攸司,重勘臣罪,以振頹綱,以勵群工,千萬大願,臣無任云云。答曰,覽書具悉,卿其勿辭行公。
副修撰李碩載書曰,伏以人子之情,莫不欲榮養父母,而臣之所後母,今年七十,半生窮阨,托臣爲命,艱辛養育,以至成立,欲報之德,昊天罔極,而家計旁落,菽水屢空,未嘗有一日之養,每誦古人不以三公換之句,惕然心驚。使臣而出入金華,只榮其身,不思所以陳情乞邑,以伸反哺之情,則曾是烏鳥之不若,臣何敢自阻於孝理之下哉?情迫于中,冒死仰籲。伏乞睿慈,俯垂矜憐,許畀一縣,俾遂專城之養,不勝幸甚。答曰,覽書具悉書辭,令該曹,考例稟處。
上在昌慶宮。常參以代理停,經筵停。
夜一更,有霧氣,五更有霧氣。
李景祜達曰,明日親祭齋戒,再明日親祭正日,此兩日常參頉稟。令曰,知道。
洪樂性啓曰,假注書尹勉憲時無職名,令該曹,依例付軍職,冠帶常仕,何如?傳曰,允。
李景祜,以侍講院言達曰,本院新除授說書鄭履煥,旣有只推之令,卽爲牌招察任,何如?令曰,依。
洪樂性達曰,明日親傳香時,承旨不可不備員,右副承旨成天柱,以御製懸板奉揭事,原州地出去,合有變通之道,何以爲之?敢稟。令曰,改差。
李錫祥,以兵曹言達曰,同知中樞府事朴泰儉,重得輪疾,僉知中樞府事元海翼,年老病痼,忠壯衛將申瑞羽·鄭斗三,素抱奇疾,近又添劇,俱爲呈狀乞遞,竝今姑改差,何如?令曰,依。
沈墢,以義禁府言達曰,忠淸兵使申思彦,拿問處之事,徽旨達下矣。申思彦,時在任所,依例發遣府都事,交龜後拿來,何如?令曰,依。
持平尹光國達曰,請瑞虎等兩賊孥籍,亟令王府擧行,請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂英放送之命,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,潤東夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請稟于大朝,爟·爣,諸子,竝令絶島移配。請東星亟施孥籍之律。請緣坐罪人杭,稟于大朝,亟施孥籍之典。請經斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。請還收罪人應昌酌處之令,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏·李聖望,放送之命,依本律還送,仍前定配。措辭竝見上。答曰不從。
令摠戎使金聖應書。王世子若曰,將臣所托重者,摠戎疇可任耶?自累朝已難其人,矧今時尤愼此選。朝議已決於守堞,庸備西虞,舊制稍變於移營,專管北漢。蓋所以捍衛王城,節制畿甸,固是重權,苟未能諳練戎務,信服軍情,不可輕畀。惟卿,襟期坦坦,器度休休,天賦則無傷人害物之心,和吉之容可掬,地處則有同休共戚之義,忠勤之操冞堅。歷夏官之長而馴致崇班,聖主紆拔擢之寵,任訓局之重而久握戎柄,士卒感撫綏之恩。謹守家風,陋馳逐之爲事,處同儒素,務儉約之自持,頃因筵臣之有言,以致大朝之示譴,一時薄勘,雖許解符,九重興思,不待聽鼓,恩敍特降。蓋惜李將軍之久閑,僉議攸諧,詎緩郭令公之復用?玆授卿以京畿三鎭兵馬節度使摠戎使,卿其祗服寵命,克展壯猷,要得一軍之歡心。智將莫如福將,毋曰再試之熟手,做時不似說時,臺則高於訓戎,須體名言之聖意,政莫先於練卒,宜思蒐簡之舊規,凡厥稟裁,自有典憲。於戲,緩急是仗,益殫忘身循國之誠,事變無窮,常若臨陳對敵之日。故玆令示,想宜知悉,知製敎李奎采製進。
上在昌慶宮。常參以代理停,經筵停。
自昧爽至辰時,有霧氣。
藥房提調趙榮國,副提調黃景源啓曰,伏未審日間,聖體調攝,若何?憊眩之候,寢膳之節,亦何如?日前下批,雖伏承備員後入侍之敎,而前劑入湯劑,已盡於昨日,臣等之未得入診,亦已經月,臣等不可不率諸御醫入侍,診察聖候,議定繼進當否矣。臣等不任區區憂慮,敢來問安,竝此仰稟。答曰,知道。氣則一樣,湯劑五貼劑入,依下敎,備員後入侍,宜矣。
親傳香罷後,政院·玉堂·藥房口傳問安。答曰,知道。
沈墢,以都摠府言啓曰,今日入直內三廳武兼·禁軍及軍兵等,當爲中日習射,而孝昭殿望祭齋戒相値,不得爲之之意,敢啓。傳曰,知道。
傳于李錫祥曰,承旨入侍。
傳于尹東昇曰,同副承旨與編次人,來待于明政殿後。
行工曹判書洪啓禧書曰,伏以臣於向日,猥上辭本,區區祈懇,未獲矜許,只得蒙恩,往省父母墳。及其歸,更欲悉陳情勢,以冀照察,而于瀆是懼,一味趑趄,虛帶官銜,冞增悚懍,此際忽伏奉大朝傳敎之下政院者,命臣卽爲入來,辭旨勤懇,迥踰尋常,諭之以盡心國事,責之以分義事體。且以於誌狀有問者爲敎,字字恩言,可泣豚魚,臣奉讀未半,自不覺聲淚俱發,不知滓穢之賤,何以得此於君父?臣非木石,尙有知覺,豈不仰生成之澤,佩肉骨之恩,奔走奉承,圖報萬一哉?第臣所遭醜辱,實是輓近所無,以臣踪地,諉有君命,冒入都門,則輿儓婦孺,必皆指點而嗤罵,臣雖奊詬,豈忍爲此?況臣求退,自壬申始,卽臣前後章奏,可見臣心事矣,臣輒語人曰,寵辱俱極,不可復進,筵臣,有以此擧似者,其後臣之登對大朝提敎及此,不謂螻蟻之情私,猥入上天之鑑燭,旣感且惶,銘在心曲。蓋七年之間,未嘗一日忘退,而恩深假借,則未忍便訣,義重往役,則不敢逡巡,以至于今,寵辱愈益極矣。今而後猶復冒進而不已,則臣當爲何如人?堂堂聖朝,亦安用如許不識羞恥首尾衡決之一鄙夫哉?臣於恩諭之下,若昧然泯伏,則非臣子恪恭之義,而跡實涉於慢蹇,欲進而承命,則乖淸朝廉愧之防,而罪有浮於不恭。百爾思量,計無所出,走伏城闉之外,更暴肝血之悃,仍復徑尋鄕路,臣罪至此,尤無所逃。伏乞邸下,亟令削臣職名,勘臣負犯,以爲人臣任便行止者之戒,千萬幸甚,臣無任云云。答曰,覽書具悉。卿之撕捱,其涉過矣,而況大朝特敎之下,其何若此?卿其勿過辭,從速行公。
行司直金聖應書曰,伏以居諸迅邁,冬序奄屆,伏惟大小朝撫時攀慕之痛,益復如新。仍念臣,以至愚極劣之姿,叨三軍司命之重者,首尾二十有餘年矣。一味尸素,觸事憒憒,而寵遇眷毗,終始無替,獲戾而多至坐罷,則輒命復授,陳情而屢辭祈免,則猶靳矜許,仍因蹲冒,式至于今。因臣疎忽,重觸邦憲,淸議峻發,公法難撓,則嶺海斧鉞,何足以贖臣罪之萬一,而惟我大朝殿下,憫念臣望百偏母之在堂無依,姑從寬典,只免告身,俾得以息偃於城闉之中。若其聽臣指使之帥臣,則終至徒配,雨露恩澤,在臣家而雖偏,國家刑政,緣臣身而有乖。俯仰悚愧,無面可顯,杜門自訟,尤悔交至,而惟幸母子相對,昕夕爲歡,到底聖眷,與天靡極,戴罪知感,徒切殞結之願,夫豈有一半分當世之念,而曾未數月,特敍遽降,繼而有摠戎新授,釁累賤臣,何以得此?驚惶震懍,五內失守,半夜聞命,顚倒趨承,此蓋將臣之受符體重,非以危踪之容有可進也。噫,驢磨拙技,在前已殫,烏哺微誠,到今愈急,戎垣復縻,固難可議,況孽由自作,罪歸別人,彼方在謫,臣獨紆恩。臣若憑恃寵靈,恬然仍冒,自同無故之人,則豈不有愧於軍校,而貽笑於縉紳也哉?臣雖無似,決不可放倒四維,以益其無忌憚之誅。反復思惟,變動無路,累日泯默,亦所不敢,玆不得不冒昧陳籲於貳極之下。伏乞离明,察臣負犯之難赦,諒臣情地之至蹙,亟收臣職,重勘臣罪,以肅朝綱,以靖私義,不勝萬幸,臣無任云云。答曰,覽書具悉。卿其勿辭,從速行公。
說書鄭履煥書曰,伏以日月迅邁,孝昭殿祥事曁徽寧殿禫期次第奄過,冬序又屆,臣民號慕,曷有其極?伏惟我大小朝,孝思如新,益復罔極,仍念臣,以眇然新進,全昧朝體,一入堂后,遽陷罪科,西邊黜補,亦云薄勘,而曾未數月,旋蒙反汗,聞命回轡,感涕自零,退伏田廬,頌詠聖德,以寓攢祝之忱矣。乃者初秋之末,伏奉春坊除命,略陳難冒之狀,而未及入徹,動駕日迫,怵分畏義,恭俟嚴譴。伏蒙我大朝殿下,曲察在鄕實狀,不加逋慢之誅,特許遞改之恩,臣於是,惶霣感泣,少安私分矣。不意玆者,前銜新命,又下於夢寐之外,臣聞命若驚,慙懼交竝,夫挾冊登筵,談經說史,陳善閉邪之責,啓沃輔導之任,專在斯矣。故宋臣黃裳之爲嘉王府翊善也,進言曰,進德修業,須尋天下第一等人,是其職任,顧不重且大歟?況今我邸下,睿學高明,日御書筵,歷論古今,周諮治道,政宜妙選一世通經達理之人,俾盡其誠正格致之工,以收其緝熙光明之功,而今乃以如臣一介空疎者,循例備員,應文追逐。臣身顚沛,雖不足恤,而其如察能授官之道,進修睿德之方,何哉?臣揣量才分,萬無堪承之望,追惟前諐,益切悚蹙之私,出處靡定,進退罔措,中路徊徨,奄過日限,歸身司敗,甘被罪戮。睿度天大,曲加容貸,纔脫囹圄,召牌儼降,感懼冞增,隨牌陳章,略暴請譴之忱,兼附乞暇之懇,冀蒙睿察,特許斥退矣。來呈喉院,終始退却,臣之狼狽,於此極矣。揆以義分,終難冒沒,退伏惶蹙,自速違逋,臣罪至此,非一非二,特靳例勘,恩召繼下,睿慈包容,至再至三,臣實何人,獲此隆恩?惶感靡容,尤不敢遽然承命,來伏闕外,更伸疾痛之呼。伏乞离明,特垂矜察,亟遞臣職,以安私分,仍治臣罪,以肅朝綱,千萬幸甚,臣無任云云。答曰,覽書具悉。日月流邁,兩魂殿祥禫奄過,哀慕莫逮,一倍罔極。爾其勿辭,從速察職。
修撰李福源書曰,伏以臣母衰病,近益沈痼,平日亦少寧日,而昨日下往廣州府臣父任所,纔到江郊,宿疾猝發,投止村舍,徹夜辛苦。蓋因初寒所感,兼以勞動爲祟,癖積大肆,喘逆交劇,氣息凜然,殆不支接,路中不便調治,方欲擔曳寸進,在臣情理,萬無供職之望。玆不得不冒萬死,投章徑發。伏乞睿慈,諒臣私懇,遞臣職名,以便救護,仍令有司,重勘臣擅行之罪,以肅朝綱,不勝幸甚,臣無任云云。答曰,覽書具悉。爾其勿辭,往護母病。
戊寅十月十四日辰時,上御涵仁亭。孝昭殿望祭親傳香入侍時,行都承旨黃景源,左承旨洪樂性,右承旨李景祜,左副承旨沈墢,同副承旨李錫祥,假注書金尙集·尹勉憲,記事官洪秀輔·柳敍五,以次進侍。上傳香後,降板位,祗送。藥房提調趙榮國,進前問候。上曰,一樣矣。榮國曰,未得入診,今已經月,下情不勝悶鬱,醫官方待令于外,首醫一人,特許入診,何如?上曰,氣無所損,置之可也。上曰,今日當爲文臣殿講,內入直文臣,皆待令,冊則以周易爲之,栍盤,則取來於成均館,可也。諸臣,以次退出。
戊寅十月十四日巳時,上御崇文堂西軒。承旨入侍時,同副承旨李錫祥,假注書尹勉憲,記事官洪秀輔·柳敍五,以次進伏訖。上曰,承旨有在外者乎?李錫祥對曰,成天柱,奉命在外矣。命書傳旨曰,陪祭承旨,其宜備員,奉命在外承旨許遞,其代尹東昇除授,牌招察任。上曰,入直玉堂誰耶?錫祥對曰,李命植·李碩栽矣。命書傳旨曰,內入直文臣,待令于明政殿後,以玉堂所在周易待令。試官,右相·禮判內局提調爲之。執冊,同副承旨爲之。上曰,陞補學製爲幾抄乎?問啓可也。上曰,史官輩,曾見通讀乎?洪秀輔對曰,以製述爲業,故通讀則不見矣。諸臣,以次退出。
戊寅十月十四日午時,上御涵仁亭。文臣殿講入侍時,行都承旨黃景源,左承旨洪樂性,右承旨李景祜,左副承旨沈墢,同副承旨李錫祥,假注書金尙集·尹勉憲,記事官洪秀輔·柳敍五,以次進伏。試官右議政李,行禮曹判書洪象漢,行副司直趙榮國,率講生校理李命植,修撰李碩載,輔德李廷喆,司書李敬玉,兵曹佐郞李廷烈,學諭金鳳吉,入庭行四拜禮訖,·象漢·榮國,進伏。上曰,騎郞亦入講生乎?錫祥對曰,李廷烈入來矣。上曰,此人則似無患矣。上曰,周易吐,比詩·書稍易乎?錫祥對曰,尤難矣。進前問候。上曰,一樣。而近來氣似入裏,不得安寢矣。曰,寢睡之不安,豈不悶迫乎?常時每以筋力之無損爲敎,今承寢睡不安之敎,似由於過用筋力矣。都提調,今日日次,不得入來,蓋以情勢之惶恐,不敢遽然入來,而然而以備員入侍爲敎,故診筵久曠,誠甚切悶矣。上曰,予雖衰矣,欲言顧行矣。榮國曰,理中湯加人蔘一錢重,今已經月,勢將更爲診察,然後可以繼進,而今日又以言顧行爲敎,臣雖不敢以入診仰請,而醫官方待令于外,首醫一人,特許入診,千萬伏望。上曰,置之。上曰,講生,以次進讀。錫祥曰,翰注則何以爲之乎?上曰,兩翰林廳注書,當讀矣,命植進伏。命讀乾卦,讀訖收栍,略。上曰,厲毋咎之厲字,能句絶,可知其熟讀矣。碩載進伏,命讀需卦,讀訖收栍,通。上曰,此亦熟矣。玉堂二人,或通或略,可嘉矣。廷喆進伏,命讀同人,讀訖收栍,粗。上曰,此人兄弟三人,皆登科,而此則又爲耆老科,貴矣,雖老,亦善讀矣。敬玉進伏,命讀觀卦,讀訖收栍,粗。上曰,聞其讀聲亦熟矣。廷烈進伏,命讀咸卦,讀訖收栍,略。鳳吉進伏,命讀乾卦,讀訖收栍,略。秀輔進伏,命讀大壯,讀訖收栍,略。上曰,皆善讀矣。敍五進伏,命讀豐卦,讀訖收栍,粗。上曰,聽其講聲,似是曾爲經工矣。臣勉憲進伏,命讀泰卦,讀訖收栍,粗。上曰,善讀矣。命陳文義,臣勉憲,起伏曰,臣於此書,無宿工,若强其不知而仰對,則非誠實底道,故不敢仰達矣。上曰,此言誠是矣。汝旣登科,年又少,須着實讀書,可也。上曰,今日講經諸人,皆善爲之矣。命書傳旨曰,居首修撰李碩載,半熟馬一匹賜給。錫祥曰,陞補·學製幾抄爲之與否,出外問之,則陞補爲六抄,學製則全未設行云矣。命書傳旨曰,申飭學敎授,今年條學製,卽爲設行。出榻敎上曰,河原君致祭,承旨當往矣。象漢曰,河原君祠版,方在順天府使李河述任所矣。命書傳旨曰,河原君致祭,左承旨進去。安平大君致祭,右承旨進去。景源曰,諡號署經,當備兩司,然後可以爲之,而卽今兩司行公,只是一人,故尙未署經矣。命書傳旨曰,憲府行公未肅拜人員,過齋戒後,竝牌招,諡號及守令,先爲署經後,政院啓稟。上曰,諸臣退去,榜目書入,可也。諸臣以次退出。
戊寅十月十四日初更,上御崇文堂西軒。承旨·編次人,同爲入侍時,同副承旨李錫祥,編次人具允明·蔡濟恭,假注書尹勉憲,記事官鄭昌順·柳敍五,以次進伏。上曰,持祭文草入來乎?允明對曰,持入矣。上命允明徧讀諸本,讀畢。上曰,故判書金鎭圭,宣諡時致祭文,又當製下矣。上曰,此人識鑑,誠罕有,擧世公論,至今稱之,今豈有如此人乎?允明曰,其藻鑑,正有名矣。上曰,其掌試時,所得文衡,凡爲幾人?李眞望·李德壽·趙豐陵·尹淳,皆節製所取,而此外不能記得矣。允明曰,四人外,臣亦不能詳記矣。上曰,諸承旨方在閤外,注書,出往問知而來。臣勉憲,承命趨出還奏曰,問於閤外諸臣,則亦無詳知者,而乙酉增廣,前大提學尹鳳朝爲壯元,而其時金鎭圭,亦掌試云矣。上曰,如此則似不止於五人,編次人更爲詳問,罷祭後,來奏可也。上曰,其時有固執之名,而一心爲國,誠難得之人,故判書閔鎭厚之爲國血誠,亦與相似矣。文淸之諡,古亦有之乎?錫祥曰,故相臣鄭澈之諡,亦文淸矣。上曰,文淸之諡甚潔,得諡文淸,可謂稀貴矣。呼寫畢,命允明讀之,讀畢。上曰,凡事皆從讀書中出來,而今世讀書者甚少,當製勸學文矣。上曰,古有囊螢而讀者,照雪而讀者,豈非後世人所可法乎?呼寫畢,又命允明讀之,讀訖。上曰,今日殿講諸臣,無一不通,誠爲可嘉矣。錫祥曰,臣出外聞之,則今日殿講所讀冊子,乃弘文館懸吐件云。講筵事體重矣,此後則申飭好矣。上曰,然乎?予固疑其太善讀矣。果有此事矣,武臣講經,纔已爲之,文臣輩,必將戒嚴,故傳香之日,急急爲之者,以此故也。以懸吐冊讀之,豈有如許事體乎?上曰,頃聞御史所奏後,趙載翰,有復職調用之命,而尙不擧行,或未敍用而然耶?注書出問於閤外。臣勉憲,承命趨出還奏曰,問於閤外承旨,則前瑞興縣監趙載翰,前新溪縣令金善材,雖有復職調用之命,而敍用不下,故銓曹不得檢擬云矣。命書傳旨曰,前瑞興縣監趙載翰,前新溪縣令金善材,雖有復職調用之命,而今聞尙未敍用云,卽爲敍用,其令該曹,因前下敎擧行。命書傳旨曰,柏府行公人,待明朝牌招,署經諡號仍爲,守令署經而其過署經,一司除署經,卽爲宣諡辭朝。上曰,時刻將迫,諸臣退出。將退之際,上,下敎于臣勉憲曰,爾祖諡號,何以爲之耶?臣勉憲起伏曰,諡狀姑未撰進,故未得請諡矣。上曰,諡狀欲受之於何人耶?臣勉憲對曰,欲受之於領議政臣兪拓基矣。上曰,近來宣諡甚多,而爾祖尙未賜諡矣,爾祖爲國血誠,予常不忘,爾須學爾祖,可也。諸臣以次退出。
上在昌慶宮。常參以代理停,經筵停。
辰時,日有兩珥。
孝昭殿親臨望祭罷後,大殿,政院·玉堂·朝廷二品以上·六曹堂上·宗親單子問安。答曰。罔極。
藥房口傳問安。答曰,罔極。
徽寧殿酌獻禮罷後,大殿,政院·玉堂·朝廷二品以上·六曹堂上·宗親,單子問安。答曰,知道。世子宮·嬪宮,政院·玉堂口傳問安。答曰,罔極。
李景祜達曰,明日常參,取稟。令曰,停。
沈墢,以備邊司言啓曰,永宗獨鎭節目,改修整以入之意,敢啓。傳曰,知道。
戊寅十月十五日四更一點。上詣孝昭殿,親祭入侍時。行都承旨黃景源,左承旨洪樂性,右承旨李景祜,左副承旨沈墢,右副承旨尹東昇,同副承旨李錫祥,假注書金尙集·尹勉憲,記事官鄭昌順·柳敍五,以次侍立。上具翼善冠視事服,步出賓陽門,詣明政殿月臺,以乘輿詣齋室,具祭服就板位,哭四拜行禮後,復降板位。右議政李亞獻,海興君橿,終獻。上詣望燎位,禮畢,詣齋室,具視事服,詣徽寧殿行酌獻禮訖,出御齋殿。上曰,同副承旨與編次人,持江華愍忠祠祭文入侍。編次人具允明·蔡濟恭,同副承旨李錫祥,持祭文草進伏。上命允明讀之,讀訖。上乘轝命推考房進前,尹東昇趨進。命書傳旨曰,頃者文武臣殿講,今番武文臣殿講,皆以入直爲之者,意蓋深矣,而其於懸吐,皆不誤讀,心甚嘉之。諭嘉賞之意,今聞卽懸吐冊云,臨講懸吐,誰不能讀也,豈勸奬之意哉?當該執冊承旨,從重推考。其在國體,不可以殿講施行,賜馬之典與其栍,竝勿施,再明日,當爲其復殿講,以此分付。命書傳旨曰,再明日殿講時,試官講官,仍前爲之,只執冊承旨入侍。命書傳旨曰,儒川君家,故判書金鎭圭家宣諡日,遣禮官致祭。上曰,吏判進前,李宗白趨進。上曰,都政將於何日爲之耶?宗白對曰,欲以十九日爲之矣。命書傳旨曰,今聞都政當行於十九日云,當爲親政,十八日擧行。命書傳旨曰,都監把摠尹弼德,以挾輦將,其見久矣。沈滯已知,頃於殿講時見之,容貌應對,其滯可惜,聞陞資之望,其入已多云。今番則特爲懸註首擬事分付。命書傳旨曰,編次三人,竝來待事分付,書畢,上還入大內。
戊寅十月十五日五更。上御崇文堂西軒。承旨編次人入侍時,同副承旨李錫祥,編次人具允明·蔡濟恭·元仁孫,假注書尹勉憲,記事官鄭昌順·柳敍五,以次進伏。上曰,勸學文草持入乎?允明曰持入矣。上曰,編次三人,皆見之乎?仁孫對曰,臣則未及見矣。上命允明·濟恭·仁孫,以次讀之,讀訖。又命讀金鎭圭致祭文。允明曰,臣俄問於金陽澤,則鎭圭掌試時,所得文衡爲五人云矣。上曰,五人亦多矣。祭文中,四大提學之四字,改以五字可也。諸臣以次退出。
上在昌慶宮。常參以代理停,經筵停。
李景祜達曰,明日殿講相値,常參頉稟。令曰,知道。
傳于沈墢曰,大臣·備局堂上,來詣于明政殿後。
尹東昇達曰,持平權相龍,次對罷後,不爲傳達,無端出去,卽爲牌招,何如?令曰,依。
以持平權相龍牌不進罷職令旨,令于尹東昇曰,推考徽旨捧入。
傳于李錫祥曰,夜對爲之,來詣于明政殿後。
吏曹口傳政事,沈勗之爲吏曹正郞,尹冕東爲吏曹佐郞。
李景祜,以禮曹言啓曰,今八月二十六日,領左相,率稟事諸宰入侍時,行禮曹判書洪象漢所啓,先正臣趙憲,有不祧之命,而其奉祀孫,尙未得定。蓋其家奉祀,屢次變易,事端甚多,有難容易臆斷,議于大臣稟處,何如?上曰,依爲之事命下矣。問議于大臣,則領議政兪拓基,以爲先正臣趙憲,有嫡子完基,隨先正同日立慬,而無後,庶子三人,長曰完堵,仲曰完堤,季曰完培,俱有後孫。今完堵之支孫㷜,完堤之支孫宗秀,俱稱宗派,而㷜之子重國,宗秀之從叔纘文,交相呈辨,援據文籍,殆難摟計,此所以該曹之請以議定者也。今撮彼此所引中緊關者而論之,則纘文謂以完堵雖長而卽定州妓所生,完堤·完培,乃良妾所生,故完堤居次,而得以奉祀。援引國典良妾子無後則賤妾子承重之文。及疑禮問解,人有問於先正臣金長生曰,賤妾子雖年長,又已從良,猶以良妾子奉祀乎?長生答曰,禮律然也之語,則重國乃以爲定妓所生,夭死未成長,完堵外祖,乃兵使文明遇云,故考見京兆所藏帳籍,則完堵,生於己巳,而外祖豐川訓導文明遇。重國之以訓導,謂之兵使,換易官名,已可駭怪。趙憲戊辰爲定州敎授,庚午移坡州敎授,則己巳生之完堵,明是定妓所生。且考重國所納完堵許通公文,則有曰分備邊司,爲許通事。王世子下敎內,義兵將趙憲,奮義起兵,忘身力戰,與其子同死賊手,其忠義炳炳,不可使子文無後,只有庶子一人,特令許通,不絶其祀爲只爲。備邊司下敎爲良如敎等用良同,趙憲子定州居幼學趙完堵矣身乙,免陞許通士路爲去乎,相考施行向事,萬歷二十年十月二十二日,都提調二員,提調五員,郞廳三員,着押踏印,而其中庶子二字,幼學二字及陞字,刀擦異書。今以文理追想,則庶子二字,似是賤産二字,幼學二字,似是官奴二字,免陞之陞字,似是賤字,而其所以刀擦改書者,出於欲諱妓産之致,誠可謂欲巧反拙矣。完堤承重奉祀之後,完堤之長子鑌,有廢疾而鑌之子鳴鳳,又無後而先死,故先正臣宋時烈,抵其孫故校理疇錫書,論趙憲家宗祀,有曰惟其祭祀廢闕久矣。今錞也又死,則益不可言矣。若依李誠哲例,權擇其中稍可者官之,而以祿祀之,則若敖之鬼,不至於餒矣。鈴平之功,只是尋常,而尹門擇賢,移宗於坡原,夫移宗,是犯禮也。今不敢效,而依李誠哲例,權主其祀,殊爲得中云。蓋錞,完堤之次子也,完堤之長孫鳴鳳,死無後,而錞也又死,則先正祠宇,益蕪沒,而無修掃之人,故其書如此,而猶以移宗,謂之犯禮,只欲擇其子孫中稍可者官之,而使之權主其祀焉。當是時,完堤苟非法當奉祀之人,則及其子與孫,相繼死亡之後,先正祠版,直當奉還於完堵後孫之家,使宗事歸正,祭祀不廢而已,又何爲乎移宗犯禮之是慮,而至欲擇其可者,權奉其祀乎?況其時完堵之孫匡漢出入於先正門下,則又何爲捨之,而欲擇權主者乎?此乃完堤自初奉祀之明證也。又於肅廟朝戊子年間,故判書閔鎭厚,陳稟於筵中,以爲完堤之孫鳴鳳,以長派,連世奉祀,官至直長,而無子,湖中士論,以鳴鳳從弟瑞鳳在,見存諸孫中,爲最長房,權奉家廟,其爲人,亦合主祀,若自朝家,仍以瑞鳳,主其祀,則幸甚云。請詢於大臣禮官而處之,自上,下詢於入侍大臣,而使之依所達施行,自禮曹,成給立案,此又中間瑞鳳奉祀之公案也。當重臣陳稟之時,匡漢,以前朝官身死屬耳,而曾無奉祀之事,則到今匡漢之支孫㷜,自以爲當奉祀者,又果成說乎?及瑞鳳與其子纘祖俱死,而先正祠版,始代盡,祧遷於長房矣。到今定以不遷,則纘祖之子宗秀,自當以承重之孫,還奉其祀,而重國,忽地橫出,自稱宗派,擅奉先正祠版於其父㷜之家,至有此爭訟之擧,重國之所以執言者,卽上所謂許通公文,而此蓋光海主分朝伊川時,所成給於趙完堵者也。先正庶子,實爲三人,而此云只有一人者,蓋其時完堤僅五歲,完培生未踰年,則其有無多寡,非分朝所可得而知,故只認有庶子一人,而免賤許通,俾不至於絶祀者,事理誠亦然矣。然而先正奉祀之捨完堵,而歸於完堤者,實由於禮律之所固然,故在其時,則完堵之子若孫,俛首安分,未有抗爭之端。及夫鳴鳳死,而奉祀,歸於瑞鳳,則雖由於事勢之無可奈何,而宗統之重,稍異於前。又因年代久遠,斯文長老之熟諳故事者,皆已淪喪,有可以漫漶事實,故㷜也,出入京鄕,眩亂黑白,完堵之爲定妓所生,卽渠諸族之所共知,而其不得承重先正之祀者,亦由於此,故㷜也必欲泯沒其跡,僞書其外祖以顯職,且其分朝時許通公文,爲渠最大之證左,而官奴免賤等字,不可以示人,故又敢下手擦改,此其巧詐虛謊,誠極駭然,而完堵兒名之在於先正日錄者,重國,乃敢忍謂之非其祖,而夭死無後,人之無良,又何至此?且況完堵之妾子鎭,有二子,長曰鳴漢,次曰匡漢,而鳴漢之長孫,有趙燁者,則㷜不得爲完堵之長孫矣。匡漢之長孫,有趙煥者,則㷜又不得爲匡漢之長孫也。設令完堵,自初承重,以至于今,㷜則自是支派之支派,其不得奉先正之祀者,又明矣。此蓋由於先正諸孫,勿論宗支,淪落窮鄕,不學無識,不得從遊於士夫之間,而㷜,獨往來於搢紳之間,夤緣事會,百計粧撰,其子重國,又諉其祖於夭死而無後,以致爭訟,情狀絶痛,合施勘治,先正奉祀,則一依禮律所載及先朝定奪,瑞鳳長孫宗秀承重,似爲合宜。伏惟上裁云。左議政申晩,以爲首揆獻議,極有考據,甚爲詳盡,臣無容別議,伏惟上裁云。右議政李,以爲與領議政之議同,奉朝賀金在魯,病重不得收議云。領中樞府事李宗城,宿患沈頓之中,目疾添苦,方此叫痛昏憒,末由獻議云。領敦寧府事趙載浩,病中昏憒,末由獻議云。大臣之意如此,上裁,何如?傳曰,依領相議施行,趙㷜,以編配之律施行。
尹東昇,以兵曹言達曰,同知中樞府事鄭允協·趙星瑞,病難供職。翊衛司副率李衍祥,重得輪疾,差復無期,俱爲呈狀乞遞。西樞雖是閑局,不可一向虛帶,陪衛輪番之任,亦不可久曠,竝今姑改差,何如?令曰,依。
又以兵曹言達曰,今十月十六日,業武朴根英稱名人,自敦化門入來,差備門外擊錚,極爲駭愕,令攸司囚禁治罪。同門守門將陳盛漢,常時不能禁斷雜人,以致闌入,亦難免其責,推考,何如?令曰,依。
又以義禁府言達曰,京畿水使及全羅兵使狀達,據刑曹粘目內,花梁前僉使林國瑞,古阜前郡守李守彬等,移本府處之事達下,而林國瑞,今方待令於本府,卽爲拿囚。李守彬,下去京畿振威地云,依例發遣府書吏,拿來,何如?令曰,依。
弼善尹坊書曰,伏以臣日前直中,得聞母病添劇之報,方寸如灼,按住不得,冒陳情懇,徑尋鄕路。適値大享正日,原書見却,喉院煩稟,罰至問備。臣誠惶隕踧踖,靡所容措,臣之歸護母病,已過屢日,病勢彌留,日漸加重,便泄之症,轉成血痢,委貼床席,度數無算,虛嘔兼發,粥糜全廢,眞元日下,轉側須人,種種危惡之症,十分懍綴。臣方左右扶將,焦泣罔措,當此离筵日闢,番次苟簡之日,顧臣情理,萬無頃刻離捨之勢,而所叨勸講之任,決不可一日虛帶,玆不得不略控未徹之前懇,復從縣道,疾聲呼籲於仁覆之下。伏乞睿慈,俯諒臣懇迫實狀,亟令鐫削臣職,仍治臣罪,俾得以安意救護,以伸人子至情,千萬幸甚,臣無任云云。答曰,覽書具悉,爾其勿辭,俟母病間,從速上來察職。
戊寅十月十六日辰時。上御恭默閤。大臣備局堂上引見入侍時,領議政兪拓基,右議政李,知事李益炡,行副司直李昌誼,行禮曹判書洪象漢,行左參贊洪鳳漢,吏曹判書李宗白,戶曹判書李成中,行副司直金漢喆,兵曹判書申晦,行副司直李益輔,行副護軍具善復,訓鍊都正鄭汝稷,行副司直金善行,左副承旨沈墢,副校理李厚達,持平權相龍,假注書尹勉憲,事變假注書文始龍,記事官鄭昌順·柳敍五,以次進伏訖。兪拓基進曰,數日日氣稍解,今日又復寒凜,聖體,若何?上曰一樣矣。拓基曰,藥院入診,尙今不許,下情不勝悶鬱,湯劑連爲進御乎?上曰,雖進御而無效矣。拓基曰,王世子氣候,何如?上曰一樣矣。拓基曰,臣狗馬之疾,近又添劇,久未入侍,下情不勝惶恐矣。近聞外間拘忌之疾漸熾,元孫氣候,亦何如?上曰,安穩矣。兪拓基所啓,江原監司沈鏽狀啓,備陳道內霜水被災之狀。仍以爲淮陽·金城,則殆同瘡痍未蘇,又未免災荒,舊還,限今年停捧,以紓民心,木麥之到處全不掛鎌,臣旣目擊,折半以相當穀代捧事,請令廟堂稟旨分付矣。本道災傷,旣如此,淮·金兩邑,與他又異,竝依所請施行,何如?上曰,依爲之。出擧條又所啓,忠淸監司金尙喆,災實分等狀啓,以爲本道農形,雖可謂免凶,而不可謂豐登,舊未收還軍餉拯劣米,若又督捧,則實多流亡之類。稍實邑當年條外還軍餉及拯劣米,乙丙以下,則折半徵捧,甲戌以上,則一倂停退,之次邑則當年條外,最近一年條,參酌分數徵捧事,請令廟堂稟處矣。監司之分等旣精,倂依所請許施,而之次邑當年條外,最近一年條,使之折半徵捧,何如?上曰,依爲之。出擧條又所啓,寧遠郡寧城鎭,爭地界事,監司旣已圖形上送,事當依其圖形施行矣。上曰,依前狀聞,施行可也。出擧條又所啓,右議政李,出仕後兼帶辭免,他任則已遞,而惠堂則臣久未入侍之,故尙未稟達,似當許副矣。上曰,依爲之。出擧條又所啓,槐院凡事,副提調例爲專管,而副提調李存中差下後,尙不行公,從重推考,申飭行公,何如?上曰,依爲之。出擧條又所啓,臣以酒禁事,有仰達者矣。犯禁者遠配他邑之際,例定官族使押送,而官使,則以其邑使令輩定送,族使則以罪人一族定送,而如無近族,則或不免侵及於族之族,以致其害,多及於良民。且旣配之後,以爲今無可顧,或多再犯於所配邑者云。自今以後,除兩班稱名人外,常人則定屬於所居邑奴婢,何如?上曰,依爲之。出擧條拓基曰,惠廳堂上,今將啓下矣。卿宰中,固多可合之人,而鄭亨復廉簡,且未曾經,臣意則以亨復差下好矣。上曰,好矣,亨復入耆社而不甚衰老,度支則雖難,而惠堂則可爲矣。命書傳旨曰,副司直鄭亨復,惠廳堂上差下。出榻敎,拓基曰,都政迫近,銓曹多有擧行之事,吏兵判有可奏之事,使之先奏,退出,何如?上曰,依爲之。李宗白所啓,都目親政時,郞官不可不備員,而正郞李普溫,身病猝重,新除授佐郞李宅鎭,聞方在外云,竝姑改差,其代口傳差出,何如?上曰,依爲之。出擧條,申晦所啓,統禦使之管轄三道,無異於統制使,而三南水使,則於統制使,有相避之法。海西湖西水使,則與統禦使,雖有親嫌,續大典無所載,故不爲引嫌,事涉斑駁,似當有定式之道,下詢大臣而處之,何如?上曰,大臣之意,何如?領議政兪拓基曰,統制使之於三南沿邑,統禦使之於畿湖·海西沿邑,其爲管轄則同,而續典之只擧統制使相避,不擧統禦使相避,似是闕文。今後統禦使,與忠淸黃海三道水使及三道沿邑有戰船守令邊將,相避一依統制使例,施行似宜矣。上曰,依爲之。出擧條又所啓,許多堂上武弁,積滯可悶之狀,曾有筵達矣。各軍門千別將,元無瓜遞之規,故一差之後,非遷轉,則多年仍帶,極其無義。一依內禁將五衛將例,定其瓜限,以爲輪差之地,則亦可爲疎通之道矣。下詢大臣而處之,何如?上曰,大臣之意,何如?領議政兪拓基曰,兵判之言誠好矣。內禁將,旣有瓜限,則各軍門別將,千摠騎士將扈衛別將,又何必有加於內禁將乎?一依內禁將例,以周年爲限,而把摠則定以二周年似好矣。上曰,依爲之。出擧條又所啓,宣川防禦使,卽關西水使,且有山城,實是近邊重鎭也。文武交差,載於續典,苟得其人,則何間文武,而終不如武弁之差遣,下詢大臣處之,何如?上曰,右相纔經關西伯,右相之意,何如?右議政李曰,宣川·三和,皆水軍防禦使也,宜送武臣,故臣待罪銓曹時,欲稟定而未果矣。領議政兪拓基曰,宣川·三和二邑,今後仍作武窠誠好矣。上曰,所奏是矣。宣川·三和,今後永作武窠可也。出擧條曰,大政迫近,兩銓今方入侍,擇守令之意,自上別爲申飭好矣。上曰,此則每每申飭,而以今精力,又行親政者,實有深意矣。守令作窠,幾何?宗白曰,不過七八矣。命書傳旨曰,純褒及十考十上守令官案,修整以入。出榻敎兪拓基所啓,今有十考十上純褒守令書入之命。凡事旣有勸,則又不可無懲,或以貪汙不法,入於御史監司狀啓及臺章中,不能自脫,被罪深重者,無得檢擧,然後庶可爲勸懲之道,而近則被罪未久,反或陞用,以此意,申飭兩銓,何如?上曰,依爲之。出擧條洪象漢所啓,平安監司閔百祥啓本,以爲戊寅年例陞補取才,淸北以都事李基德,泰川縣監黃處浩,大同察訪趙台祥,差定試官,使之試取矣。科次揭榜之後,旋又改榜,人言狼藉,陞付拔去之際,亦多稱冤之端。其在嚴科場杜後弊之道,不可仍置,主試官都事李基德罷黜,榜目勿施云。榜目勿施,依啓本爲之,而試官旣是三員,則都事之獨爲罷黜,未知遠外事情之如何,而科場事體,至爲嚴重,査問本道而處之,斷不可已。下詢大臣處之,何如?上曰,事極驚駭,不必問於大臣,諸試官,竝爲先罷職,令該府嚴處,供辭登對以奏,其代,令銓曹擧行可也。出擧條上曰,摠戎使,何不入來耶?申晦曰,以有情勢之故,未敢遽然入來矣。拓基曰,摠戎使除拜已久,而尙不行公,推考申飭宜矣。命書傳旨曰,武將事體有異,摠戎使金聖應,不爲行公,分義事體,不當若此,從重推考,其令卽爲行公。宗白·晦,退出。洪鳳漢所啓,都監乃是輦下親兵,比諸禁御兩營,迥自別焉,而兩營軍之料,全受純大米,都監軍則參入小米二斗。不但渠輩之矜㦖,其在朝家一視之道,已極斑駁,況其頒料之際,所謂小米條,則或給本色,或給甲太,或給價錢,苟充上下,弊端莫甚。此臣所以年前,累陳其不可不裁定規模之意於筵中也。今於待罪訓局之後,更爲思量,則不無好樣變通之道,蓋軍兵元料兼料,條件有異,自今以後,元料則自戶曹盡以大米上下,兼料,則自都監拮据,又以大米上下,則在軍兵實爲莫大之惠,而至若其代區處,則亦有其道,而不過就戶曹前日上下元數而區劃也。在本曹,有益而無損,此則戶判當仰陳矣。戶曹判書李成中曰,訓將此奏,實爲輦下親兵之大惠,故臣亦反復料量,與之停當,蓋其區劃之道,則本曹前日所下米太外,以長山以北三手條,本來作錢,而近又作米者,更令依詳定例作錢,直納都監詳定米中,每年收米代劃送者,今以千石酌定。又其餘數五千餘兩,當自本曹移送,此非新船加下,自是應下之數,而但本曹形勢,每患苟簡,前頭訓局,必難如期推去,不可不爲永久無弊之道。以關西稅米中二千石,別爲劃給,竝作錢以送,則在本曹亦爲大益矣。臣以此議于大臣,則大臣,皆以爲好矣。上曰,大臣之意,何如?領議政兪拓基曰,臣亦在外,略有所聞矣。其言誠似便好,依其言許施,恐爲合宜矣。上曰,誠好矣。鳳漢曰,戶曹如是區劃之後,兼料則都監當擔當,而數多米石,不可自營門年年貿用,今此移劃中米太外錢條,則補用於本營各樣需用,均廳給代中,量其所下,以米上下,則始可爲長遠之道,況都下許多貢民,仰哺於均廳移納一條,故移納漸增,而散之無策,如是變通,誠爲軍民俱便,一擧兩得者也。上曰,以此出擧條可也。成中曰,此不但出擧條,成出節目,以爲遵行之地爲宜矣。上曰,依爲之。鳳漢曰,戶判旣兼都監提調,當自都監,消詳節目而啓下矣。上曰,然矣。出擧條。鳳漢曰,小臣以無似,冒據重任,曾有所仰達矣。語未畢,上曰,予已諒之矣。上曰,訓將辭職,其意甚美,領相之意,何如?拓基曰,誠如聖敎矣。成其美意,恐不妨矣。命書傳旨曰,今日訓將,至懇可知,頃者摠戎使望,意亦有在。訓將洪鳳漢許遞,其代以摠戎使金聖應除授,摠戎使,以前訓將洪鳳漢除授,竝牌招,傳授命召密符,軍料大米節目,前訓將,與戶判相議擧行。鳳漢曰,考見續大典,則軍器提調,訓將例爲兼察矣。命書傳旨曰,軍器提調洪鳳漢許遞。李成中曰,日前守陵官,香炭山狀啓事,追後細聞,則其間曲折,有未悉者矣。上曰,置之可也,莫非王土,且事體不可不許矣。拓基曰,香炭設置,蓋爲朔望祭享之用,臣意則不必置香炭山,置位田,守護軍優給復戶,使供饋陵官,位田則屬之地部,如此則名號正矣。上曰,大體則然,而有不可輕議,光陵定界時下敎,至今傳誦,事當有如此者矣。李曰,臣奉審之行,二十日當發行,而軍官一人,欲爲率去,敢達。上曰,依爲之。諸臣,以次退出。
戊寅十月十六日未時。王世子坐德成閤。承旨持公事入對時,右承旨李景祜,假注書尹勉憲,記事官鄭履煥·柳敍五,以次進伏。王世子講畢,李景祜,讀廣州留守李喆輔狀達,踏達字。景祜,讀弼善尹坊上書,令書批旨書畢。諸臣以次退出。
戊寅十月十六日初更三點。上御恭默閤。夜對入侍時,右副承旨尹東昇,副校理李厚達,假注書尹勉憲,記事官鄭昌順·柳敍五,以次進伏。上命書傳旨曰,冬享祭,依昨年例,當行於來月初六日,而三軍,冬月經夜宜顧,依前定式日擧行。初六日當行酌獻禮,時刻,以辰正三刻爲之,元良祗迎等節,置之。禁軍三番,馬軍三哨,步軍五哨擧行,禁·御兩營留陣置之,道由弘化門,以此分付,書畢。上曰,下番何不入來耶?厚達曰,方待令於閤外,而昨日講經時事,惶恐不敢入來矣。上曰,入侍事分付。修撰李碩載進伏。上命厚達讀夙興夜寐箴序文,命碩載讀箴,命東昇讀卷末小序,讀畢。上曰,讀經傳時,如見聖賢在坐,讀此箴時,亦如見其人,陳柏工夫亦難矣。孟子曰舜何人也,余何人也,立志如此,然後可以爲學矣。厚達曰,凡人立志如此,然後聖賢可學,而但氣有淸濁之殊,故每爲氣稟所拘,而不得向上直前矣。上曰,然矣。上曰,儒臣先爲退去。承旨進前東昇進伏。命寫酌獻禮祭文草,書畢。又命臣勉憲,持入勸學文草,命東昇讀之,讀訖,命書傳旨曰,明日殿講,以書傳擧行。諸臣以次退出。
上在昌慶宮。常參以代理停,經筵停。
夜二更三更,月暈。
尹東昇達曰,大司憲元景淳,執義金元行,掌令李養源在外,南鶴宗,持平尹光國呈辭,權相龍牌不進,令旨未下,今日以監察茶時之意,敢達。令曰,知道。
李景祜達曰,明日親政相値,常參頉稟。令曰,知道。
沈墢,以都摠府言啓曰,今日入直內三廳武兼禁軍及軍兵等,當爲中日習射,而親臨文臣殿講相値,不得爲之之意,敢啓。傳曰,知道。
傳于洪樂性曰,大臣禮判,來詣于集賢門。
傳于尹東昇曰,前夜製下祭文及勸學文,令弘文館精書以入。
李錫祥,以弘文館言啓曰,校理元義孫,自鄕上來,卽爲牌招察任,何如?傳曰,允。
沈墢,以兵曹言啓曰,今十月十七日武臣堂上以上朔試射日次,而親臨殿講相値,不得爲之之意,敢啓。傳曰,知道。
修撰金鍾正書曰,伏以臣聞上天至高,而一言可以感通者,在能致其誠,臣以人子之至情,抱爲親之私懇,而職忝近侍,例許陳控,則豈敢自阻於仁覆之下而不盡其呼籲之誠哉?臣賦命險釁,嚴父早背,惟有偏母,相依爲命,恩勤拊育於喪威之際,艱辛扶護於孤苦之餘。臣母悲哀暗鑠,憂慮積瘁,病纏膏肓,念絶人世,而然而猶自保者,以臣在耳。臣以孑然單身,屢歲嬰疾,殘喘懍懍,莫保朝夕,而然而得不死者,以臣母之力耳。人孰不鍾憐於其子,而豈有如臣母之積勞者乎?人孰不受恩於其親,而豈有如臣之罔極者乎?臣家本貧寒,近益旁落,臣又拙於謀生,不能爲家,親年迫於喜懼,子職虧於旨養,滫瀡難繼,菽水屢空,而誠莫殫於負米,力未效於躬耕,生不得力,詩人所歎,無以爲養,昔賢攸傷。不意竊科以來,猥蒙天恩,濫叨邇列,出入承明,屢侍淸燕,臣身榮輝,可謂極矣。而臣母則勞苦如昔,絲穀猶憂,年紀轉深,疾病轉痼,而殆無一日之養,以慰其心。每誦古人不以三公換之句,未嘗不惕然而感,怵然而驚也。噫,烏鴉至無知也,猶能反哺,臣若徒貪一身之榮,不念及時之養,則曾是禽鳥之不若矣。瞻慈髮之漸華,寵利非心,感春輝之莫報,方寸自結。伏惟我殿下,敦錫類之孝,廣體下之仁,凡有親者,有懷必達,莫願不遂,則今臣所懇,或不在於僭猥之科,故玆敢援例陳章,仰干崇聽。伏乞睿慈,俯賜諒察,特許臣便近一小邑,俾遂專城之養,區區感祝,殞結難酬,衷私所迫,辭不知裁,惟邸下憐其情而許其願焉,臣無任云云。答曰,覽書具悉書辭,令該曹,考例稟處。
大司憲元景淳書曰,伏以臣於月前,忝叨是任也,烏鳥之情,萬分切急,狗馬之疾,間經危域,或書或狀,猥陳私懇。伏蒙睿慈垂察,特賜恩遞,感戴洪私,如骨更肉,母子相持,攢手頌祝,不圖解免未幾,復申前命,仍令臣乘馹上來,臣誠震惕悶蹙,莫知措躬之所也。臣雖無狀,亦知聖恩之厚,糜粉難酬,君命之嚴,不俟駕屨,揆以常分,固當進詣都下,畢暴情私,矧今大小朝遇災警懼之日,名係法從,尤何敢隱伏鄕外,自干違逋之誅,而唯是區區微悃,實有萬萬危苦,情迫于中,不暇擇聲,惟邸下矜察焉。臣之病母,以年則不至於八九十篤老之境,而疾病沈苦,癃羸已極,委身床席,恃粥爲命,譬如將頹之景,但見其寢低漸下,難望蘇完。一自春初喪慘以後,病裏心弱,任情過疚,日夜傷念,寢食俱廢,眞元漸陷,一倍危綴,昏昏㱡㱡,十朔于玆矣。又於月初,脫着失宜,添患感傷,乍寒乍熱,表裏莫分,胃土潰敗,食念全阻,咳喘苦劇,頭目疼眩,晝絶粒食,夜失霎眠,連試湯劑,欲解未解,氣息益微,危如一線,日就奄奄,有朝夕難保之慮。臣夙宵焦遑,煎泣罔措,以此情理,豈忍頃刻離捨?藉使治方得路,急勢乍減,老人積敗之氣,時月之內,萬無差復之理。臣以孑然單身,又無子女,臣身一離,將護靡托,母病未愈之前,皆是逋命負罪之日,臣心之惶霣悚懍,有不足言,霜臺長席,何等重任,其在朝體,豈可一任其虛帶,徒爲在鄕一賤臣叨竊榮號之地哉?竊伏聞新有定式,在外兩司,不得縣道封書,惟親病陳情者,許其登徹,只實我聖明體下之大德,錫類之至意。凡在臣隣,孰不感泣號籲情悃,雖幸有階,飭敎之初,宜不敢唐突煩冒,而若臣懇迫悲切之狀,前後陳暴,蓋已屢矣。伏惟睿鑑,庶或俯察,而抑亦同朝之所共愍惻,情窮勢極,轉動無路,玆敢不避斧鉞之誅,仰瀆於貳極之下。臣罪萬死,儻蒙邸下,終始垂恤,特許遞改,得以專意扶護,則不但於臣,庶可盡情於藥餌之節,亦豈非淸朝孝理敦化之一助也?臣刀圭薰心,神情謊亂,數行文字,未卽搆締,今始控籲於下諭經旬之後,至於官銜不稱之實,亦未及備陳,尤增惶霣。伏願离明,俯諒血懇,亟令鐫削臣職名,俾伸至情,仍治臣罪,以警具僚,不勝萬幸,臣無任云云。答曰,覽書具悉,卿其勿辭,俟母病間,上來察職。
文學鄭晩淳書曰,伏以臣父,往留果川丘墓之下,近因初寒,重患感疾,寒熱交攻,咳喘作苦,飮啖全却,氣息懍懍,急步踵至,促臣來護。臣聞來方寸煎灼,按住不得,忙陳短章,經尋鄕路。伏乞睿慈,亟遞臣職,以便往護,仍治臣罪,以肅朝綱,不勝幸甚,臣無任云云。答曰,覽書具悉,爾其勿辭,救護父病。
戊寅十月十七日巳時。上御涵仁亭。文臣殿講入侍時,同副承旨李錫祥,假注書金尙集·尹勉憲,記事官洪秀輔·柳敍五,以次進伏。試官右議政李,行禮曹判書洪象漢,行副司直趙榮國,率講生校理李命植,修撰李碩載,輔德李廷喆,司書李敬玉,兵曹佐郞李廷烈,學諭金鳳吉,入庭,行四拜禮訖,·象漢·榮國,進伏。曰,日氣甚寒,聖體,若何?上曰,一樣矣。榮國曰,數日來寢睡,何如?上曰,一樣而失睡時多矣。榮國曰,湯劑連爲進御乎?上曰,進服矣。榮國曰,今日朝水刺進御乎?上曰,進御矣。曰,以再昨日講經事,致煩聖敎,臣等亦不勝惶恐矣。上曰,講生,以次進讀可也。命植進伏,命讀禹貢,收栍,不。碩載進伏,命讀無逸收栍,不。廷喆進伏,命讀益稷,收栍,粗。上曰,老而能不忘音吐,難矣。象漢曰,雖晩後登第,素有文名,於此書,亦似有積工矣。敬玉進伏,命讀堯典,收栍,不。廷烈進伏,命讀蔡仲之命,收栍,不。鳳吉,進伏,命讀太甲,收栍,略。上曰,素業經工者,亦不能善讀,李廷喆,可謂難矣。秀輔進伏,命讀伊訓,收栍,不。敍五進伏,命讀君奭,牧栍,不。臣勉憲進伏,上曰,注書日昨所對甚誠實,今日則不欲令讀也。曰,殿講體嚴,所講冊子異於前,使讀宜矣。命讀堯典,收栍,通。上曰,甚善讀矣。象漢曰,觀其讀必是常誦者矣。且臣在外聞之,雖登科之後,罕出入讀書云矣。上曰,然矣,必有宿工矣。榮國曰,聖體連日勞動,明日又將親臨大政矣。臣仰瞻玉色憔悴,下情不勝焦悶之至,診筵之曠,今已經月,都提調以情勢之惶恐,尙不入來,自上,有各別敦勉之擧,然後可以備員入侍矣。上曰,予欲言顧行矣。都提調豈無入來之日乎?榮國曰,都提調聞此下敎,豈不入來乎?上曰,諸臣退去,榜目卽爲書入,右相禮判,留待可也。諸臣以次退出。
戊寅十月十七日午時。上御崇文堂西軒。大臣禮判,入侍時,右議政李,行禮曹判書洪象漢,左承旨洪樂性,假注書尹勉憲,記事官洪秀輔·柳敍五,以次進伏訖。上曰,注書出往,尹東昇持祭文草及勸學文草入侍事分付。上曰,莊陵奉審之行不遠矣。璿源錄陪行及遠陵奉審,則例於路中着笠,到五里亭,然後始乃着帽,而近陵則何以爲之耶?曰,路中亦皆着笠矣。上曰,此則甚非矣。命書傳旨曰,今聞近陵受香,皆着笠云,此則非矣。今後申飭,命書傳旨曰,二十日獻官進去時,禮房承旨,傳香於明政殿月臺祗迎事,分付該曹。曰,臣行往返日字,當過一望,伏望其間聖體萬安矣。曰,奉朝賀元景夏,資級已至輔國,而三代追贈,則以其祖都尉,已受恩典,故國家榮贈之典,今無所施處,欲依他家之例,移施於其本生祖,而此等事,載於續典,朝臣中,亦多有行之者矣。上曰,依爲之,令該曹,考例施行可也。右副承旨尹東昇進伏。上曰,大臣禮判先爲退去,·象漢,退出。上命東昇,讀祭文草,讀訖,又命讀勸學文。樂性曰,臣意則御製勸學文,印布八路,以爲鼓舞興感之地好矣。上曰,置之,言敎終無益,予只欲自述己意矣。上曰,從前殿講時,雖有誤讀者,予常多掩覆,故不通者少,今日則不用前規,皆不能讀矣。注書,明當出六,故慮其不通,不欲令讀矣,終能善讀,可嘉。李廷喆望七之年,亦能免不,可謂難矣。命書傳旨曰,居首注書尹勉憲,以新進少年,能讀經書,常誦可知,其涉可嘉,特賜熟馬一匹。輔德李廷喆,觀其能讀其記,曾誦可知,今番之擧,專由勸奬,何循常例?特賜虎皮一令,以勵年少之類。又命書傳旨曰,殿講居不者,自有其律,而今番專由勸奬,若卽日殿講,其宜參酌,竝只禁推,書畢,諸臣以次退出。
上在昌慶宮。常參以代理停,經筵停。
未時申時,雷動電光,申時雨雹,狀如小豆,夜一更電光,二更,月暈。
尹東昇達曰,大司憲元景淳,執義金元行,掌令李養源在外,南鶴宗,持平尹光國·權相龍呈辭,今日以監察茶時之意,敢達。令曰,知道。
李景祜達曰,明日常參,取稟。令曰,停。
李景祜達曰,奉敎金和澤,自鄕上來云,卽爲牌招,何如?令曰,依。
本院啓曰,比來秋冬之雷,無歲無之,今年已至再矣,而今日之雷,尤極非常,轟燁之象,驟急之雨,殆甚於盛夏,上天之警告我殿下者,何若是丁寧不已也?未知今日朝政之闕失安在,而可驚可愕之災,前後相續,一至此耶?竊伏惟念我殿下,以大堯倦勤之年,秉周文日昃之誠,敬天勤民之心,四十年如一日,賓對不輟於月三,講筵每進於期日,而猶不自滿暇,臣僚引接之敎,殆無虛日。今又親臨大政,夜以繼晝,聖心之勤勵,非不至矣,聖躬之憂勞,若是切矣。是宜治道徯志,天心底豫,而天之所以荐降威怒,乃在於是日者,又曷故哉?臣等竊聞弭天怒而答天譴者,不在於文而惟在於實,若殿下惕然猛省,益加警懼,於賓對,則必求實惠之下究,於講筵,則必懋實工之克踐,而雖以目下親政言之,爲官擇人,亦是實政之一事。董飭兩銓,俾有實效,而凡於施措之際,以實心行實政,以爲振刷之實,則將見天心和豫,而災沴日消矣。惟殿下懋哉?臣等治啓將上之際,伏見所下傳敎,聖心警動,辭旨懇惻,至有減膳之擧,臣等益不勝藏誦欽歎之至。凡遇災修省之道,日久則狃安,事過則易忽,故詩曰靡不有初,鮮克有終。倘殿下,罔懈此心,常若疾威之在前,則今日之災,未必不爲景星慶雲,而枯穀移星之休,有不足言矣。竝願留神焉,惶恐敢啓。答曰,已諭懍悚之意於減膳之敎,而其勉若此,其宜猛省焉。
本院達曰,嗚呼,今日之雷,又何非常之若是也?作於前月,已極可驚,而至於今月,則純陰用事,陽氣錮塞,乃者再三轟轟,繼以暴雨,氣候乖常,無異盛夏。嘻,此其故何哉?臣等竊念我邸下,代理萬機,兢業一心,近日以來,愈益惕勵,講筵連開於日再矣,賓對不廢於月三矣。夫今日責勉於邸下者,不過曰勤學也,勤政也,而邸下於斯二者,可謂盡之矣,則上天之猶且譴怒之不已,荐降疾威,若是申複,臣等愚昧,實莫曉其所以也。雖然邸下,方講中庸矣。中庸有之曰,不誠無物,又曰誠者天之道也,非誠而能應天者,蓋未之聞也。今邸下,動靜云爲之間,其盡誠耶,否耶?臣等雖不敢知,而只就上所陳二者而言之,於學則發難疑義,探討蘊微者,其果已盡之歟?於政則商確利害,講究治道者,其果已盡之歟?若猶未也,則非所謂誠也。非誠則邸下之勤學勤政,徒勤而已。惟彼日監之天,安得不丁寧警告,至再至三,以玉成我邸下也哉?伏願邸下,怵然而驚,瞿然而懼,不特學與政而已,凡於一心之微,萬事之推,唯以一誠字做去,毋爲應文之歸,則將見天心悅豫,災化爲祥,卒受仁愛之眷,永迓無疆之福,豈不休哉?臣等不勝憂愛之忱,敢貢陳腐之說,伏惟澄省焉,惶恐敢達。答曰,知道,惶蹙悚懍之中,又有災異,尤切懍悚,不能自定,所陳切至,可不銘心焉?
親臨都政,吏批,判書李宗白,參判沈星鎭,參議韓光會,都承旨黃景源,竝進。
以李思興爲典設別提,沈廷觀爲掌樂主簿,邊栒爲歸厚別提,李晉圭爲吏曹正郞,姜潤·崔夢嵒爲禮曹佐郞,閔百祿爲昌平縣令,徐有寧爲盈德縣令,李命啓爲新昌縣監,金載大爲內資主簿,尹得說爲掌苑別提,李德一爲活人別提,韓聖得爲平市直長,鄭亮采爲典牲直長,宋楷爲濟用直長,李宜馣爲吏曹正郞,柳詠爲司䆃僉正,李定鎭爲工曹佐郞,金匡國爲直講,金魯爲昌平縣監,田光勳爲宣川府使,宋翼洙爲信川郡守,金恒魯爲大興郡守,韓警爲禮山縣監,徐命鳳爲召村察訪,洪鐵漢爲金井察訪,林遇春爲漆原縣監,宋載中爲司䆃主簿,李聖中爲司僕主簿,尹遠東爲宣陵直長,兪漢吉爲靖陵直長,洪相宜爲尙瑞直長,李昌中爲司饔奉事,柳運緖爲司宰奉事,李䋚爲禮賓奉事,黃㰔爲漢城主簿,沈翔雲爲臨陂縣令,申思九爲碧沙察訪,鄭錫保爲靑山縣監,申胤洸爲朔州府使,朴師亨爲掌樂主簿,蔡希範·柳綵爲引儀,宋必直爲長水察訪,趙明勗爲繕工副正,兪漢葛爲尙瑞副直長,李址光爲內資奉事,金浤爲司饔奉事,姜始顯爲鏡城判官,李薰爲珍島郡守,鄭文興爲谷城縣監,鄭鎭華爲宗廟副奉事,金守儉爲廣興主簿,林榟爲氷庫別提,申景濬·成胤儉爲典籍,安宗茂爲刑曹正郞,金熤爲刑曹佐郞,韓宗纘爲兵曹佐郞,李祉承爲注書,金相玉爲咸從府使,姜必履爲平安都事,尹昌圭·李命鎭爲兼引儀,崔福爲監察,金基正·鄭國臣·文命龜·文衡中,爲典籍,洪泰斗爲鳳山郡守,趙宗濂爲泰川縣監,金瑋爲典籍,洪相宜爲尙衣主簿,李弘濟爲禮曹正郞,柳萬健爲兵曹佐郞,朴俊源爲校書校理,朴祥馨爲監察,金令澤爲宗廟令,李德一爲監察,崔宗岳爲軍資判官,權燧爲監察,金聖應爲軍器提調,李世泰爲判決事,鄭煥猷爲崇陵別檢,李宇喆爲長寧殿別檢,任一源爲惠陵別檢,全性天爲徽陵別檢,李擎明爲昌樂察訪,宋載中爲刑曹佐郞,南泰赫爲同敦寧,徐命天爲司僕正,鄭德純爲贊儀,韓有樞爲監察,李憲默爲大同察訪,李德楠爲司䆃主簿,兪漢葛爲尙瑞直長,洪啓承爲北部都事,李邦五爲寧遠郡守,氷庫別檢李潚,繕工監役金尙孝,相換,司饔奉事金浤,義盈奉事柳義養相換,尹泰衡爲刑曹佐郞,金載大爲宗簿主簿,張達星爲慶安察訪,金敬之爲保安察訪,趙戇爲尙瑞副直長,朴誠一·安允奭,爲司饔主簿,李廷老爲典獄主簿,文道恒爲活人別提,趙錫疇爲尙衣別提,朴纘行爲軍器主簿,徐廣修爲廣興副奉事,柳梓爲社稷令,李錫心爲繕工監役,南有容爲工曹參判,金尙集·尹勉憲,爲典籍,田光洙爲內資主簿,文命龜爲監察,洪鳳威單付養賢主簿,南碩老單付中學訓導,洪益彬爲司饔僉正,金光進爲司宰僉正,李押爲內侍敎官,尹光裕爲禁府都事,申腱爲繕工假監役,鄭棨爲靖陵參奉,朴師沃爲禧陵參奉,柳鼎周爲孝陵參奉,洪啓遠爲貞陵參奉,安載健爲莊陵參奉,黃㫤源爲恭陵參奉,金恒鎭爲禮賓參奉,兪華·李行萬,爲假引儀,英陵參奉朴光胄,莊陵參奉安載健相換,崔昌國·張瑞翰,單付典籍,金鳳著,單付奉常主簿。
兵批,判書申晦,參判具允明,參議洪名漢,參知李泰和,左副承旨沈墢,竝進。
朴尙謙·田得雨,單付僉知,前虞候李蓁,閑良金誠大,以上今加折衝賞加,趙星瑞·鄭允協·元海翼·李重泰·金養中·南益樞·李容普·金南瑞,付護軍,李璞·李亨運·方處義·金龜漢,付司果,姜履殷付護軍,金貴碩單付訓鍊主簿,金得獜爲兼司僕將,黃暹爲內禁衛將,劉俊興爲忠壯將,尹洸爲內禁衛將,鄭弘臣爲忠壯將,金聖應爲知訓鍊,李文德爲訓鍊副正,丁迺愼爲蒜山僉使,徐弘遠爲宣傳官,崔處顥爲昌洲僉使,張錫海·金趾澤,爲同知,金聖澤爲忠壯將,朴敏行爲忠翊將,南有容·成天柱,付副司直,折衡韓光國·崔鶴齡·崔泰崙,以上今加嘉善賞加,金昌祚爲同知,李邦鵬爲都摠都事,李敬懋爲全州營將,徐命周爲鉢浦萬戶,丁道吉爲忠翊將,權廷爀爲加里浦僉使,金德彪爲群山僉使,朴贊興爲忠壯將,黃德聞爲同知,趙圭鎭爲都摠經歷,吳德根爲智世浦萬戶,李瀰爲文兼,李陽復爲寧城僉使,鄭孝曾爲阿耳僉使,尹勉矩爲上土僉使,金鼎九爲安骨萬戶,閔頤壽爲訓鍊僉正,金麗潤爲唐浦萬戶,李源德爲登山僉使,洪聖源爲臨淄僉使,金光泰爲五衛將,尹弼德爲慶州營將,金泗昌爲江華監牧官,李彦藎爲衛率,申大亨爲忠淸兵虞候,李柱海爲公州營將,李觀祥爲忠淸兵使,安履爲同知,李希範爲忠壯將,趙德濬爲平安兵虞候,趙泰藺爲忠壯將,李昌說爲同知,黃㯙爲訓鍊判官,林重柱爲月串僉使,馬秀洸爲金甲島萬戶,李德霖爲馬梁僉使,韓慶運爲忠翊將,李格爲助羅浦萬戶,孫翼龍爲訓鍊判官,洪啓遵爲同知,朴聖浹爲訓鍊正,崔廷瑞爲忠壯將,黃㯙爲中樞經歷,尹弘德爲宣沙浦僉使,全聖昌爲同知,金德基爲柔遠僉使,金東栐爲天摩僉使,金泰鼎爲忠翊將,金景軫爲忠壯將,李璞爲訓鍊主簿,金禹平爲獜山僉使,韓九安爲古城僉使,崔海秀爲薺浦萬戶,梅震春爲西平萬戶,權相殷爲五衛將,柳啓運爲所己萬戶,鄭宗和爲老江僉使,李基宗·朴載和,爲同知,李命善爲梨津萬戶,李堦爲加德僉使,李心輔爲翊衛,韓尙訥爲羽林將,金佐國爲多大浦僉使,金壽鼎·金遇慶,爲同知,韓師復爲僉知,卞泰佑爲忠壯將,成胤良爲忠翊將,秦益化爲車嶺僉使,金珽爲僉知,金命稷爲同知,崔重觀爲忠翊將,崔粹敏爲五衛將,李徵國爲訓鍊副正,黃㯙爲慶尙右兵虞候,具彩五爲訓鍊判官,李世疇爲撫夷萬戶,金尙一爲永達萬戶,李秉晉爲於蘭萬戶,劉繼勳爲永登萬戶,蔡泰興爲在德萬戶,金泰彬爲助泥浦萬戶,鄭有僑爲忠壯將,趙命周爲中樞經歷,曺命玉爲忠翊將,張爾錫爲古城僉使,李嘉遇爲僉知,申鎭鴻爲忠淸監營中軍,李慶熙爲江原監營中軍,李栢齡爲全羅監營中軍,趙世述爲黃海監營中軍,李漢豐爲訓鍊主簿,韓時樞爲黑山島別將,康益成爲格浦萬戶,張濟弼爲豐山萬戶,具大勳爲武兼,金彭壽爲忠翊將,李昌重爲慶尙監營中軍,李山斗爲僉知,庾晉炆·李興昌,爲忠壯將,李世重爲忠翊將,金彦之爲武兼,鄭道涵爲同知,金就綱爲忠壯將,鄭益周爲古豐山萬戶,金弘濟爲雲寵萬戶,金道晃爲忠翊將,具宅柱爲都摠經歷,鄭存成·李章祜爲副率,金貴碩爲九月山城別將,羅繼咸爲阿山萬戶,李璞爲神方萬戶,具世勣爲宣傳官,權爲訓鍊僉正,金養慶爲都摠都事,許任爲訓鍊判官,李應爀·權拭·申遇文·金廷愚,爲訓鍊主簿,李亨運·李眞協,爲部將,李彦邦爲武兼,許愈爲中樞經歷,閔頤壽爲全羅兵虞候,李漢豐爲都摠都事,李永命·申思儼爲內禁將,金渲爲兼司僕將,南瑞五爲內禁將,姜文相爲魚面萬戶,尹重淵·具世恪,爲訓鍊主簿,方處義爲部長,申敬文爲都摠都事,鄭世柱爲訓鍊主簿,李柱華爲東道參軍,申潚·朴載漢·李萱·朴載大,爲宣傳官,李慶億·李漢鼎·申光道·李海文,爲武兼,鄭聖三爲部將,陳泰恒·鄭良臣,爲守門將,金宗一·李寬徵爲部將,李應福爲乫軒洞權管,金益勵,爲廣坪權管。
李錫祥,以司饔院官員,以都提調提調意啓曰,本院奉事兪漢吉,以柴場摘奸事,方在分院,而今日政,靖陵直長遷轉矣。依例本院直長相換,以爲竣事之地,何如?傳曰,允。
尹東昇,以兵曹言達曰,內禁將張志恒·李明運,俱以身病猝重,呈狀乞遞,宿衛輪番之任,不可等待其差復,今姑改差,何如?令曰,依。
戊寅十月十八日辰時。上御恭默閤。親政入侍時,吏曹判書李宗白,參判沈星鎭,參議韓光會,兵曹判書申晦,參判具允明,參議洪名漢,參知李泰和,行都承旨黃景源,左副承旨沈墢,假注書金尙集·尹勉憲,記事官鄭昌順·韓宗纘,以次進伏訖。上曰,政官斯速開政。命書傳旨曰,十考十上·五考五上·純褒抄啓守令邊將錄用及西北人·松都人·廉吏爲國効節人,戊申軍功人錄用事,每都目,例爲申飭,而況親政乎?另飭兩銓。又傳曰,生民休戚,係於守令,況親政乎?初入仕擇擬,然後可爲百里之任,爲官擇人,另加擇擬。又傳曰,入侍注書·尙書院官員,依例出六,宗白啓曰,本曹佐郞李晉圭在外云,改差,何如?上曰,遞差。出榻敎上曰,嶺南武弁上來者幾何?晦曰,上京者雖多,宣薦人則亦少矣。自特敎振掩滯之後,鄕中武士上京者甚多,而其中亦多衰老之人,實難盡爲檢擬矣。上曰,雖一二人,調用可也。命書傳旨曰,武士沈滯,嶺南·湖南,尤甚,申飭銓曹。又傳曰,判決事曠職已久,許遞,其代今日政擧行,李斗山擧滯,意在西樞調用。又傳曰,前梁山郡守金霔,其時,旣特敎準職,而往者所坐爲民,特爲敍用。又傳曰,前內乘李萱,以李摠督之後,旣有宣傳官調用之命,此等人何拘常格,且有薦,今番都政,特爲調用。又傳曰,朴東樞之孫朴宗恒,頃已召矣。上來已久云,爲先軍門,卽爲調用。又傳曰,前注書李祉承敍用。又傳曰,今番假注書出六,代,實官付職。又傳曰,曾已申飭,而莫重親政,不能檢飭,當該中官,令該府處之。上曰,李世泰在京乎?宗白曰,下鄕矣。上曰,嶺南人尤宜振用,判決事擬差可也。晦曰,大政與他有異,同中樞內將,宜有依前輪差之道矣。上曰,依爲之。宗白曰,趙明勗右職調用事,曾有承傳,而卽今守令無相當之窠,爲先以京職調用,何如?上曰,依爲之。宗白曰,兩山陵領役部將,宜有別樣檢擬之道矣。上曰,吏判言是也。晦曰,今番久勤甚多,實爲難處矣。上曰,如林遇春,則不可不調用矣。宗白曰,其時臣見遇春,不避風雨,各別効勞,心甚嘉之矣。命書傳旨曰,前五衛將林遇春,効勞山陵,爲人可堪,守令邊將,尙未調用,此人豈踰此歲?卽爲調用事,分付兩銓。景源曰,信川郡守望筒中,郡守之郡字,書以縣字,致勤點下,該堂推考,何如?上曰,依爲之。宗白曰,朴光胄,頃因承傳,擬差英陵參奉矣。莊陵參奉,今適有窠,相換,何如?上曰,相換可也。上曰,五衛將有窠乎?權相殷,必以此等職調用,然後可復其本矣。晦曰,以五衛將調用好矣。命書傳旨曰,噫,其於此歲,追慕必新,而惟於花山府院君,無可施之事,故其嫡長,特命錄用,其下雖支孫,依他府院君例調用事下敎者,意蓋以免爲庶人,故今於三相復官之日,欲復其本下敎者也,而頃日領相,莫知予意,泛看以與支孫混爲調用,有所奏,予亦忘却允之。今日乃覺於親政時,權相殷,特爲調用五衛將,此後庶人之名,自可洗矣。令兩銓知悉擧行。噫,遙望顯陵,孰敢以前日卑微,枳礙此人哉?書畢。上曰,今日此傳敎,吏·兵判皆入侍見之,此後則依此施行可也。宗白曰,下敎如此,此後豈更有區別尊卑之事哉?上曰,權燧除拜何官則可耶,監察何如?宗白曰,監察有窠,當以燧擬入矣。上曰,斯速擬入。宗白曰,聖敎如此,臣等不勝感泣矣。上曰,此後則此輩婚姻之路,亦當有異於前矣。晦曰,然矣。上曰,尙衣主簿望筒再入,當該堂上推考可也。上曰,出六窠多寡,如何?宗白曰,甚窠窄矣。上曰,今春監造官,已盡出六乎?宗白曰,猶未盡出矣。命書傳旨曰,莫重今春監造官,猶有未陞六者,豈可踰於此歲?雖散政,待窠,先爲調用事分付。上曰,雷聲可愕矣。命書傳旨曰,噫,顧今國事,心常懍然,而因其否德,因循若此,尤切悚然矣。轟聲燁光,又見於此月。噫,古人云不見其形,願察其影,仁愛之天,示警幾次,而爲君者,以默御下,爲臣者喑啞事上,卽此一事,其國興歟,替歟?否德之衰耗無能,百事之無可謂,其猶第二件事,若此而猶不盡諭,草草自飭,其何以仰謝高高乎?其懍若此,其悚若此,其若例下勉飭之敎,此負蒼蒼也。其令廚院,減膳六日,以籲此心於高高之天。上曰,上番翰林誰耶?景源曰,俄者兼春秋韓宗纘,移拜騎郞,故奉敎金和澤入來矣。上曰,翰林旣無故,則何爲以兼春秋替入耶?景源曰,和澤在外,昨始自鄕入來,今日承牌入侍矣。命書傳旨曰,頃者下敎之後,宜卽謝恩,而不爲,二翰林禁推之後,亦不謝恩,以兼史替行。令招之後,亦爲晩膺,小官此習宜懲,奉敎金和澤拿處,翰圈爲不爲,下敎後勘律。上曰,初仕望始入,政事垂畢乎?宗白曰,幾盡爲之矣。上曰,李章祜誰耶?晦曰,李普爀之子也。上曰,尹光裕誰耶?宗白曰,尹東度之子也。上曰,黃㫤源誰也?宗白曰,都承旨之一家也。景源曰,今番賜諡長原君黃坦之孫也,與臣爲十六寸兄弟矣。上曰,金東覺誰也?宗白曰,金潤之子,而善爲呼唱,故召擬矣,未受點矣。上曰,然乎?金光進方有職乎?宗白曰,無職名矣。上曰,此人處義誠是矣。曾已下敎,今日政復職可也。上曰,吏判年幾何?景源曰,己卯生矣。上曰,戊寅生最多貴,元景夏·趙榮國,皆戊寅矣。右相則以甲戌生,晩而登第,予以爲幾何事予,豈意至於大拜?晦曰,唱榜後九年而作相者,國朝所無之事也。上曰,然矣。景源曰,吏批已畢,下直出去之意,敢啓。上曰,知道。景源曰,故判書金鎭圭,宣諡時致祭事命下,而其奉祀孫,尙未成人,宣諡則當待其奉祀孫,成立後擧行云。致祭何以爲之耶?上曰,支子則不得延諡耶?景源曰,規例然矣。命書傳旨曰,故判書金鎭圭致祭,不待宣諡,先爲擧行。景源曰,親臨大政之日,雷異非常,伏望益加聖意於恐懼修省之道焉。上曰,當體念矣。墢曰,兵批已畢,下直出去之意,敢啓。上曰,知道。命書傳旨曰,湯劑有餘貼,內局日次,再明爲之事分付。諸臣以次退出。
上在昌慶宮。常參以代理停,經筵停。
夜五更,月犯東井星。
李景祜達曰,明日親傳香相値,常參頉稟。令曰,知道。
尹東昇達曰,大司憲元景淳,執義金元行,掌令李養源在外,南鶴宗上書入達,持平權相龍牌不進,尹光國書批未下,今日以監察茶時之意,敢達。令曰,知道。
藥房提調趙榮國,副提調黃景源啓曰,昨日雷異非常,聖心懍惕之中,親臨大政,夜深乃罷,伏未審聖體調攝,若何?憊眩之候,寢膳之節,亦何如?臣等不任區區憂慮,敢來問安。答曰,知道,氣則一樣,依下敎明日入侍宜矣。
尹東昇達曰,憲府連日監察茶時,事甚未安。除在外陳書入達外,掌令南鶴宗,持平權相龍,卽爲牌招,何如?令曰,依。
以持平權相龍牌不進罷職令旨,令于李景祜曰,推考徽旨捧入。
李景祜,以弘文館言達曰,本館下番副修撰臣金鍾正,以南學兼敎授,今日儒生試取事,晝仕出去,而一日之內,勢難畢考,每每草記,事涉煩瀆,限畢考間,除草記往來之意,敢達。令曰,知道。
以校理元義孫牌不進罷職傳旨,傳于尹東昇曰,只推更爲牌招。
李景祜達曰,新除授注書李祉承,時在全羅道務安地,斯速乘馹上來事下諭,何如?令曰,依。
李錫祥達曰,卽者中樞府錄事來言,判府事金尙魯,自果川今已入來云,係是大臣去就,敢達。令曰,知道。
李景祜達曰,大司諫金時粲,下諭後過限不爲上來,依定式遞差令旨及禁推徽旨捧入之意,敢達。令曰,知道。
李祉承在外,代以金載祿爲假注書,尹勉憲陞六,代以邊得讓爲假注書。
尹東昇達曰,明日次對,兩司當爲進參,除在外外,憲府不爲行公人員,竝待開門牌招,以爲推移入對之地,何如?令曰,依。
領議政兪拓基箚曰,伏以前月雷電之異,已極非常,而曾未幾何,昨又大作於閉藏之時,震驚不啻百里,殆是盛夏所罕,誠未敢知何等禍機,伏在冥冥,萬萬驚懍,不能自定。伏見聖敎夜下,戒懼修省之意,發於辭表,臣又不任欽歎無已。然臣竊見中庸曰,致中和,天地位焉,朱夫子釋之曰,吾之氣順,則天地之氣亦順矣。噫,此固聖人之極工,而雖學者,亦服膺而勉勵,況人主一心,與天地相通,尤豈非猛省而加意處乎?殿下於中庸一書,講繹旣久,聖訓微義,洞貫無遺,奚待臣贅陳,而亦不敢蔓辭覼縷。惟聖明穆然深思,上有以仰孚天心,下慰民望,不勝大願。且伏念當此國勢岌嶪,災異洊疊之日,可言者固非一二,而最是言路,幾乎斷絶,此實莫大之憂,亦願聖明,念前聖設鼓置木之意,軫古人烏鳶不破,鳳凰方至之語,以爲貽燕無疆之圖,幸甚幸甚。如臣無似,冒叨匪據,月纔三彀,災咎至此,若未亟蒙譴斥,必將重誤國事,因災策免,故事斑斑。伏乞聖明,鐫臣職名,改卜賢德,以答天譴,以安賤分焉,取進止。答曰,省箚具悉卿懇,懍悚方切,何敢減膳而解心?專由否德,於卿何有?卿其安心勿辭視事焉,其勉者,可不服膺焉?仍傳曰,遣史官傳喩。
左議政申晩箚曰,伏以比來雷異之作,殆無虛月,而若其轟燁之非常,又未有如昨日者也。未知何樣危兆,伏在冥冥,而仁天之告警,若是諄切也?臣於病伏之中,蹶然驚起,凜然心寒,戰悸震恐,歷宵靡定,臣伏見夜下備忘,責己之敎,減膳之命,辭旨懇惻,有足以感回天心,臣不勝莊誦欽仰之至。顧今聖上,方在嚴廬之中,而一念憂勤,晩政愈勵,其所以敬天而恤民者,靡不容極,安有疵擧失政之上拂天心者,而苟求召災之故,則莫非如臣無狀,竊位妨賢,自速災咎之致也。臣之猥忝匪據,今已三載,涓埃報蔑,尸素罪積,國勢日棘,而臣莫之捄焉,民生日悴而臣莫之拯焉,朝綱日頹,而臣未能振刷,言路日壅,而臣未能扶植,以至百度懈弛,衆務叢脞,而臣又不能董飭庶僚,仰贊聖治,此皆臣之罪也。臣之合被斥黜,固已久矣。顧何待於今日災異之作也?臣之前後遇災,輒申責免之請者,非敢爲效故事而已。區區肝膈之懇,竊以爲不如是,則無以答天譴也,而未蒙恩兪,終歸飾讓,是豈應天以實,不以文之道乎?爲今弭災之策,不可他求,惟有斥退淹病失職之一賤臣,改卜良弼,責以弘濟,則天怒可回,國事可幸。伏乞聖明,俯察臣言之由中,無如前日之留難,亟許鐫免臣職,公私不勝至祝。答曰,省箚具悉卿懇,專由否德,其方懍惕,於卿何有?卿其安心勿辭焉,其勉可不服膺焉?仍傳曰,遣史官傳諭。
右議政李箚曰,伏以臣冒沒膺命,强策鈍劣,出入於廊廟殿陛之間者,今且數十餘日矣。旣未能畫慮出謀,有所自效於常職,又未能趨事赴功,以之董率於百僚。只是沁沁泄泄,伴食中書,了無一箇半箇仰稱委毗之至意,臣亦自愧,人謂斯何?前月雷雨之變,蓋已乖常,祗畏之極,亟上策免之請,而未蒙肯兪,由是而臣心之惶愧,一倍於前。昨日轟轟燁燁,又何爲而作也?災沴荐降,警告至此,靜念國事,茫無涯際,終夜憂惕,莫省所措,伏奉夜下備忘,辭旨懇切,至有減膳之命,臣於是不勝莊誦欽歎,而竊念如臣不肖,宜退不退,仍以盤礴於三事之列。若論召災之由,則臣實爲首,伏願殿下,特命斥罷臣職,以爲報答天譴之道,殿下亦宜益懋省修,以勉迓續景命之圖,取進止。答曰,省箚具悉卿懇,方切懍惕,於卿何有?卿其安心勿辭視事焉,箚中所勉,當服膺焉。仍傳曰,遣史官傳諭。
掌令南鶴宗書曰,伏以日月流邁,冬序奄過,伏惟我大小朝孝思出天,撫時攀號,益復罔極,臣不勝區區悲慮之至。仍伏念臣,曾在乙亥夏,待罪諫省也,論斥沈墢事,而時諱輕犯,衆嗔如憂,自是而跡枳臺垣,于今四載,屛伏窮鄕,念絶榮途,永作聖世之棄物矣。千萬夢想之外,恩除忽降,馹召遠辱,榮寵所被,梓里動色,臣手奉除旨,惝怳感激,罔知所以自措,不敢久淹,趁限登途,來伏私次,而行路撼頓,觸冒風寒,素患關格之症,乘時暴發,症形危苦,萬無束帶供仕之望,而日前以署坐召牌儼臨,義同往役,不敢言私,冒昧出肅,粗伸叩謝之忱,而本來情地危蹙如前,目下病狀沈苦,又如此,因仍盤礴,奔走供職,反覆思量,其勢末由。今以茶時,召牌復臨,玆敢擔詣闕外,仰控短章,伏乞睿慈,察臣危懇,刋臣職名,仍令選部,勿復檢擬,以昭法紀,以安私分焉。且伏念臣,新自下土來,凡於見聞,便一聾瞽,而身在畎畝,目見民情窮苦,天災荐疊,耿耿愚忠,不勝憂患之至。竊伏聞我邸下,日再開筵,頻接宮僚,持公事入對,鎭日無曠,睿學之將就,政務之明習,擧國臣民,莫不欽仰頌祝,化理淸明,拭目以俟,轉災爲祥,此其機會,而迺者冬雷之變,又發於純陰閉塞之節,轟轟之聲,燁燁之光,驚心駭目,可愕而可怕,上天之威怒,何爲而至此?天道玄遠,不知其應何在,而古人云,災不虛生,必有所召,今玆之異,夫豈無所致而然耶?卽伏見我大朝靜攝之中,遇災警懼,特下綸音,至有六日減膳之命,懍惕之衷,溢於辭敎,修省之道,靡不容極。伏願我邸下,亦以大朝之心爲心,凡於消弭之方,益加勉勵之工焉。古昔聖王,遇災修省,人事盡於下,則天災消於上,孚應之效,捷於影響,今此轉移之機,只在於邸下一心上加功,第惟勉學之工,不但在於講讀,而在於探賾精微,功無間斷,勤政之道,不但在於聽斷,而在於明達體要,擧無過差,而二者之成始成終,又在於一誠字貫徹。伏願邸下,亟恢睿聰,念玆在玆,幽獨隱微之際,常存天戒,動靜云爲之間,克體天心,臨政則以實心而裁斷,講學則以實心而踐行,以致學有緝熙之功,政有咸熙之盛,則休祥丕應,災沴自弭,豈不休哉?勉學勤政四字,諸臣之筵達書陳多矣。語涉陳腐,聽不新奇,而苟能由是而推廣,由是而踐行,工有接續,志無間斷,則雖堯·舜三王之盛,亦不越乎此,古語云爲治不在多言,顧力行何如耳。伏願邸下,勿以人微而賤之,言近而忽之,千萬幸甚。答曰,覽書具悉,惶蹙之中,又有災異,尤切懍悚,所勉切至,可不體念?爾其勿辭察職。
左議政申晩箚曰,伏以前月之雷異,固已萬萬驚懍,而昨日轟燁之非常,又何爲而至此極也?臣於淹病昏眩之中,危厲震恐,仰念國勢,俯顧民憂,直欲尙寐而無吪也。噫,人事失於下。咎徵現於上,此必然之理也。今此仁愛之示警,丁寧反復,有若耳提而面命者,豈非欲使我邸下,惕然反顧,懍然警省,思所以轉災爲祥而然歟?人臣之遇災進言者,莫不指陳闕失,以盡修省消弭之道,而其要,惟在於人君一心而已。無論動作事爲之著於外者,雖在幽獨燕閑之地,一念之善與不善,古人有景星雷雨之諭。嗚呼,可不瞿哉?臣曾於筵中,屢貢區區衷悃,伏想邸下,亦必記有之矣。雖使臣更有所論列,要不出前後筵奏之外,邸下試就臣所陳,言言而銘念,事事而省察,猛下有改無勉之工,一心剋去,毋或放過,以至體驗踐履,自底於純篤之域,則回天怒而致休祥,其亦一轉移之間矣。苟或狃於怠忽,不一大加儆動,則天心之向背,人情之離合,其機在此,寧不懍焉寒心?臣職忝保傅之列,耿耿願忠之誠,有倍恒品,只欲我邸下爲聖爲賢而已,玆於災異之日,敢陳憂愛之忱,伏願离明亟加澄省焉。臣三載匪據,一味尸素,失職廢事之罪,固非一二,今此災咎之來,莫非臣竊位妨賢之致也。亦乞特賜斥退,以答天譴,不勝幸甚。答曰,覽書具悉卿懇,惶蹙之中,又有災異,尤切懍悚,不能自定,所陳切至,可不銘心?卿須安心勿辭焉。仍令曰,史官往諭。
持平尹光國上書曰,伏以居諸迅邁,冬令奄屆,伏惟我大小朝孺慕之痛,去益愈新,伏不勝悲慕之至。噫,前月之災,不過仁愛之警,而意謂戒懼之睿念,怵然而驚,惕然而懼,雖在無過之地,而必求其有過,雖處盡善之域,而惟恐其不善,應以實不以文,或者天必悔怒於玆矣。日纔兩旬,災之荐臻,百倍前日,又於大政之夕,晝晦風礫,藏地之雷,用事如夏,光燁聲虩,屋宇皆震,不暇於整衣冠,而反至於失容止。以今視前九月之雷,則一山陽之殷,顧何足以災云乎?易曰,天地以順動,又曰,聖王順時而行,若曰天如以順而動,則氣方閉塞之節,而猶慮其或發,君如順時而行,則時方藏潛之機,而尙恐其或洩。理則求碩果之不食,政則像至日之不行者,是所謂天人一理處,而君之行之以順,故天亦動之以順,此如影響之必至,而理之不可誣者也。伏願邸下,其毋曰德已修矣,天何不格,而災異之又如此,亦毋曰政已擧矣,天何不監,而警告之又如此。雖隱微之間,幽獨之際,小心翼翼,若上天之俯臨,常懷惕惕,若上帝之對越,天愈怒而心愈恭,災愈熾而德愈進,若子之於父母,和顔色而怡聲氣,以盡其順事之道,則顧彼順動之天,豈獨不回怒而爲慈乎?詩曰,明明在下,赫赫在上,苟邸下克去己私,能盡顧諟之方,懋昭大德,毋替明畏之心,則是謂明明在下也。豈不格在上之赫赫,而反憂式月之災乎?噫,臣見識鈍滯,言議巽懦,本不合於是任,而頃於大朝入侍之時,有所論人,而擬勘不審,反被儒臣之請推。及承退待之敎,又有臺臣之請遞,旣損臺體,又在落科。雖大朝曲加包容,特置立科,揆以情勢,殆同已遞,何敢以言責自處,而顧此區區之心,不能自已,不勝芹曝之誠,更陳憂愛之忱。伏願邸下,裁察而省納,仰體大朝付托之重,期待之深,以一心合天之德,則是固邸下以大朝之心爲心,而亦豈非先天而天弗違,後天而奉天時者耶?嗚呼,震之象曰,洊雷震,君子以恐懼修省,此誠我邸下恐懼修省之時。伏願邸下,懋哉懋哉?臣之居此職,日已三旬,而上補君失,下糾官邪,一未效責,而再上災異之章,益不勝惶愧憂懼之心。答曰,覽書具悉,惶蹙之中,又有災異,尤切懍悚,不能自定,所陳切至,可不銘心焉?
校理鄭光漢,副校理李厚達,修撰金應淳,副修撰金鍾正等箚曰,伏以秋後之雷,何月非災,而古人之以十月雷,尤爲大異者何也?謹按易卦,九月爲剝,剝者,群陰剝盡,而一陽猶存也。十月爲坤,坤者一陽亦消,而六爻純陰也。前月之雷,已在於旣剝之會,而昨日之異,又發於極陰之時,轟爗之壯,無異盛夏。臣等未知聖德有何虧損,朝廷有何闕失,而上天之怒,愈往益甚,可愕之災,式月斯生也耶?伏況昨日,卽聖上親行大政之日,而災異之作,適在是時,天道高遠,固難測度,而一理感應,捷於影響,無乃殿下用人之道,或有所失當而然耶?噫,躁竸漸熾,氣節全消,朝無讜士,世乏良才,此固爲識者之深憂,而殿下所以用捨進退之者,又失其宜,尹蓍東之一言被斥,而三年嶺外,尙靳恩宥。李泰和之公議見枳,而驟蒙陞擢,猥玷銀臺。卿資乃命德之器,而中批太頻,徒歸優老之典,臺閣,卽補衮之職,而久次是取,不由通擬之格。朝廷之不尊,賢才之不登,何足怪也?苟能盡明揚之道,擧遺逸之才,甄拔草萊,必取可用之實,旁求忠直,大開不諱之門,俊髦彙征,除拜允協,則此可以爲消災致和之一端,而又其本,則只在於殿下之一心耳。竊惟聖上年德高卲,涵養純熟,喜怒之發,宜無不中,言動之節,宜無不當,而一有所激,則輒乖其和,辭氣或不能無過,擧措或不能不失,此不但爲德性之累,亦有妨於修養之道。伏願自今,益用力於寬平和泰之域,隨事順應,廓然大公,如明鏡照物,而不爲物所遷,止水鑑形,而不爲形所汨,則將見察理益明,應務益精,以至於用人施政之際,無所往而不得其當,應天以實之道,豈有加於此哉?臣等治箚將上之際,伏見減膳傳敎,警惕冞深,辭旨懇惻,對越之聖心,無待加勉,而憂愛之微衷,不敢自已,謹將已成之本,略效獻芹之誠,惟聖上留神焉。答曰,已諭於減膳之敎,方切懍悚,其勉切實,可不猛省焉?
校理鄭光漢,副校理李厚達,修撰金應淳,副修撰金鍾正等箚曰,伏以轟雷爗電之不寧不令,在他時而猶可驚心,況在於純陰之月乎?一之亦云異矣,又況至再而不已乎?謂天蓋高而其心孔仁,惟人至眇而有誠必通,相感之理,有如是矣。仰惟邸下遇災以來,其果大警悟,大奮發,能爲格天弭災之眞個道理乎?苟能是焉,災必不作,而否則宜天之屢示警也。嗚呼,古人比言路於血脈,人而血脈閼則亡,國而言路壅則危。近日公車之章,不言事久矣。豈眞睿德無闕,朝政無失而然歟?特以大言之,則無骨鯁之風,小言之則有骫骳之羞,故相率噤口,苟度時月,雖値非常之災沴,亦廢應文之故事,不言之,群下,固亦有罪,而若邸下容受之度,敷施之實,有足以感人而來諫,則亦豈使一世而至此哉?此亦邸下之所自反處也。噫,兩筵雖開,蓋少發難之益,次對雖行,未免草率之歸,臣等之憂歎,當復如何?邸下之所講者,一部中庸,而卽大朝已講之書也。精一傳心之法,亦將有得於是編。伏願念大朝身敎之意,體思傳至誠之道,凡於聖心之所欲爲者,則必先意而奉承,禮節之所當盡者,則亦及時而自勉,隨處省察,夙夜洞屬,未盡而益加修,有餘而不自足,以至於政令施措之間,動靜云爲之際,一皆中節,毋或過差,則庶可以不負今天警告之意矣。惟邸下懋哉懋哉?答曰,覽箚具悉,惶蹙之中,又有災異,尤切懍悚,所勉切至,可不銘心焉?
上在昌慶宮,常參以代理停,經筵停。
李景祜達曰,明日常參,取稟。令曰,停。
又達曰,大司憲元景淳,執義金元行,掌令李養源在外,南鶴宗持平權相龍·尹光國,牌不進,今日以監察茶時之意,敢達。令曰,知道。
藥房都提調金尙魯,提調趙榮國,副提調黃景源啓曰,雨餘風寒猝劇,伏未審夜來,聖體調攝,若何?憊眩之候,寢膳之節,亦何如?湯劑餘貼,其已進御乎?臣等卽當與諸御醫,依下敎入診,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道,氣則一樣矣。
尹東昇,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,復膳間依例姑停之意,敢啓。傳曰,知道。
李景祜達曰,待敎洪秀輔,檢閱柳敍五,旣已帶職蒙宥,竝爲牌招,何如?令曰,依。
令于沈墢曰,大臣備局堂上,引接。
傳于李景祜曰,當見官敎,待令于明政殿,龍亭待令于月臺,祗迎後,晝講卽當爲之,卽爲習講,時刻,只正時入之。
傳于李景祜曰,愍忠祠香祝,以弘化門一體擧行。
莊陵香祗迎罷後,政院·玉堂·藥房,口傳問安。答曰,知道。
傳于黃景源曰,寧越田稅大同蕩減傳敎,書于諭書紙,明日書吏下去時,齎傳事分付。
傳于黃景源曰,大臣陪香下去時,以驛馬擧行,回還時始爲勸馬事分付。
傳于黃景源曰,予曾數次經歷矣。回還時,雖有前排六角,而陪香下往時,雖給馬,前排六角勿爲擧行事,卽爲分付營門。
傳于尹東昇曰,五衛將權相殷,若在,入參侍衛事分付。
李景祜達曰,獻納李海重,正言李亨達,下諭後過限不爲上來,依定式遞差令旨及禁推徽旨,捧入之意,敢達。令曰,知道。
沈墢達曰,新除授羽林衛將申思儼,方在罷散中,而時無敍用之命,何以爲之?敢稟。令曰,敍用。
以掌令南鶴宗,持平權相龍·尹光國等,牌不進罷職令旨,令于尹東昇曰,竝推考徽旨捧入。
尹東昇,以兵曹言啓曰,今十月二十日,文臣朔射日次,而親臨香祗迎相値,不得爲之〈之〉意,敢啓。傳曰,知道。
李錫祥達曰,卽者檢閱鄭昌順,謂有館規,陳書徑出,原書纔已退却矣。所當直捧禁推徽旨,而此與無端徑出有異,推考警責,仍卽牌招入直,何如?令曰,依。
尹東昇,以義禁府言達曰,前大司諫金時粲,平安都事李基德,泰川縣監黃處浩,大同察訪趙台祥等,禁推及拿處事,徽旨達下矣。金時粲,忠淸道大興地下去,李基德慶尙道永川地下去,黃處浩·趙台祥,俱在任所,依例發遣府書吏羅將,竝拿來,何如?令曰,依。
傳于李錫祥曰,夜對爲之。
戊寅十月二十日辰時,。上御明政殿月臺。香祗迎入侍時,行都承旨黃景源,左承旨洪樂性,右承旨李景祜,左副承旨沈墢,右副承旨尹東昇,同副承旨李錫祥,假注書金載祿·邊得讓,記注官李益普,記事官鄭昌順,以次陪立。上具布裹翼善冠,視事服,步出賓陽門,詣明政殿東庭板位,祗迎訖,仍隨詣明政門。上命書傳敎曰,逢今年,大臣旣已攝往寧越。嗚呼,聖祖恩澤,當施本府,寧越府今年稅大同,特爲蕩減,令右相宣諭府民,使其民,咸知聖祖之遺澤。上曰,予在而不爲此事,何時爲之?上遂乘輿,仍敎曰,兵曹參判,以特進官入侍事,出駕前下敎。上還入大內,諸臣以次退出。
戊寅十月二十日辰時。王世子坐德成閤。大臣備局堂上引接入對時,領議政兪拓基,左參贊洪鳳漢行司直李益輔,副護軍鄭汝稷,司直金善行,大司成金陽澤,左副承旨沈墢,事變假注書文始龍,編修官洪敍箕,記事官鄭履煥,以次進伏訖。拓基曰,日氣甚寒,睿候,若何?令曰,僅過矣。拓基曰,再昨雷電之變,極非常,欲以文字陳達,而今日次對,故方始仰達矣。致中和,天地位焉,此乃聖化之極工,回災爲祥之道,惟在於省修,而詩云畏天之威,于時保之。伏願邸下,益加勉勵焉。令曰,惶蹙悚懍矣。拓基曰,邸下方讀中庸矣。聖人極工,在於中庸,雖常儒,亦當着意做工,況帝王家學問之工乎?玩味道理,日用動靜,一遵中庸,而且曾子曰,日三省吾身,凡事必以合於古聖人爲務,毋少泛忽,是臣區區之望也。令曰,當體念矣。拓基曰,此京畿監司趙暾狀達也。以爲畿邑所在三軍門保人六斗米自納者,輒必貿米於京市,故所費不啻倍入,若以每石五兩錢式收捧,則一名所納,當爲二兩,今年保米,爲先代錢上納,此後勿論豐凶,六斗則代錢二兩,三斗則代錢一兩式,永爲定式,收捧事,令廟堂稟令分付爲請矣。三軍門保米自納,實爲畿民之大弊,則代錢收捧,果似便好,而但年事之豐歉旣異,各邑之野峽亦別。但令一從民願,或米或錢,三斗則一兩,六斗則二兩式,隨便自納,則軍門無所損,而窮民蒙實惠,以此永爲定式,何如?令曰,依爲之。出擧條。拓基曰,此卽全羅監司洪麟漢狀達也。備陳長興·寶城等沿海九邑所在守城倉屯牛之取孶收稅,爲窮民難保之弊,仍請盡賣,營案所付牛一千一百六十三隻,漸次買畓,隨買收稅,則旣無本倉之損益,實係生民之榮悴,令廟堂稟處矣。此事曾因長興·寶城民人等上言,有令道臣,詳査狀聞後處之之令矣。屯牛之爲民巨弊,誠如狀達,則賣牛買土,隨買收稅,旣無本倉之損益,實係屯民之痼弊,依所請許施,何如?令曰,依爲之。出擧條諸臣以次退出。
戊寅十月二十日辰時。上御涵仁亭。晝講入侍時,知事洪象漢,特進官具允明,參贊官李景祜,侍讀官鄭光漢,檢討官金鍾正,武臣徐赫修,假注書邊得讓,記注官李益普,記事官鄭昌順,以次進伏訖,上讀前受音,自傳之首章,止傳之二章,光漢讀新受音,傳之三章,上繼讀,讀訖。光漢曰,此是五章,而文義有五節,一章言物有當止之義,二章言人知當止之處,三章言聖人之止於至善,四章言明德之止於至善,五章言新民之止於至善矣。中間引用淇澳章,而此乃贊美武公之辭也。武公九十,猶使人箴儆,而至作抑戒詩,此卽聖人之徒也。今殿下晩暮之年,輒進行講筵,好學不倦之盛,奮勵不怠之意,可以無愧於武公,而武公之所以爲睿聖武公者,以其尙不愧于屋漏故也。殿下警惕於深燕之際,點檢於幽獨之地,果無一分屋漏之愧,則豈但匹休於武公而已哉?其功效,將至於盛德至善,民之不能忘也。臣之所冀望而仰勉者,亦無過於是矣,伏願加意焉。上曰,予讀沒世不忘之句,而自不覺愧矣。旣不能使之樂其樂利其利,其可望於戲不忘耶?儒臣之所謂武公之聖,始於謹獨云者,所陳切實,予當體念矣。下番金鍾正曰,上番之引衛武事而陳勉者,誠好矣。至於講學,則聖上之暮年勤講,臣實欽仰,更無可以仰勉者,而推以至於政令事爲之間,一一體行,然後方有講讀之實效矣。武公之爲武公,實由於切磋琢磨之學,而殿下春秋僅爲武公三分之二,其責任之重,又非武公之比,此朱子勉君之語,而臣敢仰獻殿下。苟能實用力於明明之德,則其盛德大業,豈可比之於武公乎?直可與堯·湯·文王,竝其燀赫矣。上曰,衛武公有如此之聖德,而不能大其國興其業,何也?鍾正曰,武公爲周之卿士,是時天王在上,諸候修度,如戰國之闢土,非可擬議者也。光漢曰,不可以闢土恢業,誠如下番之言,而以武公之聖而治其國,則其善政美法,必多可觀者,而泯而不傳,似因文獻之無徵故也。上曰,此則然矣。光漢曰,臣等以草草數行之箚,仰勉遇災修省之方,而冬雷逐歲而作,今歲又再發矣。惟其頻有而恒見,故人心易於狃安,而相臣箚批中,有何敢以減膳而少解之敎,臣實欽仰矣。苟能長存是心,一此不懈,則弭災之術,恐不外是矣。鍾正曰,朱子曰,冬雷春雪無歲無之,正今日之謂也。遇災之初,孰不警動,而日久而解,自是常情,必秉執此心,慄慄靡懈,常若見上天之疾威,然後方可以有孚於高高之天矣。上曰,大政之日,聞此聲而予仍曰,其國興乎否乎?史官聞此言矣。所勉當另加體念矣。上曰,愍忠祠,則香陪書吏陪去,而本陵香祝則此旣攝行,則不與璿錄行次同例,而事體至重,雖大官不可隨後矣,鍾正曰,事有所重,大臣陪香而禮郞當隨後矣。上曰,然矣。仍命書傳敎曰,更思之,大臣旣已攝往,則以璿錄陪行例擧行,事體若何,而禮官以賜祭官陪往莊陵,事體尤不然。大臣依獻官例,乘馬陪往,郞廳獻官後隨往懸板賜祭祭文事分付。上曰,編次人更爲入侍。出榻敎,諸臣,以次退出。
戊寅十月二十日辰時。上御崇文堂西軒。編次人入侍時,編次人具允明,右承旨李景祜,假注書邊得讓,記注官李益普,記事官鄭昌順,以次進伏訖。上命編次人,先讀毓祥宮酌獻禮祭文,允明讀之,上仍命添刪數句訖。上曰,此則置于香室可也。上曰,今年則早寒矣。景祜曰,連日寒威如此,則當合氷而今年則果早寒矣。諸臣,以次退出。
十月二十日午時。上御恭默閤。藥房入診時,都提調金尙魯,提調趙榮國,副提調黃景源,假注書金載祿,記注官李益普,記事官鄭昌順,醫官金履亨·許燧·金德崙·金履貞·李興門·鄭允協·金福齡,以次進伏訖。尙魯曰,日氣猝寒,聖體,若何?上曰,一樣矣。尙魯曰,臣屢月在外,久未承候,水刺之節,何如?上曰,進數三匙,則厭心生矣。尙魯曰,前承水刺善進之敎矣。今承下敎,誠爲悶切矣。寢睡之節,亦何如?上曰,本不善睡,而近來尤甚,夜分以後,則達曙失睡,輒進冷水矣。尙魯曰,是何事也?實驚慮矣。脚部痰附之候,比前,何如?上曰,一樣而今則手部甚寒,頭部甚熱矣。尙魯曰,手部寒症,必是氣不足之致,極爲伏悶矣。湯劑連爲進御乎?上曰,時有間斷,而八味元,兼爲進御,而米飮呑下,勝於茶矣。尙魯曰,請令醫官診候,何如?上曰,只三員入診可也。醫官金履亨,診候曰,脈候左右三部微帶數意,右寸關虛軟無力矣。諸醫以次診畢,與履亨略同,今十月二十日藥房入診時,加減理中湯五貼劑入,加減八味元一劑,亦爲劑入事下敎。出榻敎尙魯曰,臣死有餘罪,而殿下旋降敍命,屢下懇惻之敎,如臣庸愚罪犯,何以得此於聖明之際?因伏見藥院問安下批,則有備員後入診之敎,在臣分義,卽當入城,而臣之臂痛,一向無減,以致數次闕診,臣尤死罪矣。上曰,往事勿說可也,其時迫於事勢,不得已爲之,皆予之咎,今聞卿奏,不覺心恧。尙魯曰,東宮資稟,外重內急,其時安得不欲知入侍說話乎?以常情推之,固當如是,不是異事也。上曰,元良誠外似重,而內實躁急矣,卿言誠是矣。聞近者所食減前云,不無深慮矣。尙魯曰,俄聞醫官之言,則進服五積散云,誠爲悶迫矣。今日欲爲問候,而臣纔入來,日亦晩矣。後日次入診後,當與數醫,詳察症候,而勿爲煩啓,只以標紙命藥進服好矣。上曰,卿言誠是矣,後日次診視可也。退出時,上曰,卿自果川而來,其倅誰也?尙魯曰,徐覺修矣。上曰,政令,何如?尙魯曰,甚剛明勤幹,覆審災報,前倅雖已了當,而必躬自踏驗,然後報營門。還上爲四千餘石,而卽今未捧,只三百餘石云,今月內,似可畢捧矣。若如初政,則必善治矣,臣果爲果川御史矣。上曰,覺修是誰之子?尙魯曰,故參判徐命珩之子也,徐命珩誠佳人矣。覺修年彌多,貌漸似乃父矣,誠可用之人矣。上曰,年幾何?黃景源曰,庚寅生矣。上曰,年歲若是其多乎?尙魯曰,徐有元之父也,安得不多乎?上曰,徐有元甚佳矣。五衛將權相殷入侍事下敎,臣載祿,退出引入。上曰,相殷甚冤矜,故予除是職矣。諸臣以次退出。
戊寅十月二十日初更。上御恭默閤。夜對入侍時,參贊官李錫祥,侍讀官元義孫,檢討官金鍾正,假注書邊得讓,記注官安正宅·李益普,以次進伏訖。義孫,讀夙興夜寐箴序,上命下番讀大文,鍾正讀奏訖。義孫曰,此冊,殿下所以熟講而至有御製序文,則今無別有文義仰奏者,而此箴中,勿貳勿參云者,乃是一字工夫也,伏望以此加勉焉。上曰,所奏嘉矣。鍾正曰,學文之工,當不息而不可只主靜矣。涵養中自有主宰,休養之時,必加涵養之工,得力於靜處,然後亦當得力於動時矣。上曰,故相亦有云云,而與乾道無間矣。義孫曰,學文之工,推以上之,則爲帝爲聖,莫加於此矣。故相爲觀察使,能印進此書,可見其誠,而且有自上有手書嘉賞之敎,殿下於此,當法之矣。上曰,故相子孫,誰有之?錫祥曰,嶺南人,故未知子孫誰某矣。上命書傳敎曰,近夜連講夙夜箴,大抵陳柏學文之工,可見卄六句之中,而故相之逐章註解,奉獻昔年,其誠可見,故相其時,不過一觀察,而手書嘉賞,命館印進,猗歟盛哉?而我國文獻疎略,頃年侍湯之時,得見於內藏印本,而嗣服後,問於玉署,只有寫本,故慨然特序,仍命復印,循環以講,此非徒其文之切實,昔年盛意,欲不泯於後世也。噫,陳氏已古人,故相卽我朝人也。每覽其書,若見其人,其令嶺南道臣,尋訪其後以聞,以示予百載後追思之意。上曰,儒臣新自金城來矣,安集後百姓,何如?義孫曰,金城乙丙流亡之民,今盡安集,而今年雨水太過,平田則僅免慘凶,而山田則全然失稔。臣來時,曉喩百姓曰,吾入京後,若登筵,則當陳舊逋停捧之意,而新還,則汝等,不得不盡納,毋負國家愛恤之聖意云,則民人等答曰,新還當盡力畢納云矣。入京後,得聞舊逋停捧之敎,臣不勝感歎之極矣。上曰,淮陽何如?義孫曰,淮陽比金城,山田最多,今年被災,倍於金城,臣上來時,見淮倅,則以爲新還,雖欲某條畢捧,而舊還則萬無收捧之道云矣。上命書傳敎曰,今日入侍儒臣,新自金城來,故竟日酬應,不憚其憊,夜召者非爲講也,意蓋在焉。今聞所奏,今年又歉,淮陽亦然,而比之金城,不無加云。噫,昨年臨門命臣,率往安集之民,猶未夬蘇之中,今歲又歉,其聞此奏,食豈甘乎?纔因道臣狀聞,舊逋旣命停俸,淮·金兩邑,雖或舊或新,撫摩之政,予已恃焉。吁嗟淮陽府使,體臨門差遣之意,吁嗟金城縣令,與淸安而一視,使兩邑之民,其能奠居,今予此心,庶可少弛。噫,旣顧此民,何惜新糴,而然此亦爲民,今歲雖艱,明年則大益,以儒臣所奏推之,民情亦然,然捧糴之際,爲其令者,若捧同胞爲心,莫替予半夜勤懇之諭,凡諸苦民之政,一切嚴禁事,下諭道臣,分付兩邑,因所奏而諭此,其若忽於湖西,則昨年安集一也。民亦一也,而其豈無向隅之歎乎?忠淸道丹·懷·淸·安,今年其若何?其民亦奠居否?亦令道臣,狀聞,來到後,承旨持奏。上曰,下番儒臣,亦經守令乎?鍾正曰,臣曾經慶山倅矣。上曰,慶山閑邑乎?鍾正曰,雖小邑亦有民社焉,不至煩劇而亦不可謂閑邑矣。臣因言端,敢達所懷矣,國家用人之道,宜先兩南,而卽今西北,則過用,嶺南,則不過二三文臣之外,別無收用之事,擇其趨向之端正,人物之俊秀,或蔭或武,則此亦作新之道也。上曰,嶺南蓋鄒魯之鄕矣。無白衣踰嶺者云矣。鍾正曰,嶺南名公巨卿,自古多出,錯落相望,今則人心牿喪,無可見矣,而白衣不踰嶺之風則尙存矣。上命鍾正進伏曰,明往東郊,摘奸酒禁以來而非欲捉來也。但知其令行與否而來可也。鍾正,承命退伏,諸臣以次退出。
上在昌慶宮。常參以代理停,經筵停。
李景祜達曰,明日常參,取稟。令曰,停。
李景祜達曰,左副承旨沈墢,不爲仕進,卽爲牌招,何如?令曰,依。
尹東昇達曰,憲府連日監察茶時,事甚未安。除在外外,不爲行公人員,竝卽牌招,何如?令曰,依。
李景祜達曰,工曹參判南有容,同敦寧南泰赫,過三日不爲出肅,依定式竝推考警責,仍卽牌招察任,何如?令曰,依。
持平權相龍達曰,臣庸愚巽懦,自知其萬萬不稱於淸朝臺閣之選,而適値大朝振滯之政,猥玷淸顯,屢叨見職,而嚴畏分義,冒沒承膺,而旣無一言一事之可以報答聖恩,裨補時政者,而囁嚅泯默,苟然充位,今至四十有日矣。臣實自愧,人將謂何?糾劾之來,固已揣料,今此駁正之論,果出於論思之地。臣以遐鄕疎逖之蹤,徒緣通籍之久,猥蒙特達之私,堂堂言議之任,至及於無似賤品,臣之孤負聖簡,隳失職責,固已多矣。若論其臺閣之不由通擬者,則臣實爲首,臣何敢一刻晏然於臺次乎?臣情地危臬,連違召命,嚴譴是俟,恩推輒降,今始來避,所失尤大,請令遞斥臣職。答曰勿辭。
李錫祥,以吏曹言達曰,本曹正郞李仁培呈狀內,身病甚重,勢難察任云,依例改差,何如?令曰,依。
李景祜以吏曹言啓曰,本曹正郞李仁培,連日入直矣。病狀猝劇,勢難察任,不得已以改差之意,草記入達。佐郞尹冕東,以妻母歸葬,受由下鄕,三相六臣賜諡之行,當於明日辭陛,而正郞李宜馣,佐郞李世孝,互相推諉,事甚可駭。竝爲先遞差後拿問處之,其代卽爲口傳差出,以爲推移發送之地,何如?傳曰,允。
吏曹口傳政事,以崔台衡爲吏曹正郞,以權穎爲吏曹佐郞。
尹東昇,以承文院官員,以都提調意啓曰,吏文學官李德楠遷轉,代,前郞廳李灌差下,付軍職冠帶常仕,何如?傳曰,允。
李錫祥達曰,禮曹兵曹刑曹兼春秋有闕代,令該曹卽爲口傳差出,何如?傳曰,允。
尹東昇,以禁衛營言啓曰,前因禮曹草記,章陵局內捉虎次,善放砲手六十名,將校領率出送矣。一大虎捉得之後,多日搜獵,更無形跡云,當此日寒,許多軍兵之累日露處,亦涉可慮,今姑撤還之意,敢啓。傳曰,知道。
李錫祥,以觀象監官員,以領事提調意啓曰,近來本監官員觀象測候等事,全不致意,固已可駭,而卽聞今十七日二更量,白氣一道,起自西方,逼近月傍,良久乃消,人多目見,而當該入直官,終不啓達,事之寒心,莫此爲甚。令攸司,囚禁從重科罪,以懲日後,何如?傳曰,允。
令摠戎使洪鳳漢書。王世子若曰,國之置將有道,所貴全材,卿之掌兵有年,得無盡瘁,備懇前席,寔出中心,旋授後營,別是上眷。念玆摠戎之任,實關禦侮之要,握畿甸節度之權,出則按隨南諸鎭,倚王都輔車之勢,一以畀漢北重防,自三淸而移之蕩春。不離山水窟宅,控千嶂而備以陰雨,得有形勝樓臺,巖刻鍊戎,肇錫允叶於此地。職兼經紀,丕責有倍於曩時,凡簽籍管餉,則殆十數州,若講武宣略,則難一二計。有國之緩急所恃,紆睿算於守城,爲將者控制是專,注聖意於授鉞。矧今時數易可悶,伊斯任倍難其人,須得光弼之賢,方可膺朔方之寄,苟非萊公之重,無以壯北門之威。時卿懇要解元戎,而聖簡更屬前任,獨賢之勞縱久,豈全釋其重權,苦讓之意可知,姑且移乎閑局。惟卿,沁園賢裔,周室藎臣,追先卿斷斷之忠,自有型範,慕古人休休之量,善處功名,托以腹心,所常懼者滿盈驕佚,親惟肺腑,而自勉則謹畏謙恭。措諸政而楊廣之去思尙留,壯其猷而方·召之成績已著,營閑細柳,五佩元帥之符,譽洽甘棠,三建刺使之節。爲均堂者已久,夙夜勞悴之幾多,在銓地則必辭,平生操履之可見,才兼文武,無愧古之賢臣,身佩安危,是謂眞箇宰相。苟欲盡擇帥之道,莫不曰捨卿其誰,玆授卿以摠戎使,卿其祗奉寵靈,毋孤眷注,任專鈐轄,優一面可當之才,彩變旌旗,佇數載已試之效。迭五營而委畀甚重宜無彼此之可分,較兩局而機務稍閑,故許勞逸之相代,豈但慰士卒心也,抑亦爲將軍地也。以溫如良玉之容,撫軍情則惠威均施,有森然烈日之氣,詰戎政則號令申明。於戲,刁斗稀鳴,毋或以安而忘戰,簿書乍簡,庶可就閑而養威。凡諸營中繕修之方,卿當竭力,至如閫外繆綢之策,余何多言?故玆令示,想宜知悉。修撰金應淳製進。
上在昌慶宮。常參以代理停,經筵停。
夜一更二更,電光。
李景祜達曰,明日常參,取稟。令曰,停。
以左副承旨沈墢罷職令旨,令于李景祜曰,推考徽旨捧入。
李景祜達曰,左副承旨沈墢,旣有只推之令,卽爲牌招,何如?令曰,依。
以掌令南鶴宗,持平尹光國等牌不進罷職令旨,令于尹東昇曰,竝推考徽旨捧入。
尹東昇達曰,持平權相龍,引避退待,已至經宿,尙未處置,事甚未安。掌令南鶴宗,持平尹光國,旣有只推之令,竝卽牌招,何如?令曰,依。
又啓曰,左參贊洪鳳漢,以掃墳事受由,今方出去京畿豐德地,而所受摠戎使密符,來請還納,何以爲之?敢稟。傳曰,仍佩往來。
李景祜達曰,校理元義孫,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又啓曰,冬至正使長溪君棅,副使李得宗,書狀官李德海,有稟達事,來詣請對矣。傳曰,明日入侍。
傳于尹東昇曰,御使明日入來。
吏曹口傳政事,兼春秋崔夢嵒·李廷烈·尹泰衡。
以判府事李天輔,安山地掃墳呈辭,令于尹東昇曰,給由馬,澆奠床備給。
副司直鄭亨復上書曰,伏以居諸流遷,秋冬代謝,伏惟大小朝,感時哀慕,益復靡逮,區區下情,不勝悲慮。臣向蒙恩由,往省先阡,還次亦旣有日,而素有痰眩之症,感寒添苦,沈淹委身,久稽反面,方擬露章請譴。不料惠堂之命,忽隕自天,此實臣平生意念之所不到者,病裏驚蹶,悚懍罔措。夫句管惠局,爲任殊重,從前擬差,率皆峻望,自非人人可爲,若臣才無可言,病與爲生,跡疎朝列,未涉世務,所謂粟米麻絲,殆不省其爲何樣物事,況又年迫日索,五官俱瘝,形貌精力,凋落無餘,便成兀然一枯木耳。今忽見處於錢穀出納之地,苟然備員,與聞末議,揆諸量授之義,大相遼越,事之虛僞,孰甚於此?噫,臣世受國恩,義同休戚,遲回京輦,未敢告老,只期優遊散地,涵詠聖澤,以送殘年,此在微分卽宜,更無絲髮餘念。今玆所叨,藉曰無筋力奔奏之勞,責任則緊且重矣。臣若昧然冒承,視如固有,則愧甚貪榮,義乖知止,人雖不言,臣豈自安?玆不得不披瀝衷懇,猥煩籲號,伏乞离明,俯垂諒察,亟令鐫改臣惠廳堂上之任,回授可堪之人,使國體無苟,微諒獲全,公私不勝萬幸。答曰,覽書具悉,卿其勿辭察職。
兵曹參知李泰和上書曰,伏以日月迅邁,冬令奄屆,伏惟我大小朝孺慕之痛,去益罔極,臣伏不勝悲慕之至。臣至愚極陋,無所肖似,年且衰邁,跧伏鄕郊,自分爲明時之棄物,不復有當世之念矣。不意大朝振滯之德,亦及於如臣四十年屛癈之身,掌憲承宣,特除相續,古今人臣之蒙受異恩於君父者,容或有之,而臣之今日所被,殆史牒之所罕聞者。臣聞命感激,血涕先逬,使臣雖糜身粉骨,有不足以報效其萬一也。惟是筋力奔走,謂或可以少伸微忱,前後冒進,亶出於惶霣罔極,他不暇顧,而非敢自謂臣之才地,允合於是任也。及夫銀臺之譴遞未幾,騎曹之恩除隨下,寵渥愈摯,分義愈悚,又不得不冒昧承命,隨除隨出,殆若榮進素定,平步登班者然。臣心愧縮,固無可言,早晩顚沛,亦已自料,乃者堂箚出而以臣驟蒙恩擢,猥玷銀臺,爲召災之一端,其所謂公議見枳,臣實莫曉其何謂,而至於猥玷之誚,臣豈能免?從前冒出,追思益恧,到今情地,尤何可論?臣之自知旣甚明,人之爲言又如此,則臣豈可冒據榮次,以益甚一世之嗤點也哉?玆敢略具短章,仰暴情實於貳極之下。伏乞离明,俯賜照諒,亟許鐫削臣職名,以安私分,以謝人言,千萬幸甚。答曰,覽書具悉,爾其勿辭察職。
副修撰李碩載上書曰,伏以臣之本生父臣奎采,得聞臣祖母病重之報,下往白川郡,竟遭巨創,哀毁之中,氣息凜綴,實有難支之慮。臣情理罔極,他不暇顧,涕泣陳章,徑發鄕行,伏乞睿慈,亟削臣職名,仍勘臣擅行之罪,不勝幸甚。答曰,覽書具悉,爾其勿辭,救護焉。
敦寧都正李亨宗上書曰,伏以日月迅邁,孝昭殿祥事,徽寧殿禫期,次第奄過,節序累變,伏惟我大小朝,撫時攀慕,孝思靡極,臣無任區區悲慮之忱。仍伏念臣七代祖河原君臣鋥,特蒙大朝殿下節惠之典,繼之有製下祭文,遣承旨致祭之命,此實出於體先朝敦睦之盛意,天恩眷眷,迥出尋常,幽明之榮,闔門之感,當復如何哉?第河原君,今已親盡於宗家,而順天府使臣李河述,以長房,神主移安于順天府衙矣。竊惟延諡之擧,在人家,實是希有莫大之禮也。臣本宗孫,則其在情理,不可不躬自進參,而身有職名,不敢任自下鄕,玆敢仰籲於离明之下。伏乞邸下,俯垂矜察,特許其往來之暇,以伸情禮,千萬幸甚。答曰,覽書具悉,日月流邁,兩魂殿祥禫奄過,哀慕莫逮,一倍罔極,卿其依所陳,往來焉。
副司直李存中上書曰,伏以邦運不幸,皇天降割,貞聖王后禮陟未幾,仁元聖母仙馭永閟,歲月旣周,冬序又深。伏惟我大朝攀慕之痛,邸下愾廓之思,當復如何?臣無任瞻天悲係之至。仍伏念臣,乃天下之一窮人也。忠孝道喪,風霜震剝,向來經歷,豈復人理之所可堪者?只以老母尙在,不忍使其窮獨無依,黽勉苟活,竄伏松楸,庶幾菽水之保餘年,而釁孽素積,禍罰荐酷,父喪甫除,老母又損背,俯仰穹壤,更何依恃?此生已矣,萬事謬矣。惟其溘滅無知,少洩至痛,而一縷未絶,視息依舊,臣之頑然冥迷之罪,固已上通于天耳。嗚呼人倫之重,莫大乎君親,上之所以求忠必孝,下之所以移孝爲忠者,謂其有可資之義也。若臣之者,事君而著枉妄之辜,爲子而孤顧復之恩,兩失其道,一無可恕。是宜爲昭代之誅絶,而不可復齒諸人類,則惟有斂跡息影,聽天委命,或可爲思過之一端,抑臣又有私自傷痛者,顧以世祿遺裔,倖廁下大夫之列,思所以淬勵名行,圖報鴻恩,豈後於人哉?坐於愚迷,不識忌諱,自孽旣速,天殃又集,前後八九年間,四越重溟,再經草土,世故驚心,神飛魄褫,喪威砭骨,血枯形澌,重以數十年癃奇之疾,乘衰發作,日三昏窒,筋力精神,無復餘地,兀兀孤居,窮無所歸,一息如綫,萬念俱灰,坯蟄聞雷,已斷蠢動之念,枯荄得春,無復萌茁之理,則不待情勢之危苦,而固已作明時之廢人,豈意大聖人包荒之德,特推丐祠之恩,俾得優遊於散秩之中,天覆海涵,有過涯分,至若所叨槐院副提擧,雖異實職,亦世所謂淸選者也。義難冒當,早宜辭免而自以釁累滓濊之賤,不敢遽然以文字,上達淸禁,以速無嚴之誅,故伈伈虛糜,致使院務多曠,私心不安尤不可言。仄聞日昨筵中,大朝以臣之不爲供職,至有重推申飭之命,臣於是,驚惶隕越,措躬無地,冒沒承膺,旣非私義之所敢出,一向泯默,亦恐危懇之未見諒,情窮勢迫,無所逃死,玆不得已疾聲哀籲於貳極之下。伏乞离明,俯察臣悲苦之情,非出飾讓,特許鐫削兼職,永賜廢退,以爲不忠不孝之戒焉。答曰,覽書具悉,大朝特敎之下,其何若是?爾其勿辭察職。
上在昌慶宮。常參以代理停,經筵停。
自昧爽至巳時,有霧氣,初昏流星出天中淡雲間,狀如拳,尾長三四尺許,色赤,夜一更二更,有霧氣,五更,月暈。
尹東昇達曰,大司憲元景淳,執義金元行,掌令李養源在外,南鶴宗令旨未下,持平權相龍引避退待,尹光國令旨未下,今日以監察茶時之意,敢達。令曰,知道。
李景祜達曰,明日常參,取稟。令曰,停。
以掌令南鶴宗,持平尹光國,牌不進罷職令旨,令于李錫祥曰,推考徽旨捧入。
傳于李景祜曰,召對爲之,三使臣及御使,來詣于明政殿後,藥房入診,今日爲之。
傳于尹東昇曰,備局日次,今日爲之。
李錫祥達曰,備局日次,今日爲之事命下矣。兩司當爲進參,除在外引避退待外,未肅拜不爲行公人員,竝卽牌招,以爲推移進參之地,何如?令曰,依。
傳于尹東昇曰,秋判牌招,同爲入侍。
李景祜達曰,藥房都提調金尙魯,提調趙榮國,副提調黃景源,依下敎來待矣。
傳于尹東昇曰,似誤傳藥房矣。只金判府事,留待入侍。
李景祜啓曰,判府事金尙魯,留待入侍事命下,而眩氣苦劇,不得入侍云,仍爲退去之意,敢啓。
以承傳色口傳下敎曰,莫重進上單子,殿號誤書,當該道臣,入直宗室,從重推考,直入傳旨。
有政。吏批,判書李宗白,呈辭受由,參判沈星鎭進,參議韓光會病,右承旨李景祜進。
吏批啓曰,判書李宗白,呈辭受由,在外,參議韓光會病不來,小臣獨政未安,何以爲之?敢稟。傳曰,仍爲之。
以南泰會爲大司諫,李星慶爲獻納,以李鎭恒爲正言,以李普溫爲吏曹正郞,以朴致隆爲軍資正,以金應淳爲中學敎授,以鄭遠達爲東學敎授,以李命植爲西學敎授,以鄭羲祥爲司饔僉正,以任薖爲白川郡守,以趙漢弼爲金川郡守,以李海重爲殷山縣監,兼漢學敎授二單,元義孫·李福源,學正韓東岳,兼鏡城都護府使孫鎭民,兼執義李德海,靖陵直長兪漢吉,司饔直長趙恒彦,相換。
兵批,判書申晦呈辭受由,參判具允明病,參議洪名漢入直進,參知李泰和病,右承旨李景祜進。
副護軍申思儼,副司果李亨逵·李福源·李碩載·李永輔·鄭宅洙,副司勇李宗祿·李灌。
傳于尹東昇曰,今番都政,差出守令邊將,盡爲書入。
持平尹光國達曰,請瑞虎·元諧兩賊孥籍,亟令王府擧行。請干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令有司,依律處斷。請罪人彦杓·陽祚等,仰稟大朝,更加嚴刑得情。請稟于大朝,潤·東夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔收仁定配之命,更加嚴訊,期於得情。請仰稟大朝,爟·爣諸子,竝令絶島移配。請東星亟施孥籍之律,請緣坐罪人杭,仰稟大朝,亟施孥籍之典。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。請還收罪人應昌酌處之令,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏·李聖望放送之命,依本律還令仍前定配。措辭見上持平權相龍,以臣庸愚巽懦,自知其萬萬不稱於淸朝臺閣之選,而適値大朝振滯之政,猥玷淸顯,屢叨見職,而嚴畏分義,冒沒承膺,而旣無一言一事之可以報答聖恩,裨補時政者,而囁嚅泯默,苟然充位,今至四十有日矣。臣實自愧,人將謂何?糾劾之來,固已揣料,今此駁正之論,果出於論思之地。臣以遐鄕疎逖之蹤,徒緣通籍之久,猥蒙特達之私,堂堂言議之任,至及於無似之賤品,臣之孤負聖簡,隳失職責,固已多矣。若論其臺閣之不由通籍者,則臣實爲首,臣何敢一刻晏然於臺次乎?臣情地危臬,連違召命,嚴譴是俟,恩推輒降,今始來避,所失尤大,引避而退,泛論堂箚,不必深引,不可以此輕遞言官,請持平權相龍出仕。答曰,不從,處置事依達。
傳于尹東昇曰,今番都政,差出守令邊將,盡爲書入。
李景祜,以侍講院言啓曰,本院兼司書李海重,時無職名,令該曹,口傳付軍職,何如?傳曰。允。
兵曹口傳政事,副司果李海重,吏批啓曰,卽接成均館牒呈,則司成安復駿,受由過限未上來云,依例改差,何如?傳曰,允。
戊寅十月二十三日辰時。上御涵仁亭。召對冬至三使臣·京畿御使,同爲入侍時,參贊官尹東昇,侍讀官李命植,檢討官金應淳,假注書邊得讓,記注官安正宅,李益普,上使長溪君棅,副使李得宗,書狀李德海,京畿御使金鍾正,以次進伏訖。上曰,使臣先奏可也。上使棅曰,以公貨一節,雖出擧條,節目姑未出,而拜表日字在近,臨時多有狼狽之慮,官貨依例請得之意敢達矣。上曰,官貨,平安道銀乎?棅曰,然矣。上曰,今日當見大臣諭之矣。上曰,使臣先爲退去可也。三使臣退出。上讀心經,又命上下番讀之,命植·應淳,以次讀奏訖。命植曰,主心不正,視心如寇賊云者,蓋剋己之工,而若其心主一,則千巧萬思,皆入科不亂矣。故人欲退聽之道,全在於敬矣。應淳曰,敬字工夫,靜時則易,而動時則難矣。故動時加勉,然後可以制人心矣。上曰,所奏嘉矣,心體本明,而爲物所昏,豈不難乎?應淳曰,主心不正,故易爲物累矣。上曰,學箇恭,學箇安,安字,與安而後能得之安字,同意乎?應淳曰然矣。上曰,儒臣今番廉問時,民間有釀酒者乎?鍾正曰,臨門曉諭,兩守令處分之後,百姓皆知有國法,臣多般詰問,則人皆驚怪,且楊牧一切嚴禁,故百姓言內,此倅在時,何敢釀酒云矣。上曰,楊州治政,亦探問乎?鍾正曰,民譽洽然,糴政且善,而或以家財,防塞民役,故雖有大役,民間則不知云矣。上曰,楊牧果頗猛矣。鍾正曰,今番下敎後,外方民人,亦畏禁令,姑無犯釀者,而時月稍久,則易致狃安,申飭各道道臣,使於明春巡審時,聚會民人等,各其所到邑或於都會官,以前後傳敎,另加曉諭,申嚴禁令之地,何如?上曰,所奏誠是,自政院,分付道臣,依此擧行。出擧條應淳曰,副修撰李碩載,遭其祖母喪,修撰李福源,母病亦重,校理金鍾正,以單敎授,方當課試之役,番次甚苟簡,故敢達矣。上命書傳敎曰,副修撰李碩載,修撰李福源,許遞,其代前縣監洪趾海,副修撰除授,殷山縣監沈履之,修撰除授,在外人卽爲下諭,此時民事方殷,其代,今日擇差,仍令卽爲辭朝。上曰,敎授誰也?應淳曰,皆在外矣。上曰,學製爲之乎?應淳曰,金鍾正,以南學敎授,初爲役行矣。上命書傳敎曰,學製擧行,而南學外,尙未爲之云,三學兼敎授許遞,其代,今日政擧行,其令今日內畢試。又命書傳敎曰,大臣備堂,來詣于明政殿後。上又命書傳敎曰,政事當日爲之。諸臣,以次退出。
戊寅十月二十三日午時,上御恭默閤,大臣備局堂上引見入侍時,領議政兪拓基,左議政申晩,判中樞府事李益炡,行司直李昌誼,禮曹判書洪象漢,行副司直李益輔,訓鍊都正鄭汝稷,副護軍具善復,行司直金相福,右副承旨尹東昇,掌令南鶴宗,校理李命植,正言洪應輔,假注書邊得讓,事變注書文始龍,記注官安正宅,記注官李益普,以次進伏訖。拓基曰,今日日氣且寒,聖體,若何?上曰,一樣矣。申晩曰,寢宿諸節,若何?上曰,夜深後,霎時就寢,因不更寢矣。拓基曰,湯劑亦連爲進御乎?上曰,進御矣。拓基曰,忠淸監司,以淸州習操事狀啓,而自前兵使有故,則監司替行,自有前例,故敢達矣。上命書傳敎曰,淸州鎭習操,依舊例道臣替行事,發馬分付。拓基曰,此卽畿伯趙暾狀啓也。備陳今年穡事,比昨年告歉之狀,仍以爲初不付種處及川浦覆沙等災,從各邑所有懸災磨勘,尤甚之次稍實邑面,不爲區別,則有非重田政均施惠之道。邑分等中被災尤甚面,亦爲分等事,竝令廟堂,稟旨分付爲請矣。大抵川浦覆沙則例爲永頉,而初不付種處,全不災減,則或混入於永頉中,以致所失反多,不然則白地徵稅,必致侵及隣田,流散又甚。此一條,似當許施,而各邑所報,難保其一一精實,道臣另加嚴飭,俾無濫報,至於面分等,卽今雖無軍布災減之事,而最緊於舊還徵捧之際,在窮民,無不均之患,而在朝家,有所益而無所損,竝爲許施,何如?上曰,依爲之。出擧條拓基曰,各道災實狀聞中,樹木成林,或沙石堆積處,比比有之,不得起耕云,除非難容人力處外,苟能着實勸耕,則豈皆爲陳廢之地乎?分付道臣,更加飭勸耕,俾有實效宜矣。上曰,此後當有廉問之事,若有可起而不起者,則當從重科治,以此分付道臣可也。出擧條上曰,寧越稅大同,更思之,大同則難爲遽減,而結錢則欲減之,何如?拓基曰,大同則重難,而結錢之減則好矣。上命書傳敎曰,頃者下敎時,遺漏寧越府,今年結錢,一體蕩減,以此卽爲騎驛,傳于右相,一體宣諭于民。拓基曰,日昨小朝次對罷後,仍行黑草査對於賓廳,則槐院提調五十餘人只三員來參,事體誠極未便,除老病在外公故應頉外,竝從重推考,何如?上曰,依爲之。出擧條拓基曰,槐院提調,凡於事大交隣詞命討論之外,査對一事,最爲緊重,若或眼昏,殊多可悶,卽今提調中,年七十以上老病人員,竝爲減下,何如?上曰,依爲之。出擧條拓基曰,此卽江原監司沈鏽分等狀啓也。各衙門各宮房折受屯稅,或災減,或停退,則各該衙門,不有朝令,依盡捧,此意嚴飭。乙丙以前舊還,勿論尤甚之次稍實,限今年一倂停退,推奴徵債,限明秋嚴禁事爲請矣。平安·黃海兩道,舊逋分數徵捧事,頃已定奪,而關東,比兩道,則失稔似尤甚,所請亦精,宜竝許施而推奴徵債,竝爲嚴禁,各衙門各宮房屯稅之入於災頉處,差人輩,比摠勒徵,誠極痛駭,亦爲各別嚴飭,何如?上曰,依爲之。出擧條上曰,江華·南漢,軍餉漸縮,誠爲可悶矣。留守瓜滿幾朔乎?拓基曰,二十四朔矣。上曰,必使添餉後許遞,則必有效矣。昌誼曰,臣曾經廣留,故知弊矣。南漢生涯甚難,賴力於寺刹者多矣,而僧徒皆軍士,故實有關於山城,而寺刹頹圮,僧徒離散,必修補寺刹,保存僧徒,然後大有益於保障重地矣。申晩曰,南漢一年,修補一寺,則似有效矣。上曰,九年則,九寺盡爲修補,誠好矣。以奉恩寺觀之,自內需司,造給勸善文,然後寺宇日新,僧徒多聚云,僧力蓋難矣。象漢曰,今因奉恩寺下敎,臣亦有可達之事矣。砥平龍門寺,自是國朝名刹也。賜給位田三十結,故僧徒富盛矣。位田盡爲土豪所占,僧徒不能收稅,一敗塗地,今則只有七八僧,而寺刹漸有頹圮云,宜有申飭之道矣。上曰,所奏誠是,嚴飭道臣,推給後狀聞可也。出擧條上曰,添餉,定以幾何?拓基曰,故判書金鎭奎,爲江留時,有所陳請者,有別會錄,今亦依此例爲之,而石數不可勒定矣。上命書傳敎曰,南漢軍餉日縮,寺刹日圮,此後留守一等,雖報瓜,添軍餉修補一刹後,差代事,定式施行。相福曰,臣頃往關西,聞道內軍役之外,各樣身役名色,實多奇奇怪怪者,民有難保之慮。卽今道臣,多有革罷,而至於大變通,則必須朝家,命備堂中熟諳事情者,與監司商確定制,啓下節目,如有節目外,一名色創出之事,則論以贜汚之律,然後庶可爲永遵之法,而可免復襲前弊之患矣。下詢大臣而處之,何如?上曰,摠戎使曾言此弊矣,自備局,往復道臣,登對稟處可也。出擧條相福曰,今因江都事,事甚微細,而有可達者矣。臣待罪江都時,見眞殿修改時所入物種,例自戶曹進排,而至於石灰,自京運輸有弊,江都有修城燔置者,自今取用於本府似好矣。上曰,自今取用於江都之意,分付可也。出擧條上曰,觀象監司譯院,幾至亡境,不可不念矣。拓基曰,下敎誠至當而有所懷敢達矣。守令之任,民生休戚係焉,豈不重乎?而以雜技除拜,則民皆輕之,其重官坊之道,不可如是。先朝雖有下敎,而銓曹不爲擧行,致有嚴敎,此後則守令邊將,勿用雜技出身,若行酬勞之典,則以主簿別提同僉塡差,此足在渠爲榮矣。上曰,所奏誠是,而渠輩若聞卿言,則必拂鬱矣。拓基曰,小臣本意如此,故渠輩或請分付銓曹,而一不聽施矣。拓基曰,訓鍊大將金聖應,又撕捱,見其上書,則言甚是矣。雖武臣,位在崇品,而同罪之人尹泰淵,則尙在罪籍中,其所引嫌,不是異事矣。上命書傳敎曰,定配罪人尹泰淵,特爲放送。應輔曰,三南土地,等數不均,卽今土薄等高田畓,多至陳荒,蓋緣農民,怯於重稅,不爲耕種故也。分付各道道臣,詳査減等,勸令起墾,似爲便好矣。上曰,令備局問于道臣,從長稟處。出擧條善復曰,本營禁軍窠敎鍊官四人,御營廳禁軍窠敎鍊官二人,兵曹禁衛營合營之時,則敎鍊官元額爲二十五人。且有禁軍次知敎鍊官,宜有可據,而分營之後,禁御兩營,實無異同,非但敎鍊官哨官禁軍窠,禁衛營五窠御營廳一窠云,事甚斑駁,宜有變通之道,都提調適入侍,下詢處分,何如?拓基曰,禁衛分營之後,與御營異同,事甚無義,且兵曹旣有禁軍窠,敎鍊官實預差,各二窠云。禁衛營敎鍊官之禁軍窠一窠,或移送御營,或減去無妨,哨官之禁軍窠一窠,移送御營似好矣。晩曰,哨官一窠,移送御營無妨,而敎鍊官則御營亦有別抄二窠,與禁軍窠,合爲四窠,比禁營,其爲四窠則同矣。拓基曰,御營之別抄,卽其營之所屬,而禁衛營之禁軍,非本營所屬,則分營後,實無依據之端,別抄窠有無,恐不必較論矣。上曰,今若減一窠,則宜有稱冤,禁衛營之禁軍窠,哨官一窠,敎鍊官一窠,移送御廳可也。出擧條上曰,備堂先退,只領·左相兩大將,留待入侍,而秋判亦同爲入侍可也。拓基曰,守令書入之敎,何以爲之,而此時守令甚急,而未署經者多云矣。上命書傳敎曰,此時守令,不可曠焉。新除授守令,一司除署經,一倂明日內辭朝。又命書傳敎曰,下直守令入來後,盡爲留待入侍。拓基曰,今日旣入侍,故仰達矣。小朝講筵冊子中庸四書後,次第繼講三經,而先爲周易後,詩·書爲之似好矣。上命書傳敎曰,今聞師傅所奏,正若予意,元良繼講冊子,以周易繼講,而竝傳頭而讀之事分付。冊子勿印,以玉署,春坊,校書館,所在冊子,取用。上曰,少退復入可也,諸臣,以次退出。
十月二十三日未時。王世子在德成閤。承旨持公事入對時,承旨李錫祥,假注書金載祿,記注官安正宅,記注官李益普,以次進伏訖。錫祥曰,此忠淸監司金尙喆狀達矣。令曰,進之。覽訖,後還給,諸臣,以次退出。
同日申時,上御恭默閤,大臣將臣秋判,入侍時,領議政兪拓基,左議政申晩,刑曹判書吳彦儒,禁衛大將具善復,御營大將鄭汝稷,右副承旨尹東昇,假注書邊得讓,記注官安正宅,記注官李益普,以次進伏訖。上曰,俄者三使臣,以官銀請得事,有所達,而頃者卿有所達,故以問于大臣之意下答矣。拓基曰,譯官輩,方在倒懸,欲得四萬兩,以爲料理立本之計,而曾前多有弊端,故臣等招問渠輩,則以爲自中家計,或有可當萬餘兩者,可當四五千兩者,十數人,以此類名出給,則在公家決無見失之弊,而不出十年,當卽還納,以其剩餘,留作永久之用云,而又安知年久之後,更無如前之弊乎?然亦不可全然不顧,似當有參酌之道矣。上曰,前亦見之矣,多有孟浪者,因爲譯官之債矣。拓基曰,渠輩子枝,多有不見譯科者云,倒懸可知,此豈非難處乎?晚曰,譯舌輩,卽今形勢必有變通之道,然後庶可支保矣。拓基曰,四萬兩難可盡給,則甲寅年陳奏使徐命均時,出給一萬兩云,今亦依此出給,使之依甲寅例,還納,何如?上曰,依甲寅例,出給一萬兩可也。出擧條拓基曰,各道監營中軍,自兵曹擬望差送,甚爲便好,蓋中軍,爲任自不輕,而或有以軍官,差假中軍者,以致所管軍校,亦無紀律,自京擬差,不但疎滯,甚有益於軍務凡事矣。臣意,則非獨中軍,監兵營軍官,若皆以內三廳應薦之出身,定額數差送,限幾朔付司果,則不但積滯可疏,自渠輩言之,山川形勝,關坊要害,可以周悉。又若善於居幕,則監司兵使還朝後,多居要地,亦足爲薦拔之地,恐似無妨矣。晩曰,領相所奏誠好,如此則許多出身,庶不無疏滯之益矣。上曰,然則定以三人,何如?善復曰,以出身差送,詳察山川險隘,則事甚便好,三人則過矣。拓基曰,兩界三南則不爲過,而其餘則似過矣。與兵判及將臣,相議成節目啓下,何如?上曰,所奏誠好,以此意出擧條,成節目以奏可也。出擧條,汝稷曰,軍門,旗旘,皆用雲紋,而獨於燈籠,則以無紋紗用之,故一次經用,便作弊件,蓋無紋不如雲紋,易致渝傷,頻數改造,其在惜費之道,以雲紋用之恐好矣。上曰,御前燭籠用無紋紗,故大抵易爲渝傷矣。拓基曰,御前燭籠,則用有紋紗,誠是矣。上曰,此乃惜費之意也,自御前燭寵,依前用有紋紗可也。出擧條上曰,各道疑案持來,則承旨讀奏也。東昇,次第讀奏訖。上命書傳敎曰,頃者下敎,意在仰體德意,而道臣疑案,旣到三道。噫,近因日氣之乖常,衰苶之中,寢豈便也?此等之時,此等酬應,豈不難也?而欲取一時之息,不顧囹圄中抱冤之人,於予雖便,彼蒼監臨,獨不悚然,況欲宣德意者乎?不憚其憊,與大臣秋官消祥,大抵三道臣結語,非一時杜撰者,其涉詳悉,予甚嘉之。長湍沈達海,參酌放送,龍仁安世億,參酌定配,利川李潤參酌遠配,獜蹄全萬齡,雇工之律太輕,參酌定配,湖南狀聞中八人,道臣勘處詳悉,今無可論。羅州曺允植,則旣不逼殺,所謂語逼,亦無看證,事當酌放,而其在重人命之道,不可遽釋,參酌徒三年遠配。咸平李女辰伊,則覽道臣結辭,已知金召史之所爲,而今讀原文,金女之欲專其權,戕殺韓召史之子,竝害李召史之狀,若見肝肺,不忍正視,當嚴刑取服,快施王法,而徑先物故,其免三尺,於李召史,其何可論?百四十次刑訊,其亦殘忍,特爲放送。韓守曾之莫重殺獄,泛聽次次傳說,立證告官,釀成其事,其在杜後弊之道,不可不懲,令道臣,嚴刑一次放送。凡檢狀之疎率,曾已申飭,則湖南啓聞中,一檢官,以不得已三字,結其實因,此無異於莫須有也。事當嚴處,而啓本中,不擧姓名,其雖參酌?事之寒心,莫此爲甚,此後嚴飭,而道臣雖或不察,秋曹草記,嚴懲事,分付諸道該曹。上曰,今番啓覆幾何?彦儒曰,不多矣。拓基曰,近來夜禁甚疎,掖屬宰相,名官傔從,諸上司下人輩,多有任意行走者云。事極寒心,兩捕將,今方入侍,各別申飭,他軍門一體嚴飭而後,復有不嚴之事,則隨聞重責,何如?上曰,依爲之。出擧條晩曰,小臣以思陵獻官,七日當受香下去,而修改處多有之,若盡爲修改,奉審以來,則九日當入來,故敢達矣。上命書傳敎曰,今二十七日思陵傳香,依莊陵例爲之。上曰,申奎何如人也?拓基曰,其時乞食於東平尉家云矣。上命書傳敎曰,噫,莊陵復位,由於聖慕,何言申奎之功,而其宰相之所不能,以一前令上章,其於今歲,宜憶其人,況名登誌狀,特爲堂上贈職。上又命書傳敎曰,三道旣已處決,而下敎之後,五道尙無消息,當該道臣,一體從重推考,其令卽爲抄啓。上曰,申奎之贈職,於渠好矣,而訪問錄用則過矣。拓基曰,贈職古則不過典設主簿禁府都事,而近來則皆用執義持平贈職,此終過矣,而惜名器之道,似不當如是矣。上曰,旌閭,予卽知重難矣,孝子忠臣,若多則豈不好矣,而人有一行,則輒旌表,此亦過矣。拓基曰,聖敎誠然矣。諸臣以次退出。
上在昌慶宮。常參以代理停,經筵停。
自昧爽至巳時,有霧氣,午時,日暈。
下直,宣川府使田光勳,昌平縣監閔百祿,臨陂縣監沈翔雲,珍島郡守李薰,新昌縣監李命啓,靑山縣監鄭錫保,咸從府使金相玉,咸昌縣監金魯,谷城縣監鄭文興,鳳山郡守洪泰斗,禮山縣監韓警,泰川縣監趙宗濂,鏡城判官姜始顯,寧遠郡守李邦五,盈德縣監徐有寧,漆原縣監林遇春,白川郡守任薖,金川郡守趙漢弼,殷山縣監李海重,高山縣監趙載履,博川郡守鄭纘曾。
李景祜達曰,明日國忌齋戒,再明日正日,此兩日,常參頉稟。令曰,知道。
尹東昇達曰,大司憲元景淳,執義金元行,掌令李養源,持平尹光國在外,權相龍掌令南鶴宗,呈辭,今日以監察茶時之意,敢達?令曰,知道。
黃景源達曰,同副承旨李錫祥,不爲仕進,卽爲牌招,何如?令曰,依。
傳于尹東昇曰,今日守令入侍,邊將同爲入侍。
傳于李景祜曰,守令邊將,盡來,則來詣于集賢門。
傳于李景祜曰,預備兼春秋,傳諭于領左相入侍。江原道分等狀啓,備局郞廳,持入事分付。
傳于李景祜曰,領·左相入來,則來詣于明政殿後。
傳于李景祜曰,招致備局郞廳,分等狀啓,盡爲待令。
傳于李景祜曰,達夜爲之者,仰體聖意也。步行知委,則必遲滯,撥馬知委於三道,放送後,卽爲狀聞事分付。
李景祜,以吏曹言達曰,崇陵別檢鄭煥猷,恭陵參奉黃㫤源呈狀內,身病俱以甚重,勢難察任云,竝依例改差,何如?令曰,依。
尹東昇,以兵曹言達曰,新除授慶尙監營中軍李昌重,所抱奇疾,遇寒添劇,時月之內,萬無自力登途之望,呈狀乞遞,身病旣如此,則不可强令赴任,依例改差,何如?令曰,依。
又以兵曹言達曰,新除授天摩僉使金東栐,老父今年七十九歲,法不當遠離赴任,呈狀乞遞,邊將之親年七十五歲以上者,許遞其任,已有定式,依例改差,何如?令曰,依。
李景祜,以內醫院官員,以都提調·提調意啓曰,孝昭殿進上臘藥所入牛黃八部一錢二分,麝香二十六部,龍腦安神丸一劑所入牛黃三部一錢,徽寧殿進上臘藥所入牛黃四部,麝香十五部八分,合牛黃十六部七分,麝香四十一部八分,竝令戶曹及宣惠廳,依例進排,何如?傳曰,允。
尹東昇,以義禁府言達曰,忠淸監司狀達據,刑曹粘目內,懷德前縣監李浚·鄭梡·吳璹·金允升等,移本府處之事達下矣。李浚,以禮山縣監,時未上來,鄭梡下去忠淸道鎭川地,吳璹下去黃海道白川地,依例發遣府羅將,竝拿來,而金允升,旣已身故,勿論,何如?令曰,依。
又以義禁府言達曰,京畿楊州牧延曙驛徒配罪人尹泰淵,因傳敎,放送令旨達下矣。放送事,分付道臣之意,敢達。令曰,知道。
以慶尙監司狀達,十一月令薦新進上及同月節膳進上生靑魚,日氣溫煖魚跡頓絶,限內不得封進,惶恐待罪事,令于李景祜曰,勿待事回諭。
左副承旨沈墢上書曰,伏以臣向忝諫職,情病俱苦,大朝賓對,坐違嚴召,果因憲臣筵奏,竟被譴罷之典,臣至今追思,惶懍冞切,頃於千萬意外,伏蒙特旨甄除之恩,而伊日適値淸齋,不敢言私,冒沒入肅,反顧循省,只增悚蹙。同罪諸臺,尙在罷散,而臣獨揚揚冒進於近密之班,則臣心愧懼,當復如何?日昨違傲,未蒙例勘,而一遞之計,已畫于心。此際得伏見掌憲書本,則其所自引之語,攙及臣名,時移事往之後,更不欲更提,而此亦臣難冒之一端,以此以彼,不可晏然帶職,荐召之下,末由承膺。玆陳短章,略暴至懇。伏乞睿慈,俯賜諒察,亟許鐫削,以肅朝綱,以安私分,千萬幸甚。答曰,覽書具悉,爾其勿辭,從速察職。
校理元義孫上書曰,伏以日月迅邁,孝昭殿練祭奄過,徽寧殿祥禫已訖,伏惟我大朝殿下,曁我邸下,孝思益復罔極。臣本鹵莽不學,倖竊科第,淸塗華銜,非臣夢寐所到,經筵講讀,是何等責任,而如臣無似,濫竿瀛圈,公議之嗤笑,私心之慙恧,當復如何?不自意大朝特除,遽降於下邑,待罪之日,臣聞命震惶,罔知措躬,反覆揣量,實無一分堪膺之望,冒死違召,恭俟鈇鉞,例勘旣靳,荐牌有命。臣於是逃遁無路,區區愧悃,且急一覲耿光,擔閣情勢,顚倒出肅,仍爲持被矣。臣於直中,卽接家信,臣母風痰宿疾,挾感猝劇,症形沈篤,促臣歸視。臣自聞此報,方寸煎灼,按住不得,玆敢投陳短章,徑出禁門。伏乞离明,俯賜矜察,亟許鐫遞,仍治臣擅離之罪,以昭法紀,以安微分,千萬顒祝。答曰,覽書具悉,日月流邁,兩魂殿祥禫奄過,哀慕莫逮,一倍罔極,爾其勿辭,救護母病。
戊寅十月二十四日辰時。上御崇文堂。守令邊將,同爲入侍時,右承旨李景祜,假注書邊得讓,記注官安正宅,記注官李益普,宣川府使田光勳,咸從府使金相玉,鳳山郡守洪泰斗,珍島郡守李薰,寧遠郡守李邦五,博川郡守鄭纘曾,金川郡守趙漢弼,白川郡守任薖,鏡城判官姜必履,昌平縣監閔百祿,盈德縣監徐有寧,臨坡縣監沈翔雲,谷城縣監鄭文興,漆原縣監林遇春,靑山縣監鄭錫保,禮山縣監韓警,高山縣監趙載履,龍宮縣監金尙默,新昌縣監李命啓,咸昌縣監金魯,泰川縣監趙宗濂,殷山縣監李海重,老江僉使鄭宗和,獜山僉使金遇平,豐山萬戶張齊弼,以次進伏訖。上曰,皆下直乎?景祜曰,皆下直矣。景祜曰,洪趾海修撰除授,而今在罷散中矣。上命書傳敎曰,修撰洪趾海敍用。上曰,守令次次進伏可也。光勳·泰斗·薰·遇春·文興·相玉·纘曾·邦五,進伏。上先問履歷,諸守令各仰對。上命誦七事後,上又命景祜,宣諭別諭訖。上曰,前伏守令,先爲退出可也。漢弼·薖·必履·海重·宗濂,進伏。上謂漢弼曰,有所懷乎?對曰,別無所懷矣。上謂薖曰,汝爲能吏乎,良吏乎?對曰,下去後當殫誠爲之,而何可以良能,預先仰對也?上曰,能吏實有弊,謹審可也。上謂海重曰,汝則新自玉署爲守令矣。俄聞金鍾正之言,沈履之以閑字爲奉承傳,以賜閑二字,爲堂額云,此亦有民社之責,豈以閑字爲額乎?汝則下去後,何以爲之?對曰,下去後,若有邑弊,則當與監司相議,從當陳達爲計矣。五守令退出後,命啓·載履·尙默·錫保·魯,進伏。上謂載履曰,汝與載翰,甚相似矣。汝下去後,念汝父,必須竭誠爲之。上曰,趙門近來甚零替,汝之四寸,予欲用之矣,已作故人,心甚愴然,汝須着實爲之可也。予雖已耄,汝等努力焉。上謂尙默曰,年幾何?對曰,三十三矣。上曰,汝初邑也,何以爲之?對曰,當恪謹爲之矣。上曰,謹之一字,渠之家法矣。上謂錫保曰,鄭哥豈爲能吏乎?汝則何以爲之?對曰,殫誠竭力矣。上謂魯曰,汝乃山陵時監造官也,予以縗服,臨汝之意,汝必思之,着念爲之可也。五守令,以次退出,百祿·有寧·翔雲,進伏。上謂百祿曰,汝與金魯同矣。予於金魯已諭之,下去後,勿忘下敎之意可也。上謂有寧曰,汝思貞聖,必須懋哉懋哉?上謂翔雲曰,見汝面,心事一倍矣。汝亦思慈聖,懋哉懋哉?諸守令退出後。上曰,邊將竝進伏,邊將進伏訖。上問姓名及履歷久勤後,以次退出。上曰,大臣入來後,來詣于明政殿後,未及入侍邊將,同爲入侍事。出榻敎諸臣退出。
戊寅十月二十四日午時。上御崇文堂西軒。領·左相入侍時,領議政兪拓基,左議政申晩,右副承旨尹東昇,假注書邊得讓,記注官安正宅·李益普,以次進伏訖。拓基曰,日氣不佳,寢睡諸節,若何?上曰,一樣矣。拓基曰,湯劑連爲進御乎?上曰,進御矣。上曰,江原道之次邑,前年,亦減結錢矣。淮·金今年又歉荒,予欲減淮·金結錢,何如?拓基曰,今年雖歉,異於前年,遽減結錢,誠難矣。上命注書出去,召邊將入侍,得讓,率入諸邊將,以次進伏。上問職姓名久勤履歷後,命承旨讀別諭,次第退出後。上又命注書,持列聖誌狀端宗卷入來,得讓,持入,上命承旨讀之,東昇讀奏訖,諸臣以次退出。
上在昌慶宮。常參以代理停,經筵停。
仁敬王后忌辰齋戒。
夜四更,流星出天節星下,入坤方天際,狀如拳,尾長二三尺許,色赤,光照地,五更,月犯太微東垣,月暈。
尹東昇達曰,大司憲元景淳,執義金元行,掌令李養源在外,持平權相龍,掌令南鶴宗呈辭,持平尹光國在外,今日以監察茶時之意,敢達。令曰,知道。
藥房都提調金尙魯,提調趙榮國,副提調黃景源啓曰,伏未審日來,聖體調攝,若何,憊眩之候,寢膳之節,亦何如?前劑入湯劑,已盡於昨日,臣等卽與諸御醫入診,詳察聖候,議定繼進當否,爲宜。臣等不任區區伏慮,敢來問安,竝此仰稟。答曰,知道。氣則一樣,尙有餘貼,明日入侍,宜矣。
黃景源達曰,左副承旨沈墢,今日不爲仕進,卽爲牌招,何如?令曰,依。
以持平權相龍牌不進罷職令旨,令于尹東昇曰,推考徽旨捧入。
李景祜,以孝昭殿參奉,以入番宗室意啓曰,今日入番參奉李寬鎭,自夜間身病猝重,不能起動,勢難將事。參奉鄭錫達,今始入來,而未及致齋,在前如此之時,有假官代察之規,以入番忠義李白圭,假參奉差下,使之察任,何如?傳曰,允。
尹東昇,以義禁府言達曰,卽接月令醫員金道謙手本,則時囚罪人李世孝,猝得寒感,食飮全廢,晝夜叫痛,不省人事,氣息奄奄,實有頃刻難保之慮云。自前罪人病勢如此,則有保放救療之規,敢此仰稟。令曰,依。
司直金聖應上書曰,伏以臣,罪在罔赦,恩深曲庇,垂涕控辭,未蒙矜許,責以分義,速令行公,臣方震惶抑塞,無所自措,乃於千萬夢想之外,復授三軍重寄,此殆臣命卒之秋也,聞命驚懍,直欲鑽地以入而不可得也。噫,僨敗之地,義難復蹈,疾痛之呼,聲不暇緩,而今臣情悰,至危至蹙,實無一半分變動之勢,則顧安可徒懷屢瀆之懼,終不申暴於重离之聽乎?臣之立朝,今已三十年矣。本末長短,畢露無餘,鈍滯蔑劣,百不踰人,重以老母臨年,望斷從宦,前後血籲,不但爲累試蔑效,誠以情事之至爲懇迫,則向來恩譴,雖極惶恧,重擔之得以卸解,公私之萬幸也。中權司命,是何等重任,而釁累如臣,纔遞旋叨,有若非臣無以堪此者然,聖上所以薰沐而策勵之者,適足以累聖簡而損國體矣。假使臣罪有可恕,情有可强,尙不可恬然冒據,以益其四方之嗤點。況當初事端,以臣之故,而末梢重勘,獨及帥臣者,已有乖於國家刑政,及至于今,臣則以罪首而受任如舊,同罪則尙在竄籍。臣雖頑鈍無恥,亦知四維之至重,其何敢憑恃寵靈,放棄廉義也哉?噫,才分之萬萬空疎,則難容國事之重誤,私懇之萬萬矜憫,則宜蒙仁天之俯鑑,而至於大防之難越公議之至嚴,則尤非臣所可自解而自恕也,玆又冒萬死悉暴哀悃,仰干睿聽。伏乞邸下,察臣由中之懇,鐫臣見帶之職,仍令所司,勘議重律,以昭法紀,以靖私義,不勝大願。答曰,覽書具悉。卿其勿辭察任。
上在昌慶宮。常參以代理停,經筵停。
仁敬王后忌辰。
夜三更,流星出鬼星下,入坤方天際,狀如拳,尾長三四尺許,色白。辰時,日有右珥,巳時,日暈。
沈墢達曰,思陵傳香相値,常參,頉稟。令曰,知道。
李錫祥達曰,大司憲元景淳,執義金元行,掌令李養源,持平尹光國在外,持平權相龍,掌令南鶴宗牌不進,今日以監察茶時之意,敢達。令曰,知道。
尹東昇,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
沈墢啓曰,藥房都提調金尙魯,提調趙榮國,副提調黃景源依下敎來待矣。傳曰,來詣于明政殿後。
沈墢達曰,思陵香祝祗迎時,承旨不可不備員,而左承旨洪樂性奉命在外,合有變通之道,何以爲之?敢稟。令曰,改差。
傳于黃景源曰,武兼內三廳新來入直者,以戎服卽爲來待于明政殿後。
傳于沈墢曰,承旨入侍于齋室。
尹東昇,以義禁府言達曰,忠淸兵使狀達,據刑曹粘目內,新昌前縣監李彦煥,禮山前縣監李浚等,移本府處之事,達下矣。李彦煥,自任所時未上來云,依例發遣府羅將拿來,而李浚方在任所,前以他罪,拿來羅將,纔已發送,拿來後,添問目取招,何如?令曰,依。
十月二十六日巳時,上御恭默閤。藥房入診時,都提調金尙魯,提調趙榮國,副提調黃景源,假注書金載祿,記注官安正宅,記注官李益普,醫官金履亨·許燧·金德崙·鄭允協·卞誼和·慶詢·金季良以次進伏訖。尙魯曰,其間寒煖不適,聖候,何如?上曰,一樣矣。尙魯曰,寢睡水刺之節,亦何如?上曰,初昏假寐之後,達宵不寐,氣似不足,誠爲悶切矣。尙魯曰,寢睡安穩,然後神氣和平,失睡如此,極爲伏悶矣。因請醫官診候,上曰,只三員入診,可也。醫官以次診候訖曰,脈候左右三部,虛軟則同矣,理中湯連爲劑進,好矣。今十月二十六日,藥房入診時,加減理中湯五貼,依前方劑入事。出榻敎趙榮國·醫官先退後,上曰,頃者領相,醫官除拜守令,非國朝故規,欲防塞,雖迫切而言則是矣。卿意,何如?尙魯曰,醫官之爲守令者,不過畿內殘邑,非外方名流之窠,何必防之?如金履亨者,到處善治,以醫官而防之,則非用人才之道矣。上曰,醫官,雖可除邑,而其他雜技之除拜守令,極爲非矣。今政已開其路,領相之欲防,蓋以此也,其言誠是矣。尙魯曰,然矣。雜技之人,得除引儀·別提,則以守令爲倘來之物,傍蹊曲逕,必得而後已,領相之言,誠是矣。尙魯曰,東宮診候,退當爲之矣。上曰,尙不爲之耶?尙魯曰,向日入診後,不當日次,故尙未入診矣。上曰,五積散,甚溫燥,卿與醫官,詳察後,可用則用之,可緩則緩之,無至生病,可也。上曰,卿知各道監營中軍,自兵曹差送之事乎?尙魯曰,臣知矣,領相之意,誠是矣。上曰,軍官亦以宣薦人,自兵曹差送,此則予以爲野俗矣。且褊裨,必率去心腹之人然後,爲其帥者,可便於任使,而若率去生疎不熟之人,則必有掣礙之端矣。尙魯曰,近來幕屬,多以年老疲殘之人,苟然充數,如此之類,雖親屬,何以任使乎?領相言,是矣。上曰,昨日招見邊將,問職姓名·履歷,某鎭僉使云,爲左相五寸姪,問堂下履歷,則以宣薦直爲加資,今政除僉使,如此之人,不得爲兵·水使乎?尙魯曰,不然。雖無堂下履歷,多有爲兵·水使者,此則無勢者,不能爲之矣。上曰,然則予見欺矣,此後則如此之類,永塞兵·水使,可矣。尙魯曰,若以無堂下履歷,塞之,則其中不無有才者,永塞之端,非用才之道矣,臣意則使後於踐歷人,似好矣。上曰,然矣。因命書傳敎曰,此後宣薦·武臣,不踐堂下階梯陞資者,調用時,必後於堂下踐階梯者事,申飭銓曹。諸臣以次退出。
十月二十六日未時,王世子坐德性閤。藥房入診時,都提調金尙魯,提調趙榮國,副提調黃景源,假注書金載祿,記注官安正宅,記注官李益普,醫官金履亨·許燧·金德崙以次進伏訖。尙魯曰,睿候,何如?臣久處郊外,未瞻神光,亦久,請一瞻視。令曰,依。聞水刺不善進,而寢睡之節,亦何如?腹部來往之氣,近來,何如,而五積散,其皆進御乎?令曰,然矣。尙魯曰,其有變動之節乎?令曰,無變動矣。尙魯曰,蔘蘇飮,連爲進御乎?令曰,蔘蘇飮,則感氣差勝後,卽止之矣。尙魯曰,嬪宮氣候,何如?令曰,一樣矣。尙魯曰,元孫宮氣候,亦何如?令曰,一樣矣。尙魯曰,請醫官診候。令曰,依。金履亨診候訖,退伏曰,脈候左右三部,最虛軟無力,度數不次,掌心頗熱矣。諸醫以次診候訖,尙魯曰,請醫官議定所進之藥。諸醫皆曰,五積散,非久用之藥,腹部且有痰候,芎和湯,加入劑入,爲宜矣。榮國曰,方有感候,此藥無害乎?諸醫曰,尤宜於感候矣。諸臣以次退出。
戊寅十月二十六日申時,上御齋殿。承旨入侍時,右副承旨尹東昇,假注書邊得讓,記注官安正宅,李益普以次進伏訖。上命承旨書傳敎曰,朔祭酌獻,一依望祭酌獻禮擧行事,分付儀曹。又命書傳敎曰,今番封裹時,只紬苧御覽,勿爲單子,依此擧行。上曰,左承旨,今日出去乎?東昇曰,今日出去矣。上仍書傳敎曰,奉命承旨許遞,其代,黃仁儉除授。以次退出。
上在昌慶宮。常參以代理停,經筵停。
夜一更,有霧氣,辰時,有霧氣,巳時,日暈。
大殿,思陵香祗迎罷後,政院·玉堂·藥房口傳問安。答曰,知道。
下直,老江僉使鄭宗和,昌洲僉使崔處顥,麟山僉使金遇平,加里浦僉使權廷赫,豐山萬戶張齊弼,梨津萬戶李命善,在德萬戶蔡泰興。
李景祜達曰,明日再明日,儲慶宮忌辰祭齋戒,三十日初一日,親祭齋戒,此四日常參,頉稟。令曰,知道。
尹東昇達曰,大司憲元景淳,執義金元行,掌令李養源,持平尹光國在外,權相龍,掌令南鶴宗牌不進,今日以監察茶時之意,敢達。令曰。知道。
備忘記,今下弓矢,老江僉使鄭宗和,麟山僉使金遇平處給送。
備忘記,今下弓矢,昌洲僉使崔處顥,在德萬戶蔡泰興,豐山萬戶張齊弼等處給送。
黃景源達曰,新除授同副承旨黃仁儉,不爲出肅,卽爲牌招,何如?
又達曰,新除授左副承旨張志豐,卽爲牌招,何如?
尹東昇達曰,憲府,連日監察茶時,諫院闕達,亦至多日,事甚未安。除在外外,未肅拜不爲行公人員,竝卽牌招,何如?令曰,依。
李錫祥,以弘文館言啓曰,副修撰洪趾海,自鄕上來,卽爲牌招察任,何如?傳曰,允。
李景祜,以弘文館言啓曰,本館上番副校理臣李命植以西學兼敎授,今日儒生試取事,晝仕出去之意,敢啓。傳曰,知道。
傳于李錫祥曰,編次人,持莊陵·思陵祭文草入侍。
李景祜達曰,預備兼春秋李廷烈,身病猝重,勢難察任,今姑減下,何如?令曰,依。
李錫祥,以備邊司言達曰,咸鏡監司李命坤,在任卒逝矣。喪柩上來時,沿路擔軍,依例題給事,分付所經諸道,何如?令曰。依。
黃景源,以吏曹言啓曰,本曹郞廳四員內,正郞崔台衡,方在下義禁府推考中,李普溫在外未肅拜,佐郞尹冕東受由在外,權穎奉命在外,今日省記郞廳,無以推移。在外郞廳李普溫·尹冕東竝改差,其代,卽爲口傳差出,待下批仍卽出肅,以爲推移呈省記入直之地,何如?傳曰,允。
吏曹口傳政事,以沈勗之爲吏曹正郞,以李世演爲吏曹佐郞。
以掌令南鶴宗,持平權相龍,正言洪應輔·李鎭恒等牌不進罷職令旨,令于沈墢曰,竝推考徽旨捧入。
備邊司薦望,以徐命臣爲咸鏡監司。
戊寅十月二十七日辰時,上御明政殿。思陵香祗迎入侍時,行都承旨黃景源,左承旨李景祜,右承旨沈墢,左副承旨尹東昇,右副承旨李錫祥,假注書金載祿·邊得讓,記注官安正宅·李益普,以次陪立。上具布裹翼善冠·視事服,步出賓陽門,詣明政殿東庭板位,祗迎訖,仍隨詣明政門。景源曰,同副承旨黃仁儉病重,不得行公,故今日不爲入來矣。上命書傳敎曰,承旨黃仁儉許遞,其代,副司直張志豐除授。上乘輿時,上曰,大祝,誰也?景祜曰,南彦彧也。上曰,在鄕乎?景祜曰湖南人也。上仍命書傳敎曰,今雖命攝,無異親行,則大祝苟差,其涉寒心。當該郞廳,下義禁府推考,不飭當該堂上·該房承旨,從重推考。上曰,同副承旨與編次人,仍爲待令事。駕前下敎。上遂還入大內,諸臣以次退出。
戊寅十月二十七日巳時,上御崇文堂西軒。編次人入侍時,編次人具允明,同副承旨李錫祥,假注書邊得讓,記注官安正宅·李益普以次進伏訖。上曰,莊陵·思陵祭文草,持入乎?允明曰,持來矣。上命讀之,允明讀奏訖,上曰,監役,則誰爲之?錫祥曰,陵官當與繕工監役,同爲之矣。諸臣以次退出。
上在昌慶宮。常參以代理停,經筵停。
夜三更,流星出參星下,入南方天際,狀如拳,尾長四五尺許,色白,五更,流星出東井星下,入西方天際,狀如拳,尾長三四尺許,色赤,光照地,申時,日有左餌。
沈墢達曰,大司憲元景淳,執義金元行,掌令李養源在外,南鶴宗,持平權相龍呈辭,尹光國受由在外,今日以監察茶時之意,敢達。令曰,知道。
傳于李錫祥曰,已下敎于承旨,只紬苧書入。
傳于沈墢曰,日氣若此,氣亦眩,姑爲退去,下敎時來待。
李景祜啓曰,因本院達辭,預備兼春秋李廷烈,身病猝重,減下事,依下矣。其代令該曹,卽爲口傳差出,何如?傳曰,允。
吏曹口傳政事,兼春秋單韓宗纘。
傳于李錫祥曰,夜對爲之,來詣于明政殿後。
李景祜,以吏曹言達曰,新除授朔州府使申胤洸,親年已滿七十云。親年七十人,勿敍三百里外邑,載在法典,依例改差,何如?令曰,依。
副修撰洪趾海上書曰,伏以居諸易邁,徽寧殿祥祭已訖,孝昭殿練事奄過,冬序遽又深矣,伏惟我大小朝,攀慕慨廓之痛,益復靡逮,臣不勝區區悲慮之至。仍伏念臣,情私悲苦,踪地危蹙,屛蟄荒郊,父子相守,攢手感泣者,惟聖朝浹骨之恩而已,銘心自畫者,卽古人畢命之義而已,隱痛結轖,萬念俱灰,不自意玉署特授之命,遽降於千萬夢寐之外,臣誠惝怳踧踖,逾不知置身之所也。噫嘻,從古以來,遭讒而被誣,亦復何限,而豈有若臣家所罹之萬萬慘毒者哉?世道險巇,涇渭盪潏,睚眦爲祟,機鋒交集,臣父,孤立無朋,信心直前,只思竭誠報效,而不知有己,惟恃聖明在上而不恤謗讟,知臣父者,莫不爲臣父憂之。重以臣之兄弟,俱以庸騃,倖竊科第,濫廁法從,已犯滿盈之戒,全昧機括,益惹怨嫉之端,致令樂禍者,百計捃摭,千般誣衊,必欲湛滅而後已。不有積怨深憾,胡寧忍此?渠亦人耳,雖快於言,獨不愧於心乎?噫,臣父奉職律己,一心謹畏,可以仰質神明,前後踐歷,一資半級,莫非出自聖簡,而今乃加之以醜悖之目,無所不至。雖使素昧觀之,莫不曰構虛捏無,徒事街巷悖語,則爲人子者,其痛冤崩迫,如不欲生,當復如何哉?臣等不肖無狀,不能引刀自明,以快譖人之心,俯仰慙痛,汗淚交逬。臣弟景海之筵奏口招,悉陳所蘊者,實出於情窮理極,而不得不然,仁人君子,必有所惻怛哀矜於人情天理之間,而嘵嘵者,又從以議其後。嘻,其甚矣,穽擭四布,凌藉無餘,闔門惶悸,殆不保朝夕,若非大小朝至仁至明,洞賜昭晰,則臣家虀粉,必無幸矣,惟臣父子生死殞結,誠不足以酬其萬一,瞻望雲天,無以爲懷。顧今塵刹之報,秪有息影滅跡,永謝榮塗,以爲自靖之圖,則雖於閑司宿硏,猶不敢抗顔就列。況此所叨職名,何等淸華,去就一節,尤無可論。空疎無用之狀,人器不稱之實,亦不暇贅陳,离明所照,必賜俯諒矣。馹召之下,不敢偃息鄕廬,今始來伏私次,而以此情地,無路轉動,玆敢隨牌詣闕,涕泣陳懇。伏乞邸下,亟削臣職,仍勘臣罪,更令選部,勿復檢擬,以卒生成之澤,千萬幸甚。答曰,覽書具悉。日月流邁,兩魂殿祥·禫奄過,哀慕莫逮,一倍罔極。爾其勿辭,從速察職
知中樞府事宋昌明上書曰,伏以居諸遄邁,孝昭殿祥事曁徽寧殿禫期,次第奄過,冬令又屆,伏惟我大小朝,孝思出天,撫時攀慕,益復如新,臣無任悲慮之至。仍竊伏念,臣本庸魯,元無寸長,挽近以來,癃殘轉甚,杜門屛息,念絶當世,分作明時之一棄物矣。自在頃年,大朝特加拔擢之恩,歷叨匪據之職,已多乘軒之愧,每切循墻之念,不意月前,又蒙我大朝曲軫之盛眷,超置正卿之班,仍忝耆社之末,霣越兢惶,一倍增劇。況復憐臣門戶之零替,憫臣年紀之衰邁,恩諭鄭重,逈出尋常,不但臣心之感泣,實爲闔門之榮耀。臣是何人,輒於天地父母之前,得此曠絶之異數也?臣自奉恩命,益切驚懼,實無措躬之所,而得伏見堂箚,則以近來中批之太頻,爲目今召災之端,而末乃結之以徒歸優老之典,其所下語,自有所歸。噫,臣之所被誤恩,旣出格外,老朽無用,亦莫如臣,則不待人言,自知不稱,譏斥之來,在所固然。臣雖愚昧,豈可徒恃寵靈,晏然冒據也哉?臣向蒙恩暇,焚黃先壟,感結幽明,榮動松楸,不敢久淹,昨纔還次,而非徒狗馬之疾,越添於撼頓之餘,論思之斥,又發此際,以病以情,不敢反面,臣罪至此,尤無所逃,玆敢不避煩冒屑,猥徹危懇。伏乞邸下,仰稟大朝,將臣資級,亟命收還,以謝公議云云。答曰,覽書具悉,日月流邁,兩魂殿祥·禫奄過,哀慕莫逮,一倍罔極。卿其勿辭焉。
上在昌慶宮。常參以代理停,經筵停。
沈墢達曰,今日,賓廳坐起日次,而領議政兪拓基方物封裹進,左議政申晩,右議政李復命在外,不得來會云矣,敢達。令曰,知道。
尹東昇達曰,大司憲元景淳,執義金元行,掌令李養源在外,南鶴宗,持平權相龍呈辭,尹光國受由在外,今日以監察茶時之意,敢達。令曰,知道。
李景祜達曰,今日賓廳日次,旣已頉稟,所當持公事入對,而齋戒相値,頉稟。令曰,知道。
李錫祥啓曰,都摠府郞廳來言,闕內各處入直軍兵等,夜巡檢云矣,敢啓。傳曰,知道。
沈墢,以都摠府言啓曰,今日入直內三廳武兼·禁軍及軍兵等,當爲中日習射,而儲慶宮忌辰祭正日相値,不得爲之之意,敢啓。傳曰,知道。
傳于沈墢曰,已下敎于禁漏,時刻單子,斯速入之。
傳于李景祜曰,召對爲之,來詣于集賢門。
李景祜達曰,明日親傳香時,禮房承旨,當爲齋宿,右承旨沈墢,卽爲牌招,何如?令曰,依。
以考覈承旨望筒,傳于李景祜曰,左承旨·同副承旨爲之。
傳于黃景源曰,今番使行譯官,皆待令于明政殿後。
傳于李景祜曰,思陵獻官,左相入來,則與領相·三使臣同爲入侍。
傳于李景祜曰,領相·三使臣入來,左相如已入來,同爲入侍。
李錫祥啓曰,領議政兪拓基,左議政申晩,謝恩兼冬至正使長溪君棅,副使李得宗,書狀官李德海依下敎來待矣。傳曰,來詣于明政殿後。
沈墢,以備邊司言啓曰,咸鏡監司李命坤卒逝代,差出不容少緩,而本司薦望,旣已入啓,政官卽爲牌招開政,待下批催促下送,何如?傳曰,允。
李錫祥,以兵批言啓曰,忠壯衛將鄭有僑,素抱奇疾,當寒添劇,旬月之內,萬無起動供職之望,呈狀乞遞。宿衛輪番之任,不宜久曠,今姑改差,何如?傳曰,允。
有政。吏批,判書李宗白牌不進,參判沈星鎭進,參議韓光會受由在外,右副承旨尹東昇進。
吏批啓曰,判書李宗白牌招不進,參議韓光會受由在外,小臣獨政未安。何以爲之,敢稟。傳曰,仍爲之。
以李鼎輔爲判敦寧,以李秀逸爲司成,以尹錫周爲崇陵別檢,以安允福爲朔州府使,以李昌儒爲豐基郡守。學正單文始龍,兼養賢庫奉事單李寬,承文提調申思喆·尹鳳朝·柳復明·鄭亨復·鄭益河·兪最基·韓師得·朴弼均·宋昌明·趙明謙·洪鳳祚·尹得和,以上年七十減下事,承傳。
兵批,判書申晦身病未出仕,參判具允明病,參議洪名漢入直進,參知李泰和病,同副承旨李錫祥進。
副護軍申胤洸,副司直魚有龍·洪樂性·黃仁儉·金時粲。
沈墢,以禮曹郞廳,以領議政意啓曰,御覽還下紅細苧布十匹,更爲極擇改備,依傳敎直爲封裹之意,敢啓。傳曰,知道。
黃景源,以議政府司錄,以領議政意啓曰,今日本府坐起,各司例爲參謁,而司憲府監察韓命天,曺命喆呈進擧案之後,不爲來參,長興庫主簿金坦行,稱病不進。竝推考,何如?傳曰,允。
沈墢,以奉常寺官員,以都提調·提調意啓曰,東籍親耕田所種皮粘粟打作則所出一石十斗,皮唐忝打作則所出二石十二斗,太打作則所出二石二斗之意,敢啓。傳曰,知道。
戊寅十月二十九日午時,上御涵仁亭。召對入侍時,參贊官沈墢,侍讀官元義孫,檢討官金鍾正,假注書邊得讓,記事官崔夢嵒,記注官李益普以次進伏訖。義孫讀心經,自上蔡謝氏曰止這般學,鍾正又繼讀,自又曰止仁人心也,讀訖,上曰,棲心淡泊之棲字,何謂也?鍾正曰,心是活物,不可偏係,故謂棲矣。上曰,延平之學,實乎?鍾正曰,無著書者,而以朱書行狀,觀之,淵源深而門路正矣。朱子初入於佛,而見延平而覺之云,以此觀之,可知得力於本源者矣。文義訖,鍾正曰,玉堂番次苟簡,沈履之未上來,洪趾海陳書承批矣。牌招行公,何如?上曰,牌招察任,可也。上曰,副修撰洪趾海,牌招察任事。出榻敎以次退出。
戊寅十月二十九日初更,上御恭默閤。領左相·三使臣,同爲入侍時,領議政兪拓基,左議政申晩,上使長溪君棅,副使李得宗,書狀官李德海,同副承旨李錫祥,假注書邊得讓,記事官崔夢嵒,記注官李益普以次進伏訖。拓基曰,數日,日氣稍解矣,今日復寒,聖體,若何?上曰,一樣矣。申晩曰,寢睡水刺之節,亦何如?上曰,夜入後僅寢,而引飮之症,不差矣。拓基曰,湯劑連爲進御乎?上曰,進御矣。晩曰,瓊玉膏,兼進乎?上曰,兼進矣。拓基曰,無少間斷,然後可以責效矣。上曰,聞左相入來,兼有所思,召卿等矣,左相先奏也。晩曰,殿內丹靑漫漶處及紅箭門薍簾,亦皆修補畢役後,奉審則一新矣。上拜表時,鼓吹,何以爲乎?拓基曰,爲之矣。上曰,聞外方亦門吹云矣。拓基曰,外方不爲風樂,而門吹則爲之矣。上曰,頃者官銀一萬兩,依甲寅年例許之,更思之,甲寅年,非節使也,爲行中而然也。今番行中,豈有用銀之事?必也正名,爲譯官四萬兩旣許,不過未及節目,故今番有請官銀之擧也,今日下問若此,六千兩,行中出斂,不欺自首,象譯之例懸,業已知之矣。行中之出斂,心常殘忍,當初萬兩,自今番行次,許其四萬兩,何如?棅曰,臣於丙子年,已以此事陳達,而十年後,保無他弊,臣雖不敢臆料,而若付運餉,着意看檢,則四五年內,似無生弊之端,而爲惠則誠大矣。至於今番請得一萬兩,爲陳奏不虞之備,非可用於行中私用也,譯官輩所望,亦妄矣,若依聖敎,還收一萬兩劃給之命,許給四萬兩,則在渠輩,方爲長遠之惠,於國家似無虛疎之慮矣。拓基曰,臣於閤外,亦與左相·三使臣,有所商確矣。一萬兩,在渠輩非不爲惠,而若給四萬兩,則於渠似爲實惠,在朝家亦似無損,而如欲如是爲之,則自今行爲始,依渠願許給,而責效於方成,似好矣。晩曰,正使之言,誠是矣。若許四萬兩,則當定年數成節目,而渠輩,雖以十年爲限,六七年之間,似可盡償,無論管餉運餉,必善爲句管,然後可無他弊矣。上曰,噫,旣知其弊,若漢光武之心,我國之事,今年雖欲許,明年焉知無枳礙也?且於今番使臣,釐正然後,自可無弊,初許者勿施,管運餉及各軍門中,商量準四萬許給,其他事件,商確節目,啓下,可也。出擧條上曰,趙領敦,自瀋陽還來言,譯官甚殘弊矣。今則萊銀絶無,故收聚國中銀十餘萬兩,解之於鴨綠江,豈不寒心乎?拓基曰,臣辛丑赴燕時,彼人出示礦銀曰,爾國給如此銀,豈不非乎云矣?上曰,礦銀,何如?拓基曰,雜以鉛鐵矣。上命書傳敎曰,行中用礦銀,頃年聞之,心竊寒心,今聞行中八包,無一片萊銀云,此於國非細慮也。礦銀,豈可用於隣國?此後銀商之銀,一從度支銀造成,然後用之。礦中片銀,凡於使行,自明年一切嚴禁事,令備局從容成節目啓下。上曰,頃者以雜技,卿有所奏,而金判府事,不以爲然,今日見譯官,其中金貫者,有二人,予問之,則以御帖書寫加資云,古則不如是矣。昨年則虞主練主,所重在焉,有所不已,而今則太濫,金貫者遍滿,此無他,政院不爲拔去之致也。拓基曰,聖敎至當,而此有不可不已者,六承宣,各有所親,故不可禁之致也。以是,恩典太過,永付司果者十餘人,故人皆不貴之矣。此後有賞,則何以加此乎?此實可悶之道也。上命書傳敎曰,恩賞不可濫,此後寫字官·畫員,永付司果之路,特敎外,上言許施者,一切嚴禁,御帖書寫之人,其人老昏眼暗之前,不爲付諸生手事,亦爲申飭。上曰,如此然後,非但在渠爲貴,而於國亦爲貴矣。上曰,官銀節目,誰能善爲乎?洪鳳漢,好矣。拓基曰,好矣,而摠戎使今方不在矣。上曰,何日入來乎?晩曰,非久當入來矣。上命書傳敎曰,飭已行,中官等越捧之嚴,一倂蕩滌。上曰,儒臣,持夜對冊子入侍事。出榻敎諸臣以次退出。
戊寅十月二十九日二更,上御恭默閤。夜對入侍時,參贊官李錫祥,侍讀官元義孫,檢討官金鍾正,假注書邊得讓,記事官崔夢嵒,記注官李益普以次進伏訖。上曰,昨夜欲爲之而未果,俄者大臣,又入侍,今始召之,序則拔之,只讀大文,可也。義孫讀夙興夜寐箴訖,義孫曰,此冊連爲進講,別無仰達文義者,而方寸澹如,凝神息慮之句,伏望加勉焉。上曰,所奏是矣,當留意焉。鍾正曰,小臣於此冊,累陳文義,別無所達,而加勉於休養之意,伏望矣。上曰,俄與大臣酬酢,當凝神息慮,養以夜氣,而予則自多有思慮矣。上曰,乾道不息,而人多息時矣。上曰,金城,峽邑乎?義孫曰,峽且小矣。上曰,金剛山,見之乎?義孫曰,外山,見之矣。上曰,金昌翕,皆見之矣。義孫曰,非但金剛也,足跡無所不到處矣。上曰,金剛,雄偉乎?義孫曰,皆石山而多有寺刹,今則僧徒幾至空矣?上曰,役重而然乎?義孫曰,役重年凶之致,而如楡站等寺,則有先朝御賜之物,不可棄之寺也。上曰,本道道臣,顧見則保存乎?義孫曰,顧見則當保存矣。上曰,以奉恩寺觀之,蓋僧之力難矣。命書傳敎曰,儒臣自關東來,故除義僧之後,欲知外方寺刹僧徒之能支撑,問之,金城·淮陽接界,故楡站·表訓·長安等寺,國初屬之內司,使之斗護者,而凋殘忒甚云。昨年奉恩寺,已下敎,僧徒亦民也,此豈國初斗護之意哉?內司,惟捧進上,莫知斗護,不能擧職,前後句管中官時存之人,竝從重推考。此必由於遊客侵僧之弊,申飭道臣·守令,另加斗護而勸入焉。諸臣以次退出。
上在昌慶宮。常參以代理停,經筵停。
親傳香罷後,政院·玉堂·藥房,口傳問安。答曰,知道。
備忘記,莫重公事,誤踏啓字,當該中官推考。
以全羅監司狀達,十一月朔進上小海衣,限內不得封進,惶恐待罪事,令于黃景源曰,勿待罪事,回諭。
戊寅十月三十日巳時,上御涵仁亭。親傳香入侍時,行都承旨黃景源,左承旨李景祜,右承旨沈墢,左副承旨張志豐,右副承旨尹東昇,同副承旨李錫祥,假注書金載祿·邊得讓,記事官崔夢嵒,記注官李益普以次陪立。上具布裹翼善冠·視事服,傳香訖,降詣板位祗迎。諸臣以次退出。
戊寅十月三十日三更一點,孝昭殿親臨朔祭,出宮入侍時,都承旨黃景源,副承旨李景祜,右承旨沈墢,左副承旨張志豐,右副承旨尹東昇,同副承旨李錫祥,假注書金載祿,邊得讓,記事官崔夢嵒,記注官李益普以次侍立。上具布裹翼善冠·視事服,步出賓陽門,至明政殿月臺,乘輿至齋殿,降輿,上曰,金判府事入侍于齋殿。上遂步入齋殿,諸臣以次退出。
上在昌慶宮。常參以代理停,經筵停。
夜一更,有霧氣。
大殿,孝昭殿親祭,徽寧殿酌獻禮罷後,政院·玉堂·朝廷二品以上·六曹堂上·宗班口傳問安。答曰,罔極知道。
藥房口傳問安。答曰,罔極知道。
世子宮·嬪宮,政院·玉堂口傳問安。答曰,罔極。
李錫祥達曰,明日常參,取稟。令曰,停。
藥房都提調金尙魯,提調趙榮國,副提調黃景源啓曰,冬序已半,親行朔祭,伏惟聖情,哀慕愈切,冒寒將事之餘,聖體調攝,若何,憊眩之候,寢膳之節,亦何如?前劑入湯劑,已盡於昨日,臣等卽與諸御醫入診,詳察聖候,議定繼進當否,爲宜。臣等不任區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。
傳于沈墢曰,今日晝講爲之,時刻,午正三刻爲之。
以副修撰洪趾海牌不進罷職傳旨,傳于張志豐曰,只推,更爲牌招。
李錫祥,以禮曹言啓曰,方有節目擧行事,拜表行期差退事,命下矣。拜表吉日,更令日官推擇,則今十一月初七日巳時爲吉云,以此日時,原粘目中,改付標以入之意,敢啓。傳曰,知道。
戊寅十一月初一日三更五點,上御齋殿。判府事入侍時,判府事金尙魯,左副承旨張志豐,假注書邊得讓,記事官崔夢嵒,記注官李益普以次進伏。上曰,譯官之倒懸,非細憂,而司譯提調李昌誼亦以爲,譯官無見科者云,此豈非可矜乎?今番使行,許給四萬兩,卿意,則何如?尙魯曰,臣亦聞之,大體正使所見,與臣意同,而此不善爲之,則四萬兩易失矣,不可任之於譯官之手,當付之於灣尹,則譯官之弊,宜大減矣。年年給之,不如一番多給,使灣尹從市直減價給之,則牟利多出,而若與渠輩,論價爭利則非矣,使灣尹出納,則無弊矣。上曰,初以負債爲慮,若如此則渠輩亦當踴躍矣。尙魯曰,然矣。諸臣以次退出。
戊寅十一月初一日四更一點,上親祭孝昭殿入侍時,都承旨黃景源,左承旨李景祜,右承旨沈墢,左副承旨張志豐,右副承旨尹東昇,同副承旨李錫祥,假注書金載祿·邊得讓,記事官崔夢嵒,記注官李益普以次侍立。上具祭服,步出齋殿,入詣孝昭殿板位,行禮訖,上還御齋殿,具視事服,步出由徽寧殿北神門入。上曰,侍衛入來,編次人持前日所製文草,來待于徽寧殿事。出榻敎上曰,大臣及金判府事·長溪君來待于乘轎所事。出榻敎上行酌獻禮訖,步出北神門,乘輿時,左議政申晩,判府事金尙魯,正使長溪君棅以次進伏。上曰,聞金判府事言,四萬兩自灣府出給譯官,六千兩則用於出斂,三萬四千兩,則貿來帽子,到灣府後,使灣尹句管,出給商賈,則不多日內,盡捧本銀四萬兩。其餘利銀,則不計多少,盡給譯官,與還耗同規則似好,而入於譯官之手,則若至三四年,必將如前有弊云矣。晩曰,捧置運餉庫,使行時出給譯官,回還時灣尹句管,年年爲常,則五六年內,必將盡捧矣。棅曰,此非但爲惠於譯官,亦周惠於百姓矣。尙魯曰,皮雜物則當付於上使,而非廟堂之所可與知者也。上曰,此亦入節目乎?尙魯曰,此非節目之事,公事一張足矣。上命書傳敎曰,旣爲象譯而有此擧,曾前備局稟行中,有名不正苟簡者,一倂除之。上曰,如是爲敎,則諸般某某名色,自當見拔矣。諸臣退出後,上乘輿至明政殿月臺,降輿。上曰,長溪君,更爲入侍事。出榻敎上遂步入大內,諸臣以次退出。
戊寅十一月初一日寅時,上御咸安閣。正使入侍時,正使長溪君棅,右承旨沈墢,假注書邊得讓,記事官崔夢嵒,記注官李益普以次進伏。上曰,洪鳳漢,何時入來乎?節目,當急速爲之,而拜表日字迫頭,退定,可也。因命書傳敎曰,方有節目擧行事,拜表行期差退事,分付。上曰,節目時,卿與洪鳳漢,商確爲之,可也。棅曰,臣雖無所知識,謹當依下敎論定矣。諸臣以次退出。
戊寅十一月初一日午時,上御涵仁亭。晝講入侍時,同知事吳彦儒,特進官李之億,參贊官李錫祥,侍讀官元義孫,檢討官金應淳,武臣李長燁,假注書邊得讓,記事官崔夢嵒,記注官李益輔以次進伏訖。上讀新受音大學,自詩云,邦畿千里,惟民所止止沒世不忘,義孫自子曰,聽訟吾猶人也止補亡章,讀訖,義孫曰,此上章釋明明德,下章釋作新民,而補亡章亦言格物致知之意也。伏望以此章,益加勉焉。上曰,一朝豁然貫通,則衆物之表裏精粗,無不到,而吾心之全體大用,無不明云矣,而予則幾次講此,而猶未豁然,予實愧矣。應淳曰,聖上,旣以愧下敎,而致知,卽最初之工也。念念不忘,然後前後未盡之處,自可益進矣,不以少明爲自滿,益加勉勵,是臣區區之望也。彦儒曰,儒臣所奏誠好,伏望留意焉。上曰,予每以留意答之而無實效,此亦予之所以爲愧者也。上曰,先儒註釋浩多,而心猶暗矣。義孫曰,帝王學文,不在於字句間矣。上曰,儒臣退去,且當夕講,而時刻則只入正時,入侍單子亦除之,可也。因命書傳敎曰,夕講爲之,時刻單子,勿爲書入,正時只口傳入之。諸臣以次退出。
戊寅十一月初一日申時,上御涵仁亭。夕講入侍時,同知事吳彦儒,特進官李之億,參贊官李錫祥,侍讀官元義孫,檢討官金應淳,假注書邊得讓,記事官崔夢嵒,記注官李益輔以次進伏訖。義孫讀大學,自誠其意者,無自欺止經曰,欲誠其意,先致其知,讀訖,義孫曰,毋自欺三字,爲愼獨之根本,而愼獨之工,亦在於敬矣。敬之一字,伏望加勉焉。應淳曰,至心廣體胖之境者,乃見其工夫之高明矣。若一毫間斷,則何至於廣胖之域乎?惟願念念孜孜,毋少放忽焉。上曰,心廣體胖,氣像好矣。上曰,敎人之道,京鄕孰勝?彦儒曰,在京者,易敎矣。義孫曰,在京者,自多聞見,故易敎,而鄕人亦或有托子於京人,多有成就之效矣。應淳曰,臣以京試官,往見嶺南,則嶺南乃是根本之鄕,而科試之文,全無可見,故臣問之,則謂以衣食不足,未暇於儒業,故如此云云矣。大抵鄕人,聞見素狹,而且汨於衣食,雖有文才勝於在京者,而多歸於農,故成就之道,不如在京矣。上曰,關西之文,難云矣。彦儒曰,然矣。應淳曰,副修撰洪趾海,陳書承批之後,連爲牌不進,自上有特敎,然後似有變動矣。義孫曰,以自畫爲期云矣。上曰,過矣,從當下敎矣。諸臣以次退出。
上在昌慶宮。常參以代理停,經筵停。
沈墢達曰,明日常參,取稟。令曰,停。
備忘記,今下弓矢,宣沙浦僉使尹弘德,古城僉使張爾錫,寧城僉使李陽復處給送。
尹東昇,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
又以都摠府言啓曰,今日入直軍兵等中日習射事,標信令下矣,雨勢如此,不得爲之之意,敢啓。傳曰,知道。
又以都摠府言達曰,副摠管兪胄起以禁衛中軍,軍兵等中日試放事,南別營晝仕出去之意,敢達。令曰,知道。
沈墢達曰,吏曹判書李宗白,兵曹判書申晦三度加由之後,尙不行公,卽爲牌招察任,何如?令曰,依。
張志豐,以兵曹言達曰,去十月朔各廳堂下武臣等試射,連因有故,今已逾月,不得爲之之意,敢達。令曰,知道。
沈墢,以承文院官員,以都提調意啓曰,今此謝恩陳奏兼冬至使行文書,正書安寶後,以節目擧行事,拜表行期,退定以今十一月初七日矣。當初書塡之日字,宜爲改書,而塗擦之際,恐難免痕跡,故在前如此之時,多有仍用之例,且退日不多,今亦依此,仍爲入送,何如?傳曰,允。
沈墢達曰,判敦寧李鼎輔除拜後,過三日不爲出肅,依定式推考警責,仍卽牌招察任,何如?令曰,依。
尹東昇,以義禁府言達曰,卽接月令醫員李萬赫手本,則保放罪人李世孝,病勢今已向差云,還囚之意,敢達。令曰,知道。
持平權相龍達曰,請瑞虎等兩賊孥籍,亟令王府擧行。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還囚罪人桂永放送之令,亟令有司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,潤·尹東夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請稟于大朝,爟·爣諸子,竝令絶島移配。請東星亟施孥籍之律。請緣坐罪人抗,稟于大朝,亟施孥籍之典。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬以大逆律施行。請還收罪人應昌酌處之令,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏·李聖望放送之命,依本律還令仍前定配。措辭見上新除授司諫院獻納李星慶,時在京畿龍仁地,請斯速乘馹上來事,下諭。答曰,不從。下諭事,依達。
長溪君棅上書曰,伏以我大朝,追念先臣昔年之忠勞宣諡之恩,旣不待狀諭,祭文又出親製,幽明榮寵,曠絶常數,凡在瞻聆,莫不爲臣感泣。況臣私情,當作何懷?瞻天百稽,涕血被面,此生此恩,報答無階,惟俟先臣,共祝聖恩,期以結草而已。且臣猥膺專對之命,辭階不遠,而兩魂殿祥期,只隔四五朔矣,念臣回還之期,當在明年春夏之交,區區下忱,尤不任悲缺之至。所叨享官之任,不爲仍帶,乞於未出疆之前,卽賜遞改,以便公私焉。答曰,覽書具悉。書辭,令該寺考例稟處。
京畿監司趙暾上書曰,伏以臣,昏劣庸愚,猥當重任,不能事事,屢速罪戾,而輒蒙寬假,戴罪察任,每自循省,惶懼交至。今此所犯,罪在罔赦,而恩出涵貸,罰止重推,臣誠驚惶罔措,實欲鑽地〈以〉入而不可得也。噫,古人以一點之誤,猶稱死罪,則莫重致敬之地,臣之昏謬做錯,不特一點之而已。論其辜犯,死有餘罪,斧鉞嶺海,未可小贖,則其何敢諉之以不察微眚,已勘推罰,而晏然職次,不念自處之道乎?玆敢冒死陳籲,仰請嚴譴。伏乞离明,亟下威罰,重勘臣罪,以勵臣分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭察任。
上在昌慶宮。常參以代理停,經筵停。
夜三更,流星出北河星下,入西方天際,狀如拳,尾長三四尺許,色白,五更,流星出五車星下,入南方天際,狀如拳,尾長三四尺許,色黃。午時,日暈兩珥。
沈墢達曰,明日常參,取稟。令曰,停。
尹東昇達曰,掌令南鶴宗,再達煩瀆,退待物論矣。令曰,知道。
黃景源達曰,同副承旨李錫祥,今日不爲仕進,卽爲牌招,何如?令曰,依
又達曰,吏曹判書李宗白,昨日違召,今日又不行公,卽爲牌招,何如?令曰,依。
張志豐達曰,兵曹判書申晦,書批已下,卽爲牌招察任,何如?令曰,依。
黃景源達曰,持平尹光國,受由過限,不爲上來,依定式遞差令旨及推考徽旨捧入之意,敢達。令曰,知道。
傳于李錫祥曰,初六日毓祥宮擧動時刻單子,斯速入之。
掌令南鶴宗達曰,臣情病俱苦,年紀衰邁,退伏窮鄕,念絶榮途,積有年矣,千萬意外,幸蒙聖朝拂拭之恩,新除忽降,宿趼復叨。感激恩數,冒沒出肅,少伸叩謝之忱,而情勢窮蹙,踪跡危臲,因仍苟蹲,非臣始慮之所敢出。日前賓對有命,召牌儼臨,不敢言私,又復冒出,適當大政後守令署經,仍與僚臺,備員署出,字細眼昏,許多署單,未能看詳其始終。且當入侍時迫,事甚卒遽,忙裏了完矣,追後聞之,則泰川縣監趙宗濂,乃是凶賊就商之外孫壻云。夫賊商之名登署單,何等驚駭,而全未覺察,循例署出,嚴堤坊三字,是臣平日之所以藉手者,而今於宗濂事,不能照檢,有此疎錯,事與心違,悚恧交竝。臣新從下土來,凡於見聞,無所知曉,身爲耳目之官,聾瞽若此,卽此一事,而溺職之失,尤著矣。宜卽詣臺自列,而病狀連苦,今始來避,所失尤大,其何敢一刻晏然於臺次乎?請令遞斥臣職。答曰,勿辭。
判敦寧李鼎輔上書曰,伏以臣,病伏牀笫之中,忽承敦府除旨,臣誠感激恩私,宜卽叩謝,而第向來以堂錄散點事,儒臣之詆斥,頗緊,至被譴罷,臣至今追思,愧悚交切,今不可恬然冒出也,明矣。且素患痰症,遇寒添劇,坯蟄沈淹,實無供職之勢,召牌之下,謹此擔詣闕外,陳章徑歸。伏乞离明,俯察情病之難强,特賜鐫遞,以安私分,千萬至幸。答曰,覽書具悉。卿其勿辭,從速行公。
兵曹判書申晦上書曰,伏以臣,忝據本職,今幾五六月矣。豈有毫分可堪之實,而荐違嚴召,輒被曲貸,悉暴衷懇,未蒙矜許,臣於是怵迫義分,辭避不得,黽勉承膺,以至于今,塵露莫效,尸素招議,臣心之兢悚愧恧,當復如何?噫,政官之過大政後呈告,自是銓席之故事,人皆視之爲應文,而臣則惟其重任,不可久冒,私義不可放倒,引分丐免,誠不敢爲備例之計,不意三度加由,出於格外,臣誠惶隕抑塞,莫省攸措。如臣無似,謬當重柄,戎政之疎虞,久矣,而臣不能振刷,武士之淹滯,多矣,而臣不能甄拔,經費之匱渴,甚矣,而臣不能區劃,以至於軍校久勤之遷,卽是政目間細節,而亦多昏錯,或致竊議。如是而其何敢淟涊盤礴於已試蔑效之地也?臣之決難仍冒,宜不待都政之遞限,而今則都政亦已過矣。伎倆畢露,不念負乘之戒,竊位妨賢,坐費歲月之久,則其於國體,何,其於私分,何?臣之乞解一念,夙宵耿〈耿〉。顧今動駕隔日,本兵多有擧行之事,而反覆揣量,實無轉動之勢,召牌之下,竟犯違逋,臣罪至此,諒無所逃,玆敢略具短章,仰暴至懇。伏乞离明,俯垂矜察,亟令鐫遞臣職名,仍治臣瀆撓之罪,以全微諒,以肅朝綱,不勝幸甚。答曰,覽書具悉。卿其勿辭,從速行公。
咸鏡監司徐命臣上書曰,伏以臣,向蒙恩由,往省先壟,歸伏私次,亦旣多日,而行役之餘,感泄忒重,莫之蠢動,未效反面之忱,徒切憫蹙之私,迺者北臬新命,忽降於千萬夢想之外,臣誠驚惶隕鉞,不知置身之所也。今之觀察,卽漢家共理之任,而兼皇朝撫按之責者也,八路藩宣,孰非不重,而北門鎖鑰,素稱尤難,雖在平常無事之時,宜加審擇。況挽近以來,犯越頻數,而邊情可虞,災荒連仍,而民事孔艱,前使之逝,又在於設施未半之餘,苟非威足以鎭壓一方,才足以整頓敗局,則莫宜居之。如臣庸愚,自知空疎,半世名塗,絲毫無補,五朔東維,醜拙畢露,今乃以許大之域兆庶之命,付之於已試蔑效之臣,眞所謂强僬僥以千匀之負也。一身顚沛,雖不足恤,其於國事之僨誤,何哉?玆敢略陳微悃,仰暴不堪之實狀。伏乞离明,特賜俯察,將臣新授職名,亟行鐫削,以安賤分,不勝幸甚。答曰,覽書具悉。卿其勿辭,從速往欽焉。
上在昌慶宮。常參以代理停,經筵停。
夜二更,流星出天倉星下,入南方天際,狀如拳,尾長四五尺許,色黃。
李錫祥達曰,明日毓祥宮祭齋戒,再明日動駕相値,此兩日常參,頉稟。令曰,知道。
張志豐達曰,大司憲元景淳,執義金元行,掌令李養源在外,南鶴宗引避退待,持平權相龍牌不進,一員未差,今日以監察茶時之意,敢達。令曰。知道。
尹東昇達曰,掌令南鶴宗引避退待,已至經宿,尙未處置,諫院闕達,亦至多日,俱涉未安。兩司除在外,今日未肅拜不爲行公人員,竝卽牌招,何如?令曰,依。
以司諫任希敎,正言洪應輔,持平權相龍牌不進罷職令旨,令于李錫祥曰,竝推考徽旨捧入。
李錫祥達曰,吏曹判書李宗白連日違召,尙不行公,事甚未安。牌招察任,何如?令曰,依。
張志豐達曰,動駕不遠,本兵多有擧行之事,而兵曹判書申晦,日事違召,尙不行公,事體未安。卽爲牌招察任,何如?令曰,允。
又達曰,兵曹判書牌不進推考傳旨,今方捧入,而動駕迫邇,如是違牌,事甚未安。更爲牌招,何如?令曰,允。
張志豐,以都摠府言達曰,今此毓祥宮擧動時,侍衛不可不備員,而副摠管金器大·蔡濟恭,俱有身病,勢難進參,一員未差,侍衛將不得備員。身病人員,合有變通之道,令政院急速稟旨變通,以爲備員侍衛之地,何如?令曰,依。
尹東昇達曰,因都摠府草記,毓祥宮擧動時,侍衛不可不備員,副摠管金器大·蔡濟恭,俱有身病,勢難進參,令本院稟旨變通事,依下矣。金器大·蔡濟恭,合有變通之道,何以爲之?敢稟。令曰,改差。
又啓曰,因本院達辭,毓祥宮擧動時,侍衛不可不備員,副摠管金器大·蔡濟恭,俱有身病,改差事,依下矣。摠管有闕之代,令該曹竝爲口傳差出。何如?傳曰,允。
傳于李錫祥曰,召對爲之,來詣于明政殿後。
傳于李錫祥曰,政事當日爲之矣。何至今不爲開政耶?
傳于李錫祥曰,政官雖已入來,開政之際,必致夜深,明朝使之開政。
李錫祥啓曰,違牌坐罷翰林竝敍用事,命下矣。令該曹口傳付職,何如?傳曰,允。
吏曹口傳政事,待敎洪秀輔,檢閱鄭昌順·柳敍五,弘陵參奉權玧。
李錫祥達曰,司書李敬玉,以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
又達曰,待敎洪秀輔,檢閱鄭昌順·柳敍五今已付職,卽爲牌招,何如?令曰,依。
兵曹口傳政事,副司果朴相喆。
以兵曹武兼望筒,傳于李景祜曰,此外倂仍。
李錫祥達曰,明日次對,兩司當爲進參,而在外引避退待外,未肅拜不爲行公人員,竝待開門牌招,以爲推移進參之地,何如?令曰,依。
李錫祥,以兵曹言達曰,內禁衛將申思儼,今方在外,宿衛領軍之任,不可久曠。今姑改差,何如?令曰,依。
尹東昇,以義禁府言達曰,京畿監司狀達,據本府回達內,仁川前府使宋晉欽,拿囚後決杖事,達下矣。宋晉欽下去忠淸道懷德地云,依例發遣府羅將,拿來,何如?令曰,依。
司書李敬玉上書曰,伏以臣母三十年奇疾,長在沈淹,實無離捨從宦之勢,而每因嚴命之荐降,怵迫分義,黽勉就直,如是者居然爲三十朔矣。私心煎迫,日夕靡弛,卽於直中,得接家信,則母病夜來添感,寢食俱廢,達曙叫苦,促臣歸護,臣聞此報,心飛神越,不能按住,忙陳短章,徑出禁門。伏乞离明,俯垂矜察,亟治臣罪,以肅朝綱,永削臣職,以便救護,千萬幸甚。答曰,覽書具悉。爾其勿辭,救護母病。
修撰金應淳上書曰,伏以副校理臣李命植,卽臣妻三寸姑母夫也。春秋兼銜,在法當避,亟令該曹,考例以處焉。仍伏念臣,以情則萬萬危臲,以病則便一癃疾,豈有復側淸顯之望,而怵迫嚴命,冒昧一出,私心愧懍,歷屢日而靡定。加以素患風痰,觸寒失攝,脅下結核,大如椀子,痛楚如刺,屈伸不得,飮啖全却,喘息危澟,半身以左,全不運用,或針或灸,俱未收效,醫言及今不治,將不得復爲完人,疾痛之來,不得不冒死仰籲。伏乞离明,俯垂矜察,特賜調治之暇,俾尋生路,千萬懇祈。答曰,覽書具悉。爾其勿辭焉,書辭,令該曹考例稟處。
正言李鎭恒上書曰,伏以日月駛邁,孝昭殿練事,徽寧殿禫期,次第已畢,節序屢迭,伏惟我大朝,孝思無窮,哀慕益新,區區微忱,不任悲霣之至。伏念臣,愚陋顓蒙,最出人下,而偶竊倖第,濫通朝籍,凡以官名者,雖郞署之微末,猶恐不稱。矧玆淸朝耳目之寄,責任,如何,而前者臺銜,遽出謬恩。臣雖無似,自知則審,反覆思量,終非其人,與其怵畏嚴命,進玷名器,寧宜固守拙分,罪止臣身,故竟犯逋慢,勘薄例罷,臣誠惶感交中,繼以自恧也。曾未幾何,恩敍旋降,不意玆者,除旨忽下,愆尤未贖,言責復縻,臣於是,惝怳震惕,益莫省所措也。臣之不合於臺職之狀,嚮已畢露,更無容自鳴,而顧臣情地,又有萬萬蹙忸者,日前府達請罷,不言諸臺,雖不顯名直斥,臣亦伊時臺官之一也。尸素溺職,致速彈論,臣方恭俟罪勘之不暇,尙何可以抗顔忍恥,彈冠於言議之地乎?噫,前旣瘝官,後又喪廉,臣不忍爲也。自此臺端一步,鐵限在前,日昨召牌之下,承膺無路,重犯違傲之罪,又承只推之令,惶懍一倍,進退兩難,玆又隨牌,略控危懇。伏乞离明,俯垂矜諒,亟削臣見帶之職,以重官方,仍治臣不言之罪,以謝人言,不勝幸甚焉。答曰,覽書具悉。爾其勿辭,從速察任。
戊寅十一月初四日午時,上御涵仁亭。召對入侍時,參贊官李景祜,侍讀官鄭光漢,檢討官金應淳,假注書邊得讓,記事官崔夢嵒,記注官李益輔以次進伏訖。上讀心經,自孟子曰,今有無名指屈而不信,止人之於身也,兼所愛,兼所愛則兼所養,上下儒臣繼讀註釋訖,光漢曰,此等之工,專心致知,然後精神漸勝,工效愈廣矣。應淳曰,非但專心致知,收斂心神之道,亦在於敬,故謝絶人事,靜坐室中云者,或慮放忽也。是故,程明道眷眷開釋者,此也。上曰,頃者笑秦皇·漢武,而仙佛之道難覺,甚於吾道矣。光漢曰,仙佛之道,無階級,而吾道則有階級之工矣。應淳曰,釋氏入道之門,則嚴於吾道矣。上曰,洪趾海,承批乎?光漢曰,承批矣。上命書傳敎曰,修撰洪趾海,特除之下,違牌爲事,尙不行公。噫,往事開釋無餘,業已消矣,其父其弟之撕捱,已涉過矣。況趾海乎?聞其章,有若自劃云,尤涉過矣。其父其弟,其欲敦飭以用,分義事體,焉敢若是?只推,更爲牌招察任。光漢曰,私家文集之藏置本館,蓋所以備文獻之不足也。今聞四大臣文集,以私力始印云,似此文字,必多事實之可考者,自本館印藏,而文忠公閔鎭遠奏議,自箕營亦已印出云,此亦取來同藏,以爲他日考信之地,何如?上曰,依爲之。出擧條上命書傳敎曰,明日雖値齋戒,備局次對爲之,謝恩正使,同爲入侍。上曰,違牌坐罷翰林,竝敍用事。出榻敎,上命書傳敎曰,莫重下敎不傳,當該中官,越捧四等。諸臣以次退出。
上在昌慶宮。常參以代理停,經筵停。
夜二更,流星出奎星下,入南方天際,狀如拳,尾長二三尺許,色赤。
張志豐達曰,大司憲元景淳,執義金元行,掌令李養源在外,南鶴宗引避退待,持平權相龍牌不進,一員未差,今日以監察茶時之意,敢達。令曰,知道。
又達曰,正言洪應輔,再達煩瀆,退待物論矣。令曰,知道。
又以都摠府言啓曰,今日入直內三廳武兼·禁軍及軍兵等,當爲中日習射,而毓祥宮仲朔祭齋戒相値,不得爲之之意,敢啓。傳曰,知道。
黃景源達曰,吏曹判書李宗白,一向違召,尙不行公,事甚未安。卽爲牌招察任,何如?令曰,依。
張志豐啓曰,動駕隔日,本兵多有擧行之事,而兵曹判書申晦,連日違召,無意行公,其在事體,誠極未安。卽爲牌招察任,何如?傳曰,允。
傳于張志豐曰,大臣備局堂上,來詣于明政殿後。
沈墢達曰,奉敎金和澤,旣已帶職蒙宥,卽爲牌招入直,何如?令曰,依。
又達曰,待敎洪秀輔,時在京畿安山地,檢閱鄭昌淳,時在全羅道扶安地云。竝斯速乘馹上來事,下諭,何如?令曰,依。
又以侍講院言達曰,本月說書鄭履煥入直矣,以其親病,陳書徑出,司書李敬玉,陳書受由,兼司書洪趾海以本職,今方出牌,兼說書未差,下番他無推移之員。不得已以上番,姑降入直之意,敢達。令曰,知道。
黃景源,以吏批言啓曰,成均館典籍金尙集,寧陵參奉沈定鎭呈狀內,俱以身病猝重,勢難察任云。竝依例改差,何如?傳曰,允。
有政。吏批,判書李宗白身病未出仕,參判沈星鎭進,參議韓光會受由在外,行都承旨黃景源進。
吏批啓曰,判書李宗白身病未出仕,參議韓光會受由在外,小臣獨政未安。何以爲之,敢稟?傳曰,仍爲之。
以李普溫爲持平,以洪趾海爲兼司書,以尹汲爲判尹,以尹勉東爲兵曹正郞,以廣陵副守烻爲司饔副提調,以李彦章爲宗廟副奉事,以具觀徵爲砥平縣監。學錄朴命球·金載玉,學諭金重楚·金龍翰,全恩君墩·全春君堦·安恩君·安昌令燝已上,在喪終制。
兵批,判書申晩病不進,參判具允明進,參議洪名漢病,參知李泰和病,左副承旨張志豐進。
副護軍李昌重,副司直李昌壽,副司果金鳴魯。同知單金就綱,僉知金光泰·崔粹敬。
以正言李鎭恒·洪應輔,持平權相龍牌不進罷職令旨,令于張志豐曰,竝推考徽旨捧入。
沈墢達曰,說書鄭履煥以其親病,陳書徑出,原書以齋戒,纔已退却矣。所當直捧禁推徽旨,而此與無端徑出,有異,推考警責,何如?令曰,依。
正言洪應輔達曰,臣於見職,人器不稱,觸事鈍拙,隨處生疣,今於納牌歸時,猝遇大臣,街路交互,未及回避,致有捉囚下吏之擧,其在事體,決不可一刻仍冒於職次。請令遞斥臣職。答曰,勿辭。
李錫祥達曰,明日動駕時,侍臣,兩司無進參之員,除在外·引避退待外,司諫任希敎,正言李鎭恒,持平權相龍竝待開門牌招,以爲進參之地,何如?令曰,依。
張志豐,以兵曹言達曰,明日擧動時,本曹堂上侍衛,不可不備員,而參知李泰和,身病猝重,勢難進參云。令政院急速稟旨變通,何如?令曰,依。
又達曰,因兵曹草記,明日擧動時,侍衛不可不備員,參知李泰和,身病猝重,令本院稟旨變通事,依下矣。李泰和合有變通之道,何以爲之?敢稟。令曰,改差。
又達曰,因本院達辭,明日擧動時,侍衛不可不備員,而參知李泰和身病猝重,勢難進參,稟旨變通,改差事,令下矣。參知有闕之代,令該曹卽爲口傳差出,何如?傳曰,允。
吏曹口傳政事,以沈鑧爲兵曹參知。
張志豐,以兵曹言啓曰,今此擧動時,領軍之將,不可不備員,禁軍將二員有闕之代,卽爲口傳差出,何如?傳曰,允。
兵曹口傳政事,以密安君焍·茂春君堉·尹東度爲副摠管,以白東俊內禁將,以具鼎煥爲羽林將。
以京畿監司狀達,大司憲元景淳病重,上去不得事,踏達字。
戊寅十一月初五曰辰時,上御恭默閤。大臣·備局堂上·謝恩正使同爲入侍時,領議政兪拓基,左議政申晩,右議政李,謝恩正使長溪君棅,行知中樞府事李益炡,行司直金聖應·李昌誼,行禮曹判書洪象漢,行議政府左參贊洪鳳漢,右參贊鄭翬良,戶曹判書李成中,行副司直金漢喆,行副護軍具善復,行訓鍊院都正鄭汝稷,行副司直金相福·金善行,右副承旨張志豐,校理李命植,司諫任希敎,假注書邊得讓,事變假注書文始龍,記事官柳敍五·崔夢嵒以次進伏訖。拓基曰,日氣漸寒,聖體,若何?上曰,一樣矣。拓基曰,湯劑瓊玉膏,亦兼進乎?上曰,有時進御矣。晩曰,間斷進御,則似難責效矣。上曰,飮之無愈矣。晩曰,寢睡·水刺之節,若何?上曰,一樣矣。上曰,右相自陵來矣,先奏,可也。曰,臣入陵後,無事過祭享,修補諸節,道臣預爲待令,故其日畢役後,奉審則一新修改矣。臣卽離發,致祭于六臣書院,因往愍忠祠,而持去傳敎,則或諺或眞,反覆宣諭,則百姓皆伏地攢手。其中火田之民,不入,故似不無向隅之歎,臣與道伯,相議盡減,今則寧越之民,皆欣欣然矣。上曰,善爲之矣。上曰,古則雖原任,例參次對矣。晩曰,小臣爲注書時,見之,原任亦入次對,參備局事矣。上曰,趙榮國,副司直乎?晩曰,趙榮國,只行藥房,故不入於次對矣。上命書傳敎曰,噫,代理後,望七之年復對,是豈古有,亦豈樂爲?實由於追慕自强之意,而經傳不云乎?草尙之風,必偃。雖暮年自强,而因予誠淺,下無其效,大臣,國之股肱,而時·原任例兼備局都提調。昔年則備局次對,例爲同入,雖藥院入侍,奏備局事,予已目覩,近來無此事,君猶復對,大臣獨不復古事乎?此後依舊例爲之,而今日次對,懸頉者多。行副司直趙榮國,只仕進藥院,備局則尙不行公,非徒固執之過,其在事體道理,決不若此。判尹尹汲以一時下敎,人臣分義,焉敢撕捱自畫,而一向在外,無意上來?分義事體,俱涉寒心。趙榮國從重推考,此後備局單子,不敢懸頉,尹汲申飭,其令卽爲入來後,牌招察任。上曰,昨日儒臣以四大臣文集,閔奉朝賀奏議印藏之意,陳奏,而更思之,私家文集之自戶曹印出,有關後弊,此則置之,奏議,旣有印本,自本館取藏,可也。出擧條拓基曰,自玉堂印本則可矣,而戶曹則有關後弊,儒臣之所奏,非矣。上曰,洪啓禧以誌狀事,有下問者而不入來,有大擧措,然後庶有變動矣。拓基曰,有所遭故如是,而此非異事,然務於國事者若此,誠悶矣。晩曰,其父其弟,俱有所遭,故趾海亦牌不進,人情亦固然,而且渠於玉堂,則初職,故欲避者,亦此也。上曰,渠之欲避,今無意義,故予今日又除司書,於此於彼,豈不行一者乎?拓基曰,此卽京畿監司趙暾災實分等狀啓也,以尤甚邑·尤甚面·之次面及之次邑·尤甚面·稍實面分等,爲請矣。當初面分等之許施,蓋欲其詳細區別,而今若就邑分等中,又分面等,則殊似太煩,只以面之稍實·之次·尤甚區別,而邑分等則置之,宜矣。畿內農形,旣不及湖西,且宜比他優恤,尤甚面則舊還上軍餉拯劣米,倂限明秋停退,南·北漢·平倉·大興·江都移轉未收,有難停退,竝令捧留本館,待明秋還納本所,之次面則甲乙以上舊還上軍餉拯劣米,竝姑停退。最近丙子條未收,折半徵捧,南·北漢·江都移轉之昨秋留捧本館者,使之輸納本所,稍實面則最近一年條舊還上準捧,推奴徵債,竝明秋防塞之意,分付,何如?上曰,依爲之。出擧條,拓基曰,此卽全羅監司洪麟漢分等狀啓也,珍島等十七邑,置之之次,光州等三十六邑,置之稍實,而京外各司所管各樣舊逋奴婢身貢敗船拯劣米等,之次邑分數捧上事,請令廟堂稟處矣。農形,雖與湖西不無差等,而旣無尤甚之名,一依湖西例,稍實邑則舊還軍餉拯劣米,乙·丙以下,折半徵捧,甲戌以上,一倂停退,之次邑則當年條外最近一年條,折半徵捧,其餘停退,何如?上曰,依爲之。出擧條拓基曰,此卽黃海兵使李潤成狀啓也,以爲,黃州天柱山烽臺,偶然失火,旋卽撲滅,故軍器·什物,雖幸不燒,而不能愼火,萬萬可駭。座首·監色·軍人等,拿致嚴棍,而牧使李珪輔,不可全然無飭,請令廟堂稟處矣。考見前例,則烽臺軍器或家舍失火,則地方官拿處,而此則雖無軍器什物見燒之事,烽臺關係甚重,亦可拿問,但當此時守令,拿處甚難,緘辭推考,似宜。且天柱烽臺,夜中失火,則其次烽臺,論以式例,宜卽應火,或以爲疑,則亦宜走人探問,而兩皆闕焉,其烽臺伍長軍人,亦宜査治,而狀聞中,無所擧論,不免疎漏。兵使李潤成,從重推考,其烽臺軍人,分付査治,何如?上曰,此時守令,不可曠官,緘辭推考,烽燧軍,自營門決棍,可也。出擧條拓基曰,八月陵幸時,京畿監司·差使員入侍時,楊州牧使金時默以爲,本州軍額一萬三千餘,而戶則不過一萬一千餘,而荐飢之餘,流亡甚多,萬無以充額。旣有移送之前例,今亦變通然後,可無白骨徵布之冤,爲請,則京畿監司趙暾,亦以閑丁難得,邑邑皆然,而至於楊州,尤有甚焉,宜有別樣軫念,仰達,自上有令備局稟處之命矣。蓋本州軍額過多,逃故之代,萬無盡充之路,而移送他道,亦甚重難矣。年前守禦廳出鎭後,廣州前營,移定利川時,利川軍額百餘名,劃送他邑,而以其軍分排於各樣標下雜色矣,今則前營,還定於廣州,故利川之閑丁百餘名,見方無屬處,就其中一百二十名,移定楊州闕額則似好矣。上曰,元數,爲幾何耶?拓基曰,元數一百八十七名云矣。上曰,移定似多,減給,可也。拓基曰,然則以一百名,移定楊州闕額,而其餘數,則令道臣就他邑良丁最難處,推移分排,何如?上曰,依爲之。左參贊洪鳳漢曰,畿邑中軍丁之難,何邑不然,而如豐德·高陽,尤有甚焉,道臣亦以此爲憫,方欲變通,今此楊州劃給後,所餘之丁,則量宜分給於兩邑,似好矣。上曰,依爲之。出擧條拓基曰,曾因大臣所達,各道疑獄文案,申飭上送,而頃日下詢京畿·湖南·關東外,似未來到。分付該曹,不爲修上之諸道道臣,從重推考,何如?上曰,依爲之。出擧條拓基曰,酒禁之令,連續嚴飭,故京鄕民人,似頗畏戢,不甚狼藉,而風聞外方,或有現發者,則往往官長以爲,此是化外之民,死無足惜,至或限死重杖,人命多傷云,傳言虛實,固未可盡信,且未詳其何道何邑,而聞來殊甚驚駭。申飭各道,另行査聞,或有多致殞斃者,則狀聞論罪之意,分付,何如?上曰,果若此,豈頃者柳世喬究覈之意乎?自備局嚴飭諸道,可也。出擧條拓基曰,史局事,亦可悶矣。金和澤,有待下敎勘律之命,故尙未蒙放矣。上命書傳敎曰,奉敎金和澤,飭已行矣,付過放送。拓基曰,翰圈有命,而諸翰林以節目之有違,不敢奉行,國法一定,則有難違改,其不敢奉行,誠是矣。敍五曰,節目則有新舊榜通融成圈之規,而無只以舊榜擧行之例,故是以難之矣。拓基曰,只取諸舊榜,則可爲之人,不多矣。上曰,翰圈之節目,非國初之館規也,予定而行之,何難之有也?上曰,節目,爲之乎?鳳漢曰,自賓廳稟定然後,可爲節目,而當有句管矣。棅曰,每年付于應辦色,或當勅行,使戶曹句管,似好矣。上曰,大臣之意,何如?拓基曰,出付廛人,以捧本色,似好矣。晩曰,小臣在外,已酬酢矣。均出京鄕,似好,而有主管然後,可爲之矣。曰,臣則不知本事,無可仰達矣。上曰,備堂中有所見者,亦奏之,可也。益炡曰,所見與右相,同矣。象漢曰,此非爲市民,而乃爲譯官之事,則付於市民,似難矣。成中曰,譯官出斂,旣自上眷念,則不可付於譯官之言,似是矣。上曰,節目則從容爲之,而官銀爲先分定,今日出給,可也。鳳漢曰,旣以京外各二萬兩定奪,訓鍊都監二千兩,兵曹·禁衛營各四千兩,守禦廳·摠戎廳各三千兩,平安監營一萬二千兩,兵營二千兩,義州·宣川各三千兩分排,卽爲官馬載送事,爲先分付,何如?上曰,依爲之。出擧條。晩曰,付於戶曹,誠好矣。益炡曰,當出付於應辦色矣。晩曰,旣付於度支,則洪鳳漢·李成中同爲之,可也。上曰,好矣。諸臣以次退出。
上在昌慶宮。常參以代理停,經筵停。
夜五更,流星出畢星下,入南方天際,狀如拳,尾長二三尺許,色赤。
尹東昇達曰,大司憲未差,執義金元行,掌令李養元,持平李普溫在外,權相龍牌不進,掌令南鶴宗引避退待,今日以監察茶時之意,敢達。令曰,知道。
沈墢達曰,明日拜表相値,常參,頉稟。令曰,知道。
藥房都提調金尙魯,副提調黃景源啓曰,伏未審日間,聖體調攝,若何,憊眩之候,寢膳之節,亦何如?前劑入湯劑已盡於昨日矣。未動駕之前,臣等卽與諸御醫入診,詳察聖候,議定繼進當否,爲宜。臣等不任區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日入侍,宜矣。
黃景源達曰,吏曹判書李宗白連日違召,事甚未安。卽爲牌招察任,何如?令曰,依。
以持平權相龍,正言李鎭恒等牌不進罷職令旨,令于李景祜曰,竝推考徽旨捧入。
傳于張志豐曰,爲百官·軍兵御煖帽,百官·軍兵亦毛具。
大駕入毓祥宮齋室後,王世子遣宮官問安。答曰,知道。
政院·玉堂·藥房口傳問安。答曰,知道。
酌獻禮罷後,王世子遣宮官問安。答曰,知道。
政院·玉堂·藥房·朝廷二品以上·六曹堂上口傳問安。答曰,知道。
大駕入孝章宮後,王世子遣宮官問安。答曰,知道。
政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
傳于張志豐曰,承旨入侍。
傳于張志豐曰,諸司預備。
戊寅十一月初六日辰時,上毓祥宮擧動時,都承旨黃景源,右承旨沈墢,左副承旨張志豐,右副承旨尹東昇,同副承旨李錫祥,假注書金載祿·邊得讓,記事官金和澤·柳敍五以次陪從。上具布裹翼善冠·煖帽·視事服,步出賓陽門,明政殿月臺乘輿。上曰,左承旨留院。上出明政門外,降輿乘輦,大駕出弘化門,上駕前下敎曰,作門喧嘩特甚,訓鍊大將·兵判記過。大駕到梨峴宮前,召兵房承旨曰,百官·軍兵煖帽下敎,而遲滯於何處不傳耶?知入,可也。志豐曰,禁軍將,遲滯不傳矣。推考,何如?上曰,置之。大駕到毓祥宮入齋殿後,諸臣以次退出。
戊寅十一月初六日巳時,毓祥宮酌獻禮入侍時,都承旨黃景源,右承旨沈墢,左副承旨張志豐,右副承旨尹東昇,同副承旨李錫祥,假注書金載祿·邊得讓,記事官金和澤·柳敍五以次侍立。上具布裹翼善冠·視事服,步出齋殿,詣板位拜禮訖,仍行酌獻禮,罷後還入齋殿。諸臣以次退出。
戊寅十一月初六日未時,上御毓祥宮齋室。承旨入侍時,同副承旨李錫祥,假注書邊得讓,記事官金和澤·柳敍五進伏訖。上命書傳敎曰,今日一倍此心。噫,何以爲三講,追慕昔年也?八月十五日·九月卄九日,難抑此心,而今逢此日,是豈所料?今講大學,卽壬辰年受於師傅者,而工未了,七年侍湯,辛丑承儲而後畢講者,今將入臨孝章·懿昭宮·養性軒,卽昔受號者,而壬辰講此書之處也。望七復講,重講其書,且臨舊處,仲由追思負米之心,彌切。今六十五,於舊處,講昔年二十歲所講之書,豈不愈於豐沛與父老閑談乎?中旬晝講,進定於今日,時刻隨時。上又命書傳敎曰,其宜解由,而欲爲祛弊,雖未果,毓祥宮祭需,今已深冬,而未納者多,事之寒心,莫此爲甚。當該道臣,緘辭推考,當該守令,越等一等,此後嚴飭。上曰,守令越等,則何以爲之乎?錫祥曰,未受料矣。上曰,龍虎營駕前駕後,依前擧行,都監步軍一哨,抽出作門事。出榻敎諸臣以次退出。
戊寅十一月初六日申時,上歷臨孝章宮擧動入侍時,都承旨黃景源,右承旨沈撥,左副承旨張志豐,右副承旨尹東昇,同副承旨李錫祥,假注書金載祿·邊得讓,記事官金和澤·柳敍五以次陪從。上具布裹翼善冠·視事服,乘輿出毓祥宮,降輿乘輦,大駕到孝章宮,降輦乘輿,入孝章宮。諸臣以次退出。
戊寅十一月初六日申時,上御孝章宮養性軒。晝講入侍時,知事洪象漢,特進官尹東度,參贊官尹東昇,武臣趙濟泰,侍讀官李命植,檢討官金鍾正,假注書邊得讓,記事官金和澤·柳敍五以次進伏訖。上讀新受音大學,聽訟吾猶人也,止富潤屋,命植繼讀,所謂修身,在正其心,止此謂身不修,不可以齊其家,讀訖,命植曰,有所云云者,有此四病,則心有偏滯矣,故敬以直內,以制此病,伏望留念於敬字之工焉。鍾正曰,聖上四十餘年之後,復講此書於此軒,惟深體殷湯日新之工,益思加勉,是臣區區之望也。上曰,二十歲,講大學於此,今又望七之年,復講此軒,豈不踰於漢高豐沛飮酒乎?象漢曰,聖上今幸龍潛舊第,四十七年之後,復講昔所講之大學,臣等亦與有榮焉,而實往牒所無者也。儒臣加勉日新之奏,誠有見得,伏願體念焉。上曰,昔年所講之書,今日復講于此軒,而四十餘年無實效,今則書自書我自我,予實愧此軒矣。東昇曰,儒臣亦已仰達,而室是舊室,冊亦舊冊也。大學亦云,周雖舊邦,其命維新,聖德日新,則周邦維新,庶幾可致,而今只有舊書之講,若無日新之實效,則此豈有講此書之意乎?惟望加勉,以期實效焉。命植曰,今聖上歷臨舊宮,重講四十七年所講之書,可見典學之聖心,而亦前古所無之盛事也。中旬法講,依例爲之,而此講則表而出之,勿入於三講之中,似好矣。象漢曰,三代以後,未有若此講之盛擧也。此不當以例講數之,而宜特書以養性軒晝講矣,儒臣之勿入三講中之奏,誠是矣。上曰,與彼儒臣,講於此軒,予未曾期也,而如彼之請,亦意外也。予常誦世間爲爲事,爲爲未盡爲之句矣,安知近五十年之後,重講於此也?象漢曰,此聖上典學之誠,未嘗暫弛,故至有此擧也。上命書傳敎曰,三講之定,豈可踰也?今日進定,意蓋此也。儒臣所奏,其意可嘉,中旬講,依例稟行。上又親書二句御製,賜象漢,象漢起伏感泣曰,臣之獲參今日,榮莫大焉。況又親授宸翰,聖意甚摯,實千古曠絶之異渥也。聖上之念及臣家,至有此極,臣追惟昔年,只自感泣而已。上曰,御製輪示諸臣,可也。上顧東度曰,卿曾爲副學矣,卿父亦舊時講筵之臣,故予每思之,而卿復參此筵,誠貴矣。東度起伏對曰,臣之獲參此筵,已極榮幸,而聖敎又及於先臣,尤不勝感泣矣。上曰,昔時予受大學之師傅之子,卽李剛中也,今爲何官?命植曰,剛中已作故,而其弟龍中爲敎官矣。上命書傳敎曰,昔年此處受學,卽故師傅李顯益也。今日興惟,予心愴然,其子令該曹特爲錄用。諸臣以次退出。
戊寅十一月初六日酉時,還宮入侍時,行都承旨黃景源,右承旨沈墢,左副承旨張志豐,右副承旨尹東昇,同副承旨李錫祥,假注書金載祿·邊得讓,記事官金和澤·柳敍五以次陪從。上具布裹翼善冠·視事服,乘輿出孝章宮,降輿乘輦,上曰,訓將·兵判記過分揀事。出駕前下敎大駕到六曹前,召兵房承旨下敎曰,注書一員待令。上曰,外各司摘奸以來也。得讓承命落後。
十一月初六日初更,上幸毓祥宮。擧動還宮時,編次人具允明,明政殿月臺待令事。駕前下敎上御明政殿月臺。編次人入侍時,右承旨沈墢,假注書金載祿,記事官金和澤,記事官柳敍五,編次人具允明進伏訖。上命讀毓祥廟所下傳敎,明日拜表後,編次人入侍事。出榻敎明日編次人入侍,摠戎使·戶判持節目入侍事。出榻敎上曰,孝章·孝純忌辰日祝文當製下,孝章墓海興君,孝純墓密安君差獻官事,分付。出榻敎上入大內後,諸臣以次退出。
上在昌慶宮。常參以代理停,經筵停。
尹東昇達曰,大司憲未差,執義金元行,掌令李養源,持平李普溫在外,權相龍牌不進,掌令南鶴宗引避退待,今日以監察茶時之意,敢達。令曰,知道。
李景祜達曰,明日常參,取稟。令曰,停。
藥房都提調金尙魯,副提調黃景源啓曰,昨日動駕展禮,侵夜還宮,伏未審夜來,聖體調攝,若何,憊眩之候,寢膳之節,亦何如?湯劑,連爲進御乎?臣等不任區區伏慮,敢來問安。答曰,知道。少伸情理,一倍此心,而氣則一樣矣。
黃景源達曰,左副承旨張志豐,今日不爲仕進,卽爲牌招,何如?令曰,依。
沈墢達曰,今日拜表時,兩司無進參之員,除在外·引避退待外,未肅拜不爲行公人員,竝卽牌招,以爲推移進參之地,何如?令曰,依。
黃景源達曰,吏曹判書李宗白,鎭日違召,尙不行公,其在事體,殊極未安。卽爲牌招察任,何如?令曰,依。
沈墢,以侍講院言達曰,本院上番,連日姑降入直,事甚未安。司書李敬玉,由限已過,卽爲牌招入直,何如?令曰,依。
又啓曰,今日拜表時,雖無諫院,仍爲行禮之意,敢啓。傳曰,知道。
李景祜啓曰,編次人具允明,摠戎使洪鳳漢,戶曹判書李成中依下敎來待矣。傳曰,來詣于集賢門。
傳于李錫祥曰,儒臣上下番,持孟子盡心篇同爲入侍。
張志豐,以備邊司言啓曰,使行時官銀區劃節目,依定奪講定書入之意,敢啓。傳曰,知道。
尹東昇,以承文院官員,以都提調意啓曰,今日査對時,冬至方物表正本,有刀擦之跡,所見未安。三使臣及査對諸宰之議皆以爲,不可不改書云,此一本,卽令精寫,以撥馬定禁軍,下送于使行所到處,何如?傳曰,允。
戊寅十一月初七日午時,上御崇文堂西軒。編次人·摠戎使·戶判同爲入侍時,摠戎使洪鳳漢,戶曹判書李成中,編次人具允明,右承旨沈墢,假注書邊得讓,記事官金和澤·柳敍五以次進伏訖。上命墢書舊邸晝講記懷文,使編次人讀之,讀訖,上曰,先朝賜安國洞軒名曰,存心,彰義宮軒名曰,養性矣。命名之意,豈徒然哉?上曰,養性軒舖陳席子,皆依舊矣。成中曰,貴矣。上曰,昨日儒臣,奏以養性軒之講,勿入於中旬講數中,予則以爲甚矣。鳳漢曰,儒臣所奏,誠是矣。上命賤臣得讓,召兩玉堂,持孟子盡心卷入侍,校理李命植,副修撰金鍾正進伏,上讀孟子,至存其心養其性,所以事天,上曰,所以命名兩軒者,取此章之意也。上曰,諸臣少退復入,可也。諸臣以次退出。
同日未時,上御咸安閣。少退入侍時,摠戎使洪鳳漢,編次人具允明,右承旨沈墢,校理李命植,副修撰金鍾正,假注書邊得讓,記事官金和澤·柳敍五進伏訖。上曰,俄者所讀,予當繼爲之矣。上讀盡心一篇訖,上曰,文義奏之。命植曰,存其心養其性,所以順而不害,乃復其初也。先朝命名軒號之意在此,伏望深體,益加勉勵焉。上曰,所奏嘉矣,而其於養性,主人已耄,何哉?命植曰,養性則聖益聖矣。志氣雖衰,德性則不衰,伏望以春秋之晩暮,毋爲倦勤,益思加勉,則爲堯爲舜,殿下,豈有不及之事哉?鍾正曰,御製舊邸記懷中,亦敎以養性命名之意,而今日盡心一篇,聖上亦爲盡讀,臣等不勝欽仰聖心,而惟以期有實效爲念,伏望矣。上曰,凡書莫如誦矣,此篇予未嘗誦讀,故今如初讀矣。上曰,儒臣先退,可也。儒臣退出,上命鳳漢讀奏譯官給銀節目訖,上曰,今則譯官廛民,皆好之乎?鳳漢曰,譯官及帽子廛皆蘇復,而今則鼓舞云矣。上曰,納銀戶曹時,必有情債矣。鳳漢曰,似勝於納他處矣。鳳漢曰,臣因官銀節目之相議,逢見長溪君棅,則以皮雜物不可充包之意,筵稟云,此則宗臣猶未深思者,古之八包,卽人蔘,中間以銀貨爲代,近來以皮物同計者,俱是因時通變,而亦出不得已也。今若以銀充包,則非不好矣,而出銀之道,本來苟艱。況此四萬官銀,今雖出於官庫,明年以後,自當新貿以備,則銀路之狹窄,比前必倍。且所謂皮物,非專指毛附之皮,凡係非銀而付去者,皆謂之皮雜物,故每行皮雜物之計入包中者,其數甚多,決不可猝然變改。且比包節目時,灣人則特給皮物萬兩之數,灣民之蒙惠,大矣。今何必全數許付,無所防限耶?臣以此意,言於宗臣,則宗臣以爲,平日本意若得官銀,則雖罷此規,亦無所妨,故陳達之際,辭不達意,以致於此云,宗臣之別無深意,可知,而若其利害,則較然明甚,大臣入侍時,下詢處之,何如?上曰,果如此,則使行已發,不可遲久,前傳敎勿施,可也。鳳漢曰,臣伏見前日傳敎,則名不正苟簡者,竝除之爲敎而已,別無指的之敎。臣意則更以比包節目,依前遵行,只就節目外濫雜者,而別爲申飭事,出擧條知委,好矣。上曰,依爲之。出擧條鳳漢曰,臣於摠戎使受命之日,有長山留意設施之敎,臣當待春修擧,而當初旣令尹泰淵監董,今欲差下本營千摠,更令往來句管,而被謫放還之後,尙未蒙敍,勢將更擇他人,而生手異於前任者,此甚可悶矣。上曰,尹泰淵給牒敍用,可也。出擧條鳳漢曰,頃日珍島民人等,以進上保事上言,大臣覆奏,至令道臣査禁其橫侵,小臣或慮巡營定額之外,本官私自加定,又請嚴査狀聞矣。今觀全羅監司洪獜漢狀聞,則備陳戶收變身役之生弊,因請無依雜頉一百二十五名,特爲變通矣。蓋此進上保定額,旣出本道之狀請,又是廟堂之定式者,而實爲一道均便之惠政,則該道雖有些少難便之端,不可輕議撓改。至於雜頉之類,則每年均廳所劃給者,輒有剩餘,雖無此百餘名,亦足推移繼用,依狀請許施,爲好,而大臣之意如此,故敢達。上曰,依爲之。出擧條鳳漢曰,黃海道詳定釐正時,水營米六百石之六字,誤書以五字,臣實有不察之失,惶恐待罪,元節目中改付標,何如?上曰,勿待罪,依爲之。出擧條鳳漢曰,長湍府使李滴,以長山牙兵中他村居生之良軍,以近處奴軍相換事,陳請,自上有摠戎使登對稟處之命矣。本鎭鎭下居生之牙兵,勿論奴良,不可議爲,至於他村居在者,道里若近,則奴良,何擇?特爲許施,何如?上曰,依爲之。出擧條上命承旨,呼寫孝章宮·孝順宮忌辰祭文訖,允明曰,昨日書賜禮判御製兩句,當謄上於御製矣。題目,何以書之乎?上曰,予於甲申吉禮,見禮判於安國洞舊邸,而今日始爲贊禮於此,故興感書賜,以此節懸於兩句下,可也。允明曰,此無前盛擧也,其在傳美之道,似不無揭板於養性軒之事矣。上曰,編次人書揭,可也。上曰,翰圈事,翰林作一大事,而甚難之,依節目置之,可也。墢曰,修撰洪趾海,今方懸牌於闕外,尙無動靜,自上似有處分之道矣。上命書傳敎曰,分義寒心,副修撰洪趾海禁推,其供辭持入以奏。諸臣以次退出。
上在昌慶宮。常參以代理停,經筵停。
夜一更,月暈,暈上有冠。
尹東昇達曰,明日常參,取稟。令曰,停。
又達曰,大司憲未差,執義金元行,掌令李養源在外,南鶴宗引避退待,持平權相龍令旨未下,李普溫在外,今日以監察茶時之意,敢達。令曰,知道。
備忘記,今下弓矢,撫夷萬戶李世璹,永達萬戶金尙一處給送。
張志豐,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
尹東昇達曰,掌令南鶴宗,正言洪應輔引避退待,已至多日,尙未處置,事甚未安。兩司除在外·未肅拜外,司諫任希敎,持平權相龍,卽爲牌招,以爲處置之地,何如?令曰,依。
以司諫任希敎,正言李鎭恒,持平權相龍,司書李敬玉等牌不進罷職令旨,令于尹東昇曰,竝推考徽旨捧入。
李錫祥,以侍講院言達曰,本院文學鄭晩淳,連日入直矣,以親病陳書徑出,下番闕直,事甚未安。司書李敬玉,旣有只推之令,卽爲牌招入直,何如?令曰,依。
尹東昇達曰,吏曹判書李宗白,連日違召,終不膺令,事體極爲未安。卽爲牌招察任,何如?令曰,依。
李景祜達曰,判尹尹汲,自鄕上來云,卽爲牌招察任,何如?令曰,依。
尹東昇,以弘文館言啓曰,本館下番修撰金鍾正以南學兼敎授,今日儒生考講坐起時,晝仕出去,而一日之內,勢難畢講。每每草記,事涉煩瀆,限畢講間,除草記往來之意,敢啓。傳曰,知道。
傳于尹東昇曰,編次人留在,入侍儒臣,持無逸篇同爲入侍,承旨亦持一卷以入。
傳于張志豐曰,編次人·儒臣,來詣于集賢門。
傳于張志豐曰,均廳堂上,同爲入侍。
尹東昇達曰,文學鄭晩淳,以其親病,陳書徑出,原書玆以捧入矣。所當直捧禁推徽旨,而此與無端徑出,有異,推考警責,何如?令曰,依。
司諫任希敎達曰,請充軍罪人李時蕃,依律處斷。請恒延·命垕,仍令鞫廳,嚴鞫得情。請卜連亟令王府,拿鞫嚴問,以定王法。請稟于大朝,還收罪人天大酌處之命,夬正王法。請稟于大朝,還收罪人益源定配之命,更加嚴鞫得情,夬正王法。請罪人匡師,更加嚴鞫得情,夬正王法。請罪人柱天,稟于大朝,亟令王府,以同參律擧行。請罪人厚基,仰稟大朝,亟令王府,以同參律擧行。請絶島安置罪人來復,稟于大朝,還寢發配之命,仍爲嚴鞫得情,以正王法。請前校理申致謹,前大司諫尹尙任,亟施追奪之典。請緣坐罪人抗,稟于大朝,亟擧孥籍之典。請逆賊時澤之應坐者,稟于大朝,竝施一律。請還收印信僞造罪人崔京進·李武應崇,酌處之令,依律處斷。請罪人景躍,稟于大朝,亟令王府,依律擧行。措辭見上正言洪應輔,以臣於見職,人器不稱,觸事鈍拙,隨處生疣,今於納牌歸時,猝遇大臣,街路交互,未及回避,致有捉囚下吏之擧,其在事體,不可一刻仍冒於職次。司憲府掌令南鶴宗,以臣情病俱苦,年紀衰邁,退伏窮鄕,念絶榮途,積有年矣。千萬意外,幸蒙聖朝拂拭之恩,新除忽降,宿趼復叨,感激恩數,冒沒出肅,少伸叩謝之忱,而情勢窮蹙,踪跡危臲,因仍苟蹲,非臣始慮之所敢出。日前賓對有命,召牌嚴臨,不敢言私,又復冒出,適當大政後,守令署經,仍與僚臺,備員署出,字細眼昏,許多署單,未能看詳其始終,且當入侍時迫,事方猝遽,忙裏了完矣,追後聞之,則泰川縣監趙宗濂,乃是凶賊就商之外孫壻云。夫逆商之名登署單,何等驚駭,而全未覺察,循例署出,嚴隄防之三字,是臣平日之所以藉手者,而今於宗濂事,不能照檢,有此疎錯,事與心違,悚恧交竝,臣新從下土來,凡於見聞,無所知曉,身爲耳目之官,聾瞽若此,卽此一事,而溺職之失,尤著矣。宜卽詣臺自列,病狀連苦,今始來避,所失尤多,其何敢一刻晏然於臺次?竝引嫌而退,未及回避,見囚下吏,揆以臺體,勢難仍在。請正言洪應輔遞差。初旣署出,旋又引避,揆以臺體,不可仍在。請掌令南鶴宗遞差。新除授司憲府持平李普溫,時在京畿楊州地,請斯速乘馹上來事,下諭。答曰,不從。處置事,下諭事,依達。
戊寅十一月初八日午時,上御崇文堂西軒。編次人·儒臣同爲入侍時,編次人具允明,左副承旨張志豐,副校理李命植,副修撰金鍾正,假注書邊得讓,記事官金和澤·柳敍五進伏訖。上曰,昨日讀孟子盡心卷,今日又講無逸,意有在矣,予當竝篇題讀之,其下,儒臣分讀,可也。上竝大文音釋讀訖,兩儒臣以次讀之,上曰,文義奏之。命植曰,所者一動一靜,若居處之謂也,伏望以所其無逸之意,加勉焉。上曰,此篇,周公蓋善形容矣。命植曰,血氣則有衰,而志氣則未衰,惟願不解一念,益加體念焉。上曰,志氣旣衰,而若加工夫則不衰乎?鍾正曰,大聖人,豈有志氣之衰乎?命植曰,經書則連日進講,而治亂得失,在於史記,萬機之餘,時接儒臣,講而聽之,不以召對·夜對爲名,則似有大效矣。上曰,今日講此,予蓋有意,而所講之書,若著意爲之,則亦有效,而此亦無效,是悶矣。鍾正曰,上番所奏,誠好矣,而毋論經·史,惟在體驗行之矣。上曰,中旬晝講,以十一日爲之事。出榻敎上命承旨書戒逸箴,呼寫未畢,上曰,諸臣少退復入,可也。諸臣以次退出。
同日酉時,上御咸安閣。少退入侍時,編次人具允明,左副承旨張志豐,假注書邊得讓,記事官金和澤·柳敍五以次進伏訖。上復呼寫戒逸箴訖,上命賤臣得讓,率均堂入來,洪鳳漢·鄭享復進伏,上謂鳳漢曰,召卿者,欲寫此箴,而以均堂召之,故彼重臣亦入來矣。能善步乎?鳳漢曰,以臣之步,難及矣。上曰,彼重臣,廉淡可貴矣。鳳漢曰,精力尙過人矣。上曰,今年入於耆社者,幾人?亨復曰,宋昌明·朴弼均·鄭益河,而益河纔作故矣。上驚曰,然乎?如此公事,入於元良,故未及知之矣。卽命書傳敎曰,今聞前判書鄭益河,以耆舊之臣,已作古人云。追思昨年召見,今若夢焉,予甚愴惜。其令該曹凡諸等事,從厚擧行,以示余意。上曰,此御製,明日盡爲編次,使摠戎使書之,可也。諸臣以次退出。
上在昌慶宮。常參以代理停,經筵停。
夜二更,月暈,巳時,日暈。
下直,助羅萬戶李格,加德僉使李堦。
張志豐啓曰,兵曹郞廳來言,闕內各處入直軍士,夜巡檢云矣,敢啓。答曰,知道。
沈墢達曰,明日常參,取稟。令曰,停。
尹東昇達曰,大司憲未差,執義金元行,掌令李養源,在外,一員未差,持平權相龍令旨未下,李普溫在外,以監察茶時之意,敢達。令曰,知道。
黃景源達曰,同副承旨李錫祥,今日不爲仕進,卽爲牌招,何如?令曰,依。
李錫祥,以侍講院言達曰,本院下番,連日闕直,事甚未安。司書李敬玉,旣有只推之令,卽爲牌招入直,何如?令曰,依。
李景祜達曰,判尹尹汲,昨違召令,不爲出肅,詞訟劇務,委屬可慮。卽爲牌招察任,何如?令曰,依。
李錫祥達曰,吏曹判書李宗白,書批已下,卽爲牌招察任,何如?令曰,依。
以持平權相龍,司書李敬玉牌不進罷職令旨,令于尹東昇曰,竝推考徽旨捧入。
沈墢,以禮曹言啓曰,卽接獻陵令所報,則近來虎患,比前益甚,白晝橫行於紅箭門至近之地,至於囕殺馬匹於齋室墻垣之內,故奉審巡山等節,不得如常,斯速變通云。陵內虎患,若是狼藉,極爲驚駭,卽令該軍門,期於捕捉,何如?傳曰,允。
張志豐,以御營廳言啓曰,仍禮曹草記,獻陵陵內虎患狼藉,卽令該軍門發遣軍校,期於捕捉事,命下矣。本廳將校,率領砲手五十名,今日出送之意,敢啓。傳曰,知道。
文學鄭晩淳上書曰,伏以臣於直中,卽接家信,臣母宿患痰喘之症,近仍風寒,挾感添劇,食滯痰逆,嘔吐無算,氣眩神昏,呼吸甚促,達宵伸痛,症情苦劇,雜試藥餌,少無效應,急報踵至,促臣歸視。臣聞來方寸煎灼,按住不得,忙陳短章,徑出禁門。伏乞睿慈,特遞臣職,以便救護,仍治臣罪,以肅朝綱,不勝幸甚。答曰,覽書具悉。爾其勿辭,救護母病。
司諫任希敎上書曰,伏以臣於月前,猥以私懇,從縣道仰瀆,及奉批旨,不惟不罪,反下救護之敎,闔門感祝,歷日靡定。母病,雖未得差歇之勢,一向偃處,不思轉動者,亦非分義之所敢出,故離捨病側,抑情登道,來肅恩命,今已有日,而每得鄕書,未開緘而先驚心。其情理之實無一刻暫離之狀,傍人亦爲之憐悶,則臣之日夜焦憂,彷徨罔措,倘復如何?卽者傳達退歸之路,急脚忽至,傳臣母病,自四五日前,猝添風寒,轉成丹毒,症情危劇,針藥罔效,眞元日下,氣息澟綴,專人來報,促臣歸視。臣聞此報,心神飛越,不能按住,忙投短章,徑尋鄕路,此雖出於情私之萬分煎迫,而每每煩瀆之罪,益無所逃。伏乞睿慈,俯垂矜諒,亟令鐫遞臣職,仍治臣擅行之辜,以嚴法紀,以便歸護,俾伸至情,千萬至祝。答曰,覽書具悉。爾其勿辭,救護母病。
黃海監司趙明鼎上書曰,伏以日月迅邁,歲律垂暮,伏惟我大小朝,撫時哀慕,益復罔極,臣拜辭延英,倏已五易月矣。身滯海堧,心懸象魏,益不勝恋結憂慮之至,竊有悲苦私情,敢此附陳。臣之外祖父母墳山,在於道內白川地,用今月十九日,將行遷厝於同郡一岡之內,相距不過一宿舂,往返可費四日矣。念臣,早失慈母,受養於外氏之家,其恩義之篤,殆無異於古人陳情之表,適當按道之日,又値移窆之擧,極欲躬赴會下,少伸情禮,而道臣之離營,事面甚重,格例且嚴,雖一日之程,有不敢徑自往還。在昔先正臣李珥,職在玉署時,以其外祖母病重,疏請歸護,特蒙俯施。臣之愚魯,雖不敢比擬於儒賢,而若其情理之懇迫,則實無前後之殊。且今所占之山,在於本道之境,則援例陳籲,或不至大悖於法理,玆敢冒死陳懇,仰請數日之由。伏乞离明,俯賜矜諒,特許便道往視,以伸至情,不勝幸甚。答曰,覽書具悉。卿其依所陳往來焉。
戶曹參判李得宗上書曰,伏以臣,拜辭天陛,銜命出疆,區區下懷,不任耿結之忱。仍念臣之所帶職名,在法應遞,玆敢縣道陳懇。伏乞离明,特令該曹照例遞改,俾安私分,不勝幸甚。答曰,覽書具悉。書辭,令該曹考例稟處。
吏曹判書李宗白上書曰,伏以臣以不才,猥膺銓任,尋常政注,已多憒憒,逮當陪政,疵類畢露,循省悚恧,歷屢日而靡定,惟是銓瓜已熟,鞶帶宜褫,長單請急,顒俟恩許,三度加由之令,乃出常格之外,臣尤惶霣抑塞,莫省措躬之所也。念臣無似,受恩罔極,圖報一念,神鬼可質,而鑑識至闇,見聞至狹,登明選公,固非可望,循資塡闕,猶患不逮,每一過政,瘡疣莫掩。夫豈有引日尸祿,挨過都政之勢,而京察過時,聖敎屢飭,冒沒遄行,卽所以求遄解也。區區自劃,已爲成計,鎭日違召,自納於逋慢之誅,寔出於萬萬不獲已者。伏惟离明,庶幾俯燭,而垂諒矣。且臣於日昨憲臣避辭,有所難安者,西邑擬望,不過仍前後銓官之檢擧而已,今此憲避,若是深引,臣以注擬之銓官,亦安得晏然也?況臣所患風痰之症,數十年沈痼,每當寒節,如期發作,眞元衰敗,不能敵病,諸般症形,視前蓰劇,肢末不仁,而運動至艱,胸膈痁悶,而喘息頗促,寢啖之全廢,今幾一旬餘矣。雖無病勢之可言,只此病狀,已無復起供仕之望,玆敢披瀝肝膈,疾聲哀籲。伏乞睿慈,亟許鐫遞臣職,俾得便意調治,以尋生路,仍勘臣積逋之罪,以肅朝綱,不勝幸甚。答曰,覽書具悉。卿其勿辭行公。
漢城判尹尹汲上書曰,伏以日月遄邁,孝昭殿練制奄過,徽寧殿祥·禫且訖,伏惟大小朝,孝思攀慕,益復罔極。念臣,賦性狷隘,才識空疎,以身則引義失當,以官則處事輕率,致勤大朝譴責,辭旨截峻,追思至今,懍惕靡容。乃者千萬意外,復蒙存錄,京兆館閣,除命洊降,仍下特敎,俾卽入城。且伏聞伊日筵敎諄復,開釋備至,區區去就,至煩聖念,此非無狀賤臣所敢得者,臣誠銜恩感德,不知所以仰酬也。夫人臣之遭嚴譴者,雖所坐不輕,旣在事過之後,則不敢以君父一時之責勵,過爲撕捱之端。況今恩言渙發,誨飭丁寧,尤何敢更有餘說,以自陷於違傲之罪哉?秪緣當初所被嚴旨,非比尋常,試欲出而承命,則惶愧在心,抗顔無路故也。再牌之下,未克祗承,略陳短章,仰暴危懇。伏乞邸下,俯加諒察,所帶本兼兩任,竝賜鐫削,仍治臣逋慢之罪,以肅朝綱,以安私分,不勝幸甚。答曰,覽書具悉。日月流邁,兩魂殿祥·禫奄過,哀慕莫逮,一倍罔極。卿其勿辭察職。
咸鏡監司徐命臣上書曰,伏以臣於見任,極知非分,而旣已冒沒出肅,非久將北出矣。臣之父母墳山,在於畿內陽城地,今方遠離,所當展辭,及此未辭陛之前,乞賜數日之暇,以伸人子情理,不勝大願。答曰,覽書具悉。卿其依所陳往省焉。
上在昌慶宮。常參以代理停,經筵停。
張志豐達曰,備邊司郞廳來言,今日,賓廳坐起日次,而領議政兪拓基,左議政申晩,右議政李俱有身病,不得來會云矣,敢達。令曰,知道。
沈墢達曰,賓廳日次,旣已頉稟,所當持公事入對,而時無公事,頉稟。令曰,知道。
又達曰,明日常參,取稟。令曰,停。
尹東昇達曰,大司憲未差,執義金元行,掌令李養源在外,一員未差,持平權相龍牌不進,李普溫在外,今日以監察茶時之意,敢達。令曰,知道。
尹東昇達曰,憲府,連日監察茶時,諫院闕達,事甚未安。兩司除在外,未肅拜不爲行公人員,竝卽牌招,何如?令曰,依。
沈墢達曰,吏曹判書李宗白,連違召令,不爲行公,事體未安。卽爲牌招察任,何如?令曰,依。
尹東昇達曰,判尹尹汲,連日違召,尙不應令,事甚未安。卽爲牌招察任,何如?令曰,依。
以司書李敬玉牌不進罷職令旨,令于沈墢曰,推考徽旨捧入。
沈墢,以侍講院言達曰,本院下番,連日闕直,事甚未安。司書李敬玉,旣有只推之令,卽爲牌招入直,何如?令曰,依。
傳于沈墢曰,明日,內局日次相値,晝講今日爲之,時刻午正三刻,耆社諸臣,晝講後,當引見入侍。
傳于沈墢曰,晝講入侍,來詣于明政殿後。
傳于沈墢曰,十五日親行酌獻,一依朔日擧行事,分付儀曹。
尹東昇,以備邊司言達曰,諸道各邑,每年自備穀,分等賞罰,旣有定式矣。取考丁丑自備穀數,則居首之晉州牧使李德海陞敍,未滿十石陽川縣監白大成越三等,居末豐德前府使金陽澤越五等,何如?令曰。依。
又以義禁府言達曰,京畿監司狀達據,刑曹粘目內,竹山前府使柳東茂,移本府處之事,達下矣,柳東茂今方待令於本府,卽爲拿囚之意,敢達。令曰,知道。
沈墢達曰,卽者奉敎金和澤,以其親病,陳書徑出,原書纔已捧入矣。所當卽捧禁推徽旨,而此與無端徑出,有異,推考警責,何如?令曰,依。
奉敎金和澤上書曰,伏以臣於史局,六失下僚,揆以館例,義難替當其職,自春徂冬,有除輒違,情地未暴,罪戾徒積,前後聖敎,至爲嚴截,惶懍迫隘,若無所容。爲伸分義,一肅恩命,而竟以未卽承膺,致勤嚴旨,自速置對,震越兢惕,求死不得,泥首俟勘於囹圄之中矣,不意聖度天大,特賜寬宥,惝怳感激,罔知攸措。繼以召牌嚴臨,動駕隔日,他不暇顧,黽勉就直,而戴罪未勘,私分已極兢惶,違例冒出,廉防不免壞損。臣不勝愧悚悶蹙之至。仍念老父母,年迫八耋,氣息澟綴,近遭重慼,悲泣度日,臣久繫犴狴,不獲歸省,纔蒙恩放,卽鎖禁扄,情理迫切,寢夢不寧。卽接家信,老母宿病,越添於疚傷之餘,榮衛內損,寒感外襲,痰鬱火盛,飮啗殆廢。臣聞此報,情私益急,敢進短章,徑出禁門。伏乞离明,亟許鐫削,俾便將護,仍降威罰,以肅紀綱,不勝幸甚。答曰,覽書具悉。爾其勿辭,救護母病。
三道儒生生員李範朱,幼學李長渭·沈瀁·李仁積·李光疇·趙夢臣·羅廷瑞·成宅柱·辛道三·李學曾·李齊恒·廉處泳,進士李泰魯·趙儻·尹潝·鄭師濟·高斗華·尹相履·尹守默,幼學金相宇·白東源·崔宗涍·文處吾·黃萬鑽·朴漢權·南有極·崔晸·黃儼·崔瑜·趙亨世·趙德亮·羅處大·金命柱·張震興·呂景祖·元文翼·朴器大·金東潑·朴鎭宅·沈埮·柳章和·安廷弼·李輝曾·李邦煥·李命欽·趙佖·李燀·丁堣·盧偰·黃翼承·金就礪·趙大錫·徐命健·李景濬·徐徽達·慶圭運·權·李相裕·李唐白·李長涉·李萬幹·申埰·李世翊·梁樀·金·洪昌徵·申彦聖·沈光漢·梁格·尹勉覺·尹得重·李聖奎·鄭師周·尹翊東·權琇·尹相東·尹昌烈·韓聖中·朴恒登·李鳳九·朴晙·鄭朋遠·金·李益祚·申·金載緊·尹致寬·金載喆·李始茂·李道鎭·閔鎭聖·李碩鳳·金義明·張斗杓·朴承赫·成始會·李壽郁·崔百源·高尙德·金在亨·朴泰素·李光夏·趙師益·沈宗賢·高尙渭·趙章琳·金相溫·金在中·梁夏·金慶澤·朴來禎·郭明東·李觀聖·梁廈望·李震榦·李陽益·金世楡·金昌明·朴暻·金焴·金世懋·金炯·李濟·朴致一·鄭鎭夏·孫必悌·崔洙應·洪啓萬·金宗協·崔晑·崔晸·曺命迪·柳應爀·宋斗相·吳道欽·李朝白·李益烜·朴尙燁·李敏奭·朴玄胄·柳基輝·崔命基·柳亨徽·吳達周·南宮鳳·李敏孫·柳星章·宋萬休·李震根·黃世鉉·黃景烈·崔容九·李敏行·姜昌彦·崔象晩·李宗海·金汝濟·李齊曾·柳奎煥·崔運衡·奇弘勳·朴麒祥·柳遇·崔宗漢·朴重虎·奇彦復·李夢烈·柳夏昇·洪啓九·金重燁·尹以衡·金義泰·閔·朴師章·沈命義·金益堅·韓喆增·柳必春·成德洙·安允衡·尹伈宗·李晉祥·辛義遵·柳奕·韓時鉉·李重沃·李繼彬·愼致大·李聖和·任勮·沈訥·柳得仁·愼致和·鄭克煥·白尙璿·姜致遠·梁錫濟·李洙·鄭鏘·李命權·李禮源·鄭·李敬曾·李壽漢·李養源·朴鳳文·兪逸基·朴銑·兪彦覺·梁以夏·朴龍慶·南敬寬·金永泰·李彦良·羅廷烈·吳益源·金禧徵·鄭塾·金壽徵·金應垕·廉達瑞·洪若洙·吳時敍·李泰演·李台龜·洪胤岳·金德一·柳廷蓍·洪胤宗·張宇鳳·李壽禎·金命達·洪若漢·金耉興·金昌祿·金德昇·洪悌東·李遇臣·柳頤養·吳時裕·楊會榮·洪汝采·金基祖·李漢台·楊漢相·申浻·韓宗魯·尹弘履·洪宗海·偰敬佐·曺桂三·金澤祖·權世用·李亨胄·韓民東·金宗龜·尹弘遠·韓必敎·洪獜海·薛弘復·柳宗和·申景汶·薛弘再·金錫祖·權圭·韓配來·柳世東·楊堩·白思馥·申·金命祖·楊德泓·李潤胄·尹禧煜·楊宗世·韓錫敎·權承彦·尹行範·宋啓天·尹周爀·朴重輔·楊遇八·薛弘迪·韓榮德·吳重喆·申汝權·偰稷佐·權宗喆·金錫礪·李邦華·趙燐·崔昌福·趙宗堣·尹弘毅·權載大·印弘基·柳文曅·趙觀鎭·吳允泰·金日省··朴漢蕭·卞得中·朴采錫·朴渭瑞·韓後尹·趙台徵·李商冕·蔡昌奕·李顯杺·蔡雲奕·崔昌遠·金龜瑞·金養正·金殷柱·金再伯·白東翊·金鍾泰·池漢瑞·李郁載·李奎老·柳鼎澤·李啓星·李敬烈·高天默·崔宗極·朴昌鎭·李道源·柳東奎·朴龍鎭·崔柬·鄭鎬韻·宋德明·朴壽星·金大鳴·朴重新·高一昊·朴長鎭·奇宗履·李重根·洪重來·李定坤·李希仁·鄭宅東·崔漢之·李昌五·金德獜·吳相基·柳必昌·吳達善·李良輔·洪益輔·韓宗澮·吳宗伯·金致禮·宋翬道·具爾樞·宋淳源·柳師顔·吳一翁·朴甲曾·田啓商·宋載夏·趙伯震·吳濯·姜旃·柳道性·羅處仁·趙柱震·姜錫彬·朴受·趙龍化·安鍵·金守業·吳洵·羅敬烈·黃載聖·尹世亨·尹性佐·黃翼成·安泳萬·柳春性·趙赫震·鄭亨·趙聖鱗·金日觀·安潤萬·姜汲·黃挺權·申尙龜·李顯祿·沈取善·李益馨·梁檝·李槃·任邦喆·沈樂賢·鄭履錫·申彦明·南喆臣·沈灝·鄭有漸·鄭鐸·沈濟章·洪致謙·安龍謙·黃樸·柳奎·柳明履·李洛祥·宋顯相·金彦澤·尹溆·李龜老·尹慶恒·李光蓍·尹相天·李碩宗·尹相時·成㙉·尹演·李服遠·李仁老·徐有寅·尹涉·丁載熙·金仁成·李師淳·朴光世·李漢臣·柳萬瑋·愼復明·李鐸·李義遂·黃㰒·柳龜祥·許僩·許儉·許邁·鄭世淳·李敬澈·趙敏·申挺夏·洪命恒·具台權·李徵台·申尙毅·趙溥·鄭日燦·朴坤·丁志泰·兪彦經·李顯吾·尹亨壽·安尙德·金聲達·李梅·蔡廷說·黃命夏·李錫章·高鎭垕·崔應玄·趙尙采·李必膺·梁致龍·黃應鍾·高大升·李華鎭·李聃齡·趙敷命·張以奎·李萬楨·趙斗臣·鄭璣·趙奎錫·趙基夏·任義淵·鄭任重·吳必仲·田性玉·柳鍒·韓秉成·安宗彦·李益復·柳淋·柳明復·韓以億·李時重·金宅洙·韓震逵·吳遂集·金震采·吳命夔·崔一衡·金明集·李始大·金世椿·安允喆·柳奎運·崔綱宇·蘇山杭·盧丁龍·丁埴·許熠·柳達和·金德潤·柳光台·孫景祖·安達彦·李瑒·柳普明·李壽聃·柳輝天·朴師得·鄭亨基·金宅履·鄭錫孝·申命濬·朴泰彦·辛宇良·孫光楚·姜鳳采·宋晟·李仁華·黃遇漸·姜錫斗·沈檍·高克明·安致相·任聖時·趙奎·宋道恒·黃鵬翼·朴致英·金修大·尹師周·孫鳳翊·安大升·南彦極·趙明彦·張雲輅·許綽·李德成·任處淵·趙廷顯·南燾·許潯·鄭溫·梁聖源·趙胤淳·鄭相說·申夏源·金宗洙·朴思新·張英祚·羅道復·金文相·李迪彦·金祖海·成致龜·李德閔·蘇後天·金來瑞·李文壽·鄭壽宗·朴昌夏·韓聖和·朴思敏·李明履·金鎭恒·金廣澤·金萬達·李春相·崔昌德·金鎭夏·李濟東·任邦式·金龜瑞·金天祿·具弘柱·鄭基良·任守中·李存吾·兪漢杰·李普熙·洪祖海·吳載厚·李東稷·鄭光洙·郭宗垕·庾元澤·周文炫·金得一·鄭時熙·李振常·琴以英·朴匡遠·趙熙逵·郭欽宗·鄭漢樞·池洛瑞·宋輝普·韓錥·閔弘烈·洪復瑞·申碩行·閔鉉洙·吳大升·尹光洙·李晩昌·南致寬·辛益三·許滌·金樂泗·成德朋·金磌·李浣·安仁好·孔承魯·柳沆·宋思中·柳彦錫·朴再慶·安成胤·鄭重煥·金始昌·尹克·李廷奕·鄭馨郁·安石胤·金禹欽·李再發·李弘心·鄭道成·尹師勳·李儒珍·李廷燦·李命龍·任逅·徐德峻·鄭墩·崔鳴岐·徐逸祖·宋相履·尹心維·任沃·宋泌·洪鳳周·崔旺·尹錫茂·金達升·金光潤·鄭觀熙·金周錫·李時華·韓泰相·金鎭元·成構夏·金一澤·金相益·韓敬學·李恂之·金尙埏·曺永祿·辛宗東·金應奎·沈贊武·金一佑·曺命權·權世衡·辛晉復·朴民秀·朴重蓂·張鳳瑞·鄭榟·金炟·鄭舜擧·金致爀·任演·呂昌周·黃商德·柳宗儒·金鵬年·金浩·李仁休·禹世範·景鳳逸·宋洙源·黃仁恢·李鵬程·朴器大·金錫宗·安錫璋·宋周相·李邦憲·柳儁·李重普·柳光益·洪益中·韓景燁·金軫瑞·梁鎭鴻·韓師愈·金德升·金純澤·朴成文·宋煥文·李志文·金哲·洪處重等,上書曰,伏以臣等,竊惟聖廟從享之典,實是儒門之盛事,王國之縟文。蓋將以稽明德程休烈,光紹往哲,篤勸來裔,卓然爲萬世懿法,匪直爲一時觀美之具已也,苟非其人,雖事業震耀一世,文章卓越千古,無得而與焉。必也其德足以存誠而正誼,其功足以衛道而扶倫,學問之極工,則達天德而惇王法,淵源之正脈,則明聖法而啓賢業,輿論所歸,愈久而彌彰,一朝擧而享之,百年無異辭,然後允協于殷禮也。夫豈如是之難也?故自昔帝王,蓋莫不愼重于玆,而亦惟其人之視焉耳。歷選往古,或千百年得一二人而不爲少,或一門之內,祖孫兄弟相望,而竝峙一世之中,師生朋友迭躋,而同升而不爲多焉,秪係當時斯文之盛衰,世道之汚隆而已。有人於此,其學問淵源道德功烈,無遜於已從祀諸賢,而獨阻夫子之宮墻,則其爲昭代之闕遺,士林之愧恥,當復如何哉?洪惟我宣廟·孝廟之在宥,有若先正文烈公臣趙憲,有若先正文敬公臣金集,卽其人也。臣等請先擧兩臣懿德正學,合當躋享之實,而繼陳聖代祀典之不容終靳之意也,惟邸下少垂察焉。惟憲稟性,純乎陽剛,爲學主於實踐,幼則卓然有大志,自誦天生男子,豈偶然哉?讀書至爲人子止於孝,爲人臣止於忠,未嘗三復焉。及長,從先正臣文簡公成渾學,晩樞衣於先正臣文成公李珥之門,益聞性道微言,平居以小學律身,非堯·舜·湯·武不言,非孔·孟·程·朱不學,尤酷嗜朱子書,耳順心得,如誦己言,以爲一生受用之本。及乎充養旣厚,造詣日高,見於氣像者,莊重而嚴毅,動乎言爲者,光明而正大,操履之篤,不愧屋漏,發用之果,若決江河。居家則孝悌通于神明,事君則精誠貫乎金石,常慨然以君民,爲己任,其東還一疏,累千百言,拳拳以用夏變夷,挽回古道爲主,皆可擧以措之,其抱負之大,又略可窺矣。若擧其言論事業之昭焯可指者,則其爲香室官員也,恥口誦聖賢之言,而手封供佛之香,其爲質正官也,憤周·程諸賢,齒於王通之下,而陸九淵獨免荀·楊之黜,此則孟子閑先聖闢楊·墨之功也。請斥秀吉,問其弒君之罪,請斬玄蘇,折其射天之謀,此則孔子討陳恒尊周室之義也。其宏綱大義,卓犖煒燁,旣足以軒天地炳日月,間世以竢聖人而不惑,而至其扶賢辨奸,憂治危明,其嚴如鈇鉞,其靈如蓍龜。間謫流離而不悔,半世仇疾而不恤,要皆從眞誠正識中流出,非如一時襲以取之者比,而末後錦山之役,致命畢義,精忠毅烈,至今照人耳目,亦以此蒙朝廷褒旌,此亦在憲,特其一節耳。嗚呼,是豈髣髴於叔季人物,而實曠世一有之大賢也。邸下如以臣等後生末學,何從知之,則請復擧先輩定論而實之,可乎?蓋李珥嘗語人曰,汝式,以唐·虞之治,爲可卒復,竢其練達,可大用,成渾則當其請學也,推以畏友,不敢以師弟子處之,後又曰,汝式之學,日就月將,甚可畏,汝式,卽憲之字也。文康公李之菡,每論當代人物,必以憲爲第一,至謂求之古人,實罕其儔,此三人者,皆憲之所師事,或未及見其學之大進,而其言且如此。至於先正臣文正公宋時烈,則又以爲,先生之道,其規模甚正,綱領甚大,水臨萬仞,無所凝滯,論天下至大者,而如說門內事,就天下至難者,而如食息於日夜。不讀春秋,則不知先生之功,不讀朱子書,則不知先生之所以爲先生也,此數語,豈不足爲後世之公案乎?惟集,先正臣文元公長生之胤子,而文成公李珥之嫡傳也。氣像溫雅,如祥麟瑞鳳,資稟和粹,如精金良玉,以忠信孝悌,爲立身之本,以窮理居敬,爲進德之基,自灑掃應對之細,以至聖學王道之大,一以家學爲準。觀志五十年,闇然而日章,鯉對曾唯,合爲一人,言行相顧,幽顯一致。蓋嘗拈出曾傳愼獨二字,扁其所居之齋,又深愛眞西山獨行不愧影獨眠不愧衾之語,蚤夜自警,以爲終身用力之實地,則其自得之妙,獨造乎?高明光大之域,益闡父師傳授之正,其德亦已盛矣。尤深禮學,治己敎人,率以爲先,文元公所撰次疑禮問解·喪禮備要等書,或草藁而未定,或旣成而追補,善繼善述,酙酌損益,克成其遺志焉,則又是勉齋·九峯之盛業,而本朝喪禮,多所杜撰,詳考朱子議,作一書以進,一洗千古之陋。其敦序天秩,裨益王朝,其功,又豈少也哉?晩際寧王大有爲之辰,恩禮頻繁,待之以天職,則感激殊知,期展所蘊,雖時命不遇,釁孼橫生,立朝供仕,實不滿半月,而其所以爲之兆之者,槪可見矣。經筵講說,首陳精一之訓,則堯·舜之心法也,繼之以誠敬之說,則周·程之旨訣也,以之爲明天理正人心之本,庶幾乎申大義,而贊一治,而卒躋淸廟,從與享之烈,克配寧王之一德。於戲,不其偉歟?素性謙退,不以師道自居,而逮夫晩節,年益高德益邵,遠近學者,恰然宗之。至若先正臣宋時烈·宋浚吉以文元之高弟,文元旣沒之後,俱以所事事之,遂乃啓迪前功,尋繹舊學,卒傳斯道。宋浚吉嘗曰,吾輩受業於老先生,而若其成就後學之功,愼齋尤親切,所謂老先生,卽指文元,而愼齋云者,蓋集之號也,其光前啓後之烈,於斯爲盛,而江·漢秋陽之思,益可驗矣。至若便養作宰,而絃誦之化,藹然溢於四境,端居下帷,而亂逆之徒,嚴乎不敢過其廬,罔非仁賢德威之盛。最其大者,則以文元爲父,上承文成·文簡之統,能子于文元,下就文正,文正之緖,源遠而流長,德崇而業廣,蔚然爲斯文大宗師,亦何待臣等之費辭?實國人之所同論者也。噫,維此兩臣者,觀其道德,若此之盛大也,言其功烈,若此之卓偉也,學問之功,如是乎極摯也,淵源之正,如是乎端的也。苟非邦無從祀之典,士無從祀之請則已,如其不然者,以二臣之賢,而不擧腏食之儀,安在聖朝崇儒重道之意也?臣等竊伏聞泮庠多士,一再封章,齊聲仰籲,尙未蒙肯許,不審邸下,何以一此靳持也?臣等竊不勝慨惜之忱也。伏念我朝文明之化,駕軼前古,穆陵之際,號爲極隆,元氣之會,眞儒輩出,文成·文簡,倡起之於前,文元,紹述之於中,二宋文正,廓大之於後,一泒五賢,遞相傳授,淵源之盛,方古洛·閩,旣又後先躋配,俎豆一堂,秩然如祖稱子孫,爲昭爲穆,可謂至彬彬矣。獨憲之與文元比肩,而親承文成·文簡之統緖,集之爲文元嫡傳,而推其所以學者,而上達之於文成·文簡,因其所以敎者,而下傳之於二宋文正,其德學功烈,如彼其彰明光大,而獨不與於尊祀之列,此豈理也哉?雖然,臣等愚妄,竊有以仰揣朝廷難愼之意,豈不以昨年纔擧兩先正縟儀,今年又擧兩先正縟儀,其於事體,得無重乎?不然則又以爲此大事也,不容以一再請遽許,此誠有不然者,何哉?亦曰,惟其人之視焉耳。果非其人耶?雖累百世而一擧,猶爲䙝也,累百疏而乃許,猶爲遽也。果其人也,則本朝五賢之躋配,同擧於一日之中,宋世張·呂之從享,遂定於一疏之請,至其朋友師弟之或先或後,亦有前代之成規,何嘗以此爲拘乎?臣等玆敢倡率同志,千里裹足,合辭陳列於貳極之下。伏乞邸下,深察兩先正之德之功之實合隆典,仰稟大朝,俯詢在廷,亟擧從祀之禮,千萬幸甚。答曰,覽書具悉。其所請者,事體至重,不可輕議,故不得煩稟,爾等,退修學業。
戊寅十一月初十日午時,上御涵仁亭。晝講入侍時,同知事吳彦儒,特進官吳遂采,參贊官李錫祥,侍讀官鄭光漢,檢討官金鍾正,武臣金夢奎,假注書邊得讓,記事官尹泰衡,記事官柳敍五以次進伏訖。上讀大學前受音,光漢讀新受音傳之九章,上繼讀,讀訖,光漢曰,專從化推說,首章總論,化推,第二章言推,第三章言化,第四章又兼說化推,其下三引詩者,言化矣。爲國之道,無出於化與推兩件事,苟欲化之,則必先明吾之明德,苟欲推之,則必先盡吾之忠恕,放勳之德,至矣,而堯典之所以稱之者,不過曰克明峻德。孔子之道,大矣,而曾子之所以贊之者,亦惟曰忠恕而已,蓋明其德而盡其忠,則化與推,自可能矣。伏願加意焉。上曰,所陳,然矣。三引詩下,必結之以敎國人民法之者,亦帶推說矣。錫祥曰,能化則能推,初非兩件事矣。上曰,心誠求之之言,誠眞切矣。予見之,雖守令之無文識者,若至誠求之,則亦能善治矣。鍾正曰,守令猶然,況聖上,以聰明睿智之姿,臨君師之位者乎?古人云,斯民也,三代之所以在道而行之者也,勿以世降俗末,民亦難化爲心,而一以誠心求之,則三代之治,亦可復見於今日矣。伏願加勉焉。上曰,所陳,切矣。上掩卷曰,儒臣先退。儒臣退出,錫祥曰,此卽忠淸監司,因頃者以丹·懷·淸·安之民安集奠居與否下敎,故狀啓來矣。上曰,讀奏。錫祥讀訖,上命書傳敎曰,明日內局入侍,領左相同爲入侍。上曰,此狀啓,明日大臣入來時,持入,可也。彦儒曰,以疑獄之尙不修啓,京畿·湖南·關東三道臣外,一倂重推事,命下,大臣亦以此,又請推五道道臣,而忠淸監司,則七月已以本道無疑獄之意,措辭狀聞,而事在臣未除拜之前,不得區別陳白矣。及其推考行會之際,始査出,則忠淸監司之狀聞來到,始知之矣,事實如此,忠淸道臣,宜有區別之道矣。上曰,依爲之。出擧條上曰,刑判,明日內局入侍,同爲入侍事。出榻敎上曰,耆社堂上入侍事。出榻敎上曰,耆社諸臣入來,入侍,可也。諸臣退出。
同日未時,上御涵仁亭。耆社堂上入侍時,耆老堂上洪重徵·魚有龍·柳復明·鄭亨復·兪㝡基·朴致遠·宋昌明,同副承旨李錫祥,假注書邊得讓,記事官尹泰衡·柳敍五以次進伏訖。上曰,世子齒學,而人君養老,皆敬老之意也,予不可踞床而見。上遂起立曰,承·史亦起立也。承·史皆起立,耆臣進伏訖,上曰,孟子不云乎?西伯善養老者,古者養老宴,於凡高年皆興,載於五禮儀,況見耆社諸臣乎?予爲卿等起立,亦敬老之意也。今見卿等,卿等亦老矣,予心一倍矣。卿等年,幾何?耆臣以次仰奏,上曰,魚有龍,則耆社行首,年亦行道矣,至於鄭亨復·兪㝡基·柳復明,尙不老,足爲國事矣。上顧朴致遠曰,頃者亦言之,而卿之享年,以負柴勞苦之致也。今亦能負柴乎?對曰,臣今爲永感下,而若父母在,則雖今日,亦可負柴矣。上顧復明曰,予之禁酒,所以成卿意也。卿心亦好乎?對曰,臣心亦幸矣。上顧㝡基曰,彼重臣,以儒臣,昔年與李領府事,持詩傳入侍矣,今則君臣皆老矣,今予復講,而今日法講後見卿,念故而多感矣。對曰,復講盛事,而殿下春秋晩暮矣。雖常人,太用筋力,則潛消暗爍,況聖體乎?臣曾以玉堂,出宰關東時,亦以愛護聖體,有所奏矣。上顧㝡基·昌明曰,二人,皆舊時儒臣矣。上曰,耆宰中筋力,孰勝?㝡基曰,筋力皆好矣。上曰,韓師得,在外耶?筋力,何如?昌明曰,與臣同庚,而筋力亦好矣。上顧致遠曰,在鄕時則喫苦,故不老,在京時則太便,故易衰,須養年也。對曰,臣在鄕則已餓死,而在京,故以國恩爲生,是爲養年矣。上曰,申思喆,年幾何?致遠曰,八十八矣。上曰,誠貴矣。致遠曰,申思喆,返如小兒,左右前後羅列,飮食而坐,肥膚潤澤,則勝於少時矣。上曰,左相·兵判,見其老父之如此,故能安心矣。上曰,此會若添二人,則爲香山九老會矣,今日君與臣之會,誠貴矣。上曰,金奉朝賀爲定,而有司堂上,昔則以入次爲之,今則以年次爲之矣。上曰,耆社所入之物,幾何?昌明曰,米二百餘石,錢一千餘兩矣。上曰,待卿等之需,幾何?㝡基曰,堂上多,故不足矣。上曰,第言十二月排朔之數也。㝡基曰,朔錢五兩餘矣,節目一朔給粥米十斗,錢數兩給之,而今則不能繼矣,前者以漁鹽稅貢之矣,今則皆入於均廳矣。亨復曰,古則漁鹽稅千餘兩矣,今則均廳,只以五百兩給代矣。上曰,太學必盡給代矣,若有耆所書吏隨來者,則應有知者矣。全數給代者,何處乎?上顧亨復曰,卿爲惠堂矣,出去持入,可也。亨復承命出去,上曰,太精精矣。上顧有龍曰,卿與故國舅咸原君,誰爲兄弟乎?對曰,國舅乙卯生,而長臣三年矣。上曰,大抵耆社堂上之多,近年初有矣。鄕人雖有冒年者,而亦多享壽者云矣。致遠曰,然矣。上曰,初爲耆堂,則肅拜於靈壽閣而奉審乎?有龍曰,初入則肅拜,而無常奉審矣。上命承旨書傳敎曰,昨望耆社靈壽閣,今日召見耆舊諸臣,追惟昔年己亥,又憶眞殿齋室入侍,此心一倍。孟子曰,五十非帛不暖,七十非肉不飽,漢文曰,老者非肉不飽,非帛不暖,亦此意也。今問每朔養老之需,不若古云。噫,西伯凡老猶養,況耆社諸臣乎?均廳未給代者,一倂準下,以示予意。噫,望七之年,召耆舊臣,君臣行耆老講,亦豈偶然哉?上謂致遠曰,卿是講經矣,尙能誦書乎?上曰,大學初大文,能誦之乎?致遠高聲而誦。上曰,貴矣,昨於舊第行講,且耆老之科思之,況若夢焉。今日與卿等會之,持大學一卷,與卿等爲耆老之講好矣。上卽命賤臣得讓,持入大學,亨復進伏曰,均廳給代數,未知而入來矣。且曰,洪重徵來待閤外矣。上命兼史泰衡召入,重徵進伏,上曰,見卿久矣,甲戌年以工判入侍于眞殿,今始見卿,心甚多愴矣。彼重臣,科何年乎?有龍曰,與小臣同榜,癸巳增廣矣。上曰,今日召卿等,無味,故讀大學,卿等亦次次讀之,可也。上先讀大學初大文訖,上曰,彼兩重臣,乃舊儒臣也,予之講聲,何如?㝡基曰,父母之年,一喜一懼,今伏聞玉音之高低,懸吐,依然如昔,臣實忭喜矣。耆老諸臣,以次輪讀初大文訖,上謂㝡基·昌明曰,彼二人則以舊儒臣,幾年後復讀乎?㝡基曰,小臣之今日復講此書,榮莫大焉。上曰,文義奏之也,此亦乞言之意也,自行首次次奏之,可也。上又笑曰,大抵十五歲所講之書,講於六十五歲,俗所謂不少矣。有龍曰,明德者,人得於天者也,必明此然後,祛物慾之累,明本然之性矣。重徵曰,大學之道,本明之德,又明之,勿爲人慾所昏矣。上曰,舊讀能不忘,而尙有領會矣。復明曰,明德明之,則可以新民,而至於鼓之舞之則極矣。上笑曰,彼重臣,老矣,氣小減於前矣。亨復曰,諸臣皆奏,別無仰達,而殿下講中庸,又講大學,夫中庸之樞紐,誠也,大學之樞紐,敬也,誠敬二字體念焉。上曰,誠敬二字,好矣。致遠曰,明德,虛靈不昧,當初則純善無惡,而爲物慾之蔽矣。所貴在於益明,而如新民之新字,人君能新其民,則使民革心矣。上曰,其言好矣。㝡基曰,欲明德而德難明,欲新民而民難新,且至善者,極工也。惟以加勉爲心,常以難爲之事,知之,勉而又勉,省而又省,以期於至善,臣之望也。上曰,所奏好矣,止於至善,予恐未能焉,實愧矣。昌明曰,臣別無仰奏,而大學者,三綱領八條目也,窮理講之,則自至於聖學之工也。上曰,所奏好矣,文義訖,上命上承旨草紙,注書鍮硯,手書賜耆臣曰,此書刻板,揭于耆英館,而諸堂各印一本,持之,可也。上又手書于金奉朝賀,上曰,此則入侍注書,傳于金奉朝賀家,而此兩手書,承旨傳于編次人,謄上於御製,可也。上曰,耆臣先爲退出,可也。耆臣退出,上曰,承旨,年幾何?錫祥曰,五十九矣。上曰,承旨亦近六矣,異事也。諸臣以次退出。
上在昌慶宮。常參以代理停,經筵停。
夜一更,流星出北極星下,入西方天際,狀如拳,尾長五六尺許,色白。
下直,豐基郡守李昌儒,於蘭萬戶李秉晉。
尹東昇達曰,大司憲未差,執義金元行,掌令李養源在外,一員未差,持平權相龍令旨未下,李普溫在外,今日以監察茶時之意,敢達。令曰,知道。
李景祜達曰,明日常參,取稟。令曰,停。
藥房都提調金尙魯,提調趙榮國,副提調黃景源啓曰,日來寒事漸劇,伏不審此時,聖體調攝,若何,憊眩之候,寢膳之節,亦何如?劑入湯劑,已盡於昨日,臣等卽與諸御醫入診,詳察聖候,議定繼進當否,爲宜。臣等不任區區伏慮,敢來問安,竝此仰稟。答曰,知道。氣則一樣矣。
尹東昇,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
以持平權相龍,正言李鎭恒牌不進罷職令旨,令于沈鑧曰,竝推考徽旨捧入。
沈墢達曰,吏曹判書李宗白,連日違召,無意行公,事甚未安。卽爲牌招察任,何如?令曰,依。
以司書李敬玉牌不進罷職令旨,令于沈鑧曰,推考徽旨捧入。
傳于沈墢曰,禮判,內局入侍,同爲入侍。
傳于沈墢曰,編次人同爲入侍,秋判使之入來時,入來。
傳于黃景源曰,穆陵參奉,若入京,則使之來待。
尹東昇啓曰,判義禁李益炡,持李基德·黃處浩·趙台祥等供辭,依前日下敎來待矣。傳曰,入侍。
傳于尹東昇曰,秋判留在。
沈鑧啓曰,刑曹判書吳彦儒,仍爲留在,參判鄭彦儒參議黃柙,依下敎來待矣。傳曰,入侍。
又啓曰,戶曹判書李成中,依下敎來待矣。傳曰,入侍。
沈鑧達曰,副修撰金鍾正,以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
又以承文院官員,以都提調意啓曰,交易咨文,今纔啓下矣。回啓依例撰出,正書安寶後,別定禁軍騎撥,追送于使行所到處,而以爲同爲齎去之地,何如?傳曰,允。
吏曹口傳政事,以金宗郁爲弘陵參奉。
十一月十一日辰時,上御恭默閤。藥房入診,領·左相·禮判·編次人同爲入侍時,都提調金尙魯,提調趙榮國,副提調黃景源,領議政兪拓基,左議政申晩,禮曹判書洪象漢,編次人元仁孫,假注書金載祿,記事官尹泰衡,記事官柳敍五,醫官金履亨·許礈·金德崙·金世選·金鼎新·鄭行晳·崔宅中,以次進伏訖。尙魯曰,日寒連劇,聖體,何如?水刺進御之節,寢睡·脚部,亦何如?上曰,寢睡則少勝於前,而諸症一樣矣。尙魯曰,湯劑,連爲進御乎?上曰,氣頗勝,故近來則或進或止矣。尙魯曰,何如是乎,丸劑亦進御乎?上曰,間間服之矣。尙魯曰,丸劑不間斷,然後亦多益矣。拓基問候訖曰,元孫氣候,近來,何如?上曰,一樣矣。拓基曰,伏聞痘患日盛,各別愼攝,而尤愼風寒,好矣。上曰,誠爲慮矣,而果愼風寒,俗所謂閑良,多矣。尙魯,請診候。金履亨以下諸醫,以次入診時,履亨曰,脈候左右三部,微帶數意,右寸關虛軟無力矣。諸醫以次仰對,而與履亨略同,上顧最後入診醫曰,此誰也?尙魯曰,崔宅中矣,台衡之子也。上曰,然乎?尙魯曰,醫官多有病故,亦有痘拘,只入此矣。上曰,湯劑欲止之矣。尙魯曰,何不念昨年若聽卿言,則予必無此患之下敎乎?履亨曰,湯劑雖或姑停,蔘橘茶不可已也。尙魯曰,都不如理中湯,加桂枝之力矣。上曰,桂枝果有力矣,服此之後,若着一衣然矣。許礈曰,湯劑桂枝加入者,日氣漸寒之時,不可已者也。若不得已,則蔘橘茶,好矣。上曰,其苦口則蔘橘,加於理中矣。尙魯曰,以諸醫議定繼進之藥,命書傳敎。今十一月十一日藥房入診時,理中湯停止,加味蔘橘茶五貼劑入事。出榻敎尙魯曰,今雖進此茶,而若藥力微,則更爲下諒,更進理中湯,好矣。榮國曰,向日製進雪綿衣,其進御乎?上曰,曾聞穆廟,覆三升衾,予亦不着紬衣,故姑未着之矣。尙魯曰,內外俱木,則甚重難着,故初爲外紬內木矣。小衣,何傷乎?請換內外,何如?上曰,內紬,予本厭之,以布作內,可也。晩曰,以不糊搗布作內,似可矣。上曰,好矣。尙魯曰,然則當退出,改縫以入矣。上曰,可也。尙魯曰,望日祭祀時,茶飮依前煎待於月臺之意,敢達。上曰,服此,其何益乎?尙魯曰,必多益矣。上曰,依爲之。尙魯曰,診候已訖,請退出。上曰,可也,而原任樣成矣。拓基曰,伏聞昨日有領·左·右相入侍之命,而承旨漏書,以致右相不爲入侍,當該承旨,不可無罪責,罷職,何如?上曰,罷職過矣,從重推考。拓基曰,大臣入侍之命,事係重大,而其所做錯,亦非小失,推考則太輕,遞差,何如?上曰,依爲之。出擧條上曰,所重在矣,禮判進前,予曾聞於李益炡,其時丁字閣神榻,皆見樣而來矣。晩曰,其時洪啓禧奉審,而未聞見樣也。拓基曰,洪啓禧必見樣而來矣。上曰,穆陵神榻,以西爲上,以次奉安乎?象漢曰,春坊璿譜一卷取覽,則可知矣。下詢于大臣,何如?上曰,姑置之,更爲知稟,可也。拓基曰,今見忠淸監司金尙喆狀啓,則丹陽軍丁逃故,合二百五十餘名,而無以充數云,此則宜付監司,以其米移定於道內他邑,然後庶可漸充矣。臣亦待罪嶺藩時,以三四邑逃故六七百名,移定於道內各邑營,本官所屬之各樣不緊名色,此在監司所可爲之事矣,今此丹陽逃故之移定,亦用此例,宜矣。且逃故軍布,雖請退捧,而明年以後,則當依前徵督,今年旣未及充定,則明年,又何以捧之乎?臣意則逃故未捧之身布,特爲蕩減,還集者當年條外,昨年以前,竝許蕩減,新還外舊還,亦令限明秋停退,宜矣。上曰,依爲之。拓基曰,監司以爲,懷仁乙·丙以上舊還近千石之難捧,甚於他邑之萬石云,此言是矣,依狀請依丹·淸兩邑已行之例,或蕩減或停退,似宜矣。晩曰,懷仁則道臣與御史,初無與丹·淸竝請之事,故未免見漏矣,道臣所請,今若許施,則懷仁亦當與丹·淸,竝蒙一視之惠矣。上曰,依爲之,其餘竝依狀請施行,逃故未捧者,限今年特爲蕩減。出擧條上曰,右相處,予有使知來者矣。象漢曰,向者進圖形者,是矣。上曰,然乎?象漢曰,眞的矣,依海州例,似當立碑矣。拓基曰,雖似眞的,而國家事,不必盡爲也。且海州則元廟誕生,仁廟於海州私邸,而此則西平府院君爲原牧時,誕生王妃於私第,如此之地,多矣,洪州·合德亦然矣。國家雖知,別無可爲之事矣,國家事亦有所不足然後,好矣。上曰,所奏是矣。拓基曰,宣廟朝先正臣李珥,請先正臣李滉賜諡,而宣廟以諡狀不來,二十年後,始賜諡。其後先正臣宋浚吉·先正臣宋時烈,則不待諡狀賜諡,而因以爲例,有若應行之事,此後恐至於無諡狀矣。請聖上加意焉。上曰,卿言是矣。拓基曰,臣每欲奏而未果矣,臣犬馬之齒,過明年則滿七十矣。如臣者,不過筋力奔走,簿書期會,以爲報效之道,而今臣精力已耗,方登筵席,喘息難定,簿書期會,亦不能當,如此而久居重任,臣有罪責,固不足恤,國事,將何爲之乎?今臣請退之言,非出自便之意,臣當在城中,如人家之奉篤老老親者,不敢遠去矣。上曰,頃者內局提調則許副,而卿之筋力,尙好,安心行公。拓基曰,臣於兩魂殿祭享,不參已久,雖輿儓,爲之悶矣。上曰,卿入瀋中,太監扶之,聞卿喘息,予亦危之,而氣則强矣。拓基曰,左·右兩僚相,皆諳練國事,且無疾,如臣者,恐徒僨國事,若蒙早許,則天地之德也。上曰,尙書曰,詢玆黃髮矣,金領府事入來,則慈聖每竝卿而稱二人,如卿者,雖若干入侍,大有力矣。予雖老而尙如是,卿亦安心爲之。拓基就座後,上回顧曰,彼大臣,一番請休致乎?拓基曰,臣壬申年請之,其後屢請之矣。上曰,司馬光致仕後,復入爲相,民見而喜之也。晩曰,溫公退居洛陽,而復入爲相,至於文彦博,年八十後,復入爲相矣。景源曰,洪趾海供辭入來矣。上曰,追後奏之。上命編次人仁孫,讀親製戒逸箴及賜耆老諸臣手書,賜奉朝賀金在魯手書訖,上曰,入編次,可也。景源曰,親傳香近,而承旨有闕矣。上命書傳敎曰,承旨有闕代,參知沈鑧除授,牌招察任,承旨房順房,禮判更爲入侍,秋判同爲入侍事。出榻敎諸臣以次退出。
十一月十一日未時,上御崇文堂。禮判·秋判入侍,右副承旨·判義禁追後入侍時,禮曹判書洪象漢,刑曹判書吳彦儒,判義禁李益炡,都承旨黃景源,右副承旨尹東昇,假注書金載祿,記事官尹泰衡,記事官柳敍五,以次進伏訖。象漢曰,俄有留待之敎,故臣入侍矣。上曰,考前祔廟月日後,入侍入奏,可矣。上曰,判金吾進前。此何文案?益炡曰,李基德等供辭矣。上曰,洪趾海原情,先奏之。景源讀奏至半,上曰,洪啓禧之子,多矣,皆入處乎?奏訖,上命書傳敎曰,其父所遭,開釋無餘,洪景海撕捱,其猶過矣。況趾海乎?今覽供辭,所謂自畫云者,其涉無爲,供辭勿施,付過放送,其令卽爲就職。上曰,奏李基德供辭,益炡奏訖,上命書傳敎曰,今覽李基德等供辭,事勢使然,令該府具格式,申聞擧行。彦儒曰,印信僞造罪人洪得源,已爲承服結案,而御寶僞造罪人洪崎,尙不取服,此是一事相關者,印信僞造,比御寶僞造,其律稍輕,然此亦一罪,一罪取服之後,當入啓覆,而洪崎事,尙未究竟,則徑先正法,亦涉,如何?臣議于大臣,則以爲,當入啓覆云,故今方修整文案,而亦不可不一經筵稟而後處之,故敢此仰達矣。上曰,姑留之,勿入啓覆,以待結末,可也。出擧條又曰,江原道黃腸偸斫罪人金世亨,已爲承服結案,當置一律,而其子婦朴女,聞其夫臨死屬托之言,於葬夫後,來守獄門,滅身爲期,泣訴官庭,請以身代。道臣嘉其孝,至於狀請稟處,臣忝在法官,不敢遽請貸死之律,而道臣旣已狀請,故敢此仰達矣。上曰,議于大臣,稟處可也。出擧條又曰,江原監司沈鏽狀本中,刑官名字漏書,莫重狀本,若是不察,事甚未安。江原監司沈鏽,從重推考,政院之不察,亦不可無警,當該承旨,亦爲推考,何如?上曰,依爲之。出擧條又曰,臣於酒禁人定屬事,有一番稟定者,頃者大臣,以外方犯禁人,各其所居邑,定屬奴婢定奪,而京中則不爲擧論,故俄以此問于大臣,則以爲,京外不宜異同云,而一經筵中定奪,然後可以奉行,故敢此仰達矣。上曰,依大臣言,施行,可也。彦儒曰,平民犯禁者,沒爲官奴婢,而至於公·私賤犯禁者,其所勘律,無指一令甲,故諸道道臣,以此問于本曹,而本曹無以指揮,亦以此議于大臣,則當依律施行云,何以爲之乎?敢此仰達矣。上曰,此亦奴婢,彼亦奴婢,公·私賤,則依本律施行,可也。出擧條秋曹三堂上竝爲入侍事。出榻敎諸臣以次退出。
戊寅十一月十一日申時,上御咸安閣。秋曹三堂上入侍時,刑曹判書吳彦儒,參判鄭彦儒,參議黃柙,右副承旨尹東昇,假注書邊得讓,記事官尹泰衡·柳敍五,以次進伏訖。上曰,貞觀政要序文,先爲讀奏,可也。東昇讀訖,上曰,此序文,故相臣徐命均書之矣。上命書傳敎曰,飭已行,前參判徐志修敍用。上曰,兩道疑獄案讀奏。東昇讀關西疑案訖,上曰,此非疑案,似無更査之事矣。秋官之意,則何如?彦儒曰,關係一罪,似不可輕傅於生矣。鄭彦儒曰,聖敎雖出於好生之德,而不可輕貸矣。柙曰,臣與參判之意,亦同矣。上曰,初意則非出於欲殺之心矣。上命書傳敎曰,朴莫金,旣殺妻而見殺於成柱,可謂應償命者,而被殺者也。且莫金·成柱究其心,則不無異焉,然三尺重焉,何可輕議,而但前後異招,其涉疑焉,疑者惟輕,尙書所云,令該曹問于大臣,登對稟處。上命讀嶺南疑案,東昇讀奏,上曰,文案有下問事,戶判李成中入侍事。出榻敎上曰,日蟾,妓生名乎?東昇曰,然矣。戶判李成中進伏,上曰,卿知此獄乎?成中曰,知之矣。上曰,潤身之落崖,卿在營時,旣廉問,而果何如耶?成中曰,臣果廉問,而人無公然落死之理,而但無傷害之跡,故人多致疑,而益方·日蟾,累次覈問,則交奸則分明矣。上曰,秋官之意,何如?彦儒曰,凡事不出於事理之外,道伯結辭之言,是矣。鄭彦儒曰,小臣之意亦無他,而黃哥交奸,則益方,宜有猜忌之心,而豈無追去必殺乃已之意乎?柙曰,臣意亦與參判,同矣。上命書傳敎曰,今覽嶺伯啓本,韓益方事,以初事觀之,事非至此,而因前道臣廉問,雖不同推,旣已推問,而覽其供辭,其涉殊常。亦似烏飛梨落,而以道臣結語,推之,益方之蠢蠢愚騃,可知果是疑者,其旣曰疑,則惟輕之典,尙書所云,而然非益方,潤身,何以夜歸?坐視黑夜之行,少無顧藉之意,其所被疑,渠自招也,不可循例酌處。韓益方減律遠配,日蟾巧幻招辭,而潤身之墜崖,益方之被囚,全由于渠,不可循例放釋,刑推一次放送。劉萬尙等事,覽道臣之推案,聞前御史之所奏。噫,昭昭者乾道也,當初挾私漫漶,雖甚叵測,於渠于今薄物細故,不足道也,而於此可見心術矣。大抵御史廉問,旣已成案,則事面雖重,掩匿之事,若是訊問,可見乾道,鄭就文之潛奸其息,至於携逃,萬尙等之乘憤往打,事勢固然,而黑夜之中,勿論執髻,三杖共毆。殺人之律,致命傷爲重,而若是紛亂,其何分也?況一人致命,三人償命,其非法也。道臣之意亦然,而然乘一時之憤,不顧命之重,而首倡率去,萬尙先爲下手,萬尙,不可循例酌處,萬尙嚴刑一次後徒配。萬尙妻非徒殺人時同往,不顧其夫,身自欲免,三綱斁矣,嚴刑一次後,徒三年定配。守文末梢,自當,可見秉彝之不泯,事當全釋,而至于萬尙結案,終不自當,道臣親問之時,乃乎若此,何其晩也?此等末世,不可不嚴徵。刑推一次後放送,朴召史,其初私和,已爲無狀,末梢幻招,亦涉巧黠,亦不可不嚴處,亦爲嚴刑一次後放送事,分付。彦儒曰,益方獄事,雖出於好生之德,而後弊所關,不可傅生矣。臣待罪執法之官,殺獄的實,而旣係疑案,一次下詢大臣處之,恐不可已也。鄭彦儒曰,殺人甚明,不可傅生矣。柙曰,若執上吐,則亦可知其猛打矣,其至致斃,不甚異事也。上命讀尹後莘獄案,東昇讀訖,上曰,廉氏之事,無愧於李氏斷臂矣。彦儒曰,此則非疑獄也。上曰,玉堂入番,誰也?東昇曰,李命植·金應淳也。上命賤臣得讓,召金應淳入侍,應淳進伏,上命書傳敎曰,今覽嶺伯狀聞,尹後莘亦一金相鈺,而廉氏之節義,無愧古烈婦。此等之事,不可循例同推而處之,特遣御史金應淳,後莘勿拘日次,嚴刑取服啓聞,以謝烈婦廉氏,令該曹分付本道,特爲旌門。上謂應淳曰,人命至重,故予上各道疑案以處之,而文案中,有草溪郡廉氏,爲夫白活之事,不覺蹶然。雖云末世,如此貞節,不可無褒旌,故分付該曹旌閭,而今送玉堂者,後莘則少無可惜,不拘日次,期於取服,廉氏則作祭文以祭之而來,可也。應淳曰,後莘若承款,則正法乎?上曰,便宜爲之,可也。上曰,疑案不來者,幾道乎?彦儒曰,黃海·咸鏡兩道不來矣。上命書傳敎曰,今番初覆親行,以恭默閤爲之,入侍亦依昨年例擧行。諸臣以次退出。
上在昌慶宮。常參以代理停,經筵停。
下直,砥平縣監具觀徵。
張志豐達曰,明日常參,取稟。令曰,停。
又達曰,大司憲未差,執義金元行,掌令李養源在外,一員未差,持平權相龍呈辭,李普溫在外,今日以監察茶時之意,敢達。令曰,知道。
又達曰,今日所當持公事入對,而時無公事,頉稟。令曰,知道。
尹東昇達曰,今日次對爲之事,命下矣。兩司當爲進參,除在外外,未肅拜不爲行公人員,竝卽牌招,以爲推移進參之地,何如?令曰,依。
以持平權相龍,正言李鎭恒等牌不進罷職令旨,令于沈鑧曰,竝推考徽旨捧入。
沈墢達曰,吏曹判書李宗白,連違召令,無意行公,事甚未安。卽爲牌招察任,何如?令曰,依。
沈鑧,以侍講院言達曰,本院文學鄭晩淳,由限已過,卽爲牌招察任,何如?令曰,依。
沈鑧,以侍講院言達曰,本院下番,連日闕直,事甚未安。司書李敬玉,旣有只推之令,卽爲牌招入直,何如?令曰,依。
傳子尹東昇曰,先三日備局日次,今日爲之,去夜下敎中,當更有下敎者,姑置之。
傳于尹東昇曰,大臣備局堂上,來詣于明政殿後。
尹東昇啓曰,啓覆文書,今已修整,初覆二十六日,再覆二十七日,三覆二十八日定行之意,分付該曹,何如?傳曰,允。
沈鑧,以吏曹言達曰,本曹正郞沈勖之呈狀內,身病甚重,勢難察任云,今姑改差,何如?令曰,依。
尹東昇,以兵曹言啓曰,禁軍祿試射沒技人別單中,依例懸註以入之意,敢啓。傳曰,知道。
修撰金鍾正上書曰,伏以臣母之病,積歲沈苦,每當寒節,輒患加劇,故不堪京邸寒苦,玆以日前搬下于廣州舊廬,以爲調病就煖之計,而臣則職名縻絆,不得隨往,身在禁中,心懸親所,卽接鄕信,則冒寒撼頓之餘,添感委苦,症情不輕,將護無人,促臣歸侍。臣自聞此報,心神飛越,按住不得,忙投短章,輕出禁門,仍發鄕行,臣罪大矣。伏乞离明,俯賜照察,鐫臣所帶之職,以便歸護,治臣擅行之罪,以肅法紀焉。答曰,覽書具悉。爾其勿辭,救護母病。
修撰沈履之上書曰,伏以天降荐割,時序遄邁,兩魂殿練·禫,次第奄過,率土哀慕,去而冞切罙。伏惟大小朝,孝思罔極,尤當如何?臣於前月二十九日,在殷山縣任所,伏奉承政院成貼有旨,以臣爲弘文館修撰,令乘馹上來者,恩命特出於聖簡,除旨遠辱於下邑,光榮所被,民吏聳觀,臣祗受訖,誠不勝驚惶而感激也。臣以蔑學寡識,晩竊科第,猥叨吏責,民社簿書之間,尙不能自效微勞,卽其空疎陋拙,百試而無一可耳。今忽廁之經幄之列,畀以論思之任,揣量循省,自知其萬萬不稱,而召命之下,不敢逋稽,方促裝登程矣,臣之老母,宿抱奇疾,委頓床褥,殆數十年,每値寒節,輒益澟澟。又於近日,重患輪感,未及差歇,而觸冒寒沍,近到一宿之地,則諸症越添,氣息綿綴,實無排日前進之勢。臣終鮮兄弟,獨自扶將,進退俱難,方寸如灼,臣欲趁限趨朝,則母病不可捨矣,欲待差作行,則君召不可慢矣,徊徨如店,憂恐罔措。敢將懇迫之私,仰瀆孝理之下,倘蒙离明,察臣職名之難堪,憫臣情理之至切,特令鐫削其所帶,則臣庶得救護病母,安意就途矣,煩籲之罪,臣實難逃,亦願亟降威罰,以肅朝綱焉。答曰,覽書具悉。日月流邁,兩魂殿祥·禫奄過,哀慕莫逮,一倍罔極。爾其勿辭,救護母病。
戊寅十一月十二日巳時,上御涵仁亭。大臣·備局堂上引見入侍時,領議政兪拓基,判府事李宗城,左議政申晩,右議政李,行知中樞府事李益炡,行司直金聖應·李昌誼,行禮曹判書洪象漢,行左參贊洪鳳漢,漢城判尹尹汲,戶曹判書李成中,兵曹判書申晦,副護軍具善復,訓鍊院都正鄭汝稷,司直金善行·金相福,開城留守金致仁,大司成金陽澤,右副承旨尹東昇,校理李命植,假注書邊得讓,事變假注書文始龍,記事官尹泰衡·柳敍五以次進伏訖。拓基曰,今日日氣又寒,昨又冒夜酬應,聖體,若何?上曰,一樣矣。拓基曰,昨日茶飮,更爲劑進矣,其果進御乎?上曰,進御矣。上曰,次對原任入參,乃是古例也,李領府事入來,貴矣。拓基曰,頃者以行司直趙榮國不參次對,有下敎,而今日亦不入來,事體分義,極爲未安。更加申飭,何如?上曰,分義過矣,依爲之。出擧條上謂宗城曰,欲見卿矣,果入來矣。宗城曰,臣亦知原任入參之例,故每欲入參矣,甲子以後,今始入參,而目下時務廟謨,全昧首尾,無以仰奏者矣,卽今諸臣,皆諳鍊政務,臣之入參,近於文具矣。且臣在京時,則何不登筵,瞻望耿光,以伸犬馬之悃,而今臣耳聾已甚,玉音難聽,今此來稟之後,勿爲復入次對,待春和後三講之時,對揚文義,此臣所懷矣。上曰,古亦許入講筵矣,豈不好乎?拓基曰,此卽慶尙監司趙雲逵災實分等狀啓也,以爲,本道農形,就其山沿中被災差輕處爲稍實,最多處爲之次,尤甚一名,不爲擧論,乙·丙舊還折半停捧之穀,嚴飭列邑,期於畢捧,而但田畓所收,比昨太半減損,畢竟準徵,有未可必,推奴徵債,大係於擾民,限明秋嚴禁事,倂請令廟堂稟處矣。湖南稍實邑,則舊還軍餉拯劣米乙·丙以下,折半徵捧,甲戌以上,一竝停退,之次邑則當年條外,最近一年條,折半徵捧,其餘停退,推奴徵債,限明秋防塞矣。嶺南農形,視湖南大體一般,竝依湖南例施行之意,分付,何如?上曰,依爲之。出擧條曰,兩西年分,臣以尤甚,則舊還折半停捧覆奏,而今見三南年分,皆在停捧矣。三南年事,勝於兩西,而旣許停捧,則不及三南之兩西,尤宜一體處分矣。上曰,領相之意,何如?拓基曰,右相所奏,誠是矣。兩西與三南,無甚異同,宜同入於停捧中矣。上曰,依爲之。出擧條拓基曰,此卽黃海監司趙明鼎狀啓也。頃因筵敎,白翎鎭追捕武士不均之弊,聞于該道矣,卽見黃海監司趙明鼎狀啓,則枚擧水使許瑬牒報,以爲,白翎鎭所在均廳稅納私船十八隻,特令免稅,以爲專管追捕之役事,請令廟堂稟處矣。私船免稅,旣無可論,設令免稅,若使勿爲出他興利,長立追捕,則誰肯出物力造船,徒應公役乎?近來良丁,雖曰苟艱,本道比畿湖有間,百餘名推移,似必不難,本道所在軍保一百二十四名,使道臣勿排,移定於閑丁有裕邑後,此軍保則全數充定,於追捕軍,使之分番追捕,則事甚順便。依此變通之意,分付,何如?上曰,依爲之。出擧條拓基曰,此卽全羅監司洪獜漢報備局文狀,而枚擧古群山僉使所報,以爲,忠勳府郞廳以堤堰修築事,來到本邑,以松木載運次,本鎭大船五隻,使之捉送役處事,傳令於本鎭鎭吏及兵房軍官,故粘連原傳令論報矣。京司之直關外邑,旣有朝禁,則況直爲傳令於各鎭軍官者,尤是法外,且均役以後,大小船隻,莫非均廳所屬,而應稅者則無船價,而督責運納,尤爲難支之弊。此雖由於當該郞廳生疎未解事之致,而今旣現發之後,不可仍置,拿處,何如?上曰,依爲之。出擧條拓基曰,啓覆擇日,而兩司不備,當變通矣。上曰,任希敎纔行公而旋去矣。拓基曰,近來臺臣以謄傳故紙,爲文,其人皆曰,不言行公,不如不出云矣。惟開言路,則自可出矣。曰,開言路之奏,非徒目前之計也。領相之言,好矣,而臣又有慨然者,臺臣入闕,而不傳啓而去,此無前謬例也。上曰,然乎?如此者,儒臣亦宜察推,而儒臣亦行之事,故不爲之矣。晩曰,臣因言端敢達矣。臺臣之犯馬,大臣例置於落科矣,日前臣之赴闕時,前正言洪應輔,迫近犯馬,仍爲引避遞差,人皆謂之故犯,未知其實狀之果如何,而如使臺臣圖遞臺職,至於故犯,則豈有如許臺體乎?事極未安。不可遞差而止,罷職,何如?上曰,依爲之。出擧條上曰,此必故犯也,苟簡若是,而能爲國事乎?聞來不覺寒心矣。拓基曰,無前之事,臣多見之矣。年少者,作書於長老,亦不敢曰倩書,而今則疏章,有倩人構疏之說,臣纔見有一人如是投章,翌日出仕,此則政院不察之失矣。上曰,寒心矣。此後見科之士,試紙之末,必將曰,入場而病,不得構作,代草以呈云矣。拓基曰,臺臣之犯馬,其情則慼矣。臺臣立殿陛爭是非,乃是職分,而今則初無行臺職者,此非治世之事也。伏願自上使之榮其職而樂其進焉。上曰,是矣,而故犯者,心旣不直,而倩人構章云者,亦不可使聞於隣國也。求厥所由,皆予之過矣。拓基·晩曰,如臣無似,在此地位,實臣等之罪也。上命書傳敎曰,噫,望七之年,月三次對,其豈樂爲?今日次對,兩司俱不入侍,此復對後初見也,事之寒心,莫此爲甚。今日違牌臺臣,一倂罷職不敍,因此聞之,謄傳故紙,詣臺猶不爲,欲遞臺職,甘心故犯,上書之中,敢稱代構。此三件事,今乃初聞,詣臺拱手而去,墜落三百年故規,故犯遞職,不顧愧心,偃稱代構,自歸慢蹇,有一於此,興替存焉,況三乎?聞來非徒寒心,實爲代羞,是誰之愆?其君衰耗,不能檢飭之致。吁嗟,其君雖衰,不能飭。噫,彼爲此者,獨不畏昭昭蒼蒼,自隳乃祖乃父之遺風乎?噫,周文王爲西伯時,耕者猶讓畔,行者猶讓路,先正文正公趙光祖爲都憲時,男女異路,而卅載臨御,涼德無能,大官小官之間,馬轎相抗,此亦寡躬之不能敎導之過,其何飭勵,而雖然,此弊不祛,將至於國不爲國。此後詣臺不傳者,政院奏予申飭,上書中稱以代構者,非徒勿捧,政院察奏,前正言洪應輔,其心若此,不可罷職而止,施以刊名仕〈版〉之律。拓基曰,我國,以儒治之,山林之士,卽國之根本也。猶勝於科目出身,而今抄選多有,向者別諭後,莫之致焉,亦當時時敦諭,期於必致,似好矣。上曰,此亦予之過也。宗城曰,臣每奏科場面試之言,而聖上輒難之,臣竊未曉聖意矣。上曰,宋太祖面試陶穀之子,而非憎之也,以袖出受禪詔也。宗城曰,科弊不禁,則國之興亡在此矣。拓基曰,科弊極矣,鄕儒之有識者,每言近來科弊,而當行唱榜前面試之法,只取其成篇,不成篇者拔之云,其言有可取矣。上曰,趙寧敦曾有軍幕之說,予以爲野俗,故不爲矣。古者數士子而入之,士子或有不入者矣,若面試,則恐有不見科之人矣。宗城曰,殿下深居九重,猶未燭卽今風俗之益下矣。近來士子,能知爲恥,而有不入者,誠幸矣。若不趁今變通,則臣知大事將出矣,臣切哀痛,故如是仰達矣。拓基曰,聖上雖以迫切難之,而不改科規,則此實忍小而誤大矣。晩曰,若不面試,則別試,好矣。上曰,明年有慶科,予欲爲別試矣。拓基曰,別試則使士子讀書,而且出表策,故在得實才之道,亦好矣。宗城曰,別試雖設,而殿試前,決當爲面試矣。拓基曰,然則別試講規,當改之矣。上曰,近則與照訖講,無異矣。晩曰,初除長大文爲之矣。上曰,無狀矣。上命書傳敎曰,噫,仙馭莫追,今歲將盡,追慕一倍之中。明年七月後,將有慶科,而莫重慶科,豈可草草?重事體得人才之道,莫若別試,而今問科規,其講可笑,不可仍其苟且之講。此後則別試講經,三經中自願一經,抽籤,講規一依明經例爲之,而其不預敎,將歸於欺士之科,其令中外知悉。上曰,若是傳敎,則自今日必多讀書之人矣。宗城曰,殿下猶未知弊源矣,雖如是,此中亦有私情矣,且雖全經讀之,不過以誦爲主,無益於文理,臣意則終不如面試矣。殿下,豈不念大本乎?曰,山林之士,勝於如臣等浮沈於世者,雖似鄕音,不合於時務,而朝廷若用廉雅自守之士,則自有矜式之道,大有力於國矣。上曰,予望七復講,若上來則豈不好乎?拓基曰,銓曹聞多有闕員,而吏判引入不出,誠可悶矣。上曰,過矣,因命書傳敎曰,吏判尙不行公,其涉過矣。從重推考,牌招察任。上曰,在外臺臣竝許遞,政事明日爲之事。出榻敎曰,査對時,六曹堂上例爲進參,而今番慕華館査對,禮曹堂上無進參之員,事甚未安。擧案中懸病堂上,竝推考,何如?上曰,依爲之。出擧條曰,莊陵香祝陪行時,龍亭所入,自禮曹捧甘,使之待令於明政門外,而不爲來待,出東門外,屢次催促之後,只使軍士來納弊件,事體駭然。該監當該郞廳,拿處,何如?上曰,依爲之。出擧條曰,近來夜禁不嚴,閭閻女人輩,或乘夕出入,而無賴輩有雜亂之弊云,兩捕將方入侍矣,申飭,何如?上曰,依爲之。聞甚寒心,三軍門·兩捕將從重推考,嚴飭,可也。出擧條洪鳳漢曰,各邑朔操設行事,頃已筵稟定式之後,他邑則或擧行,而水原則尙不一番擧行,事甚未安。從重推考,使之擧行,而畿內異於西路,臣意則不必準六朔,以其六司之軍,分春秋農歇時擧行後,報于摠廳,而若無端廢却,則自摠廳草記論罪事,定式施行,何如?上曰,依爲之。出擧條鳳漢曰,水原府使金孝大以本府事,有論請者,本府乃是畿輔重鎭,軍制磨鍊,無異於都監,日後緩急,必有得力之望,而近來兵不鍊習,疎虞莫甚,此則專由於各邑將領輩,疲殘不堪任之致。自今爲始,別將·千摠·把摠·哨官·旗牌官等諸任,以本府出身之內三廳薦者,各別擇差,每都目初入仕取才時,自本府望報兵曹,始爲許赴取才事,別爲定式,以開其自赴之路,何如?拓基曰,若如是定式,則似爲便好矣。上曰,依爲之。出擧條鳳漢曰,臨津江邊植木長養事,前已稟定矣。坡州水月亭近處量付田八十負七束,買得陳廢,已爲植木,依例免稅,分付,何如?上曰,依爲之。出擧條陽澤曰,陞補古規,二十四抄設行,準十分以上,初試入格,當初法意,專爲勸課試才之地,而選法中改減爲十二抄,此亦多不遵行,或於七八抄計劃,草率了當,故戊子年,故參判李濟爲大司成時,疏陳此弊,請以十抄定式。其時廟議以爲,十抄之法,不多不少,足可勸課多士,備準十分,覆啓施行矣,其後此法漸弛,或五六抄計劃,故四五分亦多得參,此豈盡人才遵古制之道乎?今番臣適當試役,優等散出,十分無多,而歲末尙遠,故依古例設行十二抄,此後,雖未能悉復古規,十抄則切勿減數,俾有準分課試之效,而當年條,臨歲設行,輒有窘迫之患。此後則每年課試,另爲申飭,趁早擧行,必遵十抄之法,或有緩不準試之弊,朝家施以責罰,則似有實效,故敢此仰達。上曰,此後申明復古,不準試者,備局知之,從重飭勵。出擧條陽澤曰,本館物力,近甚蕩殘,養士之需,全不成樣,故有錢布衙門,推移貸用矣,今年則每朔應下之外,館試儒生除行供饋之資,尤難拮据,誠甚渴悶。惠堂洪鳳漢,亦知本館難支之狀,而今適入侍,賑廳錢一千兩,分付許貸,以爲目前支用之地,何如?鳳漢曰,成均館曾前所貸者,十月纔報,至月又請貸,實是難繼之道,而本館事勢,則似可悶矣。拓基曰,本館事勢,誠爲可悶,依前許給之外,似無他道矣。上曰,依爲之。出擧條致仁曰,頃日筵中,以摠廳鑄役停撤,令松都仍其處設鑄事,重臣陳達,臣亦繼陳,廟堂覆奏許施矣,臣之始料,則往來檢飭,足可了當矣,及其始事,多有掣肘。且摠廳鐵價,僅以其半數推移覓送,而其餘則實無盡爲充報之道,目下事勢,誠爲可悶。毋寧以鑄役,還屬摠廳,使之趁速擧行,而松都則旣以備送半價,鐵物亦方隨力覓送,待畢鑄從分數推還,似爲便好,大臣之意亦如此,故敢達矣。上曰,大臣〈之〉意,何如?拓基日,其所陳達,事勢誠然,依其言許之,似好矣。晩曰,松都事勢,果如此,則依其所請許施,似無妨。且自京軍門,申飭開鑄,然後當爲趁速了當,而亦可無大段弊端矣。上曰,依爲之。鳳漢曰,摠廳鑄役,移送松都後,本廳未及鑄者,計數當捧事,頃已定奪,而自鑄所旣出開城之本矣,今則松都,不欲擔當,雖曰,事勢之不獲已,摠廳狼狽亦多矣。其勢不得不自本廳,因今所出之本,鑄其未畢之數,而本府若如前竝力,則畢鑄後,可以量宜分送,不然則本廳,豈可爲松都,代鑄以送乎?此則事理皎然,本府雖曰,主管,使之協力共濟,好矣。上曰,所奏,好矣,依爲之。出擧條宗城曰,臣於廟務,固無可以陳白者,而事係民隱,故敢有所達矣。豐德,是臣丘墓之鄕,故素知其邑殘民窮,不成貌樣,而軍額之代,最爲痼弊,蓋以地接松都,遷徙不難,而入籍松都,則身役閑逸故也。雖以近事言之,金陽澤爲邑倅,則移去松都之民,刷還豐德者,一百六十餘名,而金致仁爲松留,則刷還之一百六十〈餘〉名,還屬松都。事同銷刻,固已慨然,而刷還民人之自豐德定軍額者,還屬於松都之後,今年身役,無處徵捧,將至於里徵之境云,豐德之民,其何以支保耶?兩宰臣,今方入侍,摠戎使兼管京畿兵使,下詢處之,何如?致仁曰,大臣只見畿伯枚報備局者,而未詳裏面,故所奏如此,臣請備陳之矣。昨年刷還令下後,松民之一朝見失於豐德者,至於千餘名之多,其數奚至於一百六十餘名乎?以此松都軍額大縮,至今未及充代,頃日筵中,因臣陳達,只以準三式入籍松都者,還屬松都事,下敎,故臣招致豐德吏,自臣營眼同考籍,丙辰刷還者,則其後雖更爲移來,已準三式,倂與其子與孫,而仍前刷還。其外則一從三式之限而還推,則僅爲一百六十餘名,而其中亦有多少雜頉,見入於豐德納布之役者,又至六十餘名,則豐德倅之不爲區別,渾擧一百六十餘,而有若盡入於軍役者,已非實狀。且昨年豐德刷還時,則其前已納松都庫中之本錢,謂以豐民之錢,而一一推去,今番還屬松都之後,則稱以當年條身布之無出處,而欲爲徵捧於已作松民之後,寧有如許乖舛之事理乎?況今還推之民,已皆充定於松都闕額,徵捧番錢,又令疊納於豐德,則是二疋之役也。均役以後,八道之民,皆納一疋,而獨於此輩,勒徵二疋,則此豈均役之意乎?事理事勢,決不可行,廟堂之改題於畿伯之狀,蓋以此也。陽澤曰,豐德軍丁事,臣前旣備陳,今無更達者,而昨冬刷還松民中,推來身布一款,亦有季節,昨冬朝家以刷還事,嚴飭豐德,使卽擧行,其時府使具秉勳,査出應刷者,一邊刷來,一邊修成冊,送于松都,俾不復侵責身役矣。松都各廳所任輩,私自徵役於當刷之類,臣赴任後,一一査發,以朝家旣飭刷還,不宜徵布之意,論報松都,則留守亦知私徵之非,還爲出給,故果爲充納於各人等,豐德新定之役矣。今番松都還推去民人中,豐德軍役者,聞爲一百六十餘名云,臣未見案冊,雖未知某某爲某某役,而豐德軍額良私軍外,又有收布軍官,以此料量,則似當爲一百六十之數,許多闕額,豐邑萬無代定之路,隣族之徵,勢所必至,誠甚可矜。鳳漢曰,豐德,雖是臣丘墓之鄕,若其裏面委折,臣亦何以詳知乎?但聞昨年豐德刷去居松之人,旣捧當年身布,故今番松都又爲推還,而仍徵當年布矣,今則豐德,無他代定之民,勢將面里分徵云,此誠可悶矣。拓基曰,自廟堂詳考松都所屬還名數及豐德當徵布爲幾何,有所區處,似好矣。上曰,然則廟堂知之,使不加徵於豐德民人,可也。出擧條上命書傳敎曰,秋判吳彦儒,昨日入侍,今日次對懸註,從重推考。諸臣以次退出。
上在昌慶宮。常參以代理停,經筵停。
夜二更,月犯畢星。
張志豐達曰,明日親祭齋戒,再明日正日,此兩日常參,頉稟。令曰,知道。
李錫祥達曰,大司憲·執義,掌令二員,持平二員未差,今日以監察茶時之意,敢達。令曰,知道。
李景祜達曰,左副承旨張志豐,同姓八寸弟幼學志說身死,服制已行四日,出仕,何如?令曰,依。
張志豐達曰,奉敎金和澤由限已過,待敎洪秀輔自鄕上來,竝卽牌招,何如?令曰,依。
以文學鄭晩淳,司書李敬玉牌不進罷職令旨,令于張志豐曰,推考徽旨捧入。
張志豐,以侍講院言達曰,本院下番,連日闕直,事甚未安。司書李敬玉,旣有只推之令,卽爲牌招入直,文學鄭晩淳,旣有只推之令,亦爲牌招察任,何如?令曰,依。
傳于張志豐曰,前大〈提〉學,命召圈點,政府六曹牌招,依例擧行。
張志豐啓曰,大提學圈點,政府六曹,依例牌招事,命下矣。判尹亦依例一體牌招,何如?傳曰,允。
又啓曰,前大提學南有容牌不進推考傳旨,今方捧入,而圈點命下之後,主薦之人,如是違牌,事甚未安,更卽牌招,何如?傳曰,允。
又啓曰,今日大提學圈點時,政府·西壁·六卿·判尹,當爲齊會備員,而右參贊鄭翬良,戶曹判書李成中,禮曹判書洪象漢,刑曹判書吳彦儒,判尹尹汲牌不進,工曹判書洪啓禧在外,吏曹判書李宗白,再牌不進矣。李宗白一日三牌,有傷事體,鄭翬良·李成中·洪象漢·吳彦儒·尹汲,竝更牌招,何如?傳曰,允。
又啓曰,卽者吏曹郞廳來言,今日爲政事命下,而判書李宗白,身病未出仕,參判沈星鎭病不來,參議韓光會受由在外,不得開政云。判書·參判,竝卽牌招開政,何如?傳曰,允。
又啓曰,吏曹判書李宗白,參判沈星鎭牌不進推考傳旨,今方捧入,而開政命下之後,如是違牌,不卽擧行,事甚未安。判書李宗白,纔已大提學圈點出牌矣。參判沈星鎭,更卽牌招開政,何如?傳曰,允。
有政。吏批,判書李宗白牌不進,參判沈星鎭進,參議韓光會受由在外,右承旨張志豐進。
吏批啓曰,判書李宗白牌招不進,參議韓光會受由在外,小臣獨政未安,何以爲之?敢稟。傳曰,仍爲之。
又啓曰,大諫多窠,今當差出,而擬望之人乏少,外任竝擬,何如?傳曰,允。
以鄭光忠爲大司憲,以兪彦民爲大司諫,以李星慶爲執義,以趙擎爲司諫,以金勉行·金漢老爲掌令,以鄭光漢爲獻納,以李宜馣·李亨逵爲持平,以李世孝·李正吾爲正言,以趙錫愚爲注書,以尹東度爲戶曹參判,以金陽澤爲同義禁,以尹鳳五爲兵曹參知,以李道普爲敦寧都正,以李徽中爲吏曹正郞,以蘇大恒爲典籍,以洪名漢爲三陟府使,以兪彦摯爲草溪郡守,以李埴爲漢城庶尹。兼監察任㻐減下。咸春君單李昌運,承文副正字單金德元,凝善副守單爔,在喪終制。
兵批,判書申晦病不來,參判具允明進,參議洪名漢病,同副承旨沈鑧進。
副護軍李普寅·金元行·任希敎·南鶴宗·李養源,副司直元景淳·徐志修·李得宗·李泰和·李錫祥·李星慶·李普溫·尹光國,副司果鄭遠達·尹致遠·宋載岳。
傳于張志豐曰,朝鮮一文衡,因南有容罷之乎?卽爲牌招。
賓廳啓曰,今日臣等,以大提學圈點事,來會賓廳,而前大提學南有容,以向來都堂錄被斥事,引而爲嫌,再牌不進,陳書見却矣。所謂情勢,旣經陳暴,而如是撕捱,事體極爲未安。在前如此之時,亦有三招之例,從重推考,更卽牌招,以爲薦望會圈之地,何如?答曰,今者此命,欲存朝鮮文衡之意,不顧靜攝中命招之意,分義以涉寒心,而有文衡奚至於南有容之敎,則其在廉隅,焉敢若此?或以往事撕捱,此非循例牌招察任者,則事體道理,尤何敢若此?依請從重推考,政院承旨,亦不飭牌去來,當該承旨遞差,其令卽爲擧行。
以承傳色口傳下敎于賓廳曰,下答已爲之,而今日若寢此命,則朝鮮紀綱,將無矣。申飭政院,其君明日當行禮,而將致徹宵,卽爲申飭圈點。
以承傳色口傳下敎于承旨曰,其君坐涼殿,以待牌去來,不爲申飭耶?雖爲納牌勿捧,卽令擧行。南有容亦朝鮮臣子也,何敢若是?
傳于沈鑧曰,其君坐涼殿爲敎,則臣子分義,何敢若是?政院不爲申飭,卽牌去來催促,使之擧行。
沈鑧啓曰,臣與右承旨沈墢伴直矣,因傳敎遞差矣。右副承旨尹東昇,所當牌招入直,而拘於廳規,不得請牌,何以爲之?敢稟。傳曰,牌招。
賓廳啓曰,大提學圈點以入,而前大提學南有容,嫌不自書其名,依前例添書圈點之意,敢啓。傳曰,知道。
傳于沈鑧曰,承旨前望單子入之。
以承旨前望單子望筒,傳于尹東昇曰,承旨有闕代,前承旨李錫祥除授。
備忘記,圈點雖行,今朝命下,深夜擧行,事體分義,俱涉寒心,其在國體,宜有申飭。南有容蔚山府使除授,卽爲辭朝。
傳于尹東昇曰,蔚山府使南有容,使之待城門出去。
傳于尹東昇曰,明日親傳香後,左右相入侍。
校理元義孫上書曰,伏以臣於春秋兼銜,與監事臣申晩,有舅甥應避之嫌,揆以法典,有不可仍帶,玆敢露章自列。惟离明,亟令有司,照例裁處焉。仍竊伏念臣母素患痰癖·眩病,近因風寒之猝嚴,挾感添劇,症形沈重,連施藥餌,了無分效,臣方左右扶護,方寸煎灼,實無頃刻離捨之勢。適値館僚有故,下番將不免闕直,而目下情理,持被無路,冒死哀籲於貳極之天。伏乞睿慈,曲諒臣情私之難强,亟遞臣職,仍勘臣罪,以昭法綱,以便救護,千萬幸甚。答曰,覽書具悉。書辭,令該曹考例稟處,爾其勿辭,救護母病。
副修撰洪趾海上書曰,伏以臣情有所萬萬抑塞,義有所萬萬惶蹙,奉牌闕門,進退維谷,歸身囹圄,譴罰是俟。伏蒙大朝特敎,旣命恩宥,使之卽爲就職,臣且惶且感,罔知攸措。顧臣今日所處,不可與論於官職去就也決矣,百爾思量,實無轉動之勢,臣罪至此,尤無所逃。迺於此際,得接家信,臣父素患痞膈之證,挾感陡劇,藥餌無力,粥飮全却。蓋於秋間省墓,强疾登道,重觸風寒,衰年筋力,萎䕥日甚,輾轉沈苦,目下症形,種種危惡。臣自聞此報,心神飛越,按住不得,玆敢忙陳短章,徑尋鄕路。伏乞离明,俯諒臣懇迫之私,先遞臣職,仍令攸司,勘臣負犯,以爲人臣任使行止者之戒,千萬幸甚。答曰,覽書具悉。爾其勿辭,救護父病。
全羅監司洪麟漢上書曰,伏以臣疾病沈淹,職務癏曠,頃陳肝膈之懇,冀蒙鞶褫之恩,及承睿旨,不賜許可,至以調理察職爲批。臣於是,自歎忱誠淺薄,未能見孚於仁覆之天也。噫,臣本知識蔑如,重以躐級太躡,而苟然蹲冒,期已匝矣。今則長短莫逃,醜拙畢露,無一善狀,有百疵纇,其何可徒幸一身之榮寵,不憚尸素之譏誚,坐使一道生靈,偏受其害,而亦莫之恤乎?且臣稟賦,自來脆弱,言笑動止,外似强健,而精神筋力,內實虛薄,凡於寒暑,素不忍耐,南土暑濕,不竝以北。況在今年,比前倍劇,眞元暗鑠於飮啗俱廢之中,外邪輒乘於夙夜勞悴之餘,危症敗兆,疊見層出,宛轉床玆,屢易月矣。民訴盈庭,而剖決稽時,邑牒堆案,而酬應費日,病裏念此,添一別症,臣心惶憫,當復如何?由前之說,則在私而死生之可慮矣,由後之說,則在公而僨敗之必至矣。螻蟻微命,縱不足恤,其爲一路之害,非細故也。念臣受恩罔極,報答無路,惟期殫竭心膂,所在致死,而顧今賤疾,不幸至此,心與事違,無以自力,撫躬悲悼,中夜無寐,情窮勢急,更入文字。伏乞离明,俯賜矜察,特許鐫免,以幸公私,不勝大願。臣方辭遞不暇,不宜拖及他事,而耿耿一心,終始靡替,玆復仰陳焉。噫,南土陳田之弊,一何痼哉,一何哀哉?聽之固支離,言之亦覺支離矣。然而此弊不祛,則南民無以爲生,南民無以爲生,則國將何賴?臣之重言復言,不避煩瀆之誅,或狀或章,必欲蒙可後已者,良以此也。及伏見向者朝家處分,乃以改量爲斷,此雖出於軫恤窮民,要蠲冤徵之意,抑有許多掣礙之端,卽欲復陳其便否,而藩臣事體,只當遵奉朝令而已。且臣愚見,亦未必十分自信,故試爲頒布列邑,而若其爲民,而誠未交孚之歎,前日辭本,徵發其端矣。今則改量一事,又見其決不可成,故不得不冒萬死畢說焉。夫改量,毋論摠之多少,陳之新舊,通一道改尺量,只以時起爲實摠也。今若改量,目下陳處,不可以起執卜,固當以陳懸錄,然則一道田畓之爲陳頉者,將不知其幾萬結也。倘使陳結,至於累萬之多,而朝家不嫌量摠之大縮,惟以實起準許,則孰不欲卽日改量?而第今國計,哀痛經費日匱,爲有司之臣,決難聽許,此改量之所以難行也。或慮賦稅之減縮,必欲舊摠之比準,則外方迫於該曹,列邑怵於上司,若不於元田添下,則必將以虛結加報,轉至於甲者之今陳,雖或蒙頉,乙者之舊陳,反置時起,然後方可以準其元摠矣。夫如是,則其爲白徵,彼此將無同,而徒貽民邑之騷擾,惡在其改量之義哉?以此之故,雖有關飭,而尙無一邑之擧而行之者,此非慢於奉令,實緣事勢之至難,而民情亦可大見也。民情如此,事勢如此,臣亦灼見其改量之爲難便又如此,果不得督令改量,成命之下,多月遲滯,臣固死有餘罪。第念臣前章所謂六千餘結繹續云者,臣兩載莅任,再次巡審,的知其某郡某邑,今陳中可耕處爲幾結,決不可起耕處爲幾結,故只取沙石堆積,樹木成林,永久作陳,難容人力處而計之,則其數不下六千餘結。若竝擧其近來荒土之猶可耕,而以其目前乍陳,尙入於陳頉者而言之,則豈但止於六千結而已?此臣所以難於改量,而申請降續者也。惟此陳田之爲南氓膏肓,前已詳陳,今不敢復事覼縷,而若夫傾家破産,賣牛鬻子之慘,侵隣徵族,殞身塡壑之冤,今年倍於昨年,今日甚於昨日,村村而荒疇敗壁,在在而逃躱流離,以一陳陳田之故,而其旁連之良田美畓,無人可耕,漸入陳廢,誠恐及今不頉,則挨過數年之後,正田之竝歸荒蕪,民生之不奠厥居,勢所必至,寧不大可哀矜,大可憂念哉?臣愚竊以爲遄許降續之請,然後另飭守令,申明科條,克講懷保之道,益務勸課之政,則流散之民,可以還集,膏沃之陳土,可以漸壁。若然則地部收稅,亦豈不逐歲增加乎?假令無所增益,明知其白徵,而强令責稅,是豈王政之所可忍爲者哉?臣之前後所請,實欲仰贊我聖朝保民之政,而祛一方刻骨之冤,斷斷此心,可質神明。玆敢復陳前說,伏乞本道陳田畓六千三百結,特爲降續,俾南民,得以支保事,令廟堂更爲稟處焉。答曰,覽書具悉。書辭令廟堂稟處。卿其勿辭,調理察任。
令咸鏡監司徐命臣書。王世子若曰,豐沛爲興王之地,道里遠而鎭撫難,安危杖出群之才,鎖鑰壯而邊圉鞏,庸畀按察之重任,宜殫保釐之宏圖。顧玆關北一方,寔是海東重鎭,山河壯於表裏,殆若冀·晉之郊,壤地錯於華夷,堪比幽·薊之徼。武略不竸,牖戶之備全疎,文敎未沾,夷鄙之習尙在。邊禁漸弛,憂虞難一二言,民窮轉深,飢荒連四五歲。無陽春之惠,則仁不足以蘇疲,無長城之重,則威不足以鎭塞,其任亦不輕矣,是時屬之誰乎?惟卿,淸白家聲,恬簡素操,沈淹六籍,而以心經爲依歸,咀嚼百家,而視文章爲餘事。金榜擢第,譽早播於詞垣,玉署橫經,望益隆於邇列。羞干進之習而退然自守,歸則潔身,抱需時之具而深藏若虛,人莫知也。有常於百變之世,駐足於萬馬之場。薄試東藩,召伯之惠斯洽,久處散地,歐陽之髮已華。迺者貳卿之超陞,寔由大朝之寵擢,紆華褒於恬靖,其操可以鎭浮囂,蘊精識於雍容,其智可以綜事務。人臣效勞,寧內外之或殊?國家用才,宜盤錯之是試。邊憂政劇,屬臬臣之新亡,岳薦僉諧,見輿議之允協。玆授卿云云。卿其祇服寵命,益恢良規。若郇伯之勞四方,慰千里邊氓之望,若范公之藏萬甲,寬九重北顧之憂。惟威明可嚴關防,惟廉簡可懼貪汚,鈐轄克壯,要在戎政之繕修,學校敦興,所貴經術之交濟。輕裘緩帶,宜戒風流之自娛,渤海陰山,佇期煙塵之永靜。於戲,萊公北門之任,旣專畀於重藩,德裕西川之治,庶無替於丕續,余所望者,卿其欽哉。故玆令示,想宜知悉。副修撰金鍾正製進
上在昌慶宮。常參以代理停,經筵停。
未時申時,日暈,夜一更,月暈。
親傳香罷後,政院·玉堂·藥房口傳問安。答曰,知道。
沈鑧達曰,大司憲鄭光忠未肅拜,執義李星慶,掌令金漢老·金勉行,持平李宜馣·李亨逵在外,今日以監察茶時之意,敢達。令曰,知道。
尹東昇,以都摠府言啓曰,今日入直內三廳武兼禁軍及軍兵等,當爲中日習射,而孝昭殿望祭親臨齋戒相値,不得爲之之意,敢啓。傳曰,知道。
張志豐達曰,吏曹判書李宗白,鎭日違召,終不膺令,事甚未安,卽爲牌招察任,何如?令曰,依。
以文學鄭晩淳,司書李敬玉牌不進罷職令旨,令于張志豐曰,推考徽旨捧入。
沈鑧,以侍講院言達曰,本院下番,連日闕直,事甚未安。司書李敬玉,旣有只推之令,卽爲牌招入直,文學鄭晩淳,亦有只推之令,一體牌招察任,何如?令曰,依。
李景祜啓曰,新除授注書趙錫愚在外,假注書金載祿,姑爲仍察,何如?傳曰允。
又達曰,新除授注書趙錫愚,時在慶尙道尙州地,斯速乘馹上來事,下諭,何如?令曰,依。
張志豐達曰,大司諫兪彦民,帶軍銜下鄕,依定式遞差令旨及禁推徽旨捧入之意,敢達。令曰,知道。
傳于尹東昇曰,左副承旨,持李存中科作,與編次人同爲來待于明政殿後。
尹東昇,以兵曹言啓曰,明日親祭時,本曹堂上侍衛不可不備員,參議有闕之代,令該曹以在京無故人,口傳差出,仍卽牌招,以爲侍衛備員之地,何如?傳曰,允。
又以兵曹言達曰,同知中樞府事金遇慶,病伏鄕廬,無望供職,呈狀乞遞。西樞雖是閑局,不可一向虛帶,今姑改差,何如?令曰,依。
吏曹口傳政事,以尹得養爲兵曹參議。
戊寅十一月十四日巳時,上御涵仁亭。望祭親傳香入侍時,行都承旨黃景源,左承旨李景祜,右承旨張志豐,左副承旨尹東昇,右副承旨李錫祥,同副承旨沈鑧,假注書金載祿·邊得讓,記事官洪秀輔·柳敍五,以次陪立。上具布裹翼善冠·視事服,傳香訖,上降詣板位祗迎。上曰,左·右相入侍事。出榻敎上曰,文衡圈點記,欲見其次序,持入可也。上曰,留門後,編次人入侍事。出榻敎諸臣以次退出。
戊寅十一月十四日巳時,上御涵仁亭。左·右相入侍時,左議政申晩,右議政李,同副承旨沈鑧,假注書邊得讓,記事官洪秀輔,記事官柳敍五進伏訖。晩曰,今日又早爲殿坐,聖體若何?上曰一樣矣。晩曰,茶飮進御乎?上曰,時時進御矣。今日追思辛未,心事一倍矣。晩曰,聖心如此之時,尤當加意進御茶飮矣。上命書傳敎曰,誤傳中官,越俸一等。上命上圈點記。上曰,文衡與翰圈·弘錄同例乎?晩曰,不同矣。上曰,金陽澤點數,誰不盡圈乎?晩曰,夜昏未能詳知,而下坐者似不圈也。上曰,頃者亦謂之,而予忽然思之,朝鮮大提學當繼之,故昨有圈點之命,而朝鮮大提,豈止於南有容乎?昨夜賓廳下答,予亦諭之,而朝者所命之事,三更始爲之,事體寒心。予坐冷殿待之爲敎,而終無動念,太寒心矣。右相之違牌,予則以爲是矣。必知其如此,故不入來,可謂見機而作也。予點下後,還入單子,以雖抱韓·柳之文,卅載固心亦宜守書之,而宜守二字,予有意也。今日召卿等者,欲言此而又命入圈點,欲見其次序矣。上曰,以堂上,有爲文衡者乎?晩曰,曾有宋相琦·吳瑗,而澤堂亦以堂上爲之矣。上曰,存中之文,何如?晩曰,臣則有親嫌,而其文則善爲之矣。曰,不與同接,未知何如,而士論皆曰,善文云矣。上曰,朝鮮韓·柳耶?曰,文章自有定價,臣非文章,何以輕奏乎?上曰,文衡,朝鮮公物也。存中文章,若爲一世所服,則予當用之,雖不用,當脫其墨冠,故今所問者此也。上曰,予得文衡矣。予欲以陽澤爲之,今則予之所望成矣。上曰,李存中小科乎?晩曰,小科會試壯元,而節製別試,連爲壯元矣。上曰,承旨持李存中大·小科壯元作試文,以待之可也。上曰,南有容年幾何?晩曰,今年回甲矣。上曰,昨夜使予不得安寢,及其圈點,又爲挾私者,無狀矣。晩曰,南有容本非計較之人矣。上曰,金陽澤之父,與予伴直時,適考節製試文,予欲見之,則陽澤之父,問予着冠帶與否,故予着冠帶而見之矣。予又見其人之子又爲大提學,予之老可知矣。晩曰,以今番陞補見之,亦公道云矣。以乃父之子,不爲公道而何爲哉?晩曰,南有容自上已罪之,故臣不敢仰達,而蔚山水土甚惡云矣。上曰,蔚山眷率乎?曰,蔚山眷率,而海邊水土不好矣。上曰,三陟何如?曰,稍實矣。上曰,洪名漢昨日爲之,而予善得人矣。晩曰,然矣。上曰,草溪誰也?曰,兪彦摯而有善治之名,故臣之居銓時,曾欲一用於字牧之任矣,昨日銓曹檢用矣。諸臣以次退出。
戊寅十一月十四日三更,上御涵仁亭。編次人入侍時,編次人具允明·元義孫,左副承旨尹東昇,假注書邊得讓,記事官金和澤·柳敍五,以次進伏訖。上曰,李存中試文持入乎?東昇曰,持入矣。上曰,除小科壯元作,只讀奏節製殿試作,可也。東昇讀奏訖。上曰,予不知科文,而若有動人句,則自可知之矣,今草草看之,何以知之,而無動人者矣。其時提學,誰也?義孫曰,趙觀彬矣。上曰,金陽澤則予於大提,得人矣。上命書傳敎曰,徽寧殿冬至祭,一依望日例擧行。上命書孝順宮忌辰寄懷文。上曰,編次人讀奏,允明讀奏訖。上又命書毓祥宮·儲慶宮冬至祭文後,上命書傳敎曰,冬至廟·殿·陵官,傳香時當祇迎,而孝昭殿·山陵·懿陵·惠陵·毓祥宮,當親傳香,令儀曹知悉,其日依前,禮房承旨·都承旨擧行。諸臣以次退出。
上在昌慶宮。常參以代理停,經筵停。
大殿,孝昭殿親祭,徽寧殿酌獻禮罷後,大駕仍詣璿源殿後,政院·玉堂·朝廷二品以上·六曹堂上·宗班,單子口傳問安。答曰,罔極知道。
藥房口傳問安。答曰,罔極知道。
世子宮·嬪宮,政院·玉堂口傳問安。答曰,罔極。
大駕還入大內後,政院·玉堂·藥房,口傳問安。答曰,知道。
李錫祥達曰,大司憲鄭光忠,掌令金漢老未肅拜,金勉行,執義李星慶,持平李宜馣·李亨逵在外,今日以監察茶時之意,敢達。令曰,知道。
又達曰,孝章廟忌辰日相値,常參,頉稟。令曰,知道。
李景祜達曰,右承旨張志豐,同姓六寸大父故同知溟翼妻貞夫人李氏身死,服制已行四日,出仕,何如?令曰,依。
沈鑧,以侍講院言達曰,本院下番,連日闕直,事甚未安。司書李敬玉,旣有只推之令,卽爲牌招入直,文學鄭晩淳,亦有只推之令,一體牌招察任,何如?令曰,依。
又達曰,吏曹判書李宗白,日事違召,無意行公,事甚未安,卽爲牌招察任,何如?令曰,依。
以文學鄭晩淳,司書李敬玉牌不進罷職令旨,令于沈鑧曰,竝推考徽旨捧入。
以慶尙監司狀達,進上靑魚,限內不得封進,惶恐待罪事。令于張志豐曰,勿待罪事回諭。
戊寅十一月十五日四更。上詣孝昭殿。望祭親行入侍時,都承旨黃景源,左承旨李景祜,右承旨張志豐,左副承旨尹東昇,右副承旨李錫祥,同副承旨沈鑧,假注書金載祿·邊得讓,記事官金和澤·柳敍五,以次侍立。上具布裹翼善冠·視事服,步出賓陽門,至明政殿月臺。乘輿時,藥房都提調金尙魯曰,日氣雖不寒,犯夜動駕,聖體若何?上曰,一樣矣。尙魯曰,茶飮煎來,伏望進御焉。上遂進御。上顧兵判曰,別軍職李苾來乎?申晦曰,謂有親病,任自下鄕,尙未上來矣。上曰,別軍職李苾汰去事。出榻敎上至齋殿降輿,上曰,自萬安門,由宣政門以入事。出榻敎上步入齋殿,具祭服步出,入詣孝昭殿板位,行禮訖。上還御齋殿,具視事服步出,由徽寧殿北神門入,行酌獻禮訖。上步出南神門乘輿,自仁政門,入眞殿。良久,上自萬安門,步出乘輿,還入大內。諸臣以次退出。
上在昌慶宮。常參以代理停,經筵停。
下直,永登萬戶劉繼勳,助泥浦萬戶金東彬,薺浦萬戶崔海秀,金甲島萬戶馬秀光。
夜一更二更,月暈兩弭,二更,流星出井星下,入東方天際,狀如拳,尾長二三尺許,色赤。
李錫祥達曰,大司憲鄭光忠未肅拜,執義李星慶在外,掌令金漢老未肅拜,金勉行,持平李宜馣·李亨逵在外,今日以監察茶時之意,敢達。令曰,知道。
張志豐達曰,明日常參,取稟。令曰,停。
藥房都提調臣金尙魯,副提調臣黃景源啓曰,寒事猝劇,伏未審日間,聖體調攝若何?憊眩之候,寢膳之節,亦何如?前劑入茶飮,已盡於昨日,臣等卽與諸御醫入診,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣,茶飮五貼劑入,下敎日入侍,宜矣。
傳于張志豐曰,禮判差晩,使之入來。
張志豐啓曰,禮曹判書洪象漢,依下敎來待矣。傳于張志豐曰,禮判及儒臣,來詣于集賢門。
黃景源達曰,吏曹判書李宗白,鎭日違召,終不膺令,事體極爲未安,卽爲牌招察任,何如?令曰,依。
尹東昇,以侍講院言達曰,本院下番,連日闕直,事甚未安。司書李敬玉,旣有只推之令,卽爲牌招入直,文學鄭晩淳,亦有只推之令,一體牌招察任,何如?令曰,依。
以文學鄭晩淳,司書李敬玉牌不進罷職令旨,令于張志豐曰,竝推考徽旨捧入。
傳于張志豐曰,承旨入侍于齋殿。
張志豐,以吏曹言啓曰,今此徽寧殿酌獻禮親行時,大祝,以副校理李厚達塡差矣。累度催促,終不入來,揆以事體,極涉未安。本曹請推之外,他無可施之罰,何以爲之?敢稟。傳于志豐曰,推考。
十一月十六日未時,上御崇文堂。禮判·儒臣入侍時,禮曹判書洪象漢,右承旨張志豐,校理元義孫,副校理李命植,假注書金載祿,記事官洪秀輔,記事官柳敍五,以次進伏訖。上曰,考見乎?象漢曰,考見之,則禫祀,卽壬寅八月初二日。上曰,祔廟,亦六月乎?象漢曰,亦八月矣。上曰,古則禫月,行祔廟矣。象漢曰,議號則壬寅五月爲之矣。上曰,壬子年,亦禫月祔廟乎?上曰,太廟·各陵兼儲慶宮傳香,則禮房爲之,孝昭殿·山陵·徽寧殿·毓祥宮傳香,則予於板位親傳矣,孝章廟傳香,則立傳於庭矣。象漢曰,日前已有傳敎,當依此擧行矣。象漢先退。上顧儒臣曰,以邵康節十二會計之,則今爲午會幾刻耶?詳考書入,可也。漢·唐·宋·皇明及東方新羅·高句麗·百濟·高麗歷年年數,亦詳考書入也。義孫曰,玉堂番次苟簡矣。上曰,何以然乎?義孫曰,鄭光漢方臺職,沈履之未上來,金應淳奉命在外矣。上命書除李商芝傳敎時,義孫曰,方在罷職中矣。傳曰,校理有闕代,前修撰李商芝敍用除授。上曰,禮房誰也?志豐曰,臣矣。上曰,順房爲敎若此矣,與左副換房,可也。命書傳敎曰,右承旨·左副承旨換房。諸臣以次退出。
十一月十六日申時,上御齋殿。承旨入侍時,孝昭殿殿司追後入侍,左副承旨尹東昇,假注書金載祿,記事官洪秀輔·柳敍五,參奉李□鎭,以次進伏訖。上命書孝昭殿殿司,明年三月陞職後除本事,以殿司入直。傳敎曰,前則祔廟於禫月,而今則遵古禮,大享時擧行,明年孝昭殿祔廟,當在於七月,比諸壬寅加二月,微忱庶可依焉,而因此而思,殿司三月後雖陞敍,祔廟前除本仕,入直本殿例也。省記稱號,問于守僕,則稱殿司云,而近乎臆對,雖三月之間,必也正名。三月後,仍本殿例,小省記稱孝昭殿殿司,而徽寧殿,則明年仲春殿司陞敍後,依例差參奉,孝昭殿祔廟前,小省記書入,祔廟後,依舊例大省記修整,而書於廟社殿之次事,分付。又命書傳敎曰,毓祥宮冬享祭三獻官中,永城尉·昌城尉中無故人塡差事,分付。又命書傳敎曰,奉命在外修撰金應淳許遞,其代正郞李聖圭除授,牌招察任。上曰,昨見聖圭於徽寧殿執禮,而思之矣,今番弘圈無點矣。厥祖賢,宗室稀有矣,予一番思之,而除春坊矣。其父李益炡,以何官陞資耶?東昇曰,臣未記矣。上曰,其亦予之特除矣。上曰,大提學牌招乎?東昇曰,與他例自別,故無過三日請牌之事矣。上曰,以次點行乎?前例何如?李秉常以次點爲之,初不行之,而其後行之云矣。東昇曰,古文衡李敏敍,以次點行之,卽今都承旨黃景源之先祖黃廷彧,亦以次點行〈之〉矣。上曰,於黃景源,爲幾代祖?東昇曰,穆廟朝臣,似爲六·七代祖矣。上曰,文衡不必逐日出牌,而當提醒之,使速上書也。東昇曰,牌招始作,則政院例當逐日爲之矣。上曰,不必逐日也,提醒可也。東昇曰,玉堂除授,臣有區區所懷矣。李厚達之除授屬耳,又有李聖圭,無有隔紙,連有除授,而皆是宗臣之子,與疎逖之臣有異,未知何如。上曰,予心私則私,公則公,而承旨之言則是矣。李厚達,予不開,孰開也?宗班雖監·令,子孫古皆爲矣。李廷熙則爲武之宣傳官,武旣爲之,文獨不爲乎?李聖圭,亦非厚達之比,當爲不爲矣,特除有意矣。李厚達,綾原大君承嫡子孫,而向者翰圈,漏之乎?東昇曰,似不漏矣。承旨先退,史官未及退時,上曰,注書以俱有意在,與循例宗臣子特除有異,書之於日記,可也。史官退出後,上命承旨復入侍,進伏訖。上曰,存諸心者言之,然後心豁,故言之矣。齟齬於朝廷者,予欲擧之,非但宗臣之子,有意而特除矣。向者嚴璘特除時,聞前左相之言而知矣。蔡濟恭讀書堂家人,洪名漢,乃父之子,故予皆特除矣。鄭彦儒年七十二,尙不爲摠管,頃見兵判而言之矣。李之億同義禁除授,則予於入該府,見洪景海時爲之矣。史官必知之矣。洪相直,予初見面於徽寧殿矣。其父洪得厚堂上,予所特除乎?東昇未及對,上曰,更思之,堂上則以宗簿正爲之,嘉善則以侍從臣父爲之,而騎堂,卽予所特除。上曰,上番之翰林之父洪重孝,論聖學輯要時,其言善矣。上曰,李泰和下去乎?東昇曰,或下去而其行止,臣不知矣。上曰,孝昭殿殿司,誰之族乎?東昇曰,故相臣李㙫之族也。上曰,李潭亦其族乎?東昇曰,然矣。上曰,李潭何去?去康津乎?去時乘馹乎?東昇曰,乘馹而去矣。上曰,前者李錫杓去時,乘馹矣。乘馹則有先文乎?東昇曰,奉命則有先文,而其行則雖以特恩乘馹,而似無先文矣。上曰,金應淳入去乎?東昇曰,道遠似未及得達,而聞罪人在大丘云,然則稍近,或已得達矣。上曰,文臣之無實職,而帶軍銜,如司直·護軍·司果之類,皆食祿乎?武臣之帶軍銜者,亦食祿乎?耆社諸臣之付軍職者,皆食祿乎?注書出去知入也。賤臣載祿,承命出問,返奏曰,文臣二品以上,則皆食祿,而武臣則洪德望一人外,無以軍職食祿,而耆社諸臣,皆有祿云矣。上命書傳敎曰,老老而民興孝,耆社諸臣,雖軍職,從厚以付,曾聞雖付軍職,不受料者多云。因此而問堂上以下有軍職之名,而無付料者,多於二品,文宰皆付料,而武臣則只有洪德望一人云。噫,忠臣重祿,九經旣云,祿以爲料,已不厚矣,而其所付料,文·武若是差等,曾經閫帥·摠管之人,豈下於文臣實職乎?此後必平均事,分付。孝昭殿參奉入侍事。出榻敎上曰,大提學金陽澤牌招察任,文衡行公後,知製敎卽爲招入。出榻敎
上在昌慶宮。常參以代理停,經筵停。
下直,阿山萬戶羅繼咸,西平萬戶梅震春,古豐山萬戶鄭益周,
以備忘記,傳于張志豐曰,今下弓矢,古豐山萬戶鄭益周,阿山萬戶羅繼咸處給送。
李錫祥達曰,大司憲鄭光忠未肅拜,執義李星慶在外,掌令金漢老未肅拜,金勉行,持平李宜馣·李亨逵在外,今日以監察茶時之意,敢達。令曰,知道。
李景祜達曰,明日常參,冬至望闕禮相値,頉稟。令曰,知道。
張志豐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹東昇達曰,吏曹判書李宗白,鎭日違召,終不膺令,事體誠極未安,卽爲牌招察任,何如?令曰,依。
以修撰李聖圭牌不進罷職傳旨,傳于尹東昇曰,只推,更爲牌招。
假注書邊得讓服制,代以朴相老爲之。
以文學鄭晩淳,司書李敬玉牌不進罷職令旨,令于尹東昇曰,推考徽旨捧入。
尹東昇,以侍講院言達曰,本院下番,連日闕直,事甚未安。司書李敬玉,旣有只推之令,卽爲牌招入直,文學鄭晩淳,亦有只推之令,一體牌招察任,何如?令曰,依。
又以弘文館言啓曰,副校理李厚達,旣有推考之命,卽爲牌招察任,何如?傳曰,允。
傳于李景祜曰,靜夜憶古宗臣,密昌君妻·西平君妻·益寧君〈妻〉·洛豐君妻,令該曹衣資·食物,從厚題給。曾聞淸林君妻尙在云,一體擧行。
又傳于尹東昇曰,君以爲治,已思其父,飭已行矣,李明煥特放。
李景祜,以戶曹言達曰,故錦陵君朴弼健,以奮武功臣,恩賜田結,尙未準受矣。全羅道長木縣數外官屯一結六負二束,自本家望呈欲受,故査問本官,打量成冊,今已上來,依例折給,何如?令曰,依。
張志豐,以義禁府言達曰,前大司諫兪彦民禁推事,徽旨達下矣。兪彦民下去忠淸道木川地云。依例發遣府書吏,拿來何如?令曰,依。
以黃海兵使狀達,天柱山烽臺失火,惶恐待罪事,令于尹東昇曰,勿待罪事回諭。
又以江原監司狀達,江陵等官居驛吏金尙德等渰死·囕死事,令于李景祜曰,囕死·渰死人等,令本道恤典擧行。
傳于尹東昇曰,夜對爲之,來詣于明政殿後。
右副承旨李錫祥書曰,伏以臣於日前,有傳敎誤書之失,大僚至請譴責,聖慈曲賜恩遞,臣方感激惶隕,自訟而已。纔過二日,特旨又下於夢寐之外,薄勘未幾,官職如舊,臣於是,惝怳踧踖,益不知措躬之所也。噫,臣之事我大朝殿下,亦已多年矣。百無肖似,動輒生疣,前後辜犯,不可殫擧,而我大朝矜其愚而憐其老,每加涵貸之渥,擢置近密之列。夫人臣之受知明主,曲蒙恩私者,從古何限,而未有若臣之今日所叨,臣雖頑然,寧不知慼?中夜聞命,自不覺涕淚之被面也。適當大朝親傳香之時,他不暇顧,冒沒趨承,而第伏念聖敎錯傳,厥辜旣重,大臣論責,法意亦嚴,豈敢以本事之已經聖鑑,自諉無失,而徒恃寵靈,晏然職次也哉?臣姿本蔑裂,年且衰朽,猥當出納之任,每有溺職之懼,今此做錯,亦云晩矣。然荷天地之洪私,僅逭鈇鉞之嚴誅,其爲悚惕惶懍之心,歷屢日不自弛也。反顧循省,勢難蹲冒,召牌嚴臨,而承膺無路,隨詣闕外,拜章徑歸。伏乞离明,俯垂諒察,亟令削臣所帶之職,治臣違傲之罪,以昭法綱,以安微分,不勝幸甚。答曰,覽書具悉。爾其勿辭,從速察職。
同副承旨沈鑧書曰,伏以日月遄邁,孝昭殿練制奄過,徽寧殿祥·禫且訖。伏惟大小朝,孝思攀慕,益復罔極。念臣竊有懇迫之私,欲一申暴於孝理之下,而冒瀆是懼,逡巡者久矣。抑又思之,抱玆耿結,終不自暴,亦非臣心之所可安,玆乃涕泣而陳之。臣賦命險釁,早失所怙,惟偏母是依,而毋年今近八耋矣。少而多病,重經喪慘,積傷所祟,疾恙沈痼,加以十數年來,精神筋力,日下一日,無復無地,床簀委頓,氣息懔綴。雖使食飮之供,藥餌之節,無所闕遺,實無扶接元氣之望,而臣計拙謀生,家事旁落,菽水之資,亦云不給,甘毳之供,尙何可論?每念古人負米之養,未嘗不怛然傷痛,而此實儕友之所共悶,通朝之所共知也。噫,臣之不肖,偏蒙聖恩,立朝十餘年,一再外邑,得遂專城之願,少酬劬勞之恩,仰戴鴻私,與天無極。而婦人之情,雖有滋味之奉,㝡重官府之供,況臣不能盡爲子之職,未能辦口體之養,眷烏夕暉之如飛,益切反哺之私情,每一念及於此,怵然如傷。顧念朝臣之如臣情理者,如有陳懇,輒蒙採施。今臣雖甚駑下,名在大夫之後,有如此至切至悲之情,而自阻於崇高之聽,則不但有虧於子道,亦豈不貽累於錫類之至化乎?玆敢冒萬死陳籲。伏乞睿慈,少垂矜察,許臣以偏近一小邑,得以月俸之餘,以伸滫瀡之養,則如天之鴻恩,臣雖生而隕首,死而結草,曷能酬其萬一也?情迫辭蹙,不知攸裁云云。答曰,覽書具悉。日月流邁,兩魂殿祥·禫奄過,哀慕莫逮,一倍罔極。書辭,令該曹考例稟處。
戊寅十一月十七日初更,上御恭默閤。夜對入侍時,參贊官李景祜,侍讀官元義孫·李命植,假注書朴相老,記事官洪秀輔·柳敍五,持夙興夜寐箴,以次進伏訖。上曰,講經旣不得進定,故今夜夜對爲之,予當親讀序文。仍讀序文訖。上曰,儒臣·承·史,輪讀大文,可也。以次讀奏訖。上曰,陳文義,可也。義孫曰,小臣曾於再次夜對,略陳文義,而章句間,別無仰達者矣。上曰,夜久斯寢章下註,引用周公坐而待朝,孔子終夜不寐矣。聖人非不知養以夜氣,而周公則念在王室,孔子則志切行道,故猶尙如此,況今時則豈可比周·孔之時乎?予何寢乎?命植曰,此言聖人救時拯世之意如此而已。上曰,然矣。上曰,語云人一老,則無更少年之理,予自少時,不脫襪·不脫衣而寢,故寢無久時,近來又如此,別無所傷矣。義孫曰,老人頤養之道,莫若善睡。伏願殿下,夜深則善寢,以爲頤養精神焉。上曰,所陳好矣。上曰,秋判明日食後,如已問議,入來,出榻敎,諸臣遂以次退出。
上在昌慶宮。常參以代理停,爲晝講。
下直,信川郡守宋翼洙。
李景祜達曰,明日常參,取稟。令曰,停。
沈鑧達曰,鶴林君焴,沐浴後入來單子入啓之後,肅拜已下,而尙不入來,誠極未安,推考警責,何如?令曰,依。
黃景源達曰,吏曹判書李宗白,連日違召,終不膺令,事體極爲未安,卽爲牌招察任,何如?令曰,依。
李錫祥達曰,大司憲鄭光忠,執義李星慶,掌令金漢老牌不進,金勉行,持平李宜馣·李亨逵在外,今日以監察茶時之意,敢達。令日,知道。
又達曰,憲府連日監察茶時,事甚未安,除在外外,未肅拜人員,竝卽牌招,何如?令曰,依。
傳于尹東昇曰,下旬晝講,今日爲之,時刻午正三刻爲之。
沈鑧啓曰,刑曹判書吳彦儒,問議大臣後,依下敎來待矣。傳曰,入侍。
尹東昇達曰,輔德李廷喆,謂有身病,無端徑出,依定式禁推徽旨捧入之意,敢達。令曰,知道。
以文學鄭晩淳,司書李敬玉牌不進罷職令旨,令于尹東昇曰,推考徽旨捧入。
尹東昇達曰,春坊上下番俱空,事甚未安。文學鄭晩淳,司書李敬玉,旣有只推之令,竝卽牌招入直,何如?令曰,依。
以文學鄭晩淳,司書李敬玉牌不進罷職令旨,令于沈鑧曰,只推,更爲牌招。
沈鑧達曰,春坊多官,或違牌或在外,無他推移入直之員,以致上下番俱空,事體極爲未安。在外人員,合有變通之道,何以爲之?敢稟。令曰,在外人改差,違牌人只推,卽爲牌招。
傳于李錫祥曰,申目有啓下之時,啓目,亦有達下之時,黃海監司狀啓,今日入于東宮,以爲達下。
以執義李星慶,掌令金漢老牌不進罷職令旨,令于沈鑧曰,竝推考徽旨捧入。
李錫祥,以義禁府言達曰,時囚罪人仁川前府使宋晉欽,以舊還上居末之罪,當爲決杖,而法典內隆冬時,事干綱常·贓盜外,其餘杖一百以下,竝收贖云。今此宋晉欽杖一百,依法文,以隆冬收贖,放送,何如?令曰,依。
又以義禁府言達曰,忠淸道公州牧投畀罪人李明煥放送令旨,達下矣。李明煥放送事,分付道臣之意,敢達。令曰,知道。
尹東昇,以弘文館言啓曰,漢·唐·宋皇朝·我東三國·高麗歷年及午會分計刻數,書入事,命下矣。臣等取考,則漢起高祖乙未,止後帝癸未,歷年四百六十九年。新莽十五年附唐起高祖戊寅,止昭宣帝丁卯,歷年二百九十年。宋起太祖庚申,止帝昺己卯,歷年三百二十年。皇朝起太祖戊申,止永曆帝庚寅,歷年二百八十三年。新羅起赫居世甲子,止敬順王乙未,歷年九百九十二年。高句麗起東明王甲申,止寶藏王戊辰,歷年七百五年。百濟起溫祚王癸卯,止義慈王庚申,歷年六百七十八年。高麗起太祖王戊寅,止恭讓王壬申,歷年四百七十五年。一會一萬八百年,午會自虞舜三十九載,距今爲三千九百七十三年,以一時八刻分計,則爲初二刻之意,敢啓。傳曰知道。
領議政兪拓基箚曰,伏以臣水土之疾,已成三十年膏肓重症,每當寒節,輒致增劇,近尤犬馬齒衰,氣不能敵病,若經一番勞碌,又必數倍添加。頃者連三日詣闕,奔走之餘,果復大段發作,頑痰充滿膈間,而喘息如鉅,眩甚若坐風舟,而頭目暈轉,夜不能交睫,食不能下咽,委痛叫苦,生意都盡。望日陪祭,旣未得趨詣,再明次對,亦末由入參,虧分闕禮,罪實難逃,病裏惶隕,措躬無地。伏乞睿慈,俯垂矜察,亟令鐫遞臣職,仍卽勘臣罪犯,以安私分,以嚴朝綱,千萬幸甚。取進止。答曰,覽箚具悉卿懇。以疾未參,其何所傷?卿須安心勿辭,善攝焉。仍令曰,史官往諭。
判決事李世泰書曰,伏以皇天不弔,大割洊降,惟我貞聖王后殿下,奄忽禮陟,纔踰一朔,仁元大王大妃殿下,又棄長樂之養,臣民哀隕,曷有其極?日月迅駛,兩殿練祥,次第已過,仰惟大小朝,追慕莫逮,益復如新,臣不勝憂慮之至。伏念臣以駑拙之姿,疎臲之蹤,幸際昌辰,濫被拂拭,前後踐歷,罔非踰分,又叨邊邑之除,遂躋頂玉之列,居官無狀,涓埃莫報,狼狽歸來,愧懼徒切。不自意還鄕未數月,伏承甄授本職之命,臣誠驚惶感激,惝怳難狀。區區義分,固當竭蹶趨承,筋力奔走,以少酬殊眷之萬一,而第臣賦稟虛薄,痼疾在身,少失將攝,輒復危劇。加以久滯邊陲,受損非細,前證峻發,沈淹瀕死,而沙磧殊鄕,醫治路絶,擔舁歸鄕,益致添加。生返故土,縱遂首丘之願,病入膏肓,斷無陽界之念,閉戶伏枕,鎭日昏涔。此殆臣所被過分之榮,將爲終身之災而然也,㱡㱡朝暮,符到是俟,此外一切了無他望。欲爲努力强勢,竭誠勉膺,以求免違傲之誅,而其勢實末由也。噫,臣三載關塞,逖違京國,犬馬微忱,常切戀闕之思。伏況兩次國哀之時,莫遂奔哭之誠,雖緣職事所縻,不勝下懷惶慼。今因肅命,復覲修門,仍得以一參朔望陪祭之班,則至悃獲伸,死且無恨,而一病沈篤,致身無路,瞻望雲天,只有涕泣而已。玆敢抖擻昏仆之精神,傾瀝肝膈之血懇,略入文字,從縣道仰籲於貳極之下。伏乞离明,俯諒臣病勢之難强,亟令斥罷臣見叨之職,仍治臣違命之罪,以肅朝綱焉,不勝幸甚。答曰,覽書具悉。日月流邁,兩魂殿祥·禫奄過,衰慕莫逮,一倍罔極。爾其勿辭,調理上來察職。
京畿·忠淸·全羅三道儒生,生員鄭師濟等書曰,伏以臣等,以先正臣文烈公趙憲,文敬公金集從享聖廟事,齋沐治書,仰干崇德,而相率來伏,恭俟處分。及承睿批,未蒙開許,臣等相顧愕眙,惝然失圖,何敢更有干冒,以重惶猥,而顧念臣等,旣循大同之論,仰請至重之典,今乃以睿意之難愼,遽爾含默而退,則不惟斯文欠闕,輿情鬱抑。是臣等上不能事邸下以誠,而下不能慕先正以實也。玆敢冒萬死,更陳血懇,而至於兩先正學文道德之篤實高明,功烈事業之光大表著者,則已於前書,略擧其槪,今不可疊床,只以不可不享之意,敢昧死申請,惟邸下澄心留省焉。臣等伏奉批旨,乃以重大難稟爲敎,夫從祀之禮,果重且大矣。然苟是其人,而出於公論,則誠宜亟擧斯禮,不客少緩,而若以事體之重大,一向難愼,則自古腏食於文廟者,安得如彼其多哉?苟非其人而强請斯禮,則雖千百疏而不許,不爲欠觖,千百載而不擧,不爲闕遺。假使兩先正,不足以窺夫子之宮墻,而臣等局於固陋,請其僭儀,則是䙝其禮也。不足以躋夫子之俎豆,而邸下牽於衆議,許其縟禮,則是瀆其祀也,豈特重大云乎哉?故是禮也苟無先輩定論,而亦無一國公議,則下之所以請之者,難免猥瀆,上之所以許之者,固亦輕遽矣。顧此兩先正陞配一事,旣循先輩已定之論,又出士林公共之心,則在聖朝尊師崇儒之道,其可諉之以重大,而一切不擧耶?趙憲之淵源之的,造詣之極,實是紹述乎前聖,衛道之正,立紀之功,可以師表於百世,眞可謂學貫天人,道接孔·朱者也。此先輩所以稱之以不下於配食諸君子者,而先正臣宋時烈,亦以周幾張豫,程敬朱誠等語,形容其德業,而言其必祀之意,則憲之不與於躋廡之列,豈非聖朝之闕章乎?至若金集,家庭之學,浴閩之緖,優爲升堂而入室,道義之嫡,詩禮之宗,允矣造極而踐國,繼往開來之功,可以等思·孟而一轍,後程·朱而竝駕矣。此宋時烈·宋浚吉,所以事文元者事之,實有江·漢秋陽之思。故其成就二宋,卒傳斯道,實集之功居多,而一泒五賢,上學下傳,則集之不與於從祀之列,豈非吾道之闕典乎?大抵憲扶植斯道之功,比諸往哲,則有若聖門之閔子也。集嫡嫡相承之德,求諸先賢,則有若法門之子思也,今此兩先正從享之禮,烏可已也?蓋自上世,肇有祀典,有非常之德者,必有非常之報,故自夏·商·周,至于今,腏享之禮,代莫不有之,而亦未有如先兩正而不與焉,則兩先正之不可不享也明矣。況我禮義之邦,文獻大備,典禮咸修,有德必尊,有功必報,則躋配聖廡之典,獨不及於兩先正何也?使無腏享之禮則已,有其禮而不祭此兩先正,則安在其尊禮儒宗之意也?臣等倡率同志,千里裏足,齊籲於貳極之下,而未蒙採納,不勝抑鬱。今又聚首於禁門之外,更陳肝膈。伏乞邸下,俯詢在廷,仰稟大朝,亟擧從祀之典,用副多士之願,則睿學有光,斯文幸甚云云。生員鄭師濟,幼學宋廷魯·南有極·辛道三·尹守默·李範朱·李長渭·金復升·李齊恒·趙夢臣·李仁積·成宅柱·沈瀁·李泰魯·趙儻·尹㒆·尹相履·李光疇·李學曾·白東源·高斗燁·黃萬纘·朴漢權·趙亨世·羅處大·金命柱·張震興·呂景祖·元文翼·元述曾·朴器大·金東潑·朴鎭宅·沈埮·柳德培·崔宗孝·文處吾·崔晸·黃儼·崔瑜·金達升·沈命稷·金宗魯·宋載九·宋湛·趙希萬·鄭錫斗·許儒·韓光輔·金道宗·鄭達河·鄭禹河·李彦佐·李彦佑·安命恒·李鐸·李義遂·李孝遂·黃㰒·黃楌·黃檝·黃楡·柳龜祥。答曰,覽書具悉。前批已諭,其何復諭?爾等退修學業。
戊寅十一月十八日午時,上御恭默閤。晝講入侍時,特進官李益炡,同知事申晦,參贊官李錫祥,侍講官元義孫·李命植,假注書朴相老,記事官洪秀輔·柳敍五,武臣副護軍南瑞五,持大學以次進伏訖。上讀前受音傳之九章,自所謂治國,止治國在,訖。義孫讀傳十章,自所謂平天下,止治國者近而忽之,訖。上讀新受音一遍訖。義孫曰,絜矩二字,爲平天下之要旨,人主爲民父母,則其所好惡,宜與民同之矣。伏願殿下留念焉。上曰,所陳好矣,可不留念?命植曰,理財用人,治國之大本也。孟子不云乎,何必曰利?此便是以義爲利之意也。上曰,然矣。中庸一篇,專在於無聲無臭,與天無極,宜若不可望矣,而至於治平天下,則其所事爲,無輕重焉,中字重矣,大學之工,亦如此,大學大矣。命植曰,不徒口說而已,惟在躬行之如何矣。上曰,好矣。儒臣先退,秋判入侍。義孫·命植·益炡·晦·瑞五以次退出。臣相老趨出,與刑曹判書吳彦儒同爲進伏。上命承旨讀江原道黃腸偸斫罪人金世亨,平安道殺妻罪人朴莫金等,大臣收議訖。上曰,入侍時書判付,則書以親啓者,卽古例也。上仍命承旨書判付訖。上曰,啓覆文案幾度乎?彦儒曰,九度內,今減一矣,爲八度而已。上曰,該房承旨與儒臣,詳考文案,求其生路於必死之中,以待啓覆,入侍,可也。錫祥曰,黃海監司趙明鼎狀啓來矣,疑獄沒數勘律以來矣。上曰,其狀啓注書持來。臣相老趨出,卽爲持入。上命承旨讀之。上曰,各道文案,盡爲入來乎?彦儒曰,北道獨不入來,三都元無疑案云矣。上命書之曰,今則咸鏡道外,諸道皆決疑,而今聞秋判所奏,三都遺漏,豈王者一視之意乎?今月內卽爲修啓事,分付。出傳敎諸臣遂以次退出。
上在昌慶宮。常參以代理停,經筵停。
夜一更,電光。
下直,安骨萬戶全鼎九。
尹東昇達曰,明日常參,取稟。令曰,停。
又達曰,大司憲鄭光忠,執義李星慶,掌令金漢老未肅拜,金勉行,持平李宜馣·李亨逵在外,今日以監察茶時之意,敢達。令曰,知道。
沈鑧,以弘文館言啓曰,本館上番校理臣元義孫,以漢學兼敎授,今日院試坐起時,晝仕出去,而數日之內,勢難畢試,每每草記,事涉煩瀆,限畢試間,除草記往來之意,敢啓。傳曰,知道。
又啓曰,春坊上下番俱空,事體極爲未安。輔德李廷喆,身病徑出,方在禁推,文學鄭晩淳,司書李敬玉,三牌不進罷職令旨,今方捧入,而無他推移入直之員,因本院達辭,在外人合有變通改差事,令下矣。有闕之代,政官卽爲牌招,開政差出,何如?傳曰,允。
傳于沈鑧曰,開政催促。
假注書金載祿服制,代以鄭煥猷爲之。
以文學鄭晩淳,司書李敬玉三牌不進罷職令旨,令于沈鑧曰,只推,牌招。
李景祜達曰,今日政新除授春坊官員,待下批卽爲牌招入直,何如?令曰,依。
以文學鄭晩淳,司書李敬玉等牌招不進罷職令旨,令于沈鑧曰,竝推考徽旨捧入。
沈鑧達曰,文學鄭晩淳,司書李敬玉,旣有只推之令,竝卽牌招入直,何如?令曰,依。
以文學鄭晩淳,司書李敬玉再牌不進罷職令旨,令于李景祜曰,竝推考徽旨捧入。
傳于沈鑧曰,左副承旨,考出列聖誌狀中,王后誕生日謄書以置,待下敎入侍。
傳于沈鑧曰,南原君,多有功勞,而淸寒曾已知矣,祭何樣乎?令該曹祭需顧助。古宗臣妻,下敎外尙有者,令宗親府抄啓,令該曹一體擧行。
傳于沈鑧曰,孝章廟丁字閣簾,聞差祭宗臣,所奏寒心,秋奉審時,其何泛看乎?該曹卽爲修葺。
沈鑧達曰,明日次對,兩司當爲進參,而除在外外,未肅拜人員,竝待開門牌招,以爲推移進參之地,何如?令曰,依。
又達曰,明日次對,兩司當爲進參,新除授大司諫朴道源,一體待開門牌招,以爲進參之地,何如?令曰,依。
有政。吏批,判書李宗白,參判沈星鎭牌不進,參議韓光會進,同副承旨沈鑧進。兵批,判書申晦,參判具允明病,參議尹鳳五在外,參知尹得養入直進,同副承旨沈鑧進。吏批啓曰,判書李宗白,參判沈星鎭,竝牌不進,小臣獨政未安,何以爲之?敢稟。傳曰,只出緊任。
又啓曰,玉堂及春坊闕員,今當差出,而擬望之人乏少,外任竝擬,何如?傳曰,允。
又啓曰,玉堂闕員,今當差出,而曾經之人,多在違牌坐罷中,無以推移備擬。合有變通之道,何以爲之?敢稟。傳曰,竝敍用。以朴道源爲大司諫,金履獻爲修撰,柳思欽爲弼善,徐命天爲兼弼善,任㻐爲副校理,洪樂命爲兼文學,李命植爲兼司書,南玄老爲說書,洪相直爲兵曹正郞,徐志修爲元孫師傅,柳綵爲平陵察訪,韓必壽爲忠淸都事。護軍尹泰淵·尹坊·金遇慶,司直沈墢·兪彦民,司果金應淳·洪樂命,司正鄭履煥,以上單付。
上在昌慶宮。常參以代理停,經筵停。
下直,雲羅萬戶金弘濟。
張志豐達曰,備邊司郞廳來言,今日賓廳坐起日次,而領議政兪拓基,左議政申晩,右議政李,俱有身病,不得來會云矣,敢達。令曰,知道。
尹東昇達曰,明日親祭齋戒,再明日正日,此兩日常參,頉稟。令曰,知道。
又達曰,大司憲鄭光忠上書入達,執義李星慶,掌令金漢老牌不進,金勉行,持平李宜馣·李亨逵在外,今日以監察茶時之意,敢達。令曰,知道。
黃景源達曰,今日所當持公事入對,而時無公事,頉稟。令曰,知道。
張志豐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹東昇達曰,吏曹判書李宗白,日事違召,無意膺令,事體極爲未安,卽爲牌招察任,何如?令曰,依。
又達曰,文學鄭晩淳,司書李敬玉,旣有只推之令,卽爲牌招入直,何如?令曰,依。
又達曰,新除授侍講院弼善柳思欽,時在開城府任所,兼文學洪樂命,時在京畿豐德地,說書南玄老,時在黃海道谷山地,竝卽斯速乘馹上來事,下諭,何如?令曰,依。
又以弘文館言啓曰,本館上番,屢日姑降入直,事甚未安。新除授修撰金履獻,牌招入直,副校理任㻐,一體牌招察任,何如?傳曰,允。
假注書鄭煥猷在外,代以邊得讓爲之。
傳于黃景源曰,明陵·弘陵·孝昭殿·徽寧殿·毓祥宮祭官書入。
以兼弼善徐命天牌不進罷職令旨,令于尹東昇曰,推考徽旨捧入。
尹東昇達曰,兼弼善徐命天,旣有只推之令,一體牌招,何如?令曰,依。
以兼弼善徐命天,文學鄭晩淳,司書李敬玉牌不進罷職令旨,令于尹東昇曰,竝推考徽旨捧入。
尹東昇達曰,春坊上下番,連日俱空,事甚未安。兼弼善徐命天,文學鄭晩淳,司書李敬玉,旣有只推之令,竝卽牌招,推移入直,何如?令曰,依。
以執義李星慶,掌令金漢老牌不進罷職令旨,令于張志豐曰,竝推考徽旨捧入。
傳于尹東昇曰,承旨尹東昇,來詣于齋殿門外。
尹東昇,以禮曹言啓曰,卽接敬陵·昌陵·明陵·翼陵·弘陵·順懷墓官員聯名所報,則陵內虎患特甚,白晝橫行於紅箭門內,亦有囕殺人命之患,急速變通云。陵寢至近之地,虎患若是狼藉,至有囕殺人命之患,聞甚驚駭,卽令該軍門〈發〉遣軍校,期於捕捉,何如?傳曰,允。
又以訓鍊都監言啓曰,因禮曹草記,敬陵·昌陵·明陵·翼陵·弘陵·順懷墓,有虎患,卽令該軍門發遣軍校,期於捕捉事,允下矣。都監善放砲手六十名,將官率領,卽爲發送之意,敢啓。傳曰,知道。
又以義禁府言達曰,京畿監司狀達據,刑曹粘目內,光春君棬,鶴林〈君〉焴,鶴陵君榯,安陵君烓等,移本府處之事,達下矣。棬·焴·烓今方待令於本府,竝爲拿囚,而榯卽遭母喪云,依法典給由,過成服後拿囚,何如?令曰,依。
大司憲鄭光忠書曰,伏以日月不居,孝昭殿練事奄過,徽寧殿禫期又訖,冬序轉深,歲聿垂窮。仰惟聖心之攀慕,睿情之慨廓,轉益罔極,區區下情,不勝悲係之至。臣於屛伏省諐之中,忽伏奉都憲除旨,聞命驚惶,罔知攸措。噫,臺憲之職,孰非不重,而至於長席,卽古之都御史,其責任之隆,地望之峻,與他自別,雖使資歷優長,風裁著稱者當之,亦且逡巡而不居。顧臣無似,屢玷言職,而巽軟旣露,驟躋宰列,而望實俱輕,則其不可冒昧出脚,自速嗤點也決矣。此臣所以寧甘逋命之誅,不敢爲進身之計者也。抑臣尤有所萬萬悚蹙者。臣本愚妄,觸事生疣,春間所被嚴敎,至今追思,惶汗浹背。聖度天大,薄施譴責,霜雪雨露,無非至敎,臣固含恩訟尤,圖酬無地。顧何敢追提自引於事宿日久之後,而若其處同無故,冒膺匪據,終非臣分之所敢出也。以職則人器之不稱旣如彼,以情則踪地之難安又如此,左右思量,承膺無路,牌召之下,屢犯違傲,臣罪至此,益無所逃。伏乞离明,俯垂鑑察,遞臣之職,以重官方,治臣之罪,以昭法紀,幸甚。答曰,覽書具悉。日月流邁,兩魂殿祥·禫奄過,哀慕莫逮,一倍罔極。卿其勿辭,從速察職。
檢閱鄭昌順書曰,伏以臣於月前,幸蒙恩罷,得以其暇,爲省病母,往留臣兄扶安縣任所,積月離違之餘,獲遂歸覲之願,母子相對,攢祝恩私。乃於此際,復有特敍之命,恩誥遠頒,馹召繼辱,揆以義分,不敢久淹,趣裝登途,擬謝恩命。行到半程,卽接衙信,臣母素患虛勞之症,越添於近日,眞元內虛,寒感外襲,食飮全却,坐起須人。而遐鄕僻陬,醫藥無路,左右扶將,惟臣兄弟,病裏思想,促令歸護。臣聞此報,方寸煎灼,玆不得不路次陳章,轍行徑還,情雖懇迫,跡涉慢逋。伏乞离明,俯賜諒察,鐫削臣職,以便救護,仍治臣罪,以肅朝綱,千萬幸甚。答曰,覽書具悉。爾其勿辭,往護母病。
戊寅十一月二十日申時,上御齋殿。承旨入侍時,左副承旨尹東昇,假注書朴相老,記事官洪秀輔·柳敍五,以次進伏訖。上曰,王后誕降日字與處所,一一詳考乎?東昇曰,考出於列聖誌狀中矣。上命讀之訖。上曰,公衙三處矣。東昇曰,誕降於公衙,蓋三處矣。東昇曰,冬至祭罷後,問安處所,亦依前年例乎?上命書之曰,今年冬至行祭問安後,至日問安,仍行於明政殿庭,一依昨年例爲之,政院問安,仍於東庭爲之事,分付。出傳敎諸臣遂以次退出。
上在昌慶宮。常參以代理停,經筵停。
藥房都提調金相魯,副提調黃景源啓曰,昨今寒威猝嚴,伏未審此時,聖體調攝若何?憊眩之候,寢饍之節,亦何如?前劑入茶飮,已盡於昨日,臣等卽與諸御醫入診,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣,茶飮五貼劑入,下敎日入侍,宜矣。
冬至親傳香罷後,政院·玉堂·藥房,口傳問安。答曰,知道。
尹東昇達曰,吏曹判書李宗白,連日違召,無意膺令,事體極爲未安,卽爲牌招察任,何如?令曰,依。
又達曰,兼弼善徐命天,文學鄭晩淳,司書李敬玉,旣有只推之令,竝卽牌招,推移入直,何如?令曰,依。
令于張志豐曰,春坊官員,連日違牌,事涉寒心,從重推考,卽爲牌招。
以兼弼善徐命天,文學鄭晩淳,司書李敬玉再招不進罷職令旨,令于尹東昇曰,推考徽旨捧入。
以修撰金履獻牌不進罷職傳旨,傳于尹東昇曰,只推,更爲牌招。
傳于尹東昇曰,入直編次人及承旨,來詣于明政殿後。
黃景源,以吏曹言啓曰,今此孝昭殿·徽寧殿冬至祭執事,前校理李厚達,前修撰李聖圭,前應敎鄭尙淳塡差,而時無職名,令該曹口傳付軍職,何如?傳曰,允。
兵曹口傳政事,副司果鄭尙淳·李厚達·李聖圭。
張志豐,以兵曹言啓曰,今十一月二十一日,武臣賓廳講書日次,而冬至親祭齋戒相値,不得爲之之意,敢啓。傳曰,知道。
戊寅十一月二十一日巳時,上御涵仁亭。冬至祭親傳香入侍時,都承旨黃景源,左承旨李景祜,右承旨張志豐,左副承旨尹東昇,右副承旨李錫祥,同副承旨沈鑧,假注書朴相老·邊得讓,記事官洪秀輔·柳敍五,以次侍立。上具布裹翼善冠·視事服,傳香訖,上降詣板位祗迎,禮畢,諸臣以次退出。
戊寅十一月二十一日二更二點,上御涵仁亭。編次人入侍時,編次人具允明,同副承旨沈鑧,假注書邊得讓,記事官洪秀輔·柳敍五,以次進伏訖。上命承旨抽草紙,書孝昭殿·徽寧殿冬至茶禮祭文訖。上曰,原州王后誕生之地,知之乎?允明曰,臣問於禮判,且考見璿譜,則似是的實矣。上命承旨書,至日與主人翁問答御製訖。上曰,日寒則如此,而地底則一陽生矣,易之剝卦,碩果不食,在於大文乎?允明曰,然矣。上曰,右相·禮判,入侍于齋殿事。出榻敎諸臣以次退出。
戊寅十一月二十一日三更三點,上御齋殿。右相·禮判入侍時,右議政李,禮曹判書洪象漢,右副承旨李錫祥,假注書邊得讓,記事官洪秀輔,記事官柳敍五,以次進伏訖。上曰,原州仁烈王后誕生之基,考見誌狀,則有寓舍者二處,而一則安山村舍矣。象漢曰,璿譜所載,未可知矣,而新豐府院君田廬,在於安山云矣。上曰,其時思之,安山則無表,原州則私第也。卿旣見之,果眞的耶?曰,安九雄少時,有老人坐溪指點曰,彼基,乃王后誕生之地云。崔繼龍,亦傳言於其外孫女,繼龍之外孫女,旣聞於渠之外祖,故亦言王后誕生之址,而崔家後,有銀杏樹,以此皆爲表矣。象漢曰,西平誌文,亦云壬辰兵燹之後,避接於崔家,誕生王后云矣。上曰,安·崔兩人指點,相距幾何?曰,四五間之間矣。上曰,安山邑舍則非矣。象漢曰,安山則農幕矣。諸臣以次退出。
上在昌慶宮。常參以代理停,經筵停。
孝昭殿冬至親祭,徽寧殿酌獻禮罷後,大殿,政院·玉堂·朝廷二品以上·六曹堂上·宗班,單子口傳問安。答曰,罔極知道。
藥房口傳問安。答曰,罔極知道。
世子宮·嬪宮問安。答曰罔極。
冬至,大殿,政院·玉堂·朝廷二品以上·六曹堂上·宗班,單子問安。答曰,知道。
藥房口傳問安。答曰,知道。
世子宮·嬪宮,政院·玉堂單子問安。答曰,知道。
尹東昇達曰,明日常參,取稟。令曰,停。
又啓曰,今日冬至望闕禮,依例爲之之意,敢啓。傳曰,知道。
黃景源達曰,吏曹判書李宗白,日事違召,無意膺令,事體誠極未安,卽爲牌招察任,何如?令曰,依。
以修撰金履獻牌不進罷職傳旨,傳于尹東昇曰,只推,更爲牌招。
兼以弼善徐命天,司書李敬玉牌不進罷職令旨,令于尹東昇曰,竝推考徽旨捧入。
沈鑧,以侍講院言達曰,本院兼司書李命植入直矣,以本職移職玉堂,纔以徑出,下番闕直,事甚未安。司書李敬玉,旣有只推之令,卽爲牌招入直,兼弼善徐命天,亦有只推之令,一體牌招察任,何如?令曰,依。
沈鑧達曰,卽者副校理李命植,仍本院之番次,諉以疲軟,陳書徑出,原書纔已退却矣。所當直捧禁推徽旨,而此與無端徑出有異,推考警責,何如?令曰,依。
戊寅十一月二十二日四更,上詣孝昭殿。冬至親祭入侍時,行都承旨黃景源,左承旨李景祜,右承旨張志豐,左副承旨尹東昇,右副承旨李錫祥,同副承旨沈鑧,假注書朴相老·邊得讓,記事官洪秀輔·柳敍五,以次侍立。上具布裹翼善冠·視事服,步出賓陽門,至明政殿月臺乘輿,上至齋殿,降輿步入。具祭服步出齋殿,入詣孝昭殿板位,行禮訖。上還御齋殿,具視事服步出,由徽寧殿北神門入,行酌獻禮訖。上御小次,召左副承旨尹東昇,命書至日綸音曰,噫。先王至日閉關,抑陰扶陽,方當隆冬,一陽初生於下。吁嗟彼陽,旣剝旋復,中外民庶,其亦與時俱復乎?觀今世道,觀今國事,予則莫知其復矣。康誥云,如保赤子,爲字牧之臣者,保我元元,亦體先王愛陽之道乎?噫,彼元元,卽我赤子,以我赤子,畀字牧之臣,爲守令者,焉敢忽也?豈徒謂赤子?張子西銘,豈不云乎,民吾同胞,物吾與也乎?吁嗟元元,卽守令之同胞也。頃年嗣服越一年,下至日綸音,于今望七服衰之時,此心若氷,眷眷一念,惟在元元。吁嗟道臣守令,體予半夜勤懇之敎,惠鮮鱞寡之政,懋哉懋哉。民蘇然後予心庶可紓矣,其宜勖哉,其宜勉哉事,下諭于八道道臣·三都留守。上步出北神門乘輿。上謂東昇曰,留待,率編次人入侍于內殿,可也。上還宮時,駕前下敎曰,此後親祭時日寒,則軍兵毛具。上詣明政殿月臺降輿。上曰,金判府事入侍。判府事金尙魯進伏。上曰,原州王后誕生之基,似的實矣。尙魯曰,故老相傳之言,何以的知,而當詳審爲之矣。上曰,崔·安兩人指點處,相距不遠云矣。尙魯曰,臣亦聞不甚相遠,而以此見之,安山村舍云者,亦未可的知其何處矣。上還入大內,諸臣以次退出。
戊寅十一月二十二日五更一點,上御咸安閣。編次人入侍時,編次人具允明·元仁孫·蔡濟恭,左副承旨尹東昇,假注書邊得讓,記事官洪秀輔·柳敍五,以次進伏訖。上命承旨讀御製主人翁問答,又命編次人讀奏,編次人以次讀奏,添刪訖。上又命讀御製戒逸箴,讀訖。上命書傳敎曰,前玉署之臣宋瑩中·洪準海·朴盛源,竝敍用。又命書傳敎曰,文衡堂上,正署南床,俱是淸選,可謂希有者,而近者欲爲繼代若此,豈極選之意乎?此後文才地望,其雖可稱,不敢輕擧事,定式施行。上曰,新曆已出,式年科擧,卽爲擇日以入事。出榻敎上命書傳敎曰,今年穡事,不若初料,心竊自嘆,其由何?寔由於予。雖衰被縗,一心在民,陽至已報,方在諒闇之中,而嗣服初,有已行之事,上辛祈年,其欲躬行,令儀曹知悉。諸臣以次退出。
上在昌慶宮。常參以代理停,經筵停。
沈鑧達曰,大司憲鄭光忠,掌令金漢老·金勉行未肅拜,執義李星慶呈辭,持平李宜馣·李亨逵在外,今日以監察茶時之意,敢達。令曰,知道。
李錫祥達曰,明日常參,取稟。令曰,停。
又以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
沈鑧達曰,吏曹判書李宗白,連日違招,無意膺令,事體誠極未安。卽爲牌招察任,何如?令曰,依。
以兼弼善徐命天,司書李敬玉牌不進罷職令旨,令于沈鑧曰,竝推考徽旨捧入。
沈鑧,以侍講院言達曰,本院下番闕直,事甚未安。司書李敬玉,旣有只推之令,兼司書李命植,不爲行公,卽爲牌招,推移入直,兼弼善徐命天,亦有只推之令,一體牌招察任,何如?令曰,依。
傳于沈鑧曰,入直編次人,來詣于集賢門。
傳于沈鑧曰,俄者入侍承旨及編次人,更爲入侍于齋殿。
傳于李景祜曰,來待于璿源殿齋室。
兵曹參議尹鳳五上書曰,伏以昨歲,天降斯割,太母與聖母,相繼賓天,練·祥之禮,又復奄過,而深山空谷,莫不哀號如昨。伏惟邸下俯就之哀,聖上悲慕之情,益復罔極。仍伏念臣負罪齊山,受恩如天,至今偃息於畎畝之間,莫非我聖上好生之德也。含恩仰德,杜門省愆,只以抱愧終身,爲息補之計,而不意向年,德音渙發,辭敎鄭重,罪名昭洗,開釋無餘,遠外承聞,惶感交極,日月已久,方寸猶激。今於千萬意外,騎省新命,遠降於田夫野席之中,榮耀所及,臣尤惝怳如癡,顧念畸釁,何以致此?從墨瀋而登雪嶺者,眞不足以喩此意也。嗚呼,臣宿荷大朝之知,恒懷塵露之報,片片此心,可質神明,而至緣臣賦性愚眛,才識疎端,累玷邇列,絲毫莫效,此臣所以拊躬慘悼者也。雖以頃年一事而言之,咫尺嚴畏,倉卒迷謬,前後絲綸,致勤聖敎,究厥所由,莫非臣罪,自顧多恧,人謂斯何?噫,古人有言,風波震盪,古井自安,臣則不然。慈父詔敎之下,猶且章皇兢薄,自速重戾,尙今追想,惶汗猶逬。今聖上以納汚之盛,特軫遺簪之舊,縻之以爵,示不終捐,臣仰念聖恩,天地莫量,摩頂放踵,義不敢辭。而第臣昨年以來,重得風祟,喎斜之症,尙未差完,近又或感寒疾,症形危惡,鬼事將迫。跛曳趨謝,亦無自力之勢,口呼數行,敢陳縣道之章,遙望雲天,但有感涕。伏乞离明,量臣之病,察臣之情,特許遞免,俾得安意就盡焉。答曰,覽書具悉。日月流邁,兩魂殿祥·禫奄過,哀慕莫逮,一倍罔極。爾其勿辭,調理上來察職。
兼弼善徐命天上書曰,伏以,臣之望八偏母宿病,添重於陡寒之餘,痰喘劇而氣息凜綴,眩暈甚而神精昏瞀,飮啖全却,藥餌罔效,種種危惡之狀,實有時日之慮。臣他無弟兄娣妹,而獨自扶將,有不忍離違者,近以番次極艱,鎭日荐召之下,輒事違傲。雖緣情私之萬萬懇迫,而若論逋慢之罪,則合被重誅,玆又不得已隨詣禁扃之外,陳籲徑歸。伏乞睿慈,俯賜矜諒,特推錫類之惠,亟施刊削之典,一以嚴朝綱,一以護母病,千萬幸甚焉。答曰,覽書具悉。爾其勿辭,救護母病。
兼文學洪樂命上書曰,伏以臣於病伏松楸之中,忽伏奉恩旨,以臣爲侍講院兼文學,使之乘馹上來者,臣於是,且惶且感,不知爲喩。恩召之下,不敢久淹,昨始歸伏私次,而念臣累違威命,罪戾層積,薄勘未幾,新除遽降,顧此微末,何以得此於聖明也?宜卽竭蹶趨承,以伸叨謝之忱,而第臣才識鹵莽,情病之危蹙,與前無異,則夫豈有一分變通之勢哉?且父臣象漢,方爲知春秋,臣所帶春秋兼銜,在法當遞,玆詣闕外,敢陳短章。伏乞睿慈,亟令攸司,照例勘處,仍令勿復檢擬,以全微諒焉。答曰,覽書具悉。書辭,令該曹考例稟處。
大司諫朴道源上書曰,伏以邦運不幸,皇天降割,貞聖王妃禮陟未幾,仁元聖母仙馭永閟,歲月旣周,冬序又深。伏惟我大朝攀慕之痛,邸下愾廓之思,益復罔極,臣無任瞻天悲係之至。仍伏念,臣處身無狀,敎弟不善,負人臣難赦之罪名,遭前古所無之變怪,情理之慘刻,分義之惶蹙,有不容偃然視息於覆載之內。而上天至仁,恩及旣骨,取彼讒人,親垂究問,太陽普照,陰翳自消,禹鼎高揭,魑魅莫遁,使臣子不瞑之魂,得免抱枉於九泉之下。臣血泣惶感,頌祝洪恩,殞首結草,不足圖報。臣於春間被譴還家之後,伏聞大朝追念臣子相冕,臨筵悼惜,恩褒隆重,至命有司,特施加賻之典。臣子通籍,纔五六歲,秉筆從班,獲近威顔,蓋亦無多,而猥蒙天鑑之知遇,哀榮備至,冥冥之中,想必感泣。噫,渠之心事,已被則哲之明,而不幸身後,橫罹醜辱,冤結幽隧,幾乎莫暴,在臣情事,其所傷痛,當復如何哉?臣子被誣之狀,今旣昭晰無餘,則不宜追提於時移事往之後,而泉壤之下,受辱罔極,父子之間,至痛弸結。若謂厚誣之已伸於黈纊之下,而不一備陳於离明之前,則是使長逝者魂,猶有耿結於不眛之中,玆敢不避猥越,略擧本未焉。臣弟志源之論洪啓禧父子書本出後,景海無辭可辨,反生憤毒,挺身入對,白地醜誣,乃以見漏瀛選之說,汚衊臣子,一則飮恨,一則成病,至謂臣弟之書,專出於爲姪報怨,又以瀛選取捨之事,離間人骨肉,疑亂我聖聽。噫嘻慘矣。其爲計誠毒且巧矣。昨冬館錄時,皆以簡取爲主,一門兩錄,初不擧論,且其主張者,副學與東壁也,景海則不過隨參之一下僚,而默無可否於其間。如許曲折,臣之內從弟臣宋瑩中,亦爲參坐,故一一詳聞。若如景海之言,而致憾,則何不於主圈之副學·東壁,而獨怨其無所可否於一下僚乎?此固已事理之外,而臣子爲人,恬靜介潔,不喜追逐,若譏其骯髒自高,則稍或近似。乃謂之躁競無恥,則人孰信之,而今曰以飮恨成病,夫人之所以重名官者,爲榮其身也,世豈有不得名官,而自戕其身者哉?言之無倫,胡至此極?噫,有生有死,人之常理,瀛選小得失也。此猶不得而至於恚死,則惟彼圖占絶世之極選,未得如意,而又不免一死,其將曰病根之由此耶?臣本世族也,門戶雖衰,而敦睦猶在,同室之內,豈有彼此?況伊時物議,以館錄·堂錄,分排兄弟,而臣之從姪,旣被館選,末梢堂錄,又是臣子倘來之物,則盛滿之懼,交切于中,相猜之念,何自而生?臣弟妄率,觸忤權門,彼之修怨,固非異事,而構出至醜至陋,萬萬不近理之說,勒加於旣沒之人。爲其父者,痛寃崩迫,義當鳴辨,而臣旣無他子,且有罪名,擊鼓·陳章,兩無其路,晝夜泣禱,惟冀天日之俯燭矣。乃者聖上,惻念臣子抱冤之事,特命王府,取招命覈。景海自知理屈,始以初無指斥臣子之事爲招。而雖以洪錀之招觀之,景海手錄筵說,蓋有三本。初本則泛言臣弟,憤其姪之漏錄,至以欲論其家之意,攙入於祭文中云,而元無飮恨志事之語。再本則添書以此飮恨志事未卒等說,三本則還拔飮恨二字,而使其兄趾海,袖往潛懇,則其反復回互之態,昭不可掩。噫,景海旣不誣奏筵席,則手錄飮恨二字,果何意也?旣曰初不指斥,則志事未卒之說,自歸落空,此則景海亦自知人心愈激,公憤齊騰,不得已左右周遮,閃忽幼弄,三變其說。又出新語,誣臣則曰,三朝委訪,爲弟懇囑,誣臣弟則曰,憤其漏錄,形於祭文,先後爲言,一何相戾也?蓋其本館之錄,遲速無期,而乃於十月初四日,因嚴敎,成圈於一日之內,臣雖欲連三朝委訪,其可得乎?況臣之邂逅景海,卽九月初旬間也。其時副學,實金陽澤,而與臣情面最厚,固無所事於干托,及其完圈之日,則主圈·參圈,又是太半親友,臣何必乞憐於年少交疎望淺言輕之一景海哉?且臣久忝從班,稍知國體,籍曰雖非己事,豈可圖囑淸官,鑽媚曲逕,爲此駭愕之擧也?臣與景海,年輩差池,本無交誼之可言,而景海平生,亦未嘗知臣之門,臣雖疲駑,豈肯逐逐於渠也哉?景海之兄趾海,累次相訪,而臣之至親,居在比隣,故歷路回謝,與渠相逢,例敍寒暄,後往先歸,參座有人,自可爲證。假使臣有私囑之事,則此是景海,誣引臣弟之妙緊關,何不於前席初對之時訐揚,而今始從而爲之說耶?此乃景海奸情自綻,無所置辭,捏出疑似,强以爲辯,誠不滿一哂也。且景海當初筵奏之時,則以爲臣弟,痛其姪之飮恨,而爲之報怨,於口招之辭則曰,臣弟憤自己之見漏,而致此逞毒。苟如其言,則前所謂報怨,爲姪地也,後所謂逞毒,爲己事也。前後相左,詐僞莫掩,告君之辭,若是變幻耶?且其招曰,臣弟祭姪之文,攙入欲論渠家之意云。旣謂臣弟憤自己之漏錄,而欲論其家,則此不必形言於祭姪之文者,而又謂其爲姪報怨,則其所謂逞毒之說,全沒着落,自然歸虛,求說不得,窘遁萬狀。且其招曰,臣弟之意,蓋謂卒成,其姪有恨未及成之志事云,其所謂恨者何恨,其所謂未及成之志事者,何志何事也?景海與臣子,旣非知心,則其恨其志,何以臆料耶?夫蓋之爲言疑辭也,臣弟心中之意,亦何以揣得,而乃以疑辭,抑勒論斷乎?其心所在,有不可測也。噫,景海讒訐之計,隨事綻露,天威赫臨之下,始以承款,而猶敢游辭眩弄,畢竟作爲機關者,專在祭文一段。臣弟雖狂妄,其非病風失性,則人所知也。榮途得失,致憾洩憤,天下之大羞恥,萬古之大惡名,猶父猶子之間,豈忍以此筆之於告靈之辭,以自汚穢也?人家祭文,初非秘事,知舊來往,多有披玩,雖欲以此巧作構捏,十目所視,其可掩乎?設如渠言,而有志事未卒之句語,所謂志事者,何必爲欲論渠家,所謂未卒者,亦何必爲飮恨於瀛錄耶?況於祭文中,竝與志事未卒等語,而本無者耶?且其祭文傳說,諉之於闕中諸人與洪樂命,而闕中諸人,則未知誰某,而至若樂命,則忠厚謹愼,未嘗有言語之過,而且與臣子情誼親篤,豈忍以誣衊之言,傳之於渠耶?此則必無之理,而景海莫重筵話,容易變易,則私室無證左之言,亦何難粧撰欺誣耶?以此言之,則景海之做出祭文之說,灼然可知,吁亦痛矣。大抵景海之把持臣家,藉口反詈者,實在私憾二字,而臣家若有私憾,則昨冬以後,彼此往復,元無相間。雖以臣在忠原時事言之,其弟念海,携船二隻,來到邑下,而其父啓禧,書托以廊底船,俾勿侵責,臣亦曲副其懇。如有一毫疑阻之端,則豈可以鎖細之事,相爲付託,若是款昵乎?況臣則以父而相好如此,志源則以叔而獨爲報怨,果是人情之所當有哉?嗚呼,讒人構陷之術,何所不有,而臣子則遭千古所未有之辱於身沒之後。幸賴日月之明,得以自伸其幽枉,則感結生死,豈復有餘憾,而抑臣尤有所私痛於中者。自以父子,無才能無功德,猥蒙大朝拭拔之恩,接踵近列,屢承天眷。臣子每値登筵,大朝輒賜戒飭,及臣以承宣入侍,則聖敎諄諄,殆如慈父之詔迷子,臣歸傳下敎,相對感泣,惟以銘髓刻肌,圖報萬一,爲交勉之義。而臣子旣先委朝露,未報大恩,臣又積傷喪慼,神精亡失,永作淸朝之棄物,而反被讒人一番跳踉,致勤聖慮於靜攝之中,存沒之間,只增死罪,撫躬悲痛,何以爲心哉?臣自遭讒誣,今旣累月,而滓穢之蹤,不敢遽以文字仰瀆,自速無嚴之誅,縮伏松楸,庶幾沒齒,而爲趁亡子初朞,日昨入城之路,忽伏承諫長除旨,臣於是,惝怳隕越,感涕被面。其在義分,固當蹶趨承,以伸叩謝之忱,而臣之向來所被嚴敎,有非臣子所敢當者,追惟至今,心骨俱寒。當初臣弟之陳書也,臣待罪湖縣,未及聞知,蓋臣自前冬哭子之後,便作喪性之人,世念都灰,哀苦弸中,其未暇及於此等事,固其勢也。然身爲其兄,其敢辭其責乎?聖上以此罪臣,臣實甘焉。顧臣情勢,旣無束帶復出之路,則職名之淸顯,人器之不稱,固不暇論,而惟以臣子受誣之事,有不可不一暴者,故玆敢銜哀忍淚,畢陳於貳極之下。伏乞邸下,俯諒臣悲苦之情,特垂愍惻,亟賜鐫削之恩,俾得自靖,避遠駭機焉。答曰,覽書具悉。爾其勿辭,從速察職。
戊寅十一月二十三日午時,上御崇文堂。編次人入侍時,編次人具允明,左承旨李景祜,假注書邊得讓,記事官洪秀輔·柳敍五,以次進伏訖。上曰,戒逸箴所書懸板,注書出去,持入可也。得讓持入。上曰,摠戎使善書矣。字樣堅密,如其人矣。上呼寫景福殿小識時,上曰,予不欺心而言矣。予之六十之賀,其時故避,而明年卽予初封之年也。景祜曰,以私家言之,若逢回榜則貴之,況帝王家乎?一國臣子之心,誰不貴之也?允明曰,誠貴矣。往牒稀有之事也。上命入擧條紙,親書憶昔樓訖。上曰,此則承旨看役懸板,可也。上曰,中日試官,誰去也?允明曰,都摠堂郞·本曹堂上進去矣。臣方入直當進去,而有入侍之命,故不得進去矣。上曰,注書出去,中日抽栍時,兵曹堂上,則今方入侍,只摠府堂上抽栍爲之事,分付以入也,上曰,三講已盡,而三對尙餘一次乎?景祜曰,然矣。諸臣以次退出。
戊寅十一月二十三日申時,上御景福殿愛蓮堂。編次人入侍時,編次人具允明,左承旨李景祜,假注書邊得讓,記事官洪秀輔·柳敍五,以次進伏。上步臨樓前,指敎樓號所揭處曰,此樓,慈聖常時所登樓也。上命承旨隨後入來,上先入景福殿痛哭。又命木手,指敎小識懸板所揭處,尺量長廣後,上步下景福殿,御愛蓮堂後軒。命編次人更讀小識,允明讀奏訖。上曰,樓號則承旨看役刻入,而小識則欲使慈聖私親書之,而無可書之人,當自內書之,編次後入之,可也。此亦予有意故也。景祜曰,臣曾以戶曹郞廳,修理時入此,今日入侍,誠感愴矣。上曰,何年乎?景祜曰,戊辰年移御時,以修理入來矣。諸臣以次退出。
上在昌慶宮。常參以代理停,經筵停。
下直,鉢浦萬戶徐命周,唐浦萬戶金麗潤,群山僉使金德彪。
李錫祥達曰,大司憲鄭光忠,掌令金漢老·金勉行未肅拜,執義李星慶呈辭,持平李宜馣·李亨逵在外,今日以監察茶時之意,敢達。令曰,知道。
沈鑧達曰,明日常參,取稟。令曰,停。
又達曰,吏曺判書李宗白,日事違召,無意膺令,事體誠極未安,卽爲牌招察任,何如?令曰,依。
以兼司書李命植,司書李敬玉牌不進罷職令旨,令于沈鑧曰,竝推考徽旨捧入。
李錫祥,以侍講院言達曰,本院下番,連日闕直,事甚未安。司書李敬玉,兼司書李命植,旣有只推之令,竝卽牌招,推移入直,何如?令曰,依。
傳于李景祜曰,左承旨,與昨日入侍編次人及儒臣,待下敎入侍。
傳于張志豐曰,承旨·編次人·儒臣,來待于集賢門。
傳于張志豐曰,咸鏡監司,同爲入侍。
傳于李錫祥曰,俄者入侍承旨·編次人,更爲入侍于齋殿。
李錫祥,以司饔院官員,以監膳提調意達曰,生鮮貢人等,連日呼訴內,江水雖未合氷,冬節已深,魚族隱入不出,設網累日,未免空還之餘,卽今江水欲氷,漁船不得往來,闕供生事,迫在朝夕云。在前如此之時,以可合雜魚及活鷄,有參半代封之規,而莫重御供,自下不敢擅便,惶恐敢達。令曰,參半代封。
又以禮曹言啓曰,昭寧園守護軍酬應,倍於山直,令守奉官,位田可合處,望定劃給事,曾已命下矣。卽接昭寧園守奉官所報,則黃海道鳳山郡洞仙坊所在量外加火田四十五結零,自是無屬之地,本園位田入啓劃定云。今此望報處,旣已空閑之處,則事當依所報,劃屬本園,卽令地方官,斯速頉量後,御覽成冊修正上送事,本道監司處分付,何如?傳曰,允。
又以義禁府言達曰,卽接月令醫員李仁浩手本,則時囚罪人李廷喆,本以抱病之人,累日處冷之餘,素患痰癖之症,挾感發作,食飮全却,晝夜苦痛,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
張志豐,以御營廳言啓曰,仍禮曹草記獻陵之內捉虎事,本廳將校率領砲手出往矣。連接將校手本,則虎一頭捉得後,更無蹤跡云,旣無虎跡,則如此凍寒,許多軍兵,累日露處,亦甚可慮,今姑掇還之意,敢啓。傳曰,知道。
又以禁衛營言啓曰,各軍門試射時沒技人別單書入事,已有前例矣。今十一月二十三日本營軍兵等番中日時,領軍哨官金光玉,柳葉箭貫一中邊四中沒技,別單書入之意,敢啓。傳曰,知道。
又達曰,明日次對,兩司當爲進參,除在外外,未肅拜不爲行公人員,竝待開門牌招,以爲推移入侍之地,何如?令曰,依。
又以義州府尹李思觀狀啓,禮部咨文皮封前面糊封處,透濕粘合,開坼之際,未免坼傷,從後補綴,惶恐待罪事馳啓事,傳于張志豐曰,勿待罪。
副司直徐志修上書曰,伏以日月流邁,冬序已深,陽復之節,遽又屆矣。伏惟我大小朝哀慕之痛,益復罔極,伏不勝區區悲係之至。仍伏慮臣昏愚疎率,百不猶人,頃詣講筵之末,自速失言之辜,屛伏訟愆,益自知無用於世矣。不意聖度含垢,特敍遽降,又未幾而有元孫師傅之命,臣於是,惶隕感激,係之以悶蹙靡措也。夫國家所以設爲此官,以盡早諭之方者,將以收作聖之功也。而況今智慮漸開,令聞漸彰之日,尤宜以學識足以啓發善端,德儀足以薰陶睿性者,居是任,而責其養正之效也。臣於斯數者,一無肖似,而至於言辭,尤所短拙,尋常文義,亦不能解說,尙不足爲鄕塾之師,其何敢擬議於是任也哉?反復揣量,實無冒進之勢,玆敢略控微懇,猥瀆崇聽。噫,臣之出入春坊,蓋嘗十年矣,其樸訥鈍滯,無所裨益之狀,固已睿鑑之所俯燭,寧容重誤於此,以癏厥官乎?伏乞离明,特賜俯諒實狀,亟許鐫改,以安私分,千萬幸甚。答曰,覽書具悉。卿其勿辭,從速察職。
戊寅十一月二十四日午時,上御崇文堂西軒。編次人·儒臣·北伯同爲入侍時,咸鏡監司徐命臣,編次人具允明,左承旨李景祜,校理元義孫,副校理任㻐,假注書邊得讓,記事官洪秀輔·柳敍五,以次進伏。上曰,道臣前伏。命臣進伏。上曰,北道一方,付卿而送,卿須懋哉懋哉。命臣曰,敢不奉承聖敎,而聞北道土瘠民殘,今年又未免凶歉,臣當竭力殫誠矣。上命承旨宣諭。宣諭後,上曰,道臣先退。命臣曰,本道賑政方急,邊事亦重,軍官不可不擇去。前府使尹景淵,頗有才幹,而方係軍門之任,軍門許遞而帶去,何如?上曰,依爲之。出擧條上讀禮記文王世子篇,上下番儒臣繼續訖。上曰,文義奏之。儒臣曰,臣等於閤外,未及開見,常時亦非講熟者,故無文義之仰對者矣。上曰,文王篇·曾子問·曲禮等篇,皆好矣。㻐曰,然矣。上命承旨書夢拜慈聖興懷記訖。上使編次人讀奏,允明讀奏訖。又命讀景福殿小識。上曰,此兩御製,皆謄上於編次,可也。諸臣以次退出。
戊寅十一月二十四日申時,上御齋殿。編次人入侍時,編次人具允明,左承旨李景祜,假注書邊得讓,記事官洪秀輔·柳敍五,以次進伏。上命編次人,更讀興懷記,添刪數句訖。諸臣卽以次退出。
上在昌慶宮。常參以代理停,經筵停。
夜四更,黑雲一道如氣,起自坤方,直指巽方,長十餘尺,廣尺許,良久乃滅。五更,流星出天中淡雲間,入乾方天際,狀如拳,尾長三四尺許,色赤,光照地。
下直,臨淄僉使洪聖源。
李錫祥達曰,明日啓覆相値,常參頉稟。令曰,知道。
李景祜達曰,今日持公事入對,而時無公事,頉稟。令曰,知道。
李錫祥,以都摠府言達曰,副摠管趙啓泰,以騎兵點考坐起事,外兵曹晝仕出去之意,敢達。令曰,知道。
黃景源達曰,左副承旨尹東昇,同副承旨沈鑧,不爲仕進,竝卽牌招,何如?令曰,依。
以左副承旨尹東昇罷職令旨,令于李景祜曰,推考徽旨捧入。
李錫祥,以弘文館言啓曰,副校理李命植,謂有情勢,陳書徑出之後,無意行公,事甚未安,卽爲牌招察任,何如?傳曰,允。
黃景源達曰,吏曹判書李宗白,連日違召,終不膺令,其在事體,誠極未安,卽爲牌招察任,何如?令曰,依。
以司書李敬玉,兼司書李命植牌不進罷職令旨,令于黃景源曰,竝推考徽旨捧入。
尹東昇,以侍講院言達曰,本院下番,連日闕直,事甚未安。司書李敬玉,旣有只推之令,卽爲牌招入直,何如?令曰,依。
傳于張志豐曰,大臣·備局堂上,來詣于明政殿後。
傳于李景祜曰,左副承旨,與編次人,來詣于集賢門。
李景祜達曰,左副承旨尹東昇,有入侍之命矣。旣有只推之令,更爲牌招,何如?令曰,依。
傳于李景祜曰,同副承旨入侍。
傳于李錫祥曰,承旨入侍于齋殿,今番初六日擧動時,訓局大將所待令執事,亦爲待令。
以大司諫朴道源牌不進罷職令旨,令于李錫祥曰,推考徽旨捧入。
以大司諫李重祜,副校理李命植牌不進罷職傳旨,傳于李錫祥曰,只推,更爲牌招。
沈墢達曰,明日啓覆時,諫院無進參之員,除在外外,未肅拜人員,待開門牌招,何如?令曰,依。
傳于李錫祥曰,待令訓局執事,下敎日,使之待令。
李錫祥,以兵曹言啓曰,來十二月當上番騎兵二百五十名,依定式本曹點考後,仍令該曹襦衣題給之意,敢啓。傳曰,知道。
又以兵曹言達曰,同知中樞府事李基宗,素患痰病,近甚危篤,無望供職,呈狀乞遞。西樞雖是閑局,不可虛帶,今姑改差,何如?令曰,依。
副修撰洪趾海上書曰,伏以臣,歸護父病,幸得少愈,銜恩怵義,不敢久滯,昨纔來伏私次,方欲更治短章,仰暴自畫之義。此際朴道源之書,又出矣,其連紙累幅,張皇咆哮者,專出於醜辱臣家之計,臣五內弸沸,直欲無生。噫,旣使其弟,因一嫌隙,白地構捏,擠人父子於千仞坑坎,身爲後殿,極意挑罵,至於讒誣之目,誠是自道,而反欲歸之於人。嘻噫,皆如是爲說,則何說不可做乎?渠爲渠子,稱揚至行,則極口褒奬,惟意所欲,非他人所可知,而今乃掇捨其弟醜悖字句,惟以蹈藉臣家爲能事。事關臣弟者,不但臣義不敢自辨,處分快定,公議已明,無容更暴,而最其復襲誣衊之語,添以人理所不忍道之說者,直是傷倫紀絶悖口氣。渠亦人耳,苟有一分人心,忍爲是乎?筵說傳示,不過更送其初本,則勒歸潛懇,極是理外。忠原往復,未能逆料其蓄慽,則尋常書札,本非異事,以此把作讒囮,隱然閃掣,抑何心哉?謂臣屢訪,謂渠歷過者,都不成說,而圖囑鑽媚之跡,又何其過自分疏也?渠家兄弟之前後干托,豈止於對臣弟而圖館錄哉?臣亦不幸,而目見者多,臣雖不索言,渠自內省,能無愧乎?若其分排倘來之說,情厚無托等語,足令旁觀絶倒,不知誰爲道源,作此語者,渠若稍有知覺,豈爲是哉?惟彼千言萬語,奇奇怪怪,一世公眼,孰不覷破,而若臣父子兄弟之惶駴悲憤,容有極哉?天日高照,河海曠蕩,而痛定思痛,夢噩寢悸,況此傷弓之餘,又有急絃之驚乎?目下情地,萬萬危怖,只當自屛田野,不齒朝籍,人心可快,私分可靖,官職去就,尤無可論。伏乞离明,俯諒血懇,亟許鐫削臣職,仍令選部,勿復檢擬,以卒天地生成之澤,千萬幸甚焉。答曰,覽書具悉。爾其勿辭,從速察職。
判府事金尙魯上箚曰,伏以臣,今之上來,只爲內局事矣。其間豈無難强之時,而忍病趨走,不敢言病,日來重得寒感,臂痛轉劇,脅痰用事,三晝夜落席叫楚,須人轉側,便作一僵屍。問候日次,在於明日,而以此病狀,末由進參,虧分廢職,不勝惶恐,惟威譴是俟。取進止。答曰,覽箚具悉卿懇。以病未參,其何所傷?卿須安心勿辭,善攝焉。仍令曰,史官往諭。
戊寅十一月二十五日辰時,上御恭默閤。大臣·備局堂上引見入侍時,左議政申晩,右議政李,判義禁李益炡,行司直金聖應,行禮曹判書洪象漢,左參贊洪鳳漢,漢城判尹尹汲,兵曹判書申晦,司直金相福·金善行,大司憲鄭光忠,校理元義孫,右承旨張志豐,假注書朴相老,事變假注書文始龍,記事官洪秀輔·柳敍五,以次進伏訖。晩進伏曰,日候猝寒,聖體若何?上曰一樣。晩曰,寢睡·水刺諸節,亦何如?上曰,一樣。晩曰,茶飮進御乎?上曰,間間進御。晩曰,王世子睿候,若何?上曰,一樣。晩曰,領相咳喘添加,未得入來矣。上曰,明日則入參乎?晩曰,不知。上曰,明日則原任,誰爲入參?晩曰,未知矣。晩曰,此則東萊府使趙曮狀啓也。以爲倭銀受出罪人金貴才,前後嚴訊之下,一向扺賴之狀,萬萬兇頑,另加窮覈,更爲狀聞計料。而罪人金漢貞,嚴加推覈,而旣無隱情,則直不過貴才之使喚,因貴才之不卽輸情,五年滯囚。設令貴才直招於漢貞,實無更問之端,參酌遠配,實合事宜,請令廟堂稟旨,分付矣。貴才則情狀萬萬兇頑,事當嚴覈,而至於漢貞,滯囚多年,無他可問之事,依其所請,參酌遠配,何如?上曰,依爲之。出擧條晩曰,江原監司沈鏽,今秋習操後,軍兵等試射啓本中,備論金化縣知彀·旗牌官各一窠,不可不新設之狀,啓下該曹,自該曹覆啓,請令廟堂稟處矣。合操敎場之必爲輪回設行,誠未知其故,而雖當行操於金化敎場之時,鐵原鎭執事,自當擧行,金化則不必別爲設寘,且束伍所在各邑,旣無執事差出之事。無別之例,不可創許,置之,何如?上曰,依爲之。出擧條晩曰,曾因水原府使金孝大所啓,摠戎廳軍需保,從長變通事,有日後備局·摠戎使同爲入侍時稟處之命矣。水原卽畿輔重鎭,而束伍之疊納需米,事甚矜悶,不可不釐正,而猝無好樣變通之道。摠戎使方入侍,下詢處之。上曰,摠戎使之意,何如?鳳漢曰,水原古稱外都監,軍多民少,百弊俱生。時府使金孝大,雖欲殫誠釐革,朝家若不別爲顧念,則何以責效乎?向來宰臣金相福陳達,至免本府結錢,蓋出爲民之誠意,而臣意則尙以爲不然。本府雖是關防重地,比諸楊州·高陽,大有間焉,而楊·高所不免之役,水原之獨免,事體旣涉如何,長湍·南陽,亦在三鎭之中,而不無向隅之歎,其若次次援減,將不勝其支當。朝家定法,貴乎一切。況本府土地,多是京士大夫與土豪之田畓,結錢所免之惠,未必專歸於小民,而小民軍役難應之怨,固自如也。今若從長變通,結錢則依他邑一體徵捧,軍保兼役之類,一倂減罷,仍以結錢所捧,量宜給代,則始可爲軍民莫大之惠,而隋城亦可有祛弊蘇殘之望矣。以此言于宰臣,則亦以爲如此,則其惠尤大云,而備堂中金善行,又經水原,俱適入侍,下詢處之,何如?上曰,宰臣之意,何如?各陳所見,可也。相福曰,臣頃年待罪水原,以陵幸時都差員入侍,而自上下詢邑弊,故臣以水原結錢事,有所仰達矣。水原以畿輔重鎭,在昔甲戌,特減一疋,及屬摠廳之後,需米軍納六斗,而幾皆兼束伍。蓋需米·束伍,其數兩多,有難分而二之也。今於諸道減疋之後,水原之軍納需米,而兼束伍,反爲偏苦,實有向隅之歎。而且水原不入於庚子減布,無可給代者,則以水原結錢,給他邑所減之代,實爲冤抑。故臣以此意陳達,而自上詢問大臣·諸臣後,以特敎減水原結錢。摠戎使洪鳳漢,其時亦帶摠戎使,所見如今日所奏矣。今若欲更捧結錢,而減需米,則必須善爲區劃,民蒙實惠,然後優恤之德意,終始下布矣。善行曰,大凡束伍兼役,非但水原,他各邑亦如此,而此乃近來軍丁甚難,故各邑諉以束伍無所納而有此兼役之侵。然束伍一年所費,比之於收布軍一年所納,則反爲倍多,束伍兼役者,臣常以爲可矜矣。至於水原,則束伍而兼需米者,其數甚多,殆過三千餘名,故民不能支堪,軍容之日漸凋弊,逃故之日益增加,專由於此。而朝家深念重鎭軍情,至有獨免結錢之政,而結錢之不捧,未必盡爲軍民之惠。蓋水原近於京,故土地太半,是京士夫家田畓也。不捧結錢,則京士夫多蒙其利而已,有何大益於原居軍民乎?六道通行之役,獨令水原得免,旣非均役之意,而又無實惠之可言。臣意亦以爲,今若還捧結錢,永罷束伍兼役,而自均廳以其結錢所捧之數,出給需米所罷之代,則始可爲莫大之惠澤,而本邑之大弊,軍額之難充,亦可以捄得矣。上曰,果若所奏,此益下之政也。然作事必愼,令均廳議于廟堂,節目啓下。鳳漢曰,水原今年結錢,以其量田,自當依他例減給,而軍政變通,當自今年爲之,使水原之民,速蒙惠澤矣。上曰,依爲之。出擧條晩曰,曾因長湍府使李樀所啓,本府良軍近百名闕額,無路塡充,長山鎭牙兵中良軍六七十名,還送本府,其代以奴軍換定事,有備局日後摠戎使入侍時,稟處之命矣。此則彼此無損,殊涉兩便,依所請許施。摠廳之不待備局稟處,徑先覈奏,事體未安,摠戎使洪鳳漢推考,何如?上曰,旣諭於楊民,依爲之。一時不察,勿推,可也。出擧條晩曰,大提學金陽澤,方帶大司成,而文衡例兼知館事,則本職大司成,自在當遞之科矣。許遞,付軍職,何如?上曰,依爲之。出擧條晩曰,近來虎患特甚,諸道所報囕死人,至於百餘人之多,聞甚驚慘。曾以常賑穀,施賞於捉虎人,頗有實效,今亦依此例,分付各道,何如?上曰,此後守令不捉虎,任其橫行,使我赤子囕死,則殿最置諸下考,可也。鳳漢曰,今承下敎,此後則常賑穀,會減賞給等事,似當勿施矣。上曰,依爲之。出擧條鳳漢曰,朔寧不入於北漢,移轉定於臨津者,比諸永平·積城等諸處之納山城,難易何如,而中間公然圖免,誠甚無謂。若曰移糶之有弊,而竝與諸邑而皆免則已,不然則朔寧一郡之獨漏,尤爲斑駁。自明年依前分給,何如?上曰,依爲之。出擧條鳳漢曰,耆老所可給代之敎,實出於聖上優待老臣之意,而給代之次次加出,誠亦可悶矣。上曰,五百兩加給代,何至爲難乎?鳳漢曰,聖敎至此,謹當擧行,而前給代,旣以六月上下,新給代則勢當以臘月上下事,定式矣。上曰,依爲之。出擧條鳳漢曰,國恤時祭享所用生獐,例自惠廳封進,而其價係是大同十二斗之外,故自前以民結加分定收捧矣。今番國恤時祭需價,自上特軫民弊,不爲分定於民結,今此生獐價,則何以爲之乎?上曰,自大同計給,可也。出擧條象漢曰,向者三相臣宣諡致祭事,命下矣。各家子孫,次第上來,而神主代盡,埋置已久云。宣諡致祭,行於其墳墓,何如?上曰,依爲之。出擧條光忠所懷,殿下暮年嚴廬之中,行賓對,則備局諸堂,固當一齊來待,聚會神精,參贊訏謨。而雖以今日言之,入參者甚少,未知其病狀之果如何,而其在事體,殊甚未安。公頉外不參諸堂,請倂從重推考。上曰,欲下敎而未果矣。其何分別?公頉外一字懸頉人,一倂從重推考,可也。出擧條光忠所懷,我殿下月三賓對,憂勤不已者,專爲生民而然也。蓋生民之休戚,係於守令之賢否,向來十考十上,與純褒之人,至有招啓之命,於此益可見爲民擇官之盛意矣。守令爲治之要,專在於一廉字,若以廉臨民,則斯過半矣。近來世俗日渝,廉風無聞,率多好奢而惡儉,則生民之受困,未必不由於此。臣意則令銓曹就議廟堂,抄錄廉白著稱之人,隨窠塡差,以爲勵末俗濟生民之一道爲宜。上曰,依爲之。抄啓,可也。出擧條光忠所懷,海西松禾縣加回結,實爲邑民之痼弊。蓋本邑幅員至少,居民至殘,無他生理,惟以農爲業,而自前田政時,虛報新起,年年層加,多至於五百餘結。每年田結收稅之時,依稅元稅外,輪回加稅,故至有加回結之名,非但賦稅之偏重,實爲名目之不正,邑民因此而離散,耕作殆至於無人。臣待罪西郡時,以其隣邑之故,耳目所及,詳知其弊。臣意則令道臣詳査虛實,以爲狀聞變通之地爲宜。上曰,依爲之。出擧條晩曰,內局提調趙榮國,身病甚重,不得入來云。保護之任,不可曠矣,許遞,何如?上曰,許遞。出榻敎晩曰,明日啓覆,臺臣苟簡,宜有變通矣。上命書傳旨曰,大司諫朴道源許遞,行司直李重祜除授,牌招察任。在外臺臣,申飭上來,其過限者,直捧卽其地投畀傳旨。出傳敎上曰,明日啓覆時刻,以巳初二刻爲之。出榻敎諸臣遂退出。
戊寅十一月二十五日未時,上御崇文堂。編次人入侍時,編次人具允明,同副承旨沈鑧,假注書邊得讓,記事官金和澤·柳敍五,以次進伏。上曰,海州聖祖碑前面知之乎?允明曰,未見故不知矣。上曰,前面乃御筆矣,上命書傳敎曰,噫,祖先遺址,敬而守之者,子孫之道也。王后誕生之地,其或私第,其或公館,何標識之有,而若不然,表而記之,不泯於後,於義當然。烈聖誌狀中王妃誕降之地,稱寓舍者二,稱村舍者一,而村舍,卽新豐國舅田廬,與私第無異,寓舍一,則端懿王后誕生之所,今無可問之人。一則原州仁烈王后誕生之處,宣廟癸巳,西平國舅爲本牧,而當壬辰兵燹之餘,處於村舍,翌年甲午,檜山府夫人,誕生聖后。本事國舅記文中詳備,而邑誌中亦載焉。所謂村舍,卽官吏崔繼龍家,而其外孫女,聞於其母,而指點其基,府民安九雄,聞於故老,亦爲指示,而所謂銀杏樹,旣得其根。以今番右相奉審者聞之,兩人指點處,不過三四間範圍之內,而其爲府東則的實。噫,頃於辛亥百年之後,拜聖后於梓宮,于今望七之年,得聖后誕降之地於鶴城,其豈偶然?愴慕一倍。況我聖后,以祿不及養之意,下敎于國舅,省墓時,使之尋訪舊址。噫,昔年聖后之意若此,而爲其孫,知而不標,使數三草舍,屑越其間,則可謂孝乎?嗚呼,二去庚午,我聖考特命豎碑於海州聖祖誕降之地,今幾七十載。吁嗟不肖,又爲豎石原州聖后誕降之處,追憶昔年,此心難抑。前後面特爲親書,仍令道臣,一依豐壤制樣,從簡豎碑,建閣於兩人指點處,設墻事,分付。上仍親寫原州仁烈王后誕生舊基碑前後面訖。上曰,御筆盛於諭書筒,下送,可也。上曰,夕上食相値,卿等退去,留待於外,與禮判同爲入侍於齋殿,可也。諸臣以次退出。
戊寅十一月二十五日申時,上御孝昭殿齋殿。禮判·編次人入侍時,禮曹判書洪象漢,編次人具允明,同副承旨沈鑧,假注書邊得讓,記事官金和澤·柳敍五,以次進伏。上曰,卿見俄者手書碑前面及傳敎乎?象漢曰,臣自外見之,而此非綸音之事也。當作小識,揭板于碑閣則似好矣。上曰,然矣。卽命改書傳敎曰,仁烈王后誕生舊基小識,末又改書設墻以下曰,以伸進慕之意,添刪訖。象漢曰,仁祖陰記碑文,臣持入矣。上取覽訖。上曰,訓將家有之乎?象漢曰,訓將多聚如此等文,故此亦印來云矣。象漢曰,臣得伏見御製景福殿小識,則以明年,卽予初封之年書之矣,而考見璿譜,則庚辰封爵矣。上曰,宗班雖曰十五歲封爵,而實則十四歲之十二月封之,謝恩於正月,故謂之十五歲封爵,而實則十四歲封之也。予於甲辰卽位也,雖以乙巳爲元年,而史記法則當書以己卯封爵矣。象漢曰,此何等莫大之慶,而及見譜略,有疑心,故裁書私問於編次人矣。上曰,予或如此,則在下之人,必將有他說矣。允明曰,此何等之慶,而旣誤載於譜略,則似當改之矣。上曰,如此故予於號牌,亦以己卯封爵刻之矣。象漢曰,然則當洗補矣。上曰,洗補,可也。上命書傳敎曰,原州故基,旣已豎碑,故基中民家,令該道從厚給價。上曰,欲使聖祖之後,書小識,而今無之矣。西平府院君之孫,誰有之耶?象漢曰,今無在職者,洪秀輔於西平,爲外孫,當書之矣。上曰,貴矣。然則使書之,好矣。上曰,碑石豎立後,一本當印上矣。諸臣以次退出。
上在昌慶宮。常參以代理停,經筵停。
下直,高陽郡守李思質。
李景祜達曰,明日常參,取稟。令曰,停。
藥房副提調黃景源啓曰,寒威猝嚴,伏未審此時,聖體調攝,若何?憊眩之候,寢饍之節,亦何如?前劑入茶飮,已盡於昨日,臣卽與諸御醫入診,詳察聖候,議定繼進當否爲宜。臣不任區區伏慮,敢來問安,竝此仰稟。答曰,知道。氣則一樣,茶飮五貼劑入,下敎日入侍,宜矣。
張志豐,以都摠府言啓曰,今日入直內三廳武兼禁軍及軍兵等,當爲中日習射,而啓覆相値,不得爲之之意,敢啓。傳曰,知道。
黃景源達曰,吏曹判書李宗白,連爲召令,無意承膺,事體極爲未安,卽爲牌招察任,何如?令曰,依。
尹東昇,以弘文館言啓曰,本館上番,屢日姑降入直,事極未安。副修撰洪趾海,自鄕上來,陳書承批,卽爲牌招入直,何如?傳曰,允。
以司書李敬玉牌不進罷職令旨,令于尹東昇曰,推考徽旨捧入。
尹東昇,以侍講院言達曰,本院下番,連日闕直,事甚未安。司書李敬玉,旣有只推之令,卽爲牌招入直,何如?令曰,依。
以獻納鄭光漢牌不進罷職令旨,令于李錫祥曰,推考徽旨捧入。
傳于尹東昇曰,御製書左參贊洪鳳漢,綾恩君具允明,各虎皮一令賜給。
傳于尹東昇曰,譜略中,予封爵年以己卯,板子中爲先洗補事,分付宗簿寺。
尹東昇,以禮曹言啓曰,上辛祈年,其欲躬行,令儀曹知悉事,命下矣。正月初九日上辛社稷祈穀祭,依聖敎,以親臨磨鍊擧行之意,敢啓。傳曰,知道。
兵曹口傳政事,副司直金陽澤。
吏曹口傳政事,明陵參奉李德奉。
沈鑧,以御營廳言啓曰,今此下番軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來十二月·己卯正月兩朔應立中部右司屬忠淸右道五哨軍兵六百七十名,以爲逢點整齊矣。十二月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳來己卯年二月·三月兩朔應立中部後司屬忠淸右道五哨軍兵,正月二十五日,京中逢點,二月初一日,與右司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
李錫祥,以禁衛營言啓曰,來十二月當京畿五哨軍兵逢點實數六百五十二名,以爲點閱整齊,來十二月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來己卯二月當六番中部左司屬京畿五哨軍兵,來己卯正月二十五日,京中逢點,依例準二朔立番之意,本道監司處,預爲知委,何如?傳曰,允。
沈鑧,以左邊捕盜廳言啓曰,因傳敎,本廳時囚罪人六名,竝放送之意,敢啓。傳曰,知道。
又以右邊捕廳言啓曰,本廳所囚罪人七名,依傳敎竝放送之意,敢啓。傳曰,知道。
掌令金勉行達曰,請瑞虎等兩賊孥籍,亟令王府擧行。請其時間連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令有司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,潤·東夏竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請稟于大朝,爟·爣諸子,竝令絶島移配。請東星亟施孥籍之律。請緣坐罪人抗,仰稟大朝,亟施孥籍之典。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬以大逆律施行。請還收罪人應昌酌處之命,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏·李聖望放送之命,依本律,還令仍前定配。措辭見上新除授持平李宜馣,時在京畿楊州地,持平李亨逵,時在全羅道順天地,司諫趙擎,時在慶尙道蔚山府任所,獻納鄭光漢,時在京畿高陽地,正言李正吾,時在忠淸道都事任所,正言李世孝,時在京畿陽川地,請竝斯速乘馹上來事,下諭。答曰,不從。下諭事,宜達。
戊寅十一月二十六日巳時,上御恭默閤。初覆入侍時,行領中樞府事李宗城,左議政申晩,左參贊洪鳳漢,刑曹判書吳彦儒,大司憲鄭光忠,刑曹參判鄭彦儒,參議黃柙,大司諫李重祜,校理元義孫,副校理李命植,行都承旨黃景源,左承旨李景祜,右承旨張志置,左副承旨尹東昇,右副承旨李錫祥,同副承旨沈鑧,假注書朴相老·邊得讓,記事官洪秀輔·柳敍五,以次進伏。宗城曰,近日日氣不適,而連爲進接臣僚,今日又爲覆啓,聖體若何?上曰,一樣矣。宗城曰,今日藥房提調雖不入,而湯劑連爲進御乎?上曰,進御矣。晩曰,今日且寒而早爲殿坐,衣袋加厚爲之乎?上曰,爲之矣。上曰,啓覆早爲始作,可也。晩曰,酒禁之效,今日見之矣。前則以酒殺傷者多,今番則全無矣。上曰,酒禁之效,蓋有之矣。錫祥持外囚慶尙道安東府囚推殺獄罪人賊人安必伊推案讀奏訖。上曰,僉意何如?諸臣皆以殺越情跡,狼籍難掩,宜施償命之典,以次仰對。景祜曰,獄案詢問之時,刑曹參判鄭彦儒,越次以奏,推考,何如?上曰,依爲之。出擧條命植曰,此獄,臣意則不無疑矣。以安必〈伊〉初招見之,以殺其讐,聲言於場市,則必有聞知者,而無看證被殺之人,且無屍親,此可怪也。臣曾聞平山,有如此獄,終至飜案云,此獄誠可疑矣。上曰,營將之亂杖承款,無據矣。桁楊之下,何罪不服?宗城曰,儒臣必死之中,拈得疑惑,誠得經幄之禮,而賊黨之以報主爲言,多有如此之事,且累次承款,臣意則安必〈伊〉必是元犯,少無疑矣。晩曰,儒臣生疑,不無意見矣。大扺白晝殺人於場市中,則豈無他人之知者乎?此誠異矣。鳳漢曰,此當用法,而場中殺人,無看訂云者,此則文案疎漏之致也。彦儒曰,臣待罪秋官,故仔細見案,而臧殺狼藉矣。人命雖重,三尺亦重,不可輕貸矣。鄭彦儒曰,此而容貸,國法何存乎?柙曰,情節狼藉,當施本律矣。重祜曰,前旣仰奏,更無他見矣。上曰,然則予一次見之後決之,卿等少退,可也。景源曰,大司諫李重祜,腫生腦後,病情不輕,令日黽勉入侍,而所見誠悶,故敢達矣。上曰,大司諫李重祜許遞,獻納鄭光漢只推,牌招入侍事。出榻敎諸臣以次退出。良久後復入侍。上命書傳敎曰,當該中官,隱身入侍,推考。景祜曰,右相今日欲入來矣,聞猝有病,未入云矣。上曰,撕捱乎?景祜曰,都承旨,以監劑往藥房,故右承旨代入矣。上曰,儒臣亦言之,而非但大呼於場中,且猝成於萬人叢中,則必多看證之人而無之,誠有疑矣。推官當以守令爲之,而何以營將同推乎?鳳漢曰,營將在於近處,故同推,而此近來苦弊,當禁之之事也。宗城曰,營將同推,而皆用亂杖,故聖上輒疑以劫而變辭,而監司親問之時,亦爲變辭矣。第其大呼於場中時,無聞之之人,以此端發疑,更問似好矣。命植曰,盜賊旣有族親,而旣無屍親,則在推官之道,亦當問之之事,而無一問者,此誠異矣。晩曰,以獄案觀之,則無可生,而儒臣旣奏,聖敎又如此,更與秋官,更査處之,亦無妨矣。鳳漢曰,場中殺人,則必有見知之人,大體別爲査問,好矣。彦儒曰,治賊殺人,法非不重,而以殺一人之故,六人致殞於杖下,其營將之濫酷,可知矣。上曰,彼儒臣旣發疑,凡事結者解之,按覈爲之,可也。上曰,儒臣進伏。命植進伏。上曰,雖殺獄分明,詳悉無疑,然後國法當施矣。此獄則儒臣旣知,別無可言者,而今日內疾馳下,往詳覈以來,可也。命植曰,下去時,非但本邑,亦當探問於傍邑,則似有得知之道矣。上曰,便宜從事,可也。命植承命退出時,上曰,我國近四百年矣。予則非爲身求陰德,而只爲四百年宗社而爲此也。御史須體此意,可也。予方言隨淚下,不覺沾濕於文案矣。命植曰,臣敢不奉承體念乎?鳳漢曰,八路群生,孰不感歎,而又使發疑之儒臣更査,實出尋常萬萬矣。晩曰,聖上審恤之盛德,至矣盡矣,誰不欽仰乎?宗城曰,聖人大德曰生也,遐方民生,若聞此敎,豈有不感泣之人乎?上命書判付曰,噫,白首暮年,當寒審囚,其意焉在?玆事非徒儒臣之起疑,見其文案,殺人自殺人,强盜自强盜是去乙,安必伊之類,其本雖盜,先以亂杖究問,以亂問之營將,同推成案,此誠卅載初見之事。噫,彼安必伊,營將同參,焉敢異辭?此儒臣所疑外,予疑一也兺不喩,初檢官報狀,已有意思,營將捕捉,其亦此人,準服承款七人之中,六人殞命,雖漢高三章之法,以一人償六命,已無其義是去乙,況亂問取服,營將同推者乎?以此推之,非徒生疑於文案,本事其涉可疑。其若張三之殺人,李四償命,則非特償命者之抱冤,於被殺人,亦豈無冤乎?其當更査而後處之,今番三覆置之。營將兼官,可謂任便,此治盜乎,治民乎?不可事過而不飭是置,伊時道臣罷職。此不過兼官守令任便之致,玆後嚴飭。景祜持外囚京畿抱川縣囚推罪人尹女孝完推案讀奏訖。上曰,僉意何如?宗城曰,此則無可言者矣。晩曰,此則正法外,無他仰達矣。彦儒曰,李成好雖威脅,而渠若不從,則雖至死不從,而終未免强從,此則難免自行陰慾也,當施正法矣。光忠曰,言之醜矣。用法之外,更有何達乎?其下諸臣,皆以用法仰對。上命書判付曰,始待三覆,更議處之。又讀奏外囚江華囚推殺獄罪人義旅軍官鄭太玉推案訖。上曰,此則無異奸所也,僉意何如?宗城曰,正法則過矣,而一房同食,則與奸所同矣。晩曰,同床飮食,無異於奸所捕捉,而似不無參酌之道矣。鳳漢曰,其夫往役所之時,三文乘間來奸矣。彦儒曰,此獄案,臣在外亦言之,而八道文案中,最有可恕。花奸·劫奸區別後,當處決矣。光忠曰,此獄則臣兄光謙,同參推案,臣則嫌不可論矣。上曰,過矣。鄭彦儒曰,此獄不可傅生矣。柙曰,同床飮食,與奸所有異,而此若傅生,則有關於後弊,不可輕議傅生矣。光漢曰,奸所捕捉則非矣。義孫曰,與他人男子,同床而食,若非作奸,則豈有一床同飮食之理乎?便是奸所也。上命書判付曰,三文花奸於仁連伊,無疑兺不喩,一房同食,追到以殺,豈異於奸所捕捉乎?宜減一律,而啓覆體重,姑待三覆處之爲乎矣,於仁連伊之夫,旣有軍官之名,且有二息,則奔隨乞人,使其夫犯殺人之科,使其息望哺而涕,無狀不測矣。不可循例酌處,嚴刑一次後,依律文施行。志豐持外囚殷山縣殺獄罪人精抄軍曺尙奉推案讀奏訖。上曰,僉意何如?宗城曰,此無可疑,情節妖惡陰慘矣。晩曰,用意凶獰矣。諸臣皆以此仰達。上命書判付曰,姑待三覆,更議處之。東昇持義州府囚推殺獄罪人官奴老秋推案。上曰,僉意何如?宗城曰,情節狼藉,用三尺之外,無他仰達矣。晩曰,此而不法,更施於何罪乎?以下諸臣,皆以用法仰對。上命書判付曰,姑待三覆,更議處之。鑧持外囚忠淸道恩津縣囚推印信僞造罪人騎保梁德秋推案讀奏訖。上曰,僉意何如?宗城曰,臣累經啓覆,前有如此者,聖上皆傅生矣。晩曰,印信僞造,自有當律,臣意則以法當奏矣。鳳漢曰,僞造何等重罪,而不施正法乎?彦儒曰,欲得米斗錢貫,以瓢片爲印,究其情則可矜,而印信僞造,重於殺人,故入於啓覆,不可輕議矣。光忠曰,自有當律,宜施正法矣。鄭彦儒曰,旣有當律,而此若容貸,則豈爲日後徵戢之道哉?光漢曰,此而容貸,法將何施乎?義孫曰,印信僞造,執其贓,然後可以正法,而此則無執捉,臣意則未知其印信僞造謂之矣。㻐曰,小臣之意,亦與上番同矣。上命書判付曰,究其心則可矜,不過瓢片,而亦不執捉,其宜參酌,以待三覆,更議處之。錫祥持外囚江原道杆城郡囚推殺獄罪人海尺良人張俊乞推案讀奏訖。上曰,張俊乞,以所食木器之不持來,問於兺同,則所答不恭,故打腮而兺同必不順受,回身而立,俊乞猶有不快之心,又以足踢背,因顚仆於船木,觸其要害處致斃矣。此若有欲殺之心,則旣在船中,或用刃或投水,何所不可,而初豈打腮乎?以此觀之,初無欲殺之心可知矣。宗城曰,踢背亦殺人,當償命矣。上曰,只求其心,可也。彦儒曰,求其心,則不必有欲殺之心矣。鳳漢曰,初若不踢,則豈爲致死,而其有欲殺之心,則未知矣。光忠曰,殺人則同當施償命之典矣。彦儒曰,此不可饒貸矣。光漢曰,聖上以求其心下敎,臣誠欽仰,而背亦大踢則卽斃矣,不可輕貸矣。義孫曰,船中與平地不同,一踢卽顚,不是異事,且初有殺心,則似無打腮之理,此獄當施以不期殺,而自殺之律矣。上曰,秋判出去,得此律文以入,可也。㻐曰,若有欲殺之心,則何必以足踢之乎?船中自有楫,亦當以此撲殺,而且兺同被打後,歸家痛死,以此推之,初無殺心可知矣。彦儒持律文進伏。上命義孫讀奏,義孫讀奏。鳳漢曰,不期殺而殺人之下,又有註曰,勢不能止云者,此與船中被打,偶合矣。上命書判付曰,其所三覆,蓋求其心之意也。俊乞之打腮兺同,初非欲殺之心,兺同回身之際,乘其餘憤,不過一踢,亦非必殺之意。以此推之,兺同因而顚仆,傷於橫結木與船中。律文中不期殺而殺,勢不能止無間,而初不審稟,例請詳覆,已涉不察,當該推官推考,兺同只爲被踢其背,實因若背,則被打懸錄,固可是乎矣,顚仆船木,心坎被傷,則其本雖由俊乞,實因誠非被打,若檢官之狀,船中橫木,焉打兺同之心坎乎?初檢官之柔軟懸錄,被打實因,其涉昏謬,再檢·三檢官之以船木爲人,亦涉反謬。三檢官,竝令該府處之。俊乞本律,徵贖太輕,參酌定配。東昇持平安道熙川假稱御史罪人鄭得彪文案讀奏訖。上曰,僉意何如?宗城曰,臣累經御史,且經方伯之任,多見如此之事矣。爲一時得食,詐稱官者,行止殊常,欺惑愚氓者,比比有之,如此者,律文不過徒三年矣。大明律,又有體察事務條,此則斬罪也。鄭漢之事,與體察事務不同,論以斬律則似過矣。上命入律文,彦儒持入,上使宗城讀之。上曰,此亦體察事務乎?晩曰,假御史,則無論輕重,臣則知皆一律矣,及見律文,不無少疑矣。上曰,至於印信不同,以瓢菁之屬印之,則其可謂印乎否乎?晩曰,木枕唐竹,作印模者,必無見欺之理矣。上曰,予於望七之年,欲除此等律,何如?宗城曰,若是則必多有倖逭者矣。上曰,若無印文者,以次律爲定無妨耶?乞食者一時假稱之罪,用以一律,太過矣。鳳漢曰,外方皆知一律,故猶有懲畏之道,而到今改律,則民多犯之矣。彦儒曰,臣待罪法官矣,聖意所存,臣豈不知,而至有改法,則有關後弊,不可輕議也。光忠曰,德意藹然,而外方若知此律之不嚴,則無以徵畏之道矣。鄭彦儒曰,法緩則民多輕犯矣。柙曰,假稱者,則人皆知一律,而今若改之,其於後弊何哉?光漢曰,後弊所關,法不可緩也。義孫·㻐曰,律文嚴,然後民無犯者矣。上命書判付曰,此則非徒究其心,而其可參酌,一道臣之可以闊狹,此等蟣蝨村舍冒稱之輩,何煩上聞乎?雖然旣已具格到此,不可循例酌處,而因原任大臣所奏,考諸律文,雖不强爲酌處,自有其律,而本律則若俊乞太輕,特減一律遠配。上命書傳敎曰,予於印僞造處決,有尋常耿耿者,今於暮年,何不諭乎?旣下詢大臣,大抵僞印之律,本非大明律,卽大典,而或有無印文而成案,置諸大辟者,曾前此等之類,其雖傅諸于生,而若或差人命,豈不重乎?亦排大典之意也。誠若得彪事,此後則爲京外法官者,成案時,其宜審愼事,申飭于秋曹·捕廳·三都。又命書傳敎曰,今覽關西鄭得彪推案,江界府使洪若水之當初處事,已涉昏謬,末梢回關,亦涉糢糊。若此而何能莅邊?特罷其職。晩曰,三覆慮囚者,皆一律也。今日大朝,旣已歷詢處決,則三覆不必於小朝矣。臣意則三覆,大朝爲之,似好矣。上曰,然則予當爲之矣。予或慮有違於初覆,予當忘勞爲之矣。宗城曰,聖心至此,孰不欽仰?晩曰,臣聞吏判必欲遞云,故俄問原任,則原任亦以必遞爲言,旣無情勢,而引入不出,申飭行公爲宜矣。上曰,過矣。然而予見原任之面,將有處之之道矣。宗城曰,聖敎至此,闔門感泣。臣家無他長致,只有謹畏,故無過兩都目者矣。上曰,今則君與臣,皆望七矣。從容偕老,豈不好乎?上命書傳敎曰,此時內局提調,不可不備,提調有闕代,判書李宗白除授。今聞左揆所奏,鎭日違牌云,若此豈特除之意?一向强迫,徒傷事體,本職特爲許遞,卽付軍職,其令專意內局。上曰,原任先退,可也。宗城曰,臣今日冒病入來,不無添感矣。再明日則臣似難自力入參矣。上曰,左參贊·秋官留之,其外皆退去,可也。光忠曰,啓覆入侍,事體至重,備員三司,法意有在,而前大司諫李重祜,雖有實病,朝旣出肅入參,則承旨之筵稟變通,事涉曲循。請當該承旨從重推考。上曰,依爲之。出擧條上命書傳敎曰,三覆依昨年例,欲令元良行之,故可以酌處者,已示微意於判付中,而今於初覆中,所餘者只五,而三覆若不親行,兩囚何踰乎囹圄乎?思之及此,何憚其衰?再明三覆當親行,以此分付。上命入開城府疑獄案,使東昇讀奏訖。上曰,船人本來凶獰矣。彦儒曰,罪疑惟輕,而林福起之稱冤其元犯,不是異事也。柙曰,獄事明白,然後可論,而此則檢驗無眞的,不可輕用正法矣。上命書傳敎曰,今覽開城留守啓本,儘有意見。大抵驪州船漢,注文島船漢,黑夜相鬨,衆杖齊起,張三李四,其可辨乎?究其文案,不過一疑字也。惟輕之典,尙書所云,林福起特爲減律定配。上命入囚徒案,鑧持入讀奏。上曰,秋曹·兩捕廳輕囚,卽爲一倂放送事。出榻敎上命書傳敎曰,再明日殿坐時刻,一依今日擧行。諸臣以次退出。
上在昌慶宮。常參以代理停,經筵停。
沈鑧達曰,明日啓覆,再明日朔祭齋戒,三明日正日,此三日常參頉稟。令曰,知道。
又達曰,大司憲鄭光忠,執義李星慶,掌令金漢老·金勉行呈辭,持平李宜馣未肅拜,李亨逵在外,今日以監察茶時之意,敢達。令曰,知道。
藥房提調李宗白,副提調黃景源啓曰,昨以慮囚,終日酬應,夜深乃罷。伏未審夜來,聖體調攝,若何?憊眩之候,寢膳之節,亦何如?臣等不任區區伏慮,敢來問安。答曰,知道。氣則一樣。
李景祜達曰,右承旨張志豐,右副承旨李錫祥,不爲仕進,竝卽牌招,何如?令曰,依。
尹東昇,以弘文館言啓曰,本館上番校理臣元義孫,以漢學兼敎授,今日再院試坐起時,晝仕出去,而一日之內,勢難畢試,每每草記,事涉煩瀆,限畢試間,除草記往來之意,敢啓。傳曰,知道。
沈鑧啓曰,臣親承聖敎,秋曹囚徒案中,時囚罪人金重泰·介老味·柳春起·金履仁·尹得祿·奴順太·朴召史·趙世雲·尙男等九人,俱是輕囚,故一倂放送之意,敢啓。傳曰,知道。
以司書李敬玉牌不進罷職令旨,令于沈鑧曰,推考徽旨捧入。
尹東昇啓曰,宗簿提調綾昌君橚,有稟達事,來詣請對矣。
傳于尹東昇曰,召對爲之,禮判·綾昌君同爲入侍,來詣于明政殿後。
傳于尹東昇曰,儒臣·綾昌君,先爲入侍。
吏曹判書前望入之,以權爀爲吏曹判書。
吏曹口傳政事,副司直李宗白。
沈鑧,以兵曹言啓曰,今日將官朔試射時,闕內入直訓鍊都監把摠·哨官及禁衛營哨官等,依定頉,以他員代直出射之意,敢啓。傳曰,知道。
以濟州牧使狀達,今十月朔進上唐金橘不足之數,以石金橘代封,果品亦甚不佳,惶恐待罪事,令于尹東昇曰,勿待罪事,回諭。
都承旨黃景源上書曰,伏以臣之踪地,有不敢復齒顯列者,而頃者大朝特除,出於三年不呼之餘,臣子分義,不當辭避,故黽勉供職者,今已三朔矣。臣素患風眩之症,當寒復劇,自數日以來,又添感冒,頭疼煩渴,精神昏昏,若將顚仆者然,以此病狀,實無自力從仕之勢。且出於憲長所懷,竊有所惶隕者。昨日初覆入侍時,諫長入侍,而見其腫患頗重,故臣臨退,只以他諫臣替入之意,仰達而已,變通二字,初不發口。諫長許遞之命,實出特旨,而憲長只請重推,雖非相悉之辭,此亦臣難冒之端也。伏惟邸下,諒臣情病,特許遞改,以安微分之事,不勝幸甚。答曰,覽書具悉。卿其勿辭察職。
大提學金陽澤上書曰,伏以臣,曩叨敎胄之任,一味尸素,惟期亟了課試,仍卽丐免。忽於此際,有隕自天,特授臣以文衡之職,臣聞命驚駴,惶汗如瀉,直欲鑽地,而不可得焉。自惟蟣蝨之賤,受恩罔極,立朝十有六年,前後踐歷,無非濫吹,若乃萬不近似之任,未有如今之所叨也。臣雖至愚,亦嘗聞此任,關世道治敎是大。是故自祖宗盛際,必極選當世之宏儒宗匠,擧以畀之文柄,使一國之藝苑儒林,歸其統轄,受其範鎔,爲任之重,殆無與倫。雖其辭學俱優,望實可堪者,惟且逡巡而退讓,臣是何人,敢或冒據?臣姿本謭劣,早孤又失學,荒嬉自放,了無所就,一經之旨,猶未通解,數行之文,亦多疵窘。顧今人材,雖曰漸下,苟求其踰於臣者,自當不乏,乃反以至重至大之任,一朝委之於不文不才之身,歷朝愼簡斯選之法,於是乎大壞,古人所謂時事可知者,不幸近之。噫,三館華銜,人臣之至榮,而在臣則爲懼爲恧。自臣從曾祖文貞公臣益熙,歷先祖臣萬基兄弟,曁先臣鎭圭,以至于臣,四世五典文衡,求諸國朝薦紳,所未嘗有。然先祖先臣之世掌絲綸,至今詞林,稱道不已,而顧臣顓蒙,不克追先休之萬一,所竊者,獨先世之官,裘箕之職,徒藉世蔭,銀根之誤,忝辱家聲。今若貪名戀榮,不卽乞收誤恩,四方之譏罵,必將紛然,每一念及,載恐屛營,未嘗食息安也。且念一代人望,雖有合於是任者,必先試之兩館,見其可而後,始乃擬於大者,今也不然,遽以蒙學小生無試歷者,凌躐而進焉。前輩名臣之所未爲,以臣而爲之,是猶不善刀而使割,其傷必多,不學製而裁錦,其服不稱,豈非上下竝失,公私俱病乎哉?抑臣又有不可暫冒者,薦圈之法,格例甚嚴,未準點而得是職,有不得苟膺,蓋以物情不愜,不敢昌玷故耳。今者圈點,旣不備準,則物情之不愜,於此可見。司直之地,宜有駁正之擧,而仄聽累日,訖未之聞,爲今之圖,惟有引義自靖而已,特敎有召,祇承無由。伏乞离明,深察懇辭之亶出衷曲,俯諒圈法之不宜違廢,亟褫臣新授主文之任,使名器無玷,微分粗安,不勝萬幸。答曰,覽書具悉。卿其勿辭,從速察職。
戊寅十一月二十七日午時,上御恭默閤。召對,綾昌君·禮判同爲入侍時,綾昌君橚,禮曹判書洪象漢,參贊官尹東昇,侍讀官元義孫·任㻐,假注書邊得讓,記事官洪秀輔·柳敍五,以次進伏。橚曰,聖上封爵初年,是己卯,而譜略中,誤書以庚辰,故吏曹奉安封爵單子謄書取覽,則康熙三十八年,明是己卯年,而以是年十二月二十四日封爵事,出於擧條中矣。卽今譜略板子中,當爲先洗補,而進上冊子,不可以洗補,何以爲之?上曰,只板子中洗補,後日譜略修正時,進上宜矣。橚曰,國朝御牒,亦誤書,當卽爲修正,鱗次五處奉安矣。書寫官啓下之意,敢達。上曰,依爲之。出擧條象漢曰,昨日得見三覆親行傳敎,專出於欽恤好生之德,臣不勝感歎,而臣待罪關西時,有疑案,故欲稟定矣。上曰,明日三覆,同爲入侍,可也。上命書傳敎曰,朔祭酌獻,一依望祭擧行事,分付儀曹,上讀心經訖,上下番儒臣繼讀之。義孫曰,敬以直內,一篇宗旨,伏望體念敬字焉。上曰,耳目之官,爲物所蔽,若有思則不蔽乎?㻐曰,發而中節,則不爲蔽矣。心之官則思也,而思慮頗多,亦何以天君泰然,百體從令乎?伏望寬心體物,益軫尊養之方焉。上曰,所奏可矣,當體念焉。上曰,天君泰然,百體從令者,心若不正,則官必不定矣。與堯·舜率天下爲仁,而民從之之意同矣。東昇曰,人豈有不正之心,而爲外物所誘,故不正矣。上掩卷。義孫曰,玉堂闕直已久,臣亦姑降入直,而修撰金履獻,副修撰洪趾海,俱以情勢撕捱,其外或受由·在外,番次誠甚苟簡,宜有申飭之敎矣。上命書傳敎曰,修撰金履獻,頃於南床,曲循其意,則今於例職,亦何撕捱?分義所在,其涉過矣。副修撰洪趾海,特敎之下,一向撕捱,此何分義,此何道理?只推,更爲牌招察任。受由及在外人,令政院申飭,其令卽爲上來。上命書傳敎曰,國制各有限,則安東安必伊等,其雖捕捉,循例推問,法文當然,而先以亂問,同推問目,挾雜他事,以盜就捕,亂問殺人,推問殺人,訊問爲盜,守令·營將,兼治二事,其涉荒雜,後弊宜杜。昨日道臣,雖已下敎,亂問之營將,問盜之推官,亦豈不飭?其時安東營將沈仁希,安東府使鄭宲,竝令該俯處之。義孫曰,近來各邑印信,刓敝不改,字畫莫辨,奸細輩因緣僞造,未必不由於此。臣意申飭各邑,其中刓敝者,改鑄,宜矣。上曰,玆事嗣服後,已爲飭勵矣。儒臣所奏誠是,另加嚴飭。出擧條諸臣以次退出。
上在昌慶宮。常參以代理停,經筵停。
夜四更,流星出畢星下,入西方天際,狀如拳,尾長二三尺許,色赤,光照地。
張志豐達曰,備邊司郞廳來言,今日賓廳坐起日次,而啓覆相値,頉稟。令曰,知道。
黃景源達曰,今日賓廳日次,而旣已頉稟,所當持公事入對,而啓覆相値,頉稟。令曰,知道。
尹東昇,以侍講院言達曰,本院下番,連日闕直,事甚未安。司書李敬玉,旣有只推之命,卽爲牌招入直,何如?令曰,依。
又以侍講院言達曰,本院司書李敬玉牌不進,說書南玄老在外,兼說書未差,下番他無推移之員。新除授兼弼善徐命天,由限已過,卽爲牌招,姑降入直,何如?令曰,依。
以兼弼善徐命天,司書李敬玉罷職令旨,令于張志豐曰,竝推考徽旨捧入。
尹東昇達曰,春坊上下番俱空,事甚未安。兼弼善徐命天,司書李敬玉,旣有只推之令,新除授文學金履獻,一體牌招,推移入直,何如?令曰,依。
張志豐,以兵曹言達曰,新除授神方仇非萬戶李樸,素患痰病,近又添劇,旬月之內,萬無自力登途之望,呈狀乞遞。有難等待其差歇,依例罷職,何如?令曰,依。
又以義禁府言達曰,初檢官高城前郡守趙明勗,覆檢官麟蹄前縣監金善材,三檢官襄陽前府使任希敎等,令該府處之事,徽旨達下矣。趙明勗·金善材,今方待令於本府,卽爲拿囚,而任希敎下去江原道原州地云,依例發遣府羅將,拿來,何如?令曰,依。
八道儒生幼學李奎五·兪埻·趙重燮·金晉洙·李思禧·金藩·李時復·李永配·李觀采·金聲振·白壽岳·安命顯·尹執中·黃一淸·朴良佐·李宜馥·朴昌夏·鄭尙文·愼思一·邊弘洙·申沃·李鎭邦·尹泓·金周相·金正萬·尹衡俊·吳命祐·柳周瑞·鄭敬周·沈達周·沈運舟·白光澤·洪得秀·金宗福·郭通濟·李海朝·兪命一·李奎禎·閔思汶·許·崔柱天·朴聖檢·河命坤·洪相道·鄭東亨·金鍾洪·金東哲·梁舜模·李文郁·朴興福·金澈洙·李陽復·金震赫·李來陽·安配天·李瑞奎·李徽祥·李雲敍·鄭淳儉·林櫶·李命桓·朴明祐·盧璛·洪夏正·申灝·金顯魯·吳山嶸·鄭昌宗·閔百良·任處仁·李萬華·柳光渭·辛宅夏·趙漢豪·李良心·田聖甲·尹一俊·李彦吉·金恭魯·李成萬·李有爀·權珏·玄希遇·兪漢八·權暾·李行運·李命寅·朴致祿·趙載林·許宗·朴敬天·李相說·朴思欽·吳行源·韓師愈·金得鉉·鄭暹·李思置·趙思烈·黃塡·趙台章·柳恒齡·趙命坤·吳光德·羅敬德·李國彦·兪處中·金錫年·李膺顯·韓河潤·李台德·柳百齡·朴周興·尹莘任·李德根·趙弘道·趙爾鳳·崔錫周·宋煥猷·鄭必濟·趙慶運·卞經夏·權理·許瑱·沈益龍·安配義·崔建中·崔象天·劉坤·張鳳鳥·金埏·具㙾·尹德基·崔一鑑·趙亨福·金百行·李甲彬·吳命俠·趙昌玉·兪彦中·吳敬命·蔡景復·嚴琇·洪彦福·康大寬·徐命德·南夏明·盧景純·具聖祿·申以晦·宋必勤·金鵬年·姜埻·崔奉日·文光普·朴宗燁·白鳳世·呂似夏·朴彭壽·李良輔·任希尹·林秀玉·許沃·李煒·鄭履道·宋霫·金若洙·朴光度·卞宅夏·金宅洙·黃珪·南用寬·李謹中·李瑞炳·崔錫七·奇聖大·吳師濂·鄭師伋·尹綋·李宗衡·鄭宅揆·朴·李載坤·柳柏·兪埴·李震垕·吳仁佐·姜善默·朴尙質·尹就義·白鴻儀·崔一衡·韓後覺·尹堡·兪彦道·李燾·洪處元·權以復·邊弘濟·呂翼周·金錫胤·李魯·李德一·愼師儉·洪命漢·李廷鳳·金彦修·宋載坤·鄭道欽·元弘長·吳溥源·金東爀·李泰燮·鄭彙晉·柳東齡·兪命沃·李堉·李九敍·鄭象天·金象德·玄鳳大·金鳳迪·金澤世·尹爀·高景彬·許渾·韓錫圭·柳灝春·金潤澤·洪相迪·尹光得·李以濟·金大鉉·閔亨洙·許橈·姜舜岳·韓海潤·曺光澤·金致純·慮命允·李文濟·尹東莘·李遠培·林泰蕃·金致達·柳榮履·宋尙德·金德光·朴經漢·尹恒壽·尹錫駿·朴師赫·姜碩輔·朴萬齡·李德默·鄭師周·權思·崔弘顯·鄭宅心·姜必仁·金載潤·金順·趙汝選·元啓一·吳泰德·朴蒔·李仁龜·柳相五·梁道夏·劉興震·金成大·吳希益·鄭性泰·吳述周·李泰彬·尹時彦·尹壽崙·金光◆·洪浩源·金尙賢·李養浩·朴東茂·李仁白·金命大·李尙義·金德秋·朴葵·李宗胄·金昌運·李周賢·姜大老·李憲世·李東稷·李相成·金鳳五·崔鳳鳴·尹之五·李箕齡·朴蘭·金千鎰·吳彦逸·尹時彦·李正晦·李光緯·閔光運·金時煜·金世道·李弘祚·金命大·白鴻點·朴蓮·吳泰德·金·尹之毫·崔周瑞·李炳德·李聖德等,上書曰,伏以臣等,天地間有所謂公論者矣。名以公論,則雖以人主之與奪,有不容抑遏,儒賢從祀之論,卽其一也。夫從祀盛典也,論乎是者,不得以儒先之故,而論之於人人,其必德業之全備,事功之嵬赫,有足以配文廟無疑者,方得以論之。而其論也,合多士之輿誦,而非一己阿好之論矣,據前輩之定論,而非後生私心之論矣,則其所以爲公論也,公論所在,有伸無屈。邸下試觀國朝,自中古以來,從祀十賢矣。曷嘗有從祀之論發,而其終之不準請者乎?誠以其公論之不容於抑遏也,乃者畿·海·關·嶺章甫,連上先正臣文純公朴世采請享之章,臣等今夏,亦嘗與畿·嶺多士陳書,而邸下一例堅持,不賜開可。夫先正德業事功,正所謂配文廟無疑者,而臣等之言,又是合多士,據前輩之公論,則邸下之堅持也,其不幾於抑遏乎?噫,明主理奪,古語也,臣等旣持此公論,有必伸之理,而無可屈之理,則再請三請,雖有十百,期準請後已,而抑遏公論,亦王政之所必無,則邸下於此,其必有以處之者矣,惟邸下念哉。若先正德業事功,臣等前章,旣已畢陳,今無事於每每架疊,而槪其天稟之高明,問學之醇正,功力之至到,造詣之崇深,規模之謹嚴,氣像之盎粹,言行之正大,出處之光明,制禮作樂之具,致君澤民之志,格王正事之忠,攘夷尊華之義,扶倫明義之功,誅亂討罪之業,立言著書之惠,斥異闢邪之誠。擧玆大綱,猶足以配文廟無疑,而猶以言出臣等,爲非公論.則是又有前輩長德,後來諸賢之論矣。先正臣文正公宋時烈,嘗以格物說相扣,旣得答則曰,格致是學者初程工夫,而退溪說,終有所不敢知者,試問於玄石,則明白洞快,得紫陽本旨後,得先正論禮文字,又曰,精邃詳密,加吾輩一等。故參贊臣金榦,撰先正行狀,則敍東方諸賢之統,而系言先正纘述其道曰,先生與尤痷先生,實任其責。文敬公朴弼周,表先生墓矣,論學曰,私淑乎退溪·栗谷,而迨其德成仁洽,洛建法門,又專在是,論著述則曰,朱子後著述之盛,無出先生右。摠辭狀德,則引朱子·伊川贊展也,大成一句曰,知德者〈稀〉,於先生亦云。退溪·栗谷,先正臣文純公李滉,文成公李珥之號,尤庵,宋文正之號,玄石先正之號也。夫儒者工夫,不越乎禮·經二塗,而賢如文正,推服於此者,如彼其隆。榦,卽先正嫡傳也,知德眞切,其言端的,而狀行徵信之文,書之以傳道之儒賢,弼周非阿好之人,而學謂之憲章程·朱,著述謂之朱子後一初。伊川贊卒章,自是盛德大賢氣像,而引彼證此,不以爲泰,則其道學之精深,成就之卓然,斯已配文廟無疑,而臣等之言,於是爲公論矣。惟此公論,列聖朝所未始抑遏者,則邸下於臣等之論,亦將準其請矣。旣將準之,曷若早準之爲愈乎?天下事當斷卽斷,最患持疑。今者臣等之論,旣是不當抑遏底公論,則邸下之處此也,亟揮睿斷,趁擧彝章,光列朝右文之化,彰邸下尙賢之誠,自是盛德事順理處。其何可操刀不割,上下相持,解多士冀望之體,弛後學興起之志,使群情久鬱,而公論不伸乎?其亦何便於此乎?臣等生長之鄕,古稱鄒魯,服習儒訓,素知尊賢衛道之爲第一義也。凡於崇賢配廟之論,未嘗居人後,而惟此文純之配文廟無疑,卽自古通同之公論也。故斯所以戊戌三賢竝擧之論作,而向亦爲之齊籲也。景行之慕,不以久遠而有替,聲氣之感,不以邇遐而或間,此臣等之雖至十百請,必期準請後已者也。玆又相率裹足,來籲於貳極之下。尙伏望邸下,更加三思,仰稟大朝,快賜一兪,使彝典亟擧,公論毋淹,不勝大願。答曰,覽書具悉。其所請者,事體至重,不可輕議,故不得煩稟。爾等退修學業。
戊寅十一月二十八日巳時,上御恭默閤。三覆入侍時,左議政申晩,左參贊洪鳳漢,刑曹判書吳彦儒,大司憲鄭光忠,刑曹參判鄭彦儒,刑曹參議黃柙,獻納鄭光漢,校理元義孫,副校理任㻐,禮曹判書洪象漢,都承旨黃景源,左承旨李景祜,右承旨張志豐,左副承旨尹東昇,右副承旨李錫祥,同副承旨沈鑧,假注書朴相老·邊得讓,記事官洪秀輔·柳敍五以次進伏。晩曰,再昨終日酬應,夜後始罷,今日日氣且寒,聖候,若何?上曰,一樣矣。晩曰,寢宿諸節,亦何如?上曰,一樣矣。上曰,鄭太玉文案,先爲讀奏,可也。景祜進伏讀奏。上曰,初覆已爲之,而僉意,何如?晩曰,初覆亦奏,而同床飮食,無異奸所,而似有參酌之道矣。鳳漢曰,雖非奸所,無異奸所,文案亦已具格上來,自上參酌則好矣。彦儒曰,臣初覆後,再三反覆見之,而別無他意,與初同矣。光忠曰,初旣奏之,而臣之同生,已當推官,嫌不仰對矣。彦儒·柙曰,其在徵後弊之道,不可不施刑矣。光漢曰,與奸所不同,而宜施正法矣。義孫·㻐曰,初旣以用法仰奏,今無更達矣。上命書判付曰,初覆時已諭,特減一律定配。景源持罪人尹女孝完推案讀奏訖。上曰,此則雖士族夫女,而自行淫慾,瀆亂風敎,初則避劫,而後則亂淫矣。諸臣皆以用法之意,以次仰對。上命書判付曰,依律。志豐持殺獄罪人曺尙奉推案讀奏。上曰,僉意何如?晩曰,初覆亦仰奏,而造意行計,萬萬凶狡,此而不法,豈爲徵創日後之道哉?諸臣皆以用法之意,以次陳奏。上命書判付曰,依律。上曰,已判付者,卽出速書以入,可也。東昇持老秋推案,進伏讀奏。上曰,僉意何如?晩曰,初旣奏之,而被打實因分明,宜用法矣。彦儒曰,細見獄案,則其相鬨,出於夫婦之間,其妻冬節,入噉其夫之股,其夫踢其心,因爲致斃,其心則初無欲殺之意矣。光忠曰,三尺至重,不可不用法矣。鄭彦儒曰,實因明白,不可傅生矣。光漢曰,渠之琴瑟不調,故初有欲殺之心,當施正律矣。義孫曰,踢其要害,旣至致殞,法豈不用乎?㻐曰,歐打狼藉,而終則以病死矣。以此觀之,初無欲殺之心可知矣。上曰,儒臣又起疑矣。僉意何如?晩曰,常漢多有如此之事,雖或打其妻,此則偶然致死,其必殺之心,則未知有之。且凡罪囚,當參酌其情與法,而文案旣具格,實因狼籍,臣意則用法宜矣。上曰,若卽其地死,則無可疑,而此則病死矣。彦儒曰,臘月卄七病臥,正月初六致死,且通訃於其姪,初無欲殺之心可知,而病臥時,渠亦救療,則猶有悔心矣。義孫曰,金城有如此獄,一人以其妻之妬忌,至死打之,而猶有生者,此則不幸死矣。究其心,則不必有殺心矣。㻐曰,此則不幸致斃,原其情而正其罪,似宜矣。上曰,夫爲妻綱,則老秋乃冬節之綱也。冬節旣被其打,雖至死境,而渠亦羞而不言其被打,則猶有一端愛夫之心矣。今正法老秋,則冬節之心,何如?而償命者,所以伸冤也。冬節之心,其將以爲伸冤,而快之乎否乎?晩曰,冬節旣至死被打,則見姪來問,宜言而不言,此則可怪矣。鳳漢曰,以冬節言之,不必以其夫償命爲快,而文案旣具格上來,則國有正法故也。臣意則不可輕議矣。光忠曰,其在國法,不可饒貸矣。彦儒·柙曰,以冬節之心言之,則不必爲快,而以獄體論之,則少無可疑矣。光漢曰,夫婦之間,相打相咬,則常時安知無欲殺之心乎?義孫曰,以情言之,則相咬相打,亦安知不由於過愛之情乎?上命書判付曰,噫,旣命代理,而氣衰䕥而心索莫,豈可强爲此也?亦恐心思之不逮是乎矣,殺人償命,漢高三章,三覆審愼,國朝欽恤,詳問僉議,參互己見,於闊於狹,定其頭緖。欲付元良之意,旣行初覆,又何三覆,而初覆日忽然思之,近者謄傳古紙,其寢無日,長鎖臺廳,遲滯時月。若此之時,元良雖體予酌處,卽其席爭執,吁嗟酌處之人,無踰囹圄之日,其若物故,與置法奚異?不憚其憊,又行三覆,豈徒予意?仰昔欽恤,可以酌處者,初覆旣諭,其餘三囚,更無可疑,而儒臣起疑,予亦審克,又得一人,此是意外。噫,若不躬行,老秋將歸於勘合中,豈不瞿然?以此推之,人命生殺,不在於君,在於彼蒼,可不凜然?將此爲戒,爲人君者,焉敢自謂執生殺之權,濫殺無辜乎?此正鄒書所云,不嗜殺人者能一之者也。雖然只欲傅生,或不究本事,則刑政墜矣。或以傅生,非徒中外觀瞻之不服,被殺者,抱冤於九原,以漢高之仁厚三章之法,殺人爲先者,意蓋此也。大抵父爲子綱,君爲臣綱,夫爲妻綱,其夫殺妻,雖異於他人,而此不然。雖父子之間,情理切害者置法,卽國典也,此則本律也。其不償命,若老秋者,其將幾人?法雖若此,犯法者夥然,此正程傳所謂以此隄防猶有者也。老秋本事,不過夫妻反目而然也,其初非老秋往殺其妻,卽其妻自犯見殺也。究其心,則初無欲殺之意,以此觀之,容有可恕,而其妻已故,限內物故,渠亦遲晩,詳覆以登,難以容貸,故將乎依律矣。儒臣起疑,可謂得體,初忽原情置法之意,心自慊然,而因此思之,非徒其心之可恕,幾年反日之妻,見其昏仆,躬自扶入,多日救療,從容通訃,可見其悔,心亦慼矣。而然此亦細究其情也,已經初覆,亦難輕議,而以旣經初覆,難以更議,則三覆親行,抑何意思?非徒此也,聞大臣之提醒文案,心不覺酸然,何則,蓋殺人者償命,卽爲被殺者之雪冤也。噫,反目之中,其夫之扶入,已見惻隱之一端,其妻之於姪來問也,不言本事,亦恐其夫之償命。以五倫大關節言之,老秋·冬節,焉逭王章,而于今置法老秋·冬節之魄,其將快乎惻乎?豈特此也?老秋·冬節若有子,則其母由其父而被殺,其夫因其母而償命,其心慟切,必倍冬節。徒守其法,不究其情,杜惻隱之心,不恤顧夫之意。昔漢丙吉,不問殺人,問牛喘,予則曰,蔑藹然秉彝之心,有甚於弛法。今講大學,人君以五倫爲治,何傷其一乎?思之及此,予心惻然。抑此心而呼依律,其不忍之政也?噫,白首暮年,豈忍爲不忍之政乎?特減一律,遠地定配。上曰,老秋之得生,意外也。諸臣皆曰,若非好生之德,豈如此乎?判付中反覆下敎,臣等不勝感泣矣。彦儒曰,鄭太玉旣已處分,干連人亦分付放送乎?上命書傳敎曰,鄭太玉旣已酌處,干連諸人,竝放送事,令秋曹分付江華府。鑧持印信僞造罪人梁德秋文案讀奏訖。上曰,僉意何如?晩曰,初覆已奏,而以米斗欲得之事,旣僞造,而關字·帖字,亦書之矣。印信僞造,或有酌處,而此則不可容貸矣。鳳漢曰,宜用法矣。彦儒曰,罪犯一律,法豈不施乎?光忠曰,三尺至嚴,此而不用,國法何施乎?上曰,李領府事,則不死云矣。鄭彦儒曰,後弊所關,當施一律矣。柙曰,究其心則凶狹矣,法不可不用矣。光漢曰,印文未成者,猶施斬律,此則僞造的實,何不施法乎?上曰,瓢片僞印,其可謂印乎?義孫曰,初覆已奏,而印信僞造,捉其物件而後成案,而此則無執贓矣。晩曰,印紙旣得見,則此足爲物件矣。㻐曰,所坐則重矣,而如此之獄,前又有酌處之事,罪旣同,則法宜同施矣。上命書判付曰,初覆時已諭,今於三覆,何有他意?特貸一律島配。彦儒曰,殺獄體重,毋論京外,月三同推,法例甚嚴,而外方同推,或有完決,同推而不爲申聞者,事體至爲未安。且不卽申聞之故,滯囚亦多云,事甚可憫。俄於閤外,與大臣有所酬酢,而此弊不可不念。請分付道臣·守臣,此後則已完決而同推者,使之一倂申聞,何如?晩曰,秋判所達是矣。已經申聞之殺獄,若不準三次同推,則自該曹請推徵贖,故各邑以此爲憫,多有擧行,而未及申聞之獄,則雖有道臣之申飭,難保其依例同推。今若使之一倂申聞,則重獄究覈之道,如有勝於前日,而亦可免滯獄抱冤之患矣。上曰,此實初聞,京則完決刑推之後,例登申目,而外則同推之後,亦登申目,例也,聞甚駭然。令前已同推,而不申聞者,一倂條列啓聞後,該房承旨與秋官,登對稟處。此後若或同推,而不申聞者,當該守臣·道臣,以制書有違律施行。出擧條象漢曰,平安道鐵山,有鄭起世獄事,而十餘年未決。臣爲道伯時,諗知獄情,臣則以爲冤枉矣。上曰,秋判先爲出去,此獄案,左副持其狀啓入來,可也。東昇持狀啓進伏讀奏訖。象漢曰,臣爲道伯時,亦按此獄,而大體十五年之久,故按獄者之弦韋,各自不同,而旣無實因,且雖曰私和,累次刑訊,終不變辭矣。鳳漢曰,此獄久遠,故在京搢紳之間,無不知之矣。其時李台重狀啓回達,下來於小臣去後,故臣亦見之。台重所執,以豪强委之矣。上曰,以起世言之,臀若有實因,則渠豈免元犯,而以其奴時男捉來采謙之際,拒逆不恭,時男聞其上典之號令,捽曳踢踧,勢所固然,此則時男之下手矣。且時男因爲逃走,若非正犯,則豈有逃躱之理乎?此可異也。僉議何如?晩曰,聖敎至當矣。鳳漢曰,臀無杖痕,則起世似非正犯矣。彦儒曰,此則獄案之本末,未及詳悉,無可仰達,而一番按査後,處決宜矣。上曰,此無按査者矣,殺人則殺人矣。鄭彦儒曰,正犯分釋,下敎明白,誠至當矣。柙曰,起世則似非元犯矣。光漢曰,時男之逃走可疑矣。義孫曰,必欲捉來之時,捽曳踢蹴,則宜有見之之人矣。上曰,然矣。㻐曰,臣意亦以爲鄭非元犯矣。東昇曰,只見其狀聞,處決恐未免疎忽,臣意則令道臣更査狀聞後處之,似宜矣。上曰,春坊入直誰也?東昇曰,文學鄭晩淳也。上命得讓召入。上命書傳敎曰,以前道臣之所奏,覽其鄭起世事,道臣査狀,殺人則無疑,而以起世爲元犯,其莫知也。大抵玆事,若見其時采謙被放後,起世之立馬門外,送奴捉來,使其豪强,其涉可惡。豪奴悍僕,聞其主之令,其欲捉來之際,采謙拒逆不恭,扶曳蹴踢,勢所固然。初覆檢狀,俱爲明白,而臀無實因,則不被杖於起世,其雖可知,勿論杖臀·扶曳,使采謙若被捉,而到於起世之馬頭,則法文旣在。雖受杖物故,執杖者無償命之事,其使之者償命,起世焉逭三尺?而若無一步出門之事,則豈徒時男?果若世軍初招,五六奴僕,突入其所,償命宜在其奴,而不査其本,以時男逃躱,起世爲正犯,百餘次刑訊,已非審愼。實因若此,則屍親之不顧其父其夫,甘其私和,一反前招,杖斃後已,告者之私和,雖不足道,世軍等所爲,斁滅人倫,物故何惜?今則雖欲査問,忍杖起世,其何可問?欲問屍親,亦無其路。予則曰,目今之査,先問采謙之出問與否,其若出門,起世當爲元犯,其若不出,初使雖豪强,其償命在奴。而噫,起世與他人有間,故於此於彼,不肯陳聞,以前道臣李台重之心,査問之中,已示寬意,末梢猶以豪强結末。豪强自豪强,殺人自殺人,若其元犯,當問本事,其何以登山之事,比於涉水乎?以此觀之,其無大力量可知。噫,位在人君,此等之事,若不明斷,豈笑其臣?雖然番愼者,莫先於此等事,觀一張之査聞,卽一席而立決,倖門將開,刑法將紊,今者之査,非問殺人與否也,其問采謙之被打所也。噫,時男之逃躱,已涉殊常。果若門內,雖爲其主而逃躱,元犯時男,爲其身而逃躱,元犯亦時男。果若門外,雖不逃躱,渠自承款,元犯起世,不辨乎此。刑訊爲事,趦趄度年,以過十餘年之久。惜哉,頃者一人,其果殺人,而情猶可恕,人亦可用,故非徒酌處,末乃甄用,豈特我國?唐之郭子儀亦是也。豈可置諸難當之中,同推爲事乎?其若曖昧,一婦呼冤,猶五月飛霜,況邊地健兒乎?不可循例査問,而曠日持久,特令文學鄭晩淳,爲按覈御史,馳往鐵山,詳査回奏。晩淳進伏。上曰,下敎中已洞諭,更無可言,而只探其門內門外以來,可也。上曰,此則軍官,當率去矣,將臣薦一軍官可也。鳳漢曰,尹仲淵·惠淵,今皆備邊郞矣。象漢曰,有一人焉。鄭宅秀方帶從事官,率去似好矣。上笑曰,鄭哥獄,鄭御史·鄭軍官,可謂三鄭矣。書吏又率去鄭哥,則好矣。晩曰,臣惶悚敢達矣。日前筵中,以次對之久曠,致有嚴敎,而臣等退出後,又有下敎於入侍承宣者云。臣聞來極爲惶悚,此皆臣等之罪,伏願亟降威罰焉。上曰,右相之不入,以此故耶?晩曰,然矣。領相則有實病故不入,右相亦惶恐不入矣。聞大臣不入,則啓覆不得行,故臣冒沒入參矣。上曰,古云班白者不負戴於道路矣。望七之年,縗服在身,復講復對,自無休時,而在下之人,則欲獨便,予實慨然,而此後有何撕捱耶?卿以此言,傳及右相,可也。光忠曰,殺人成獄,至重且大,苟不十分審愼,易致橫罹之患。雖以平山李世裕獄事言之,其時地方官,只憑將校誣罔之言,威喝良民,連施毒刑,勒受誣服,至於考覆之境,其中一漢,徑斃獄中,已極殘忍。若非考覆官之覈實反案,譏捕正犯,其餘無辜之囚,又將不免於啓覆論斷之科矣。其初不詳審,徑先搆案之罪,有難容貸。日昨儒臣,亦已發說,而不可以事過而置之。平山前府使金礈,拿問嚴處,何如?上曰,依爲之。出擧條光忠曰,今日殺獄罪人老秋,印信僞造罪人梁德秋減等之命,實出於我殿下好生之至德,而第老秋,則其妻殞命,旣由於渠手,實因分明,具格成案。德秋則刻瓢造印,潛踏文書,至傳隣邑,渠亦自服。兩囚負犯,關係一律,三尺至嚴,有難容貸。殺獄罪人老秋,僞造印信罪人梁德秋,竝依律勘斷,何如?上曰,俱有意焉。非枉法伸恩也。光漢曰,高兺同之致命,雖由於船木之觸傷心坎,而苟究其故,罔非俊乞踢背之致。勿論其有心與無心,均之爲歐人致斃之歸,此而容貸,則夫豈重人命之意哉?今此酌處之命,雖出於好生之聖德,而王法至重,有不可輕議減律。臣謂罪人張俊乞,依律處斷,宜矣。上曰,律文亦然,此非降法也。不待三覆,予有意也。光漢曰,鄭得彪之假稱御史,出沒村閭之狀,渠旣自服,禮京之招,又爲明證,則揆以法意,自有當律。況近來紀綱漸弛,人心狡惡,遐方此患,比比有之,此而減律,則後弊無窮。臣謂罪人鄭得彪,依律處斷,宜矣。上曰,此則原任所陳之律,是矣,更何爭奏?臺臣先退出後,上曰,兩司例爲分而發啓,而鄭太玉事,獨漏而不啓,兩司未免疎漏矣。東昇曰,臣欲仰奏矣,聖上先燭,而兩司難免疎忽。請推考何如?上曰,勿推。義孫·㻐曰,今此罪人酌處後,兩司爭執固也,而鄭太玉之獨漏不論,有損臺體。大司憲鄭光忠,獻納鄭光漢,竝遞差,何如?上曰,依爲之。出擧條上曰,近來臺臣難矣。光漢之獨漏太玉,欲免臺閣之致也,誠難矣。上命書傳敎曰,頃者已下敎,近者欲免臺閣,仍成謬習,今番酌處之中漏一,其涉不是。大司憲鄭光忠,以其兄推官太玉之事,不爲請寢,其勢固然,而獻納鄭光漢之無端漏啓,忘乎否乎?不可遞差而止,罷職。上曰,獻納之品,玉堂則勿拘乎?晩曰,與玉堂同品,而勿拘矣。上命書傳敎曰,修撰洪趾海,獻納除授。又命書傳敎曰,修撰金履獻,文學除授。上曰,禮房承旨,明日親傳香後入侍事。出榻敎諸臣以次退出。
上在昌慶宮。常參以代理停,經筵停。
朔祭親傳香罷後,政院·玉堂·藥房,口傳問安。答曰,知道。
沈鑧達曰,李箚子到院,而以親祭齋戒,留院之意,敢達。令曰,入之。
黃景源達曰,明日常參,取稟。令曰,停。
張志豐,以都摠府言啓曰,今日入直內三廳武兼禁軍及軍兵等,當爲中日習射,而孝昭殿朔祭親臨齋戒相値,不得爲之之意,敢啓。傳曰,知道。
傳于尹東昇曰,明日晝講,今日爲之。中庸·大學當盡爲之,而傳香後卽爲之,入侍于明政殿後,勿爲習講,時刻入之。
傳于尹東昇曰,徽寧殿祭文中,有添入者,雖以淨書,香室官員持祝文,待令于齋殿。
傳于尹東昇曰,禮房承旨,來詣于集賢門。
傳于尹東昇曰,承旨·香室官員,來詣于徽寧殿。
黃景源達曰,宗簿提調綾昌君橚,有稟定事,來詣請對矣。傳曰,承旨與綾昌君,來詣集賢門。
以修撰金履獻,副修撰洪趾海等牌不進罷職傳旨,傳于黃景源曰,竝推考傳旨捧入。
黃景源達曰,兼弼善徐命天,文學金履獻,司書李敬玉,旣有只推之令,竝卽牌招,推移入直,何如?令曰,依。
以兼弼善徐命天,文學金履獻,司書李敬玉牌不進罷職令旨,令于沈鑧曰,推考徽旨捧入。
張志豐達曰,兼弼善徐命天,司書李敬玉,旣有只推之令,竝卽牌招入直,何如?令曰,依。
以兼弼善徐命天,司書李敬玉再牌不進罷職令旨,令于尹東昇曰,竝推考徽旨捧入。
黃景源,以吏曹言啓曰,來十二月初一日,行孝昭殿·徽寧殿朔祭親行時,執事前應敎鄭尙淳,前校理李厚達,前修撰李聖圭,前校理李心源·洪準海塡差,而時無職名,令該曹口傳付軍職,何如?傳曰,允。
張志豐,以兵曹言啓曰,今十一月二十七日,各廳堂上武臣等朔試射時,至於身病之類,試所旣知其實病,竝與呈辭受由人等,退試次姑爲懸頉以入之責,敢啓。傳曰,知道。
李景祜,以宣惠廳言啓曰,今十一月令宗廟·孝昭殿·徽寧殿·兩山陵薦新天鵝,忠淸道當次,故貢人處使之趁期封進矣。今月已盡,而累次催促,尙未準納,限內不得封進,事體誠爲未安。在前如此之時,有退封之例,以此分付該曹,當該貢人,自本廳科治,督納封進,何如?傳曰,允。
右議政李箚曰,伏以臣以無似,謬當大任,臨事昏錯,無往非罪,自承頃筵誨責之敎,慙惶悚蹙,歷日靡定。繼伏聞昨日筵敎,至及於引嫌太過,而在臣分義,惶懼罙切,泥首縮伏,恭俟嚴誅。且臣宿症關格,間又肆發,氣升如火,胸痛如刺,呼吸不順,食飮漸退,危兆已見,懍懍無起色。大朝親臨慮囚,國之大政,而帶此職名,旣不得入侍,此歲將暮,朔祭在明,而亦末由趨參,罪上添罪,邦憲難逃。伏乞离明,俯賜照察,亟令攸司,重勘辜犯,以肅國綱焉。取進止。答曰,覽箚具悉卿懇。以疾未參,其何所傷?卿須安心勿辭善攝焉。仍令曰,史官往諭。
戊寅十一月二十九日巳時,上御涵仁亭。朔祭親傳香入侍時,都承旨黃景源,左承旨李景祜,右承旨張志豐,左副承旨尹東昇,右副承旨李錫祥,同副承旨沈鑧,假注書朴相老·邊得讓,記事官洪秀輔·柳敍五,以次陪立。上具布裹翼善冠·視事服,傳香訖,上降詣板位祗迎。上曰,文學鄭晩淳許遞事。出榻敎諸臣以次退出。
戊寅十一月二十九日千時,上御恭默閤。晝講入侍時,知事洪象漢,特進官尹東度,參贊官張志豐,侍讀官元義孫·任㻐,武臣申光魯,假注書邊得讓,記事官洪秀輔·柳敍五,以次進伏。上讀前受音大學絜矩章訖,義孫讀中庸御製序文。義孫曰,今此進講者,御製也。別無仰達文義,而堯·舜心法,不過精一也。聖上於此,益加體念焉。㻐曰,仲尼祖述堯·舜,憲章文·武矣。殿下法先王之道,行先王之政,精一心法,殿下之所以傳受者也,而伏望益加勉勵,終始毋怠焉。上曰,若周而復時,則主人翁豈有寐時,而其於主人翁之已衰,何哉?象漢曰,聖學以御製主人翁問答見之,別無更加加勉,而舍我其誰四字,益加體念焉。上曰,此非予退托之言,而古有自過十五光明少之句,其奈氣衰何哉?東度曰,喚惺性之法守之,少無間斷之日,則自可無退托之時矣。上曰,頃者欲言於大臣,而未果矣。回榜尙桸,況此乎?予今享年,得逢此歲,古亦有是否?此則雖謂之希罕,而有稱道者,予亦不辭矣。曾前六十之賀,則必欲圖避,而此則予雖不辭,但來年七月以前,則雖一喜字,或有言之者,非予意也。象漢曰,如是希罕之事,其在群下之情,孰不貴之,而聖慕尤當如何?上曰,昔年七歲命名之時,今日思之,益切追思負米之感矣。象漢曰,原州碑石·碑閣等所入物力,依豐壤碑例,以儲置米會減,何如?上曰,依爲之。出擧條象漢曰,原州碑石,御筆付石時,依黑石里碑例,寫字官一人,給馬下送,何如?上曰,依爲之。出擧條象漢曰,日寒若此,季冬不遠,而尙無雪意。在前亦有祈雪之規,今年亦行之,何如?上曰,臘前三白,今年則無之,姑觀五六日爲之,可也。諸臣亦以次退出。
戊寅十一月二十九日未時,上御咸安閣。禮房承旨入侍時,左副承旨尹東昇,假注書邊得讓,記事官洪秀輔·柳敍五,以次進伏。上命書傳敎曰,景福殿御製書寫令尹東晳陞敍。上又以徽寧殿誕日將迫之意,命添書四句于朔祭祭文。上曰,注書出去。綾昌君召入也。得讓趨出,率入綾昌君橚進伏。上曰,洗補爲之乎?橚曰,板子則已塡補,而更考御牒,則當邸條無懸註處矣。上曰,先朝御牒,亦無之乎?橚曰,自定宗·太宗以下,皆稱初封之號,而仁宗朝及當邸條,獨無懸註矣。上曰,譜略則詳載乎?橚曰,然矣。上曰,然則旣不載於御牒,則更無可論矣。上曰,留門後編次人一人,來詣于明政殿後事。出榻敎上曰,此祭文,承旨持而出去,率香室官員淨書,可也。諸臣以次退出。
戊寅十一月二十九日二更,上御崇文堂西軒。編次人入侍時,編次人元仁孫,左副承旨尹東昇,假注書邊得讓,記事官洪秀輔·柳敍五,以次進伏。上曰,洪秀輔持原州碑閣懸板所書草本入來乎?秀輔曰,持入矣。上命承旨讀之。東昇讀奏訖。東昇曰,今此原州碑閣懸板御製識文,令翰林洪秀輔書進事,命下矣。書出後,自京刻板下送乎?只書送本道,使之刻揭乎?上曰,書送本道,使之入刻,而一件印出上送事,分付道臣,可也。出擧條上曰,太祖影幀奉安祝文考來乎?東昇曰,考來矣。戊辰年初一日攝行矣。上命讀祝文,東昇讀奏訖。上曰,光廟則先爲奉安於永禧殿,太祖則戊辰始爲奉安矣。柳義養則傅會以奏,而其言甚浮雜矣。上命書徽寧殿茶禮祭文,命編次人讀之,仁孫讀奏訖。上曰,何處若是喧嘩乎?注書出去問入也。得讓覆奏曰,祭正時將迫,侍衛百官詣閤,故喧嘩矣。諸臣以次退出。
戊寅十一月二十九日三更一點,上詣孝昭殿。親行朔祭入侍時,都承旨黃景源,左承旨李景祜,右承旨張志豐,左副承旨尹東昇,右副承旨李錫祥,同副承旨沈鑧,假注書朴相老·邊得讓,記事官洪秀輔·柳敍五,以次陪立。上具布裹翼善冠·視事服,步出賓陽門,至明政殿月臺乘輿。上召兵判曰,別軍職鄭勗世,起世之弟乎,兄乎?申晦曰,起世之兄云矣。上命書傳敎曰,噫,兄弟,五倫中一也。昔蘇瓊豈不云乎?世間難得者,兄弟。噫,其兄十五年滯囚,百餘次嚴訊,而十五年之間,二次鳴金,只其奴也。雖爲兄有訟冤之端,猶爲上言,況爲其弟,一不登聞,只使替籲,無乃其父挽止而然乎?父雖挽止,弟何忍忍?堯·舜之道,孝悌而已。玆事漠然不聞,昨聞之後,勗世處義,心甚駭然。且欲用則尤宜飭用。別軍職鄭勗世汰去。上乘輿,到齋殿降輿。上曰,鄭晩淳,率去鄭宅壽乎?兵判申晦曰,無關移之事,故臣則未知矣。東昇曰,臣聞於禮判,則以其親病之重,不爲率去云矣。上曰,然則率去誰也?東昇曰,未知矣。上遂步入齋殿。諸臣以次退出。
上在昌慶宮。常參以代理停,經筵停。
申時,日食。
孝昭殿親祭,徽寧殿酌獻禮罷後,政院·玉堂·朝廷二品以上·六曹堂上·宗班單子口傳問安。答曰,罔極,知道。
藥房口傳問安。答曰,罔極,知道。
世子宮·嬪宮,政院·玉堂口傳問安。答曰,罔極。
尹東度達曰,左副承旨李泰和,特除之下,不爲出肅,卽爲牌招,何如?令曰,依。
以左副承旨李泰和牌不進罷職令旨,令于尹東度曰,推考徽旨捧入。
李基敬達曰,今日次對,兩司當爲進參,除在外外,未肅拜不爲行公人員,竝待開門牌招,以爲推移入參之地,何如?令曰,依。
以獻納洪趾海,掌令金漢老,持平李宜馣·李亨達牌不進罷職令旨,令于李基敬曰,竝推考徽旨捧入。
令于韓光會曰,大臣·備局堂上,引接。
以輔德李廷喆,兼弼善徐命天,文學金履獻,司書李敬玉牌不進罷職令旨,令于尹東度曰,竝推考徽旨捧入。
尹東度達曰,輔德李廷喆,兼弼善徐命天,文學金履獻,司書李敬玉,旣有只推之令,竝更爲牌招,推移入直,何如?令曰,依。
以兼弼善徐命天,文學金履獻,司書李敬玉等,再牌不進罷職令旨,令于韓光會曰,竝推考徽旨捧入。
韓光會達曰,兼弼善徐命天,文學金履獻,司書李敬玉,旣有只推之令,竝卽牌招,推移入直,何如?令曰,依。
黃柙達曰,吏曹判書權爀,除拜後過三日不爲出肅,依定式推考警責,仍卽牌招察任,何如?令曰,依。
黃柙啓曰,卽者校理元義孫,副校理任㻐,謂以日昨筵中,請遞兩司,追聞物議,有以處義之斑駁,陳書徑出,原書纔已退却矣。所當直捧禁推傳旨,而此與無端徑出有異,推考警責,玉堂上下番俱空,事甚未安,竝卽牌招入直,何如?傳曰,允。
傳于尹東度曰,明政殿明日命官頒柑,儒生·試官,依昨年例書入。
李基敬啓曰,試官望中,時無職名人員,令該曹卽爲口傳付軍職,何如?傳曰,允。
兵曹口傳政事,副司直尹東昇,副司果鄭尙淳·洪準海。
傳于李基敬曰,史官一員待令。
戊寅十二月初一日四更一點,朔祭親行入侍時,都承旨黃景源,左承旨李景祜,右承旨張志豐,左副承旨尹東昇,右副承旨李錫祥,同副承旨沈鑧,假注書朴相老·邊得讓,記事官洪秀輔·柳敍五,以次侍立。上具祭服,步出齋殿,入詣孝昭殿板位,行禮訖。上還詣齋殿時,上曰,承旨持公事爲之乎?東昇曰,連有國故,姑未爲之矣。上曰,君命信如四時,然後可行,而職在喉院,不能擧職,諸承旨竝遞差。出榻敎上曰,五衛將權相殷,假承旨差下,入侍事。出榻敎權相殷進伏。上命書傳敎曰,參議黃柙,承旨除授,先入侍後謝恩。黃柙進伏。上曰,年幾何?柙曰,六十矣。上命書傳敎曰,參判尹東度,司直沈撥,參議韓光會·李基敬,前承旨李泰和,承旨除授,先入侍後謝恩。上由徽寧殿北神門步入,行酌獻禮訖。上御小次,命書傳敎曰,鄭起世事目申聞,故再次來到,而莫之聞也。今番重臣不奏,將又過今年矣。此後若此等事,以啓聞爲之,承旨持奏事,定式施行。上遂步出北神門,乘輿至明政殿月臺,降輿還入大內,諸臣以次退出。
戊寅十二月初一日辰時,王世子坐德成閤,大臣·備局堂上,引接入對時,左議政申晩,右議政李,知事李益炡,司直金聖應·李昌誼,禮曹判書洪象漢,左參贊洪鳳漢,判尹尹汲,司直金漢喆,兵曹判書申晦,訓鍊都正鄭汝稷,司直金相福·金善行,右承旨韓光會,執義李星慶,假注書邊得讓,事變假注書文始龍,記事官柳敍五,以次進伏。晩曰,近來日候,寒暖不適,睿候,若何?令曰,一樣矣。晩曰,臣久未入對矣。自外伏聞感氣非細,連入和解之劑云,不勝憂慮之至,近日則差勝乎?令曰,大勢則少差矣。晩曰,寢睡·水刺之節,亦何如?令曰,一樣矣。晩曰,大朝親祭還御後,氣候,若何?令曰,大朝氣候,亦一樣矣。晩曰,元孫氣候,亦一樣乎?令曰,一樣矣。晩曰,此卽黃海監司趙明鼎狀達也。以爲兵曹所納騎步兵價布差使員,例以守令輪差領納,而道內守令,常時差役煩數,奔走道路,官民受弊,今年穡事,大都失稔,捧糴簽丁,俱係緊要,一日癏官,尤爲可悶。自今以後,依三南例,以兵使軍官領納事,請令廟堂稟處矣。騎步兵價布,以守令定差員領納,事目至嚴,則三南前例,雖未知如何,而到今不可輕議變通。道臣推考,狀達內辭意,置之,何如?令曰,右相之意。何如?曰,臣與左相,自外相議,而左相之所奏誠是矣。令曰,依爲之。出擧條晩曰,此卽江原監司沈鏽狀達也,以爲嶺南移轉穀載運時,投穀之歙谷·高城兩邑監色·沙格等處,所徵租二百一石零,使之會錄,而兩邑監色,則旣已畢納,加刑放送,沙格則囚繫多年,實無徵捧之勢,欠縮租三百五十六石零,特令蕩減事,請令廟堂稟處矣。逢風船覆之際,投穀海中,不是異事,而其數夥然,亦有不可準信者,此前道臣所以狀請還徵,爲杜後弊者也。監色則皆已徵捧,而沙格則實無準徵之勢,多年囚繫,已至於十餘次刑訊,且當初投穀時,船漢三名,至於渰死,則亦不可無參量變通之道,依所請特爲蕩減,何如?令曰,右相之意,何如?曰,臣亦與左相所奏同矣。令曰,依爲之。出擧條晩曰,近以睿候,停講久矣。而俄見春坊,則春坊一空,邸下雖欲開講,誰與爲之乎?以司書李敬玉言之,親病雖重,年少小官,日日違牌,事體寒心,請罷職不敍。令曰,從重推考,牌招入直。晩曰,輔德李廷喆,陳書徑出,依例捧禁推徽旨,十餘日未放,番次苟簡,似有變通之道矣。令曰,禁推異於拿處,放送,仍卽牌招入直。鳳漢曰,各邑乙·丙兩年,北漢舊逋,今年納于山倉,尤甚面則捧留本邑事,廟堂覆奏知委,所當從實擧行,而不無虛實相蒙之慮,果有此弊,則當該守令,不可不隨現重繩,以此意,分付於該道道臣,以爲嚴飭之地,何如?令曰,大臣之意,何如?晩曰,摠戎使所達,易有虛實相蒙之弊云者,誠是矣。依所請申飭,宜矣。曰,左參贊所奏是矣。令曰,依爲之。出擧條星慶曰,賓對體重,左右史不可不備員入對,而近日宮官,違牌爲事,致令今日賓對,史官不備,此實前所未有之事也,事體極爲未安,今日不爲出仕之春坊官員,宜竝從重推考矣。令曰,依爲之。出擧條星慶曰,道伯身故之代,新伯辭朝,毋過十日,自是續大典定式,則今者北伯新喪,邊鑰疎虞,交代之下去,不容少緩。而咸鏡監司徐命臣,乞暇省墓之請,喉院不爲退却,捧入其書,未免曲循,致令除拜月餘,始爲下去,揆以事例,殊涉未安,當該捧入承旨,宜令從重推考矣。令曰,依爲之。出擧條諸臣以次退出。
上在昌慶宮。常參以代理停,經筵停。
尹東度達曰,明日常參,取稟。令曰,停。
李基敬達曰,大司憲未差,執義李星慶,掌令金漢老·金勉行呈辭,持平李宜馣·李亨逵未肅拜,今日以監察茶時之意,敢達。令曰,知道。
藥房都提調金尙魯,提調李宗白,同副承旨黃柙啓曰,伏未審夜來,聖體調攝,若何?憊眩之候,寢膳之節,亦何如?前劑入茶飮,已盡於昨日,臣等卽與諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,茶飮加劑五貼以入,下敎日入侍宜矣。
尹東度達曰,右承旨李泰和,書批已下,卽爲牌招,何如?令曰,依。
以右承旨李泰和,輔德李廷喆,兼弼善徐命天等牌不進罷職令旨,令于黃柙曰,竝推考徽旨捧入。
尹東度達曰,新除授同副承旨李彦衡,卽爲牌招,何如?令曰,依。
又以弘文館言啓曰,本館上番,屢日姑降入直,事甚未安,修撰沈履之,自任所,纔已上來,牌招入直,何如?傳曰,允。
又達曰,輔德李廷喆,兼弼善徐命天,文學金履獻,司書李敬玉,旣有只推之令,竝卽牌招,推移入直,何如?令曰,依。
以輔德李廷喆,兼弼善徐命天,文學金履獻,司書李敬玉再牌不進罷職令旨,令于尹東度曰,竝推考徽旨捧入。
傳于黃柙曰,承旨先爲入侍。
傳于李基敬曰,承旨試官,來詣明政殿後。
黃柙達曰,輔德李廷喆,兼弼善徐命天,旣有只推之令,文學金履獻,書批已下,竝卽牌招,推移入直,何如?令曰,依。
以輔德李廷喆,兼弼善徐命天,文學金履獻再牌不進罷職令旨,令于黃柙曰,竝推考徽旨捧入。
黃柙達曰,春坊上下番俱空,事甚未安,司書李敬玉,書批已下,卽爲牌招入直,何如?令曰,依。
傳于李基敬曰,大司成入侍。
尹東度,以孝昭殿參奉,以入番宗室意達曰,凡科場時,本殿參奉·忠義,例有受暇赴擧之規,今此柑製時,參奉鄭錫達·李寬鎭,忠義李白圭·南台老·趙漢鎭,皆當赴擧云。參奉代,假官忠義李萬協差下,忠義二員代,令該府卽爲差出,改省記入番致齋察任,何如?令曰,依。
尹東度,以徽寧殿參奉,以入番宗室意達曰,凡大小科場時,本殿參奉·忠義,受暇赴擧,已有舊規,今此柑製時,參奉朴東最·徐日輔,忠義李益炩·權泰彦·趙長鎭,俱爲入場,而參奉代忠義韓命玄,假參奉差下,使之入直,忠義二員之代,令該府卽爲差出,以爲入番之意,分付,何如?令曰,依。
黃柙,以義禁府言啓曰,明日明政殿頒柑儒生試取時,本府都事十員內,九員赴擧,武臣都事一員,本府入直,而當直·入直都事及明政門·光政門禁亂都事各一員,公事回公都事一員,無以推移,假都事四員,令該曹依例差出,以爲分排之地,何如?傳曰,允。
又以義禁府言達曰,安東前府使鄭宲,安東前營將沈仁希等,令該府處之事,徽旨達下矣。鄭宲下去忠淸道忠原地云,發遣府書吏拿來,而沈仁希以富寧府使,時在任所,發遣府書吏,交代後拿來,何如?令曰,依。
李彦衡,以義禁府言達曰,高山察訪狀達據,刑曹粘目內,咸鏡監營軍官趙昌禧,移本府處之事,達下矣。趙昌禧下去咸興地云,依例發遣府羅將,拿來,何如?令曰,依。
吏曹,右承旨李泰和,左副承旨李基敬,右副承旨黃柙,同副承旨李彦衡。
以全羅監司狀達,古今島鎭等官居漁夫朴之采等渰死事,令于沈墢曰,渰死人等,令本道恤典擧行。
以統制使狀達,十一月朔進上生靑魚,冬至已過,尙未封進,惶恐待罪事,令于黃柙曰,勿待罪事,回諭。
左副承旨李泰和上書曰,伏以臣,至庸極陋,猥蒙大朝不世之殊恩,牽復拔擢,至再至三,惶恧固切於臣心,嗤點難免於當世。頃臣於待罪騎省之日,適有冬雷之變,儒臣陳箚,迺以臣驟蒙恩擢,猥玷銀臺,而召災之一端,臣於此,已不勝其惶懼懍惕之心,而誠如言者之言,僥冒寵靈,濫膺陞擢,有足以仰干天和,則臣之罪戾,宜有所逃。臣故屢章祈褫,實出於萬不獲已。適値大朝動駕之日,終不得趨參於侍衛之列,至有變通遞改之擧,職名去身,私義雖幸,而分義惶悚,尙切于中。不意今此大朝,又下承宣特除之命,臣聞命驚惶,不知所以爲措。顧此所叨,卽臣猥玷之舊硏,而堂箚指斥,正在於此,前旣辭免於騎省,今反冒據於是職,寧有是理乎?日月雖久,而人言猶在,隆恩雖摯,而私義難撓,昨於召牌之下,不敢爲祗承之計,今又冒上短章,略暴危懇。伏乞离明,俯察臣難冒之情,亟遞臣新授之職,一謝公議,以靖私義,千萬幸甚。答曰,覽書具悉。爾其勿辭,從速察職。
司書李敬玉上書曰,伏以臣罪,臣已知矣。小官之日三違召,實前古所未有,而大關於國綱,則大臣之登對請罪,烏可已也。雖蒙睿慈之曲貸,姑靳兪音,而臣固已遞待勘者,去就一節,今無可論,惶懍隕越,莫省措躬之所也。仍念臣之爲親陳懇,自覺支離,伏想邸下,亦以爲煩屑矣。私心悚蹙,曷有其已,然而疾痛而呼,人之常情,君臣之間,無異父子,旣有懇迫之情私,則豈可以瀆撓爲懼,而自阻於孝理之下哉?玆敢冒死疾聲,至再至三,而不知止焉,惟邸下俯垂察焉。臣門衰祚薄,早失嚴父,形單勢孑,且勘族黨,惟母子二人,相依爲命,而臣母三十年風眩之證,積成痼疾,委臥床席,長時呻痛,精神筋力,無復餘地。老人心弱,偏於慈愛,起居飮食,必待臣身,臣片刻離側,則便爲看護無人矣。旣不能祿養,以伸烏鳥之情,家本貧窶,又不能盡心於藥餌。惟朝夕扶將,檢視溫冷,以報劬勞之恩,而自叨見職以後,輒因嚴召之荐降,身非已有,黽勉持被,每當更漏初報,禁門下鑰,則一城之間,便同千里,心神飛越,五內焦煎,達宵無寐,倚柱彷徨,如是者居然四朔矣。緣臣之在家日少,寒暖之際,將攝失宜,對證投劑,亦不及時,一日二日,病益沈淹。以今觀之,時日之間,萬無差減之望,此莫非臣不孝之致,撫躬自悼,尙誰咎哉?臣旣以身許國,豈敢復顧私情,而古人云,事親日短,事君日長。如蒙終始之大惠,得遂將護之至願,幸見回蘇,則此生此恩,河海莫量。臣非木石,豈不思竭力趨走,少效涓埃之報哉?鎭日違逋之餘,又値空番,召牌連下,而病母素〈患〉一自再添之後,晝夜咳喘,滿身烘熱,頭疼神眩,身不貼席,諸般症形,一倍苦劇,目下情理,無一日離舍之勢,玆不得不又犯違傲。臣罪至此,益無所逃。伏乞离明,察臣所懇之亶出衷曲,亟削臣職,永賜歸養,以便救護,仍治臣前後違慢之罪,以肅朝綱焉。答曰,覽書具悉。爾其勿辭,先察職後護焉。
司直李益輔上書曰,伏以臣,以至脆之質,抱已痼之疾,居常喘喘,不敢以平人自處,遇寒以來,痰入兩膝,不得屈伸,作一籧篨,多試焫灸,近幸少減,而行步尙艱,登陟有妨,前後賓筵,久未進參,分義虧缺,方切兢惶之忱,因憲臣陳達,至被重推,病裏悚蹙,尤不知措躬之所也。且伏見日昨所下傳敎,以安東殺獄推官事,有其時道臣罷職之命。當初營將之差定兼官,使之會推,雖在臣未赴之前,臣亦依舊擧行,旣不能移改推官,則臣之罪,固無間焉。而及出現告,臣獨見漏,罪同罰異,臣實慙恧,玆敢陳章自首。伏乞离明,俯賜諒察,與前道臣,同勘譴罰,以安私分,以昭法紀,千萬至仰。答曰,覽書具悉。卿其勿辭焉。
戶曹判書李成中上書曰,伏以臣,日昨得伏見大朝傳敎,以嶺南安東府殺獄同推官之以營將差定,有伊時道臣罷職之命矣。罪人安必伊之成獄會推,雖已有年,若其推官,則臣等待罪本道時,亦不免因循未改,論其郵罰,宜無所異,伏地惶悚,惟竢同勘。及其現告之出,臣乃見漏,臣尤不勝恧蹙之至。同罪倖免,古人恥之,臣雖欲猒然自揜,安可得乎?第臣新遭慘喪,身在薰染,有不敢遽入文字,今始離次封章,仰首自列。伏乞离明,亟令有司,將臣〈職名〉,一體譴罷,以昭法例,以安私分,幸甚。答曰,覽書具悉。卿其勿辭察職。
文學金履獻上書曰,伏以臣,待罪玉署,亦已多日,而情地窮蹙,疾病沈淹,日違嚴召,惟斧鉞是俟,春坊特除之命,又下此際,臣惝怳感激,益不知所出。第念榮途自劃,久已矢心,前後血懇,非止一再,今不必復事煩瀆,而至於見職,尤有所不可進者。臣與輔德李廷喆,有世所共知之嫌,其何忍與之作僚,周席於一席乎?臣顧以覆巢之餘,仇怨溢世,蹤跡卼臲,觸處礙窒,顧瞻朝端,靡所自容。於是,雖欲忘宿志冒新榮,抗顔而一出,其何可得乎?至若目下危疾,有難供職,則亦不敢覼縷,以瀆崇聽。伏願邸下,哀憐而特遞臣職名,仍治臣違慢之罪,以安微分,以肅朝綱,不勝幸甚。答曰,覽書具悉。爾其勿辭,從速察職。
弼善柳思欽上書曰,伏以日月迅邁,孝昭殿練祀奄過,徽寧殿禫制已訖。伏惟我大小朝靡逮之痛,益復罔極。臣於待罪柏府參佐之日,忽伏承宮官移除之命,宣降有旨,馹召遠辱,臣誠感激驚惶,莫省攸措。在臣分義,宜卽竭蹶入城,少伸延頸之忱,而顧念离筵勸講,專藉學術,則如臣者,幼而失學,壯益鹵莽,爲親求祿,粗習功令之技,而年紀衰頹,尤復蔑劣,經傳奧旨,茫無識解,反復思惟,承膺無路,此猶例讓,不敢章皇,而目下情勢,誠有萬萬懇迫者。臣之老母,素有癃疾,冒寒跋涉,中路添劇,症其危篤,見方歷入楸下,左右扶持,焦迫罔措,雖欲抑情趨承,其勢末由,玆不得已敢暴情實,縣道控籲,除旨之下,煩瀆至此,臣尤死罪。伏乞离明,俯察臣情,特遞臣職,以安私分,以肅朝綱,千萬幸甚。答曰,覽書具悉,日月流邁,兩魂殿祥禫奄過,哀慕莫逮,一倍罔極,爾其勿辭,救護母病。
戊寅十二月初二日巳時,上御崇文堂,承旨·試官入侍時,讀券官尹汲,對讀官鄭存謙·元義孫,右副承旨李基敬,假注書邊得讓,記事官洪秀輔·柳敍五,以次進伏。上命書傳敎曰,頒柑時,宜有大司成,大司成有闕,代左承旨韓光會除授,其代,前修撰李彦衡除授,仍爲敍用。上曰,注書持此傳敎,先爲出去,分付,入來也。上曰,書題時,翰注少退,少退良久,復命入侍。上命承旨書傳敎曰,試券捧二軸後,他承旨與諸試官,先爲持入。又書傳敎曰,試官鄭尙淳,代任㻐爲之。諸臣以次退出。
戊寅十二月初二日未時,上御恭默閤,科次入侍時,讀券官尹汲·吳遂采·徐志修,對讀官鄭存謙·尹東昇·元義孫·任㻐,左承旨沈墢,假注書邊得讓,記事官洪秀輔·柳敍五,以此進伏。上曰,難欺者士也,可謂神奇矣。諸試官一次對讀,上曰,試所承旨,畢收券後入侍事。出榻敎左副承旨李基敬,追後入侍。墢曰,試所承旨旣入來,臣則退出矣。上曰,依爲之。科次訖,上親坼秘封。上曰,蔡希範,誰也?㻐曰,方爲引儀,而以文頗有名字矣。上曰,以此觀之,京華士大夫,皆讓頭於此等人矣。上坼第二曰,黃榦,誰也?汲曰,以公州判官,曾被謫者也,亦以善文有名矣。上曰,節製大體,精矣。上命書傳敎曰,居首進士蔡希範,之次進士黃榦,竝直赴殿試,幼學申大年,進士尹象厚,各給二分。上曰,尹象厚爲人精矣。上曰,入格四人,令日食後,竝來待事。出榻敎諸臣以次退出。
上在昌慶宮。常參以代理停,經筵停。
巳時午時,日暈。午時,白氣逶迤暈上,良久乃滅。
尹東度達曰,明日國忌齋戒,再明日正日,初六日國忌齋戒,初七日正日,初八日國忌齋戒,初九日正日,此六日常參,頉稟。令曰,知道。
黃柙達曰,大司憲未差,執義李星慶,掌令金漢老·金勉行呈辭,持平李享逵·李宜馣未肅拜,今日以監察茶時之意,敢達。令曰,知道。
李基敬達曰,文學金履獻牌招事,依下,而家在城外,待明朝出牌之意,敢達。令曰,知道。
黃柙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李基敬,以都摠府言達曰,副摠管兪胄基,以禁衛中軍,軍兵等中日試放事,南別營晝仕出去之意,敢達。令曰,知道。
尹東度達曰,右承旨李泰和,今日又不出肅,卽爲牌招,何如。令曰,依。
以修撰沈履之牌不進罷職傳旨,傳于尹東度曰,只推,更爲牌招。
尹東度達曰,輔德李廷喆,兼弼善徐命天,文學金履獻,旣有只推之令,竝卽牌招,推移入直,何如?令曰,依。
以司書李敬玉牌不進罷職今旨,令于尹東度曰,推考徽旨捧入。
尹東度達曰,司書李敬玉,旣有只推之令,一體牌招,何如?令曰,依。
黃柙達曰,春坊上下番俱空,事甚未安,輔德李廷喆,書批已下,兼弼善徐命天,文學金履獻,司書李敬玉,旣有只推之令,竝卽牌招,推移入直,何如?令曰,依。
以右承旨李泰和,兼弼善徐命天,文學金履獻,司書李敬玉牌不進罷職令旨,今于黃柙曰,竝推考徽旨捧入。
傳于尹東度曰,召對爲之,儒臣來詣于明政殿後。
同副承旨李彦衡上書曰,伏以臣於向日,猥承湖西檢田之命,而病狀適苦,未卽辭陛,致勤嚴敎,自速對吏,畢竟薄勘,不足以贖其罪之萬一。至今追思,悚蹙冞切,杜門蟄伏,惟愆尤是訟,迺者銀臺寵擢,出於千萬夢想之外,臣誠驚惶蹙踖,益不知措躬之所也。噫,臣之無似,濫廁榮塗,徒有尸素之誚,全無毫絲之補,其憒憒蔑劣之狀,伏想我聖上亦有所俯燭無餘矣。今乃奚取,而中批特簡,不少留難,若是耶?況此所叨,職是近密,出納惟允,其責不輕,元非尋常庶官之比,則尤豈如臣陋劣,所可倖冒者,抑臣出身未幾,踐歷尙淺,大化陶甄,遽蹲緋玉之列,臣榮則極矣。而其玷名器乖官方,爲如何哉?揣量才分,萬無承膺之勢,而召牌狎臨,不敢坐違,昨已隨詣祗肅,而夤緣一出,淟涊蹲據,實非臣義之所敢安,且臣所帶春秋兼銜,與知春秋臣洪象漢,有從娚妹應避之嫌,在法亦宜刊改,玆敢略控短章,悉暴微懇。伏乞离明,特加諒察,亟收臣新授職秩,以安私分,不勝幸甚。答曰,覽書具悉,書辭,令該府考例稟處。
輔德李廷喆上書曰,伏以臣,年紀衰邁,學識鹵莽,本不合於胄筵輔導之任,而頃値逐日開講,睿學益勤之日,他無暇顧,黽勉出肅,日再登筵,獲近离光者,殆至數朔餘矣。自顧微分,榮寵雖極,而曾無一分裨益之效,私心惶愧,如負大何,且臣素患血暈痰喘之症,積傷於喪戚之餘,又添於寒冷之節,無時發作,症情危惡,而頃於在直之時,忽添食傷,宛轉叫苦,㱡㱡欲絶,實無片刻支保之勢。非不知擅離之萬萬悚凜,而勢迫情窮,徑出禁門,致煩喉院之稟達,自速攸司之置對,論以邦憲,宜伏常刑。而睿度天大,特放有令,圜扉纔脫,庚牌遄降,臣銜恩畏義,固當竭蹶承膺,而賤疾一向彌重,轉側須人,飮啗全廢,眞元澌綴,萬無運動之望,,玆不得不自列徑歸,自犯違逋之科,而此際又伏見文學臣金履獻書中,有與臣世所共知之嫌云,臣未知其所嫌者何事。而僚席之間,旣有此言,則一院周旋,斷無其路,此又臣難冒之一端,玆敢略暴情勢,仰干崇聽。伏乞离明,俯垂諒察,亟許鐫遞臣職名,仍治臣瀆擾之罪,以肅朝綱,以安私分,千萬幸甚。答曰,覽書具悉,爾其勿辭,從速察職。
大提學金陽澤上書曰,伏以臣,以萬萬無似之質,叨萬萬非常之任,揆分量義,決難冒玷,瀝血陳籲,冀回睿照,及奉批旨,未準危懇,臣誠狼狽窮蹙,莫知所出。噫,自古膺是職者,雖其義無可辭,才有可堪,輒皆巽辭退讓,而如臣所懇,前書煩不敢罄暴,意者邸下視以例讓,未或深察。今何可徒懼瀆撓,不一悉陳之?臣之不合此任,將不勝喩。最是薦次之越占,尤不當冒膺,蓋文衡薦擬之法,前任人,擧其所代,先書其名,而三公九卿,從而注圈,古例斑斑可考而知,今者薦望,旣有屬意,諸宰會圈,亦歸完點,臣之偶廁薦末,謬被一二過去散點而已。初非僉議之所肯許,其何敢夤緣竊據,若固有之,以速一世之嗤點乎?區區私悰,若有悚惕者。記昔臣從祖判書臣萬重,以望次違越,力辭是職,卒不膺命,先朝嘉其有守,士大夫至今稱之。曩歲故奉朝賀臣李秉常,亦引此例,違召殆五十而不就,大朝亦察其援古之美意,亦不强之。今臣所遭,實與相符,顧以庸懦,未敢望先人之志操,而問其職,則先人所辭之職,顧其義則先人所處之義,他人則效之,以後承則墜之,有不忍爲也。若夫材器之不稱,聖鑑想已悉燭,今玆誤恩,非謂文華足堪也,非謂聲望有著也,亶由家世之故耳。以大朝追念先臣之意,不顧堂圈之不準,姑且假臣此銜,欲其勉繼先業,而僬僥之微,强以千匀,汚淖之陋,注於玉瓚,人將曰是夫也,倥倥然不學無文,徒以先蔭,越次而爲是官,躐取一身之榮,臣之僨敗取笑,縱不足恤,獨奈辱聖簡而玷名器,何哉?臣之不可冒進,專以圈事爲重,而至若空疎鈍劣之實,猶未盡暴。今請歷擧本末,臣自幼善病,又坐惰棄,經傳子史,太半未窺,詞章記誦,亦不致力,孤陋寡聞,晩益濩落,間嘗遊嬉鉛槧,而不但辭藻荒陋,腐毫終日,備盡生受,副急適用,決然無望,向尤喪威摧剝,形存神弊,精爽對人或迷,文字掩卷輒忘,竝與少日掇拾者而都皆失之。凡然殘殼,其中無有,顧何能代揚辭命,專掌邦試,以贊聖朝之文治乎?點檢平生,了無可取,徒以場屋之虛譽,世或不察,意其有雕蟲薄技,吹噓過實,遂至辱剡擧而竊重柄,臣初非欺世,而終不得辭其責矣。然今不據實自劾,晏然自居,是眞自欺而欺君,臣雖奊詬,豈敢爲此?且念臣以煢然鮮民,累閱險釁,跡本畸孤,性又蹇拙,立朝仕官,齟齬寡仇,平日所自期,惟是辭尊居卑,與物無競而已。筋力奔走之地,擬竭魯鈍,聲名馳逐之場,輒事逡巡,才疎識闇,旣不能擔當世務,則隨衆祿仕,居易俟命,亦古之道也。如使臣放倒素諒,冒承是任,前後郞當,不免爲兩截人,此正孟子所謂,萬鍾則不辨禮義而受之。反求初心,寧不靦然,圈法之難違,如彼其嚴,微分之難便,如是其切,斷斷苦懇,寔出肝膈,豈敢一毫矯飾爲也?天日照臨,實惟監之。伏願睿慈,曲垂諒察,亟收臣文衡之任,以畀可堪之人,且使臣得免過分躐職,忝先辱國之罪,公私幸甚。答曰,覽書具悉,卿其勿辭,從速察任。
校理元義孫上書曰,伏以臣,父母俱有沈痼奇疾,積歲委頓,居常凜凜。顧臣情理,豈有蹔刻離捨之勢,而畏懼分義,黽勉供職,今已兩箇月矣。臣於昨宵,自筵席退出,得接家信,則臣母素患風痰之病,觸寒感,證形沈劇,虛汗如瀉,神氣昏綴,連試藥餌,了無分效。促臣歸視,禁鑰未開,方寸煎灼,達宵徊徨,坐待天曙,投章徑出。伏乞离明,俯諒臣情私,亟許鐫遞,仍治臣禁直擅離之罪,以昭法綱,以便救護,千萬顒祝。答曰,覽書具悉,爾其勿辭,救護母病。
戊寅十二月初三日午時,上御崇文堂,召對,入格儒生,同爲入侍時,參贊官黃柙,侍讀官任㻐,進士蔡希範·黃榦,幼學申大年·尹象厚,假注書邊得讓,記事官洪秀輔·柳敍五,以次進伏。上謂蔡希範曰,年幾何?對曰,五十五矣。上曰,汝之科作,限入題誦之,希範誦訖。上曰,解題何以知之?對曰,入場中聞知矣。上謂黃榦曰,年幾何?對曰,四十六矣。上命誦科作,誦訖。上曰,解題何以知之?對曰,臣入場聞之,則在於爾雅云,故入題亦書以爾雅矣。上謂申大年曰,汝則解題,何以知之?對曰,入場後一人云,在於彙語鷄卷云,故臣見而知之矣。上謂尹象厚曰,汝則何以知之?對曰,聞而知之矣。上命儒生先退。柙曰,臣聞黃榦之言,有異事矣。上曰,何事也?柙曰,黃榦卽孟萬澤之外孫,而萬澤於甲子,生進俱中,榦亦甲子俱中,萬澤於戊寅爲柑製,榦亦今年爲柑製,誠異矣。上曰,怪乎。世間或有如此者矣。上曰,申大年之所奏,直則直矣,而法久則易解矣,豈不難乎?予今若不嚴飭,則挾冊又復如前狼藉矣。命書傳敎曰,當該禁亂官,令該府處之,直施以不能爲律。上讀新受音心經讀訖,儒臣繼讀。㻐曰,心經不過一敬字,而尊心養性,是爲敬而守之道,敬而守之之本,亦在於保嗇聖躬也。殿下頃者慮囚,初三覆,親自連行,欽恤之盛德,孰不感歎,而其翌又行兩魂殿朔祭,昨日以科次入侍。達宵親臨,今日又行召對,聖上倦勤之年,若是勞動,臣等不勝欽仰,而區區憂慮者,不知不覺之中,聖躬或致傷損之節矣。伏願益思保嗇之方,以盡尊心養性之道焉。上曰,予於敬字之工,實多愧矣,而一陽初生,故體先王之意,不敢宴息。而予今縗麻在身,志氣已衰,若是之擧,非爲自勤也。只爲社稷之致,而予亦自知其反常矣。上掩卷。㻐曰,番次苟簡,臣姑降入直矣。沈履之牌不進傳旨,姑未下,而元義孫以親病陳書出去,故臣今日獨入來矣。上命書傳敎曰,奉命在外儒臣許遞,其代,明朝政官牌招開政。諸臣以次退出。
上在昌慶宮。常參以代理停,經筵停。
明聖王后忌辰齋戒。
午時,日暈。
黃柙達曰,大司憲未差,執義李星慶,掌令金漢老·金勉行呈辭,持平李宜馣·李亨逵未肅拜,今日以監察茶時之意,敢達。令曰,知道。
尹東度達曰,右承旨李泰和,今日又不出肅,卽爲牌招,何如?令曰,依。
以右承旨李泰和,輔德李廷喆,文學金履獻,司書李敬玉牌不進罷職令旨,令于黃柙曰,竝推考徽旨捧入。
李彦衡達曰,輔德李廷喆,兼弼善徐命天,司書李敬玉,旣有只推之令,竝卽牌招,推移入直,何如?令曰。依。
以兼弼善徐命天,司書李敬玉再牌不進罷職令旨,及輔德李廷喆牌不進罷令旨,令于李彦衡曰,竝推考徽旨捧入。
有政。吏批,判書權爀牌不進,參判沈星鎭進,參議未差,右副承旨黃柙進。
吏批啓曰,判書權爀牌不進,參議未差,小臣獨政未安,何以爲之?敢稟。傳曰,仍爲之。
以吳遂采爲大司憲,以鄭存謙爲大司諫,以南綺老爲副校理,以金應淳爲修撰,以李宜馣爲副修撰,以元義孫爲兼文學,以金陽澤爲戶曹參判,以李應協爲工曹參判,以元仁孫爲禮曹參議,以徐命膺爲刑曹參議,以邊致明爲開城經歷,以金尙孝爲引儀,以朴昌潤爲江界府使,以金純澤爲安山郡守,以徐懋修爲恩津縣監,以洪奎漢爲積城縣監,以權鍾秀爲江原都事,以鄭尙淳爲兼輔德,奉常副奉事單孫萬逸,校書正字單金台一。
兵批,判書申晦病,參判具允明病,參議尹鳳五在外未肅拜,參知尹得養入直進,右副承旨黃柙進。
副護軍李基宗,副司直黃景源·鄭光忠·朴道源·李重祜·沈鑧·李錫祥·李景祜·張志豐·鄭晩淳·李命植。
李基敬達曰,明日次對,兩司無進參之員,除在外外,未肅拜不爲行公人員,竝〈待〉開門牌招,以爲推移入侍之地,何如?令曰,依。
上在昌慶宮。常參以代理停,經筵停。
明聖王后忌辰。
李基敬達曰,大司憲吳遂采未肅拜,執義李星慶,掌令金漢老·金勉行呈辭,持平李亨逵未肅拜,一員未差,今日以監察茶時之意,敢達。令曰,知道。
沈墢達曰,右承旨李泰和,今日又不出肅,卽爲牌招,何如?令曰,依。
以右承旨李泰和,大司諫鄭存謙,獻納洪趾海,正言李世孝,掌令金漢老,持平李亨逵等牌不進罷職令旨,令于黃柙曰,竝推考徽旨捧入。
傳于李基敬曰,大臣·備局堂上,來詣于明政殿後。
李彦衡,以侍講院言達曰,本院下番,連日闕直,事甚未安。司書李敬玉,旣有只推之令,卽爲牌招入直,輔德李廷喆,文學金履獻,亦有只推之令,一體牌招察任,新除授兼輔德鄭尙淳,時在京畿果川地,書筵入番事緊,斯速乘馹上來事,下諭,何如?令曰,依。
李彦衡,以承文院官員,以都提調意啓曰,日食咨文,旣自禮部出來矣。回啓依例撰出,正書安寶,別定禁軍,給馬下送于義州府,使之傳給於鳳凰城將處,以爲轉送北京之地,何如?傳曰,允。
李基敬,以訓鍊都監言啓曰,頃因禮曹草記,敬陵·昌陵·明陵·翼陵·弘陵·順懷墓,有虎患,故發遣砲手,使之跟捕矣。連接將校手本,則各陵山麓多般搜覓,終無虎跡云。當此日寒,許多軍兵之一向露處,事甚可慮,今姑撤還之意,敢啓。傳曰,知道。
戊寅十二月初五日辰時,上御恭默閤,大臣·備局堂上,引見入侍時,領議政兪拓基,左議政申晩,右議政李,行司直金聖應·李昌誼,禮曹判書洪象漢,左參贊洪鳳漢,行副司直金漢喆,兵曹判書申晦,行副司直李益輔,訓鍊院都正鄭汝稷,行副司直金善行,左副承旨李基敬,執義李星慶,假注書邊得讓,記事官洪秀輔,記事官柳敍五,以次進伏。拓基曰,近來日候,雖非極寒,朝晝之氣不適,聖體,若何?上曰一樣矣。拓基曰,寢睡·水刺,亦何如?上曰,亦一樣矣。拓基曰,此卽濟州牧使趙威鎭狀達,而其中習操停止事,故持入稟處矣。其狀達以爲,島內凶歉,無異昨年,而營各邑各穀,新還上各穀,如能準捧,量穀計口,庶可相當,請穀一事,不敢煩達。而其他裁減條件,後錄馳達,請令廟堂稟處矣。一則新還準捧,各年條舊還上,參酌變通,一則均役米秋捧五斗內減一斗,貢米二斗內減一斗,大同米五升內減一升捧上,一則山屯馬驅點擧行,一則軍兵操鍊。曾前驅馬之年,已有退行之例,待明年擧行,一則三邑軍兵,丙子式改都案修正上送,一則推奴徵債,限明秋禁斷事矣。島中異於他邑,凶年亦如前年,舊還竝令停捧,他餘事,亦竝依狀請許施,何如?上曰,依爲之。出擧條拓基曰,此平安監司閔百祥狀啓也。頃因司直金相福所啓,關西軍役之外,各樣名色大變通者,論列狀聞之意,有所行會矣。觀此狀啓,則備陳鄕武諸廳及鄕校生與各邑私分屬等名色多端,良丁日縮之狀,仍以爲此係一方生民之休戚大關捩,則不可以臣之淺見,倉卒句當。自朝家別選句管之臣,參互道內人丁多寡,軍役緊歇及營邑公私應辦之數,裁量取捨,嚴立科條,作爲刊冊。如良役實摠之爲,則庶可永久遵守,若其名色存減,節目講定,則臣當以所商度者,隨事往復,務歸詳盡,然後事面嚴重,民邑警動,令廟堂稟處爲請矣。其所狀達,備細條陳,甚有意見,爲國之誠,實非尋常,廟堂諸議,皆以爲此道伯在營之時,宜可以大變通云矣。上曰,然則堂上當定矣。拓基曰,一則洪鳳漢好矣。上曰,依爲之,而一則亦以曾經關西道臣者定之可也。拓基曰,有司堂上,又有鄭翬良·申晦·李宗白,而李宗〈白〉曾經關西道臣矣。上曰,以李宗白定之,而非但二重臣,右相亦句管可也。出擧條鳳漢曰,關西弊端中尤甚者,莫如勅需庫,道臣如欲釐正道弊,則此亦自當入於其中,而臣常所耿耿者,故敢此仰達。上曰,一體釐正可也。出擧條拓基曰,近來八路各邑,比前殘敗,故聞或往往有非法之事,如是之際,害歸於民,民何以堪?誠非細憂,此歲已盡,開春後,繡衣之行,似不可不分送,以爲警飭之地,故敢達。上曰,所奏是矣,自備局抄入可也。出擧條拓基曰,乙丑年間,故相臣宋寅明,啓請勿論文武蔭,抄選淸白吏,而依肅廟朝故例,令二品以上,各擧所知,書送廟堂,會議抄啓事,命下後,書呈單子,合爲數十餘張,而至今留置,尙未抄啓,將不免仍作休紙,故敢達。上曰,廉吏抄啓,作廉吏案可也。拓基曰,乙丑年所書送單子之人,俱已作故,而生存者絶無云,只以單子中人,相議抄啓乎?或更令卽今二品以上,復擧所知而書送,仍爲抄啓乎?上曰,只以乙丑年所書送者,仍爲磨勘,而不必更令書送矣。出擧條拓基曰,年前特下聖敎,使之勸講小學,初頭人士興起者多,各方各邑,聞亦分置講長,抄出年少儒生及童蒙,有所勸課矣。今已年久,聞幾全廢,每月報營門之際,不過列錄某某姓名,各書粗略於名下,以爲備文塞責之計云,誠可駭然。分付各道監司,申明定式,嚴加董飭。且於巡過之時,或定都會,或抽栍某邑,時時親試講讀,考其勤慢,以憑殿最,而前頭繡衣之行,亦令廉察書啓,何如?上曰,依爲之。出擧條拓基曰,童蒙敎官設置之規,意甚盛矣。一月三次禮講,考勤慢,以憑殿最,載於法典,而聞自己巳以來,十年間全不擧行,至今年始行一次云,京都如此,何以責外方乎?十年間諸堂,多是大臣,今不可一一請推,而自今定式,自正月爲始,使之每月終,錄啓,禮講幾次,敎官某某,學徒幾人,純通幾人,以爲考其勤慢之地,何如?上曰,依爲之。出擧條曰,廉吏錄用,有下敎矣。故判書申銋,亦未知入於抄啓中,而子孫今方不繼香火,誠甚可矜矣。上曰,自該曹錄用可也。出擧條上命書傳敎曰,承旨與儒臣上下番,待于閤外入侍。拓基曰,臣有狗馬之疾,一次登筵,輒數日苦痛,故累次次對及啓覆,皆未入參矣。日昨筵中,聖上,以文衡圈後不出爲敎,臣不勝惶悚矣。上曰,此則前文衡主之,非卿等之責也。拓基曰,臣參居首席,如有圈事不善之失,則臣何敢辭其責,而但文衡法,比他自別,雖首席,不敢贊一辭矣。頃有處分之後,臣亦欲一奏矣。李存中,臣一見之,而無相親之事,故人物文學,實無詳知,而第文衡物望,乃自陞學而發軔者矣。存中曾有盛名於升庠,而大小科俱中壯元矣,物望非不足矣,則南有容之以存中代之者,不是異事矣。上曰,但堂上文衡,不欲多出故也。拓基曰,存中用罰太過矣。但下敎曰,堂上大提,不可多出則好矣,而至於姓名加墨,則有關後弊矣,殿下何不深思乎?上曰,近來之事,人事太勝,予實悶之矣。晦曰,龍虎營比他軍門,最爲疲殘,軍容凡百,不能成樣,今方次第修擧,而其中判書所着甲胄,分營之後,尙無造置之事,每値城外動駕之時,則未免借用於他處,其爲苟艱,莫甚於此。而別將及七番將所着甲衣,亦皆年久,破傷不堪着,故僅辦物力,或新造或修補,而至於禁軍甲衣元數八百部之內,太半破弊,不可不急急改備,而所入許多財力,一軍色形勢,實無辦出之路。今若因循置之,則無可改之日矣,豈不可悶乎?在前禁軍甲衣修改時,亦有請得財力之例,而卽今他無可以請得者,惟有備局句管湖南休番木錢,而數亦有裕,此若量宜劃得,則庶可補用矣。下詢大臣而處之,何如?上曰,令廟堂稟處可也。出擧條曰,臣伏見至日傳敎,則顧念民生,聖意眷眷,故臣以憂愛之忱仰達矣。宋臣蘇軾有言曰,人君奉若天道,用於國則公平廣大,用於身則安靜中和。殿下於此體念,則必有益於心神,故敢達矣。上曰,所奏好矣。當服膺體念,而予已衰矣,更何爲乎?曰,復卦要旨,在於抑陰扶陽,以今日備對言之,殿下勤念,若是至矣,而抑陰扶陽之道,亦莫先於立紀綱也。上曰,是矣。紀綱乃元氣也。拓基曰,右相之言好矣。立紀綱,本無形象,而措得其宜,則紀綱自然立矣。韓弘之輿疾討賊,亦可見紀綱也。曰,領相雖以爲無形象,而若欲形言,則私之一字先祛,然後方可立紀綱也。故判書李縡,曾亦以祛私,有所奏,而此言誠好矣。上曰,卽今世道,莫不由一私字,乖了矣。拓基曰,不能奉承,莫非臣等之罪,而自古公私二字爲對待,天無私覆,地無私載,日月無私照,王者奉三無私矣。上曰,天地若有私,則萬物何以成乎?拓基曰,去私恢公四字,爲卽今要道也。上曰,右相所奏切實矣。星慶曰,酒禁誠不可不嚴矣。獄訟之繁多,穀物之糜費,皆酒之爲害也。自行酒禁之後,獄訟大減,米直至賤,是其效也。若使外方守令,善爲奉行,則有百利而無一害矣。頃日大臣,以外方酒禁,多至濫殺之弊,有所仰達,而非特濫殺之弊也。外方亦有受賂操縱之弊,以臣所聞,其中尤甚者,海美縣也。海美縣監李澤,憑藉酒禁,乘時徼利,貧民犯禁,則淫形濫杖,或至殞命,富民犯禁,則潛捧貨賂,多爲白放。瑞山地,有一洪姓富漢,犯禁,則以兼營將之故,越境捉來,潛捧百餘金,略施形杖而放之,此類甚多,故官吏將校輩,亦相倣效,橫行閭里,家搜戶括,或有被捉,則不爲告官,而恐喝索賂,悍吏因此而致富,殘民多至於破産。其在聽聞,誠萬萬駭痛。海美縣監李澤,宜命拿問嚴處矣。且身爲官長,受賂操縱者,則李澤一人之外,豈復有之,而外方官吏輩,憑藉索賂之習,比比有之云,別爲申飭各道各邑,嚴加禁斷。如有現發者,與潛釀同律事,嚴明分付,何如?上曰,聞甚駭然,依爲之,供辭,令該府口招後,登對以奏。象漢曰,海美事,果如臺臣所陳,明有指的,則不必遲待渠之納供,令道臣爲先嚴査啓聞,則尤可以覈實矣。晩曰,李澤所犯,果如臺臣所奏,則誠萬萬痛駭,臺臣旣指陳其實狀,令本道爲先嚴覈狀聞宜矣。上曰,依爲之。令道臣嚴査啓聞,啓聞來到後,承旨持奏。出擧條星慶曰,有國所重,四維爲大,未有四維不張,而其國可治者也。是故,勵廉恥崇禮讓,乃是王政之所當先務,而近年以來,俗習壞敗,躁競成風,殆至於不知世間有廉恥事,一縣作窠,求者盈門,爲銓官者,疲於應答,如此則世道安得不日下,風俗將何以復古乎?臣謂宜申飭銓曹,痛抑躁競之習,奬用恬靜之士,以爲一分救俗之道也。上曰,依爲之。出擧條上曰,予爲臺臣,有慨然矣。旣曰,有躁競者,則何不擧一姓名而奏之?拓基曰,臺臣未必知誰某之爲躁競,而設令知之,默隱不言,乃是言路不開之致也。自上先開言路,然後方可責言官矣。曰,領相以言路不開爲達,誠是矣,而此非朝廷使之不言矣。但以言獲罪者多,故如此矣。上曰,此則予之擧直措枉也,而不言者太默默,言之者又挾雜,如李存中·尹蓍東處分,則予自謂措枉矣。如李潭者則固非矣,而豈可以此,終於補外乎?晩曰,潭之疏,誠不善爲之事,而豈可久於補外乎?拓基曰,李潭之事非矣,而其中論安杓,尤非矣。上曰,李潭上來後,雖不默默,卿等有則改之,無則加勉之,則雖今日,內移可也。上命書傳敎曰,康津縣監李潭內移。曰,臣於啓覆文書考見時,聞八道徒流案,至於一千八十人之多云,其中似不無參酌之道,而此非疏決之時,自下不敢仰請矣。上曰,大臣·秋官,會議闊狹,作徒流案以奏可也。拓基曰,然則會于賓廳,爲之宜矣。上曰,所奏誠是,以三明日爲之。出擧條諸臣以次退出。
戊寅十二月初五日未時,上御恭默閤,召對入侍時,參贊官李基敬,侍讀官任㻐,檢討官沈履之,假注書邊得讓,記事官洪秀輔·柳敍五,以次進伏。上讀心經新受音,儒臣上下番繼讀訖。㻐曰,養性,夜氣章亦言之,而大抵心體凝靜,然後內外交濟矣。伏望益加體念焉。上曰,養心則予旣衰老,或可爲之,而淸心則或有難矣。上曰,下番初入,文義奏之也。履之曰,臣初登講席,別無仰達,而聖算雖高,益加淸心,毋或退托伏望矣。上曰,養心莫先於寡慾,故朱子若是問之,而人必有慾,故心濁而不淸矣。上曰,下番自外邑來乎?履之曰,臣纔遞殷山而來矣。上曰,糴糶,何如?履之曰,臣來時幾盡捧糴,而外倉未及封矣。上曰,閑邑乎?履之曰,峽而且閑矣。基敬曰,臣聞八月陵幸時,上言判付,已下各司,而掌隷院,則久無長官,尙未回啓矣。上命書傳敎曰,掌隷院曠職已久,而今聞承宣所奏,難以强待,判決事李世泰許遞,其代,前承旨洪重孝除授,其令卽爲上來。諸臣以次退出。
戊寅十二月初五日未時,王世子坐德成閤,承旨持公事入對時,左承旨沈墢,同副承旨李彦衡,假注書朴相老,編修官徐命天,記事官金和澤,以次進伏訖。墢讀奏全羅監司洪麟漢,據宣惠廳申目狀達訖,踏達字還下,彦衡讀奏咸鏡監司徐命臣兵符傳授狀達,踏達字還下。諸臣遂以次退出。
上在昌慶宮。常參以代理停,經筵停。
端敬王后忌辰齋戒。
黃柙達曰,執義李星慶,再達煩瀆,退待物論矣。令曰,知道。
李彦衡,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
沈墢達曰,右承旨李泰和,今日又不出肅,卽爲牌招,何如?令曰,依。
以輔德李廷喆,文學金履獻,司書李敬玉牌不進罷職令旨,令于沈墢曰,竝推考徽旨捧入。
以右承旨李泰和牌不進罷職令旨,令于李彦衡曰,推考徽旨捧入。
李彦衡,以侍講院言達曰,本院下番,連日闕直,事甚未安。司書李敬玉,旣有只推之令,卽爲牌招入直,輔德李廷喆,文學金履獻,亦有只推之令,一體牌招察任,何如?令曰,依。
傳于黃柙曰,御史明日內局入侍,同爲入侍。
執義李星慶達曰,臣才識淺短,言議巽懦,本不合於淸朝耳目之任,而猥蒙謬恩,出入臺省,殆將十年,了無涓埃之報。恒切愧懼之私,而至於中丞升擢,望秩最高,尤非如臣謭劣,所可堪承,而嚴畏分義,不敢堅守素諒,再次賓對,顚倒趨參,田野疎逖之賤,獲覲大小朝密邇之光,中心榮幸,容有其涯,旣參言地,終難泯默,昨日筵中,敢以草草數語,思效一日之責矣。幸荷我大朝擇蕘之盛德,不以人廢言,辭敎溫諄,曲賜嘉納,區區惶感,有逾始望,而第於抑躁競一事,雖蒙允許,以臣之無所指斥,至下慨然之敎,又於贜案復古之請,亦不賜允,臣於是,竊不勝惶惑愧懼之至。大抵躁競之習,誠爲今日之一大俗弊,而人心不古,風習已成,滔滔一臼,超脫幾人,只切世道之憂嘆,別無指斥之可到,而進退臧否,責在選司,臣之只請申飭銓曹,以爲激揚風勵之地者此也。廉吏抄啓,旣有成命,則贜案舊,亦宜復置,此後犯贜之類,使之書案永錮,則庶可爲一分懲貪之道,故臣之仰請,亦以此也。而只緣臣誠淺語拙不達意,未蒙聖聰之採納,反致宸心之憂慨,在臣私義,其何可一刻仍冒於臺次乎?昨緣入侍退出之後,風眩猝發,扶還私次,今始來避,所失尤大,請令遞斥臣職。答曰,勿辭。
上在昌慶宮。常參以代理停,經筵停。
端敬王后忌辰。
徽寧殿誕日晝茶禮罷後,大殿,政院·玉堂·藥房口傳問安。答曰,知道。
世子宮·嬪宮,政院·玉堂口傳問安。答曰,罔極。
李彦衡達曰,大司憲吳遂采,掌令金漢老·金勉行,持平李亨逵牌不進,一員未差,執義李星慶引避退待,今日以監察茶時之意,敢達。令曰,知道。
藥房都提調金尙魯,提調李宗白,副提調尹東度啓曰,寒威猝嚴,伏未審日來,聖體調攝,若何?憊眩之候,寢膳之節,亦何如?前劑入茶飮,已盡於昨日,臣等卽與諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣矣。
尹東度達曰,右承旨李泰和,連日違召,尙不出肅,卽爲牌招,何如?令曰,依。
以右承旨李泰和牌不進罷職令旨,令于李彦衡曰,推考徽旨捧入。
尹東度達曰,注書趙錫愚,自鄕上來,卽爲牌招,何如?令曰,依。
黃柙達曰,執義李星慶,引避退待,已至經宿,尙未處置,連日監察茶時,俱涉未安,未肅拜不爲行公人員,竝卽牌招,何如?令曰,依。
李彦衡,以侍講言達曰,本院下番,連日闕直,事甚未安。司書李敬玉,旣有只推之令,卽爲牌招入直,輔德李廷喆,文學金履獻,亦有只推之令,一體牌招察任,何如?令曰,依。
沈墢達曰,戶曹參判金陽澤,工曹參判李應協,除拜後過三日不爲出肅,依定式推考警責,竝卽牌招察任,何如?令曰,依。
以輔德李廷喆,文學金履獻,司書李敬玉牌不進罷職令旨,令于沈墢曰,竝推考徽旨捧入。
傳于沈墢曰,內局入侍,來詣于明政殿後。
傳于沈墢曰,御史來待于政院,下敎時入侍。
傳于李基敬曰,秋曹堂上,修正文案,只秋判明日持入,御史同爲入侍于集賢門,而待下敎入侍。
戊寅十二月初七日辰時,上御恭默閤,藥房入診入侍時,都提調金尙魯,提調李宗白,副提調尹東度,假注書邊得讓,記事官洪秀輔·柳敍五,醫官金履亨·許礈·金德崙·李興門·慶絢·金福齡·愼懋,以次進伏。尙魯曰,日寒猝嚴,聖體,若何?上曰,一樣矣。尙魯曰,寢睡之節,何如?上曰,善寢,而鷄初鳴則不寢矣。尙魯曰,水刺之節,亦何如?上曰,一樣矣。尙魯曰,茶飮進御乎?上曰,不緊故不飮矣。尙魯曰,丸劑進御乎?上曰,尙不進御矣。尙魯曰,丸劑劑入,而尙不進御,不勝伏悶矣。伏望日日進御焉。尙魯曰,王世子氣候,若何?上曰,一樣矣。尙魯曰,使醫官診候,何如?上曰,依爲之。醫官以次診候曰,脈候右三部不沈,而左三部虛軟,不足則一樣矣。諸御醫,皆以次仰對訖。尙魯曰,診候旣訖,議定茶飮繼進當否,何如?上曰,不緊矣。尙魯曰,以近來言之,兩魂殿連爲行祭,茶飮亦不進御,則尤豈不伏悶乎?宗白曰,伏願進御焉。履亨曰,以脈候觀之,右三部不足中帶數,而脾胃脈軟弱,雖湯劑,亦可劑入矣。茶飮何可寢止乎?伏願加意進御焉。尙魯曰,脈候不足一樣。日寒又復如此,伏望進御茶飮焉。上曰,加味蔘橘茶五貼,加劑以入事。出榻敎上命秀輔,持入原州碑閣所書草本。上曰,善書矣。上曰,此則承旨下送刻揭,可也。尙魯曰,祈穀祭命下,而非但春享相値,昨年亦行社壇,有證候,至今思之,不覺懍然,伏願還寢焉。上曰,今日貞聖誕日,心事一倍感愴,而予於少時,求差祭行路時,或慮見其不潔矣。頃者祈穀親祭之命,則予於爲民之心,欲捨予身故也。而春享致齋相値,恐有不潔之慮矣。上命書傳敎曰,噫,雖在被縗哀慕之中,夙宵一念,其惟元元。況今年穡事,大違初料,豈憚其衰,必欲爲民祈年,靜而思之,孝昭殿大享,在於致齋之日,若親行而又行社稷,大欠致潔之道,告于殿內,其欲只行社壇則,噫,三年內大享,只有一次,其欲復行,焉可得乎?於社壇遣大臣攝行,攝行大臣及諸執事,孝昭殿祭勿參。噫,於殿於社,難以俱行,若是下敎,吁嗟國社,豈不顧予心?嗚呼,元元亦諒此意。尙魯曰,醫官造鍼則有賞典,故敢達矣。上曰,予忘之矣。命書傳敎曰,造鍼醫官朴泰均,依例相當職除授。上又命書傳敎曰,翰林洪秀輔,今寫御製,可謂非偶,所重亦在,特爲陞六。上曰,雖如此,而上番例執之矣。東度曰,然矣。秀輔曰,臣以本館事,有區區所懷,敢此仰達矣。翰苑故規,最重右位下僚之別,故下位雖有承傳出六者,而右位挽執,則不得橫出,自是不易之規,而近來或因賞典,下位之橫出者頗多,故古風因此頹廢,亦甚可悶。自今以後,雖有特敎陞六者,而右位則依古規挽執事,各別申飭,似好矣。上曰,所奏誠是,以此永爲定式。出擧條東度曰,以館事欲存舊規,所奏是矣。而小官出位敢言,推考何如?上曰,勿推可也。諸臣以次退出。
上在昌慶宮。常參以代理停,經筵停。
仁烈王后忌辰齋戒。
李彦衡達曰,大司憲吳遂采未肅拜,執義李星慶引避退待,掌令金漢老·金勉行,持平李亨逵令旨未下,一員未差,今日以監察茶時之意,敢達。令曰,知道。
尹東度達曰,右承旨李泰和,日事違召,終不出肅,卽爲牌招,何如?令曰,依。
以右承旨李泰和,掌令金漢老·金勉行,持平李亨逵等牌不進罷職令旨,令于李彦衡曰,竝推考徽旨捧入。
以輔德李廷喆,文學金履獻,司書李敬玉牌不進罷職令旨,令于沈墢曰,竝推考徽旨捧入。
尹東度達曰,假注書邊得讓,身病猝重,勢難察任,今姑改差,何如?令曰,依。
傳于黃柙曰,秋判文案,盡爲修正,則來詣于集賢門,御史同爲入侍。
戊寅十二月初入日未時,上御恭默閤,秋判·按覈御史,同爲入侍時,刑曹判書吳彦儒,按覈御史金應淳,同副承旨李彦衡,假注書邊得讓,記事官洪秀輔·柳敍五,以次進伏。上曰,御史先奏可也。應淳曰,臣下去時踰嶺,則百姓皆聞以殺尹後莘事下來之言,相率來觀,塡塞道路,且臣聞守令及百姓之言,則皆曰可殺。及其入境,則百姓又簇立如覩墻。臣刑推後莘,言其罪狀,則後莘無一辭發明,連刑二次,毋爲下獄,其翌又打一次,而渠若有一分冤心,則宜有一言,而含口抵頭而已。連打一次,因又下獄,卽爲致斃云矣。廉氏致祭,則其中老者皆感泣,臣召百姓,曉諭以親承聖敎,送御史以雪其冤之事,則民人等,莫不感頌聖德矣。上曰,人心於此可見矣。廉氏之族有之乎?應淳曰,有之,而或蒙頭而來,皆感泣矣。上曰,廉氏祭文持入也。得讓承命持入。上使御史讀奏,應淳讀奏訖。上曰,善爲之矣,卽命先退。上命承旨,先奏京畿徒流案,上特放二十三名,承旨以次讀奏八道徒流案,上特放忠淸三十一名,減等一名,全羅三十一名,慶尙八十名,黃海八名,江原卄名,平安六名,咸鏡十三名,處分訖。上命書傳敎曰,今覽徒流案,律官之任意低仰,其涉無狀,或有賂者輕,無賂者重。而非徒此也,乘一時官長之令,恣意加律,此不嚴懲,民何以措手足?其所輕者,律雖不施,其或容貸,其所重者,尤爲無據,今雖參酌,此後疏決時,若或有焉,非徒放也。當該律官,當施其律,以此令該曹,捧承傳擧行,申飭諸道。噫,不憚其憊,又加放釋,咨諸道道臣·三都留守,體此意,凡定配之際,其宜詳審。彦衡曰,慶尙監司趙雲逵,以酒禁致傷人命事,陳書首實,昨日到院,以齋戒留院,而假都事狀啓,一時來到,見其措語則以爲,監司方在陳書待勘中,故進上膳狀,不得已代行。今秋冬等褒貶,限內不得封進云。膳狀與殿最,事面甚重,令因一時引咎,而不爲擧行,至使假都事,有此狀聞,事甚未安。假都事狀啓,還爲下送,道臣推考,何如?上曰,監司勿推,其上書及假都事狀啓,竝還下送可也。出擧條上曰,慶尙監司上書及假都事狀啓,還爲下送事,出榻敎諸臣以次退出。
上在昌慶宮。常參以代理停,經筵停。
仁烈王后忌辰。
沈墢達曰,明日常參取稟。令曰,停。
黃柙達曰,大司憲吳遂采,掌令金漢老牌不進,金勉行陳書在外,執義李星慶避嫌退待,持平李亨逵上書留院,一員未差,今日以監察茶時之意,敢達。令曰,知道。
李基敬,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
沈墢達曰,右承旨李泰和,日事違召,尙不出肅,卽爲牌招,何如?令曰,依。
以右承旨李泰和牌不進罷職令旨,令于黃柙曰,推考徽旨捧入。
黃柙達曰,執義李星慶,引避退待,已至多日,尙未處置,連日監察茶時,俱涉未安,除在外外,未肅拜不爲行公人員,竝卽牌招,何如?令曰,依。
以掌令金漢老牌不進罷職令旨,令于黃柙曰,推考徽旨捧入。
邊得讓改差,代以朴相老爲假注書。
傳于李彦衡曰,在直承旨,竝入侍于集賢門。
黃柙達曰,明日次對,兩司當爲進參,除在外·引避退待·陳書留院外,未肅拜不爲行公人員,竝待開門牌招,以爲推移進參之地,何如?令曰。依。
戊寅十二月初九日四更,上御恭默閤,在院承旨竝入侍時,右副承旨黃柙,同副承旨李彦衡,假注書邊得讓,記事官洪秀輔·柳敍五,以次進伏。上曰,右相之納命召何事也?柙曰,持平李亨逵,上書論改正,而方以國忌齋戒留院矣。上命賤臣得讓持入,又命承旨讀奏。彦衡讀奏時,上曰,國朝以來初聞也。予嘗以亨逵,爲如何矣,今果然矣。上曰,政院稟以何措語乎?彦衡曰,臺言非常,仍納命召,逬出城外云矣。彦衡讀至書頭大小朝三字。上曰,竝稱大小朝,人事怪異矣。彦衡曰,疏章例爲之矣。上曰,歇後作相,何處有解題乎?彦衡曰,唐時人事,而未詳知矣。上命注書,持入唐鑑,得讓承命持入,不得考出,上又命持入事文類聚彙語,得讓持入,考出事文類聚鄭綮事,上命承旨讀奏,讀奏訖。上曰,卽唐昭宗時人也,予嘗以昭宗,爲無狀之君矣。上又命讀上書,彦衡讀奏訖。上曰,李亨逵之祖武也。彦衡曰,李弘述也。上曰,李亨逵親政時陞六,而其時予面飭,而有此事矣。在京而上書乎?縣道乎?彦衡曰,在京矣。上曰,右相出何城門外云耶?彦衡曰,南門外云矣。上曰,予持入冊子,必欲考見,意實深矣。上命書傳敎曰,持平李亨逵,開門後牌招入侍,右相命召,遣史官傳授。又命書傳敎曰,歲抄過限不稟,故意謂曾有指揮,依此例下云矣。今聞不下云,以一事而遲滯百度可知,當該中官,令該府勘處。上曰,明日入侍時,紫陽綱目·資治通鑑中,鄭歇後事,承旨更爲考出持入,可也。諸臣以次退出。
上在昌慶宮。常參以代理停,經筵停。
黃柙達曰,明日常參取稟。令曰,停。
李彦衡達曰,大司憲吳遂采,掌令金漢老牌不進,金勉行在外,執義李星慶引避退待,持平李亨逵上書,一員未差,今日以監察茶時之意,敢達。令曰,知道。
下直,漁面萬戶姜文相。
備忘記,今下弓矢,漁面萬戶姜文相處,給送。
黃柙,以弘文館言啓曰,校理李商芝,副修撰金鍾正,自鄕上來,與新除授副校理南綺老,副修撰李宜馣,一體牌招察任,何如?傳曰,允。
又以侍講院言達曰,本院輔德李廷喆,文學金履獻,旣有只推之令,竝卽牌招察任,何如?令曰,講官違牌,未有甚於近日,而且逐日開筵之時,如是違召,事體未安,竝從重推考,卽爲牌招,在外人員,亦竝催促上來。
以輔德李廷喆,文學金履獻牌不進罷職令旨,令于黃柙曰,竝推考徽旨捧入。
李彦衡啓曰,卽者議政府錄事來言,右議政李,卽聞臺言非常,逬出城外,仍納命召,何以爲之?敢稟。
黃柙達曰,卽者議政府錄事來言,右議政李,卽聞臺言非常,逬出城外云矣,係是大臣去就,敢達。令曰,知道。
李基敬啓曰,卽者右議政李,又使錄事,來納命召,何以爲之?敢稟。傳曰,遣史官傳授。
李彦衡啓曰,持平李亨逵,依下敎來待矣。傳曰,承旨來詣于集賢門,持平李亨逵,同爲入侍。
令于李基敬曰,大臣·備局堂上,引接。
傳于李基敬曰,內局入侍,明政殿後爲之。
傳于李基敬曰,內局入侍,來詣于集賢門。
以大司諫鄭存謙,獻納洪趾海,正言李世孝,掌令金漢老等牌不進罷職令旨,令于李基敬曰,推考徽旨捧入。
以吏兵曹歲抄,令于黃柙曰,付籤者外,竝蕩滌。
朴相老在外,代以金和中爲假注書。
李基敬達曰,事變假注書文始龍,身病猝重,勢難察任,今姑改差,何如?令曰,依。
李基敬達曰,卽者右議政李,又使錄事,來納命召,何以爲之?敢稟。傳曰,遣史官傳授。
黃柙達曰,卽者待敎洪秀輔,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,奉敎金和澤,卽爲牌招入直,何如?令曰,依。
李基敬,以備邊司言達曰,北兵使孫鎭民,以其身病,屢呈辭狀,而閫任遞易,誠甚重難,調理察任之意,連爲題送矣。今又呈狀,以病狀難强,願得生還爲言,而聞其實病,果爲危重,邊務曠廢,亦涉可慮,今姑許遞,何如?令曰,依。
黃柙,以兵曹言達曰,新除授忠淸兵使李觀祥,素患關格之症,當寒添劇,時日之內,萬無起動之勢。柔遠僉使金德基,老父今年七十九歲,法不當遠離赴任,俱爲呈狀乞遞。邊將之親年七十五歲以上者,許遞其任,已有定式,竝依例改差,何如?令曰,依。
李基敬,以兵曹言達曰,卽接忠淸道水使具秉勳呈狀,則與京畿水使李柱國,有同姓四寸娚妹應避之嫌,照例處置云。京畿水使,旣領三道舟師,故通爲相避事,已有定式,則相避之法,在下當遞,忠淸水使具秉勳,今姑改差,何如。令曰,依。
又以訓鍊都監言啓曰,馬步軍兵等料米,以純大米上下事,變通節目,依頃日筵中定奪,別單書入之意,敢啓。傳曰,知道。
又以訓鍊都監言達曰,都監軍兵,卽輦下親兵,其所抄選,與他有別,故每式年,各道陞戶砲手,必以有根着世居良民,另擇上送。而若有不合人苟充代送之弊,則監司推考,守令罷職,色吏定配,次知座首吏房,拿致軍門,從重科治,明有事目。而黃海道平山府,丙子式年陞戶砲手,以元贇秀·元三秀等兄弟抄送,故依例,點立矣。因其呈訴,渠等田畓價,逢授於載寧居其外三寸白壽澤處云。故推尋上送事,發關載寧郡,則回牒內,壽澤非贇秀之外叔,乃是其姪元享之外叔,而當初陞戶時,其兄弟叔姪,互相換面代點云,故事極驚駭,査問事實,則元三秀,以其兄贇秀之名,換面代點事,箇箇直招,事之痛駭,莫此爲甚。其在嚴軍政重法意之道,不可仍置,依事目,其時監司推考,平山前府使金燧罷職,色吏自本道定配,次知實座首吏房,拿致本營,從重科罪,代點人元三秀·元亨等,自營門依律重治後退送。當初抄定元贇秀,則執捉上送,元三秀之代,以他可合人,令本府更爲各別抄擇上送之意,分付本道,使之知委,何如?令曰依。
黃柙,以義禁府言達曰,海美縣監李澤,拿問口招,登對以奏事,徽旨達下矣。李澤以兼營將守令,時在任所,而邊地外兼營將守令拿問者,差兼官拿來事,已有定式,依例發遣府書吏,拿來何如?令曰,依。
又以義禁府言達曰,前持平李亨逵,全羅道濟州牧旌義縣投畀,倍道押付事,命下矣。投畀罪人李亨逵,以傳敎內辭意,具罪目,依例發遣府羅將,倍道押送配所之意,敢達。令曰,依。
又以觀象監官員,以領事提調意啓曰,常時日月之食,見於天際,則例必登高看望矣。今十二月十五日丁卯望月食,以三篇法推之,則時憲法復圓,酉初三刻六分,內篇法復圓,酉正一刻,文篇法復圓,酉正初刻,以此觀之,則與其日月出時相近,月出之時,若有未及復圓之形,則不可不隨所見救食,依前例別定監官員二員,登南山看候,月出之時,如有虧缺之形,卽令放火箭相報,以爲救食之地,何如?傳曰,允。
持平李亨逵上書曰,伏以日月迅邁,孝昭殿練事奄過,徽寧殿禫期已畢,歲色倏焉垂暮,伏惟我大小朝孝思,益復廓然靡逮,臣不勝瞻天悲係之至。仍竊伏念,臣以禍釁餘生,理宜屛伏窮山,不敢自同於平人之列,而生逢明時,不忍便訣,隨衆赴擧,倖竊科第,年少愚騃,無所知識。而幸蒙鴻恩,前後踐歷,皆踰涯分,今何敢更事飾讓,仰瀆崇聽也。第玆持憲之職,責任尤重,其勵風化糾世道,有非如臣空疎謭劣者,所可承當,則顧安敢憑恃寵靈,遽然僥冒,自速僨敗之誅哉。以此情地,去就一節,初非可論,而且臣之七代祖河原君臣鋥,月前得蒙節惠之典。我大朝殿下,特垂惇親之誼,至有製下祭文,遣承宣致祭之命,恩榮所被,闔門感泣,而先祖祠宇,適在全羅道順天府長房任所,臣以子孫,其在情禮,不敢退處,倉卒馳往,參覩盛擧,而衝冒氷雪,素患關格,乘時闖發,中路淹滯,多日治療,賴天之靈,幸得不死。而伏聞在外臺臣,申飭上來,傳敎切嚴,不敢一味偃伏,擔曳登途,還抵私次,而病加少愈,而諸證越添,胸膈煩悶,食飮全廢,晝宵叫痛,殆非生人貌樣。日前以大小朝次對及同臺處置事,庚牌荐臨,而病勢危苦,輒犯違傲,罪戾至此,萬死猶輕。伏乞离明,俯垂諒察,亟許鐫免,以安私分,仍令重勘,以昭法紀,千萬幸甚。臣本不以言官自居,方且引病求遞,則不宜贅及他說,而一日在職,自有一日之責,玆敢尾陳焉,惟邸下財察焉。噫,輔相之職,關國家之盛衰,係世道之汚隆焉,則雖不得通才碩德,如古所謂經邦國理陰陽者而處之,或取文學才猷,或取聲望履歷,有一於是,然後方可以鎭物情贊廟謨。而惟彼新參政李,特一常調蔭官耳,屢典州郡,全沒廉名,及通朝籍,亦乏時望,數年之內,躐致隆顯,則雖其空空無寸長,亦宜一心奉公,以思報效,而一按雄藩,厚招訾議,迭握兩銓,隨人指使,此固可笑。而今忽冒據具瞻之地,猥玷大臣之列,臣未知有何文學,有何聲望履歷,而苟然充位,乃若是耶?言若簡默,而蓋恐其露拙,儀欲矜持,而其實則修飭,董率百僚,尙矣無可論,尋常簿書,漫不知何事,欲援私人,則假公議而苟營,少有難處,則以引入爲妙策,伴食中書,觸處憒憒,吏隷竊譏,有識寒心,便作一代之笑囮,歇後作相,時事可知者,不幸近之,而恬然無愧,若固有之。噫,可謂不自量甚矣,臣謂亟施改正之典,稍示輔相之重,斷不可已也,臣無任激切祈懇之至。
戊寅十二月初十日辰時,王世子坐德成閤,大臣·備局堂上,引接入對時,領議政兪拓基,左議政申晩,行禮曹判書洪象漢,左參贊洪鳳漢,行司直李益輔,護軍具善復·鄭汝稷,左副承旨李基敬,校理任㻐,記事官趙錫愚·李敬玉·柳敍五,事變假注書文始龍,以次進伏訖。拓基曰,近來日氣極寒,感冒之候,何如?令曰,尙未解也。晩曰,寢睡·水刺之節,何如?令曰,一樣矣。拓基達曰,此卽京畿監司趙暾狀達也,枚擧豐德府使禹弘圭牒呈以爲,陵寢奉安之邑,皆有使客支供米,以驪州言之,一百石年年劃給,而本府則獨無此例,依驪州例,支供米一百石劃給事,令廟堂稟處爲請矣。豐德亦奉齊·厚兩陵,似當依他例劃給,而厚陵旣是祧遷位,且驪州則祭官外,亦有他使客經過之事,而豐德別無使客往來之事。況大同法後,或給或不給,流來已久,今不可猝然創開,此狀達置之,何如?令曰,左相之意,何如?晩曰,臣亦別無異見,置之宜矣。令曰,置之。拓基又達曰,此則江原監司沈鏽狀達也,江陵珍富倉燒火穀,監色等處分徵,而終不得準充,則更爲狀聞事,前已覆達,分付矣。今又枚擧江陵府使韓師直牒報以爲,正犯及庫子,旣已徑斃,監色兩人處所徵捧六百二十五石零,而更無一粒穀加徵之勢,其餘穀四千八百二十九石零,合有變通之道爲辭矣。正犯及庫子,旣已致斃,只餘監色,而累年滯囚,已成鬼形,六百餘石之外,更無出處,則監色宜令本道,照律處之,其餘未捧穀,勢將蘯減矣。下詢處之,何如?令曰,左相之意,何如?晩曰,曾因道臣之請減,以更査徵出之意,覆達,分付矣。今則正犯及庫子,俱以徑斃,監色所納六百石外,更無加徵之勢,許多國穀之蘯減,雖甚重難,而此則似不無變通之道矣。令曰,依爲之。拓基又達曰,臣近來得見朝紙,則輔德李廷喆,文學金履獻,以世嫌撕捱,連日違牌,事體極涉未安。春坊上下番,亦不可以久曠,廷喆·履獻,旣有衆所共知之世嫌,則許遞,何如?令曰,一則曰有嫌,則曰無嫌,是何也?拓基曰,廷喆·履獻,俱是出身未久之人,則所謂世嫌云者,似不在渠輩之身,而在其父兄之身,若事關父兄,則必無行公之理,許遞似宜矣。令曰,當依爲之耳。晩曰,然則特爲許遞乎?以違牌例處之乎?令曰,當以違牌例減下矣。拓基又達曰,右相有意外所遭矣。令曰,右相所遭,果何事也?拓基曰,昨者持平臣李亨逵,上書論駁矣。大抵右相爲人,以謹愼簡默,爲行己之方,而反爲言者造言之資,有此意外所遭,誠甚慨然。大朝今有上書臺臣入侍之命,臣伏未知將何以處分,而臺臣陳書中,所謂伴食云者,政爲老臣之謂也。晩曰,右相在同席,深有所倚,以爲重者,今於千萬意外,有此所遭,非但爲右相惜,爲國事,實爲慨然。領左相退出,諸臣以次退出。令曰,注書更爲入侍,賤臣承命進伏,則令曰,爾是何處人,姓名則誰某也?臣起伏而對曰,臣居在慶尙道尙州地,姓名則趙錫愚也。敬玉曰,聞其姓名,是實官之新出肅者也。令曰,退出,因爲退出。
戊寅十二月初十日辰時,上御恭默閤,承旨臺臣入侍時,右副承旨李彦衡,持平李亨逵,假注書邊得讓,記事官韓宗纘,記事官柳敍五,以次進伏。上曰,臺臣何不伏於承旨之傍,而伏於史官之後乎?臺臣進伏,上命亨逵,讀其上書,亨逵讀至欲援私人。上曰,此指誰也?亨逵曰,平壤中軍申㬛也。讀至引入。上曰,右相拜相後,幾次引入耶?亨逵曰,臣自鄕上來,未得詳知,而頃者自上有誨責之敎,引入云矣。上曰,此不異矣。亨逵讀未畢。上曰,止之。予於年少輩見欺,而汝之上書留院,故取見,則歇後時事等語,極涉殊常,故予取考事文類聚矣。汝亦讀奏也。亨逵讀至託諷中人則,上曰,本文所無之則字,汝添讀之,此亦汝有意耶?亨逵曰,無,妄誤讀矣。上曰,昭宗何如主也?亨逵曰,非賢君也。上又命讀綱目,亨逵讀訖。上曰,汝見兩冊,於予意則何如?朱子大書特書以鄭綮爲同平章事,蓋有意也,予親政時,予勉汝以念汝祖矣。予曾使予,爲此擧而陞六乎?時事可知,予奏之,可也。亨逵曰,右相辭職初疏中,亦用歇後等語矣。臣實少無意思,而偶然用之矣。上厲聲曰,汝若云時事可知,則何爲着帽帶事予乎?古人論大臣,而不過簠簋不飭,而無相位改正之言矣。亨逵曰,古亦有之,先朝有鄭惟吉,以近來言之,金陽澤爲改正之疏矣。上曰,歇後云者,凡人例談,而至於時事可知,此必汝有意也,汝何曾比予於昭宗乎?汝獨不念汝祖,而自以說通,如是用勢乎?汝焉敢乃爾。上曰,持平李亨逵,爲先遞差。出榻敎上厲聲曰,亨逵速出,汝當往濟州,汝知之也。亨逵退出。上卽命書傳敎曰,噫,世道淆薄,人心日渝,不顧眞殿口奏之意,傾軋爲事,今李亨逵而極矣。噫,右揆以延陽之後,自夫蔭官,已知其人,而望六登科,豈徒大官,至於卿宰,以予衰耗,非所望也。頃於東郊,特敎陞擢,于今大拜,意蓋深矣。而今者亨逵,挾雜私意,傾軋爲事,所謂伴食歇後等說,大官之例讓,則咫尺筵席,見於右相辭章云者,意涉巧矣。此等之時,其人之本,不可不審,故昨夜取覽本書,卽唐昭宗時事,而其中托諷中人等說,其涉殊常,故今命亨逵讀其文,則中字昨夜初讀時,猶有不連下者,而今亨逵非徒能讀添讀所無之則字,肝肺已露,而上書中歇後作相之下,時事可知四字,用意叵測。所謂一時字,指何乎?噫,白首暮年,苦心拜相,幺麼一亨逵,引心常陋之唐昭宗之事,其敢譏嘲乎?譏斥右相事,非徒語意之囫圇,而欲援私人等說則曰,關西中軍,已知手脚忙亂,而引入等說,則以啓覆入侍,其時若不引嫌,則其曰欠於分義可也。而反譏設計,此誠欲巧而反窘也,何足道哉?噫,大臣所遭,卽第二件事也。敢引陋唐之事,譏嘲其君,所引一時字,亦涉無倫。噫,亨逵若施漢法,焉逭不敬之律。而噫,述編旣云,白首衰年,豈忍抉摘文字,置人大辟,宜踐口奏,免爲庶人之律,亨逵亦焉敢逭,而所惜者,瞻彼西廟而不忍,而其忘祖背君,隨衆挾雜之人,不可尋常處之。李亨逵旌義縣投畀,倍道押付,其書給之。諸臣以次退出。
戊寅十二月初十日午時,上御恭默閤,藥房入診時,都提調追後入侍,提調李宗白,左副承旨李基敬,記事官趙錫愚·韓宗纘·柳敍五,醫官金履亨·許礈·金德崙·金履貞·金福齡,以次進伏訖。宗白伏而問曰,聖候,若何?上曰,別無所害,而夜間以李亨逵事,有勞攘之端,氣甚不平矣。宗白曰,醫官來待,使之入診,何如?上曰,依爲之。又下敎曰,氣甚眩,理中湯似好矣。宗白曰,臣等聞命驚慮,不敢須臾遲滯,不待都提調,而先爲入侍,其間能至閤門之外,使之入侍,何如?上曰,使兼史召之。基敬曰,副提調尹東度,以式暇,方在江舍,未及入來矣。履亨曰,脈候左三部,比平日別無加損,而右三部甚似沈,度數亦甚不調矣。礈曰,脈候沈而數矣。上曰,脈之沈者,病在何經,其候,何如?履亨對曰,沈則痰滯而然矣。德崙曰,右三部沈而帶數,度數之不均,甚矣。福齡曰,右三部微帶數體矣。履貞以針醫不診。宗白曰,前劑茶飮進御乎?上曰,不爲之矣。宗白〈曰〉,是故臣等憂慮之忱,每切區區矣。中官奏曰,都提調來待戶外矣。命入侍,尙魯進伏問曰,氣候不安節,若何?上曰,歲律云暮,此心益痛,而昨夜又有一端勞攘之事矣。中官誤傳曰,右揆以三公之言,納命召云,聞之甚驚,使諸承旨入侍,深夜醻酢之際,氣忽不平矣。予平日素有手寒之症,時或納之溫處,有難堪忍,而今朝李亨逵入侍時,猝生厥症,因以氣不好矣。尙魯曰,緊歇,何如?上曰,別無緊歇之可言者矣。尙魯曰,近來日氣寒甚,甚可畏矣。上曰,孝昭殿祥期不遠,三年內祭奠參拜,期以千數,今九百四十番矣。雖逐日爲之,難可以盡其初料之數,而今病候如此,倍切分崩之痛矣。尙魯曰,祭奠參拜之節,惟當量氣力而行之,何必預定番數而爲之?聖上執喪之禮,過度如此,臣等不勝憂悶之至,望奠決難親行矣。上曰,望祭尙多餘日,何必預爲下敎也?因命諸醫,議進湯劑。履亨曰,當進理中湯,本方減白朮加桂枝則好矣。諸醫曰,臣等之見同。上曰,加味蔘橘茶停止,加減理中湯三貼製入,湯劑繼進日問候事。出榻敎尙魯曰,今望奠親祭停止事,因爲下敎,是臣等區區之望也。上曰,今年只有望日,不忍不參矣。上又曰,今日東宮次對爲之乎?基敬曰,爲之矣。上曰,予今自孝昭殿歸時,聞德成閤有讀書聲,召對乎?書筵乎?基敬對曰,召對爲之矣。上曰,亨逵所謂歇後作相,時事可知者,歇後二字,雖指右揆,而時事可知者,指誰也?鄭綮,非唐昭之臣乎?予平生自期,不在中主,而今爲唐昭,則可痛矣。尙魯曰,聖敎過當矣。上曰,歇後作相,卽鄭綮之自道語,則有若恢諧者然,以我國言之,則金時習每作詩投之流水云,鄭歇後亦此類乎?予使亨逵讀其疏,非謂非渠之所自作也。因使讀事文類聚鄭綮本傳,則托諷中人之下,添一則字,其意深矣。亨逵以申爲右揆之私人,申果誰也?尙魯對曰,申卽慶尙道仁同人,而故兵使之孫,其從兄弟,俱經右揆幕下,而謂之私人則非矣。幕裨之可用者,薦引何妨乎?上曰,亨逵疏中語,擿其右揆之髣髴處,言之,讒者爲言,其亦難矣。尙魯曰,撮其近似處,出註脚而辱之矣。上曰,右相以甲戌生,登第亦晩矣。至於做得卿宰亦望外,況大拜乎?右揆以六十五之年,得歇後譏,予亦以六十五歲之君,爲唐昭宗,可謂痛甚。尙魯曰,亨逵安敢若是,此不過文字間妄着,若有意而書之,則三尺至嚴,渠豈敢生於世乎?處分似涉過當,傳敎中數語,改之好矣。上曰,注書出去,李亨逵投畀傳敎持入,賤臣錫愚承命出,奉傳敎入侍。上命承旨讀之。尙魯曰,自歎以下,極爲過當。上命抹去自歎以下數句。上曰,注書誰也,似嶺人矣。基敬曰,注書尙州之人,入直僅三日,入侍則初矣。上曰,然則實官乎?尙魯曰,注書曾以承文郞,因公事頻見,則眞實人也。上曰,觀其貌,其心必善矣。年幾許?賤臣伏而對曰,今年三十八矣。上曰,承旨亦善人也。又曰,洪重孝亦善人也。尙魯曰,觀其萊府治績,則亦有解事之才矣。上曰,重孝每每下去,故今除判決事,而似非其任矣。其子秀輔亦善人,見其徑出六所懷乎?是亦當然之說矣。尙魯曰,臣未及見之,而翰苑古風,掃地殆盡,秀輔所懷似宜矣。上曰,翰圈餘幾人?敍五對曰,只餘李蓍廷一人,而明年正月經禫云矣。上曰,是宗班乎?尙魯曰,代遠矣。都提調及提調先出,上命承旨書傳敎。傳曰,噫,卿以延陽之後,卿兄之弟,爲國丹忠,隨事牢確,業已知矣。而暮年登科,予亦衰暮,八座亦望外,況大拜乎?一自拜相之後,予心攸倚,卿雖望七之年,一髮不白,筋力尙强,共濟國事,同寅協恭,卽予期待。噫嘻,宵小之讒,豈意今日之抵隙乎?名雖腴邑,所莅者,卽一朔之間,廉貪奚言,所可駭者,此等題目,雖加於微官庶僚,加於大官,予未聞焉。末稍之請,事體寒心,而其尤慨駭者,中人下則字,時事二字也,予雖衰矣,旣無唐昭之昏,卿豈爲歇後,大體無據,餘何足道?于今處分,非爲卿也,實爲國綱。噫,此何時也?此何時也,雖三公共圖,惟恐未及,歲色將暮,國事罔涯,而因一宵小,處於門外,自聞此報,爲國悶心,卿心已燭,本事無謂,卿須體君臣之大義,顧小子之慇懃,安心偕入,聽我面諭事。遣史官傳諭于右相,仍爲偕來。寫訖,承史退出。
上在昌慶宮。常參以代理停,經筵停。
夜自一更至三更,月暈。
大殿·世子宮·嬪宮,政院·玉堂口傳問安。答曰,知道。大殿,朝廷二品以上·六曹堂上單子問安。答曰,知道。
黃柙達曰,大司憲吳遂采牌不進,執義李星慶避嫌退待,掌令金漢老牌不進,金勉行受由在外,持平二員未差,今日以監察茶時之意,敢達。令曰,知道。
李基敬達曰,同副承旨李彦衡,今日不爲仕進,牌招,何如?令曰,依。
黃柙達曰,執義李星慶,引避退待,已至多日,尙未處置,連日監察茶時,諫院許久闕達,俱涉未安。除在外外,未肅拜不爲行公人員,竝退牌招何如?令曰,依。
以司憲府掌令金漢老,司諫院獻納洪趾海,正言李世孝等段牌不進罷職令旨,令于黃柙曰,推者徽旨捧入。
傳于李基敬曰,中旬晝講,今日爲之,時刻午正三刻爲之。
傳于李基敬曰,晝講停,內局入侍,今日爲之。
黃柙啓曰,藥房都提調金尙魯,提調李宗白,副提調尹東度,依下敎來待矣。傳于黃柙曰,入侍。
傳于尹東度曰,三提調更爲入侍。
傳于尹東度曰,副提調入侍。
兵曹口傳政事,副護軍李泰遠。
事變假注書文始龍改差,以李尙運爲假注書。
忠淸道儒生生員尹㒆等書曰,伏以人之所欲,莫甚於生,所惡莫甚於死,則臨難殉義,誠爲至難。而至難之中,又有尤難者,惟彼受國重任,死於王事,如巡遠杲卿者,其忠固至矣,其節固卓矣,而猶是職分內事爾。若夫身爲匹夫,處非官守,無爲國必死之責,而乃能判熊魚於倉卒之際,決山毛於挺刃之下,此豈非至難中尤難者乎?然則國家旌褒之典,尤不可不於此輩而特施之,使草野忠志之士,益有所激礪者亦明矣。臣等竊伏惟故贈參判臣李弘茂,卽忠武公舜臣之玄孫,忠愍公鳳祥之季父也。當鳳祥之爲忠淸兵使也,弘茂適在營衙,猝遇戊申逆亂,賊先害鳳祥及營將南延年·裨將洪霖,次及於弘茂,縛致陳中,盛陳兵威,脅之以降,弘茂顔色自如,顧謂從子鶴祥曰,不可以不義屈。特立不跪,抗義罵賊,賊啗以禍福曰,京城已陷,兵使又死,汝復何恃,而乃若是乎?弘茂厲聲狗叱曰,吾家世傳忠烈,吾姪今又死於汝賊,男兒死則死耳,此膝豈可屈於汝賊乎?如汝亂賊,速殺我速殺我。賊酋大怒,以刃與杖,且擊且刺,流血淋漓,略無懼色。賊問名誰,弘茂曰,殺則殺之,問名何爲?賊又問兵符所在,弘茂曰,在固不知,知亦不言。賊益怒,又迫令跪之,則輒起,罵不絶口,賊知其終不可奪,將殺之而具枷械,囚之牢獄,弘茂時年六十四矣。體無完膚,志愈激烈,憤恚不食而死。噫,忠臣烈士,從古有之,而如弘茂之罵賊不屈,至死靡變者,亦幾人耶?又豈有如弘茂之無官守職責,而臨大亂辦大節,以明君臣大義於天下後世者哉?向臣所謂至難中尤難者,指弘茂而言也。蓋弘茂爲人,淳厚慷慨有氣節,平居事父母至孝,訓子弟以義,家甚貧寠,而不移其操,以是見稱於鄕黨,鳳祥九歲而孤,弘茂撫愛敎育,必先於己出。及其長成發身也,每以盡瘁國事,不墜家聲爲訓戒,鳳祥之爲國效死,成就如彼者,實由於弘茂義方之敎,而弘茂之以身效節,視死如歸者,亦其平日忠義之所蓄積,有非一時偶然感慨殺身之比也。噫,戊申之變,尙忍言哉?賊鋒飊起,人心波盪,望風奔潰,遠邇靡然,以連帥而聚兵應賊者有之,以守宰而投印附賊者有之。環湖西數十州,秉義死節者,惟三忠而已。而至如弘茂,則非有三忠之職,而能與三忠竝烈,豈不誠卓犖,尤可尙者乎?朝家酬報之恩,宜有加於食祿之人,而第以無職名,故三忠聞啓之時,獨致闕漏,及夫公議激發,義烈上徹,旌閭之命,竝及斯人,一門棹楔,今古炳然,聖代隱卒崇終之典,孰不欽仰而感歎也哉?第伏念人臣效死,本非望報,則愍典之輕重大小,又非可論,而然以國家激揚之道言之,則惟當視其死之難易而施之,稱其可而已。惟此弘茂之罵賊捐生,與他死於職者有別,眞可謂爲人所難爲,而其精忠大節,崒乎若山岳,凜乎若霜雪,不獨趾先烈而光家風,足以礪衰世而激頹敎,在聖朝隆報之方,合施俎豆之享,而不但以烏頭赤脚而止也。睠玆牙山,有顯忠祠,卽忠武公妥靈之所,而以忠愍公及忠武從子莞配焉。蓋牙山,卽忠愍公松楸遊息之處,且其殉節之所,距斯地不遠,故於斯焉躋享,而莞以灣尹,殉節於丁卯胡亂者,故亦於是同祀,世世忠節,一堂籩䇺,吁其盛矣。人皆曰,忠愍之於忠武,眞所謂有是祖有是孫,而灣尹之於忠武,弘茂之於忠愍,亦可謂代有雙美。今於一體妥享之擧,不可獨漏其一,斯誠不易之公論,而國家之所以盡隆報之道者,亶在於此也。噫,以弘茂之所樹立,如是卓然,而不享於三忠之祠者,已是昭代之闕典,今於桑梓舊里,祖孫同享之所,亦不得與焉,則尤豈非大可欠缺者耶?況今人心日陷,世道日壞,惟知利祿之可貴,莫思名節之爲重,泯泯棼棼,莫之止屆,其所振作而激勸,使人人知義重於生,辱甚於死,明逆順之大分,樹君臣之大綱者,顧不在於表一世殉節之人,以示嘉奬崇報之意乎?噫,如弘茂之以白首一書生,躬蹈白刃,死作忠臣之鬼,凡有秉彝之天者,莫不聞而髮聳,思以涕涔,況此湖西,卽弘茂之生於斯死於斯之地也。老校退卒,尙能傳誦其當日罵賊之狀,媍孺厮役,亦知欽歎其烈士死國之忠。臣等雖甚無似,幸沐聖朝作士之化,忝居斯人死義之地,其所感激咨嗟,必欲上聞而表揚者,竊謂有倍於他人。玆敢多士倡議,一路齊聲,相率陳籲於貳極之下,區區血忱,亦不但爲弘茂地也。伏願邸下,深思重節義勵世敎之道,亟許弘茂竝享之請,以慰輿望,以光聖德,不勝幸甚。臣無任激切屛營祈懇之至,謹昧死以聞。宋·金致謙·金德魯·李敬之·宋·朴漢周·鄭彦樟·崔達源·趙榮迪·李昌·李惟哲·李惟貞·李惟一·李惟亨·李椅·李海運·李思永·李思裕·趙泰基·趙學基·趙績熙·李思晉·鄭·金胤福·李漢明·鄭宅祚·李義培·林德喆·鄭濟儉·鄭濟弘·李孝祿·李應祿·趙台億·趙宗震·趙宗漢·趙台升·尹勉一·蔡啓夏·李思良·李思芳·林載濡·權國柱·權國觀·兪漢良·權聖純·許·朴弼英·李塾·尹就運·尹永彬·玄希慶·成天根·成天樞·成天配·成天翰·成天鵬·成天九·成天翊·成天擎·成天鳳·成天廈·李惟燾·李惟默·朴履和·朴葵陽·趙榮民·趙榮文·洪彦岳·尹勉翔·李思贊·卞至文·卞至明·韓銓·韓顯奎·李再炳·朴知天·朴就芳·朴洛瑞·朴新翼·朴朝天·朴大瑞·朴典瑞·朴就蓁·朴漢瑞·朴新㭲·李擧海·朴泰瑞·朴就林·朴羲瑞·朴新和·朴新祐·李重馦·李重馣·李重祿·李重遠·李重朝·李重藎·金宗仁·尹勉行·鄭榰·洪采益·姜泰齊·姜漢明·玄希範·趙重經·洪若涵·洪垕益·趙胤慶·姜一璡·尹誠·趙重燮·洪若濬·洪處益·孟最遠·李·李松晩·趙重綜·任時俊·南命福·孟顯遠·姜守命·許·趙重綱·任時爕·申曦·洪觀猷·申時潤·許寏·趙重維·任時杰·洪相周·李仁炳·申曄·朴時煥·鄭憕·任聖白·朴文煥·宋載徵·洪錫·朴周煥·鄭碩煥·任廷宅·朴亮煥·宋載選·金致暐·金鍾德·鄭義煥·任廷攝·趙福慶·尹性浩·金致曄·金鍾大·鄭章煥·任廷協·安載大·尹在復·金致博·金鍾禧·鄭述煥·任廷揆·姜一暎·尹在觀·金致協·金鍾遠·鄭尙煥·任翼普·鄭光世·李漢鳳·金致正·金鍾振·朴宗復·洪履百·趙斗慶·孟躋遠·金致灝·洪繼文·朴宗晉·洪彦奎·姜晉三·姜大鎭·金致亮·李重蕃·尹元英·李恒載·李明存·朴光新·鄭慬·韓德三·尹宅洙·李仁載·宋漢相·朴光胄·鄭恪·韓德五·尹宗洙·李厚載·宋斗相·兪彦曄·鄭·韓德珉·尹亨洙·李衡載·宋純相·兪彦烈·南應祥·韓德瑾·尹學洙·李得載·宋有相·兪漢皓·南應五·韓德元·尹弼洙·李文載·宋濟相·朴商揆·南應一·韓德亨·尹翊洙·李遇載·宋泰相·朴重揆·南壽星·韓德貞·尹昌洙·李光載·宋煥德·朴周揆·南壽聃·韓德垕·尹應洙·李陽載·宋煥復·朴思揆·辛澲·韓德基·尹興洙·李重維·宋瓀·朴師浩·辛㶅·玄禧遇·尹勉翰·李重經·宋潤源·韓志增·金善澤·尹昌文·尹載厚·李重綱·金以集·韓晩增·金麗澤·尹鳳逸·尹佖·李重熙·金以采·韓日增·金宗澤·柳榮復·尹毅·李重華·金以樞·權陟重·申思擴·鄭汝爕·尹敬·李思默·金以機·權一重·申思協·鄭義健·李·李錫祜·金聲國·宋啓煥·李東泰·李馨最·兪漢倬·韓聖基·金應天·金繼天·趙澤林·趙載林·兪海柱·朴致祿·朴致寬·金鍾淑·柳榮謙·沈明希。答曰,覽書具悉,莫重同享之請,不可輕議,爾等其退修學業。
兼文學元義孫書曰,伏以臣於春坊兼帶春秋之銜,與監事臣申晩,有舅甥應避之嫌,揆諸法典,在下當遞,玆敢露章自列。伏乞离明,亟令有司,照例裁處焉,臣無任屛營祈懇之至,謹昧死以聞。答曰,覽書具悉,爾其勿辭,令該曹考例稟處。
正言李正吾書曰,伏以邦運不幸,皇天降割,貞聖王妃禮陟未幾,仁元聖母仙馭,永閟,祥禫奄過,歲律將暮,伏惟我大小朝攀慕莫逮之痛,益復罔極。臣無任瞻天悲係之至。仍伏念,臣於待罪湖幕之日,忽伏承薇垣除旨,繼以馹召遠降,州里動色,臣誠驚惶感激,罔知攸措。況伏聞下諭過限,聖敎至嚴,在臣不俟駕之義,尤當趨承之不暇。而第臣所掌覆審之役,檢田纔畢,勘簿未了,以致修啓之差遲,已不勝惶悶,而且臣素患痰癖之症,越添於原濕驅馳之餘,宛轉床席,蠢動無路,種種症形之難强,固不敢煩瀆,而以病以勢,實無趁限趨朝之望,病裏惶隕,益無所逃。伏乞睿慈,曲垂諒察,亟遞臣職,俾得安意調息,仍治臣罪,以爲慢命者之戒,千萬幸甚,臣無任屛營祈懇之至,謹昧死以聞。答曰,覽書具悉。日月流邁,兩魂殿祥禫奄過,哀慕莫逮,一倍罔極,爾其勿辭,調理上來察職。
吏曹判書權爀書曰,伏以臣,積月病淹,死亡在卽,前後陪祭,一未進參,兼銜之除,亦未趨謝,論其罪戾,合被重誅,而輒蒙大朝諒恕,至今全活,聖恩如天,報答無階。臣枕席垂死之中,只自感祝不已,千萬夢寐之外,忽伏承天官新命,臣聞命驚惶,益無所容。夫冢宰之職,爲六卿首,銓衡人物,進退百官,其位望之隆,責任之重,有非人人所宜僥冒,雖使臣無病從宦,固不可容易濫授,今玆誤恩,何爲而及於多年病廢之賤品哉?司直之地,宜有駁正之擧,而側聽累日,尙未有聞,臣竊訝之,仍伏念臣,本病醜穢之狀,通朝之所知,今不敢煩縷,而近又頑痰,凝結於左臂,中節不解,不膿浮大,如膝屈而不伸,半體仍成不遂,寒熱交作,虛汗長流,脅痰又從以左牽右引,作一僵尸,醫不能試其術,藥不能奏其效,奄奄垂盡者,亦近四箇月矣。數日之內,召牌荐降,而以此病狀,末由祗承,坐犯違傲,臣罪至此,尤無所逃,玆以略具短章,敢暴危懇。伏乞离明,特加哀憐,亟行鐫削,仍治臣慢蹇之罪,以嚴邦憲,以勵具僚,千萬幸甚,臣無任屛營祈懇之至,謹昧死以聞。答曰,覽書具悉。卿其勿辭,調理行公。
待敎洪秀輔書曰,伏以臣,所生父母,遠在鄕廬,老而且病,懍懍度日,臣之不可離違從仕之狀,通朝所知,而特以見帶之職,非比閒局。頃於特敍新除之下,不敢久淹,黽勉上來,仍就禁直,今已周朔,每對西頹之景,方寸自撓,或逢東來之使,寢夢亦驚。顧臣情私,寧不憫然,卽又家信委至,得聞臣母宿患,虛羸之外,添以毒感,痰火內熾,寒熱外攻,食飮殆至廢却,氣息轉加綿綴,臣神精飛越,不忍頃刻抑按,短章哀籲,徑尋鄕路。伏乞离明,諒臣切急之情,特許鐫遞,治臣擅行之罪,以昭法紀,不勝萬幸,臣無屛營祈懇之至,謹昧死以聞。答曰,覽書具悉,爾其勿辭,往護母病。
掌令金勉行書曰,伏以臣,衰朽謭陋,百無肖似,淸朝耳目之任,實非臣所可冒叨者,是以從前除命,每守自劃之義,未嘗一出以膺者,誠以自知甚明,不欲淟涊,以犯濫竽之譏矣。月前恩旨,又下於鄕廬歸省之日,臣怵分畏義,不敢一向偃退,始擬進身城裏,以爲呼籲祈免之計,而適値大朝親臨慮囚之日,天牌儼臨,又伏聞向日筵敎,極爲嚴截,臣彌增震惶,他不暇顧,遂至冒沒出肅,而畢竟伎倆,不過謄傳故紙,伈泯悠泛,殆近半朔,未能進一言論一事,以效其職責,徒積逋慢之罪,實切尸素之愧,如擧不匡之刑,臣何以得免於重誅也。且臣本生老母,素抱痼疾,遇寒輒劇,京寓冷落,調將難便,乃於冬初,捲歸鄕庄,以爲就溫之計,而篤老病狀,長時凜凜,臣之情理,恒切憂懼,卽接鄕信,母病宿症之外,面部毒癤,轉成腫患,分野不輕,晝夜刺痛,九袠澌綴之氣,無以支吾於痛楚之中云。臣聞來心神飛越,按住不得,敢陳短章,徑尋鄕路,伏乞睿慈,亟削臣職,以便救護,仍治臣罪,以昭法紀,千萬幸甚。臣無任屛營祈懇之至,謹昧死以聞。答曰,覽書具悉,爾其勿辭,往護母病。
戊寅十二月十一日午時。上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·韓宗纘·柳敍五,醫官金履亨·許礈·金德崙·金履貞·金福齡,以次進伏訖。尙魯曰,臣等不勝驚慮之忱,敢問聖候,若何?上曰,老人元氣,固不異事,而氣甚低微,予平日恃氣而行,今如此悶矣。因呻痛,移時後下敎曰,曾見予病時,人不必爲異,而初見之人,必以爲異矣。尙魯曰,以川椒熨痛處則好矣。上曰,進之。宗白曰,昨日水刺進御後,始有此症,今亦如昨日乎?上曰,中腕間氣結而然矣。尙魯曰,當窮沍之節,痰候作勢而然矣。上曰,魂殿往來之際,遍體輒凍,予非不知其難行,而三霜不遠,此歲將窮,未病之前,何忍廢之乎?尙魯曰,晨昏往來之節,玉體致損云何,臣每不勝悶迫之忱矣。上曰,不獨此也,近來酬應極煩,予之苦心,彼蒼知之,昨日入診之後,豈不料晝講之難行,而亦不可全廢者,故出令矣。今則不得已停之,病心尤不平也。尙魯曰,平復之前,姑停三講,是區區之願也,因請診候。上許之,諸醫次第入診訖。履亨曰,脈候左三部無沈意,右三部沈,倍於昨日,此不過寒痰凝結而然矣。諸醫所奏,與首醫同。上命承旨書傳敎。傳曰,自今日三提調,入直侍講院。又傳曰,望祭與酌獻禮,大臣攝行。噫,歲色暮,今歲內,只有二祭,而若是命攝,違予初料,咫尺齋室,心若隕墜矣。上呻痛之候轉甚。尙魯曰,臣等出就直所,湯劑煎入,何如?上曰,依爲之。加減理中湯一貼,更爲煎入事。出榻敎上曰,今番望祭,不得躬行焉。尙魯曰,設使春秋鼎盛之時,不當過節,何不念聖體焉?惟思保護之道焉。上曰,保護之說,誠是矣。每當病臥,念及臣民,則尤難堪矣。承旨望中,以曺命采爲漏矣,今有之乎?李泰和上來乎?東度曰,違牌已九日矣。上曰,九日違牌則過矣。其人必固執,而是善人也,以甲戌生,久生於世,今爲堂上矣。上曰,李基敬亦善人也。東度曰,臣見其爲人,且有經學矣。上曰,經學之人,多有詭者,是則不然矣。因命書傳敎,傳曰,承旨李泰和,除拜已久,尙無動靜,其涉訝之,今聞鎭日違牌云,旣已年老,難於夙夜之職,其志可尙,此時豈可從守其志?只推,牌招察任,吏禮房換房。尙魯奏曰,前醫官李泰遠經禫云,使之入直,何如?上曰,禫月出仕,則以此淆薄之時,不有人言乎?尙魯曰,或有起復入侍者,上候不平之日,招之有何嫌乎?傳曰,醫官金履亨·許礈·金履貞·金德崙·李興門·金福齡,差備待令,今聞李泰遠,已爲經禫云,還屬本廳,令該曹口傳付軍職,一體差備待令。諸臣以次退出。
戊寅十二月十一日未時。上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·韓宗纘·柳敍五,醫官金履亨·許礈·金德崙·金履貞·李興門·金福齡,以次進伏訖。上曰,診筵甚窄,兼史及許礈以下諸醫官,在戶外待令。尙魯曰,其間聖候,若何?上曰,症甚難堪矣。尙魯曰,進御粥飮乎?上曰,否。氣度漸次不如前,上年不如去年,今年不如上年矣。尙魯曰,若連進湯劑,益加調攝之道,則當快復矣。上曰,去年則夏有此症,前年則秋有此症,今年則冬有此症,年老而病亦老,病轉甚氣漸低,奈何?尙魯曰,痰候盛而然矣。上曰,亂世之奸雄,誰能制之?因命諸醫更診,履亨曰,左三部大體與前診時無異,而右三部沈滯,俄間如有變動矣。礈·德崙·興門所奏,如首醫同,而福齡曰,右三部沈候一樣矣。上曰,椒熨之後,其氣流湊在下,右脅刺痛之症稍愈矣。上又呻痛曰,先王七年違豫之中,無有臥臨之時,而予則臥而見諸臣,此予之所以不及昔年也。宗白煎入理中湯,尙魯嘗之,奉而進之。上進御訖曰,前者進湯劑,而不知善下矣,今則善下矣。上又呻痛不止,東度曰,痛時何狀矣?上曰,如此之時,氣上衝,如海東靑握物狀矣。上曰,若吐痰涎,則似蘇矣。尙魯曰,更爲椒熨似好矣,小間,上發嘔症痛甚曰,今則五臟皆痛,何以忍乎?今番則大異於前,寒氣升則痛甚,降則稍愈矣。上曰,以草溪郡節婦致祭事,遣金應淳矣,數郡聚觀云,注書亦聞之而來乎?臣錫愚伏而對曰,臣承召在途,應淳下來,故臣雖不能詳聞致祭後消息,而廉氏則果貞節婦也。上曰,嶺南卽鄒魯之鄕故然,嘖嘖良久。下敎曰,尙州與草溪,道里稍間云,而風聲遠播,注書亦聞之云,奇哉。上曰,金履亨進來更診。履亨曰,俄間一樣,而右三部緊候,似小緩矣。上痛候小止,李泰遠自外入侍。上曰,予何意復見李泰遠乎?汝試診之。泰遠曰,左三部洪大之中,虛軟無力,右三部無力尤甚矣。上曰,不見汝多年,而汝始來入診,大體比數年前,果何如?泰遠曰,前則常帶實意,今則洪而虛,度數亦緩矣。上曰,泰遠更議湯劑,可也?泰遠曰,聖候傷於寒冷,乾薑加入,則臣意似好矣。上曰,五積散,何如?泰遠曰,五積散峻而下,理中湯實而和,理中湯似是當劑矣。上曰,加減理中湯一貼,更爲煎入事。出榻敎因命諸臣退,以次退出。
戊寅十二月十一日申時。上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·韓宗纘·柳敍五,醫官金履亨·許礈·金德崙·李泰遠·金履貞·李興門·金福齡,以次進伏訖。尙魯曰,俄間聖候,若何?上曰,達夜如此,則似難支堪矣。尙魯曰,頻進粥飮而後,藥亦有力矣。上曰,予病若不差,則臘享又不得參矣。尙魯曰,聖候雖得有瘳之慶,未完復之前,似難進參矣。上曰,滿腹凝結,兩脅牽引,到底皆痛,椒熨亦無功矣。車前子茶,一貼煎入事。出榻敎尙魯曰,東宮來立門外已久矣。上曰,諸臣小退。令承旨入侍事傳命,王世子入侍,小頃還宮,諸臣更爲入侍。上痛聲加緊曰,車前茶進來,又下敎曰,首醫與李泰遠,更爲入診。履亨曰,左右三部一樣,無加減候,洪數之候減後,似當平復矣。泰遠曰,脈候其間一樣矣。上就寢移時後,進車前子茶訖,復進砂糖小許。中官奏曰,受問安矣。傳曰,朝廷問安,依前口傳爲之。因命曰,卿等外爲之。諸臣以次退出。
戊寅十二月十一日初更三點。上御恭默齋,副提調入侍時,都提調·提調·春坊下番,追後入侍,副提調尹東度,記事官趙錫愚·韓宗纘·柳敍五,以此進伏訖。東度曰,其間聖候,更若何?上曰,凝結不解矣。上曰,春坊下番入侍事。出榻敎上曰,注書出去。使春坊,持御製元良訓諭入侍。臣錫愚出而傳命,司書李敬玉奉訓諭入侍。上命李敬玉讀之,敬玉讀春宮六箴,連讀其下數十篇後,上又命賤臣讀之,臣錫愚讀了一大篇,敬玉先退。上曰,注書出去。都提調·提調入侍事傳諭,臣錫愚出而傳命,都提調金尙魯,提調李宗白入侍。上曰,似小愈矣。上又曰,李判府往來候班耶?雖欲見之,使之踰嶺甚難,奈何?右相聞予病,則或入來耶?尙魯曰,右揆出去時,臣暫與相接,則右揆氣色泰然而言曰,此彈差晩,然生逢聖世,厚被國恩,便訣而去,甚缺然,因含淚矣。宗白煎入理中湯,尙魯嘗而進之,上進御訖。傳曰,靜攝齋室,異於常時,殿坐則入侍中官,擧燭之際,敢令代行,事之無據,莫此爲甚,令該府從重勘處。又傳曰,都提調,卽大臣也。大臣入侍,承傳色例爲入侍,而亦無入侍,分排之事,則無端不爲入侍,此亦紀綱攸在,入侍該承傳色,竝從重推考。尙魯奏曰,陽智縣監蔡膺祐適入來,因使之留待在外矣。上命蔡膺祐入侍,因命諸醫,次第診候。履亨曰,脈候大體似勝於夕診時矣。諸醫所奏同,膺祐曰,左右三部,虛軟之中帶數意,右三部尤似不足矣。上曰,蔡膺祐之適爲入來,誠是異事,留待之可也。又下敎曰,膺祐來時,峻捧糴穀乎?膺祐曰,新條已捧,舊條則最近一年者,纔捧十分之一矣。上曰,諸色都數幾何,正穀實數,亦幾許斛也?膺祐曰,都數七千餘石,正穀二百石零矣。上曰,汝隣邑所捧,亦何如?膺祐曰,龍仁·竹山·安城等邑,皆畢捧新條云矣。上曰,一年勤苦之業,盡輸之官府,民何以聊活乎?予三十餘年,坐食民穀,一惠不及於民,是果一日不忘處也。東度曰,八域含生,罔非我殿下仁化中物,何下敎之如是焉?上曰,均廳則予斷不撓改焉,均廳若撓改,則國不可支矣?宗白曰,均廳雖重,關西尤不可不軫念矣。上曰,關西錢數,幾何?宗白曰,二十四萬餘緡矣。尙魯曰,關西綿疋,不爲不多,而未久亦不可支矣。上曰,承旨亦知關西事乎?東度曰,臣先臣曾爲關西伯,故臣亦略知之矣。上曰,絃急則絶,緩則久,何不緩其絃乎?宗白曰,中國之人,亦以我國兵馬,爲天下最强國,而關西兵馬,卽我國之精悍處也。關防專在於是,儲蓄不可不實矣。上又呻痛甚,尙魯曰,凝結處,頻試椒熨焉。上曰,瓦熨亦好矣。尙魯曰,瓦熨雖有溫表之效,而小發散之功矣。上曰,臥則體貼於席,氣常凝結,小進粥飮而後,可以補藥力,而厭進太甚,可悶。尙魯曰,本症未盡解而然矣。上曰,今郡縣窠闕,幾處也?東度曰,富寧·宣川·海美等邑也。傳曰,此時守令,豈可曠官,藥院雖直,新除守令,明朝其令辭朝,署經無期,況畿甸乎?洪奎漢給馬,卽爲下送,守令多闕云,雖在困臥之中,歲色將暮,吁嗟元元,心豈忽哉?政官待開門牌招,只守令擧行。傳曰,此後毓祥宮動駕時,有養正齋,趙學天家,勿爲撤墻事分付,因下敎曰,勿出朝報。上曰,李以楷明日能入來乎?勿召勿促。尙魯曰,蔡膺祐旣來之後,不可下送,差備待令之意,下敎,何如?傳曰,陽智縣監蔡膺祐,一體差備待令。上痛候更甚,三提調迭相勸進粥飮藿羹等物。上曰,旣食九錢參藿羹,何益之有?予近來觸寒多矣。殿中三上香時,手捧香爐,而不覺其熱,陳設時,手擁麪食及諸熱湯之器,稍解手凍矣。尙魯曰,若是之際,玉體致傷之節,何如焉?臣等每不勝憂迫焉。上曰,蛔蟲自喉間上來,乾薑進來,小飮冷水,則似可逐矣。尙魯曰,今則一勺冷水,不可進矣。上曰,夜旣深,卿等外爲之,醫官遞番入直。諸臣以次退出,更鼓已三更三點矣。
上在昌慶宮。常參以代理停,經筵停。
下直,江界府使朴昌潤,朔州府使安允福,草溪郡守兪彦摯,恩津縣監徐懋修,積城縣監洪奎漢。
有政。吏批,判書權爀陳書受由,參判沈星鎭進,參議未差,左承旨沈墢進。吏批啓曰,判書權爀陳書受由,參議末差,小臣獨政未安,何以爲之?敢稟。傳曰,仍爲之。又啓曰,慶尙監司今當差出,而擬望之人乏少,道內守令,竝擬,何如?傳曰,允。以李潭爲持平,以李在協爲持平,以具鼎煥爲宣川府使,以金霔爲富寧府使,以金相肅爲狼川縣監,以趙曮爲慶尙監司。兵批,判書申晦病,參判具允明入直進,參議尹鳳五在外未肅拜,參知尹得養病,左副承旨李基敬進,以副護軍孫鎭民·李觀祥·具秉勳·金光迪·金相箕·洪·金養義·李邦佐·權知重·洪若水,以副司直鄭纘述·金尙翼·南泰會·李彝章·趙重晦·尹東浚·李最中·宋徵啓·李世泰,以副司果鄭尙諄。
大殿·世子宮·嬪宮,政院·玉堂口傳朝問安。答曰,知道。大殿,朝廷二品以上·六曹堂上·大司諫口傳朝問安。答曰,知道。
李基敬達曰,大司憲吳遂采牌不進,執義李星慶引避退待,掌令金漢老牌不進,金勉行受由在外,持平李在協未肅拜,李潭在外,今日以監察茶時之意敢達。令曰,知道。
黃柙達曰,明日常參,上候未寧,頉稟。令曰,知道。
李基敬,以都摠府言啓曰,今日入直內三廳,武兼禁軍及軍兵等,當爲中日習射,而上候未寧,藥院移設,限平復間,姑停之意,敢啓。傳曰,知道。
李泰和,以侍講院言達曰,本院新除授兼輔德鄭尙淳,旣付軍職,卽爲牌招察任,何如?令曰,依。
黃柙達曰,執義李星慶,引避退待,已至多日,尙未處置,連日監察茶時,諫院闕達,俱涉未安,兩司除在外外,未肅拜不爲行公人員,竝卽牌招,何如?令曰,依。
以校理李商芝牌不進罷職傳旨,傳于李泰和曰,只推,更爲牌招。
傳于尹東度曰,三提調入侍。
傳于李彦衡曰,禮房承旨入侍。
傳于尹東度曰,都承旨入侍,廣州留守御史,同爲入侍。
李彦衡啓曰,廣州留守李喆輔,依下敎來待矣。
傳于尹東度曰,旣令稟定矣,入侍內侍敎官,同爲入侍。
李彦衡啓曰,內侍敎官趙昌逵·李坤,依下敎來待矣。
傳于尹東度曰,三提調更爲入侍。
事變假注書李尙運在外,代以南碩老爲假注書。
備邊司薦,以沈墢爲東萊府使。
吏曹口傳政事,奉敎單金和澤。
京畿監司狀達,工曹判書洪啓禧,病重上來不得事。踏達字。
李基敬,以備邊司言啓曰,慶尙道新監司趙曮,方在東萊府任所,而東萊新府使沈墢,明當下去,待其交龜,新監司卽爲除朝辭赴任事,發關知委,密符及諭令書,令政院稟旨下送,何如?傳曰,允。
李彦衡,以均役廳言啓曰,水原軍保變通給代事,依筵中定奪,稟議廟堂,擧行節目書入之意,敢啓。傳曰,知道。
黃柙,以義禁府言達曰,卽接月令醫員田夏豐手本,則時囚罪人鄭宲,本以抱病之人,重觸風寒,痰癖添劇,不能屈伸,晝夜叫痛,食飮全廢,氣息淹淹,榯素患瘡疾,卒劇於累日處冷之餘,全身不收,飮啖全却,晝宵苦痛,眞元大脫,俱有頃刻難保之慮云,自前罪人病勢如此,則有保放救療之規,敢此仰稟。傳曰,知道。
大殿·世子宮·嬪宮,政院·玉堂·藥房口傳夕問安。答曰,知道。大殿,朝廷二品以上·六曹堂上·大司諫口傳夕問安。答曰,知道。
大提學金陽澤書曰,伏以臣,申控瀝血之懇,冀蒙褫鞶之恩,聽聰愈邈,迄未諒許,諭令從速察任。自承是批,遑悶抑塞,靡所容措。臣於是任,人器之不稱,公格之難違,已悉於前後兩書,不敢復有聒擾,而若其目下自速之罪,宜一臚暴,故玆敢冒死更陳,惟邸下少垂察焉。噫,臣之罪有三,竊計臣之庸陋,百不踰人,而進身華顯,輒居人先,歷踐名塗,平步無礙,兜攬躐取,左右壟斷,不能知足知止,退守常分,猶復推排向前,終至濫竊是職,此臣貪戀之罪一也。人之幼學壯行,多資家庭之訓,而臣蚤孤無所見聞,性且鹵劣,立朝事君,一未紹先世之緖餘,碌碌憒憒,隨波滾汨,行未見重於當世,言未見孚於君父,今之所辭,視若飭讓,論說格例,而人不謂以實情,引喩先範,而上不察其苦懇,重牘連章,徒歸於似慢似僞,區區志事,尙未獲遂,此添辱之罪二也。惟玆萬不堪承之職,勢若蚊負,立見潰壓,危厲日甚,寢夢俱愕。縱不能卽地矢死,披心自暴,尙可以逃山走海,滅跡遠避,而庸懦不能辦此,使三館至重之任,訖今虛叨,莫之改正,此臣添冒之罪三也。臣有此三個罪耳。撫躬怵惕,無以自立於周行之間,藉令臣怵義感恩,冒沒出膺,顧罪戾爲世所指,將何顔面,其能領詞林而皐比也哉?且臣之以薦次深引者,非敢自重,重圈體耳。僉議所擧,旣成格例,而無似賤品,忽地謬叨,物情未愜,私心祗懼,恩遇雖重,義又不敢進也。昔齊景公,招虞人以旌而不至。夫虞人一小吏,旌招異禮也,則彼虞人固宜顚倒,而猶且不往,此非不肯往,直不敢焉。今臣之不敢進,何異於此。噫,量才而授任,揣分而承命,固上下之所相勉也。若或不量才不揣分,授受一有失當,則必當害于國,凶于身,其不祥孰甚焉。臣之不避煩猥,必欲控解者,不但爲自靖之計,亦恐貽累於則哲之明。睿念倘及乎此,庶不待臣之畢辭,卽當收還誤恩矣。伏願特垂鑑諒,亟副懇辭,使重任免玷累之患,賤臣贖三個之罪,公私不勝倂幸。至若地部佐貳,金吾兼銜,義無必辭,而勢有所拘,亦未免稽逋,悚惶萬萬,竝乞鐫遞,以安微悰焉。臣無任引領顒竢,血誠懇禱之至,謹昧死以聞。答曰,覽書具悉。卿其勿辭,從速行公。
戊寅十二月十二日巳時,上御恭默閤,禮房承旨入侍時,左承旨沈墢,假注書金和中,記注官安正宅,記事官柳敍五進伏訖,上呼寫孝昭殿祝文,沈墢讀畢,上又呼寫徽寧殿祝文,沈墢又讀畢,上曰,注書出去,祭報府持入,臣和中奉命出,已而,承旨亦爲退出,祭報府追後修入。
戊寅十二月十二日未時。上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·韓宗纘·柳敍五,醫官金履亨·許礈·金德崙·李泰遠·金履貞·李興門·蔡膺祐·金福齡,諸臣以次進伏訖。尙魯曰,俄間聖候,若何?上曰,今則稍愈,少進米飮,其氣見於對臍穴矣。尙魯請令諸御醫入診。仍奏曰,富平府使方泰輿入來,同爲入診,何如?上曰,依爲之。履亨曰,左三部數候,與朝前無異,右三部不沈不數,度數稍緩矣。泰輿曰,左三部大而數,右三部亦帶數矣。德崙曰,右三部胃脈,少不調均矣。其餘與首醫同。上曰,泰輿進前,爾邑捧糶幾許?泰輿曰,新條已畢捧,舊條未捧,至於七百餘石矣。宗白煎入理中湯,尙魯嘗而進之。上進御訖曰,雖是藥器,銀器甚未安矣。尙魯曰,何未安之有。上曰,東萊府使下批後,卽爲謝恩,明朝其令辭朝。出傳敎上曰,內侍敎官趙昌逵·李待令事。出榻敎臣錫愚招入,趙昌逵·李進伏。上曰,各陳姓名年數。昌逵曰,臣卽趙昌逵,而年三十五矣。曰,臣卽李,而年三十二矣。上曰,爾等誰爲行公?昌逵曰,臣行公矣。上曰,爾設講勸誨乎,內侍敎官之職,不輕而重,故舊有入侍時,宣醞之典,其優待之禮,愈於王子師傅者,意有所在,爾等其勉之哉。上曰,見李之面,頗有乃祖之風矣。昌逵·退出,尙魯曰,湯劑進御後,聖候加減,何如?上曰,今則似有效矣。卿等今日出而休息宜矣。尙魯曰,聖候未平復之前,臣等之休息,何暇論乎?東度曰,都提調所奏宜矣。臣等豈敢以自便爲計乎?宗白曰,臣俄見萊伯辭朝申飭下敎,聖心於萬幾,終不釋慮焉。此臣等所以悶迫矣。尙魯曰,殿下靜攝之中,勿以百慮關念焉,諸臣退至閤外。上以承傳色口傳下敎曰,有下問事,三提調入侍,諸臣進伏。上曰,意謂因得差效矣,卿等出去後,又一場加劇矣。尙魯曰,所御袷衣帶,似甚薄矣。請令諸醫診候,而龍仁縣令李以楷來待,竝令入診,何如?上曰,入診可也。履亨曰,脈候與午前入診時無異,症候自當漸次稍減矣。以楷曰,左三部大,右三部浮而大,病在脾胃,虛軟而然矣。膺祐曰,左右三部,與俄間無加減,而右三部終未快緩,故痛候時時發作矣。上曰,以楷進前,爾邑之糴盡捧乎?以楷曰,新條則畢捧,而舊條一千二百餘石內,所捧只二百石零矣。上曰,然則所捧,不過六分之一矣。宗白曰,玉色紅潤,而猶進着吐袖,或外熱內寒而然乎?上曰,今則無形象可言矣。仍爲就寢,移時而寤,命履亨入診,履亨曰,脈候左右三部,與俄間一樣,而脈候稍緩,頻頻就寢,此平復之漸,非氣昏而然矣。上曰,自前病愈之時,每每如是氣困矣,宗白請進米飮。上曰,腹內潰潰矣。廣州留守李喆輔,夕問安後入侍事。出榻敎上曰,富平府使方泰輿,一體差備待令。龍仁縣令李以楷,一體差備待令事。出榻敎諸臣退出。
戊寅十二月十二日酉時。上御恭默齋。守禦使入侍時,守禦使李喆輔,都承旨尹東度,記事官趙錫愚·韓宗纘·柳敍五,以次進伏訖。上曰,聞卿之來,欲見而召之。喆輔曰,臣在廣州,昨夜始聞問安之報,蒼黃入來矣。上曰,軍餉米已捧乎?喆輔曰,新糴已畢,舊逋未畢而來矣。上曰,新捧之數幾許?喆輔曰,二萬九千餘石矣。喆輔退出。東度曰,俄間聖候,若何?其間有所進御乎?上曰,進米飮矣。上命書傳敎曰,不卽擧燭,當該中官,從重推考。上曰,安東按覈御史,注書招入,臣錫愚承命出,與御史李命植進伏。上曰,獄事,何如?命植曰,臣已奏於書啓,而大抵厥漢,眞正犯矣。上曰,出去。東度曰,今此藥院入直之時,不可無上番,而前奉敎金和澤,方在未敍中,合有變通矣。上曰,前奉敎金和澤敍用,令該曹口傳付職事。出榻敎上曰,都提調·提調入侍事。出榻敎都提調金尙魯·提調李宗白,醫官金履亨進伏訖。尙魯曰,今日痛候,一如昨日乎?上曰,然矣,轉加呻痛,頻吐痰涎。尙魯請令諸醫診候。上曰,其診之。履亨曰,脈候大體比前一樣,而左右三部緩體,尤勝於前,痛候當次次有減矣。以楷曰,左三部洪大而小緩矣。德崙曰,浮數之候,太似安穩矣。其餘與首醫同。尙魯曰,臣不知藥理,而待罪護之地,不敢不陳所見矣。理中湯,雖曰當劑,此是大劑,一日四五次進御,極爲悶然,此後以日三進御爲定式,而間進茶飮爲宜,請與諸醫議定,何如?上曰,所奏是矣。依爲之,上覽萊伯望筒曰,三望俱好矣。東度曰,承旨方有闕,當此候班之日,不可不備員矣。上命書傳敎曰,承旨有闕代,薇垣長鄭存謙除授,仍察禮房,其餘房因前。宗白煎入理中湯,尙魯進之。上進御訖曰,腹中輪囷矣。仍命履亨更診。履亨曰,脈候一樣稍緩矣。上曰,如此之時,喉間甚滯,不能安臥就寢,可悶矣。諸臣小退,復爲入侍。尙魯曰,聖候呻痛不已,一處刺痛而然乎?氣衝而然乎?上曰,氣上衝矣。尙魯曰,童便和蘇合丸以進宜矣。上曰,童便麝香蘇合元七丸調進事。出榻敎上童便進御訖。放小便,便色赤,履亨看色訖。復診候奏曰,左右三部不沈平緩,與前診時同,童便進御後,加減何如乎?上曰,氣似小降,而不能的知矣。上曰,日前體冷如氷者數矣。從前發汗而後,始得平復,理中湯亦能解表乎?泰遠曰,理中湯有內補之功,而不能解表矣。尙魯曰,臣與諸醫議藥,則皆云五積散可用矣。上曰,予病挾外感而發,不可無解表之方,理中湯加蘇葉用之,何如?履亨曰,此非藥法也,五積散,誠是當劑矣。泰遠·膺祐曰,臣等所見亦然矣。上曰,然則加減五積散製進事定奪,桔梗米飮,亦爲煎進可也。仍命諸臣退出時,已罷漏矣。
戊寅十二月十二日罷漏時。上御恭默閤。三提調入侍時,時原任大臣,追後入侍,都提調金尙魯,提調李宗白,副提調尹東度,記事官趙錫愚·韓宗纘·柳敍五,醫官金履亨·許礈·金德崙·李泰遠·金履貞·李興門·蔡膺祐·金福齡,以次進伏訖。尙魯曰,夜間連聞醫官之言,則聖候一樣云,臣等不勝區區之情矣,今果何如?上曰,夜間不知加劇矣。猝然有添候苦悶矣。宗白請進童便蘇合元。上曰,童便麝香蘇合元七丸調進事。榻前下敎尙魯曰,門隙易風,設屛以障宜矣。上曰,何必乃爾,轉有呻痛之候,少頃似有寢候而卽寤。醫官以童便和蘇合丸以進,上進御後,轉加痛候,命諸御醫入診。履亨曰,左右三部,帶數而似緩,病候似有動靜矣。諸醫之言,與首醫略同。東度曰,脈候稍解,則痛候亦當稍減矣。上曰,童便進御後,病勢似少緩矣。仍爲就寢,移時而寤曰,予病是痰之所使耶?履亨曰,然矣。上曰,腹中潰亂,無形象矣。達夜如此,可悶矣。尙魯曰,更令諸醫診候宜矣。上曰,症情姑不如前年,而恐有添加之患矣,諸醫入診可也。履亨曰,脈候左右三部,一如曉頭矣。福齡曰,脈候帶絃矣。諸醫之言,與首醫同。上曰,逐痰之後,可以得效矣。加減理中湯一貼煎入事。出榻敎上曰,問候入來,時原任大臣入侍事,兼史傳諭。出榻敎領議政兪拓基,領府事李宗城,左議政申晩,以次進伏訖。拓基曰,蘇合丸進御後,聖候,若何?上曰,夜間甚覺潰亂矣。宗城曰,心腹之患,與他病有異,聖候如此,臣等悶迫矣。上曰,今年無多日,而望祭只隔,病勢如此,無計進參,予懷痛迫矣。宗城曰,先王制禮,不敢踰越,聖心雖無窮,靜攝中不當如是用心矣。晩曰,願聖上,安心調養焉。上曰,右相事,思之,歎惋矣。拓基曰,不但爲國事可惜,臺臣指斥,無所顧藉,尤不勝慨然,如臣者,眞可謂伴食之類矣。又奏曰,聞趙榮國病重思其子,嶺伯趙雲逵許遞,何如?上曰,然乎?慶尙監司趙雲逵,今姑許遞,其代,今日政擧行。出榻敎上曰,臺諫有闕代,今日政一體擧行。出榻敎拓基曰,東萊府使趙曮,方在本道,且有方面之才,仍除嶺伯則似好矣。上曰,果好矣。宗城曰,厭食之時,木麪·不托爲宜矣。拓基曰,臣等入侍,移時,醻酢,似頗恐有妨於靜攝之中矣。仍爲退出,宗白進理中湯,上進御訖曰,繼進之劑,其定之焉。尙魯曰,理中湯,更爲煎進,何如?上曰,加減理中湯一貼煎入事。出榻敎上曰,領府事以不托宜於病口,卿等或曾已喫之乎?宗白曰,臣亦頻頻服之矣。上曰,徐命演卿等知之乎?東度曰,徐有良之祖矣。上命諸臣退。遂以次退出。
上在昌慶宮。常參以代理停,經筵停。
夜三更,月犯東井星。
下直,東萊府使沈墢,全羅兵虞候趙命周,開城府經歷邊致明。
大殿·世子宮·嬪宮,政院·玉堂口傳朝問安。答曰,知道。大殿,朝廷二品以上·六曹堂上口傳朝問安。答曰,知道。
黃柙達曰,上候平復間,常參,頉稟。令曰,知道。
黃柙達曰,大司憲吳遂采未肅拜,執義李星慶引避退待,掌令金漢老令旨未下,金勉行受由在外,持平李在協未肅拜,李潭在外。今日以監察茶時之意,敢達。令曰,知道。
傳于尹東度曰,內局入侍。
傳于尹東度曰,三提調入侍。
黃柙達曰,執義李星慶,引避退待,已至多日,尙未處置,事甚未安。除在外·未肅拜外,掌令金漢老,卽爲牌招,何如?令曰,依。
以掌令金漢老,獻納洪趾海,正言李世孝等牌不進罷職令旨。令于黃柙曰,竝推考徽旨捧入。
以掌令金漢老牌不進罷職令旨,令于黃柙曰,推考徽旨捧入。
傳于尹東度曰,三提調入侍。
李泰和,以禮曹言達曰,卽接西氷庫所報,則今此藏氷時,本庫兩官,當爲專掌擧行,而別檢有闕未差云。其代加差,主梗官軍器寺僉正金挺藎出送,使之始役,何如?令曰,依。
黃柙,以義禁府言達曰,卽接月令醫員田夏豐手本,則時囚罪人金善村,本以抱病之人,累日處冷之餘,重觸風寒,昏倒不省,人鬼莫分。金光泰猝得寒感,精神昏瞀,晝夜苦痛,勺水不下。任希敎素患痰癖之症,猝然復發,呼吸喘促,食飮全廢,氣息奄奄,眞元大脫,俱有頃刻難保之慮云。自前罪人,病勢如此,則有保放救療之規,敢此仰稟。令曰,知道。
大殿·世子宮·嬪宮,政院·玉堂口傳夕問安。答曰,知道。大殿,朝廷二品以上·六曹堂上口傳夕問安。答曰,知道。
以江華留守狀達,各樣舊逋,萬無收納之勢,不得不封倉,停捧朝令之下,不卽擧行,惶恐待罪事。令于李基敬曰,勿待罪事回諭。
戊寅十二月十三日寅時。上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·韓宗纘·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯曰,俄間聖體痛候,若何?上曰,童便進御後,氣少愈矣。尙魯曰,胃腕間凝結之症已解乎?上曰,胃腕則凝結之氣稍解,而臍下有其氣,故慮其更移於胃腕,而不得更試椒熨之方矣。尙魯曰,復令諸醫入診宜矣。上曰,俄者入診四人外,次次診之可也,福齡先診候訖曰,左三部已盡解表,右三部未盡解矣,膺祐曰,左右三部,與三更時一般,而尙未安靜矣。其餘諸醫所奏同,尙魯請進米飮。上曰,起動甚難,就寢移時後,當進御矣。因念病根源,自甲子年間已有之,其時慈聖親臨,命之飮則飮,命之臥則臥,今則誰使予飮,誰使予臥,思之至此,不覺痛慕,病懷益難定矣。尙魯曰,靜攝中何如是疚懷?東度曰,聖懷疚傷至此,必有妨於靜攝之道,臣等不任焦迫矣。中官米飮進之,上起臨而進御,命諸臣小退廳事,食頃,更爲入侍。尙魯曰,進御米飮後,聖候,若何?上曰,今朝之氣,似有變動,理中湯可謂得其路矣,更變他劑,予未知何如也,諸醫復議詳定當否爲宜矣。泰輿曰,理中湯爲當劑,而五積散亦爲當劑,今日則姑進理中湯宜矣。礈·以楷·德崙·泰遠曰,臣等所見則與泰輿同。興門曰,用五積散一貼後,更進理中湯宜矣。膺祐·福齡曰,臣所見與興門同。尙魯曰,諸醫所見如此,何以定奪乎,上曰,五積散本方,蒼朮減五分,加人蔘一錢煎入事。出榻敎王世子入侍,移時還宮,上命書傳敎曰,東萊府使沈墢,辭朝後入侍,書訖。上曰,注書招入,臣承命出。與沈墢進伏。上曰,萊府體重,擇爾有意,爾其往欽哉。墢曰,邊地事面,甚煩且重,如臣無狀,何以堪當,聞命以來,不勝惶縮。上命東度讀守令宣諭,又命讀別諭以聞。上曰,七事則不爲下詢矣,爾自海西,入朝未久,又出邊鄙,予甚缺然,而付畀至重,爾其勉哉。墢泣而對曰,臣待罪近密,而聖候靡寧之時,遠離闕下而去,感激之餘,不知所云。墢出去。宗白煎入五積散,尙魯勸進。上曰,予實難堪矣。服此後,恐有相激之苦耳。尙魯曰,果是當劑則無害矣。上進御訖曰,若有微效矣。上番翰林金和澤,謝恩後入侍,兼史退出。上命書傳敎曰,右議政命召,令史官傳授。上曰,五積散服二貼似好,加減五積〈散〉一貼,更爲煎入事。出榻敎尙魯曰,湯劑進御後,何如?上曰,氣猶不調,而思就小睡,卿等亦休於外可也。諸臣退出。
戊寅十二月十三日未時。上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯曰,聖候晩來,若何?上曰,氣甚寒縮矣,再昨年有此症,未知前年,亦有此症乎?履亨曰,再昨年則果有之,而前年則無有矣。上寒縮之候轉甚,親閉寢門,呻痛之音,聞於戶外。尙魯曰,今則非但寒縮也,寒戰而然乎?上曰,然矣。移時後,尙魯奏於戶外曰,寒氣鎭定,何如?腹部橫亘之候,亦何如?上曰,腹部之氣,別無發作之事矣。上放大便訖,令醫官看色。諸醫出看後奏曰,便色好矣。尙魯曰,累日慳秘之餘,今始快放,腹部安否,何如?上曰,似快矣,寒氣降而溫意生,予自前此病,必經數次寒戰而後向減,今後必復有一番如此之症矣。尙魯曰,症患豈有前例乎?上微哂曰,腹部安穩,湯劑移時後進來。上曰,汗出矣。尙魯曰,遍體乎?上曰,然矣。履亨曰,便後汗出,皆佳候矣。上曰,蒼朮·厚朴,有衡散寒氣之功故然乎?履亨曰,非但一貼五積散之功,六貼理中湯,實有力矣。上曰,今夜當服理中湯乎?履亨曰,似急矣。上曰,今日入番翰林,上番乎?下番乎?東度曰,上番矣。上曰,藥房翰林當入侍,仍命諸醫入診。履亨曰,洪大之候太減矣。尙魯曰,比前減得幾分。履亨曰,減得七八分矣。泰輿曰,脈候帶數意,此由於纔過寒氣之致也。礈曰,左右三部,無異於前診時,而俄過寒氣,故小帶數意矣。以楷曰,脈候小有數意,然大體幾至減下矣。德崙曰,左右三部,尙帶洪大之體矣。泰遠曰,脈候數體,比朝前一樣,且有大意矣。膺祐曰,脈候比朝前,頗似安穩矣。興門·福齡曰,臣等之見,與膺祐同。上曰,中腕間如有懸壓之候,汗出後小緩,汗入後又有其氣,腹中甚似憒憒矣。上指壁上書曰,諸臣視之,伏而視之,有莫聞河淸,其曰忠矣,莫能躬行,其曰孝乎十六字。上就寢,俄而下敎曰,予其間小睡,而腹中無象矣。上復就寢。尙魯曰,汗餘觸風可慮,閉閤就寢焉。上許之,諸臣皆屛息俯伏,上又命出待廳事,俄而中官傳。上敎曰,湯劑進來,三提調及首醫,持五積散入侍,上就寢深,頻請而無發落。移時後。上曰,予其間就寢久,氣愈矣。湯劑其進之,上進御訖,又命諸醫入診。履亨曰,脈候漸向平緩矣。諸醫以次入診曰,臣等之見,與首醫同,上又有就寢之候。尙魯請閉閤。上許之。因下敎曰,卿等退去。尙魯曰,臣等何敢輕退,姑俟聖上就寢後,看加減如何以退矣。上就寢移時後,下敎曰,承旨進前,入番儒臣誰也?東度曰,臣終日入侍,未見省記,而南綺老·李商芝云矣。上命書傳敎曰,上番持心鑑入來。尙魯曰,今夜則從容就寢而後,可以調攝,請此傳敎還收焉。上命爻周,諸臣退出。初更三點矣。
戊寅十二月十三日四更一點,上御恭默齋。三提調入侍,領左相追後入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以此進伏訖。尙魯曰,痛候加減緊歇,何如?上曰,胃腕間緊痛如爪抉,又或有灑浙之氣矣。尙魯曰,其間進御米飮等物乎?上曰,姑未也。尙魯曰,冬夜旣深,請閉閤門,而門隙間風入處多,封窓宜矣。上曰,依爲之,諸醫詳定當服之劑可也。履亨曰,脈候虛軟,則不必更議他劑,而人蔘養胄湯好矣。泰輿曰,五積散進御後,當用理中湯,而養胃湯亦好,加入藿香·桂枝則尤好矣。礈曰,臣意亦同。以楷·德崙奏曰,加入藿香之說,不知穩當矣。泰遠曰,人蔘二錢加入似過中,本方加五分用之則好矣。膺祐曰,藿香·桂枝加入之論好矣。而藿香不必加入,人蔘二錢加入則好矣。福齡曰,臣與諸醫所見無異,而加減之論,與膺祐同矣。尙魯曰,諸醫所論,不一如此,當何所適從乎?上曰,人蔘二錢,藿香一錢似好矣。尙魯曰,臣不知醫理,而諸醫之論,非欲捨理中湯,而別生意見也。養胃湯是將復用理中湯之階梯矣。上曰,加減五積散停止,人蔘養胃湯前方中,人蔘加一錢五分,白荳蔻·桂枝各一錢,一貼煎入事。出榻敎上曰,腹中潰亂矣。尙魯曰,進藿湯好矣。上曰,薑湯進之甚難矣。尙魯曰,然則橘薑湯,何如?上曰,好矣。橘薑湯先爲煎入。上曰,有噫氣,胃腕間如壓,回息甚難,車前子茶,何如?履亨曰,好矣。上曰,車前子茶一貼煎入事。出榻敎上呻痛不已曰,今則緊矣,欲發晝間之氣而不發故如此,晝間之氣,所見雖悶,而亦足爲疎通之一端矣。宗白煎入車前子茶,上進御訖曰,車前子茶,只是下焦治疝之劑,非上焦之藥,故不知有應矣。尙魯曰,然則進童便乎?上曰,童便·麝香·蘇合元七丸調進事。出榻敎宗白進之,上進御訖曰,如有衡下之意,蘇合元財料所入幾何?履亨歷擧奏之。上曰,其氣又散在左右脅下,腹中不安,今番則似無效也。履亨·泰輿·膺祐診之可也。履亨曰,脈候無洪數之意,且安穩,以脈道言之,則似無痛勢矣。泰輿曰,左右三部少緩之意,與初昏診時無異矣。膺祐曰,左右三部一向緩,數體亦一向減下,聖候自當平復矣。上曰,以脈候言之,則爾等以爲好乎?僉曰,然矣。上曰,然則幸矣。因就寢,諸臣屛伏時,已罷漏爲十四日矣。上曰,又有其氣矣。東度曰,俄間寢候深矣。上曰,頗穩矣。謂履亨曰,又服童便耶?履亨曰,童便連進未安矣。上曰,然則可服橘薑湯耶?履亨曰,此則好矣。上曰,其進之,自內進橘薑茶。上進御訖曰,加緊矣。艾灸所入進來。履亨曰,艾炷肉灸,則不可輕試於玉體。煉臍功緩,試之難矣。上曰,養胃湯方文,見於何書,而製之者誰也?履亨曰,張仲景方也。上曰,何代人也。泰遠曰,東漢長沙太守名機也。尙魯曰,養胃湯煎入進御,何如?上曰,進來,尙魯進之。上進御訖曰,腹中潰亂,而微有汗氣矣。履亨曰,養胃湯方文本注,有服後汗出之語,今此汗候,是效驗之兆也。上曰,朝問安,大臣必入來,注書出去,領左相入侍事傳諭,臣錫愚承命出,與領議政兪拓基,左議政申晩進伏。拓基曰,聖候愆節,若何?上曰,予病甚矣。拓基曰,願聖上專意調攝焉。臣昔年待罪藥院時,殿下有此症候,今年則比當時猶緩,殿下何慮之過也。晩曰,臣在外班,伏聞聖候始有汗氣,無非前日本症,當不日有瘳矣。上曰,氣度有升無降,不亦悶乎?晩曰,臣有狗馬賤疾,心腹之疾例然矣。上曰,再昨命安東御史李植入侍,問其事何如,則御史對曰的實云爾,予命之退矣。晩曰,引接頻繁,無非有妨調攝之道,伏乞釋慮焉。拓基曰,近日進御粥飮之節,如何?臣以經驗方陳達,有所未安,而木米作末,以爲粥則好矣。又奏曰,日已晩,臣等將退而受香矣,上曰,卿退而受香,領左相退出。上嗚咽下敎曰,予聞受香之說,自不覺哀痛矣。上因呻痛不已曰,咳逆之聲聞之乎?尙魯與履亨議奏曰,童便好矣。上曰,童便·麝香·蘇合元七丸,更爲調進事。出榻敎宗白〈曰〉童便,調蘇合元以進。上進御訖,履亨曰,玉色調潤,自當平復矣。上曰,雖然。坐不便,臥亦不便,可悶。宗白曰,具案席而倚坐則甚便,亦有利於食消下之道矣。自藥院請具進倚子。上曰,何必爲之。尙魯曰,日已晩,請晝診,何如?上曰,履亨·泰輿·膺祐入診可也。履亨曰,脈候一樣矣。泰輿曰,與朝診時同矣。膺祐曰,果一樣矣。尙魯曰,與諸臣出外次。洗首更待,何如?上曰,然。諸臣退出,已午鼓矣。
上在昌慶宮,常參以代理停,經筵停。
夜二更,流星出五車星下,入南方天際,狀如拳,尾長二三尺許,色黃,五更有霧氣。
大殿·世子宮·嬪宮,政院·玉堂口傳朝問安。答曰,知道。大殿,朝廷二品以上·六曹堂上口傳朝問安。答曰,知道。
李彦衡達曰,大司憲吳遂采,掌令金漢老牌不進,金勉行受由在外,執義李星慶引避退待,持平李在協牌不進,李潭在外,今日以監察茶時之意,敢達。令曰,知道。
鄭存謙達曰,三館主文,爲任緊重,大提學金陽澤,三書承答,尙不出肅,事甚未安,卽爲牌招,何如?令曰,依。
黃柙達曰,執義李星慶,引避退待,已至多日,尙未處置,連日監察茶時,俱涉未安,除在外外,未肅拜不爲行公人員,竝卽牌招,何如?令曰,依。
以掌令金漢老,持平李在協等牌不進罷職令旨,令于黃柙曰,推考徽旨捧入。
專于尹東度曰,三提調入侍。
鄭存謙,以禮曹言啓曰,今此孝昭殿望祭,旣有大臣攝行之命,百官陪祭一款,依補編,不爲磨鍊之意,惶恐敢啓。傳曰,知道。
大殿·世子宮·嬪宮,政院·玉堂口傳夕問安。答曰,知道。大殿,朝廷二品以上·六曹堂上口傳夕問安。答曰,知道。
戊寅十二月十四日未時。上御恭默齋。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。上曰,一樣矣。尙魯曰,其間已過一時刻,伏未審下敎所謂一樣者,何也?上曰,其氣猶在中腕間,下於臍下而後,少可安穩矣。人蔘養胃湯,依前方一貼,更爲煎入事。出榻敎上曰,米飮亦利於喉乾之時,此後則靑粱米飮進之,而必淸之又淸,桔梗米飮,亦如是進之,宗白煎入養胃湯,尙魯進之,上進御訖曰,噫,氣時時出矣。東度曰,餘氣未解故然矣。上曰,閩薑如干切片進之,此後湯劑進御後,除砂糖閩薑進之,東度曰,湯劑進御後,何如?上曰,氣似稍降,而降在下焦矣。尙魯曰,明日湯劑,待明日入診後,議定,何如?上曰,養胃湯一貼加進乎?諸醫自戶外議奏可也。泰輿曰,以小臣所見,加進一貼宜矣。礈曰,不但一貼,二貼亦好矣。以楷曰,一貼後,進理中湯好矣。德崙·泰遠·膺祐·福齡之言皆同。履亨曰,諸醫所見皆純同,而脾胃斡旋之功,似勝於理中湯矣。上曰,醫言不無所見矣。開胃之道,勝於理中湯,則水刺進御之節,亦似勝矣。上曰,望祭未參,思之慟迫矣。祭祀之節,當至誠行之矣。尙魯曰,臣嘗見不謹祭祀之家,鮮克有後矣。東度曰,都提調家,以敬謹祭享之節,有名於京中矣。尙魯曰,臣先祖母時,家甚窮寒,而臣祖母謹於供祭,凡祭奠之具,先期潔備,品式整正,未嘗以家貧,而有不具之嘆,子孫謹守其法,至今不怠,故東度所奏如是矣。上曰,然乎?卽今宗廟享祝之儀,已成規模,祭器修飾之節,亦且整潔矣。尙魯曰,殿下繼述之孝,追遠之誠,迥出百王,故如是矣。上曰,注書往孝昭殿,以余意傳于獻官曰,身雖在此,心實在殿內,諸執事別樣申飭,享官處,亦以此意傳之,徽寧殿獻官及享官處,宜同傳,而所重在焉。徽寧殿則招守僕以孝昭殿獻官及享官處,傳宣之意傳之,使之告知于徽寧殿獻官及享官處,仍爲復命,臣錫愚出往魂殿,傳命後復命。上曰,孝昭殿享官,誰也?臣對曰,綾昌君矣。上曰,汝誤對矣。綾昌是亞獻矣,非享官也。東度曰,注書誤對,推考何如?上曰,新進生疎之臣,何必記過,勿推,注書復出去,享官名知入。臣錫愚承命出,知入以奏曰,享官卽海雲君熻也。上曰,然矣。諸臣退出。二更四點矣。
上在昌慶宮。常參以代理停,經筵停。
初昏,月食。
攝行望祭罷後,大殿,政院·玉堂·藥房口傳問安。答曰,罔極,知道。世子宮·嬪宮,政院·玉堂口傳問安。答曰,知道。
大殿,政院·玉堂口傳朝問安。答曰,知道。大殿,朝廷二品以上·六曹堂上單字問安。答曰,罔極。大殿,朝廷二品以上·六曹堂上口傳朝問安。答曰,知道。
黃柙達曰,大司憲吳遂采未肅拜,執義李星慶引避退待,掌令金漢老牌不進,金勉行受由在外,持平李在協令旨未下,李潭在外,今日以監察茶時之意,敢達。令曰,知道。
傳于尹東度曰。三提調入侍。
傳于尹東度曰。提調入侍。
傳于尹東度曰。三提調入侍。
傳于尹東度曰,三提調入侍。
黃柙達曰,執義李星慶,引避退待,已至多日,尙未處置,事甚未安。掌令金漢老,卽爲牌招,何如?令曰,依。
以掌令金漢老牌不進罷職令旨,令于黃柙曰,推考徽旨捧入。
文學金履獻書曰,伏以,臣於日昨辭書之末,猥及僚席有嫌,尤難苟冒之義矣。及見其對章以爲,不知所嫌之何事,惟臣此嫌,實世所共知,則渠何獨不知耶?辛壬以來,渠之兩兄,迭參凶啓,渠名又在逆宅疏下,若論可嫌之端,則有不勝枚擧矣。臣卽宜更籲,仰暴實狀而不但煩瀆是懼,病狀適添,十分危急,昏昏不省,忽已捱過時日矣。今始力疾構書,仰瀆睿聽,伏乞特賜矜察,遞改臣職名,以安微分,不勝幸甚。臣於治書呈上之之際,忽伏奉重推之命,辭旨極嚴,臣惶恐震越,固自趨承之不暇,而情地病勢,俱極危苦,特召之下,又復違傲,臣罪至此,尤合萬誅,臣無任屛營祈懇之至,謹昧死以聞。答曰,覽書具悉。爾其勿辭,從速察職。
說書南玄老書曰,伏以臣於前月,來留臣父谷山任所,而臣母宿病,閱月沈綿,臣左右扶將,焦熬度日,乃者千萬夢寐之外,忽伏承春坊除旨,恩誥遠頒,馹召繼降。臣含恩怵義,不敢久淹,不得不離違病側,抑情登途,以爲趨謝恩命之計矣。行到長湍地,急脚來報,臣母病越添於近日陡寒之餘,寒熱交作,嘔泄兼發,飮啖全却,眞元暴陷,種種危惡之症,實有朝夕難保之慮。臣得聞此奇,心神飛越,欲進則方寸焦灼,實無按抑之勢,欲退則日限已迫,將速逋慢之誅,路次徊徨,莫適所向,臣之今日情勢,可謂悶且阨矣。玆敢瀝血陳懇,中途徑歸,瞻望銅闈,只隔宿舂之地,而情私所迫,莫伸叨謝之忱,耿結之誠,兢惶之心,交切于中。伏乞睿慈,俯垂憐察,亟令鐫削臣職,以便救護,因治臣罪,以肅朝綱,千萬幸甚。臣無任屛營祈懇之至,謹昧死以聞。答曰,覽書俱悉。爾其勿辭,往護母病。
大殿·世子宮·嬪宮,政院·玉堂夕問安。答曰,知道。大殿,朝廷二品以上·六曹堂上口傳夕問安。答曰,知道,勿爲問安。
令慶尙監司趙曮書。王世子若曰,自莅邊而克率乃職,展也通才,不出界而幸得其人,畀以方面。豈須僉擧,實簡上心。惟卿,器宇識慮之沈宏,文學政事之贍敏。擅衆譽於發軔之日,退然若無能爲焉,却一步於爭驟之場,確有不可拔者。聖上每念爾父,惜未盡用於當時,如卿可謂藎臣,思欲歷試於今日。薄典畿縣,是眞割鷄之用牛刀,旋授館銜,幾見染翰而草鳳詔。以恢張淸議之志,而間嘗論一二事,以敏達庶務之才,而獲偏受九重知。再銜便宜之綸,勞西北之遍按,數言情慾之害,侈表裏之殊褒。奉職主乎公平,衆心咸服,告君一以誠慤,上眷益隆。同朝竝致淸華,眞可謂乃兄難弟,處己每懷謙抑,不愧爲先卿肖兒。向緣南徼之憂政殷,爰從近侍之斑特授。蠻情狡詐,賴卿之廉明而鎭安,邊務疎迂,得卿之威重而整肅。有臣如汝,豈可久滯於一方,爲官擇人,政宜遍試於重任。乃睠嶺南一道,實冠海東諸藩。幅員之廣,人物之繁,殆近屢萬餘戶,簿牒之殷,獄訟之衆,摠有七十二城。風淳俗敦,可想作興之遺化,家絃戶誦,尙見揖讓之餘風。箭竹魚鹽,所取資者不少,甲兵財穀,所倚仗者甚多。伊來衆瘼之甚殷,疇膺一路之全寄。玆授卿以守慶尙道觀察使兼兵馬水軍節度使巡察使大丘都護府使。卿其祗受寵命,往宣德音。縻爾重藩,可別盤根之利器,擢自屬邑,何異熟路之輕車?在南者居然數年,民俗物情之無不熟諳,極東則限以異域,邊憂軍務之罔或暫忘。嚴明本自有餘,無所勉於綜理,弛張抑亦一道,庶各盡於惠威。導之以往哲徽猷,申之以聖朝休敎。承流宣化,百務飭修,黜幽陟明,列郡振肅。於戲,忠勤則得自家訓,以斯心而臨民,恬靜則蔚有人譽,用是道而化俗。經乙丙之荐歉,縱幸昨今年稍豐,察庚癸於群生,毋負聖明主委寄。故玆令示,想宜知悉。弘文館修撰知製敎金應淳製進
戊寅十二月十五日丑時,上御恭默閤。三提調入侍時。都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯曰,夜間聖候加減,何如?上曰,今夜則稍愈,而但不能穩睡,自三更間倚坐,以至五更,頭若有汗氣,氣似蘇矣,因又有痛漸,椒熨而解之矣。尙魯曰,今夜如許過了,實千萬大幸,而餘氣甚可畏矣。上曰,自二更末至三更,則予亦睡矣,腹中餘氣,如喫生物狀矣。尙魯請診候,上許之,諸醫診訖。履亨曰,脈候緩緩,比昨頗勝,度數調均矣。泰輿曰,脈候稍帶數意,而大體則緩矣。礈曰,脈候好矣。以楷曰,大體一樣,而脾胃脈候,勝於昨日矣。德崙曰,脈候大數之氣已減下,而比昨夕,臣則不知加勝矣。泰遠曰,大體低數體緩矣。興門曰,脈候比昨夕一樣矣。膺祐曰,緩如昨日,數意則比昨尤減矣。福齡曰,浮大之氣,比昨日漸向調緩矣。上曰,人蔘養胃湯,依前方一貼煎入事。出榻敎宗白煎入養胃湯,尙魯進之,上進御訖,進閩薑。上曰,閩薑太多,後則勿爲更入,仍就寢。移時後,下敎曰,氣猶不通,而俄間就寢穩矣。東方明乎?卿等且休矣。諸臣退出,天欲明矣。卯時復爲入侍,尙魯曰,俄間聖候,若何?上曰,又有縮氣,而比昨日緊矣。尙魯曰,氣薾而然乎?上曰,不可名不可狀矣。臥不安,坐不安矣。又曰,醫官遞番出去,洗手而入可也。王世子入侍,移時還宮。上曰,卿等輪回入侍,可也。尙魯曰,臣等何敢自便,若差久未得入侍,則尤切憂菀矣。上曰,今日予起而飮水漿亦難,以竹筒引吸之則似好矣。宗白曰,請自藥院備入乎?上曰,好矣。宗白曰,當以銀爲之矣。上曰,居憂之中,匙筯亦不用銀,以銅爲之可也。尙魯曰,銅有毒,且用此,一時權道,銀何嫌乎?因藥器例,用銀宜矣。上曰,依爲之,而長短以半尺許造之。尙魯曰,短則引水不便,使之稍長,何如?上許之。諸臣退待戶外。命承史入侍,上使中官,出示所進木米茶器曰,予所進,不過如是矣。東度曰,其間聖候,若何?上曰,一樣矣。又曰,中官遺米飮於袖矣。東度曰,中官侍湯不謹,推考,何如?上曰,依爲之,橘羌茶多數煎入。諸臣退出。
戊寅十二月十五日未時,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯曰,俄門聖候,若何?上曰,寢睡後頭部似澒洞,肩甲亦似縮,今則少減,而無非氣之所使,此氣流下下焦而後,可以快矣。上曰,俄者有賜送之饌,卿等其嘗之乎?諸臣起伏而對曰,臣等感惶之餘,次第分嘗矣。上使諸醫官入診,診訖。履亨曰,左右三部,每診時輒減得一分,當次第平復矣。泰輿曰,脈候平緩之中,猶似細矣。礈曰,脈候左右漸向緩好矣。諸醫之言略同。上曰,人蔘養胃湯,依前方一貼,更爲煎入事。出榻敎上微有呻痛之候。尙魯曰,頭部不平而然乎?上曰,腹部輪囷而然矣。宗白煎入養胃湯,尙魯歡進。上曰,進來。履亨曰,湯劑過熱矣。上曰,予將適其溫冷而飮之矣。上曰,頭部互相不安,此何症也?履亨曰,是一氣也,上進御湯劑訖。下敎曰,知其有流下之狀,而湯劑亦支離矣。上命書傳敎曰,曾有古例,有老大臣朝廷夕問安勿爲事,分付。諸臣退出。日己酉矣。初更末,復爲入侍。尙魯曰,敢問聖候,何如?上曰,愈則愈矣,而善過今夜後,可以知之矣。尙魯曰,粥飮之節,何如?上曰,進數三次矣。宗白曰,頭暈之候,何如?上曰,亦愈矣,口味稍回,粥水刺有本味矣。尙魯請令諸醫入訖。上許之,諸醫次次診訖,履亨曰,左右三部不浮不大,數意亦減,度數調均矣。泰輿曰,左三部雖帶數意,而右三部緩如午矣。諸醫所奏亦同。尙魯曰,脈候旣至平緩,自當有慶,苟非聖上三元之氣,充養素厚,何能責藥效如是之易乎?臣等不勝區區之下忱矣。上曰,予前者環慶殿,亦有此症,數旬調攝之後,能作陵行,今番則過今夜後,可以知矣。上曰,黃柑壯元蔡希範,何如人也?曾見引儀中,有皮厚而面圓者矣。引見則果其人也。尙魯曰,臣不知其人,而能文云矣。又奏曰,第二黃榦,亦能文有才局矣。宗白曰,雖以公山事得罪,而人則善云矣。尙魯曰,公山事,爲公而非爲私也。又奏曰,雖爲及第,無登對之期,殿下亦何以識其才而用之也。上曰,何也?尙魯曰,其人猶在禁錮中矣。上不答。上曰,臥已多日,貼席處,似生瘡矣。宗白曰,不設褥故然矣。請具褥以進,何如?上曰,以綿布製進,可也,更籌幾點,卿等且休。諸臣乃退出,二更四點矣。
上在昌慶宮。常參以代理停,經筵停。
大殿·世子宮·嬪宮,政院·玉堂口傳朝問安。答曰,知道。大殿,朝廷二品以上·六曹堂上,口傳朝問安,答曰,知道。
藥房口傳啓曰,聖候諸節,俄間復何如?日昏以後,更未承候,下情不勝憂鬱,臣等與諸醫入診之意,惶恐敢啓。答曰,入侍。
黃柙達曰,大司憲吳遂采,持平李在協未肅拜,李潭在外,執義李星慶引避退待,掌令金漢老牌不進,令旨未下,金勉行在外,今日以監察茶時之意,敢達。令曰。知道。
李泰和達曰,今日所當持公事入對,而方在侍藥中,頉稟。令曰,知道。
傳于尹東度曰,三提調入侍。
黃柙達曰,執義李星慶,引避退待,已至多日,尙未處置,事甚未安。掌令金漢老,旣有只推之令,卽爲牌招,以爲處置之地,何如?令曰,依。
鄭存謙,以侍講院言達曰,本院文學金履獻,書批已下,卽爲牌招察任,何如?令曰,依。
傳于尹東度曰,都承旨與綾恩君具允明入侍。
傳于尹東度曰,提調入侍。
以文學金履獻,掌令金漢老牌不進罷職令旨,合于黃柙曰,倂推考徽旨捧入。
傳于李泰和曰,獻官單子,如已修整,卽爲入之,李基敬,以兵曹言達曰,卽接慶德宮假衛將牒報,則侍講院內栢子木一株,年久朽傷,今日折傷云。令該所斫去之意,敢達。令曰,知道。
李泰和,以吏曹言達曰,成均館典籍尹勉憲呈狀內,身病甚重,勢難察任,依例改差,何如?令曰,依。
大殿·世子宮·嬪宮,政院·玉堂口傳夕問安。答曰,知道。
吏曹參判沈星鎭書曰,伏以大朝違豫,累日彌留,藥院移直,候班連設,大小臣民,憂遑罔措。伏祝我邸下,侍湯焦煎之中,睿候不瑕有損,臣不勝區區憂慮之至。伏念臣年衰識昏,本不合於銓職,而適値僚堂之不備,仍因蹲冒,已過半載,觸事憒憒,常切僨誤之懼矣。卽者大臣,以日昨政西邑差出時,禁軍將不爲啓請,至有政吏捉囚之擧,臣之臨急不能致察之失,於是乎著矣。此與尋常做錯有異,則臣何敢晏然因冒於職次乎?伏乞離明,亟賜鐫遞臣職,以安微分,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,從速察任。
戊寅十二月十六日辰時。上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·蔡膺祐·金福齡·金履貞·李興門,以次進伏訖。尙魯曰,其間聖候,若何?上就寢深,久而無發落,氣息呼吸之節,甚不調均矣。尙魯再問,若何?上曰,氣困矣。因復就寢,移時後,上曰,履亨·泰遠·膺祐入診可也。履亨曰,左三部,比曉診時猶數矣。今則快減,右三部度數,極調均而好矣。泰遠曰,左右三部,不大不數而好矣。膺祐曰,左三部勝於曉診時,右三部亦和緩矣。東度曰,臣退後,有所進御乎?上曰,進豆熟冷矣。因復就寢。上曰,又有其氣矣。尙魯曰,頻頻進御則好矣。東度曰,穀氣頻進,則元氣勝矣,胃氣亦滋養矣。若一向就寢則悶矣。上因卽就寢小間。下敎曰,藿羹進來,水刺亦無害乎?履亨曰,軟飯好矣。上曰,先進藿羹後,當量爲之耳,因復就寢。尙魯曰,藿羹煎入,伏乞收歛神氣而進御焉。上進御藿羹小許。宗白曰,頻頻進御焉。上曰,是亦六日內,今始爲之耳。上又曰,今日是十六乎?東度曰,然。上命書傳敎曰,噫,初料豈若是乎?今年之內,大享朔望,三巡命攝。此豈爲人子之道乎?甲子以後,蘇醒則旋復,而今番非徒復常杳然,再夜誠難親行,望祭攝行之後,政院無留門之請,只三獻官行禮殿中,思之及此,豈徒不祭之歎,今將呼寫,涕淚沾枕,臘享大祭,命大臣攝行,徽寧殿一體遣官攝行,呼寫訖。上因嗚咽感涕。尙魯曰,靜攝之中,何如是焉?東度曰,伏願聖心釋慮焉。宗白曰,善加調攝,則此後親行易矣。尙魯請進粥飮。上曰,滯則奈何?履亨曰,百病生於思慮,而以不能親行,關念若是,悶迫悶迫,因請進鷄漿。上曰,自藥院煎入。尙魯曰,伏願殿下,進御粥飮,則臣等請伏而見矣。護病之道,與閭巷有異,上若厭進,則誰復敢勸進乎?上曰,雖以閭巷言之,子弟勸粥飮,而病人叱退,則其敢復進乎?東度曰,閭閻則雖至千百番,期於勸飮而後止矣。又奏曰,靜攝中,固不敢以他事仰煩,而今當歲末祿都目,以聖候靡寧之故,迄未擧行矣。上命書傳敎曰,歲末祿都目,豈可遲滯,祿升降試射,明日爲之,祿都目十九日擧行事分付。因命史官出布,臣錫愚承命出傳後,還至普化門。諸臣退出,因爲出來。
戊寅十二月十六日午時。上御恭默齋。綾恩君具允明入侍時,綾恩君具允明,行都承旨尹東度,記事官趙錫愚·金和澤·柳敍五,以次進伏訖。東度曰,惶恐敢問,俄間聖候,若何?上曰,俄者藿羹,和白粥以進好矣。東度曰,頻頻進御焉。上命書孝昭殿祭文,因命編次人具允明讀之,允明讀訖奏曰,篇中有四字當改處,改之則好矣。上曰,依爲之。又下敎曰,望祭文持來乎?允明對曰,持入矣。上曰,讀之,允明讀孝昭殿望茶禮祝文及徽寧殿祝文。上曰,出於外次,精書以進,又命尹東度曰,祭報府入進。東度曰,持而入侍乎?上曰,自外進入,命具允明退出。承史亦退出。
戊寅十二月十六日未時。上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·蔡膺祐·金履貞·李興門·金福齡,以次入伏,閤戶不開矣。尙魯自戶外奏曰,聖候晩來,若何?上曰,又有寒縮之氣,而如初發時矣。諸臣屛伏移時,上開戶而下敎曰,俄者寒候,一如十三日,而小得鎭定矣。宗白曰,湯劑雖可以責效,莫如頻進粥飮矣。上自閉閤有動候,小間下敎曰,有所進故也。尙魯曰,敢問何也?上曰,喉渴故進粥蒸水矣。尙魯曰,不如米飮矣。東度曰,靑粱米飮好矣。宗白曰,腹部安穩矣乎?上曰,然矣。頭部輕淸,有若雲捲靑天矣。尙魯曰,自今以後,可以平復,頻頻進御焉。仍請診候。上曰,爲之,履亨曰,脈候以俄經寒氣之故,雖帶數候,而不至大段,度數則調均矣。諸醫之言無異同。上曰,頭部有汗氣矣。履亨曰,汗候善爲調入則好矣。上曰,加減理中湯,依前一貼煎入事。出榻敎尙魯曰,臣等不但有一時目前悶迫之情,聖候愆節,由於積傷,善爲調攝焉。上曰,諸臣有病如此,則必於疏章間曰,實無復起爲人之望云矣。如此者類,平日自奉厚故也。上有就寢意,諸臣小退廳事,移時,東度自戶外,以承傳色口傳啓曰,時已晩,湯劑何以爲之?敢稟。上曰,湯劑進來,諸臣復爲入侍。尙魯曰,其間就寢乎?上曰,然。東度曰,就寢後一樣乎?上曰,氣好矣。展布褥而臥,小似安穩矣。仍進御理中湯訖。上曰,藥後復有汗氣矣。東度曰,善爲調入焉。上曰,祭報府入來乎?東度曰,時未修正,故未及持待矣。上命承傳色,出持祭報府入來。尙魯曰,湯劑進御後,有加減乎?上曰,服後遍布腹中矣。東度曰,就寢過時,嚴威難請,過睡則信有妨於滋養胃氣之道矣。上曰,睡則勝於進御食物矣。尙魯曰,進御少而寢候過,還切悶矣。上曰,陳摶千日睡,未聞有害矣。諸臣退出,日已暮矣。
戊寅十二月十六日初更三點。上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·金履貞·李泰遠·李興門·蔡膺祐·金福齡,以次進伏訖。上坐臨焉。尙魯奏曰,臣等六日之內,初承坐臨之候,不勝慶幸之至,夕間有所進御乎?上曰,藿羹白粥和而進之矣。宗白曰,臣惶恐敢請留念少愈之誡焉。上曰,進湯劑加食治,則自當易瘳矣。尙魯曰,提調所奏是矣。因請諸醫官夜診。上曰,依。醫官以次入診訖。履亨曰,左三部和平,而右三部猶似帶數矣。泰輿曰,左右三部數大之體,盡解而柔緩矣。礈曰,左右三部和緩矣。以楷曰,脾胃脈虛軟矣。德崙曰,數候減盡而和緩,近來脈候之第一矣。泰遠曰,脾胃脈候,果如以楷所奏矣。膺祐曰,脈候數體則顯減,而右三部沈診則虛軟矣。福齡曰,胃脈果虛軟矣。上曰,理中湯平時頻進,則必無此症矣。尙魯曰,伏乞勿以向減弛念,雖一時祭奠進參之節,必擇和溫之日而爲之。東度曰,寶算漸高,外感易闖,都提所奏是也。宗白曰,以閭閻間老人言之,大病之後,必加調養之節,況聖躬乎?東度曰,提調所奏亦是矣。雖閭閻之人,篤老之年,若不加意調將,則必生外感,千萬加意保護焉。尙魯曰,以診候之故,坐臨移時,聖候何如焉。上曰,久臥之餘,起坐猶覺爽然矣。尙魯曰,藥院重蒸白飯,軟可進矣。上曰,白飯易粒粒不合矣。宗白曰,若如聖敎,則豈曰重蒸飯乎?上曰,明日炊進白飯可也。尙魯曰,唐棗能助口味乎?上曰,好矣。履亨曰,龍眼肉亦好矣。上曰,進之。北京之果,予以龍眼肉爲佳品矣。又下敎曰,北京亦有西苽乎?宗白曰,冬至使雖不得食,而或當夏節,則使臣有得嘗者而稱好矣。東度曰,臣曾到北京時,正月望日,得嘗回回國眞苽,甘香可喫,大如胡瓠矣。尙魯曰,種子何不持來乎?上曰,濟州柑橘,尙不得渡海而種之,況百千萬里外者乎?土性各異故也。東度曰,以上候靡寧之故,月蝕咨文,禮曹尙不得擧行矣。上曰,爲之。因命諸臣退休。諸臣退出。
戊寅十二月十六日罷漏時。上御恭默閤。三提調入侍時,都提調金尙魯,提謂李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·蔡膺祐·金福齡,以次進伏訖。尙魯曰,臣等退後,聖候寢睡粥飮進御之節,若何?上曰,三更初點就寢,四點而寤,四更亦然,而其氣又在胃腕間,椒熨而愈,所進則木米·靑粱·桔梗米飮三四次。今姑未知,而病勢則稍愈矣。又下敎曰,見卿等及醫官,則病心如有所恃,故不時招見矣。人蔘養胃湯停止,理中湯前方中,人蔘減一錢,乾羌減五分,加白芍藥一錢,一貼煎入事。出榻敎上聞罷漏之聲曰,今始曉乎?長夜甚支離矣。仍命諸醫入診。履亨曰,左右三部,大體與昨日無異,而右寸關數意減下,故似虛軟矣。泰輿曰,脈候比昨夜無異,右三部虛軟之候,臣所見亦同矣。礈·以楷·福齡之言亦同。德崙曰,脾胃脈候,猶未舒緩矣。泰遠曰,大體減而緩矣。膺祐曰,脈候與昨診時同,無他所見矣。宗白曰,湯劑煎入矣。上曰,時尙早,姑待之可也,上就寢移時,而氣息似不穩矣。上曰,俄間又有縮氣而小定,履享·泰遠·膺祐入診。履亨曰,左三部,比俄診時小加,而右三部則一樣矣。泰遠曰,左三部數體頗加,而右三部則緩矣。膺祐曰,左三部微帶數意,右三部一樣調緩矣。上曰,今則無縮氣,湯劑進之。履亨曰,寒氣之後,例有熱候,伏未審,若何?上曰,無有矣。因進御理中湯後,進唐棗,因發虛嘔,諸臣有惶悶意。上曰,所吐者痰涎,藥則小不吐出矣。尙魯曰,進御後知有善下矣乎?上曰,然矣。理中湯可謂與予有分矣。王世子入侍,移時還宮。上曰,天欲曙乎?東度曰,月猶高在,未能詳知也。上命中官,出看曙色,如何?挾侍出視而奏曰,東未開矣。上曰,卿等退休直次,待明更侍可也。諸臣退出。
上在昌慶宮。常參以代理停,經筵停。
夜三更,流星出參星下,入南方天際,狀如鉢,尾長四五尺許,色赤。
大殿·世子宮·嬪宮,政院·玉堂口傳朝問安。答曰,知道,大殿,朝廷二品以上·六曹堂上口傳朝問安。答曰,知道。
傳于尹東度曰,三提調入侍。
黃柙達曰,執義李星慶,引避退待,已至多日,尙未處置,連日監察茶時,亦涉未安。除在外外,未肅拜不爲行公人員,竝卽牌招何如?令曰,依。
傳于尹東度曰,三提調入侍。
傳于李泰和曰,左承旨·左副承旨入侍。
鄭存謙,以侍講院言達曰,本院新除授文學金履獻,旣有只推之令,卽爲牌招察任何如?令曰,依。
李泰和,以京畿監司狀達,知敦寧崔尙鼎,病重上去不得事。踏達字。
吏曹口傳政事,康津縣監尹光國·許彙·李基德。
落點康津縣監許彙。
李基敬,以中樞〈府〉言啓曰,本府郞廳及醫員錄事等,今戊寅年秋冬等褒貶,當爲磨勘,而領府事臣李宗城等,俱有病故,限內不得爲之之意,敢啓。傳曰,知道。
李泰和,以忠勳府言啓曰,今戊寅年秋冬等褒貶,當爲磨勘,而本府有司堂上豐恩君臣趙載浩有身病,限內不得爲之之意,敢啓。傳曰,知道。
李泰和,以敦寧府言啓曰,府郞廳等今秋冬等褒貶,當爲磨勘,而首堂上有故,限內不得爲之之意,敢啓。傳曰,知道。
李泰和,以儀賓府言啓曰,本府郞廳,今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
李泰和,以吏曹言啓曰,今秋冬等褒貶,當爲等第,而堂上有故,限內不得磨勘之意,敢啓。傳曰,知道。
李泰和,以戶曹言啓曰,本曹郞廳及所屬各司官員,今秋冬等褒貶,當爲磨勘,而堂上有故,限內不得磨勘之意,敢啓。傳曰,知道。
李泰和,以禮曹言啓曰,本曹今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
李泰和,以兵曹言啓曰,本曹及龍虎營,今秋冬等褒貶,當爲磨勘,而堂上連因公故,限內不得爲之之意,敢啓。傳曰,知道。
李基敬,以都摠府言啓曰,本府郞廳及部將等,今戊寅年秋冬等褒貶,當爲磨勘,而都摠管海興君橿有故,限內不得爲之之意,敢啓。傳曰,知道。
李泰和,以刑曹言啓曰,曹屬掌隷院郞廳及典獄署官員等矣今戊寅秋冬等褒貶等第,當爲磨勘以入,而掌隷院則判決事李世泰在外,典獄署則本曹參議與該房承旨,例爲會同磨勘,而參議未差,俱不得一體磨勘之意,敢啓。傳曰,知道。
李泰和,以宣惠廳郞廳,以都提調意啓曰,本廳郞廳及均役廳郞廳等,今秋冬等褒貶等第,磨勘以入,而自戊辰秋冬等,至戊寅春夏等褒貶,今已過時,郞廳亦多遞易,依前例不得磨勘之意,敢啓。傳曰,知道。
李泰和,以工曹言啓曰,本曹今戊寅秋冬等褒貶,當爲磨勘,而判書未差,限內不得爲之意,敢啓。傳曰,知道。
李泰和,以漢城府言啓曰,本府郞廳及五部官員等,今秋冬等褒貶,當爲等第,而堂上有故,限內不得磨勘之意,敢啓。傳曰,知道。
李泰和,以宗親府郞廳,以有司堂上意啓曰,本府郞廳,今秋冬等褒貶等第,當爲磨勘,而堂上有故,限內不得爲之之意,敢啓。傳曰,知道。
李泰和,以義禁府言啓曰,今秋冬等府郞廳等,褒貶等第,當爲磨鍊以入,而堂上有故,限內不得磨勘之意,敢啓。傳曰,知道。
李基敬,以訓鍊都監從事官,以都提調意啓曰,本都監從事官,禁松參軍及諸將官等,今戊寅年秋冬等褒貶,當爲等第,而臣尙魯,以藥院直宿,限內不得磨勘之意,敢啓。傳曰,知道。
李基敬,以禁衛營從事官,以都提調意啓曰,本營從事官及諸將官,今秋冬等褒貶,當爲等第,而大將臣具善復,適有病故,限內不得磨勘之意,敢啓。傳曰,知道。
李基敬,以禦營廳言啓曰,本廳從事官及諸將校,今戊寅年秋冬等褒貶,當爲等第,而都提調臣申晩,大將臣鄭汝稷,俱有病故,限內不得磨勘之意,敢啓。傳曰,知道。
李基敬,以摠戎廳言啓曰,本廳所屬京外將官等,今秋冬等褒貶等第,當爲磨勘啓聞,而臣洪鳳漢,以身病限內不得磨勘之意,敢啓。傳曰,知道。
李泰和,以司譯院官員,以都提調·提調意啓曰,本院戊寅秋冬等褒貶,今方等第,送于該曹,而自乙丑春夏等,至戊寅春夏等褒貶,連因都提調有故,不得趁時擧行,其間官員,率多遞易,勢難追後磨勘,依例蕩滌之意,敢啓。傳曰,知道。
傳于李基敬曰,儒臣持心鑑入侍。
藥房口傳啓曰,晩後聖候諸節更何如?臣等率諸醫,持湯劑入侍之意,惶恐敢啓。答曰,入侍。
大殿·世子宮·嬪宮,政院·玉堂口傳夕問安,答曰,知道。
藥房口傳啓曰,昏後聖候諸節更何如?夜鍾已下,臣等卽與諸醫入侍承候之意,惶恐敢啓。答曰,入侍。
戊寅十二月十七日寅時,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,進詣恭默齋外廳,王世子已入侍矣。還宮後,諸臣以次進伏訖。尙魯曰,夜來聖候若何?上曰,今夜就寢,至於三更,三更穩寢,今始有矣。欲以待明召見,而四更間背部,有牽引之症,此必餘氣未復而然也。尙魯曰,夜間進御粥飮之節何如?上曰,累次矣。因命諸醫入診。履亨曰,左右三部,數意專減,而右寸關甚虛軟矣。泰輿曰,脈候調均如昨夜矣。礈曰,左右三部,幾至復常,右寸虛軟之候,似甚於去夜矣。泰遠曰,右寸關雖似虛軟,不知甚於昨日矣。上曰,陽平君許浚,扈聖功臣乎?醫學岐伯以後,亦必有相傳之統矣。履亨曰,許浚當壬辰之亂,持藥房印信,駄銀器及人蔘,扈駕而行,故錄勳封君矣。上命書傳敎,傳曰,陽平君許浚嫡長孫,令軍門調用。上謂李泰遠曰,醫家源流,汝能知之乎?歷擧奏之。泰遠曰,詳在醫學正傳。上曰,正傳持入,又下敎曰,鍼醫之待令差備者,時時同入承候可也。尙魯曰,聖恩可謂無所不及矣。上曰,加減理中湯一貼,依前方煎入事。出榻敎宗白曰,煎入湯劑。尙魯奉進,上進御訖。下敎曰,湯劑進下後,喉間有噫氣何也,尙魯曰,喉門或燥而然乎?上命內局掌務官鄭興祥入侍。興祥入伏。上曰,汝起而立焉,興祥立焉。上曰,觀其爲人,可以爲矣。醫學正傳入來,上命李泰遠讀之,泰遠讀醫學源流。宗白曰,雍正著醫書九十卷冊子云矣。上曰,然乎?尙魯曰,康熙不可以夷陋之主責之,其所著書,多有可觀者矣。上曰,許浚寶鑑,可謂集衆長,而爲第一書矣。上曰,古者多有唐本正傳,今亦有之乎?泰遠曰,入門,我國只有湖營一板,而今則刓不能印,入門將絶矣。尙魯曰,使之改刊則好矣。寶鑑使嶺營刊行,亦似好矣。上命書傳敎曰,醫學入門·正傳,令湖營更爲精刊,醫鑑板,令嶺營亦爲刊行後進上,亦爲上送內局。上曰,今番則進御湯劑後,知有所下,而背部牽引之症亦差矣。凡服藥之節,必誠愼然後有效,故申奉朝賀必愼之云矣。尙魯曰,其人愼於醫藥,非但自服之藥,雖分與他人者,必親手爲之矣。又奏曰,洪鳳祚今年七十九,而長者人矣。上曰,明年當入耆社乎?尙魯曰,然矣。上命書傳敎曰,今聞行司直洪鳳祚,年已七十九云。八十陞資,已載法典,而有旨乃授云。噫,七十古來稀,況八十乎?旣聞,何待其請,歲首卽爲陞六。尙魯曰,鳳祚精神不耗,能寫金石云矣。上曰,然乎,洪鳳祚入耆社,則可爲行首矣。尙魯曰,申思喆在矣。上曰,年今幾許。尙魯曰,八十八矣。上曰,壯哉?又下敎曰,上番之名下字,予忘之矣。尙魯曰,奉敎金和澤也。上曰,其先誰也?東度曰,先正臣文元公臣金長生之後。尙魯曰,其家世修儒業,與大提學金陽澤八寸之親。上曰,予然故問之矣。尙魯曰,先正臣從祀文廟矣。上曰,金集其子乎?尙魯曰,然矣。上曰,大提學行公乎?尙魯曰,時未行公矣。上命書傳敎曰,大提學金陽澤,尙不行公。近者廷候,一不進參。噫,三代文衡,予想其父,其在揚先之道,體君之義,若是無動靜,況困臥之中,特命牌招,爲人臣,焉敢違此命牌,卽爲牌招察任?東度曰,靜攝之中,躬親萬幾,下情甚悶迫矣。諸臣承命退出,諸臣因卽入侍。尙魯曰,敢問俄間聖候若何?上曰,別無加減之候,而噫氣不止,或慮病入心也。其氣忽升忽降,自傍人觀之,則必似托病矣。尙魯曰,其間進御粥飮乎?上曰,小進米飮及鷄漿矣。上曰,思進羹粥,何許羹好乎?菁根醬灸。細切和粥則何如?履亨曰,好矣。又奏曰,口味若何?上曰,口味則知矣。上喟然歎曰,今若聞河淸之奇,則猶可以朝進矣。尺壇一隅,大明存矣。而不得奉審,亦已二年矣。命書傳敎曰,噫,一自奉室之後,朔望焚香後,仍往奉審,定例之後,一未行焉,遙望尺壇,風泉之思一倍,過諒闇後,孟春孟秋,眞殿望焚香後,當行禮壇下,奉審奉室,一依望位禮例,壇上只設鋪陳香爐,三上香等事,亦依望位禮例爲之,令儀曹知悉。又下敎曰,勿出朝報,又下敎曰,彼必聞之,而若是聖人,則不以爲非矣。尙魯曰,彼若聞我朝之報恩,則亦必以爲是矣。上曰,鄭晩淳消息聞之乎?尙魯曰,時未相接,故未得聞焉。上曰,鄭彦儒爲人精矣。向日所奏腹痛之說,安知其必無乎?尙魯曰,關西爲人,鄭爲盛族,必無抗衡者矣。上曰,嶺南則必無腹痛者矣。尙魯曰,亦安知其必無此患矣。上曰,嶺南鄒魯之鄕矣。尙魯曰,雖鄒魯之鄕,亦有之矣。上曰,注書乎?爾是嶺人,都提調所奏何如?爾其以正對之。賤臣錫愚,起伏而奏曰,嶺南七十二州,幅員甚廣,其間風俗自不同,雖未知其人人必同,而大抵俗尙淳厚矣。上曰,汝所奏是也。宗白曰,注書所奏,甚圓轉矣。上曰,嶺南上下道,風俗不同。蓋南溟尙氣,退溪純正故也。又下敎曰,注書乎?今則下道之人,知尊退溪乎?賤臣又起伏而對曰,然矣。上又曰,上道人,於南溟貶之乎?賤臣又起伏而對曰,上道之人,不必貶之,而以尙氣節太過云矣。上曰,是亦區別之言也。上又曰,下道若有忠臣,必大忠矣。故有李述源。尙魯曰,嶺人不變所操焉。上曰,副提調爲海伯乎?東度曰,臣待罪海州判官時,觀其風俗,尙强悍,故多殺獄鄕戰矣。上曰,湖西如京俗乎?東度曰,然矣。上曰,關西何如?宗白曰,文敎太盛矣。尙魯曰,定州文臣三十餘人云矣。上曰,予嗣服之初,湖南經儒勝矣。今則不及關西矣。東度曰,自今以後,多有殿講實才矣。上曰,何也?東度曰,別試定規之後,儒生讀書者多云矣。上曰,其效可謂速矣。東度曰,國朝明經設科之意,本不偶然,故古之名卿碩輔,多以經科進,今則專尙口耳。故明經不爲貴矣。尙魯曰,業經者,若不專意誦法則心岐,故不假文義云爾。上曰,履亨·泰輿·膺祐·德崙·泰遠入診。履亨曰,脈候與曉診時一樣矣。泰輿·德崙之奏亦同。泰遠曰,右三部虛軟矣。膺祐之言亦同。上曰,如此之時,與卿等酬酢則氣降,專是氣病矣。宗白曰,風寒必愼攝焉。東度曰,提調所奏是矣。上曰,今或有房闥間擧動之時,而何必觸冒風寒耶?元孫自內入侍,上命元孫講小學題辭,元孫成音擧講,句絶分明,聲韻琅琅。上笑之。尙魯曰,聞師傅之言,則動止熟成,講學之際,問其當問處云。臣等不勝喜幸矣。上謂元孫曰,汝以汝意問之乎?侍講院官員,指其當問處故問之乎?元孫對曰,或以臣意問之,或以講官指示之意問之也。上曰,奇哉。又下敎曰,趙雲逵之子宗鉉,可人矣。尙魯曰,以熟成稱矣。又奏曰,其間移時,敢請進御粥飮焉。上曰,卿等退休焉,予當頻進矣。又下敎曰,頻有噫氣,可悶矣。履亨曰,勿煩用聖念焉。尙魯曰,履亨之言,可謂治病第一方矣。宗白,請臘藥封裹。上曰,明日爲之。諸臣退出。
戊寅十二月十七日巳時,上御恭默閤。左承旨,左副承旨入侍時,左承旨李泰和,左副承旨李基敬,假注書金和中,記注官安正宅,記事官柳敍五進伏訖。上曰,承旨持各道殿最而來,吏房李泰和,兵房李基敬,奉命出于門外,各道守令邊將褒貶啓本,持入而進伏。上曰,日淺與未赴任外,竝讀之,李泰和讀奏,至利川府使李敬天等第。上曰,點之。又至麻田郡守李亨俊等第。上曰,點之。又至振威縣令金敬熙等第。上曰,點之。又至昌城府使沈義希等第。李泰和曰,等第雖置上考,而題目甚不好矣。上曰,點之。又至渭原郡守朴亮臣等第。上曰,點之。又至甑山縣監李得福等第。上曰,點之。又至鎭岑縣監金景祖等第。上曰,奌之。又至同福縣監朴挺陽等第。上曰,更讀之。李泰和更爲讀奏。上曰,其義何謂也?李泰和曰,上句本兼兩邑云者。是本邑與兼官之謂也。下句貽弊貽笑者,是謂貽民之弊,致人之笑矣。上曰,朴挺陽是前日過守令者耶?李泰和曰,臣不知矣。上曰,唯。是前日爲尙瑞院官員者矣。是甚紛撓者矣。又至平丘察訪鄭行玉等第。上曰,其下書之。其宜恪謹,何聞中考下。李泰和奉命書訖。李基敬亦爲讀奏訖。李泰和啓曰,京畿監司趙暾,黃海監司趙明鼎,江原監司沈鏽,忠淸監司金尙喆,今秋冬等褒貶,守令無一人居下。京畿監司趙暾,平安監司閔百祥,忠淸監司金尙喆啓本中,致勤點下。殊無嚴明殿最之意。推考警責何如?上曰,依爲之。出擧條李基敬啓曰,今此秋冬等褒貶啓本中,京畿水使李柱國,忠淸水使具秉勳,黃海兵使李潤成,水使許瑬,江華留守金相奭,平安監司閔百祥,慶尙左水使具侃,統制使吳,邊將無一人居下,殊無嚴明殿最之意,推考警責何如?上曰,依爲之。出擧條傳于李基敬曰,莫重殿最,京司頉稟夥然,而六曹俱闕,雖由於藥院入直之致,其前若爲,則奚到於此乎?噫,暮年衰君,講對進定,未假釋衣,有致此,應行殿最,若行於上旬之前,豈若此乎?不體自强,其宜申飭,大臣所管外,頉稟各司首堂,從重推考。撤直翌日,一竝擧行,而復有頉者,政院察推。出榻敎以次退出。
戊寅十二月十七日未時,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯曰,午間聖候若何?上曰,予欲臥而就寢,則胸膈有流動狀,今則鎭定矣。東度曰,其間有所進御乎?上曰,米飮鷄漿等物矣。宗白曰,今日多有應接之勞云,聖候無所損乎?上曰,予不知疲矣。以各道殿最論斷觀之,民間疾苦,可以略知之矣。平丘察訪置中考,予點置下考矣。東度曰,可以懲一勵百矣。上命書傳敎曰,此時守令,豈可曠焉?康津縣監有闕〈之〉代,今日內,以不爲署經者,口傳擇差,明日內辭朝。又呼寫數行文,玉色甚哀愴,寫訖,命注書,今日夕上食,口奏孝昭殿之意,享官處傳諭,臣錫愚往孝昭殿享官處,傳宣後入侍。上曰,加減理中湯一貼,依前方更爲煎入事。出榻敎宗白煎入理中湯,尙魯奉而進之,上進御訖曰,理中湯有顯效矣。不可以蔘橘茶責效矣。宗白曰,平時常進蔘橘茶則好矣。上曰,無病服藥,不亦無益而苦乎?東度曰,理中湯時時進御似好矣。上曰,理中湯名今幾千年,服之誰如予乎?張仲景,爲予而製理中湯矣。仲景傳,令春坊,搜入。仍傳曰,因予調攝,元良講學,久未行焉。已有前例,依例爲之事,分付春坊。臣承命出,因卽進伏。上曰,仲景傳持入乎?臣錫愚對曰,漢史及其他類聚,歷搜而未得,故其間時已久,久不復命。不勝惶恐,先爲入侍矣。上曰,柳道三文集,未刊行云,而予則得見其詩若文矣。上曰,卿等見嶺南海印寺乎?東度曰,臣見之矣。上曰,都提調亦見之乎?尙魯對曰,臣亦見之。上曰,其寺多藏經板云何如?尙魯曰,板閣六十餘間皆充經板矣。上曰,其上不棲塵埃云,信乎?尙魯曰,僧言如是,而近於浮誕矣。諸臣退出。
戊寅十二月十七日初更五點,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯曰,昏後聖候若何?上曰,氣則一樣,前後所進三次,而謹數合矣。俄者喉間,蛔蟲上來吐出矣。尙魯曰,蛔蟲是脾胃不足之致也。上曰,白如水晶,可知脾虛矣。蛔動卽近來初候,而但腹中之氣不佳矣。俄者使玉堂讀書,以爲忘病之資,而讀了心鑑一篇後,使之各進治心之方,上下番所奏,可謂好矣。又下敎曰,崩霣之痛,此時一倍,俄使享官口奏,予心少泄矣。尙魯曰,靜攝之中,勿煩聖慮焉。如此則氣益結矣。敢請診候焉。上曰,依。履亨曰,脈候與夕診時一樣矣。諸醫之言同,上曰,吐蛔之後,胸膈間如何如何之氣降矣。葱粥能補乎?履亨曰,然矣。宗白曰,請進御葱粥焉。上曰,進之。葱蒜予或進啖,而蒜則辛烈難堪矣。又下敎曰,卿等見康津望擬乎?東度曰,臣見之矣。上曰,首擬誰也?東度曰,尹光國也。上曰其副誰也?東度曰,許彙也。上曰,善人也。末望誰也?東度曰,李基德也。上曰老矣。東度曰,張仲景傳,搜而不得,萬姓譜,有張機如干說,而其字仲景也。注書袖來矣。上命李泰遠讀之。東度曰,稗文及唐類函書,有數段說,而皆稱其醫學之明,可謂古之名醫也。上曰,彼國亦有醫乎?東度曰,業醫技者甚尠矣。是故東使之行,醫官隨入,則皆犇趨來問,而上使之行,內醫官一員,例隨而行,彼人稱以太醫,皆轎迎待之甚厚矣。上曰,萬歲山見之乎?東度曰,臣年少時,陪隨先臣之行,入彼國,而妄生遊觀之計,登城回望,則萬歲山不高,而城則皇朝所築,築甚厚,上廣幾似我國鍾樓大路。上曰,噫,若然則李自成何以入乎?予頃年見松都後,知漢陽之爲第一矣。尙魯曰,松嶽太陰,故歷年不長。上曰,五百年其小乎?尙魯曰,雖云五百,實則四百餘年,朝徙暮遷,豈云多乎?李泰遠自戶外奏曰,醫鑑及入門書入來矣。上曰,讀之。泰遠讀歷代醫方及所著人姓名以奏之。上曰,自古名醫,若是其多矣。而我國則無人著醫書者乎?尙魯曰,其間移時,而無所進御,甚悶迫矣。東度曰,以蛔勢觀之,脾虛甚,頻頻進御焉。上曰,前者病向蘇至此境,則有起動意,今則大異於前矣。甲子年有此症,慈殿親臨勸進,故予進數次,三四日後能入省候,昨年病愈後,能接唱榜生進矣。今番則不能振作,如此之甚,奈何?尙魯曰,頻進食物則,日向佳境矣。宗白曰,厭進之時,何可望其多進乎?雖少,頻頻進御,則自爾滋養胃氣矣。上猝有寒縮候,因閉戶,諸臣少退廳事而候之,玉音有緊痛之候,達于戶外,尙魯率承史,請更爲入侍,上許之。入侍後,自窓外伏而請之,上顯有寒縮候,移時後,尙魯奏曰,寒氣少減矣乎?上曰,然矣,而如此之時,身甚縮脚又痛,悶矣。而無迷暈之氣,汗多出,今則可以解表盡乎?此氣欲發未發,終未解鬱矣。今已經之,可以快復乎?上曰,如此之時,中官不爲入侍,可謂駭然。因傳曰,提調入侍之時,其雖輪次入侍。此等之時,其宜一齊待令,而其無動意,極涉駭然,當該中官,越捧一等。今日此習,專由於中官金允謙,令該府處之。上曰,予當從容愼攝,卿等外爲之。諸臣退出,夜已四更矣。
戊寅年十二月十七日初更,上御恭默閤。儒臣持心鑑入侍時,右承旨鄭存謙,副校理南綺老,副修撰金鍾正,假注書金和中,記注官安正宅,記事官柳敍五進伏訖。上曰,儒臣讀之。南綺老奉命讀,自首章至可不戒哉?上曰,下番讀之,金鍾正奉命讀之,自心正至可不戒哉?上曰,承旨讀之,鄭存謙奉命讀之,自做事至亦宜銘佩,上曰,注書讀之,臣和中,奉命起伏之際。上曰,注書誰也?鄭存謙曰,金和中矣。上曰,名甚熟矣。臣和中,讀自凡食色之外誘也,至以敬守焉。上曰,翰林讀之。柳敍五奉命讀之,自予本晩學,至焉敢或忽訖。上曰,儒臣不見已久矣。今日始見,心甚欣矣。金鍾正曰,聖候未寧,故爲忝候班,玉堂八員濟濟矣。上曰,誰某也。南綺老曰,李商芝·元義孫·任㻐與小臣矣。金鍾正曰,金應淳·沈履之·李宜馣與小臣矣。上曰,儒臣退。南綺老·金鍾正退出。承史亦以次退出。
上在昌慶宮。常參〈以〉代理停,經筵停。
藥房口傳啓曰,俄間聖候諸節更何如?臣等持湯劑,卽爲入侍之意。惶恐敢啓。答曰,入侍。
大殿·世子宮·嬪宮,政院·玉堂口傳朝問安。答曰,知道。大殿,朝廷二品以上·六曹堂上口傳朝問安。答曰,知道。
傳于尹東度曰,三提調入侍。
黃柙達曰,執義李星慶,引避退待,已至多日,尙未處置,事甚未安。掌令金漢老,旣有只推之命,卽爲牌招,以爲處置之地何如?令曰,依。
傳于尹東度曰,三提調入侍。
左承旨李泰和,依下敎永禧殿摘奸後來待矣。傳曰,有頉書入。
臣李泰和承命馳往永禧殿摘奸,則祭物精備,諸執事無頉,而進排官中義盈庫雀舌,尙衣院塡祝墨進排官員,不爲待令,以下人替納,麪進膳差備忠義,不爲待令,瓦署土爐·禮賓寺膠末·司宰監銀器取色·鹽繕工監生麻等進排,亦無官員待令,此意敢啓,以承傳色口傳下敎曰,倂令該府處之,卽捧徽旨。
左副承旨李基敬,依下敎摘奸後來待矣。傳曰,有頉書入,臣李基敬承命馳往孝昭殿·徽寧殿摘奸,則徽寧〈殿〉執事及進排官俱無頉,而孝昭殿祝史金應淳不進,此意敢啓。以承傳色口傳下敎曰,事極寒心。喬桐府倍道押送,其代,李商芝爲之。
以文學金履獻,掌令金漢老·持平李在協等牌不進罷職令旨。令于黃柙曰,倂推考徽旨捧入。
鄭存謙達曰,大提學金陽澤,大朝特敎之下,不爲承膺,事甚未安。書答已下,卽爲牌招察任何如?令曰,依。
大殿·世子宮·嬪宮,政院·玉堂口傳夕問安。答曰,知道。大殿,朝廷二品以上,六曹堂上口傳夕問安。答曰,知道。勿爲問安。
李泰和,以吏曹言達曰,頃日政,宣川府使,以具鼎煥批擬受點矣。鼎煥方帶禁軍將,而忘不覺察,未及啓請,誠甚惶悚,而規以格例,不可仍置,改差何如?令曰,依。
李彦衡,以義禁府言達曰,傳敎內,事〈極〉寒心。祝史金應淳,喬桐府倍道押送事命下矣。金應淳依傳敎,發遣府羅將,倍道押送于京畿喬桐府配所之意敢達。令曰,知道。
藥房口傳啓曰,聖候諸節,日昏以後更何如?臣等依定奪,卽爲持湯劑入侍之意,惶恐敢啓。答曰,入侍。
大提學金陽澤書曰,伏以聖候違豫,藥院多日移直,睿懷焦憂,其當何如?顧臣踪地,萬萬窮蹙,一未趨簉於庭候之班,虧分廢禮,死罪死罪。忽於此際,大朝特敎,辭旨隆摯,天牌儼臨,促令察任,臣聞命震惶,罔知攸措,臣雖至愚,亦有秉彝,當此玉候未寧之日,又承此非常之敎,豈不思蹶趨承,少伸臣分,而公格私義之不可暫冒,參倚前衡,終難放倒。一或有壞於將爲墜先訓之人,將爲廢國法之臣,論其罪犯,萬殞猶輕。況聖旨中,揚先體君之敎,尤有萬萬惶懍者,竊計臣之材具聲望,苟有一分近似,則感激恩愚,出而承當。或可爲上體聖意,下揚先休,而顧此人器之不稱,格例之難違,旣如三書所陳,次次點之說。又流傳於縉紳間,若一任此許多難冒之義,抗顔一出,廉義大壞,物論大騰,其欲體國者,反爲辱國,其欲揚先者,反爲忝先,以公以私,何裨之有?今或不以見職責之,只責以起居之職,則臣豈敢一向違拒不進,而區區自處之義,亦恐卽當,雖欲冒出,其勢末由,情危勢蹙,氷炭交中,未能悉攄衷曲。惟有伏地戰恐,仰俟鈇鉞而已。伏乞亟降威罰,以懲人臣蔑分慢命之罪。不勝幸甚。臣無任屛營祈懇之至,謹昧死以聞。答曰,覽書具悉,卿其勿辭,從速行公。
戊寅十二月十八日丑時,上御恭默齋。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯曰,夜來聖候加減及進御之節若何?上曰,卿等來乎?夜以後累進藿羹,亦不宜於口。故更進米飮小許後,得就宿,而腹部如有所壓,似是中虛所致,更進白粥之和藿羹者矣。宗白曰,頭部何如?上曰,頭部則輕淸,喉間結氣亦解矣。夜間五進粥飮,今則可以進湯劑矣。連有汗候,故不得開戶相接矣。加減理中湯前方中,人蔘加一錢,一貼煎入事。出榻敎上曰,寒痰則瘳而氣未降矣。尙魯曰,用聖慮煩酬應多故也。上曰,或進木瓜煎,喉間渴候則快減矣。宗白曰,山査煎亦好矣。上曰,少進之。又下敎曰,就睡之時,胸膈如壓者,是何症也?履亨曰,寒痰塞喉門故然矣。上曰,時尙早。諸醫官相次出去,洗手而入診。尙魯曰,今時較昨曉何如?上曰,寢不如昨夜,淸爽則勝矣。上曰,寒痰以理中湯溫之,表寒以五積散散之,氣結以養胃湯解之,則病有三箇等級,而湯劑亦有三箇當劑,予何患乎?宗白煎入湯劑,尙魯奉而進之,上進御理中湯訖曰,今則善進御矣。尙魯曰,聞醫官之言,則東宮以問寢之節來待云。臣等有所不敢,請少退戶外。上曰,依。諸臣少退,王世子入侍。移時後還宮。諸臣復爲入侍。上曰,鹿鳴之章,君臣宣意,豆粥麥飯,史稱美事,素聞政院善煮白粥,病中思一嘗之,俄命首醫,持一小器進之,旋命止之。蓋慮老承旨李泰和不得食也。而今若以政院粥之好,使之進來,則後必取政院飯來矣。嘗觀東平尉申翊聖詩曰,相公沈菜尙書飯,每趁宮中水刺時,此亦非盛世事也。今之命止者,亦以此也,而因念先王養鴨宮中,思唐宗匿鷂之事,卽命放之,予之不取政院粥來者,亦爲體先意防後弊之一端矣。因命注書出日記。又下敎曰,曉色猶蒼然,其間或可以少睡矣。卿等出休,待明後,率醫官入診可也。諸臣退出。
戊寅十二月十八日卯時。上御恭默齋。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·蔡膺祐·金福齡,以次進伏訖。尙魯曰,其間若何?上曰,就宿移時,汗氣亦止,而又有腹中之氣,噫氣終不愈,是氣病矣。心甚泄泄。諸醫入診可也。履亨曰,左三部緩,右三部和,脈候比昨診時,尤似勝矣。泰輿曰,不數而和,度數均矣。礈曰,臣見亦同矣。以楷曰,昨日猶有數意,今則如常矣。諸醫之言,與首醫同,上曰,以汝輩所見,脈則可信乎?醫官一時奏曰,然矣。上曰,藥院亦有他醫之待令者乎?東度曰,有數人焉。上曰,鄭絢·金季良,特命入診。鄭絢曰,左右脈候,不數而和,右三部沈診則虛軟矣。金季良所奏亦同,尙魯曰,湯劑日三進事,諸醫之議皆同,玆敢更稟。上曰,依爲之,予所進人蔘,至幾許兩也?履亨曰,已過三兩矣。又奏曰,勿用心勿用氣焉。上曰,汝言是矣,用氣亦加,用心亦加,此心氣也。宗白曰,先孺之言曰,知此病者治此病,殿下旣知病源之在氣,則盍靜氣焉。上曰亦晩矣。宗白請臘藥封裹事。上曰,依。卿則先退去。諸臣亦少退戶外可也。諸臣退伏廳事,俄復入侍。尙魯曰,臣等自戶外候之,其間亦不能就寢矣。上曰,心界沓沓,不能就寢矣。東度曰,古人之言曰,先睡心後睡眼,此言甚好矣。上曰,使臣當至幾許道里乎?東度曰,幾至山海關矣。上因就寢,而呼吸似有不寧候。少頃。上曰,似寐非寐矣。因命履亨·泰輿診候,履亨曰,脈候緩體,大抵一樣矣。泰輿曰,左右三部緩而和,漸入舒暢矣。上曰,日字之多,今番最久矣。仍傳曰,噫,身雖齋室,心懸殿中,況大享乎?申勅執事,其誠其敬,少伸予不祭哀慕之懷。又傳曰,禮房承旨馳往太廟,祭物·諸執事·進排官摘奸,左承旨馳往永禧殿,祭物諸執事進排官摘奸,左副承旨孝昭殿祭物諸執事進排官摘奸後,徽寧殿摘奸無頉,則請承傳色以奏,有頉則承旨詣閤入侍。仍命諸臣出休。諸臣退出。
戊寅十二月十八日未時,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·李泰遠·方泰輿·李興門·金履貞·金德崙·蔡膺祐·李以楷·金福齡·許礈,以次進伏訖。尙魯曰,其間聖候若何?上曰,欲爲就睡,則氣甚如何如何?開睫而坐,還覺爽然,而白粥藿羹進御矣,尙魯曰,其間幾許刻矣。上曰,稍間矣。尙魯請進湯劑。上曰,加減理中湯,依前方一貼煎入事。出榻敎宗白以臘藥封裹事,在本局,故尙魯監煎以入。上進御訖。尙魯奏曰,諸醫有橘羌茶加減之意,下問如何?履亨曰,加木瓜·山査·烏梅,除靑皮則好矣。上曰,依爲之。尙魯曰,以閭巷賤品言之,寒熱甚則氣薾,而殿下累經寒縮之症,玉色舒緩,臣則以爲,寒氣卽退症之候也。上就睡,氣息調穩,小間。上曰,各司官員懈弛,未參進排,懸頉者多,注書出去,知名以入。仍下敎曰,孝昭殿大祝,李商芝仍差,祝史李宜馣爲之事。出榻敎臣錫愚承命出。仍復命,上曰,懸頉幾司,其名則誰也?臣錫愚伏而對曰,進排懸頉,則義盈庫·尙衣院·繕工監·瓦署·禮賓寺·司宰監等各司,而其官員之名,則尙未見告,故不能知入矣。上曰,官員數小之司,猶或可恕,而多官之司,甚不敬矣。命諸臣退休。諸臣乃退。
戊寅十二月十八日二更五點,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·李泰遠·方泰輿·李興門·金履貞·金德崙·蔡膺祐·李以楷·金福齡·許礈,以次進伏訖。尙魯曰,昏後若何?上曰,氣滯之症終不解,水刺澆茶小進,且進米飮矣。尙魯請診候。上曰,履亨·泰遠·泰輿·膺祐,入診東度曰,新劑入橘羌茶進御乎?上曰然。履亨曰,左右三部調均,比昨日一樣矣。泰輿·泰遠·膺祐亦曰,脈候緩而均,大體一樣矣。尙魯請進湯劑。上曰,加減理中湯,依前方一貼更爲煎入事。出榻敎宗白煎入,尙魯奉而進之。上進御訖曰,初進時,喉間每噎矣。仍命中官,數更算而入,時已三更一點矣。上曰,此是起寢之時,而猶貼床褥,不勝哀愴。尙魯曰,聖慮如此,臣等不勝悶然。上曰,使予具服行祀,則誠有妨於調攝之道,而臥席哀疚,何害於病乎?又下敎曰,注書往孝昭殿,見禮畢而復命,臣錫愚承命往孝昭殿,移時後復命,上曰,何遲也?臣伏而對曰,臣往孝昭殿,則方始初獻禮,故立門外,待其禮畢而復命,故稍遲矣。上曰,汝親往乎?臣起伏而對曰,然。上曰,是矣。東度曰,事體當然矣。仍命諸臣退出。
上在昌慶宮。常參以代理停,經筵停。
夜三更,月入大微西垣內。,
下直,上土僉使尹勉矩。
大殿·世子宮·嬪宮,臘享大祭罷後,政院·玉堂口傳問安。答曰,罔極。
大殿,朝廷二品以上·六曹堂上單字問安。答曰,知道。大殿·世子宮·嬪宮,口傳朝問安。答曰,知道。大殿,朝廷二品以上·六曹堂上口傳朝問安。答曰,知道。勿爲問安。
李彦衡達曰,執義李星慶,引避退待,已至多日,尙未處置,事甚未安。掌令金漢老,旣有只推之令,卽爲牌招,以爲處置之地何如?令曰,依。
有政。吏批,判書權爀未肅拜,參判沈星鎭進,參議未差,左承旨李泰和進,吏批啓曰,判書權爀未肅拜,參議未差,小臣獨政未安,何以爲之?敢稟。傳于李泰和曰,仍爲之。以洪梓爲大司諫,以鄭晩淳爲修撰,以李基德爲輔德,以李福源爲兼文學,以李宗白爲工曹判書,以黃爲漢城判官,以尹得弘爲禁府都事,以閔百福爲宣川府使,兼文學李瀰減下。兵批,判書申晦進,參判具允明病,參議尹鳳五在外未肅拜,參知尹得養入直進,左副承旨李基敬進,以鄭彦儒爲副摠管,以尹重淵爲都摠都事,以趙啓泰爲忠淸兵使,以張志豐爲忠淸水使,以申胤洸爲羽林衛將,以李啓祥爲阿耳僉使,副司直洪啓禧·崔尙鼎,僉知單朴師儉。
傳于尹東度曰,三提調入侍。
鄭存謙,以侍講院言達曰,本院新除授文學金履獻,旣有只推之令,卽爲牌招察任何如?令曰,依。
以掌令金漢老牌不進罷職令旨,令于李彦衡曰,推考徽旨捧入。
李泰和,以吏曹言達曰,司宰監僉正金光進,受由過限未上來,依例改差何如?令曰,依。
傳于尹東度曰,三提調入侍。
李泰和,以侍講院言達曰,本院說書南玄老,自鄕纔已入來云,卽爲牌招察任,新除授輔德李基德,兼文學李福源,時在京畿廣州地,書筵入番事緊,斯速乘馹上來事,下諭何如?令曰,依。
大殿·世子宮·嬪宮,政院·玉堂口傳夕問安。答曰,知道。
藥房口傳啓曰,晩後聖候諸節更何如?臣等依定奪持湯劑入侍之意,惶恐敢啓。答曰,入侍。
以文學金履獻牌不進罷職今旨,令于李泰和曰,推考徽旨捧入。
藥房口傳啓曰,昏後聖候諸節更何如?臣等率諸醫,持湯劑入侍之意,惶恐敢啓。答曰,入侍。
戊寅十二月十九日辰時,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·李泰遠·方泰輿·李興門·金履貞·金德崙·蔡膺祐·李以楷·許礈·金福齡,至恭默閤廳事,已王世子入侍還宮後,諸臣以次進伏訖。尙魯曰,臣等退後,時刻稍間,就寢乎?上曰,然。宗白曰,腹部若何?上曰,似覺爽矣。今則又有其氣,自下腹間上衝矣。東度曰,有進御乎?上曰,米飮小許矣。尙魯請診候,諸醫以次入診。履亨曰,左右三部,專無數意,洪大之體亦減,度數調均,而脾脈虛軟之候則一樣矣。泰輿曰,脈候調均矣。膺祐曰,左三部不足,脾不能斡旋之致也。其餘諸醫之言,與首醫同。尙魯請進湯劑,上曰,加減理中湯,依前方一貼煎入事。出榻敎上曰,命骨下如積,睡覺則沓沓矣。履亨曰,臣待罪太醫,何敢以藥難責效爲奏,而至於氣積,則非區區藥力所可治。伏願稍靜聖慮焉。尙魯曰,臣等誠薄,縷縷所奏,終靳見施,區區憂悶之甚切矣。宗白煎入湯劑,尙魯奉而進之,上進御訖,因有呻痛之候。下敎曰,藥甚苦矣。卽發噫氣,藥積而然耶。尙魯曰,靜攝之中,奄過大享,聖心烏得不然?而哀疚之過,似損聖候,萬慮都付之一邊。東度曰,淸朝之氣,益軫調攝之道,期於就寢焉。上曰,今夜則就寢多矣,予將從容以度,卿等出休。諸臣退。
戊寅十二月十九日未時,上御恭默閤。三提調入侍時。都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·李泰遠·方泰輿·李興門·金履貞·金德崙·蔡膺祐·李以楷·金福齡·許礈,以次進伏訖。尙魯曰,午後聖候若何?上曰,予搆思一症錄,神不能淸,氣不能解,身不能運十二字,而膈間滯壅,欲寢而不安矣。宗白曰,所進何如?上曰,厭進尤甚,常有噫氣矣。東度曰,氣候不調故然矣。尙魯請診候,上曰,首四醫診之。履亨診訖曰,左右三部調均,如朝診時矣。泰輿·泰遠·膺祐,所奏亦同。上曰,予呼一中官,而仍爲氣結,若不能回此症,不輕矣。理中湯雖是脾胃之藥,而蔘分或太過,則予恐功虧一簣,二貼六錢,亦不爲少,一日再進似好。諸醫精議以進。履亨曰,藥力不可以緩,限今日三進,自明日更議再進如何?礈曰,今番症候,異於前,雖云不及,愈於過中,而三進無妨矣。福齡曰,理中湯大劑也。殿下所慮誠是,今日則依前三進,明日則姑進二貼,以觀症候動靜似好矣。上曰,予所問,非病愈減劑之云,而諸醫之言如此,可謂外題矣。加減理中湯,依前方一貼更爲煎入事。出榻敎尙魯曰,昨年靜攝中,以古談睹一番天笑,而仍有勿藥之慶,今亦游心於恢恢之域,則病可忘矣。上曰,昨年之氣自外發,今則自內發,所以不同也。宗白煎入理中湯,尙魯奉進。上進御訖曰,氣似回矣。明日若有其氣,亦當三進矣。朝問安時,大臣誰爲入來?尙魯曰,領左相及領判府事皆入來矣。上曰,卿等且休。諸臣退出。
戊寅十二月十九日二更二點,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·李泰遠·方泰輿·李興門·金履貞·金德崙·蔡膺祐·李以楷·金福齡·許礈,以次進伏訖。尙魯問候。上曰,氣煩之中,有薾然之意,就寢之時,亦有不穩之候,欲進粥飮而有噫氣,故小飮橘羌茶矣。尙魯請診候。上曰,履亨·泰遠·以楷·膺祐診之。履亨診訖曰,脈候大體,與午診時,一向緩而和矣。泰遠曰,右寸關虛軟矣,以楷·膺祐之言亦同。上曰,橘羌湯加山査肉,則可以安蛔乎?履亨曰,然矣。上曰,加減理中湯,依前方一貼更爲煎入事。出榻敎宗白煎入。尙魯奉進,上進御訖曰,先補元氣,則百病不侵,莫如理中湯之爲得也。顧謂履貞曰,予之臂本瘦,而偶覺其肥,以手按之,則有指痕可慮也。汝鍼醫詳診之。履貞曰,聖體久在床褥,故如此矣。尙魯曰,今聞更鼓之聲,已三更矣。昨夜旣不能徹宵穩寢,今夜則請以臣所陳諺文小說冊,爲就睡之資焉。上曰,諺文非就睡之道,眞書卽就睡之道也。尙魯曰,何也?上曰,諺有之,昔一婦人,兒啼而以一冊子覆之,傍人曰,覆以冊而欲止兒啼者何也?婦人曰,兒父平日持冊則臥,臥則睡,所以覆兒者,欲其睡也,然則眞書非就睡之物乎?因大笑。上曰,予欲就寢,卿等且休。諸臣退出。
戊寅十二月十九日五更,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·李泰遠·方泰輿·李興門·金履貞·金德崙·李以楷·蔡膺祐·金福齡·許礈,以次進伏訖。尙魯問候。上曰,一樣。而飯與粥漸覺厭進,試思可口之物,而未知何物,可以開胃?諸醫竝奏之,諸醫以水陸之味,菜果之品,擧其名而迭奏之。上曰,皆楚越矣。其中秋牟飯·枯椒醬·汁菹,似可適口矣。俄聞罷漏聲,爲二十日曉也。尙魯曰,曉鍾已動,聖寢未就,臣等悶然矣。上曰,對卿等拓戶而坐,猶覺爽然矣。予平生小欠大學工夫,故有此病,若讀補亡章熟了,胸中豈不豁然貫通乎?王世子入侍,移時還宮。上曰,加減理中湯,依前方一貼更爲煎入事。出榻敎宗白煎入。尙魯奉進。上進御訖曰,天已曙而心猶鬱,前診四醫更診之。履亨診訖曰,左右三部,不數而緩,和而調,但右寸關虛軟矣。以楷曰,脈候不浮而不數矣。泰遠曰,平緩之中,有虛軟之候矣。膺祐曰,與夜診時一樣矣。尙魯曰,脈候則平緩,而快復尙遲,此由於聖心未平之故。伏乞安意調攝焉。上曰,日已高,卿等其退休。諸臣退出。
上在昌慶宮。常參以代理停,經筵停。
夜二更三更,月暈。五更,月暈。大殿·世子宮·嬪宮,政院·玉堂口傳問安,答曰,知道。大殿·世子宮·嬪宮,政院·玉堂口傳夕問安。答曰,知道。
藥房口傳啓曰,晩後聖候諸節更何如?臣等率諸醫,持湯劑入侍之意,惶恐敢啓。答曰,入侍。藥房口傳啓曰,昏後聖候諸節復何如?夜鼓已下,臣等與諸醫,更爲入侍承候之意,惶恐敢啓。答曰,入侍。
李泰和達曰,假注書金和中,聞其親病急報,蒼黃出去,所當直捧禁推徽旨,而此與無端徑出有異,推考警責,親病差歇,有不可等待。今姑改差何如?令曰,依。
李基敬達曰,備邊司郞廳來言,今日賓廳坐起日次,而藥院移直,不得來會云矣。敢達。令曰,知道。
李泰和達曰,今日賓廳坐起日次,旣已頉稟,所當持公事入對,而方在侍湯中,頉稟。令曰,知道。
黃柙達曰,大司憲吳遂采未肅拜,執義李星慶引避退待,掌令金漢老令旨未下,金勉行受由在外,持平李在協未肅拜,李潭在外,今日以監察茶時之意敢達。令曰,知道。又達曰,文學金履獻,牌招事依下,而家在城外,待明朝出牌之意敢達。令曰,知道。
李泰和達曰,吏曹判書權爀,由限已過,尙不出肅,事甚未安。卽爲牌招察任何如?令曰,依。
以掌令金漢老牌不進罷職令旨,令于李基敬曰,推考徽旨捧入。
黃柙達曰,執義李星慶,引避退待,已至多日,尙未處置,事甚未安。掌令金漢老,旣有只推之令,卽爲牌招,以爲處置之地何如?令曰,依。
以掌令金漢老牌不進罷職令旨,令于黃柙曰,推考徽旨捧入。
李彦衡,以侍講院言達曰,本院新除授文學金履獻,旣有只推之令,卽爲牌招察任何如?令曰,依。傳于鄭存謙曰,實錄有年條考見事,春秋館堂上使之入來,而入來時,禮房承旨,同爲詣閤。
鄭存謙啓曰,春秋館堂上洪象漢,依下敎來待矣。傳曰,入侍。又啓曰,春秋館堂上洪象漢·鄭彙良·金相福,竝依下敎來待矣。傳曰,入侍。
李彦衡,以兵曹言啓曰,今十二月二十日,文臣朔試射日次,而上候平復間,內中日旣已停止,試射亦爲停止之意,敢啓。答曰,知道。
戊寅十二月二十日未時,上御恭默閤。春秋館堂上,禮房承旨同爲入侍時,春秋館堂上洪象漢,禮房承旨鄭存謙,事變假注書南碩老,記注官安正宅,記事官柳敍五進伏訖。上曰,皇壇儀註,聖節冬至正朝行禮於何所乎?春秋館三堂上,共爲搜考則可易知矣。少退待齊來,更爲入侍,而儀註考出後,史官書入可也。鄭翬良·金相福,以春秋館堂上,方待閤外,洪象漢及承史小退,仍卽與之入侍。上曰,甲申·乙酉可考見矣。存謙曰,考出後更爲入侍乎?上曰,只下番翰林,書入於入診時可也。春秋館堂上,皆令入來後,更爲入侍事。榻前下敎諸臣以次退出。
戊寅十二月二十日申時,上御恭默閤。三提調入侍時,都提調金尙魯,提調李宗白,副提調尹東度,記事〈官〉趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·蔡膺祐·金福齡,以次進伏訖。尙魯曰,聖候諸節,午間若何?上曰,氣難狀,時或就寢,而手部若似動搖,小進水刺,而汁菹好矣。尙魯請診候。上曰,依。諸醫以次入診。履亨曰,脈候緩而均,甚好矣。泰輿曰,度數調均,本脈候見矣。礈曰,緩而均,右寸則軟矣。德崙曰,大數之候頓減,故脾脈似不足矣。其餘諸醫之言無異同。上曰,加減理中湯,依前方一貼更爲煎入事。出榻敎宗白煎入湯劑。尙魯奉而進之,上進御理中湯訖曰,今則知有下,而氣亦小降矣。尙魯曰,然則今夜可以就寢矣。東度啓曰,前以陽平君許浚嫡長孫,令軍門錄用事傳敎,而今聞其嫡長孫許堉,已爲承襲封君云矣。尙魯曰,其嫡長孫曾已承襲封君,則以其子調用軍門,似不妨矣。東度曰,然則更爲分付軍門乎?上曰,依爲之。上曰,卿等退休。尙魯曰,退而終夜,下情甚鬱,昏後當更請入侍,而此後則有瘳之慶,專在上矣。上曰,何也。尙魯曰,靜攝之中,以降氣爲第一方焉。上曰,予非不欲速瘳,而氣忽自升自降奈何?諸臣退出。
戊寅十二月二十日初更四點,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·李興門·蔡膺祐·金福齡,以次進伏訖。尙魯曰,其間就寢乎?上曰,俄進秋牟飯·水菹·椒醬,則皆有味開胃,今可以快得平復耶?腹部諸症不見,又接小睡而覺甚爽矣。因此而思之,人間萬事,無大無小,而各有定限,病亦然矣。差復自有其時,預求其瘳,而何可得乎?今日則可以就寢矣。氣已愈,起動亦勝矣。又下敎曰,金履亨·李泰遠·蔡膺祐三醫,入診可也。履亨曰,脈候與午診時一樣,極好矣。泰遠曰,緩好比午一樣,而右三部虛軟矣。膺祐曰,脈候舒暢極好矣。上曰,翰林考出實錄乎?其奏之。下番柳敍五伏而奏之。上曰,當年依法行之矣,丁丑則無望闕禮乎?尙魯曰,時在南漢行宮矣。上曰,注書出春坊,五禮儀望闕禮條儀註入來,臣錫愚承命出,持五禮儀入侍,上命都承旨讀之。又下敎曰,其間軒歌勿讀可也。東度讀訖。上曰,丙子立節人金尙容·金尙憲乎?尙容死於江都,尙憲拘於彼中乎?尙魯曰,然矣。誰其子孫乎?尙魯曰,金時粲·金應淳,卽尙憲之孫也。金履獻卽尙容之孫也。上曰,以弘光之勢,無可奈何乎?尙魯曰,漢則能絶而復恢,而其後則未聞焉。上曰,弘光能保九年,可謂奇矣。弘光所都之地,卽何處耶?尙魯曰,不甚明白,而亦不可與宋之南渡比矣。上命諸臣退,以次退出。
上在昌慶官。常參以代理停,經筵停。
大殿·世子宮·嬪宮,政院·玉堂朝問安。答曰,知道。
大殿,朝廷二品以上·六曹堂上朝問安。答曰,勿爲問安。
大殿·世子宮·嬪宮,政院·玉堂夕問安。答曰,知道。
藥房口傳啓曰,晩後聖候諸節復何如?臣等率諸醫,持湯劑更卽入侍之意,惶恐敢啓。傳曰,入侍。
黃柙達曰,大司憲吳遂采,掌令金漢老牌不進,金勉行受由在外,執義李星慶引避退待,持平李在協牌不進,李潭在外,今日以監察茶時之意敢達。令曰,知道。
又達曰,執義李星慶,引避退待,已至多日,尙未處置,連日監察茶時,俱涉未安,除在外外,未肅拜不爲行公人員,竝卽牌招何如?令曰,依。
以文學金履獻,掌令金漢老·持平李在協牌不進罷職令旨,令〈于〉黃柙曰,竝推考徽旨捧入。
李泰和達曰,吏曹判書權爀,昨旣違召,今日又不出肅,事甚未安。卽爲牌招察任何如?令曰,依。
傳于尹東度曰,三提調入侍。
傳于黃柙曰,摠戎使,內局入侍,同爲入侍。
假注書金和中改差代,以李宇喆爲假注書。
黃柙,以戶曹言達曰,卽接廣興倉所報,則來正月朔頒料次,倉官進去于右議政李敦義門外所住處,請受祿牌則以爲方在臺論中,不敢冒受常廩云。祿牌不爲出給,何以爲之?敢稟。令倉官輸送。
黃柙,以義禁府言達曰,卽接月令醫員金道謙手本,則時囚罪人趙明勗,素患痰癖之症,猝發於累日處冷之餘,粥飮全廢,晝夜昏倒,方在叫痛之中,李春敷素患關格之症,處冷之餘,一倍添劇,勺水不下,氣息奄奄,人鬼莫分,俱有頃刻難保之慮云。自前罪人病勢如此,則有保放救療之規,敢此仰稟。傳曰,知道。
戊寅十二月二十一日卯時,上御恭默閤。三提調入侍,判府事摠戎使,追後入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·李泰遠·方泰輿·金德崙,以次進伏訖。尙魯曰,夜來聖候諸節若何?上曰,一寢而寤,已過曉鍾,粥飮亦不進矣。今日則限日出前穩寢,待晩召卿等矣,以衆中官紛撓之故,不得更寢矣。東度啓曰,伏聞下敎,則聖候靜攝之中,中官不能謹愼,當該中官推考何如?上曰,依爲之。尙魯曰,腹部之氣何如?上曰,痰聚腹中矣。俄吐痰涎,氣差降矣。尙魯請診候。上曰,爲之。履亨曰,脈候與昨日一樣,而脾脈沈診則虛軟矣。諸醫之言,一與首醫同。上曰,痰候因下,則理中湯可謂當劑,改之曰理中建功湯可也。理中建功湯,依前方一貼煎入事。出榻敎宗白曰煎入湯劑。尙魯奉而進之。上進御理中建功湯訖。下敎曰,判府事李天輔入侍事。出榻敎注書出去判府事處,傳諭入侍,摠戎使洪鳳漢,亦爲入侍。臣錫愚承命出,與判府事李天輔入侍。天輔曰,伏聞愆候,日來有減候云。不勝慶幸之至,而心腹之症,或有覺時則非快復也。永忘然後,可以平復矣。上曰,今番則曾所不慮矣。予思見而召之,旣見之,卿其退焉。天輔退出。洪鳳漢入侍。上曰,郡主始痘,卿與痘醫,出入診察可也。傳曰,摠戎使洪鳳漢,摠管除授。尙魯曰,元孫方在何宮乎?愼重之道,不可以渾處痘所矣。上曰,噫氣則苦矣。尙魯曰,元氣復常後,自當平復矣。上曰,金相福爲監司乎?尙魯曰,未變通之前,以親年難赴外方矣。上曰,其父年幾何,與翰林幾寸親也?和澤起伏而對曰,於臣爲八寸親,而其年則七十八矣。上命承旨,讀御製書示藥院。上曰,藥院揭板,則都提調爲之。尙魯曰,御製非但爲一時之榮,永爲後世之法典,則王道之正,亦可見於醫流之間矣。傳曰,醫官朴載和,依舊例加資。上命諸臣退出,諸臣以次退出。
戊寅十二月二十一日酉時,上御恭默齋。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·李泰遠·方泰輿·李興門·金履貞·金德崙·蔡膺祐·李以楷·金福齡·許礈,以次進伏訖。尙魯曰,晩來若何?上曰,今已愈,三次水刺,而秋牟飯,饌用水菹·汁醬矣。履亨·泰遠·膺祐三醫診之。履亨曰,脈候左右三部度數均,數體不見,好則好矣,而右寸關沈診則虛軟矣。泰遠曰,緩而低,平和之候,與朝診時一樣,而右寸關果虛軟矣。膺祐曰,脈候調均不數,而深診則右三部似虛軟矣。尙魯曰,前已奏矣,而元孫痘所禁忌,何以爲之?上曰,已別處矣。理中建功湯,依前方一貼煎入事。出榻敎宗白煎入湯劑,尙魯奉而進之。上進御理中建功湯後,下敎曰,病旣愈。又似穩寢,卿等亦退休。諸臣退出。
上在昌慶宮。常參以代理停,經筵停。
大殿·世子宮·嬪宮,政院·玉堂朝問安。答曰,知道。
大殿·世子宮·嬪宮,政院·玉堂夕問安。答曰,知道。
藥房口傳啓曰,聖候諸節,夜來,何如?臣等率諸醫,持湯劑入侍之意,惶恐敢啓。傳曰,入侍。
藥房口傳啓曰,昏後聖候諸節,更何如?夜鍾已下,臣等依定奪率諸醫,持湯劑入侍之意,惶恐敢啓。傳曰,入侍。
以承傳色口傳下敎于藥房曰,湯劑有下敎事,入侍。
李基敬達曰,大司憲吳遂采,掌令金漢老牌不進,金勉行受由在外,執義李星慶引避退待,持平李在協牌不進,李潭在外。今日以監察茶時之意,敢達,令曰,知道。
又達曰,執義李星慶,就職牌招依下,而闕門已閉,待明朝出牌之意,敢達。令曰,知道。
又達曰,執義李星慶,引避退待,已至多日,尙未處置,連日監察茶時,諫院之許久闕達,俱涉未安。兩司除在外外,未肅拜不爲行公人員,竝卽牌招,何如?令曰,依。
以掌令金漢老·,平李在協,司諫趙擎,獻納洪趾海,正言李正吾等,牌不進罷職令旨,令〈于〉李基敬曰,竝推考徽旨捧入。
李泰和達曰,吏曹判書權爀,連日違召,尙不出肅,事甚未安。卽爲牌招察任,何如?令曰,依。
傳于尹東度曰,編次人,內局入侍,同爲入侍。
鄭存謙,以承文院官員,以都提調意啓曰,月食已過,禮部回咨,依例撰出,正書安寶後,別定禁軍,給馬下送灣府,使之傳給鳳城將處,以爲轉送燕京之地,何如?傳曰,允。
正言李世孝達曰,請充軍罪人李時蕃,依律處斷。請恒延·命垕,仍令鞫廳,嚴鞫得情。請卜連,亟令王府,拿鞫嚴問,以正王法。請稟于大朝,還收罪人天大酌處之命,夬正王法。請稟于大朝,還收罪人益源定配之命,更加嚴鞫得情,夬正王法。請罪人匡師,更加嚴鞫得情,夬正王法。請罪人柱天,仰稟大朝,亟令王府,以同參律擧行。請罪人厚基,仰稟大朝,亟令王府,以同參律擧行。請絶島安置罪人來復,稟于大朝,還寢發配之命,仍爲嚴鞫得情,以正王法。請前校理申致謹,前大司諫尹尙任,亟施追奪之典。請緣坐罪人抗,稟于大朝,亟擧孥籍之典。請逆賊時澤之應坐者,稟于大朝,竝施一律。請還收印信僞造罪人崔京進·李無應崇酌處之令,依律處斷。請罪人景躍,稟于大朝,亟令王府,依律擧行。請罪人張俊乞,稟于大朝,依律處斷。請罪人鄭得彪,稟于大朝,依律處斷。請稟于大朝,還寢罪人鄭起世酌處之命,依律處斷。以上見上。新除授司憲府持平李潭,時在全羅道康津縣任所,請斯速乘馹上來事下諭。執義李星慶,以臣才識淺短,言議巽懦,本不合於淸朝耳目之任,而猥蒙謬恩,出入臺省,殆將十年,了無涓埃之報,恒切愧懼之私。而至於中丞升擢,望秩稍高,尤非如臣謭劣,所可堪承,而嚴畏分義,不敢堅守素諒,再次賓對,顚倒趨參,田野疎逖之賤,獲覩大小朝密邇之光,中心榮幸,容有其涯,旣忝言地,終難泯默,昨日筵中,敢以草草數語,思效一日之責矣。幸荷我大朝擇蕘之盛德,不以人廢言,辭敎溫諄,曲賜嘉納,區區惶感,有逾始望,而第於抑躁竸一事,雖蒙允許,以臣之無所指斥,至下慨然之敎。又於贜案復古之請,亦不賜允,臣於是,竊不勝惶惑愧懼之至。大抵躁竸之習,誠爲今日之一大俗弊,而人心不古,風俗已成,滔滔一臼,超脫幾人?只切世道之憂歎,別無指斥之可到,而進退臧否,責在選司,臣之只請申飭銓曹,以爲激揚風勵之地者此也。廉吏抄啓,旣有成命,則贜案舊制,亦宜復置,此後犯贓之類,使之書案永錮,則庶可爲一分懲貪之道。故臣之仰請,亦以此也,而只緣臣誠淺語拙,辭不達意,未蒙聖聰之採納,反致宸心之憂慨,在臣私義,其何可一刻仍冒於臺次乎?昨緣入待,退出之後,風眩猝發,扶還私次,今始來避,所失尤大,引嫌而退,有懷陳達,固無不可,聖敎之下,何至過引,請執義李星慶出仕。答曰,不從。處置事及下諭事,竝依達。
戊寅十二月二十二日辰時,上御恭默齋。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·金履貞·蔡膺祐·李泰遠·李興門·金福齡,諸臣以次進伏訖。尙魯曰,夜間聖候諸節,若何?上曰,夜則善寢,而睡覺之時,膈間凝滯,氣不解而在中腕間,然水刺則口味好,進數三次矣。尙魯請診候。上曰,依,諸醫以次入診。履亨曰,脈不數不沈,緩而調,脾胃脈則虛軟矣。泰輿曰,脾脈雖似虛軟,而平時本脈候見矣。以下七醫之奏,與履亨同。上曰,理中建功湯,依前方一貼煎入事。出榻敎宗白煎入理中建功湯,尙魯奉而進之。上進御湯劑訖。命編次人具允明入侍。臣錫愚承命出,偕編次人入侍。尙魯曰,繼進湯劑,以申時定奪乎?上曰,依。宗白〈曰〉,昨日則差晩矣。上曰,若早進,則卿等必更請入侍,故予以是姑緩時刻矣。上曰,咳氣時時暴作,甚不輕候矣。履亨曰,今番則寶算漸高,藥效亦難容易責,竊伏念,聖慮每軫民事,加意調攝,是爲民之道也。宗白曰,履亨之言,極有理矣。上命編次人具允明,使讀御製書示藥院文一通,校正數處後,又命允明讀之,讀訖。上曰,好矣。允明退出,上命摠戎使洪鳳漢入侍,臣錫愚承命出,同洪鳳漢入侍。上曰,郡主之疹患,何如?予已屬之卿,予則無憂矣。鳳漢曰,大抵皮軟者善發,而郡主之痘,臣所不爲慮矣。上曰,郡主思予乎?鳳漢曰,勸飮藥物之時,以殿下之敎勸之,則進飮云矣。上曰,卿與痘醫,退看其病,予無憂矣。鳳漢退出。上又命諸臣外爲之。諸臣退出。
戊寅十二月二十二日午時,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·金履貞·李泰遠·李興門·蔡膺祐·金福齡,以次進伏訖。尙魯曰,聖候,若何?上曰,病已愈矣,而氣終不降,此則氣與痰挾而行故也。噫氣亦數出,勿論王道與伯道,雖堯·舜之道,不可無變通之道,諸醫更議以進,可也。履亨曰,氣挾痰結之候,童便和薑汁,臨臥時進御則好矣。泰輿曰,童便果好矣。礈曰,童便正是當劑矣。以楷曰,氣行則痰行,氣順則痰自化,而湯劑猝難變動,茶飮亦無當劑,童便好矣。又伏念氣升,乃百病之本。伏願聖上,順行氣度焉。上曰,以楷所奏,有微意矣。尙魯曰,不但微意也。德崙曰,土平則諸臟平,童便好矣。泰遠曰,今者症候,不過餘痰未化,脾臟不健之致。且伏念火症之後,用氣爲最忌,童便降火最速,進童便宜矣。膺祐曰,膈上高見結候,全是氣症,正氣有餘,則氣自調滋,降火痰,誠莫如童便矣。福齡曰,素問書云,諸逆衝傷,都是氣,脾胃調則淸氣在上,濁氣在下,而今聖候胃氣不調,淸氣在下之致,非無他當劑,而湯劑猝難變動,姑用童便宜矣。上曰,然則童便進之。宗白以羌便進入事出去。上曰,童便醎則味苦,淡則胃傷發嘔矣。宗白進童便。上進御訖曰,其味與蘇合元和進者,不可同日而語矣。上曰,柳重臨入侍。重臨承命入侍退後。上曰,重臨爲人,勝於前矣。尙魯曰,重臨窮不自存,自上宜加軫念,以奉其父之祀,宜矣。柳瑺之功,其可忘乎?上命書傳敎曰,噫,柳瑺功存社稷,今聞其奉祀者,窮殘特甚云。予聞而若不下敎,豈追憶癸亥辛卯之意乎?其令該曹,不待都政,問名卽爲錄用。諸臣退出,日已昏矣。
戊寅十二月二十二日初更五點,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·金履貞·蔡膺祐·李泰遠·李興門·金福齡,以次進伏訖。尙魯曰,童便進御,已爲移時,聖候,復若何?上曰,理中湯則服後顯有時刻之效,而童便則潰亂腹中而已。俄者少睡,又有凝滯之症,覺後强進駱粥少許,咳氣間作,童便則已知歇後矣。理中湯先後之間,進橘薑茶二三次似好,諸醫更爲議定,可也。履亨曰,臣等更考醫書,則理中湯亦爲咳逆之當劑,又有杮蔕單方之文,而其味甚澁,莫如橘羌茶矣。泰輿曰,以理中湯溫中,以橘羌茶治痰好矣。上曰,無加材者乎?礈曰,莫如橘薑茶矣。以楷·德崙同聲對曰,臣等亦無別見矣。泰遠曰,臣意則症候本非咳逆也。氣上薄肺之致,不必過慮,而童便所以降火,故不得已進之,橘薑湯則果爲宜,而理中湯中,旣入乾羌,更入乾羌於茶飮中,未知其得宜矣。膺祐曰,橘皮加錢數則好矣。福齡曰,臣意亦然矣。上曰,橘皮當用幾錢也。履亨曰,二錢似宜矣。上曰,理中建功湯,依前方一貼煎入事。出榻敎宗白煎入湯劑,尙魯進之。上進御訖曰,飮之遍布腹中,童便豈有此功乎?尙魯曰,諸醫言內,寒氣發則有瘳云。今果寒戰後向復,此寒氣從中洩外也。聖上春秋漸高,元氣漸衰,第恐寒氣緊而有難發之慮矣。上曰,卿言是也,昨年以後,觸冒風寒,元氣已耗,以今日之氣觀之,自强亦難,予亦知所誡矣。東度曰,聖上聞都提調所奏,亟加採納,臣竊幸焉。宗白曰,聖敎雖如此,臣愚猶未之信也。上曰,何也?宗白曰,近者臣等,連以閉戶就寢爲奏,則聖上許令閉戶,而臣等纔出戶外,便卽開之,雖以小事觀之,聖敎亦有所不可盡信者矣。上曰,卿宜有是言矣。又曰,今番朔祭,亦難親行矣。尙魯曰,非但朔祭,春享亦難參矣。上垂涕曰,不忍不參矣。然勿論命攝與親行,起動似非猝然矣。上時時咳逆,仍又下敎曰,夜向深,卿等少休。諸臣退出。
上在昌慶宮。常參以代理停,經筵停。
成宗康靖大王忌辰齋戒。
大殿·世子宮·嬪宮,政陵·玉堂口傳朝問安。答曰,知道。
大殿·世子宮·嬪宮,政院·玉堂口傳夕問安。答曰,知道。
藥房口傳啓曰,聖候諸節,夜來更何如?臣等率諸醫,持湯劑入侍之意,惶恐敢啓。答曰,入侍。
以承傳色,口傳下敎于藥房曰,入侍。
黃柙達曰,大司憲吳遂采,持平李在協未肅拜,李潭在外,執義李星慶,掌令金漢老呈辭,金勉行受由在外,今日以監察茶時之意敢達。令曰,知道。
李泰和達曰,吏曹判書權爀,日事違召,無意膺令,事甚未安,卽爲牌招察任何如?令曰,依。
鄭存謙,以侍講院言達曰,本院新除授文學金履獻,旣有只推之令,卽爲牌招察任何如?令曰,依。
傳于黃柙曰,該房承旨,取來囚徒,輕囚放釋。
李基敬啓曰,臣依下敎取考刑曹囚徒案,則承傳罪人九名,刑曹罪人二十三名,來關罪人九名,各司罪人二名內,司憲府直囚罪人鐵山京主人劉興祚,前官贖良之子招引事也。宗親府直囚罪人白昌文,次知順愛,藥房新差之後,終不現身事也。罪名旣輕,故竝爲放送,其餘罪人,罪名甚重,不可擧論,依前仍囚之意敢啓。傳曰,知道。
又以備邊司言啓曰,會寧開市,旣已完畢,令承文院撰出回咨,別定禁軍,騎撥下送于義州府,使之傳給鳳凰城將處,以爲傳送北京之地何如?傳曰,允。
戊寅十二月二十三日辰時,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·李泰遠·方泰輿·李興門·金履貞·金德崙·李以楷·蔡膺祐·金福齡·許礈,以次進伏訖。尙魯曰,聖候若何?上曰,少有其氣,輒服橘羌茶,膈間上升之症少愈,而或在中腕,或在下焦,噫氣則一樣矣。仍命諸醫入診,診訖。履亨曰,脈候專無數意,度數調均,而脾脈則虛軟矣。八醫之言略同。上曰,理中建功湯,依前方一貼煎入事。出榻敎宗白煎入,尙魯奉進,上進御訖。尙魯曰,今則噫氣少定,藥力亦有善下之道乎?上曰,姑未知之,而頭部則似輕淸矣。摠戎使使之入侍,臣錫愚承命出。與摠戎使洪鳳漢入侍。上曰,囚徒案,注書持入,臣錫愚承命出,持囚徒案進伏。上謂鳳漢曰,郡主藥治,今用何劑?鳳漢曰,用活血飮矣。上曰,郡主若厭喫粥餌,以予命勸之。鳳漢退。上曰,囚徒案,承旨讀之,東度讀訖。上曰,義禁府時囚罪人棬·焴·烓·榯等,竝以本律,今日內草記勘處後放送。金永綬今日內草記勘律,趙明勗·金善材·任希敎,竝分揀放送。金燧以徒三年律草記施行。邊儀夏分揀放送。金光泰以本律草記勘處放送。鄭宲付過放送。李德仁·李夢良·吳命來·金允謙竝分揀放送。李春敷·安祐·曺命徽·趙錫疇·田德雨,竝付過放送。黃泰明·張錫柱·金光祐·金嗣容·高敬基竝分揀放送事。出榻敎東度曰,永禧殿臘享大祭進排官摘奸時,左承旨李泰和,以尙衣院繕工監,入於執頉中,而聞尙衣院則塡祝筆墨進排,因年前擧條。前一日送置繕工監進排。乃是餕餘,進上時,封裹所用麻繩,故自前本監官員,初無來待之規,而今番混入於執頉中,此後則何以爲之乎?上曰,此後摘奸時,拔去可也。上又發咳氣,仍命諸臣曰,且休。諸臣退出。
戊寅十二月二十三日未時,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯問候。上曰,今日咳氣甚,氣自腹中引上,甚難堪,而就寢則穩矣。平時雖或小發咳逆,尙云苦矣。況大症之後乎?諸醫次第論症,因議當劑。履亨曰,方書云,胃氣虛則咳逆發,今者聖候,是胃氣虛軟之致,而理中湯則猝難加減,橘羌茶加丁香一味則好矣。泰輿曰,氣引痰而升降,故發自下焦,丁香·杮蔕之屬,咳逆之當劑,而杮蔕則寒澁,丁香加入於茶飮中宜矣。礈曰,臣見亦然。以楷曰,大抵症候,痰隔胃口,不得斡旋之致,溫中爲上,加丁香以緩胃氣則好矣。德崙曰,症候雖極悶迫,而閭閻亦多此症,無非寒薄之候,昨夜所議乾羌之說,亦爲溫中而發也,而至於丁香,則溫胃之功,倍於乾羌,丁香加入宜矣。泰遠曰,小臣所見則以爲,今此咳候,與咳逆有異,痰氣所到處,寒氣沖薄而然,久當平復,而聖候靡寧中,不可待其勿藥,丁香加入好矣。膺祐曰,此乃寒痰所迫之致,溫其寒痰,自然責效,丁香加入之論好矣。福齡曰,理中湯非無溫痰之功,但欠衝散之力,故有此症候,而丁香則降氣溫中之第一良劑,丁香加入好矣。興門則適以事在外,故不與議。履亨曰,丁香,諸醫以爲宜加一錢云矣。上曰,元進湯劑之前,橘羌茶加丁香煎入,可也。履亨曰,頻進生淸,則咳氣降矣。上曰,進之。上咳氣轉甚,連發不止,上進御生淸。移時後下敎曰,異哉?纔進一匙,咳氣少定,適然乎有效乎?又撚小紙,捫鼻作啑,亦似通氣矣。尙魯曰,臣不敢請,果好矣。東度曰,別軍職傳敎,已奉之矣。問其廳,則李苾身死云矣。上曰,可惜矣。其傳敎爻周。宗白進橘羌丁香茶。上進御後下敎曰,味不好矣。上又發咳氣。上曰,今則相攻,此症又將困予矣。丁香茶日幾次乎?履亨曰,丁香茶日一次,橘羌茶服無時矣。上連發咳逆。上曰,入侍已久,卿等且退。尙魯·宗白先退。東度曰,同副承旨李彦衡,身病猝重,使之出處矣。今聞不差云。當此逐日問安之時,不可不備員故敢啓。上曰,洪重孝來乎?東度曰,已謝恩矣。傳曰,同副承旨李彦衡許遞,其代,判決事洪重孝除授。又傳曰,頃者命御使時已下敎,道臣之請以酌處,不無意思,其申聞若覽,豈有今番御史之事,基世之事,設或門外十年滯囚,猶可施惟輕之典,今覽御史啓聞,非門外無疑,待夬愈下敎秋官,更以思之。噫,旣命御史,若過此歲,何以慰遐方?他武士雖若此,其由因渠豪强,亦何異於以刃刺人,而曰,非我也刃也。不可尋常酌處,特減一律島配。寫訖。承史退出,至普和門,承傳色口傳下敎曰,注書出去。與三提調更爲入侍,因卽入侍,時已申末矣。以次進伏訖。上曰,水刺纔進二匙,氣甚喘,咳氣特甚,腹中二次動撓,若大噱人腹動狀,此非咳逆而何?今則咳逆單方藥劑進。履亨曰,試丁香無效,當進杮蔕湯矣。諸醫之議同。上曰,丁香則入橘羌茶中故無效,杮蔕則單方煎入。尙魯曰,杮蔕當用幾錢?履亨曰,三錢矣。上曰,氣難回矣。理中建功湯,依前方一貼更爲煎入事。出榻敎宗白煎入,尙魯奉進,上進御,咳氣終不止,時或呻痛。上曰,醫書咳逆條,有理中湯乎?履亨曰,雖無理中湯,而其材料則皆在其中矣。上曰,湯劑進御後,知有氣下矣。上曰,海西有邑誌乎?東度曰,八道邑誌新件,來在弘文館矣。上曰,注書出去,各邑來不來抄入。又下敎曰,卿等亦退去,諸臣退出,初更三點矣。少頃,諸臣復入侍。上曰,俄間就寢,咳氣少定矣,以放尿少有起居節,咳逆復作矣。尙魯曰,有進御乎?上曰,未也。尙魯請診候。上曰,何必爲之?東度曰,各道邑誌來不來,注書抄而持入矣。上曰,奏之。東度讀之。上曰,看盡數千里山川,不亦好乎?旣有內入之件,予將從容一覽矣。上連發咳氣。上曰,咳逆不止,時時氣結,而溺道亦澁,是可悶也。必無自下之理,杮蔕進之可也。橘羌茶加杮蔕三錢,丁香一錢,一貼煎入事。出榻敎泰遠曰,以聖慮煩重之故,又有氣結之候,伏念簡其思慮,則責效之易,勝於藥力矣。上進御橘羌丁杮飮,咳氣不止。上曰,藥力似有衝下之候矣。尙魯曰,諸醫或曰,杮蔕加五錢宜矣。或曰,橘皮亦加五錢好矣。上曰,杮蔕旣加五錢,則橘皮亦加五錢可也。尙魯曰,閭閻亦有以蜜見效者,苦口之藥,尙可進之,況蜜乎?且聞上番翰林,曾患咳逆,喫蜜得效云矣。上曰,翰林祥奏之。和澤起伏而奏曰,臣讀書山寺,偶得咳逆,果食蜜見效矣。上曰,卿等少休。諸臣退伏廳事。上自戶內下敎曰,予進白淸二三大匙矣。小間又下敎曰,咳氣似少定矣。上又發咳,諸臣更爲進伏。上曰,腹中潰亂矣。上曰,金應淳豈慢忽而然乎?傳曰,飭已行,金應淳特爲放送,又傳曰,飭已行,有老母蔚山府使南有容,遞付京職。其代,口傳擇差,上因就寢移時,諸臣屛伏。上曰,予寢時氣息,猶能穩乎?履亨曰,三更一點始就寢,至四更一點矣。上連發咳氣。上曰,橘羌茶加杮蔕五錢·丁香一錢,一貼更爲煎入事。出榻敎履亨請診候。上曰,三醫診之。履亨曰,脈則緩而均一,如朝診時矣。泰遠曰,緩而均,一樣矣。膺祐曰,脈候小無不足候,緩而均一樣矣。上曰,氣甚無象矣。上進御杮蔕·橘羌茶訖曰,今番顯有衝下之功矣,咳氣小止,上曰霎時間氣又難狀,而少得鎭定者,豈非杮蔕之效耶?再進茶飮,在理中湯前乎?履亨曰,昧爽時進理中湯,次用茶飮好矣。上又發咳氣,上就寢五更三點,王世子入侍,諸臣少退廳事,王世子還宮後,諸臣復入侍。上曰,氣似難狀,咳逆又甚矣。命三醫入診,履亨曰,脈候比夜診時一樣,而左三部似數矣。泰遠·膺祐所奏亦同,時已罷漏,爲二十四日也。上就寢,諸臣小退,上急呼挾侍,諸臣因卽入侍,上咳逆漸甚。下敎曰,氣結不通,予欲移御廣處,而起動亦難矣。尙魯曰,勿爲過慮焉。久廢之室,不可以猝然移御矣,上候小得鎭安。下敎曰,病之遲速,亦有其時,今日當瘳之候,不當愈於昨日耶?旣經一番難堪之症,氣度小似暢矣。東度曰,今此症候,莫非觸傷寒氣,執喪過節之致也。上曰,其言則是。尙魯曰,何不念聖體,若是之過也。上曰,予身許慈聖,自不得不然矣。上曰,雖云窮寇勿迫,而速進童便,以逐餘氣則何如?履亨曰,好矣。上就寢後。下敎曰,當先米飮後童便乎?尙魯曰,當先扶正氣,進米飮宜矣。上進米飮後。下敎曰,今始愈矣,諸醫入診可也。履亨曰,脈候左右三部緩而均,右三部數候亦減矣。諸醫所奏,與首醫同。上曰,有睡意,當就寢乎?進童便乎?履亨曰,先就寢後,更審症候加減如何?進童便宜矣。上曰,予將寢矣,卿等且休。諸臣退出。
上在昌慶宮。常參以代理停,經筵停。
成宗康靖大王忌辰。
大殿·世子宮·嬪宮,政院·玉堂朝問安。答曰,知道。
大殿,朝廷二品以上·六曹堂上·大司諫朝問安。答曰,勿爲問安。
大殿·世子宮·嬪宮,政院·玉堂夕問安。答曰,知道。
以承傳色,口傳下敎曰,長番內官金允謙,申飭之下,舊習如前,令該府處之。
藥房口傳啓曰,俄間聖候諸節更何如?臣等卽與諸醫入侍,承候之意惶恐敢啓。答曰,入侍。
以承傳色,口傳下敎于藥房曰,入侍。
辰時,日有兩珥。
夜五更,月入氐星。
黃柙達曰,大司憲吳遂采,持平李在協未肅拜,李潭在外,執義李星慶,掌令金漢老呈辭,金勉行受由在外,今日以監察茶時之意,敢達。令曰,知道。
鄭存謙達曰,同副承旨洪重孝,新除之下,不卽出肅,卽爲牌招何如?令曰,依。
李泰和達曰,吏曹判書權爀,累日違召,無意承膺,事甚未安,卽爲牌招察任何如?令曰,依。
以文學金履獻牌不進罷職令旨,令〈于〉鄭存謙曰,推考徽旨捧入。
吏曹口傳政事,以安允行爲蔚山府使。
黃柙,以義禁府言達曰,時囚罪人棬·焴·烓·榯等,以本律,今日內草記勘處後放送。金永綬今日內草記勘律,金燧以徒三年律,草記施行。金光泰以本律勘處放送事,命下矣。取考律文,則法典內,驛馬濫乘者,杖一百流三千里。律文內,私役人民擡轎者,杖六十,制書有違者杖一百。光春君棬,以濫騎之罪,杖一百流三千里。鶴林君焴·安陵君烓·鶴陵軍榯等,皆以人夫責立罪,竝杖六十,穩城前府使金永綬,以交濟穀居末罪,杖一百,宜寧兼任玄風縣監金光泰,以大同致敗罪,杖一百而竝公罪,收贖放送,平山前府使金燧,以罪人李世裕獄事,連施毒刑,勒受誣服罪,依傳敎徒三年定配於廣州府良才驛,而依例發遣府書吏,押送配所之意,敢達。令曰,依。
戊寅十二月二十四日午時,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯問咳氣若何?上曰,卿等退後,水刺澆藿羹小進,咳氣或止或作,而動撓之氣,甚可悶也。昨日則氣在中焦,今日則在上焦,橘羌先進,可也。上曰,問候入來,時原大臣入侍事及摠戎使洪鳳漢入侍事。出榻敎臣錫愚承命,與領府事李宗城,領議政兪拓基,判府事李天輔,左議政申晩入侍。摠戎使洪鳳漢,追後入侍。宗城曰,小臣素患咳氣,降氣爲第一。拓基曰,本症已復,只有咳氣,簡思慮,則氣自降矣。天輔曰,比昨夜稍降乎?晩曰,釋思慮然後,可以有瘳矣。上曰,爲國事何以釋慮乎?大臣以次退。上曰,氣在上焦,症似緊矣。上連發咳氣。上曰,左相言玉色和矣,信乎?尙魯曰,常侍之人,雖不知其加減,而自外新候者,似知之矣。上曰,加味橘羌茶一貼,更爲煎入事。出榻敎上就寢,小間,上問洪鳳漢曰,郡主之痘患何如?鳳漢曰,進白飯,症候輕矣。上曰,予欲進御童便,能衝下上焦之氣乎?泰遠曰,童便降火最速,症候雖不可以火執症,而痰必挾火,童便,和蘇合元,進御好矣。膺祐曰,蘇合元卽咳逆之良劑矣。上曰,童便,麝香蘇合元七丸調進事。出榻敎上進御童便蘇合元。上曰,醫官數三人入診。履亨曰,脈候左右不數而緩,度數調均而好矣。泰遠曰,脈候緩則一樣,不數而好矣。膺祐曰,脈候小無數意而均矣。上又發咳氣。鳳漢曰,行氣爲第一,時使編次人讀御製,靜以聽之,則足以淸心降火矣。臣聞編次人具允明,善讀書矣。上曰,注書出去,兵曹參判具允明,追省記入番事傳諭,傳命後入侍,因命退出,諸臣退出。
戊寅十二月二十四日初更,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。上曰,卿等退後,咳氣少定,今又如此矣。上咳氣不止,上曰,單方更有治咳者乎?尙魯曰,其間有進御乎?上曰,木米飮小許矣。上氣息不穩,上曰,理中建功湯,依前方一貼更爲煎入事。出榻敎宗白煎入,尙魯奉進。上進御訖曰,每進輒有流下之功矣。尙魯曰,不但目前之效,其補元之功亦大矣。上曰,唐皀莢進來。宗白曰,夜多啑氣,則恐或有妨於就寢之節,待明日試之宜矣。上曰,兵曹參判具允明入侍事。出榻敎臣錫愚承命出,與具允明入侍,上命讀訓書,允明次第進講,上曰,其氣有則有矣,而微矣。然此氣必一番宣洩後,可以少降矣。上曰,御製已滿幾卷乎?允明曰,今年御製,已滿一卷,自明年別爲一冊則好矣。上曰,卿先退,允明退出,上又發咳氣。下敎曰,斡氣之道,當用何劑,醫官議進。泰輿曰,童便蘇合元,更進宜矣。諸醫所奏同。上曰,老人眞陽不足,亦頻用童便乎?履亨曰,雖老人,用之無妨,上就寢移時。東度曰,寢候穩,諸節更若何?上曰,睡覺之後,亦不甚大段,病氣摧挫而然耶?然氣薾然矣。上曰,橘羌茶亦當加減。履亨曰,減杮蔕二錢,拔丁香加枳殼·桔梗二錢則宜矣。上更發咳氣,上曰,童便麝香蘇合元七丸調進事。出榻敎上進御訖。下敎曰,進粥之餘,又進童便,終無一嘔,胃氣則可謂好矣。上曰,夜旣深,氣稍降,卿等且休。諸臣退出。
上在昌慶宮。常參以代理停,經筵停。
大殿·世子宮·嬪宮,政院·玉堂朝問安。答曰。知道。
大殿·世子宮·嬪宮,政院·玉堂夕問安。答曰,知道。
以承傳色,口傳下敎于藥房曰,入侍。
藥房口傳啓曰,俄間聖候諸節復何如?臣等率諸醫,更爲入侍,承候之意惶恐,敢啓。答曰,入侍。
夜四更,坤方有氣如火光。
自午時至申時,日暈。
李泰和達曰,今日持公事日次入對,而方在侍湯中,頉稟。令曰,知道。
又達曰,吏曹判書權爀,鎭日違召,終不出肅,事極未安,卽爲牌招察任何如?令曰,依。
以同副承旨洪重孝牌不進罷職令旨,令〈于〉鄭存謙曰,推考徽旨捧入。
鄭存謙,以侍講院言達曰,本院新除授文學金履獻,旣有只推之令,卽爲牌招察任何如?令曰,依。
李泰和,以戶曹言達曰,依令旨,右議政李,來正月朔祿俸,輸送于敦義門外所住處則以爲,方在待命中,特令之下,亦不敢冒受,不勝惶恐云,祿俸不爲領受,何以爲之?敢稟。令倉官更爲輸送。
李基敬,以義禁府言達曰,傳敎內,飭已行,金應淳放送事,命下矣。京畿喬桐府投畀罪人金應淳放送事,分付道臣之意,敢達。令曰,知道。
戊寅十二月二十五日卯時,上御恭默閤。三提調入侍時,摠戎使追後入侍,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯曰,夜來聖候若何?上曰,時時作啑則小開矣。仍下敎曰,諸醫入診可也。履亨曰,脈候左右三部緩而均,專無數意,脈體好矣。泰輿曰,左右三部緩而調矣。礈曰,脈候均而緩矣。以楷曰,度數均矣。德崙曰,調而均矣。泰遠曰,比夜診時一樣矣。膺祐曰,大體與昨夕同矣。福齡曰,左右三部調均好矣。上曰,咳氣終不止,何以則氣可以降乎?理中建功湯,依前方一貼煎入事。出榻敎上就寢,移時後,下敎曰,咳氣間作,喉間噎滯矣。宗白煎入湯劑,尙魯進之,上進御後曰,不復更進他劑矣,理中湯終是王道矣。橘薑茶今欲停之,諸醫之意何如?各以所見奏之。泰輿曰,減丁香用之則好矣。諸醫奏曰,橘薑茶不可停止,杮蔕旣是治咳逆之當劑,則茶飮中只入丁香一味,尋常進御爲宜矣。尙魯曰,橘皮·生羌·杮蔕各三錢,以爲茶飮事定奪,何如?上曰,然,摠戎使洪鳳漢入侍事下敎,臣錫愚承命出,與摠戎使進伏。上曰,郡主痘候,今至何境?鳳漢曰,已貫膿,一向平順矣。仍起而問候。上曰,腹部動撓之症小愈,而咳氣則甚矣。上因就寢,諸臣屛伏,上移時後下敎曰,予其間小睡,睡時安靜乎?鳳漢曰,然矣。上曰,今番之睡,氣似回矣。摠戎使退去,卿等且休焉。諸臣以次退出。
戊寅十二月二十五日未時,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。上曰,孝昭殿入直享官及兵曹參判具允明入侍事。出榻敎臣錫愚承命出,與享官海雲君熻·兵曹參判具允明進伏。上曰,享官進前,上食祭物,醎淡適宜乎?因嗚咽下敎曰,身雖在此,心懸其處,凡懷父母,則父母之僕,皆可懷矣。享官及忠義及守僕,皆懷之,而以予病不見,今多日矣。熻曰,善攝然後,可以速參上食,以伸情禮矣。上曰,善哉言乎?命享官退出,上命具允明,讀訓書昨夜所講以下,允明連讀數編,上曰,命春坊褎集訓書者,蓋欲有益於元孫故也,允明讀至訓書中論仇士良輩事。上曰,此時唐文宗在何處,爲人孤注若是乎?此則與其昭宗一般矣。允明又讀至御製中所引,唐宗受制家奴之語,上曰,可憐矣。雖一日爲君,寧若此乎?上曰,又有咳氣而微,如此之時,予將忍之矣,諸臣小退廳事可也。諸臣出而屛伏。上曰,李泰遠·蔡膺祐入侍,諸臣因復進伏。上曰,寢時氣似旋斡,覺則有咳氣,是何也?泰遠曰,覺時陽行,睡時陰行故然矣,膺祐曰,寢時非不行氣,而寢時氣與痰俱靜,覺時氣行而痰遇之,則作咳逆矣。上就寢,移時後,咳氣轉甚,上呼都提調進前,執手下敎曰,氣則低,咳則甚,今番則異矣。何以抵當乎?尙魯曰,請勿過慮焉。泰遠曰,咳逆有累條症情,元非猝然可復者,正氣復而咳自降矣。上曰,蔡膺祐所見如何?膺祐曰,臣亦無別見矣。上曰,湯劑今猶可進乎?尙魯曰,臣意則湯劑以日二次定奪,滋養胃氣則好矣。上曰,理中健功湯,依前方一貼,更爲煎入事。出榻敎上曰,咳逆有出自上焦者中焦者下焦者,孰重孰輕?膺祐曰,上者輕。中者較重,下者太重,大抵病從陽經治易,在陰分者治難,下焦屬陰故也。上曰,汝言是也。宗白煎入湯劑,尙魯進之,上進御後,咳氣少定。上曰,氣似廻矣,湯劑加建功二字,心以爲過矣,以今觀之,則不爲過矣,咳氣不發移時,藥力多矣,卿等且休矣。諸臣退出。
戊寅十二月二十五日二更一點,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯問候,上曰,其間小愈,進水刺,饌品亦有味,進鷄膏及橘薑茶,噴啑五六次,咳氣或發或間矣。上曰,醫官入診可也。履亨曰,脈候度數調均,比常時猶勝矣。泰輿曰,左右三部緩而均,比夕時一樣矣,礈曰,脈候調而緩矣。以楷曰,左右三部小無數體,柔而緩,臣若不知有症候而診之,以臣所見,不知有何許症矣。德崙曰,脈候比朝診時猶勝矣。泰遠曰,脈候顯有緩體矣。膺祐曰,緩而舒暢矣。福齡曰,比平時脈候愈似勝矣。上曰,相避承旨猶在乎?東度曰,然。上曰,承旨書之。傳曰,同副承旨洪重孝許遞,其代,行司直尹東昇除授。上曰,欲得一善讀書人,以分允明之勞矣。尙魯曰,鄭存謙善讀云矣。上曰,然,予將就寢矣。卿等外爲之,諸臣退出。
上在昌慶宮。常參以代理停,經筵停。
大殿·世子宮·嬪宮,政院·玉堂朝問安。答曰,知道。
大殿,朝廷二品以上·六曹堂上·大司諫朝問安。答曰,勿爲問安。
大殿·世子宮·嬪宮,政院·玉堂夕問安。答曰,知道。
以承傳色,口傳下敎于藥房曰,入侍。
藥房口傳啓曰,俄間聖候諸節更何如?臣等卽與諸醫,入侍承候之意,惶恐敢啓。答曰,入侍。
以承傳色,口傳下敎于藥房曰,入侍。
黃柙達曰,大司憲吳遂采,執義李星慶,掌令金漢老,持平李在協牌不進,李潭在外,掌令金勉行受由在外,今日以監察茶時之意,敢達。令曰,知道。
李泰和達曰,吏曹判書權爀,鎭日違召,終不出肅,事極未安。卽爲牌招察任何如?令曰,依。
李基敬達曰,憲府連日監察茶時,諫院闕達,俱涉未安。兩司除在外外,未肅拜不爲行公人員,竝卽牌招何如?令曰,依。
以執義李星慶,掌令金漢老·持平李在協·司諫趙擎·獻納洪趾海·正言李正吾等牌不進罷職令旨。令〈于〉黃柙曰,竝推考徽旨捧入。
李泰和達曰,右承旨鄭存謙入侍事,命下矣。鄭存謙,方以望闕禮習儀進去,卽爲牌招何如。令曰,依。
以文學金履獻牌不進罷職令旨,令〈于〉黃柙曰,推考徽旨捧入。
李泰和,以侍講院言達曰,本院新除授文學金履獻,旣有只推之令,卽爲牌招察任何如?令曰,依。
同副承旨洪重孝書曰,伏以我大朝殿下,聖候違和,浹旬彌留,臣民焦迫,曷有其極?雖伏幸神天默佑,起居之節,比初差勝,而藥院移直,尙今未撤。伏惟我邸下,色憂煎灼之忱,儻復如何?仍念臣於蟄伏鄕廬之日,忽伏奉隷院特除之命,臣惶感之極,倉惶上來,粗伸叩謝之悃矣。不自意銀臺寵命。又下此際,驚惶感激,罔知攸措。當此上下憂惶之日,本院則有朝夕承候之節,宜卽蹶趨承,以伸臣子之情,而左承旨臣李泰和,卽臣之同生姊壻也。甥妹相避,法典攸在,而相避之規,在下當遞,則卽宜引例祈免,而昨値淸齋,書籲路阻,召牌之下,不得不坐犯違傲,分義虧缺,罪合萬死,而罰靳例勘,惶霣尤倍。玆將昨日未徹之章,更瀆援例應遞之義。伏乞离明,亟令鐫改臣職,以存公格,以安私分,不勝幸甚。答曰,覽書具悉。書辭,令該曹考例稟處。
正言李世孝達曰,請充軍罪人李時蕃,依律處斷。請恒延·命垕,仍令鞫廳嚴鞫得情。請卜連,亟令王府,拿鞫嚴問,以正王法。請稟于大朝,還收罪人天大酌處之命,夬正王法。請稟于大朝,還收罪人益源定配之命,更加嚴鞫得情,夬正王法。請罪人匡師,更加嚴鞫得情,夬正王法。請罪人柱天,仰稟大朝,亟令王府,以同參律擧行。請罪人厚基,仰稟大朝,亟令王府,以同參律擧行。請絶島安置罪人來復,稟于大朝,還寢發配之命,仍爲嚴鞫得情,以正王法。請前校理申致謹,前大司諫尹尙任,亟施追奪之典。請緣坐罪人抗,稟于大朝,亟擧孥籍之典。請逆賊時澤之應坐者,稟于大朝,竝施一律。請還收印信僞造罪人崔京進·李無應崇酌處之令,依律處斷。請罪人景躍,稟于大朝,亟令王府依律擧行。請罪人張俊乞,稟于大朝,依律處斷。請罪人鄭得彪,稟于大朝,依律處斷。請稟于大朝,還寢罪人鄭起世酌處之命,依律處斷。以上見上。臺職厭避,誠一痼弊,有除則輒稱在外,下諭則輒稱過限,揆以國體,已涉未安。況朔書不書,圖免言地,事未前聞跡近故犯。此路一開,後弊難防,請前後朔書不書臺諫竝罷職。全羅兵使金聖遇,本以庸駭,前後歷踐已濫,而及到本閫,不思報效之道,專事貪虐,剝割軍民,駄載絡續。凡諸戎務,漫不省識,如此嗜利負國之輩,不可一日置之於制閫之地,請全羅兵使金聖遇罷職。平山府使安相五,爲人狂悖,賦性鄙汚,及莅本府,專事利已,詳定軍保,以錢代納,還上皮穀,以米勒捧,田政則新舊應災,多不及民,而勒執如起,軍政則逃故除頉,必皆受賄,而竝徵身布,闔境嗷嗷,如在水火。請平山府使安相五罷職。咸平縣監田晉祥,愚蠢之性,只知愛錢,公穀發賣,多岐取利,蠱惑邑婢,賄門大開,吏隷唾鄙,傳說狼藉。請咸平縣監田晉祥罷職。海州判官李匡會,本來疎暗,及到本任,觸事憒憒,自知不堪,徒事因循,官務多曠,廉愧掃地。請海州判官李匡會罷職。安岳郡守李殷春,本以庸調,善事發身,前後居官,已多醜謗,及到本郡,專事剝民,簽丁受賄,濫糴招怨,潛夜駄載,人比竊盜,如此之人,不可置之於字牧之任。請安岳郡守李殷春罷職。答曰,不從。仰稟事,出於聖上至仁好生之盛德,其何敢煩稟?臺臣事依達,其餘五件事,遠外風聞,何可盡信,然旣已發達之後,不可置之暗昧,平山·安岳兩守令,拿問處之。
戊寅十二月二十六日寅時,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯曰,聖候諸節若何?上曰,寢覺後服橘薑茶,比昨似愈矣。此時當先服理中湯乎?童便乎?尙魯曰,當先進湯劑矣。上曰,理中建功湯,依前方一貼煎入事。出榻敎上曰,醫官何必皆診。金履亨入診可也。履亨曰,脈候調而緩,專無數意,與昨夜同矣。尙魯曰,前進茶飮中,多入澁味,今則加一種緩味似好矣。上曰,與諸醫議之。尙魯曰,臣已與議之,諸醫以爲。烏梅·山査·木瓜三味,作茶調蜜則好云矣。上曰,梅茶無傷胃之患耶?尙魯曰,本是果屬。豈有此慮乎?宗白煎入理中湯,尙魯進之。上進御後下敎曰,非徒咳逆,必是氣結矣。尙魯曰,果是氣結,則萬般良藥,不如平心釋慮矣。上曰,儒臣持政訓入侍事及左副承旨尹東昇入侍事。出榻敎臣錫愚承命出,與上番南綺老·下番鄭晩淳進伏。上曰,儒臣上下番,各讀政訓一章讀訖。上曰,難於酬酢,後當召見,爾等退。儒臣退後。上曰,鄭晩淳今始入侍,而其爲人可矣。宗白曰,曾爲陽川倅,有治績矣。左副承旨尹東昇進伏。上曰,訓諭中昨日未讀處讀之。東昇讀之。上曰,注書出去,周書無逸篇持入。臣錫愚承命出,持無逸篇進伏。上又命東昇讀之。東昇讀訖。上曰,無逸篇好矣。周本於后稷,故稼穡一邊,常重言之,國本固在是矣。仍命東昇退,諸臣亦以次退出。
戊寅十二月二十六日未時,上御恭默閤。三提調入侍時,都提調金尙魯,提調李宗白,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯問候。上曰,今則頗似鎭定,而往復無常,予亦不自信矣。上又發咳氣。上曰,此非咳逆,乃氣逆也。東度曰,聖敎旣以爲病源之在氣,則調降之道,尤不可不念也。上曰,理中湯於氣病,亦有效乎?茶飮之能調氣降氣者,諸醫議進之可也。履亨曰,諸醫之議,以香橘茶爲當劑云矣。泰輿以下諸醫,自戶外奏曰,臣等之見,無異同矣。上曰,卿等以香橘茶爲何如也?尙魯曰,種數太多,非茶飮之法,稍減冗材則好矣。上曰,蘇葉去之無妨耶?履亨曰,諸醫皆以爲,蘇葉有妙體,不可拔云矣。上曰,香橘茶一貼煎入事。出榻敎宗白煎入香橘茶,上進御訖。下敎曰,是亦湯劑也,果是通氣之劑乎?若門戶直入,則必見效矣。又下敎曰,金履亨獨診可也。履亨曰,脈候左右三部,不數而緩,度數均而好矣。上曰,摠戎使洪鳳漢,兵曹參判具允明,右承旨鄭存謙入侍事。出榻敎臣錫愚承命出,與洪鳳漢·具允明·鄭存謙進伏,上命允明,讀訓諭一篇後。又命存謙,讀下卷第二章,讀了數篇後。上命允明·存謙先退。又命鳳漢曰,郡主之痘何如?鳳漢曰,無慮矣。仍奏曰,今則聖候似鎭定矣。上曰,似愈矣,以理中湯溫中,香〈橘〉茶行氣,則豈不有效乎?仍命諸臣退,以次退出。
戊寅十二月二十六日初更三點,上御恭默閤。三提〈調〉入侍時,都提調金尙魯,提調李宗白,副提調尹東度,記事官趙錫愚·金和澤,柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯曰,進御後若何?上曰,午間或止或發,今則難狀矣,欲試艾炷何如?履亨曰,猝難試矣。尙魯曰,痛候若有定處,則灸之或宜,氣運自上自下,則何以知的穴矣?上連發咳逆,上氣之症。上曰,理中建功湯,依前方一貼更爲煎入事。出榻敎宗白煎入湯劑,尙魯進之,上進御訖。下敎曰,氣不回矣。履亨曰,姑停理中湯,連試香橘茶,以責全功宜矣。上曰,諸醫議進可也。泰輿自戶外奏曰,香橘茶本名,則正氣天香湯,而嫌於一日兩劑,雖改以茶飮,而莫重進御之藥,變換本名,極涉未安。且專補之劑,疎通之藥,不可竝行,臣意則姑停理中湯一兩日,單試天香湯,以責異效宜。諸醫次第奏曰,臣等之意同矣。上曰,理中建功湯,今姑停止,正氣天香湯,本方乾薑加五分,紫蘇葉減五分,加赤茯神一錢五分,半夏一錢,一貼煎入事。出榻敎又下敎曰,左副承旨尹東昇入侍事。出榻敎錫愚承命出,偕東昇進伏,上命讀訓諭第二卷,東昇讀訖。上命先退,宗白煎入正氣天香湯。上進御訖。下敎曰,若似驅百氣而下去也,首言此藥者誰也。履亨曰,李興門所定也。上曰,其業素精矣。上曰,醫官若知病在氣分,而欲試正氣之劑,則當正名之,托名茶飮,何苟干若是?宗白曰,聖心於理中湯堅定,旣加建功二字,故諸醫雖不無意見,而不敢陳奏,及聞聖敎中提出氣字之後,始有氣一邊專治之意,而猶不敢托名於茶飮。凡上之所好,下必從之,此亦足爲三隅反處也。上曰,氣升之時,合眼消慮,以爲調降之地則何如?尙魯曰,果如聖敎,則能當幾貼良劑乎。上曰,是亦一治心之道也。東度曰,治心治病一也。上就寢移時後,下敎曰,其間稍久,而頗悶不能穩寢矣。上又發咳氣。履亨曰,進湯劑後初發矣乎?上曰,然。履亨曰,今則發時小,而止時多,自當平復矣?上曰,雖當劑,豈可以一服打疊了,且當靜慮而俟之矣。時已罷漏,當從二十七日也。上咳氣或發或止,連有不穩之候,命承旨書傳敎。傳曰,噫,理中湯雖予當劑,非予議藥,不肯服湯,國人共知,下之勸者,湯劑雖劑,不服予也。若服常時,豈有今番命名建功,非爲予也,爲宗國矣。其雖命名,若有闊狹,諸醫豈泯默?噫,以昨今年氣鬱,于今因寒痰作咳,其亦晩矣。目今之症,一自咳氣後,專由氣也,而理中湯劑,不忍遽止,以氣執症,亦不敢遽然,而昨日下詢,其路乃正,此該醫職分之固然,局方藥路之不雜也,雖若此,順氣之劑,不過一時用者,理中之劑,欲正藥路,而少止者,則問于醫官之際,提調云聖心所定。故諸醫不敢遽奏,今乃用此劑云。此非予之意,亦非諸醫之意,果若此逐日監煎,其亦諸醫之意乎?職在嘗藥之任,不審若此,若不飭勵,豈今番題下藥院之意乎?提調李宗白罷職。宗白惶恐退出。尙魯曰,是宗白辭不達意之致也。東度曰,宗白亦自言辭不達意云矣。傳曰,此時藥院,豈可曠焉?行司直李昌壽,藥院提調除授。尙魯以監煎事先退。諸臣亦以次退出。
上在昌慶宮。常參以代理停,經筵停。
大殿·世子宮·嬪宮,政院·玉堂朝問安。答曰,知道。
大殿·世子宮·嬪宮,政院·玉堂夕問安。答曰,知道。
藥房口傳啓曰,俄間聖候諸節,更何如?臣等率諸醫,持湯劑入侍之意,惶恐敢啓。答曰,入侍。
藥房口傳啓曰,晩後聖候諸節,更何如?臣等率諸醫,持湯劑入侍之意,惶恐敢啓。答曰,入侍。
藥房口傳啓曰,昏後聖候諸節更何如?臣等與諸醫入侍之意,敢啓。答曰,氣候勝,且有汗候,欲從容就寢。其止之。
李基敬達曰,大司憲吳遂采,執義李星慶,掌令金漢老,持平李在協牌不進,李潭在外,掌令金勉行受由在外,今日以監察茶時之意,敢達。令曰,知道。
黃柙達曰,憲府連日監察茶時,諫院闕達,俱涉未安。兩司除在外外,未肅拜不爲行公人員,竝卽牌招何如?令曰,依。
李泰和達曰,吏曹判書權爀,連日違召,尙不膺令,事極未安。卽爲牌招察任何如?令曰,依。
李泰和,以吏曹言達曰,卽接忠勳府移文,則本府都事吳彦耉,身病甚重,勢難察任云。依例改差何如?令曰,依。
鄭存謙,以承文院官員,以都提調意啓曰,漂人出送事,禮部咨文出來矣,自前漂人出送,則例有無方物謝恩。今亦待前頭使行,秪謝之意,撰出回啓,兼付於完市咨文齎去禁軍便何如?傳曰,允。
尹東昇,以義禁府言達曰,金海府使鄭純儉,憑閱處之事,徽旨達下矣,鄭純儉,以兼營將守令,時在任所,而邊地外,兼營將守令拿問者,差兼官拿來事,已有定式,分付道臣,差兼官後,發遣府書吏,拿來何如?令曰,依。
戊寅十二月二十七日辰時,上御恭默閤。三提調入侍時,都提調金尙魯,提調李昌壽,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯問候。上曰,其間又有咳氣,卽止不復發,或因此而得效耶?昌壽曰,湯劑進御何如?上曰,正氣天香湯,依前方一貼煎入事。出榻敎尙魯進湯劑,上進御訖。命諸醫官,次第入診。履亨曰,脈候左右三部一向緩,度數均,專無數體而好矣。諸醫次第奏曰,今則數體初不可言,平緩極好矣。上曰,症候今過累日,而安穩如今朝者,蓋初有之矣。上曰,左副承旨入侍事。出榻敎臣錫愚承命出,與左副承旨尹東昇進伏。上命東昇書傳敎。傳曰,若是呻吟之際,備局次對,亦未爲之,今日乘氣少勝,問于醫官中三邑守令,大秪今年舊逋,其捧似難,問者如此,畿甸可知,畿甸若此,諸道可知。噫,因予調攝,此亦後時,雖在此中,爲民忍怱畿甸猶可及也,雖諸道民心,庶可慰矣。舊逋未捧者,特爲停捧,而予有繡衣,其若眞僞相雜,民不蒙惠,則當以嚴繩,以此令備局,今日內分付八道及三都騎驛分付。上又命東昇,讀訓諭昨未盡讀處,東昇讀至累編東度曰,昨日朝時,亦使承旨讀書,至於水刺失時之境,還切伏悶之至。上曰,然矣。卿等且休,諸臣退出。
戊寅十二月二十七日未時,上御恭默閤。三提調入侍時,都提調金尙魯,提調李昌壽,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯曰,臣等退後,時刻稍間,聖候若何?上曰,其間進鷄膏小許,就寢幾過一時刻了,不復有其氣矣。尙魯曰,症患後初有之事也。昌壽曰,寢候亦安穩乎?上曰,然。尙魯請診候。上曰,金履亨·方泰輿爲之。履亨曰,度數均,大體與朝診時同矣。泰輿曰,脈候緩而均。一與朝診時矣。上曰,正氣天香湯,依前方一貼更爲煎入事。出榻敎昌壽煎入湯劑,尙魯進之,上進御訖。下敎曰,此湯劑不是專然無靈矣。尙魯曰,宜有動候矣。上曰,摠戎使洪鳳漢入侍事。出榻敎臣錫愚承命出,與洪鳳漢進伏。上曰,郡主之痘患,今至何境?鳳漢曰,今日則尤無憂矣。上曰,予病小愈,卿等退休,二更間入候可也。諸臣退出。
上在昌慶宮。常參以代理停,經筵停。
大殿·世子宮·嬪宮,政院·玉堂朝問安。答曰,知道。
大殿,朝廷·二品以上·六曹堂上·大司諫朝問安。答曰,勿爲問安。
大殿·世子宮·嬪宮,政院·玉堂夕問安。答曰,知道。
藥房口傳啓曰,夜來聖候諸節,更何如?臣等與諸醫,持湯劑入侍之意,惶恐敢啓。答曰,入侍。
藥房口傳啓曰,午間聖候諸節,更如何?臣等率諸醫,持湯劑入侍之意,惶恐敢啓。答曰,入侍。
李基敬達曰,大司憲吳遂采未肅拜,執義李星慶,掌令金漢老,持平李在協牌不進令旨未下,李潭在外,掌令金勉行受由在外。今日以監察茶時之意,敢達。令曰,知道。
李泰和達曰,吏曹判書權爀,連違召令,終不出肅,事甚未安。卽爲牌招察任何如?令曰,依。
鄭存謙,以內醫院官員,以都提調·提調意啓曰,院鍼醫皮世麟有頉,代前司果鄭忠燁,術業精稡,以此人差下,令該曹依例付軍職冠帶常仕何如?傳曰,允。
李基敬,以義禁府言達曰,平山府使安相五,安岳郡守李殷春,拿問處之事,徽旨達下矣。安相五·李殷春等,俱以兼營將守令,時在任所,而邊地外兼營將守令有拿問者,差兼官拿來事,已有定式,分付道臣,差兼官後,發遣府書吏,竝拿來何如?令曰,依。
又以義禁府言達曰,時囚罪人鏡城前府使鄭夏彦,以還上居末,罪當爲決杖,而法典內,二品實職者,不爲決扙,隆冬時,杖一百以下收贖云,今此鄭夏彦,旣經二品,且値隆冬,依法文杖一百收贖放送何如?令曰,依。
尹東昇,以禁衛營言啓曰,本營文從事官朴聖源,時無職名,令該曹依例付軍職冠帶常仕何如?傳曰,允。
傳于黃柙曰,徽寧殿酌獻禮,一體攝行。
戊寅十二月二十八日辰時,上御恭默閤。三提調入侍時,都提調金尙魯,〈提調〉李昌壽,副提調尹東度,記事官趙錫愚·金和澤·柳敍五,醫官金履亨·方泰輿·李以楷·許礈·金德崙·李泰遠·金履貞·李興門·蔡膺祐·金福齡,以次進伏訖。尙魯曰,夜間聖候若何?上曰,初更就寢穩,二更間小有其氣,旋卽止息,至今不復作矣。上曰,編次人及孝昭殿入直享官入侍事。臣錫愚承命出,與編次人具允明·享官全恩君墩進伏。上曰,三年如夢,而今番正朝,勢將攝行矣。因傳曰,噫歲律已暮,三年之制,只有三月,三月之後,以縗服欲行事殿中,焉可得也?況望祭大享,連爲攝行,豈徒不祭之心,其曰孝乎?噫,爲宗國夙宵用心,于今乃見,其亦晩矣。今番初則不過前恙,而因氣衰之故,已不若昨年,意外咳氣作而氣閼,見服當劑,雖不無動靜,目今之氣,大祭猶未可必,況朔祭乎?今則期日已迫,不獲已垂涕命攝,悠悠蒼蒼,此何人斯,獻官執事,一依親祭例擧行,祭文製下矣。呼寫訖。上因嗚咽。尙魯曰,伏願殿下,留念大孝之道焉。上曰,所謂大孝者何也?尙魯曰,保護聖躬,速趁有瘳之慶,奠拜魂殿,是爲大孝也。上謂享官墩曰,予病過一望,身雖在此,心懸殿中,享官旣得人,何必申勅,而祭享旣重,必爲惕念精備焉。再昨予下敎曰,至於享官,忠義守僕,皆入予懷云者有意,須體予意惕念焉。墩曰,臣雖迷劣,曷敢不至誠奉行?靜攝中勿煩聖念焉。上曰,言甚是也。墩退出,復命入侍。墩進伏。上曰,祭文中,有曰拜席束之,塵埃已堆之語,殿中灑掃之時,拜席亦埽之。墩退去。上命編次人讀孝昭殿發文後。上曰,正氣天香湯,依前方一貼煎入事。出榻敎昌壽煎入湯劑,尙魯進之,上進御訖。尙魯曰,此後湯劑,以未時煎進何如?上曰,問安時好矣。因傳曰,祭奠擧行,何等重也,而有不奏者,都薛里不奏,從重推考。都薛里旣奏,而中官不奏,令該府從重勘處。上曰,卿等且休,湯劑入來時,入侍可也。諸臣以次退出。
戊寅十二月二十八日申時,上御恭默閤。三提調入侍時,都提調金尙魯,提調李昌壽,副提調尹東度,記事〈官〉趙錫愚·金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。尙魯問候。上曰,今午則咳氣不作,間間就寢,頻進水刺,口味亦回矣。尙魯曰,臣則竊以爲,此非區區藥力,所可責效者也。聖上元氣,迥出尋常故也。上曰,予平生不信醫者,今番以後,則予亦以爲不可無醫,亦不可無藥矣。尙魯請診候。上曰,病已愈,何必爲之?尙魯强請,上許之。履亨曰,脈候無數意,度數均一,如朝診時矣。泰輿曰,緩而均,與前診時同,而沈診不足之候,亦如常時矣。礈曰,左右三部緩而均,脾胃脈則似不足矣。諸醫曰,臣等之見同矣。上曰,正氣天香湯,依前方一貼更爲煎入事。出榻敎昌壽煎入湯劑,尙魯進之。上進御訖曰,降氣之功,勝於理中湯矣。尙魯曰,明日湯劑,何以爲之?上曰,諸醫更議以進。履亨曰,脈候柔而舒,正氣湯雖有開利之功,而補元則不足,請自明日,復用理中湯宜矣。諸醫同聲奏曰,首醫所奏誠是矣。上曰,正氣湯旣得門戶,明日朝雖不服理中湯,無氣低之理,夜間若無事,則直用理中湯,復有其氣,則當用正氣湯矣。尙魯曰,下敎誠然矣。上曰,予病專是氣矣。氣不足以理中湯輔之,氣感以升陽湯解之,氣上以天香湯降之,予有三劑,此後則何慮之有。尙魯曰,治病之要,莫如氣分上用工,氣和則百病順,氣閼則百病作,調氣二字,不但爲症候中第一方法,雖用之於平安無事之時,亦好矣。上曰,予少時氣甚弱,及至暮年,漸覺强健,此正程子所謂髭髮勝昔者,非他道也。平生自捧薄故也。因命諸臣外休,以次退出。
上在昌慶宮。常參以代理停,經筵停。
大殿·世子宮·嬪宮,政院·玉堂朝問安,答曰,知道。
大殿·世子宮·嬪宮,政院·玉堂夕問安,答曰,知道。
辰時巳時,日暈兩珥,暈上有冠,冠上有背。
黃柙達曰,軍號啓下後,省記卽當捧入,而吏曹入直郞廳,不爲來呈,欲使下吏替納,本院退却之後,晩始親呈,以致省記捧入之稽滯,事之駭然,莫此爲甚。當該吏曹郞廳李世演,從重推考,以警日後何如?令曰,依。
藥房口傳啓曰,聖候諸節,夜來何如?臣等卽與諸醫入侍承候之意,惶恐敢啓。答曰,入侍。
以承傳色,口傳下敎于藥房曰,湯劑有下敎事,入侍。
尹東昇達曰,備邊司郞廳來言,今日賓廳坐起日次,而藥院直宿,不得來會云矣。敢達。令曰,知道。
李泰和達曰,今日賓廳坐起日次,旣已頉稟,所當持公事入對,而方在侍湯中,頉稟。令曰,知道。
黃柙達曰,大司憲吳遂采牌不進,執義·掌令一員未差,金勉行受由在外,持平李潭在外,一員未差。今日以監察茶時之意,敢達。令曰,知道。
李基敬達曰,憲府連日監察茶時,事甚未安,大司憲吳遂采,卽爲牌招何如?令曰,依。
李泰和達曰,吏曹判書權爀,日事違召,無意出肅,事極未安。卽爲牌招察任何如?令曰,依。
傳于尹東昇曰,左副承旨入侍。
黃柙啓曰,觀象監提調吳彦儒,依下敎來待矣。
傳于尹東度曰,都承旨·觀象監提調,先爲入侍。
吏曹口傳政事,以李光國爲海美縣監。
以鄭奎祥爲任實縣監。
鄭存謙啓曰,明日正朔望闕禮,依例爲之之意,敢啓。傳曰,知道。
又以徽寧殿參奉,以入番宗室意達曰,本殿參奉徐日輔,今日入番次,省記入啓矣。稱以身病,不得入來,雖緣病故,其在事體,不可無飭。推考警責,而參奉朴東最,仍爲入直之意,敢達。令曰,知道。
李基敬,以義禁府言達曰,傳敎內,中官洪碩海·金允謙,以不應爲公律施行放送事,命下矣,時囚罪人中官洪碩海·金允謙等,以不應爲事理重公律,各杖八十收贖放送之意,敢達。令曰,知道。
又以義禁府言達曰,卽接月令醫員崔興文手本,則時囚罪人李堉,素患痰癖之症,猝然發行,食飮全廢,精神昏瞀,症甚危惡,死生未分,實有頃刻難保之慮云。自前罪人,病勢如此,則有保放救療之規,敢此仰稟。令曰,依爲之。
又以義禁府言達曰,寶城郡守林世載,憑閱處之事,徽旨達下,而林世載時在任所,依例發遣府書吏,拿來何如?令曰,依。
黃柙,以兵曹言啓曰,巡將之輪直望前望後,自有當次,當其次十五日,則不敢遠地出入,以待落點就直,事理當然,而今日一所巡將金鍾一,落點之後,闕門垂閉,終不入來。故招問本廳下人,則下人言內,遍城中推尋,終不得見云。巡將金鍾一,受牌何等重大,而慢不奉職,至於付標,事之寒心,莫此爲甚,不可不從重科罪,巡將金鍾一,拿問定罪何如?傳曰,允。
戊寅十二月二十九日辰時,上御恭默閤。三提調入侍時,都提調金尙魯,提調李昌壽,副提調尹東度,記事官趙錫愚·金和澤·柳敍五,醫官金履亨·方泰輿·許礈·李以楷·李泰遠·金德崙·金履貞·李興門·蔡膺祐·金福齡,以此進伏訖。尙魯曰,夜間聖候若何?上曰,晝或睡來,而夜不能穩寢,今則兌其氣而猶如此。此蓋終是氣病也,諸醫以次診之。履亨診訖曰,左三部調均,而右三部虛軟矣,上曰,舌尖甚苦,服鷄膏後稍愈矣。履亨曰,鷄膏爲氣血雙補之劑矣。泰輿曰,脈候調均而好,正氣湯連爲進御宜矣。礈曰,調均之中,有虛軟之候,用正氣湯宜矣。泰遠曰,氣猶未盡降,宜用正氣湯矣。以楷·德崙·興門·膺祐·福齡之言亦同。尙魯曰,諸醫所議如此,自今日正氣天香湯,日再進定奪宜矣。上曰,正氣天香湯,依前方一貼煎入事。出榻敎上曰,注書出去。他承旨持入湖西伯李澤事査狀事分付,而兩魂殿祭報府亦爲持入。臣錫愚承命出,持祭報府,與左副承旨尹東昇進伏。上曰,査狀讀之。東昇讀訖。上曰,無論多少,旣曰受賂,則臺諫風聞不爽矣。命書傳敎曰,今覽忠淸道臣啓聞,李澤査狀,無論捧賂之多少及澤·瀷之誰捧。其賂入衙,酒反爲醋。噫,帳殿見之,特命調用,以至營將,則不思報效之道,身爲海東臣子,臨門禁酒之時,受賂操縱,推問於本縣座首以下,此非徒負國也。亦不愧于海美官屬乎?不可尋常處之,海美縣監李澤,隨其處瑞山郡定配,仍爲禁錮,李瀷·澤若廉謹,賂何至於渠。今覽其供,至親之間,自當周旋,已施之刑,足爲懲勵,分揀放送,餘皆放送事分付。上曰,摠戎使使之入侍。臣錫愚承命出,與摠戎使洪鳳漢進伏。上曰,郡主何如?鳳漢曰,面部幾盡收靨矣。上命書傳敎曰,靜攝中定入侍中官,只有二人,承傳色中官,亦只有二人,內局問候,定入侍中官,依例捧之,而政院·玉堂問安,其外承傳色捧之例也。則承傳色中官吳命來,以頃者申飭之事,若撕捱者,然應爲擧行者,不爲擧行,中官此等放恣之習,不可不嚴懲,分付內侍府,使之刋名。又傳曰,中官洪碩海·金允謙,以不應爲公律施行放送。諸臣退出。
戊寅十二月二十九日未時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。上先問曰,彼注書誰也?尹東度對曰,李宇喆也。上曰,似曾聞其名矣。李昌壽曰,曾爲明陵別檢,殿下必記知之矣?上曰,居在何地?尹東度曰,全州人也,今右副承旨李基敬之一家,故相臣李尙眞之一家人也。上下詢于賤臣。宇喆曰,汝與李基敬爲何行乎?賤臣對曰,李基敬爲臣姪行也。上曰,李基敬之精詳,予已知之。尹東度曰,彼注書先代,有經南牀湖堂之人矣。上問賤臣曰,汝之幾代祖耶?賤臣對曰,臣之六世祖也。上曰,名爲誰也?賤臣對曰,李承孝也。上曰,何朝人耶?賤臣對曰,中廟朝臣也。上曰,其時湖南,亦多聞人也。金尙魯問午間聖候諸節更如何?上曰,比昨差勝矣。金尙魯請使醫官診脈候,諸醫官以次進伏。診脈候訖。達曰,左右三部沈微,而胃脈虛軟,與前一樣矣。金尙魯請正氣天香湯停止,理中建功湯更進。上曰,依爲之。正氣天香湯停止,理中建功湯,前方中乾薑·桂枝,各減五分,一貼煎入事下敎。出榻敎上命賤臣,召觀象監提調吳彦儒。傳命出來。上曰,彼注書何科也?尹東度曰,庭試也。金和澤曰,乙亥秋親臨春塘臺庭試也。尹東度曰,彼注書小大科俱中也。上曰,然乎?賤臣催促吳彦儒入侍。而吳彦儒之家稍間,未及入來,賤臣以此入達。上曰,黃一皓子孫誰耶?金尙魯曰,曾有黃夏民·夏臣,其下又有黃尙老·尙中·尙敬,爲其子孫矣。言訖,諸臣以次退出。
戊寅十二月二十九日申時,上御恭默閤。觀象監提調吳彦儒入侍時,都承旨尹東度,假注書李宇喆,記事官金和澤·柳敍五,以次進伏訖。尹東度問俄間聖候諸節若何?上曰,一樣矣。仍命賤臣宇喆,召判府事金尙魯·提調李昌壽,持湯劑追後入侍進伏。金尙魯問俄間聖候諸節更若何?上曰,與午一樣矣。金尙魯請進湯劑,上進御理中建功湯一貼。上曰,淸曆與我朝曆,差二日乎?吳彦儒曰,差一日而以至二箇月大小之差矣。上曰,曆官置之之敎,中官誤傳矣。使承旨書傳敎。上曰,觀象監啓目中,當該中官,做錯特甚,令該府從重勘處。出榻敎,吳彦儒曰,更爲刊出,頒外方宜矣。上下詢賤臣曰,汝則在鄕,鄕之曆書貴耶?兩班家皆有曆書乎?或但有單曆張乎?賤臣對曰,兩班家則皆有曆書,而常漢家或只有單曆張矣。上曰,單曆張足可觀一年矣。仍使承旨,書改刊曆書傳敎曰,今番時憲書差誤,非刻分差誤之比,進上件三書釐正之張一件,七政書釐正之張一件,時憲書釐正之張三張六十件,進獻件三書釐正之張一件,七政書釐正之張一件,時憲書釐正之張十件,當自內添補,只印進,頒賜件及八道三都州郡縣釐正者,自本監印頒,其令添補,其板三張。今番置諸本監,勿論士庶,任其來印,而生之月日,寒食祭先,關係不輕,先王敬授人時之義,其宜詳細廣布,京則分付五部,曉諭民間,無遺來印,其中勢不及者,許其寫去洞隣,外方則八道及三都,各印頒餘件,三件置諸鄕廳,令士民寫去,俾無人之生月,祭之本日相左之弊。出榻敎。上曰,故判書趙尙絅,忠實人也。曾無傷人之心,宜有後祿矣。卽今朝臣俱福者誰耶?金尙魯曰,前判書申思喆,可謂完福矣。李昌壽曰,洪啓禧亦多福矣。上曰,其年幾何?金尙魯曰,癸未生也,有五子而二子登科,卽趾海·景海也,第四子念海,又爲經學矣。上曰,然乎?李昌壽曰,以此朝臣家婚書,洪啓禧多書之矣。上又命賤臣曰,汝出往分付該府,以不問內寺府,而中官李夢良,自該府勘處之意申飭。又下敎曰,金虎門仍留事分付,賤臣出來,依聖敎分付後還入達。金尙魯請頻進水刺。諸臣以次退出。
戊寅十二月二十九日二更一點,上御恭默閤。都承旨尹東度入侍時,假注書李宇喆,記事官金和澤·柳敍五,以次進伏訖。上命賤臣宇喆,召判府事金尙魯,摠戎使洪鳳漢,追後入侍進伏訖。上曰,卽見慶尙右虞候狀啓,則兵使崔鎭衡,身死慘憐矣。又曰,兵使身死返櫬,而所經各邑,凡具諸節,亦皆擧行否?金尙魯曰,自有前例矣。上命承旨,書傳敎曰,今覽慶尙右兵虞候啓聞,兵使崔鎭衡,赳赳謹飭,心常倚恃,豈聞此報,予心傷惜。凡諸等事,從厚題給,以示予意,擔持軍依例擧行,而沿路護送等事,亦爲申飭,而莫重閫任,豈可其曠?其代,令該曹口傳擇擬,其令趁卽辭朝。出榻敎,上曰,兵使身死,則虞候代行兵使事乎?洪鳳漢曰,如都事之於監司也。言訖。諸臣以次退出。
戊寅十二月二十九日三更二點,上御恭默閤。都承旨尹東度入侍時,記事官金和澤·柳敍五,以次進伏訖。上曰,尹彝遜誰也?尹東度曰,曾爲都監郞廳矣。上曰,予記之,似予同甲矣,第已老矣。豈堪爲字牧,今日爲口傳政事者誰也?尹東度曰,政官只有參判沈星鎭矣。上曰,承旨抽草紙書之也。都承旨曰,直宿注書趙錫愚,病不得入侍,廳注書李宇喆方在政院,未及入來,故無鍮硯矣。上曰,姑待廳注書入來。上曰,趙錫愚病亦直宿乎?尹東度曰,尙直宿而方不省人事矣。賤臣宇喆,追後入侍進伏。上命承旨書懷德縣監望還出給傳旨。上曰,懷德爲今難治之邑云。不可以幾年限者備擬,其望給之,三望以十考十上人備擬。出榻敎。上曰,守廳承旨入侍事下敎,而同副承旨旣來則又傳曰,藥房承旨入侍云,俄問中官,則對以不傳此敎云。然則誰傳之耶?尹東度曰,藥房承旨入侍之敎,司謁再傳矣。上曰,注書出問也,司謁以其心自傳乎?門差備中官傳之耶?如此小事,必欲欺之,皆知入也,賤臣往問還奏曰,門差備中官,誤傳司謁云矣。上命承旨書傳敎。上曰,莫重下敎,中官不謹做錯,事之無據,莫此爲甚。當該中官,令該府從重勘處,當該承傳色,幾番下詢之下,亦不直對,其涉無嚴,越俸十等。出榻敎。尹東度曰,觀象監草記中,令攸司從重勘處之請依允。則是爲判付也,俄者所書傳敎,當自外爻周矣。上曰,然矣。上命承旨,書趙錫愚注書減下傳敎。上曰,藥院注書趙錫愚,以不爲入侍見之則可知減下,其代,卽爲擧行。出榻敎。尹東度曰,渠於上候靜攝中,惶恐不敢請遞矣。幸蒙減下矣。上曰,藥房注書旣遞,則今入侍注書,當爲藥房注書乎?尹東度曰,然矣。言訖,諸臣以次退出。
上在昌慶宮。常參以代理停,經筵停。
自辰時至申時,日暈。
下直,海美縣監李光國。
大殿·世子宮·嬪宮,政院·玉堂朝問安。答曰,知道。
藥房口傳啓曰,夜來聖候諸節何如?臣等率諸御醫,持湯劑入侍之意,惶恐敢啓。傳曰,入侍,自今日輪直于侍講院,差備待令醫官,一半輪直于所住處,醫官中守令,使之下去。
黃柙達曰,大司憲吳遂采牌不進,執義·掌令一員未差,金勉行受由在外,持平李潭在外,一員未差。今日以監察茶時之意,敢達。令曰,知道。
李基敬達曰,憲府連日監察茶時,事甚未安。大司憲吳遂采,卽爲牌招何如?令曰,依。
李泰和達曰,吏曹判書權爀,一向違召,終不膺令,其在事體,殊極未安。卽爲牌招察任何如?令曰,依。
注書趙錫愚病代,以任希孝爲假注書。
傳于黃柙曰,左副承旨與編次人綾恩君,入侍。
黃柙啓曰,禮曹判書洪象漢,參判金器大,參議元仁孫,有稟達事,來詣請對矣。傳曰,靜攝勝於頒敎矣,如此則理中湯亦當止之,其間心已緩矣。
備邊司薦望,以李柱國爲北兵使,
兵曹口傳政事,以兪胄基爲慶尙右兵使。
吏曹口傳政事,以閔百奮爲懷德縣監。
鄭存謙,以禮曹言啓曰,今番聖候,許久違豫,藥院竝直,恰滿兩旬,擧國含生,莫不焦灼憂遑之餘,幸賴皇天祖宗之默祐,快臻平復。此實宗社無前之大慶,臣民之歡聳忭蹈,曷有其極?告廟頒敎之擧,不容少緩,依例卽爲擇日擧行何如?批答見筵說
黃柙,以戶曹言達曰,依令旨,右議政李,來正月朔祿捧,更爲輸送于敦義門外所住處則以爲,逬出城外,不敢受祿,特令更下,而末由祗受,不勝惶恐云。祿捧又不領受,何以爲之?敢稟。令曰,令倉官更爲輸送。
又以宣惠廳言達曰,本廳上納,自有定限,而近來外邑,怠慢成習,今已歲暮,終不畢納,事體道理,誠極駭然。丁丑條大同米木錢·位米太·稅作木及各年條未收,大興·新昌·洪州·靑陽·德山·禮山·公州·天安·沔川·淸風·全義·永春·懷德·靈巖·咸平·康津·寶城·務安·珍島·海南等邑當該守令,依近例,令本道營門決杖,各邑中已遞來當該守令,竝令本道指名現告,拿問處之,以爲懲後之地何如?令曰,依。
又以均役廳言達曰,本廳所管,各樣上納,每致愆期,前後筵中,飭敎不啻申嚴,而各邑守令,怠慢成習,不畏朝令,近益尤甚,此歲將盡,而丁丑條所納,尙多有未納之邑,事之駭然,莫此爲甚。結錢未收公州·新昌·洪州·禮山,免稅結未收沔川·沃川等邑,當該守令,依定式,令本道營門決杖,其中已遞來守令,令本道指名現告,拿問處之,以爲礪後之地,何如?令曰,依。
李基敬,以義禁言達曰,海美縣監李澤,忠淸道瑞山郡定配,仍爲禁錮事,命下矣。以傳敎內辭意,具罪目,依例發遣府書吏,押送配所之意,敢達。令曰,知道。
大殿,政院·玉堂·朝廷·二品以上·六曹堂上·大司諫除夕單子問安。答曰,知道。世子宮·嬪宮,政院·玉堂單子問安。答曰,知道。
大殿,政院·玉堂夕問安。答曰,勿爲問安。世子宮·嬪宮,夕問安。答曰,知道。
藥房口傳啓曰,晩後聖候諸節更何如?臣等率諸醫,持湯劑入侍之意,惶恐敢啓。答曰,入侍。
戊寅十二月三十日辰時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。金尙魯曰,夜來聖候諸節若何?上曰,寢睡稍安,喉痛咳嗽之證亦減矣。金尙魯曰,進御水刺幾次乎?上曰,數次,而膈間但少滯矣。金尙魯請使醫官診脈候,醫官以次進伏。診脈候訖,達曰,左右三部,度數調均,而胃脈虛軟,一向似前矣。金尙魯曰,今則莫如鷄膏進御,而朔寧·喬桐兩邑,陳鷄甚好,當進上矣。仍請進湯劑,上進御理中建功湯一貼。金尙魯曰,今番聖候之遄復,臣民之慶忭曷極?但輪直之敎似太遽,臣等不敢奉敎矣。上曰,半月輪直,何遽之有?直宿自多各司之弊。且予病已減,人心亦宜鎭定矣。況過今夜,則歲色亦新,非徒卿等,彼醫官之有老親者,宜開新年往拜之路矣。今朝旣下輪次直宿之命,予知明朝,必有禮曹草記之隨入,而予心已定,此則卿等勿爲煩請,仍命承旨書傳敎曰,都提調以下書啓。出榻敎金尙魯曰,輪直之敎,臣等有不可承膺矣。尹東度曰,臣等俱直藥院,陪過新年,於情於義,俱爲允合,而不忍輪直於是日矣。上曰,是言甚懇惻矣。金尙魯曰,上候平復之慶,臣等亦當有稱慶之請矣。上曰,前年三月後,凡頒赦,予何忍爲?金尙魯曰,若如聖敎,則於聖躬,終無稱慶之事耶?上曰,不稱慶,何傷乎?每年如是稱慶,不亦苦乎?金尙魯曰,每年如是之慶亦慶矣。仍請進大召米飮。上少進御後下敎曰,味不好,此後則止之。夕湯劑定稟理中建功湯一貼,依前方煎入事下敎。出榻敎上命賤臣宇喆,召摠戎使洪鳳漢,而洪鳳漢已與諸醫官,入郡主痘患所,賤臣以此入達。上曰,若聞知則自當入來,俄而摠戎使洪鳳漢入侍。上曰郡主痘痂已落乎?洪鳳漢曰,間有落者矣。諸臣以次退出。
戊寅十二月三十日申時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官金和澤·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。金尙魯曰,午間聖候諸節更若何?上曰,差勝而但頭眩,痰氣少有之矣。金尙魯曰,此是胃虛之致也,今午間有寢睡乎?上曰,然矣。金尙魯曰,午間水刺,亦進御乎?上曰,少進矣。上,使都承旨,先讀禮曹草記,仍使書傳敎。上曰,今番差愈,寔是料外,追憶昨年暮春,此心一倍,今若行焉,今春何靳,此草記給之。出榻敎尹東度起伏曰,殿下每於聖躬事,不欲稱慶,此而不稱慶焉,則此後亦無稱慶之事矣。上曰,自此以後,此等事欲防門矣。上又曰,卿等謂予勿用心,而今有此請,則予當用心矣。李昌壽曰,殿下當順理而聽,何用心之有?上笑曰,予亦有固執矣。金尙魯曰,必擇善焉。上曰,此若稱慶,則當設庭試矣。七月之前,何忍先設慶科耶?金尙魯曰,設科先後,雖或差也。而稱慶斷不可已,仰請進湯劑。上曰,出送草記及傳敎然後,當服湯劑矣。仍命賤臣宇喆,出送草記及傳敎,上進御理中建功湯一貼,都提調明朝湯劑定稟理中建功湯一貼,依前方煎入事下敎。出榻敎金尙魯,請使醫官診脈,醫官以次進伏。診脈候訖達曰,左右三部調均,而胃脈虛軟一樣矣。上曰,今年雖是封爵之年,而陳請亦當不受於七月之前,頃者以此,亦有下敎矣。金尙魯曰,臣頃伏聞殿下已許之矣。上曰,向者似有此敎,而更思之則不可也,昨年頒赦後,予心一倍痛隕故也。金尙魯曰,昨年雖不幸,而豈可以此,不欲稱慶於聖候平復之日耶?上曰,予心已定,非徒儀曹草記,雖時原任大臣之請,亦當不許矣。金尙魯曰,乃者殿下之以氣執證,天也。醫官之用正氣天香湯,亦天也。殿下若從禮曹草記,是亦順天也。仍更請夕後更進水刺,先退,提調李昌壽亦退,上呼都承旨尹東度,書李宗白敍用傳敎。上曰,前藥院提調李宗白敍用。出榻敎上命賤臣,召左副承旨尹東昇,編次人具允明,皆入侍。上命尹東昇,書勸農綸音。上曰,以否德無能,三十餘載臨御,而一惠無下究,心常靦然,況望七服衰,又逢今年,遙憶永慕,心焉欲墜。今番之恙,非比往年,若非陟降之默佑,藥院之效力,其何望愈?寔是料外,寔是料外,藥院昨命輪直,勸農今下綸音,予意若復臨軍民也。噫,蒼蒼陟降,使我回蘇,卽爲元元,而因予之故,今番勞我百官軍民之心,無一惠政,反使民費心,心竊恧焉。噫,農者國之本也,昔周八百年基業,其本在稼穡,我朝重農之政,其亦傳授之法也。方在靜攝,靜氣宜先,其何煩諭?吁嗟元元,勤農務農,吁嗟守令,身爲田畯,誠心勤課,吁嗟方伯居留之臣,察其勤慢,奬勤飭慢,使三百六十州,無一土之不闢,無一民之不耕。且其本則給種糧助耕牛,深體予靜攝中勤勤之意,懋哉懋哉事,下諭于八道道臣·三都留守,又使承旨書傳敎。上曰,尙有未下直守令云,其令今日內下直,海美縣監代,今日內口傳擇差,其令卽爲辭朝,此外守令有闕代,一體口傳擇差。出榻敎又曰,飭已行,前別軍職鄭勗世,別軍職差下。又曰,吏·戶房承旨換房。出榻敎上命賤臣,持入藥房日記,上曰,彼注書爲人純實,非如南中人矣,可貴也。上又使具允明,讀勸農綸音一遍訖。具允明退出。上又命尹東昇,書賞典傳敎。上曰,都提調判中樞府事金尙魯,廏馬一匹鞍具面給,提調行司直李宗白,副提調都承旨尹東度竝加資,提調行司直李昌壽,兒馬一匹賜給,注書趙錫愚,記事官金和澤,竝陞六,差備待令醫官金履亨·方泰輿已資窮,各熟馬一匹面給。許礈·李以楷·李興門·金德崙·李泰遠·蔡膺祐·金福齡·金履貞,掌務官李善恒竝加資,鄭得禧·金光國·鄭行集·金宗壽·崔觀泰·李世玉·鄭□□□半熟馬一匹,崔□崙·辛世□·金東□·慶□·鄭行晳·□□□鄭文恒·卞誼和·□□金鼎新·李以材·李春敷·朴泰均·權尙明·吳德新·鄭纘僑·柳重臨·尹亨理·金世選·金季良·許溫,各兒馬一匹賜給。掌務官鄭興祥,今番晝夜勤苦,非比往時,令本院右職調用,藥色書員金龍瑞·金鼎禹,竝書題除授。其餘下人等,令該曹米布考例題給。又曰,入侍長番內官李維新·鄭相河·洪碩海·朴鳳興竝加資,其餘長番內官,各半熟馬一匹,出入番內官及司謁·司鑰等,各兒馬一匹賜給,飯監別監以下下人等,令該曹米布考例題給。又曰,噫,今若復臨軍民,都民專在貢市人,春等例下者,趁卽上下,其令支保於春正。出榻敎諸臣以次退出。
