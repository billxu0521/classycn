上在昌德宮。停常參·經筵。
十二月三十日,夜自五更至壬申正月初一日開東,灑雨下雨,測雨器水深六分。自開東至酉時,灑雨下雨,測雨器水深八分。
大殿·王大妃殿·中宮殿·惠慶宮·嘉順宮·元子宮,內閣·政院·玉堂正朝單子問安。答曰,知道。
大殿·王大妃殿·中宮殿·惠慶宮·嘉順宮,朝廷二品以上·六曹堂上·兩司長官正朝單子問安。答曰,知道。
陳賀罷還內後,內閣·政院·玉堂·藥房口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,藥房三提調持湯劑來待矣。傳曰,封入。
傳于尹鼎烈曰,侍衛軍兵毛具。
傳于尹鼎烈曰,侍衛軍兵雨具。
朴宗正啓曰,頒赦事,命下矣。未承授推考傳旨,自本院,依例爻周之意,敢啓。傳曰,知道。
備邊司,以金履永爲咸鏡監司。
朴宗正啓曰,吏曹郞廳來言,百官加下批政事,取稟。傳曰,當日爲之。
傳于朴宗正曰,故領府事朴宗岳妻金氏,奉朝賀李敬一內外,右議政金思穆,令該曹,歲饌外食物衣資加送,仍令存問以來,西春君爗內外,故鶴林君焴妻申氏,故廣陵君烻妻辛氏,故安恩君妻尹氏,故判書徐有隣妻宋氏,竝依昨年例擧行。
傳于朴宗正曰,慈殿恰躋六旬,稱慶陳賀時致詞箋文禮物函對擧承旨右承旨朴宗正,左副承旨金相休,通禮柳河源·韓翼鎭竝加資,捧致詞官承文副正字任文白,捧箋官禮曹正郞劉弘九,捧禮物函官濟用奉事吳鼎秀,副奉事李宗億竝陞敍,贊儀黃稔,外職待窠,陞敍調用,其餘臺下典儀及東西唱引儀等,兒馬一匹賜給。
傳于朴宗正曰,慈殿陳賀時尙傳中官吳福謙·金振玉加資,其餘中官及司鑰,各上弦弓一張賜給,掖隷各米三斗木一疋賜給。
傳于朴宗正曰,慈殿陳賀時,致詞箋文禮物函親傳時前導鼓吹,令該曹各木一疋,龍亭軍,各米一斗題給,典樂賞加。
傳于朴宗正曰,中官金宜祿·金道浹,百官加親授。
傳于朴宗正曰,賞典下批,今日政爲之。
傳于朴宗正曰,延安府使改差,各別擇差。
有政。吏批,行判書南公轍進,參判李肇源病,參議鄭東榦病,右承旨朴宗正進。以李勉兢爲刑曹判書,鄭元容爲軍資正,任百禧爲司成,高昇甲爲直講,李勉兢爲典醫提調,權晙爲延安府使,故郡守鄭蓍贈兵參例兼,亞卿贈職事承傳,咸鏡監司單金履永,分奉常寺主簿單趙有憲,義盈主簿安載述,瓦署別提金重國相換,內贍主簿秦東老,瓦署別提洪禹恒相換。
再政。右承旨朴宗正,左副承旨金相休今加嘉善,左通禮柳河源,右通禮韓翼鎭,今加通政加資事承傳。
兵批,兼判書沈象奎病,參判鄭晩錫奉命在外,參議韓鼎運入直進,參知尹之鉉病,右副承旨尹鼎烈進。以朴應浩爲管城將,副護軍單吳淵常·趙鍾永,節度使單金履永。
傳于尹鼎烈曰,巡監軍,以昨日巡監軍爲之。
兵曹口傳政事,以李檍爲宣傳官。
朴宗正,以禮曹言啓曰,王大妃殿寶齡,恰躋六旬,此誠國家罕有之慶,旣行告廟頒赦之禮,設科取人,自是應行之事,謹稽謄錄,則先朝甲寅年,慈殿恰躋五旬,慈宮恰躋六旬,合二慶慶科,以有初試庭試,設行於春間矣。今亦依此擧行,而以何間擇吉乎?敢稟。傳曰,除初試庭試,四月望間擇入可也。
朴宗正,以禮曹言啓曰,太廟歲首展謁吉日,以何間推擇乎?敢稟。傳曰,以今月晦前擇入可也。
朴宗正,以禮曹言啓曰,永禧殿展謁,非酌獻禮年次,則每於歲首太廟展謁時,一體展謁事,曾有定式矣。今番則何以爲之?敢稟。傳曰,二月擇入。
朴宗正,以禮曹言啓曰,景慕宮展謁,每於孟春孟秋取稟事,定式矣。今春展謁吉日,以何間推擇乎?敢稟。傳曰,太廟展謁日,同爲磨鍊,可也。
朴宗正,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
朴宗正,以吏曹言啓曰,在前頒赦時,有別歲抄書入之例矣,今番則何以爲之?敢稟。傳曰,書入。
朴宗正,以吏曹言啓曰,別歲抄書入事,命下矣。居中居下,永刋臺望,一體書入乎?敢稟。傳曰,書入。
朴宗正,以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下後,別單書入,而御覽官案,亦爲改修正以入之意,敢啓。傳曰,知道。
朴宗正,以禮曹言啓曰,今此正朝朝賀及王大妃殿寶齡六旬稱慶頒赦陳賀時,諸道所封箋文中,南兵使柳相亮,以應封官,兼別軍職,故各爲封箋矣。一體看審捧入之意,敢啓。傳曰,知道。
朴宗正,以禮曹言啓曰,今正月二十五日行先農祭親行及親耕等節,自上方在靜攝中,不得循例取稟,而以攝行之意,敢啓。傳曰,知道。
尹鼎烈,以訓鍊都監言啓曰,謹依傳敎,本局出征軍三百二十七名,依已例自賑廳,米一斗式分給之意,敢啓。傳曰,知道。
尹鼎烈,以禁衛營言啓曰,謹依傳敎,本營出征軍一百五十九名,依已例,米一斗式分給之意,敢啓。傳曰,知道。
尹鼎烈,以御營廳言啓曰,謹依傳敎,本廳出征軍五十一名等處,各米一斗式分給之意,敢啓。傳曰,知道。
尹鼎烈,以摠戎廳言啓曰,謹依傳敎,本廳出征軍四十七名等處,各米一斗式分給之意,敢啓。傳曰,知道。
敎中外大小臣僚耆老軍民閑良人等書。王若曰,八千歲爲春,泰運屬三陽之會,九五福曰壽,長樂躋六旬之齡,凡在陶勻,孰不歡忭?恭惟王大妃殿下,稟性淵靜,秉德柔嘉,奉慈闈盡孝盡誠,嗣徽音於莘摯,事寧考克敬克順,播至化於葛覃,儷日爲明,贊丹扆登三之治,俔天作配,符黃裳在中之文,猗歟四十載母臨,允邁古哲后坤範,顧予冲藐之質,早承囏大之基,庇覆撫育之慈,十年一日,寒暑疾病之貽念,自夏徂冬,耳順之寶籌方隆,志養之微忱益切,受皇極之錫福,正直平康,仰厚坤之體仁,含弘光大,景貺膺川至之祿,群情顒嵩呼之誠,體昔年之撝謙,尙闕顯號,歷多日而回聽,只擧賀儀,景籙符莊烈·仁元,故事述甲寅乙卯,先朝之花甲載屆,顧小子當作何懷,北堂之蓂暉彌長,願萬年皆如此日,志慶飾喜,宜推一視之仁,洗垢滌瑕,爰擧肆赦之典,自本月初一日昧爽以前,除謀叛大逆謀叛,子孫謀殺歐罵祖父母·父母,妻妾謀殺夫,奴婢謀殺主,謀故殺人·魘魅蠱毒·關係國家綱常·贓汚·强竊盜外,雜犯死罪以下徒流·付處·安置·充軍已至配所·未至配所·已發覺·未發覺·已決定·未決定,咸宥除之,敢以宥旨前事相告言者,以其罪罪之,在官者各加一資,資窮者代加。於戱,誦九如升恒之什,推吾老而及人,値百祿咸萃之辰,思一國之興孝,故玆敎示,想宜知悉。藝文提學南公轍製進。
壬申正月初一日卯時,上詣仁政殿。進箋陳賀入侍時,行都承旨洪義浩,行左承旨趙萬元,右承旨朴宗正,左副承旨金相休,右副承旨尹鼎烈,同副承旨呂東植,記事官李永昆·趙璟鎭·朴齊聞·李龍秀,檢校提學金祖淳,提學南公轍·朴宗慶,直提學李存秀·洪奭周,檢校直閣徐俊輔·李光文,以次侍立,時至,通禮跪啓請外辦,上具遠遊冠·絳紗袍,出宣化門·協陽門,詣仁政殿月臺,通禮跪啓請降輿,上降輿就板位,通禮跪啓請執圭,義浩跪進圭,上執圭,贊儀唱四拜禮訖,奉致詞表裏於彩輿先導,上西向立祗送訖,通禮跪啓請釋圭,上釋圭,義浩跪受圭,上陞殿御座,代致詞官,進當座前,跪致詞訖,宣敎官韓兢履宣敎,贊儀唱山呼三,宗親文武百官,呼千歲三訖,宣箋目官李錫祜,跪宣箋目,上曰,雨勢如此,宣箋則置之,命呼禮畢,通禮唱禮畢,又跪啓請乘輿,由肅章門·協陽門還內,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,元日良辰,縟儀誕擧,親臨受賀,勞動旣多,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。昨日慶禮順成,微誠粗伸,至今欣幸,豈可形言?予之症候,與昨一樣,似有稍勝,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲金履翼,持平朴升鉉·柳春東呈辭,執義宋稚圭,掌令洪命周·許臻在外,監察茶時之意,敢啓。傳曰,知道。
趙萬元啓曰,行右承旨朴宗正,行左副承旨金相休,今日不爲仕進,竝卽牌招,何如?傳曰,允。
洪義浩啓曰,藥房提調·副提調持湯劑來待矣。傳曰,封入。
傳于趙萬元曰,左承旨入侍。
傳于趙萬元曰,延安府使當日辭朝,給馬下送。
以平安監司李晩秀,兵使李海愚密啓,今二十九日曉頭,兵虞候李海昇,咸從府使尹郁烈,順天郡守吳致壽,三路進擊松林里屯聚賊徒,掩殺盪殘,仍卽逐北,進向博川津頭事,傳于趙萬元曰,小醜潢池之弄,本不足平,惟是昇平日久,變起倉卒,不知營閫之制勝如何,宵旰之憂,政自憧憧,卽見馳啓,初次交鋒,已有勝捷之喜,將士之奮氣用命可知,此乃卿等措畫得宜之力也。殊庸嘉乃,然狃於小勝,兵家之所懼,卿等益加謹愼擧行,長策取勝,期卽掃蕩事,廟堂回諭于道帥臣。
趙萬元啓曰,吏曹郞廳來言,應資老人加資下批政事,取稟。傳曰,政官牌招開政下批。
有政。吏批,行判書南公轍牌不進,參判李肇源牌不進,參議鄭東榦進,同副承旨呂東植進。啓曰,行判書南公轍,參判李肇源竝牌不進,小臣獨政未安,何以爲之?敢稟。傳曰,只出緊任,以鄭元容爲應敎,趙弘鎭爲同經筵。
兵批,兼判書沈象奎禁軍試射進,參判鄭晩錫奉命在外,參議韓鼎運病,參知尹之鉉入直進,右副承旨尹鼎烈進,同知李長福·金庸柱·崔泰元·丁千重·金興海·金虎三·黃允龜·林致郁·金一器·鄭泰佑·金山伊·韓之赫·金道童·朴元三·金太杰·李大岳·李太元·曺漢太·閔必才·千有分·朴泰器·鄭國瑞·金慕三·金鼎九·劉昌弘·李春亨·金守斌·田遇夏·梁貴贊·安德春·金麗河·趙琮·金德來·金昌輝·洪就䌙·黃時淡·李東春·蔡允徵·全貴金·韓述基,副護軍柳河源·韓翼鎭·沈擇之,以上竝單付。
以義禁府赦單子,傳于尹鼎烈曰,安宗厚·洪枃·李重晉·李集麟·韓用謙放,趙庭和·李東永·金鍾文·南奎采·閔哲儒放送,蕩滌溆用。
以義禁府赦單子,傳于尹鼎烈曰,李昌成放。
以刑曹赦單子,傳于尹鼎烈曰,金召史放。
以本司坐起單子,傳于尹鼎烈曰,近日連以軍事,申飭開坐矣,今見備局本司坐起之單,堂上之無故懸病,殊甚未安,玆以復飭廟堂,各別申飭,俾有對揚之效。
以咸鏡監司趙德潤狀啓,穩城府使李禹道仍任一款,令廟堂稟旨分付事,傳于呂東植曰,卽爲仍任事,分付。
以兵曹額外內禁衛春等試射別單,傳于尹鼎烈曰,內禁衛閑良南錫圭直赴殿試,出身李敏會·宋麟瑞加資,今番則別施特恩,至及之次二人拔例之典矣。
諭八道四都勸農綸音。王若曰,書云王省惟歲,暘雨之應,備無之徵,如幾如式,則予方自省之不暇,而若非我方伯守宰之承流宣化,勸課得宜,則何以體宵旰之憂,而致康熟之效哉?大抵民惟邦本,食爲民天,務農之政,最重嗣興,周官之首歲布和,漢帝之方春宣詔,寔以是也。予惟近年以來,天災流行,歲事不登,嶺·湖之殿屎纔蘇,而西·北之歉荒荐酷,甚至萑苻嘯聚之徒,乘時竊發,流毒含靈,訛言轉播,繹騷多端,哀我赤子,何以聊生,靜言思之,若恫在己,耿耿一念,錦玉靡甘,凡係撫摩之策,勞敍之道,有不可以恒年比也。顧今三陽載斡,萬彙咸蘇,耒耟錢鎛,行且竝起,還民租稅之餘,缾罌無乃俱罄歟,災邑賙賑之際,農糧無乃不足歟?若使爲方伯者,董率列邑,期有補助之效,爲守宰者,躬行田畝,克盡假貸之方,俾溝塍在在墾闢,而襏襫處處興作,則天降康年,庶幾自今伊始,而京坁萬億之頌,何必專美於古昔晠世耶?咨爾方伯守宰,尙克忱念,毋以予言爲例飭,毋以綸音爲文具,而殫心對揚,專意巡課,毋負予委寄之至意。右承旨朴宗正製進。
傳于趙萬元曰,歲首勸農,卽王政之先務,民事之不可已,蔀屋飢餓,邑邑同然,九重深憂,年年倍切。噫,后非民罔與守邦,民非后不可與爲載,譬若天陰雨濕,宮室之給賴於人,寧不思此而凜然,惟我列聖,聖繼神承,至仁至德,洽於生民之骨髓,遺訓裕謨,徽於寶鑑,昭于史策,小子之所嘗覩,小子之所商知者,况西土兵戈,未料畢起,京師鄕曲,民情騷然,特以一端俯恤仰慮之義,似若晏如平常,豈有捨安不忘危之理哉?農者天下之大本也。自前提諭,申覆丁寧,今之復敎,實出眷眷,玆以餘意,另飭于諸道,廟堂十分對揚,竝與昨日綸音之意,一體明諭事知悉。
尹鼎烈,以兵曹言啓曰,昨日內司僕寺兼內乘李鐵求,省記入直矣。身病猝重,徑先出去,交代未及入來,門鑰已下,以致闕直之境,雖是實病,不待交替,任自徑出,萬萬驚駭,當該兼內乘李鐵求,令該府,拿問處之,何如?傳曰,罷職可也。
尹鼎烈,以司僕寺一二提調意啓曰,兼內乘李鐵求,以闕直事,因兵曹草記,旣承罷職之典矣。其代令該曹,口傳差出,何如?傳曰,允。
兵曹口傳政事,以吳文常爲內乘。
趙萬元,以奎章閣言啓曰,奉謨堂每年孟春孟秋涓吉展拜事,載在閣志矣。今春展拜吉日,以何間推擇乎?敢稟。傳曰,今番置之。
趙萬元,以禮曹言啓曰,以太廟展謁取稟草記傳曰,以今月晦前擇入,可也。以景慕宮展謁取稟草記傳曰,太廟展謁日同爲磨鍊可也事,命下矣。展謁吉日,令日官池景泌推擇,則今正月二十日二十六日俱吉云,以何日定行乎?敢稟。傳曰,以二十日爲之可也。
趙萬元,以禮曹言啓曰,以永禧殿展謁取稟草記傳曰,二月擇入事,命下矣。展謁吉日,令日官池景泌推擇,則來二月初九日十二日二十一日俱吉云,以何日定行乎?敢稟。傳曰,二十一日爲之可也。
趙萬元,以禮曹言啓曰,以慶科取稟草記傳曰,除初試庭試,四月望間擇入可也事,命下矣。在前庭試除初試設行時,有卽日放榜之例,亦有擇日放榜之例,今番則何以爲之乎?敢稟。傳曰,擇日放榜可也。
趙萬元,以禮曹言啓曰,王大妃殿寶齡六旬慶科庭試除初試,擇日放榜事,命下矣。令日官池景泌推擇,則庭試來四月十三日,放榜同月十八日辰時爲吉云,以此日時擧行,何如?傳曰,允。
趙萬元,以吏曹言啓曰,侍從臣父閫帥父年七十人,每於歲首,抄啓加資事,載在法典矣。侍從臣父·閫帥父年七十人員,別單書入之意,敢啓。傳曰,知道。
趙萬元,以戶曹言啓曰,故領府事朴宗岳妻金氏,方在其子金城任所,歲饌外食物衣資及存問等節,謹依已例,令地方官擧行事,分付該道道臣,何如?傳曰,允。
尹鼎烈,以備邊司言啓曰,新除授咸鏡監司,使之明日辭朝,催促赴任,諸道上京守令,亦令當日下送,何如?傳曰,允。
尹鼎烈,以備邊司言啓曰,卽見平安監司李晩秀狀啓,則以爲,碧潼,荐被飢荒,已多宿逋,許多舊還之一時了完,實無其望,該郡今春反庫時現發己巳庚午未捧條折米一萬六百十二石零,限以幾年,分排準捧事,請令廟堂,稟旨分付矣。萬餘石穀物之此時準捧,其勢末由,碧潼郡己巳庚午未捧條一萬六百十二石零,限五年分捧之意,分付,何如?傳曰,允。
尹鼎烈,以兩西巡撫營言啓曰,卽見臣營中軍朴基豐馳報,則軍行,去月三十日開城府靑石店中火,酉時量,無事到金川邑站止宿云矣,敢啓。傳曰,知道,使之倍站前進可也。
尹鼎烈,以兩西巡撫營言啓曰,以本營先鋒軍行止宿金川事草記,傳曰,知道。使之倍站前進可也事,命下矣。謹依批旨內辭意,星火傳令,知委於朴基豐處之意,敢啓。傳曰,知道。
尹鼎烈,以禁衛營言啓曰,本營哨官李永郁,受由過限,依例汰去之意,敢啓。傳曰,知道。
戶曹判書金履度疏曰,伏以三陽回泰,茀祿川至,我慈聖殿下,恰躋六旬,寶籙冞光於添籌,聖孝克伸於祝嵩,臣民慶忭,曷有其極?臣本以蔑裂之姿,猥叨匪據之任,一無補益,百出瘡疣,支調適當於罄匱,運用全昧於牽輔,甚至料祿垂盡,事體苟艱,若能有一分經濟之策,國計之茫然,寧或至此哉?荏冉時月,竊位素餐,畢竟僨誤,亦所自料,竊擬披瀝之懇,以冀體諒之澤,迺於籌司草記之辭,臣之儱侗溺職之實,畢露無餘矣。北關穀物之移劃本曹與京差之下去,皆在臣待罪見職之前,而但京差下去,非今斯今,亦是各衙門通行之例,則不免仍而置之,至於勒徵高價,誠是淺慮之所不到,又非本曹之所可知,然遂使牟利之徒,致此虐民之境,莫非臣見事迷滯,防弊疎虞之致也。日前籌座,至有大僚之面斥,其爲民苦心,辭甚切當,臣方受以爲罪之際,又有道臣論罷之擧,臣於此,尤豈敢獨自恬然?若使臣,遙度京差之弊,而卽地還寢,則豈有此意外之葛藤哉?若是易知之事,不能預料,如彼切苦之患,又莫致察,滿心恧蹙,無所容措,據實自列,仰瀆崇嚴,參俟處分。伏乞聖慈,下臣司敗,以正昏昧之罪,兼謝北民,以爲失職者戒焉。臣無任云云。答曰,省疏具悉。卿言實然,籌司大臣之言,亦同相規之義,卿其勿辭行公。
刑曹判書李勉兢疏曰,伏以慈聖之寶籌彌邵,獻賀儀於六旬,元良之尺衣漸長,迓吉祥於三元,環東土大小臣民,蹈舞歡忭,曷有其極?仍伏念臣,賦性疎迂,處事儱侗,去秋待罪度支也。茂山還穀四萬石,因廟堂劃給,以每石一兩定價,分捧於願受人處,元穀依數出給之意,發關於本道道臣,而臣卽遞職,伊後事更未聞知矣。伏見籌司草記允下者,則京差輩勒徵高價,役民轉輸,以致災民之難支,不能禁斷之道臣,至蒙譴罷之典,當初知委,只令本色之出給,從中作弊,實非始慮之所到,然而京差下去,實由戶曹之捧價給穀,則臣卽伊時發關者也。廟堂請勘,只在於道臣,而不及於臣,固已滿心慙恧,無地自容,況戶曹判書臣金履度之除拜,在於臣發關之後,而以事關本曹,猶且陳疏引義,顧臣劄着渠身,而尙何以晏然若無故,揚揚冒沒也哉?玆敢短章自列,仰瀆崇聽。伏乞聖上,亟降威罰,以爲當官不職者之戒焉。臣無任云云。答曰,省疏具悉。已諭於戶判批矣。卿其勿辭行公。
咸鏡監司金履永疏曰,伏以歲籥載新,茀籙鼎臻,慈殿寶齡,光躋六旬,禮擧號嵩,歡浹含靈,第伏念天地之仁而不乏梟狼,亭毒之至而未馴蝮蛇,藐玆兇醜,因民饑困,搖毒列郡,京師以警,此雖前代治世之所不能無者,而臣之所以憤忿欲死者,不專在於賊醜之未卽殲聝,假使平日爲方伯長吏者,少知民生之爲邦大本,循摩懷保,少得其方,則惟彼蠢氓,尙有秉彝之天,粗識逆順之勢,豈至一朝變起,從賊如影響,驅倅若鷄犬哉?此莫非臣等馴致積成者,而及其繩絶而癰潰,則乃至於貽憂莫尊之地,流害無辜之民,言念及此,死猶難贖,忽於是際,乃以北藩重寄,委之於無似賤臣,臣實驚惶,心膽若掉,才難之歎,何代不然,而若曰才不借於異代,則歷數簪紳,不患無其人,而乃以空疎衰朽如賤臣者,苟然差遣,不虞其終至僨敗,則朝廷之計過矣。况彼關北,卽王跡之所起也,國家之本根也。民質而俗樸,隱然有岐·雍之遺風,是以粵自列聖朝,眷顧之恩,偏在是方,比豐比沛之詠,屢發於宸翰,至今北地之士,往往有壹唱而屢欷者,其地之重,不啻金湯,其人之愛,不啻屋烏,而不幸數年以來,山崩地闕,災荒荐臻,百年豐樂之鄕,蕭然若寒雨荆榛,墨守贓吏,又從以剝膚嘬髓,竟使含眞抱樸之民,日失其恒心,至於疾視其上,歸怨朝廷而後已,此尤臣之憤忿欲死者也。今必使仁足以字撫,威足以憚慴,明足以糾察幽隱者,治之有緖,養之有要,然後乃可以反本還初,安其故俗,是豈如臣百無一能者所可妄膺也哉?伏乞聖明,俯賜鑑察,回授可堪之人,毋使一方之重寄,由臣僨誤焉。臣無任云云。答曰,省疏具悉。卿其勿辭往欽哉。
行右承旨朴宗正疏曰,伏以三陽載屆,景籙滋至,王大妃殿下寶齡,儼躋六旬,縟儀載揚,聖孝彌光,薄海含靈,擧切懽忻抃蹈之忱,仍伏念臣,卽一至庸極陋,百無肖似底賤品耳。疎野之態,不適於俗,鈍涉之姿,無當於用,名添朝籍,今至三十有五年,而始願不及於顯達,微分自甘於冗散,重以家世儒素,身計單寒,內無墻壁之依倚,外乏尺寸之攀援,誠不足以備數於搢紳之末,而迺聖上日月之明,遺照於不肖如臣,十年之間,誤恩相續,榮塗華貫,亦旣編經,驟躋緋玉,屢叨近密,臣每奉除命,感愧交竝,惟以趨走爲恭,殫竭自勉,而冥升不已,更進一步,尤非臣夢想之所到也。今玆法殿獻賀之擧,實是往牒罕有之慶,臣待罪邇班,獲覩盛禮,涯分過矣,榮幸極矣。繼伏覩賞典下敎,則賤臣名字,亦厠其中,而至有二品寵擢之命,臣祗奉恩批,惶汗浹背,益不省措躬之所也。噫,朝家之分官設爵,孰可輕以畀人,而至於亞卿之秩,所以命德,上而虛授,則違迪簡之方,下而冒受,則致負乘之災,臣是何人?倖竊至此,况臣蹔時周旋,不過房掌之備員而已,擧行之按例而已。初無微勞之可紀,豈有爵賞之可議,而萬萬非常之恩,遽下於萬萬無似之蹤,服之不稱,土偶之於文繡也,德之不堪,駑駘之於繁纓也。臣於是,惝怳蹜踖,直欲循墻而不可得也。天牌儼臨,義當竭蹶,而唐突冒出,有靦面目,坐犯逋慢,尤增罪戾,玆敢畧控文字,畢暴衷懇。伏乞天地父母,念名器之至重,諒臣言之非飭,亟收新命,俾安賤分,不勝幸甚。臣無任云云。答曰,省疏具悉。卿其勿辭行公。
行左副承旨金相休疏曰,伏以臣,猥以無似之賤,忝叨近密之班,獲覩我王大妃殿下寶齡六旬稱賀之慶,齊聲呼崇,粗伸攢祝之情,雙手警函,益切執事之榮,不圖退食私次之際,忽伏承聖旨下者,謂臣有對擧微勞,侈臣以晉秩寵章,臣聞命震恧,罔知攸措。蓋伏聞賞以懋庸,賞乖其庸,則忠實之效廢,名以彰行,名浮於行,則瀆冒之弊興,就使竭力而盡職,不過常分,初無效勞之可言,曷足甄稱?此係徼勸之方,不宜僥冒,矧當艱虞之會,尤合愼重,聖念雖出於遇慶廣惠,臣心實愧於蔑功受賞,玆暴微懇,仰干大造,言實由衷,讓非飾外。伏乞聖慈,亟收臣嘉善進階之命,以重賞典,以安賤分,千萬幸甚。臣無任云云。答曰,省疏具悉。卿其勿辭行公。
壬申正月初二日辰時,上御宣政殿。左承旨入侍時,左承旨趙萬元,記事官李永昆,記事官朴齊聞·李龍秀,以次進伏訖。上曰,籌司坐起,今日亦依例爲之事,分付,可也。仍命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲金履翼,持平朴升鉉·柳春東呈辭,執義宋稚圭,掌令洪命周·許臻在外,監察茶時之意,敢啓。傳曰,知道。
洪義浩啓曰,藥房提調·副提調持湯劑來待矣。傳曰,封入。
傳于呂東植曰,咸鏡監司留待。
傳于呂東植曰,咸鏡監司入侍。
咸鏡監司金履永下直,長弓一張,長箭一部,片箭一部,筒兒一箇賜給。
洪義浩啓曰,行左承旨趙萬元,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,李采落點。
傳于呂東植曰,吏·兵批歲抄點下者,依例捧傳旨,傳于李采曰,連日敦召,誠意備至,今番之事,蓋使賊輩,侮慢朝廷之致,此時卿來,雖曰城外稍遠之地,予心若有所恃,宜與在京時原任大臣無異。噫,卿之處義,私耳私耳。是何嘗有一味逡巡於荒郊疎野耶?萬萬不當,萬萬不當,望卿卽日幡然,賁思延佇之望,若有不答予意,以固守之心爲執,予亦豈有敦召而已哉?重望卿更量之事,遣史官傳諭于徐判府事來住處,使前去史官,期於偕來。
前事變假注書金進明書啓,臣於本月初三日未時量,事變假注書金得种所傳傳諭一度,更傳于判中樞府事徐龍輔所住處,則以爲,歲籥載新,賀儀誕擧,聖體日康,聖德日隆,臣民慶祝,小大惟均,際此近侍之臣,誕宣恩綸,十行辭旨,諄複丁寧,奉讀再三,感泣之餘,繼以惶隘,顧臣萬無進身之勢,前旣畢奏,今不敢復事瀆擾,而見今西捷已奏,凶醜庶可以破膽,官軍庶可以增壯,而國家西顧之憂,亦可以少紓,若臣滓穢之蹤,不宜久厠近城之地,徒要寵命,而史官相守,不敢直還私次,今方走伏府獄之外,恭俟鈇鉞之誅云,而仍向廣州府獄是白乎所,臣則旣承偕來之命,故仍爲隨往之意,敢啓。答曰,朝下勉諭,晩接回奏省之未半,自不覺悵然如有失焉。噫,卿體國元老,小子倚毗之大臣也。此何時也?言卿思之,果弛意緩忽之時耶,難安辭避之日乎?若使他日,眞有捨慮求靜,還尋鄕路,尙有一分可焉,豈或如是於斯際乎?卿須更念予眷眷之望事,遣同副承旨傳諭後,申宣不可已之義。
以平安監司李晩秀狀啓,雲山郡守韓象默,大同察訪朴鳴和仍任前職,令該曹稟處事,傳于呂東植曰,依狀辭仍任。
吏曺口傳政事,雲山郡守單韓象默,大同察訪單朴鳴和,已上仍任事承傳。
以摠戎使金基厚狀啓,本廳所屬束伍軍兵等春操,令廟堂稟旨分付事,傳于尹鼎烈曰,依例設操事,分付。
以廣州留守金羲淳狀啓,臣營所屬束伍軍及牙兵等春操,令廟堂稟旨分付事,傳于尹鼎烈曰,依例爲之事,分付。
以水原留守朴崙壽狀啓,臣營馬步軍兵春操,秃城山城城操,一體爲之事,傳于尹鼎烈曰,依例設行,俾有實效。
傳于呂東植曰,人日製,明日爲之,藝文提學,待開門牌招。
注書趙璟鎭書啓,臣於本月初一日申時量,敬奉聖敎,馳往明陵蜂峴,巡審摘奸是白乎則,防路之石築,久益堅緻,障谷之榛棘,漸就鬱密,牛馬通路,今非可論,而樵牧微逕,亦無可尋是白遣,樹木段,播植旣密,着根亦固,稚長雖或不齊,而鬱然有成林之美是白乎旀,峴上結幕處守直之節,亦皆着實擧行是白如乎,仍詣昭顯墓,局內諸處,亦爲看審是白乎則,階砌完固,而莎草段,間或有枯損處是白遣,古木成拱,新植成林,而守護之節,亦皆無弊之意,敢啓。答曰,知道。
呂東植,以吏曹言啓曰,因備邊司草記,諸道上京守令,當日下送事,命下矣。自臣曺催促,則德源府使柳文儉,覲親事下去全羅道右水營云,故卽爲還官之意,發關於該道臣處,而沃川郡守李述模,身病猝重,時日內不得下去云,雖未知病勢之果如何,而催促之下,不卽下去者,揆以事體,誠甚未安,罷黜,何如?傳曰,嚴飭下送,可也。
尹鼎烈,以備邊司言啓曰,持平朴升鉉上疏批旨內,所陳令廟堂,卽爲草記稟處事,命下矣。取見其疏本,則以爲,高陽吏胥輩,憑藉支待官軍,侵虐小民,攘奪其器皿衣服,而爲邑倅者,惛憒不禁,一任誅求,高陽郡守李玄始,亟施譴罷之典,賊平之後,宜先懲勵墨吏,撫摩平民爲辭矣。若如疏辭,則侵擾民間,攘奪民物,萬萬驚駭,而不飭之罪,專在該倅,第臺臣所聞,亦是道路風傳,先使道臣,詳査以聞後,從實狀更爲稟處,今番寇亂之所以馴致者,都是守令虐民之故也。亂平之日,大行懲癉之政,然後可期鎭安之效,先飭各道道臣,另加按廉,無容顔私,俾爲一變前習之地,仍卽行會,以示先甲之意,何如?傳曰,允。以此意各別申飭,可也。
尹鼎烈,以備邊司言啓曰,卽見黃海監司韓用鐸啓本,則以爲,本道水路,直通關西,當此備豫之日,雖非風和之時,其在嚴防之道,不可拘以常例,故分付帥臣,卽爲移住所江行營爲辭矣。水路詗察,雖不可少疎,而苟能分守要衝,隨機善覘,則防衛之節,不在於帥臣之移住與否,且瓮津,自是尤甚,今當開賑,此時離官,尤爲可悶,姑令勿遽出住,另加譏詗之意行會,何如?傳曰,允。
尹鼎烈,以兩西巡撫營言啓曰,卽見臣營中軍朴基豐馳報,則軍行今月初一日,因雨勢之淋漓,軍兵之霑濕可悶,故待少霽,申時始爲離發,戌時量無事到平山邑站止宿云矣,敢啓。傳曰,知道。更遣小校,勞問以來可也。
尹鼎烈,以刑曹言啓曰,辛未十二月二十九日傳曰,當該司鑰,令攸司從重科治事命下,而適會判書未差,參判·參議俱爲差祭,不得擧行矣。今則赦典頒下,而司鑰尹昌烈所坐,亦是宥旨前事,分揀放送,何如?傳曰,允。
領中樞府事李時秀,左議政金載瓚,判中樞府事韓用龜,右議政金思穆等聯名劄曰,伏以判中樞府使臣徐龍輔,今雖來住近郊,未敢遽入城闉,恩諭荐降,王人相守,開晣慰誨,禮遇冞隆,而猶不得爲進身之計者,蓋緣私義旣切,素守難改故也。出處雖關義理,公私有時輕重,古人之身有所遭,義在難進者,若當國家有事之時,則或有所未暇自恤焉。今大臣所自處之義,在平日,則安得不然,而在今日,則臣等竊以爲過也,見今邊憂日深,廟務方殷,而以臣等粗陋,忝居訏謨之地,無一措劃之策,沁泄如此,憂虞轉深,若使大臣在朝,則上下之所倚重者果何如,而臣等亦可以仰成,有所夾贊有方矣。前後敦勉之擧,非不盛矣,而若又益加敷心之禮,更懋必致之方,豈不犁然開悟,幡默趨承,庸副丁寧惻怛之至意乎?臣等不避頻猥,聯陳愚見,惟聖明,採納焉。取進止。答曰,省劄具悉卿懇,卿等之如是劄陳,誠爲得當,當勉加敦召矣。仍傳于呂東植曰,此批答,遣史官傳諭于時原任大臣。
禮曹判書李集斗疏曰,伏以三元之太歲在壬,東朝之寶齡回甲,日吉辰良,縟儀載擧,臣民慶忭之中,玉候漸臻平復,尤不勝懽欣蹈舞之忱,仍伏念臣,年迫桑楡,病添雨雪,自昨公退之後,忽發寒戰之症,顚倒床席,不省人事,食飮全却,叫痛徹宵,此際以臣差太廟春享獻官,其在義分,豈敢言私,而目下病情,不可以時日强責,駿奔將事,末由其勢,玆敢冒死呼籲於紸纊之下。伏乞聖明,天地父母,特軫疾痛之呼,亟降體諒之恩,卽令該曹,變通享帖付標,仍治臣瀆擾之罪,以肅朝綱,以安私分,千萬幸甚。臣無任云云。踏啓字。
持平朴升鉉疏曰,伏以川休鼎至,慈壽光躋於六旬,天時回泰,嘉會聿屆於三陽,小大歡忭,率普惟均,仍伏念愚陋如臣,疲劣如臣,而粗陳瞽說之膚淺,猥荷恩批之鄭重,首尾四十餘字,偏沐洪私,聳感一時,螻蟻賤臣,何以得此?雙擎九頓,愧恧旋深,感激隕越,歷日冞切,臣固巽軟,初豈有一半分堪承之望於此時言責,而當此有事之會,區區情實,義不敢言,奮不他顧,章皇出肅,而才不稱任,果招人譏,至有日前諫臣相規之語,今臣所叨,專尙風裁,則言語之際,不能峻截,而其何可揚揚仍冒,不思防賢之戒乎?伏乞聖明,俯垂鑑諒,亟遞臣見叨之職,以重公器,以安私分焉。臣方被參俟勘,何敢以臺閣自居,復效淺見,而事在目下,有不容泯默者,竊附古使臣必奏民間疾苦之義,敢此尾陳,伏願勿以人微而廢言焉。臣於正朝,以享官進去禧陵,自入高陽之界,閭井擾擾,髫白遑遑,意謂災歲顚連,兼値西氛,以致民情之如是,而末乃詢問,審其委折,則以爲,該邑吏胥輩,憑藉支待官軍,侵虐小民,攘奪器皿,甚至於衣服衾褥之屬,亦爲劫掠,謂之裁縫西征士卒之戰袍云。噫,以堂堂千乘之國,經用物力,雖曰匱乏,豈至於括盡貧民鶉結之衣,以資京營熊虎之士乎?爲邑守者,惛憒不禁,一任奸吏因緣假托,奸竇百出,剝割誅求,無所不至,使饑歲呼庚之民,在在愁怨,莫不荷擔而立,浮訛繹騷,若不保朝夕,決不可仍置此守於畿輔劇邑,臣謂高陽郡守李玄始,亟施譴罷之典,以謝一郡之民,斷不可已也。臣於始疏之際,得接爛報,則三路王師,掃蕩松林之賊,眞同百蟄之聽雷,闔門百口,酌酒相慶,仰賴我列朝四百年深仁,聖明十二載盛德,八人者深,漸漬已久,將士用命,義旅奮勇,以此而臨潢池之餘醜,有如摧拉枯朽,掃平芟刈,不日可待,而賊平之後,宜先懲勵墨吏,撫摩平民,俾無如前橫徵箕斂之弊,最爲急務,伏願聖明,嚴飭方伯州牧,恪勤奉公,精白一心,使下土嗷嗷之赤子,得以奠接安堵焉。臣無任云云。省疏具悉。所陳令廟堂,卽爲草記稟處,爾其勿辭察職。
敎咸鏡監司金履永書。王若曰,一路風謠,政須澄淸之望,重門鎖鑰,特授文武之才,寔循僉謀,豈獨予簡?惟卿,簪纓世閥,喬木故家,紆袞褒於奎華,鏗鏘乎爾雅,自簪筆於翰苑,黼黻乎皇猷,銓部銀臺,嗟幾年先朝之殊遇,湖藩嶺臬,尙今日遺民之去思,睠玆關河一邦,寔我豐沛舊地,阻山環海,古稱控制之形,陶穴洪基,尙帶枌楡之色,夫何風俗之不古,復致凋瘵之多端,公私之蓄積已殫,强弩末矢,人物之流亡殆盡,不壑則溝,衆民其魚,奈彼三剩之瘼,積弊如蝟,嗟我六鎭之氓,隣薩·浿之關防,不幸師旅之有警,間天雲之南北,又値饑饉之荐臻,苟欲蘇捄而鎭安,宜在愼擇而付畀,玆授卿以咸鏡道觀察使兼兵馬水軍節度使·巡察使·咸興府尹,卿其益殫誠力,克體簡心,近海之瘠土多荒,宜先察蔀之政,沿江之戍火相接,詎弛乘障之憂,繕械詰戎,莫非兼節度急務,癉惡彰善,實是古刺史良規,自餘典章,宜經裁稟。放戱,昇平有恬嬉之嘆,政切安不忘之思,方面藉按廉之姿,豈無行且召之日?故玆敎示,想宜知悉。知製敎柳台佐製進。
壬申正月初三日辰時,上御宣政殿。咸鏡監司入侍時,同副承旨呂東植,記事官趙璟鎭·朴齊聞·李龍秀,以次進伏訖。上曰,咸鏡監司進前,奏職姓名,履永進伏,奏職姓名,上曰,下去後着實擧行,可也。仍命退,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
金相休啓曰,行大司憲金履翼,持平朴升鉉·柳春東呈辭,執義宋稚圭,掌令洪命周·許臻在外,監察茶時之意,敢啓。傳曰,知道。
洪義浩啓曰,藥房三提調持湯劑來待矣。傳曰,封入。
傳于李采曰,左副承旨持此御題,與藝文提學,偕往泮宮,試取以來。
呂東植啓曰,藝文提學南公轍牌不進推考傳旨今方捧入,而人日製命下之後,如是違牌,事甚未安,更爲牌招,何如?傳曰,允。
李采啓曰,藝文提學南公轍再牌不進推考傳旨今方捧入,而人日製命下之後,連事違召,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
金相休啓曰,義禁府都事來言,時囚無得過三日滯囚,曾有定式矣,時囚罪人申在明,當爲照律,而判義禁朴宗來,同義禁金履喬差祭,李庚運式暇,只有韓致應一人,不得備員擧行云,何以爲之?敢稟。傳曰,牌招。
金相休啓曰,同義禁李庚運牌不進推考傳旨今方捧入,而開坐命下之後,如是違牌,事甚未安,更爲牌招,何如?傳曰,允。令次堂擧行。
金相休啓曰,同義禁李庚運再牌不進推考傳旨今方捧入,而開坐命下之後,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,許遞。令該曹,口傳差出,待下批牌招進參。
注書李永昆病,代以崔秀俊爲假注書。
李采啓曰,臣敬奉御題,與藝文提學南公轍,馳往泮宮,人日製儒生試取,則收劵爲九十八張矣。捧入之意,敢啓。傳曰,知道。
以江華留守吳泰賢啓本,長寧殿正朝祭設行事,傳于李采曰,今見沁留啓本而思之,眞殿祭享,事體自別,此後依此,各別小心擧行事,分付該都。
以平安監司李晩秀狀啓,中和府使金麟鍾,以其父將被重律,投印符徑歸,爲先罷黜,其罪狀,令攸司稟處,其代令該曹,各別擇差事,傳于李采曰,令該曹口傳,各別擇差。
以江原監司李好敏狀啓,高城郡守徐敎修,謂遭服制,一邊請由,一邊離發,爲先罷黜,其罪狀,令攸司稟處事,傳于李采曰,口傳差出,卽爲下送事,分付。
以宣傳官具載龍狀啓,親騎衛調發之數,誤聽而知委,不勝惶恐事,傳于金相休曰,軍兵除出,事體至重,名與哨其例逈異,如是擧行,不察莫甚,爲先汰去。
以統長金道亮手本,武藝別監崔碩昌,旣已遷轉,其代各別擇差事,傳于金相休曰,以有根着壯實人,各別另飭擇出事,分付該局。
金相休啓曰,明日次對,諫院當爲進參,差祭外,未肅拜·呈告人員,竝待開門牌招,何如?傳曰,允。
吏曹口傳政事,以柳尋春爲高城郡守。
吏曹口傳政事,以金相休爲同義禁。
呂東植,以吏曹言啓曰,因臣曺草記,受由上京守令沃川郡守李述模,身病不得下去事批旨內,嚴飭下送可也事,命下矣。謹依批旨內辭意,更爲嚴飭於該守令處,則今方下去云矣,敢啓。傳曰,知道。
金相休,以備邊司言啓曰,卽見平安兵使李海愚狀啓,則三和府使金煐,泰川縣監柳鼎養,价川郡守任百觀罪狀,請令攸司稟處矣。金煐則營關徵發之後,三日不進,未及師期,事當卽施當律,以礪列郡,而節度使之只請勘處,有若尋常狀罷之爲者,大爲失職,姑先從重推考,金煐則旣犯師律,無容更加論勘,而第先赴巡營之召,則與在邑不進有異,合有參恕之道,姑令帶職立功,以爲追後自贖之地,任百觀,今已差代,令該府,拿問定罪,柳鼎養則鎭管雖在於寧邊,軍兵旣屬於龜城,不待龜城之徵兵,先赴藥山,有違軍制,亟施先罷後拿之典,新除授郭山郡守鄭敬行,家在淸北,無以推尋,齎送官敎兵符,尙不得傳授云,而該邑,不可一日無長吏,鄭敬行,今姑改差,前郡守李永植,失符棄官,罪關一律,而松林初戰,自願殿後,與三路兵,合力勦討,又爲追至多福洞,居前直入,蕩除巢窟,仍又轉趨定州云,罪雖難貸,亦有效力,姑使之權察本郡事,益圖討平之功,俾爲將功贖罪之地,中和府使,以其投印徑歸,道臣亦已罷黜,此時守令之曠官,一時可悶,而自京差送,實難遲待,前牧使趙義鎭,前僉使李榏,方在慰撫使行中,而亦合堪任,中和府使,趙義鎭差下,泰川縣監,李榏差下,使之除朝辭赴任,何如?傳曰,允。
金相休,以備邊司言啓曰,西關新除守令,皆爲給馬,使之星火下往,而已過旬日,到營下者,堇爲五人云,今當見敵赴難之時,身爲命吏,各自逡巡,將致失機翫寇之歎,斷當竝施逗遛之律,第無異臨陣易將,有難直爲罷拿,待事平,分輕重勘罪,而姑令一竝戴罪從事,募兵疾馳,一邊前進討賊,一邊慰撫經亂之民,以爲立功自贖之地,何如?傳曰,允。
金相休,以兵曹言啓曰,王大妃殿寶齡六旬慶科庭試別試文武科,來四月十三日設行事,自禮曹推擇啓下矣。武科則例有初試,吉日令日官池景泌推擇,則來三月二十八日爲吉云,以此日擧行,而取考謄錄,則在前慶科庭試初試,取人之數,多寡不同,或取二百人,或取三百人,或取五百人,今番則取幾人乎?敢稟。傳曰,知道,取二百人可也。
金相休,以兩西巡撫營言啓曰,以軍行平山止宿事草記,傳曰,知道。更遣小校,勞問以來可也事,命下矣。別定別武士姜道完,騎撥下送于軍行所到處,謹以批旨內辭意,使之勞問之意,敢啓。傳曰,知道。
金相休,以司僕寺一二提調意啓曰,兼內乘李鍾英,身病猝重,萬無供職之望矣,今姑改差,其代令該曹,口傳差出,何如?傳曰,允,今日侍衛,忽地頉病,極爲無狀,削職,待後日政差出可也。
金相休,以義禁府言啓曰,江原監司李好敏啓本內,平康縣監李羲斗,金化縣監沈來永,伊川府使李永老,鐵原府使李民秀等罪狀,令攸司稟處事,啓下矣。李羲斗·沈來永·李永老,俱在任所,依例發遣府書吏羅將竝拿來,李民秀,亦在任所,發遣府書吏,交代後拿來,何如?傳曰,允,待待命拿囚可也。
兵曹,來三月二十八日王大妃殿寶齡六旬慶科庭試別試武科初試時規矩,鐵箭三矢二百步,片箭三矢一百步,一巡二中,貫革五矢一百二十步,一巡五中,柳葉箭五矢一百二十步,一巡四中,講書粗以上取二技。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,朝廷二品以上·六曹堂上口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,右副承旨尹鼎烈,今日不爲仕進,卽爲牌招,何如?傳曰,允。
洪義浩啓曰,時原任閣臣,爲承候來待矣。傳曰,入侍。
洪義浩啓曰,藥房三提調持湯劑來待矣。傳曰,封入。
傳于金相休曰,大臣·備局堂上引見。
金得种奉命在外,代以李頤熙爲事變假注書。
崔秀俊在外,代以朴來謙爲假注書。
朴來謙有頉,代以金載成爲假注書。
金相休,以都摠府言啓曰,副摠管韓致應,以同知義禁府事,本府坐起,晝仕出去之意,敢啓。傳曰,知道。
以公忠兵使白東遠狀啓,今春習操及巡點·城操,令廟堂稟旨分付事,傳于金相休曰,不設賑邑,只令官鎭門聚點事,分付。
吏曹口傳政事,以李用逵爲鐵原府使,徐有鳳爲伊川府使,安光宇爲高城郡守,趙鎭球爲平康縣令,尹光心爲金化縣監,忠勳都事單柳尋春仍任事承傳。
傳于呂東植曰,發遣吏郞,諸執事淸齋與否,摘奸以來。
呂東植,以吏曹言啓曰,今此宗廟春享大祭終獻官,前承旨趙萬元,改付標以入,而時無職名,令該曹,口傳付軍職,何如?傳曰,允。
兵曹口傳政事,護軍單趙萬元。
以大司諫尹行頤,獻納任㸁,正言朴聲漢·安尙默牌不進罷職傳旨,傳于金相休曰,只推。
傳于李采曰,人日製賦,居首三下一進士趙鎭直赴會試,之次三下二進士李運英給二分,次上生員李允植等八人,竝令該曹,考例施賞。
金相休,以義禁府言啓曰,江原監司李好敏狀啓內,高城郡守徐敎修,爲先罷黜,其罪狀,令攸司稟處事,啓下矣。徐敎修,今方待命,拿囚之意,敢啓。傳曰,知道。
金相休,以義禁府言啓曰,平安監司李晩秀狀啓內,中和府使金麟鍾,爲先罷黜,其罪狀,令攸司稟處事,啓下矣。金麟鍾,自任所未及上來云,依例發遣府羅將,所到處拿來,何如?傳曰,待待命拿囚,可也。
金相休,以兵曹言啓曰,今正月初七日社稷祈穀大祭時及初八日宗廟永寧殿春享大祭時,守門當爲塡差,而本曹郞廳·都摠府郞廳,五衛將·忠壯衛將·忠翊衛將,排擬無路,依定式,堂上軍職,堂下前銜武臣,代差以入,而時無職名人,口傳付軍職,何如?傳曰,允。
同副承旨呂東植狀啓,臣於本月初三日三更量,敬奉聖諭,馳往廣州府,傳諭于行判中樞府事徐龍輔胥命處是白乎,則以爲,臣,旣無進身之勢,徒積方命之罪,久留郊坰,亦所不敢,忙尋州獄,恭俟嚴誅,不意承宣之臣,冒雪遠臨,傳宣聖諭,十行辭敎,鄭重懇惻,有非如臣罪累所敢承當,此時之不可弛意緩忽,非敢不知也,不可難安辭避,亦非敢不知也。然而猶且頑如木石,迷不知變者,是豈臣之本情哉?誠以人臣遭罹,自有淺深,而若臣所坐,直是往牒所未有之大案,豈有負此大案,而復厠周行之理乎?敦勉之敎愈摯,而逋慢之罪愈重,戰恐涕泣,惟願速被誅殛之典云矣。臣則仍爲復路,緣由馳啓事。傳曰,大臣之府獄待命,非大不得已者外,不爲之者,是重朝綱也。勿辭卽爲入城事,更遣史官傳諭。
壬申正月初五日辰時,上御宣政殿。大臣·備局堂上引見,時原任閣臣承候,同爲入侍時,行右承旨金相休,記事官趙璟鎭,事變假注書金得种,記事官朴齊聞·李龍秀,領府事李時秀,左議政金載瓚,判府事韓用龜,右議政金思穆,兼兵曹判書沈象奎,行吏曹判書南公轍,行禮曹判書李集斗,行左參贊朴宗來,刑曹判書李勉兢,戶曹判書金履度,行大護軍朴宗慶,行護軍李得濟,吏曹參判李肇源,行護軍李溏,工曹參判趙弘鎭,同敦寧金基厚,校理洪敬謨,持平柳春東,檢校提學金祖淳,直提學李存秀·洪奭周,檢校直閣徐俊輔·李光文,以次詣閤訖。上乘輿至宣政殿,未及降輿,上敎曰,予方靡寧欲還內,大臣·諸臣,使之轎前入侍而退去,籌司仍爲開坐,如有可奏之事,以草記爲之,可也。時秀等曰,卽伏聞聖候靡寧之敎,下情萬萬焦悶矣。症候詳細下敎,千萬顒祝矣。上曰,別無可言之症矣。用龜曰,診候久未爲之,下情不勝悶慮矣。上曰,明日來待,可也。載瓚曰,關西賑還之資,雖已區劃,今番賊變之後,必多違料,而至若被兵諸邑,尤無餘地,數萬餘石穀物,不可不及今措置,以待賊平下送,而諸道,則更無着手拮据之道,就京各司各營遺儲中,限十萬兩推移,從便貿取穀物,以爲分排補用之地,均役廳六萬兩,戶曹二萬兩,禁衛營一萬兩,御營廳一萬兩,姑先貸下,而本道別備及還耗中,限年還報,貿穀及輸運等節,令均廳,主管擧行,何如?上曰,依爲之。各處區劃所入,勿報永爲劃下,而慈宮內下穀三千餘石,特給關西,補於賑還,而此意分付戶曹,知委該道,可也。出擧條載瓚曰,卽見江原監司李好敏狀啓,則鐵原府使李民秀,伊川府使李永老,金化縣監沈來永,平康縣監李羲斗,以新還未捧,竝請令攸司稟處矣。四邑俱以尤甚,且當設賑,不可一時曠官,而拿來勘處之際,自致多日,竝爲先改差,其代令該曹,勿拘常格,口傳各別擇差,當日辭朝,使之卽爲赴任,新除授高城郡守柳尋春,以其親病,不得赴任云,仍任前職,一體口傳差出,何如?上曰,依爲之。出擧條仍由協陽門還內,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,行大司憲金履翼差祭,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
洪義浩啓曰,藥房三提調持湯劑率醫官,依下敎來待矣。傳曰,封入。
傳于呂東植曰,禮房承旨馳詣社稷,奉審摘奸以來。
呂東植啓曰,臣東植,依定式進詣香室,奉審香祝櫃祝板袱子,則精潔之意,敢啓。傳曰,知道。
備忘記,鐵原府使李用逵下直,長弓一張,長箭一部,片箭一部,筒兒一箇賜給。
傳于朴宗正曰,當此歲,小子孺慕之痛,何可勝言?明日健陵·顯隆園·華寧殿,遣永明尉洪顯周,奉審以來,該房分付。
李頤熙在外,代以成龍申爲事變假注書。
金載成有頉,代以李魯秉爲假注書。
以咸鏡監司趙德潤狀啓,永興府使安宗厚,身病雖極重,成命之下,不得領兵赴援,罪固難逭,德源府使柳文儉,受由未還,際此防守之時,不可一日瘝曠,竝罷黜,安宗厚罪狀,令攸司稟處,其代令該曹,各別擇差下送事,傳于朴宗正曰,口傳差出,卽爲下送。
吏曹口傳政事,以韓光迪爲永興府使,林必榮爲德源府使。
以黃海兵使趙狀啓,今春習操及各鎭營將巡點等事,令廟堂稟旨分付事,傳于金相休曰,令廟堂,依例設行事,分付。
以永宗防禦使李復淵狀啓,今春水陸操,依例設行事令廟堂稟旨分付事,傳于金相休曰,令廟堂,依例設行事,分付。
以京畿水使李石求狀啓,京畿·海西春操合設於臣營事,令廟堂稟旨分付事,傳于金相休曰,令廟堂卽爲設行事,分付。
以右副承旨尹鼎烈牌不進罷職傳旨,傳于朴宗正曰,只推。
傳于朴宗正曰,發遣吏郞,諸執事淸齋與否,摘奸以來。
金相休,以備邊司言啓曰,卽見平安監司李晩秀密啓,則安州前牧使趙鍾永,師興之後,措處得宜,調兵撫民,多賴其力,城內外民人,齊聲願留,此時遞易,誠爲可惜爲辭矣。治績旣如此,民情又如彼,至有道臣之請,仍特爲仍任,何如?傳曰,允。
吏曹口傳政事,安州牧使趙鍾永仍任事承傳。
金相休,以兵曹言啓曰,宗廟永寧殿春享大祭守門,纔已啓下,而行副護軍李蕙秀·南允豐·兪漢宗,前府使南熙,俱爲懸頉,其代原單子改付標以入,而雖未知其事故之如何,莫重廟享,或稱在外,或稱身病,不無規避之跡者,其在事體,誠極駭然,竝令該府,拿問處之,何如?傳曰,允。
金相休,以備邊司言啓曰,卽見平安監司密啓,則官軍進迫定州,賊徒討平,當在不日云,北道親騎衛,計已登程,而今不必徑爲前進,發遣宣傳官,持標信星火下往,使之留札於軍行所到處,以待更爲知悉之意,分付於領軍將領處,亦以此意,行會於兩道道臣,何如?傳曰,允。
金相休,以兩西巡撫營言啓曰,卽見臣營中軍朴基豐馳報,則以爲,軍行,今月初二日瑞興站止宿之由,昨已馳報,而初三日酉時量,無事到鳳山邑站,仍爲止宿云矣。初二日瑞興站止宿形止狀,尙不來到,此必是中間遲滯,撥路擧行,萬萬駭然,故今方自臣營,發關査問於京畿·海西兩道監兵使及開城留守處之意,敢啓。傳曰,知道。
金相休,以義禁府言啓曰,時囚罪人申在明,杖一百收贖,告身盡行追奪,卽其地限三年定配照律公事判付內依允,功減一等事,命下矣。申在明,功減一等,杖九十收贖,告身盡行追奪,卽其地慈山府,限二年半定配,而以議啓內辭意具罪目,依例發遣府書吏,押送配所之意,敢啓。傳曰,功者功也。若思功減之律之在某事作勘,豈如是乎?勿施,直以二年,則仍施押送,可也。
金相休,以義禁府言啓曰,泰川縣監柳鼎養,亟施先罷後拿之典事,傳旨啓下矣。柳鼎養,時在平安道寧邊地云,依例發遣府羅將拿來,何如?傳曰,待待命拿囚。
金相休,以義禁府言啓曰,价川郡守任百觀拿問定罪事,傳旨啓下矣。任百觀,時在价川地云,依例發遣府羅將拿來,何如?傳曰,待待命拿囚。
禁府啓目,慈山前府使申在明矣本府議啓內,廟堂促還,旣是申嚴,則固宜聞卽登途,罔夜還任,而乃稱調治身病,以至徑宿,此時西邑守令之若是稽滯者,誠萬萬駭然,以此照律,罪杖一百收贖,告身盡行追奪,卽其地限三年定罪,私罪奉敎依允爲旀,功減一等爲良如敎。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,行大司憲金履翼,持平朴升鉉·柳春東呈辭,執義宋稚圭,掌令洪命周·許臻在外,監察茶時之意,敢啓。傳曰,知道。
洪義浩啓曰,藥房三提調持湯劑率醫官,依下敎來待矣。傳曰,封入。
呂東植啓曰,來十一日,朝參日次,而元陵忌辰祭齋戒相値,頉稟之意,敢啓。傳曰,知道。
呂東植啓曰,來十一日,輪對日次,而元陵忌辰祭齋戒相値,頉稟之意,敢啓。傳曰,知道。
呂東植啓曰,來十一日,專經文臣殿講日次,而元陵忌辰祭齋戒相値,頉稟之意,敢啓。傳曰,知道。
朴宗正啓曰,左副承旨李采,右副承旨尹鼎烈,今日不爲仕進,竝卽牌招,何如?傳曰,允。
傳于呂東植曰,左承旨·禮房承旨分詣宗廟·永寧殿·三角·木覓·漢江,奉審摘奸以來。
李魯秉有頉,代以洪周命爲假注書。
成龍申奉命在外,代以張鳳周爲事變假注書。
張鳳周在外,代以金基周爲事變假注書。
以左副承旨李采,右副承旨尹鼎烈牌不進罷職傳旨,傳于朴宗正曰,只推。
傳于呂東植曰,侍從臣父,閫帥臣父加資下批,尙今未下,政官牌招開政。
呂東植,以吏曹言啓曰,弘文館提學,今當差出,而前望中在京無故之人,只有二人,以二望擬入之意,敢啓。傳曰,知道。
兵批啓曰,知訓鍊,今當差出,而擬望之人乏少,從二品擬入,何如?傳曰,允。
兵批,兼判書沈象奎進,參判鄭晩錫奉命在外,參議韓鼎運病,參知尹之鉉入直進,行右承旨金相休進。以宋鍈爲知事,申大顯爲知訓鍊,金在淳爲同知,任希存·閔命爀爲副摠管,金相儀爲僉知,徐英輔爲訓鍊都正,韓愼裕爲慶熙將,元永道爲內乘,金賢兌爲武兼,李永緖爲宣傳官,同知單任聖說,大護軍宋鍈,護軍柳·金在淳·鄭杆·申大偀·李長喆·李恒訥·具八柱·李孟玄,副護軍申絢·申若樞·李之珩·金獜采·李厚源·李天奎·朱萬离·洪夏正·鄭宅昌·尹昇東·李周鳳·尹澤烈·成龍彦·朴東秀·裴贊游·鄭光國,副司果金箕憲·安命遠·任文白,別軍職尹守任,及第李敏會·宋獜瑞,以上今加折衝加資事承傳,以吏曹參議鄭東榦牌不進罷職傳旨,傳于呂東植曰,只推。
前事變假注書金進明書啓,臣於本月初六日午時量,事變假注書金得种所傳傳諭一度,更傳于行判中樞府事徐龍輔所住處,則以爲,負犯轉深,而恩諭愈摯,且感且隘,直欲鑽地而不可得也,夫逋慢恩命,人臣之大罪也,壞敗朝紀,人臣之大罪也,前罪之外,卽此兩罪,三尺亦輕,戰慄涕泣,惟鈇鉞是俟云矣,臣則旣承偕來之命,故姑爲仍留之意,敢啓。答曰,兩日敦批,可謂罄盡予意,而如是辭巽,一向如前,實是意外,卿其勿辭,卽起簉朝,以安予心,以答予意,更伸卿體國之誠事,爾其更爲傳諭,期於偕來。口傳下敎曰,卽見偕來史官書啓,大臣附奏,斷無簉朝之望,自政院,招致錄事,以私書勉勸徐判府事所住處事言之。
金相休,以兵曹言啓曰,五衛將李邦翊,慶熙宮衛將洪秉漸,俱爲除授在外,過限未上來,依法典竝改差,何如?傳曰,允。
金相休,以備邊司言啓曰,日前以設賑三道,別遣監賑御史,董飭賑政之意,草記允下矣。設賑諸道中,海西一路與關西,無異徵發,民情騷繹,此時列邑之專意賑事,有未可必,奠安賙恤,竝得其宜,卽是目下急務,別遣監賑御史,使之一邊慰撫,一邊賙救,限畢賑擧行,何如?傳曰,允。
金相休,以備邊司言啓曰,諸道道帥臣請操之啓,今幾齊到,而水原·廣州·摠戎廳,則依例爲之,湖西則不設賑邑,只令官鎭門聚點事判下矣。諸道停操,今已有年,及今設行,卽係不可已之政,況水原及守·摠兩營,俱是畿輔重鎭,及時詰戎,尤難少忽,第兩營屬邑,幾皆設賑,窮春民勢,轉益悶急,此時徵發,必添騷繹,水原亦屢經災荒,沿邊事情,極其凋瘵,若令服田之民,捨農赴操,則勢必有行不得者,姑使之歸農力穡,各自奠安,待秋成始爲行操,恐似得宜,江華尤爲慘歉,松都今方徵兵,喬桐·永宗,與江華無異,一體姑停,兩西則用兵之時,別爲行操,今非可論,東·北兩道,遇災開賑之時,不可兼擧戎政,湖南·湖西,雖云少登,纔經大歉,沿邑民情,無異已庚,今春諸操,竝姑停止,以爲待秋另行之地,嶺南則歲旣有裕,民亦少紓,陸操則使之如例設行,水操則纔經信行,本道昨年沿農,又遜於峽野,左右水營,竝令姑停,巡點則旣行陸操,不必疊行,置之,其停操諸處,則水陸操及合操·巡操·城操·面操·巡歷·巡點,一體停免,一依公忠道例,官鎭門聚點,另飭擧行,俾有實效,關東之勸別武都試,昨年秋等,旣以歲歉,使之退行於今秋,則今此春等,亦不可獨爲設行,依道臣狀請,待秋竝行之意,分付,何如?傳曰,允。
金相休,以備邊司言啓曰,卽見咸鏡前監司趙德潤狀啓,則親騎衛發送時,使永興前府使安宗厚,領率馳進,則謂有身病,終不發行,至有南虞候替送之擧,未知有身病之果爲如何,師律至重,行期方急,而身爲將領,不卽承命,萬萬駭然,令該府,拿問嚴覈,從重定律,道臣之只爲請罷,亦非重師律之意,從重推考,何如?傳曰,允。
金相休,以義禁府言啓曰,咸鏡監司趙德潤狀啓內,永興府使安宗厚,爲先罷黜,其罪狀,令攸司稟處事,啓下矣。安宗厚,時在任所,依例發遣府書吏,交代後拿來,何如?傳曰,待待命拿囚可也。
金相休,以義禁府言啓曰,行副護軍李蕙秀·南允豐·兪漢宗,前府使南熙等,拿問處之事,傳旨啓下矣。李蕙秀·兪漢宗·南熙,今方待命拿囚,而南允豐,下去楊州地云,依例發遣府書吏拿來,何如?傳曰,允,待待命拿囚可也。
金相休,以備邊司言啓曰,三館參下官之榜後十年,許出六品,自是法典,成均參下申用淵·金載鎭,俱爲登科十年,依例陞六之意,分付銓曹,何如?傳曰,允。
有政。吏批,行判書南公轍進,參判李肇源牌不進,參議鄭東榦牌不進,行右承旨金相休進。以朴宗慶爲弘文提學,林景鎭爲左通禮,南惠寬爲右通禮,金益鉉爲軍資正,金初燮爲典籍,崔鳳和爲平安都事,李光沃爲崇靈殿參奉。分奉常寺直長單韓宗樂,穩城府使李禹道仍任事承傳,行護軍李得濟今加嘉義,閫帥父,副護軍朴命燮今加嘉善,前縣監姜世靖,幼學安業今超通政,以上年七十侍從臣父加資事承傳,故判官金茂澤贈吏參例兼,故通德郞金鎭崙贈吏議例兼,故持平金萬謹贈應敎,以上同義禁金相休三代追贈,故學生田汝稷贈戶參例兼,故學生田萬車贈左承旨例兼,故直長田時井贈僕正,以上同知田光祐三代追贈。以李永純爲直講。
金相休,以濬川司言啓曰,本司都廳徐有鳳外任,代以禁衛營別將林栽洙差下,使之察任,何如?傳曰,允。
金相休,以兩西巡撫營言啓曰,卽見臣營中軍朴基豐馳報,則軍行今初四日酉時量,無事到黃州邑站止宿云矣,敢啓。傳曰,知道。
呂東植,以承文院都提調意啓曰,參下官登科十年,許令出六,卽法典所在,今亦有限滿十年人云,依例陞六之意,分付銓曹,何如?傳曰,允。
宣傳官柳成逵書啓,臣於本月初一日申時量,敬奉聖敎,馳往明陵蜂峴,詳細看審是白乎則,植木之鬱密,已爲成拱,築石之堅緻,亦賴守直,果無樵路之跡是白遣,鸎峰則松楸蒼鬱,補築依舊是白乎旀,仍詣昭顯墓局內是白乎則,昨秋以後,墓上莎草,乙方之枯損,長爲十尺,廣爲三十尺,辛方之枯損,長爲十二尺,廣爲三十尺,曲墻外年久枯損,自子方至午方,爲二百五十尺,而頓無甦萌之意是白遣,白虎內外山麓,則數十年來,栽植雖勤,土品瘠薄,尙未茁長是白遣,轉往內南山,自崇禮門一牌,至光熙門三牌字內是白乎則,落落長松,一牌居多,密密穉株,二牌最盛,至於三牌,則大小俱爲篬鬱是白遣,自外南山一牌字內,至四牌院峴諸處,一一巡審是白乎則,一牌之篬茂,與城內一牌,別無優劣是白遣,二牌之穉松不長,間多土瘠受風之害,三牌則雖無大株,中小之松,亦多茁茂之望,四牌則都是穉松,昂掌難茁是白乎所,外山之茂盛,稍不及於內山是白遣,風落與自枯,則間或有之,而已多朽傷者,斫痕則雪滿山坂,不能目擊是白遣,南壇·雩祀壇·龍壇,一體奉審是白乎則,莎草階砌,別無頹傷,而雩祀壇,南邊門矢,半爲朽破是白遣,東蠶室段,大中小桑木,爲七千四百二株內,自枯爲十五株,朽傷爲一百八十八株是白遣,南蠶室段,大中小桑木,爲六千九百三十二株內,自枯爲十九株,而體大鬱密,稍有勝於東蠶室是白齊。傳曰,知道。
上在昌德宮。停常參·經筵。
夜一更二更,月暈。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,寒事猶緊,而日候有稍和之意,予之症候,隨而有減,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
金相休啓曰,行大司憲金履翼,持平朴升鉉·柳春東呈辭,執義宋稚圭,掌令洪命周·許臻在外,監察茶時之意,敢啓。傳曰,知道。
朴宗正啓曰,左副承旨李采,右副承旨尹鼎烈,今日不爲仕進,竝卽牌招,何如?傳曰,允。
洪義浩啓曰,藥房提調·副提調持湯劑率醫官,依下敎來待矣。傳曰,封入。
備忘記,鎭東萬戶鄭德采下直,長弓一張,長箭一部,片箭一部,筒兒一箇賜給。
以備邊司坐起進不進單子,傳于呂東植曰,向日申飭之後,猶多懸病,萬萬未安,懸病堂上傡推考,令左右相,嚴飭盡參。
金基周在外,代以黃燾爲事變假注書。
黃燾在外,代以崔命顯爲事變假注書。
以慶尙左水使李勉植狀啓,延日縣人物渰死事,傳于朴宗正曰,許多人物,渰沒若多,原恤典外,別加顧助,渰死人,如有生前身還布,竝蕩減事,分付。
以黃海監司韓用鐸狀啓,禁衛營上番軍點送,以金川郡守李湐替行事令廟堂稟旨分付事,傳于呂東植曰,依此施行事,分付。
以左副承旨李采,右副承旨尹鼎烈牌不進罷職傳旨,傳于呂東植曰,只推。
呂東植,以備邊司言啓曰,海西別送監賑御史之意,草記允下矣,以副司果金啓溫,單付啓下之意,分付該曹,何如?傳曰,允。
吏曹,黃海道監賑御史單金啓溫。
前事變假注書金進明狀啓,臣於本月初七日亥時量,事變假注書成龍申所傳傳諭一度,更傳于行判中樞府事徐龍輔所住處,則以爲,連日恩諭之下,冒控血懇,泥首俟勘,不意近侍之臣,深夜復臨,十行辭敎,鄭重繾綣,繼又伏奉喉院所下口傳下敎,尤爲諄複,不啻若慈父之詔迷子,如臣滓纍,苟延頑縷,徒辱寵命,徒增罪戾,跼高踧厚,益無容措,伏況王人相守,已至多日,此時民邑之弊,是亦臣罪,旣無進身之路,則一日生世,添一日之罪,二日生世,添二日之罪,伏地隕泣,惟願速被金木之誅云矣。臣則承偕來之命,故姑爲仍留,緣由馳啓云云。答曰,昨日批旨,諭予至意矣。可謂告卿情事,毋過此道而已,何爲固執,如是屢屢乎?言不多誥,卽起入城,俾答延佇之望事,爾其更爲傳諭,期於偕來。
呂東植,以吏曹言啓曰,順陵直長閔致秉呈狀內,矣身素患痰癖之症,當此換節之時,一倍添劇,時日內萬無供職之望,卽速入啓遞改云,身病旣如是沈篤,則有難强令察任,改差,何如?傳曰,允。
呂東植,以承文院都提調意啓曰,平安道漂民出送事,盛京禮部咨文出來矣。以前頭使行奉表稱謝之意,盛京·北京咨文,一體撰出,正書安寶後,定禁軍騎撥下送于灣府,使之傳給鳳城將處,以爲轉致盛京·北京之地,何如?傳曰,允。
呂東植,以成均館同知館事兼大司成意啓曰,昨日夕食堂,有闕供之擧,而兼大司成臣履喬差祭,時在享所,故臣魯敬,聞極驚駭,馳詣泮宮,招入支供該掌,査問闕供之由,則以爲,多士每日支供之需,官下飯米之外,懸房專當擧行,而近因懸房之失業,辦出無路,日甚一日,雖欲竭力奉行,勢無奈何,竟至此境云,事勢雖曰如此,堂堂賢關,遽然闕供,事未前有,方切悶迫之際,臣履喬,罷享之後,亦卽來會,坐視多士之闕食,極涉未安,爲先本庫飯米中,加數取給,罷漏後,始乃設堂,此與闕供無異,臣等俱忝養士之地,不能董飭,致此無前之擧,惶恐待罪之意,敢啓。傳曰,知道。多士闕餐,聞極悶然,令廟堂,各別申飭,復其前業,其不以如此之弊,另加區劃後,草記稟處,卿等勿待罪可也。
呂東植,以兩西巡撫營言啓曰,卽見臣營中軍朴基豐馳報,則軍行今初五日中和止宿,初六日無事到平壤止宿云矣,敢啓。傳曰,知道。
呂東植,以禁衛營言啓曰,本營中軍李東善,身病猝重,勢難察任,今姑改差,何如?傳曰,允。
行大司憲金履翼疏曰,伏以三陽泰來,百祿鼎至,聖候際天和之復,慈殿膺海籌之添,臣民歡忭,大小惟均,第念殷憂啓聖,明有古訓,多難興邦,昭著往牒,今玆西賊之敢行稱亂,雖緣上天之癉怒降歉,苟究其源,所宜反求,罪在臣僚,玷貽朝家。嗚呼,不以所期望於古昔之聖者,望於明時,敢以所未行於先朝之世者,行於今日,旣未能贊成制民産之治,且未能斥黜浚民膏之類,至使蠢猾之徒,敢售梟獍之腸,積怨撑弸,衆頑嘯聚,肆犯潢池之弄,自速天討之赫,此莫非世道日陷,有以致人彝都喪,誅其心則固逆也,得其情則亦慽矣。况以小醜之故,至議大兵之擧,當初彼賊之形止,一不播告,多日都民之危疑,幾難收拾,今幸捷報踵至,可期訛言漸息,然所以自貽伊笑,亦足謂無辭可解,往且勿說,來猶可追。伏願殿下,繼今惕厲,隨事廓揮,率由舊章,而不愆不忘,總攬庶務,而無怠無荒,無以賊平而少弛夏后之泣辜,無以事過而或忽周官之惟人,脅從罔治,政合恩諭之申複,反側自安,最急遺黎之還集,刑賞失平,則此時之輿情易背,接濟乖方,則異日之憂虞必深,此在聖念,尤宜快斷,誠願留心而做,以期徯志之治,亦越廷僚,咸須創艾,承佐之地,董率是務,訏謨則不耻下問,而期免顚倒,薦剡則克畏後議,而罔或挾雜,無孤主知之特達,用副平生之自期,主銓衡者,無或顔私之拘,只以邦本爲念,則人孰敢侮予,而掌賦稅者,無徒經費之是憂,每以財聚爲戒,則君誰與不足哉?食祿之家,皆思休戚之與共,推車之地,誠心相規之虛受,毋恣私好惡,毋反公是非,毋恃一能而狹人,毋執偏見而誤事,毋侮老成,毋畏彊禦,毋尙侈靡,毋事悠泛,毋作附耳之態而克存儀貌,毋近脅肩之徒而妄自尊大,毋曰蒼天已老,毋曰暮夜無知,父子兄弟,皆惟是相勉,朋儕僚宷,亦惟是交修,做一事無敢放心,使八域皆見爲公,則至愚而猶神者,罔不觀感,可近而亦畏者,相與愛戴,太平萬世之休,自今伊始,而過去一時之劫,爲國之福矣。豈不美哉,豈不善哉?臣實庸愚,本不合於耳目之任,今已衰朽,尤無望於言論之責,況自昨冬以來,頓成癃殘之狀,形骸雖存,氣血都鑠,賀庭冒雨,忽患非時之痁,享壇觸寒,歸添通宵之痢,寒熱終日交作,絞痛無時乍歇,粥飮不過數匙,寢睡未及一息,人見而爲危,醫來而却步,樗櫟之散,無補聖世,蒲柳之脆,遽叨耆社,設令卽日溘先,實無所憾,而然猶須臾無死,願覩至治者,雖昧知足之戒,亦出同得之彝,玆敢强入文字,疾號崇嚴。伏惟天地於臣,使之得有今日,旣殿下之賜,則亦惟父母於臣,使之幸尋生路,非殿下而誰哉?今若得數三旬調治,或可望一二分差減,而只緣職名之虛縻,終難心神之自攝。伏乞特賜矜念,亟許遞免,俾延綿綴之喘,以卒生成之澤,千萬至願,千萬大幸。臣無任云云。答曰,省疏具悉。卿言正合吾意,深存服膺之戒,勿辭行公。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
朴宗正啓曰,行大司憲金履翼,持平朴升鉉·柳春東呈辭,執義宋稚圭,掌令洪命周·許臻在外,監察茶時之意,敢啓。傳曰,知道。
朴宗正啓曰,左副承旨李采,右副承旨尹鼎烈,今日不爲仕進,竝卽牌招,何如?傳曰,傡許遞,前望單子入之,待下批,牌招察任。
承旨前望單子入之,朴大圭·金敎根落點。
洪義浩啓曰,藥房提調·副提調,持湯劑率醫官,依下敎來待矣。傳曰,封入。
以左副承旨金敎根牌不進罷職傳旨,傳于朴大圭曰,只推。
崔命顯在外,代以朴榮顯爲事變假注書。
以江原監司李好敏狀啓,嶺南穀移轉時海瀆祭,令該曹稟處事,傳于朴大圭曰,依此施行事,分付儀曹。
兵曹口傳政事,護軍李存秀。
兵曹,以白師䦖爲禁衛中軍。
前事變假注書金進明狀啓,臣於本月初九日丑時量,敬奉聖諭,傳諭于行判中樞府事徐龍輔所住處,則以爲,牖迷之諭,若是諄諄,德意所曁,豚魚亦當知感,而臣則冥頑,一直方命,國綱由臣而壞,公法由臣而廢,無往非罪,無事非罪,涕泣戰慄,惟願速被金木之典云矣。臣則旣承偕來之命,故姑爲仍留,緣由馳啓云云。答曰,今見卿奏,深庸慨嘆,予之諭卿,何以懇至,卿之處義,一味如此,其將示諸敬大臣之義於八方乎?望卿卽起登途,以副予望事,爾其更爲傳諭,期於不日偕來。
朴大圭啓曰,明日次對,諫院當爲進參,未肅拜·呈告人員,竝待開門牌招,憲府則長官當爲進參,行大司憲金履翼,一體待開門牌招,何如?傳曰,允。
朴大圭,以備邊司言啓曰,成均館夕食堂闕供事草記,傳曰,多士闕餐,聞甚悶然,令廟堂,各別申飭泮民,復其前業,其不以如此之弊,另加區劃後,草記稟處事,命下矣。頃因大司成陳疏,自本司已爲草記允下,而蓋自懸房失業之後,漸不能如例責應,以至於闕供之境,到今矯弊之本,惟在泮民之復業,當自廟堂爛商措處,而至於多士闕供,事極悶歎,一時爲急,有不可遲待其復業,令戶·惠廳,姑先從長區劃,以爲推移支用之地分付,何如?傳曰,允。
朴大圭,以禁衛營言啓曰,本營把摠宋哲文,身病猝重,勢難察任,改差,何如?傳曰,允。
上在昌德宮。停常參·經筵。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,症候與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
朴宗正啓曰,左副承旨金敎根,同副承旨呂東植,今日不爲仕進,竝卽牌招,何如?傳曰,允。
洪義浩啓曰,藥房三提調持湯劑率醫官,依下敎來待矣。傳曰,封入,後日來待。
朴宗正啓曰,時原任閣臣,爲承候來待矣。傳曰,退去。
傳于朴大圭曰,日寒如此,次對退去。
朴大圭,以備邊司言啓曰,嘉山前郡守贈兵曹參判鄭蓍,自本道,今始收屍斂棺,靷向本鄕云,沿路擔軍,拔例題給,所經各邑,另爲護喪之意,分付各該道臣處,何如?傳曰,允。
以平安監司李晩秀狀啓,贈兵曹參判鄭蓍立殣事,傳于朴大圭曰,頃以樹風聲之意,雖有褒贈之擧,猶不得立殣事實,日常耿耿,今見箕伯狀辭,凜然忠義,如見其人,重爲之惻然傷䀌。噫,不識何狀,與唐之顔眞卿何異?從容取義,與國朝宋象賢何異?況其父子兄弟之一門遭禍,不愧於卞氏兩世,何其烈也,贈參判鄭蓍,加贈兵曹判書,其父問名,亦爲贈官,竝施棹楔之典,其弟之被刃不死,可見天理之昭昭,待闋服亦爲調用,其返柩過京日,遣禮官致祭事,分付,蓮紅妓事,當此搶攘之時,羅卒衙屬,竝皆逃走,而終始不避,至於故倅之弟,匿其家而得生,微賤之類,卓行可尙,從厚施賞事,一體分付。
朴大圭,以禮曹言啓曰,皇壇壇上及祭器等物,每年孟春,戶·禮曹堂上奉審事定式矣。今正月二十六日,臣曺與戶曹堂上,同爲進去奉審後稟處,何如?傳曰,允。
朴大圭,以戶曹言啓曰,備邊司因成均館夕食堂闕供事覆啓,有戶·惠廳從長區畫事蒙允矣。食堂闕供,事甚切悶,本曹錢五百兩,貸下輸送,俾爲支用之意,敢啓。傳曰,知道。
朴大圭,以均役廳言啓曰,因成均館夕食堂闕供草記,令戶·惠廳,姑先從長區畫,推移支用事,自備局草記允下矣。本館所屬,前已屢訴,請貸本廳錢三千兩,而有難擅便,因循至今,就本館給代錢中,限三千兩姑許推移,依庚戌年例,使之限年除留,何如?傳曰,允。
朴大圭,以漢城府言啓曰,文武科生進回榜人,每年歲首,各部搜訪報來後草記事,曾有定式矣。今年回榜人職姓名年歲居住及登科年月,別單書入之意,敢啓。傳曰,知道。
朴宗正,以義禁府言啓曰,卽接月令醫員李鼎鎭手本,則時囚罪人徐敎修,素患疝積之症,處冷添劇,重以毒感,食飮全却,四肢麻木,實有難保之慮云,罪人病勢如此,則一邊保放,一邊草記,曾有定式矣。時囚罪人徐敎修,姑爲保放之意,敢啓。傳曰,知道。
禮曹,來癸酉式年進士鄕漢城試初試,來八月二十日,生員鄕漢城試初試,同月二十二日,文武科初試,來九月初四日,雜科初試,同月十六日推擇啓。
前事變假注書金進明狀啓,臣於本月初十日子時量,敬奉聖諭,傳諭于行判中樞府事徐龍輔所住處,則以爲,聖上之所以諭之者,若是懇至,而臣之所以處之者,一直迷頑,聖恩日隆,而臣罪日深,律以常憲,合置何辟,震剝之極,不敢蔓辭,惟願速被重誅云矣。臣則旣承偕來之命,故姑爲仍留,緣由馳啓云云。答曰,今見卿奏,過矣過矣。卽起簉朝,以副渴至之思事,爾其更爲傳諭,期於偕來。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
朴宗正啓曰,行大司憲金履翼,持平朴升鉉·柳春東呈辭,執義宋稚圭,掌令洪命周·許臻在外,監察茶時之意,敢啓。傳曰,知道。
朴宗正啓曰,行右承旨金相休,今日不爲仕進,卽爲牌招,何如?傳曰,允。
洪義浩啓曰,藥房三提調持湯劑率醫官,依下敎來待矣。傳曰,封入。
傳于朴大圭曰,傳香承旨馳詣元陵,奉審摘奸,局內諸陵,一體奉審以來。
洪義浩啓曰,卽者檢閱朴齊聞,以其親病,呈辭徑出,原呈辭以國忌齋戒,不得捧入矣。所當直捧禁推傳旨,而此與無端徑出有異,推考警責,何如?傳曰,允。
金相休啓曰,左右史不可不備,別兼春秋金陽淳·李紀淵,竝卽牌招,以爲推移入直之地,何如?傳曰,允。
傳于朴大圭曰,恃寨僉使有闕之代,令該曹,口傳差出,卽爲下送。
以左副承旨金敎根,同副承旨呂東植牌不進罷職傳旨,傳于金相休曰,只推。
以大司諫尹行頤,獻納任㸁,正言朴聲漢·安尙默牌不進罷職傳旨,傳于朴宗正曰,只推。
以京畿監司權常愼狀啓,砥平縣殺獄罪人金連萬等逃躱,該縣監南迪老論罪一款,令攸司拿處事,傳于朴宗正曰,依定式勿論事,分付該曹。
兵曹,以申大偀爲摠戎中軍。
金相休,以內醫院都提調意啓曰,進上鍼子及諸醫所用鍼子,例有三年一次造成之規,而今年乃是當次之年,依例精造進上後,分給諸醫,何如?傳曰,允。
金相休,以吏曹言啓曰,今此宗廟·景慕宮望祭祭官中,時無職名人,令該曹,口傳付軍職,何如?傳曰,允。
金相休,以兵曹言啓曰,今正月十一日,武臣賓廳武經講書日次,而以國忌齋戒相値,不得爲之之意,敢啓。傳曰,知道。
朴宗正,以兵曹言啓曰,今正月二十日,大駕詣宗廟展謁,仍詣景慕宮展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十哨爲先厢,馬軍二哨爲之,後厢則以御營鄕軍二哨,京軍一哨爲之,御營廳騎士三番爲之,禁軍一番爲之,留陣摠戎使率禁衛鄕軍三哨爲之,餘軍留營,置之可也。
朴宗正,以兩西巡撫營言啓曰,臣營出征將士勞問次,今月初三日,因傳敎,發遣別武士姜道完矣。該校初六日,到中和地,以傳敎內辭意,一一勞問後,今方入來,而馬步軍兵,俱無病傷,銳意前進云矣,敢啓。傳曰,知道。
前事變假注書金進明狀啓,臣於本月初十日戌時量,敬奉聖諭,傳諭于行判中樞府事徐龍輔所住處,則以爲,以若恩諭,有若違逋,國體屑越,臣分掃地,孤恩方命,無非人臣罔赦之罪,惟有速被鈇鉞之典而已云矣,臣旣承偕來之命,故姑爲仍留,緣由馳啓云云。答曰,觀卿所奏,一向浼浼,望卿益思前批,卽日入城事,爾其更爲傳諭,期於偕來。
上在昌德宮。停常參·經筵。
夜自一更至三更,月暈。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
朴宗正啓曰,行大司憲金履翼,持平朴升鉉·柳春東呈辭,執義宋稚圭,掌令洪命周·許臻在外,監察茶時之意,敢啓。傳曰,知道。
朴宗正啓曰,左副承旨金敎根,同副承旨呂東植,今日不爲仕進,竝卽牌招,何如?傳曰,允。
洪義浩啓曰,藥房三提調持湯劑率醫官,依下敎來待矣。傳曰,封入。
以左副承旨金敎根,同副承旨呂東植牌不進罷職傳旨,傳于金相休曰,推考傳旨捧入。
以黃海兵使趙狀啓,康翎縣監李行敎,以道里稍遠之邑,具器械,備馬匹,最先諸邑,準數領赴,當此緩急,誠力到底,極爲嘉尙事,傳于金相休曰,康翎縣監之誠心撫卒,誠爲嘉尙,特賜內下大鹿皮一令賜給事,令廟堂分付帥臣。
兵曹口傳政事,以安德恒爲恃寨僉使。
朴宗正,以備邊司言啓曰,卽見平安監司李晩秀本月初十日所上密啓,則備陳郭山已爲討平,定州今將進攻之由,且以李永植之自願當前,連爲立功,文榮基之不受賊帖,慨然引決,金益淳·李章謙之送符投降,權琇之懷印棄郡,竝爲論列以聞矣。李永植之當日失符,旣在見縳之後,容有可恕者,而來屬兵營,自願出征,松林之戰,最先奏捷,追至多福洞,獨自居前,蕩掃巢穴,轉趣定州,提兵直前,盡復郭山封疆,遮截宣·鐵要衝,其所效忠立功,前後最著,從當有褒嘉之典,而姑先陞差龍川府使,使之益勵於淸北討平之任,文榮基,獨以一箇土校,當擧邑從賊之時,不受賊帖,捨命不屈,卽是淸北列郡,始有一人義士,待本道詳探實蹟登聞之後,亟施表義奬節之典,金益淳·李章謙降賊之罪,卽有當律,而啓中所陳,只從道路傳聞,尙無本邑信跡,姑令具格押送于王府,待賊平後,詳覈用法,權琇雖與失符逃命有異,輕離官守之罪,拿問勘罪,鐵山·郭山之代,令該曹,竝與薪島·宣沙浦,勿拘常格,口傳擇差,給馬下送,何如?傳曰,允。
朴宗正,以兵曹言啓曰,訓鍊院僉正金彦淳,其兄益淳降賊之說,旣登於道啓,而道啓則雖以傳聞,姑不論列爲辭,如此之類,不可置之朝籍,爲先汰去之意,敢啓。傳曰,知道。
吏曹口傳政事,以柳命源爲鐵山府使,朴孝晉爲郭山郡守,龍川府使單李永植今加通政,陞差事承傳。
兵曹口傳政事,以諸景彧爲薪島僉使,方處興爲宣沙浦僉使。
兵曹口傳政事,護軍朴命燮,副司果朴宗琦·尹致謙竝單付。
朴宗正,以備邊司言啓曰,卽見全羅監司李相璜所報,則以爲,己巳停退軍布之仍停,卽今年尤甚珍島·雲峯兩邑,而誤以已庚兩年尤甚諸邑,混同仍停矣。本道擧行,與司關相左,誤爲知委者,萬萬悚恧,固當更爲發令,而民情事勢,實難徵督,已庚兩年尤甚己巳條軍布,依本道已知委者,特令待今秋收捧爲辭矣。軍需捧停,關係實大,回啓行會,事體自別,而初不消詳,誤爲擧行者,誠甚未安。該道道臣,從重推考,民情事勢之難於徵督,姑捨勿論,旣認朝令,而今忽追徵,則有乖事面,自歸擾民,依所報施行之意,分付該道該營,何如?傳曰,允。
朴宗正,以備邊司言啓曰,日前懸房所屬,稱以失業,無難闕供,而至於尙不開屠,又致闕貿之境,萬萬驚駭,當該不飭之本館郞廳拿處,懸房旣屬京兆,則多日撤屠,而視若尋常者,亦有不飭之失,該府堂上推考,懸房頭目,移法司昭律嚴繩,何如?傳曰,允。
朴宗正,以訓鍊都監言啓曰,本局別將金爀,身病甚重,勢難察任,改差,何如?傳曰,允。
朴宗正,以兩西巡撫營言啓曰,卽見臣營中軍朴基豐馳報,則軍行今月初七日酉時量,無事到順安邑站止宿云矣,敢啓。傳曰,知道。
朴宗正,以兩西巡撫營言啓曰,卽見臣營中軍朴基豐馳報,則軍行今月初八日申時量,無事到肅川邑站止宿云矣,敢啓。傳曰,知道。
朴宗正,以兩西巡撫營言啓曰,連接關西道帥臣謄報,則被陷諸邑,今已次第收復,餘醜掃蕩,亦當指日可期矣。黃海兵營守城之軍,數旣滿萬,而多日暴露,誠甚可悶,且該營則不過戒嚴警備,有異於關西之興師討賊,今以入防軍與精銳兵略干哨,量宜除留守城,其餘列邑赴陣軍兵,姑令各還本邑,而勿以解送放心,另加團束以待,若有指揮,聞令卽赴之意,嚴飭約束後罷送事傳令,分付於該帥臣之意,敢啓。傳曰,知道。
前事變假注書金進明狀啓,臣於本月十一日戌時量,敬奉聖諭,傳諭于行判中樞府事徐龍輔所住處,則以爲,以罪則必不可貸,而曲爲之貸,以義則萬無可進,而强使之進,恩綸相屬於道路,國體轉至於屑越,苟求厥由,莫非臣罪,竦息戰慄,惟願速被典憲云矣。臣則旣承偕來之命,故姑爲仍留,緣由馳啓云云。答曰,卿是體國之大臣也。有何難安之端,如是强引乎?勿辭姑爲還第,俟少間更爲入城事,爾其更爲傳諭。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
朴宗正啓曰,行大司憲金履翼,持平朴升鉉·柳春東呈辭,執義宋稚圭,掌令洪命周許臻在外,監察茶時之意,敢啓。傳曰,知道。
金相休啓曰,左副承旨金敎根,同副承旨呂東植,今日不爲仕進,竝卽牌招,何如?傳曰,允。
洪義浩啓曰,藥房三提調持湯劑率醫官,依下敎來待矣。傳曰,封入。
朴大圭啓曰,臣大圭,今日入直禁軍戎器點考進去,下直之意,敢啓。傳曰,知道。
朴大圭啓曰,臣依定式,進詣仁政殿月臺,入直禁軍等戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
朴宗正啓曰,卽者義禁府都事來言,時囚無得過三日滯囚,曾有定式矣,時囚罪人李蕙秀·南允豐·兪漢宗·南熙·金獜鍾·李永老,保放罪人徐敎修,當爲捧供,而判義禁朴宗來呈辭,同義禁金履喬有身病,一員未差,只有同義禁金相休一人,無以備員開坐云,判義禁朴宗來,同義禁金履喬,竝卽牌招,以爲備員開坐之地,何如?傳曰,允。
以左副承旨金敎根,同副承旨呂東植牌不進罷職傳旨,傳于金相休曰,推考傳旨捧入。
金相休啓曰,明日傳香,禮房承旨當爲齋宿,左副承旨金敎根,旣有只推之命,更爲牌招,何如?傳曰,允。
朴宗正啓曰,判義禁朴宗來,同義禁金履喬牌不進推考傳旨今方捧入,而開坐命下之後,如是違牌,事甚未安,竝更牌招,何如?傳曰,允。
以平安兵使李海愚狀啓,楸坡萬戶元植,因病廢務,爲先罷黜,其代令該曹差出事,傳于朴大圭曰,口傳差出。
以左副承旨金敎根牌不進罷職傳旨,傳于朴大圭曰,只推。
前事變假注書金進明狀啓,臣於本月十二日酉時量,敬奉聖諭,傳諭于行判中樞府事徐龍輔所住處,則以爲,聖諭,若是隆摯,私心益切感悚,而俟間入城之敎,旣無奉承之勢,則方命之罪,與前無異,仍爲泥首,恭俟嚴誅云矣。臣則旣承偕來之命,故姑爲仍留,緣由馳啓云云。答曰,卿之情事如此,姑爲還第,予亦從當更爲敦勉矣事,爾其更爲傳諭。
兵曹口傳政事,以鄭瑋爲楸坡萬戶。
兼春秋臣朴思彦書啓,臣於本月未時量,以東南北郊諸壇奉審摘奸事,敬奉聖敎,馳往風雲雷雨壇,奉審是白乎則,階砌曲墻及紅箭門內莎草,俱爲無頉是白遣,以日暮止宿。十一日平明,馳詣雩祀壇,奉審是白乎則,階砌曲墻及紅箭門莎草,俱爲無頉是白遣,仍詣漢江龍壇,奉審是白乎則,階砌曲墻及紅箭門內莎草,俱爲無頉是白遣,仍詣司寒壇,奉審是白乎則,階砌曲墻及紅箭門內莎草,俱爲無頉是白遣,仍詣馬祖壇,奉審是白乎則,階砌曲墻及紅箭門內莎草,俱爲無頉是白遣,以日暮止宿,十二日平明,馳詣先農壇,奉審是白乎則,階砌曲墻及紅箭門內莎草,俱爲無頉是白遣,仍詣先蠶壇,奉審是白乎則,階砌曲墻及紅箭門內莎草,俱爲無頉是白遣,仍詣祈雨壇,奉審是白乎則,階砌曲墻及紅箭門內莎草,俱爲無頉是白遣,仍詣厲壇,奉審是白乎則,階砌曲墻及紅箭門內莎草,俱爲無頉之意,敢啓。傳曰,知道。
朴大圭,以吏曹言啓曰,新除授兼高山道察訪南景羲呈狀內,矣身素患痰癖之症,當此換節之時,一倍添劇,時月之內,萬無赴任之望云,身病旣如是,則有難强令赴任,罷黜,何如?傳曰,允。
朴大圭,以都摠府言啓曰,副摠管閔命爀,以漢城府右尹,本府坐起,晝仕出去之意,敢啓。傳曰,知道。
朴大圭,以備邊司言啓曰,宣沙浦,卽西沿要鎭,防把瞭詗之責,此時尤緊,新除授恃寨僉使安德恒,人旣勤幹,亦多試效,與該鎭僉使方處興,口傳相換之意,分付該曹,而今聞兩人,皆在本道云,竝與新除授薪島僉使,除辭朝赴任,何如?傳曰,允。
兵曹口傳政事,恃寨僉使安德恒,宣沙浦僉使方處興相換。
朴大圭,以承文院都提調意啓曰,交易咨文出來矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
朴大圭,以義禁府言啓曰,卽接月令醫員朴明詩手本,則時囚罪人李永老,冷積肆氣,頑痰用事,頭疼身熱,食飮殆廢,症形危重云,罪人病勢如此,則一邊保放,一邊草記,曾有定式矣。李永老,姑爲保放之意,敢啓。傳曰,知道。
朴大圭,以義禁府言啓曰,宣川前府使金益淳,鐵山前府使李章謙,姑令具格押送于王府,待賊平後,詳覈用法,龍川前府使權琇,輕離官守之罪,拿問勘罪事,傳旨啓下矣。金益淳·李章謙,待其具格押送,詳覈用法,權琇方在於義州府,依例發遣府書吏拿來,何如?傳曰,允。
朴大圭,以刑曹言啓曰,備邊司啓辭內,日前懸房所屬,稱以失業,無難闕供,而至於尙不開屠,又致闕貿之境,萬萬驚駭,當該不飭之本館郞廳拿處,懸房旣屬京兆,則多日撤屠,而視若尋常者,亦有不飭之失,該府堂上推考,懸房頭目,移法司照律嚴繩,何如?傳曰,允事,命下矣。謹按律文,則事目內,撤市該廛頭人,嚴刑定配,懸房頭目李秉毅,嚴刑一次後,公忠道恩津縣定配所,卽爲押送之意,敢啓。傳曰,知道。
金相休,以宣惠廳言啓曰,本廳郞廳朴和源,事多生疎,病又難强,改差,何如?傳曰,允。
戶曹判書金履度疏曰,伏以臣,待罪地部,今已歲換矣。職事無可稱之狀,國計有罔涯之勢,日昨自列之章,略控情實,竊庶幾聖明,俯燭無餘,而未蒙兪音,特紆溫批,惶隕感激,益不省所以自措也。第今儲蓄蕩盡,經用匱竭,凡百支調,全不成樣,雖使材具有素,幹局超等者當之,必不能措置得宜,經濟有術,況如臣憒劣,尙何足論哉?能事不出於着署簿書之會,致力只存於苛論絲毫之際,不究本而及末,遺乎大而察小,譏議必隨,恬然若不知者,誠以瀆擾之懼,先於蹲冒之耻,耐過挨度,視無所事,中夜思惟,滿心悶隘,最是曺儲,穀物不敷,一年之入,不能當一年之出,從前已然,而且挽近荐歉,收租減縮,許多責應,萬無排比之望,衆所共知,見今目下一事,實關有國之大政,此月將半,期日迫前,而大而料祿,次而貢價,俱爲緊重,闕一不得,區劃沒策,越朔丁寧,國體之苟艱,衆情之駭惑,豈徒至於不可使聞而已哉?若或時値垂乏,其所推移,輒向惠局,已例在在,何嘗謂惠局,獨能充溢而然也?國家經用,無分彼此,相須共濟,厥有意義故耳。今當本曹竭急之日,環顧內外儲積,罔非凋殘,尙欲着手,捨此何求?及今通變之道,只在於惠廳所在限年移貿中,預得推來,則尙可牽補於新捧之前,左右量度,只此一條,擬於登對之日,據實仰請,而需用迫期,經稟無路,玆不得已,冒陳悶急之實,敢瀆崇嚴之下。伏乞下臣此疏,亟令廟堂稟處,俾卽措劃,以存國體,仍治臣不能先事講究之罪焉。臣無任云云。答曰,省疏具悉。疏辭下廟堂稟處,卿其勿辭行公。
上在昌德宮。停常參·經筵。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
朴大圭啓曰,行大司憲金履翼,持平朴升鉉·柳春東呈辭,執義宋稚圭,掌令洪命周許臻在外,監察茶時之意,敢啓。傳曰,知道。
洪義浩啓曰,藥房提調·副提調持湯劑率醫官,依下敎來待矣。傳曰,封入。
傳于金相休曰,傳香承旨馳詣宗廟·景慕宮,奉審摘奸以來。
洪義浩啓曰,行左承旨朴宗正,左副承旨金敎根,同副承旨呂東根,今日不爲仕進,竝卽牌招,何如?傳曰,竝許遞,前望單子入之,待下批,牌招察任。
承旨前望單子入之,李魯益·尹行直·申溆落點。
朴大圭啓曰,判義禁朴宗來,同義禁金履喬再牌不進推考傳旨今方捧入,而開坐命下之後,如是違牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
以咸鏡監司趙德潤狀啓,明川府人物渰死事,傳于金相休曰,許多人如是渰歿,實甚矜惻,原恤典外,別加顧助,渰死人如有生前身還布,竝蕩減事,自廟堂措辭分付。
朴大圭,以備邊司言啓曰,因關西道帥臣密啓,甲巖權管,今將差出下送,而該堡本是初仕遞付窠,事當以出身差遣,而義州閑良金見臣,募丁倡義,多捕賊徒者,極爲嘉尙,合有拔例奬勸之道,令該曹,勿拘常格,以金見臣,口傳特差之意,分付,何如?傳曰,允。
兵曹口傳政事,甲巖權管單金見臣。
金相休,以奎章閣言啓曰,明日卽書香閣春孟朔大奉審日次,時原任閣臣,依節目進詣擧行之意,敢啓。傳曰,知道。
朴大圭,以備邊司言啓曰,戶曹判書金履度上疏批旨,有疏辭下廟堂稟處之命矣。取見其疏本,則以爲,曺儲蕩盡,經用匱竭,料祿貢價,區劃沒策,及今變通之道,只在於惠廳所在限年移貿中,預得推來爲辭矣。若當經費不足之時,則戶·惠廳,本自推移以用,戶曹之以移貿米引年取用,卽是兩相推移之道,使之往復,從長施行,何如?傳曰,允。
朴大圭,以備邊司言啓曰,關西移送貿米錢十萬兩,謹依判付辭意,以戶·惠廳,禁·御營所在錢,永劃以下,使之從便貿米,及時運送矣。見今都下,米貴轉甚,而若使別爲貿取,下送多穀,則都民口食,果不無益艱之慮,而近聞本道事情,有錢則亦有善貿之道云,此誠兩便,本錢十萬兩,直爲下送于該道,以爲自該道貿穀以用之意,行會於道臣及監賑使處,而此意亦爲分付該廳,何如?傳曰,允。
朴大圭,以備邊司言啓曰,卽見京畿監司權常愼狀啓,則以爲,高陽支待官軍時,攘奪民物,嚴査各人,則器皿用後還下,與攘奪有異,衣服雖非官令之所使,炬軍着靑,至有裳幅掛肩之擧,則攘奪之說,似由於此,故座首校吏,懲治計料,該郡守李玄始不飭之罪,在所難免爲辭矣。觀此査啓,器皿衣服之攘奪民物,雖已落空,若使校吏,初無擾民之端,則豈或傳說之至及道路乎?當日差役之校吏,令道臣,分輕重勘治,當該郡守,雖無所失,蓋有不飭之罪,姑先從重推考,何如?傳曰,允。
前事變假注書金進明狀啓,臣於本月十四日丑時量,敬奉聖諭,傳諭于行判中樞府事徐龍輔所住處,則以爲,聖敎至此,在臣分義,雖不敢不奉承,而顧今邊警猶未快掃,宸憂正切西顧,此時之遽還私次,有非私心之所敢安,第當姑留路次,以俟捷音還歸,而臣旣祗承恩命,則史官之一向相隨,不惟臣心之惶蹙,民邑受弊,尤所當念,亦不敢不冒昧附陳云矣,大臣今方轉向于本府中臺面松坡里是白乎等以,臣則隨往,緣由馳啓云云。答曰,史官還入。
判義禁朴宗來疏曰,伏以歲籥載新,茀祿滋至,我王大妃殿下,寶籌光躋於六旬,賀儀克擧於三元,臣於是日,躬覩盛儀,歡欣蹈舞,曷有其極?仍伏念臣,猥以衰謝之姿,濫叨議讞之職,筋力神識,無一可堪,而不敢言私,黽勉隨行,亦已屢閱月矣。忽於日前,䐉後生出大腫,分野旣甚不輕,毒氣又復大肆,晝宵苦痛,今爲五日,雜試藥物,尙未責效,核堅膿流,半體拘牽,房闥之間,運動甚艱,此際以金吾時囚捧供事,天牌屢臨,而自顧病勢,實無蠢動自力之望,伏枕惶蹙,益無所措,方當朝家有事之時,凡厥在位,莫不奔走率職,而臣獨抱病在床,有召輒違,若論其罪,當置何辟,玆不得已,忙陳短章,疾聲呼籲。伏乞聖慈,天地父母,特賜鑑諒,亟遞臣金吾兼任,以便公私,仍治臣瀆撓之罪,以肅朝綱,千萬幸甚。臣無任云云。答曰,省疏具悉。所請依施。
兼大司成金履喬疏曰,伏以,臣於昨冬,以泮試久在泮中,目見多士食堂之不能以時設行,究其弊源,專由於泮民之失業,而盡是丐貸取給,元非常定策應,知其勢不可耐久,而闕供迫在不日,故臣具由陳疏,冀賜變通,卽下稟處之命,方講蘇救之道,而適因西事警急,未卽究竟矣。日前泮齋食堂,竟致全闕,擧措實未前有,登聞誠非獲已,而苟究其咎,實緣臣之向疏建白,猶患後時,而不及周旋之致,不職之罪,於是益著,臣誠悸恐震懍,惟大何是俟,特蒙聖明曲加諒恕,不惟不加臣罪,乃反深軫泮弊,十行飭諭,復下廟堂,兩齋之士,樂而忘飢,一泮之民,如得更生,謂可以少蘇宿弊,永究實惠,及伏見戶·惠廳草記之啓下者,則戶曹以五百兩,限三年許貸,惠廳以三千兩,預下於本館給代錢中,以臣淺見料之,如是區劃而止,則恐未足爲泮民復業,多士永賴之道也,何者?卽今泮民之失業,在於屠肆之日廢,屠肆之日廢,其弊多端,坊里之潛屠益熾,懸房之興販益縮,本利坐失,常稅難辦,一也。各宮房下屬輩之敢托貿易,勒責進排,不徒不償準直,從以驟加人情,其所花費,較諸十數年之前,不啻倍蓰,一也。諸法司吏隷之誅求侵浚,日滋月增,例納贖鍰之外,橫斂無有限節,一也。凡此切骨之弊,苟不能痛革而悉祛,則泮民復業,實無其期,臣之向疏歷陳,諒非一毫過爽之語也。大凡市肆之利,有時而得失,稅納之額,恒定而不改,故在昔紀綱稍存,市業稍優之日,猶復頻請公貸,大加蘇救者,良以此也。今上不能端本淸源,苦瘼如彼,下不能優劃財力,以紓其急,而徒使殘凋之民,勒支浩大之役,何異載千勻於玄黃之駒而責其不能致遠哉?立見其踣斃而已矣。爲今之道,惟有先優假貸之數,使之一邊供稅,一邊資業,次申科條,痛革痼弊,期有久遠之效,兩者不可偏行,而今此戶曹之五百兩折償,養士之常供,猶不足爲數旬之調度,况可論於分俵而益業乎?且惠廳給代錢名色,卽本館官用之例下者,則從前預貸之請,本爲館司加下之夥然。要爲取贏而塡補,今其許施,固足蘇弊於官用,而至於懸房之沾漑,食堂之補用,少無所益,臣所謂如是區劃而止,則恐未足爲泮民之復業,多士之永賴也。抑臣之所歎惜者,非特爲泮民之失業也。泮民之知覺技力,與他民同,苟無徵納之患,則雖非屠肆之業,猶可業他而自資其生,惟此歌鹿之士饑飽,反係於泮民之休戚,而朝家於此,不免有越視秦瘠之歎,則思樂之頌,尙矣無論,權輿之譏,不幸近之,寧不慨然而傷心哉?臣之忝居見任,今已經年,爲賢關之表率,裨聖朝之儒化,臣固知不敢擬議,至使泮民奠業,多士有養,卽不過職守中一事,而旣僨誤於前,無圖善於後,因仍冒居,義所不敢,玆敢不避煩猥,竊附自引之義。伏乞天地父母,亟遞臣兼帶泮任,仍治臣不事事之罪,俾私分粗安,館事毋曠,千萬幸甚,治疏將上之際,伏見備局草記允下,以懸房之撤屠,有本館郞廳拿處之命矣。不飭之失,郞官固無所逃,而一館之事,臣無不知,溺職之罪,臣實爲首,尤何敢幸逭爲榮,而不思同罪之是勘哉?申乞卽被威罰,以爲居官無狀者之戒焉。臣無任云云。答曰,省疏具悉。疏辭更令廟堂稟處,俾有實效,卿其勿辭行公。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿,朝廷二品以上·六曹堂上單子問安。答曰,知道。
王大妃殿·中宮殿·惠慶宮·嘉順宮,朝廷二品以上·六曹堂上口傳問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。症候與昨一樣,殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
朴大圭啓曰,行大司憲金履翼,持平朴升鉉·柳春東呈辭,執義宋稚圭,掌令洪命周·許臻在外,監察茶時之意,敢啓。傳曰,知道。
朴大圭啓曰,備邊司郞廳來言,今日賓對日次,而無時急稟定事,不得來會云矣,敢啓。傳曰,知道。
尹行直啓曰,時原任大臣,爲承候來待矣。傳曰,後日來待。
尹行直啓曰,時原任閣臣,爲承候來待矣。傳曰,後日來待。
洪義浩啓曰,藥房三提調持湯劑率醫官,依下敎來待矣。傳曰,封入。
朴大圭啓曰,卽者義禁府都事來言,時囚當爲捧供,而判義禁及同義禁一員未差,同義禁金履喬·金相休,俱有身病,不得開坐云。同義禁金履喬·金相休,竝卽牌招,以爲開坐之地,何如?傳曰,允。
朴大圭啓曰,同義禁金履喬·金相休牌不進推考傳旨今方捧入,而開坐命下之後,如是違牌,事甚未安,竝更牌招,何如?傳曰,允。
以右承旨李魯益牌不進罷職傳旨,傳于尹行直曰,只推。
以右副承旨申溆牌不進罷職傳旨,傳于尹行直曰,只推。
尹行直啓曰,吏曹郞廳來言,臺諫有闕,政事,取稟。傳曰,當日爲之。
尹行直啓曰,卽者檢閱李龍秀,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
尹行直啓曰,左右史不可不備,別兼春秋金陽淳·李紀淵,竝卽牌招入直,何如?傳曰,允。
尹行直啓曰,行都承旨洪義浩藥院進,行左承旨金相休須資出去,右承旨李魯益,右副承旨申溆不爲仕進,同副承旨朴大圭,以其親病,陳疏徑出,院中只有臣一人,伴直無人,右副承旨申溆,卽爲牌招,何如?傳曰,允。
以統長金道亮手本,武藝別監崔致峻,旣已遷轉,其代各別擇差事,傳于尹行直曰,另加着念擇入之地。
尹行直,以奎章閣言啓曰,臣等進詣書香閣,御眞展奉奉審無頉,而奉謨堂及閣內諸處,亦爲無頉之意,敢啓。傳曰,知道。
尹行直,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
申溆,以備邊司言啓曰,昨見親騎衛領率將領南虞候宋觀休狀啓,則本月初十日,已到陽德縣,伏奉宣傳官齎標信傳諭,姑爲留札於本縣矣。今此親騎軍馬,旣入關西界,與尙在本道境內有異,不必多日留駐於一縣,卽者關西道臣之狀請亦如此,卽令前進,直赴定州城,同聽巡撫營節制之意,星火分付於該將領處,而自本司,前已有待更關進退之知委,今番則令政院,別成有旨,同本司關,專撥下送于該將領,留札地方,關西道帥臣處,亦一體分付,何如?傳曰,允。
申溆,以兩西巡撫營言啓曰,卽見臣營中軍朴基豐馳報,則軍行今月初九日酉時量,無事到安州邑站止宿云矣,敢啓。傳曰,知道。
申溆,以御營廳言啓曰,本廳哨官金晉淵,身病甚重,勢難察任,改差,何如?傳曰,允。
申溆,以禁衛營言啓曰,本營哨官鄭存爀,身病猝重,勢難察任,改差,何如?傳曰,允。
行大司憲金履翼疏曰,伏以臣,頃陳無隱之悃,兼附必呼之懇,言多愚妄,而遽承開納之隆批,病實危苦,而未蒙職名之恩遞,欽仰感祝,繼之以淚,而悶迫悚蹙,尤無所措矣。群下以疾控辭,則君上垂念體諒者,卽是通上下之情志,而實則兼父子之恩愛也。第念不憚張皇,比若病錄之枚擧者,誠恐太涉猥䋀,有欠臣分之嚴畏,故間不敢更事哀籲,或庶幾自能差減,今則爲日已久,兼且服藥頗多,去益形症乖常,時或心神失守,臣固自懼,人亦爲危,玆當起居之日,終闕趨參之儀,顧此疎逖之蹤,旣未能自效於此,則雖曰生存於世,直不過無用之物耳,戀慕之極,益切瞻天而祝,悵缺之至,不覺伏地而涕,如是而虛縻重銜者,豈不爲更添一病乎?伏乞聖慈,特賜矜察,許臣所帶之亟遞,治臣瀆擾之無嚴,俾保微喘,以肅朝綱焉。臣無任云云。答曰,省疏具悉。所請依施。
同副承旨朴大圭疏曰,伏以臣,八耋偏母,病淹床褥,居常凜綴,而臣於屢日持被之餘,卽接家信,則臣母素患痰癖,挾感闖發,重添痞滯之祟,轉成嘔㵼之症,暈眩交作,神息轉瞀,達宵委痛,促臣來省,臣自聞此報,方寸如灼,晷刻難耐,玆敢忙控短籲,徑出禁扄。伏乞聖慈,俯垂鑑諒,亟遞臣職,仍勘臣罪,俾便救護,不勝大願。臣無任云云。省疏具悉。爾其勿辭,救護母病。
持平朴升鉉疏曰,伏以臣,根植孤弱,素無墻壁之依,樗櫟冗散,偏荷雨露之私,鹵姿乏骨鯁之譽,淸銜玷耳目之任,撫躬愧悚,若無所措,惟是一段秉彝之性,願效明時涓埃之報,誦賈誼之疏,則中腸自熱,讀田錫之章,則愚衷常激,狷狹之性,動被衆目之睢盱,狂瞽之見,每致傍人之凌踏,臣實自取,誰復怨尤?噫,高陽吏胥,憑藉假托,攘奪民物,蔀屋騷然,鷄犬不寧,旣非安豐之吏,無異石壕之村,爲邑倅者,裒如惛憒,任其侵虐,則烏可免不職之罪。侵擾之端,不一而足,至於柴薪之屬,亦爲劫掠,臣之前疏中所論列者,有非尋常風聞之比,卽一郡闔境之言也。器皿諉以還下,則柴薪亦可還下乎?郊外之萬目皆覩,洛下之衆口同辭,臣未知該道之査實何如,而有此本事之落空也,此莫非臣之人微言輕,不能見孚於朝著,乃於行査之下,反置爽實之科,隳損臺風,殆無餘地,疲劣之狀,溺職之失,不待人譏,臣亦自知,似此情踪,何可一日蹲冒於見職乎?玆以短章自列,仰瀆崇嚴。伏乞聖慈,俯垂鑑諒,特命鐫改臣職,以靖私義,仍治臣瀆擾之罪,以肅朝綱焉。臣旣不以臺閣自居,何敢復有贅陳於乞免之章。而螻蟻之忱,長抱繞壁之憂,犬馬之誠,只知鞠躬之義,亦安可逡巡退托於可言之事泯默而已乎?噫,諸葛亮之治蜀,不得不嚴,范仲淹之征夏,亦務勸農,惟彼投降躱避之吏,懲癉之典,尤宜斷不容貸,哀此流離失所之民,奠濟之方,不可一日少緩。伏願殿下,淵然深思,陳綱立紀,革貪風則如雷震虩,恤民隱則如春喣噓,臨政處事之際,眷眷於祈永諴民之本,則豈不休哉?噫,財匱人貧,莫此時若,雖食祿之家,薦紳之士,不能自保,就食鄕庄者,往往有之,在常時則貧寠而糊口四方,情實可矜,恬退而謝簪長往,法所不禁,而一自前臘賊報之至,民情繹騷,簪纓之族,先爲浮動,訛言紛聒,衣冠之人,隨以波奔,四門之車轎相織,五江之人馬交跡,甚至於前銜之官,多稱避難,時仕之人,先送妻孥,城中第宅,太半空虛,一隅蕞爾之醜,何代無之,而如許景色,今日始覩,職由衿紳之先爲恇劫,以致閭巷之一倍浮訛,京師如此,鄕里可知。噫,我朝士夫,無非世臣,陶鎔聖化,受恩何如,而一朝有變,不思捍衛之計,反聞風聲而走,此輩平日讀書,所學何事,尙可曰國有人乎?旣往固難追矣。臣謂自今伊始,先示令甲,令出之後,賊平之前,前銜之搬移下鄕者,邇列之先送家眷者,隨其現發,一一科罪,一以爲鎭安之道,一以爲懲勵之方宜矣。臣無任云云。省疏具悉。上款事當留念,下款事誠如爾言,實是駭異之事,令廟堂,另加嚴飭,俾有實遵令甲之地,爾其勿辭察職。
別兼春秋李紀淵疏曰,伏以卽者,檢閱李龍秀,陳疏徑出,喉院以史直之難曠,援例啓稟,牌召賤臣,臣卽當趨命之不暇,而第臣父病,以風濕疹瘡之症,屢月苦劇,而熱毒湊會,手部浮腫,湯洗藥糝,通晝達宵,起居飮食,無不倩人,臣方左右扶將,晷刻難捨,以此情私,萬無離惻就直之路,玆敢不避猥屑,冒陳實狀。伏乞聖慈,俯垂矜諒,特改臣別兼之銜,俾得安意救護,千萬幸甚。臣無任云云。省疏具悉。爾其勿辭,救護父病。
檢閱李龍秀疏曰,伏以臣母,年衰病深,長在床笫,寧日恒少,而臣身縻禁直,抑情在公,不敢言私歸省之計者,歲已翻而月且半矣。卽聞家信,則臣母近因日候之不適,素抱諸症,挾感以加,委頓有日,寢啖全却,臣自聞此報,情私煎迫,有難按住,玆敢忙陳短章,徑出禁扄。伏乞聖慈,俯垂諒察,亟遞臣職,以便救護,仍治臣擅離之罪,以肅朝綱焉。臣無任云云。省疏具悉。爾其勿辭,救護母病。
上在昌德宮。停常參·經筵。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
進御定志湯停止,苓桂朮甘湯,自今日一貼式煎入事,榻前下敎。
惠慶宮進服秋麥茶,自今日停止事,榻前下敎。
申溆啓曰,大司憲未差,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
洪義浩啓曰,行左承旨金相休,右承旨李魯益,今日不爲仕進,竝卽牌招,何如?傳曰,允。
洪義浩啓曰,藥房三提調持湯劑率醫官,依下敎來待矣。傳曰,封入。
尹行直啓曰,吏曹郞廳來言,判書南公轍,參判李肇源,參議鄭東榦,俱有身病,不得開政云。竝卽牌招,何如?傳曰,允。
尹行直啓曰,行吏曹判書南公轍,參判李肇源,參議鄭東榦牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允,參議只推,一體牌招。
申溆啓曰,同義禁金履喬·金相休再牌不進推考傳旨,今方捧入,而開坐命下之後,如是違牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
申溆啓曰,同義禁金履喬·金相休牌不進推考傳旨今方捧入,而開坐命下,已至經宿,連事違召,無意承膺,揆以事體,誠極未安,竝更牌招,以爲開坐之地,何如?傳曰,嚴飭開坐。
申溆,以備邊司言啓曰,贈判書鄭蓍父贈職事,命下矣。當亂死賊,父子同節,學生鄭魯,特贈臺侍之職,今日政下批,何如?傳曰,允。
有政。吏批,行判書南公轍牌不進,參判李肇源進,參議鄭東榦牌不進。左副承旨尹行直進啓曰,判書南公轍,參議鄭東榦牌不進,小臣獨政未安,何以爲之?敢稟。傳曰,仍爲之。以李冕膺爲大司憲,金履翼爲漢城判尹,韓翼鎭爲刑曹參議,洪明浩爲判義禁,朴命燮爲同義禁,朴察遠爲高山察訪,學正單金進明,承文著作單吳夏哲,贈兵參鄭蓍贈兵判例兼,故學生鄭魯贈執義,贈吏參宋匡弼贈吏判例兼,贈吏議宋聚奎贈吏參例兼,贈僕正宋經朝贈吏議,已上知事宋瑛三代,故通德洪朝泳贈吏參例兼,故郡守洪啓欽贈吏議,已上同知洪秉漸兩代。
兵批,兼判書沈象奎病,參判未差,參議韓鼎運病,參知尹之鉉入直進,右副承旨申溆進,僉知二單尹守任·韓愼裕,上護軍韓晩裕,大護軍金履翼·林春興,護軍朴宗正,副護軍金敎根·尹鼎烈·呂東植·李采·李愚在·姜世靖·安業·宋麟瑞·李敏會·李升模,副司果李鐸遠·洪晩燮·柳榮五·崔廷鎭·張龍八·姜箕煥·金基敍·崔秀俊·申用淵·金載鎭·尹載僖,以上單付。
以吏曹參議鄭東榦牌不進罷職傳旨,傳于尹行直曰,只推。
以京畿水使李石求狀啓,花梁僉使金宗祿身死,令該曹卽速差送事,傳于申溆曰,口傳差出。
申溆,以備邊司言啓曰,官軍之進薄定州,今已十日,自松林奏捷之後,勢同破竹,宜其不日卽拔,而頓兵城下,一未交戰,將不無漸致師老之慮,誠萬萬駭然。帥臣則賊發於隔江之地,而初不能隨機詗覺,先事備豫,今又大衆久勞,孤城未拔,翫寇稽討之罪,不可以臨陣易將,有所難愼,平安兵使李海愚,爲先削職,拿問定罪,道臣則旣不能恩摩威戢,致使稱兵之變,出於部內,而又不能董督將士,剋日討平,宸憂政深,民志漸騷,由前則有不職之失,由後則有失機之罪,平安監司李晩秀,亦爲削職,何如?傳曰,允。
申溆,以兩西巡撫營言啓曰,臣營中軍朴基豐,除拜平安兵使矣。先出征馬步軍兵,今無統領,巡撫中軍之任,以朴基豐,仍爲兼察,依前都領,以爲進退節制之意,傳令分付,何如?傳曰,允。
備邊司薦望,以鄭晩錫爲平安監司。
吏曹口傳政事,平安道觀察使單鄭晩錫。
備邊司薦望,以朴基豐爲平安兵使。
兵曹口傳政事,以高玉衡爲花梁僉使,平安兵使單朴基豐。
申溆,以備邊司言啓曰,關西道帥臣,今已差代,新除授觀察使鄭晩錫,節度使朴基豐,今方俱在本道,竝令除朝辭赴任,而當此藩閫警急之時,有不可施以常例,所授密符,竝以前觀察使·前節度使所受者,使之仍佩,而符信傳授,事體至重,發送宣傳官,齎標信馳往平安監營,標信祗受後,前觀察使所佩密符,使之傳授於新觀察使處,仍爲馳往兵營,奪前節度使所佩密符,往傳于新節度使所住處,亦令政院,成出諭書安寶,定禁軍與宣傳官,同爲下送之意,分付,何如?傳曰,允,依此施行。
申溆,以備邊司言啓曰,新除授平安觀察使·節度使,令該曹,口傳下批,前節度使,遣都事拿來,廚傳有弊,待待命拿囚之意,分付該府,何如?傳曰,允,依草記施行,可也。
尹行直,以奉常寺都提調·提調意啓曰,東耤親耕田所種九穀,先農祭後,卽爲起墾付種之意,敢啓。傳曰,知道。
申溆,以兵曹言啓曰,今正月十七日,武臣堂上朔試射日次,而內外中日,旣已停止,不得爲之之意,敢啓。傳曰,知道。
申溆,以備邊司言啓曰,任聖臯,自本道今方押付矣。令該府,與李近冑,同爲嚴囚,待本道詳査以聞之後,依本律處斷,何如?傳曰,允。
申溆,以兩西巡撫營言啓曰,卽見臣營中軍朴基豐馳報,則軍行今月初十日酉時量,到嘉山邑站止宿,十一日酉時量,到定州城外㺚川浦,蓋聞賊情,則賊徒一路轉向郭山·宣川等邑,而咸從府使尹郁烈,郭山郡守李永植,順川郡守吳致壽,各率軍兵,次第追往,兵虞候李海昇,巡營中軍李鼎會,定州牧使徐春輔,肅川府使李儒秀,嘉山郡守鄭周誠,博川郡守李運植,則各率軍兵,已爲結陣於定州城外,故中軍仍卽都領,而賊徒竄伏城中,虛張聲勢,堅閉城門,無意接應,此必是以逸代勞之計也。今方爛商奇謀,期於從速勦蕩,而攻城之具準備,然後事可萬全,自不無費日之慮,亦甚悶鬱云矣,敢啓。傳曰,知道。
申溆,以備邊司言啓曰,今此淸北土賊之變,灣府亦方動兵勦討,而旣與彼地相近,宜有報知之擧,先以賊變勦討事情及待掃平,當爲具咨禮部之意,措辭馳通于鳳城將處事,分付灣府,何如?傳曰,允。
申溆,以訓鍊都監言啓曰,今日未時量,捉得小豹虎一頭於慶熙宮差備近處,謹此封進之意,敢啓。傳曰,豹虎,卿處賜給矣。
申溆,以義禁府言啓曰,任聖臯與李近冑,同爲嚴囚,待本道詳査,依本律處斷事,傳旨啓下矣。任聖臯,今已押到,依李近冑例,嚴囚之意,敢啓。傳曰,知道。
右承旨李魯益疏曰,伏以臣之情事至難强,自分斂迹朝端,畢命松楸矣。聞有西賊之變,蒼黃登途,來伏城闉,仰念宵旰之憂,寢食不甘,何幸捷音踵至,指日勦平,固當卽還私次,而餘醜尙遲盡掃,宸憂猶未快釋,不敢遽歸,姑且遲遲。不意今者,伏奉銀臺除旨,臣誠惝怳,不知所以措躬也。顧臣情地,事關先故,聖明之所照燭,處分之已嚴正,況當靜攝之中,又有西顧之憂,臣雖有私痛之未盡復者,姑不敢覼縷,而記於前秋叨此職名,旣已控辭,幸蒙恩遞,則區區處義,不可異同。且今番上來之時,驚心賊報,罔夜作行,沾冒寒雨,仍患重感,爲日稍久,而餘症尙多,實無趨承之路,玆敢仰瀆崇嚴。伏乞聖慈,亟賜鐫遞,俾安賤分,仍治臣違逋之罪,以肅朝綱。臣無任云云。省疏具悉。爾其勿辭察職。
敎平安監司鄭晩錫書。王若曰,國家重藩屛之任,惟當得人,關防盡捍禦之方,所以稱職,今焉得君之重,期以平賊之功,惟玆一區檀·箕之邦,貽予九重宵旰之念,至化陶養,莫變梟獍之跳踉,乘時狃安,敢肆鼠狗之猋猘,河朔稱亂於唐晉,初不過輿儓者流,苗·徐阻命於虞周,其奈乎城池連陷,遁城降賊,唉彼綱常之蔑如,斬將搴旗,誰爲制勝之策者,顧何時無才難之歎,尤是日重邊寄之掄,惟卿,盤錯之才,夷險可仗,繡斧瀛館,久荷先朝之殊知,嶺臬湖藩,尙見遺民之永頌,已付慰撫賙賑之責,簡在予心,今當恢復鎭安之時,宜藉卿力,玆授卿以平安道觀察使兼兵馬水軍節度使·巡察使·管餉使·平壤府尹,卿其益勉休戚之大義,毋負委畀之宸衷,變旌旗於河陽,士氣應倍,緩裘帶於峴壘,賊氛自消,自餘稟裁,厥有典憲。於戲,邊門整肅,予則忘西顧之憂,天陛離違,卿莫言北望之戀,故玆敎示,想宜知悉。知製敎姜世綸製進
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
春到記殿座罷還內後,內閣·政院·玉堂·藥房口傳問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
李魯益啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
尹行直啓曰,來二十一日,輪對日次矣,敢稟。傳曰,當次人受點,後日次待令。
李魯益啓曰,來二十一日,朝參日次矣,敢稟。傳曰,停。
洪義浩啓曰,藥房三提調持湯劑率醫官,依下敎來待矣。傳曰,封入,醫官置之。
傳于尹行直曰,今日當親臨仁政殿,春到記儒生試取,侍衛入直磨鍊,別雲劍置之,出宮門路,協陽門爲之。
傳于李魯益曰,右承旨馳往泮宮,今日朝食堂,收取以來。
金相休啓曰,今日殿座,承旨不可不備員,而同副承旨朴大圭受由,何以爲之?敢稟。傳曰,許遞,前望單子入之,待下批,牌招察任。
承旨前望單子入之,韓致應落點。
以春到記製述試官望筒,傳于尹行直曰,讀券官判府事韓用龜·沈象奎·朴宗慶,對讀官宋冕載·洪秀晩·洪冕燮·洪敬謨爲之,試所承旨,以都承旨爲之,殿講冊子,以詩傳爲之事,分付。
以春到記殿講試官望筒,傳于尹行直曰,考官判府事韓用龜兼爲之,李勉兢·閔命爀爲之,參考官金敎根·尹鼎烈·李勉求·李愚在爲之。
傳于韓致應曰,侍衛軍兵毛具。
傳于金相休曰,關西兵民暴露之苦,顑頷之患,如在目中,大小將領,能與之同甘苦乎,方伯守令,能勵精於拯濟之方乎?此月已過半,諸道賑政,必已設施,哀彼飢饉之民,不至於顚連溝壑乎?殫乃誠力,活我赤子,母負予宵旰憧憧之心,九重雖深,有善有不善,則皆知之,更加惕念事,分付關西及設賑諸道,因此思之,西事之繹騷日久,去年之飢荒旣甚,都下民情之此時窘急,不言可知,貧殘無依之戶,令賑廳發賣,從優爲之,雖貢市之民,如有可使利益之方,廟堂與戶惠堂,講究施行。
以平安兵使李海愚狀啓,義州將校許沆,襲破龍川屯賊事,傳于韓致應曰,觀此狀啓,許沆之出沒死生,奮然勝敵者,極爲嘉尙,令廟堂別加論賞事,分付。
韓致應,以備邊司言啓曰,平安前兵使李海愚狀啓,義州將校許沆,襲破龍川邑屯賊事傳曰,觀此狀啓,許沆之出沒死生,奮然勝賊者,極爲嘉尙,令廟堂別加論賞事,分付事,命下矣。龍灣一境,俗同河朔,士尙氣意,人服弓馬,七義士輩出,亦皆權輿於龍灣,朝家倚以爲西門屛捍,自古已然,今此許沆之獨提孤軍,銜枚夜趣,直搗龍川賊藪,身先士卒,斬獲甚多,雖以軍無後繼,賊方四屯,未能一擧竝勦,而其忠慨勇敢,有可以驚破賊膽,激勵師氣,列郡全勝之功,實基於此戰,而十行聖敎,極其褒嘉,庶令河北將士,北望感涕,特加一資,羽林將口傳差下,甲巖權管金見臣,首先倡義,募兵赴賊,斬擒渠帥,戰必奏捷,使三路竝進之賊,聞風自退,用師之初,宜先奬功,加設南行宣傳官,口傳擬入,竝待下批成出官敎,下送于道臣,俾卽分授,而若能益復自効,更奏全功,則爵賞之加,更無足惜,以此意使地方官布諭,至於寧雲·龜泰,則校卒之掩捕內應之賊,詗捉逃散之盗,前後非一,肅川·定州,則土民之牛米迎犒,城卒之斬納賊將者,兵營徵兵之初,肅川之邑倅不在,而倡卒吏奴,卽日馳赴者,郭山捕賊之路,宣川二校之抗賊被殺者,俱合殊賞,平壤·定州擧義諸人,或首先傳檄,或迎助官軍,必有不可泯之勞勩,前後接戰交鋒之際,官軍亦必有冒矢石死傷者,竝令道帥臣,一一採實登聞,以爲隨輕重奬恤之地,宣川邑校文榮基,全城被陷,一邑從賊,列郡命吏,或逃或降,而獨以一箇土校,不受賊帖,慨然自引,從容取義,卓節如彼,褒旌之典,不容虛徐,特贈本道防禦使之職,仍施旌閭之典,許沆·金見臣,待破賊竣事後,使之上來供職之意,一體分付,何如?傳曰,允。
兵曹口傳政事,羽林衛將單許沆,宣傳官單金見臣。
韓致應,以都摠府言啓曰,今正月二十日宗廟·景慕宮動駕時,侍衛寶劍守宮,當爲備員,而都摠管沈能建,副摠管金銑呈辭,三員未差,無以備員,令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允,許遞。
兵曹口傳政事,以李益運·李儒慶爲都摠管,李庚運·李壽咸·白師誾爲副摠管,副摠管單李儒慶。
金相休,以宣惠廳言啓曰,本廳米條所捧,不能當所下,而又有均廳給代米之每年劃送,爲三萬餘石,以其充報之故,自均廳移納,無歲無之,年來所儲稍裕,及至己庚兩年,收租大縮之後,推移添補,幾爲十萬餘石,見今餘在無多,本廳所用,亦難排比於新捧之前,則雖有度支除留之米,不得盡數許貸,就各廳米中一萬石,姑先預下,何如?傳曰,允。
李魯益,以義禁府言啓曰,今此親臨仁政殿,春到記儒生試取時,本府都事八員赴擧,只有二員,當直入直都事,本府入直都事,公事回公都事及仁政門·光範門·崇範門禁亂都事,無以分排,假都事四員,令該曹差出,以爲分差之地,何如?傳曰,允。
壬申正月十七日午時,上詣仁政殿。春到記儒生分製講入侍時,行都承旨洪義浩,行左承旨韓致應,行右承旨金相休,左副承旨李魯益,右副承旨尹行直,同副承旨申溆,記事官趙璟鎭,假注書洪周命,記注官孫錫祚·朴思彦,直提學洪奭周,檢校直閣徐俊輔·李光文,以次侍立。時至,通禮跪啓請外辦。上具翼善冠·袞龍袍,乘輿出宣化門。藥房都提調韓用龜,提調金履度,副提調洪義浩,進駕前奏曰,診候日久,聖體,若何?上曰,一樣矣。用龜等曰,寢睡·水刺之節,何如?上曰,一樣矣。各殿宮氣候亦一樣矣。仍出協陽門,由肅章門入仁政門,詣仁政殿。通禮跪啓請降輿。上降輿陞座。諸臣以次進伏訖。義浩曰,製講試官,不得備員,何以爲之乎?上曰,製講試官及參試官,通融兼行。出榻敎義浩曰,試官通融兼行事,命下,而讀券官一員未備,何以爲之乎?上曰,讀券官朴宗慶代,直提學洪奭周爲之。出榻敎義浩曰,製講試官,旣已通融兼行,則讀券官,考官亦兼行乎?上曰,殿講考官李勉兢代,戶曹判書金履度爲之。出榻敎引儀唱試官及製講儒生行禮,讀券官兼兵曹判書沈象奎,直提學洪奭周,漢城府右尹閔命爀,對讀官禮曹參議宋冕載,行副護軍金敎根,副司直洪冕燮,弘文館校理洪敬謨,考官戶曹判書金履度·洪奭周·閔命爀,參考官行副護軍尹鼎烈·金敎根·李勉求·李愚在,率製講儒生,入就拜位,行四拜禮訖。上曰,御題以崇範門銘爲之,限申時,還內後,承旨與試官擧行,可也。仍命奏禮畢,通禮跪啓請乘輿。上降座乘輿,出仁政門,由肅章門·建陽門·銅龍門·集禮門,入明政門入賓陽門,命出標信解嚴還內。諸臣以次退出。
上在昌德宮。停常參·經筵。
夜自二更至四更,月暈。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
李魯益啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
傳于尹行直曰,春到記儒生講居首通幼學柳幼麟,製述居首銘三下一進士鄭鴻慶,竝直赴殿試,講之次通幼學李鳳柱,製述之次三下生員洪錫謨,竝直赴會試,講之次通幼學鄭在絅,製述之次草三下進士李永錫·李鼎臣,竝給二分,講之次略進士趙鎭晩給一分,講之次略幼學李齊學等十四人,製述之次次上生員鄭基善等四人,竝令該曹,考例施賞。
傳于尹行直曰,入格儒生今日待令。
尹行直啓曰,判義禁洪明浩,判尹金履翼,除拜後過三日不爲出肅,竝依定式,推考警責,仍卽牌招察任,何如?傳曰,允。
洪義浩啓曰,藥房三提調持湯劑來待矣。傳曰,封入。
傳于洪義浩曰,藥房入侍。
傳于尹行直曰,入格儒生不卽待令,當該承旨,從重推考,儒生入來後,延英門外頒賞。
備忘記,楸坡萬戶鄭瑋下直,長弓一張,長箭一部,片箭一部,筒兒一箇賜給。
備忘記,薪島僉使李漢極下直,長弓一張,長箭一部,片箭一部,筒兒一箇賜給。
洪義浩啓曰,藥房三提調持湯劑來待矣。傳曰,封入。
尹行直啓曰,左右史不可不備員,別兼春秋李紀淵,檢閱李龍秀,由限已過,竝卽牌招入直,何如?傳曰,允。
韓致應啓曰,摠戎使金基厚,時無職名,令該曹,口傳付軍職,何如?傳曰,允。
兵曹口傳政事,護軍單金基厚。
尹行直,以內醫院都提調·提調意啓曰,內醫金景琳·方孝悳,御醫陞差,何如?傳曰,允。
韓致應,以備邊司言啓曰,薪島僉使有闕之代,令該曹,勿拘常格,口傳擇差,待下批給馬,罔夜下送,何如?傳曰,允。
兵曹口傳政事,以李漢極爲薪島僉使。
韓致應,以都摠府言啓曰,副摠管任希存,以刑曹參判,本曹坐起,晝仕出去之意,敢啓。傳曰,知道。
都摠管李益運疏曰,伏以三陽回泰,百祿鼎至,慈殿之寶籌彌隆,元良之尺衣漸長,歡忭之忱,小大惟均。仍伏念臣,負罪如山,受恩如天,不加鈇鉞之誅,食息天壤之間,在聖朝爲寬大之政,在纍臣爲再生之恩也。臣之闔門百口,沐浴聖化,報答無地,惟以來生之銜珠結草,爲期而已,千萬不自意,周廬除旨,忽下此際,十里荒江,天牌儼臨,朽骨之再肉,枯荄之復榮,未足喩其萬一也。罪纍賤臣,何以得此於聖明之世也?惶汗浹背,感淚被面,撫躬踧踖,罔知所以自措也。臣之年前一疏,歷敍平生,義在無隱,而辭不達意,自速大戾,殆同癡人之信口,未免孺子之入井,堂箚臺啓,聲罪極嚴,臣身之爲虀爲粉,臣所自取,復有何憾?而特蒙日月之明,無幽不照,不待臣口之自暴,畢燭臣心之所蘊,諭之以自陳本來,敎之以霜雪雨露,求生於必死之地,昭釋於無倖之中,臣莊誦恩言,銘鏤肝肺,抱此入地,萬萬無餘恨矣,此生此世,何以圖報?至若向來睦萬中對疏,至今追惟,心骨俱寒,本事自是烏有,其人亦已身故,豈忍更事呶呶,反汚臣筆舌也哉?噫,臣雖冥然頑然,曾豚魚木石之不若,而逖違天陛,居然十年于玆矣。年迫桑楡,死亡無日,區區犬馬之誠,寤寐如結,入地之目,亦將不瞑,而況蒙天地好生之恩,復忝聖朝收錄之命,一縷未泯之前,豈不欲重入脩門,仰瞻象魏,而廉防居先,義分都虧,坐犯違傲,諒非得已,況今西警方棘,憂虞孔殷,何敢以賤臣去就,仰煩酬應,而鐵限在前,進身無路,玆敢冒入文字,仰瀆崇嚴。伏乞天地父母,察臣悲苦之懇,俯垂終始之澤,亟削臣所叨之職,俾得以畢命溝壑,仍治臣逋慢之罪,以爲孤恩負國者之戒焉。臣無任云云。答曰,省疏具悉。卿其勿辭行公。
京畿監司權常愼疏曰,伏以臣,日前以高陽郡支待官軍時,攘奪器皿衣服事,因臺臣疏論,令道臣嚴査啓聞之意,自廟堂稟覆行會,故別定査官,詳査以聞矣。卽伏見持平朴升鉉疏本,則以査事之落空,本事之爽實,引爲恧蹙之端,有若臣之用意扶抑者然,臣惝怳驚惑,莫知所謂也。凡行査之體,定出査官,另爲盤覈,待其報來,據實登聞,恭竢朝家處分而已。初非敢費辭陳見,論斷可否,則雖欲扶抑,不可得矣。柴薪糟糠之給價買用,衆招丁寧,査官言之消詳,無容贅及,且籌關,但問器皿衣服之攘奪委折,不及於柴薪一事,故臣亦不復臚列矣。今臺臣之疏,有曰器皿雖諉還下,柴薪不可還下云云,柴薪則給價買矣,豈如器皿之借而還下者乎?此則臺臣,似未見査啓原本,而疑臣之有存拔也。噫,啓下行査,事體莫嚴,而不能致謹,臺言有所論及,臣罪於此,實難蹲冒,況臣素患風眩之症,有時發作,昏窒不省,危痼之形,無望處劇,而適値西邊有事,不敢言私,近日以來,積勞添祟,一倍澌瘁,雖欲抵死支吾,恐將徒致僨誤。伏乞聖慈,俯垂鑑諒,將臣職名,亟行鐫免,俾公事不至狼狽,私分獲以粗安,不勝大願。臣無任云云。答曰,省疏具悉。卿無大段所失之端,勿辭察任。
壬申正月十八日辰時,上御熙政堂。藥房三提調率醫官入侍時,都提調韓用龜,提調金履度,副提調洪義浩,記事官趙璟鎭,記注官朴思彦·車翊修,檢校直閣李魯益,醫官李惟鑑,以次進伏訖。用龜曰,日間聖體,若何?上曰,一樣矣。用龜曰,寢睡·水刺之節,何如?上曰,一樣,而各殿宮氣候,亦皆一樣矣。用龜曰,診候久未爲之矣。醫官今旣來待,暫許入診,千萬顒祝矣。上命入診。惟鑑入診訖奏曰,左右三部調勻矣。用龜曰,近日御醫乏人,內醫中以一二人陞差似好,故仰達矣。上曰,唯。進御苓桂朮甘湯停止,加減養胃湯,自今日一貼式煎入。出榻敎仍命退,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
奉謨宮展拜還內後,內閣·政院·玉堂·藥房口傳問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
韓致應啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
傳于尹行直曰,今日當詣奉謨堂奉審,侍衛入直磨鍊,出宮門路,以協陽門爲之,雲寶劍置之。
洪義浩啓曰,藥房三提調持湯劑來待矣。傳曰,封入。
傳于韓致應曰,明日次對,進定於今日。
傳于韓致應曰,大臣·備局堂上引見。
韓致應啓曰,明日大駕詣宗廟,入齋室後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
尹行直,以吏曹言啓曰,卽接通禮院牒報,則以爲,擧動時,左右通禮,不可不備員,而右通禮南惠寬,身病猝重,不得進參,卽速變通差出,以爲備員擧行之地云。通禮院右通禮南惠寬改差,其代口傳備擬以入之意,敢啓。傳曰,知道。
吏曹口傳政事,以任天常爲右通禮。
韓致應,以都摠府言啓曰,今正月二十日宗廟·景慕宮動駕時,侍衛寶劍守宮,當爲備員,而都摠管李益運,副摠管李壽咸未肅拜,李儒慶·李庚運有實病,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允,許遞。
兵曹口傳政事,以李勉兢爲都摠管,李益運·趙萬元·朴命燮爲副摠管。
以平安監司李晩秀狀啓,義州崔信燁等,連破良策·龍骨·西林屯聚之賊,萬萬快幸事,傳于韓致應曰,崔信燁之擧義立功,誠極多幸,令廟堂,以許沆例,一體論賞,西林僉使之代,令該曹,卽爲口傳差出下送。
兵曹口傳政事,以張安爲西林僉使。
備忘記,西林僉使張安下直,長弓一張,長箭一部,片箭一部,筒兒一箇賜給。
傳于尹行直曰,召對爲之。
傳于尹行直曰,召對命下之後,玉堂趁不待令,上下番玉堂,竝下義禁府推考。
以大司諫尹行頤牌不進罷職傳旨,傳于韓致應曰,只推。
傳于韓致應曰,明日出宮門路,以靑陽門爲之。
韓致應,以備邊司言啓曰,平安前監司李晩秀狀啓,崔信燁等,連破良策·龍骨·西林屯聚之賊,萬萬快幸事,傳曰,崔信燁之擧義立功,誠極多幸,令廟堂,以許沆例,一體論賞,西林僉使之代,令該曹,口傳差出下送事,命下矣。崔信燁之一戰奏捷,生擒彌串屯賊,再次進兵,收復龍骨山城,其功尤極嘉尙,令該曹,無論內外職,爲先初仕調用,以示奬勸之意,何如?傳曰,允。
兵曹口傳政事,甲巖權管單崔信燁。
韓致應,以兵曹言啓曰,今正月二十日,文臣朔試射日次,而動駕相値,不得爲之之意,敢啓。傳曰,知道。
金相休,以漢城府言啓曰,發賣抄戶之精詳,專係於各洞尊位,而尊位之擇差,旣有乙卯先朝筵敎,則今當抄戶之時,尤宜自別,各洞尊位,依舊例擇差擧行。至於洞任,亦不可不另擇,故必以有根着勤幹之人差出之意,已爲面飭各部官,而其中,或有諸上司各軍門所屬,不無圖頉謀免之弊,一依各年已例,毋得分付免頉之意,申飭各該司該營,何如?傳曰,各別申飭,依此擧行,可也。
禁府啓目,副護軍李蕙秀·南允豐·兪漢宗,前府使南熙等原情云云。傳旨內辭緣,泛稱遲晩,竝只刑推得情爲白乎旀,南熙段,所當請刑是白乎矣,曾經宣傳官,勿爲請刑,載在大典通編,議處,何如?判付啓,除刑推議處爲良如敎。又啓目,平康前縣監李羲斗,金化前縣監沈來永,伊川前府使李永老,鐵原前府使李民秀等原情云云。問目內辭緣,惶恐遲晩,竝只刑推得情爲白乎旀,李永老·李民秀等段,曾經侍從及宣傳官,勿爲請刑,載在大典通編,議處,何如?判付啓,除刑推議處爲良如敎。又啓目,成均館典籍朴基宏原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,高城郡守徐敎修原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,中和前府使金獜鍾原情云云。問目內辭緣,惶恐遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
韓致應,以義禁府言啓曰,保放罪人李永老·徐敎修等,還囚捧供以入,而李永老·徐敎修,病勢一味危劇,仍爲保放之意,敢啓。傳曰,知道。
韓致應,以義禁府言啓曰,卽接月令醫員崔啓進手本,則時囚罪人李民秀,屢日處冷之餘,重得輪行之感,寒熱交作,咳喘苦劇,沈來永,素患脚氣,處冷添劇,轉側須人,食飮全却,朴基宏,痰積之症,有時衝上,昏窒不省,症形危重云。罪人病勢如此,則一邊保放,一邊草記,曾有定式矣。李民秀·沈來永·朴基宏等,姑爲保放之意,敢啓。傳曰,知道。
韓致應,以義禁言啓曰,卽接月令醫員崔啓進手本,則時囚罪人李羲斗,素患疝症,處冷添劇,食飮全却,症形危重云。罪人病勢如此,則一邊保放,一邊草記,曾有定式矣。李羲斗,姑爲保放之意,敢啓。傳曰,知道。
司諫李志淵,持平朴升鉉·柳春東,獻納林㸁,正言安尙默·朴聲漢等聯名箚曰,伏以西賊之變,已過一月,尙未快掃,至今使之假息跳踉於潢池之中,聖念憂慮,朝廷焦遑,其爲憤惋,大小同情,爲今日海東臣子,苟有一分秉彝之心者,夫孰不沬血飮泣?誓不與此賊共戴一天,其所以竭力致討,固不容晷刻暫緩,而噫,彼身任興兵討賊之功者,不效赴湯蹈火之誠,徒爲玩時愒日之思,則律之以春秋之義,當得何罪?臣等於關西前道帥臣事,誠不勝萬萬駭惋也。凶醜肆亂梗槪,臣等雖不得詳知,而以略出於朝紙者觀之,卽不過一土校之乘時竊發,相聚爲盗者,非如外至之勍寇,則以全道之衆,何難不日勦滅,而相持閱月,恇怯畏縮,姑息偸安,是豈人臣臨難效死,見危授命之義哉?嗚呼,西土一路,民生之休戚,軍務之節制,俱係按察而統治,則兩歲管轄,其所以按察者何事,統治者何事?昨年本道穡事,旣是無前之歉荒,則奠濟之方,撫摩之策,未聞一事之有所措劃,則耗直之乘時濫捧,而惟利是視,寵裨之倚勢濁亂,而橫徵無厭,貪聲藉藉,萬口喧傳,民生嗷嗷,一境繹騷,此其召亂致寇之由,而十年醞釀,豈無機微之可以詗知,而始則矇不覺察,養成凶圖,一朝嘯聚,至有城邑之相繼陷沒,而終又先自畏怯,只懷身計,一日二日,恬然若無事者然,自歸於辜恩負國之科,可謂節節僨誤,而事事駭痛矣。嗚呼,楚越交兵,間諜亦行,而只隔一帶之水,賊情之虛實,未得偵探,連日奏啓,然疑之辭過半,徒增人心之洶懼,行且收兵,古尙有之,而管下之軍卒,不卽招集,束手以坐,京卒之援是俟,顯有圖避之跡,而松林一捷,可謂席捲之勢,旣未能捲甲疾趨,以致窮寇之據城自守者,已不免失機之罪矣。以列邑已集之衆,環而攻之,譬如摧枯拉朽,而圍城之報,又過一望,尙未聞一次交鋒之擧,使彼醜賊,得以滋長凶圖,拖及於龍·鐵諸郡,漸至難制之境者,實歸縱賊之科,師老費財,非國之利,而爲日已久,賊謀難測,目今民情之遑急,殆若不保朝夕,輦轂之下,訛言相續,若復經旬涉月,一直延拖,則又不知何等變亂,作於何處,至其時,雖有智者,難爲謀矣。此皆道·帥臣,不能隨機應變,逗遛觀望之致,一向任他,置而不問,則其可曰國有紀綱乎?今幸朝廷之處置得宜,乾斷赫然,克正其不職失機,翫寇稽討之罪,而風聲所及,有可以破賊膽而張吾軍,當此壁壘增彩,士衆聳聽之時,其所激勵振作之方,專在賞罰之嚴明,此不可以削職薄勘而止,臣等以爲,平安前監司李晩秀,前兵使李海愚,姑先加施遠地竄配之典,斷不可已也。臣等或有情勢之難安,亦有實病之難强,而値此輿情憤鬱,大論方張,他不暇顧,冒昧聯陳。伏願殿下,亟降兪音,以爲爲人臣不急國難者之戒焉。取進止。答曰,省箚具悉。爾等之言,出於重國綱振弛俗之意,極爲嘉嘆,將爾等所奏,下廟堂處之。
壬申正月十九日辰時,上詣奉謨堂。展拜入侍時,行都承旨洪義浩,行左承旨韓致應,行右承旨金相休,左副承旨李魯益,右副承旨尹行直,同副承旨申溆,記事官趙璟鎭,假注書洪周命,別兼春秋李紀淵,記事官李龍秀,以次侍立。時至,通禮跪啓請外辦,上具翼善冠·袞龍袍,乘輿出宣化門·協陽門,由建陽門·銅龍門·集禮門,至光德門。致應駕前進奏曰,今日次對,兩司長官,當爲進參,行大司憲李冕膺,大司諫尹行頤,竝卽牌招,何如?上曰,依爲之。出擧條仍由明光門·靑陽門,入宜春門詣奉謨堂。通禮跪啓請降輿,上降輿入雲漢門,就板位行再拜禮。上曰,入參閣臣,亦爲行禮。魯益·龍秀行四拜禮訖。通禮跪啓請禮畢,上出雲漢門,乘輿出宜春門,由靑陽門·建陽門,入協陽門,命出標信解嚴,由宣化門還內。諸臣以次退出。
壬申正月十九日辰時,上御熙政堂。大臣·備局堂上引見入侍時,行左承旨韓致應,假注書洪周命,事變假注書朴榮顯,別兼春秋李紀淵,記事官李龍秀,領府事李時秀,左議政金載瓚,判府事韓用龜,右議政金思穆,領敦寧金祖淳,兼兵曹判書沈象奎,行吏曹判書南公轍,戶曹判書金履度,行大護軍朴宗慶,行護軍李得濟·李溏,工曹參判趙弘鎭,行護軍金基厚,副校理曺鳳振,副修撰姜世綸,司諫李志淵,持平柳春東,以次進伏訖。時秀等曰,天休滋至,慈殿慶禮載擧,此實我東方莫大之慶也。歲後臣等,今始登筵,故猥陳歡忭之忱矣。上曰,萬萬慶幸矣。時秀等曰,承候許久,聖體,若何?上曰,一樣矣。各殿宮氣候,亦皆一樣矣。時秀曰,臣伏聞藥院諸臣之言,日間有滯候云。臣等不任萬萬憂慮,而症候果何如乎?上曰,今則差勝矣。上曰,次對爲之。載瓚曰,昨見關西道帥臣密啓,定州十五日攻城時,先登將卒死傷爲五人,而將領則二人,軍卒則三名,極爲傷惻,而將領中薪島僉使諸景彧,以壬辰忠臣贈兵曹判書諸沫之後,杖劍西下,自願從征,前五衛將金大宅,以嘉山之人,爲巡撫營軍官,亦爲自願出戰,及其攻城之際,兩人之居前先登,身冒矢石,死不旋踵,俱極嘉尙,特贈二品節度使之職,竝旌閭錄孤,贈宣川防禦使文榮基,亦一體施以錄孤之典,何如?上曰,竝依爲之,以表忠節,可也。出擧條載瓚曰,今番發賣之命,寔出於爲都民賙恤之德意也。命下之日,民情胥悅,實不勝欽仰喜幸,第自前發賣之規,先爲抄戶,必以精約爲主,而今此特施之恩,與前尤異,必爲廣抄均分,期有實效之意,分付京兆及賑廳,何如?上曰,依爲之。出擧條載瓚曰,關西一路,災荒政棘,又値冠亂,而調兵賑饑之政,專在守令,若有病不勝任,老難擧職者,又或有無良不法之吏,勿拘顔私,勿嫌迎送,一一糾覈,隨卽狀聞論勘之意,分付道臣,何如?上曰,依爲之。以此施行,可也。出擧條載瓚曰,軍國急務,連以草記仰稟,故別無更奏之事矣。上曰,大臣就座。仍命大臣·備堂先退。時秀等退出。又命退,諸臣以次退出。
上在昌德宮。停常參·經筵。
大駕詣宗廟,入齋室後,內閣·政院·玉堂·藥房口傳問安。答曰,知道。
王大妃殿·惠慶宮·嘉順宮,遣承旨問安。答曰,知道。
展拜後,內閣·政院·玉堂·藥房口傳問安。答曰,知道。
仍詣景慕宮,入齋室後,內閣·政院·玉堂·藥房口傳問安。答曰,知道。
展拜後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一様,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,司僕寺內乘來言,捲簾,取稟。傳曰,捲三面。
傳于韓致應曰,侍衛軍兵毛具。
申溆啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
傳于尹行直曰,諸司預備。
傳于韓致應曰,還宮門路,賓陽門爲之。
傳于李魯益曰,左副承旨入侍。
傳于李魯益曰,無端入來之當該宣傳官汰去。
以修撰柳台佐牌不進罷職傳旨,傳于尹行直曰,推考傳旨捧入。
傳于尹行直曰,坐直承旨入侍。
以宣傳官李檍汰去傳旨,傳于韓致應曰,今番置之,令前分揀。
以慶尙監司金會淵狀啓,前掌令金驥燦身死事,傳于金相休曰,令該曹,別致賻事,分付。
以慶尙監司金會淵狀啓,安義縣監韓復衍病狀,旣若是難强,不得已罷黜,令該曹擇差,催促下送事,傳于尹行直曰,令該曹,口傳差出,使之卽爲下送事,分付。
吏曹口傳政事,以金昊淳爲安義縣監。
尹行直,以弘文館言啓曰,本館下番闕直,事甚未安,修撰柳台佐,卽爲牌招入直,何如?傳曰,允。
同義禁金相休·朴命燮等聯名疏曰,伏以臣等,於金吾之任,除拜旣係屬耳,事例一是昧然,適値諸堂之有故,又念滯囚之可悶,昨於捧供之坐,遂乃黽勉而赴,若其諸囚原情與夫啓目跋辭,屢飭府吏,照例修正,而字旣密細,眼又昏眵,未能詳察,仍爲入啓矣。今於啓下之後,始加檢會,則成均館典籍朴基宏,曾徑侍從,當以不得請刑之意,區別措語,而混入請刑之科,大違格例,不可但以一時做錯論,而矇然不察,至徹宸鑑,臣等之昏憒値繆,推此可知,其何敢一日冒居於王府議讞之地乎?伏乞聖明,將臣等兼帶同義禁之銜,亟賜鐫改,仍治臣等顚錯之失,以安賤心,千萬幸甚。臣無任云云。答曰,省疏具悉。所陳誠如卿等之言,果不無所失,竝推考,勿辭行公。
壬申正月二十日辰時,上詣宗廟·景慕宮。春展謁擧動入侍時,行都承旨洪義浩,行左承旨韓致應,行右承旨金相休,左副承旨李魯益,右副承旨尹行直,同副承旨申溆,記事官李永昆·趙璟鎭,別兼春秋李紀淵,記事官李龍秀,直提學李存秀·洪奭周,檢校直閣徐俊輔,以次侍立。時至,通禮跪啓外辦。上具翼善冠·袞龍袍,乘輿出靑陽門。藥房都提調韓用龜,提調金履度,副提調洪義浩,進駕前奏曰,趁早勞動,聖體,若何?上曰,一様矣。義浩曰,今日是日次也,何提調留院乎?上曰,提調留院,可也。又敎曰,戶房承旨與貢市堂上,率貢市人,還宮後闕外詢瘼,可也。出駕前下敎出建陽門·肅章門,降輿乘輦,仍由敦化門,至宗廟前。通禮跪啓降輦。上降輦乘輿,入廟大門,降輿御齋殿,改具冕服,就板位行四拜禮,詣殿內奉審,仍詣永寧殿,就板位行四拜禮,詣殿內奉審訖,還詣齋殿。用龜進前奏曰,此去齋殿不近,暫御步輦,似好矣。上曰,不必然矣。仍御齋殿,改具翼善冠·袞龍袍,乘輿出廟大門,降輿乘輦,至景慕宮門外,降輦乘輿,入宮大門御齋室,仍詣板位,行再拜禮,入室奉審訖,乘輿出宮大門,降輿乘輦,命承旨入侍敎曰,喧譁狼藉,不飭之禁喧郞廳,令該府,拿問處之。出駕前下敎入敦化門·進善門,降輦乘輿,由賓陽門還內,出標信解嚴。諸臣以次退出。
壬申正月二十日未時,上御宣政殿。左副承旨入侍時,左副承旨李魯益,記事官趙璟鎭,記注官孫錫祚,記事官李龍秀,以次進伏訖。上曰,無端入來之當該宣傳官汰去,可也。仍命退,諸臣以次退出。
壬申正月二十日申時,上御宣政殿。坐直承旨入侍時,右副承旨尹行直,記事官趙璟鎭,記注官孫錫祚,記事官李龍秀,以次進伏訖。上曰,關西密啓,卽速回啓之意,分付,可也。進御加減養胃湯,自今日停止事。出榻敎仍命退,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,廟宮展謁,勞動旣多,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
尹行直啓曰,來二十五日,朝參日次矣,敢稟。傳曰,歲首尙未爲之,明日爲之。
韓致應啓曰,行右承旨金相休,左副承旨李魯益,今日不爲仕進,竝卽牌招,何如?傳曰,允。
韓致應啓曰,卽者義禁府都事來言,公忠道·黃海道放未放及時囚議處,當爲擧行,而判義禁洪明浩未肅拜,次堂例不得擧行,判義禁,卽爲牌招,何如?傳曰,允。
傳于尹行直曰,禮房承旨馳詣景慕宮,奉審以來。
傳于韓致應曰,明日朝參置之,以常參爲之,處所以宣政殿爲之,侍衛入直磨鍊。
尹行直啓曰,明日常參,兩司長官,當爲進參,行大司憲李冕膺,大司諫尹行頤,竝待開門牌招,何如?傳曰,允。
傳于韓致應曰,明日出宮門路,以協陽門爲之。
韓致應啓曰,判義禁洪明浩牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
韓致應啓曰,判義禁洪明浩再牌不進推考傳旨,今方捧入,而開坐命下之後,連事違召,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
注書趙璟鎭病,代以沈湜爲假注書。
傳于尹行直曰,闕內入直文武臣應製,治安策居首三中待敎李龍秀,豹皮一領賜給,之次三下宣傳官柳成逵,次上注書李永昆,尙衣別提金道燁,各粧弓一張賜給。
傳于尹行直曰,發遣吏郞,諸執事淸齋與否,摘奸以來。
以義州府尹趙興鎭狀啓,龍川·鐵山·東林屯聚賊,盡爲勦平事,傳于韓致應曰,許多賊魁,若是多平,其所逃散,必將盡捉,令廟堂,論賞該府將卒,義州·龍川府尹,使特賜內下虎皮各壹領。
尹行直,以弘文館言啓曰,本館下番闕直,事甚未安,修撰柳台佐,旣有推考傳旨捧入之命,卽爲牌招入直,何如?傳曰,許遞,前望單子入之,待下批,牌招察任。
玉堂前望單子入之,修撰金學淳落點。
尹行直,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
尹行直,以吏曹言啓曰,永禧殿令李鼎圭呈狀內,矣身年迫七旬,老病沈深,近添脅痰,蠢動無路,斯速入啓遞改云。成均直講李永純呈狀內,矣身素患積聚,當此換節,重添食傷,坐臥須人,以此病狀,萬無供職之望,卽速入啓遞改云。李鼎圭·李永純,身病俱如是沈篤,則有難强令察任,竝改差,何如?傳曰,允。
韓致應,以兵曹言啓曰,本曹正郞李遠翊,身病猝重,屢度呈狀乞遞,宿衛重地,不可久曠,今姑改差,何如?傳曰,允。
韓致應,以兵曹言啓曰,武臣兼宣傳官鄭達行,今不可仍置朝籍,爲先汰去之意,敢啓。傳曰,知道。
韓致應,以備邊司言啓曰,兩司聯名箚子批旨內,爾等之言,出於重國綱振弛俗之言,極爲嘉歎,將爾等所奏,下廟堂處之事,命下矣。關西道·帥臣勘罪,已有日前草記,無容更陳,而臺言已發,公議尤峻,依臺箚所請,施以竄配之典,至於耗直濫捧,苟或有是,罪尤深重,不可置之䵝昧,令道臣,詳査以聞,何如?傳曰,允。
韓致應,以備邊司言啓曰,卽見平安前監司李晩秀狀啓,則以爲郭山出戰將領,十五日收復宣川府,義州領兵將許沆·金見臣,十六日掃蕩鐵山邑雲暗山城屯賊,益淳持賊魁金昌始首級,來詣定州大陣爲辭,而卽有回啓之命矣。龍川四屯之賊,一擧竝勦,而東·西林兩城,宣·鐵等二邑,次第收復,通灣大路,更無餘賊,各邑分陣之兵與灣軍北騎,竝屬於巡撫麾下,以爲一齊進攻之計,則定州一城,自可剋期卽拔,而昌始首級,待諸魁竝誅之後,巡撫京軍班師之日,當同爲獻馘,益淳雖有斬納賊始之擧,而投降情節,尙未究覈,更待本道査啓,以爲正律之地,何如?傳曰,允。
韓致應,以兩西巡撫營言啓曰,臣營先出征軍兵,以平安兵使朴基豐,兼察中軍,今雖仍領,而班師時,則當有他統率之將,嘉山郡守鄭周誠,兼差臣營別將,俾爲馬步軍副將領,與中軍協力討平後,班師時仍爲統領上來之地,而挨次則本道出戰之監兵營中軍·虞候及諸邑守令,竝使之節制,何如?傳曰,允。
刑曹判書李勉兢疏曰,伏以展謁禮成,聖候漸臻於康復,捷音踵至,宸憂可弛於宵旰,蹈舞慶忭,小大同情。仍伏念臣,自昨冬以來,有胸膈痰痞之症,苦歇無常,而時値有事,强策奔走,忽於歲初,頭部風熱,挾感發作,方其痛也,省覺全沒,氣不接續,雖於止痛之後,食飮不下,精神昏瞀,逐日如期,鍼藥無效,今已半月有餘矣。秋曹事務之繁,而許久抛置,周廬宿衛之重,而坐違召命,起居之班,陪從之列,曠職闕禮,非止一再。且況籌司坐起,此時尤緊,而身忝有司之末,一直懸頉,罪積通慢,病中添病,卽伏承朝參明日爲之之命,夫歲首朝參,有國大政,雖在微官庶僚,無不蹶進參,有懷必陳,而臣則委伏床笫,獨未趨造,九卿之班,緣臣而將不得備員,惶霣之極,罪無所逃,玆敢倩人構草,仰暴實狀。伏乞聖上,特垂矜察,將臣本兼諸任,竝命鐫改,仍治臣逋傲之罪,以肅朝綱,以安私心,千萬幸甚。臣無任云云。答曰,省疏具悉。卿其勿辭,調理行公。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,今日殿座,承旨當爲備員,而左副承旨未差,何以爲之?敢稟。傳曰,前望單子入之,待下批,牌招察任。
承旨前望單子入之,李采落點。
尹行直啓曰,今日常參,九卿當爲進參,而行吏曹判書南公轍病不進,卽爲牌招,何如?傳曰,允。
洪義浩啓曰,藥房提調·副提調持湯劑來待矣。傳曰,封入。
傳于尹行直曰,禮房承旨馳詣受香諸處,奉審摘奸以來。
韓致應啓曰,判義禁洪明浩三牌不進推考傳旨,今方捧入,而開坐命下之後,連事違召,無意承膺,事體所在,誠極未安,所當更請牌招,而係是一日四牌,何以爲之?敢稟。傳曰,更爲牌招。
韓致應啓曰,御營大將李溏,以南關王廟獻官,今方受香出去矣。所佩命召及兼帶左邊捕盗大將命召及大將牌·傳令牌,竝來請還納,何以爲之,而將兵之任,不可一刻無摠察之人,捕將則在前如此之時,有他邊大將兼察之例,今番則何以爲之?敢稟。傳曰,仍佩往來,訓鍊大將兼察,捕將他邊大將兼察,竝牌招聽傳敎。
韓致應啓曰,判義禁洪明浩牌不進推考傳旨,今方捧入,而開坐命下,已至經宿,尙不擧行,連事違召,事體所在,誠極未安,更爲牌招,何如?傳曰,許遞,前望單子入之,待下批,牌招察任。
判義禁前望單子入之,李集斗落點。
韓致應啓曰,判義禁李集斗牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
傳于韓致應曰,淸北諸邑,皆已收復,彼定城餘賊之假息肆狡,亦將幾日,誠不足爲憂,但予所怛然怵然者,卽平民或致無辜而橫罹脅從,或至誅殺之濫加也,賊之爲渠爲魁者與頭目隨從之甘心同惡者,必不至幾許箇,而外此則皆愚蚩無知之氓,爲饑寒所迫,爲威虐所逼耳。此輩之所犯,雖曰罔赦,以聖人泣囚祝網之心推之,其實可矜,非可怒也。原恕而勞恤,則皆我親上死長之良民也。予雖涼德,豈敢不顧諟上天好生之心乎?每觀前史,爲將者或不免以屠戮爲事,甚則殺害平民,虛增首級,此皆上干天和,下虧人理者也,焉有仁人在上,不忍於人如彼哉?今王師致討,雖是不可已之事,以吾民殺吾民,亦何安於心?況舊染汚俗,咸與維新,聖人攸訓,而漢光武,焚書篋以安反側,裴度以皇帝命赦蔡人,豈非可法於今日關西之事者乎?今日之急務,誅戮反輕,而招徠爲重,曉諭爲先,而奠安爲次,體予良苦之至意,紓予西顧之憂者,顧不在於方伯·閫鎭守宰之一心對揚乎?此意令廟堂,另加措辭,星火知委
以京畿監司權尙愼狀啓,高陽郡守李玄始,永平縣令李海魯,謂有情勢,屢呈辭狀,無意還任,竝令該曹,囚家僮催促下送事,傳于尹行直曰,令該曹催促下送事,分付。
傳于金相休曰,坐直承旨入侍。
以左副承旨李采牌不進罷職傳旨,傳于金相休曰,只推。
傳于韓致應曰,沁留薦望,使之卽日爲之,卽爲辭朝。
備邊司薦望,以洪義浩爲江華留守。
尹行直,以禮曹言啓曰,大報壇祭享,每年三月上旬內,擇日擧行事定式矣。吉日令日官全宗周推擇,則來三月初七日爲吉云。以此日定行,而初雖以親祭磨鍊,亦多有攝行之例,今番則何以爲之乎?敢稟。傳曰,攝行磨鍊,可也。
韓致應,以義禁府言啓曰,前平安監司李晩秀,兵使李海愚,竝施以竄配之典事,承傳啓下矣。李晩秀,慶尙道慶州府定配所,發遣府都事押送,李海愚,全羅道淳昌郡定配所,發遣府書吏押送,何如?傳曰,允。
韓致應,以義禁府言啓曰,卽接月令醫員金槼手本,則時囚罪人曺鳳振,寒痰挾食,轉成關格,姜世綸,重得毒感,寒熱交劇,洪起燮,冷積衝亘,食飮全却,三囚病勢,俱爲不輕云。罪人病勢如此,則一邊保放,一邊草記,曾有定式矣。曺鳳振·姜世綸·洪起燮等,姑爲保放之意,敢啓。傳曰,知道。
韓致應,以兩西巡撫營言啓曰,卽見臣營中軍朴基豐今月十七日戌時馳報,則枚擧咸從府使尹郁烈,順天郡守吳致壽,郭山郡守李永植等所報,以爲義州義兵將金見臣,先鋒將許沆,率該府馬步軍六百名,來到宣川,而東·西林屯聚之賊,已盡四散,義州防守將尹奉中及本府月花面社頭鄭玄碩等,到宣川境,所謂賊陣中宣川留營將該府居劉文齊斬頭後,首級則持去義州,今則宣川以北,道路相通,使之立撥,東林山谷間,有賊兵中逃散者,故以安集之意,曉諭放散,該府倉穀,初無見失於賊徒,故取用軍糧,所捉賊徒隨從支屬,從輕重酌處,而郭山義兵將幼學姜潗段所捉該郡賊楊載鶴,義州先鋒將將校金重圭·金文道·許雄等所捉之賊將金仁白·桂一恒·金大昱·金龍天等四漢,義州行營將鄭來弘所捉之賊將宋啓得·金尙珍·桂心恒等三漢,義州先鋒將將校金明坤所捉之賊將楊春宅,則竝爲捉送本陣,故嚴加盤問,則楊載鶴,自初謀逆,指揮郭山之變者,金仁白·桂一恒·金大昱·金龍天·宋啓得·金尙珍·桂心恒·楊春宅等八漢,又是賊酋,俱不可晷刻容貸,竝卽梟首陣前,而定州以北,今幾討平,郭山郡守李永植,宣川府使金燨,各在任所,且領軍兵,雖或有賊徒之散亡者,自可掃蕩無慮,而定州賊之攻破,一時爲急,方令咸從·順川兩邑倅,各率本部兵,與義州軍馬,竝來合勢於大陣,期於從速勦滅云矣,敢啓。傳曰,知道。
江華留守吳泰賢疏曰,伏以歲籥載新,茀祿滋至,猗我王大妃殿下,寶齡光躋於六旬,縟儀誕擧於三元,臣民慶忭,中外惟均,臣跡滯海島,未參呼嵩之列,北望攢祝,只切戀結之忱。第今西捷尙遲於掃蕩,宸憂方切於宵旰,小大憂憤,曷有其極?仍伏念臣,本以衰癃之姿,猥膺居留之責,今已月屢易,而歲又換矣。職重保障,有百事難醫之瘼,才慚疎迂,無一分矯救之策,夙宵憂懼,居常戰兢,如臨于谷而集于木,且値島農告荐歉之災,海民有塡壑之歎,賙恤之資,雖承廟堂之區劃,接濟之方,亦係守臣之謀慮,念被民事,罔知攸爲。況臣數十年貞疾,內而痰癖用肆,外而眩暈爲祟,殆無日不病,無歲不然,頃當秋冬之交節,又添瘴海之風氣,精神昏瞀,有若泥塑之忘形,肢體麻痺,奄成戚施之不鮮,朝者所聞,夕而難記,昨日所事,今焉輒忘,加以終晝所食,不過數匙,竟夜交睫,堇成一息,簿書期會,且置勿論,聽訟臨民,其亦難强,顧今排巡賑口,政急勞來之不怠,及春擧趾,尤宜勸課之克勤,何莫非事務繁氄,而摠係於筋力之殫竭,則以若沈痼之狀,擔此鎭撫之責,畢竟狼狽,勢所必至,與其僨誤於他時,辜負委寄之隆恩,曷若䣃解於今日,得免罪戾之益重也哉?玆敢伏枕構章,疾聲呼籲。伏乞天地父母,俯垂矜憐,亟遞臣所帶之職,毋令重任致瘝曠之歎,飢民失仰哺之望,則非但爲公私之幸,抑亦一島中幾千生靈莫大之幸,臣亦擔曳歸去,得保殘喘,卽是聖主之賜也。臣無任云云。答曰,省疏具悉。卿其依所請許施。
大司諫尹行頤疏曰,伏以今番關西之賊變,實是振古之所無,其兵勢之多寡,賊情之虛實,雖難遙度,而槪以出於朝紙者觀之,不過土校之乘時嘯聚,自干天誅者也。以堂堂全道之衆,何難一擧而勦滅,而經年閱月,捷音雖曰踵至,掃蕩之報,尙稽至此,上貽九重之殷憂,下爲萬姓之騷撓,寧不凜然而寒心哉?贈兵曹判書臣鄭蓍之危忠卓節,實無愧於古人,而褒贈之恩諭,前後鄭重,其他西路諸州,雖一校一卒,如有勞勩之可紀,則皆次第爵賞,不少慳惜,凡在瞻聆之所及,孰不欽仰激勵?而値此一路搶攘之際,州郡之間,叛國而助賊者,必非一二,而尙未或詗或査,快施當律,夫朝家之賞罰,固不可偏用而偏廢,今此賞典則連下,而刑章則無一所施,此豈古聖王賞戮雙行之義哉?姑俟賊平後,詳覈處斷,雖云非晩,而曷若臨戰而激士,洞知逆順之分哉?敬行·復一輩,則凶謀逆節,固已呈露,押到巡撫營後,自當用律,而至於益淳,投降之說,旣騰於云云,則可知其失守投賊,而特以傳聞之猶不的信,尙置更査之科,不用直梟之律,可勝痛哉?當初道啓之外,又有賊供之丁寧,至登於帥臣之啓,則其所投降之狀,前雖未信,而今焉彰著,始雖未的,而末乃皎然,待其收捕,卽於境上,梟首軍前,斷不可饒貸,而昨見道臣之啓,則渠已來詣定州大陣,而持賊魁之頭級云。渠於其間,走匿於何處,今欲爲死中求生之計,其將以此而贖前日投降之罪乎?見今賊勢,殆同破竹,當此之時,雖非渠,自可勦滅之有裕,安用一叛賊反覆之計乎?且其所持賊魁頭云者,安知非詐乎?一言而蔽之曰,此等叛賊,不可一日饒貸於軍中之律亟令該帥臣,拿致軍前,以爲先斬後啓之地,而章謙投降之狀,道臣之啓,旣曰無異於益淳,又於帥臣之啓,其送印之狀,爲陪持之目擊,則其所投降,斷然無疑,竝施當律,以勵軍情,不容少緩。伏願聖上,廓揮乾斷,快降處分,勿以人微而廢其言焉。仍伏念臣,以人則無一可取,以年則踰七何求?自分廢蟄,無意榮進,千萬不自意,伏承薇垣除旨,臣且驚且感,罔知攸措。噫,淸朝言責之任,何時不重,而當此有事之日,正所謂今日朝廷須汲黯者也。雖使言議識見之有聲望者當之,猶且逡巡而却顧,況臣本來湔劣,又加疾病,神識則如墜煙霧,步趨則無異跛躄,近又受傷於峭寒,委頓床笫,欲起還仆,卽者常參有命,召牌儼臨,有非臣子言私之時,而以此難强之病,實無承膺之路,玆陳短章,庸附愚見。伏乞天地父母,俯垂鑑諒,亟許鐫遞,以肅朝綱,以安私分幸甚。臣無任云云。省疏具悉。所陳令廟堂稟處,爾其勿辭察職。
副修撰朴孝成疏曰,伏以三陽回泰,慈殿之寶齡彌高,八域延頸,元良之尺衣漸長,臣民之慶,曷有其極?嗚呼,近日關西之賊,此何變怪?么麽小醜,非有信·布之勇,安·史之强,而只緣民困而失業,吏荒而不職,嘯聚烏合之衆,敢肆豕突之計,封疆之吏,措畫得宜,則折箠笞之,可也。道臣束手而無謀,帥臣閉門而翫寇,列邑分符之官,不走則降,致使朝野驚恐,士女奔避,如此光景,豈可使聞於隣國乎?何幸天心悔禍,月捷踵至,蛇盤蟻屯之賊,次第破竹,一隅淸北,復爲國家之有,莫非殿下之洪福,廟社之陰隲也。然而定州孤城,勢已窮矣,糧必匱矣,何難撞破,而尙遲掃平,臣之過慮,伏莾之黨,布在傍郡,或自邪逕,饋運梃林之鹿,死中求生,或向他方奔逸,則爲患未已,當今之計,莫若嚴飭水陸要衝之邑,另加譏詗,遏絶其路,則賊魁之首,指日可致也。且況兵家之忌,在於師老,今者頓兵堅城之下,義士中丸,元戎退陣,其勢軍儲易竭,卒食難繼,苟或事久不決,兵久不解,則僨誤必矣,謹按古者,有募粟入邊,酬以官爵之法,今若曉諭兩西及松京富民,許令運粟於安州,格外論賞,授以武職,非若年例納粟者之假以虛銜,則民必樂從,粟可厚積,安州富實,則不難於給餽矣。賊若已破,則分賑經賊之飢民,亦一良策,惟殿下,令廟堂稟處焉。噫,慶賞刑誅,馭世之具,而用兵之際,尤宜着念,近聞立殣之節,破賊之功,多出於關西之人,可謂變凶悖之俗,爲忠義之鄕,孰不感歎。而朝家之褒功奬節,亦可謂無憾矣。至於僨事之臣,過加容貸,偸生之徒,不卽就戮,輿情之憤鬱,已無可言,而乃若屈膝投降之類,雖云立功,豈可贖罪乎?伏願殿下,賊平之日,一付公議,無或失刑焉。臣聞功之成,不在於成之日,亂之作,不在於作之日,今日之召亂,豈無其由乎?朝廷之上,分明樹黨,置國事於笆籬之邊,俗吏營私之計,較重於奉公,世臣憂國之意,不及於謀身,饑饉之餘,守宰不知恤民,差遣之際,銓家未嘗擇人,朝著乏才,而遠人窺其淺深,天災荐疊,而小民不無疑懼,倉廩空虛,無以賑恤,器械朽鈍,無以攻守,貪墨風成,紀綱日壞,驟而論之,雖曰莫可收拾,非過語也。然良醫有起死回生之方,明主有轉危爲安之術,今日國事,果無可爲之道耶?噫,彼訛言朋興,寇賊竊發,大小人心,政屬徵創之會,殿下之思聞讜言,群臣之啓發善端,此其時矣。若使朝象和平,臣隣協恭,則草竊姦宄,不足慮也。昔潢池之盗,龔遂靖之,朝歌之賊,虞詡平之,一二循良吏,足任其事,何至貽憂於宵旰耶?乃若恬嬉度日,不改前轍,則臣恐可憂之端,不但關西而已也。惟殿下念之哉。仍伏念臣,嘗待罪南邑,適當荐歉,目見南民之倒懸,而終無一言,則是負國也負民也,烏得免媕婀之誅乎?蓋湖南之己庚,卽西土之昨年也,沿海之辛未,與己庚一般也。水旱蝗虫,凄風早霜,無災不備,顚連溝壑之患,迫在朝夕,道臣年分之狀,導達民情,僅能半之,廟堂之區畫,又僅半之,特以左道山郡之稍登,湖南一道,通稱豐歲,而其實尤甚十餘邑之民,未及歲末,已有浮黃之色,雖無公賑之名,而政及救荒之政,當此之時,舊逋新還,一齊竝徵,民不聊生,而幸賴天啓聖衷,特降己巳條停退之命,南民之生死肉骨,莫非君賜也。第念己巳未捧之條,都是流亡絶戶之白徵者,今雖暫停,後更督捧,則勢將徵及隣族,隣族不支,則又將流亡,沿海之地,幾何不爲空虛乎?且當此災歲,國家需用,專責南民,關西移粟之役,又徧於沿邑,若不大加顧恤,何以收拾民心乎?沿邑己巳之還,其數無多,與其載之虛簿,逐歲難捧,無寧特爲蕩減,以紓民力。古語曰寧失於民,豈非切至之論乎?伏願殿下,特命該道道臣,沿海十餘邑流亡之戶己巳舊還,一竝蠲減,則穀摠雖縮,衆心固結,所失甚小,而所得不已多乎?臣犬馬之齒已衰,蒲柳之姿先零,水土所傷,精耗眼昏,驅馳多日,痰眩疾作,重入脩門,幸遂至願,而登筵挾冊,已斷其望。伏乞天地之仁,無物不遂,亟令銓曹,遞斥臣職,勿妨賢路,公私之幸也。臣無任云云。省疏具悉。所陳深好矣。令廟堂,卽爲稟處,俾有實效。
壬申正月二十二日辰時,上御宣政殿。大臣·備局堂上引見入侍時,行都承旨洪義浩,行左承旨韓致應,行右承旨金相休,右副承旨尹行直,同副承旨申溆,記事官李永昆,假注書沈湜,記注官文養老,記事官李龍秀,左議政金載瓚,右議政金思穆,行禮曹判書李集斗,戶曹判書金履度,行護軍李得濟,工曹參判趙弘鎭,直提學洪奭周,檢校直閣李光文,校理李鼎秉·洪敬謨,司諫李志淵,持平朴升鉉·柳春東,正言安尙默,以次進伏訖。載瓚等進前曰,近日朝晝異候,聖體,若何?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。上曰,次對爲之。載瓚曰,諸景彧·金大宅立殣之忠,可謂有光簡冊矣。初非受命之將,且異在行之軍,而特以敵愾之義,慨然從征,及其攻城之日,作爲前茅,斬關直入,有進無退,竟以身殉,是無愧於睢陽之巡·遠,況聞諸景彧,嘗自許以爲國一死,尺劍千里,徒步登途,每語人以誓不復還云。其矢心死難,已有素定,而實爲乃祖之肖孫,金大宅,本以嘉山之人,擧郡化賊,而獨自挺身入京,願屬巡撫麾下,從軍西出,肉薄先登,與諸景彧,同時竝命,蓋其赫然雙節,有足以壯三軍而鼓八方,旌閭錄孤,贈以二品節度使之職,已有成命。諸景彧,特贈三道統制使,金大宅,特贈北兵使,竝令口傳下批,其妻孥,不知方在何處,以京以鄕,推訪其家,鄕則自本道厚恤,京則自戶曹厚恤,且其屍在處,另加殯斂,而靷時題給擔軍,葬時別致葬需,以爲生死無憾之地。且聞諸景彧,貧無以爲力,其祖諸沫延諡,尙未爲之,終不免齎恨而沒云。尤可切矜,令吏曹,卽爲宣諡,戶曹助給延諡之羞,俾趁葬前,以慰其不昧之恨,何如?上曰,依爲之。出擧條載瓚曰,以義州府尹趙興鎭狀啓,有該府將卒論賞之命矣。今番討賊之功,義州爲首,金見臣,倡義募兵,戰必奏捷,許沆,夜襲龍川,收復全境,崔信燁,破彌串而賊魁就擒,襲龍骨而凶徒自潰,宣·鐵分屯之賊,望風先散,雲暗據險之盗,不戰已走者,皆是三校之功也。崔致倫之生縛敬賊,克獲巨魁,卽是出戰後初有也。金見臣·許沆,已爲各施褒典,待其益復奏功,自當別加殊賞,崔信燁,不可但以乘障之任,用答其功,特加一資,內禁將擬入,崔致倫,亦爲加資,瓜及,營將作窠擬入,竝口傳擧行,成官敎下送,其餘將卒,待亂平,令道帥臣,摭實分等以聞,以爲次第施賞之地,何如?上曰,依爲之。出擧條載瓚曰,泮民撤屠事,卽所未有之大變異也。廛業失利,支保不得之弊,朝家業已洞悉,嘗所悶矜,而姑未及別加釐救矣。若其號訴告悶,仰冀處分,固無足爲怪,而乃敢鎖市撤屠,屢飭不悛,致使莫重獻御之需,多日闕供,秋曹·京兆,囚禁嚴飭,而猶且悍然無聞,終不知戢,有若力抗朝令者,實關世變之大,而法綱之壞,良欲無言。市弊自市弊,民習自民習,固當覈置一律,而姑從寬典,首惡者,爲先速加嚴刑,絶島勿限年遠配,隨從諸人,竝邊遠刑配,至於市弊,則亦不可以渠輩之自抵死罪,置而不念,蓋懸房失業之由,一則潛屠也,二則無本錢也,三則各宮房貿易本價,自下乾沒,一不還報,計一年而殆爲數萬金。凡此三弊,一不釐革,而只責以應役,則勢有所行不得者,蓋所謂潛屠之弊,年加歲甚,坐賣行賣,皆是潛屠之所自出,而公肆亂賣,殆至無處不有,法司禁隷,交相締結,互分其利,擅放故縱,無所不有,今至於禁無所施,民不知畏,雖謂之無禁可也,如是而安得不全失市業,漸不支保乎?從今以後,令左右捕廳與三法司,合力竝禁,而所以禁之方,另加商量,別成節目,以爲一遵無違之地,亦自本館,如有別歧止禁之方,則論報備局,仍爲定式施行,本錢請貸,泮長屢爲疏陳,已例亦有可據,令惠廳,限一萬兩許貸,使之分年還納,各宮房貿價之從中不償,尤極駭痛,使本館,詳査其宮房,則雖已上下,宮屬則私自掩置者,考朔計數,合成成冊,納于備局,自備局一一甘飭,使卽準數還給,後又有此弊,則本館隨卽報司,當該宮任,草記重勘之意,定式施行,何如?上曰,依爲之。出擧條載瓚曰,四道竝設大賑,而關西今方被兵,民勢若在水火,遣使慰撫,別加軫恤,海西亦且調丁,闔境擧皆遑汲,特遣御史,俾監賑事,但東·北兩道,設賑則同,而姑未有慰恤之典矣。災憂賑政之急,雖不至如兩西,而槪是窮春民情,極爲憂悶,救荒之道,拊摩爲先,別降十行恩綸,各遣慰撫御史,傳宣德音,先慰群心,且飭開賑列邑,俾各盡誠殫力,極意善賑,無一捐瘠,使一夫一婦,咸知朝家如保之至意似好,故敢此仰達矣。上曰,依爲之。出擧條載瓚曰,近以京畿勅需錢放債事,隣徵·族徵,至有都民蕩敗産業之境者,項背相望,每當歲末,民情嗷嗷,故叩問其放債來歷,則本道勅需元穀,爲二萬石,而移屬華城,取耗執錢之際,非但民弊多端,本道支勅,亦不可無預備之需,乙丑年,以嶺南穀,給代於華城,而本穀則還屬本道,使之依前取耗添補矣。其翌年,一道臣,以耗條逐年執錢,發債取息,不數年,大貽民弊者,如右所陳,誠極悶歎。自今年爲始,執錢放債,永爲革罷,已放債錢,除息以本數徵捧,從便作穀,竝元穀使之磨勘於本司之意,分付該道,何如?上曰,依爲之。出擧條上曰,臺臣如有所懷出而書進,可也。志淵所懷,近年以來,都下無恒之輩,乘時群聚,民家偸竊之患,比比有之,無處不然,平民之被害,已不可勝言。前後朝家之禁戢,非不申嚴,而愈往愈甚,一自西變出後,人情洶懼,一倍騷擾,甚至於城內靜僻之處,黃昏人散之時,種種有劫掠剽奪之變,出沒縱橫,村里不寧,無以安居,此而不得禁斷,則實無奠接之術,臣謂不爲禁戢之左右捕將,姑先從重推考,而令廟堂,另加申飭,如此之類,各別譏詗,隨現痛繩,施以重律,俾有屛息之效,實今日鎭安民生之第一急務,故又此附陳矣。上曰,所陳令廟堂稟處,可也。出擧條志淵所懷,宣·鐵屯聚之賊,今已掃蕩,則量彼定州孤城,亦當不日攻拔,而第目今都下民情之遑急,實難支保,輦轂根本之地,如此騷擾,誠非細憂。日前有都民發賣從優之下敎,字恤惠鮮之德意藹然,可以慰悅民心,孰不欽仰?而窮春艱乏之憂,比前尤甚,若於此時,自朝家不有別加顧恤之典,則不無渙散之慮。伏願令廟堂,量宜區劃錢米,優數貸下出給於各貢物市廛民人等處,以爲派及廣被之道似好,故敢此仰達矣。上曰,依爲之。出擧條升鉉所懷,贈兵曹判書臣鄭蓍,精忠大節,炳烺日星,以一身任千古綱常之重,而朝家崇報之典,靡不容極,凡在瞻聆,孰不欽仰?臣竊稽國朝故事,若有忠節卓然塗人耳目者,則或因特敎,或因三司陳請,有不待諡狀賜諡之例,臣謂鄭蓍之立殣事蹟,旣如彼赫赫,則特命弘文館,不待家狀,使之不日議諡,以爲激勸聳動之方,恐合事宜矣。上曰,依爲之。出擧條升鉉所懷,生民休戚,專在守令,日前以關西守令中不堪職任者及無良不法之吏,勿嫌迎送,糾覈論勘之意,分付關西道臣事,大僚筵稟蒙允矣。海西·關東·北三道之前歲歉荒,無異西關,且設賑方始,則亦以無拘顔私,按廉狀聞之意,一體分付於被災諸道道臣,恐合朝家懲癉之政,而雖以三路監賑事言之,臣於日前,疏陳淺見,得蒙兪音矣。海西御史,則纔已出去,而東北二道,尙無差遣之事,當此賑濟之初,詢問疾苦,監董賙恤之方,一時爲急,另擇公明望重之人,恭依前日成命,卽爲差送,恐不容少緩,故又此附陳焉。上曰,依爲之。出擧條春東所懷,目今關西之賊,可期掃平,而掃平之後,亦當勞聖慮矣。夫民者國之本也,食爲民之天焉。雖於升平之時,有恒産則有恒心,無恒産者無恒心,況今新經大亂,且當窮春,彼西民之流離避亂者,必不能咸歸其土,各安所業,若不及今而招集安堵,則皆爲剽竊之民,安知異日復不爲綠林之盗乎?然則將來之憂,有甚於已發之亂,豈不大可懼哉?歲首勸農之詔,藹如陽春,行於諸道,臣不勝欣誦,而至若關西一道,又當厚加惻怛之實惠,廣示曉諭之聖意,臣以爲向來所下綸音,眞諺翻謄,家諭戶說,使坊曲之民,曉然知朝家之惠澤,分付道臣,厚惠農糧,優給種子,使旣散之民,各自還集未散之民不得遷移,無失農時,以期平民鎭安之策,恐合事宜,敢此仰達矣。上曰,依爲之。出擧條尙默所懷,關西之賊,今幸捷報日奏,陷沒諸郡,次第收復,而獨餘定州,彈丸孤城,亦當不日勦平,而翫寇稽討,不過一月,則賊謀難測,必有敢生逃走之計者,脅從固所罔治,魁帥則不可漏網,龍·宣數邑之間,海島無數,江邊七郡之路,山谷險阻,而皆與彼境相接,平時亦有犯越潛商之慮,萬一賊有北走西越者,則異日之憂,容有極哉?亟令道·帥臣,另飭海防,益嚴邊禁,不害爲先事之慮,故敢此仰達矣。上曰,依爲之。出擧條尙默所懷,自有賊變之後,都下繹騷,以及於外道,荷擔而立,莫可鎭安,蓋緣蕞爾小醜,未卽勦滅,日愈久而爲慮益深,地益遠而浮訛轉加,顧今驚蟄隔日,春耕將始,而鄕井不能安堵,農作將致失時,荐歉之餘,若復失農,則來頭民憂,不可勝言,臣之愚見,松林奏捷以後掃蕩賊屯,收復城邑之事實,悉令謄出,三懸鈴行會諸道,使列邑守宰,以眞諺曉示坊曲,則民心可以鎭安,不復騷屑,而專意農作,請令廟堂,卽速擧行,恐合事宜矣。上曰,依爲之。出擧條上曰,通禮院書員,令攸司科治。出榻敎進御十四友湯,自今日一貼式煎入。出榻敎上命大臣先退,載瓚等退出。又命退,承史以次退出。
壬申正月二十二日申時,上御宣政殿。坐直承旨入侍時,行右承旨金相休,假注書沈湜,記注官車翊修,記事官李龍秀,以次進伏訖。上曰,備局回啓,斯速擧行事,分付,可也。賤臣承命出傳。上命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,左承旨韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
金相休啓曰,左副承旨李采,同副承旨申溆,今日不爲仕進,竝卽牌招,何如?傳曰,允。
韓致應啓曰,藥房提調持湯劑來待矣。傳曰,封入。
以左副承旨李采牌不進罷職傳旨,傳于金相休曰,只推。
韓致應啓曰,判義禁李集斗牌不進推考傳旨,今方捧入,而飭敎之下,終不承膺,事體所在,極爲未安,更爲牌招,何如?傳曰,允。
韓致應啓曰,判義禁李集斗再牌不進推考傳旨,今方捧入,而開坐命下之後,如是違牌,不卽承膺,事甚未安,所當更請牌招,而係是一日三牌,何以爲之?敢稟。傳曰,開坐成命已久,如是違牌,萬萬未安,嚴飭牌招。
韓致應啓曰,卽伏見黃海水使柳和源去辛未秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
傳于尹行直曰,發遣吏郞,諸執事淸齋與否,摘奸以來。
吏曹口傳政事,故僉使諸景彧贈統制使,故五衛將金大宅贈南兵使,以上特贈事承傳。
兵曹口傳政事,以崔信燁爲內禁崔致倫爲羅州營將,甲巖權管崔信燁,閑良崔致倫以上,今加折衝加資事承傳。
兵曹口傳政事,副護軍崔信燁·崔致倫竝單付。
韓致應,以備邊司言啓曰,安義邑小弊多,近益難治,釐救之方,難付初手,新除縣監金昊淳,仍任前職,其代以曾經郡邑素有聲績者,口傳擇差,待下批當日辭朝,催促下送,何如?傳曰,允。
吏曹口傳政事,以李象鼎爲安義縣監,工曹正郞單金昊淳仍任事承傳。
尹行直啓曰,吏曹郞廳來言,承旨有闕,政事,取稟。傳曰,當日爲之。
尹行直啓曰,卽者吏曹郞廳來言,政事當日爲之事,命下,而判書南公轍,參判李肇源,參議鄭東榦,俱以病不來,不得開政云。竝卽牌招,何如?傳曰,允。
有政。吏批,行判書南公轍進,參判李肇源牌不進,參議鄭東榦牌不進,右副承旨尹行直進。以鄭尙愚爲都承旨,申光軾爲同敦寧,朴宗正爲兵曹參判,金啓洛爲掌樂提調,吳聖根爲兵曹正郞,金徹淳爲永禧殿令,李元肅爲典籍,吳在鎭爲造紙別提,李頤熙爲司錄,盧象爀爲崇靈殿參奉,奉常直長單吳夏哲,江華留守單洪義浩,開城府分敎管全錫天,行護軍許沆,今加嘉義加資事承傳,故別將文榮基贈宣川防禦使,故學生朴試益贈吏參例兼,故通德朴景浚贈吏議,以上同義禁朴命燮兩代追贈。
兵批,兼判書沈象奎病,參判朴宗正未肅拜,參議韓鼎運病,參知尹之鉉入直進,同副承旨申溆進,同知單許沆,僉知單崔信燁,護軍吳泰賢,永護軍朴大圭,副司果柳台佐,鎭撫使單洪義浩,以上竝單付。
尹行直,以弘文館言啓曰,本館下番姑降入直,事甚未安,副修撰朴孝成疏批已下,卽爲牌招入直,何如?傳曰,允。
尹行直,以吏曹言啓曰,因京畿監司權常愼狀啓,高陽郡守李玄始,永平縣令李海魯,謂有情勢,屢呈辭狀,無意還任,竝令該曹,囚家僮催促下送事,判付內,令該曹催促下送事,命下矣。自臣曹催促,則高陽郡守李玄始,永平縣令李海魯,俱以爲身病猝重,不得還官云。催促之下,謂有身病,不卽下去者,揆以事體,誠甚未安,竝令該府,拿問處之,何如?傳曰,允。
尹行直,以吏曹言啓曰,新除授成均館典籍吳泰長,造紙署別提韓百衍,除拜後過限未肅拜,竝依例改差,何如?傳曰,允。
韓致應,以備邊司言啓曰,司諫李志淵所懷批旨內,有令廟堂稟處之命矣。取見其所懷,則以爲都下偸竊剽奪之患,無處不然,出沒縱橫,村里不寧,左右捕將,從重推考,各別譏詗,鎭安民生爲辭矣。都下竊發之患,近日尤甚,甚至有坊曲剽劫之弊,民情洶懼,職此之由,兩捕廳,苟能隨機糾詗,嚴加鋤治,則寧或一任其肆行,而臺言所論,果爲切中,左右捕將,姑先依所請施行,使譏捕之政,無或如前解弛,若又一向因循,則斷當別加勘處之意,申飭該廳,都下如此,鄕外可知。災歲窮急之民,尤無以奠居安業,目下之憂,誠非細故,竝以此意,發關各道,使各該邑鎭,益復惕謹擧行,或有亂民之聚黨掠奪,情犯最重者,直施一律之意,竝爲嚴飭,何如?傳曰,允。
韓致應,以備邊司言啓曰,卽見大司諫尹行頤上疏,則以爲益淳,令該帥臣,拿致軍前,先斬後啓,章謙投降之狀,無異於益淳,竝施當律爲請,而批旨內,有令廟堂稟處之命矣。益淳旣未及軍前直爲梟首,則事當拿致王府,具格定律,而且益淳,雖已自現,章謙尙未就捕,待兩賊押來之後,窮覈情節,亟施當律,則嚴三尺警八方之擧,尤勝於陣上用法,依前回啓擧行,何如?傳曰,允。
韓致應,以兩西巡撫言啓曰,賊魁昌始,賊先鋒齊初等首級,平安兵營軍官李海瓚,今日領來,故臣開函査馘後,待諸魁竝誅,京軍班師日,同爲獻馘次,依戊申年例,姑爲留置於訓鍊都監火藥庫,令該營入直校卒,各別看守之意,敢啓。傳曰,知道。今番巡撫使,旣不出戰,只令中軍出征,事體道理,當拔例令巡撫使,往沙阿里路梁中,大張三軍門標下軍及馬步軍,周示懸首矣。令廟堂,分付該營,以此擧行,可也。
韓致應,以兵曹言啓曰,忠壯衛將蔡翼永,除授在外,過限未上來,依法典改差,何如?傳曰,允。
韓致應,以禁衛營言啓曰,南道參軍丁若鎭,巡山不誠,甚至潛賣松木,萬萬駭痛,汰去懲勵之意,敢啓。傳曰,知道。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,左承旨韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
傳于李采曰,明日次對,進定於今日。
尹行直啓曰,今日次對,兩司當爲進參,除在外外,未肅拜·呈告人員,竝卽牌招,何如?傳曰,允。
傳于李采曰,大臣·備局堂上引見。
韓致應啓曰,藥房都提調·提調,持湯劑來待矣。傳曰,封入。
傳于金相休曰,禮房承旨馳詣先農壇,奉審摘奸以來。
尹行直啓曰,判義禁李集斗再牌不進推考傳旨,今方捧入,而開坐命下,已至經宿,連事違召,無意承膺,事體所在,萬萬未安,所當更請牌招,而係是一日三牌,何以爲之?敢稟。傳曰,許遞,前望單子入之,待下批,牌招察任。
判義禁前望單子入之,朴宗來落點。
尹行直啓曰,判義禁朴宗來牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,開坐異於他時,何等時急,而連事違召,萬萬未安,嚴飭牌招,期於肅命。
吏曹,平安道監賑御史單李惟命。
吏曹,江原道慰撫兼監賑御史洪遇燮,咸鏡道慰撫兼監賑御史李垿竝單付。
諭關東民人等書,予寡人不惠于德,天降水旱,比歲不登,是惟予一人之咎,奚辜于爾萬姓?去歲四道之災,極備極無,哀我黎庶,命迫溝壑,念玆恤焉,錦玉何安?噫,彼關西以北,小醜爲盗,肆構戎亂,流毒列郡,王師致討,諒非獲已,賴天之靈,次第勦平,而兩西失業之民,如在水火塗炭之中,雖有別遣慰撫之擧,而至若東道,亦有騷擾不寧之慮,頷顑嗷喁,如在目前,嗟乎關東瘠土也,田野之廣,人物之殷,視他道反不及焉,杼軸旣空,流亡日續,靡依靡托,何以爲生?方伯守宰,其果能鎭安而接濟之,發廩賙飢,能體北關之思,于耟饁畝,勸趁西疇之事,撫摩懷綏,克紓分憂之義,殫誠救恤,俾無捐瘠之歎乎?玆令近臣,往宣予至意,俾匹夫匹婦,咸知予如傷若保之心,嗟爾大小民人,恃而無憂,咸奠厥居,無依者就賑,有土者就耕,永作我東土之民,天佑下民,歉荒豈歲有哉?
諭北道民人等書,荒年饑歲,吾民之頷顑顚連者,實是王政之在所拯濟,而朝家之視民,猶父母之視子也。子而望哺,以予孔邇之心,豈不能盡父母之責也?逖矣北路,王跡所基,仙寢所奉,卽我家豐沛之鄕也。自在我列朝,眷顧子惠之政,靡不用其極,隆恩厚澤,浹洽民心,逮予嗣服以來,惟先志是承是述,夙宵一念,常勤北顧,而嗚呼,皇天示警,極備爲災,哀我民生,阻饑滋甚,遑遑若不保朝夕,此專由於朝家之懷綏未盡,官吏之撫摩多失,而言念及此,寢食靡甘。矧今關西告警,彼因飢思亂之徒,殆同潢池之弄兵,王師致討,是豈獲已?親騎調發,適値大侵,此又北民騷擾不寧之端也,少忽賙救,無異推納,爲方伯者,能悉心措劃,無負委寄之責歟?爲守宰者,能多方接濟,克盡奠安之道歟?玆遣近臣,宣予至意,俾吾民各安其堵,無一夫一婦不獲之歎,而永作我太平之民,庸慰予九重宵旰之念。
金相休,以吏曹言啓曰,江原道慰撫兼監賑御史前獻納洪遇燮,時無職名,令該曹,口傳付軍職,何如?傳曰,允。
兵曹口傳政事,副司果單洪遇燮。
以大司諫尹行頤,獻納任㸁,正言朴聲漢牌不進罷職傳旨,傳于尹行直曰,推考傳旨捧入。
以平安監司鄭晩錫狀啓,博川郡守印信一顒,宣川府使印信一顒,今旣推來,竝爲還給于各該邑當否,令廟堂稟處事,傳于李采曰,印信還給一款,令廟堂卽爲稟處事,分付。
以黃海道監賑御史金啓溫狀啓,延安府監賑後轉向海州牧事,傳于韓致應曰,悶思累日,企待爾啓之際,接見馳奏,極爲多幸,爾其輪回公賑諸邑,巡視監賑事,自廟堂回關,分付監賑御史處。
以吏曹參議鄭東榦牌不進罷職傳旨,傳于金相休曰,只推。
以李玄始·李海魯囚單子,傳于尹行直曰,分揀放送,嚴飭還任。
金相休,以吏曹言啓曰,景慕宮令韓光衍呈狀內,矣身寒感風眩之症,方此沈痼,萬無供職之路,斯速入啓遞改云。其身病旣如是危篤,則有不可强令察任,改差,何如?傳曰,允。
吏曹口傳政事,以趙雲路爲景慕宮令。
李采,以備邊司言啓曰,義州領兵將崔信燁內禁將,崔致倫羅州營將,纔已擬入蒙點矣。今此兩人,方在行陣,待破賊竣事,使之上來供職之意,竝爲分付,何如?傳曰,允。
尹行直,以刑曹言啓曰,今正月二十二日大臣·備局堂上引見入侍時,左議政金載瓚所啓,泮民撤屠事,卽所未有之大變異也。廛業失利,支保不得之弊,朝家業已洞悉,嘗所悶矜,而姑未及別加釐救矣。若其號訴告悶,仰冀處分,固無足爲怪,而乃敢鎖市撤屠,屢飭不悛,致使莫重獻御之需,多日闕供,秋曹·京兆,囚禁嚴飭,而猶且悍然無聞,終不知戢,有若力抗朝令者,實關世變之大,而法綱之壞,良欲無言,市弊自市弊,民習自民習,固當覈置一律,而姑從寬典,首惡者爲先連加嚴刑,絶島勿限年遠配,隨從諸人,竝邊遠刑配事。上曰,依爲之事,命下矣。首惡李秉毅,頃因籌司草記,已爲刑配於公忠道恩津縣,發關該道,待其捉上,連加嚴刑後,全羅道靈光郡荏子島,勿限年定配所押送,隨從李明賢·金永東,各嚴刑一次後,明賢慶尙道淸道郡,永東全羅道同福縣,竝邊遠定配所,卽爲押送之意,敢啓。傳曰,知道。
韓致應,以漢城府言啓曰,過期未婚之類,分付各部,搜訪報來矣。中·東·北三部,以無乎報來,故西·南兩部所報,別單書入之意,敢啓。傳曰,知道。
金相休,以成均館兼大司成意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣。直講未差,典籍朴基宏,方在保放中,司成任百禧以入直,身病猝極,呈旬出去,時無入直之員,以他郞官,姑爲代直,何如?傳曰,允。
江華留守洪義浩疏曰,伏以臣,姿性最鹵,恩造若偏,忝叨十載近密,愧蔑一事報效,跨歲直院,誠伸起居之禮,鎭日趨班,憤切壃場之警,惟筋力奔走之是矢,未敢爲言私之計,千萬不自意,公退夜半,忽伏奉沁府居留之命,格外恩念,驚惶靡措。夫留守爲任,卽周官保釐之遺耳,國朝四都之制置,何莫非重寄,而本府素稱保障,江海之交,地利天塹,伏況眞殿行宮之奉護,名山石室之守藏,所重在焉,舟楫樓櫓之備禦,府庫儲胥之蓄積,其責大矣,固不宜匪才濫授,矧惟比年以來,百度俱弛,昔也紅腐之陳,仍徒按虛簿,古者陰兩之綢繆,今屬芭籬,百瘢千瘡,醫救無術,加之去年歉荒,民生殿屎,發廩賑饑,如拯水火,此時此任,豈可議到於無能如臣者哉?當事而僨,自知者明,且念臣之先臣,曾莅是地二十餘年,宛如昨日,以臣不肖,幸玆踵叨,豈不誠榮且感也?而坊閭部曲,尙有忠愛之不淺,則仰孤主知,俯忝家聲,此尤臣區區之所憂恐耳。促辭有命,而實不欲遽然承當略暴由中之懇,仰冀體下之仁。伏乞聖明,察臣辭之非飾,亟許遞改,以安踐分,不勝大願。臣無任云云。答曰,省疏具悉。卿其勿辭察任。
修撰李光文疏曰,伏以西土小醜,敢肆狂逆,上煩宸慮,曠閱數旬,何幸天道助順,捷音繼至,掃蕩之期,匪朝伊夕,是固人心嚮義,群帥用命之效,而竊瞷警報以後,天啓聖衷,深存儆懼,燕閒之節宣得宜,臣鄰之晉接有時,擧措則戒輕遽之失,奏覆則無稽滯之歎,宜有以底豫天心,鎭服民志,而克成此神武廓淸之功也。然初經變亂,方內繹騷,無論順逆賢愚,必皆企竦觀聽,殿下一言失,則四方解體,一事當,則萬姓屬心,動關安危,不可不愼,臣伏讀日昨傳敎下者,若曰今日之急務,誅戮反輕,而招徠爲重,曉諭爲先,而奠安爲次,體予良苦之至意,紓予西顧之憂者,顧不在於方伯帥鎭守宰之一心對揚乎?大哉王言,可以感豚魚而化龍蛇,豈止奉天之詔,能使山東之驕將悍卒,投戈泣下而已也哉?然彼反側者,必當尙懷疑懼,未盡坦然,聚首而謀,傾耳而聽,考殿下所行之事,驗殿下所宣之言,言與事符,則遷善之心漸固,事與言背,則思亂之志復興,故古人之言曰,動人以言者,其感不深,動人以行者,其應必速。臣請以今日所當之急務,爲殿下陳之,有國之安危,繫於民心之嚮背,生民之休戚,在於長吏之臧否,故君人者,以得民心爲本,而選良吏爲急務,是以漢宣帝之璽書增秩,唐宣宗之殿柱題名,皆所以褒其廉能,而貪虐不職者,不得厠於其間,此其爲漢·唐之良主也。殿下䘏民之德意,懃懃懇懇,固未始不用其極,而至於親民之吏,不論其臧否廉貪,一以瓜期爲準,而牛驥同皁,淄澠無別,守宰有罪,而方伯不爲剌擧,方伯弗績,而朝廷不行斥罷,貪虐不法者,無所懲畏,闒茸不職者,無所勉勵,所管之內,偏被其害,上之憂䘏而澤不能下究,下之疾苦而情不能上通,由是國綱漸弛,民志無恒,致有此關西之變而極矣。苟不能另思更張,亟行黜陟,則憂勤之志,雖切於上,哀痛之詔,雖播於下,亦不可以爲國,而民無所聊生,欲望殿下,悟疇昔之深失,建將來之令圖,毋論道臣邑吏,大加一番澄汰,使能者久於其職,不能者斥而錮之,以爲收民心祈國命之本焉,此今日之急務也。朱子曰,國家傾覆之由,何嘗不起於盗賊,盗賊竊發之端,何嘗不生於飢餓?今夫關西,連年大無,流殍載路,傳聞之說,驚心慘耳,而周䘏無施,徵斂轉急,馴至於此,莫可收拾,守土之臣,罪固難逭,而朝家之前後施措,亦未有以大慰民情如周王之懷保,漢文之蠲免,則顚連〈之〉憂,盗弄之患,固有以召之也。然則爲今日善後之策,尤安可不汲汲於撫摩拯濟之實耶?淸川南北,瘡痍溢目,賊平之後,憂虞轉深,朝家賑貸之金穀,略有區劃,而以若所劃,欲救一路之生靈,無以異於勺水之沃焦釜也。若使救之而不繼,惠之而無終,則亦豈我聖上勤䘏之本意耶?何況方春農時,經亂之民,旣無牟種,又乏農食,至於耕牛田器,亦皆蕩然無遺,雖或還就田里,將何以及時耕播乎?苟失麥農,則方來之憂,又不可量也。無食則無民,無民則無國,不審殿下,何以待之乎?欲望殿下,亟命有司,賑資則更加區劃,種食則別爲措辦,急速行會,毋失其時,而設賑諸道,亦令殫心存䘏,分遣繡衣,另察勤慢,俾責實效焉。此又今日之急務也。畿甸四方之根本,而京師又畿甸之根本也。京師則賴有發賣之令,然强劫之徒,窺覘富室,椎剽之患,肆行坊曲,其兆已見,其憂非細,而畿甸諸邑,飢饉又甚,鶉鵠顑頷,民情倒懸,老弱行乞於道路,丁壯恫喝於邑市,幾何其不群起而爲盗耶?然而字牧之人,未聞勞徠之政,訏謨之地,不思措濟之方,旣不能與設賑四道,均被一視之惠,而改歲已久,催科不止,徒使乍散還集之氓,不堪其鞭扑追呼之苦,人心一去,不可復收,民勢已窮,無所不至。臣聞病同者,雖胡越而相憫,憂同者,不邀結而自親,必至之理也。竊恐國家之憂,不在於關西,而在於根本之地也,流聞甸服至近之地,已往往有嘯聚竊發之漸。萬一有枹鼓之警,猝起於關輔之間,則其危機之交急,輿情之波蕩,寧止於今番西陬之變而已哉?思惟及此,凜然寒心。臣固知國計方匱,措置沒策,經用至重,蠲蕩難議,而殿下試思,今番警急以後,寇賊之所掠,兵燹之所蕩,列郡戰守之備,諸軍犒賞之資,凡其所失所費,總而計之,當爲幾鉅萬耶?假令昨冬以前,能捐此數三分之一,以救飢困垂死之喘,庶可以收民於將散,防患於未形,而有或於未亂之時,倡爲此說者,臣亦知有司之臣,必將靳持而不肯施矣。然由今觀之,較其失得,孰爲多少?曲突似迂,燋頭無及,往雖不諫,來猶可追,欲望殿下,以臣此奏,下之廟堂,亟恢通變,大施賑濟,而草竊奸宄之類,亦皆嚴加詗捕,毋令有滋蔓難圖之患焉。此又今日之急務也。臣旣以今日急務之三條,庸寓千慮之一得,而又有所區區隱憂,爲殿下畢陳之。顧今王師撻代,威武已張,賊勢窮蹙,假息孤城,天囚行尸,殆若釜中之魚,摧枯拉朽,固不足喩,而第念彈丸三里之郭,所以能力抗天兵,久梗王化者,意必有其中狡猾之類,誑誘愚民,以爲城破之日,屠戮無遺,而蚩蚩無知之氓,亦自知罪惡已積,誅罰難逃,自分爲机上之肉,而不憚於爲賊致死也。夫以必死之衆心,當此屢勝之驕兵,隱憂深慮,亦何所不至哉?昨下綸音,德意洋溢,仁聲所播,千里響應,臣固知布令之日,卽是破城之期,而尙恐圍堞之內,盡爲賊窟,雖有敷告,未能悉曉,乞勅西征諸將,廣寫數百十本,仍以數三凶魁之外,踰城自歸與投甲潰散者,一切勿問,復其本業之意,跋干其下,或揭之旗竿,或約之飛矢,務令一城之中,無不徧見,則背逆歸順,秉彝同得,樂生惡死,肖翹猶然,彼旣知有解網之路,亦何苦而久留於餓虎之穴哉?不惟因壘之降,刻期可俟,關西一域,將無復帶牛佩犢之民矣。仍伏念,今玆小醜,有類鼠竊,凶鋒一挫,保無餘憂,而然其醞釀旣久,亦必積有窩窟,竊聞淸北㳂海,以島計者,不啻十數,而如身彌·椵島等地,周遭百里,曠無人居,警備之所不及,譏詗之所不到,藏奸萃逋之慮,厥惟久矣。若使漏網之餘黨,得以盤據其中,陸耕海魚,利則出而爲寇,敗則散而復聚,如孫恩·盧循之爲,則濱海諸邑,恐無息肩之日,而船粟往來之路,又將不免於剽截之憂矣。防患之道,貴在周詳,寧可過計而無用,不可失備而後悔,欲望殿下,另飭籌謨之臣,申嚴海防,伺察非常,公私船隻,一倂收聚,以斷其入海之路,必若王式禦裘甫之策,又令預簡舟師,搜閱諸島,以絶亂本,則逋藪旣蕩,淆訛自息,竊謂目下機務,亦無大於此者。伏乞財處焉。嗚呼,唐臣陸贄之言曰,或多難以固其國,或無難以喪其邦,無難喪邦者,忽萬機之重而忘憂畏也,多難固國者,涉庶事之艱而知勅愼也。故易曰,危者安其位者也,亂者有其治者也。欲望殿下,益加兢惕,雖在獻馘奏凱之後,毋忘列郡奔潰,羽書旁午之日,則太平萬歲之休,自今伊始,苟或謂賊已平,謂民無憂,不念悔禍之實,復踵偸安之習,則民心靡所維擊,而國之安危,或未可保也。傳所稱病加於少愈者,非此之謂乎?伏願深留聖意毋忽,則宗社生靈之幸也。臣無任云云。省疏具悉。爾言儘好,切於今時,當留念,先自廟堂,卽爲採施,俾有實效之地,勿辭察職。
壬申正月二十四日辰時,上御宣政殿。大臣·備局堂上引見入侍時,行左承旨韓致應,假注書沈湜,事變假注書朴榮顯,記注官孫錫祚,記事官李龍秀,左議政金載瓚,行判中樞府事韓用龜,右議政金思穆,行吏曹判書南公轍,戶曹判書金履度,行大護軍朴宗慶,行護軍李得濟,行護軍李溏,行護軍金基厚,校理李鼎秉,以次詣閤訖。上乘輿出延英門,入協陽門,未及降輿。上敎曰,予適有滯候,大臣如有可奏之事,退去賓廳,以擧條書入,可也。仍還內。載瓚曰,巡撫營賊魁首級留置事草記批旨,有巡撫使往沙阿里露梁中,周示懸首之命矣。凶逆首級,今已領來,不必遲待獻馘之日,先令三日懸街後,禁·御兩營新舊番合操,使之同爲設行於二十七日,巡撫使率訓局旗鼓馬步軍兵,與本營軍卒,出往敎場,大張兵威周示之意,分付巡撫營,何如?上曰,依爲之。定州兵班師之日,獻馘首級,竝令巡撫使出往,一體周示之意,分付,可也。出擧條載瓚曰,東·北兩道,分遣慰撫兼監賑御史事,命下矣。令該曹,口傳單付啓下,關西監賑使鄭晩錫,移拜本道觀察使矣。其代以副護軍李惟命,一體口傳單付,而各該道,今已開賑,竝令明日辭朝,催促下送之意,分付該曹,何如?上曰,依爲之。出擧條載瓚曰,贈宣川防禦使文榮基危忠卓節,與諸景彧·金大宅,竝耀同美,而貤贈之職,乃在二人之下,特爲加贈平安道兵馬節度使,何如?上曰,依爲之。出擧條
上在昌德宮。停常參·經筵。
自開東至辰時,有霧氣。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿,朝廷二品以上·六曹堂上單子問安。答曰,知道。
王大妃殿·中宮殿·惠慶宮·嘉順宮,口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
金相休啓曰,右副承旨尹行直,今日不爲仕進,卽爲牌招,何如?傳曰,允。
金相休啓曰,時原任大臣,爲承候來待矣。傳曰,入侍。
金相休啓曰,時原任閣臣,爲承候來待矣。傳曰,入侍。
韓致應啓曰,藥房三提調持湯劑來待矣。傳曰,封入。
備忘記,江華留守洪義浩下直,長弓一張,長箭一部賜給。
尹行直啓曰,判義禁朴宗來再牌不進推考傳旨,今方捧入,而開坐命下,已至多日,飭敎何等截嚴,而連事違召,終不承膺,事體所在,萬萬未安,所當更請牌招,而係是一日三牌,何以爲之?敢稟。傳曰,更爲牌招。
尹行直啓曰,判義禁朴宗來牌不進推考傳旨,今方捧入,而開坐命下,已至多日,飭敎之下,一向違召,終不承膺,事體所在,誠極未安,更爲牌招,何如?傳曰,三易判金吾,一味違召,事極未安,更加申飭牌招,期於入來肅命。
尹行直啓曰,禁衛大將李得齊,御營大將李溏,以東·南關王廟修改事,明日出去矣。李溏兼帶左邊捕盗大將命召及大將牌·傳令牌,李得濟兼帶右邊捕盗大將命召及大將牌·傳令牌,何以爲之?敢稟。傳曰,仍佩往來。
尹行直,以都摠府言啓曰,副摠管白師誾,以禁衛中軍,新舊番軍兵等點考事,南別營晝仕出去之意,敢啓。傳曰,知道。
尹行直,以備邊司言啓曰,卽見平安前兵使李海愚牒報,則枚擧定州留陣將領所報,以爲鐵山農民趙文亨,爲西林賊城丁軍,踰城逃避之路,逢賊魁金昌始,到龜城境山谷,乘其睡熟,斬其頭級,方欲往納官軍之際,金益淳,約以千兩錢,懇請其首級,左右諸人,極力來勸,故不得已傳授,而千兩錢初無與受爲辭矣。觀此趙文亨所供,則賊魁首級,謂以昌始,而益淳之約價誘奪,圖免死罪者,尤極節節凶獰,然而益淳·文亨,對質究覈,然後益淳,莫能遁情,文亨方可論賞,而首級眞僞,亦當無疑,趙文亨及文亨所謂左右諸人,竝令本道,押付王府,俾卽盤覈,何如?傳曰,觀此草記,尤萬萬駭惋,依草記施行,可也。
尹行直,以備邊司言啓曰,平安監司鄭晩錫狀啓,博川郡守印信一顆,宣川府使印信一顆,今旣推來,竝爲還給于各該邑當否,令廟堂稟處事判付內,印信還給一款,令廟堂,卽爲稟處分付事,命下矣。所失印信,旣得之後,事當還給本邑,使之依前行用,以此分付,他邑鎭見失之印,若又推得,則亦爲依此施行之意,竝爲行會,何如?傳曰,允。
尹行直,以兩西巡撫營言啓曰,謹依大臣擧條批旨,昌始·齊初兩賊首級,令三軍門出番軍各十名圍立,出送於西小門外,爲先限三日懸街之意,敢啓。傳曰,知道。
尹行直,以兩西巡撫營言啓曰,卽見臣營中軍朴基豐馳報,則以爲平安監司移關內,金處漢之子禹鍾,星夜下來,倡率義兵,自願從戎,玆以馳送云。故許留陣中,量力任事,俾爲勦賊效忠之地云矣,敢啓。傳曰,倡義效力,俾雪父耻事,申明更關,可也。
判義禁朴宗來疏曰,伏以臣於向者,猥陳狗馬之疾,特蒙鞶帶之裭,得以安意調治,漸尋生路,此莫非我聖上生成之澤,若偏於臣,臣惶隕感激,尙今靡措。第此腫處,旣甚緊要,毒根又復深結,熏洗粘付,非不勤矣,而首尾半月,尙遠完合,餘核猶堅,膿水尙流,傍腫又肆,肩項浮疼,眞元漸下,別症層生,寒熱眩暈等候,又添一病,撫衾深居,不敢窺戶外一步地矣。金吾除旨,忽下於此際,繼以開坐有命,天牌踵臨,飭敎嚴重,而顧臣病形,蠢動無路,兩日四違,積犯逋慢,闕義虧分,生不如死。況當此時,屢以病告,極知其萬萬惶懍,而情窮勢蹙,不暇緩聲,玆敢略構短章,仰瀆崇嚴。伏乞聖慈,天地父母,特垂諒察,將臣本兼之任,竝許鐫免,仍許數月之暇,使得從便治療,得比平人,則自今以後之年,我聖主賜也,圖報之誠,隕結是期。臣無任云云。答曰,省疏具悉。卿之病勢,旣如此難安,則許施判禁之任。
大護軍朴宗慶疏曰,伏以歲籥載新,天休滋至,縟儀誕擧,慈壽頌騰岡祝,禮謁是展,聖候康復天和,群情胥悅,八域蹈舞。仍伏念,有官守者,孰非至重至大,任事務者,孰非其難其愼,而國之大政,固莫如錢穀甲兵,以其民命之所繫也,戎事之所備也,則官府之重,事務之難,顧何如哉?雖使才器超倫,智慮拔類者,各掌其一事,猶懼不濟,況臣蒙昧疲劣,濫綰財賦,通計爲五六年,而特授將兵,亦已過十餘月矣。居常惶懼,若隕淵谷,雖年豐歲晏,家國無憂,猶自茫昧於簿會之幾許,軍旅之何事,昏憒尸素,無往非僨誤之罪。矧今四道大饑,重値賊變,民食之隨以加劃,軍需之及時料辦,必資本廳,臣不能盡其措處之宜,而收租頒降,考校旣繁,都民發賣,關係甚重,加以所帶諸務,俱是氄劇,左右酬接,晝宵鞅掌,精力之所不逮,疾病之至難强,猶屬私憂,而如臣庸碌,兜攬管攝,終必使朝廷大事,僨敗而後已。臣若徒守義分,又懼瀆擾,謂此時辭免之有所不敢,蹲冒而不知止,及其顚倒狼狽之際,雖施以嶺海鈇鉞,臣何以少贖,亦何補於國哉?於是乎不能者止,如縛求解,區區一遞之願,實有按住不得者存。至若新授弘文館提學,其所相妨,閑劇無間,玆不得不披瀝陳懇,冒昧控籲。伏乞天地父母,俯垂體諒之恩,先解臣惠局文苑之任,以安私分,以幸國計,不勝千萬至祝。臣無任云云。答曰,省疏具悉。卿其勿辭,安心察任。
同敦寧申光軾疏曰,伏以臣,伏奉除旨,以臣爲同敦寧者,聖恩實感於收錄,愚忱亦急於叩謝,豈敢不卽肅恩命,而第臣本無敦寧,有難冒進,揆以格例,在所當遞,玆敢短章呼籲於紸纊之下。伏乞聖慈,俯賜鑑察,照例遞改,以存公格,以安私分,千萬幸甚。臣無任云云。答曰,省疏具悉。疏辭下該曹稟處。
敎江華留守洪義浩書。王若曰晉陽爲形便之地,惟尹鐸可以保障,荊州當要衝之交,非杜預不能巡督,特撤六仙之長,庸畀三府之權,睠玆沁府沿海之方,實我畿甸固圍之鎭,咽喉乎內洋,則唐睢陽之蔽遮江·淮,羽翼我上京,則漢扶風之被帶山海,譬如周東都之故制,職重保釐,欲比宋西京之宏規,秩尊留守,第近年饑荒以後,而玆土弊瘼多端,陰雨或疎,弛防閑於津渡,海風頻作,壞舟楫於漕輸,築斯城鑿斯池,雖天險爲八路之最,譏於關賦於市,奈民瘼居四都之先,是故必欲得寇準之奇材,然後寄北鑰之重,又有若張詠之瓌器,庶幾紓西顧之憂,惟卿,蜚英妙年,趾美賢父,本之剛明而棕核練達,惟毛髮莫非精神,守以貞介而豈弟祥和,而文學皆具典則,少日登奎華之選,荷先朝之殊褒,三世踐宰輔之班,卽當時之罕覯,聲望焉始自玉署,啓沃弘多,資歷則長于銀臺,出納惟允,肆寧考眷遇彌篤,逮寡人倚毗亦深,按重寄於龍灣,雪山增重,詠皇華於燕塞,氷蘗自持,歷敡外內,而地望旣優,周旋左右,而才猷夙著,適都留咨若予采,而廟剡僉以卿聞,玆授卿以江華府留守兼鎭撫使,卿其懋展宏圖,祗服寵命,固其封守,葺城濠而繕甲兵,綏厥民生,峙糇糧而息戶口,河內之飢饉荐酷,奚但講賙賑之方?關西之氛祲政深,益思察瞭候之策,凡施措節制之事,自有分司之舊規,而廉簡臨民之方,應繼先卿之良法,羊叔子之輕裘緩帶,不害爲儒師風流,陶士行之木屑竹頭,無忽於古人綜理,惟振刷毋循常格,若稟裁可援舊章。於戲,內院重嘗藥之任,豈欲使卿遠出,外司揀按節之責,莫如得君雅望,夙夜之勞罙勤,暫許優閑之暇,中外之職均試,毋負委畀之衷,故玆敎示,想宜知悉。知製敎洪敬謨製進。
壬申正月二十五日辰時,上御宣政殿。藥房三提調,時原任大臣·閣臣承候,同爲入侍時,都提調韓用龜,提調金履度,副提調韓致應,記事官李永昆,記注官孫錫祚,記事官李龍秀,行右承旨金相休,假注書沈湜,左議政金載瓚,右議政金思穆,檢校直提學李存秀,直提學洪奭周,檢校直閣李光文,以次詣閤訖。載瓚等進前曰,近日日氣陰冷,聖體,若何?上曰,一樣矣。各殿宮氣候亦一樣矣。上乘輿入宣政門,未及降輿。上敎曰,今日朝霧掩翳,諸臣卽爲退去,可也。惠慶宮進服加味異功散停止,加減正氣散,自今日一貼式,限二貼煎入。出榻敎仍還內,諸臣以次退出。
上在昌德宮。停常參·經筵。
夜自四更至二十七日,開東,灑雨下雨,測雨器水深一寸四分。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
金相休啓曰,同副承旨申溆,今日不爲仕進,卽爲牌招,何如?傳曰,允。
韓致應啓曰,藥房三提調持湯劑來待矣。傳曰,封入。
尹行直啓曰,卽者義禁府都事來言,時囚罪人議處照律及諸道放未放回啓,當爲擧行,而判義禁未差,不得擧行云。判義禁未差之代,政官牌招開政差出,待下批仍卽牌招,以爲開坐之地,何如?傳曰,允。
有政。吏批,行判書南公轍進,參判李肇源牌不進,參議鄭東榦牌不進,右承旨金相休進。以朴宗琦爲副應敎,李益運爲知敦寧,李庚運爲同敦寧,洪明浩爲判義禁,李益秀爲刑曹佐郞,李馨秀爲司僕僉正,洪晩燮爲宗簿主簿,李魯謙爲掌樂主簿,李鍾運爲直講,贈防禦使文榮基贈平安兵使加贈事承傳,故學生朴履源贈吏參例兼,兵曹參判朴宗正考,故通德李游贈吏參例兼,同知李顯模考。
兵批,兼判書沈象奎病,參判朴宗正入直進,參議韓鼎運病,參知尹之鉉病,右副承旨尹行直進,護軍單申光軾。
以吏曹參議鄭東榦牌不進罷職傳旨,傳于金相休曰,只推。
以同副承旨申溆牌不進罷職傳旨,傳于金相休曰,只推。
尹行直啓曰,禁衛大將李得濟,御營大將李溏,以本營新舊番合操事,明日露梁出去矣。李得濟兼帶右邊捕盗大將,李溏兼帶左邊捕盗大將命召及大將牌·傳令牌,何以爲之?敢稟。傳曰,仍佩往來。
金相休,以吏曹言啓曰,今此社稷大祭,景慕宮春享大祭祭官中,時無職名人員,令該曹,口傳付軍職,何如?傳曰,允。
金相休,以吏曹言啓曰,贈諡忠翼公辛景行延諡,來二月初九日,定行於公忠道淸安地云矣,敢啓。傳曰,知道。
金相休,以奎章閣言啓曰,原任待敎朴綺壽父喪卒哭,依定式遣檢書官,勸肉以來之意,敢啓。傳曰,知道。
金相休,以禮曹言啓曰,臣集斗與戶曹判書臣金履度,進詣皇壇奉審,則奉室風遮草芚二浮,懸竹六箇,雉尾箒一柄,敬奉閣閣內北邊一處雨漏,風遮草芚一部,懸竹四箇,御齋室大廳二處雨漏,樑上塗灰,間間剝落,別紋地衣一浮內一立,挾門一處雨漏,風遮草芚二浮,饌卓床巾三件,座面紙一張,幣篚二箇,籩十五箇,籩羃四箇,尊羃五箇,鼎羃二箇,鍮東海一坐,鉶耳一箇,隅板一坐,典祀廳仰遮油芚一件,闕字牌雨備一件,從享位褥一件,爼床二坐,紅紬衣十件,皁紬衣十五件,白紬中單九件,白紬裙十二件,白紬帶八件,白布襪十三件,烏皮履九部,金銅革帶六件,价幘冠五件,進賢冠四件,皮弁冠五件,鍾磬結紅索二艮衣,琴絃五箇,角搥四柄,照燭一坐,舞翟雉尾三層,干二箇,戚二箇,路鼗纓子四箇,柳笥三部,壇上甲黃幕一浮內四幅,甲黃帳一浮內一幅,內簷甲黃帳四浮內三幅,油遮日二浮,白布遮日一浮內二幅,內揮帳二浮內二幅,外揮帳二浮內一幅,黃綿絲三甲所一艮衣,廣別大束乼一艮衣,大束乼二艮衣,中束乼二艮衣,小束乼二艮衣,三甲所一艮衣,黃漆圓柱杖二箇,從享位白布遮日一浮內二幅,白布揮帳一浮內一幅,油遮日二浮內五張,中束乼一艮衣,小束乼一艮衣,三甲所一艮衣,登軒架中束乼一艮衣,小束乼一艮衣,三甲所一艮衣,排設竹五箇,饌幕白布遮日一浮內一幅,小束乼一艮衣,典祀廳小束乼一艮衣,三甲所一艮衣,排設竹三箇竝破傷,趁卽改備修補事,分付各該司,而敬奉閣雨漏及御齋室雨漏處,待解凍擇日修改,何如?傳曰,允。
金相休,以禮曹言啓曰,卽接掌院所報,則文廟祭享所用,只有樂器,本無冠服,每以山川祭所用件取用,釋奠祭山川祭,若在同日,則亦以社稷所在件移用,而來二月初四日行釋奠祭,與南壇祭相値,依前例,以社稷所在冠服取用云矣。在前如此之時,有推移取用之例,今亦依所報擧行之意,分付,何如?傳曰,允。
金相休,以禮曹言啓曰,郊壇四孟朔遣禮郞,看審有無頉草記事定式矣。發遣郞廳,南郊南壇·東郊先農壇·先蠶壇·南郊雩祀壇·北郊祄雨壇·東郊馬祖壇·南郊漢江壇·司寒壇·北郊厲壇,次第看審,則先農壇·先蠶壇·祈雨壇·馬祖壇·漢江壇·司寒壇·厲壇·壇上及四面紅箭門·墻垣階砌,俱爲無頉,而南壇東邊紅箭門柱根塗灰剝落,雩祀壇南邊紅箭門朽傷,卽爲修改事,分付該監,而此後看護等節,另加申飭之意,敢啓。傳曰,知道。
尹行直,以都摠府言啓曰,副摠管任希存,以刑曹參判,本曹坐起,晝仕出去之意,敢啓。傳曰,知道。
尹行直,以訓鍊都監言啓曰,今正月二十七日鷺梁敎場賊魁首級周示時,本局旗鼓及馬步軍兵,定送于巡撫營之意,敢啓。傳曰,知道。
尹行直,以禁衛營言啓曰,臣得濟,進詣南廟,有頉處看檢修改後,別單書入之意,敢啓。傳曰,知道。
尹行直,以御營廳言啓曰,東關王廟修改處,臣監董畢役後,別單書入之意,敢啓。傳曰,知道。
尹行直,以禁衛營言啓曰,來二月當三番前部後司屬黃海道四哨軍兵逢點實數五百十三名,已爲點閱整齊,來二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
尹行直,以禁衛營言啓曰,來四月當三番左部前司屬公忠道四哨軍兵,來三月二十五日,京中逢點,依例準二朔立番之意,本道監·兵使處,預爲知委,何如?傳曰,允。
尹行直,以御營廳言啓曰,本廳來二月三月兩朔應立左部左司屬慶尙右道四哨軍兵五百十七名,今已逢點整齊矣。二月初一日,與舊番前司軍兵,替代立番後,舊番放送之意,敢啓。傳曰,知道。
尹行直,以御營廳言啓曰,本廳來四月五月兩朔應立左部中司屬全羅左道四哨軍兵,三月二十五日,京中逢點,四月初一日,與左司軍兵,當爲替代立番,趁期調送事,本道監·兵使處,措辭知會之意,敢啓。傳曰,知道。
尹行直,以兩西巡撫營言啓曰,卽見臣營中軍朴基豐馳報,則以爲順川郡守吳致壽,領率三哨軍,結陣於定州城小西門外矣。鐵山時無官長,防守未免疎虞,故因節度使指揮,使順川郡守,領率二哨兵,今二十二日朝,馳進該府,以爲留營之地云矣,敢啓。傳曰,知道。
尹行直,以義禁府言啓曰,卽接月令醫員金良友手本,則時囚罪人南熙,寒痰挾食,轉成關格,南允豐,重得毒感,寒熱交劇,食飮全却,兩囚病勢,俱爲不輕云。罪人病勢如此,則一邊保放,一邊草記,曾有定式矣。南熙·南允豐等,姑爲保放之意,敢啓。傳曰,知道。
尹行直,以義禁府言啓曰,罪人金益淳,自該道今已押送,仍爲具格嚴囚南間之意,敢啓。傳曰,知道。
吏曹啓目粘連啓下是白有,觀此同知敦寧府事申光軾上疏,則以爲臣本無敦寧,揆以格例,在所當遞,照例遞改亦爲白有臥乎所,旣無敦寧,則揆以公格,似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
上在昌德宮。停常參·經筵。
自開東至人定,灑雨下雨,測雨器水深二寸。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,症候與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加減正氣散,依前方一貼煎入事,榻前下敎。
尹行直啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
金相休啓曰,來初一日,輪對日次,而穆陵忌辰祭正日正値,頉稟之意,敢啓。傳曰,知道。
金相休啓曰,左副承旨李采,同副承旨申溆,今日不爲仕進,竝卽牌招,何如?傳曰,允。
韓致應啓曰,藥房三提調持湯劑來待矣。傳曰,封入。
尹行直啓曰,判義禁洪明浩牌不進推考傳旨,今方捧入,而開坐命下,已至多日,如是違牌,事甚未安,更爲牌招,何如?傳曰,允。
金相休啓曰,贈兵曹判書鄭蓍議諡,當爲擧行,新除授副應敎朴宗琦,卽爲牌招,何如?傳曰,允。
李采,以備邊司言啓曰,卽見平安監司鄭晩錫狀啓,則枚擧巡撫中軍朴基豐報辭,以爲京鄕軍之留屯定州者,合爲七千三百六十三名,定城之尙今未拔,實不由於軍卒之多寡。況騎兵不利於攻城,北道親騎衛,撤還該道,事甚便好,請令廟堂稟處矣。本道用兵,只是定州一城,而七千騎步兵非不多,未必資兵於他道,貽弊於本道,且騎兵之攻城,其勢誠然,遠地兵馬之多日空勞,實爲可悶。道啓所陳,卽領軍將領所報,而料賊臨陣,必有所十分斟量者,依狀請,北道親騎衛,許令撤還,發遣宣傳官,持標信下往解送,何如?傳曰,允。
傳于李采曰,京鄕將士,久頓城下,多日暴露之餘,安得無飢渴,亦安得無疾病乎?一念憧憧,食息不忘。今此下去宣傳官,將予此意,另加勞問後,仍令犒饋,北道親騎衛,爲念久留之弊,玆命撤送,千里往還之苦,尤極憫然,勞問犒饋之節,亦令一例擧行,以示朝家軫恤之意。況今農節漸迫,而搶攘之中,必有耕作失時之慮,爲方伯·守宰者,亦須悉心招徠,偕底安集,優貸種糧,躬行田疇,克勤勸課,俾無師旅之後饑饉仍之之患。且念關西一路之民,干戈之所傷,凍餒之所困必多,因以致死者,一一搜訪,另加深埋,使無遺骼暴棄之歎,至若戰亡士卒,則膏血草莾,尤爲慘惻,葬埋之節,別致顧助,如有妻孥,厚加撫恤,使生死無憾,此時滯獄之弊,亦不可不念,列邑獄囚中輕罪久繫者,卽爲疏放,雖以賊徒言之,情犯緊重者外,皆是脅從之類,宜付維新之科,如有被捉拘囚,而情有可原者,卽速放送,特置勿問之科之意,一體分付事,令廟堂行會。
以同副承旨申溆牌不進罷職傳旨,傳于李采曰,推考傳旨捧入。
韓致應,以戶曹言啓曰,本曹卽經費衙門,各樣稅納,自來嚴重,皆有定式,月限或過,則草記論勘,載在法典矣。鳳山郡庚午條別收錢,不以監色,使之領納,替付邸吏,至有許多未收,高山庚午條屯稅,係是給代所需,全數未納,各宮房之畿甸辛未條免稅中,麻田·加平,則換歲之後,尙今全數未納,南陽·長湍,則或折半或三分一未收,分數上納者,論其未收,則雖是一套,當此大歉,或有分數之差殊,不無參恕之可論,令本道,嚴飭各該邑,趁卽準納,至於全未納兩邑及別收屯稅未收邑,守令之莫重公稅,初不畏愼,經年延拖,無難犯科,揆以法意,萬萬駭然,此不過一向寬恕,有所容貸,分付各該道臣,當該守令,指名現告,令該府拿問處之,各項未收,則自本道,刻期督捧上納,本曹免稅,則自本曹,依定式移送各該宮房,何如?傳曰,允。稅納事體至重,竝以此意,各別嚴飭,可也。
李采,以都摠府言啓曰,今日卯時量,貮極門東邊內宮墻一間半許外邊半面,缺落之意,敢啓。傳曰,知道。
李采,以兵曹言啓曰,卽接東所衛將李碩遠牒報,則貮極門東邊內宮墻一間半許,半邊缺落云。令紫門監,以杻把子及長木,堅實圍排,而此與全頹有異,限修築間,建陽門入直軍,輪回晝察夜巡之意,分付,何如?傳曰,允。
李采,以禁衛營言啓曰,因兵曹草記,貮極門東邊宮墻一間半許半邊缺落處,以建陽門入直軍,晝察夜巡之意,敢啓。傳曰,知道。
李采,以都摠府言啓曰,今日未時量,宣仁門南邊宮城三間許,頹圮之意,敢啓。傳曰,知道。
平安監司鄭晩錫疏曰,伏以惟天惟祖宗,眷佑我宗祊,掃蕩凶賊,收復郡邑,民生幸免塗炭,邦基永奠盤泰,而惟彼定遠城小醜,不過潰散餘孽,而尙稽顯戮,久勞王師,以貽我聖上西顧之憂,此莫非臣等負國翫寇之致,憂憤悚懔,如不欲生,卽伏見籌司行會,前道臣李晩秀在任時耗直作錢,令道臣詳査以聞事,草記允下矣。臣謹當奉行之不暇,而第臣區區私義,有不敢冒當者,夫交承之間,與他自別,古人至或比之於兄弟,則豈可按其事而究其罪乎?爲道臣而身陷罪戾,事在䵝昧者,前後何限,而使其交代者按驗,未之或聞,此蓋淸朝之美規,士夫之敦俗也。臣若徒懷嚴畏,冒昧承當,則非但臣一身之壞體沒耻而已,豈不有傷於大聖人以禮使臣,以義礪世之道哉?當此俗習渝薄,四維都喪之時,尤合致力於此等處,而不可以其小而忽之也。前前道臣徐榮輔,亦値行査,而不使之冒當,別送按使,何獨今番而不然哉?若或謂此道此時之難於貽弊,則亦有不然者,貽弊事小,壞體事大,彼此得失,所關相懸,而況此事,行査甚易,必不費多日留連者乎?聞命後百爾思度,決難冒當,忙具短章,冒瀆崇嚴。伏乞聖上,特許俯諒,差送一介使命,俾竣査事,以存朝體,以敦世敎焉。臣無任云云。答曰,省疏具悉。按使之遣査,比於今事,似稍重,令廟堂許施卿言,量處草記。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,日間雨來,似涼於前,症候則有所稍勝,卿等不必入侍宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加味六君子湯,一貼煎入。出榻敎
尹行直啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
金相休啓曰,同副承旨申溆,今日不爲仕進,卽爲牌招,何如?傳曰,允。
金相休啓曰,知敦寧李益運,同敦寧李庚運,除拜後過三日不爲出肅,依定式推考警責,竝卽牌招察任,何如?傳曰,允。
韓致應啓曰,藥房三提調持湯劑來待矣。傳曰,封入。
李采,以備邊司言啓曰,平安監司鄭晩錫上疏批旨,按使之遣査,比於今事,似稍重,令廟堂許施卿言,量處草記事,命下矣。取見其疏本,則以爲前道臣李晩秀在任時耗直作錢,令道臣詳査以聞事,允下,而交承之間,有不敢冒當,差送一介使命,俾竣査事爲辭矣。道臣旣以交承爲嫌,不必强令行査,而今若別遣使命,則此時本道貽弊可悶,監賑使李惟命,旣在道內,兼按覈使,令該曹口傳單付啓下,使之卽爲擧行,何如?傳曰,允。
吏曹,兼平安道按覈使單李惟命。
傳于金相休曰,判義禁未差之代,政官牌招開政,待下批,牌招察任。
有政。吏批,行判書南公轍進,參判李肇源,參議鄭東榦牌不進,行右承旨金相休進啓曰,大司成,今當差出,而擬望之人乏少,外任竝擬,何如?傳曰,允。以沈象奎爲判義禁,徐有望爲大司成,申在獻爲延曙察訪,韓晩裕爲藝文提學,尹光垂爲掌樂主簿,故同知李后潛贈戶參例兼,故同知李相恭考。
兵批,兼判書沈象奎病,參判朴宗正病,參議韓鼎運入直進,參知尹之鉉病。右副承旨尹行直進啓曰,兵批無緊窠,吏批無送西之人,無政事之意,敢啓。傳曰,知道。
以吏曹參議鄭東榦牌不進罷職傳旨,傳于金相休曰,只推。
以黃海監司韓用鐸狀啓,黃州牧人家被燒事,傳于金相休曰,許多人戶被燒,若是夥多,況因船格輩不善檢束之致,近來習俗,實爲可惡,令廟堂,卽爲稟處,俾有實勵之地。
兵曹口傳政事,副司果柳訸·李箕淵竝單付。
金相休,以內醫院都提調·提調意啓曰,院鍼醫趙學魯有頉代,醫人白時昌差下,令該曹付軍職,冠帶常仕,何如?傳曰,允。
李采,以兵曹言啓曰,卽接東所衛將李碩遠牒報,則宣仁門南邊宮墻舊築三間許頹圮云。令紫門監,爲先以杻杷子,堅實圍排樹柵,急速修築,而把守軍兵,弘化門入直訓局砲手十五名除出,限改築間,嚴加守直之意,分付,何如?傳曰,允。
李采,以訓鍊都監言啓曰,因兵曹草記,宣仁門南邊宮墻三間許頹圮處,弘化門軍十五名除出,將校一人率領,限改築間,嚴加守直之意,敢啓。傳曰,知道。
李采,以御營廳言啓曰,本廳把摠朴俊模,哨官李義根,以東營入直將領,不知宮墻字內頹圮處,把守軍兵,徑先排立,爲先嚴棍汰去之意,敢啓。傳曰,知道。
李采,以御營廳言啓曰,集賢門入直訓鍊都監軍,以本廳京中哨軍,來二月初二日,依例替代入直之意,敢啓。傳曰,知道。
判義禁洪明浩疏曰,伏以三陽泰來,百祿鼎新,慈壽頌岡陵之祝,聖候臻康復之喜,蹈舞慶忭,小大同情。仍伏念臣,年迫八耋,癃病轉劇,氣息凜綴,沈淹床玆,晝則膈痞而阻食,夜必喘促而失寐,肢體已痼於痿痺,頭目如墜乎煙霧,居常奄奄,與鬼爲隣,固難責之以生人之事矣。又自十數日以來,寒感越添,冷癖肆動,腰腹刺痛,泄痢交作,加以嘔氣上逆,食飮全却,藥餌少效,轉側須人,舊症新祟,種種危惡,殆乎垂盡待符者然,而日前伏奉金吾除旨,萬無趨承之望,屢犯逋惶之罪,何幸特蒙恩遞,得以安意調治,惶隕感激,尙今靡措。不意除命荐下,召牌儼臨,顧臣病狀,一味如前,蠢動無路,又敢違傲,義分都虧,生不如死。況當朝家有事之時,苟有一分可强之勢,豈敢不蹶趨膺,以效陳就之忱哉?伏枕惶蹙,病上添病,玆敢倩人構草,仰瀆崇嚴。伏乞聖慈,天地父母,特垂矜諒,亟遞臣金吾兼任,以便公私,仍治臣瀆擾之罪,以肅朝綱,千萬幸甚。臣無任云云。答曰,省疏具悉。所請依施。
知敦寧李益運疏曰,伏以臣,舊愆方訟,誤恩荐加,周廬除旨,再及於荒江屛伏之中,而滓穢之蹤,未敢遽汚朝班,一旬虛縻,跡涉偃便,且悚且惶,恭俟嚴譴,敦府恩除,又下此際,顧臣罪纍,何以得此?手奉華誥,感涕無從,以臣戀結之私,從前蹶之誠,固當拚棄廉隅,祗肅新命,少伸逖違之忱,而臣本無敦寧,揆以法例,自在當遞,天牌儼臨,坐犯違逋,玆陳短章,仰瀆崇嚴。伏願聖慈,俯賜鑑諒,亟令選部,照例遞改,以存公格,以安私分,千萬幸甚。臣無任云云。答曰,省疏具悉。所請敦寧之任許施。
慶尙監司金會淵疏曰,伏以慈壽光躋於耳順,長樂之賀儀誕擧,聖候彌康於殷憂,中外之慶忭惟均。第此際西鄙小醜,敢行稱亂,淸晝之捷音連奏,而潢池之假息尙貸,言念時事,臣實痛心。仍伏念臣,猥以無似,久冒匪據,辜負之罪徒積,惶忸之忱恒切,而離違京闕,奄已三載于玆,耿結之忱,夙宵靡已。今有一道內民情之不可不仰陳者,敢此冒昧覼縷,益不任兢惶靡措之至矣。本道昨年綿農告歉之狀,前已馳啓,迺蒙聖慈之俯垂諒察,特下軍布則許以三分一,砲保則四分一代錢之命,蔀屋疲氓,遍被恩澤,民力得以紓矣,京納幸無闕焉。顧今三稅作本,行將收捧,蓋當節新出之初,非軍保不納,而猶患乎艱辦,況窮春告乏之日,從結夫皆出,則罙見其罔措矣。夫田賦惟正之供,事體自別,固不敢遽有所仰請,而第以目下事情,實有所萬萬難强者,方秋所收,旣甚零星,卒歲聊生,且多冗費,機頭紅女,幾乎半減,市上白木,絶無僅有,常年一疋之直,未滿二兩,而今也則殆近倍蓰,此已事勢之難强者,通計一境內所出,遠不及當納之數,素稱所産之邑,尙復若此,初非宜土之處,尤當如何?其勢必至於轉而他貿,則彼往來輸轉之費,更在本木之外,而雖復奔走求覓,亦無以充其數,則此又事勢之難强者,畢竟至於麤品短尺,苟然備納,必見點退於京司,則該邑生梗,姑置無論,末流之害,終歸於民,懸知若此,而猶夫督捧,此又事勢之難强者,在今之道,惟有純錢代捧,庶可爲目下懷保之策。自前如此之時,道臣陳章仰請者,亦不無一二可據之例,臣若徒事嚴畏,不卽仰陳,以冀通變之方,則是豈仰體九重軫恤南民之德意哉?伏乞下臣此章,亟令廟堂,從長稟處,以副一路之懸望,不勝幸甚。臣無任云云。答曰,省疏具悉。所陳令廟堂,從長稟處,俾有實效之地事,申明知悉。
上在昌德宮。停常參·經筵。
夜自四更至二月初一日,開東,灑雨下雨,測雨器水深三分。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加味六君子湯,依前方五貼式,日次製入事。榻前下敎
李采啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
李采啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
金相休啓曰,時原任大臣,爲承候來待矣。傳曰,今日日氣不好,且卿等之久留可悶,早爲退去,宜矣。
金相休啓曰,時原任閣臣,爲承候來待矣。傳曰,今日日氣不好,且卿等之久留可悶,早爲退去,宜矣。
韓致膺啓曰,藥房三提調持湯劑來待矣。傳曰,封入。
傳于金相休曰,禮房承旨馳詣宗廟·景慕宮,奉審摘奸以來。
金相休,以吏曹言啓曰,今此文宣王釋奠祭祭官中,時無職名人員,令該曹,口傳付軍職,何如?傳曰,允。
以同副承旨申溆牌不進罷職傳旨,傳于李采曰,只推。
以平安監司鄭晩錫狀啓,鄭聖翰·崔奉官,依敬行·復一例,具枷杻押上,寧邊團束軍梁同,抗義不屈,拚死靡回,褒賞之典,令廟堂稟處事,傳于李采曰,觀此狀辭,梁同之以至微賤卒,作此難發之言於倉卒白刃之中,三斫其項,賊認死而至今生存,其心可嘉,其事不偶,不可不拔例褒之矣。令廟堂稟處,以示奬勵之意事,知悉。
金相休,以吏曹言啓曰,卽接奉常寺牒報,則以爲今此合諡時,本寺正,當爲進參,而正李垿,奉命在外,卽速變通差出,以爲擧行之地云。奉常正李垿改差,其代口傳備擬以入之意,敢啓。傳曰,知道。
吏曹口傳政事,以李錫祜爲奉常正。
金相休,以吏曹言啓曰,咸鏡道慰撫兼監賑御史李垿,時無職名,令該曹,口傳付軍職,何如?傳曰,允。
李采,以兵曹言啓曰,今正月各廳堂下武臣朔試,射內外中日,旣已停止,不得爲之之意,敢啓。傳曰,知道。
李采,以都摠府言啓曰,副摠管朴命燮,以同知義禁府事,本府坐起,晝仕出去之意,敢啓。傳曰,知道。
李采,以備邊司左右相意啓曰,政府每於歲首,例爲觀察使·節度使薦,而領議政未差,臣等俱有故,限內不得擬薦之意,敢啓。傳曰,知道。
李采,以備邊司言啓曰,卽見黃海監司韓用鐸狀啓,則以爲黃州艾陳·十二浦,無賴船漢成群,劫掠於隣近諸村,諸村民乃反效尤,聚黨突入兩浦,火燒大村,人命致死,亦至四人,十二浦焚燒時魁首金德春·金一貫,俱係一律,合施梟首警衆,令廟堂稟處,隨從鄭興祥,自臣營從重嚴勘,艾陳浦放火首犯,另加究覈,亦爲啓聞,致死四人,則元犯金思玉·洪士實·李汗圭,雖爲捉囚,而屍體先已假埋,依例檢驗計料爲辭,而判付內,許多人戶被燒,若是夥多,況因船格輩不善檢束之致,近來習俗,實爲可惡,令廟堂,卽爲稟處,俾有實勵之地事,命下矣。賊徒之殺掠爲首者,帥臣獲斬三魁,而至承臯比之賞,亂民之情犯最重者,廟堂請置一律,而已頒象魏之令,今此十二浦無賴之類,無論浦民陸民,焚劫三百餘戶村落,殺害人命,亦至四人之多,而至於金德春等二名,金思玉等三名,卽是賊徒之爲首,亂民之最凶者也。固當先施當律,追後登聞,而有若囚推之例,至有稟處之請,在平日則雖當愼重,以今時則不免暇豫,放火首倡金德春等二人,殺人元犯金思玉等三人,竝付帥臣,大張兵威,招集軍民,卽施梟首之典,以爲警衆鎭俗之地,以此意行會於道帥臣處,何如?傳曰,允。
李采,以備邊司言啓曰,卽見慶尙監司金會淵上疏,則以爲本道昨年綿農告歉,軍布京納,雖幸無闕,三稅作木,行將收捧,而目下事情,萬萬難强,純錢代捧,庶可懷保爲辭,而批旨內,有令廟堂從長稟處,俾有實效之命矣。軍保代錢,亦出特恩,則三稅作木,卽是惟正,而竝有此純錢之請者,誠爲未安,民情雖甚爲悶,公賦實係莫重,有不可輕加移易。第昨年嶺南綿農,比之他道,雖曰稍勝,論其大體,則均之爲歉。又當春窮,本色責納,其勢尤難,特施代錢,亦有已例,本道所納三稅木,依所請許施,何如?傳曰,允。
李采,以禁衛營言啓曰,來二月初一日,鷺梁沙場,賊魁首級周示次,巡撫使出往矣。本營合操,則日次已過,依前下敎,各色標下軍及出番馬步軍兵,各其將官,領赴于巡撫營之意,敢啓。傳曰,知道。
李采,以御營廳言啓曰,來二月初一日,鷺梁沙場,賊魁首級周示次,巡撫使出往矣。本廳合操,則日次已過,依前下敎,各色標下軍及出番馬步軍兵,各其將官,領赴于巡撫營之意,敢啓。傳曰,知道。
李采,以義禁府言啓曰,保放罪人李永老·李民秀·朴基宏·徐敎修·李羲斗·沈來永·南允豐·南熙等,還囚議處,曺鳳振·姜世綸等,係是禁推,還囚捧供後,仍爲照律,洪起燮,還囚捧供以入,而李永老·徐敎修·李羲斗·沈來永·洪起燮,病勢一味危劇,依前仍爲保放之意,敢啓。傳曰,知道。
禁府啓目,禁喧郞廳洪起燮原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,分揀放送爲良如敎。又啓目,永興前府使安宗厚原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,依允。又啓目粘連,向前李蕙秀·南允豐·兪漢宗·南熙等亦,守門劃出,皆是散銜,則適有病故,事亦無怪,雖似規避,不足論勘,竝只分揀,何如?判付啓,依允。又啓目粘連,向前朴基宏亦,懸房之廢屠闕貿,事未前有,則館官之不能察飭,罪亦難免,以此照律,何如?判付啓,依允。又啓目粘連,向前金麟鍾亦,情理雖曰難强,法意不可無勘,以此照律,何如?判付啓,依允。又啓目粘連,向前李羲斗·沈來永·李永老·李民秀等亦,還穀之不能準捧,雖緣歉荒之致,論以糴法,難免失職,竝只以此照律,何如?判付啓,依允。又啓目粘連,向前徐敎修亦,兄喪奔哭,情理雖急,不待由狀之題,難免徑發之罪,以此照律,何如?判付啓,依允。又啓目粘連,平安道放未放修啓冊子中,本府所管定配罪人李普澈,當初所坐,雖萬萬駭然,旣置稟秩,亦異故犯,當此大霈,合有宥釋之典,而臣府不能擅便,上裁爲白乎旀,他餘罪人等,令刑曹稟處,何如?判付啓,依回啓施行爲良如敎。又啓目粘連,公忠道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,黃海道放未放修啓冊子中,本府所管定配罪人未放秩乙良,依啓聞施行爲白遣,尹綏東段,道啓雖置稟秩,所犯旣係貪汚,不可以其本律之減爲徒年,遽議疏放,仍爲白乎旀,他餘罪人等,令刑曹稟處,何如?判付啓,依允。又啓目粘連,全羅道放未放修啓冊子中,本府所管定配罪人仍秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目,副校理曺鳳振,副修撰姜世綸等原情云云傳旨內,召對命下之後,趁不待令,竝推考罪,各笞五十收贖,解見任別敍,竝只私罪,奉敎依允爲旀,曺鳳振段,功減一等,姜世綸段,功議各減一等爲良如敎。
上在昌德宮。停常參·經筵。
自開東至申時,灑雨下雨,測雨器水深三分
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。凡節諸症,與昨一樣。且諭院啓之批,不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李采啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,同副承旨申溆,今日不爲仕進,卽爲牌招,何如?傳曰,允。
金相休啓曰,來初五日,朝參日次矣,敢稟。傳曰,停。
韓致應啓曰,藥房三提調,持湯濟率醫官,依下敎來待矣。傳曰,昨日雖有明日來待之敎,日候不順。且向來診候未久,不必入侍,湯劑封入,可也。
金相休啓曰,卽者宗廟署官員來言,宗廟永寧殿春秋奉審,每於二八月旬前,擇日擧行,而都提調判府事徐龍輔在外,提調曺允大出壃在外,不得擧行云,何以爲之?敢稟。傳曰,都提調許副,提調許遞,前望單子入之。
宗廟都提調·提調前望單子入之,都提調金載瓚,提調朴宗慶落點。
金相休啓曰,密符親納例也,而前江華留守吳泰賢,謂有身病,使其褊裨替納,事甚未安。推考,何如?傳曰,允。
傳于金相休曰,發遣吏郞,諸執事淸齋與否,摘奸以來。
以同副承旨申溆牌不進罷職傳旨,傳于金相休曰,只推。
金相休,以弘文館言啓曰,本館上番校理臣李鼎秉,下番副修撰臣朴孝成,以社稷大祭祭官,今日議政府肄儀時,晝仕出去之意,敢啓。傳曰,知道。
金相休,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
金相休,以禮曹言啓曰,每年各陵展謁,春則二三月,秋則八九月取稟事,曾有定式矣。今春展謁,定於何陵,而以何間擇吉乎?敢稟。傳曰,今番則症候尙未平復,殿·宮聖意,亦勿欲遠馳,今春幸行,置之,可也。
兵曹口傳政事,副司果單李垿。
判敦寧李彦植疏曰,伏以臣,見差初四日南壇獻官,伊日,卽私廟仲朔祭享也。臣旣主祀,他無替行者,揆以事勢,萬萬悶阨。頃於正朝之差祭也,亦以私享相値,有所仰暴,卽蒙改差,目下事狀,與前無異,不避瀆擾之罪,敢籲慈覆之天。伏乞聖明,特賜諒察,亟降變通之命,不勝幸甚。臣無任云云。答曰,省疏具悉。疏辭,許令該曹付標。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕應未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
傳于李采曰,禮房承旨,馳詣景慕宮,奉審摘奸以來。
傳于金相休曰,都承旨鄭尙愚,同副承旨申溆竝許遞,前望單子入之,待下批,牌招察任。
承旨前望單子入之,安廷善·申溆落點。
尹行直啓曰,明日傳香,禮房承旨當爲齋宿,右承旨李采,所當牌招,而拘於廳規,不得請牌,何以爲之?敢稟。傳曰,牌招。
傳于安廷善曰,發遣吏郞,諸執事淸齋與否,摘奸以來。
尹行直,以備邊司言啓曰,平安監司鄭晩錫狀啓,寧邊團束軍梁同,抗義不屈,拚死靡回,褒賞之典,令廟堂稟處事,傳曰,觀此狀辭,梁同之以至微賤卒,作此難發之言於倉卒白刃之中,三䂨其項,賊認死而至今生存,其心可嘉,其事不偶,不可不拔例褒之矣。令廟堂稟處,以示奬勵之意事知悉事,命下矣。惟彼鳥獸之民,亦知熊魚之義,如梁同者,以遐外土卒,地賤身微,而特以天賦直遂之心,果能捨命取義者,更高人一等耳。況寸裂何畏之說,賊氣自喪,三斮不屈之狀,頸㾗爲證,而若其不死,幸也。卓節奇蹟,誠極嘉尙,梁同,特令除役給復,厚加恤典,道內瓜近邊將,作窠特除,以爲褒賞之意,分付該曹,何如?傳曰,允。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
安廷善啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
傳于尹行直曰,左副承旨·同副承旨,分詣文廟及受香諸處,奉審摘奸以來。
韓致應啓曰,藥房提調·副提調,持湯劑來待矣。傳曰,封入。
以右承旨李采牌不進罷職傳旨,傳于金相休曰,只推。
以右副承旨申溆牌不進罷職傳旨,傳于金相休曰,只推。
金相休啓日,明日傳香,禮房承旨當爲齊宿,右承旨李采,旣有只推之命,卽爲牌招,何如?傳曰,許遞,前望單子入之,待下批,牌招察任。
承旨前望單子入之,李錫夏落點。
金相休啓曰,今壬申年京外守令邊將薦擧單子,依例捧入,而其中應薦不薦人,令該曹察推,何如?傳曰,允。
以黃海監司韓用鐸狀啓,康翎縣人物渰死事,傳于金相休曰,康翎人物渰死,聞甚矜惻,原恤典外,別加顧恤,渰死人,如有生前身還布,竝卽蕩減事,廟堂區劃分付。
傳于安廷善曰,發遣吏郞,諸執事淸齋與否,摘奸以來。
兼春秋車翊修書啓,臣於本月初一日辰時量,以南壇木根及外南山植木摘奸事,敬奉聖敎,自崇禮門出,至南關王廟,周審主山案山植木諸處,則松橡參差,鬱然相望是白遣,靑鶴亭上所植之木,則蒼翠間間交映,松陰在在成行是白遣,典牲署後岸及冷井洞諸處植木,則亦皆蒼然蔚密是白遣,仍詣南壇,遍審前後主案,則樹木茂密環匝,甲於諸麓是白遣,仍取大路,至門峴水閣橋·馬石橋,遍爲看審是白乎,則擧皆蔚然,而木根則諸處俱爲無頉是白遣,以日力之不足,仍爲留宿於梨泰院是白遣,初二日平明,轉詣于雩祀壇,則原植新種,俱爲茂盛是白遣,至於鷹峰·伏兵峴,則地脈瘠薄之故,雖多盤錯未茁之處,而僅僅成樣是白遣,南筏院·安靜寺·無學峯,則間或有連林處,而新植之木,頗有茁長之意是白遣,所過諸處,間間有風落自枯之木,而其數不甚夥然,所見亦無礙眼是白乎旀,自梨泰院,至無學峯段置,無木根之執頉是白乎所,仍爲復命之意,敢啓。傳曰,知道。
金相休,以奉常寺都提調·提調意啓曰,祭享所用春等中脯,依定式,今二月初三日始造之意,敢啓。傳曰,知道。
安廷善,以備邊司言啓曰,楊州牧使徐有望,移拜大司成矣。此時畿邑,不可曠官,令該曹口傳擇差,待下批催促辭朝,仍卽赴任,何如?傳曰,允。
吏曹口傳政事,以金孝建爲楊州牧使。
兵曹口傳政事,東林別將單梁同。
安廷善,以義禁府言啓曰,保放罪人李永老·徐敎修·李羲斗·沈來永還囚,照律以入之意,敢啓。傳曰,知道。
安廷善,以兩西巡撫營言啓曰,三軍門標下軍及京鄕馬步軍兵,大會於鷺梁沙場,賊魁昌始,賊先鋒齊初等首級,今已周示,仍令京畿監營,依例傳示八路之意,敢啓。傳曰,知道。
義禁府啓目粘連,中和前府使金麟鍾矣,本府議啓內,情理雖曰難强,法意不可無勘,以此照律,罪杖一百收贖,告身盡行追奪,私罪奉敎依允爲旀,功減一等爲良如敎。又啓目粘連,平康前縣監李羲斗,金化前縣監沈來永,伊川前府使李永老,鐵原前府使李民秀等矣,本府議啓內,還穀之不能準捧,雖緣歉荒之致,論以糴法,難免失職,竝只以此照律罪,各杖八十收贖,奪告身三等,竝只私罪奉敎依允爲旀,李羲斗·李永老·李民秀等段,功減一等,沈來永段,功議各減一等爲良如敎。又啓目粘連,典籍朴基宏矣,本府議啓內,懸房之廢屠闕貿,事未前有,則館官之不能察飭,罪亦難免,以此照律,罪笞四十收贖,附過還職,私罪奉敎依允爲旀,功減一等爲良如敎。又啓目粘連,高城前郡守徐敎修矣,本府議啓內,兄喪奔哭,情理雖急,不待由狀之題,難免徑發之罪,以此照律,罪笞四十收贖,附過還職,私罪奉敎依允爲旀,功議各減一等爲良如敎。又啓目粘連,向前安宗厚亦,實病雖適沉重,北騎領往,事係嚴急,則不卽馳發,罪難容恕,以此照律,何如?判付啓,依允。又啓目粘連,江原道放未放修啓冊子中,本府所管定配罪人未放秩乙良,依啓聞施行,何如?判付啓,依允。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
安廷善啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
金相休啓曰,左副承旨申溆,今日不爲仕進,卽爲牌招,何如?傳曰,允。
韓致應啓曰,藥房三提調,持湯劑來待矣。傳曰,封入。
備忘記,楊州牧使金孝建下直,長弓一張,長箭一部,片箭一部,筒兒一箇賜給。
傳于尹行直曰,傳香承旨,馳詣社稷,奉審摘奸以來。
金相休啓曰,新除授右副承旨李錫夏,時在京畿果川地,斯速乘馹上來事,下諭,何如?傳曰,允。
以左副承旨申溆牌不進罷職傳旨,傳于安廷善曰,只推。
金相休啓曰,應敎鄭元容,副校理李基崇,修撰金學淳在外,校理李鼎秉,副修撰朴孝成差祭,玉堂上下番俱空,事甚未安,副應敎朴宗琦,校理洪敬謨,副校理曺鳳振,修撰李光文,副修撰姜世綸,竝卽牌招,以爲推移入直之地,何如?傳曰,允。
以校理洪敬謨牌不進罷職傳旨,傳于安廷善曰,只推。
傳于安廷善曰,一自賊變以來,關西民事,思之茫然,憧憧在心,黯黯常目,殆至於寢不安枕食不甘味。蓋其饑饉之餘,師旅繼起,民食已空於杼柚,官儲又罄於飛輓,哀我幾萬生靈,咸載於漏船之中,而喁喁有頃刻胥溺之勢。嗚呼,是孰使之然哉?予以涼德,爲民父母,旣不能克享天心,以致雨暘之失序,又不能懷綏遐俗,乃見龍蛇之起陸,靜思厥咎,咎實在予,夫復何言?想其待哺垂盡之狀,詎緩捄焚拯溺之念,而百爾思量,萬無計策。惟彼一路之貢獻方物,皆出吾民之膏血,減此零星之物,顧何益燃眉之急?而免却懲督之苦,猶足爲息肩之助,玆命道臣,凡係進獻等出於民者,待年豐間一竝停蠲,至於還穀之遇歉停退,本出恤民之惠政,而逋負之逐歲懲捧,反爲厲民之痼瘼,矧爾未蘇於瘡痍,忍令重困於追呼,如有舊還之停退者,亦爲一切蕩減。且夫軍伍收布之法,蓋在平常無事之時,而今此被執堅銳,旣用其死力,又復椎剝膚髓,疊徵其身役,決非仁人之政,一道中徵兵諸邑,當年身布,亦令蠲減勿捧事,令廟堂,星火知委於關西道·帥臣,以示朝家之至意,如有爲民事可以陳聞者,雖格例之外,條列馳啓之意,亦爲措辭行會。
以全羅左水使李春英狀啓,虞候申處文身死事,傳于安廷善曰,政官牌招,開政差出。
有政。吏批,行判書南公轍進,參判李肇源牌不進,參議鄭東榦牌不進,行左承旨金相休進。以李墷爲正言,柳榮五爲典籍,尹相烈爲愍懷墓守衛官。
安廷善,以兵曹言啓曰,卽接大報壇守直官牒報,則守直官黃載坤,今已仕滿四十五朔云。守直官之仕滿者加資,載在節目,加資下批之意,敢啓。傳曰,知道。
兵批,兼判書沈象奎進,參判朴宗正病,參議韓鼎運病,參知尹之鉉病,同副承旨安廷善進。以林漢浩爲副摠管,李之珩爲僉知,李重鉉爲兼司僕將,姜世靖·洪繼善·申緖爲五衛將,趙爲忠壯將,金養誠爲慶熙將,尹禹鉉爲都摠經歷,鄭學莘爲訓鍊僉正,李德休·李晉保·鄭奎行爲武兼,沈能顯爲南道參軍,鄭欽爲全羅左水虞候,李英會爲長山別將,甲巖權管單金鍾謙,中嶺別將單安思洪,大護軍李益運,護軍鄭尙愚,副護軍李采,副司勇白時昌。
以吏曹參議鄭東榦牌不進罷職傳旨,傳于安廷善曰,只推。
傳于安廷善曰,留院上疏入之。
金相休啓曰,事變假注書朴榮顯,身病猝重,勢難察任,今姑改差,何如?傳曰,允。
朴榮顯改差,代以洪周命爲事變假注書。
安廷善啓曰,明日次對,兩司長官,當爲進參,行大司憲李冕膺,大司諫尹行頤,竝待開門牌招,何如?傳曰,允。
右承旨尹行直書啓,臣承命馳詣南壇,壇上神位版奉審則無頉,祭物祭器祭井看審則精潔,諸執事·進排官·佾舞工人,摘奸則無頉。仍詣木覓山,神位版奉審則無頉。祭物祭器祭井看審則精潔,諸執事·進排官,摘奸則無頉。仍詣漢江,壇上神位版奉審則無頉,祭物祭器看審則精潔,諸執事·進排官,摘奸則無頉矣。臣還詣南壇享所,待將事,還奉神位版後復命之意,敢啓。傳曰,知道。
金相休,以吏曹言啓曰,新除授承文院判校金景煥,除拜後過限未肅拜,依例改差,何如?傳曰,允。
安廷善,以義禁府言啓曰,頃因戶曹草記,各宮房辛未條免稅中,麻田·加平全數未納之當該守令,指名現告,令該府拿問處之事,允下,故行會該道矣。卽見京畿監司權常愼狀啓,則以加平郡守權,麻田郡守尹守晩,指名現告,仍以爲加平則該郡免稅,畢納宮房,而尺文未及考還於戶曹,麻田則免稅已納之數,幾過折半,而未得畢納,已納形止,末及關由於該曹爲辭矣。權今旣畢納,不可一例拿問,置之。尹守晩所納,雖過折半,未及畢納,依該曹草記,發遣府羅將拿來,何如?傳曰,允。缺字
安廷善,以義禁府言啓曰,卽接月令醫員崔學修手本,則時囚罪人安宗厚,纔經染疾,屢日處冷,脚部不收,轉側須人,目下症形,不輕而重云。罪人病勢如此,則一邊保放,一邊草記,曾有定式矣。安宗厚姑爲保放之意,敢啓。傳曰,知道。
安廷善以兩西巡撫營言啓曰,賊魁敬行·復一等,麟山僉使金應鎭,押來臣營矣。窮覈情節,一時爲急,移送王府之意,敢啓。傳曰,知道。
安廷善,以義禁府言啓曰,卽自兩西巡撫營,賊魁敬行·復一押來矣。罪人敬行·復一,爲先具枷杻,嚴囚南間之意,敢啓。傳曰,知道。
行副護軍吳淵常疏曰,伏以淸北賊變,尙忍言哉?稽昔唐·虞盛際,亦有苖頑之梗化,而豈有如此賊之窮天亘古極凶絶悖者乎?其凶計祕謀,始於潛採盗鑄,締結富民大賈,內應遍於列邑之校鄕,脅從盡是凶歲之流丐,劫掠村閭,殺害令長,蹄涔化爲懷山,螢爝竟至燎原,竊發未滿旬日,而州縣幾陷八九。噫,彼列邑之守宰,夫孰非我國臣子世祿之裔?而一遭凶鋒,望風崩潰,棄官投印,淟涊偸活者,踵相接焉,甚有投降乞憐甘心附賊者,言之汚口,思之痛骨,直欲臠磔,與之偕滅而不可得也。迺者十行之綸,昭揭日星,褒鄭蓍之忠,奬一二義士倡義之勞,而旌善樹風之政,可使凶醜破膽,愚頑率化,猗歟盛哉。鳴呼,軍興以後,聖上紆西顧之憂,致勤責躬之旨,繼下推轂之命,凡有血氣之倫,孰不欲沫泣飮血,被堅執銳,以效敵愾之義,而臣忝在守土之列,旣不能炳幾折萠於醞釀之始,又不能倡勇勦滅於猖獗之時,嬰城卄日,苟全性命,忍與此賊,尙戴一天,罪著辜負,惟大何是俟,不意銀臺除旨,忽下此際,拯之水火,置諸袵席,俾臣得以保有身家,生入玉門,臣是何人,荷此生死肉骨之恩於聖明之世也?感極還悲,有淚無從。臣於聞命之初,義當趲程疾趨,以伸奔問叩謝之忱,而臣有九耋偏母,擔舁寸進,纔到箕城,又復淹滯,分義都虧,尤增悚隕。臣於自訟之章,不宜贅及他說,而臣纔遞西邑,其於民勢賊情,有略綽見聞者,不敢自隱於紸纊之下。蓋關西穡事,自再昨秋失稔,至於昨年,暵澇孔酷,原野盡赤,五穀姑舍,橡實·菜根凡所以,救荒之屬,皆不免歉,一路四十二州,入於尤甚,殆居其半,而其所謂之次者,亦莫非中歲之尤甚也。彼怨咨顚連之徒,不耐饑凍,困於徭役,棄家破産,扶携出境者,繦屬不絶,兼以瘟疫大熾,道殣相望,臣於前冬,與道臣商確,圖所以振濟,而道內非但穀貴,錢貨亦竭,如平壤·安州素稱貨窟之地者,莫不蕩然如掃,雖尺帛寸緡,便同無麵不托,國計至此,良足寒心。於是群不逞至凶悖之徒,因民愁苦,敢萠凶圖,乃於城邑被陷之日,掠牛犒饋,竊倉周急,彼蚩蠢小民,利於一時之嗛餌,如塗塗附,影響相隨,以至於其會如林,定城入據之賊,殆半此類,今王師遠臨,天威斯赫,其所掃平,指日可期,而此類已作釜中之魚,其心以爲吾輩,罪旣不容於誅,而城破之日,雖云獲全,且無衣食可以聊活,毋寧盡力固拒,賊生與生,賊死與死云爾,則無非敢死之卒也。然其元凶巨魁之外,豈皆是去順效逆心誠附麗乎?若及今懷來惠撫,使之牖迷,則彼亦有人心者,必致感恩懷義,投甲歸順之不暇。且以民勢言之,飢饉之餘,又經兵革之搶攘,村里之間,剽掠四起,弱肉强食,貧富俱困,顧今春節已殷,土壤漸解,而耒耟不擧,耕作無望,雖於賊平之後,西民之無遺,將在目前,若非別加優恤,以感服其心,則定賊之頭,恐未易致於麾下,而啼寒呼飢之類,必將相聚爲盗,實有難圖之慮,寧不凜然?臣愚則以爲,亟下明旨,本道各項貢獻及賦稅,限數年蠲却,軍丁之徵布,雖在平時,爲民切骨之瘼,而況列邑調兵,兩朔于玆,暴露駈策,死亡無數,誠可哀也。罷遣之後,若復如例責納,則如龜索毛,俾出童羖,鞭扑枷拘,將施於瘡痍呻吟之餘,是尤可忍者邪?亦宜分付道帥臣,昨年軍布之未收者,一切停止,至於營納官供之出於民而損下益上者,竝爲量減,以示朝家惻怛如傷之德意,則靖難安民之機,其在斯矣。且今各處守堞列邑出陣之卒,殆踰數萬,飛輓繹騷,供億不給,一日所費,不知爲幾千,以本道穀摠之自來不敷,其所罄竭,迫在朝夕,顧此薩·浿間幾萬生靈,將何糊口?雖有龔·黃·召·杜,無以善其後矣。歲前道臣請劃之穀,今已計不入量,將爲滄海之片膠,亦令有司,加劃三南之粟,分俵州郡,勿拘式例,從優賑給,預以此意,行會營邑,曉諭民人,恐不容少緩也。噫,彼逖矣西土,以箕聖舊墟,遺風尙存,國朝四百年來,未嘗有凶逆出於其間,但朝廷之所以待之者,異於嶺·湖,文而爲臺侍,武不過守令,而是其千百之一,則平生劬經挽弓之輩,齎冤含鬱,厥惟舊矣。賊徒之凶書,藉此爲說,以爲磯激之計,吁亦憯矣。其中一二簪衿,奮不顧身,矢心討復,裂幅爲旗,斵木爲鎗,倡義募旅,自願出戰,如淸南·北五六邑,有義將之分守隘口捕納賊徒者,此皆不識何狀,而民情大可見矣。此輩近日,擧切隴西之恥,反懷疑愧,慶科當前,無意勇赴,豈以狐裘羔袖,擧一道置之於玉石之間乎?西北道道科,旣有十年一設之定式,請令該曹,按例擧行,以慰悅多士之心,申飭選部,繼自今另加收拾,惟才是用,俾積年沈塞者,有所疎通焉。竊念臣一書生也,其於戎籌軍制,豈敢妄有所論,而有區區愚見,又此尾附焉。大抵關西一道,與遼·瀋接壤,只隔鴨水一帶,遼·瀋有事,則本道將先受其害,惟彼鐵甕一城,以一路要衝之地,有四面險阻之勢,其所控制,有若楚之方城·漢之巴蜀,而糧餉豐峙,甲兵堅利,四山松木之鬱密而樵採自足,城內井泉之不渴而水道無憂,眞是地利之所聚,而脫有緩急,爲敵必爭之地。萬一爲敵所有,則龍灣以東,更無可恃,其不可與尋常城池,比而同之,謹考邑誌,睿宗己丑,合關西之東中西三營爲一營,置節度營于玆,設爲關防,所以捍禦守備之方,靡不用極,雖於島夷·北虜之難,八路擧皆蕩殘,而一隅粉堞華譙,巋然若靈光之獨存,祖宗朝樹立之宏達,謨猷之經遠,猗歟盛哉。逮至仁祖甲子,因廟堂議,移營於安州,改置府使,自是厥後邑里,昔日之殷富,遂爲凋弊,十里長城,人烟冷落,數千軍摠,虛額相半,都護巨府,反不若小縣之完聚,而前後來守者,文武參互,張弛又無常度,譬如人有腹幹之壯大,而氣不充體,外邪客氣,易於侵鑠,實有藉寇齎盗他人入室之虞矣。我國之節度使,卽一道之元帥也。古人以將帥喩於猛虎,猛虎有負嵎之勢,然後可以隱霧嘯風,號令百猷,以禦暴獵之外至,而今安州之城,無深山大麓依險之處,處在四面受敵之地,猝有意外之變,有如虎之下山,其勢必危,若遇馮婦之勇,難免手摶之患。試以今番事言之,賊徒之所耽耽者,專在鐵甕,而其所嘗試,先於安州,敢借城外尺寸之地,恣意挑戰,略無顧忌,其先易後難漸入佳境之黠計,可以明若觀火矣。臣意則亟復舊制,更爲還營,復遺判官而佐之,則軍容復振,戶口可增,而一面金湯之固,爲萬年不拔之基,是今日强圉守邊之急先務也。臣旣以還營置帥爲請矣,非但此城之爲然,雖有將帥,如無平日爪牙之士,無以自衛,又何能出陣賈勇,臨難制敵乎?我朝規模,右文爲治,疎於武備,帥臣巡操,雖有定制,自廟堂每年防稟,只令各邑,聚點於官門,所謂隊伍,不識鼓行金止之令,坐作進退之節,軍裝器械,擧皆藍縷朽敗,脫有不幸,只可束手騈首,自相塡壑而已。若於昇平之時,預爲操鍊,明其約束,則緩急有所恃,而無臨時扞格之患,此後則各道道臣春秋行部,間一年一次停寢,使帥臣,巡于鎭管諸邑,點閱虛額,敎習陣事,殊合事宜,事係邊務,下詢大臣處之幸甚。且臣於向日事,有慨惋者,鐵甕管下凡三邑,而團束軍兵,係於本府,値有變故,該邑守令,或親自領赴,或遣兵來會,助援於防守之時,卽不易之定制也。臣於聞變之初,移牒三邑,則熙川郡守金文基,獨爲防報,使其校鄕,末乃替到於聚兵十日之後,制爲管轄,當急共濟之義,果安在哉?不可以事過,置而不論,其罪狀令廟堂稟處,以懲日後,恐不可已也。至於价川郡守任百觀,則以逗遛不進,帥臣狀聞請罪,而百觀於變初,適在巡營,見臣關文之前,已因道臣指揮,來赴本城,此際帥臣,又發關于該郡,促令赴于安州,臣語之曰,郡守旣入此城,則進止號令,係於守城之將,今兵營,無所知委於本府,只爲行關於該郡,則揆以軍制,不可擅離信地云。因以此意,移牒帥臣矣。伊時事狀如此,百觀若以此被罪,則必不自服矣。令攸司,更加詳査而後處之,允爲綜核之政矣。臣無任云云。答曰,省疏具悉。所陳,令廟堂卽爲稟處,俾有實效之地,末端事,亦令該府,更加詳査事,分付。
上在昌德宮。停常參·經筵。
巳時,日暈,夜自四更至初六日開東,灑雨下雨,測雨器水深六分。
大殿,朝廷二品以上·六曹堂上·兩司長官單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。
大殿·王大妃殿·中宮殿·惠慶宮嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿·宮氣候一樣,予之症候,比昨亦一樣,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,左副承旨申溆,今日不爲仕進,卽爲牌招,何如?傳曰,允。
尹行直啓曰,時原任閣臣,爲承候來待矣。傳曰,後日入侍。
韓致應啓曰,藥房三提調,持湯劑率醫官,依下敎來待矣。傳曰,封入。
傳于安廷善曰,大臣·備局堂上引見。
金相休啓曰,右副承旨李錫夏,自鄕上來,卽爲牌招,以爲推鞫進參之地,何如?傳曰,允。
注書李永昆病,代以任鼎常爲假注書。
傳于李錫夏曰,金吾堂上中呈告人許遞,口傳卽爲差出。
李錫夏啓曰,新除授同義禁,待下批牌招,以爲推鞫進參之地,何如?傳曰,允。
傳于李錫夏曰,新除後金吾堂上,使之先進參後謝恩。
吏曹口傳政事,以朴宗慶爲同義禁。
吏曹口傳政事,知義禁單朴宗慶。
申溆,以兩西巡撫營言啓曰,凶賊聖翰·鳳寬等,自平安監營,定將差押來臣營矣。究覈情節次,移送王府之意,敢啓。傳曰,知道。
李錫夏,以義禁府言啓曰,卽自兩西巡撫營,凶賊聖翰·奉寬押來矣。罪人聖翰·奉寬,具枷杻嚴囚南間之意,敢啓。傳曰,知道。
李錫夏,以義禁府言啓曰,今此推鞫時,假都事十員,令該曹差出,以爲擧行之地,何如?傳曰,允。
李錫夏,以義禁府言啓曰,今此推鞫時,本府都事,不可不備員,出使都事呂東根,令該曹口傳相換,以爲擧行之地,何如?傳曰,允。
吏曹口傳政事,禁府都事呂東根,司饔奉事李秉淳,相換。
禁府問事郞廳六員,朴宗琦·洪儀泳·朴孝成·金陽淳·申緯·李鼎秉
李錫夏啓曰,臣錫夏,以推鞫進去,下直之意,敢啓。傳曰,知道。
任鼎常在外,代以李魯秉爲假注書。
以大司諫尹行頤牌不進罷職傳旨,傳于李錫夏曰,只推。
申溆,以備邊司言啓曰,今日賓對,新差備堂,無一人進參,事甚未安,竝推考,令政院牌招進參,何如?傳曰,允。從重推考。
申溆,以備邊司言啓曰,兩司聯名箚子批旨內,有令廟堂卽爲稟處之命矣。取見其箚本,則以爲今番金城賊之蹤跡凶詭,情節叵測,設鞫嚴覈,不容少緩,不可使捕廳校卒押來,請令王府,發遣都事,刻期拿致,另加盤問爲辭矣。按驗已得無疑,則假托今旣自露,情狀,雖極凶詭,王府發捕,事體至重,姑令捕廳,先爲究覈,如有端緖,則移義禁府,具格擧行,何如?傳曰,允。
尹行直,以吏曹言啓曰,因承政院啓辭,守令應薦不薦人,令該曹察推事,允下矣。行上護軍韓晩裕,行大護軍李益運,知中樞府事趙得永,行司憲府大司憲李冕膺,知中樞府事宋鍈,行護軍宋銓·李得濟,同知中樞府事李仁秀,行護軍兪漢謨,同知中樞府事尹長烈,行護軍李儒慶·李堯憲·閔昌爀,咸鏡道觀察使金履永,行護軍尹序東,平安道觀察使鄭晩錫,行護軍李壽咸·趙萬元·朴宗京·李羲甲·柳·朴命爕,俱爲應薦而不薦,竝推考警責,何如?傳曰,允。
申溆,以兵曹言啓曰,因承政院啓辭,邊將應薦不薦人,令該曹察推事,允下矣。行上護軍韓晩裕,行大護軍李益運,知中樞府事趙得永·宋鍈,行護軍宋銓·李得濟,同知中樞府事李仁秀,行護軍兪漢謨,同知中樞府事尹長烈,行護軍李儒慶·李堯憲·閔昌爀,咸鏡監司金履永,行護軍尹序東,平安監司鄭晩錫,行護軍李壽咸·趙萬元·朴宗京·李羲甲·柳·朴命爕,俱爲應薦而不薦,竝依法典,推考警責,何如?傳曰,允。
金相休,以戶曹言啓曰,卽見義禁府草記啓下者,則以爲項因戶曹草記,各宮房辛未條免稅中,麻田·加平全數未納之當該守令,令該府拿問處之事,允下,故行會該道矣。卽見京畿監司權常愼狀啓,則以加平郡守權,麻田郡守尹守晩,指名現告,仍以爲加平則該郡免稅,畢納宮房,而尺文未及考還於戶曹,麻田則免稅已納之數,旣過折半,未得畢納,已納形止,未及關由於戶曹爲辭矣。權今旣畢納,不可一例拿問,置之,尹守晩,所納雖過折半,未及畢納,依該曹草記拿來事,允下矣。先朝丙申初元,特軫民瘼,各宮房無土免稅直納之規,永爲革罷,自本曹捧給,而畿邑免稅,歲前畢納,如或過限,則該守令草記論責事,節目定式,極爲嚴截,故無論米錢,自該邑成陳省,上送本曹,則自本曹,知委該宮房,持來圖署,準數受去後,自本曹成給尺文,自是應行之典矣。麻田郡守,雖令拿來,過半直納云者,係是法外,至於加平郡,則免稅畢納於宮房,以其圖署,稱以尺文未及考還於本曹云者,是豈成說?過限已極稽忽,直納尤係違式,而況此圖署,謂以尺文,不但事未前有,直納與過限,俱是犯科,今若置而勿問,則違式之看作常規,轉成來頭無窮之弊,更令該府,依前本曹草記,拿問處之,何如?傳曰,允。
申溆,以忠勳府言啓曰,本府書寫忠義衛張益哲瓜滿,代以嫡長忠義衛南翼正差下,依例以假郞廳稱號,何如?傳曰,允。
護軍洪奭周疏曰,伏以潢池小醜,鼠竊西陲,上貽乙丙之顧憂,下流生靈之毒痛,同仇之憤,普切彝衷,何幸天道助順,人心嚮義,王師所向,捷書踵聞,而彈丸定城,尙奮螳臂,師老財匱,餘憂未艾,加以歉荒溢目,公私赤立,民命阽危,懷保沒策,古人所謂賊平之後,當勞聖慮者,政爲今日道也。儻匪大加奮勵,痛革前規,收拾人才,開張聰聽,則安危之機,尙未知何決,而若其維持牽補,以効一半分拯救之責者,職在廟籌之得其宜耳。旋觀今日國勢,茫然如坐漏船之中,綱紀久弛,兵食俱詘,恬嬉之宿習猶在,泮渙之民志靡定,雖使房·杜·姚·宋,合席巖廊,陸贄·李德裕,操筴而佐之,尙恐無以善其後,況以如臣湔劣,俾之參聞廟議,而欲望其無折柁傾檣之憂哉?有司之任,雖不過奉行簿書,而國計民事之重,荒政戎務之殷,未始不與聞其可否,若臣者性旣疎迂,識又蒙闇,一切世務,尤所墻面,家居治産,尙不知薪水粥飯之何從出。今乃猝然加之以一國金穀卒乘之許大擔負,是雖瞽辨色而聾別音,未足以喩其不稱,竊恐中外聞之,有以笑朝廷之無人也。臣以不材,厚沐恩造,願忠一念,耿耿如結,顧今軍書旁午,籌坐日開,勝籌未定,玉食猶旰,此誠小大臣子憂國忘死之秋也。臣雖不侫,亦嘗聞急病讓夷之義矣。雍容退避,自占便宜,豈臣分之所忍出哉?誠恐繇臣之故而墮國體僨國事,則雖萬被誅罰,將無益於國家之緩急,疾聲呼籲,諒匪獲已,斷斷此衷,天寔臨之。伏乞聖慈,亟鐫臣新差有司之任,回收可堪之人,仍治臣此時瀆冒之罪,以肅朝綱,公私不勝大幸。臣無任云云。答曰,省疏具悉。當此廟務孔繁,卿等之拜除,實出大臣與諸宰同心治務之意,勿辭察任。
大司諫尹行頤,司諫李志淵,持平朴升鉉·柳春東,獻納任㸁,正言安尙默箚曰,伏以,噫嘻,世變層出,亂逆踵起,無事不有,而至於今番金城賊之缺字自就死地乎?蹤跡凶詭,情節叵測,決非窮峽愚氓之所獨萌心造謀,況當西賊稱亂之時缺字敢售疑眩煽動之計者,必有蛇蚓之糾結,狼之窩窟而然,此非尋常凶逆之比缺字設鞫嚴覈,有不容少緩,而關係甚重,則不可使捕廳校卒押來,請令王府,發遣府都事,刻期拿致,另加盤問,使魑魅凶譎之情,莫逃於禹鼎,而輿憤得以少洩焉。缺字取進止。答曰,省箚具悉。爾等所陳,亦出嚴獄之意,令廟堂卽爲稟處,俾卽擧行之地。下款事,不允。
壬申二月初五日辰時,上御宣政殿。大臣·備局堂上引見入侍時,同副承旨安廷善,記事官趙璟鎭,事變假注書洪命周,記事官朴齊聞·李龍秀,左議政金載瓚,判府事韓用龜,右議政金思穆,兼兵曹判書沈象奎,行吏曹判書南公轍,行禮曹判書李集斗,刑曹判書李勉兢,戶曹判書金履度,行大護軍朴宗慶,行護軍李得濟,吏曹參判李肇源,行護軍李溏,工曹參判趙弘鎭,行護軍金基厚,副校理曺鳳振,副修撰姜世綸,司諫李志淵,正言安尙默,持平朴升鉉·柳春東,以次進伏訖。載瓚等曰,朝來霜寒猶緊,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。用龜曰,俄以醫官診候事,入稟,而數旬以來,一未得診候,下情不勝憂慮矣。今日得借方寸之地,醫官亦旣來待,暫爲入診,千萬顒祝矣。上曰,入診則明日待令,而次對爲之也。載瓚曰,臣等今日,兼爲承候登筵,而昨日拿來之關西兩罪人,旣已就囚,設鞫嚴覈,一時爲急,庭鞫與推鞫間待下敎,卽當擧行矣。上曰,推鞫爲之。出榻敎載瓚曰,其他可奏之事,臣等出去後從當書奏矣。上曰,唯。仍命退,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知進。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉推鞫進去,柳春東呈辭,監察茶時之意,敢啓。傳曰,知道。
韓致應啓曰,藥房三提調,持湯劑率醫官,依下敎來待矣。傳曰,雨後症候則一樣,診候不必煩加,卿等退去,湯劑封入,可也。
李魯秉在外,代以黃燾爲假注書。
以京畿監司權常愼狀啓,砥平縣監南迪老磨勘狀,過歲不報,民還未捧者,一味徵督於開春之後,村里騷擾,萬萬駭然,爲先罷黜,其罪狀,令攸司稟處事,傳于尹行直曰,令該府拿問處之,其代口傳各別擇差,使之趁卽下送之地。
吏曹口傳政事,以洪景斗爲砥平縣監。
黃燾在外,代以朴來謙爲假注書。
申溆,以都摠府言啓曰,副摠管朴命爕,以同知義禁府事,本府坐起,晝仕出去之意,敢啓。傳曰,知道。
傳于安廷善曰,留院上疏入之。
傳于李錫夏曰,推鞫姑爲撤罷。
以司謁李仁圭手本,別監李命龜,凌蔑座上別監,裂破紅衣之狀,萬萬痛惡,爲先除下,其罪狀,令攸司照律嚴繩事,傳于申溆曰,令攸司,從重照律定配。
申溆,以義禁府言啓曰,京畿監司權常愼狀啓內,砥平縣監南迪老,爲先罷黜,其罪狀,令攸司稟處事,判付內,令該府拿問處之事,啓下矣。南迪老時在任所,依例發遣府羅將拿來,何如?傳曰,待待命拿囚。
推鞫時罪人敬行,原情後捧遲晩罪人復一,原情後捧遲晩罪人聖翰,原情後捧遲晩罪人奉寬不喩,鳳寬原情後捧遲晩。
推鞫時罪人敬行捧結案,罪人復一捧結案,罪人聖翰捧結案,罪人鳳寬捧結案。
禁府罪人復一,年五十七矣。結案白等,矣身根脚段,父光輔,父矣父弘迪,母李召史,母矣父泰楚,竝只故白良乎,父母以胎生於平安道鐵山府餘閑面可山里,隨父母長養,仍爲入籍居生是白乎旀,行凶節次段,矣身以淸北巨族,挺身爲劇逆之血黨,甘心於留營之僞帖,潛通書札,力贊凶計,綢繆設施,無不參涉,譸張煽動,罔有紀極,抄民兵而添給賊軍,輸倉穀而供資盗糧,何莫非窮凶極惡,而至若稱賊兵以義旗,喜賊來而加額,視賊頤使則惟指揮之是從,爲賊出力則雖水火而不辭,龍·鐵兵之多數嘯聚,灣府人之送人誑誘,有一於此,萬磔猶輕。矣身之謀反大逆的實,遲晩的只罪,不待時凌遲處死事。
罪人敬行年五十九矣。結案白等,矣身根脚段,父聖一,父矣父弘世,母金召史,母父遠鳴,竝只故白良乎,父母胎生於平安道鐵山府古城面可山里,隨父母長養,仍爲入籍居生是白乎旀,行凶節次段,矣身以忠臣之孫,世受國恩,身爲顯仕,而反國附賊,裨將·留營將·都指揮等僞帖,惟賊所令,甘心隨行,卽此一款,萬剮猶輕。至於抵書凶醜,爲慮賊軍之野處,盗發國穀,以資凶徒之糧糇,旅距官軍則爲之臨敵,戕殺命吏則稱以除暴,三思之惑折衷之說,專出於爲賊效力,惟恐賊勢之不張,隱然自處以凶黨之謀主,情節畢露,覆載難容,謀反大逆的實,遲晩的只罪,不待時凌遲處死爲白乎事。
罪人鳳寬年四十九矣。結案白等,矣身根脚段,父天成,父矣父重寔,母劉召史,母矣父漢興,竝只故白良乎,父母以胎生於平安道宣川府邑內面東部里,隨父母長養,仍爲入籍居生是白乎旀,行凶節次段,矣身凶肚逆腸,暗通於賊魁,銀票僞帖,甘受於賊將,指東指西,無不隨行,文報牒題,罔非凶憯,賊兵之敗,稱以訛言,官軍之來,謂之敵兵,尊賊帥而曰北營,疾京人而曰南人,盗發倉穀,爲賊運糧,備送馬鐵,以資賊軍,前後情節,萬剮猶輕。謀反的實,遲晩的只罪,不待時斬事。
罪人聖翰年五十矣。結案白等,矣身根脚段,父勖世,父矣父德載,竝只故,繼母金召史生存,母矣父必輝故白良乎,父母以胎生於平安道鐵山府扶西面赤福里,隨父母長養,仍爲入籍居生是白乎旀,行凶節次段,矣身以關西閥閱之族,受朝家罔極之恩,而敢懷不軌之梟腸,甘作凶黨,受賊僞帖,則爲龍川之倅,爲賊守城,則獻猗角之策,甚至於稱使道而頌愛恤之澤,據留營而效策應之勞,慮其軍糧之不足,則括米包於富民,嫌其擧行之不及,則歎手足之未備。矣身謀叛大逆的實,遲晩的只罪,不待時凌遲處死事。
上護軍韓晩裕疏曰,伏以臣於近者,疾病沈痼之狀,通朝之所共知。又當換節之時,一倍添劇,轉側須人,凡干公故,一直闕焉,私心悚惶際,見差初九日毓祥宮春享獻官,以目下病勢,萬無將事之望。伏乞聖明,特賜諒察,亟降變通之命,不勝幸甚。臣無任云云。答曰,省疏具悉。疏辭,許令該曹改付標。
副校理曺鳳振,副修撰姜世綸聯名疏曰,伏以潢池之小醜,自干天誅,灣府之義旅,用奮敵愾,敬·翰諸賊,次第就捕,行將亟施王章,周示藁街,憤菀之輿情,可以少洩,陰翳之賊氛,庶得快掃,太平萬歲,實基於此,豈不盛哉?第伏念,目下淸北諸郡,幾盡收復,而獨定遠之一彈丸未下耳。城外之蟻援已絶,泥中之鬪獸方困,若使稍知用兵者當之,則躬自援桴,肉薄登埤,可見其一蹴踏破之勢,而賊竪之力抗天威,歲已飜矣,官軍之暴露野次,月已周矣。當此之時,其誓師賈勇,決策取勝,不容晷刻暫緩,而噫,彼帥臣,擁兵自衛,玩寇稽討,不思所以爲國出力者,論以師律,合置何辟,先鋒利鈍,固是兵家之常事,而一聞砲聲,不戰徑退,賊諜往來,此乃用計之機關,而不加鉤詰,以殺爲能,對陣許多日,賊將之誰某,賊兵之多寡,茫然不知,一無登聞,而鐵鍬鉤車,未諳制勝之方,火砲雲梯,空抛見成之具,恇怯瑟縮,莫之敢嬰,從古爲將者,豈有如此之昏劣者哉?渠不過以待賊糧盡,坐收全功,爲奇策妙計,而竊想定州,本是淸北之雄府,官庫儲峙,自來甚富,民間劫掠,亦當不少,而居停旣便,宿食俱穩,若竢其翳桑之自斃,則又不知拖到幾箇月矣。見今官軍之留陣者,不堪凍餒,死傷相繼,爲日未久,猶且如此,若復師老而不戰,河上乎逍遙,不恤其櫛沐於風雨,顚連於原野,則將來之慮,有難勝言,而賊若覘知此機,不意衝出,以逸待勞,以飽敵饑,則亦何以禦其豕突之勢哉?若其賑資之盡入於飛輓,飢民之俱困於轉輸,猶屬細憂,思之及此,實不勝懍然而寒心矣。且夫京軍勇赴,士氣百倍,列郡歸順,賊勢日蹙,其所以摧枯拉朽之形,又非前日之可比,而于今二十餘日,迄未聞破一陣斬一將,而惟縮頭袖手而已。然則前帥臣之以緩討被罪者,不亦冤乎?目今事勢,不可以收拾桑楡之功,一任於庸懦骳骫之手者明矣。若以臨陣之將,難於數易爲言,則亦有所不然者,赤眉之亂,不憚鄧·馮之易置,河北之役,亟行郭·李之交替,而獻馘奏凱,曾不留日,如鄧·郭之素稱名將者,臨敵失策,猶不嫌其登時遞代,則況今日事機,尤無可言者乎?與其拘於小節,終誤大事,曷若迨此軍心未解之日,亟思改轅易轍之爲哉?臣等謂平安兵使朴基豐,爲先削職,拿問勘律,其代則另擇才略可合爲將者,火速差送,斷不可已矣。且古者凡有行陣,必有監軍撫軍之職,蓋所以使戎務有所董飭,軍情有所畏憚者也,如晉之伐蜀,全仗衛瓘之應變,唐之平准,多賴韓弘之都統者,卽其驗也。雖以我朝戊申事言之,王師之出征,在三月丁卯,而粤七日壬申,諫臣,以師出有日,未聞捷報,至請自往督戰,則今此賊勢,比之戊申,又有間焉,而側聽幾月,未聞有一人之請往者,尤豈不慨然乎哉?今亦依古之監撫例,擇送一近臣,持節赴軍,一以慰問勞苦,一以董督機務,期使三軍用命,則蕞爾孤城,剋日可拔。伏願聖明,廓揮乾斷,亟降明旨,俾振士氣而嚴天討焉。臣無任云云。答曰,省疏具悉。平安帥臣事,依爾等所奏爲之,而末端事,令廟堂稟處。
上在昌德宮。停常參·經筵。
夜一更,月暈。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
申溆啓曰,來十一日,朝參日次矣,敢稟。傳曰,停。
尹行直啓曰,來十一日,輪對日次矣,敢稟。傳曰,當次人受點,後日次待令。
韓致應啓曰,藥房三提調,持湯劑來待矣。傳曰,封入。
以平安道監賑兼按覈使李惟命狀啓,到中和府分賑,轉向平壤府事,傳于申溆曰,監賑事體,自別至重,令廟堂,更加申飭,務盡對揚,按覈,亦卽從速爲之事,另加申飭。
傳于尹行直曰,發遣吏郞,諸執事淸齋與否,摘奸以來。
尹行直,以禮曹言啓曰,寧陵程道稍遠,陵官例爲前期三日受香,而兩祭享日字相値之時,則兼受香祝,已有定式矣。本陵忌辰祭,在今二十四日,而寒食祭,在於二十五日矣。依前例,忌辰祭享受香時,寒食祭香祝,同爲受往之意,分付,何如?傳曰,允。
申溆,以兵曹言啓曰,謹依下敎,傳漏軍士朴先三·權宗仁,各決棍五度之意,敢啓。傳曰,知道。
李錫夏,以義禁府言啓曰,謀叛大逆罪人敬行·復一·聖翰,旣已承服正刑,其父母妻妾子女祖孫兄弟娣妹,子之妻妾,伯叔父兄弟之子,年歲·姓名·存沒·居住,令漢城府,考出帳籍,亦爲分付五部及各該道,應坐諸人,一一査出,成冊牒報後依律擧行,而籍沒家産,破家瀦澤,降邑號·罷守令等事,令各該司,捧承傳擧行,何如?傳曰,允。
李錫夏,以刑曹言啓曰,因義禁府啓辭,謀叛大逆罪人敬行·復一·聖翰,籍沒家産事,命下矣。罪人敬行·復一·聖翰奴婢,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
李錫夏,以義禁府言啓曰,謀叛罪人鳳寬,旣已承服正刑,其父母妻妾子女祖孫兄弟,年歲·姓名·存沒·居住,令漢城府,考出帳籍,亦爲分付五部及各該道,應坐諸人,一一査出,成冊諜報後依律擧行,而籍沒家産,破家瀦澤,降邑號·罷守令等事,令各該司,奉承傳擧行,何如?傳曰,允。
李錫夏,以義禁府言啓曰,卽接月令醫員金友曾手本,則時囚罪人柳鼎養,猝得泄痢之症,度數頻數,任百觀,寒痰凝結,呼吸喘促,尹守晩,素患疝積衝亘,轉側須人,權,痰積闖發,食飮全却,俱有難保之慮云。罪人病勢如此,則一邊保放,一邊草記,曾有定式矣。柳鼎養·任百觀·尹守晩·權等,姑爲保放之意,敢啓。傳曰,知道。
李錫夏,以刑曹言啓曰,以司謁李仁圭手本,別監李命龜,濁亂房中,無端逃走,故使其座上别監,欲爲捉致,則凌慢詬辱,裂破紅衣之狀,萬萬痛惡,爲先除下後,令攸司照律嚴繩事,傳曰,令攸司從重照律定配事,命下矣。謹按律文,則大明律逃避差役條,有曰凡躱避差役者,杖一百,同律拒毆追攝人條,有曰凡抗拒不服者,加本罪二等。李命龜,杖一百罪加二等,決杖七十後,公忠道恩津縣,徒一年半定配所,卽爲押送之意,敢啓。傳曰,知道。
左議政金載瓚,右議政金思穆箚曰,伏以儒臣,箚請關西帥臣擁兵稽討之罪,而聖批有可其奏之命矣。蓋西師之尙未奏捷,是固帥臣之罪也。以全道生力之軍,攻一片垂亡之域,若可以不日摧拉,而今乃頓兵閱月,不交一鋒,使賊氣無挫,王師虛老,將領之臣,烏得免玩寇之律?第攻敵之難,莫如攻城,而我國旣短於攻城,且城固糧足,賊逸我勞,其不能兵到卽拔,諒其勢容或爲然。今若自朝廷,遙授節制,千里督戰,旬月之間,三易其將者,歷攷前史,已非制勝之良策也。況使爲將者,退畏朝令,進徼倖功,遽以肉薄之計,妄試生拍之擧,則以此不滿萬之衆,前茅旣進,後軍無繼,而一或有所誤,將無以善其後,此所以兵機得失,必難遙度者也。且聞今方大治攻具,爲一擧獲雋之計云,倘使未及師期,先罪主將,則戎謨一散而不可復集,軍心一亂而不可復整,而單車馳代者,果勝於前帥,亦未敢必保,今或小失,後若有悔,臣等之罪,雖不足言,所關係當何如也?成命之下,猥陳微見,帥臣勘罪,姑且少徐,俾之專意戎事,必圖全功,待竣事,始施以今日當施之罪,恐合十全之策,惟聖明更加三思焉。且遣使督戰,卽重戎務嚴帥律之義,然自古監軍之法,已失命將專制之義,今若馳一价而董三軍,犯多門之戒,違濟事之方,則誠未知果得其宜也。區區之慮,亶在於是。伏乞特賜裁處焉。取進止。答曰,省箚具悉卿等之懇。卿等之剖析兩條,極爲切當,竝與前日已成命·未成命,勿施。仍傳于尹行直曰,此批答,遣史官,傳諭于左右相。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
傳于尹行直曰,禮房承旨·同副承旨,分詣受香諸處,奉審摘奸以來。
傳于安廷善曰,留院上疏入之。
以水原留守朴崙壽狀啓,龍仁縣令李舒,振威縣令李英孝,差定檢官,而謂有身病,無意馳進,爲先罷黜,其罪狀,令攸司稟處事,傳于尹行直曰,依此啓施行。守令擧行,萬萬未安,令該曹口傳差出,使之從速下送。
以江華留守洪義浩狀啓,飢口初巡分賑事,傳于安廷善曰,初巡旣已畢給,再巡以後,連加董飭事,分付。
以江華留守洪義浩狀啓,留庫春牟,盡爲分給事,令廟堂稟旨分付事,傳于申溆曰,令廟堂,依此數許給事,分付。
尹行直,以吏曹言啓曰,新除授成均館典籍朴榮東,奉常寺奉事韓發翼,副奉事金持泰,除拜後過限未肅拜,竝依例改差,何如?傳曰,允。
尹行直,以奉常寺都提調·提調意啓曰,祭享所用春等中脯三百四十六貼八條,今二月初八日畢造,而所入牛隻,爲三十五首矣。進上看品中脯二貼,依定式封進之意,敢啓。傳曰,知道。
尹行直,以漢城府言啓曰,都下貧賤無依之戶,從優抄出,以賑廳米發賣事,前已命下矣。自臣府,申飭各府官員,躬審形止,繼送本府郞廳,各別摘奸,俾無濫入冤漏之弊,期盡實惠遍究之道,費了多日,今纔垂畢。而至於無籍之類,自歸漏戶之科,故本不許付,蓋有法意,曾於庚午年發賣時,謹因特敎,一體抄付,使許多顑頷之民,被無前曠絶之澤矣。今番則何以爲之乎?敢稟。傳曰,依近例許付事,分付,可也。
尹行直,以吏曹言啓曰,因義禁府草記,謀叛大逆罪人敬行·復一·聖翰·鳳寬,旣已承服正刑,降邑號·罷守令等事,令該司擧行事,允下矣。問于義禁府,則謀叛大逆罪人敬行·復一·聖翰等,居生於平安道鐵山府,鳳寬,居生於平安道鐵山府云,而守令則勿罷事,曾有定式矣。鐵山府使·宣川府使,竝降爲縣監,何如?傳曰,允。
申溆,以備邊司言啓曰,罪人柳載河·王道恒·金仁厚·李震說·金弘涉等,自平安監營,今纔押來矣。卽爲具格嚴囚之意,分付該府,何如?傳曰,允。
李錫夏,以義禁府言啓曰,備邊司啓辭內,罪人柳載河·王道恒·金仁厚·李震說·金弘涉等,自平安監營,今纔押來,卽爲具格嚴囚之意,分付該府事,允下矣。罪人柳載河·王道恒·金仁厚·李震說·金弘涉等,着枷杻足鎖,嚴囚南間之意,敢啓。傳曰,知道。
李錫夏,以刑曹言啓曰,因義禁府啓辭,謀叛罪人鳳寬,籍沒家産事,命下矣。罪人鳳寬奴婢,令京兆,考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
司諫李志淵,持平朴升鉉·柳春東,獻納任㸁,正言安尙默等聯名疏曰,伏以小醜嬰城,殄滅尙遲,官軍暴露,轉輸久困,上勞九重宵旰之慮,下貽億兆繹騷之憂,大小焦遑,曷有其極?平安帥臣之玩愒時日,未效趁卽勦滅者,若論其稽討老師之罪,實與前帥臣無異。日前儒臣之論勘,固是當然,而大僚之請仍,亦非曰無罪也,特以賊旣堅守,攻城爲難,臨陣屢易,實非長策故也。姑使之戴罪擧行,事過後以其罪罪之者,可謂兩得其宜也。第儒臣疏中所云前帥臣之以緩討被罪,不亦冤乎者,竊不勝慨然也。臣等,以前帥臣逗遛縱賊之罪,略請勘斷,特蒙兪音,自慚拙訥之辭,有槪聖衷,猶恐律不當罪,未足副公議之峻,惶愧交中,歷日靡已。今者儒臣之言,以臣等之請罪前帥臣,歸之於冤枉之科,有若輕先論斷於前者,此何言也?世變層生,稱兵之逆,遽起於封域之內,爲今日北面於殿下之庭者,明張沫飮,必欲不日勦滅者,卽彝性之所同,此則臣等之見,與儒臣無異,所以有前日之聯箚也。何以逆探未然於今帥臣之又復稽討,而不爲論勘於前帥臣之罪乎?嗚呼,今帥臣之罪在玩寇,請罪論勘,何所不可,而必以前帥臣之罪,謂之冤枉,則臣等竊以爲不然也。噫,前帥臣之閱歲養寇,臨時恇怯之狀,臣等,已略陳於前箚,今不必更事覼縷,而第今王師之曠日持久,專在於攻城之難,而當初彼賊之得以入據定遠之城,盤根固蔕,猝難攻拔者,孰使之然哉?噫嘻,平安兵虞候李海昇,卽前帥臣之至親,而爲人自來貪婪鄙悖,所不齒於渠之儕流者也。自在北關褊裨之任,厲民橫斂,罔有紀極,穀簿幻弄,無所不至,毒遍一路,百惡俱備,至今關北之民,怨入骨髓。及夫西關之佐幕也,舊惡不悛,宿習猶存,凡係牟利之政,干囑之弊,愈往愈甚,以受賂爲能事,以虐民爲伎倆,大失西民之心,竟致寇亂之起者,莫非海昇之所爲。而昨秋以後,又除本道兵虞候之職,東閃西倏,左兜右攬,益無忌憚,而松林之戰,前帥臣,授海昇以領軍之任,將士無不解體,西民反思助賊。而多殺村民,以增首級,不卽疾趨,逗遛博津,縱賊入定遠之城,而四日不進,使凶賊,得於其間,誘民入城,積蒭糧而據險阻,難以攻拔。至于今頓兵相持,坐費日月者,皆當日失機之致也。身爲主將,節制一軍,則海昇縱賊之罪,前帥臣,烏得免乎?且臣等,於前帥臣事,尤有所萬萬駭惋者。寧邊內應賊南允剛,卽南允默之孽弟,而允默之子,爲其裨將,則當初賊變之起,宜易偵探,而旣未能先事詗察。及至允剛之以內應被斬之後,爲嫌賊侄之時在幕裨,遽改寧府馳報之名字,而以明剛,書入狀啓之中,至出朝紙之上,人言藉藉,莫不駭憤,其無嚴放恣,胡至此極?此不可置而不問。臣等謂平安兵虞候李海昇,亟令本道,詳査窮覈,梟示境上,以謝西北之民。淳昌郡竄配罪人李海愚,不可逮竄而止,亦令本道,嚴査以啓,拿覈得情,斷不可已也。嗚呼,孤城未破,憂虞尙多,正是志士北首爭死之秋也。凡在三司之邇列者,孰無向前督戰之心,而秪緣臣等,有愧古人敵愾之義,致有儒臣相規之語,則此莫非臣等柔懦庸愚,不合諫臣之任,以此情悰,其何可一味冒據,重貽人譏乎?伏願聖明,俯賜鑑諒,亟許鐫遞臣等所帶之職,回授可堪之人,千萬幸甚。臣等無任云云。省疏具悉。關西兵虞候事,令廟堂稟處,前兵使事依施。爾等勿辭察職。
上在昌德官,停常參·經筵。
大殿·王大妃殿·中官殿·惠慶宮·嘉順宮,藥房口傳夕問安。答曰,知道。
藥房提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中官殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
安廷善啓曰,卽者副修撰姜世綸,謂有情勢,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
申溆啓曰,禁衛大將李得濟,以本營習陣事,明日露梁出去矣。兼帶右邊捕盗大將命召及大將牌·傳令牌,何以爲之?敢稟。傳曰,後日次爲之。
申溆啓曰,明日次對,兩司當爲進參,而除在外外,未肅拜·呈告人員,竝待開門牌招,何如?傳曰,邊事雖緊,大臣之此時移於備局甚悶,靜攝之餘,召接且難矣。後日來待事,政院分付備局,仍令會坐本局事,招致備郞知委。
吏曹口傳政事,以韓喆裕爲龍仁縣令,趙雲路爲振威縣令。
吏曹口傳政事,以南鼎來爲景慕宮令。
安廷善,以奎章閣言啓曰,景慕宮·望廟樓,今春大奉審,臣存秀與本宮提調韓晩裕,進詣展奉,奉審無頉之意,敢啓。傳曰,知道。
申溆,以都摠府言啓曰,副摠管任希存,以刑曹參判,本曹坐起,晝仕出去之意,敢啓。傳曰,知道。
申溆,以備邊司言啓曰,卽見黃海兵使趙所報,則以爲,關西賊變後,各邑鎭軍兵,旣已操鍊徵發,今若更令聚點,則窮春民勞,萬萬悶迫,今春官門聚點,特爲停止爲辭矣。通一道徵兵之時,不必更爲聚點,以貽農民疊勞之弊,官鎭門聚點,竝令停止,何如?傳曰,允。
安廷善,以弘文館言啓曰,本館下番闕直,事甚未安,副修撰姜世綸疏批已下,與副修撰朴孝成,竝卽牌招,以爲推移入直之地,何如?傳曰,允。
李錫夏,以義禁府言啓曰,水原留守朴崙壽狀啓內,龍仁縣令李舒,振威縣令李英孝,爲先罷黜,其罪狀,令攸司稟處事,判付內,依狀啓施行事,啓下矣。李舒·李英孝,俱在任所,依例發遣府羅將,竝拿來,何如?傳曰,待待命拿囚。
李錫夏,以義禁府言啓曰,卽接中部牒報及成冊,則謀叛大逆罪人敬行應坐諸人,査出以來矣。敬行妾宗禮,庶子鎭卓,庶子婦阿只,方在該府,庶子鎭卓,卽爲發遣府都事,拿來囚後,依律文緣坐處絞,妾宗禮,全羅道長興府,庶子婦阿只,咸鏡道利原縣,竝緣坐爲婢,而依例,令該曹,押送配所,何如?傳曰,允。
李錫夏,以義禁府言啓曰,卽接左捕廳牒報,則謀叛大逆罪人聖翰,同生弟聖輪,來留京中,故自本廳,已爲捉囚,依律處斷云矣。聖輪,慶尙道巨濟府,緣坐爲奴,而依例,令刑曹,押送配所,何如?傳曰,允。
李錫夏,以刑曹言啓曰,義禁府啓辭內,卽接左捕廳牒報,則謀叛大逆罪人聖翰,同生弟聖輪,來留京中,故自本廳,已爲捉囚,依律處斷云矣。聖輪,慶尙道巨濟府,緣坐爲奴,令刑曹,押送配所,何如?傳曰,允事,命下矣。罪人聖輪,卽爲押送配所之意,敢啓。傳曰,知道。
平安道監賑兼按覈使李惟命疏曰,伏以臣猥以庸魯,濫膺關西監賑之命,揆才度勢,夫豈有稱塞明命之望,而此時往役,義不敢辭,遂卽辭陛登途,纔到中和府,伏見籌關知委於本道道臣者,以臣兼差按覈使之任,使之兼行前道臣李晩秀耗直按査之事,臣旣捧命居外矣。凡於朝命之下,只當奉而擧行而已,顧何敢發慮費辭,以自歸於僭猥瀆擾之科,而第伏念易騷而難定者民心也,易失而難追者農節也。臣若徒懷嚴畏,不思所以擧實登聞,畢竟至於擾民而傷農,重致朝家西顧之憂,則臣之辜負之罪,固不足言,將奈民事何,國計何哉?玆不得不冒昧陳籲,以自附於執藝之義,惟聖明垂察焉。大抵關西昨年檣事,直是大無,雖微金革之變,接濟懷保之策,固已茫然,而不幸賊警,起於此際,昇平之民,例多恇怯,鳥駭鼠竄,十室九空。而雖其一二奠居之類,猝當師興,行者資裝,留者送行,公藏私蓄,在在蕩然,至於奸宄之乘時剽竊,疾疫之因饑熾盛,無非生民難保之端。而乃若淸北被兵之邑,一望灰燼,滿目驚慘,雖幸王靈爀然,氛塵幾掃,而賙饑奠接之方,助糧勸農之節,尤不可不汲汲如救焚拯溺。賑資之外,耕牛種糧,家材蓋草等事,方與道臣,多方商度,臣亦排日分邑,以爲周行監賑之計,而見今春節已深,民飢轉棘,賑邑旣多,道里遙遠,周旋往還之間,實有西江之波,不及涸鮒之慮。此時之竝行査事,實是行不得者,成命之下,致此稽緩,誠不勝萬萬惶悚,而若臣膚淺之見,竊有一得之愚。今此按覈之命,實出聖朝不欲置人於䵝昧之意,凡在朝紳,孰不欽仰,而顧惟按覈之事,本非一朝一夕所可了完。蓋奉命行査,事體至重,參覈守宰,不可不多定,應問各人,不可不推捉。藉使査事,退行於賑政旣畢之後,當此一路搶攘之餘,呻吟之聲,未絶於口,萊黃之色,尙浮於面,而蝸殻陶穴,猶未結構,列邑官民,所共交勉所共祈祝者,惟在於盡力隴畝,庶幾有秋,而若於此時,使之捨爾官次,抛爾田事,査官則冠蓋相望,吏鄕則逮繫相續,一人被推,十家蕩産,一日曠官,全邑受病,其爲可憂,已非細故。而又況行路之所觀瞻,遠近之所傳說,上所陳民心易騷而難定,農節易失而難追者,誠非過計之語也。臣之愚意,以爲䵝昧之歎,止於一人,騷擾之患,及於一路。此其大小緩急,有不難辨,而況稍俟有秋,更定公明鍊達之人,徐行査事,則亦不至於久置䵝昧,何損於體下之仁也?臣旣受命視賑,目見民勢之日益遑急,明知民情之不可更擾,不忍泯默,敢此冒陳。伏乞下臣此疏于廟堂,深惟大小緩急之機,將臣按覈使之銜,亟行減下,仍治臣猥瀆之罪,以肅朝綱,不勝幸甚。臣無任云云。省疏具悉。所陳令廟堂稟處,按使之任,今姑減下。
副校理曺鳳振疏曰,嘻噫,惟彼關西帥臣,頓兵城下,翫寇稽討,未能措一事出一謀,生死向前,而數四嘗賊,輙皆敗回,官軍之前後死傷,其數夥然,遂使賊氣日以益驕,國綱日以益壞,固已萬萬駭憤,而輒復絆住灣府之義士,竝受庸帥之節制,坐守長圍之柵,未展半籌之功,空使破龍骨拔雲暗之好計策好手段,只枕戈切齒睨埤扼腕而已,此輩非不欲冒刃勇赴,登時打破,而誠以事有所拘,功有所歸,不肯爲他人用也。臣目見懦夫有僨誤之慮,官軍有頓挫之機,忠憤所激,奮不他顧,聯陳一疏,猥貢愚見矣。乃者臺臣之疏出,而滿紙論斥,語意深緊,至謂之慨然,臣於是誠不勝惝然而驚惕矣。臣疏中若有不審之失,則人言之來,固當拜受,而其中冤乎之語,非謂前帥臣全然無罪,比之今帥臣,煞有間焉。當此嚴討之時,自不得不略加一句,以明今帥臣之罪也。蓋其逗遛緩討之律,前後固是一般,而若夫攻城之難易,旣無少異,將兵之久近,不翅相懸,則以此較彼,亦不無淺深之分輕重之別矣。今若只勘舊帥,不論前帥,則朝家刑政,恐欠綜核,而在彼又豈非抱冤之端乎?臣之本意,蓋亦指此而泛論,未嘗以已被之律爲冤枉,有何一半分拶逼於臺臣者,而今此臺疏,不加細諒,遽致疑怒,過費辭說,張皇力辨,不念其反爲乖激之歸,誠未知其何故也。至於監軍云云,偶引伊時諫臣之事,而非指今日臺閣而發,則臺臣之以此强引,亦非臣始慮之所及也。噫,臣之前疏,實出於爲國憂慨之衷赤,豈有一毫好惡於其間,而顚倒是非,務主橫議,甘自陷於欺君罔上之科乎?臣雖萬萬滅死,決不肯爲此態也。臣性本愚讜,言議寡合,纔發一喙,厚被臺斥,自顧慚恧,靡所容措,僚員徑出,義無異同,其何可憑恃寵靈,揚揚周行,不思所以自靖之道乎?玆敢露章自列,仰瀆崇嚴。伏乞聖明,俯垂鑑察,亟賜鐫削,以謝人言,以安私分焉。臣無任云云。省疏具悉。爾其勿辭察職。
副修撰姜世綸疏曰,伏以臣關西捷音之閱月未至,竊不勝憤慨之忱。日昨與上番臣曺鳳振聯疏,請帥臣擁兵稽討之罪,而中有前帥臣不亦冤之句,是豈前帥臣無罪之謂耶?蓋其縱賊入城,翫寇疲師,舊帥之罪亦新帥也,而以目下事言之,量其軍卒之多寡,討其逗遛之時日,則後者倍於前,而一味退屯,無意進取,賊情之虛實,賊將之誰某,亦不能偵探,而所聞者,奔北之報,故極言其昏庸不堪之狀,而信筆而書者,拖及於前帥臣,以言新帥之罪,浮於前帥者也。今見臺臣聯疏,則深看於不亦冤三字,而至有慨然之斥,此則臣本意,臺臣有未及諒者矣。且臣疏中初未嘗一字論及於前日臺箚,肚裏亦未嘗一毫議到於擬律輕重,則臺疏之有曰歸之冤枉之科,有若輕先論勘於前云者,尤豈意慮之所及耶?大抵臺臣之請罪前帥臣,爲國體也,而特臣未及言耳,臣等之請罪今帥臣,亦爲國事也,而特臺臣未及言耳,隨時願忠,就事論事而已,顧安有左右於其間哉?況下款諫臣請往云云,伊時故相臣宋寅明,以大司諫,有自請往督之事,故援以證之,書以諫臣而已,臺臣之認以爲相規之語者,亦所未料。由前由後,不過是無心過去之說,而只緣臣言議情志之未孚於同朝,致有臺臣之自引,臣實慚恧,不可晏然於直廬。玆敢短牘自列,徑出禁扃。伏乞聖慈,亟罷臣所帶之職,仍治臣擅離之罪,以肅朝綱,以安私分,不勝幸甚。臣無任云云。省疏具悉。已諭於前批,爾其勿辭察職。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,予之症候,頗勝昨日,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。答曰,知道。
尹行直啓曰,時原任大臣,爲承候來待矣。傳曰,日氣甚寒,陰翳不佳,召接甚難。且五日承候太過,此後十日式來待請候事,遣史官傳諭于時原任大臣。
尹行直啓曰,時原任閣臣,爲承候來待矣。傳曰,大臣旣命退去,卿等早爲退去。
傳于尹行直曰,禮房承旨,馳詣受香所,奉審摘奸以來。
韓致應啓曰,藥房三提調,持湯劑來待矣。傳曰,封入。
以副修撰姜世綸·朴孝成牌不進罷職傳旨,傳于尹行直曰,竝只推。
尹行直,以弘文館言啓曰,本館下番闕直,事甚未安,副修撰朴孝成·姜世綸,旣有只推之命,竝卽牌招,以爲推移入直之地,何如?傳曰,竝許遞,前望單子入之,待下批,牌招察任。
玉堂前望單子入之。副修撰李敬參·趙琮鎭落點。
李錫夏,以備邊司言啓曰,平安道監賑兼按覈使李惟命上疏批旨,所陳令廟堂稟處,按使之任,今姑減下事,命下矣。取見其疏本,則以爲,排日監賑,竝行査事,實是行不得者,推捉各人,民心易騷,農節易失,稍俟有秋,徐行査事爲辭矣。在朝家核實之政,固當卽爲査正,而若或有添騷失農之慮,則追後擧行,亦爲未晩,依疏請,待秋成行査,何如?傳曰,允。
傳于安廷善曰,維楊一邑,卽陵寢之所在,畿旬之根本也。朝家眷念,視他邑自別。今見前守臣疏本,荐歉之餘,又當窮春,顚連遑急之狀,尤爲矜悶,烏可無別般示意之擧乎?各衙門上納,一倂待秋成停退之意,分付。
傳于李錫夏曰,海西飢荒之急,到春益甚,徵發之弊,尙今未已,民勢之切急,與關西何異?該道三稅,特令限秋成停退。畿內民窮,近尤孔艱,而沿邑事勢,益無可言,尤甚邑鎭各項徵納,亦限秋停退。嶺南春操,以本道梢登之故,雖令設行,而更思之,春窮方甚,民勢遑急,無異他道。且當農赴操,失時宜念,特令姑爲停操,待秋設行之意,令廟堂星火知委。
傳于李錫夏曰,西師之閱月久頓,暴露之狀,飢渴之苦,如在目中,食息靡弛。且況攻城之際,不無死傷之患,尤切愍惻。前此屢下傳敎,備悉予意,未知道帥臣,果能悉心對揚乎?玆遣宣傳官,馳往勞問,仍爲別犒饋,以示慰撫之至意。大小將領,嚴明紀律,撫摩軍卒,同心戮力,以圖全功,而領軍諸將,若有不用命者,先用法後登聞之意,面飭于節度使。至於灣府將士,倡義募兵,自願討賊,前後屢戰,輙有成功,來赴大陣,備經勞苦,渠輩以逖矣之人,能知向上之義,深用嘉尙。宣傳官,別爲勞慰于義州義兵將處,此意亦爲下諭于該帥臣。
傳于李錫夏曰,差遣承傳宣傳官中勤實幹事人,持此傳敎,各別勞問以來。
傳于李錫夏曰,宣傳官金見臣,以亂初倡義,募兵討賊,有戰必勝,斬獲最多,使義州獲全,龍·鐵收復,卽此人先倡之力也。羽林將許沆,入而籌劃得宜,出而戰鬪居前,使淸北大路,一擧廓淸者,此久效忠之力也。今又兩人,進兵定州,自任勦平,俱極嘉尙。當有次第酬褒之典,而金見臣,特以首先擧義之功,關西守令見窠中,爲先特爲除授。
吏曹口傳政事,泰川縣監單金見臣除授事承傳。
傳于尹行直曰,湖南伯有闕之代,政官牌招開政。
李錫夏〈啓〉曰,禁衛大將李得濟,明日以合操事,沙阿里出去矣。兼帶右邊捕盗大將所佩命召及大將牌·傳令牌,何以爲之?敢稟。傳曰,仍佩往來。
李錫夏〈啓〉曰,御營大將李溏,明日以本營習陣事,沙阿里出去矣。兼帶左邊捕盗大將所佩命召及大將牌·傳令牌,何以爲之?敢稟。傳曰,禁營合操,仍佩往來。
李錫夏,以備邊司言啓曰,兩司聯名上疏批旨,關西兵虞候事,令廟堂稟處,前兵使事依施事,命下矣。取見其疏本,則以爲,平安兵虞候李海昇,爲人貪婪鄙悖,以虐民爲伎倆,大失西民之心,竟致寇亂之起,而又除本道兵虞候,以領軍之任,多殺村民,以增首級,不卽疾趨,逗遛博津,縱賊入定遠之城,而四日不進,使凶賊至今相持者,皆當日失機之致,平安兵虞候李海昇,亟令本道,詳査窮覈,梟示境上爲辭矣。李海昇罪犯若是深重,嚴査用律,不容少緩,而第今此査事,卽關戎務,勢當推捉軍校,盤詰將領,然後始可覈得其眞犯。如是之際,一軍必騷,衆心易擾,誠不無有妨戎事之慮,少待賊平亂定之後,竝與前帥臣査事,使之一體擧行。李海昇,雖是行査之前,不可仍置,姑先削職,其代以道內守令,口傳擇差,除辭朝赴任之意,竝爲分付,何如?傳曰,允。
兵曹口傳政事,以李榏爲平安兵虞候。
李錫夏,以備邊司言啓曰,有司堂上未差之代,吏曹參判李肇源差下,使之察任,何如?傳曰,允。
李錫夏,以刑曹言啓曰,義禁府啓辭內,卽接中部牒報及成冊,則謀叛大逆罪人敬行應坐諸人,査出以來矣。敬行妾宗禮,庶子鎭卓,庶子婦阿只,方在該府,庶子鎭卓,卽爲發遣府都事,拿來囚後,依律文緣坐處絞,妾宗禮,全羅道長興府,庶子婦阿只,咸鏡道利原縣,竝緣坐爲婢,令刑曹,押送配所,何如?傳曰,允事,命下矣。罪人宗禮·阿只,卽爲押送配所之意,敢啓。傳曰,知道。
李錫夏,以義禁府言啓曰,保放罪人安宗厚還囚,照律以入之意,敢啓。傳曰,知道。
禁府照目粘連,永興前府使安宗厚矣,本府議啓內,實病雖適沈重,北騎領往,事係嚴急,則不得馳發,罪難容恕,以此照律,罪杖一百收贖,告身盡行追奪,私罪。奉敎依允爲旀,功減一等爲良如敎。又啓目,粘連咸鏡道放未放修啓冊子中,本府所管定配罪人未放秩乙良,竝只依啓聞施行爲白乎矣,其中德原府梁大宜段,當初所坐,卽是不飭之失,則値此大霈,合有參恕,而臣府不敢擅便,上裁爲白乎旀,他餘罪人等,令刑曹稟處,何如?判付啓,依回啓施行爲良如敎。又啓目,粘連慶尙道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。
全羅監司李相璜疏曰,伏以歲律載新,景貺滋至,慈齡彌邵,擧賀儀於元朝,聖候罙康,卜休慶於翼日,小大歡祝,中外惟均。仍伏念臣始旣謬叨,間又特仍,首尾南服,再閱寒暑,受任幹事,專久如是,絲毫涓埃,宜有裨補,而奈臣才有不逮,力有未到,伈泄悠泛,徒費厚廩。民生則腐草浮苴,根蔕靡定,吏奸則藏蠹伏鼠,孔穴漸滋,田野不闢,倉庫多虛,滿目憂虞,轉無頭緖。試以今日貌樣,較看臣始來之時,醫救固已尙矣,糾棼反有甚焉,有臣如此,將焉用哉?臣惟日夕兢蹙,恭俊威罰,而抑臣目下病狀,雖欲勉强自持,盤礴於此,亦實有萬萬不可得者。臣之貞痼頓綴,若將不保朝暮,則業已備悉於前懇,庶或記有於聖聰矣。爲日逾久,爲病逾深,半年床玆,形神都脫,臨食而嘔作,當寢而明發,火升而喘急如吼,痰注而狗攣如結,一事二事,敗兆百出,精思日益耗短,眞元日益陷下,左右轉側,漸不自謀,臥起扶倩,多聽旁人,一身之事,尙見如此,況可擬議於按察全路應接繁務乎?爲臣之計,惟有早解重擔,少贖愆尤,而始焉秋務方殷,或有自占便宜之悚,繼而西氛未淨,顧非仰煩酬應之時,淟涊囁嚅,拖到今日。然今則陽和載布,田功伊始,道臣行部,其期已屆,而奄然尸屆,無望自力,思之茫然,如海無畔。若不及玆控籲,趁速變通,則畢竟狼狽,不但臣一己之私,而四牡周爰,覽採風謠,仰而宣上德意,俯而詢民疾苦,春秋兩度爲國恒典者,將未免緣臣廢關,此其爲罪,又豈尋常癏闕之比而已哉?如醒如癡,鎭日昏冥,病到極處,竟似無幸,而有時醒然,省覺稍回,陡來棖觸,此事在心,輾轉迫塞,重添一病,疾痛則呼,常人所同,閔覆之慈,惟天在上,卽臣情私,已不容自阻於大化,而況公事在前,程限甚嚴,尤不可虛徐時日,重貽累於民國也決矣。玆不得不畢露衷懇,仰塵崇嚴,惶隕之極,不知所云。計臣瓜限,亦旣邇止,由今以往,只隔一月,苟使臣稍可自强,捱過須臾,已熟之蔕,行且自落,顧何敢唐突叫閽,若不知義分然哉?惟其病不可爲,情實至苦,聲不暇緩,干冒至此。伏乞聖慈,恢聽卑之聰,推體下之仁,曲賜諒燭,俯垂矜愍,將臣藩寄,亟行鐫改,俾幸公私,仍治臣瀆擾之罪,以昭法紀焉。臣無任云云。答曰,省疏具悉。卿之所請如此,許遞。
大司成徐有望疏曰,伏以臣待罪郊畿,再閱歲籌,心勞政拙,無一善狀,循省兢惕,若臨淵谷。乃於去月二十九日,伏奉敎旨,以臣爲成均館大司成者,臣聞命惝怳,繼以憂恐,不知所以措躬也。夫釋墨綬而班玉筍,脫牒訴而邇絃誦,古人所謂登仙之榮,殆不過此,況臣今者之所叨,卽虞廷敎冑周官造士之任也。苟非學足以探索古訓,望足以矜式當世,如程伯子所謂德業充備足爲師表者,莫宜居之。歷選國朝四百年來膺是任者,類多名儒碩輔,而逮至近日,揀選雖不如古,要皆一時之峻望,未有如臣之空疎謭劣最居人下者也。臣少而失學,旣乏師受,長習功令,只爲科目,僥倖一第之後,倂與場屋之舊業而忘之久矣。加以受氣最薄,未老先病,藥餌爲命,簡編全疎,浸淫荒廢,居然爲不識字之人,雖使村家童孺,挾免園之策,尙無以應其句讀之問,況敢抗顔於多士之右,儼然臨之以曰師曰弟子之禮乎?抑臣亦十年前上舍生耳。一朝超陞於臯比之座,在臣身,非不爲榮,而顧視濟濟之俊造,半是薤鹽之舊面,鈆槧之素交。彼將群聚而竊笑曰,此子亦爲人師云爾,則其爲賢關之羞恥,當如何哉?矧今儒風不振,士趨日下,束詩·禮於芭籬,視拘檢爲弁髦,菁莪樂育之頌,將不復作於聖明之世矣。夫我國用人,專以儒進,今日之簪冕紳笏,皆昔日庠舍之靑衿也。裁培作興之效,不先於其素,而欲望他日之需才,其亦難矣。國無可需之才,而欲望其得爲國,其亦尤難矣。饑荒寇攘之憂,非不深也,金穀卒乘之責,非不重也,得人而用之,擇才而使之,斯亦可以無患矣,而若其人才之所由儲養,則學校首善之地,乃其本也。流俗之本,惟急於其末,有識之慮,先務於其本,然則儒風之不古,士趨之不端,其可憂殆有甚於四郊之多壘矣。于斯時而居師儒之任者,其爲重,顧何如也,而乃可以如臣愚鹵,苟然而充其位哉?揣分量己,無路承當,泯默屢日,逋慢是懼,冒入文字,仰暴衷懇。伏乞聖明,俯垂鑑諒,亟命鐫改臣新授大司成之職,俾公器重而私分安,千萬幸甚。臣於乞免之章,不宜贅及他說,而新從畿邑來,目見生民遑急之狀,不敢不一爲之仰籲於仁覆之天,惟聖上矜察焉。臣聞王者之視斯民,雖不以遠邇爲間,而若其施措之緩急,倚恃之輕重,又不容無本末之殊。是以先王之制,由內而及外,徵賦則輕近而重遠,施惠則悅近以來遠,其所以固邦本而壯國勢者,亶在于玆。今夫畿甸者,八路之本也,而維楊一邑,又畿甸之本也。控護列祖之陵寢,綰轂四方之衝要,股肱保障之重,非可以他邑比論。故列聖以來,屢加優恤,田不徵租,糴或除耗,特恩異渥,至今淪浹人肥髓,而其奈供億之多端,力役之偏重,財竭民勞,駸駸有莫可支持之勢者,亦已久矣。昨年農形,實不免於大無之災,而特以壤界闊遠,優劣不齊,上腴之田,或有薄收,故分等之際,列於之次。然通一邑論之,則薄收之畝,曾不一二於千百,而蓬莠相望,糠覈不充,窮蔀甕盎,已無餘儲。加以西土桴鼓之警,猝起於催科方張,民力垂竭之際,嘵吪四作,十室九動。雖幸積費曉告,稍獲底定,而飢寒切身,浮黃載路,小大囂然,曾無樂生之心,觀其氣象,如腐草浮苴,無有根蔕,其轉而之四,只在一動搖之間,而公帑私庾,所在赤立,雖欲拔例周恤,實有無麵不飥之歎。且況各衙門昨年當納之尙今末收者,猶復夥然,以此許多之科斂,責彼厪存之疲氓,譬如大病之人,氣息奄奄,曾不爲之藥餌糜粥,而反壓以千勻之重擔,尙可望其苟延晷刻之喘耶?弱者轉于溝壑,强者起爲盜賊,環楊一境,其將無民而後已矣,其於固邦本壯國勢之義,果何如也?各樣科率,俱有常準,闕額違限,皆臣之罪,但得爲生民,寬此一分之力,則臣雖蒙被重勘,萬萬無餘恨矣。欲望聖慈特降明旨,無論某樣錢穀,另加區劃,以爲及時接濟之資,各衙門上納,無論身錢軍布,一竝住催,以待秋成,則不唯顑頷流徙之民,皆獲脫死爲生之喜,而邦畿根本之地,亦庶免於繹騷渙散,以煩九重宵旰之憂矣。臣伏聞國朝故事,凡自外邑遞歸者,皆許陳民疾苦,所以廣聰聽而達幽隱也。今臣所陳,雖涉出位,顧其微誠,實爲民國,唯殿下,勿以人廢言,而亟賜財擇焉。臣無任云云。省疏具悉。所陳切實,深嘉矣。下廟堂稟處,爾其勿辭察職。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房三提調,持湯劑率醫官,依下敎來待矣。傳曰,封入。
安廷善啓曰,來十六日,日次儒生殿講日次,而英陵忌辰祭齋戒相値,頉稟之意,敢啓。傳曰,知道。
傳于安廷善曰,新除授泰川縣監金見臣,兩司除署經事,分付。
安廷善啓曰,行吏曹判書南公轍,參判李肇源,參議鄭東榦牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,參議只推,與判書·參判,更爲牌招。
有政。吏批,行判書南公轍進,參判李肇源牌不進,參議鄭東榦牌不進,同副承旨安廷善進。以朴周壽爲檢詳,朴善浩爲刑曹正郞,李爲承文判校,金履錫爲社稷令,崔秀俊爲典籍,李光正爲童蒙敎官,林顯喆爲恭陵參奉,朴崙壽爲全羅監司,鐵山縣監單柳命源,宣川縣監單金燨,以上降邑號事。
兵批,兼判書沈象奎病,參判朴宗正病,參議韓鼎運入直進,參知尹之鉉病,右副承旨李錫夏進。同知單金養誠,僉知單李重鉉·姜世靖·申緖,護軍李相璜,副護軍朴宗薰·李興一·金鎭衡,副司直李憲琦,副司果姜世綸·朴孝成·宋奎熙,以上竝單付。
以吏曹參議鄭東榦牌不進罷職傳旨,傳于安廷善曰,只推。
以咸鏡監司金履永狀啓,安邊府使徐鼎輔,實病沈重,萬無躬親邑務之望,不得已罷黜事,傳于安廷善曰,令該曹,口傳各別擇差,催促下送。
吏曹口傳政事,以呂東植爲安邊府使。
安廷善,以弘文館言啓曰,副修撰李敬參,旣有只推之命,卽爲牌招察任,何如?傳曰,允。
以副修撰李敬參牌不進罷職傳旨,傳于安廷善曰,只推。
李錫夏,以兵曹言啓曰,今二月二十一日,大駕詣永禧殿展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何爲以之乎?敢稟。傳曰,訓局步軍五哨,馬軍三哨爲先廂,禁營鄕軍四哨,騎士三番爲後廂,禁軍五番隨駕,御營大將,率該營京鄕單五哨留陣,餘軍留營置之,可也。
李錫夏,以兵曹言啓曰,忠壯衛將曺命五,除授在外,過限未上來,依法典改差,何如?傳曰,允。
李錫夏,以義禁府言啓曰,因咸鏡道放未放修啓冊子,本府覆啓內,德源府梁大宜,當初所坐,卽是不飭之失,則値此大霈,合有參恕,而臣府不敢擅便,上裁事判付內,依回啓施行事,命下矣。梁大宜,卽爲放送事,分付該道道臣之意,敢啓。傳曰,知道。
左議政金載瓚箚曰,伏以湖南道臣,因病疏辭,特命遞改矣。此道臣前旣請仍,今又瓜近,固當卽爲差代,而第今西警,尙未底平,諸路俱騷,民志未定。況湖南荐飢之餘,憂虞最多,鎭俗省弊,卽是急務,而若於此時,道臣交遞,則迎送之弊,不但爲悶,繹騷之慮,尤當深念。限麥秋姑爲仍任,恐合事宜,敢陳愚見,恭俟處分焉。取進止。答曰,省箚具悉卿懇。南伯已爲遞改有命,則此與西路少異,卿其知悉,依前下敎,議薦以入。仍傳于安廷善曰,此批答,遣史官,傳諭于左議政。
注書趙璟鎭疏曰,伏以弘文館副修撰臣趙琮鎭,卽臣之兄也。臣之所帶春秋兼銜,揆以格例,自在應遞,玆敢援例陳章,仰瀆崇嚴。伏乞聖明,俯垂諒察,亟遞臣職,以存公格,以安私分,千萬幸甚。臣無任云云。答曰,省疏具悉。疏辭,下該曹稟處。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍宜矣。王大妃殿·中宮殿·惠慶宮嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
尹行直啓曰,左副承旨申溆,今日不爲仕進,卽爲牌招,何如?傳曰,允。
韓致應啓曰,藥房提調·副提調,持湯劑來待矣。傳曰,封入。
以左副承旨申溆牌不進罷職傳旨,傳于尹行直曰,只推。
備邊司薦望,以金履度爲水原留守。
以水原留守薦望單子,傳于尹行直曰,藥房提調未差之代,前望單子入之,待下批,牌招察任。
藥房提調前望單子入之,沈象奎落點。
尹行直啓曰,新除授水原留守,當爲下批,政官牌招開政,何如?傳曰,允。
尹行直啓曰,行吏曹判書南公轍,參判李肇源,參議鄭東榦牌不進推考傳旨及罷職傳旨,今方捧入,而開政命之下後,如是違牌,事甚未安,判書·參判,竝更牌招,何如?傳曰,允。參議只推,一體牌招。
以副修撰李敬參牌不進罷職傳旨,傳于尹行直曰,只推。
尹行直,以內醫院都提調意啓曰,本院提調,例不得兼帶刑獄之官,而提調沈象奎,時帶判義禁矣。當此直宿之時,提調不可暫曠,所帶判義禁,許遞,何如?傳曰,允。
李錫夏,以備邊司言啓曰,關西一路,甫經瘡痍,公私蕩殘,無復餘地,苟不痛加節省,實難支保目前。至於畿甸·海西沿路諸邑,俱以歉荒之餘,又經繹騷之變,兵丁徵發之擾,大軍供億之費,其所受病,與關西無異,而孔道廚傳,爲弊最鉅,如欲裁損,宜從此始。先自今番回還使臣及道臣巡部之行,另加申飭,支供之節,務從十分省約,一盂飯數器饌之外,毋或少有過濫,其他豐侈糜費之端,一切痛禁,以紓民邑一分之力,此外大小使客,俱令視此爲例。關西則凡係京各司年例卜定,諸般求請及守令新除後堂參禮木雜費等名色,凡出於民庫者,限以蘇息間,切勿擧論事,一體嚴飭,何如?傳曰,允。依此草記辭意,星火分付,俾有實效之地,可也。
李錫夏,以備邊司言啓曰,副護軍吳淵常上疏批旨,所陳,令廟堂,卽爲稟處,俾有實效之地,末端事,亦令該府,更加詳査事,命下矣。取見其疏本,則其一,本道各項貢獻及賦稅,限數年蠲却,昨年軍布之未收者,一切停止,營納官供之出於民者,竝爲量減,加劃三南之粟,分俵州郡,從優販給事也。其一,西北道科,旣有十年一設之定式,令該曹,按例擧行事也。其一,鐵甕一城,爲一路要衝之地,亟復舊制,更爲還營,復置判官事也。其一,各道道臣春秋行部,間一年一次停寢,使帥臣,巡于鎭管諸邑,點閱虛額敎習陣事事也。其一,鐵甕管下凡三邑,而聞變之初,移牒三邑,則熙川郡守金文基,獨爲防報,使校鄕,末乃替到於聚兵十日之後,其罪狀,令廟堂稟處事也。疏陳諸條,俱是道內之切瘼,無非目下之急務。第一條蠲減之請,日前特旨,寔出曠典,上自獻御之需,下及惟正之捧,凡出於民而入于官者,一皆蠲免,德意所曁,一路息肩,今無容更煩仰請。賑資之不足元劃,三南之穀,今方取次運泊,追下十萬之貨,亦已從便輸送,若又未敷,則當以措處之方,另爲繼給之道。第二條道科之請,西北道科,停廢已久,果爲該道儒武抑菀之歎。此蓋或因朝家之有故,或値本道之遇歉,不得已因循于今,少待亂定秋登,更爲稟定擧行。第三條兵營還設之請,鐵甕有必守之險,安州爲受敵之地,節度營之還設鐵甕,已自前輩,多有此論。第關防沿革,大可難愼,故今至二百年之久,而未得遽議者也,今姑置之。第四條巡操之請,果中時弊,連以恤民之意,專抛詰戎之意,今當寇亂,益覺疎虞之悔,姑俟廣議,追後稟定。至於熙川郡守之替送校鄕於徵兵十日之後者,誠爲駭然,更令道臣,待亂平,詳査啓聞,以爲勘處之地,何如?傳曰,允。
李錫夏,以備邊司言啓日,卽見摠戎使金基厚所報,則以爲,本廳支放,只以移轉耗米,牙兵需米支當,而昨秋通津·高陽等邑移轉全數捧留,牙兵身米,亦爲代錢,雖欲貿米,市直高踊,依前例,留庫餉米中,限二千石,推移放料,以其所捧錢,次次貿充爲辭矣。支放不足之時,姑貸元餉,追後充報,旣有年前已例,且今事勢,無他拮据之方,以留庫餉穀一千五百石,許令貸用,待秋貿米,卽爲準納後,形止報本司,以爲憑考之意,分付,何如?傳曰,允。
李錫夏,以兩西巡撫營言啓曰,卽見臣營中軍朴基豐馳報,則以爲,禁衛營中哨哨官韓錫胤,今月初五日,因病身死,故以禁衛營敎鍊官申命烈,姑爲權察領軍云矣。韓錫胤之病死陣中,極爲慘惻,恤典,令該營從厚題給,亦令沿路諸道,定給駕牛,使之返柩之地。而其代則御營哨官孫泰永,前旣自願從征,方在本陣,仍爲領軍察任事,傳令分付之意,敢啓。傳曰,知道。
李錫夏,以刑曹言啓曰,卽見公忠監司元在明啓本,則連山張好得,聒亂營庭罪,徒三年,鄭學祚,還穀逋欠罪,西原金初得,私掘露棺罪,竝流三千里,文義姜尙太,私施惡刑罪,遠地定配,燕岐金致振,符同獄囚,以生爲死罪,徒三年,連山李之化,橫徵錢財罪,徒二年半到配,而當初發配,在於赦令前,到配於放未放修啓後,令該曹稟處云矣。張好得·鄭學祚,所犯不至深重,同罪亦已蒙放,不可異同,竝放送,其餘金初得等,或所坐不輕,或到配屬耳,竝仍配之意,分付道臣,何如?傳曰,允。
尹行直,以成均館大司成意啓曰,文廟守僕,依宗社守僕例,試才抄擇別單啓下事,曾已定式矣,守僕金宗五瓜朔代,守僕鄭長淵汰去,代以事知與生徒守僕,依定式試才抄擇,備三望受點次,別單書入之意,敢啓。傳曰,知道。
刑曹啓目,粘連因江原監司李好敏放未放修啓冊子,本曹所管定配罪人放秩未放秩,竝依啓聞施行,稟秩麟蹄韓景得等,未放秩中平海朴履元等,罪不深重,竝放送,何如?判付啓,依允。又啓目,粘連因公忠監司元在明放未放修啓冊子,本曹所管定配罪人放秩未放秩,竝依啓聞施行,稟秩中靑山權始福等,未放秩中丹陽私奴閔西未等,罪不深重,竝放送,稟秩永春申匡吉等,未至配所秩忠州崔於仁老味,罪俱不輕,竝仍配,何如?判付啓,依允。又啓目,粘連因黃海監司韓用鐸放未放修啓冊子,本曹所管定配罪人放秩未放秩,竝依啓聞施行爲白乎矣,稟秩中安鳳儀,未放秩中金貞喆等,未至配所秩中丁尙仁等,罪犯俱不深重,金於加隱福,已滿徒年之限,依法典竝放送,放秩中姜載仁,未至配所秩中金成位等,罪俱不輕,竝仍配,鄭亨錄等,入於各道冊子,竝置之,何如?判付啓,依允。又啓目,粘連因平安監司李晩秀放未放修啓冊子,本曹所關定配罪人放秩未放秩,竝依啓聞施行,仍秩中咸從韓德寬等,罪不深重,竝放送,稟秩龍岡金興白等,罪俱不輕,竝仍配,未至配所秩豐基公永䘵,入於該道修啓冊子仍秩中,置之,何如?判付啓,依允。又啓目,粘連因全羅監司李相璜放未放修啓冊子,本曹所管定配罪人放秩仍秩,竝依啓聞施行,稟秩高山金大宗等,仍秩中長興李英秀等,所犯不至深重,至於年前端北·谷山之變,松營之作挐諸漢,武監之手犯官長,論厥所犯,俱係罔赦,其中長水韓卜興等,比諸首犯諸漢,不無輕重之別,且當大霈,竝只放送,放秩中谷城張就得等,當初所坐不輕,未至配所秩禮安崔日允等,罪俱深重,或纔到配,或未到配,竝仍配之意,分付道臣,何如?判付啓,依允。又啓目,粘連囚慶尙監司金會淵放未放修啓冊子,放秩未放秩,竝依啓聞施行,稟秩中英陽梁孝得,知禮卞巽鎭等,未放秩中彦陽崔壤重,龍宮崔昌同等,所犯俱不深重,稟秩中義城姜洙永,星州梁元哲等,同罪諸漢,全羅道修啓冊子中請放,不可異同,竝放送,放秩中善山朴得哲,豐基朴大春等,稟秩南海高德信·巨濟金千興等,所犯深重,不可放釋,竝仍配,未至配所秩中報恩金千一,入於該道冊子中,放秩魯城趙基默等,所坐不輕,或未及到配,竝置之,放秩中草溪張得中物故,勿論,何如?判付啓,依允。又啓目,粘連因咸鏡監司金履永放未放修啓冊子,本曹所關定配罪人放秩未放秩,竝依啓聞施行,稟秩中德源金殷祿等,未放秩中永興朴致鉉等,所犯不至深重,洪原金處老等,同罪諸漢,全羅道修啓冊子中,旣請放釋,不可異同,竝只放送,稟秩中慶興王世韋,所犯比他稍重,吉州崔弘量等,所犯非輕,竝仍配之意,分付道臣,何如?判付啓,依允。
上在昌德宮。停常參·經筵。
夜自二更至十三日開東,灑雨下雨,測器雨水深二分。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
進御十四友湯,前方中去朱砂,加白朮一錢,自明日一貼式煎入事。榻前下敎
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
金相休啓曰,左副承旨申溆,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,李相璜落點。
尹行直啓曰,新除授行左承旨李相璜,時在全羅監營任所,斯速乘馹上來事,下諭,何如?傳曰,允。
尹行直啓曰,卽者檢閱朴齊聞,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
尹行直啓曰,左右史不可不備,別兼春秋金陽淳·李紀淵,竝卽牌招,以爲推移入直之地,何如?傳曰,今番則姑令兼春秋代直。
金相休啓曰,臣相休,以同義禁,本府坐起進去,下直之意,敢啓。傳曰,知道。
尹行直啓曰,行吏曹判書南公轍,參判李肇源,參議鄭東榦牌不進推考傳旨及罷職傳旨,今方捧入,而開政命下,已至經宿,無意承膺,事體所在,極爲未安,判書·參判,竝更牌招,何如?傳曰,允。參議只推,一體牌招。
以吏曹參議鄭東榦牌不進罷職傳旨,傳于尹行直曰,只推。
尹行直啓曰,行吏曹判書南公轍,參判李肇源,參議鄭東榦再牌不進推考傳旨及罷職傳旨,今方捧入,而開政命下之後,連事違召,不爲承膺,揆以事體,誠甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
有政。吏批,行判書南公轍牌不進,參判李肇源進,參議鄭東榦牌不進,左副承旨尹行直進。啓曰,行判書南公轍,參議鄭東榦,竝牌招不進,小臣獨政未安,何以爲之?敢稟。傳曰,仍爲之。以李勉兢爲戶曹判書,李集斗爲判義禁,林漢浩爲同經筵,金履喬爲司譯提調,華寧殿提調單金履度,舍人單朴周壽,水原留守單金履度。
兵批,兼判書沈象奎病,參判朴宗正病,參議韓鼎運入直進,參知尹之鉉病,同副承旨安廷善進。副護軍單申溆。
尹行直啓曰,明日傳香,禮房承旨當爲齋宿,行右承旨金相休,所當牌招,而拘於廳規,不得請牌,何以爲之?敢稟。傳曰,牌招。
以黃海監司韓用鐸狀啓,飢口及穀物數爻,待終巡登聞事,傳于安廷善曰,公販·私賑,俱爲至重,使一夫一婦,毋至漏失之地事,分付。
尹行直,以都摠府言啓曰,副摠管朴命爕,以同知義禁府事,本府坐起,晝仕出去之意,敢啓。傳曰,知道。
尹行直,以備邊司言啓曰,卽見統禦使李石求所報,則以爲,喬桐陸軍身布停退,番米五十三石十三斗,錢二百三十二兩,以京外某樣米中,區劃給代爲辭矣。該營陸軍身米布,今旣停退,則支放所需,勢將姑爲給代,待其還捧,卽爲還報。米則以本司句管畿內所在軍作米中取用,錢則畿邑附近處結錢中取之用意分付,而該道·該廳,一體分付,何如?傳曰,允。
尹行直,以訓鍊都監言啓曰,本局別將張鉉宅,身病甚重,勢難察任,改差,何如?傳曰,允。
李錫夏,以義禁府言啓曰,保放罪人柳鼎養·任百觀·權·尹守晩還囚,捧供以入,而病勢一味危劇,仍爲保放之意,敢啓。傳曰,知道。
義禁府啓目,价川郡守任百觀原情云云。傳內旨辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,龍仁前縣令李舒,振威前縣令李英孝等原情云云。問目內辭緣,泛稱遲晩,竝只刑推得情,何如?判付啓,除刑推議處爲良如敎。又啓目,加平郡守權原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,麻田郡守尹守晩原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,砥平前縣監南迪老原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,泰川前縣監柳鼎養原情云云。傳內旨辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
檢關朴齊聞疏曰,伏以臣卽見家報,則臣母素患風眩之症,近因挾感,一倍添劇,痰暈交加,潮熱往來,肢體麻木,胸背牽引,形症沈篤,神精昏迷,語言失序,委頓床席,轉側須人,家僮踵至,促臣歸護。臣自聞此報,方寸焦灼,不可一刻按抑,玆敢不避猥越,忙陳短章,徑出禁扄。伏乞天地父母,俯垂諒察,亟遞臣所帶之職,仍治臣擅離之罪,以肅朝綱,以便救護。臣無任云云。省疏具悉。爾其勿辭,救護母病。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·王堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜問,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,鄕等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
傳于尹行直曰,傳香承旨,馳詣弘陵,奉番摘奸,局內諸陵,一體奉審以來。
傳于安廷善曰,同副承旨,馳詣宗廟·景慕宮,奉審摘奸以來。
安廷善,以宣惠廳言啓曰,因泮民失業,本錢,令惠廳限一萬兩許貸,使之分年還納事,自廟堂筵稟蒙允矣。惠廳財力,雖稍裕之時,事體與他經用衙門有異,曾無許貸之已例,且經荐歉之後,如干餘儲,已盡於災減充補,貢價應下,將待新捧,目下事勢,實無措手,而泮民難支之狀,亦所當念,姑先借貸於均廳,以爲出給,而分三年還納之意,分付,何如?傳曰,允。
李錫夏,以備邊司言啓曰,卽見關西道臣査啓謄報,則文榮基致死事實,廣詢於邑屬邑民,詳覈於其弟其妻,而各人所共,一辭無異,以皆榮基受帖病死,丁寧納招。朝家所以前後褒贈,卽以其斥帖自裁,而今則斥帖反爲受帖,自裁乃是病斃,而況又監官中軍之任,無不隨行,至於擅出公穀,放料賊徒,其所行兇情節,與文濟無異。當初道啓之失實,果緣搶攘,到今査狀之得情,始執眞贜,所下褒賞之典,不可暫留,敎旨及關文,竝卽燒火。榮基附賊之罪,今雖已斃,亟宜追施收孥之典,令義禁府,卽爲擧行,何如?傳曰,允。
吏曹照目粘連,觀此承政院注書趙璟鎭上疏,則以爲,弘文館副修撰趙琮鎭,卽臣之兄也,臣之所帶春秋兼銜,揆以格例,自在應遞,亟遞臣職,以存公格亦爲白有臥乎所。相避之法,在下當遞是白乎矣,史官所帶春秋,法不得減下,趙琮鎭所帶春秋館記事官之任,依例減下,何如?判付啓,依允。
李錫夏,以義禁府言啓曰,卽接月令醫員崔性綏手本,則時囚罪人南迪老,素有膝寒之病,麻木別症,又復添劇,轉側須人,李英孝,上京之路,落馬中傷,兩脇拘急,呼吸喘促,李舒,素患疝積,處冷衝上,宵晝叫痛,食飮全廢,三囚病症,俱爲不輕云。罪人病勢如此,則一邊保放,一邊草記,曾有定式矣。南迪老·李英孝·李舒,竝姑保放之意,敢啓。傳曰,知道。
水原留守金履度疏曰,伏以臣以人則極魯鈍也,以才則至空疎也,顧何足備數於驅使之任,而偏蒙我聖上與天無極之恩,挽近以來,踐歷踰濫,華膴殆遍,厠跡班聯上下群彦之間,陳力就列,陪奉朝議之末,恬不爲恥,視若固常,掌賦之煩,已極不堪,嘗藥之重,粗寓微誠,依仰孔邇,瞻近耿光,竊自謂分固足矣,榮亦至矣。乃於此際,賤臣名字,忽登廟剡,低望特恩,逈出常格之外,手捧華誥,且惶且感,誠不知所以自措也。居留之責,何莫非人器之愼擇,而至於華城一府,跨據南路之衝要,統轄三輔之軍馬,制度之壯,設施之盛,皆我先朝宏遠之謨,而山川草木鬱蔥珠邱之入望,廨宇樓橧拱護眞殿之儼臨,體重而任大,不與他等。雖復恪謹匪懈,一遵成規,尙懼其不免於大戾,而如或毫忽不審,臣之僨誤,固不足恤,其於辜重寄而累聖簡何哉?況今荐經歉荒,民困轉甚,顑頷之色,擧目慘然,呻吟之象,息肩無術,遑急顚連之憂,殆無異於向年三南目下兩西。其所拮据接濟,務盡勞徠,俾免庚癸之號呼,仰寬乙丙之憂勤者,有非癃殘如臣昏憒如臣,所可堪當,而今乃擧而委之,不少留難,臣之一身榮寵,固亦過分,而在盛朝任賢授能之政,寧可以一方休戚,置諸度外乎?左右量度,冒應無路,玆敢披瀝之懇,仰瀆崇嚴之下。伏乞聖慈,諒臣言之不出飾外,察微悃之實爲由中,亟改臣新授之職,必擇可堪之人,俾私分安而公器重焉。臣無任云云。答曰,省疏具悉。卿其勿辭察任。
上在昌德宮。停常參·經筵。
大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。予之症候,比昨稍勝,殿宮氣候一樣安寧,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味大調中湯,調竹瀝三匙,薑汁半匙,五貼製入事,榻前下敎。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
李錫夏啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
韓致應啓曰,行右承旨金相休,左副承旨尹行直,今日不爲仕進,竝卽牌招,何如?傳曰,允。
李錫夏啓曰,判義禁李集斗,戶曹判書李勉兢,除拜後過三日不爲出肅,依定式推考警責,仍卽牌招察任,何如?傳曰,允。
韓致應啓曰,藥房三提調,持湯劑來待矣。傳曰,封入。
以左副承旨尹行直牌不進罷職傳旨,傳于韓致應曰,只推。
以咸鏡監司金履永狀啓,慶源府使申綋,母病危篤,呈狀乞遞,不得已罷黜事,傳于安廷善曰,令該曹口傳差出,使之不多日內下送。
安廷善,以奎章閣言啓曰,景慕宮望廟樓,今望奉番,無頉之意,敢啓。傳曰,知道。
李錫夏,以備邊司言啓曰,大司成徐有望上疏批旨內,所陳下廟堂稟處事,命下矣。取見其疏本,則備陳楊州昨年農形大無之狀,仍請某樣錢穀,另加區劃,以爲接濟爲辭矣。京各司應納諸條,已因特敎,竝令停退,德意寔出於察隱,曠典特施於拔例,窮春呼庚之民,庶可回咷爲笑,今無容更煩陳請。而至於錢穀區劃,若使元還不足,無以限麥秋排巡,則口食農資,果爲切悶,令道臣,無論以錢以穀,從長措處,以爲及時接濟之地,何如?傳曰,允。
李錫夏,以備邊司言啓曰,會寧·慶源開市,旣已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
李錫夏,以備邊司言啓曰,貢市人詢瘼事,命下矣。取見其所懷,則其人貢人,赤豆契貢人等,以爲貢勢岌嶪,鐵路艱乏,支保無路,所受貢價中錢邊,優數預下,以其貢價限年計減事也。諸貢難支之勢,非今斯今,而當此錢荒之時,宜有此呼籲之擧,在朝家軫念之政,固當拔例另施,而目今經用,隨處匱竭,無以措手,均施之道,初非可論。而至若其人則年來進排,極其浩多,最爲矜悶,如有可合顧恤之道,則令該廳從便施行之意,分付。長興庫貢人等,以爲渠等外受於戶曹者,爲五萬九千兩,初則以進排物種中計減矣。年前自戶曹,排年還捧,一年受價二萬餘兩中,一萬兩式每年除留,只以萬兩上下,許多應用,幾近三萬兩,而受價則只是米三百石·木七十同,何以責應乎?一萬兩除留者,特減其數,五千兩式計納,則四年之限,不過爲八年,特蒙處分事也。該貢之當初外受,雖出於施惠之意,而物種會錄,殊非法意,該曹之計年徵納,事理當然,而究其裏面,則旣多冗費,仍又計除,貢勢之艱窘,在所不免。此雖渠輩之自取,當此軫念之時,宜有參量之道,依所訴許施之意,分付該曹。修理契貢人等,以爲昨年詢瘼時,本契舊遺在中,己卯以前最久條二萬餘石蕩減事,有所陳達,令該曹從長稟處事允下,而又自該曹,報于本司,特蒙處分事也。遺在之爲鉅弊,無貢不然,而至若修理契之己卯以前遺在,卽貢弊之最甚者。況該貢異於元貢,故亦不入於蕩減之中,隨用計減,尤爲時貢人稱寃之端。昨年陳瘼時,以從長變通之意,回啓蒙允,依此施行之意,分付該曹。營繕軍契貢人等,以爲渠等支保不得,去乙丑兵曹破傷木二百同貸下,而落本幾至半減,故每年限一千兩式計減事定式矣。至庚午,各處散貸還納之際,混入其中,改以二千兩,依當初定式施行,移御時修改,例自戶曹擧行,而昨年則官令至嚴,不得不擧行,宴享廳改建,又爲專當,係是別例,依數上下事也。公貨貸下,旣非經法,而以其已貸之故,雖不一時徵納,減其年條,在渠爲惠,而今此呼籲,極爲屑越,置之。修改及改建時,渠貢專當云云,雖未知其委折,而如有稱寃之端,則令該曹,詳考施行。貰馬契貢人等,以爲渠貢所捧四百十石,自戶曹上下後,收捧於運負契事,去辛亥,自廟堂成節目施行矣。其後不爲自官上下,使渠等收捧於運負契,故該契全以減給爲事,一依節目定式施行事也。兩契之私相與受,若違節目定式,則無怪其如此呼籲,分付該曹,詳考節目,如有釐正之事,則從長處之。白木廛市民等,以爲戶曹所管吹鍊地銀,適値錢荒,措備無路,依近例,吹鍊一起所入,以舊木磨鍊上下,寬其年限事也。該廛人所願,旣已呼訴於該曹,如有已施之例,則從長處之之意,分付。雜穀廛市民等,以爲雜穀與正米,依前買賣,而至於收稅,則各自主管,與下米廛,彼此分半,實爲均平,特賜處事分也。雜穀廛之與米廛相訟,迄可休矣。今此各自買賣,庶爲息鬧之端,而兩廛廛基,分居一隅,都民販買,遠近不便,若使之各主穀名而賣買,則先與其廛基而互相雜處,然後始可爲兩便之政,以此分付。鞋廛·眞絲廛·樺皮廛·淸蜜廛·雉鷄廛·衣廛·草物廛·內外匙召廛·煙草廛·隅廛等市民,以爲一自通共以後,失業渙散,迫在朝夕,特復亂廛事也。每當詢瘼之時,市民之輒以罷通共禁亂廛呼籲者,非止一再,而前已回啓,竝置之。六矣廛市民等,以爲西變以後,買賣頓絶,錢路日塞,散貸錢,從優惠貸,市民發賣,亦有古例,特爲處分事也。六矣廛之應役,比他最多,如有市弊之可捄者,則所當另施,而有幾十萬兩錢,然後可以分排散貸,衙門餘儲,擧皆罄竭,辦出無路,實難遽議,而至於發賣一款,雖有已例,自當別論,置之。鉢里廛·帽子廛·床廛·綿子廛·長木廛·條里木廛市民等,以爲當此錢荒,支保無路,無邊錢中,特爲許貸事也。六矣廛旣不得許施,則其他許貸,尤無可論,置之。三南京主人等,以爲渠等今年所受貢米,已爲預賣於戶曹,今方除留,更退明年,使之除留,或明年所受條,特爲預下事也。除留退限,那移受食,其間不甚相遠,而以今該曹事勢,有難許施,竝置之,何如?傳曰,允。貢市人弊瘼,自前留念,提飭廟堂,不啻屢再,今見此草記,論列甚當,依施,另有實效之地,可也。
李錫夏,以兩西巡撫營言啓曰,卽見臣營中軍朴基豐馳報,則以爲前宣傳官李容鉉,自願赴戰,持本道觀察使關文而來到,故許付本陳云矣,敢啓。傳曰,知道。
上在昌德宮。停常參·經筵
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,比昨益有快爽之效,可幸。率醫官來待,後日次待下敎爲之,宜矣。
大王妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,藥房三提調,持湯劑率醫官,依下敎來待矣。傳曰,已諭啓批矣,湯劑封入。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
安廷善啓曰,檢閱朴齊聞,由限已過,卽爲牌招入直,何如?傳曰,允。
韓致應啓曰,假注書朴來謙,身病猝重,勢難察任,今故改差,何如?傳曰,允。
朴來謙改差,代以洪遠謨爲假注書。
以檢閱朴齊聞牌不進罷職傳旨,傳于安廷善曰,只推。
吏曹口傳政事,以李升權爲慶源府使。
李錫夏,以兵曹言啓曰,本曹佐郞洪龜燮,身病猝重,屢度呈狀乞遞,宿衛重地,不可久曠,今姑改差,何如?傳曰,允。騎郞不可數遞,勿施。
李錫夏,以兵曹言啓曰,今二月十七日,武臣堂上朔試射日次,而以國忌正日,不得爲之之意,敢啓。傳曰,知道。
李錫夏,以備邊司左右相意啓曰,卽見舍人朴周壽呈狀,以爲身病猝重,勢難察任云,舍人朴周壽,今姑改差,何如?傳曰,允。
安廷善,以賑恤廳言啓曰,中部魚物廛一牌契任掌鄭弼文,今月十五日,本洞路傍,得二歲遺棄男兒,同里居良女權召史,欲爲收養,西部蓮池契任掌河士玉,今月十五日,本洞路傍,得二歲遺棄女兒,同里居良女洪召史,欲爲收養,貧不自食,皆願受料,告于本部,自各該部,同日牒呈,故依節目竝爲給料,使之乳養之意,敢啓。傳曰,知道。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。日候稍凉,風勢不順,症候則與昨一樣,而滯候似有靡寧,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,行右承旨金相休,今日不爲仕進,卽爲牌招,何如?傳曰,允。
尹行直啓曰,來二十一日,朝參日次,而動駕相値,頉稟之意,敢啓。傳曰,知道。
安廷善啓曰,來二十一日,輪對日次,而動駕相値,頉稟之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
藥房口傳啓曰,臣等昨伏承啓辭批旨,以益有快爽之效爲敎,竊不勝慶幸萬萬,率醫請診,謹依下敎,以待後日次矣。今伏承問安批旨,伏審滯候似有靡寧,下情不任憧憧憂慮。伏乞亟許臣等率醫官入侍,以爲診察之地,千萬顒祝,惶恐敢啓。答曰,知道。日氣乖常,且滯者流行之氣也,氣凝而發於不之平時亦例也。入診待明早,卽爲待令。
注書趙璟鎭病,代以李永烈爲假注書。
傳于安廷善曰,留院上疏入之。
以王大妃殿掌務內官張世祿手本,日用食鼎,湯鼎,年久破傷,新造進排事,傳于安廷善曰,近來食湯鼎,年久修改,則入者,專不致意,此器雖微,王供甚大,令工曹,食湯鼎與凡百所進者,一例申飭擧行。
以咸鏡道慰撫兼監賑御史李垿狀啓,定平府設賑事,傳于安廷善曰,觀此狀本,宵旰之念,深庸多幸,益加誠心對揚事,政院下諭于監賑兼慰撫御史處。
以咸鏡監司金履永啓本,定平等邑終巡飢口穀數,成冊上送事,傳于安廷善曰,監賑御史狀啓,有判下者,而此時賑政,不容少忽,亦令道伯,深留矜念,另有夙夜爲民之意事,廟堂,與監賑御史狀啓判下者,申明措辭行關事,自政院分付備局。
以慶尙監司金會淵狀啓農形事,傳于安廷善曰,因此思之,農之所賴,專在察候日勢之不順與順,乘此服勤,然後可免捐瘠之切,及於民害。各令里任輩,受其守宰所使,曉告閭里,勉課耕政,極力畎畝事,政院下諭嶺伯,亦令各道監司,體此判付所下,一例布諭事,亦爲下諭。
尹行直,以訓鍊都監言啓曰,焰硝煮取時所用醎土,年久品好,然後可以合用,故曾有所取用於各宮及公廨矣。公廨則今無可掘處,在前如此之時,往復兵曹,取用於慶熙宮,已多其例,今亦依此爲之之意,敢啓。傳曰,知道。
獻納任㸁疏曰,伏以小醜嬰城,尙稽干舞之格,王師暴露,至多死亡之患,上貽九重宵旰之慮,下致億兆繹騷之憂,凡厥血氣之倫,誓不與共戴一天,直欲執殳前驅,往斧其吭,則此固彛性之所同得耳。噫,彼關西帥臣,承朝家委閫之命,當北首爭死之地,臨陣結柵,躬環兜䥐,則敵愾之忠,宜有以萬倍於人,以京營熊虎之師,踵別人掃蕩之後,攻破垂亡之孤城,宜如枯朽之摧拉,而發一慮出一策,伐謀取勝,尙矣勿論,坐費時月,師老鼓倦,將領以之而惰,賊謀由是而固,如此而將焉用帥臣爲哉?臣聞西來傳說,赴征將士於瘡痍呻吟之中,切靡室載饑之苦,軍容不齊,師律無紀,固已萬萬悶迫。而且況京營之士,則不習水土,加以雨雪載塗,不戰先傷,因病自斃,生存者亦無膂力剛壯之望,而對陣相守,又不知幾箇日,則設或賊徒蓄銳伺隙,一朝衝出,以若氣力,何以抵敵?所謂强弩之末,不能穿魯縞之纖者此也。當此之時,爲將兵者,尤宜務加慰恤,俾軍情,忘戰鬪之苦,同甘苦明賞罰,俾士氣,勸激勵之心,而不惟不能辦此,至使灣府忠憤勇義之士,竝受庸帥之節制,將不免解體而有向隅之歎云,其亦可惜也。向日堂箚與臣等之聯疏,略論帥臣之罪,而廟義以爲臨陣累易,恐非艮策,單車馳代,難保必勝,姑使之戴罪擧行,則今不必遽議勘律,而假令帥臣,才略兼備,措置得宜,以此時制閫之許多戎務,兼莫重巡撫之千里出征,左牽右掣,難保其盡善而盡美,何況臨事茫然,觸處僨誤者乎?臣愚竊以爲另擇武臣中有將才者,差代巡撫中軍之任,各自專意,剋日討平,則猶勝於目今之顚沛在卽。伏願殿下,益加三思,亟賜處分,廟堂之上,亦宜深究良策,及今措處,毋或後悔,恐不可已也。且臣伏覩近日,遣宣傳官綸音下者,至誠惻怛之意,溢於辭表,彼關西殿屎之民,其必有須臾毋死之願,而枕戈之士,雖爲劍頭之魂,亦當從此萬萬無餘恨矣。凡在廷紳,孰不欽仰其聖意,而蓋京中將士,不見兵革之餘,遽當征役之行,父子兄弟執手永訣,一去之後,其死其生,家莫聞知,一朝然疑之說,及聞家眷,則道途呼號,景色愁沮,凡在行路,亦所悲惻,況我聖上至仁體下之心,尤當如何?亦願殿下,別降綸音,特命巡撫營,慰撫其家孥,厚恤其葬具,使吾之民士,生死合恩,俾知朝家之德意,出尋常萬萬也。且今兩西賑濟之方,懷保之道,已爲靡不用極,以至勸農之節,亦皆頒示綸音,則奉命之臣,宜必對揚。而臣聞三南諸道,一自西警以後,人心波蕩,浮訛胥動,剽竊之患,在在皆然,以至荷擔側足,無意耕種,一望原野,擧有陳廢之慮,百戶大村,將至蕭條之境,奔走趨避,有若不保朝夕者然。夫易散而難聚者民也,易失而難追者農也。民心如此,異日之虞憂,豈其少也,而農節少或差遲,則必將無食,無食無民,無民無國,思之及此,寧不凜然而寒心也哉?爲今之計,莫如別飭諸道道臣,各自飭諭于該道列邑,以專曉諭坊曲,鎭安民心,爲急務。躬行壠畝,董飭農夫,耕耘刈穫,俾盡趨期,賑貸則及時播分,種食則便宜助給,然後可期有秋,而以此勤慢,斷爲考績,恐合事宜。況勸課農桑,居一於七事者乎?伏願殿下,令廟堂,各別嚴飭于諸道,俾有實效,則民國幸甚。仍伏念臣素以庸魯,濫叨淸朝耳目之任,虛縻殆踰數朔,衷情轉益震悸。第以臣自來情勢,鐵限已成,猥於向前,略控情實,兼陳蕘說,聖批鄭重,辭不獲命。臣於是感隕益切,情私益蹙,而西氛尙未掃淸,此時不敢言私,數三聯箚,隨諸人後,以伸共憤之義。而如此之際,臣之素患嘔血之祟,一倍添劇,頑痰挾感用事,積氣因而沖亘,轉側須人,坐臥俱妨,有時頹倒,精爽昏瞀。以若病狀,實無束帶供職之望,而如欲陳此實狀,則瀆擾是懼,義不敢出,終始不言,則曠官尸職,猶屬臣罪,其於汚聖簡而招人譏何哉?況當邊鄙有警之日,聖朝言責之任,不可使委之於顓蒙如臣病劣如臣者決矣。情切悲苦,聲不暇緩,疾痛必呼,常情所同,玆不得不陳暴如右,仰瀆崇嚴。伏乞聖慈,天地父母,俯諒臣情病難强之狀,亟遞臣所帶之職,回授可堪之人,仍治臣撓瀆之罪,以肅朝綱焉。臣無任云云。省疏具悉。上款事,廟堂更爲稟處,下款事,亦令廟堂,另加各別申飭,實有朝家留念之本意。爾其勿辭察職。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,滯候快勝。醫官輩之出入甚煩,只使議定湯劑以入,卿等亦不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺末肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,行右承旨金相休,今日不爲仕進,卽爲牌招,何如?傳曰,允。
韓致應啓曰,藥房三提調,持湯劑率醫官,依下敎來待矣。傳曰,封入退去。
備忘記,水原留守金履度下直,長弓一張,長箭一部賜給。
李永烈在外,代以玄鎭商爲假注書。
傳于尹行直曰,右承旨許遞,前望單入子之,待下批,牌招察任。
承旨前望單子入之,李魯益落點。
尹行直啓曰,新除授承旨李魯益,方在罷散中,何以爲之?敢稟。傳曰,敍用。
李錫夏,以備邊司言啓曰,卽見獻納任㸁上疏,則請巡撫中軍,擇有將才者差代,而有令廟堂稟處之命矣。若以戰未卽捷,輒罪主將,則反有僨事之慮,姑未請勘,俾責後效。今則初三不利,罪在失機,伊後多日,亦無動靜,臺臣疏論,乃在此際,平安兵使朴基豐,亟施削職之典,其所帶巡撫中軍之代,爲先以有才智威望者,差出下送之意,分付巡撫營,何如?傳曰,允。
以平安兵使朴基豐削職傳旨,傳于李錫夏曰,未差之代,令廟堂卽爲議薦,口傳下批,除朝辭卽爲赴任。
備邊司薦望,以申鴻周爲平安兵使。
巡撫營中軍單柳孝源。
以平安兵使薦望單子,傳于尹行直曰,寧邊府使之代,令該曹,口傳差出,卽爲下送。
李錫夏,以備邊司言啓曰,巡撫中軍兼平安兵使朴基豐,纔已削職差代矣。此時統軍之任,事體至重,不可暫時曠務,新帥到陣之前,凡係攻戰機宜,閫務措置,一竝依前擧行,各陣將領,亦皆仍聽節制,無以已勘之故,或忽董督之方,事關戎務者,亦令如例封啓之意,分付巡撫營,何如?傳曰,允。
李錫夏,以兩西巡撫營言啓曰,本營中軍朴基豐削職之代,以行護軍柳孝源,纔已啓下矣。道內軍兵之在於大陣者,使之咸受節制,領軍諸將,若有不用命者,先用法後登聞,一依日前下敎擧行事,傳令分付於本營中軍及關西道帥臣處之意,敢啓。傳曰,知道。
李錫夏啓曰,左議政金載瓚,右議政金思穆,有稟達事,率金吾堂上,來詣請對矣。傳曰,已知事狀矣。文案入之,設鞫太煩,依前以捕廳擧行。
安廷善,以弘文館言啓曰,副校理曺鳳振,連呈辭單,不爲行公,卽爲牌招察任,何如?傳曰,允。
以副校理曺鳳振牌不進罷職傳旨,傳于安廷善曰,只推。
以江華留守洪義浩狀啓,本府所在別會錄米,特爲許劃,以補賑資事,令廟堂稟旨分付事,傳于尹行直曰,令廟堂,卽爲草記稟處。
李錫夏,以備邊司言啓曰,關西帥臣,今已差代,此時閫任之交替,有不可施以常例,所授密符,以前節度使所佩者,使之仍佩,而符信傳授,事體至重,發送宣傳官,齎標信馳往定州大陣,標信祗受後,前節度使所佩密符,使之傳授於新節度使所駐處,亦令政院,成出諭書安寶,定禁軍,與宣傳官,同爲下送之意,分付,何如?傳曰,允
李錫夏,以備邊司言啓曰,寧邊差代,不可虛徐,而今若自京差送,則必有緩不及之慮,以道內守令,勿拘常格差出,使之除辭朝赴任之意,分付該曹,何如?傳曰,允。
李錫夏,以備邊司言啓曰,禁府方多時囚,且畿邑兩守令,俱是災邑,此時曠官,一時爲急,判義禁,令政院稟旨牌招,使之卽爲議處,何如?傳曰,允。
李錫夏,以兵曹言啓曰,甲巖權管,卽關西有薦出身初仕窠,而今番適因該道無可合之出身,故議于大臣後,以宣薦人,自京差出,而終非當初定式之意,以本道時仕參下人相換,何如?傳曰,允。
戶曹判書李勉兢疏曰,伏以臣於病伏涔涔之中,伏奉度支除命,此臣已試蔑效之地也,未知殿下奚取於臣,而誤恩如是荐加也。驚惶踧踖,歷日靡定。方今經費日縮,國計罔涯,常供應下,支調無策,而粵自西變以後,軍民接濟之需,搜括殆盡,雖使古之善理財者當之,茫然無着手之處,今乃畀之於如臣百無肖似者,雖服駑駘千斤之重,涉羊膓九折之險,未足以喩其危也。聞命以來,靡所容措。若隕淵谷,而抑臣又有萬萬不可堪承者,臣齒滿六旬,蒲質先衰,數年以來,百病侵尋,而氣血燥耗,痰火上升,膈間痞結,頭部風眩,日甚一日,及至歲初,種種危惡之症,百倍添劇,幾殊者屢矣。雜試鍼藥,雖得減勢,病根固自如,無日不苦痛,形骸瘦鑠,精神昏迷,見者莫不危之,自分作癃廢之人。而當此王師遠勞丙枕憂勤之日,病或少間,則不敢偃處,舁進籌坐,而歸輒頹頓不省,擬待賊平之後,冒陳實狀,仰請長暇,得以尋醫問藥,庶幾獲保殘命矣。千萬不自意,以若病軀,蒞玆劇任,雖欲殫竭心膂,强策周旋,其勢末由,事務之緊重,簿書浩繁,無以領略考檢,必將委積抛置,地部非養病之坊,則豈容臣一日尸居也哉?臣雖顚踣,固不足言,而國事僨誤,將若之何?寧受逋慢之誅,實無强進之路,召牌之下,坐犯違傲,疾聲仰籲。伏乞聖上,天地父母,特垂哀憐,亟命鐫削臣職名,俾便公私,千萬幸甚。臣無任云云。答曰,省疏具悉。度支重任也,卿其調理行公。
京畿監司權常愼疏曰,伏以小醜梗化,王師勞征,月已再易,剋捷尙遲,凡有秉彛,無不膽裂,而阱獸釜魚,終當朝夕就盡,癬疥小疾,固不足以累聖化而貽宸憂也。若其深言之慮,難言之憂,不在於今日,而在於亂平之後,不在於兩西,而在於畿甸之內。蓋此畿甸一路,卽京師根本之地,而田野少膏沃之壤,産業無山澤之利,民之生涯,極其凋殘,雖在樂歲,僅免死亡,一遇水旱,無復聊生。比年以來,荐被歉荒,遑急之形,顚連之患,倍有甚於己巳大賑之年,統論於一道之內,粗能免凶者,不過四五邑,其餘則無往非議賑之處。而區區愚見,竊以爲兩西·東北,賑政大開,發帑移粟,廟憂方殷,不敢復以一道之事,重擾宸聰,且以爲捄濟災民,其術亦多,苟能方便措置,撫摩得宜,則庶不至於流離塡壑之境。故設賑之請,止於四邑五鎭,此臣之積費裁量,務從精約,非謂其災形民情,足以自全也。不意西土有警,群情大擾,荷擔而立者,在在相望,甚至於宰耕牛飯種糧,蕩析家産,壞了恒心,强者或聚而爲盜,弱者皆坐而待死,聽聞之危怖,景色之愁慘,日甚一日,莫可收拾。近幸賊警稍緩,人心暫定,而春序纔半,饑愁轉深,民間之瓶罌如洗,官庫之積儲蕩然,還賑之資,排比無路,盡劉之憂,不在於兩西之下,思之及此,凜然心寒。臣以無似,濫叨藩寄,三年蹲冒,涓埃未效,而命且畸窮,値玆艱危,憂虞溢目,心身焦勞,不知將何爲計。何幸聖念如傷,曲察民隱,尤甚邑各樣公納,特令停退,繼以有之次楊州牧公納待秋之命。臣於是益仰大聖人重本鞏基之意,出尋常萬萬,爲畿民軫恤之澤,至矣盡矣,誠不勝欽祝攢祝,繼以蹈抃,更有何一分餘憾之端,而第伏念今日之勢,如人患腫,如腫將膿,苟不能先扶眞元,但以鍼砭從事,則膿潰而氣益脫,氣脫而命將近矣。故善醫腫者,必汲汲於補元之劑,善醫國者,必先事於根本之地,然則西土之變,肢末之腫也,畿甸之病,眞元之關也。緩急輕重之別,不難審定,而畿甸病且甚矣,眞元亦已敗矣,若不急投以大補之劑,以回其元,則雖有扁·倉十輩,無以善後,此臣所以仰屋太息,中夜明發者也。誠宜通變於格外之政,亟施以非常之惠,而在前歉饉之歲,或有三稅特停之時,而賦稅惟正,非守藩之臣,所可仰請闊狹者,故懼畏屑越,未敢徑發矣。卽伏見傳敎下者,海西三稅,竝令停納,軫窮恤災之盛德至意,如是惻怛,若使臣,早陳畿民危迫之形,以有槪於聖心,則今日曠絶之澤,必有一視之惠,而怵畏趦趄,有懷不陳,使此根本之地,反居肢未之後,臣罪於此,無以自贖,猶復伈泄泯默,自阻於仁愛之天,則尤非所以對揚聖敎之義也。然而目今國家多事,經費匱竭,掌計之臣,日夜憂歎,如或不念國計,爲民徼恩,絲毫之微,苟有濫焉,則亦非義分之所敢出也。謹就列邑中最切急最悶迫處,量其可行者條陳之,伏惟聖明之垂察焉。長湍·坡州,以沿西孔路之邑,被昨年無前之災,官民俱困,百弊蝟集。況又西警以後,軍行接應,邑力已竭,而大小公行,冠蓋旁午,疲於應命,村里繹騷,傷心慘〈目〉,若經亂離,如不別般慰恤,無以底定。豐德·朔寧·漣川,與海西諸郡,壤地相接,豐·漣兩邑,雖不設賑,歉形孔酷,殆無餘地,朔寧則又賑邑,而海西流民,負戴相續,人心一倍驚騷,村落爲之蕭然,索賦徵稅,勢同刮龜。通津·加平,則民勢萬萬危迫,一邑之中,賑口居半。南陽·仁川·富平,則三年荐歉,闔境遑遑,窮春資活,專仰公穀,各樣稅賦,責以辦納,則散四之患,迫在目下矣。今此十邑,災荒最甚於一道,艱窮有加於海西,施於海西之惠,十邑不與焉,則災民向隅之歎,已無可言,而在朝家重本之意,恐有乖於先後之別耳。三稅之納,無非正供,而田稅則所重尤別,結錢則辦納稍易於穀物,庶有一分可爲之勢,臣不敢比同於海西,以爲仰請,而至於大同,則每結之收,三倍於田稅矣,今若强督於顑頷濱死之類,畢竟事勢,恐是行不得之政。伏乞聖慈,特降明旨,長湍等十邑大同,姑令停納,待秋成收捧,則近畿邑幾萬生靈,皆將脫死爲生,回嚬作笑,歡欣蹈舞於方春布德之化,臣雖重被瀆撓之誅,其亦與有幸焉,曷不休哉?尤甚邑公納待秋事,臣謹將聖敎,知委列邑,布諭德意,窮蔀殘氓,雀躍顒祝之狀,宛在目前,而第惟抱川等之次十三邑,被災淺深,與尤甚邑,不甚相遠。方其分等之際,雖不得不强名之次,而當春窮,實無優劣。楊州以之次之邑,特蒙公納許停之惠,此則陵寢多奉之地,邦畿根本之邑,朝家所以優恤,逈出常格,他邑何敢比望,而惟彼愚民,不知事體之別,徒懷疾痛之呼,皆以謂同是之次之邑,則蠲恤之惠,若將偏及,誠亦㦖矜。臣謂道內之次之邑,各衙門所納番布中,已納者則勿論,未納者則就其最窮難捧之類,特令住催,以示仁天廣覆之意,而俾災民,均被惠擇,則誠畿民回甦之幾也。至如詰戎之政,最爲今日之急務,習操之停免,亦出望外,聚點之設行,在所不已,而第探邑列民情,則聚點與習操,語其勞,雖或有間,貽其弊,亦且不些,私習官點,幾費四五日之功,修械齎糧,或過百餘文之用,此時窮民一文之錢,有艱於樂歲十緡之金。況畿內衆命前頭生活之道,專靠於麰耕,則遽費東作之日於官門往來之路,豈不大可悶哉?若令各該營,姑爲停止,待秋擧行,則實爲便民務農之一端,而事係戎務,下詢大臣處之,千萬幸甚。臣無任云云。答曰,省疏具悉。卿之敷陳,深得道臣爲民國之意,令廟堂,卽爲分付該道,依此施行。
敎水原留守金履度書。王若曰,惟我陪京之名都有四,惟華城最綦重焉。昔周有新邑洛,其距豐廟也遼敻,漢有湯沐邑,罔兼畿輔之管轄,豈若本府拱護乎園陵,控制乎關防也哉?惟扶輿淸淑之氣,積而爲華山,天慳地秘幾千百載,洪惟我寧考,以孝感而闡發之,以宏圖而規畫之。曁一草一木,無不以桑榟敬止,匹夫匹婦,無不以家人視之,斥鹵而爲沃野,廣原而爲崇墉。儒武農商,於是乎咸萃,甲兵糗糒,於是乎竝藏。語規橅則弘遠纖悉,創官方,曰留守曰整理使。嗚呼,自庚申弓劍之藏,予小子皇皇乎憧憧乎夙夜罔敢懈,惟志事是憲,惟愼重尤別。惟保釐之任,視管理鎭撫使爲最焉,是豈可以輕授之哉?卿惟予之重臣也,先朝之所擢拔而憗遺之者也。其文學才器,寡昧亦嘗心知之,掌邦政邦敎,亦已歷試之矣。石畫可以贊廟勝,氷操可以勵習俗,宅心乎公平,以驕汰爲恥,其不行關節,亦卿苦心耳。予方倚毗于艱虞之時,而特畀之留臺者,非使卿勞于外也,將以護我象設,寄我屏翰,亦將以試卿按釐之績。卿其往哉,無荒墜予命,若其施措之便,稟裁之宜,不獨有彛典焉。予不庸播脩,卿其欽哉,以撫我小民,以紓我顧憂。故玆敎示,想宜知悉。知製敎趙琮鎭製進
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李魯益啓曰,行大司憲李冕膺未肅拜,執義宋稚圭,掌令洪命周·許臻在外,持平朴〈升〉鉉·柳春東呈辭,監察茶時之意,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
李魯益啓曰,判義禁李集斗牌不進推考傳旨,今方捧入,而時囚議處命下之後,如是違牌,事甚未安,更爲牌招,何如?傳曰,允。
李魯益啓曰,判義禁李集斗牌不進推考傳旨,今方捧入,而時囚議處之命,已至經宿,如是違牌,事甚未安,更爲牌招,何如?傳曰,允。特敎申飭,何等截嚴,而如是違牌,萬萬未安,嚴加申飭。若終始違召,不飭之承旨,直捧禁推傳旨,又爲如是,以次堂擧行事,分付。
傳于安廷善曰,永禧殿展謁,待下敎爲之。
吏曹口傳政事,以徐春輔爲寧邊府使。
李錫夏,以備邊司言啓曰,定州牧使徐春輔,移拜寧邊府使矣。其代令該曹,口傳各別擇差,催促下送,何如?傳曰,允。
吏曹口傳政以事,林栽洙爲定州牧使。
安廷善,以吏曹言啓曰,卽接公忠監司元在明移文內,新昌縣監宋啓榮,以親病受由,上京已久,尙不還官,當此農務漸殷,捧稅方張之時,守令之一時曠官,誠爲可㦖,催促下送事爲辭矣。自臣曹催促,則以爲,父病猝重,萬無離捨還官之望云,親病旣如是,則有難强令還官,今姑改差,何如?傳曰,允。口傳差出,卽爲下送。
吏曹口傳政事,以李載延爲新昌縣監。
安廷善,以禮曹言啓曰,卽接厚陵參奉所報,則今二月二十五日,行寒食祭享,香祝官員一員,前期三日,祗受陪往後,兩官當爲備員將事,而令高鳴鶴,在於濟州地,除拜後尙未上來,參奉今方入直,受香無人云。在外令高鳴鶴,今姑改差,其代卽令該曹,以在京無故人,口傳差出,以爲受香之地,何如?傳曰,允。
吏曹口傳政事,以許兟爲厚陵令。
安廷善,以吏曹言啓曰,典獄署主簿金重麗呈狀內,矣身素患痰癖之症,猝然添劇,時月之內,萬無供職之望,卽速入啓遞改云。其身病旣如是沈重,則有難强令察任,改差,何如?傳曰,允。
安廷善,以禮曹言啓曰,卽接觀象監所報,則今此宣陵大王陵上莎草,王后陵上莎草有頉處,政府以下奉審時,本監提調一員,當爲進去,而提調沈象奎,藥院直宿,提調朴宗慶,以身病不得進去云矣。在前本監提調有故之時,有本曹堂上兼進之例,今亦依例兼進,何如?傳曰,允。
安廷善,以禮曹言啓曰,卽伏見廣州府留守金羲淳今春奉審執頉啓本,則宣陵大王陵上莎草,自壬癸方至辛酉方,間間枯損蹲縮處縫罅一寸許,橫長高十一尺廣二十八尺,王后陵上莎草,自壬癸方至寅方,間間枯損蹲縮處一寸許,橫長高十二尺廣三十七尺,自寅方至戌方,間間枯損蹲縮處,高一尺廣四十九尺云。莫重陵上莎草枯損蹲縮,若是甚大,極爲驚悚,告由修改之節,不容少緩,而陵上莎草有頉,則政府以下例爲進去奉審後稟處矣。今亦依例擧行,何如?傳曰,允。
安廷善,以弘文館言啓曰,副校理曺鳳振,旣有只推之命,卽爲牌招察任,何如?傳曰,允。
李錫夏,以都摠府言啓曰,副摠管朴命燮,以同知義禁府事,本府坐起,晝仕出去之意,敢啓。傳曰,知道。
李錫夏,以備邊司言啓曰,江華留守洪義浩狀啓,本府所在別會錄米中,限三百石,特爲許劃,以補賑資事,傳曰,令廟堂,卽爲草記稟處事,命下矣。本府年事,旣係慘歉,目下民情,誠甚切急,而前劃賑資,果有不之足歎,依狀請,就戶曹別會錄米中,三百石特爲許劃,使之補賑,何如?傳曰,允。
李錫夏,以兵曹言啓曰,今二月二十日,文臣朔試射日次,而內外中日,旣已停止,不得爲之〈之〉意,敢啓。傳曰,知道。
李錫夏,以兩西巡撫營言啓曰,臣營中軍柳孝源,明日當爲出征發行矣。武臣兼宣傳官李存敬,訓鍊院主簿金鉉弼,使之帶去之意,敢啓。傳曰,知道。
李錫夏,以御營廳言啓曰,本廳騎士將閔修顯,在外未現,久曠可悶,今姑改差,何如?傳曰,允。
李魯益,以義禁府言啓曰,備邊司啓辭內,榮基附賊之罪,今雖已斃,亟宜追施收孥之典,令義禁府,卽爲擧行事,允下矣。罪人榮基謀叛情節,今旣畢露,依正刑罪人鳳寬例,其妻妾子女父母祖孫兄弟,年歲·姓名·存沒·居住,令漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號·罷守令等事,令各該司,捧承傳擧行,何如?傳曰,允。
李魯益,以義禁府言啓曰,保放罪人柳鼎養·任百觀·權·尹守晩·李舒·李英孝·南迪老等,還囚議處以入,而病勢一向未差,竝姑保放之意,敢啓。傳曰,知道。
禁府啓目粘連,向前柳鼎養亦,軍兵雖屬龜城,撥路阻絶,不見徵兵之關,鎭管旣在寧邊,賊警甚急,直赴竝力,亦多捕捉,則其功可贖,其失反輕是白乎乃,揆以格例,終涉有違,以此照律,何如?判付啓,依允。又啓目粘連,向前李舒·李英孝等亦,觀其所供,雖緣實病,檢驗事體,何等至重,則不卽進去,俱有所失,竝只以此照律,何如?判付啓,依允。又啓目連,向前尹守晩亦,免稅之直納宮房,雖云邑例之有據,難免違式,以此照律,何如?判付啓,依允。又啓目粘連,向前權亦,免稅之不由戶曹,直納宮房,雖據邑例,難免違式,以此照律,何如?判付啓,依允。又啓目粘連,向前南迪老亦,糴簿則過歲不報,民還則開春督徵,以致村里之騷擾者,難免不飭之罪,以此照律,何如?判付啓,依允。又啓目粘連,向前任百觀亦,賤變之初,入守藥山,旣因巡關兺除良,安營不赴,亦有寧邊前倅據實之疏,別無可罪之端,合有分揀之道,而臣府不得擅便,上裁,何如?判付啓,依回啓施行爲良如敎。
弘文館副應敎朴宗琦,校理李鼎秉·洪敬模,副修撰李敬參·趙琮鎭等箚曰,伏以臣等,昨伏聞大臣率禁堂詣閤請對,而聖敎答曰,設鞫太煩,以捕廳擧行。本事之梗槪,臣等雖未得聞,而大臣旣至請對,則其關係重大,卽當嚴鞫,可以推知,是豈可只令捕廳擧行也哉?此時憂慮,達宵罙切,按住不得,聯陳短箚。伏乞聖明,亟允大僚之請,設鞫嚴覈,以重獄體焉。取進止。答曰,省箚具悉。爾等之言,事面也,昨日所敎,權也。依此批答,知之。
全羅監司朴崙壽疏曰,伏以臣待罪分司,歲已周矣,瞻依之忱誠粗伸,而絲毫之報答蔑效,怵然悸恐,如負大何,今玆新命,又何爲而及於臣也。噫,臣本空疎湔劣,百無一能,而一切世務吏事,尤所昧昧,非但臣平生不曾留意,知臣者,亦未嘗期臣以簿書綜理之事。頃歲湖臬之命,亦出人望之外,臣不自量,冒昧承當,倖免重戾,寔荷恩庇,每自點檢,無一稱塞,至今追思,且惶且慚。矧此湖南,乃是國家根本之地,事務之煩劇,民物之殷衆,甲於諸路。雖在無事之時,其所差遣,倍加愼揀,而比年以來,荐經大饑,一路凋瘵,群生殿屎,譬如瘡痍甫起,呻吟未已,此時彌綸之責,政須副手之梢工。況自西警之後,囂俗易訛,愈遠愈甚,凡係奠接鎭安之方,尤屬目下當務之急,此豈如臣無似,所可堪勝者哉?駑駘之千里,鉛刀之再割,猶未足以喩其不當也。臣雖至愚,自知甚明。且臣孱脆虛薄,夙嬰貞疾,蒲質已委,藥餌爲命,居常澌綴,不比恒人。近又寒感所崇,轉成類疹之症,痰壅氣閼,神形幻脫,精爽迷瞀,如墜煙霧,尋常日用,百不記一。以若病狀,當此擔夯,怵義貪榮,冒據鞅掌,一朝支吾不得,畢竟公私有害無益,則臣不足惜,而奈國事何哉?念臣平日所自矢者,惟在於夷險燥濕,隨遇殫竭,則今於寵命之下,猶且呼籲至此者,誠出於區區憂悶之至懇也。伏乞聖慈,念臣病之難强,察臣才之不稱,亟賜鐫免,回授可堪之人,以重藩寄,以安微分,不勝幸甚。臣無任云云。答曰,省疏具悉。卿其勿辭,往欽哉。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提提沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。予之症候一樣,殿宮氣候安寧,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味大調中湯,依前方五貼製入事,楊前下敎。
李魯益啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
李錫夏啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,慶源府使李升權下直,長弓一張,長箭一部,片箭一部,筒兒一箇賜給。
韓致應啓曰,藥房三提調,持湯劑來待矣。傳曰,封入。
安廷善啓曰,時原任大臣,爲承候來待矣。傳曰,日記稍冷,勞動甚爲切悶,退去事,遣史官傳于時原任大臣。
安廷善啓曰,時原任閣臣,爲承候來待矣。傳曰,日氣稍冷,勞動切悶,退去。
李錫夏啓曰,卽伏見三和防禦使金煐水軍雜頉代定開錄啓本,則年月行,不書於越貼,而連書於初貼者,有違格例,事甚疎忽。原啓本,係是軍政,故雖不得不捧入,而該府使,不可無警,推考,何如?傳曰,允。
以副校理曺鳳振牌不進罷職傳旨,傳于安廷善曰,推考傳旨捧入。
安廷善,以弘文館言啓曰,副校理曺鳳振,旣有推考傳旨捧入之命,卽爲牌招察任,何如?傳曰,允。
以平安監司鄭晩錫狀啓,江界·鐵山·碧潼儒鄕宋之濂等,各募義兵,往赴大陣事,傳于李錫夏曰,覽此狀本,江界人宋之濂等,領銃手九十有四名而赴陣,鐵山進士朴大觀,召募義士四十三人,糧米十有二石,碧潼士人金慶魯·安士權,一則募其鄕武一百,一則齎送小米四十石,三邑儒鄕倡義,助兵與糧,殊甚嘉奬。令廟堂,另加論賞事,政院申明曉飭。
李錫夏,以備邊司言啓曰,禁府時囚畿邑守令中,加平今方設賑,麻田亦是災邑,該邑事情,不可一日無官長,而滯囚已至多日,所坐亦皆公罪,竝姑分揀,使之當日下送,何如?傳曰,允。
李錫夏,以備邊司言啓曰,卽見巡撫中軍所報,則訓局步軍李長甲,以德山陞戶砲手,出師之初,自願從征,攻城之日,慷慨先登,以至中丸被傷,幸得不殊,初三南門之役,又復挺身居前,終日鏖戰,仍爲立殣云。以編伍小卒,能知敵愾之義,奮不顧身,辦得一死者,極爲嘉尙。合有拔例褒勸之擧,特贈本道邊將之職,而返櫬葬埋時,別加顧助,且令訪問其家屬,厚給恤典之意,分付各該曹·各該道,何如?傳曰,允。聞甚可奇,依施。
李錫夏,以訓鍊都監言啓曰,戰攻器械,卽陰雨不虞之備,而本營所在器械,全不成樣,毋論新備與修改,當及今預備,而別設監造所於下都監,監官校吏,亦爲差出,容入財力,不煩經費,自有區處之道,而其中甲衣所入白木,銃器所造鐵物,他無辦出之路,戶曹地木,限一百同,各色鐵物,量其所入,姑先推移取用,何如?傳曰,允。
李魯益,以刑曹言啓曰,因義禁府啓辭,附賊已斃罪人榮基,籍沒家産事,命下矣。罪人榮基奴婢,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
李錫夏,以義禁府言啓曰,卽接月令醫員南正吉手本,則時囚罪人權琇,素有風痰之症,四肢麻木,又添毒感,寒熱交作,食飮全却,轉側須人云。罪人病勢如此,則一邊保放,一邊草記,曾有定式矣。權琇姑爲保放之意,敢啓。傳曰,知道。
大司諫尹行頤,司諫李志淵,持平朴升鉉·柳春東,獻納任㸁,正言安尙默聯名箚曰,伏以西賊尙稽討平,而卽一釜中之魚耳,可期不日勦滅,而都下之訛言,猶未底定,遠邇繹騷,是豈但因彼假息之小醜,而浮訛之自起自滅者哉?必有根窩自在,暗地和應而然,苟有究覈鋤治之道,固不可一刻少緩矣。臣等際伏見日前大臣率禁堂請對之批下者,以設鞫太煩,有依前捕廳擧行之命,堂箚批旨,有曰昨日所敎權也,臣等不勝憂慮之極,繼之以抑鬱也。捕廳凶囚之文案,臣等未得見,無以詳知,本事雖不得臚列,而第以大僚求對觀之,必有端緖之可鞫者矣。若以煩屑,當鞫不鞫,則亂逆何所懲畏,奸萌何以逆折哉?且竊伏念權也者,聖人之所不得不用,而秤物之輕重而低仰之者,專在於隨時裁宜,故守經用權,時措之宜而已。殿下試觀今日,是何等時也?邊鄙有警而民志靡定,鬼蜮層生而亂本未拔,又不知何樣禍機,伏在何處,則此國家安危未定之時也。目今究覈凶逆鎭安人心之道,專在於治獄一款,而獄情徒使秘諱,則人心反增疑懼,鋤治少或不嚴,則逆孽易致滋蔓。王府設鞫,事面嚴正,有非捕廳究覈之比。此時措宜,正合舍權而守經,實爲聖人得中之道。伏願聖明,淵然深思,翻然改圖,依大僚之請,捕廳凶囚,亟命移送王府,設鞫嚴問,斷不可已也。臣等,俱有情勢之難安,而沐浴義重,不敢言私,敢此冒陳,恭俟兪音焉。取進止。答曰,省箚具悉。所請別無急遽於西賊,堂批亦已諭,姑置之。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,鄕等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,來二十五日,朝參日次矣,敢稟。傳曰,停。
李魯益啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉·柳春東呈辭,監察茶時之意,敢啓。傳曰,知道。
韓致應啓日,藥房提調·副提調,持湯劑來待矣。傳曰,封入。
傳于李錫夏曰,推鞫爲之。
李錫夏,以都摠府言啓曰,副摠管朴命燮,以同知義禁府事,本府坐起,晝仕出去之意,敢啓。傳曰,知道。
傳于李錫夏曰,知義禁朴宗慶呈辭勿施,同義禁朴命燮,職務相妨,許遞,令該曹口傳差出,竝牌招,使之先進參後謝恩。
吏曹口傳政事,以李溏爲同義禁。
兵曹口傳政事,護軍單金相休。
以副校理曺鳳振牌不進罷職傳旨,傳于安廷善曰,推考傳旨捧入。
安廷善,以弘文館言啓曰,副校理曺鳳振,旣有推考傳旨捧入之命,卽爲牌招察任,何如?傳曰,允。
以副校理曺鳳振牌不進罷職傳旨,傳于安廷善曰,只推。
以平安監司鄭晩錫狀啓,未捧軍布,限今秋停退事,令廟堂稟處事,傳于尹行直曰,潘臣所請,旣如是懇至,況朝家視一之道,宜有別般拔例之恩,蠲減一節,特爲同施事,分付廟堂。
以濟州防禦使趙貞喆狀啓,進上靑橘,不得如例封進,惶恐待罪事,傳于安廷善曰,勿待罪事,回諭。
李錫夏,以備邊司言啓曰,捕廳囚推罪人千五壯,以無根着之常賤,傭賃資生,偸竊見逐,乃於流離轉丐之際,敢生窮凶絶悖之計,變改姓名爲李仁成,自稱四字刀削誑䝱村氓,要索衣食。及其就捕盤問之時,初謂以沁都素居之民,而推捉隣里,査得根脚,則其爲高陽千哥之子,的實無疑,前後情節,旣皆綻露,而究厥心膓,萬萬凶憯。兪漢淳,本以永柔之漢,出入京鄕,慣行無賴,或托跡緇徒,或假稱繡衣,奸狀綻露,至於白翎充軍之境。及其蒙放之後,逢着賊魁金士龍於永柔地,逆節凶謀,爛漫酬酢,而聽其慫惥之說,受其資給之物,潛入京輦,欺人取妻,爲賊耳目,密偵事機,或付榜於南門石柱,或掛書於舊壯營大門,以爲煽動衆心之計。仍又探問官軍消息,往傳宣川賊巢,復受士龍之指使,再入都下,出沒於宮城咫尺之地,見捉於營門譏詗之校,而行凶情節,一一吐款。今此兩賊罪犯,俱是萬剮猶輕,亟宜移送王府,具格設鞫,快正當施之刑,而聞其方患染疾,將有時刻致死之慮云。軍門梟首之律,在此等至兇之類,實屬輕典,而猶愈於徑斃失刑,令該營門,當日內出往沙場,大張軍威,梟示警衆,何如?傳曰,允。
李錫夏啓曰,御營大將李溏,以本營軍兵習陣事,今日露梁出去矣。兼帶左邊捕盜大將命召及大將牌·傳令牌,何以爲之?敢稟,傳曰,仍佩往來。
安廷善,以吏曹言啓曰,今此寒食祭,宗廟·各陵·殿·宮·園·墓獻官執事,當爲磨鍊,而除老病公頉外,實無推移排比之路。依近例,刑官司饔院官員及雜岐參上參下年六十以上人員,通瀜塡差以入,而其中時無職名人員,令該曹口傳付軍職,何如?傳曰,允。
安廷善,以禮曹言啓曰,厚陵寒食祭受香,在於明日,而新除援令許兟,以其親病,今日呈辭下鄕云。莫重祭享香祝,祗受無人,令許兟改差,其代卽令該曹,以在京無故人,更爲口傳差出,以爲受香之地,何如?傳曰,允。
安廷善,以禮曹言啓曰,卽接順陵參奉所報,則今二月二十五日,行寒食祭享,兩官當爲備員將事,而直長有闕未差云。莫重祭享,兩官不可不備,直長有闕之代,卽令該曹,以京在無故人,口傳差出,以爲備員將事之地,何如?傳曰,允。
吏曹口傳政事,以權拚爲厚陵令,以李道在爲順陵直長。
安廷善,以禮曹言啓曰,卽伏見濟州牧使趙貞喆狀啓謄報,則今二月朔所封靑橘,初已稀結,又於三冬,酷被風雪,剝落太多,見今所存,一一摘取,只爲七百三箇。薦新二百八十八箇,依例封進,所餘,四百十五箇,較諸進上定例,排數無路,謹援已例,都封上送于該曹,以爲稟旨進獻事爲辭矣。莫重進上,如是減封,誠爲未安,而島實稀結,所封不足,在前如此之時,已有稟旨封進之例,今亦依例,令該院捧入,何如?傳曰,允。
李錫夏,以兵曹言啓曰,今二月二十一日,武臣賓廳講書日次,而內外中日,旣已停止,試講,依例停止之意,敢啓。傳曰,知道。
李錫夏,以御營廳言啓曰,罪人千五壯·兪漢淳等,大會京鄕軍兵及坊民於沙場,梟示警衆之意,敢啓。傳曰,知道。
李錫夏,以濬川司言啓曰,本司都廳林栽洙,移拜外任,代以訓鍊都監千摠李馨秀差下,使之察任,何如?傳曰,允。
尹行直,以賑恤廳言啓曰,南部二間屛門契任掌尹雪東,今月二十一日,本洞路傍,得三歲遺棄女兒,同里居良女洪召史,欲爲收養,惠民署契任掌崔福山,今月二十一日,本洞路傍,得四歲遺棄男兒,同里居良女金召史,欲爲收養,貧不自食,皆願受料,告于本部,自該部,同日牒呈,故依節目,竝爲給料,使之乳養之意,敢啓。傳曰,知道。
李魯益,以義禁府言啓曰,保放罪人柳鼎養·李舒·李英孝·南迪老等,還囚照律以入之意,敢啓。傳曰,知道。
禁府照目粘連,泰川前縣監柳鼎養矣,本府議啓內,軍兵雖屬龜城,撥路阻絶,不見徵兵之關,鎭管旣在寧邊,賊警甚急,直赴竝力,亦多捕捉,則其功可贖,其失反輕,揆以格例,終涉有違,以此照律,罪笞五十收贖,解見任別敍,私罪。奉敎依允爲旀,功減一等爲良如敎。又照目粘連,砥平前縣監南迪老矣,本府議啓內,糴簿則過歲不報,民還則開春督徵,以致村里之騷擾者,難免不職之罪,以此照律,罪杖一百收贖,告身盡行追奪,私罪。奉敎依允爲旀,功減一等爲良如敎。又照目粘連,龍仁前縣令李舒,振威前縣令李英孝等,本府議啓內,觀其所供,雖緣實病,檢驗事體,何等至重,則不卽進去,俱有所失,竝只以此照律罪,各杖六十收贖,奪告身一等,竝只私罪。奉敎依允爲旀,李舒段,功減一等,李英孝段,功減一等爲良如敎。
獻納任㸁疏曰,伏以臣於昨日,隨諸僚陳箚,及承批旨,以別無急遽於西賊,乃有姑置之命矣。臣等聚首憂歎,繼之以抑鬱,不得已黽勉退歸,而抑臣又有一說焉,不避煩瀆,敢此陳暴,惟聖明,無以先入之見爲主,平心恕究焉。蓋請對,苟非重大之事,未嘗爲此,而大臣至率金吾詣閤,則決知其非小事也,又知其可鞫之事審矣。臣等雖未知本事如何,而三司之迭陳而不知止者,職由於此。況西警雖急於眉睫,亂逆不得治,王法不得伸,則於是乎國綱已頹矣。藉何物號令於國中,鼓忠憤義士之心,而論思戎謨,不日掃淸乎?況逆謀賊情,又不知糾結於何處窩窟於何處,則使之一邊治獄,一邊討賊,尤不容少緩。且臣聞自數三日來,都下稍安之人心,又復波蕩,至謂變起於何處,而朝廷祕諱不發,閭巷之浮訛胥動,疑懼轉甚,遑遑汲汲,若不保朝夕,老弱荷擔而奔走,轎子彌滿於渡頭,傳聞所及,景色愁慘,此無他,今番獄囚之不卽設鞫不露事實故耳。噫,今日急務,莫若鎭安人心,而人心如此,前頭之憂虞,豈其少哉?伏願聖明,亟命王府,盤覈得情,使凶逆懲畏,人心底定,斷不可已也。臣聞此說以來,中夜繞壁,方寸憂結,不顧猥越,爲殿下陳之。如其言不誠,則請伏妄言之罪,以爲告君不實者之戒焉。臣無任云云。省疏具悉。所陳如此,令廟堂卽爲稟處。
推鞫時,罪人鄭友文原情。
上在昌德宮。停常參·經筵。
大殿·大王妃殿·中宮殿·惠慶宮·嘉順宮,內閣·政院·玉堂口傳問安。答曰,知道
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。予於昨日以後,症候滯候,頗勝前日,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉呈辭,柳春東推鞫進,監察茶時之意,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
兵曹口傳政事,副司果趙晉和·李允謙·柳訸·曺鳳振·鄭日泰·徐永輔·金鎭·南寅老·金喆淳·李德升竝單付。
安廷善,以弘文館言啓曰,副校理曺鳳振,旣有只推之命,卽爲牌招察任,何如?傳曰,許遞,前望單子入之,待下批,牌招察任。
玉堂前望單子入之。副校理李敬參落點。
以副校理李敬參牌不進罷職傳旨,傳于安廷善曰,只推。
安廷善,以禮曹言啓曰,卽接思陵令所報,則今二月二十五日,行寒食節享,兩官當爲備員將事,而參奉尹致人,今二十日遭父喪云矣。本陵參奉有闕之代,卽令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以金永翼爲思陵參奉。
安廷善,以禮曹言啓曰,宣陵大王陵上莎草,王后陵上莎草有頉處,政府以下奉審後修改之節,令該曹擇日擧行事,書啓啓下矣。修改吉日時,令日官池景泌推擇,則來四月十九日卯時爲吉云,以此日時擧行,何如?傳曰,允。
李錫夏,以備邊司言啓曰,平安監司鄭晩錫狀啓,江界鄕人宋之濂等三人,鐵山進士朴大觀,碧潼士人金慶魯等二人,召募義兵,齎送軍糧,往赴大陣事,傳曰,覽此狀本,江界人宋之濂等,領銃手九十有四名而赴陣,鐵山進士朴大觀,召募義士四十三人,糧米十有二石,碧潼士人金慶魯·安士權,一則募其鄕武一百,一則齎送小米四十石,三邑儒鄕,倡義助兵與糧,殊甚嘉奬,令廟堂,另加論賞事,命下矣。三邑儒武之倡義募衆,來赴大陣,期於竝力勦賊者,實出於臨亂敵愾之意,誠極嘉尙,而遠輸糗糧,接應軍食,爲官軍效忠,亦爲不少。至於定州玄仁福,倡率士民,作爲一旅,效勞於官軍入境之初,屢登於前後啓牒,忠勤如此,前功可期,待亂平後從當論賞。今此三邑義兵將及安士權·朴大觀等,亦爲同時施賞,以示朝家別加褒嘉之意,何如?傳曰,允。
李錫夏,以兵曹言啓曰,內吹螺赤及龍虎營兼內吹等,今春等習角賞格木,依判下別單,分等施賞之意,敢啓。傳曰,知道。
李錫夏,以訓鍊都監言啓曰,本局兼內吹,今春等習角賞格,謹依啓下單子,木綿二十四疋,施賞之意,敢啓。傳曰,知道。
李錫夏,以禁衛營言啓曰,謹依本營兼內吹,今春等習角賞單啓下,金億福等十一名處,木綿各二疋,施賞之意,敢啓。傳曰,知道。
李錫夏,以御營廳言啓曰,本廳兼內吹,今春等習角賞格,謹依啓下單子,李禧哲等一十名處,各木二疋,施賞之意,敢啓。傳曰,知道。
全羅監司朴崙壽疏曰,伏以臣冒膺藩寄,行將陛辭矣,瞻望觚稜,不勝耿結之微忱。仍伏念臣之父母墳山,在於京畿積城地,而身係職守,久曠省掃,今當遠離之日,益增霜露之感,玆敢猥入文字,仰干崇嚴。伏乞聖慈,特許往來之暇,俾伸至情,千萬幸甚。臣無任云云。答曰,省疏具悉。卿其往省焉。
行護軍吳泰賢疏曰,伏以臣卽伏奉吏曹名帖,以臣塡差於宗廟寒食祭獻官,在臣分義,固當竭蹶之不暇,而第臣風痺之症,奄成癃廢之狀,手足癱瘓,行步艱澁,痰眩苦劇,神精昏霧,飮啖全廢,藥餌罔效,淹頓床褥,轉側隨人,束帶起動,非所可論,伏枕惶隘,罔知攸措。玆敢倩搆短章,疾聲呼籲。伏乞天地父母,俯垂矜憐,亟命變通,以重享事,仍勘臣瀆擾之罪,以肅朝網,不勝幸甚。臣無任云云。答曰,省疏具悉。疏辭,許令該曹,改付標。
行護軍李儒慶疏曰,伏以臣年紀衰暮,疾病侵尋久矣。忽於數日前,猝得輪行毒感,呼吸喘急,食飮全却,床笫之間,轉側須人。乃者寒食明陵享官差帖至焉,臣之平日報效之事,惟在駿奔之役,則何敢爲一時之苦,以爲圖免之計乎?病狀實如右之所陳,不可擔舁前進,玆敢冒入文字,仰暴疾苦之情。伏以天地父母哀憐之,亟賜享官變通之恩,以遂公私無闕之地,千萬幸甚。臣無任云云。答曰,省疏具悉。疏辭,許令該曹,改付標。
上在昌德宮。停常參·經筵
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中官殿·惠慶宮·嘉順宮,藥房口傳問安。答曰,知道。
惠慶宮進服加減正氣散一貼煎入事,榻前下敎。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉差祭,柳春東推鞫進,監察茶時之意,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
以平安監司鄭晩錫狀啓,小吉號里權管胡允祖,與凶賊昌始,分票和應之事,出於賊招,嚴問取招,具格嚴囚,而爲先罷黜,其代令該曹擇差,給馬下送事,傳于李錫夏曰,口傳差出。
兵曹口傳政事,小吉號里權管單金履潤。
以黃海道監賑御史金啓溫狀啓,安邊·高原穀,限二千石,劃給於谷山府,充補賑資,本府所在各項上納,限歲前停退事,令廟堂稟旨分付事,傳于安廷善曰,顧念海西方深之際,見此狀聞,極甚悶然。令廟堂措辭稟處,亦使另加申飭,俾有益念對揚之效事,分付監賑御史處。
安廷善,以禮曹言啓曰,卽接徽陵別檢所報,則今此寒食節享,兩官當爲備員將事,而參奉洪錫淵,以其親病之猝重,勢無進參之路云矣。莫重祭享,兩官不可不備,參奉洪錫淵改差,其代卽令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以朴齊尙爲徽陵參奉。
李錫夏,以兵曹言啓曰,五衛將金鎭九,除授在外,過限未上來,依法典改差,何如?傳曰,允。
推鞫時,罪人韓光友更招,罪人鄭友文更招。
同日推鞫時,罪人李振采,施威更招後,與罪人韓光友·鄭友文面質,罪人韓光友更招後,刑問一次,訊杖第十五度,停刑。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令洪命周·許臻在外,持平朴升鉉差祭,柳春東推鞫進,監察茶時之意,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
傳于安廷善曰,禮房承旨,馳詣宗廟·永寧殿·永禧殿·景慕宮,奉審摘奸,仍詣受香諸處,一體奉審摘奸以來。
安廷善,以弘文館言啓曰,本館上番闕直,事甚未安,副應敎朴宗琦,校理李鼎秉,竝卽牌招,以爲推移入直之地,何如?傳曰,允。
以副應敎朴宗琦牌不進罷職傳旨,傳于安廷善曰,只推。
李錫夏,以備邊司言啓曰,黃海道監賑御史金啓溫狀啓,安邊·高原穀,限二千石,劃給於谷山府,充補賑資,本府所在各項上納,限歲前停退事,令廟堂稟旨分付事,傳曰,顧念海西方深之際,見此狀聞,極甚悶然,令廟堂措辭稟處,亦使另加申飭,俾有益念對揚之效事,分付監賑御史處事,命下矣。谷山一府之昨年所經,無異兵燹,而方春旣失農作,秋事又判大歉,日前徵發之役,復添一場騷擾,民情之切急,不言可想,而本邑穀簿,實無措手之路,繡啓之二千石請劃,誠非過濫。而北道年事,亦方失稔,留庫亦難排巡云,有難準數許給。米各穀留條中,安邊府一千石,高原郡五百石,姑令移劃,以爲排比補賑之道。各項上納,限歲前停退之請,經用體重,雖難容議,而本邑事情,不可無別樣優恤,今玆顧念之聖敎,又萬萬出常,特許依所請施行,以示格外慰撫之意,何如?傳曰,允。
李錫夏,以義禁府鞫廳大臣意啓曰,今此推鞫時,文書浩多,前校理曺鳳振,前正言申在植,問事郞廳加差下,以爲擧行之地,何如?傳曰,允。
推鞫時,罪人鄭友文,更招後刑問一次,訊杖第十九度,停刑。
同日推鞫時,罪人朴鍾一,原情後,與罪人鄭友文·李振采·韓光友面質。
同日推鞫時,罪人朴鍾一,更招後刑問一次,訊杖第十五度,停刑。
上在昌德宮。停常參·經筵
大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。症候與昨一樣,殿宮氣候一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕應未肅拜,執義宋稚圭,掌令許臻在外,持平朴升鉉呈辭,柳春東推鞫進,監察茶時之意,敢啓。傳曰,知道。
李錫夏啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
王大妃殿進御加味大調中湯,依前方五貼製入事,榻前下敎。
惠慶宮進服加減順氣散五貼製入事,榻前下敎。
安廷善,以弘文館言啓曰,本館上番校理李鼎秉,以問事郞廳,今日推鞫時,晝仕出去之意,敢啓。傳曰,知道。
尹行直,以戶曹言啓曰,各道年終錢穀御覽會計,每於翌年二月二十五日,啓請受出,自是定式矣。今年各道會案,幾盡上來,而全羅道·平安道,則各邑糴勘,自致遲延,寬限差退之意,兩道道臣,旣已狀聞,黃海道則停退夥多,勘簿浩繁,限內不得磨勘事,枚報備局,公忠道則限內不爲上來,又無狀聞謄移之事,有違格例。當該道臣推考,都會官從重推考,御覽會計,待其會案齊到,修正以入,何如?傳曰,允。
尹行直,以賑恤廳言啓曰,謹因傳敎,本廳米,分排各倉,今月二十七日爲始,減價發賣於五部都民,而本廳米儲,見今無多,以兩巡磨鍊,再巡不足之數,以一分太,依已例爲之之意,敢啓。傳曰,知道。
推鞫時,罪人鄭友文更招,罪人李振采更招,罪人韓光友更招,罪人朴鍾一更招後,刑問一次,訊杖第五度,停刑。
傳于李錫夏曰,推鞫姑罷。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,藥房提調·副提調,持湯劑來待矣。傳曰,封入。
安廷善啓曰,卽伏見公忠監司元在明鴻山等官反庫啓本,則鴻山縣監李遠揆,以李揆遠書之。奏御文字,何等審愼,而守令姓名,如是誤書,誠極未安。原啓本,係是緊務,故雖不得不付籤捧入,而該道臣,不可無警,推考,何如?傳曰,允。
以黃海監司韓用鐸狀啓,賑穀加劃,令廟堂稟旨分付事,傳于尹行直曰,觀此狀辭,海西農民艱難凋殘之形,益覺悶然。道伯之以兩條據請,深有商量而必然,令廟堂草記稟處,俾有實效之地。
以平安監司鄭晩錫狀啓,嘉山郡守鄭周誠,博川郡守李運植,亟令還官,兵虞候李榏,使之代領其所帶軍兵事,傳于李錫夏曰,觀此狀辭,兵使留鎭於安州兵營,虞候往赴大陣云,中軍旣於本地,兼受節度使之職,其餘守令,聽令於中軍,則中軍當以今番下去人都領後,兩守令,必待下去中軍之知委,何故任自還官耶?詳細知入。
以公忠監司元在明狀啓,瑞山郡守許濯身死,其代令該曹擇差事,傳于安廷善曰,瑞山郡守未差之代,令該曹口傳差出,卽爲下送。
吏曹口傳政事,以洪儀泳爲瑞山郡守。
以公忠監司元在明狀啓,沃川郡民家失火事,傳于尹行直曰,許多民戶失所,聞甚矜念,元恤典另爲助給事,分付。
以公忠監司元明在啓本,罪人李命龜,恩津縣到配事,傳于李錫夏曰,飭已施矣,分揀放送事,卽爲分付。
安廷善,以禮曹言啓曰,卽接思陵參奉所報,則今日平明時,本陵守僕房近處,忽然火起,霎時之間,延及莎草,至陵上階砌外三十步地,而登時撲滅,量其被燒處,則長爲四十餘步,廣爲十餘步云矣。莫重陵上至近之地,有此莎草失火之患,萬萬驚悚。慰安祭,不卜日,今二十日七設行,本曹堂上·郞廳,待明朝進去奉審,失火根因,詳細査實稟處,而事在平明,則今始報來,極涉稽滯,當該官員,爲先從重推考,何如?傳曰,允。
安廷善,以承文院都提調意啓曰,康翎漂漢人孫文緖,船上鐵錨等物,給價銀發還事,及邊門交易,仍舊章程辦理事,盛京禮部咨文出來矣。竝承領之意,盛京禮部回咨與北京禮部咨,一體撰出,正書安寶後,定禁軍騎撥下送于灣府,使之傳給鳳城將處,以爲轉致盛京·北京之地,何如?傳曰,允。
尹行直,以宣惠廳言啓曰,本廳郞廳鄭述仁,纔已啓下矣。明日發賣分給時,多有擧行之事,令該曹口傳付軍職,使之冠帶常仕,何如?傳曰,允。
兵曹口傳政事,副司果單鄭述仁。
李錫夏,以訓鍊都監·禁衛營·御營廳言啓曰,訓鍊都監字內,宣仁門南邊宮墻三間許頹圮處,今月二日十七爲始,三營合力改築之意,敢啓。傳曰,知道。
李錫夏,以兩西巡撫營言啓曰,卽見平安監司鄭晩錫謄報,則嘉山郡守鄭周誠,博川郡守李運植所帶軍兵,以兵虞候李榏代領,而兩邑倅,則亟令還官事,發關知委爲辭矣。嘉山郡守鄭周誠,曾臣自營,兼別將啓下,俾爲巡撫軍兵副將領,則其進退,固當具由啓聞,待稟處擧行,而不此之爲,直令去就,極涉未安。該道臣從重推考。臣營中軍,今已新差下去,與前本道兵使兼帶之時有異,鄭周誠兼別將之任,仍爲減下,何如?傳曰,允。
李錫夏,以義禁府言啓曰,頃因備邊司草記,罪人益淳,約價誘奪昌始首級情節,對質究覈次,趙文亨及伊時參看諸人,押付王府事,允下,而自該道,趙文亨及鄭宗僑·朴仁源·金玄玉·金重碩等,今纔押來矣。趙文亨,爲先嚴因南間,待開坐對質究覈,鄭宗僑等四人,卽是參看者,不必拿囚臣府,姑令拘囚捕廳,以待結末之意,敢啓。傳曰,知道。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,爲竝仰稟。答曰,知道。症候與昨一樣,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
安廷善啓曰,來初一日,輪對日次,而禧陵忌辰祭齋戒相値,頉稟之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
傳于李魯益曰,推鞫爲之。
以公忠監司元在明狀啓,連山縣鄕校聖殿滲漏修改時,告由移還安祭香祝,令該曹磨鍊下送事,傳于安廷善曰,令該曹稟處,修改擇日,卽爲關下。
以平安前兵使朴基豐狀啓,率義兵來赴大陣,持物種餽餉士卒之諸人姓名馳啓事,傳于李錫夏曰,觀道·帥臣所報,則義士之多助兵與糧器,又若是然,誠爲奇嘉,令廟堂從厚論賞,期於激奬。
李錫夏,以義禁府言啓曰,今此推鞫時,本府都事,當爲備員,出使都事李奎說·兪武煥,令該曹口傳相換,以爲進參之地,何如?傳曰,允。
吏曹口傳政事,禁府都事兪武煥,訓鍊主簿具應和相換,禁府都事李奎說,司宰奉事趙吉源相換。
安廷善,以吏曹言啓曰,來三月初七日,行大報壇祭,獻官,時原任大臣中,當爲塡差,而領府事李時秀,左議政金載瓚,俱有身病,判付事徐龍輔在外,判付事韓用龜,方帶藥院都提調,右議政金思穆,以耆老堂上,例不得塡差,何以爲之?敢稟。傳曰,以儀賓塡差,可也。
李錫夏,以訓鍊都監言啓曰,各樣軍器之新備修補,事役浩大,旣設監造所,則揆以事面,不可專委於監官校吏。都廳一員,姑先以前府事李惟秀差出,使之監蕫工役,何如?傳曰,允。
李錫夏,以御營廳言啓曰,本廳待年軍韓春福,燕尾洞近處,中豹虎一頭,私獵捉納,故謹此封進,而韓春福,依例待元軍有窠,陞實之意,敢啓。傳曰,知道。豹皮,卿處賜給。
李錫夏,以御營廳言啓曰,本廳千摠洪允復,受由下鄕,身病甚重,還現無期,今姑改差,何如?傳曰,允。
推鞫時,罪人鍾一施威更招,罪人金延壽原情,罪人友文,更招後刑問一次,訊杖第十五度,停刑。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令許臻在外,洪命周,持平柳春東呈辭,朴升鉉推鞫進,監察茶時之意,敢啓。傳曰,知道。
韓致應啓曰,藥房都提調·副提調,持湯劑來待矣。傳曰,封入。
以京畿監司權常愼狀啓,安山郡越獄逃躱罪人,過限未捉,該郡守韓樂裕罪狀,令攸司稟處事,傳于李錫夏曰,前有定式,論罪一款,置之。
以公忠水使李謙會狀啓,所斤僉使余敏贊,癃病昏憒,强責緊務,其勢末由,不得已罷黜事,傳于李夏錫曰,令該曹口傳差出,催促下送。
李錫夏,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
尹行直,以吏曹言啓曰,今此宗廟朔祭大祝,前掌令沈厚鎭塡差,而時無職名,令該曹口傳付軍職,何如?傳曰,允。
李錫夏,以禮曹言啓曰,以公忠監司元在明狀啓,連山縣鄕校聖殿滲漏處修改時,告事由移還安祭香祝,令該曹磨鍊下送事,傳曰,令該曹稟處,修改擇日,卽爲關下事,命下矣。謹稽謄錄,則外方鄕校修改時,元無自臣曹擇日下送之例,蓋以事役鉅細,旣未遙度,日氣陰晴,亦難預料,故自前令本道待香祝下去,觀勢從便,卜日擧行矣。已例如此,何以爲之乎?敢稟。傳曰,從便卜日擧行,可也。
尹行直,以戶曹言啓曰,贈統制使諸景彧先祖延謚之需,自戶曹助給事,月前大臣陳達蒙允矣。卽接景彧之子安國所告,則以爲,其先祖忠壯公沫延謚,來三月二十日,慶尙道星州地過行云,所需米二千石,錢一百兩,參酌磨鍊,依他例令地方官,卽爲助給,竝以公穀會減之意,分付該道道臣,何如?傳曰,允。
尹行直,以賑恤廳言啓曰,今日中部五十六契,三百九十三戶,東部三十七契,二千十三戶,西部城內二十七契,五百五十九戶,米四百六十一石,分給之意,敢啓。傳曰,知道。
李錫夏,以備邊司言啓曰,平安前兵使朴基豐狀啓,率義兵來赴大陳,持物種餽餉士卒之諸人姓名馳啓事,傳曰,觀道·帥臣所報,則義士之多助兵與糧器,又若是然,誠爲奇嘉,令廟堂從厚論賞,期於激奬事,命下矣。日前江界等三邑諸儒武之奮忠倡義,不待全功之奏,已鼓一路之心,而待亂平論賞之意,前旣覆啓允下矣。今見道·帥臣馳啓,則淸南·北列郡,聞風興起,爭先赴戰,或奬率義旅,來屬大陣,或競持軍食,迎犒王師者,前後甚多。蓋賊起本道,益激同仇之心,義在必討,擧切直前之願,遠近一心,大小共奮,關西氣義之俗,大可見焉。小醜底平,知在不日,待亂定功成之後,與江界三邑諸義士,竝爲優加厚賞,用答一道尙義之心,何如?傳曰,允。
李錫夏,以備邊司言啓曰,卽見黃海監司韓用鐸狀啓,則以爲,本道還穀,本自枵然,昨冬糴政,亦多停退,而自經西變,軍糧浩多,且長間之願還付賑者,到春日增,見在之穀,太半不足。兩南沿邑某樣穀,限二萬石,或京司某樣錢中,二萬石價許劃事,請令廟堂稟處,而判付內,觀此狀辭,海西農民艱難凋殘之形,益覺悶然,道伯之以兩條據請,深有商量而必然,令廟堂,草記稟處,俾有實效之地事,命下矣。還政則本自不敷,賑資則初未優劃,而況軍興以後,還政與賑資,大違所料,到今請穀,其勢固然。第無論京司·他道,俱無以隨卽加劃,而方以關西補還,以錢以穀,政在商議,尙未有定,姑待從長拮据,同爲稟處。且見道臣報本司狀辭,則三稅退秋,已承成命,而各衙門大小上納,實無以及今徵民,請以麥秋後退限矣。本道民情,十分悶急,三稅之重,旣命退期,各項之捧,亦且寬限,麥秋後次次捧納之意,依所請許施,何如?傳曰,允。
李錫夏,以義禁府言啓曰,卽接月令醫員慶輗手本,則時囚罪人金永翼,寒痰挾食,轉成關格,呼吸喘促,轉側須人,目下症形,十分危重云。罪人病勢旣如此,則一邊保放,一邊草記,曾有定式矣。金永翼,姑爲保放之意,敢啓。傳曰,知道。
上在昌德宮。停常參·經筵。
自開東至巳時,灑雨下雨,測雨器水深一分。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。予之症候一樣,殿氣宮候一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道
惠慶宮進服加減順氣散,五貼製入事,榻前下敎。
李錫夏啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
李錫夏啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
尹行直啓曰,時原任大臣,爲承候來待矣。傳曰,雨勢如此,退去。
尹行直啓曰,時原任閣臣,爲承候來待矣。傳曰,雨勢如此,退去。
傳于尹行直曰,傳香承旨,馳詣宗廟·景慕宮,奉審摘奸以來。
韓致應啓曰,藥房三提調,持湯劑來待矣。傳曰,封入
以公忠監司元在明狀啓,沃川郡守李述謨,身病沈重,曠廢公務,不得已罷黜事,傳于李錫夏曰,改差,令該曹口傳差出,催促下送。
吏曹口傳政事,以李馨秀爲沃川郡守
兵曹口傳政事,以鄭彦恒爲所斤僉使,副司果沈厚鎭。
李錫夏,以禮曹言啓曰,卽接禧陵參奉所報,則來三月初二日,行忌辰祭享,兩官當爲備員將事,而直長李永紹有頉,卽速變通云矣。莫重祭享,兩官不可不備,直長李永紹改差,其代卽令該曹,以在京無故人,口傳差出,以爲備員將事之地,何如?傳曰,允。令該曹口傳差出,使之卽爲下送,可也。
吏曹口傳政事,以金原淳爲禧陵直長。
吏曹口傳政事,禧陵直長金原淳,典牲直長柳匡宇相換。
李錫夏,以義禁府鞫廳大臣意啓曰,今日推鞫時,判義禁李集斗病不來,無以開坐,令政院卽爲牌招,何如?傳曰,允。如有實病,直捧遞差傳旨,前望單子入之,待下批,牌招察任。
判義禁前望單子入之,沈象奎落點。
李錫夏,以義禁府鞫廳大臣意啓曰,問事郞廳洪儀泳,移拜外職,朴孝成有身病減下,其代修撰金學淳,校理洪敬謨差下,何如?傳曰,允。
李錫夏,以弘文館言啓曰,本館上番校理臣洪敬謨,以問事郞廳,今日推鞫時,晝仕出去之意,敢啓。傳曰,知道。
李錫夏,以內醫院都提調意啓曰,本院提調,例不得兼帶刑獄之官,而提調沈象奎,除拜判義禁矣。當此直宿之時,提調不可暫曠,判義禁今姑許遞,何如?傳曰,允。
李錫夏,以義禁府言啓曰,咸鏡監司金履永狀啓內,永興前府使安宗厚罪狀,令攸司稟處事,啓下矣。安宗厚今方待命,拿囚之意,敢啓。傳曰,知道。
李錫夏,以訓鍊都監言啓曰,集賢門軍十五名,將官率領,來三月初三日,與御營廳軍,替代入直之意,敢啓。傳曰,知道。
李錫夏,以兵曹言啓曰,今二月各廳堂下武臣朔試射,內外中日,旣已停止,不得爲之之意,敢啓。傳曰,知道。
李錫夏,以左邊捕盜廳言啓曰,本廳兼從事官尹禹鉉,身病猝重,勢難察任,改差,何如?傳曰,允。
李錫夏,以賑恤廳言啓曰,今日南部五十二契,二千九百七十五戶,米四百七十三石十三斗,分給之意,敢啓。傳曰,知道。
李錫夏,以賑恤廳言啓曰,今日北部四十契,二千六百三十二戶,米四百四石五斗,分給之意,敢啓。傳曰,知道。
李錫夏,以義禁府言啓曰,卽接月令醫員慶輗手本,則時囚罪人安宗厚,素患積病,猝然重發,呼吸喘促,轉側須人,目下症形,十分危重云。罪人病勢如此,則一邊保放,一邊草記,曾有定式矣。安宗厚姑爲保放之意,敢啓。傳曰,知道。
李錫夏,以義禁府言啓曰,保放罪人權琇·金永翼·安宗厚還囚,捧供以入,而病勢一味危劇,仍爲保放之意,敢啓。傳曰,知道。
義禁府啓目,思陵參奉金永翼原情云云。傳旨內辭緣,泛稱遲晩,刑推得情,何如?啓,除刑推議處良爲如敎。又啓目,永興前府使安宗厚矣原情云云。問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,依允。又啓目,龍川前府使權琇原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。推鞫時,罪人李永純原情後,與罪人鍾一面質,鍾一仍爲施威,罪人金延壽更招後,刑問一次,訊杖第十七度,停刑。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿,中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
李錫夏啓曰,來初五日,朝參日次,而國忌正日相値,頉稟之意,敢啓。傳曰,知道。
李錫夏啓曰,西北別付料兵房來言,西北別付料親臨試射,每於春季朔初一日取稟事,曾有定式矣,今春季朔西北別付料試射,以何日爲之乎?敢稟。傳曰,今番置之。
韓致應啓曰,藥房都提調·副提調,持湯劑來待矣。傳曰,封入。
安廷善,以奎章閣言啓曰,卽接內需司牒報,則咸興·永興兩本宮四月別大祭時,造燭封香吉日,今月初十日卯時,衣襨香燭祭品奉詣吉日,同月十一日卯時俱吉云,以此日時擧行之意,敢啓。傳曰,知道。
安廷善,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
安廷善,以禮曹言啓曰,毓祥宮展拜,每年季春取稟事,曾有受敎,而儲慶宮·延祜宮展拜,一體取稟事,亦有新定式矣。展拜吉日,以何間推擇乎?敢稟。傳曰,待下敎爲之。
李錫夏,以義禁府言啓曰,判義禁沈象奎,因內醫院草記,今已減下矣。明日推鞫時,無以備員開坐,未差之代,政官牌招,開政差出,何如?傳曰,前望單子入之,待下批,牌招察任。
以判義禁前望單子,傳于安廷善曰,南公轍除授,使之先進參後謝恩。
安廷善,以弘文館言啓曰,本館上番校理臣洪敬謨,下番修撰臣金學淳,以問事郞廳,今日推鞫時,晝仕出去之意,敢啓。傳曰,知道。
李錫夏,以備邊司言啓曰,京畿長湍·砥平·楊州等三邑守令,以還穀未捧,道臣修啓請勘,纔已啓下義禁府矣。還穀法意,至嚴且重,若或未捧居多,則守令自有應勘之律,金石之典,不可隨時闊狹,畿邑三守令之道啓請勘,卽出於重糴政嚴法令之意。第昨年畿農,均是慘歉,而長湍旣入尤甚,且爲孔路,冬末旁午之役,民情益無可言,砥平則南峽各邑,受歉最酷,楊州則雖是之次,漢北民事,實無異於尤甚諸邑,昨冬還穀之無以準捧,其勢固然,法意雖難移易,事勢宜從參恕。況長湍卽是賑邑,此時遞易,尤爲切悶,與砥平·楊州兩守令,竝姑先施以問備之典。向來關東四邑守令,亦以還穀未捧,因道臣啓聞,竝拿問照律矣。冬還難捧之由,東邑亦如畿邑,今雖已勘之後,不可同罪異律,竝以推考施行,何如?傳曰,允。
李錫夏,以義禁府言啓曰,江原監司李好敏狀啓內,鐵原前府使李民秀罪狀,令攸司稟處事,啓下矣。李民秀今方待命,拿囚之意,敢啓。傳曰,知道。
李錫夏,以義禁府言啓曰,卽接月令醫員慶輗手本,則時囚罪人李民秀,以輪行毒感,咳喘苦劇,寒熱交作,目赤口乾,症形危重云。罪人病勢如此,則一邊保放,一邊草記,曾有定式矣。李民秀姑爲保放之意,敢啓。傳曰,知道。
安廷善,以賑恤廳言啓曰,今日西部城外五十二契,三千八百五十戶,米六百二十一石九斗分給,而初巡已畢之意,敢啓。傳曰,知道。
推鞫時,罪人鍾一,更招後捧遲晩。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
安廷善,以禮曹言啓曰,京畿監司權常愼狀啓,元陵陵上莎草蟲損處,昨秋大臣奉審後,以待明春芽抽葉敷,更爲奉審,修改當否,稟處之意,有所啓聞。臣於今番巡路,詳細奉審,則大王陵上莎草蟲損處,與昨秋一樣,王后陵上莎草蟲損處,比之於昨秋奉審時,漸有熾盛之意,所見萬萬悚悶,而節候尙早,芽葉未抽,依大臣所啓,待芽抽葉敷之時,更爲奉審後修改,恐不可已,令該曹稟旨擧行事,傳曰,昨秋有頉,今則執其頉處,始役甚宜,令該曹卽爲稟處事,判下矣。莫重陵上莎草蟲損,漸有熾盛之慮云,伏不勝萬萬驚悚。告由修改之節,不容少緩,始役日子,卽爲擇吉擧行,恐合事宜矣,敢啓。傳曰,知道。
以京畿監司權常愼狀啓,元陵陵上莎草蟲損處修改,令該曹稟旨擧行事,傳于安廷善曰,昨秋有頉,今則執其頉處,始役甚宜,令該曹卽爲稟處。
安廷善,以弘文館言啓曰,本館上番校理臣洪敬謨,下番修撰臣金學淳,以問事郞廳,今日推鞫時,晝仕出去,而每每草記,事涉煩瀆,今後則除草記往來之意,敢啓。傳曰,知道。
傳于李錫夏曰,觀此司謁手本,沃川郡守下直之時,別監李喜中,百般詰難,至於蔑如之狀云,掖隷所習,萬萬駭然。當該別監,令攸司照律嚴繩,常時不飭之當該司謁及頭目別監,竝汰去。
李錫夏,以備邊司言啓曰,卽見公忠監司元在明狀啓,則以爲,道內新還未捧,爲二千六百十一石零,而當此窮春,勢難徵督,雖是格外,姑爲仍置,待秋準捧事,請令廟堂稟處。冬前旣未盡捧,春後勢難追徵,道內昨年未捧穀,竝令待秋準納,何如?傳曰,允。
李錫夏,以御營廳言啓曰,本廳別將李顯宅,身病甚重,勢難察任,改差,何如?傳曰,允。
傳于李錫夏曰,推鞫姑罷。
推鞫時,罪人李元樸原情後,與罪人鍾一面質,罪人鍾一更招,罪人李永純更招。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
傳于安廷善曰,禮房承旨,馳詣懿昭墓,奉審摘奸以來。
韓致應啓曰,藥房提調·副提調,持湯劑來待矣。傳曰,封入。
傳于安廷善曰,原任直閣李魯益,原任待敎朴宗薰,檢校差下。
安廷善,以奎章閣言啓曰,原任直閣李魯益,原任待敎朴宗薰,檢校差下事,命下矣。卽爲牌招察任,何如?傳曰,允。
安廷善啓曰,檢閱李龍秀,謂有身病,陳疏徑出,原䟽纔已退却矣。依定式禁推傳旨,捧入之意,敢啓。傳曰,知道。
以檢閱李龍秀禁推傳旨,傳于安廷善曰,分揀。
安廷善啓曰,左右史不可不備,檢閱朴齊聞,別兼春秋金陽淳·李紀淵,竝卽牌招,以爲推移入直之地,何如?傳曰,允。
注書李永昆病,代以朴來謙爲假注書。
以公忠水使李謙會啓本,林川郡保人金岳山等九名渰死事,傳于李錫夏曰,許多人物,如是渰死,極爲矜惻,元恤典外,另加顧助事,分付,如有生前身還布,一體蕩減事,亦爲分付。
傳于李錫夏曰,推鞫爲之。
安廷善,以禮曹言啓曰,元陵兩陵上莎草蟲損處修改始役日字,卽爲擇吉擧行事草記,傳曰,知道事批下矣。吉日時,卽令日官池景泌推擇,則三月節內,陵上役事,例不得擧行,而來四月初十日卯時爲吉云,以此日時擧行。在前陵上莎草改修時,以工役之浩大,有設都監擧行之例,而亦有因特敎,政府以下監董之例矣。今番則何以擧行乎?敢稟,傳曰,政府爲之。
李錫夏,以備邊司言啓曰,道臣春巡,政在此時,而關西則賑政軍事,列邑騷然,行部雖重,省弊爲急,湖南則道臣今方遞易,若待交龜後發巡,則勢將後時,兩道今春巡歷,竝令停止,何如?傳曰,允。
李錫夏,以備邊司言啓曰,本司武郞廳金周喆,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
安廷善,以成均館同知館事大司成意啓曰,今三月初三日,儒生課試,當爲設行,而大提學未差,限內不得爲之之意,敢啓。傳曰,知道。
李錫夏,以兩西巡撫營言啓曰,卽見臣營中軍柳孝源馳報,則以爲,去二月二十六日到安州,聞定州大陣京鄕軍,多有病傷死亡之患云,故成川善放砲手一百名,該將領率領來赴之意,知委該府,安州城丁軍中一百十一名,亦使兵虞侯李榏,率領赴陣,而二十八日午時量,到定州城外官軍留陣處,與前中軍朴基豐交代後,京鄕軍兵八千三百二十九名,仍前統領云矣,敢啓。傳曰,知道。
李錫夏,以訓鍊都監言啓曰,本局別將申絅,身病甚重,勢難察任,改差,何如?傳曰,允。
李錫夏,以刑曹言啓曰,以司謁李仁圭手本,別監李喜中,沃川郡守下直之時,以行下事,隨出闕外,百般詰難,蔑如之狀,萬萬痛惡,爲先除下後,其罪狀,令攸司照法嚴治事,傳曰,出代事命下矣。謹按律文,則大明律不應爲條有曰,凡不應得爲而爲之,事理重者,杖八十,李喜中依此律勘放之意,敢啓。傳曰,知道。
尹行直,以均役廳言啓曰,本廳穀,卽給代所需,而連値荐歉,那移互換,見縮甚多,至於兩西,則賊變以後,會案雖未磨勘,還民之亂亡逃散,指徵無處者,難保其必無矣。不可無預爲通變之道,而且當農節,受還絶巡,此時民情,去益遑急云。封不動中,限三萬石價,除出下送,以詳定分給,待秋除耗作穀,則其於添補本穀,救急還民,誠爲兩便之政,依此施行,而係是經費之穀,雖至停退之時,毋得擧論之意,一體分付,何如?傳曰,允。
推鞫時,罪人鍾一,捧結案。
禁府罪人鍾一,年三十五矣結案白等,矣身根脚段,父命圭,父矣父仁榮,竝只故,母崔召史生存,母矣父運興故白良乎,父母以胎生於南部長興洞,隨父母長養,仍爲入籍居生是白乎旀。行凶節次段,矣身本以梟獍之性,常懷怨懟之心,嘗以爲八字刀削當此西寇未定之時八字刀削與人酬酢,聞振采二字凶言,則八字刀削聞朝廷無紀綱之說,則又爲合有變通之說。至於擧事之時,謂當助以分院之兵,及其成事之後,謂當得以內應之人。訓將可堪,完伯願差之語,無非窮凶劇賊之大案,而至凶至憯之謀,謂之以義理,則肆發五字凶言,語到宗室殘弱,朝廷無人,則又發八字凶言。又與振采,結爲死黨,聞其正月十三日,做出不道凶言,以爲煽動人心,乘此擧事之計,則謂以此言最勝。矣身前後情節,無非千剮猶輕,萬戮有餘,窮天地亘古今所無之劇惡大憝大逆不道的實。遲晩的只,罪不待時,凌遲處死事。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
傳于安廷善曰,禮房承旨,馳詣元陵,奉審摘奸,局內諸陵,一體奉審以來。
韓致應啓曰,藥房提調·副提調,持湯劑來待矣。傳曰,封入。
朴來謙有頉,代以金喆遠爲假注書。
以全羅監司李相璜狀啓,任實縣民家失火事,傳于尹行直曰,許多人物失火如是,元恤典外別加慰撫事,廟堂分付。
以檢閱朴齊聞牌不進罷職傳旨,傳于李錫夏曰,只推。
安廷善,以禮曹言啓曰,卽伏見京畿監司權常愼今春奉審各陵園墓所有頉處執頉啓本,則昭顯墓墓上莎草,間多枯損,道臣奉審,如是論啓,誠甚驚慮,而莎草修改,至重且大,若不至大段,則有頉處,令陵墓官,從便播種補莎,曾有先朝定式矣。方審芽葉新抽之節,正宜播種補莎之時,姑令本墓官,欠損處另加從便播補,期於茁茂之地,而更觀來秋奉審,修改當否,稟旨擧行,恐合事宜,以此分付,何如?傳曰,允。
安廷善,以禮曹言啓曰,宣陵兩陵上莎草枯損處修改吉日時,以來四月十九日卯時,推擇啓下矣。工役無甚浩大之慮,謹依今此元陵莎草修改時例,不設都監,政府以下進去,監董畢役,恐合事宜,以此擧行,何如?傳曰,允。
安廷善,以禮曹言啓曰,永陵大王陵上補土處,待明年春奉審,更爲稟旨後擧行事,昨秋草記蒙允矣。卽伏見京畿監司權常愼今春奉審啓本,則本陵陵上有頉處,與前無異云,姑觀來秋奉審時,增加與否,更爲仰稟擧行,何如?傳曰,允。
安廷善,以弘文館言啓曰,本館上番校理臣李鼎秉,以問事郞廳,今日推鞫時,晝仕出去,而每每草記,事涉煩瀆,今後則除草記往來之意,敢啓。傳曰,知道。
李錫夏,以備邊司言啓曰,兩西賑還之穀,見縮於軍餉所需,當初區劃,大違所料,到今排巡,其勢末由,不可不及時加劃。以均廳錢九萬兩,分半輸送于兩道,以爲作穀添還之地,而關西則以此數,亦無以排比,以禁衛營·御營廳封不動錢限三萬兩,下送本道,添作還穀,而屬之各該營,使之從後區處,何如?傳曰,允。
李錫夏,以訓鍊都監·禁衛營·御營廳言啓曰,訓鍊都監字內宣仁門南邊宮墻三間許頹圮處,今已畢築之意,敢啓。傳曰,知道。
李錫夏,以兵曹言啓曰,宣仁門南邊宮墻頹圮處,今已修築矣。把守軍兵,本處還爲入直之意,分付,何如?傳曰,允。
李錫夏,以訓鍊都監言啓曰,因兵曹草記,宣仁門南邊宮墻三間許頹圮處,今已畢築,把守軍兵,還入直所,將校解送之意,敢啓。傳曰,知道。
李錫夏,以刑曹言啓曰,因司謁李仁圭手本,別監李喜中,杖八十勘放事,草記蒙允,而傳曰,觀此司謁手本,沃川郡守下直之時,別監李喜中,百般詰難,至於蔑如之狀云,掖隷所習,萬萬駭然,當該別監,令攸司照法嚴繩,常時不飭之當該司謁及頭目別監,竝汰去事,命下矣。謹按律文,則事目內,吏卒罵五品以上官,事理絶悖者,杖九十徒二年半,李喜中更依此律,決杖九十後,公忠道西原縣,徒二年半定配所,押送之意,敢啓。傳曰,知道。
李錫夏,以義禁府言啓曰,大逆不道罪人鍾一,旣已承服正刑,其父母妻妾子女祖孫兄弟姊妹,子之妻妾,伯叔父兄弟之子,年歲·姓名·存沒·居住,令漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司,奉承傳擧行,何如?傳曰,允。
李錫夏,以刑曹言啓曰,因義禁府啓辭,大逆不道罪人鍾一,籍沒家産事,命下矣。罪人鍾一奴婢,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
李錫夏,以義禁府言啓曰,卽接高敞縣監洪羲書牒報,則謀反大逆罪人敬行庶子昌錫,年今六歲,而在於本縣,嚴囚縣獄云矣。昌錫年未滿免絞,慶尙道蔚山府,緣坐爲奴,而依例令刑曹,押送配所,何如?傳曰,允。
李錫夏,以鞫廳大臣意啓曰,問事郞廳曺鳳振有實病,金陽淳職務相妨,竝減下,其代副司果李在秀·鄭祖榮差下,何如?傳曰,允。
大司諫尹行頤,司諫李志淵,掌令洪命周,持平朴升鉉·柳春東,獻納任㸁,正言李燁·安象默等箚曰,伏以亂逆,從古何限,而豈有如今番鍾一之至凶絶悖,窮天地亘古今所未有之凶賊者哉?九行刀削噫,彼鍾一,卽往牒所無之極逆大憝也。今已正法,按例應坐,固是當行,而如此窮凶絶悖之逆,收孥瀦宅,猶未足以少洩神人之憤,亟命有司,以适·雲例擧行,斷不可已也。噫,此獄肯䋜,專在於鍾一之窮覈,而不無徑斃之慮,雖已置法,觀其供招,其綢繆和應之狀,豈是一鍾一所可獨辦者哉?其必有爛漫共謀締結助成之類,到今追究之道,尙有振采·友文諸賊,固當另加盤覈,務盡鋤治之道,而鍾一之親屬奴傔,竝嚴訊得情,凡名出賊招者,隨其現露,一一拿致,到底窮覈,打破窩窟,無有逆黨倖逭之弊,以絶凶徒滋蔓之患,不勝幸甚。取進止。答曰,省箚具悉。上款所請不允。下款所請,竝令廟堂稟處。
副應敎朴宗琦,校理李鼎秉·洪敬謨,副校理李敬參,修撰金學淳,副修撰趙琮鎭等箚曰,伏以亂逆,從古何限,而豈有如今番鍾一之窮凶絶悖萬剮猶輕者乎?論其情節,則浮于獜·亮,語其凶憯,則同于适·雲,剮磔之刑,不足以洩神人之憤,瀦破之律,不足以快臣民之心,而其所納招中,西寇未定,六行刀削且今鞫獄方張,逆案未畢,而噫,彼一賊之凶謀逆節,卽窮天地亘古今所無之劇逆大憝也。施以适·雲已施之律,斷不可已,而其支屬奴傔,嚴加盤問,到底究覈,俾獄體嚴而亂萌絶焉。取進止。答曰,省箚具悉。所陳不允。末端事,令廟堂稟處。
推鞫時,罪人李元樸·李永純更招。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。予之症候,一樣安過,殿宮氣候安寧,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加減順氣散,依前方五貼製入事,榻前下敎。
李錫夏啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
李錫夏啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
傳于尹行直曰,發遣吏郞,諸執事淸齋與否,摘奸以來。
以咸鏡監司金履永狀啓,文川郡守崔雲翰遭父喪事,傳于尹行直曰,口傳差出。
吏曹口傳政事,以姜學濬爲文川郡守。
李錫夏,以備邊司言啓曰,三司聯名箚子批旨內,下款所請,竝令廟堂稟處事,命下矣。取見其箚本,則鍾一,以适·雲例擧行,親屬奴傔,嚴訊得情爲辭矣。鍾賊之極惡大罪,夷族猶輕,而刑憲至重,章程莫嚴,此适·雲例之自先朝未嘗許施者也。輿情方切,公議雖發,而有不敢遽議。親屬奴傔,旣無端緖之現發,而竝加鞫覈,亦違重獄體之意,如有辭連於諸囚之招者,盤問,何如?傳曰,允。
李錫夏,以兩西巡撫營言啓曰,卽見臣營中軍柳孝源馳報,則以爲,嘉山郡守鄭周誠,博川郡守李運植所報內,因本道觀察使關文,所領軍兵,以兵虞候李榏代領後,兩邑倅則各爲還任計料云,而邑務久曠,雖屬可悶,領軍旣久,將卒已熟,徑先移付,非所可論。又況嘉山,陣在東門外,博川,陣在南山,地係要害,勢難移動,彼此相距,東南各異,而兵虞候,今亦有所領之軍,不可使之兼管中軍,下來之路。以此事,已爲面議於本道監司,故嘉山·博川兩邑倅,竝令仍留本陣云矣,敢啓。傳曰,知道。
李錫夏,以義禁府言啓曰,卽接漢城府牒報及當部成冊,則大逆不道罪人鍾一應坐諸人,査出以來矣。鍾一子喆碩年三,庶子老味年二,俱以年未滿免絞,喆碩慶尙道盈德縣,老味全羅道任實縣,竝爲奴,妻海淑慶尙道寧海府,妾雲今全羅道興陽縣,妾龍燁羅州牧,女良溫光陽縣,女效男長水縣,女敬男慶尙道梁山郡,竝爲婢,兄鍾萬南海縣爲奴,叔正圭全羅道康津縣,姪永喆靈光郡,姪永淳靈巖郡,姪永錫慶尙道咸陽郡,流三千里安置,而竝令刑曹,押送于各其配所。母崔召史年七十,女快叔已爲出嫁,姪祿得出繼於五寸叔鍾斗云,竝依律文免坐,何如?傳曰,允。
李錫夏,以刑曹言啓曰,義禁府啓辭內,卽接高敞縣監洪羲書牒報,則謀反大逆罪人敬行庶子昌錫,年今六歲,而在於本縣,嚴囚縣獄云矣。昌錫年未滿免絞,慶尙道蔚山府緣坐爲奴,依例令刑曹,押送配所,何如?傳曰,允事,命下矣。罪人昌錫,方囚在高敞縣獄,令本道,卽爲押送配所,何如?傳曰,允。
推鞫時,罪人李元撲更招,友文施威更招。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未拜肅,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
傳于尹行直曰,傳香承旨,進詣皇壇,奉審摘奸以來。
尹行直啓曰,同副承旨安廷善,今日不爲仕進,卽爲牌招,何如?傳曰,許遞,政官牌招開政,待下批,牌招察任。
韓致應啓曰,藥房提調·副提調,持湯劑來待矣。傳曰,封入。
有政。吏批,行判書南公轍推鞫進,參判李肇源進,參議鄭東榦牌不進,行都承旨韓致應進。吏批啓曰,行判書南公轍推鞫進,參議鄭東榦牌招不進,小臣獨政未安,何以爲之?敢稟。傳曰,仍爲之。以洪秀晩爲右副承旨,洪時濟爲副修撰,宋鍈爲刑曹判書,金在淳爲同敦寧,趙萬元爲同經筵,洪羲臣爲同春秋,李勉兢爲禮賓提調,金學淳爲檢詳,李鋗爲吏曹佐郞,洪晩燮·李令緖爲兵曹佐郞,柳遠鳴爲司僕正,尹心約爲司僕僉正,南周獻爲監察,姜基煥爲典籍,金學羲爲典獄主簿,訓鍊都監提調單李勉兢,學正單任泰濬,學錄三單成龍甲·卜來禎·吉顯範,書題單金益脩。
兵批,兼判書沈象奎進,參判朴宗正病,參議韓鼎運病,參知尹之鉉入直進,右副承旨李錫夏進。以金瑜爲同知,朴宗京爲副摠管,南允豐·禹亨圭·金壽仁爲五衛將,李道善·趙榮豐爲忠壯將,沈日永爲宣傳官,韓應浩爲都摠經歷,安敬國爲訓鍊僉正,金翼基爲都摠都事,柳孝臣爲訓鍊判官,李春求·吳準常爲武兼,朴弘鎭爲部將,洪益謨爲西道參軍,申緖爲京畿中軍,守門將金珍,甲巖權管金鍾謙相換,宣傳官李晦植減下,具載元爲三田渡別將,前中軍李時晦折衝今降禦侮,依法典降資,護軍李庚運,副護軍李永老·鄭煥宗,竝單付。
尹行直啓曰,假注書金喆遠,身病猝重,勢難察任,今姑改差,何如?傳曰,允。
以吏曹參議鄭東榦牌不進罷職傳旨,傳于李錫夏曰,只推。
李錫夏,以刑曹言啓曰,義禁府啓辭內,卽接漢城府牒報及當部成冊,則大逆不道罪人鍾一應坐諸人,査出以來矣。鍾一子喆碩年三,庶子老味年二,俱以年未滿免絞,喆碩慶尙道盈德縣,老味全羅道任實縣,竝爲奴,妻海淑慶尙道寧海府,妾雲今全羅道興陽縣,妾龍燁羅州牧,女良溫光陽縣,女效男長水縣,女敬男慶尙道梁山郡,竝爲婢,兄鍾萬南海縣爲奴,叔正圭全羅道康津縣,姪永喆靈光郡,姪永淳靈巖郡,姪永錫慶尙道咸陽郡,流三千里安置,而竝令刑曹,押送于各其配所。母崔召史年七十,女快叔已爲出嫁,姪祿得出繼於五寸叔鍾斗云,竝依律文免坐,何如?傳曰,允事,命下矣。罪人喆碩·老味·海淑·雲今·龍燁·良溫·效男·敬男·鍾萬·正圭·永喆·永淳·永錫等,卽爲押送各其配所之意,敢啓。傳曰,知道。
李錫夏,以刑曹言啓曰,卽接西部牒報,則大逆不道罪人鍾一兄鍾萬,去夜物故云,依例檢驗事,令京兆擧行,何如?傳曰,允。
李錫夏,以義禁府言啓曰,今此推鞫時,本府都事,不可不備員,出使都事具應和,令該曹口傳相換,何如?傳曰,允。
吏曹口傳政事,禁府都事具應和,訓鍊主簿尹喜成相換。二十六行刀削
推鞫時,罪人李元樸,更招後刑問一次,訊杖第七度,停刑,友文更招,金延壽更招後,刑問一次,訊杖第九度,停刑。
上在昌德宮。停常參·經筵
自巳時至人定,灑雨下,測雨器水深三分。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨稍勝,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
洪秀晩啓曰,來十一日,朝參日次矣,敢稟。傳曰,停。
韓致應啓曰,來十一日,輪對日次矣,敢稟。傳曰,當次人受點,後日次待令。
韓致應啓曰,藥房提調·副提調,持湯劑來待矣。傳曰,封入。
備忘記,全羅監司朴崙壽下直,長弓一張,長箭一部賜給。
尹行直啓曰,臣行直今日推鞫進去,下直之意,敢啓。傳曰,知道。
金喆遠改差,代以李永烈爲假注書。
洪秀晩啓曰,明日傳香,禮房承旨,當爲齋宿,右承旨李魯益,所當牌招,而拘於廳規,不得請牌,何以爲之?敢稟。傳曰,牌招。
韓致應,以弘文館言啓曰,新除授副修撰洪時濟,卽爲牌招察任,何如?傳曰,允。
以副修撰洪時濟牌不進罷職傳旨,傳于韓致應曰,只推。
傳于韓致應曰,發遣吏郞,諸執事淸齋與否,摘奸以來。
傳于洪秀晩曰,推鞫姑罷。
洪秀晩,以備邊司言啓曰,慶科庭試,期在四月矣,國有大庭,設科取士,卽彛典也盛擧也。以周庭歌鹿之禮,寓豳堂稱兕之誠,吉日漸近,八域咸聳。第今關西·海西,饑荒政甚,徵發未撤,本道儒武,必無以趁期赴試,東·北兩道,亦方設賑,三南·畿輔,且當農殷之時。且京中民勢,每當春夏之交,輒患艱食,若於是時,中外咸聚,主客必當俱困,姑退科期,待秋成設行,何如?傳曰,允。
洪秀晩,以備邊司言啓曰,江界等三邑義兵,自持糗糧,各備兵仗,追赴於巡撫大陣,必期以立功效忠,誠極嘉尙,前以待亂平論賞之意,草記允下,而以其追後來赴,未及入於各陳勞犒之時,令道·帥臣,更加勞慰,別設犒饋,以示朝家嘉乃之德意。列邑所募壯士軍官,亦皆應募從征,勞苦已久,討賊後,雖當從實論功,而先自本道,另加軫撫,以慰其奮忠尙義之心,後若有各邑之募兵來屬者,先勞慰後啓聞之意,竝爲行會,何如?傳曰,允。
洪秀晩,以備邊司言啓曰,龍川府使權琇,以輕離官守,往赴義州,前前帥臣,啓聞請勘,方在拿問中矣。權琇之入保龍骨,卽是據險討賊之計,而乃於兵散城空,賊鋒入府之時,懷印符求援於義州,領得一枝灣兵,躡賊助戰,與許沆首尾夾擊,賊退而仍守本邑。然則捨龍骨而赴義州,非棄官也,卽乞救也。及其借得灣兵,來到本境,則本府府使,已爲差代,該道且請拿勘,雖欲自效,更無〈其〉地,究其情跡,誠有可恕之端。權琇特爲分揀,何如?傳曰,允。
副護軍朴宗薰疏曰,伏以臣私制奄闋,屛處窮巷,餘哀未忘,嬛嬛銜恤,一切榮觀,不屬于念,唯是戀結寸忱,熲然在中,食息之頃,罔或以間。蓋臣自從仕,多在邇列,依近耿光,日月已久,今焉逖違,倏忽三載,常情所發,安得不然?矧當此時,鎭日候班,進身展誠,禮亦宜之,迺者中月甫過,聖念不寘,內閣舊班,檢校特差,天牌儼臨,恩召鄭重,臣於是感激恩記,忱誠倍切。第臣至苦之私,纏結胸臆,每欲一番强制,輒增一番隕廓,玆不得不仰暴衷情,不敢以猥煩而自阻。嗚呼,臣年四十,未嘗蹔舍親傍,溫凊抑搔,未能效愉婉之色,而恩勤顧復,偏受嬰孩之愛,俯仰出入,殊無可觀之志,而修勉期望,徒資義方之敎,妄意此樂之可常,不謂人事之易變。迺於數歲,游官絆住,睽闊居多,情理切迫,及夫聞急趨省,行色蒼黃,臣之膓曲,固已斷爛無餘矣。五日疾馳,十日扶護,禽誠未格,風樹莫停,雖以更借一日之景,以效人子之職,而竟不可得矣。古之人,有熟讀軒·岐,起父沈痼者,有心動流汗,棄官忽歸者,而臣不肖,無能爲役,海陬孤館,親䣊隔遠,千里歸襯,行路抆涕,星霜不淹,禮制有期,復以不腆之軀,仰煩朝家之記錄,慙愧怵惕,祗自痛恨。彯纓嚲紳,周旋禁近,恒人之所願,平日之所榮也,而若臣今日情事,則反覺觸境而增悲,遇榮而添懷,此之爲情,不其慽乎?黽勉一出,縱緣牙牌之體重,因仍周行,實非私心之所自安也。抑臣於荒頓宛轉之中,得以不隕厥生,賴以爲命者,獨幸有老母在耳。臣母年近七旬,恒多疾病,喪威以後,一倍凜綴。雖在稍間之時,常以藥餌爲事,少或添劇,動涉旬月,臣則晝宵左右,診視調救,未敢蹞步而弛心,至於離側供仕,勢實難强。伏望聖慈,察臣之私,矜臣之情,特許臣隨分就閒,不以職事經心,專意親養,則在臣私分,萬萬滿足,在聖朝及物之澤,亦可謂處得其所矣。臣無任云云。答曰,省疏具悉。爾其勿辭察職。
敎全羅監司朴崙壽書。王若曰,保釐華府,方予委毗,按察湖藩,煩卿移拜,庸寄一路之責,玆宣十行之綸。睠彼湖南一區,實我海東重鎭,肇基王迹,鉢山之瑞氣鬱葱,輩出人才,斗躔之光靈凝積。論物産之富,稻秔楮竹出江南,爲財用之原,冠帶衣履于國內,夫何挽近以降,殆乎無弊不滋。民産轉窮,風習則聰慧流爲狡譎,吏奸益肆,穀儲則充牣漸歸罄虛。關防太疎,見未戎器之犀利,公私俱困,每患苦瘼之蝟興。況自己巳之歉荒,尙勞乙丙之憂念,靡甘中宸之玉食,嗟凋瘵之難蘇,雖曰前秋之金穰,奈停逋之竝督?每令南服之宣綍,軫惠澤之均覃,今當西賊之弄兵,恐繹騷之遠及。迺玆五十州全付,誰是二千石惟良?惟卿,故家令姿,淸朝雅望,器識沈達,文學政事之全才,志操恬淸,賢士大夫之本色。處頹俗視奢汰爲恥,律己以家規,自先朝受特達之恩,儲望以宰輔。布政錦臬,曾著遇根別利之譽,佐貳銓司,每思激濁揚淸之責。巖廊籌畫,固知爲公論所推,离維翰屛,抑亦當是時可屬。玆授卿以全羅道觀察使兼兵馬水軍節度使·都巡察使·全州府尹,卿其祗服寵命,務恢良圖。承流宣化之謨,濟以才識,䘏窮蘇弊之政,本之廉勤,尹玆沮·漆之鄕,期以龔·黃之治。柔不茹剛不吐,惟殿最之公嚴,田日闢日戶增,務仳離之安集。厥庶民皆吾赤子,政須懷保之多方,惟今日勉卿素心,盍講經濟之良具?鎭物若宋臺之橫挺,束吏如漢府之濕薪,自餘稟裁,厥有彛典。於戱,攬范滂之轡,褰郭賀之帷,牡鸞載途,永懷淸風之雅什,鴻雁集澤,庶紓紫宸之軫憂。卿其往哉,吾且召矣。故玆敎示,想宜知悉。知製敎趙琮鎭製進
推鞫時,罪人振采·光友更招。
上在昌德宮。停常參·經筵。
自人定至初八日開東,灑雨下雨,測雨器水深四分。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
傳于洪秀晩曰,傳香承旨,馳詣昭寧園,奉審摘奸,綏吉園一體奉審,先蠶壇亦爲奉審摘奸以來。
韓致應啓曰,藥房都提調·副提調,持湯劑來待矣。傳曰,封入。
以右承旨李魯益牌不進罷職傳旨,傳于李錫夏曰,許遞,前望單子入之,待下批,牌招察任。
承旨前望單子入之,金蓍根落點。
右副承旨洪秀晩書啓,臣承命馳詣先蠶壇,壇上神位版奉審,則無頉是白遣,祭物·祭器·祭井看審,則精潔是白遣,諸執事·進排官·佾舞工人摘奸,則無頉是白乎等以,仍詣昭寧園,奉審後復命計料之意,敢啓。傳曰,知道。
金蓍根,以吏曹言啓曰,宗簿寺正李元八呈狀內,矣身素患痰癖之症,當此換節之時,一倍添劇,時月之內,萬無起動供職之望云,成均館直講李鍾運呈狀內,矣身素患痰癖之症,挾感添劇,時月之內,萬無起動供職之望云。身病俱如是沈篤,則有難强令察任,宗簿寺正李元八,成均館直講李鍾運,竝改差,何如?傳曰,允。
金蓍根,以禮曹言啓曰,今此宣陵兩陵上莎草有頉處,政府以下監董修改時,物力凡節,依定式自廣州府專管擧行矣。本府留守,同爲董役,判官亦以差使員,眼同擧行之意,分付,何如?傳曰,允。
金蓍根,以吏曹言啓曰,贈謚忠毅公諸沫延謚,今三月二十日定行於慶尙道星州地云矣,敢啓。傳曰,知道。
金蓍根,以吏曹言啓曰,因義禁府草記,罪人榮基謀叛情節,今旣畢露,依正刑罪人鳳寬例,降邑號罷守令等事,允下矣。問于義禁府,則謀叛罪人榮基,居生於平安道宣川縣云,而守令則勿罷事,曾有定式。宣川以謀叛大逆罪人鳳寬居生邑,旣降爲縣監,降號一款,今無可論,班次於諸縣之末,以示貶降之意,何如?傳曰,允。
尹行直,以訓鍊都監言啓曰,本局從事官李光文,身病甚重,勢難察任,改差,何如?傳曰,允。
尹行直,以訓鍊都監言啓曰,監造事役,極爲浩大,都廳一人,有難擧行,前宣傳官李晦植,又爲差下,使之監董,何如?傳曰,允。
尹行直,以義禁府言啓曰,卽接月令醫員卞鍾淳手本,則嚴囚罪人任聖皐,屢朔滯囚之餘,冷積衝亘,有時昏窒,又添輪症,寒熱交作,食飮全却,氣息奄奄云。罪人病勢如此,則一邊保放,一邊草記,曾有定式矣。任聖皐姑爲保放之意,敢啓。傳曰,知道。
尹行直,以義禁府言啓曰,保放罪人安宗厚·金永翼還囚議處,李民秀還囚捧供以入,而三囚病勢,一向未差,仍爲保放之意,敢啓。傳曰,知道。
禁府啓目,鐵原前府使李民秀原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,任聖皐原情云云。傳旨問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目粘連,向前金永翼亦,莫重陵所近處,莎草延燒,雖卽撲滅,不飭之罪,在所難逭,以此照律,何如?判付啓,依允。又啓目粘連,向前安宗厚亦,罪人不善防守,以至逃躱之境,不飭之罪,難逭當律,以此照律,何如?判付啓,依允。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等不必入待宜矣。王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
傳于尹行直曰,推鞫爲之。
尹行直啓曰,臣行直,今日推鞫進去,下直之意,敢啓。傳曰,知道。
傳于尹行直曰,推鞫姑罷。
兵曹口傳政事,副護軍單李魯益。
李錫夏,以禮曹言啓曰,因備邊司草記,慶科庭試,待秋成設行事,允下矣。令日官池景泌推擇,則庭試來十月初十日,放榜同月十六日卯時爲吉云,以此日時退行,何如?傳曰,允。竝以親臨春塘臺磨鍊,可也。
推鞫時,罪人益淳原情,與罪人趙文亨面質後施威,仍捧遲晩,罪人章謙原情。
推鞫時,罪人益淳,捧結案。
禁府罪人益淳,年四十九矣,結案白等,矣身根脚段,父履煥,父矣父觀行,母李召史,母矣父命健,竝只故白良乎,父母以胎生於北部壯洞,隨父母長養,入籍居生於北部桂生洞是白乎旀,行凶節次段,矣身本以凶頑之性,專昧逆順之義,甘作叛國之徒,自陷附賊之罪。當賊兵初起之時,罔效捍禦之策,兇鋒未到,先送降書,軍官僞帖,恬然領受,此已矣身萬剮猶輕之罪,而印顆符信,唯令齎送,懷刺請謁,恪修問安,陞廳而接酒㭗,受暇而領錢米,背國從賊之事,無所不爲。又生免死之計,買賊首級,成給手記,兇肚悖膓,畢露無餘,前後情節,無非矣身罔赦之大案,謀叛的實,遲晩的只,罪不待時斬爲白乎事。
洪秀晩,以義禁府言啓曰,罪人趙文亨,出付捕廳,別定校卒,使之押送于平安兵營之意,敢啓。傳曰,知道。
上在昌德宮。停常參·經筵。
夜一更二更,月暈。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。症候,與昨一樣,殿宮氣候一樣,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加減順氣散,依前方五貼製入事,榻前下敎。
洪秀晩啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
洪秀晩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
以平安監司鄭晩錫狀啓,平壤府民家失火事,傳于李錫夏曰,許多民戶失火,極爲矜惻,元恤典外,別加慰撫事,另加申飭。
以京畿監司權常愼狀啓,永宗防禦使李復淵遭母喪事,傳于洪秀晩曰,令該曹口傳差出,下送。
兵曹口傳政事,以梁垸爲永宗僉使。
李錫夏,以奎章閣言啓曰,卽接內需司牒報,則咸興·永興兩本宮四月別大祭時,衣幣香燭祭品奉詣吉日,因傳敎,以今月十六日卯時,更爲推擇云,以此日時擧行之意,敢啓。傳曰,知道。
洪秀晩,以兵曹言啓曰,慶科庭試別試文武科,來十月初十日退行事,自禮曹推擇,啓下矣。武科初試,一體退行,而吉日,令日官池景泌推擇,則來九月二十五日爲吉云,以此日設行,何如?傳曰,允。
洪秀晩,以兵曹言啓曰,五衛將禹拓夏·姜世靖,俱以除授在外,過限未上來,竝依法典改差,何如?傳曰,允。
洪秀晩,以兵曹言啓曰,卽接東所衛將李碩遠牒報,則貳極門北邊及東邊內宮墻頹圮處,今已修築云,把守軍兵,還爲入直之意,敢啓。傳曰,知道。
洪秀晩,以禁衛營言啓曰,因兵曹草記,貳極門北邊及東邊內宮墻頹圮處,把守軍兵,還爲入直之意,敢啓。傳曰,知道。
洪秀晩,以備邊司言啓曰,湖南昨年大同,經歲不納之諸邑守令,該廳因道臣査啓,已爲論勘矣。大同法意,至嚴且重,捧納裝發,俱有定期,少或踰月,尙有當律。況且經歲,將置何罪?此而若少忽,則後弊必無可言,成憲將至乖了,依事目嚴勘,斷不可已,而第今春序已深,農政方殷,且於荐歉之餘,民邑尙未回蘇,諸守令之此時遞易,誠甚可悶。姑使之戴罪擧行,今春稅納,若又過限,則令道臣直爲論啓,與前罪俱爲嚴勘之意,措辭行會於該道,亦分付該廳,何如?傳曰,允。
洪秀晩,以備邊司言啓曰,卽見黃海兵使趙,則以爲,蒜山鎭棘城古址植木·壕塹·開濬,城堞修築,樓櫓改建,軍器什物修補新備等役,自昨秋始,今皆就完矣。種植處田畓,自今免稅,監董軍官尹心輝等六人,合有褒賞之典,而棘城禁養·壕塹·開濬等節目,朝家別般申飭,永久遵行事,竝請令廟堂稟處矣。棘城之種木成砦,無異於築石設關,故創始之意,專爲必守之策,而堙廢近甚,關防無恃,實爲識者之寒心。今此買民田而廣加播植,從古址而復開塹壕,無廢舊規,頓改新觀者,誠爲嘉尙。凡係嚴修護立科條之方,使之別成節目,報本司憑考,以爲永久恪遵之地,所入田畓,亦令免稅,董役裨校論賞,令該曹稟處,何如?傳曰,允。
洪秀晩,以義禁府言啓曰,謀叛罪人益淳,旣已承服正刑,其父母·妻妾·子女·祖孫·兄弟,年歲·姓名·存沒·居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號,罷守令等事,令各該司,奉承傳擧行,何如?傳曰,允。
洪秀晩,以刑曹言啓曰,因義禁府啓辭,謀叛罪人益淳,籍沒家産事,命下矣。罪人益淳奴婢,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
左副承旨尹行直疏曰,伏以臣,猥以無似,濫厠邇列,揆分量才,無望堪勝。前後恩除之下,怵畏義分,雖不得不暫出供職,而觸事憒憒,無一報塞,兼以母病彌若,請告居多,筋力奔走,亦不能自效,居常惶懍,靡所容措。第伏念臣有區區至懇,每擬一陳於孔邇之前,而時値憂虞,未敢言私,囁嚅不發,三朔于玆,今則情窮勢迫,不暇他顧,玆敢仰首鳴號,惟聖明俯察而矜憐焉。臣之偏母,今年爲八十有二歲矣。屢經險釁,素抱貞疾,勞眩風痺之症,積年沈痼,尋常起居,專賴藥餌,而臣家本淸寒,計拙謀生,滫瀡之供,尙患難繼,蔘桂之補,尤何可論?往在甲子春,臣待罪玉署時,猥陳私懇,特蒙聖慈,得奉南邑之除,幸遂數年之養,榮已極矣,願已畢矣。遞還之後,母子相對,感祝聖恩,圖報無地,豈敢爲有願必號更煩乞養之計,而其奈楡景漸迫,草心先懼,從近以來,年彌高而病愈深,今年不及於去年,今日頓減於昨日,滋補之方,一或闕乏,凜綴之形,十倍危篤。且臣母病裏,諄諄夢囈之語,惟在於臣之得除外邑,而病或添劇,必歔欷歎曰,吾不復見汝之孝養矣。臣每聞此言,心肝欲裂。古人有言曰,子欲養而親不待,樹欲靜而風不定,此千古孝子之至恨也。臣若干瀆是懼,終自阻於孝理之化,則竊恐崦嵫易暮,將未免爲沒身之恨。玆不得不冒沒呼籲於天地父母之前。伏乞聖慈,諒臣至切之情,悶臣懇迫之私,特命選部,許畀臣近地一小邑,俾得將往便養,以終臣母之餘年,則由前由後,莫非我殿下終始之賜也。臣無任云云。省疏具悉。疏辭,下該曹稟處。
上在昌德宮。停常參·經筵。
夜自二更至十二日開東,灑雨下雨,測雨器水深一寸一分。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
尹行直,以備邊司言啓曰,詞訟委屬可悶,在外刑曹堂上許遞,與京畿監司瓜滿之代,令政院,政官牌招開政差出,何如?傳曰,允。
有政。吏批,行判書南公轍進,參判李肇源牌不進,參議鄭東榦牌不進,同副承旨李錫夏進。以申緯爲修撰,金啓洛爲刑曹判書,金相休爲右尹,李厚源爲敦寧都正,李勉兢爲知經筵,曺允大爲藝文提學,姜世綸爲宗簿正,金履錫爲典簿,李承達爲直講,李文遠爲司饔直長,沈尙祖爲內資奉事,李存秀爲京畿監司,舍人單金學淳,故陞戶砲手李長甲,贈舒川萬戶贈職事,承傳。
尹行直,以兵批言啓曰,前監司權常愼,自吏曹,瓜滿送西矣。同中樞有闕之代,依例下批之意,敢啓。傳曰,知道。
兵批,兼判書沈象奎進,參判朴宗正病,參議韓鼎運入直,參知尹之鉉病,左副承旨尹行直進。啓曰,慶尙右兵使,今當差出,而擬望之人乏少,同道守令,竝擬,何如?傳曰,允。
以李儒祥·尹守任·李敏會爲五衛將,李恒權爲宣傳官,具信喜爲都摠都事,李勉學爲訓鍊主簿,李宗馨爲部將,李晦植爲慶尙右兵使,同知單權常愼·洪繼善,大護軍宋鍈,護軍閔命赫,副護軍安廷善,僉知單金壽仁,以上竝單付。
李錫夏啓曰,判義禁南公轍,旣入闕中,不爲肅謝,直爲出去,事甚未安,推考,何如?傳曰,允。
以吏曹參議鄭東榦牌不進罷職傳旨,傳于李錫夏曰,只推。
以江原道監賑御史洪遇燮狀啓,各邑飢民,付還付賑,務盡接濟之方事,傳于李錫夏曰,民飢賑濟,王政之大務,加着念,期有實效事,卽爲下諭。
李錫夏啓曰,宗廟後苑,有木根火燒之事,雖幸卽滅,而莫重之地,致此不愼,萬萬驚心。該署入直官員之初不能覺察,又不卽來告者,極爲駭然,所當重勘,而本院請推之外,無他可施之罰,何以爲之,而守僕輩,爲先令攸司嚴査重治,何如?傳曰,允。莫重之地,有此失火之事,萬萬驚悚。當該官員,令該府拿問定罪,承旨進去,卽爲看審。
李錫夏,以戶曹言啓曰,時御所內各司,依定式發遣本曹正郞臣趙厚鎭,與兵曹參議臣韓鼎運,佐郞臣趙秀仁,東所衛將臣李碩遠,西所衛將臣李顯昌,南所衛將臣禹亨圭,北所衛將臣沈鍾,眼同看審後,有頉處別單書入,而修改則擇日擧行,何如?傳曰,允。
尹行直,以御營廳言啓曰,本廳騎士將李尙烈,身病甚重,刺現無期,改差,何如?傳曰,允。
尹行直,以義禁府言啓曰,卽接北部牒呈及成冊,則謀叛罪人益淳應坐諸人,査出以來矣。益淳妻阿只,慶尙道慶州府緣坐爲婢,子安根,南海縣緣坐爲奴,弟彦淳,全羅道海南縣,晦淳,光陽縣,竝流二千里緣坐安置,而阿只·安根,捉囚北部,晦淳,捉囚坡州獄,依例令刑曹押送于各其配所,弟鍾淳,出繼於其十一寸叔金履良云,依律文免坐,何如?傳曰,允。
尹行直,以刑曹言啓曰,義禁府啓辭內,卽接北部牒呈及成冊,則謀叛罪人益淳應坐諸人,査出以來矣。益淳妻阿只,慶尙道慶州府緣坐爲婢,子安根,南海縣緣爲坐奴,弟彦淳,全羅道海南縣,晦淳,光陽縣,竝流二千里緣坐安置,而阿只·安根,捉囚北部,晦淳,捉囚坡州獄,依例令刑曹押送于各其配所,弟鍾淳,出繼於其十一寸叔金履良云,依律文免坐,何如,傳曰,允事,命下矣。罪人阿只·安根·彦淳等,卽爲押送于各其配所,晦淳方囚在坡州獄,令畿營押送配所事,分付道臣,何如?傳曰,允。
吏曹啓目,粘連觀此承政院左副承旨尹行直上疏,則以爲,臣之偏母,今年爲八十有二歲矣。素抱貞疾,積年沈痼,尋常起居,專賴藥餌,而臣家本淸寒,計拙謀生,滫瀡之供,尙患難繼,蔘桂之補,尤何可論?往在甲子春,猥陳私懇,得奉南邑之除,幸遂數年之養,豈敢爲更煩乞養之計,而其奈楡景漸迫,草心先懼,從近以來,年彌高而病愈深,滋補一或闕之,凜綴十倍危篤。臣若干瀆是懼,終自阻於孝理之化,則竊恐崦嵫易暮,將未免爲沒身之恨。特命選部,許畀臣近地一小邑,俾得將往便養亦爲白有臥乎所,尹行直親老且病,菽水難繼之狀,旣通朝之所共知,許畀一邑,俾遂便養之願,允合於孝理之政是白乎矣,邇列之臣,出補外邑,事體不輕,臣曹不敢擅便,上裁,何如?啓依回啓施行爲良如敎。
上在昌德宮。停常參·經筵。
夜自一更至四更,月暈。
自開東至申時,灑雨下雨,測雨器水深一寸三分。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
李錫夏啓曰,假注書李永烈,身病猝重,勢難察任,今姑改差,何如?傳曰,允。
以廣州留守金羲淳狀啓,守牒軍夏春等都試,合設於秋等事,令廟堂稟旨分付事,傳于洪秀晩曰,依狀請,待秋退行事,卽爲分付。
以平安監司鄭晩錫狀啓,昌城府民家失火事,傳于洪秀晩曰,聞甚矜惻,元恤典外,別加慰恤事,分付。
以慶尙監司金會淵狀啓,慶州府民家失火事,傳于洪秀晩曰,聞甚矜惻,元恤典外,別加撫恤事,分付。
洪秀晩,以弘文館言啓曰,新除授修撰申緯,卽爲牌招察任,何如?傳曰,允。
洪秀晩,以吏曹言啓曰,新除授本曹正郞金圖遠呈狀內,矣身素患痰癖之症,當此換節之時,一倍添劇,時月內萬無起動供職之望云。身病旣如是,則有難强令察任,改差,何如?傳曰,允。
尹行直,以刑曹言啓曰,宗廟後苑木根生火,而守僕輩,不能趁卽來告,論厥罪狀,極爲驚心。謹按律文,則大明律違令條有曰,凡違令者笞五十。當該守僕李昌彬,依此律笞五十收贖之意,敢啓。傳曰,知道。
判尹金履翼疏曰,伏以聖體漸康,淵衷自攝,六對之應行雖曠,萬機之酬接無滯,臣於欣欣禱祝之中,尙切憧憧憂慮之端。伏乞深軫少愈之戒,益加將護之方焉。適有迷見,敢玆略陳。唉,彼四道之流丐,不憚千里之顚仆,來赴京都,冀獲生路,斯無異赤子之歸慈母,而實可見蒼生之戴聖主矣。就其中得接挾戶者,或有傭作之效,亦被發賣之澤,而第此外靡所依賴者,旣無自力之望,尤絶仰哺之路,目見已多不忍,則耳聞可知皆然矣。今不索言其慘狀,以效鄭畫之進者,誠恐重貽我宸憂,益致堯眉之皺耳。旣不得送還本土,又不可恝視其死,須占四門外閑曠之地,築得幾許間窖窯之居,亟速聚集其最矜惻之類,俾得入處,而免暴露之患,仍令賑廳,計口而設粥,另飭各部,盡心而看護,間日而郞官輪回躬察,有時乎堂上巡行勞問,憑此添成節目,趁速惕念擧行,則每人一日所饋之資,只費龠匕,而此時萬死倖生之命,庶得千百矣。區區下邑之善賑,猶有此等之施措,堂堂上都之接濟,何惜別般之費用。況今花雨知時,可期麥事告稔,差過數月,庶減半數。又況閭井之困擾,賴玆稍減,城闉之薰穢,緣此漸消。迃疎賤說,固不合採用,救拯聖念,必當有鑑諒,望下廟堂,俾卽稟處。嗚呼,西賊幾至勦蕩,鞫情庶拔根窩,而然念後慮之永斷,莫如仁政之亟施。伏願無忽宵旰之憂,自貽迓續之休焉。適見鸛垤之滂沲,尤念鶉衣之啼呼,忙入文字,冀速處分。臣無任云云。答曰,省疏具悉。所陳切實,當深加留意矣。令廟堂卽爲許施。
上在昌德宮。停常參·經筵。
夜一更二更,月暈。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
金蓍根啓曰,三品官之無得過三日循例請牌,曾有定式矣。敦寧都正李厚源,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
金蓍根啓曰,刑曹判書金啓洛,除拜後過三日不爲出肅,事甚未安,依定式推考警責,仍卽牌招察任,何如?傳曰,允。
韓致應啓曰,藥房提調·副提調,持湯劑來待矣。傳曰,封入。
李永烈改差,代以金載成爲假注書。
以敦寧都正李厚源牌不進罷職傳旨,傳于金蓍根曰,推考傳旨捧入。
以黃海監司韓用鐸狀啓,薦新生石首魚,限內不得封進,惶恐待罪事,傳于金蓍根曰,卿其勿待罪事,回諭。
洪秀晩,以兵曹言啓曰,同知中樞府事金瑜,老病在鄕,上來無期,五衛將洪繼善,除授在外,過限未上來,竝改差,何如?傳曰,允。
洪秀晩,以備邊司言啓曰,頃因海南縣監尹永輝上疏,本縣己巳以後,關西錢·均貿錢·移貿錢·移轉米等錢穀,不能救民,而防稅作還,移用民庫,吏奴犯逋諸節,令道臣査啓矣。卽見全羅前監司李相璜査啓,則以爲,關西·均貿·移貿等錢,合爲一萬六千五百兩,而前前縣監尹守任受來四千四百兩零內,代租分給四百三十兩,民庫公用貸下一千四百二十兩,吏奴所逋二千一百五十兩。前縣監李邦億受來一萬二千九十兩零內,防稅作還五千一百三十餘兩,種租分給三百八十餘兩,民庫公用貸下五千六百九十餘兩,吏奴所逋八百七十餘兩。移轉米一千四百石內,九百五十四石,舂納稅穀,其餘民庫貸下,而就考會案,則米加作一千七百餘石,租不足四千四百餘石矣。許多錢穀,都歸於換名反作,民無受錢,未免白徵之寃,米增租減,雖曰準折,亦係違法,吏奴逋犯,又若是夥然,兩倅所犯,多寡雖殊,俱係匪法,罪狀,竝令廟堂稟處,本縣還穀,嚴加督捧,吏鄕犯逋人等,自臣營,從輕重勘處爲辭矣。今見査啓,一如倅臣疏辭。所謂均貿·移貿,卽以錢春分,要爲姑紓之計,換穀秋捧,將作永賴之需者也。蓋錢分穀捧,雖違於十分法意,而民勢政急於燃眉,穀摠實難於容手,不得不移西錢而救南飢也。此是朝家爲民之至意實惠,則爲守令者,固當悉心對揚,如救涸轍,而乃反東攛西挪,惟意毁劃,爲免罪之計,則防納稅穀,爲支用之資,則分貸各廳,甚至於官排·朔邸·役價等許多名色,都屬於此錢,致使吏奴分用,各自逋負,以此近二萬兩巨貨,徒歸烏有,而虛名作還於不受一錢之民,而俱是流亡也絶戶也。一年二年,已成痼瘼,終至於白地侵督,隣族不保,朝家之必欲活民者,不但活不得而已,將使一邑望哺之民,由此而盡劉。況且移轉米之一未歸民,尤極切駭,反作穀之亦違法例,猶屬細故,國有常憲,寧容乃爾?尹守任所犯,藉或不多,李邦億罪狀,尤無可言,竝令該府拿問嚴覈,從重勘斷,何如?傳曰,允。
洪秀晩,以禁衛營言啓曰,本營騎士將洪禹祚,身病猝重,勢難察任,改差,何如?傳曰,允。
尹行直,以義禁府言啓曰,卽接月令醫員李彦邦手本,則時囚罪人南履愚,素患積病,猝然發作,食飮全却,呼吸喘促,目下症形,十分危重云。罪人病勢如此,則一邊保放,一邊草記,曾有定式矣。南履愚姑爲保放之意,敢啓。傳曰,知道。
上在昌德宮。停常參·經筵。
自卯時至人定,灑雨下雨,測雨器水深一寸四分。
自人定至十五日開東,灑雨下雨,測雨器水深二分。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,入侍。王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
傳于金蓍根曰,禮房承旨馳詣宗廟·景慕宮,奉審摘奸,仍詣宣武祠,奉審摘奸以來。
韓致應啓曰,藥房提調·副提調,持湯劑來待矣。傳曰,封入。
以京畿監司權常愼狀啓,楊根郡守宋畊玉身死事,傳于金蓍根曰,令該曹口傳差出,使之不日下送。
吏曹口傳政事,以鄭度采爲楊根郡守。
以全羅監司李相璜狀啓,任實縣監尹凝烈罷黜事,傳于金蓍根曰,令該曹口傳差出,使之卽爲下送。
洪秀晩啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
傳于尹行直曰,推鞫明日爲之。
李錫夏,以兩西巡撫營言啓曰,京居前郞廳安國衡,自備軍糧米五百石,牛二十五隻,前僉正安國瑞,自備軍糧米三百石,牛五隻,皆以代錢願助軍需,來納臣營。其志極爲嘉尙,論賞一款,令廟堂稟處,何如?傳曰,允。
尹行直,以義禁府言啓曰,海南前縣監尹守任·李邦億,竝令該府拿問嚴覈,從重勘斷事,傳旨啓下矣。尹守任今方待命拿囚,李邦億以黃海監司裨將,下去海營云。依例發遣府書吏,拿來,何如?傳曰,待待命拿囚。
尹行直,以義禁府言啓曰,卽接月令醫官李彦邦手本,則時囚罪人尹守任,猝患關格之症,衝上肚臍,食飮全却,轉側須人,目下症形,十分危重,實有難保之慮云。罪人病勢如此,則一邊保放,一邊草記,曾有定式矣。尹守任姑爲保放之意,敢啓。傳曰,知道。
壬申三月十四日辰時,上御大造殿。藥房提調率醫官入診入侍時,提調沈象奎,副提調韓致應,記事官趙璟鎭,記注官車翊修,記事官朴齊聞,檢校直閣李光文,醫官吳千根·李惟鑑·趙宗協·秦東秀·卞之錞·李彦厚,司饔僉正洪旭浩,以次進伏訖。象奎等曰,臣等久未承候矣,近日聖體,若何?上曰,一樣,而各殿宮氣候,亦皆一樣矣。象奎曰,諸醫官今旣來待,診察,何如?上曰,醫官二人入診,可也。旭浩入診訖,又命千根入診。上曰,各爲奏達,可也。旭浩曰,六脈調匀,政合於時候矣。脈度諸節,比昨冬大有勝焉,而氣候升降之節,詳細承聞,然後可以議定湯劑矣。千根曰,左右三部調匀,而諸節夬勝矣。上命醫官先退,千根等退出。象奎曰,近日升降之候,比向來,何如乎?上曰,今則差勝矣。象奎曰,以一日之間言之,則於朝於夕,何時爲然乎?上曰,午間似然矣。象奎曰,湯劑每於早朝煎入,而進御在於晩後,藥氣之疏洩,可悶。自今以辰時煎進,何如?上曰,唯。象奎曰,湯劑則筵退後,當議定以入矣。上可之。象奎曰,近日八域臣民之日夕顒祝者,唯在於王候之康復,而群下久未晉接,下情不勝悶鬱。顧今日候和暢之時,頻許召接,則不勝幸甚。且日次請診,自是經法也。況今湯劑繼進之時,不可不入診議定,此後日次,每許入診,千萬顒祝矣。上曰,當依此爲之矣。致應曰,俄者問安啓辭批答,以不必入侍書下,而今旣入侍矣,以入侍頒布,似好矣。上曰,唯。仍命退,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,行大司憲李冕膺,掌令洪命周,持平朴升鉉·柳春東牌不進,執義宋稚圭,掌令許臻在外,監察茶時之意,敢啓。傳曰,知道。
傳于洪秀晩曰,大臣·備局堂上引見。
韓致應啓曰,藥房提調·副提調,持湯劑來待矣。傳曰,封入。
以大司諫尹行頤,司諫李志淵,獻納任㸁,正言李燁·安尙默,掌令洪命周,持平朴升鉉·柳春東牌不進罷職傳旨,傳于洪秀晩曰,只推。
洪秀晩啓曰,卽伏見刑曹坐不坐單子,則連三日無緣不坐,詞訟劇地,委屬可悶,當該堂上,推考警責,何如?傳曰,允。
以黃海監司韓用鐸狀啓,遂安郡民家失火事,傳于李錫夏曰,聞甚矜念,元恤典外,別加慰撫事,分付。
以江華留守洪義浩狀啓,長寧殿懸板蓋紗及薍簾修改,令該曹稟旨分付事,傳于李錫夏曰,依狀請施行事,分付。
以平安兵使申鴻周狀啓,咸從陣軍死傷之數,更爲査啓事,傳于李錫夏曰,觀此狀辭,從征將與校卒,明數馳啓,而數若是夥多,極爲矜念。其中一人,父子竝命,尤爲惻然,令廟堂發關考例,卽給恤典,慰撫妻孥事,分付。
以咸鏡監司金履永狀啓,定平府使權敏中,病形危篤,萬無察任之望,不得已罷黜事,傳于李錫夏曰,未差之代,令該曹口傳差出,使之卽爲辭朝。
吏曹口傳政事,以柳曮爲定平府使,朴齊顔爲任實縣監。
兵曹口傳政事,以金思鉉爲山羊會萬戶,楸仇非權管單金濟雲。
傳于洪秀晩曰,推鞫姑罷。
李錫夏,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
京畿監司李存秀疏曰,伏以臣於日前,伏奉除書,以臣爲京畿觀察使者,驚惶恧蹙,歷累日而未敢爲祗肅恩命之計,義分都虧,惶隕靡措。竊伏念國家分畫八路,置以方伯,委之以長吏黜陟之權,畀之以生民奠安之責,以至金穀卒乘,無不統轄,其爲任,顧不重且大歟?況玆畿甸三十餘州,其地則漢家之三輔,其民則禹服之納摠,朝家之恃而爲重,比諸路尤有別焉。從前差遣,倍加難愼,且況近年以來,饑饉荐仍,顚連相續,公私俱罄,賙賑不給,巡宣撫摩之職,得人與否而安危之機係焉。今此誤恩,胡爲而及於臣身哉?臣本迃愚,百無一能,尤於世務吏事,得失利病,素所昧昧,立朝累年,不過隨行逐隊,旅進旅退,曾未敢發一言論一事於民國之務,非不欲言,乃不能言。言之猶不能,況可望其擔負而措處乎?今乃以邱山之重,加之於焦僥之身,臣以何威望,憚壓澄淸,以何德政,安集勞徠乎?反躬揣量,已不勝其愧懼,傍觀之嗤點,從可知矣。且臣區區情勢,有難冒應於藩寄。年前湖臬,屢陳辭懇,幸蒙體諒,聖聰尙必記有矣。今何可諉以一伸,揚揚出膺,不思所以自引也哉?如使臣,有才具之可堪,無情勢之可言,何敢爲備例之讓,甘自歸於不誠之科,而才具之不稱,旣如彼,情勢之難强,又如此,反復思惟,承當無路,猥陳衷懇,仰瀆崇聽。伏乞特賜鑑諒,亟許鞶褫,非但臣私分之安,實畿民之大幸,國家之大幸。臣無任云云。答曰,省疏具悉。卿其勿辭,往欽哉。
推鞫時罪人尹致後,原情後施威,罪人李元樸更招。
壬申三月十五日辰時,上御熙政堂。大臣·備局堂上引見入侍時,右副承旨洪秀晩,假注書金載成,事變假注書洪周命,記注官車翊修,記事官朴齊聞,左議政金載瓚,右議政金思穆,兼兵曹判書沈象奎,行禮曹判書李集斗,戶曹判書李勉兢,漢城判尹金履翼,行護軍李得濟,吏曹參判李肇源,行護軍李溏,行護軍洪奭周,行護軍金基厚,校理李鼎秉,以次進伏訖。載瓚等進曰,臣等久未承候矣。近日春晷和暢,時雨周洽,聖體,若何?上曰,一樣矣。載瓚等曰,湯劑今已更爲議定矣。聖候諸節,益有差勝之效乎?上曰,一樣矣。各殿宮氣候,亦皆一樣矣。上曰,次對爲之。載瓚曰,日昨西報,官軍不免失利,而賊勢之漸就窮急,亦可推知。全捷之奏,知在不日,今無足深憂。第窮盜潰突,兵家所戒,各陣若設偵瞭,先事戒嚴,則豈使冒死之賊,敢肆乘虛之計,而旣不能臨急善應,終至於死傷過當,該陣將領,不可無罪。咸從府使尹郁烈,待賊平,從重論勘。巡撫中軍,卽各陣之大將,而苟能團束得宜,應變無誤,則寧有賊襲頭陣,茫未覺察之理也?對敵之時,雖不必遽加重勘,姑先緘辭,從重推考,何如?上曰,依爲之。出擧條載瓚曰,南漢敎鍊官李廷良,爲領砲具,下送于巡撫陣矣,致死於初九日亂兵中。旣非赴戰將士,而只因公幹,別定起送,而非其事而死於陣中,尤切矜惻。特用異例,駕牛題給,沿路護送,使地方衙門,優給葬需,厚恤其家屬之意,分付,何如?上曰,依爲之。出擧條載瓚曰,一雨均洽,三農慰滿,來秋大有之象,從此可占,民事誠極喜幸。但窮節災民,必無以盡力服田,而務農之政,時不可失。守土之民,躬行田疇,慰撫村里,種糧之不足,發倉優給,耒耟之未及,借牛勸農,俾無不闢之土,期有力穡之效,而以爲黜陟懲勸之政,以此意措辭嚴飭於各道道臣,何如?上曰,依爲之。出擧條載瓚曰,向以都下饑民賑恤事,重臣有所疏陳,此誠好矣。而昔在肅廟朝·英廟朝,亦有都下設賑之擧,其時歉荒之何如,臣未能詳知,而近年以來,歉荒雖云荐臻,民情遑急之狀,猶不如昔年之甚酷,卽令各該部精抄饑戶,無至過濫,而亦無當入而不入之弊,似好矣。上可之。載瓚曰,行左承旨李相璜,備堂還差,仍察有司之任,何如?上曰,依爲之。出擧條上曰,諸宰奏事。象奎曰,楸仇非權管金篆,去臘政除拜後,以自願出征,方赴定州大陣,尙未到防。此時鎭將之許久瘝曠,誠爲可悶,改差,山羊會萬戶有闕之代,道啓旣以卽速差送爲辭,竝口傳差出,給馬下送,何如?上曰,依爲之。出擧條載瓚曰,斬納賊魁,則已有購賞之命,而追聞齊初生擒時,有誘致於逃散之中,縛獻於大陣之中者,道帥臣前後狀啓,未及陳聞,以致姓名未著,不無抑鬱之歎云,而旣無公文,無以憑信,令本道詳爲採實,賊平後諸般功罪査啓時,一體登聞之意,分付道臣,何如?上曰,依爲之。出擧條上曰,諸宰以次奏之。集斗等〈曰〉,臣等俱無陳達之事矣。上曰,玉堂奏之。鼎秉曰,臣亦別無所奏矣。上曰,大臣就座。秀晩曰,今日賓對,兩司諸臺無一人進參,事甚未安,竝推考,何如?上曰,依爲之。出擧條進御十四友湯停止,加減歸脾湯,自今日一貼式煎入事。出榻敎惠慶宮進服加味異功散,自今日五貼式,日次製入事。出榻敎上命大臣先退,載瓚等退出。仍命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
備忘記,山羊會萬戶金思鉉下直,長弓一張·長箭一部·片箭一部·筒兒一箇賜給。
韓致應啓曰,藥房提調·副提調,持湯劑來待矣。傳曰,封入。
傳于洪秀晩曰,推鞫爲之。
洪秀晩啓曰,巡撫中軍柳孝源,緘辭推考傳旨,啓下矣。憲府,除在外·推鞫進去外,未肅拜·呈告人員,竝卽牌招,以爲承授之地,何如?傳曰,允。
以公忠監司元在明狀啓,靑山縣監任度常,遭母喪,其代令該曹各別擇差事,傳于金蓍根曰,令該曹口傳差出。
洪秀晩,以義禁府言啓曰,今此推鞫時,本府都事,不可不備員,出使都事李秉淳,令該曹口傳相換,何如?傳曰,允。
吏曹口傳政事,以李厚中爲靑山縣監,義禁府都事李秉淳,典牲副奉事韓用鎬相換。
洪秀晩,以備邊司言啓曰,卽見咸鏡監司金履永啓本,則以爲,元還上未捧居末三水府使李德鉉,居二定平府使權敏中,居三長津府使柳漢源,交濟散在未捧居末定平府使權敏中,居二長津府使柳漢源,居三穩城府使李禹道,軍餉未捧居末三水府使李德鉉等,請令廟堂稟處矣。還穀未捧之分等勘罪,自是不易之典,而荐歉民勢,必無以限內準捧,合有參恕之道,依京畿·關東今年已施之例,未捧邑守令,竝以推考施行,何如?傳曰,允。
洪秀晩,以備邊司言啓曰,卽見咸鏡監司金履永狀啓,則以爲,春窮轉甚,民勢已竭,倉儲半歸賑資,還戶視前倍加。今若以應分之數,萬無及麥秋塗抹之勢,各邑所在元還軍餉與交濟久置留庫條中折米,限一萬五千石,特許加分事,請令廟堂稟旨分付矣。南·北關應分之穀,自前不足,而今年則還戶必添,元分尤縮,道臣加請,其勢固然。餉還及交濟留庫中一萬五千石,依所請許令加分,何如?傳曰,允。
洪秀晩,以備邊司言啓曰,卽見咸鏡監司金履永狀啓,則以爲,春農伊始,民窮轉甚,分賑排還,勸耕賙飢,如焚溺之是急,而已劃賑資折米七千一百二十三石零內,計除自歲前至二月終巡已分給,則所餘僅爲三千四百石零,而且本道皮穀居多,元巡外別有巡間救急之例。北關五邑,亦有抄飢賙救之處,上項餘在條外實不足,似當爲四千餘石,私賑折米二千石,交濟散在今年耗條折米二千石,特許加劃,月課穀,亦依已例,自今年七月,至明年六月,勿爲會錄事,請令廟堂稟旨分付矣。本道賑資之歲前元劃,已慮其春後不足,而飢口漸付,別巡亦多,以今所餘之穀,必無以排巡。私賑折米二千石,交濟散在耗折米二千石加劃事,月課穀,至明年六月勿爲會錄事,竝依所請許施,而賑後有餘,則竝令還爲會錄,何如?傳曰,允。
洪秀晩,以義禁府言啓曰,今此推鞫時,本府都事,不可不備員。新除授都事韓用鎬,以柴場監刈事,下去京畿楊根地云,令該曹口傳相換,何如?傳曰,允。
洪秀晩,以義禁府言啓曰,保放罪人金永翼·安宗厚,還囚照律以入之意,敢啓。傳曰,知道。
義禁府啓目,粘連永興前府使安宗厚矣,本府議啓內,罪人不善防守,以至逃躱之境,不飭之罪,難逭當律。以此照律,罪杖一百收贖,告身盡行追奪,私罪奉敎依允爲旀,功減一等爲良如敎。又啓目,粘連思陵參奉金永翼矣,本府議啓內,莫重陵所近處,莎草延燒,雖卽撲滅,不飭之罪,在所難逭。以此照律,罪杖八十徒二年,公罪收贖,奉敎依允爲旀,功儀各減一等爲良如敎。
推鞫時罪人李元樸,更招後刑問一次,訊杖第七度停刑,罪人尹致後,更招後,與罪人李永純面質,罪人李永純更招。
上在昌德宮。停常參·經筵。
自子時至申時,日暈。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
洪秀晩啓曰,來二十一日朝參日次矣,敢稟。傳曰,停。
金蓍根啓曰,來二十一日輪對日次矣,敢稟。傳曰,當次人受點,後日次待令。
備忘記,京畿監司李存秀下直,長弓一張·長箭一部賜給。
韓致應啓曰,藥房提調·副提調,持湯劑來待矣。傳曰,封入。
金蓍根啓曰,三皇忌辰日親行望拜禮,前期一日以稟事,曾有定式矣。今十九日毅宗皇帝忌辰日親行望拜禮,何以爲之?敢稟。傳曰,停。
注書趙璟鎭病,代以朴來謙爲假注書。
朴來謙有頉,代以權華爲假注書。
以平安監司鄭晩錫狀啓,楚山府民家失火事,傳于李相璜曰,聞甚矜惻,元恤典外,別加顧恤事,分付。
以平安兵使申鴻周狀啓,淸城僉使金履坤,遭母喪事,傳于金蓍根曰,令該曹口傳差出,卽爲下送。
傳于洪秀晩曰,推鞫姑罷。
吏曹口傳政事,義禁府都事韓用鎬,司饔奉事呂東根相換。
洪秀晩,以都摠府言啓曰,今日卯時量,宗廟北門西邊墻垣一間半許頹圮之意,敢啓。傳曰,知道。
洪秀晩,以兵曹言啓曰,卽接東所衛將任希慶牒報,則宗廟北墻一間半許頹圮云。令紫門監爲先以杻杷子堅實圍排,依例樹柵,急速修築,而此與外宮墻有異,自前雖無把守之例,其在愼重之道,不可疎忽。建陽門入直禁衛軍,自該營量宜定送,限改築間,晝察夜巡之意,分付,何如?傳曰,允。
洪秀晩,以禁衛營言啓曰,因兵曹草記,宗廟北墻一間半許頹圮處,建陽門入直軍十名除出,哨官一員率領,限改築間,晝察夜巡之意,敢啓。傳曰,知道。
洪秀晩,以備邊司言啓曰,因判尹金履翼疏請,都下流民設幕饋粥,有令廟堂卽爲許施之命矣。京賑之例,古有今無,如癸甲之凶,亦未嘗設賑,重臣所請,非謂賑也,卽要如外邑救急之爲者也。見今近道飢民,多聚都下,携挈來赴,望哺求活,則賑救之方,不可少緩。故令五部抄出城內外所在流民,成冊報司,則男女壯幼,合爲二百四十六口矣。都下開賑,雖難輕議,目前資活,果爲時急,令賑恤廳招集通廣空廨,設粥分饋,厚給糧資,定差員領付於設賑各該邑,使之元賑民一例賑饋,待麥登賑畢,仍令還歸本土,各復舊業,以爲救死奠生之道,以此分付該廳,卽速擧行,何如?傳曰,允。
李相璜,以賑恤廳言啓曰,都下流民,令賑廳饋粥給糧,定差員領付於設賑各該邑,與元賑民一例賑饋事,命下矣。各道流民,搜訪成冊,口數爲四百十三,且追後聞風來集之類,無論京鄕,幾爲三千餘口,而饑民則一也。設粥救饑,有難取捨,一竝分饋後,抄出鄕民,曉諭批旨內辭意,明日更饋一次,仍給乾糧,待廟堂知委,還送各道之意,敢啓。傳曰,知道。
洪秀晩,以備邊司言啓曰,卽見公忠監司元在明狀啓,則以爲,本道禁衛軍上番時,兵使例爲躬點,而農務方殷,廚傳爲弊,以虞候替行事,請令廟堂禀旨分付矣。上番軍替點,已許於海西,歉歲廚傳之弊,彼此道無異,許以虞候替行,何如?傳曰,允。
洪秀晩,以備邊司言啓曰,卽見公忠監司元在明狀啓,則以爲,道內麰還,多寡不一,每當春耕,輒患乏種,各衙門留庫麰中,限四千石加分事,請令廟堂稟旨分付矣。本道各穀中麰還,尤爲不敷,以半分之數,必難排戶,麰還留條中四千石,依狀請許令加分,何如?傳曰,允。
洪秀晩,以義禁府言啓曰,保放罪人李民秀,還囚議處,南履愚·尹守任,還囚捧供以入,而三囚病勢,一向未差,仍爲保放之意,敢啓。傳曰,知道。
禁府啓目,粘連向前李民秀亦,定配罪人,遭故給暇,雖在法典,施過五朔,初不督還,移拜命下之後,發差押送,誠極疎忽,以此照律,何如?判付啓,依允。又啓目,海南前縣監尹守任原情云云。傳旨內辭緣,泛稱遲晩,所當請刑是白乎矣,別軍職,勿爲請刑,載在大典通編,議處,何如?判付啓,依允。又啓目,宗廟署直長南履愚原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
推鞫時罪人李永純,更招後施威,仍與罪人尹致後面質。
敎京畿監司李存秀書。王若曰,王者之化所由本,詩云千里畿止民,官不必備惟其人,史稱十二州分牧,肆其自古難愼,疇咨若時登庸,往哉汝諧,我其已試。惟卿,家傳淸白,世篤忠貞,自童時早服義方,在先朝已被寵奬,望之若停鸞立鵠。在家爲賢胤,在國爲良臣,官則是軒駟珥貂,其身如處子,其心如寒士。言議和易而確乎其有守,器宇雋偉而退然若無能。長於銀臺,亞於銓衡,凡前後踐歷者殆遍,內而玉府,外而藩鉞,亦才具績用之俱優。職思盡分而恥爲欺世沽名,跡雖混俗而誓不同流合汙。向也臺章之闖發,彼固妄言,若夫湖臬之必辭,卿實過引。睠玆畿甸一路,實是綱紀四方。陵園護弓劍之藏,禮莫尊於春秋灑掃,山河列襟帶之固,備不虞於陰雨綢繆。舟車城池之專轄四都,勢若唇齒,總秸粟米之分貢列郡,視以股肱。然生民凋瘵之歎,莫如近日,亦朝家懷保之政,不及昔時。或徭役滋興而貪墨恣行,或饑饉荐臻而椎剽竝起,國計則八路四賑,公私幾乎蕩然,民産殆十室九空,緩急無可恃者。矧伊冠警孔棘於淸北,毒痡遍及於域中。升平近二百年于玆,民不知兵革者久矣。師出歷三月不克,擧皆離鄕井而去之。雖令新舊糴住催,聊爲及是時紓力,不過若干邑周急,安得使斯民無飢?苟非副手之良材,難任一面之重寄。玆授卿以兼京畿觀察使兼兵馬水軍節度使水原府留守開城府留守江華府留守廣州府留守巡察使,卿其祗服寵命,勉恢令猷。旄鉞所以肅將天威,屏藩所以捍衛王室,文學政事之本無二致,卽予所期,簿書期會之凡係應行,於卿何有?恤民隱以盡鎭物固本之策,敦風敎以鼓親上死長之心。黜陟大明,必也柔不茹而剛不吐,撫綏政急,然後遠者服而近者懷。措畫則務從便宜,賑貸則俾究實惠,勿以坦疎而或欠於綜理,勿以寬仁而或過於慈諒。凡厥稟裁,自有典憲。於戱,冠冕隨起居之禮,依舊直學兼銜,牙纛仗旬宣之威,明日刺史按法。克念甸服之重,庸副宵衣之憂。故玆敎示,想宜知悉。知製敎李光文製進。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等不必入侍矣。
韓致應啓曰,藥房提調·副提調,持湯劑來待矣。傳曰,封入。
尹行直啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
傳于韓致應曰,藥房入侍。
金蓍根啓曰,藝文提學曺允大,旣入闕中,不爲肅謝,直爲出去,事甚未安,推考,何如?傳曰,允。
韓致應啓曰,藥房提調·副提調,持湯劑來待矣。傳曰,封入。
兵曹口傳政事,以吳仲權爲淸城僉使。
洪秀晩,以兩西巡撫營言啓曰,京居前五衛將金漢泰,自備軍糧米二千石,以代錢願納臣營,其志極爲嘉尙,論賞一款,令廟堂稟處,何如?傳曰,允。
洪秀晩,以備邊司言啓曰,卽見全羅前監司李相璜啓本,則以爲,新還未捧居末長興府使安光贊,居二寶城郡守沈尹泰,居三海南縣監尹永輝罪狀,請令廟堂稟處矣。還穀未捧守令等勘罪,自是法典,令該府稟處,何如?傳曰,允。
壬申三月十八日申時,上御熙政堂。藥房提調·副提調,率醫官入侍時,提調沈象奎,副提調韓致應,檢校待敎朴宗薰,假注書權華,記注官孫錫祚,記事官朴齊聞,醫官吳千根·趙宗協,以次進伏訖。象奎曰,新湯劑進御後,聖體,若何?上曰,一樣矣。上命入診。千根診候訖,奏曰,脈候左右三部調匀,而兩關微有滯候矣。上命少退,千根退伏。宗協入診訖,奏曰,脈候左右三部調匀,而兩關脈候,似有微滯之候矣。上命小退,宗協退伏。象奎曰,新湯劑四貼進御後,隔間痰候,何如?上曰,一樣矣。象奎曰,新劑中若有可加減者,加減以進,而若無加減,則依前方製入,好矣。上曰,唯。進御加減養胃湯,一貼煎入事。出榻敎仍命退,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝爲仰稟。答曰,知道。症候,與昨一樣,卿等不必入侍矣。
進御加減歸脾湯停止,加減養胃湯,依前方一貼煎入事,榻前下敎。
尹行直啓曰,行大憲司李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
傳于金蓍根曰,禮房承旨進詣皇壇奉審,宣武祠一體奉審以來。
韓致應啓曰,藥房三提調,持湯劑來待矣。傳曰,封入。
以公忠監司元在明狀啓,西原營將張漢籌,年老昏憒,事多顚錯,不得已罷黜事,傳于洪秀晩曰,令該曹口傳差出。
兵曹口傳政事,以李一愚爲西原營將。
李相璜,以戶曹言啓曰,臣勉兢,與正郞臣趙厚鎭,依定式進詣彰義宮,藏寶閣奉審,則姑無頉處之意,敢啓。傳曰,知道。
李相璜,以戶曹言啓曰,臣勉兢,與正郞臣趙厚鎭,進詣慶熙宮,差備內及內各司,依節目眼同看審後,有頉處別單書入,而修改則擇日擧行,何如?傳曰,允。
李相璜,以賑恤廳言啓曰,各道流民中,自願下去之類,區別抄出,則京畿二百六十五口,湖西十五口,關東二百八十五口,海西六十五口,北關三口矣。今日饋粥一次,而其中病死者·生産者恤典,竝依例題給後,計其程途,分給乾糧,而程途稍遠之道,難以下送,故湖西則付之京畿,北關則付之關東,竝出付各道差員之意,敢啓。傳曰,知道。
洪秀晩,以兵曹言啓曰,今三月二十日文臣朔試射日次,而內外中日,旣已停止,不得爲之之意,敢啓。傳曰,知道。
尹行直,以義禁府言啓曰,備邊司啓辭內,卽見全羅前監司李相璜啓本,則以爲,新還未捧居末長興府使安光贊,居二寶城郡守沈尹泰,海南縣監尹永輝罪狀,請令廟堂稟處,而還穀未捧守令,分等勘罪,自是法典,令該府稟處事,允下矣。大典通編倉庫條有曰,還上未準捧居末者拿問,居二推考矣。長興府使安光贊,時在任所,依例發遣府羅將拿來,寶城郡守沈尹泰,海南縣監尹永輝推考,何如?傳曰,允。待待命拿囚。
上在昌德宮。停常參·經筵。
自三更至二十一日開東,灑雨,測雨器水深四分。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
洪秀晩啓曰,備邊司郞廳來言,今日賓廳日次,而停朝市相値,不得來會云矣,敢啓。答曰,知道。
備忘記,永宗僉使梁垸下直,長弓一張·長箭一部·片箭一部·筒兒一箇賜給。
傳于韓致應曰,藥房入侍,回還使臣,同爲入侍。
洪秀晩啓曰,今三月二十二日祿都目政事爲之之意,敢啓。傳曰,知道。
洪秀晩,以備邊司言啓曰,農務方殷之時,外邑曠官,實爲可悶。受由上京守令及新除未下直守令,竝令當日下送。永宗,以海防重鎭,尤不可暫無鎭將,新除僉使,差代已久,尙不赴任,萬萬駭然,亦令當日下直,到鎭若或遲滯,卽爲狀聞嚴勘之意,分付道臣。新差西原營將,以道內人,不得赴任云,他道營將中,口傳相換,卽爲下送之意,分付,何如?傳曰,允。
兵曹口傳政事,西原營將李一愚,安東營將李忠運相換。
洪秀晩,以備邊〈司〉言啓曰,今日本司坐起,堂上懸病甚多,廟務方殷之時,無端不進,事極未安。衆所共知實病及公頉外,竝從重推考,令政院牌招,使之進參,何如?傳曰,允。
洪秀晩,以備邊〈司〉言啓曰,今當春晷漸長,法筵將開,而經筵呈告,前後相續,以宰樞而兼啓沃之責者,唯此職是已,而近作冗銜,必欲圖遞者,論以古經筵之義,豈亶然哉?呈辭經筵,從重推考,呈辭勿施,捧納承旨,亦爲推考,此後則除非老病實故,更無得無端呈告之意,嚴飭,何如?傳曰,允。
壬申三月二十日辰時,上御熙政堂。藥房三提調率醫官入診,回還使臣同爲入侍時,都提調韓用龜,提調沈象奎,副提調韓致應,右承旨金蓍根,檢校待敎朴宗薰,記事官李永昆,假注書權華,記注官文養老,記事官朴齊聞,正使曺允大,副使李文會,醫官吳千根·李惟鑑·趙宗協·秦東秀·吳仁豐·卞之錞·李彦厚,司饔僉正洪旭浩,以次進伏訖。用龜等曰,夜間聖體,若何?上曰,一樣矣。用龜等曰,寢睡·水刺之節,何如?上曰,一樣矣。用龜等曰,王大妃殿氣候,何如?上曰,一樣矣。用龜等曰,惠慶宮氣候,何如?上曰,一樣矣。用龜等曰,嘉順宮氣候,何如?上曰,一樣矣。上曰,回還使臣進前。允大等進伏訖。上曰,卿等平安往還乎?允大等曰,幸蒙聖恩,無事回還矣。仍命使臣先退,允大等退出。上曰,醫官二人入診。旭浩診候訖,退伏奏曰,脈候左右三部調匀,胃間痰候,已臻平復矣。上命千根入診,千根診候訖,退伏奏曰,左右三部脈候調匀,兩關微滯之候,亦已差復矣。用龜曰,滯候旣已差復矣。退詢醫官,養胃湯停止,歸脾湯自明日煎入,似好矣。上曰,唯。仍命藥院先退,用龜等退出。又命承史退出,諸臣以次退出。
上在昌德宮。停常參·經筵。
自開東至人定,灑雨下雨,測雨器水深一寸七分。自人定至二十二開東,灑雨下雨,測雨器水深七分。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
洪秀晩啓曰,來二十五日朝參日次,而明陵忌辰祭齋戒相値,頉稟之意,敢啓。傳曰,知道。
備忘記,慶尙右兵使李晦植下直,長弓一張·長箭一部·片箭一部·筒兒一部賜給。
以全羅監司朴崙壽狀啓,扶安縣人物渰死事,傳于李錫夏曰,聞甚矜惻,渰死人如有生前身還布,竝蕩減事,分付。
李錫夏,以戶曹言啓曰,臣勉兢,與正郞臣趙厚鎭,依定式進詣鄕校洞於義宮奉安閣奉審,則姑無頉處之意,敢啓。傳曰,知道。
李錫夏,以戶曹言啓曰,臣勉兢,與正郞臣趙厚鎭,工曹參議臣尹益烈,佐郞臣嚴喆,依定式進詣於義本宮奉審,則姑無頉處之意,敢啓。傳曰,知道。
金蓍根,以吏曹言啓曰,因備邊司草記,農務方殷之時,外邑曠官,實爲可悶。受由上京守令及新除未下直守令,竝令當日下送事,允下矣。自臣曹催促,則未下直守令靑山縣監李厚中,纔已辭朝,上京守令寧海府使李惟采,以爲身病猝重,不得下去云,務安縣監李止淵,以爲母病沈重,萬無離捨還官之望云。雖未知其親病身病之如何,而催促之下,不爲下去,事甚未安,務安縣監李止淵改差,寧海府使李惟采罷黜,何如?傳曰,允。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
有政。吏批,行判書南公轍進,參判李肇源病,參議鄭東榦病,右承旨金蓍根進。以朴宗慶爲工曹判書,金相休爲禮曹參判,朴命燮爲刑曹參判,李溏爲工曹參判,李肇源爲氷庫提調,南達孫爲吏曹正郞,金基常爲敦寧判官,李勉膺爲社稷令,吳在鎭爲昌陵令,任文白爲宗簿主簿,趙台榮爲寧海府使,申在植爲務安縣監。謚號以贈兵曹判書鄭蓍謚忠烈,贈兵曹判書鄭得說謚忠壯,贈領議政金孝大謚孝貞。成均博士單金進明,學諭單李興遂,承文博士單吳夏哲,開城敎授單朴聖鉉,仍任事,承傳。兼春秋單姜學濬,故僉知李潤恒,贈戶參例兼,以上慶尙右兵使李晦植兩代。
兵批,兼判書沈象奎進,參判朴宗正入直,參議韓鼎運病,參知尹之鉉病,右副承旨洪秀晩進。以鄭杆爲同知,金相休爲副摠管,金在淳爲副摠管,崔柱鉉爲五衛將,李近植爲訓鍊副正,申光碩爲宣傳官,李在淵爲訓鍊僉正,鄭達倫爲武兼,李寅文爲德浦僉使,同知單李顯昌,僉知三單林允喆·李寅文·尹孝烈,護軍金魯敬·任希存·趙弘鎭·金瑜,副護軍元永胄,司果沈能閏·權聖祜,以趙雲紹爲景福將。
洪秀晩,以備邊司言啓曰,卽見江原監司李好敏狀啓,則以爲,道內還穀,本數不敷之中,又除停退未捧及賑資,則以其當分之數,實無以塗抹分排,不可不加分者,爲二萬石,特蒙準許事,請令廟堂稟旨分付矣。元分本自不足,每年必請加分,賑資劃出,則尤難排巡,所請二萬石,許令加分,何如?傳曰,允。
李錫夏,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭,依定式發遣本曹郞廳奉審,則文昭殿碑閣·蠶壇碑閣,姑無頉處,追慕洞碑閣四面墻垣瓦子脫落,淨業院懸板紗籠渝破,流霞亭雨漏三處,鷲頭一箇破傷,千慕堂雨漏三處,前面椽木四箇朽傷,萬懷堂雨漏二處,分付各該司,使之卽速修改之意,敢啓。傳曰,知道。
金蓍根,以禮曹言啓曰,各陵園墓所,今春植木株數及播種橡實·松子斗數,區別報來,故依定式別單書入之意,敢啓。傳曰,知道。
洪秀晩,以兵曹言啓曰,因備邊司草記,新除授西原營將李一愚,以本道人,不得赴任,與安東營將李忠運相換下批矣。卽伏聞李忠運亦是公忠道靑陽人云。臣之不察,不勝惶悚,而他道營將,無可合相換處,以他道中軍,原望筒,改付標以入之意,敢啓。傳曰,知道。
兵曹,京畿中軍申緖,西原營將李一愚,以上相換事,承傳。
洪秀晩,以訓鍊都監言啓曰,軍器監造都廳李晦植,除拜外職,其代以前府使趙台錫差下,使之監董,何如?傳曰,允。
洪秀晩,以義禁府言啓曰,卽接月令醫員安橚手本,則時囚罪人李邦億上來之際,落馬重傷,胸脅牽引,有時唾血,口渴目赤,寒熱交作,食飮全廢,實有難保之慮云。罪人病勢如此,則一邊草記,曾有定式矣。李邦億,姑爲保放之意,敢啓。傳曰,知道。
壬申三月二十二日辰時,上御熙政堂。藥房三提調入侍時,都提調韓用龜,提調沈象奎,副提調韓致應,記事官李永昆,記注官孫錫祚,記事官朴齊聞,檢校直閣李光文,醫官吳千根·李惟鑑·趙宗協·秦東秀·卞之錞·李彦厚,司饔僉正洪旭浩,以次進伏訖。用龜等曰,夜間聖體,若何?上曰,一樣矣。用龜等曰,寢睡·水刺之節,何如?上曰,一樣矣。各殿宮氣候,亦皆一樣矣。仍命入診,旭浩診候訖,奏曰,脈度調均,諸節一樣,而第脾胃間滯候,猶未快復矣。千根診候訖,奏曰,左右三部調均,而猶有胃關痰滯之候矣。宗協診候訖,奏曰,左右三部,往來調均,而脾胃滯氣,尙未差復,前日進御歸脾湯,則今姑停止,繼進湯劑,筵退後更爲議定,恐好矣。用龜曰,詳承諸節,然後繼進當否,可以議定矣。上曰,一樣矣。象奎曰,俄者入侍命下,而啓辭承批,適値其時,未能趁卽諸節詣閤,致有促敎之屢下,誠萬萬惶悚,而大抵近來承傳色,傳啓之際,行步緩緩,未免擧行之遲滯,事極未安。今番則容恕,而此後若復如前,自本院直爲請罪,恐合事宜。故敢此仰達矣。上可之。進御香砂六君子湯,自今日一貼式煎入。出榻敎仍命退,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,行左承旨李相璜,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,金相休落點。
以京畿監司李存秀狀啓,抱川縣監李厚典身病沈重,萬無還任之望,不得已罷黜事,傳于韓致應曰,口傳差出。
吏曹口傳政事,以金徹淳爲抱川縣監。
韓致應啓曰,藥房三提調,持湯劑來待矣。傳曰,封入。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
傳于尹行直曰,推鞫爲之。
金相休啓曰,臣相休以同義禁,今日推鞫進去,下直之意,敢啓。傳曰,知道。
尹行直啓曰,臣行直以刑房承旨,今日推鞫進去,下直之意,敢啓。傳曰,知道。
金蓍根,以禮曹言啓曰,卽接宗廟署所報,則今日早朝,宗廟殿庭西邊月臺階砌二間許,自第一層,至第三層,全然頹圮云矣。正殿至近之地,有此階砌頹圮之患,不可無慰安之擧。慰安祭不卜日,今二十六日設行,修改等節,擇日擧行,何如?傳曰,允。
李錫夏,以戶曹言啓曰,大嬪宮,依定式發遣本曹郞廳奉審,則姑無頉處之意,敢啓。傳曰,知道。
李錫夏,以賑恤廳言啓曰,五部都民處,再巡發賣米,今月二十四日爲始,分給之意,敢啓。傳曰,知道。
李錫夏,以賑恤廳言啓曰,今日中部五十六契三百九十二戶,東部三十七契二千十二戶,西部城內二十七契五百五十八戶,米三百一石十斗七升,太一百五十八石一斗三升,分給之意,敢啓。傳曰,知道。
洪秀晩,以備邊司言啓曰,卽見開城留守柳相祚所報,則以爲,大·小南面,荐被歉荒,民皆頷顑,故正月當禁·御兩營及兵曹納軍布,報于該司,姑爲退限,而戶惠廳納田畓結稅,又當今月,不可因循愆期。兩邑民等所納軍布·田結,依近邑例,限秋成退捧爲辭矣。大·小南二面,雖屬於松都,而卽在海西境內,被災尤甚,與海西諸邑,旣無異同,則軫恤之政,不可一施一否。各衙門所納,依海西他邑例,一體停退,何如?傳曰,允。
洪秀晩,以備邊司言啓曰,外邑流民之來聚都下者,已爲饋粥給粮,從自願領送于近道設賑邑,使之竝爲付賑,而此外留在於城內外者,其數尙多,且今輪症甚熾,無論方痛已痛,宛轉道路,間不無死亡,尤極慘惻。令各該部一一摘奸,隨卽移報賑廳,備給埋葬之需,而如有病者之無依接露處之類,亦爲各別顧恤之意,一體分付,何如?傳曰,允。俾有實效之地,可也。
推鞫時罪人朴永喆原情後,與罪人尹致後面質,罪人友文更招,罪人光友更招後,與罪人友文面質,罪人朴永喆更招後,與罪人光友面質,罪人振采更招。
上在昌德宮。停常參·經筵。
自辰時至申時,日暈。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,朝廷二品以上·六曹堂上口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。予之症候一樣,殿宮氣候安寧,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
洪秀晩啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于金蓍根曰,禮房承旨馳詣明陵,奉審摘奸,局內諸陵,一體奉審以來。
韓致應啓曰,藥房三提調,持湯劑來待矣。傳曰,封入。
右承旨金蓍根書啓,臣承命馳宗廟,尊所奉審,則無頉是白遣,月臺階砌有頉處看審,則西邊二間,自一層至第三層頹圮是白遣,祭物·祭器·祭井看審,則精潔是白遣,諸執事·進排官摘奸,則無頉是白等以,仍詣明陵奉審後,復命計料之意,敢啓。傳曰,知道。
以平安監司鄭晩錫狀啓,二十日咸從陣及義州陣,與賊接戰,多所殺傷,賊徒潰入城內,義兵將許沆,挺身突入,手殺諸賊,被搶立殣事,傳于洪秀晩曰,許沆之奮不顧身,直前殺賊,忠義凜然,令廟堂卽爲草記稟處,許多軍兵之死傷,亦爲之可惻,亦令發關本道恤孥。
洪秀晩,以都摠府言啓曰,副摠管白師誾,以禁衛中軍,新舊番軍兵等點考事,南別營晝仕出去之意,敢啓。傳曰,知道。
洪秀晩,以備邊司言啓曰,因關西道帥臣馳啓,本月二十日,定州賊徒,從西北門悉衆突出,先犯城西諸陣,羽林將許沆,率手下輕騎,馳入賊陣,手劍斬賊,所向披靡,賊從後刺馬,馬蹶仆地,仍被槍致死事,傳曰,許沆之奮不顧身,直前殺賊,忠義凜然,令廟堂卽爲草記稟處,許多軍兵之死傷,爲之可惻,亦令發關本道恤孥事,命下矣。許沆之戰未奏捷,身先殞命,誠萬萬驚惻。激灣上忠義之士,而全保義州,討淸北分據之賤,而竝復宣川,卽許沆與金見臣之功,而沆·見臣,又奬帥灣兵,先赴巡撫大陣,使城內鼠狗之盜,指日待亡,江邊弓馬之士,聞風爭集,全功之報,朝夕以俟,顯賞之加,爵祿何惜,而沆今挺身赴敵,視死如歸。且聞馬蹶之後,猶復徒步力戰,連殺四賊,衆刃蝟集,直前以死,其忠勇之氣,三軍可鼓,傷怛之情,列營同涕。河北之一人義士,卽於沆始見,而義魄忠魂,是可謂雖死不死也。朝家未及施於其生者,追施於死後者,有不足留難。故羽林將許沆,特贈三道水軍統制使之職,仍爲旌閭錄孤,令知製敎撰出侑祭之文,使義州府尹,賜酹於歸葬之前,以示朝家拔例褒貤之德意,戰亡軍卒,竝厚斂返葬,優恤其妻孥事,分付道臣,何如?傳曰,允。
李錫夏,以賑恤廳言啓曰,今日西部城外五十二契三千八百九戶,米四百三石九斗四升,太二百十一石六斗六升,分給之意,敢啓。傳曰,知道。
尹行直,以鞫廳大臣意啓曰,問事郞廳申在植移拜外任,代副司果李紀淵,差下,何如?傳曰,允。
推鞫時罪人尹致後更招後,刑問一次,訊杖第七度停刑,罪人李永純更招後,刑問一次,訊杖第七度停刑,罪人永喆更招。
推鞫時罪人振采捧遲晩,罪人振采捧結案。
禁府罪人振采,年四十八矣,結案白等,矣身根脚段,父敬敷,父矣父囿甲,母金召史,母矣父聖載,竝只故白良乎,父母以胎生於公忠道洪州牧泠井里,隨父母長養,仍爲入籍居生是白乎旀,行凶節次段,矣身本以蛇虺之性,濟其狐狸之習,伎兩則至妖至邪,行止則極閃極忽,出沒京鄕,左道惑衆,乃與鍾一·友文·光友,作爲死友血黨,或聚會於鍾一妾家,或綢繆於友文行廊,其所經營排布,無非凶謀逆節,而遂以缺十一字二字凶言,爛漫謀議,先爲煽動人心之計。至正月十三日,做出窮天地亘古今,心不敢萌,口不忍道,耳不忍聞之不道凶言,門外旅店,城內市肆,到處倡說,一時喧播,此已千剮猶輕,萬戮有餘,集千古劇逆凶賊所無之罪惡,而爲取財物之計,則假托二萬名軍糧之資,爲誑惑衆心之謀,則謊做縉紳家火攻之說,虛張內應,要人取信,則謂結䆠婢,假稱神異,濟已邪謀,則幻作人名,缺二十六字有聲無形,無事無慮,作爲凶徒之軍號,辰月甲子,卯月卯日,指爲擧事之期日。讖緯之書,本自妖誕,而增衍傅會,以爲惑衆之欛柄,作逆情節,莫不藉口,於是,矣身前後逆節,卽覆載難容,晷刻難掩之極惡大憝大逆不道的實,遲晩的只,罪不待時,凌遲處死事。
洪秀晩,以義禁府言啓曰,大逆不道罪人振采,旣已承服正刑,其父母·妻妾·子女·祖孫·兄弟·姊妹,子之妻妾,伯叔父兄弟之子,年歲·姓名·存沒·居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號,罷守令等事,令各該司奉承傳擧行,何如?傳曰,允。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
備忘記,西原營將申緖下直,長弓一張·長箭一部·片箭一部·筒兒一箇賜給。
韓致應啓曰,藥房三提調,持湯劑來待矣。傳曰,封入。
洪秀晩,以備邊司言啓曰,卽見平安監司鄭晩錫狀啓謄報,則以義州府白巖倉穀失火事,請地方官趙興鎭,令攸司稟處矣。倉穀失火,勘罪守令,自是法典,無論燒燼穀之石數多少,常時不能檢飭,伊夜未卽撲滅,致使百餘包公穀,入於全燒,馳報監營,亦爲後時,當該倅臣,焉敢曰在邑不知,而第今本邑,纔經搶亂,又當歉荒,備邊圉奠飢民之責,專委倅臣,到今遞易,必致民邑之狼狽。如此之時,有不可膠守常法,義州府尹趙興鎭,姑先從重推考,使之戴罪行公,何如?傳曰,允。
洪秀晩,以兵曹言啓曰,今三月二十六日立夏改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
李錫夏,以賑恤廳言啓曰,今日南部五十二契二千八百六十四戶,米二百九十八石七斗七升,太一百五十六石四斗三升,分給之意,敢啓。傳曰,知道。
洪秀晩,以刑曹言啓曰,因義禁府啓辭,大逆不道罪人振采,籍沒家産事,命下矣。罪人振采奴婢,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
洪秀晩,以禁衛營言啓曰,來四月當三番左部前司屬公忠道四哨軍兵逢點實數五百十三名,已爲點閱整齊,來四月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
洪秀晩,以禁衛營言啓曰,來六月當四番左部左司屬公忠道四哨軍兵,來五月二十五日,京中逢點,依例準二朔立番之意,本道監兵使處,預爲知委,何如?傳曰,允。
洪秀晩,以御營廳言啓曰,本廳來四月五月兩朔應立左部中司屬全羅左道四哨軍兵五百十七名,今已逢點整齊矣。四月初一日,與舊番左司軍兵,替代立番後,舊軍放送之意,敢啓。傳曰,知道。
洪秀晩,以御營廳言啓曰,本廳來六月七月兩朔應立左部右司屬全羅左道四哨軍兵,來五月二十五日,京中逢點,六月初一日,與中司軍兵,當爲替代立番,趁期調送事,本道監兵使處,措辭知會之意,敢啓。傳曰,知道。以下四十二行刀割
推鞫時罪人李元樸·金延壽·尹致後更招,罪人友文·光友更招,罪人永喆更招後,刑問一次,訊杖第九度停刑,罪人李永純施威更招。
上在昌德宮。停常參·經筵。
未時申時,日暈。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
金蓍根啓曰,來初一日,輪對日次矣,敢稟。傳曰,當次人受點,後日次待令。
韓致應啓曰,藥房提調·副提調,持湯劑來待矣。傳曰,封入。
注書李永昆病,代以尹豐烈爲假注書。
洪秀晩啓曰,御營大將李溏,以本營習陣事,明日沙阿里出去矣,兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
金蓍根,以弘文館言啓曰,本館下番修撰臣申緯,以問事郞廳,今日推鞫時,晝仕出去,而每每草記,事涉煩瀆,今後則除草記往來之意,敢啓。傳曰,知道。
金蓍根,以吏曹言啓曰,因義禁府草記,大逆不道罪人振采,旣已承服正刑,降邑號,罷守令等事,令各該司擧行事,允下矣。問于義禁府,則大逆不道罪人振采,居生於公忠道洪州地云,而守令則勿罷事,曾有定式矣。洪州牧使,降爲縣監,何如?傳曰,允。
金蓍根,以吏曹言啓曰,承文院副正字孫興祖,受由過限不上來,依例罷職,何如?傳曰,允。
金蓍根,以禮曹言啓曰,卽接前監牧官金道林所志,則以爲,同姓七寸姪成五,嫡妾俱無子,以其同生兄成九第二子龜紹,欲爲繼後,兩家同議完定,而未及禮斜之前,成九夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後,明有可據,而不得登聞者,許令該曹,論理草記事,曾有筵奏定式,而門長金道林所訴,旣如此,依定式金成九第二子龜紹,立爲金成五之後,何如?傳曰,允。
金蓍根,以禮曹言啓曰,圖畫署,有別遞兒祿窠,而畫員中勤勞國役者,使之次次許付矣。付祿李寅文邊將遷轉,代畫員金應煒,前後國役,多有勤勞,依例許付,何如?傳曰,允。
洪秀晩,以備邊司言啓曰,卽見全羅監司朴崙壽狀啓,則以爲,昨年綿農,酷被歉荒,山野諸邑,杼軸俱空,市上賣買,絶無僅有,一疋之直,比前倍數,光州等二十一邑所納大同木,本色收捧一款,請令廟堂參量稟處矣。該道之昨年綿歉,山邑爲甚,木邊之本色責納,民情切悶,而大同法意,比他稅最重,若非自上特施之恩,則例不得遽議闊狹,道啓非不勤摯,事勢有難從施,以此意分付,何如?傳曰,允。
洪秀晩,以訓鍊都監·禁衛營·御營廳言啓曰,南關王廟南邊外墻三間頹圮處,今三月二十八日爲始,三營合力改築之意,敢啓。傳曰,知道。
李錫夏,以賑恤廳言啓曰,今日北部四十契二千六百二十二戶,米二百六十四石十三斗五升,太一百三十九石六斗五升,分給,而再巡發賣,今已畢巡之意,敢啓。傳曰,知道。以下三十八行刀割
答曰,省疏具悉。已諭於諸批。缺二字
推鞫時罪人李元模,更招後刑問一次,訊杖第五度停刑,罪人尹致後更招後,刑問一次,訊杖第十三度停刑,罪人李永純更招後,刑問一次,訊杖第七度停刑,罪人金延壽更招後,刑問一次,訊杖第十五度停刑,罪人友文更招後,刑問一次,訊杖第十度捧遲晩,罪人光友更招後,刑問一次,訊杖第十度捧遲晩。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調沈象奎,副提調韓致應啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝此仰稟。答曰,知道。症候一樣,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
傳于韓致應曰,藥房入侍。
洪秀晩,以兵曹言啓日,內禁衛將權聖彦,親病沈重,萬無供職之望,呈狀乞遞。親病旣如此,則不可强令察任,改差,何如?傳曰,允。
洪秀晩,以義禁府言啓曰,卽接鐵山縣監柳命源牒報及成冊,則謀反大逆罪人敬行·聖翰·復一應坐諸人,査出以來矣。敬行子鎭運捉囚縣獄,鎭逵捉囚昌城府獄,依例發遣府都事二員,與各其地方官,眼同緣坐處絞,庶子仁石年十四,年未滿免絞,慶尙道熊川縣爲奴,妻金女全羅道海南縣,子婦金女慶尙道昌原府,子婦卓女全羅道光陽縣,庶女阿只順天府,竝爲婢,聖翰母金女慶尙道南海縣,妻田女長鬐縣,竝爲婢,弟聖珍全羅道南原縣,庶三寸叔勳世潭陽府,竝爲奴,姪得三昌平縣,得凡慶尙道比安縣,宗行全羅道求禮縣,繼行慶尙道開寧縣,得橘慶尙道眞寶縣,竝流三千里安置,復一子景安捉囚縣獄,亦以本縣下去都事與地方官,眼同緣坐處絞,子孟明年十三,年未滿免絞,咸鏡道三水府,孫儉上端川府,者斤儉上慶尙道鎭海縣,兄得一慶州府,竝爲奴,妾雪梅昆陽郡,子婦申女興海郡,孫女阿只密陽府,竝爲婢,姪景銀淸河縣,景舜全羅道谷城縣,景禹咸鏡道文川郡,景履全羅道淳昌郡,景夏玉果縣,竝流三千里安置,而右罪人等,方囚鐵山·宣川縣獄云,竝令刑曹押送于各其配所,何如?傳曰,允。
洪秀晩,以義禁府言啓曰,保放罪人李民秀還囚照律,南履愚·尹守任還囚議處以入,而南履愚·尹守任,病勢未差,仍爲保放之意,敢啓。傳曰,知道。
義禁府啓目,粘連向前尹守任亦,觀其所供,那移排朔及防稅作還,旣在遞歸之後,至於本縣執留錢與越海粮米,諉以民勢之難辦,謂無所徵捧,則雖不直斷以攛挪之科是白乎乃,蓋此均貿移貿,實出歉歲爲民之至意,則邸價擅便相貸,餘錢盡歸吏逋,以致朝家實惠之不得下究,論其罪狀,難逭重勘,以此照律,何如?啓依允。又啓目,粘連向前南履愚亦,宗廟後苑木根之火燒,雖是意慮之所未及,而身在入直,不卽覺察,事甚可駭,以此照律,何如?啓依允。又啓目,粘連鐵原前前府使李民秀矣,本府議啓內,定配罪人之遭故給暇,雖在法典,拖過五朔,初不督還,移配命下之後,發差押送,誠極疎忽。以此照律,罪杖六十收贖,奪告身一等,私罪奉敎依允爲旀,功減一等爲良如敎。
推鞫時罪人友文捧結案,罪人光友捧結案。
禁府罪人光友,年二十八矣結案白等,矣身根脚段,父宗魯生存,父矣父世泰故,母辛召史生存,母矣父宇復故白良乎,父母以胎生於京畿楊州牧長興面,隨父母長養,入籍居生於仁川府多所面是白乎旀,行凶節次段,矣身本以鄕曲之賤孼,甘作凶徒之爪牙,凶如振采,事如父師,鍾一·友文,結爲黨友,缺十二字欲輸軍糧,訪米主而下去南陽,此皆振采之妖言謊說,而矣身無不受其指使,到處隨從,街市間凶言,與聞於鍾一之座,而聽若尋常,搢紳家火攻,相議於鍾一之處,而同歸爛漫,此皆振采之經營排布,而與鍾一·友文,無不綢繆和應,打成一團,矣身凶謀逆節,盡露無餘,謀逆同參的實,遲晩的只,罪不待時,凌遲處死事。
罪人友文年三十二矣結案白等,矣身根脚段,父普源,父矣父鎭埰,母愼召史,母矣父之儉,竝只故白良乎,父母以胎生於北部城山里,隨父母長養,入籍居生於西部桃洞是白乎旀,行凶節次段,矣身跡本卑微,性又奸黠,投身於一賊,甘心爪牙,許心於振逆,結爲兄弟,托鍾一於振采,謂之可用,薦振采於鍾一,稱有神術,兩賊之凶謀逆節,無不和應,無不參攝。峙糧餉師,則願聞其排布,埋藥將家,則預知其設施,屢違擧事之日字,則責其愆期,欲知島囚之爲人,則證其善生,至於街市凶言,讖諱誕說,是何等至妖至憯極凶極悖,而與振·一輩,綢繆謀議,爛漫同歸,謀逆同參的實,遲晩的只,罪不待時,凌遲處死事。
推鞫時罪人永喆更招,罪人尹致後施威更招。以下四十三行刀割
壬申三月二十八日未時,上御熙政堂。藥房入侍時,都提調韓用龜,副提調韓致應,記事官趙璟鎭,記注官文養老,記事官朴齊聞,檢校直閣李光文,醫官吳千根·趙宗協,司饔僉正洪旭浩,以次進伏訖。用龜曰,近日日氣調和,聖體,若何?上曰,一樣,而各殿宮氣候,亦皆一樣矣。用龜曰,膈間往來之候,近日則淸利乎?上曰,今則差勝矣。用龜曰,諸節詳細承聞,然後可以議定湯劑矣。上命入診,旭浩·宗協·千根以次診候訖。上曰,提調,何不入來也?致應曰,適未入來矣。上曰,諸醫官各爲奏達也。旭浩曰,脈度調匀矣。宗協曰,脈度三部調匀,而右寸關,微有滑意,似是痰滯之候矣。旭浩曰,諸節詳細承聞,千萬顒祝矣。千根曰,脈度右寸關,尙有滑意,似有痰滯矣。寢睡初攪之際,膈間之候,何如乎?上曰,近日則少勝矣。用龜曰,湯劑,今當更爲議定矣。千根曰,湯劑中一二種,當爲加減矣。上曰,筵退後議定以入,可也。仍命退,諸臣以次退出。
上在昌德宮。停常參·經筵。
自巳時至申時,日暈。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房都提調韓用龜,副提調韓致應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。今則症候,漸向快復,調理之劑連服,輪直撤罷,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
進御香砂六君子湯,前方中去白豆蔻·加枳實·酸棗仁各一錢,自今日一貼式煎入事,榻前下敎。
藥房口傳啓曰,惟皇天惟祖宗,默佑篤棐,聖候漸臻翼瘳,症度益向康勝,臣等入而瞻仰,出而歡忭,日加一日,萬萬無旣。今於朝候之啓,伏承撤直之批,益有以仰認諸節之快復,蹈舞慶祝,尤不知攸喩,而臣等區區下忱,竊敢以爲節宣之方,尤愼於旣愈之日,保護之湯劑,期收調理之全功,則臣等之承安嘗藥,誠不容朝夕暫闕。今此輪直撤罷之命,有不敢奉承,忱誠所迫,輒玆冒籲。伏乞收還成命,不勝千萬顒祝,惶恐敢啓。答曰,知道。輪直撤罷之敎,依前擧行,卿等更勿煩陳,宜矣。
洪秀晩啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
傳于金蓍根曰,藥房三提調以下,別單書入。
韓致應啓曰,藥房三提調,持湯劑來待矣。傳曰,封入。
備忘記,都提調行判中樞府事韓用龜,內廐馬鞍具一匹面給,子壻弟姪中初仕調用,奴婢田結,依乙丑年例爲之。提調兼兵曹判書沈象奎,熟馬一匹面給,子婿弟姪中初仕調用,奴婢田結,依乙丑年例爲之。副提調行都承旨韓致應加資,熟馬一匹面給。前都提調右議政金思穆,內廐馬鞍具一匹面給,奴婢田結,依乙丑年例爲之。前提調行禮曹判書李集斗,水原留守金履度,前副提調咸鏡監司金履永,行副護軍宋知濂,江華留守洪義浩,竝熟馬一匹面給,奴婢田結,依乙丑年例爲之。翰林朴齊聞·李龍秀,注書李永昆,竝陞六。別待令司饔僉正洪旭浩加資,守令除授。別入直待令醫官吳千根·趙宗協,竝守令除授,奴婢田結,依乙丑例爲之。李惟鑑加資,奴婢田結,依乙丑年例爲之。李漢臣·秦東秀·卞之錞,掌務官金龜紹·玄鉀,前掌務官金景琳·金近源,竝加資。首醫秦泳,議藥同參卞觀海·李敬培,鍼醫崔遂燁,御醫吳仁豐·方禹疇·崔源·李惟鐸·高景殷·崔遠基·金壽仁·李思仁·玄在德·李彦厚·方孝悳,內醫鄭楠秀·李福膺·崔漢植·朴致秀·慶輯,鍼醫卞光壽·秦東老·朴器成·金宇敬·白成五·李允馨·鄭國誠·李弼鎬·李重恒·白時昌,議藥同參柳曾模·金景勳·李元豐·安載述·金宗友·李儀輔·李昌佐,御醫李命鎰,鍼醫安昌禧,竝依乙丑年例,考例施賞。員役等,依判下施賞。
金蓍根,以禮曹言啓曰,來四月初四日行宗廟夏享大祭所用犧牲看品,小宗伯與本署提調,眼同前期擧行,而本曹參判有闕未差,令政院稟旨差出,以爲趁時看品之地,何如?傳曰,允。政官牌招開政。
有政。吏批,行判書南公轍推鞫進,參判李肇源進,參議鄭東榦牌不進,右承旨金蓍根進。啓曰,行判書南公轍推鞫進,參議鄭東榦牌招不進,小臣獨政未安,何以爲之?敢稟。傳曰,仍爲之。以曺允大爲判尹,權常愼爲禮曹參判,金基厚爲右尹,具命益爲工曹佐郞,金載儁爲漢城主簿,李藎模爲造紙別提,李羲淵爲三陟府使,宋文圭爲沙斤察訪,兼養賢奉事單吉顯範,洪陽縣監單柳畊,降邑號事,承傳。故羽林將許沆,贈統制使特贈事,承傳。故學生趙大壽,贈童敎,孝行卓異贈職事,承傳。
兵批,兼判書沈象奎進,參判朴宗正病,參議韓鼎運病,參知尹之鉉入直,右副承旨洪秀晩進。啓曰,知訓鍊,今當差出,而當品中可擬之人乏少,從二品竝擬,何如?傳曰,允。又啓曰,訓鍊正,今當差出,而擬望之人乏少,以二望擬入,而外任竝擬,何如?傳曰,允。以李得濟爲知訓鍊,李文會爲副摠管,朴友淵爲內禁將,金慶祿·朴之洙爲景福將,李春熙爲訓鍊正,具應和爲都摠都事,權喜成爲武兼,知事單玄烒,同知單趙雲韶,僉知單李敏會,大護軍金履翼,護軍李相璜。
以吏曹參議鄭東榦牌不進罷職傳旨,傳于李錫夏曰,只推。
傳于李錫夏曰,發遣吏郞,諸執事淸齋與否,摘奸以來。
以平安監司鄭晩錫狀啓,寧遠郡民家失火事,傳于李錫夏曰,聞甚矜惻,元恤典外,別加顧恤事,分付。
傳于洪秀晩曰,向見灣尹狀啓,則皇京都統,領兵來留江口云,令廟堂卽爲考例,稟處接待等節。
金蓍根,以禮曹言啓曰,惟天惟祖宗,默佑陰隲,聖候快復,此誠宗社臣民無前莫大之慶,告廟·頒敎·陳賀等節,卽爲擇吉擧行,何如?傳曰,待下敎爲之。
金蓍根,以禮曹言啓曰,卽接永禧殿參奉所報,則來四月初一日朔焚香,殿官一員,今三十日當爲祗受,而令有闕未差,參奉今方入直,受香無人云。令有闕之代,卽令該曹以在京無故人,口傳差出,以爲受香之地,何如?傳曰,允。
洪秀晩,以義禁府言啓曰,今此推鞫時,本府都事當爲備員,出使都事趙吉源·尹喜成,令該曹口傳相換,何如?傳曰,允。
吏曹口傳政事,以金炳文爲永禧殿令,禁府都事尹喜成,訓鍊判官李台遠相換,禁府都事趙吉源,童蒙敎官趙原永相換。
洪秀晩,以備邊司言啓曰,傳曰,向見灣尹狀啓,則皇京都統,領兵來留江口云,令廟堂卽爲考例,稟處接待等節事,命下矣。謹稽英廟十三年丙寅,以退柵看審事,燕京兵部尙書,出來柵門,以特敎,別遣平安兵使,牛酒勞問矣。今此副都統,與兵部尙書,職級逈異,不必用帥臣往勞之例,特遣安州牧使,馳往中江,勞問都統,別具牛酒,分饋所領之軍,以此意,定禁軍下送分付,何如?傳曰,允。
洪秀晩,以中樞府大臣意啓曰,近來掖隷輩,不畏法綱,作挐閭里之弊,不一其端,而昨聞本府入直郞官,爲捧年例府納,招致康津邸吏,邸吏之子,卽掖隷也,發怒於郞官之招致其父,敺打府隷,仍又率其徒黨,突入府隷之家,釜鼎器皿,沒數撞破,俾不得奠居云。故卽令郞官摘奸以來,則果如所聞矣。邸吏之招致者,郞官也,非府隷也,而今乃移怒逞憾,少無顧忌,究厥所犯,與凌辱官長,殆無異焉。此不嚴懲,後弊難言,當該掖隷及隨從諸漢,竝令法司,一一覈出,從輕重照律嚴勘,何如?傳曰,允。
以司鑰金義澤手本,別監林世根等作挐賣酒家事,傳于李錫夏曰,令攸司照法嚴治,以懲日後他別監之習。
洪秀晩,以刑曹言啓曰,以司鑰金義澤手本,別監林世根·崔萬裕·車千幸·申常文等,作挐於中樞府隷賣酒家之狀,萬萬痛駭,爲先除下後,令攸司科治事,傳曰,令攸司照法嚴治,以懲日後他別監之習事,命下矣。謹按律文,則大明律制書有違條有曰,凡奉制書有所施行而違者,杖一百。林世根等,依此律勘放之意,敢啓。傳曰,知道。
李錫夏,以賑恤廳言啓曰,西部租田契任掌金海龍,今月二十九日本洞路傍,得二歲遺棄男兒,同里居良女鄭召史,欲爲收養,南部靑寧尉契任掌盧國柱,今月二十九日本洞路傍,得二歲遺棄男兒,同里居良女梁召史,欲爲收養,貧不自食,皆願受料,告于本部,自各該部同日牒呈。故依節目,竝爲給料,使之乳養之意,敢啓。傳曰,知道。
洪秀晩,以刑曹言啓曰,義禁府啓辭內,卽接鐵山縣監柳命源牒報及成冊,則謀反大逆罪人敬行·聖翰·復一應坐諸人,査出以來矣。敬行子鎭運捉囚縣獄,子鎭逵捉囚昌城府獄,依例發遣府都事二員,與各其地方官,眼同緣坐處絞,庶子仁石年十四,年未滿免絞,慶尙道熊川縣爲奴,妻金女全羅道海南縣,子婦金女慶尙道昌原府,子婦卓女全羅道光陽縣,庶女阿只順天府,竝爲婢,聖翰母金女慶尙道南海縣,妻田女長鬐縣,竝爲婢,弟聖珍全羅道南原縣,庶三寸叔勳世潭陽府,竝爲奴,姪得三昌平縣,得凡慶尙道比安縣,宗行全羅道求禮縣,繼行慶尙道開寧縣,得橘慶尙道眞寶縣,竝流三千里安置,復一子景安捉囚縣獄,亦以本縣下去都事,與地方官,眼同緣坐處絞,子孟明年十三,年未滿免絞,咸鏡道三水府,孫儉上端川府,者斤儉上慶尙道鎭海縣,兄得一慶州府,竝爲奴,妾雪梅昆陽郡,子婦申女興海郡,遜女阿只密陽府,竝爲婢,姪景銀淸河縣,景舜全羅道谷城縣,景禹咸鏡道文川郡,景履全羅道淳昌郡,景夏玉果縣,竝流三千里安置,而右罪人等,方囚鐵山·宣川縣獄云,竝令刑曹,押送于各其配所,何如?傳曰,允事,命下矣。右罪人等,方囚鐵山·宣川縣獄,令本道押送各其配所事,分付該道道臣,何如?傳曰,允。
洪秀晩,以義禁府言啓曰,謀逆同參罪人友文·光友,旣已承服正刑,其父母·妻妾·子女·祖孫·兄弟·姊妹·子之妻妾·伯叔父兄弟之子,年歲·姓名·存沒·居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號,罷守令等事,令各該司奉承傳擧行,何如?傳曰,允。
洪秀晩,以刑曹言啓曰,因義禁府啓辭,謀逆同參罪人友文·光友,籍沒家産事,命下矣。罪人友文·光友奴婢,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
洪秀晩,以義禁府言啓曰,卽接西部牒呈及成冊,則謀逆同參罪人友文應坐諸人,査出以來矣。友文妻甲烈慶尙道延日縣緣坐爲婢,子曾乭年六,連乭年四,竝年未滿免絞,曾乭全羅道靈巖郡,連乭慶尙道英陽縣,緣坐爲奴,而右罪人等,方囚西部,依例令刑曹押送配所,何如?傳曰,允。
洪秀晩,以義禁府言啓曰,保放罪人南履愚·尹守任,還囚照律,李邦億還囚捧供以入,而李邦億病勢,一向未差,仍爲保放之意,敢啓。傳曰,知道。
禁府啓目,海南前縣監李邦億原情云云。傳旨內辭緣,泛稱遲晩,刑推得情,何如?啓,除刑推議處爲良如敎。又照目粘連,宗廟署直長南履愚矣本府議啓內,宗廟後苑木根之火燒,雖是意慮之所未及,而身在入直,不卽覺察,事甚可駭,以此照律,罪笞四十收贖,附過還職,私罪奉敎依允爲旀,功議各減一等爲良如敎。又照目粘連,海南前縣監尹守任矣本府議啓內,觀其所供,那移排朔及防稅作還,旣在遞歸之後,至於本縣,則雖不直斷以攛挪之科是白乎乃,蓋此均貿移貿,寔出歉歲爲民之至意,則邸價擅使相貸,餘錢盡歸吏逋,以致朝家實惠之不得下究,論其罪狀,難逭重勘。以此照律,罪杖八十收贖,告身盡行追奪,徒二年定配,私罪奉敎依允爲旀,功議各減一等爲良如敎。
洪秀晩,以義禁府言啓曰,時囚罪人尹守任,杖八十收贖,告身盡行追奪,徒二年定配,照律公事,判付內依允,功議各減一等事,命下矣。尹守任功議各減一等,杖六十收贖,告身盡行追奪,公忠道鴻山縣宿鴻驛,徒一年定配,而以議啓內辭意,具罪目,依例發遣府書吏,押送配所,何如?傳曰,允。以下十八行刀割
推鞫時罪人永喆更招後,與罪人尹致後面質罪人李元樸更招,罪人李永純更招後,與罪人尹致後面質。罪人尹致後更招後,刑問一次,訊杖第十五度停刑。
上在昌德宮。停常參·經筵。
自辰時至未時,灑雨下雨,測雨器水深七分。
藥房都提調韓用龜,提調沈象奎,副提調韓致應啓曰,伏未審夜問,聖體若何,寢睡·水刺之節,何如?嘉順宮氣候,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢此問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,行大司憲李冕膺未肅拜,執義宋稚圭,掌令許臻在外,洪命周,持平朴升鉉·柳春東呈辭,監察茶時之意,敢啓。傳曰,知道。
洪秀晩啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于金蓍根曰,禮房承旨馳詣宗廟·景慕宮,奉審摘奸,仍詣受香所,奉審摘奸以來。
韓致應啓曰,藥房三提調,持湯劑來待矣。傳曰,封入。
韓致應啓曰,時原任大臣,有稟達事,率禮堂來詣請對矣。傳曰,入侍。
金蓍根啓曰,注書李永昆陞六,代被薦人洪羲祖·朴來謙薦狀,依例成送吏曹之意,敢啓。傳曰,知道。
金蓍根啓曰,左右史,不可不備,別兼春秋李紀淵,卽爲牌招入直,何如?傳曰,允。
注書李永昆陞六,代以金周默爲假注書。
洪秀晩啓曰,新除授注書洪羲祖,卽爲牌招入直,何如?傳曰,允。
洪秀晩啓曰,注書洪羲祖,時在江華府,斯速乘馹上來事,下諭,何如?傳曰,允。
金蓍根,以內醫院都提調·提調意啓曰,今番賞典中,有掌務官玄鉀,前掌務官金近源加資之命矣。鉀·近源,俱未經準職,何以爲之?敢稟。傳曰,準職。
金蓍根,以內醫院都提調·提調意啓曰,內醫金龜紹,旣已加資,御醫陞差,何如?傳曰,允。
金蓍根,以內醫院都提調·提調意啓曰,內醫金景琳加資,代前正李彦厚差下,何如?傳曰,允。
金蓍根,以禮曹言啓曰,來四月初四日行宗廟夏享大祭所用犧牲看品,小宗伯與本署提調,當爲眼同擧行,而新除授本曹參判權常愼,有實故不爲出肅,令政院稟旨變通,以爲趁卽看品之地,何如?傳曰,允。許遞,政官牌招開政差出,賞典一體下批,可也。
有政。吏批,行判書南公轍推鞫進,參判李肇源進,參議鄭東榦牌不進,右承旨金蓍根進,啓曰,行判書南公轍推鞫進,參議鄭東榦牌不進,小臣獨政未安,何以爲之?敢稟。傳曰,仍爲之。以韓晩裕爲知敦寧,李相璜爲禮曹參判,南公轍爲弘文提學,閔斗爀爲司饔僉正,尹光孚爲司僕主簿,朴榮壽爲長興主簿,洪羲祖爲注書,行都承旨韓致應今加嘉義,司饔僉正洪旭浩今加通政,以上加資事,承傳。
兵批,兼判書沈象奎病,參判朴宗正入直進,參議韓鼎運病,參知尹之鉉病,右副承旨洪秀晩進。僉知三單朴友淵·金慶祿·朴之洙,護軍單權常愼,副司果單朴齊聞·李龍秀·李永昆。
以吏曹參議鄭東榦牌不進罷職傳旨,傳于金蓍根曰,只推。
洪秀晩,以兵曹言啓曰,今三月各廳堂下武臣朔試射,因內外中日停止,不得爲之之意,敢啓。傳曰,知道。
洪秀晩,以兵曹言啓曰,今春等能麽兒考講時,訓鍊院主簿李光魯·洪楫,武臣兼宣傳官林致浩·宋寬培·姜熙文,守門將黃碩潤,內贍寺主簿洪禹恒,義盈庫主簿金重國等,二次不通,都摠府經歷具載哲,訓鍊院主簿趙雲豪,軍器寺判官洪秉義,武臣兼宣傳官李有璟·李東鎭·尹喜豐·曺敬振,部將李馨遠·趙德永,守門將安塾·朴基碩等,一次不通,竝依定式從重推考,何如?傳曰,允。
洪秀晩,以刑曹言啓曰,義禁府啓辭內,卽接西部牒呈及成冊,則謀逆同參罪人友文應坐諸人,査出以來矣。友文妻甲烈慶尙道延日縣緣坐爲婢,子曾乭年六,連乭年四,竝年未滿免絞,曾乭全羅道靈巖郡,連乭慶尙道英陽縣,緣坐爲奴,而右人等,方囚西部,依例令刑曹押送配所事,傳曰,允事,命下矣。罪人甲烈·曾乭·連乭等,卽爲押送各其配所之意,敢啓。傳曰,知道。
右議政金思穆箚曰,伏以惟天惟祖宗,默佑陰隲,經歲靜攝之餘,玉候遄復天和,至下輪直撤罷之命,上以弛殿宮惟憂之念,下以答億兆顒祝之望,於萬無疆,自今伊始,有國之慶,孰大於此?喜氣歡聲,洋溢區宇,區區忭賀之忱,誠不勝手之舞之足之蹈之。卽伏見藥院賞典下者,以臣提擧之曾忝,亦蒙恩齎之便蕃,臣誠惝怳驚感,莫省攸措。頃當擧國焦遑之日,適厠一時直院之列,自是臣分之常,初無可紀之勞,而計其實仕,又不滿二旬,則天廐上駟之駿,田地臧獲之殷,是何等寵章,而以若罔功之身,混被濫及之典,無論臣心之惶蹙不安,其在淸朝綜核之政,明主嚬笑之愛,果何如也?且況臣之於君,猶子之於父也。父母有疾,子而侍湯,而輒受勞賞之賜,則寧有不蹙然而不敢當者乎?伏乞聖慈,俯垂諒察,亟命收還,俾恩賞無褻,微分獲安焉。取進止。答曰,省箚具悉卿懇。卿其勿辭,安心領受。仍傳于洪秀晩曰,此批答,遣史官傳諭于右議政。
推鞫時罪人致後更招後,刑問一次,訊杖第十五度捧遲晩。罪人延壽更招後,刑問一次,訊杖第四度捧遲晩。罪人李永純更招後,刑問一次,訊杖第五度停刑。罪人李元樸更招後,刑問一次,訊杖第十一度停刑。
壬申三月三十日辰時,上御熙政堂。時原任大臣率禮堂請對入侍時,行都承旨韓致應,記事官趙璟鎭,記注官車翊修·孫錫祚,領府事李時秀,左議政金載瓚,判府事韓用龜,右議政金思穆,行禮曹判書李集斗,以次進伏訖。時秀等曰,皇天祖宗,默佑我邦家,聖候夬臻康復,至有藥院輪直撤罷之命,歡欣忭祝,八域同情。近間諸節,更若何?日前伏聞藥院諸臣之言,似有滯候,六君子湯,加減議定云矣,今則滯候已爲夬差乎?上曰,夬差矣。時秀等曰,寢睡·水刺之節,何如?上曰,一樣,而各殿宮氣候,亦皆一樣矣。仍敎曰,請對,何事也?時秀等曰,昨日撤直之命初下,萬姓蹈舞,雖閭巷街路之間,匹庶婦孺,莫不欣欣相告,喜不自勝。蓋邦慶何時無之,而如此大慶,誠罕有矣。賀儀不日將擧,而昨日禮曹陳賀草記批旨,有待下敎之命,伏未知聖意之攸在,而如此大慶,上告下布之擧,不容少遲矣。上告則陟降悅豫,下布則大小蹈忭,如此慶禮,卽宜稟定。故玆敢率禮堂求對矣。上曰,姑俟賊平後,同爲之,可也。時秀曰,慶禮各殊,今此賀儀,擇日先行,而賊平後,亦當卽擧賀儀矣。載瓚曰,今此賀禮,豈可與平賊陳賀,竝擧乎?用龜曰,今此慶賀,卽宜擧行,不可與平賊之賀,一日竝行矣。思穆曰,今番賀禮,卽宜先行,而不日當平賊,平賊陳賀,當別爲擧行矣。上曰,更待下敎爲之,可也。時秀等曰,今此盛禮,允宜卽速擧行,而邦慶稠疊,則雖日日陳賀,亦所當然矣。集斗曰,今日行慶禮,明日又行慶禮,在所當然,今番慶賀,固不可竝擧於平賊之賀矣。上曰,從當更爲下敎矣。命時原任大臣先退。時秀等曰,臣等又有所仰達者矣。今番鞫獄,振古所無,而缺十三行刀割上曰,今此鞫獄,從速究竟,可也。載瓚曰,鞫獄諸囚中金延壽·尹致後,固宜窮覈,而其餘罪人,待處分當爲酌處矣。上曰,大臣先退,時秀·載瓚·思穆·集斗等退出。用龜曰,小臣猥忝嘗藥之任,幸覩千一之大慶,區區下情,尤不勝萬萬慶忭。第無尺寸之勞,而濫蒙重賞,下情實爲惶恧矣。臣以本院醫官事,有所陳達者矣。今此大慶,賞典曠絶,而第堂下醫官之積年效勞,而尙未加資者,亦多矣。曾前有自本院抄啓加資之例,故敢此仰達矣。上曰,依此爲之也。用龜曰,本院掌務官,有加資之命矣。渠輩有春秋兩等聊賴之資,而所謂春等,只隔一日,今爲陞資,則春等所出,例不得用之云。昔在先朝己未,掌務官李命鎰,只隔春等數三日,而有加資之命,其時特敎,以過等例施行,而加資則仍施矣。今番亦當待處分擧行矣。上曰,依先朝處分施行,可也。致應曰,今番掌務官加資中,有未經準職者,纔已草記仰稟矣。取考前例,則賞加中未準職者,多以準職施行,且今掌務官當爲加資者,有年淺新入之人,亦當待處分擧行,故敢此仰達矣。上曰,依此爲之也。仍命退,諸臣以次退出。
上在昌德宮,停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房副提調韓致應啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。臣不任區區伏慮,敢來問安,竝此仰稟。答曰,知道。卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,來初五日朝參日次矣,敢稟。傳曰,停。
洪秀晩啓曰,禁衛營將官來言,今日本營軍兵日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵日次私習云矣,敢啓。傳曰,知道。
金蓍根啓曰,右尹金基厚,除拜後過三日不爲出肅,依定式推考警責,仍卽牌招察任,何如?傳曰,允。
韓致應啓曰,藥房副提調,持湯劑來待矣。傳曰,封入。
傳于金蓍根曰,藥房·內閣·朝廷·政院·玉堂以下問安,自明日勿爲之。
以平安兵使申鴻周狀啓,安州幼學林之煥,賊變之初,自願赴陣,爲賊所捉,奮罵不屈,終至死節事,傳于尹行直曰,臨死不屈,其凜然氣習,足以驚賊膽而動耳目,令廟堂卽爲稟處,以爲激勸之地。
金蓍根,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
洪秀晩,以都摠府言啓曰,中日習射技放事,以輪直間啓請姑停矣。今已撤直,今日入直內三廳武兼禁軍及軍兵等,中日習射技放,請出標信。傳曰,知道。
洪秀晩,以備邊司言啓曰,因黃海監司請設別厲祭狀啓禮曹回啓內,依壬子年命道臣設祭之例,道內中央邑設壇擧行事,允下矣。別設厲祭,例遣近臣,而間或令道臣設行者,蓋出於爲民邑省弊之意。見今農務方殷,行部纔返,此時道臣之以行祭往來,反不無貽弊之慮。監賑御史金啓溫,旣經近臣,方在道內,仍令將事,甚爲便好,以此意卽爲分付,何如?傳曰,允。
金蓍根,以吏曹言啓曰,社稷署令李纘根,受由過限不上來,依例改差,何如?傳曰,允。
金蓍根,以吏曹言啓曰,因義禁府草記,謀逆同參罪人光友,旣已承服正刑,降邑號,罷守令等事,令各該司擧行事,允下矣。問于義禁府,則謀逆同參罪人光友,居生於京畿仁川地云,而守令則勿罷事,曾有定式矣。仁川府使,降爲縣監,何如?傳曰,允。
金相休,以戶曹言啓曰,慶熙宮差備內,椽木修改吉日,令日官崔福基推擇,則今四月初二日辰時爲吉云,以此日時擧行,何如?傳曰,允。以下六十七行刀割
行判中樞府事韓用龜箚曰,伏以,惟天惟祖宗,默佑陰隲,玉候康復,輪直已撤,仰寬殿宮惟憂之念,下副臣民顒祝之情,慶溢匝域,歡均含生,如臣無似,適忝保護之任,獲覩無疆之休,蹈抃之忱,百倍餘人。卽伏見傳敎下者,以臣名之猥入別單,便蕃寵錫,裒然爲一院之首,天廐上駟,已是罔功之賞,而子姪收錄之命,田民賜給之典,別是異恩,闔門感祝,圖執無地。第念臣苟充嘗藥之列,徒仰醫人之口,刀圭奏功,初無微勞之可紀,晨夕請安,自是臣分之當然,而今此非常之恩,奚爲而偏侈臣身也?歡祝之中,不勝兢惶之私。玆敢冒陳短箚,仰申衷懇。伏乞聖明,亟收成命,俾恩賞毋濫,微分獲安焉。取進止。答曰,省箚具悉卿懇。卿其勿辭,安心領受。仍傳于金蓍根曰,此批答,遣史官傳諭。
兼兵曹判書沈象奎疏曰,伏以,大易戒存无妄,疢疾之來,聖人之所不免也。蓋自玉候之靡寧,小大焦遑,已經涉歲月矣,幸賴皇天祖宗,眷命我宗國,保佑我聖躬,天和漸臻於常度,翼瘳可占於勿藥,仰而貽殿宮之悅豫,俯而聳中外之瞻聆,廷候先停,院直繼撤,今玆之慶,振古亦罕,而吾東方億萬斯年之籙,其自今罙基無疆。臣於此時,任叨保護,間登診筵,瞻天顔之勝昔,攀酬酢之如響,今當撤直之辰,手舞足蹈之忱,固已萬萬於人,而迺者別單之判下也,緣臣名厠其間,天駟之頒,田民之錫,錄用之恩,俱係褒賞之優典,而亦及罔功之賤品,聞命踧踖,感怍交中。臣子之於君父,疾不解帶,藥必先嘗,職固當然,勞於何有?況臣之直院,計日甚少,而匪頒之寵,與同諸僚,尤何敢恬然固有,惟以冒受爲榮幸也哉?伏乞收還成命,俾賞典毋澆而微分獲安焉。臣無任云云。答曰,省疏具悉。卿其勿辭領受。
行禮曹判書李集斗疏曰,伏以,皇天垂佑,祖宗降隲,經歲靡寧之聖候翼瘳,指日可期之縟儀方擧,無前大慶,於今初見,臣民咸忭,朝野同情。仍伏念,臣於昨年孟秋,特除內局提擧,素昧嘗草之方,猥叨議藥之任,護聖躬而只侍湯劑,守臣分而徒事竭蹶,無勞可效,無功可記。雖於遞職之後,出入候班,一心耿結,遄復天和,夙宵顒祝。迺者院直載撤,聖念酬勞,別單施賞,至及臣身,廐馬田民,寵錫便蕃,恩出常格,愧深罔功。玆敢猥陳短章,仰瀆崇嚴。伏乞聖明,俯垂鑑諒,亟賜收還,俾安私分,千萬幸甚。臣無任云云。答曰,省疏具悉。卿其勿辭領受。
水原留守金履度疏曰,伏以,惟天惟祖宗,黙佑垂隲,聖候康復,輪直已撤,和氣普洽於區宇,悅豫洋溢於殿宮,蹈舞忭祝,小大同情。仍伏念,臣適當擧朝焦鬱之際,猥隨諸僚奔走之後,時覲耿光,徒有踰分之榮,日趨候班,只是備員之狀,及叨居留,又違文陛,抱玆耿耿,殆忘寢食。昨奉慶報,馳到城闉,嘗藥諸臣,次第蒙賞,而賤臣之名,亦忝其中,田民廐馬,恩賜隆厚,且惶且恧,不知所以自措也。輪番嘗藥,卽臣子常分中事,而況臣中間供職,始不及擧行之辰,終不値撤罷之日,初無自效之足言,焉有酬勞之可稱?濫賞冒受,上下俱失,在聖朝宜惜嚬笑之方,寧容便蕃之賜,偏及罔功之地乎?玆將踧踖之悃,敢瀆崇嚴之下。伏乞亟收寵錫,俾安微忱焉。臣無任云云。答曰,省疏具悉。卿其勿辭領受。
上在昌德宮。停常參·經筵。
金蓍根啓曰,知敦寧韓晩裕除拜後過三日不爲出肅,依定式推考警責,仍卽牌招察任,何如?傳曰,允。
韓致應啓曰,藥房三提調,持湯劑來待矣。傳曰,封入。
金蓍根啓曰,臣蓍根依定式進詣香室,奉審香祝·櫃祝·板袱子,則精潔之意,敢啓。傳曰,知道。
尹行直啓曰,臣行直今日推鞫進去,下直之意,敢啓。傳曰,知道。
傳于金蓍根曰,前僉正洪旭浩,拔例三品官實職中擬入。
兵曹口傳政事,副護軍單洪旭浩。
傳于金蓍根曰,發遣吏郞,諸執事淸齋與否,摘奸以來。以下七十四行刀割
答曰,悉諭於前批,勿煩。
洪秀晩,以備邊司言啓曰,平安兵使申鴻周狀啓,安州幼學林之煥,賊變之初,自願赴陣,爲賊所捉,奮罵不屈,終至死節事,傳曰,臨死不屈,其凜然氣習,足以驚賊膽而動耳目,令廟堂卽爲稟處,以爲激勸之地事,命下矣。之煥跡本韋布,世襲忠義,亂起之初,奮然赴陣,身藏蠟丸之書,躬蹈虎口之危,爲賊所捉,百般脅降,而植立不屈,極口大罵,鉅解何畏之語,爾罪彌天之說,直使人髮竪氣湧,而實無愧於受刃之杲卿,當鉅之張興,況臨刑大呼,謂當上見天日,仰臥不伏,踢倒賊徒,就死之後,怒猶勃勃,至於三四翻身而乃絶,邑屬站民之目覩光景者,莫不嘖嘖稱壯。宣川·龍川之報,査考旣悉,道臣·帥臣之啓,登聞且詳,而判下十行,褒嘉鄭重,有可以死固無憾,聞者亦涕。林之煥,特贈兵曹參議,施以旌閭之典,仍令道臣存問其家,如已過葬,厚給奠酹之需,形止狀聞之意,分付,何如?傳曰,允。
洪秀晩,以備邊司言啓曰,關西五鎭邊將降賊之罪,事當自本道卽爲行査用法,而不此之爲,直爲押送於巡撫營,自該營移送王府,而仍爲具格囚南間矣。本罪雖關一律,而論以獄體,當付該府擧行,而不必設鞫推問,竝嚴囚西間,令該府依律處斷,何如?傳曰,允。
洪秀晩,以備邊司言啓曰,捕盜廳罪人韓基朝,出付巡撫營,梟首警衆之意,纔已草記稟處,待允下當卽擧行,而以禁·御兩營軍兵,分半出用之意,分付各該營,何如?傳曰,允。
洪秀晩,以備邊司言啓曰,月前龍·鐵破賊後,自本道搜上賊徒文書,而其中有京居人韓基朝呈單於賊魁者,滿紙辭意,無非絶悖凶言,至以聖明日月,上帝眷祐等說,稱道賊魁,又有民生倒懸,擧世思亂之說,其窮凶不道,與文亨無異,而都下衣冠之民,投入賊中,作此凶書者,罪浮於文亨。令捕廳發捕嚴覈,則不待加刑,無辭遲晩。此等凶醜,不必移王府,具格用法,卽爲出付巡撫營,大會軍民,梟首警衆,何如?傳曰,允。
洪秀晩以禁衛營·御營廳言啓曰,謹依備邊司草記批旨,罪人韓基朝梟首時,兩營軍兵分半,各該將官,領付于巡撫營之意,敢啓。傳曰,知道。
洪秀晩,以御營廳言啓曰,集賢門入直訓鍊都監軍,以本廳京中哨軍,今四月初三日,依例替代入直之意,敢啓。傳曰,知道。
推鞫時,罪人李元樸更招。罪人李永純更招。罪人永喆更招。
罪人致後捧結案,罪人延壽捧結案。
洪秀晩,以義禁府言啓曰,鞫廳議啓內,罪人李元樸·李永純,竝減死絶島安置,永喆還發配所事,啓下矣。罪人李元樸慶尙道巨濟府,李永純全羅道珍島郡,竝減死絶島安置,永喆靈光郡,還發配所,而以議啓內辭意,具罪目,依例發遣府羅將,押送于各其配所,何如?傳曰,允。
洪秀晩,以義禁府言啓曰,備邊司啓辭內,關西五鎭邊將降賊之罪,事當自本道卽爲行査用法,而不此之爲,直爲押送於巡撫營,自該營移送王府,而仍爲具格囚南間矣。本罪雖關一律,而論以獄體,當付該府擧行,而不必設鞫推問,竝嚴囚西間,令該府處斷事,允下矣。南間罪人柳載河·王道恒·金仁厚·李震說·金弘涉,竝解枷杻,嚴囚西間之意,敢啓。傳曰,知道。
義禁府,罪人致後年三十六矣結案白等,矣身根脚段,父凝烈生存,父矣父尙東,母李召史,母矣父寛鼎,竝只故白良乎,父母以胎生於南部鑄洞,隨父母長養,入籍居生於京畿坡州牧州內面馬山里是白乎旀,行凶節次段,矣身本以兇頑之性,濟之悖惡之行,西變以後,托以娶妻之行,欲爲避身之計者,罪已難赦,而臨行時鍾一來訪,傳以諸條凶言,至如中庶輩,將爲屠戮兩班,締結掖庭。且接湖西缺五字率白衣軍上來,火攻都城,搢紳皆死,此皆妖言謊說,煽動人心之計,而矣身無不親聽,況二字凶言,尤何等至凶絶憯,而鍾一傳於矣身,矣身聞於鍾一,視若尋常,仍爲下鄕,無意發告,知情不告的實,遲晩的只罪,不待時斬事。罪人延壽年四十六矣結案白等,矣身根脚段,父聖澤,父矣父錫遠,母張召史,母矣父文緯,竝只故白良乎,父母以胎生於西部貞洞,隨父母長養,仍爲入籍居生是白乎旀,行兇節次段,矣身以蟣蝨之賤,懷梟獍之心,聲氣相接於振采,蹤跡密托於鍾一。凡振·一之凶言凶謀,無不與知,而仁·富泊艘,國都當遷,南中兵火,似倭非倭,彗星南移,二月火攻,三月兵起等說,此皆兇徒排布煽動之計,而至於正月凶言,卽窮天地亘古今所無之劇逆情節,而矣身無不知情,聽若尋常,不能發告,知情不告的實,遲晩的只罪,不待時斬事。
傳于洪秀晩曰,推鞫姑罷。以下一百十六行刀割
上在昌德宮。停常參·經筵。
藥房都提調韓用龜,提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。卿等不必入侍,間日問安,勿爲之。王大妃殿·中宮殿·惠慶宮·嘉順宮,藥房口傳問安。答曰,知道。
進御香砂六君子湯,自今日停止事,榻前下敎。
金相休啓曰,左副承旨尹行直今日不爲仕進,卽爲牌招,何如?傳曰,允。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金蓍根曰,禮房承旨馳詣宗廟,奉審摘奸以來。
金相休,以戶曹言啓曰,宗廟北墻頹圮處修築吉日,令日官崔福基推擇,則今四月初四日卯時爲吉云,以此日時擧行,何如?傳曰,允。
金相休,以戶曹言啓曰,時御所內各司雨漏修改吉日,令日官崔福基推擇,則今四月初四日卯時爲吉云,以此日時擧行,何如?傳曰,允。
洪秀晩,以兩西巡撫營言啓曰,鷺梁沙場,大會軍兵及坊民,罪人韓基朝,梟首警衆之意,敢啓。傳曰,知道。
洪秀晩,以訓鍊都監·禁衛營·御營廳言啓曰,南關王廟南邊外墻三間頹圮處,今已畢築之意,敢啓。傳曰,知道。以下二百十四行刀割
上在昌德宮。停常參·經筵。
洪秀晩,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵,日次私習云矣,敢啓。傳曰,知道。
注書趙璟鎭病,代以洪遠謨爲假注書。
洪遠謨有頉,代以朴來謙爲假注書。
洪秀晩啓曰,明日次對,兩司長官當爲進參,而大司諫尹行頤受由,行大司憲李冕膺,待開門牌招,何如?傳曰,允。
尹行直,以義禁府言啓曰,黃海監司韓用鐸啓本內,海州判官吳慶元,鳳山郡守南宮罪狀,令攸司稟處事,啓下矣。吳慶元時在任所,依例發遣府羅將拿來,南宮以兼營將守令,亦在任所,依例發遣府書吏,差兼官後,拿來,何如?傳曰,允。
尹行直,以刑曹言啓曰,義禁府啓辭內,卽接宣川縣監金爔牒呈及成冊,則謀粄罪人鳳寬應坐諸人,査出以來矣。鳳寬子尙文全羅道古阜郡,翯文咸平縣,仁文慶尙道金山郡,必文咸鏡道洪原縣,竝爲奴,妻可銀代阿只慶尙道咸陽郡,女者近阿只咸鏡道高原郡,竝爲婢,孫女後方阿只全羅道順天府,流二千里安置,而右罪人等,方囚宣川縣獄,竝令刑曹押送于各其配所,弟鳳仞,自龜城府捉上兵營云,待兵營査報,依律擧行,何如?傳曰,允事,命下矣。罪人尙文·翯文·仁文·必文·可銀代阿只·者近阿只·後房阿只等,方囚宣川縣獄,令本道卽爲押送于各其配所事,分付道臣,何如?傳曰,允。以下二百十一行刀割
上在昌德宮。停常參·經筵。
藥房都提調韓用龜,提調沈象奎,副提調韓致應啓曰,伏未審日間,聖體,若何寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
傳于洪秀晩曰,大臣·備局堂上引見。
吏曹口傳政事,以朴善浩爲景慕宮令。
以京畿監司李存秀狀啓,永宗僉使梁垸稱病上來,終不還鎭,爲先罷黜,其罪狀,令攸司稟處事。
傳于洪秀晩曰,令該曹口傳差出。
洪秀晩,以備邊司言啓曰,昨臘越薦出身等,依定式,當爲分坊西北,而兩界年事失稔之時,爲慮主客俱困之弊,特爲除防,多有其例,今年兩界,不可但以失稔言,今番亦爲除赴防,何如?傳曰,允。
洪秀晩,以備邊司言啓曰,卽見京畿監司李存秀狀啓,則以爲,本道穀簿,本自不贍,賑穀外分還,僅僅塗抹,而尤甚十七邑鎭,之次六七邑,有絶巡廢農之慮。自今月初巡,至麥前磨鍊,則有萬石穀然後始可分排。本道穀物,更無移轉之資,若於京衙門,貸得萬石穀價一萬二千兩,以錢分給,待秋收捧還報事,請令廟堂稟旨區劃矣。本道還摠,果無以麥前繼巡,故有此狀請,而他衙門則俱無以依此數劃給。聞戶曹今將貿米云,以貿米錢,先付本道,依己巳湖南例,使之準詳定錢分,待秋以米準折還捧,輸報戶曹之意,分付該道該曹,何如?傳曰,允。
洪秀晩,以備邊司言啓曰,海西還捧居末守令,本道請勘,該府請拿,而本道昨年民勢,與他有異,必無以準數捧糴,況軍興民騷,尤不可責之以常年。如此之時,合有參恕之道,當該守令,竝姑從重推考,使之戴罪行公,何如?傳曰,允。
洪秀晩,以備邊司言啓曰,京畿前道臣疏請,之次十二邑所納各衙門番布,姑令住催,而有許施之批矣。當初疏陳,只請住催,不言定限,故外以各邑,內以各司,無以指的擧行云,十二邑捧布之限,許令秋成停退,何如?傳曰,允。
金相休,以賑恤廳言啓曰,中部磗石洞契任掌崔聖仁,今月初五日本洞路傍,得一歲遺棄男兒,同里居良女李召史,欲爲收養,南部明禮房部契任掌朴千甲,今月初五日本洞路傍,得二歲遺棄男兒,同里居私婢禮,欲爲收養,貧不自食,皆願收料,告于本部,自各該部同日牒呈。故依節目竝爲給料,使之乳養之意,敢啓。傳曰,知道。
金相休,以戶曹言啓曰,宗廟北墻五間許改築之役,今已完畢之意,敢啓。傳曰,知道。
金蓍根,以禮曹言啓曰,上候平復陳賀,令該曹擇日擧行事,命下矣。告廟·頒敎陳賀吉日,令日官池景泌推擇,則今四月十三日·十六日·十八日俱吉云,以何日擧行乎?敢稟。傳曰,以十三日爲之。
金蓍根,以禮曹言啓曰,上候平復告廟社祭,今四月十三日曉頭設行事,草記允下矣。宗廟·永寧殿·社稷·景慕宮告由祭獻官,依例以一品磨鍊擧行,何如?傳曰,允。
金蓍根,以禮曹言啓曰,上候平復告廟·頒敎陳賀擇日草記,傳曰,以十三日爲之事,命下矣。同日曉頭,先行告祭於宗廟·永寧殿·社稷·景慕宮,卯時,頒敎陳賀,而大殿·王大妃殿·中宮殿·惠慶宮·嘉順宮進箋陳賀方物物膳,依例封進事,知委京外,箋文頭辭,令文任撰出,何如?傳曰,允。方物物膳,竝停止,可也。
金蓍根,以禮曹言啓曰,上候平復告廟·頒敎陳賀時,京外箋文方物物膳封進草記,傳曰,允,方物物膳,竝停止可也事,命下矣。在前各道方物物膳除減之時,京廳方物及議政府·六曹·京畿物膳,則例爲封進矣,今亦依前例知委封進之意,敢啓。傳曰,知道。
尹行直,以兵曹言啓曰,宗廟北墻一間半許頹圮處,今已畢築矣,晝察夜巡軍,解送直所之意,分付,何如?傳曰,允。
洪秀晩,以禁衛營言啓曰,因兵曹草記,宗廟北墻一間半許頹圮處,今已畢築,把守軍兵,還入直所,將則解送之意,敢啓。傳曰,知道。以下二百三十六行刀割
壬申四月初五日辰時,上御熙政堂。藥房入診,大臣·備局堂上引見,同爲入侍時,都提調韓用龜,提調沈象奎,副提調韓致應,假注書金周默,別兼春秋金陽淳·李紀淵,檢校直閣李光文,右副承旨洪秀晩,假注書朴來謙,事變假注書洪周命,左議政金載瓚,右議政金思穆,判敦寧趙尙鎭,行吏曹判書南公轍,左參贊朴宗來,戶曹判書李勉兢,廣州留守金羲淳,行大護軍金履翼,刑曹判書金啓洛,水原留守金履度,知訓鍊李得濟,吏曹參判李肇源,工曹參判李溏,禮曹參判李相璜,行護軍趙弘鎭·洪奭周,司諫李志淵,副應敎朴宗琦,掌令洪命周,持平朴升鉉·柳春東,校理李鼎秉·洪敬謨,副校理李敬參,正言李墷·安尙默,修撰申緯,副修撰趙琮鎭·洪時濟,以次進伏。醫官副護軍洪旭浩·吳千根·李惟鑑·趙宗協·秦東秀·吳仁豐·卞之錞,以次進伏楹外訖。載瓚等曰,雨意陰濕,日候稍寒,趁早引接,聖體,若何?上曰,一樣矣。載瓚等曰,王大妃殿氣候,若何?上曰,一樣。載瓚等曰,惠慶宮氣候,何如?上曰,一樣。載瓚等曰,嘉順宮氣候,何如?上曰,一樣。用龜曰,醫官今此待令,入診,何如?上可之。旭浩·千根·宗協,以次診候訖,退伏。上命以次奏之。旭浩曰,右脈比前,尤爲和滑矣。千根曰,左右三部平均,尤勝於前日矣。宗協曰,脈度調均,而右關脈痰候,亦快臻平常矣。旭浩曰,今則調理之劑,當連爲進御,出去後議定,自明日進用之地,恐好矣。上可之。仍敎曰,次對爲之。載瓚曰,臣等日前前席,仰請陳賀,卽爲擇日擧行之意,而有從當下敎之敎,退俟成命,今已多日矣。百僚蹈舞,八域歡忭,將以三呼之禮,庸伸九如之祝,屈指以待,一日亦遲,卽擧國臣民,大同難遏之彛情也。臣等今又率禮堂登對,卽爲稟旨擧行之意,敢此仰達矣。上曰,依爲之。出擧條仍敎曰,禮堂如有所奏,出去後,以草記擧行,可也。載瓚曰,賀儀今旣蒙允,臣等誠不勝萬萬慶忭之至。以下六十六行刀割上曰,先奏廟謨,繼陳臺啓,有何不可乎?載瓚曰,非但無時急公事之可以仰奏者,筵體實不如是。三司未承批之前,決難仰奏矣。上曰,欲入小次,少爲休息矣。仍起入。載瓚曰,臣等當留待矣。少頃,內侍出傳上敎曰,三司諸臣退出臺廳,以合辭爲之。秀晩以三司諸臣言回啓曰,臣等方留待筵次,則雖承此敎,決不敢離此一步地矣。少頃,內侍更傳上敎曰,大臣以下竝退,可也。載瓚等退出。秀晩啓曰,大臣·備堂,纔已承命退出,而三司諸臣以爲,退去之敎,決不敢奉承云矣。內侍更傳上敎曰,此異於臺廳,何爲如是也?出去更啓,與入侍無異,卽爲退去。秀晩啓曰,三司諸臣以爲,荐承下敎,誠萬萬悚懍,而未承兪音之前,雖萬被誅戮,決難退去,只自震剝而已云矣。內侍更傳上敎曰,承史先退,可也。秀晩啓曰,筵臣未退之前,承史例不得先退矣。內侍更傳上敎曰,屢次下敎,而何不退出也?斯速退去,可也。秀晩啓曰,三司諸臣以爲,連承惶悚之敎,不得已退去,更當以合辭仰奏云,仍卽退去,故臣等亦退去矣。王大妃殿進御加減蔘蘇飮,自今日一貼式,限三貼煎入事。榻前下敎志淵等先退,承史以次退出。
上在昌德宮。停常參·經筵。
辰時,日有兩珥。巳時,日暈。
進御加減歸脾湯,自今日一貼式煎入事,榻前下敎。
尹行直啓曰,禁衛營將官來言,今日本營軍兵,日次私習云矣,敢啓。傳曰,知道。
尹行直啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
兵曹口傳政事,永宗僉使李周鳳。
尹行直,以備邊司言啓曰,卽見平安兵使申鴻周狀啓,則以爲,定州居前令韓浩運,單身入城,諭以大義,臨死罵賊,仍爲遇害,忠義有足以樹風勵俗,不可無褒奬之擧,請令廟堂稟處矣。韓浩運之痛賊變之近出同鄕,慨本道之久無義聲,路謁大僚,自願西下,直入定州城中,見賊不屈,諭以忠逆,及其被害,罵不絶口,其不顧蹈虎之危,能辦取熊之義者,風聲所及,可以激勵一道。待道臣賊平後摭實更聞,特施褒嘉之典,何如?傳曰,允。
金蓍根,以禮曹言啓曰,今此元陵兩陵上莎草有頉處修改時,雖不設都監,工役浩大,不可無別看役之人。武臣兼宣傳官李邦榮,嘉善林希賢差下,使之擧行,何如?傳曰,允。
金蓍根,以禮曹言啓曰,今此上候平復頒敎陳賀時,京廳方物依例封進事,草記允下,而今二月初四日所下傳敎中,關西貢獻方物,待年豐間停免事,命下矣。謹考臣曹謄錄,則英廟朝丁亥全羅監營方物停免時,翌年戊子平安兵營方物停免時,京廳所封皮物,則軫念貢弊,追因下敎,依例封進。關西方物停免間,皮物竝爲停免,亦涉貢弊,依前例自京廳封進之意,分付,何如?傳曰,允。
尹行直,以禁衛營言啓曰,本營哨官尹永培身病猝重,勢難察任,改差,何如?傳曰,允。
尹行直,以御營廳言啓曰,本廳哨官李夔秀身病甚重,勢難察任,改差,何如?傳曰,允。以下八十七行刀割
上在昌德〈宮〉。停常參·經筵。
尹行直啓曰,來十一日朝參日次矣,敢稟。傳曰,停。
金蓍根啓曰,來十一日輪對日次矣,敢稟。傳曰,當次人受點,後日次待令。
尹行直啓曰,禁衛營將官來言,今日本營軍兵,日次私習云矣,敢啓。傳曰,知道。
尹行直啓曰,御營廳將官來言,今日本廳軍兵,日次私習云矣,敢啓。傳曰,知道。
金相休啓曰,注書洪羲祖自鄕上來云,卽爲牌招,何如?傳曰,允。
韓致應啓曰,藥房提調·副提調,持湯劑來待矣。傳曰,封入。
尹行直啓曰,三司諸臣,屢日連籲,未蒙兪音,衷情所激,來詣閤外請對矣。傳曰,連日飭敎,何等截嚴,此事本非累次陳奏者,竝遞差。
尹行直啓曰,修撰李光文有稟達事,來詣閤外請對矣。傳曰,遞差。
行都承旨韓致應,行左承旨金相休,右承旨金蓍根,左副承旨尹行直,同副承旨李錫夏啓曰,臣等卽伏見三司請對之批,有遞差之敎,殿下何爲而有是命也?顧今亂本未拔,輿憤愈激,上自大臣,下至小官,疏箚迭陳,聲討轉急,爲今日三司者,鎭日聯籲,未蒙兪音,則請借方寸之地,欲伸必討之義者,固其職耳。殿下不惟不賜召接,乃反有遞退之擧,不料聖明之世,有此乖當之事也。臣等職忝惟允,敢此齊籲,伏願更加三思,收還成命,俾開盡言之路焉。惶恐敢啓。答曰,不允。
金相休啓曰,假注書朴來謙身病猝重,勢難察任,今姑改差,何如?傳曰,允。
朴來謙改差,代以黃燾爲假注書。
金蓍根啓曰,應敎鄭元容,副校理李基崇在外,副應敎·校理二員,副校理一員,修撰二員,副修撰二員未差,玉堂上下番俱空,事甚未安。未差之代,政官牌招開政差出,待下批牌招,以爲推移入直之地,何如?傳曰,允。
有政。吏批,行判書南公轍牌不進,參判李肇源進,參議鄭東榦牌不進,右承旨金蓍根進,啓曰,行判書南公轍,參議鄭東榦竝牌招不進,小臣獨政未安,何以爲之?敢稟。傳曰,仍爲之。以李東冕爲司諫,李在璣爲掌令,李集運·李羲準爲持平,李英埴爲獻納,朴孝臣·具康爲正言,金學淳爲副應敎,尹尙圭·李憲琦爲校理,曺鳳振爲副校理,李允謙·柳台佐爲修撰,尹日逵·趙晉和爲副修撰,林秉遠爲刑曹正郞,洪龜燮爲社稷令,李永昆爲典籍,仁川縣監單李潞秀,降邑號事,承傳,故學生林之煥贈兵議特贈事,承傳。
兵批,兼判書沈象奎病,參判朴宗正病,參議韓鼎運入直進,參知尹之鉉病,同副承旨李錫夏進。以李寛福爲咸興監牧官,副護軍李民秀,副司直李志淵·任㸁·洪命周·朴升鉉·柳春東·朴宗琦·李鼎秉·洪敬謨·季敬參,副司果申緯·趙琮鎭·洪時濟·李光文·李墷·安尙默,以上竝單付。
以吏曹參議鄭東榦牌不進罷職傳旨,傳于金蓍根曰,只推。
以全羅監司朴崙壽狀啓,順天府人物渰死事,傳于金相休曰,聞甚矜惻,元恤典外,別加顧恤事,分付。
以慶尙監司金會淵狀啓,薦新生竹笋,限內不得封進,惶恐待罪事,傳于金相休曰,勿待罪事,回諭。
金蓍根,以禮曹言啓曰,今四月十三日上候平復陳賀節目,當爲磨鍊,而謹稽列朝已例,則有親臨受賀之例,或有權停例擧行之例矣。今番則乃是無前之大慶,親臨受賀之節,何以爲之乎?敢稟。傳曰,親臨。
金蓍根,以禮曹言啓曰,卽接觀象監所報,則今此元陵兩陵上莎草修改事,政府以下進去時,本監提調一員,當爲進參,而提調沈象奎藥院進,提調朴宗慶以身病不得進去云矣。在前本監提調有故之時,有本曹堂上兼進之例,今亦依例兼進,何如?傳曰,允。
尹行直,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
金蓍根,以承文院都提調意啓曰,邊門及沿江各卡弁兵嚴密巡防事,盛京禮部咨文出來矣。回咨撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
尹行直以義禁言啓曰,卽接仁川縣監李潞秀牒呈及成冊,則謀逆同參罪人光友應坐諸人,査出以來矣。光友父宗魯,方囚縣獄,發遣府都事,與地方官眼同,緣坐處絞,妻順伊,慶尙道三嘉縣爲婢,而依例令刑曹押送配所,母阿只年六十九,依律文免坐,何如?傳曰,允。
尹行直,以刑曹言啓曰,義禁府啓辭內,卽接仁川縣監李潞秀牒呈及成冊,則謀逆同參罪人光友應坐諸人,査出以來矣。光友父宗魯,方囚縣獄,發遣府都事,與地方官眼同,緣坐處絞,妻順伊,慶尙道三嘉縣爲婢,而依例令刑曹押送配所,母阿只年六十九,依律文免坐,何如?傳曰,允事,命下矣。罪人順伊,方囚仁川縣獄,令本道卽爲押送配所事,分付道臣,何如?傳曰,允。以下六十九行刀割
上在昌德宮。停常參·經筵。
王大妃殿進御加減參蘇飮,依前方,自今日一貼式,限二貼煎入事,榻前下敎。
韓致應啓曰,藥房都提調·副提調,持湯劑來待矣。傳曰,封入。
金蓍根,以弘文館言啓曰,新除授修撰柳台佐,時在慶尙道安東地,經筵入番事緊,請斯速乘馹上來事,下諭。答曰,依啓。
尹行直啓曰,三司諸臣有稟達事,來詣閤外請對矣。傳曰,退去臺廳,以啓辭書入。
尹行直啓曰,三司諸臣,雖伏承退去臺廳,以啓辭書入之命,而衷情轉激,有難晷刻按住,更爲冒萬死請對矣。傳曰,退去。
尹行直啓曰,三司諸臣,雖伏承退去之命,而衷情轉益抑鬱,更爲冒萬死請對矣。傳曰,退去。
尹行直啓曰,三司諸臣,連伏承退去之命,而衷情萬萬悶蹙,未蒙召接之前,無以退去,玆敢更爲請對矣。傳曰,伏閤。啓辭無間焉,出去臺廳,卽爲書入。
尹行直啓曰,三司諸臣,雖伏承伏閤啓辭無間焉,出去臺廳,卽爲書入之命,而求對異於伏閤,啓辭猶屬緩聲,玆敢冒萬死更爲請對矣。傳曰,退去。
尹行直啓曰,三司諸臣,屢伏承退去之命,而未蒙召接之前,萬無退去之路,更爲冒死求對矣。傳曰,退去。
尹行直啓曰,三司諸臣,屢次求對,連伏承退去之命,衷情惶隘,轉益罔措,冒萬死更爲請對矣。傳曰,退去臺廳,傳啓。
尹行直啓曰,三司諸臣,方寸未借,忠憤益激,連伏承退去之命,而不敢奉承,更爲冒死求對矣。傳曰,退去。
尹行直啓曰,三司諸臣,輿憤所激,必欲力請於前席,聖敎之下,不避瀆擾之爲罪,冒萬死更此求對矣。傳曰,退去。
尹行直啓曰,三司諸臣,求對之啓連上,而義在必討,退去之命荐降,而迷不知變,冒萬死更爲請對矣。傳曰,國之典憲,至爲嚴重,而予嘗審愼,實在於此,今番事,予之所執,出於不得已。大抵不聽三司之請者,雖有伏閤之事,豈有允許之理?若聽三司之言者,雖以啓辭爲之,又豈有不從之理?不允。退去。
洪秀晩,以兵曹言啓曰,昨臘越薦出身等,纔因備局草記,旣已除赴防矣。除赴防則有納米之例,而亦有因特敎除納米之時,今番則何以爲之乎?敢稟。傳曰,除納米。
洪秀晩,以備邊司言啓曰,賀班隔日,卿宰及堂上堂下侍從罷散人竝敍用,令該曹付軍職,使之入參,何如?傳曰,允。
洪秀晩,以備邊司言啓曰,卽見黃海監司韓用鐸狀啓,則以爲,本道昨年穡事慘歉之餘,重以西警,民情擧皆遑汲,應分已盡無餘,道內會付穀留庫條中各穀一萬石,均廳穀應留條各穀一萬八千八百四十七石零,特許加分事,請令廟堂稟旨分付矣。本道加分之請,今不無晩時之慮,會付穀·均廳穀留庫中合二萬八千餘石零,依狀請許令加分,何如?傳曰,允。
洪秀晩,以備邊司言啓曰,農務方殷之時,各邑不可曠官,守令之未辭朝及受由上京,差員上來已竣事者,竝催促,明日內下送之意,分付該曹,何如?傳曰,允。
金蓍根,以吏曹言啓曰,因備邊司草記,農務方殷之時,不可曠官,守令之未辭朝及受由上京,差員上來已竢事者,竝催促,明日內下送事,允下矣。自臣曹催促,則未下直守令三陟府使李羲淵,明日辭朝云。受由上京守令潭陽府使李潢,昌平縣令洪秀俊,鎭安縣監金芝淳,差使員守令牙山縣監徐有鎭,陰城縣監朴宗善,俱爲明日下去云。受由上京守令殷山縣監金箕殷,以爲父病危重,無以離捨,不得下去云。親病旣如是,則不可强令還任,改差,何如?傳曰,允。以下三十三行刀割
上在昌德宮。停常參·經筵。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,永宗僉使李周鳳下直,長弓一張·長箭一部·片箭一部·筒兒一箇賜給。
韓致應啓曰,藥房提調·副提調,持湯劑來待矣。傳曰,封入。以下七十七行刀割
洪秀晩啓曰,摠戎使金基厚,時無職名,令該曹口傳付軍職,何如?傳曰,允。
兵曹口傳政事,護軍單金基厚。
金蓍根啓曰,今月十三日上候平復陳賀時,頒敎文當爲製進,藝文提學曺允大,待明朝牌招,使之製進,何如?傳曰,允。
金蓍根,以禮曹言啓曰,今四月十三日上候平復頒敎陳賀時,王大妃殿·中宮殿·惠慶宮·嘉順宮,百官進致詞·箋文·表裡·行禮儀註,直爲書入各殿宮之意,敢啓。傳曰,知道。
洪秀晩,以備邊司言啓曰,贈統制使許沆,戰亡之後,尙不得返葬,草瘞於戰處路傍云。若非其家孥平賊之前不欲歸葬,則似是本道及大陣,不能曲護另助,致使旅櫬,尙留於客地淺土,尤極慘歎。令道帥臣各別護喪,從近靷歸,而擔軍與奠酹之需,使沿路從優助給,葬需自地方官輸送後,竝公穀會減,擧行形止,報本司憑考之意,分付本道,何如?傳曰,允。
尹行直,以義禁府言啓曰,京畿監司李存秀狀啓內,永宗僉使梁垸,爲先罷黜,其罪狀,令攸司稟處事,啓下矣。梁垸今方待命,拿囚之意,敢啓。傳曰,知道。
上在昌德宮。停常參·經筵。
藥房都提調韓用龜,提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味二陳湯,自今日一貼式煎入事,榻前下敎。
惠慶宮進服加味異功散前方中,加石菖蒲七分,自今日五貼式日次製入事,榻前下敎。
洪秀晩,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵,日次私習云矣,敢啓。傳曰,知道。
洪秀晩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
傳于金蓍根曰,頒敎文中,赦句添入。
金蓍根啓曰,頒敎文中,赦句添入事,命下矣。某罪以下,宥之乎?敢稟。傳曰,雜犯死罪以下,竝宥。
金蓍根啓曰,頒敎文中,赦句添入事,命下矣。藝文提學曺允大,卽爲牌招,以爲添入之地,何如?傳曰,允。
傳于金相休曰,左副承旨許遞,前望單子入之,待下批,牌招察任。以下三十四行刀割
洪秀晩,以都摠府言啓曰,副摠管白師誾以禁衛中軍,軍兵等中日試射放事,南別營晝仕出去之意,敢啓。傳曰,知道。
李錫夏,以義禁府言啓曰,卽接月令醫員安廷獜手本,則時囚罪人梁垸,素患疝積之症,有時衝上,又添毒感,達夜叫痛,食飮全却,氣息奄奄云。罪人病勢如此,則一邊保放,一邊草記,曾有定式矣。梁垸姑爲保放之意,敢啓。傳曰,知道。以下二十二行刀割
上在昌德宮。停常參·經筵。
韓致應啓曰,藥房提調·副提調,持湯劑來待矣。傳曰,封入。
傳于金蓍根曰,此人卽先朝禮遇大臣之子,又經整理郞廳,況當今處地,尙在末官,未安。左副許遞之代,前府使洪仁謨除授。
吏曹,前府使洪仁謨同副承旨除授事,承傳。
傳于金相休曰,陵所進去政府以〈下〉入侍。
以同副承旨洪仁謨牌不進罷職傳旨,傳于金蓍根曰,只推。以下五十八行刀割
金著根,以吏曹言啓曰,今此景慕宮望祭大祝,前校理任俊常塡差,而時無職名,令該曹口傳付軍職,何如?傳曰,允。
兵曹口傳政事,副司果單任俊常。
洪秀晩,以都摠府言啓曰,副摠管朴命燮,以刑曹參判,本曹坐起,晝仕出去之意,敢啓。傳曰,知道。
洪秀晩,以兵曹言啓曰,今四月十一日武臣賓廳武經講書時,武臣兼宣傳官宋寬培,守門將高慶赫,禁衛營哨官黃善興三略不通,依定式竝推考警責,何如?傳曰,允。
洪秀晩以兩西巡撫營言啓曰,松都居幼學白思日,自備錢一千兩,來納臣營,願助軍需,其志極爲嘉尙,論賞一款,令廟堂稟處,何如?傳曰,允。
壬申四月十一日未時,上御熙政堂。陵所進去政府以下入侍時,行左承旨金相休,假注書黃燾,記注官朴思彦,別兼春秋金陽淳,左議政金載瓚,禮曹判書李集斗,繕工提調李勉兢,以次進伏訖。載瓚曰,日間聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。上曰,陵役善爲修補乎?載瓚曰,兩陵上莎草,詳審修改,而王后陵上,再昨年雖爲修築,莎草太半枯損,故舊莎盡爲撤去,舊土之當爲奉出者,一一奉出後,以淨細新土,精篩塡補。大王陵上始役後詳審,則外面雖有間間無損處,裏面隱伏之蟲患,難保其必無,故全數改莎,恐合於愼重之道。且蟲損之患,似由於土性之濕。故舊莎與舊土,一體奉出,以新土補築,而曲墻內外石物前後面及丁字閣前後面莎草,亦一體修補矣。集斗曰,昨日雖以間間修補之意狀啓,而詳細看審,則全數改莎,恐合愼重之道。故一例新築,如前完固矣。上曰,大臣就座。以下十五行刀割上命退,載瓚等退出。又命退,承史以次退出。
上在昌德宮。停常參·經筵。
夜一更,月暈。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,同副承旨洪仁謨今日不爲仕進,卽爲牌招,何如?傳曰,特除之後,尙不肅謝,事極未安,未知有何委折而然耶?從重推考,嚴飭入來。況明日陳賀,承旨之備員,體例甚當,一體申飭,卽爲牌招入來。
傳于金蓍根曰,禮房承旨馳詣社稷·宗廟·永寧殿·景慕宮,奉審摘奸以來。
韓致應啓曰,藥房都提調·副提調,持湯劑來待矣。傳曰,封入。以下三十一行刀割
傳于洪秀晩曰,卿宰及堂上堂下侍從罷散時無職名人,竝令該曹口傳付軍職,使之入參賀班。
傳于金蓍根曰,明日出宮門路,以協陽門爲之。
金蓍根,以禮曹言啓曰,卽接順陵參奉所報,則今四月十五日,行本陵忌辰祭享,兩官當爲備員將事,而直長李道在以身病之猝重,萬無進參之望云矣。莫重祭享,兩官不可不備,直長李道在,今姑改差,其代卽令該曹,以在京無故人口傳差出,以爲備員將事之地,何如?傳曰,允。
吏曹口傳政事,以趙原永爲順陵直長。
兵曹口傳政事,護軍趙德潤,副護軍尹行直·李厚源·徐鼎輔,副司果金孝眞·李章垕·兪鉉章·趙章漢·李晳·牟達兼·沈能燮·閔養世·尹尙圭·南惠寬·申星模·李鐘運·李元八·朴周壽·鄭繼忠·趙庭和·李東永·金圖遠·金鐘文·姜世鷹·李海淸·李惟采·朴英載·鄭元善·金箕殷·李止淵·李㬖·李儒修·柳鼎養·南景羲·李·韓啓玉·李宗烈·姜鳳瑞·李燮·高廷鳳,已上竝單付。
兵曹口傳政事,以李文植爲內禁將。
韓致應,以吏曹言啓曰,贈諡忠肅公宋英耉延諡,今四月二十四日,定行於全羅道全州地云矣,敢啓。傳曰,知道。
洪秀晩,以兵曹言啓曰,今月十五日三內禁軍番次矣。該番將朴友淵在外未上來,改差,其代口傳差出,慶熙宮衛將金養誠除授在外,過限未上來,依法典改差,何如?傳曰,允。
上在昌德宮。停常參·經筵。
上候平復陳賀還內後,內閣·政院·玉堂·藥房口傳問安。答曰,知道。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
備忘記,永明尉洪顯周百官加親授。
備忘記,中官朱世章·徐繼孫百官加親授。
傳于金蓍根曰,禮房承旨金蓍根,依例加資。
韓致應啓曰,吏曹郞廳來言,百官加下批政事,取稟。傳曰,當日爲之。
李錫夏啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
傳于洪秀晩曰,吏兵批歲抄點下者,依例捧傳旨。
韓致應,以吏曹言啓曰,在前頒赦時,有別歲抄書入之例矣。今番則何以爲之乎?敢稟。傳曰,書入。
韓致應,以吏曹言啓曰,別歲抄書入事,命下矣。永刊臺望,一體書入乎?敢稟。傳曰,書入。
洪秀晩,以兵曹言啓曰,在前別歲抄時,有居中及準期不敍,書入之例,今番則何以爲之乎?敢稟。傳曰,書入。
有政。吏批,行判書南公轍進,參判李肇源病,參議鄭東榦病,行都承旨韓致應百官加下批。以趙德潤爲右尹,安策爲敦寧都正,李翼榮爲戶曹正郞,李永昆爲兵曹佐郞,權敎仁爲禁府都事,沈鎤爲南部都事,申常顯爲光陵參奉,尹五榮爲臨陂縣令,李志淵爲殷山縣監,奉常奉事單成龍申,副奉事單卜來禎,兼掌令韓用儀,冬至兼謝恩使書狀減下,故府使李洙贈吏參例兼,忠節卓異,故正郞趙銘贈都承旨,故通德金嵩濟,成均生員崔顯珉,以上贈童敎,孝行卓異,以上贈職事,承傳。故戶參鄭棹贈戶判例兼,右承旨金蓍根今加嘉善,永明尉洪顯周今加綏祿,中官朱世章今加資憲,徐繼孫今加通政,以上加資事,承傳。左尹金銑,右尹趙德潤,行右承旨金蓍根,行禮曹判書李集斗今加崇祿,戶曹判書李勉兢今加崇政,楊州牧使金孝建今加嘉義,以上元陵兩陵上莎草有頉處修改時地方官,已上加資事,承傳。嘉善林布賢,元陵莎草有頉處修改時別看役,加資事,承傳。
兵批,兼判書沈象奎病,參判朴宗正病,參議韓鼎運病,參知尹之鉉入直進,左副承旨洪秀晩進。副護軍尹勉鎭,洪陽營將單尹。
傳于金蓍根曰,今番元陵莎草有頉處修改,別單書入。
以元陵兩陵上莎草有頉處修改時,監董政府以下別單,傳曰,議政府左議政金載瓚熟馬一匹面給,行禮曹判書李集斗,繕工監提調戶曹判書李勉兢,地方官楊州牧使金孝建加資,禮曹佐郞黃儆彦,繕工監監役官李在紹陞敍,本陵別檢李禮延,參奉趙湕竝陞敍,浮莎監役官朴性來陞六,別看役武臣兼宣傳官李邦榮,嘉善林希賢,以上加資,畿營看役敎鍊官黃尙采帖加,領役部將司果李集珉,閑良張漢俊,以上令該曹從厚施賞,看役相地官朴致明,奏時官李圭瓚,看役計士許完·李鎭溶,救療官吳在憲,以上竝令該曹該衙門高品付料,員役工匠等,竝令該曹考例施賞。
李錫夏,以義禁府言啓曰,卽接月令醫員李漢喆手本,則時囚罪人安光贊,素患痰積之症,有時衝上,重得毒感,食飮全却,實有難保之慮云。罪人病勢如此,則一邊保放,一邊草記,曾有定式矣。安光贊,姑爲保放之意,敢啓。傳曰,知道。
李錫夏,以義禁府言啓曰,京畿監司李存秀狀啓內,永平縣令李海魯罪狀,令攸司稟處事,啓下矣。李海魯今方待命,拿囚之意,敢啓。傳曰,知道。
以義禁府赦單子,傳于李錫夏曰,梁垸·安光瓚·李邦億·李海魯放。
韓致應,以吏批言啓曰,新除授社稷署令洪龜燮呈狀內,矣身素患痰癖之症,當此換節之時,一倍添劇,時日之內,萬無供職之望,卽速入啓遞改云。身病旣如是,則不可强令察任,改差,何如?傳曰,允。
金蓍根,以禮曹言啓曰,上候平復之慶,祗告廟社,頒赦八方,設科飾喜,乃是應行之典。謹稽謄錄,則肅廟朝甲午年上候平復,當宁壬戌年疹候平復,乙丑年痘候平復,慶科皆設增廣矣。當此無前大慶,增廣設行,恐不可已。今番慶科,以增廣擧行,何如?傳曰,今番慶科也,慈殿六旬賀慶尤重,待秋合慶爲之,而科則以增廣爲之,可也。
金蓍根,以禮曹言啓曰,以上候平復慶科增廣擧行事草記,傳曰,今番慶科也,慈殿六旬賀慶尤重,待秋合慶爲之,而科則以增廣爲之可也事,命下矣。增廣諸科初會試吉日,當爲分排推擇,式年諸科初試,則退行於明春,而待新曆頒降,擇吉擧行之意,敢啓。傳曰,知道。
洪秀晩,以都摠府言啓曰,今日入直內三廳武兼禁軍及軍兵等,當爲中日習射技放,而親臨陳賀相値,不得設行之意,敢啓。傳曰,知道。
洪秀晩,以兵批言啓曰,洪州牧使,改以洪陽縣監事,自吏曹啓下矣。洪州營將,改以洪陽營將,洪州鎭兵馬僉節制使,改以洪陽鎭兵馬節制都尉,洪州鎭管守令,改以洪陽鎭管,啓下之意,敢啓。傳曰,知道。
洪秀晩,以備邊司言啓曰,關西貢獻諸需,因特敎竝令蠲減矣。司僕寺所納監兵營及義州封進馬,亦爲一體停免之意,分付,何如?傳曰,允。
左議政金載瓚箚曰,伏以,禮擧嵩呼,景籙政膺於天休,運屆泰來,聖體益臻於日康,薄海蹈忭,小大惟均。仍伏念,臣以元陵莎草修改時監董勞,有熟馬面給之命,驚愧惶隕,不知攸喩。陵所之不設都監,所以省繁弊也,役時之政府進去,所以循故事也。至於各執所事,奔走盡職,卽諸有司存焉,臣則不過以位忝政府,備例進詣而已,何嘗有毫分可言之勞,而乃以天閑上駟之錫,先及臣身乎?伏況再昨年,仙寢修改之後,臣實董工,而周歲纔過,莎封有頉,罪固當勘,賞非可擬,區區悚蹙之忱,尤無所容。伏乞亟收已下之命,以重恩齎,以安私分,不勝幸甚。取進止。答曰,省箚具悉卿懇。卿其勿辭,安心領受。仍傳于金蓍根曰,此批答,遣史官傳諭于左議政。
敎中外大小臣僚·耆老·軍民·閑良人等書。王若曰,寡人有疾,久切違豫之憂,上天申休,聿迓遄復之慶,八域齊忭,十行誕宣。予叨四百載丕基,用祈萬億年永命,荷祖宗付托之重,戒恒存於淵氷。値民國艱虞之時,心靡安於錦玉,春秋方屬於鼎盛,寧恤萬幾之貽勞,寒暑易愆於節宣,或慮六氣之爲沴,適緣淸燕之失攝,以致榮衛之欠和。醫治多方,內院之積月輪直,輿憂普切,外庭之間日候班。惟進退劇歇之無常,而溫凉補瀉之莫適,顧一時之無妄,庶幾神明之共扶,遲翌日之乃瘳,固知聖人之不免。羌戎潛伏於轂下,謂此時之可乘,桴鼓忽警於關西,痛彼賊之敢抗。嗟,時事若無涯涘,伊民情從以繹騷,重貽殿宮之惟憂。眷予小子,尙冀皇穹之垂隲,粵我先王,何幸景祿之遄臻,居然昔疾之今愈,若天地之回泰,兪扁之神功旣收,如日月之方升,宗祊之瑞運重啓。向者刀圭之尠效,百僚焦心,今焉羽旄之爭瞻,萬姓喜色,夫豈人力之攸致?實是邦庥之無疆。少愈之戒猶深,撫寡躬而惕若,多瘠之憂旋切,覺善端之藹然。床笫甫安,寧忘采薇之征士,匙箸纔復,益軫塡壑之飢氓。玆當沈痾快祛之辰,宜思實惠推廣之道,迫群請於廷賀,旣修淸廟之明禋,循彝章於嵩呼,爰颺大庭之修告,豈此擧或出於豫大,而素志未遂於謙沖。體乾坤好生之仁,施恩布德,法雷雨作解之義,蕩垢滌瑕。自本月十三日昧爽以前,除謀叛大逆,謀叛子孫,謀殺敺罵祖父母父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下徒流,付處安置,充軍,已至配所未至配所,已發覺未發覺,已決正未決正,咸宥除之。敢以宥旨前事,相告言者,以其罪罪之。在官者各加一資,資窮者代加。於戲,治心爲治病之源,敢忽攝生之戒,醫國如醫人之術,宜求壽民之方。故玆敎示,想宜知悉。藝文提學曺允大製進。
壬申四月十三日卯時,上詣仁政殿。親臨頒敎陳賀入侍時,行都承旨韓致應,行左承旨金相休,右承旨金蓍根,左副承旨洪秀晩,右副承旨李錫夏,同副承旨洪仁謨,記事官趙璟鎭·洪羲祖,別兼春秋金陽淳·李紀淵,檢校直提學李存秀,直提學洪奭周,檢校待敎朴宗薰,檢校直閣李魯益·徐俊輔·李光文,以次侍立。時至,通禮跪啓外辦。上具遠遊冠·絳紗袍,乘輿出宣化門。藥房都提調韓用龜,提調沈象奎,副提調韓致應等,進駕前奏曰,侵早勞動,聖體,若何?上曰,一樣矣。仍由協陽門·肅章門·仁政門,詣殿內。通禮跪啓請降輿,上降輿。通禮跪啓請執圭,致應跪進圭,上執圭陞座。上曰,宣傳官行步申飭,可也。上曰,行禮爲之。贊儀唱宗親文武百官四拜,行四拜禮訖,代致仕官進當座前跪,致詞訖,宣敎官韓兢履宣敎。上屢命高聲讀之。贊儀唱山呼,宗親文武百官入侍陞殿,侍衛諸臣呼千歲三訖,宣箋目官李錫祜跪宣箋目。上曰,宣箋目除之,呼禮畢,可也。通禮跪啓禮畢。領中樞府事李時秀,議政府左議政金載瓚,判中樞府事韓用龜,議政府右議政金思穆,陞自西階進前,原任提學沈象奎,提學朴宗慶·致應·存秀·奭周·宗薰·魯益·俊輔·光文進前。時秀曰,惟天惟祖宗,默佑我邦家,玉候康復,日吉辰良,賀儀誕擧,八域含生,蹈舞歡忻,臣等益不勝區區慶忭之忱矣。早朝臨殿,勞動旣多,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,近來滯候,已臻平復乎?上曰,差勝矣。仍敎曰,各殿宮氣候一樣矣。又命退,時秀等退出。蓍根讀奏禮曹草記。上曰,還內後入之,可也。上降座,通禮跪啓釋圭,上釋圭,乘輿由仁政門·協陽門,入宣化門還內。諸臣以次退出。
上在昌德宮。停常參·經筵。
藥房都提調韓用龜,提調沈象奎,副提調韓致應啓曰,賀儀誕擧,群情胥忭,早朝臨殿,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,同副承旨洪仁謨今日不爲仕進,卽爲牌招,何如?傳曰,允。
傳于金蓍根曰,禮房承旨馳詣宗廟·景慕宮,奉審摘奸以來。
韓致應啓曰,藥房三提調,持湯劑來待矣。傳曰,封入。
以同副承旨洪仁謨牌不進罷職傳旨,傳于金相休曰,只推。
注書洪羲祖病,代以沈湜爲假注書。以下五十六行刀割
金蓍根,以奎章閣言啓曰,明日卽書香閣夏孟朔大奉審日次,時原任閣臣,依節目進詣擧行之意,敢啓。傳曰,知道。
金相休,以承文院都提調意啓曰,冬至兼謝恩使回便齎來咨文中,有賜物事,使臣參宴事,以前頭使行伸謝之意,撰出咨文,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
二下十四行刀割。
上在昌德宮。停常參·經筵。
藥房都提調韓用龜,副提調韓致應啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,行右承旨金蓍根,右副承旨李錫夏,同副承旨洪仁謨今日不爲仕進,竝卽牌招,何如?傳曰,允。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵,日次私習云矣,敢啓。傳曰,知道。
洪秀晩啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
韓致應啓曰,藥房都提調·副提調,持湯劑來待矣。傳曰,入侍。
以右副承旨李錫夏,同副承旨洪仁謨牌不進罷職傳旨,傳于金相休曰,只推。
朴宗薰啓曰,過三日擧案廳坐時,自吏曹來呈本院,例也,而今日漢城左尹趙德潤,過三日擧案,今始來呈,以致晩時請牌,事甚未安,當該吏曹堂上,推考,何如?傳曰,允。
朴宗薰啓曰,漢城府左尹趙德潤,除拜後過三日不爲出肅,依定式推考警責,仍卽牌招察任,何如?傳曰,允。
傳于金相休曰,前府使朴宗輿,令該曹口傳付軍職,使之承候。
兵曹口傳政事,副司果朴宗輿。
洪秀晩啓曰,行大司憲李冕膺牌招啓辭未下,執義宋稚圭,掌令許臻,持平李集運在外,李羲準未署經,掌令一員未差,監察茶時之意,敢啓。傳曰,知道。
傳于金相休曰,同副承旨許遞,前望單子入之,待下批,牌招察任。
承旨前望單子入之,朴宗薰落點。
洪秀晩啓曰,因兵曹啓目,洪州牧使,改以洪陽縣監,洪州營將,改以洪陽營將,該營將及該縣監所佩兵符分上件,竝以令政院改造下送事,允下矣。兵符今已新造,監營及所管該營所上左四隻及該鎭營將該邑縣監所佩右二隻,定禁軍下送,依例分上,舊兵符收聚上送,以爲燒火事,公忠監司處,下諭,何如?傳曰,允。
以平安監司鄭晩錫狀啓,副都統之來,當有謝恩,而奏咨與遣使間議定事,傳于金相休曰,其中咨文與謝恩使之言,令廟堂以草記稟處。
韓致應,以內醫院都提調意啓曰,提調沈象奎今日問安,不爲仕進,卽爲牌招,何如?傳曰,允。
金相休,以奎章閣言啓曰,景慕宮望廟樓今望奉審,無頉之意,敢啓。傳曰,知道。
金相休,以奎章閣言啓曰,臣等進詣書香閣,御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
金相休,以禮曹言啓曰,今此宣陵兩陵上莎草有頉處修改時,雖不設都監,不可無別看役之人,前五衛將韓命喆,前僉知陳珣差下,使之擧行,何如?傳曰,允。
金相休,以吏曹言啓曰,新除授殷山縣監李志淵呈狀內,矣身八耋偏母,素患風眩之症,近因日候之不調,一倍添劇,氣息奄奄,人子情理,時日之內,萬無離捨赴任之望,斯速入啓遞改云。其親病旣如是沈重,則有難强令赴任,今姑改差,何如?傳曰,允。
洪秀晩,以備邊司言啓曰,海南前縣監李邦億,未及勘律,而入於時囚放釋之中矣。移貿錢之擅自挪移,虛名作還,勤徵於初未受錢之民者,至於萬餘兩之多,湖南己巳之民,迫在溝壑,兩西移貿之意,急於拯救,而身爲守令,初不民分,惟意取用,秋後白徵於十生九死之民者,是可忍爲乎?罪浮贓汚,合置何律,而特以未及議處,渾入徑放,終無一罪之加身者,寧有是理?査啓已詳,更無加覈之事,前縣監李邦億,亟施卽其地定配之典,勿揀赦典,何如?傳曰,允。
洪秀晩,以備邊司言啓曰,濟州牧使趙貞喆身病添劇,呈狀乞遞,聞其病情,果難强令行公,改差,何如?傳曰,允。
洪秀晩,以訓鍊都監言啓曰,闕內外軍兵直所都門校卒入接處修改,令各該營擔當擧行事,昨春自戶曹筵稟蒙允矣。本局設施,與他營有異,凡係需用,與戶曹表裏策應,法意已定。至於各處直所修補改建等節,尤非本局所可替行,而創出無前之例,依前以度支擧行之意,分付,何如?傳曰,允。
洪秀晩,以義禁府言啓曰,頃因備邊司啓辭,附賊已斃罪人榮基,依正刑罪人鳳寬例,追施收孥之典事,草記蒙允,行會該道,卽接宣川縣監金爔牒呈及成冊,則榮基應坐諸人,査出以來矣。其母有荷暹年八十二,妻琴得年六十二,竝依律文免坐,妾花色全羅道羅州牧,女者斤阿只慶尙道晉州牧,竝爲婢,子尙右慶尙道河東府,尙巖全羅道光陽縣,尙哲慶尙道蔚山府,竝爲奴,孫女大阿孩慶尙道義城縣,江玉靑松府,弟榮暉全羅道光州牧,榮烈靈巖郡,竝流二千里安置,而右罪人等,方囚宣川縣獄,依例令刑曹,押送于各其配所,何如?傳曰,允。
洪秀晩,以義禁府言啓曰,卽接洪陽縣監柳畊牒報及成冊,則大逆不道罪人振采應坐諸人,査出以來矣。振采妻順伊慶尙道南海縣,女堂伊全羅道珍島郡,竝爲婢,弟箕采全羅道光陽縣爲奴,叔命敷慶尙道昆陽郡,姪六伊咸鏡道文川郡,七伊北靑府,者斤老味全羅道潭陽府,竝流三千里安置,而右罪人等,方囚洪陽縣獄,依例令刑曹,押送于各其配所,何如?傳曰,允。以下四十行刀割
壬申四月十五日辰時,上御熙政堂。藥房提調入侍時,都提調韓用龜,副提調韓致應,假注書沈湜,記注官車翊修,別兼春秋李紀淵,檢校待敎朴宗薰,醫官吳千根·李惟鑑·趙宗協·秦東秀·卞之錞·吳仁豐·卞光壽,以次進伏訖。用龜曰,日氣陰冷,聖體,若何?上曰,一樣矣。用龜曰,寢睡·水刺之節,何如?上曰,一樣矣。上曰,醫官進前診候,可也。千根診脈候訖,退伏奏曰,脈候左右三部調均矣。宗協診脈候訖,退伏奏曰,脈候左右三部調均矣。用龜曰,近來膈間往來之候,若何?上曰,一樣矣。上命退,諸臣以次退出。
上在昌德宮。停常參·經筵。
朴宗薰,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
朴宗薰啓曰,行大司憲李冕膺牌招啓辭未下,執義宋稚圭,掌令許臻,持平李集運在外,李羲準未署經,掌令一員未差,監察茶時之意,敢啓。傳曰,知道。
金蓍根啓曰,同副承旨李錫夏今日不爲仕進,卽爲牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,藥房都提調·副提調,持湯劑來待矣。傳曰,封入。
傳于朴宗薰曰,推鞫爲之。
臣相休以同義禁,今日推鞫進去,下直之意,敢啓。傳曰,知道。
臣宗薰以刑房代房承旨,今日推鞫進去,下直之意,敢啓。傳曰,知道。
韓致應啓曰,行左承旨金相休,左副承旨朴宗薰推鞫進,行右承旨金蓍根不爲仕進,右副承旨洪秀晩服制出去,同副承旨李錫夏牌不進罷職傳旨捧入院中,只有臣一人,伴直無人,行右承旨金蓍根,卽爲牌招,何如?傳曰,允。
以同副承旨李錫夏牌不進罷職傳旨,傳于金蓍根曰,只推。
金蓍根啓曰,以平安兵使申鴻周狀啓,柔院僉使金光福身死事,傳曰,令該曹口傳差出。
兵曹口傳政事,以趙泰鎭爲柔院僉使。
朴宗薰,以義禁府鞫廳大臣意啓曰,問事郞廳金學淳時無職名,令該曹口傳付軍職,何如?傳曰,允。
兵曹口傳政事,副司果金學淳。
朴宗薰,以義禁府言啓曰,今此推鞫時,本府都事不可不備員,而新除授都事權敎仁,家在公忠道淸風地,未及上來,令該曹口傳相換,何如?傳曰,允。
吏曹口傳政事,禁府都事權敎仁,司饔奉事洪俊謨相換。
傳于金蓍根曰,推鞫姑罷。
朴宗薰,以都摠府言啓曰,副摠管白師誾以禁衛中軍,軍兵等中日試射放事,南別營晝仕出去之意,敢啓。傳曰,知道。
朴宗薰,以義禁府言啓曰,海南前縣監李邦億,卽其地定配,勿揀赦典事,承傳啓下矣。李邦億全羅道海南縣,卽其地定配,勿揀赦典,而以承傳內辭意,具罪目,依例發遣府書吏,押送配所之意,敢啓。傳曰,知道。
朴宗薰,以御營廳言啓曰,本廳騎士將李晩植,身病甚重,勢難察任,改差,何如?傳曰,允。
朴宗薰,以義禁府言啓曰,平安監司鄭晩錫啓本,鐵山縣監柳命源牒呈內,罪人敬行孫阿只者三歲兒,今纔搜得云,故成冊更爲區別上送事,啓下矣。緣坐査報,何等審愼,而初不詳報,以致後時追報,極爲未安。該道臣推考,敬行孫阿只者三歲兒,慶尙道高靈縣,緣坐爲奴,而方囚鐵山縣獄,依例令刑曹,押送配所,何如?傳曰,允。
朴宗薰,以刑曹言啓曰,義禁府啓辭內,卽接洪陽縣監柳畊牒報及成冊,則大逆不道罪人振采應坐諸人,査出以來矣。振采妻順伊慶尙道南海縣,女堂伊全羅道珍島郡,竝爲婢,弟箕采全羅道光陽縣爲奴,叔命敷慶尙道昆陽郡,姪六伊咸鏡道文川郡,七伊北靑府,者斤老味全羅道潭陽府,竝流三千里安置,而右罪人等,方囚洪陽縣獄,依例令刑曹,押送于各其配所,何如?傳曰,允事,命下矣。右罪人等,方囚洪陽縣獄,令本道卽爲押送于各其配所事,分付,何如?傳曰,允。
朴宗薰,以刑曹言啓曰,義禁府啓辭內,頃因備邊司啓辭,附賊已斃罪人榮基,依正刑罪人鳳寬例,追施收孥之典事,草記蒙允,行會該道,卽接宣川縣監金爔牒呈及成冊,則榮基應坐諸人,査出以來矣。其母有荷暹年八十二,妻琴得年六十二,竝依律文免坐,妾花色全羅道羅州牧,女者斤阿只慶尙道晉州牧,竝爲婢,子尙右慶尙道河東府,尙巖全羅道光陽縣,尙哲慶尙道蔚山府,竝爲奴,孫女大阿孩慶尙道義城縣,江玉靑松府,弟榮暉全羅道光州牧,榮烈靈巖郡,竝流二千里安置,而右罪人等,方囚宣川縣獄,依例令刑曹,押送于各其配所,何如?傳曰,允事,命下矣。右罪人等,方囚宣川縣獄,令本道卽爲押送于各其配所事,分付道臣,何如?傳曰,允。
兼兵曹判書沈象奎疏曰,伏以,法殿受賀,寶扆穆臨,聖人作而萬物覩,雲日煥象,升恒騰祝,在庭群工,以至海隅蒼生,擧欣欣然相告,蹈舞之詠歎之。臣遭際斯會,自以閱月直院之蹤,獲伸是日呼嵩之忱,與榮之幸,曠古無比,其於保護之任,何敢爲自便之圖,而第臣受氣至薄,病又貞痼,素祟痃癖,輒劇於木旺之時,數日以來,如期益苦,此病一作,奄奄有朝夕之危,膈脘縆急,心胃反阻,筋骸肢體,無一不痿廢痛楚,少有强作,氣厥神眩,生意索然,昏瞀若墜,形證殊惡,源委已深,苟欲幸延殘喘,惟有斂息自護。而嘗藥之地,所重有在,尋常懸病,實涉悚悶。矧今聖候雖臻於康復,湯劑益效於調理,鎭日監煎,顒俟召接,此時提擧之不得備員,尤所未安。奈此賤恙之莫强,不免分義之有虧,日次仕進,又闕常禮,臣心惶隘,如負大何。伏乞聖慈,憫其實狀,將臣藥院之職,先賜遞解,俾幸公私,不勝大願。臣無任云云。答曰,省疏具悉。卿其勿辭,調理行公。
大護軍金履翼疏曰,伏以,皇天垂佑,祖宗降隲,閱歲之院直已撤,祝嵩之庭賀誕擧,萬年無疆之休,於今益鞏,八域同忭之情,從古所罕。矧玆奇貨沁孽之徒,自底顯戮,竊據定城之賊,庶耑勦滅,邦運乍否而旋亨,民心纔擾而今謐,顧以少須臾無死之願,益切不自覺蹈舞之忱。第念臣年之當引,實有禮訓之昭垂,自來庸鈍,旣不合於需世,矧今衰朽,尤無望於陳力,寧忍便訣明時,敢圖偃逸之計,而誠恐漏盡冥行,終孤陶甄之澤,故玆將由中之懇,仰溷臨下之聰。念昔幼少之時,每見長老之尊,望若喬松,自覺嚴畏,隨其杖屨,不勝欽慕,及聞其年數幾許,則猶未過六旬內外,而若其稀齡之人,蓋亦罕覯於世。所以穉騃之見,以爲人安得壽考如是,雖在父母之心,只望兒能免夭札而已,至於顯達之願,初無暇及之念。然猶才具之不量,妄意名利之可求,或於擔簦之路,得見乘軺之人,未免屛足於市肆之門,不住拭目於地行之仙,始乃艷羨曰,彼能佐郅隆而德稱其位,眞宰相也,終自慰解曰,我固樂耕鑿而心無所役,卽逸民也,遂甘自棄而親朋遐疎,永斷倖念而妻孥譏訕。及遭先朝之晟際,猥荷拂拭之私,仍叨聖上之特遇,偏被拯拔之渥,長瞻雲屛,只增痛慕之忱,時近天陛,自切愛戴之悃,節次推遷,罔非過分之榮。倏忽遲暮,眞是轉眄之頃,瑣瑣之質,恒切負乘之愧,種種之髮,只俟朝露之晞,乃以今歲之首,遽入耆老之社,祗肅於靈壽之閣,列聖孔邇,猥厠於耉俊之列,擧族皆賀,問其爵則八座也,計其年則七旬也。顧曩昔而夢也非眞,歷時月而惕焉若驚,此果誰所賜也?於乎,臣則知之。不徒八座之隆,卽殿下之賜,而惟玆七旬之邵,亦殿下之賜也。收危喘於朱鳥之嶼,欲竝生哉,容鹵姿於丹鳳之墀,且尊官焉,頂踵而雨露,故臣得以享及此壽,瑕垢而山藪,故臣於是做到此位。此身此世,旣無塵刹之望,而爲犬爲馬,只有來生之報,則及今俯暴情懇,雖欠外面之分義,若其仰裨化理,實出中心之補效。蓋微臣當退,其義有二,惟聖上必許,其宜有一。曾在强壯之歲,猶然觸事生疣,今當頹邁之齡,必也隨處招咎,矧自數年之間,寢啖頓減,以致一日之中,昏眩頻作,精神則前忘而後失,起居則左顚而右倒,旣未能奔走而供職,則徒取鶴軒麟楦之譏,而終不知羞恥之何事,則焉用牛維馬縶之賤哉?此係微臣當退之一。方今庶務恬嬉而王綱不振,兼且八域輪歉而民生側懸,岌岌如百年老屋,朽棟莫支,懍懍若萬里驚濤,危檣靡泊,政宜殿下之勵精圖治,以期域中之轉危爲安,若求其當務之最急,實則無別般之難事,惟先任官授職,必皆惟其人焉,然後做雍致熙,其將徯吾志矣。夫豈若是而不思愼簡乃僚,至使如臣者,亦猶苟充其數,斯無異齊鍾之饗鷄鶋耳,尙何望燕金之致駿馬哉?此在微臣當退之二。禮以七十而爲致仕之年,故世歷千百而成不易之典者,創於聖人之手,而可愛優老,行以盛世之政,而所貴礪廉。臣以蒼白之年,委身於先大王,而今於髦期之歲,得請於我聖上,則以禮而順矣,於政則得之,國朝之已例,尙矣無論,耳目之所及,昭乎可稽,在先朝特許者稍多,而逮當宁勉循者亦有,則卽此禮以進退之典,便是善於繼述之道,此在聖主宜許之一。然惟今日,庶蒙允兪之恩,而幾何餘年,敢懷逖違之思哉?家不離於輦轂畿坰,而瞻依五雲之多,跡則混於襏襫漁樵,而不忘九如之頌,以江湖一雁之杳杳,隨軒陛群龍之濟濟,謹當以時而簉,無替奉朝之賀,微誠伸矣,至願畢矣。伏乞聖明,特垂鑑諒,以卒生成之德,而俾遂知足之忱焉。臣無任云云。答曰,省疏具悉。卿旣告老而退,是效古人七十致仕之義,況前旣有已例,許施。
行戶曹判書李勉兢疏曰,伏以,惟天惟祖宗,眷佑我邦家,聖候快復天和,賀儀誕擧嵩呼,歡供殿宮,喜溢寰宇,慶忭蹈舞,曷有其極?仍伏念,臣以元陵莎草改修監董之臣,伏承加資之命,實不勝驚愧之至。夫罔功而授賞,謂之濫,匪分而蒙恩,謂之倖。一日敦匠,卽職分內事,初無可紀之勞,而況臣進去之後,宿病越添,未克盡力奔走,不過備員而已,罪固自知,功於何有?今乃以崇政峻秩,遽然加之於臣身,以公則濫莫濫矣,以私則倖莫倖矣。區區悚恧之忱,不但止於冥升之懼耳。玆敢短疏自列,仰暴衷情。伏乞聖上,亟命收臣已授之賞,以重恩典,以安私心,千萬幸甚。臣無任云云。答曰,省疏具悉。卿其勿辭行公。
左尹趙德潤疏曰,伏以,皇天默佑,九廟陰隲,聖候快復,茀祿冞隆,院直旣撤,庭賀載擧,億萬年無疆之休,自今伊始,凡厥含生,忭蹈惟均。仍伏念,臣猥以朽殘,謬膺藩宣,觸事憒憒,無往非罪,果因戶差被訴之事,乃有籌奏論罷之擧,遣辭至爲嚴截,勘律尙有餘蘊,本事虛實,非臣所可分疏,而穀簿民情,關係俱重,司關道訊,究覈方張,屛伏私次,恭俟大何。近聞査事已完,報牒之來到備局者,人多傳說,撮其大旨,則元劃給受,只憑京關,而反有便利之端,加劃移換,徒有聲言,而初無升勺之出,審如是也。所謂民狀中許多說話,都不免烏有,而虛實之相反,乃至此耶?臣誠愚昧,莫曉其所以然也。然苟使臣照察,足以周於遠邇,器望足以孚於內外,則行言之殽亂,聽聞之驚動,宜不至此,是臣之罪也,顧何敢以言歸無實,事已脫空,苟然爲自恕之計哉?恩敍遽降,除命猥及,感惶固切,已無承膺之路,而臣雖謭劣,猥躋大夫之列,凡諸朝廷之末議,固不敢以空疎自辭,而顧今沁賊之窮凶極逆,是豈晷刻可容於覆載之間者?情節咸著,神人俱憤,上自百僚,下至韋布,凡在血氣之類者,孰不沫血張膽,不欲共生於一天之下,而臣適在罷散,末由隨參,若無秉彝者然,今於官職之來,有授輒膺,彈冠束帶,惟以榮寵自居,則臣雖無似,獨於自己之歉愧,他人之嗤點,何哉?玆敢略陳短章,仰瀆崇嚴。伏乞聖明,亟遞臣職,一以顯被溺職之罪,一以小安泯默之愧。臣無任云云。答曰,省疏具悉。卿其勿辭行公。
行右承旨金蓍根疏曰,伏以,皇穹默佑,聖候康復,日辰良吉,縟儀載擧,慶溢區宇,歡均朝野,臣適厠近密,獲覩盛禮,蹈忭之忱,有倍他人。仍伏念,臣庸愚謭劣,百無肖似,而自叨簪筆,特荷殊和,揚歷兜攬,罔非踰分,居常悚懍,如集于木。今玆殿陛間周旋,不過職分內常事,只切私心之與榮,初無微勞之可紀,迺者晉秩特旨,忽下於千萬夢想之外,臣誠惝怳踧踖,不省攸措。又況亞卿之秩,寔稱命德之器,儻非望實素著,才具兼備者,不可以冒據,臣是何人,濫叨匪分,罔念梁鵜之羞,徒貽軒鶴之譏哉?身在禁中,義分是懼,雖不得不冒沒肅命,而震懍之忱,歷日靡定。玆敢略入文字,仰暴衷懇。伏乞聖明,俯垂諒察,收還臣新資,以重公器,以安私分焉。臣無任云云。答曰,省疏具悉。卿其勿辭行公。
敦寧都正安策疏曰,伏以,皇天祖宗,默佑陰隲,聖候康復,賀儀克擧,此誠吾東方億萬年無疆之慶,歡欣蹈舞,小大惟均。臣於日昨,伏奉除旨,以臣爲敦寧府都正者,臣雙擎華誥,感惶冞切。第臣本無敦寧,在法當遞,一肅雖出於伸分,仍冒有違於公路。玆敢援例陳章,仰瀆崇嚴。伏乞聖明,亟賜鐫改,以安私分,千萬幸甚。臣無任云云。省疏具悉。疏辭,下該曹稟處。
推鞫時,罪人章謙捧遲晩。
推鞫時,罪人章謙捧結案。
上在昌德宮。停常參·經筵
朴宗薰啓曰,來二十一日朝參日次矣,敢稟。傳曰,停。
金蓍根啓曰,來二十一日輪對日次矣,敢稟。傳曰,當次人受點,後日次待令。
金相休啓曰,同副承旨李錫夏今日不爲仕進,卽爲牌招,何如?傳曰,允。
韓致應啓曰,藥房副提調持湯劑來待矣。傳曰,封入。
以同副承旨李錫夏牌不進罷職傳旨,傳于金相休曰,只推。
朴宗薰啓曰,持平李羲準有稟達事,來詣閤外請對矣。答曰,退去,以啓辭書入。
朴宗薰啓曰,持平李羲準,雖伏承退去以啓辭書入之命,而亂本未拔,懲討時急,冒萬死更爲求對矣。答曰,啓辭毋異於臺諫求對,退去臺廳,以啓辭書入。
朴宗薰啓曰,持平李羲準,連伏承退去臺廳,以啓辭書入之命,而國賊不可一日假息,王章不可一日容貸,方寸未借,憂憤益激,冒萬死更爲求對矣。答曰,退去臺廳,以啓辭書入。連爲煩瀆未安,承旨推考。
金相休啓曰,持平李羲準,連伏承退去臺廳之命,而衷情轉益悶迫,未蒙召接之前,無以退去,更爲冒萬死請對矣。答曰,向來批旨,一味違命,故有遞差之命,爾亦不知,而有此累次求對之事,不允。退去,以啓辭書入。
金蓍根啓曰,持平李羲準,連伏承退去臺廳啓辭書入之命,而國賊懲討,一時爲急,無以退詣臺廳,循例啓辭,更爲冒萬死求對矣。答曰,連日啓辭,萬無允從之理,勿煩退去,以啓辭卽爲書入。
金相休啓曰,持平李羲準,連伏承退去臺廳啓辭書入之命,啓辭異於合辭求對,義在無退,未蒙召接之前,實不敢退去,冒萬死更爲請對矣。答曰,前後批旨之意,爾亦知之矣。卽爲退去臺廳,以啓辭書入。
金蓍根啓曰,持平李羲準,伏承批旨,誨責備至,一向違命,實切萬萬悚懍,而懲討一時爲急,在臣分義,有進而無退,更爲冒萬死求對矣。答曰,向來批旨,以啓辭與合啓無異云矣,今亦宜無異焉,退去臺廳,以啓辭書入事,承旨言于臺諫,使之更勿煩啓。
金蓍根啓曰,持平李羲準,伏承批旨,尤不勝萬萬悚蹙,而三司竝空,旣無以合辭,獨啓甚輕,反忽於懲討,玆不避瀆擾之罪,冒萬死更爲求對矣。答曰,近日連以臺啓事,致煩酬應,甚未安,則此臺諫之又不料臺啓之不甚難,求對之別無甚其關重於允從,而何爲如是煩瀆乎?所請不允。門鑰將下,如是之際,徒涉苟且,退去臺廳,以啓辭書入事,承旨使之申諭,雖有更達之意,明日當有陳奏,此意亦爲知悉。
金蓍根啓曰,持平李羲準,又伏承批旨,益不勝萬萬惶懍,而懲討是急,他不暇顧,門鑰雖下,無以退去,更爲冒死求對矣。答曰,懲討義也,君命亦義也,何可不顧他義,固守一執之見乎?況啓辭書入,毋異於親承筵敎,則尤何不思此義乎?勿煩退去,待明朝卽爲入來爲之事,承旨申明曉諭。若有終始如此,當嚴處,以此意各別申飭。
備邊司薦望,以金守基爲濟州牧使。
金蓍根,以禮曹言啓曰,卽接始興幼學延世豐所志,則以爲,族叔東源,嫡妾俱無子,以其同姓十六寸弟百齡第二子景秀,欲爲繼後,諸族相議完定,而東源夫妻俱沒,拘於常規,不得循例禮斜,依定式草記稟處事,呈狀矣。凡係繼宗立後,明有可據,而不得登聞者,許令該曹論理草記事,曾有筵奏定式,而門長延世豐所訴旣如此,依定式,延百齡第二子景秀,立爲延東源之後,何如?傳曰,允。
朴宗薰,以刑曹言啓曰,義禁府啓辭內,平安監司鄭晩錫啓本鐵山縣監柳命源牒呈內,罪人敬行孫阿只者三歲兒,今纔搜得云,故成冊更爲區別上送事,啓下矣。緣坐査報,何等審愼,而初不詳報,以致後時追報,極爲未安,該道臣推考,敬行孫阿只者三歲兒,慶尙道高靈縣,緣坐爲奴,而方囚鐵山縣獄,依例令刑曹押送配所,何如?傳曰,允事,命下矣。罪人阿只者,方囚鐵山縣獄,令本道卽爲押送配所事,分付道臣,何如?傳曰,允。
吏曹啓目粘連,觀此敦寧府都正安策上疏,則以爲,臣本無敦寧,在法當遞,亟賜鐫改亦爲白有臥乎所,旣無敦寧,則揆以公格,不可仍置,改差,何如?判付啓,依允。
以下二十二行刀割
大司諫尹行頤疏曰,伏以天心默佑,玉候康復,屢朔之院直旣撤,百僚之庭賀載擧,舞蹈之情,跛癃皆起,笳鼓之響,街路喧騰,此誠我東方億萬年無疆之慶,於乎盛矣,曷不休哉?以下十二行刀割仍伏念,臣以癃老之喘,更添難醫之症,日夕奄奄,昏窒居多,脚部之躝跚而不便於運動,眞元之脫落而不明於省覺。頃於屢日合辭之席,致有一朝徑退之擧,祈懇屢疏,未蒙體諒之恩,虛縻匪據,便作養病之坊,齊籲而不得連參,衆遞而未獲同被,宛轉床褥,尤增愧恧。昨於金吾之鞫坐,適値僚臺之俱闕,不得不扶舁進參,觸冒添劇,轉側須人,蠢動無望,玆敢疾聲申籲。伏乞天地父母,俯垂鑑諒,亟遞臣所帶之職,仍治臣屢瀆之罪,以肅朝綱,以安私分,千萬幸甚。臣無任云云。省疏具悉。所陳不允,爾其勿辭察職。
上在昌德宮。停常參·經筵。
王大妃殿進御加味二陳湯停止,淸肺寧嗽飮自今日一貼式煎入事,榻前下敎。
李錫夏啓曰,合辭方張之時,諫院無詣臺之員,事甚未安,大司諫尹行頤,卽爲牌招,何如?傳曰,允。
李錫夏啓曰,禁衛營將官來言,今日本營軍兵,日次私習云矣,敢啓。傳曰,知道。
李錫夏啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,藥房都提調·副提調,持湯劑來待矣。傳曰,封入。
金蓍根啓曰,持平李羲準,伏承批旨,嚴敎荐降,益不勝萬萬悚惶,萬萬震懍,而惟是事係懲討,義急明張,暫借方寸之地,冀承允兪之音,玆不敢不冒萬死更爲請對矣。傳曰,向日批旨,旣已申覆明諭,則此臺諫不思對揚,惟事求對之爲重大,事極未安。從重推考,卽詣臺廳,以啓辭書入。
李錫夏啓曰,持平李羲準,雖伏承退去臺廳,以啓辭書入之命,而啓辭與合辭,體段逈殊,而三司一空,合辭路阻,未承召接之前,萬無退去之道,更爲冒萬死求對矣。傳曰,遞差。
以大司諫尹行頤牌不進罷職傳旨,傳于金相休曰,只推。
以黃海監司韓用鐸狀啓,金川郡民家失火事,傳于金相休曰,聞甚矜惻。元恤典外,另加顧助事,分付。
韓致應啓曰,假注書沈湜身病猝重,勢難察任,今姑改差,何如?傳曰,允。
沈湜改差,代以李基華爲假注書。
金蓍根,以禮曹言啓曰,卽接觀象監所報,則今此宣陵兩陵上莎草有頉處修改事,政府以下進去時,本監提調一員當爲進參,而提調沈象奎·朴宗慶俱有身病,不得進去云矣。在前本監提調有故之時,有本曹堂上兼進之例,今亦依例兼進,何如?傳曰,允。
李錫夏,以備邊司言啓曰,東萊府使尹魯東仍任之後,連有身病,呈狀乞遞,病狀旣如此,則有難强令察任,改差,何如?傳曰,允。
李錫夏,以備邊司言啓曰,熊岳副都統鳳城將所住處,旣遣安州牧使,別施勞犒之禮,而賊平後撤還,當在非久,撤還時亦不可無勞送之節。此則不必別定他邑守令,使義州府尹,依日前勞犒之例,傳宣朝令,厚致犒禮,以示朝家款接之意,而容入諸需,預爲措備以待事,行會於道臣及義州府尹處,何如?傳曰,允。
李錫夏,以備邊司言啓曰,關西監賑使,今已巡監於淸南諸邑,行將前進淸北,而第今淸北事勢,尤異於淸南,廚傳之節,無以支排。昔在先朝己酉北關設賑時,評事兼行監賑,而其時特敎若曰,往來列邑,反貽民邑之弊,且供億所費,又當濟幾許饑口,仍命從便擧行矣。見今本道悶急之勢,非比己酉北關,若使命使,周行列邑,則必有支不得之慮,依己酉受敎,無論淸南·淸北,從便擧行,而另加周察,益復惕謹之意,行會於道臣及監賑使處,何如?傳曰,允。
金相休,以漢城府言啓曰,凡有旌閭,因該部牒報登聞事,曾爲定式矣。卽接北部令李光植所報,則部字內三淸洞契故學生金致亨旌閭,今月十八日豎立之意,敢啓。傳曰,知道。
金相休,以司饔院提調意啓曰,漁夫契貢人等呼訴內,近以風勢不調,又値秀魚卵育之時,魚族深入海底,設網累日,終未捉得,日下生鮮,將至闕供之境,限捉魚間,以活鷄全數代封云。在前如此之時,雖有代封之規,而莫重御供,自下不敢擅便,惶恐敢啓。傳曰,代封。
上在昌德宮。停常參·經筵。
朴宗薰,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪秀晩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
洪秀晩啓曰,行大司憲李冕膺牌不進,執義宋稚圭,掌令許臻,持平李集運在外,掌令一員,持平一員未差,監察茶時之意,敢啓。傳曰,知道。
韓致應啓曰,藥房副提調,持湯劑來待矣。傳曰,封入。
朴宗薰啓曰,禁衛大將李得濟,以本營習陣事,明日鷺梁出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
李基華在外,代以尹豐烈爲假注書。
傳于李錫夏曰,陵所進去大臣以下入侍。
傳于朴宗薰曰,明日次對,後日次待令。
備邊司薦望,以金魯應爲東萊府使。
以大司諫尹行頤牌不進罷職傳旨,傳于朴宗薰曰,只推。
以禁府赦單子,傳于朴宗薰曰,朴宗臣放。
朴宗薰,以都摠府言啓曰,副摠管李身敬,以御營中軍軍兵等中日試射放事,南小營晝仕出去之意,敢啓。傳曰,知道。
朴宗薰,以義禁府言啓曰,江原監司李好敏狀啓內,江陵府使柳烇,爲先罷黜,其罪狀令攸司稟處事,啓下矣。柳烇時在任所,依例發遣府書吏拿來,何如?傳曰,待待命拿囚。
壬申四月十九日酉時,上御熙政堂。陵所進去大臣以下入侍時,同副承旨李錫夏,記事官洪羲祖,記注官孫錫祚,別兼春秋李紀淵,右議政金思穆,繕工提調洪明浩,禮曹參判李相璜,以次進伏訖。上曰,史官分左右。思穆進前奏曰,昨今淸和,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,各殿宮氣候一樣矣。上曰,陵所奉審則萬安乎?思穆曰,今番役處,實爲不小,大王陵上則有闌干石,而間有蹲縮之處,王妃陵上則無闌石之故,蹲縮之患,殆至下磚石之境,補築被莎之役甚多,日勢雖長,有難一日內竣事,且兩陵上相距稍間,故監董兩堂,使之分掌,臣則往來監董,幸以今日內告訖矣。上曰,大臣先退。思穆起伏未及奏。以下十五行刀割上命書傳敎曰,政官牌招開政。仍命大臣先退,思穆退出。又命退,承史以次退出。
上在昌德宮。停常參·經筵。
王大妃殿進御淸肺寧嗽飮前方中,加天花粉一錢,自今日一貼式煎入事,榻前下敎。
藥房都提調韓用龜,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金相休啓曰,行右承旨金蓍根,右副承旨洪秀晩今日不爲仕進,卽爲牌招,何如?傳曰,允。
金相休啓曰,臣相休以同義禁,義禁府進去,下直之意,敢啓。傳曰,知道。
韓致應啓曰,藥房都提調·副提調,持湯劑來待矣。傳曰,封入。
注書趙璟鎭病,代以權爽爲假注書。
李錫夏啓曰,玉堂上下番俱空,事甚未安,今日政新除授玉堂,竝待下批牌招,以爲推移入直之地,何如?傳曰,允。
洪秀晩啓曰,今日政新除授臺諫,竝待下批,一體牌招,何如?傳曰,允。
有政。吏批,行判書南公轍牌招不進,參判李肇源進,參議鄭東榦牌招不進,行左承旨金相休進。啓曰,行判書南公轍牌招不進,參議鄭東榦牌招不進,小臣獨政未安,何以爲之?敢稟。傳曰,仍爲之。以金孝眞爲司諫,柳季獜爲掌令,尹錫永爲持平,李英發爲獻納,柳春東·徐有素爲正言,金學淳爲應敎,徐能輔爲副應敎,金·尹日逵爲校理,趙琮鎭爲副校理,李東冕爲修撰,李憲琦·姜世綸爲副修撰,柳河源爲敦寧都正,洪旭浩爲戶曹參議,金啓洛爲社稷提調,南公轍爲司宰提調,李基承爲社稷令,李魯謙爲中部令,李鼎鎰爲典籍,金載成爲元陵別檢,申溆爲慶州府尹,權烒爲江陵府使,李宗明爲昌平縣令,金圖遠爲殷山縣監,金華國爲崇靈殿參奉,麗王陵參奉單王致厚,濟州牧使單金守基,東萊府使單金魯應,故學生李遂浩贈童敎,孝行卓異贈職事,承傳。
兵批,兼判書沈象奎病,參判朴宗正入直進,參議韓鼎運病,參知尹之鉉病,同副承旨李錫夏進。致仕奉朝賀金履翼,僉知二單李鐵求·申綋,訓鍊僉正單李鍾英,護軍朴基豐,副護軍洪仁謨·趙貞喆·尹魯東·權綉·兪碩柱·閔致愼·張漢籌·李明祿,副司直李東冕·李在璣·李英埴·鄭元容·金學淳·尹尙圭·李憲琦·曺鳳振·李羲準·具康·朴孝臣·李允謙·尹日逵·趙晉和·李禮延·李在紹·朴性來,武兼李邦榮今加折衝加資事,承傳。
以吏曹參議鄭東榦牌不進罷職傳旨,傳于李錫夏曰,只推。
朴宗薰,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
傳于洪秀晩曰,推鞫撤罷。
朴宗薰啓曰,御營大將李溏,以本廳習陣,明日鷺梁出去矣。兼帶左邊捕盜大將所佩命召及大將牌·傳令牌,何以爲之?敢稟。傳曰,仍佩往來。
李錫夏啓曰,行都承旨韓致應藥院進,行左承旨金相休義禁府進,行右承旨金蓍根牌不進,左副承旨朴宗薰內閣直,右副承旨洪秀晩罷職傳旨未下,院中只有臣一人,伴直無人。行右承旨金蓍根,所當牌招,而拘於廳規,不得請牌,何以爲之?敢稟。傳曰,牌招。
以右副承旨洪秀晩牌不進罷職傳旨,傳于朴宗薰曰,只推。
以大司諫尹行頤牌不進罷職傳旨,傳于洪秀晩曰,只推。
以副修撰李憲琦牌不進罷職傳旨,傳于李錫夏曰,只推。
李錫夏啓曰,行右承旨金蓍根牌不進,伴直無人。右副承旨洪秀晩,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
洪秀晩啓曰,三司諸臣,有稟達事,來詣閤外請對矣。傳曰,退去。
洪秀晩啓曰,三司諸臣,雖伏承退去之敎,而義在必討,不敢奉承,更爲求對矣。傳曰,前後批旨,罄悉予諭,況大臣箚子批旨,提諭不當然者,爾等何爲煩瀆如是乎?退去。若有所奏之事,以啓辭書入。
洪秀晩啓曰,三司諸臣,伏承退去以啓辭書入之敎,而懲討之義,面陳爲急,啓辭猶緩,玆敢不避煩瀆,更爲相率求對矣。傳曰,夜深酬應亦難,焉可若是煩稟乎?不允。
以黃海監司韓用鐸狀啓康翊縣人物渰死事,傳于李錫夏曰,聞甚矜惻,元恤典外,別加顧恤事,分付。
以京畿水使李石求狀啓,嶺南右漕船畿境差使員,不能先使指揮,領護無人,惶恐待罪事,傳于李錫夏曰,勿待罪事,回諭。
洪秀晩,以義禁府言啓曰,京畿監司李存秀狀啓內,德浦僉使李寅文爲先罷黜,其罪狀令攸司稟處事,啓下矣。李寅文時在任所,依例發遣府書吏,交代後拿來,何如?傳曰,允。
洪秀晩,以義禁府言啓曰,謀叛罪人章謙,旣已承服正刑,其父母妻妾子女祖孫兄弟年歲姓名,存沒居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司奉承傳擧行,何如?傳曰,允。
洪秀晩,以右邊捕盜廳言啓曰,本廳兼從事官鄭學莘身病猝重,勢難察任,改差,何如?傳曰,允。
義禁府罪人章謙年三十五矣結案白等,矣身根脚段,父東烈生存,父矣父緯濟故,母崔召史生存,母矣父柱命故白良乎,父母以胎生於江原道春川府西生面元唐里,隨父母長養,入籍居生於南部晦洞是白乎旀,行凶節次段,矣身本以愚頑之性,全昧逆順之義,亂起之初,未見賊鋒,而謄來降書之規式,手自着名,送于賊陣,解出印符,別定吏鄕,納之凶魁,及其賊軍之入府,升廳而飮盃酒,受帖而領錢米,借着執事之軍服,恭行下直之禮數,此已矣身萬戮猶輕之罪,而至若降書中八字凶言,拿入時四字悖說,無非矣身背國從賊之眞贓斷案,謀叛的實,遲晩的只罪,不待時斬事。
上在昌德宮。停常參·經筵。
李錫夏啓曰,來二十五日朝參日次矣,敢稟。傳曰,停。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,臣宗薰以入直禁軍戎器點考進去,下直之意,敢啓。傳曰,知道。
朴宗薰啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
備忘記,柔院僉使趙泰鎭下直,長弓一張,長箭一部,片箭一部,筒兒一箇賜給。
洪秀晩啓曰,三司諸臣以爲,昨者四次求對,未蒙召接,至有啓辭還下之命,聚首相對,不勝抑鬱,而更漏已撤,瀆擾是懼,黽勉退出,繞壁達宵,衷情益激,玆敢更伸前籲,冒死求對矣。無批答還下。
藥房口傳啓曰,臣等卽伏承口傳下敎,因三司請對,有湯劑勿入之命,臣等伏不勝萬萬罔措之至。今於聖候康復之後,日進調理之劑,期奏十全鎭長之效,繼日進御,不容間斷,而迺因聖心之致惱,至有此却湯之擧,愼疾卽聖人之至戒,順應亦聖人之盛節,豈容以逆耳之煩,反忽苦口之利乎?臣等不勝憂迫之忱,擎奉湯劑,來詣閤外,恭竢持入之命,惶恐敢啓。無批答還下。
藥房口傳再啓曰,臣等不勝焦遑之忱,俄進草草口啓,未承一字之批,今又所下傳敎,若是非常,尤萬萬罔措。今日三司之所力爭者,乃其職也,而旣欠翕受之盛,反致遷怒之擧,豈不違於大聖人中和之工,保嗇之方乎?近以懲討一事,聖心之煩惱,凡幾日矣。天下之事務至繁,而其所以應之者,各有攸當,無不中節,要其歸則只是物來順應四字而已。今此却湯之擧,旣違聖人愼疾之戒,又勤殿宮惟憂之念,而究不免有欠於順應之工,則此豈臣等平日所仰望於殿下者哉?衷情煎迫,玆敢冒死更籲,特許持入湯劑,千萬顒祝,惶恐敢啓。答曰,三司之以不當之事,日日煩啓,予心致惱,湯劑雖進御,何益乎?卿等欲爲湯劑進御,則三司煩瀆,卽爲止之,宜矣。
李錫夏啓曰,卽者應敎金學淳,副應敎徐能輔,校理金·尹日逵,修撰李東冕,副修撰姜世綸,謂有情勢,陳疏經出,原疏纔已還出給矣。所當直捧禁推傳旨,而此與無端經出有異,推考警責,仍卽牌招,以爲推移入直之地,何如?傳曰,允。
以平安監司鄭晩錫狀啓,官軍收復定州城,斬獲賊魁洪景來等事,傳于朴宗薰曰,官軍久爲暴露,而不爲攻破定城,宵旰憧憧之心,不勝于中,不意之中,捷音忽至,諸軍奮勇,大破賊兵,斬賊魁之首,盡擒其黨,檻車上送,萬萬快幸,諸將之功勳,極庸嘉乃。亂平之後,安民爲急,民邑復舊之政,論功行賞之擧,十分得宜,然後可以慰西民之心。令廟堂申飭道帥臣,亦爲次次講究擧行事,分付。
李錫夏,以禮曹言啓曰,卽接元陵參奉所報,則兩陵上莎草修改之後,晝則遮陽,夜則沾露,漸有向蘇之望,而灑水等節,依例擧行云矣,敢啓。傳曰,知道。
洪秀晩,以兵曹言啓曰,今四月二十一日武臣賓廳講書人員望單子,纔已點下,而大臣今方來詣賓廳,依前例不得爲之之意,敢啓。傳曰,知道。
朴宗薰以兩西巡撫營言啓曰,卽接臣營中軍柳孝源馳報,則以爲,距闉與掘土,爲攻城之要法,自本月初三日爲始,築闉於東城,掘土於北城,至十八日而告訖,爲先團束各將領,暗令進陣於城外四面,當日四更量,藏藥數千斤於地道,從傍穴火,少頃火發,勢迅聲震,體城十餘間,竝與臺石舖樓而片片崩碎,北城埋伏之賊,盡爲壓死,列堞守直之卒,亦皆奔潰,官軍之在城北者,一時驅入,則城內之賊,鳥駭獸竄,都聚西南隅。于斯時也,東方欲明,遂建旗督戰,東西南諸將,梯城而登,無不爭先,四圍搜捕,一無漏失,而妄殺之戒,在所當念,臨攻約束,非不申嚴,積憤所激,士皆手刃,自致殺戮之夥多。如賊魁之洪景來,一軍之必欲生擒,快洩輿情者,而竟致中丸而斃,斃後斬首,故獻馘次上送計料,自稱副帥之金士容,創死埋置,果爲的實,先鋒將之洪摠角及定州假倅之金履大,嘉山假倅之尹彦涉,自稱副帥之平壤楊時緯等,竝爲生擒,故檻車載送計料,禹君則·李希著,遍索一城,姑未捕捉,或是壓死於城頹之時,今方詳覈,急於報捷,未暇緩聲。擒斬數爻,諸般擧行,鱗次馳報爲計,而本州今旣收復,該牧使林栽洙,使之入處衙舍,整頓凡務,中軍還留本陣,道內軍兵則方當農殷,又値癘熾,一日暴露,極涉悶然,將於今月二十日乾犒饋後,仍卽放還云矣,敢啓。傳曰,知道。
朴宗薰,以備邊司言啓曰,平安監司鄭晩錫狀啓,副都統勞縞後形止馳聞事,傳曰,其中咨文與謝恩使之言,令廟堂以草記稟處事,命下矣。謹稽孝廟朝壬辰逆獄後,遣齎奏官,奏討逆狀,英廟朝戊申賊變時,遣齎咨官,請緝捕賊黨後,以減貢米事,遣別使謝恩,而旣有使行,故仍爲兼奏討賊狀矣。今則旣無專价謝恩之事,依壬辰已例,只遣齎奏官,以平賊顚末,詳具奏文。且爲移咨於禮部。齎奏官,壬辰則以司僕僉正定送,今亦依此例擇差入送,齎咨官令該院差定,奏咨文令文任撰出之意,分付,何如?傳曰,允。
吏曹,齎奏官單趙台錫。
朴宗薰,以備邊司言啓曰,定州賊徒,今已討平,各陣鄕軍,亦皆解送,巡撫中軍,卽令班師之意,分付巡撫營,何如?傳曰,允。
朴宗薰,以備邊司言啓曰,鄕軍今已撤還,中軍亦將班師,巡撫使開府,先爲撤罷,何如?傳曰,允。
朴宗薰,以備邊司言啓曰,巡撫營方請撤罷,該營拘囚罪人金處漢,移送義禁府,何如?傳曰,允。
朴宗薰,以備邊司言啓曰,卽見江華府留守洪義浩所報,則以本府內城水門虹霓女墻石橋墩臺等處修築物力,戶南庫留儲錢中,限二千兩從便移用後,以修城庫應入之物,每年二百兩,限十年還報爲辭矣。內城修補之役,不可旣始還停,他庫留在之錢,果爲無處着手,戶南庫儲留中,限二千兩,姑令貸用,以修城庫歲入,每年二百兩計報,以爲限十年準數充納之意,依所請許施,何如?傳曰,允。
朴宗薰,以禁衛營言啓曰,謹依定式,臣得濟進詣南壇,奉審摘奸,則壇上與階砌紅箭門內外,俱爲無頉,松木則漸就蒼鬱,禁樵守護等節,另加申飭之意,敢啓。傳曰,知道。
洪秀晩,以刑曹言啓曰,因義禁府啓辭,謀叛罪人章謙籍沒家産事,命下矣。罪人章謙奴婢,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
洪秀晩,以義禁府言啓曰,卽接南部牒報及成冊,則謀叛罪人章謙應坐諸人,査出以來矣。章謙子再根全羅道昌平縣,三根和順縣,竝爲奴,父東烈潭陽府,弟恒謙慶尙道密陽府,弟豐謙尙州牧,竝流二千里安置,而右罪人等,捉囚該部,依例令刑曹押送于各其配所。母崔召史年六十二,弟震謙出繼於其五寸叔東安云,依律文免坐,何如?傳曰,允。
洪秀晩,以義禁府言啓曰,江華留守洪義浩狀啓內,德積鎭僉使文成彩,爲先罷黜,其罪狀,令攸司稟處事,啓下矣。文成彩時在任所,依例發遣府書吏,交代後拿來,何如?傳曰,允。
以下十九行刀割
領中樞府事李時秀,議政府左議政金載瓚,右議政金思穆等聯名箚曰,伏以,臣等伏見藥院口啓伏承有湯劑勿入之敎,滿心焦迫,誠莫曉殿下何爲而至有此萬萬非常之敎也。神明所相,玉候遄復,宗社臣民之慶,與天無極,而无妄之餘,戒在少愈,在今節宣之方,專恃刀圭之功,常進之劑,不容一日少間,而今此勿入之命,實非群下之所敢承奉者,則辭令之若是過當,豈平日之所仰望者耶?三司之鎭日强聒,其心則經常攸關也,其言則義理所分也。雖或不槪聖聰,有拂宸衷,順應於物來,明燭於理會,殿下所以處之者,自可綽有餘裕,而況使逆耳之際,設有可怒之端,可怒在彼,己何與焉,卽前聖嘉惠之言。未知殿下何所怒於是,而過加聲色,自貶威重,乃以却藥之擧,欲爲禦下之資。至於藥院執藝之啓,卽職分之所當然者,今反無批答還下,臣等焦悶罔措,固不暇言,而聖人之孝,以親心爲心,殿下何不體殿宮惟憂之念?而處分之率心徑行,無所顧慮,何若此之甚耶?臣等面前爭執之言,與三司無異,目下憂遑之忱,與藥院惟同,玆敢相率仰籲。伏乞亟寢湯劑勿入之命,召接藥院,益盡調護之方,千萬至祝云云。答曰,省箚具悉卿等之懇。明日觀臺諫去就,進御矣。仍傳于李錫夏曰,此批答,遣史官,傳諭于時原任大臣。
敦寧都正柳河源疏曰,伏以,皇天默佑,玉候康復,內院之輪直旣撤,呼嵩之盛儀載擧,歡欣蹈舞,曷有其極?仍伏念,臣幸際慈殿莫大之慶,恩資濫及於無似,敦府華銜,特點繼降,雙擎除旨,闔室榮感,固宜蹶趨承,少伸叩謝之忱,而第臣本無敦寧,揆以法典,不當冒膺,敢陳短章,仰瀆崇嚴。伏乞聖明,亟令選部,照例遞改,俾存公格,千萬幸甚。臣無任云云。省疏具悉。疏辭,下該曹稟處。
上在昌德宮。停常參·經筵。
朴宗薰,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道
洪秀晩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,藥房三提調,持湯劑來待矣。傳曰,三司不爲入來,本事則妥帖矣,湯劑封入。
金蓍根啓曰,時原任大臣有稟達事,率禮堂來詣請對矣。傳曰,入侍。
洪秀晩啓曰,行大司憲李冕膺,掌令柳季麟,持平尹錫永牌不進,執義宋稚圭,掌令許臻,持平李集運在外,監察茶時之意,敢啓。傳曰,知道。
以大司諫尹行頤,司諫金孝眞,正言柳春東·徐有素,掌令柳季麟,持平尹錫永牌不進罷職傳旨,傳于洪秀晩曰,只推。
以應敎金學淳,副應敎徐能輔,修撰李東冕,副修撰姜世綸牌不進罷職傳旨,傳于金蓍根曰,只推。
以校理金·尹日逵牌不進罷職傳旨,傳于金蓍根曰,只推。
金蓍根啓曰,玉堂上下番俱空,事甚未安,副校理李基崇,修撰柳台佐在外,副修撰李憲琦受由,應敎金學淳,副應敎徐能輔,校理金·尹日逵,副校理趙琮鎭,修撰李東冕,副修撰姜世綸,竝卽牌招,以爲推移入直之地,何如?傳曰,允。
金蓍根,以禮曹言啓曰,平賊陳賀,令該曹擇日擧行事,命下矣。告廟,頒敎,陳賀吉日,令日官池景泌推擇,則今四月二十八日·二十九日·來五月初二日俱吉云。以何日擧行乎?敢稟。傳曰,以二十八日爲之。
金蓍根,以禮曹言啓曰,平賊後告廟頒敎陳賀擇日草記,傳曰,以二十八日爲之事,命下矣。同日曉頭,先行告祭於宗廟·永寧殿·社稷·景慕宮,卯時頒敎陳賀,而大殿·王大妃殿·中宮殿·惠慶宮·嘉順宮進箋陳賀方物物膳依例封進事,知委京外,箋文頭辭,令文任撰出,何如?傳曰,允。方物,置之。
朴宗薰,以都摠府言啓曰,副摠管白師誾以禁衛中軍,軍兵等中日試射放事,南別營晝仕出去之意,敢啓。傳曰,知道。
金蓍根,以吏曹言啓曰,齎奏官前府使趙台錫,時無職名,令該曹口傳付軍職,何如?傳曰,允。
兵曹口傳政事,副司果趙台錫。
朴宗薰,以兩西巡撫營言啓曰,謹依備邊司草記批旨,出征軍兵卽爲率領班師事傳令,分付於臣營中軍柳孝源處之意,敢啓。傳曰,知道。
洪秀晩,以義禁府言啓曰,因備邊司啓辭,巡撫營拘囚罪人金處漢,自該營移送本府矣。金處漢爲先嚴囚西間之意,敢啓。傳曰,知道。
朴宗薰,以備邊司言啓曰,關西投降五鎭將事,當自本道勘斷,未必移王府査處,而況各人所坐,多涉䵝昧,勢將行査得實後,始爲用法,而今則滯囚已久,往復査究,又將多費時日,竝爲押送本道監營,其所投降情節,一一詳覈,得其眞贓,則卽爲啓聞施律之意,分付道臣,何如?傳曰,允。
洪秀晩,以刑曹言啓曰,義禁府啓辭內,卽接南部牒報及成冊,則謀叛罪人章謙應坐諸人,査出以來矣。章謙子再根全羅道昌平縣,三根和順縣,竝爲奴,父東烈潭陽府,弟恒謙慶尙道密陽府,弟豐謙尙州牧,竝流二千里安置,而右罪人等,捉囚該部,依例令刑曹押送于各其配所。母崔召史年六十二,弟震謙出繼於其五寸叔東安云,依律文免坐,何如?傳曰,允事,命下矣。罪人再根·三根·東烈·恒謙·豐謙等,卽爲押送于各其配所之意,敢啓。傳曰,知道。
行吏曹判書南公轍疏曰,伏以,皇天祖宗,默祐邦家,聖候康復,藥院撤直,殿宮弛惟憂之念,大庭擧呼嵩之禮,臣民蹈舞,率土惟均。臣於銓職,屢試而蔑效,久蹲而不去,司直之駁正,恭竢而無聞,事會之因緣,未免於仍冒。知足之犯戒而貪戀之不甚相遠,人皆笑罵,臣亦自知,而時値西賊梗化,軍興繹騷,繼而逆變層生,職忝按獄,誠不敢以一身之去就,仰煩酬應,亦非臣子言私占便之時,故囁嚅未發,遲徊至此,而今則小醜已討平,捷書日至,兵戍行將解歸,妖凶次第就戮,獄事撤罷,如是而又不言退,則臣所無辭,何以解四方之見責也耶?且臣病在膏肓,精力已竭,奔走供仕,亦無其望,此前後章奏之所屢陳,而同朝知舊之所共憫者也。又自昨冬以後,忽得咳喘之症,達宵不眠,甚則唾血,根委旣深,藥餌無效,經月閱歲,有加無減,眞元日益敗脫,肌膚日益柴削,痰塞氣枯,上熱下寒,精神如墮煙霧,食飮輒成嘔吐,昏昏床笫,轉側幾不能自力,此皆犬馬之齒,漸及衰暮,一瘁不復,其與少年之强壯,不啻懸遠而然也。六部之中,吏爲最重,使鍊達强力之人居之,尙患注擬之際,物情難平,臣本愚昧,纏此疾病,京外課績,人之姓名,輒皆前忘後失,靺韋之刺謁,一未接見,當官盡分,有誠莫遂,銓門古法,壞自臣始。目下危苦之形症,雖未敢瑣細仰聞,而若不趁此,省事息慮,親近醫藥,安意調攝,則不但瘝曠職務,厥罪甚大,抑恐報答涓埃,永無其路。臣情到此,其亦慽矣。臣之晝夜所祈祝者,惟在解此職而調此病,若於未死之前,得釋蚊負,則晷刻殘喘,亦可輕安,感戴恩造,豈有涯量?至於弘提·金吾之任,或故事有礙,或相兼無例,滾急之會,雖暫行公,晏然仍帶,亦無是理,而三度加由,出於格外,惶隘之極,尤無容措。玆敢略入文字,仰首鳴號於慈覆之天。伏願殿下,恕其罪而諒其情,亟解臣本兼諸職,毋使重任虛縻,臣亦免屢瀆違慢之罪,不勝幸甚。臣無任云云。答曰,省疏具悉。卿其勿辭行公。
壬申四月二十二日辰時,上御熙政堂。時原任大臣率禮堂請對入侍時,左副承旨朴宗薰,記事官洪羲祖,別兼春秋金陽淳·李紀淵,領府事李時秀,左議政金載瓚,判府事韓用龜,右議政金思穆,行禮曹判書李集斗,參判李相璜,參議宋冕載,以次進伏訖。上曰,大臣入來,爲定州捷音事乎?時秀等曰,比來朝晝異候,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,頃有微滯之候矣,今則諸節益臻差勝乎?上曰,已差可矣。仍敎曰,各殿宮氣候一樣矣。時秀等曰,天威所加,西賊今已掃蕩,上以紓九重宵旰之憂,下以洩八域憤鬱之情,吉慶湊集,歡忭萬萬。上告下布,大庭呼嵩之擧,卽應行之典,臣等方率禮堂入侍,卽降成命,使之擇日擧行,何如?上曰,依爲之。出擧條上曰,此外應行之節,竝以草記爲之。時秀等曰,臣等旣登前席,竊有所區區仰勉者矣。五行刀削今此進御之湯劑,乃靜攝餘調理之劑,而所係之重大,果何如哉?今乃以至重至大之事,欲爲箝制群下之策,臣等聚首憂歎,實不勝惝惑之至,而臣之此言,誠極悚惶。第竊伏恐,從今以後,又或有聖念之所欲爲,而群下之所爭執者,輒以却退湯劑,作爲抑臣制下之資,豈不誠萬萬有欠於我聖上愼辭令待群下之道乎?上曰,此後則當留念矣。仍命大臣先退,時秀等退出。又命退,承史以次退出。
上在昌德宮。停常參·經筵。
自午時至申時,灑雨下雨,測雨器水深八分。
洪秀晩啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
以校理尹日逵再牌不進罷職傳旨,傳于金蓍根曰,只推。
以應敎金學淳,副應敎徐能輔,副校理趙琮鎭,修撰李東冕,副修撰姜世綸牌不進罷職傳旨,傳于金蓍根曰,只推。
金蓍根啓曰,玉堂上下番俱空,事甚未安,應敎金學淳,副應敎徐能輔,校理尹日逵,副校理趙琮鎭,修撰李東冕,副修撰姜世綸,旣有只推之命,竝卽牌招,以爲推移入直之地,何如?傳曰,允。
洪秀晩啓曰,行大司憲李冕膺牌不進,執義宋稚圭,掌令許臻,持平李集運在外,掌令一員,持平一員未差,監察茶時之意,敢啓。傳曰,知道。
以大司諫尹行頤牌不進罷職傳旨,傳于洪秀晩曰,只推。
傳于洪秀晩曰,臺諫前望單子入之。
臺諫前望單子入之,司諫李東冕,掌令李鍾穆,持平韓象默,正言李羲準·李紀淵落點。
洪秀晩啓曰,正言李紀淵旣在闕中,不爲肅謝,直爲出去,事甚未安,推考,何如?傳曰,允。
金蓍根,以禮曹言啓曰,平賊後告廟,頒敎,陳賀時,京外箋文方物物膳封進草記,傳曰,允,方物置之事,命下矣。在前各道方物除減之時,京廳方物,則例爲封進,今亦依前例知委封進之意,敢啓。傳曰,知道。
洪秀晩,以義禁府言啓曰,備邊司啓辭內,關西五鎭將,竝爲押送本道監營,其所投降情節,一一詳覈,得其眞贓,則卽爲啓聞施律事,允下矣。嚴囚罪人柳載河·王道恒·金仁厚·李震說·金弘涉等,下送平安監營之意,敢啓。傳曰,知道。
吏曹啓目粘連,觀此敦寧府都正柳河源上疏,則以爲,臣本無敦寧,揆以法典,不當冒膺,照例遞改,俾存公格亦爲白有臥乎所,旣無敦寧,則公格所在,不可仍置,改差,何如?判付啓,依允。
以下六十九行刀割
上在昌德宮。停常參·經筵。
洪秀晩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
洪秀晩啓曰,行大司憲李冕膺牌不進,執義宋稚圭,掌令許臻·李鍾穆,持平李集運·韓象默在外,監察茶時之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
金蓍根啓曰,玉堂上下番俱空,事甚未安,應敎金學淳,副應敎徐能輔,校理尹日逵,副修撰姜世綸,旣有只推之命,竝卽牌招,以爲推移入直之地,〈何如?〉傳曰,允。
以應敎金學淳,副應敎校理尹日逵,副校理趙琮鎭,修撰李東冕,副修撰姜世綸牌不進罷職傳旨,傳于金蓍根曰,竝只推。
以大司諫尹行頤,司諫李東冕,正言李羲準·李紀淵牌不進罷職傳旨,傳于洪秀晩曰,竝只推。
傳于洪秀晩曰,臺諫有闕之代,前望單子入之。
臺諫前望單子入之,掌令鄭弼祚,持平洪敬謨落點。
朴宗薰啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
朴宗薰,以備邊司言啓曰,卽見開城留守柳相祚狀啓,則以爲,本府荐歉之餘,農民種糧,專靠還穀,而例分旣畢,麥事尙遠,本府各鎭倉穀中各穀四千八百石特許加分事,請令廟堂稟旨分付矣。新麥姑未登場,元還果難繼巡,各倉留庫穀合四千八百石,依狀請許令加分,何如?傳曰,允。
朴宗薰,以備邊司言啓曰,伏見兩司前望點下者,德川郡守李鍾穆移拜掌令,雲山郡守韓象默移拜持平矣。德川以尤甚邑,今方設賑,雲山以賊路要衝,新經寇亂,兼以飢荒,民憂方劇,俱不可此時遞易,兩邑守令,竝仍任,何如?傳曰,允。
朴宗薰,以備邊司言啓曰,卽見開城留守柳相祚所報,則以爲,大興山城所在金川所管西北兩倉,長湍所管南倉,以道里之稍遠,就分於邑倉,故山倉留庫,則不得間年改色,漸致陳腐,若不及今改色,則將至空棄之境,金川西倉穀七百七十石,北倉穀一千一百五十三石,長湍南倉穀一千六十三石,竝令盡分爲辭矣。山餉之間年改色,自是法意,而以其道里之不均,致此分留之違式,將不免陳陳相仍,幾至空棄者,卽是前後守臣之失,迨此荒年艱食之時,盡分改色,事甚便當,依所報許施,何如?傳曰,允。
金蓍根,以吏曹言啓曰,新除授兼高山道察訪朴察遠,除拜後過限未肅拜,依例改差,何如?傳曰,允。
金蓍根,以吏曹言啓曰,今四月二十八日行永寧殿告由祭,大祝,前縣監李志淵塡差,而時無職名,令該曹口傳付軍職,何如?傳曰,允。
兵曹口傳政事,副司果李志淵。
金蓍根,以禮曹言啓曰,今此顯陵大王陵上曲墻內面頹圮慰安祭,不卜日今二十六日設行時,本陵兩官,當爲備員將事,而令金履垕以在鄕未還,參奉有所報來矣。莫重祭享,兩官不可不備,令金履垕今姑改差,其代卽令該曹,以在京無故人口傳差出,以爲備員將事之地,何如?傳曰,允。
金蓍根,以禮曹言啓曰,卽接顯陵參奉所報,則本陵大王陵上曲墻寅卯方內面半間許,爲昨日雨滲濕,今日平明頹圮云矣。莫重陵上曲墻,有此頹落之患,極爲驚悚,而不可無慰安之擧,慰安祭,不卜日今二十六日設行,修改等節,本曹堂上·郞廳,待明朝進去,稟處,何如?傳曰,允。
洪秀晩,以義禁府言啓曰,黃海道放未放修啓冊子中本府所管定配罪人未放秩,黃州金文浹名下,放字書下矣。金文浹卽爲放送事,分付該道道臣之意,敢啓。傳曰,知道。
副校理李基崇疏曰,伏以惟天惟祖宗,默佑陰隲,經年靜攝之餘,玉候康復,藥院之輪直纔撤,大庭之賀儀旋擧,仰以釋殿宮之深憂,下以副黎庶之顒祝,歡聲喜氣,洋溢八域,蹈舞慶抃,中外惟均。仍伏念,臣犬馬之年,今已七十有二矣。衰朽之質,便成癃痼,自分永棄於鄕廬,無望復厠於榮途,不意前冬,猥叨見職,華誥遽降,繼而有馹召之命,臣誠驚惶感泣,罔知攸措。揆以義分,宜卽强疾登途,一簉天陛,以參起居之列,兼伸叨謝之忱。而第臣風痰宿祟,當寒越添,腹背牽引而有時昏窒,肢體麻痺而無路動作,欲起還仆,不省四到,病伏涔涔之中,只自訟罪萬萬。且西邊警急,何等變怪,而宵旰之宸憂政勤,奔問之微誠莫遂。有臣如此,生不如死。及今春和之後,病勢少間,而伏聞庭賀有命,始欲强起扶舁,指日將發之際,痰眩猝劇,仍又昏倒,而未克趁趨於賀班。臣身到此,可謂罪上添罪。逋慢之誅,烏可逭也?玆陳惶蹙之私,仰瀆崇嚴之聽。伏乞聖慈,天地父母,特許鐫遞臣職名,仍治臣前後違傲之罪,以肅朝綱,以安私分焉。以下十四行半刀割省疏具悉。所陳不允。爾其勿辭察職。
敎致仕奉朝賀金履翼書。王若曰,年七旬而致政,卿有援經之苦誠,章一上而許休,予循優老之盛典,庸頒自天綸綍,好作平地神仙。惟卿,中朝老成,古家詩禮,氣度則恢恢有裕,毅然重臣之風儀,言議則犖犖不群,遂爲後生之模畫,所以宰輔之宿望,自許剛方。粵自寧考之盛時,歷揚華要,翺翔乎銀臺·玉署,彬彬有文學之譽,出入於藩闑銓衡,蹇蹇著王臣之節,不以富貴而易其所守,不以夷險而移其所操。惟予在嗣服之初,使卿有去國之歎,毒手逞下石之計,人欲甘心,白首作泣玦之行,子有何罪?蘇子瞻之口語橫衊,想舊夢之頻驚,劉安世之顔華不消,信正氣之直養。肆在召還之後,益重毗倚之恩,遂晉擢於夏官,深嘉戎政之克詰,不復勞以下縣,暫膺華府之居留,參廟籌則無不幹公,長臺端則思欲盡職,關西之盜賊未祛,投短箚而益虞憂之辭,都下之流丐無依,考舊典而陳周恤之請。邵齡稀古,拜壽閣而知榮,精力未衰,方舊臣之圖任,何意援例之疏,有此告休之言?爵祿可辭,年不待暮,忱懇至切,言由中出,十行之寵批斯隆,行古人道,三字之華銜特畀,曠一世恩。於戲,路觀知賢,晩節獨保,急流勇退,得與錢若水而齊名,暮境優閒,不獨歐陽脩之專美,江湖之散跡莫挽,政多懸車之榮,殿陛之奉賀有時,庶慰戀闕之悃,故玆敎示,想宜知悉。知製敎李顯默製進。
上在昌德宮。停常參·經筵。
藥房都提調韓用龜,提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,行大司憲李冕膺,持平洪敬謨牌不進,執義宋稚圭,掌令鄭弼祚·許臻,持平李集運在外,監察茶時之意,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
傳于朴宗薰曰,大臣·備局堂上引見。
以應敎金學淳,副應敎徐能輔,校理尹日逵,副修撰姜世綸牌不進罷職傳旨,傳于金蓍根曰,推考傳旨捧入。
金蓍根啓曰,玉堂上下番俱空,事甚未安。應敎金學淳,副應敎徐能輔,校理尹日逵,副修撰姜世綸,旣有推考傳旨捧入之命,竝更牌招,以爲推移入直之地,何如?傳曰,允。
以應敎金學淳,副應敎徐能輔,校理尹日逵,副修撰姜世綸牌不進罷職傳旨,傳于金蓍根曰,竝只推。
金蓍根啓曰,玉堂上下番俱空,事甚未安。應敎金學淳,副應敎徐能輔,校理尹日逵,副修撰姜世綸,旣有只推之命,竝卽牌招,以爲推移入直之地,何如?傳曰,允。
注書洪羲祖病,代以金周默爲假注書。
吏曹口傳政事,以李若烈爲顯陵令。
兵曹口傳政事,護軍金銑,副護軍安策·柳河源,副司果金孝眞·柳季獜·尹錫永·金·李憲琦·柳春東·徐有素竝單付。
以大司諫尹行頤,正言李羲準·李紀淵牌不進罷職傳旨,傳于朴宗薰曰,竝只推。
以持平洪敬謨牌不進罷職傳旨,傳于朴宗薰曰,只推。
朴宗薰啓曰,新除授掌令鄭弼祚,持平洪敬謨,竝待開門,一體牌招,何如?傳曰,允。
金蓍根啓曰,今月二十八日平賊陳賀時頒敎文,當爲製進,藝文提學曺允大,待明朝牌招,何如?傳曰,允。
禮曹,來五月初八日綏嬪邸下誕辰陳賀,以十二日退行時,應行節目,參考前例,磨鍊擧行,何如?判付啓,依所啓施行爲良如敎。
金相休,以賑恤廳言啓曰,南部朴井契任掌姜龍得,今月二十四日本洞路傍,得二歲遺棄女兒,同里居良女朴召史,欲爲收養,北部嘉會坊契任掌李春得,今月二十四日本洞路傍,得二歲遺棄男兒,同里居良女金召史,欲爲收養,貧不自食,皆願受料,告于本部,自各該部,同日牒呈,故依節目竝爲給料,使之乳養之意,敢啓。傳曰,知道。
金蓍根,以禮曹言啓曰,今四月二十八日平賊後頒敎陳賀時,王大妃殿·中宮殿·惠慶宮·嘉順宮,百官進致詞箋文表裏行禮儀註,直爲書入各殿宮之意,敢啓。傳曰,知道。
金蓍根,以禮曹言啓曰,來五月初八日嘉順宮誕辰陳賀,國忌相値,依定式當爲退行,而初九日初十日十一日,連値齋日,以十二日擧行,磨鍊節目以入之意,敢啓。傳曰,知道。
慶尙監司金會淵疏曰,伏以,惟天惟祖宗篤棐眷佑,聖候康復,賀儀載擧,此實吾東方莫大之慶,懽欣蹈舞,率普惟均。第玆鞫事纔訖而亂本未拔,大論方張而兪音尙靳,上下相持,中外胥憂。仍伏念,臣之待罪重任,居然三載于玆矣。尋常簿書之期會,命令之宣揚,率多乖當,無往非辜,而曲蒙我聖上庇覆之涵貸之,有請必施,有罪輒貰,式至于今,得免陷于大戾,伊誰之賜?每中夜思惟,不覺惶汗浹背。臣於向者,以本道昨歲綿歉之實狀,仰請三稅之純錢代納,特荷聖批優渥,令廟堂稟處。廟堂以惟正之供,純錢仰請,誠爲未安,措辭,而畢竟以許施蒙允,恩音遠曁,惠澤普被,環嶺以南幾萬生靈,忻忭攢頌,不翅若山東父老之扶杖聽詔也。追到籌關以爲,大同自是三稅之外,而混同擬議,未諳事例,玆以更關,知悉擧行云。臣於是,驚惶愧恧,莫省攸措也。夫所云三稅者,通編賦稅條,初無以某物作爲三稅之名,而臣之謏見及道內恒言,皆認以田稅·結錢·大同,合謂之三稅,又其所捧米木錢,卽爲三稅之本,臣之前疏所陳三稅作木,行將收捧云者,卽竝擧稅大同爲言,而下云田賦惟正之供,事體自別,固不敢遽有所仰請者,卽指田稅而言也,又其下,在前如此之時,道臣之陳章仰請,亦不無一二可據之例者,卽指大同而言也。雖自謂備陳委折,煞有分數,而特未下田稅若大同各名色等字,遂自歸於囫圇說去,有欠別白,終致上司之認定,如彼本道之擧行,若此相爲逕庭,誠非始料。今雖欲還以本木,依例捧納,向所陳三條之弊,去而益甚,不特倍蓰而已,抑恐縱令而不立,欲行而不得也。蓋當知委之初,今已三易月矣。彼苟幸紓力者,辦納幾過半,亦有已盡捧而起送之邑,若於此時,還給已納之錢,更責未織之木,則其如舊綿垂乏,新産尙遠,是無異於强木之水,介蟲之毛,祗見齊民之愁苦,列邑之騷擾,而元貢之摠,萬無充數之望,上納之限,實有愆期之慮,其事勢之不可强,不待智者而灼然如覩矣。此莫非緣臣昧事,以致京外官民,竝受其害,論情定罪,合置何辟?且臣猥以無似,忝叨方岳之任,乃於國家賦稅之政,有此錯認,而誤爲指揮,京司之貢獻,由臣而緩不及,朝廷之施措,職臣而失其宜,至如郡邑勞擾之歎,寔臣之所致,民生困悴之患,卽臣之攸使。是臣一擧而兼四失,非惟自身之愚昧顚錯,更無可言,其爲失信於匹夫匹婦,亦大矣。將以何顔,復對七十州民胥,尙可以旬宣之責自處?而縱欲自處,亦奈言不信而令不從,何哉?爲今之計,惟有遄被譴何,以勘不職之失,速賜斥退,以幸本道之事,允爲公私兩便之方。惟冀亟降明命,夬施鐫罰,俾重任無曠,私分獲安焉。臣方自訟之不暇,而亦有微懇之不敢自阻於天地父母之前者。臣本稟受虛短,百爲俱未猶人,近以精力摧頹,一身常若難保,聰明之所檢察,筋力之所運用,日減一日,每懷靡及。倘不以此時,陳情自暴,劃得變通,則多少僨誤,將不知至於何境。玆敢齋沐封章,仰瀆崇嚴。伏乞聖明,俯垂諒察,卽賜處分,千萬幸甚。臣無任云云。答曰,省疏具悉。所陳,令廟堂稟處,卿其勿辭行公。
司諫李東冕疏曰,伏以,西賊底定,凱還有期,慶同朝野,歡洽中外,蹈忭之忱,曷有其已?仍伏念,臣是日前陳箚三司中一人也。求對而未承召接,合辭而未蒙允兪,畢竟靦然而徑出,悚然而俟勘,不意亞諫除旨,又下於數宵之內,臣情到此,誠窮且蹙矣。七行刀削此莫非如臣無似,冒忝繩糾之地,旣不能竭誠而孚格,又不能隨事而匡救之致,此又臣之罪也。揆以臺體,便成鐵限,顧其罪戾,自合斧鉞。且臣再從兄,名在合啓中矣,不敢冒參,屢蒙體諒,到今情地,與前無異。況有前都憲族親袒免酌定之限,則臣之至親,比袒免尤近,以此以彼,其不敢冒據也明矣。天牌儼臨,承膺無路,玆敢不避猥越,冒瀆崇嚴。伏乞聖慈,俯垂鑑諒,亟命遞斥臣職名,仍治臣逋慢之罪,以肅朝綱焉。臣無任云云。省疏具悉。爾其勿辭察職。
壬申四月二十五日辰時,上御熙政堂。大臣·備局堂上引見入侍時,左副承旨朴宗薰,記事官趙璟鎭,事變假注書洪周命,記注官車翊修,別兼春秋金陽淳,左議政金載瓚,右議政金思穆,兼兵曹判書沈象奎,行禮曹判書李集斗,行戶曹判書李勉兢,工曹判書朴宗慶,行都承旨韓致應,工曹參判李溏,禮曹參判李相璜,行護軍洪奭周·金基厚,以次進伏訖。載瓚等曰,再昨雨後,日候淸和,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚曰,都下輪疾,近漸熾蔓,流丐無依之類,方痛·已痛者,寄接無所,呻喟載路,至若死亡則僵仆相續,埋瘞無人,聞見所及,切可矜惻。令京兆發遣郞官,與各該部官,遍審遠近坊曲,區別其已痛而未及蘇甦,方痛而不分安危者,枚報賑廳,自賑廳設幕而安接,給糧而救療,死亡露尸,令字內三軍門隨卽埋葬之意,申飭京兆·賑廳及各軍門。如是而若無實效,則專在該府當部不善擧行之失,隨現發另爲重勘,何如?上曰,依爲之。出擧條載瓚曰,西師今已解嚴,兩西守令所兼召募使之銜,減下,何如?上曰,依爲之。出擧條載瓚曰,定州討平,鄕軍已撤還矣。今此赴伍之士,盡是服田之民,而四朔從戰,一朝還鄕,賑還竝失,兵農不及,勢無以目前支活,旣使之暴露原野,又不免饑餓仳㒧,則有非字恤之仁政。令道臣別加料理,俾各付還付賑,雖於還賑之外,如有存撫奠活之道,必爲悉心經紀,且使該邑特除煙役,用副宵旰西顧之念。以此意別關行會,何如?上曰,依爲之。出擧條載瓚曰,京民願納補餉錢,方在巡撫營,未及下送,而今已平亂撤陣矣,下送道臣,使之補用於道內軍用之需,何如?上曰,依爲之。出擧條載瓚曰,巡撫中軍,今將班師,師行所過,民必受弊,若或侵虐村閭,又或誅求邑里,則關西姑無論,海·畿沿路,民何以支堪乎?況於出師之路,已自初到邑生弊,去時如此,來時可知。王者之師,有聞無聲,軍行之取一笠傷一禾者,卽於軍而斬徇,王法之重,師律之嚴,有如是矣。自中軍以下諸將領,毋煩廚傳,與同甘苦,軍卒或有所犯,先罪主將,斷不容貸之意,使巡撫使,另飭于行陣將士,何如?上曰,依爲之。出擧條載瓚曰,齎奏官今將不日起送,令戶曹參互近例,以京盤纏例治送,何如?上曰,依爲之。出擧條載瓚曰,巡撫中軍,班師不遠,待其到京之日,巡撫使率旗鼓出往慕華館,仍爲都領,兵曹判書,各營將臣,各具軍容,亦於慕華館,迎勞出征將士,而仍與巡撫使,偕詣敦化門外,依例犒饋。巡撫使待標信,解送各營出征將士後,仍率旗鼓,出往敎場,周示斬馘首級,而亦令兵曹判書,各營將臣,同爲擧行之意,分付,何如?上曰,依爲之。出擧條載瓚曰,關西投降五鎭將,纔已押送本道,使之行査用法矣。卽見本道搜上賊徒文書,則有薪島僉使柳載河投降書,而書中一字,尤萬萬叵測,旣捉眞贓,不必更査,押送五鎭將中,載河,發遣府都事,還爲拿來,卽爲具格施律,何如?上曰,依爲之。出擧條載瓚曰,賀班隔日,卿宰以下侍從,如有未付軍職者,令該曹口傳付軍職,使之入參,何如?上曰,依爲之。出擧條載瓚曰,承文權知副正字金履秀以登科十年,誤爲見漏於歲初陞六之中云。一體陞六之意,分付該曹,何如?上曰,依爲之。出擧條載瓚曰,位著近甚乏人,久次亦爲多滯,吏曹參判李肇源,禮曹參判李相璜,平安監司鄭晩錫,竝正卿陞擢,義州府尹趙興鎭,副護軍吳淵常,副護軍金㙆,副護軍嚴耆,竝亞卿陞擢,武臣近無正卿,將任亦有久次,知訓鍊李得濟,特加一資,何如?上曰,依爲之。出擧條載瓚曰,逆家籍産之物,例屬糧餉廳,以補軍需,而今番關西諸賊家産籍沒者,竝付之本道,使之添付於經亂各邑公用之需,何如?上曰,依爲之。出擧條象奎曰,德浦僉使李寅文,德積僉使文成彩,嶺南右漕倉漕舡上來時,以領護差員,不卽待令事,因道守臣狀啓,俱已罷拿,而卽伏見京畿水使李石求狀啓,則右漕倉領護差使員德浦僉使李寅文,以其身病猝重,故德積僉使文成彩移差,而知委關,在於漕舡到境前一日,其爲失待,勢所固然云。然則兩鎭將之不卽領護,俱非其罪,合有參恕,下詢大臣處之,該帥臣之不能先期知委,致令差員闕待,殊爲未安,推考,何如?上曰,大臣之意,何如?左議政金載瓚曰,觀於京畿水使狀啓,則兩鎭將俱無所失,道守臣請勘,似當分揀矣。上曰,依爲之。出擧條象奎曰,每當儲窠之月,虛司果不得循例區處,而虛司果積滯之時,有勿拘擬入之例,今亦依此擧行,何如?上曰,依爲之。出擧條象奎曰,藥房春等麝香二百部內,應用九十六部,別劑所入四百六部,合五百二部,而不足之數爲三百二部。依例令戶曹別貿取用,何如?上曰,依此爲之也。象奎曰,內醫之凡蒙恩資者,同僉樞隨品單付,例也,而今番亦有新資之人,亦當依此擧行矣。上曰,唯。宗慶曰,臣以新造火器試放事,明日出往沙阿里,故敢達矣。上曰,唯。宗慶曰,本署自來凋殘,殆難支保,故曾在丁未,兵曹錢一千兩,筵稟貸來,放債取殖,以補公用及員役放下,本錢則每年流伊還報,而今幾盡報矣。目下事勢,與前無異,兵曹錢一千兩,更爲貸下,使之依前聊賴,依前流伊還報,何如?上曰,依爲之。出擧條宗薰曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條宗薰曰,巡撫使諭書,安寶以置矣。雖不出征,中軍班師日,巡撫使當出往門外云。諭書則其日頒給,似好,故敢此仰達矣。上可之。王大妃殿進御淸肺寧嗽飮,自今日停止事。出榻敎仍命退,諸臣以次退出。
上在昌德宮。停常參·經筵。
洪秀晩啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
洪秀晩啓曰,行大司憲李冕膺牌不進,執義宋稚圭,掌令許臻·鄭弼祚,持平李集運在外,洪敬謨陳疏入啓,監察茶時之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
以應敎金學淳,副應敎徐能輔,校理尹日逵,副修撰姜世綸牌不進罷職傳旨,傳于金蓍根曰,只推。
金蓍根啓曰,玉堂上下番俱空,事甚未安。應敎金學淳,副應敎徐能輔,校理尹日逵,副修撰姜世綸,旣有只推之命,竝卽牌招,以爲推移入直之地,何如?傳曰,允。
以應敎金學淳,副應敎徐能輔,校理尹日逵,副修撰姜世綸再牌不進罷職傳旨,傳于金蓍根曰,竝只推。
金蓍根啓曰,玉堂上下番俱空,事甚未安。應敎金學淳,副應敎徐能輔,校理尹日逵,副修撰姜世綸,旣有只推之命,竝更牌招,以爲推移入直之地,何如?傳曰,允。
以大司諫尹行頤,司諫李東冕,正言李羲準·李紀淵牌不進罷職傳旨,傳于洪秀晩曰,只推。
金蓍根,以內醫院都提調·提調意啓曰,向日筵席,以積滯醫官疏通之意,陳達,蒙允矣。如吳仁豐·李命鎰·李思仁·玄在德·金宇敬·金宗友,入仕或過三四十年,或過十數年,多有效勞,竝爲加資,何如?傳曰,允。
金蓍根,以禮曹言啓曰,來五月初二日,行景慕宮夏享大祭所用犧牲看品,小宗伯與本署提調,眼同擧行,而本曹參判有闕未差,令政院稟旨差出,以爲趁時看品之地,何如?傳曰,允。
金蓍根啓曰,因禮曹草記,來五月初二日,行景慕宮夏享大祭所用犧牲看品,小宗伯與本署提調,眼同擧行,而本曹參判有闕未差,令政院稟旨差出事,允下矣。政官牌招,開政差出,何如?傳曰,允。
金蓍根啓曰,行吏曹判書南公轍,參議鄭東榦牌不進推考傳旨及罷職傳旨,今方捧入,而開政命下之後,如是違牌,事甚未安,參判未差,判書更爲牌招,何如?傳曰,允。參議只推,一體牌招。
金蓍根啓曰,行吏曹判書南公轍,參議鄭東榦再牌不進推考傳旨及罷職傳旨,今方捧入,而開政命下之後,連事違召,無意承膺,揆以事體,極爲未安。判書所當更請牌招,而係是一日三牌,何以爲之?敢稟。傳曰,參議只推,與判書一體更爲牌招。
有政。吏批,行判書南公轍牌招不進,參判未差,參議鄭東榦進,行右承旨金蓍根進。啓曰,行判書南公轍牌招不進,參判未差,小臣獨政未安,何以爲之?敢稟。傳曰,只出緊任。以李志淵爲校理,李憲琦爲副校理,李東冕爲修撰,金爲副修撰,洪羲臣爲禮曹參判,金㙆爲右尹,李敬參爲宗簿正,李奎鎭爲監察,李儒謙爲泗川縣監,李鍾運爲海南縣監,柳春東爲高山察訪,德川郡守李鍾穆,雲山郡守韓象默仍任事承傳,吏曹參判李肇源,禮曹參判李相璜,平安監司鄭晩錫,以上今超資憲,正卿陞擢事承傳,行護軍李得濟今加資憲,特加一資事承傳,義州府尹趙興鎭,行副護軍吳淵常·金㙆·嚴耆,以上今加嘉善,亞卿陞擢事承傳,召募使金燨·吳毅常·徐春輔·趙華錫,以上減下事承傳,故通德郞申命集贈吏參例兼,贈僕正申泳贈吏議,故主簿申必相贈僕正,以上慶州府尹申溆三代,故學生宋廷模贈童敎,孝行卓異,贈職事承傳,醫官吳仁豐今此嘉義,李命鎰·李思仁·玄在德·金宇敬·金宗友,以上今加通政加資事承傳。
吏批,再政。以朴齊一爲掌樂主簿。
兵批,兼判書沈象奎病,參判朴宗正病,參議韓鼎運入直進,參知尹之鉉病,右副承旨洪秀晩進。僉知二單,金龜紹·金景琳,大護軍李肇源·李相璜·李得濟,護軍吳淵常·嚴耆·金㙆,副護軍李邦榮,副司直趙琮鎭竝單付。
朴宗薰,以備邊〈司〉言啓曰,卽見戶曹啓目,則以爲,義州白巖倉穀折米二百二十六石被燒矣,其中煙燻別軍餉折米七十四石,除耗改色,全燒慈城補餉折米六十石蕩減,而至於私賑穀,非臣曹擅便,令廟堂稟處爲辭矣。燒燼穀之全燒則蕩減,煙燻則除耗,自是法意,本倉所在私賑穀,全燒者蕩減,煙燻者除耗之意,分付,何如?傳曰,允。
朴宗薰,以備邊司言啓曰,卽見全羅監司朴崙壽狀啓,則以爲,本道穀簿,自來不敷,以其應分之數,種還農糧,排比無路,各衙門夏秋各穀留庫中,限二萬五千石特許加分事,請令廟堂稟旨分付矣。元還每患不敷,加分便成年例,夏秋各穀留庫中二萬五千石,依狀請,許令加分,何如?傳曰,允。
朴宗薰,以備邊司言啓曰,卽見全羅前監司李相璜狀啓,則以爲,全州府萬馬洞南口造塔峴城役,今始畢役,監董裨校,蚤夜效力,合有褒賞之典,令廟堂稟處爲辭矣。本府城役之無論新築補築,工役告訖,關防增重,誠爲多幸。監董裨校,不可無論賞之擧。令該曹稟處,何如?傳曰,允。
朴宗薰,以備邊司言啓曰,卽見江原監司李好敏狀啓,則以爲,嶺南移運穀,卽麰租大米三種,秋捧時,若以本色責納,則爲弊不些。今番嶺·湖移轉各穀,隨其土宜,特許換作事,請令廟堂稟旨分付矣。麰租米三種,本非關東宜土之穀,若使本色責納,則民弊可念。量宜換色分捧之意,依所請許施,何如?傳曰,允。
朴宗薰,以備邊司言啓曰,卽見京畿前監司權常愼狀啓,則砥平縣會付穀虛錄米,各穀爲一萬七百餘石,而請限十年,計數分捧矣。此雖與新逋有異,一吏所逋,若是夥然,而積年掩置,今始發覺,誠極駭然。前後守令,雖不必到今追勘,事當嚴飭準捧,而乃爲此分年之請者,極涉未安。當該道臣推考,令新道臣,待秋成卽爲畢捧後,形止報司,以爲憑考之意,分付,何如?傳曰,允。
朴宗薰,以備邊司言啓曰,卽見慶尙監司金會淵上疏,則以爲,向者以本道綿歉,仰請三稅之純錢代納,畢竟蒙允,而追到籌關以爲,大同自是三稅之外云,前疏所陳,雖自歸於囫圇說去,若於此時,還給已納之錢,更責未織之木,則齊民愁苦,列邑騷擾爲辭,而批旨內所陳,令廟堂稟處事,命下矣。道臣之疏請代錢,旣是三稅,覆奏之特許從施,亦在三稅,所謂三稅,卽田賦上中下三等稅之謂也,而大同不與焉。道臣之以此三稅,認以大同,未詳事目,誤頒道內,致使民事極其難處,不審之失,誠極未安,從重推考。至於大同代錢,果有一二已例,且今頒令已久,措備旣畢,不可以道臣之做錯,反致窮民之狼狽。本道三稅外,大同亦令代錢,何如?傳曰,允。
朴宗薰,以備邊司言啓曰,卽見水原留守金履度狀啓,則以爲,本府荐歉之餘,麥未登場,糧已告罄,許多民情,在在渴急。本府還留庫中米租太合五千二十六石,安山等五邑餉租合五千三百八十二石零,準數加分事,請令廟堂稟旨分付矣。本府元還,每難繼巡,麥前加分,便成年例,五屬邑民食之艱,與本府無異,本府及五邑留庫穀合一萬四百餘石零,依所請許令加分,何如?傳曰,允。
金相休,以宣惠廳言啓曰,漕舡事體,本自嚴重,每當新造之時,該倉都差使員及地方官,必親執擧行,無敢疎忽者,乃是事目,而近來舡體之薄劣,制度之窄小,全不成樣,致敗之患,殆無虛歲,而雖以今番該道之啓觀之,左倉辰字舡敗沒,亦由於舡隻之體小不完,事甚駭然。當該監造都差使員及地方官,令該道指名現告,從重推考,此後舡隻新造時,另加察飭之意,嚴明分付,何如?傳曰,允。
判敦寧李彦植疏曰,伏以,臣見差社稷告由祭獻官,而第臣素患癖積之祟,近又苦劇,數日以來,忽添暴泄,竟晝通宵,登溷無數,氣力漸至澌綴,神精如墮煙霧,委頓床笫,全不收拾,不但以此醜穢之病,不可冒進於祼獻之列,房闥之間,旣不能蠢動,肅敬之地,尤何能駿奔乎?玆陳短章,仰瀆崇嚴。伏乞聖慈,亟命改差,仍治臣瀆擾之罪,不勝幸甚。臣無任云云。答曰,省疏具悉。疏辭下該曹改付標。以下十九行刀割
上在昌德宮。停常參·經筵。
洪秀晩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金蓍根啓曰,來初一日輪對日次,而景慕宮夏享大祭齋戒相値,頉稟之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金蓍根曰,禮房承旨馳詣社稷·宗廟·永寧殿·景慕宮,奉審摘奸以來。
洪秀晩啓曰,行大司憲李冕膺,持平洪敬謨牌不進,執義宋稚圭,掌令許臻·鄭弼祚,持平李集運在外,監察茶時之意,敢啓。傳曰,知道。
傳于金蓍根曰,明日平賊陳賀,以權停例爲之。
金蓍根啓曰,吏曹郞廳來言,臺諫有闕,政事,取稟。傳曰,當日爲之。
金蓍根啓曰,玉堂上下番俱空,事甚未安。今日政新除授玉堂,竝待下批一體牌招,以爲推移入直之地,何如?傳曰,允。
以副校理李憲琦,修撰李東冕,副修撰金牌不進罷職傳旨,傳于金蓍根曰,只推。
金蓍根啓曰,玉堂上下番俱空,事甚未安。應敎金學淳,副應敎徐能輔,校理尹日逵,副修撰姜世綸,旣有只推之命,竝卽牌招,以爲推移入直之地,何如?傳曰,允。
以應敎金學淳,副應敎徐能輔,校理尹日逵,副修撰姜世綸再牌不進罷職傳旨,傳于金蓍根曰,只推。
金蓍根啓曰,玉堂上下番俱空,事甚未安。副校理李憲琦,修撰李東冕,副修撰金,旣有只推之命,修撰柳台佐疏批已下,竝卽牌招,以爲推移入直之地,何如?傳曰,允。
以大司諫尹行頤,正言李羲準·李紀淵,持平洪敬謨牌不進罷職傳旨,傳于洪秀晩曰,只推。
金蓍根啓曰,吏曹郞廳來言,政事當日爲之事,命下,而判書南公轍,參議鄭東榦,俱以病不來,參判未差,不得開政云。判書·參議,竝卽牌招,何如?傳曰,允。
金蓍根啓曰,行吏曹判書南公轍,參議鄭東榦牌不進推考傳旨及罷職傳旨,今方捧入,而開政命下之後,如是違牌,事甚未安。判書更爲牌招,何如?傳曰,允。
傳于金蓍根曰,頒敎文中,赦句添入。
金蓍根啓曰,頒敎文中赦句添入事,命下矣。某罪以下宥之乎?敢稟。傳曰,雜犯死罪以下竝宥。
金蓍根啓曰,頒敎文中赦句添入事,命下矣。藝文提學曺允大,卽爲牌招,使之添入,何如?傳曰,允。
金蓍〈根〉,以禮曹言啓曰,來五月初八日綏嬪邸下誕辰陳賀,退行於同月十二日時,百官陳賀及命婦朝賀磨鍊節目,依所啓施行事,判下矣。在前陳賀時,命婦朝賀,百官習儀,例爲權停,今番則何以爲之乎?敢稟。傳曰,權停爲之。
朴宗薰,以兩西巡撫營言啓曰,卽接臣營中軍柳孝源今二十二日成帖馳報,則以爲,十九日破城形止馳報後,熙川義兵咸義衡,斬納希著首級,而盤問于希著支屬之被捉者,與常時知面者,則其爲希著,的實無疑,故與景來首級,各盛木函,竝與生擒之總角·彦涉·履大·時緯等,別定訓局敎鍊官李東翰,及本州討捕軍官金廷玉,已於二十一日,押領上送,而君則則連爲搜索,尙未捕捉,究問於被捉之其妻與妻娚,則所供內,君則董飭防守次,十八日終夜來往於東北城下矣,更未相見,渠輩則搶攘中蒼黃逃出,其死其生,果未的知,而今無去處者,火烈城頹之際,或被壓死而然乎云。支屬之招,不足取信,且伊日之戰,四面圍守,時又白晝,則似無漏網之理,而其在愼密之道,不容或疎,移關于本道監兵營,使之嚴飭各鎭營,多歧譏詗之地。擒斬數爻,賊魁支屬之捉囚本州獄者,竝修成冊以報,而生擒之男女二千九百八十三口內,女口八百四十二,男口十歲以下二百二十四,則付之罔治,一竝全釋,其外一千九百十七口,皆是賊中所謂親騎·壯抄·銃槍手等,而爲賊血黨,恩諭屢頒,而終不感悟,獰頑益逞,而甘心王師者,決不可晷刻假貸於覆載之間,竝爲梟首陣前,兵符二隻,印信三顆,搜得於城中,故堅封上送,而官軍則無論京鄕軍,無一名死傷云矣,敢啓。傳曰,知道。
朴宗薰,以禁衛營言啓曰,昨夜宮城巡邏牌將別軍官閔致述,捉來丹鳳門待令武藝廳朴光弼,其不當捉而捉來,極爲駭愕,朴光弼,卽爲放送,當該牌將閔致述,嚴棍二十度,汰去之意,敢啓。傳曰,知道。
洪秀晩,以義禁府言啓曰,興陽縣監李垕,寶城郡守沈尹泰,通津府使李永建等拿來,與京畿監司狀啓宣惠廳粘目憑閱處之事,傳旨啓下矣。李垕·沈尹泰俱在任所,依例發遣府羅將,竝拿來,李永建以兼營將守令,亦在任所,依例發遣府書吏,差兼官交代後,拿來,何如?傳曰,允。
修撰柳台佐疏曰,伏以,皇天默佑,玉候康復,周歲之院直旣撤,燕賀之縟儀載擧,繼又西師獻馘,北宸弭憂,我東方萬億年磐泰之休,自今伊始,蹈舞攢祝,中外惟均。仍伏念,臣鄕廬窮僻之中,文陛逖違之餘,伏奉恩召之有命,繼聞賀禮之已行,感激洪造,攢仰天休,離捨病親,千里跋涉,擬伸叩謝之忱,以覲日月之光。以下十六行半刀割且伏念,臣素抱疝積之痛,迺者行役之餘,輒肆闖發,毒氣衝攻,頑痰痞結,胸腹牽引,呼吸不便,多般試藥,終無效應,似此症勢,實無束帶供職之望,當此懲討方張,平賊獻賀之日,無路晉身於脩門之內。臣罪至此,尤無所容。伏願亟賜鐫遞臣所帶職名,仍治臣瀆擾之罪,以肅朝綱焉。臣無任云云。省疏具悉。所陳不允。爾其勿辭察職。
上在昌德宮。停常參·經筵。
辰時,灑雨下雨,測雨器水深一分。二十九日開東,灑雨下雨,測雨器水深三分。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金蓍根曰,禮房承旨百官加,依例加資。
備忘記,中官李允吉·許昌福,百官加親授。
韓致應啓曰,藥房三提調,持湯劑來待矣。傳曰,封入。
傳于金蓍根曰,吏兵批歲抄點下者,依例捧傳旨。
金蓍根啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
金蓍根啓曰,端午帖製述人,旣已抄啓矣。藝文提學曺允大,待明朝牌招,以爲出韻科次之地,何如?傳曰,允。
以修撰柳台佐牌不進罷職傳旨,傳于金蓍根曰,只推。
以應敎金學淳,副應敎徐能輔,校理尹日逵,副修撰姜世綸牌不進罷職傳旨,傳于金蓍根曰,只推。
以副校理李憲琦,修撰李東冕,副修撰金再牌不進罷職傳旨,傳于金蓍根曰,只推。
金蓍根啓曰,行吏曹判書南公轍,參議鄭東榦牌不進推考傳旨及罷職傳旨,今方捧入,而開政命下,已至經宿,連事違召,終不承膺,事體所在,誠甚未安。判書更爲牌招,何如?傳曰,允。參議只推,一體更爲牌招。
金蓍根啓曰,行吏曹判書南公轍再牌不進推考傳旨,今方捧入,而開政命下之後,連事違召,無意承膺,誠極未安。所當更請牌招,而係是一日三牌,何以爲之?敢稟。傳曰,參議只推,與判書一體更爲牌招。
有政。吏批,行判書南公轍陳疏入啓,參判未差,參議鄭東榦進,行左承旨金蓍根進。啓曰,行判書南公轍陳疏入啓,參判未差,小臣獨政未安,何以爲之?敢稟。傳曰,只出緊任。以洪冕燮爲司諫,行右承旨金蓍根今加嘉義加資事承傳,李允吉·許昌福以上今加通政加資事承傳。
兵批,兼判書沈象奎進,參判朴宗正入直,參議韓鼎運病,參知尹之鉉病,左副承旨朴宗薰進。以李肇源爲知事,吳淵常爲都摠管,嚴耆爲同知,金益彬爲副摠管,柳雲翕爲僉知,具八柱爲五衛將,李邦榮爲忠翊將,李濟中爲慶熙將,申在弘爲守門將,曺敬振爲訓鍊主簿,沈能壽爲武兼,田昌奎爲吾老梁萬戶,朴道訥爲正方別將,曺時彬爲金烏別將。
金蓍根啓曰,卽者校理李志淵,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
禮曹,來五月十五日中宮殿誕日陳賀時,應行節目,參考前例磨鍊爲白去乎,依此擧行,何如?啓。依所啓施行爲良如敎。
朴宗薰,以都摠府言啓曰,今日入直內三廳武兼禁軍及軍兵等,當爲中日習射技放,而權停例,陳賀相値,不得設行之意,敢啓。傳曰,知道。
朴宗薰,以備邊司言啓曰,出征將士班師日,依例犒饋事,纔已允下,而關西鄕軍,亦已自本道犒饋矣。松都赴陣之卒,當至本府解送,而其所賞勞之節,不可異同,令本府守臣,依京營例,從厚犒饋,所入物力,以公穀會減之意,分付,何如?傳曰,允。
金相休,以賑恤廳言啓曰,東部昌善坊契任掌鄭寬福,今月二十七日本洞路傍,得二歲遺棄男兒,同里居良女金召史,欲爲收養,南部蓮城尉契任掌金哲奉,今月二十七日本洞路傍,得一歲遺棄男兒,同里居良女尹召史,欲爲收養,貧不自食,皆願受料,告于本部,自各該部同日牒呈,故依節目,竝爲給料,使之乳養之意,敢啓。傳曰,知道。
金相休,以賑恤廳言啓曰,卽因各部所報,東·西郊病民,分遣郞廳摘奸後,流丐無依之類,給糧救活,露處者,自本廳前已結幕,使之入處,而見今病民,尙多露處云。在前如此之時,令各營門造給草幕矣。今亦依此擧行之意,分付,何如?傳曰,允。
金蓍根,以吏曹言啓曰,在前頒赦時,有別歲抄書入之例矣。今番則何以爲之乎?敢稟。傳曰,書入。
金蓍根,以吏曹言啓曰,別歲抄書入事,命下矣。永刊臺望,一體書入乎?傳曰,書入。
金蓍根,以禮曹言啓曰,郊壇四孟朔,遣禮郞看審有無頉,草記事,定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則先農壇·雩祀壇·司寒壇壇上及四面紅箭門墻垣階砌,俱爲無頉,而南壇北邊紅箭門柱根塗灰,先蠶壇壇上階砌塗灰,西南北紅箭門柱根塗灰,祈雨壇東南邊紅箭門柱根塗灰竝剝落,南邊紅箭門橫木腐傷,馬祖壇壇上階砌塗灰,漢江壇壇上階砌塗灰,西南北紅箭門柱根塗灰,厲壇東南邊紅箭門柱根塗灰竝剝落,卽爲修改事,分付該監,而此後看護等節,另加申飭之意,敢啓。傳曰,知道。
金蓍根,以禮曹言啓曰,來五月十五日中宮殿誕日百官陳賀及命婦朝賀磨鍊節目,依所啓施行事,判下矣。在前陳賀時,命婦朝賀,百官習儀,例爲權停,今番則何以爲之乎?敢稟。傳曰,權停。
金蓍根,以禮曹言啓曰,以平賊慶科,依英廟朝戊申年例,庭試擧行取稟草記,傳曰,依英廟朝例爲之可也事,命下矣。令日官池景泌推擇,則文武科庭試來十月十三日,放榜同月十九日卯時爲吉云。以此日時擧行,何如?傳曰,允。
金蓍根,以禮曹言啓曰,西賊掃平,匝域歡抃,旣行上告下布之禮,設科飾慶,乃是應行之典,謹稽謄錄,則英廟朝戊申年平賊後,以除初試庭試,設行於十月,而擇日放榜矣。今亦依此例擧行乎?敢稟。傳曰,依英廟朝例爲之,可也。
朴宗薰,以訓鍊都監言啓曰,集賢門軍十五名,將官率領,來五月初一日,與御營廳軍,替代入直之意,敢啓。傳曰,知道。
禁府啓目粘連,濟州牧放未放修啓冊子中,本府所管定配罪人未放秩,李致薰段,依啓聞施行,他餘罪人等,令刑曹稟處,何如?啓。依允。
行吏曹判書南公轍疏曰,伏以,自西鄙用兵,方內繹騷,將士奏功,諸郡漸次收復,而賊魁竊據州城,宿師幾至半年,宸憂方切於厦氈,廟堂訏謨,日不暇給,何幸天威所加,衆軍齊作,巨魁授首,餘悉擒獲,祗告廟社,神人歡悅,大庭陳賀,百官蹈舞。于斯之時,喑聾跛躃,擧皆奔走讙呼,而臣方辭職自引,鎭日違召,逋慢之罪,宜俟誅罰,未能躬簉殿陛之下,聽誕告之詔,獻呼嵩之誠,有臣如此,生不如死。臣之頃疏,旣緣辭不盡意,以致誠未格天,今又政牌踵臨,屢違至此,私心悶隘,若隕淵谷。臣之不顧煩瀆,必欲遞免者,自謂有不得已之情勢,情者,情有難安之謂也,勢是勢所不可之稱也,屢試而蔑效,久蹲而不去,防群賢之路,招四方之議,此乃難安之情也,病至於精力竭而肥膚削,食飮全却,藥餌無效,則此又不可之勢也。今世之人,每於官職去就,輒俟遭人彈駁,身辱名敗,然後始稱情勢,見聞慣熟,誠僞無別,上之所以體諒者,亦以一伸,爲許施之節拍,殊不念貪戀榮寵,進不知止,爲莫嚴之廉防,蹣跚周行,喘汗欲仆,更有甚於遭罹,士大夫廉節,由是而壞喪無餘,人人皆知其待人斥逐,然後始可辭官,世罕完人,職由此故。臣於五年之間,長據銓席,屢當大政,瘡疣百出,醜拙難掩,朝廷忠厚,姑無大段情外之劾,此所謂僥倖之不可長恃者也。與其待劾而去,曷若解免於未劾之前耶?臣雖無似,亦一聖朝陶甄中物耳,以廉防言情,而不許其去,以疾病言勢而不許其去,是眞欲使之東西驅策,强所不欲,待其敗辱之至而黜退之也。君臣之間,所願豈如此哉?慶賞之後,百官加批,宜速擧行,而緣臣違傲,成命久滯,將未幾何,又當京察,而顧臣病狀,實無時月內更起供劇之望,如不早賜處分,或至留時引日,則鈇鉞之誅,臣固甘心,瘝曠之弊,豈不可念?懇乞聖明,省照此等事理,將臣銓任,亟行鐫免,使公私兩得其便,不勝幸甚。臣無任云云。答曰,省疏具悉。卿重臣也,豈引不可强引之義乎?卿其勿辭行公。
掌令鄭弼祚疏曰,伏以,皇天眷佑,玉候康復,賀儀載擧,輿情普歡,我東方億萬年無疆之休,自今伊始,而繼以王靈遠曁,西賊蕩掃,民心從可以鎭安,國勢自底於磐泰,大小稱慶,中外同情。而第有國之所以維持全安者,義理也刑政也,而試看今日之朝廷,義理不明,刑政不擧。十行刀削仍伏念,臣自來情勢,有所難安,蟄伏窮巷,跡阻朝班,于今十有二年矣,栢府恩命,忽下於千萬夢想之外,記簪之恩,闔門感祝。時當聲討之方急,私義有不暇顧,歸自鄕廬,冒沒出肅,而非徒臣情勢之不可一刻苟居,顧臣犬馬之齒,七十有四矣。兩耳全聾,言語莫通,遍身不收,轉側必倩,而自月初,又添風眩,氣息凜綴,昏窒頻作,雖房闥之內,猶不得周旋蠢動,矧敢奔走天陛,比肩於論思之列哉?玆陳悶迫之私,仰瀆崇嚴之聽。伏乞天地父母,特察矜憐之狀,亟施鐫遞之恩,千萬幸甚。臣無任云云。省疏具悉。所陳不允,爾其勿辭察職。
敎中外大小臣僚耆老軍民閑良人等書。王若曰,漢民盜弄潢池,痛一路之流毒,周師濯征淮·浦,幸群醜之就殲,玆當飮至之辰,爰擧渙揚之號。念西土俗尙氣義,在列朝世篤忠勤,値邠駕之播遷,蔚然群豪之效力,逮邢虞之孔棘,炳若七義之同聲,太師之俎豆猶存,可見多士之自礪,西門之鎖鑰斯壯,實賴衆心之成城。自予臨御以來,益勉撫綏之政,以文以武,必飭選部之甄收,移粟移民,恒勤窮蔀之周恤,雖以遐陬至愚之賤,庶知重宸如傷之心,豈料仁賢之邦,遽有反逆之變?駭機猝發於暮夜,始也一夫之狂呼,凶鋒殆迅於飄風,乃者八州之連陷。凜乎顔平原之罵賊,義士獨有一焉,靡然范陽令之開門,亂逆何其多也?向非條侯東出之擧,幾致巢賊西犯之虞。逆賊景來,本以蟲豸之微,久稔梟獍之惡,奸鄕猾校之無不締結,起自營下小胥,强盜流氓之爲其脅從,至稱平西元帥,不視天則畫地,先倡讖緯之妖言,乃戕倅而劫符,非惟竊據之凶計,橫山渤海,寔繁無賴之流,綠林黃巾,復起有道之世。禧著·昌始·君則·齊初·士用等,或藉土豪村富,久矣異圖之潛滋,或稱術士軍師,居然同惡之相濟,負其牛羊之力,甘作爪牙,蠢爾豺豕之群,托爲心腹。敬行·聖翰,是叔是姪,無父無君,綰銅綬而典雄州,曾非不足,棄簪纓而投賊藪,抑獨何心?謂天可欺,反效猰狗之吠主,乘時助亂,輒肆蠭蠆之螫人。至若益淳·章謙,爾非乃祖之孫乎?胡忍從賊而叛也?雖無金湯可恃之勢,固當灑泣而誓師,況於兵刃未交之前,何故望風而輸款,修降書而署銜惟謹,遂作幕中之賓,奉僞帖而禮數甚恭,堪羞隴西之士?蓋賊徒醞釀旣久,而凶醜滋蔓難圖,閭延郡中,虛張鐵騎之陰養,伽倻山下,假托眞人之天生,榜掛都門,至擬提戈而向闕,火焚箕館,又欲伏弩而射墉,藥山有內應之謀,幾失險於天塹,薩水絶外至之援,若無固於藩籬。肆當賊警之登聞,特命王師之出討,元戎開府,旣許樽俎之折衝,前茅啓行,分授羽林之宿衛,摧狂鋒於博郡,列倅揚兵,蹙窮寇於定城,三軍賈勇,方賊兵之東趣,畿甸之居民波奔,及天戈之西揮,灣府之義旅雲集,屬百里列郡之悉復,獨一片孤城之不降,麾蝥登埤,穎叔之勇無敵,免胄赴狄,先軫之面如生,獸角垂危,奚難一擧而勦滅,螳臂尙奮,敢抗百道之進攻,故此數朔之合圍,猶遲一月之三捷。逮夫河朔之旌變彩,宜爾元昊之膽自寒,遙想天威之所加,無異泰山之壓卵,尙冀冥頑之知變,姑貸鼎中之游魚。人或謂二矛之逍遙,玩寇養亂,予則知中權之專制,全師取勝,果然半夜入蔡州之兵,乃成三鼓奪崑崙之績,長星燭地,賊首殞於陣前,芒熛騰天,逆屍熸於壕裡,一方之巢穴蕩掃,嘉乃上將之伐謀,千里之陰翳廓淸,庶彼小人之革面,雖幸魯泮宮之獻馘,猶遜虞兩階之格苗,極知佳兵之不祥,固已戒於多殺,亦愧止戈之爲武,倘無怨於橫罹。噫,彼萑盜之亂階,寔爲莽戎之嚆矢,所以無將不軌之類,潛售投間抵隙之謀,鍾·振之腸肚相連,所譸張則不忍不敢,文·光之手脚盡露,所經營者,至憯至凶,如論前後之罪名,雖段落之異貫,殆若內外之和應,卒爛熳而同歸,禹鼎昭奸,魑魅魍魎之莫逃其狀,象魏懸法,檮杌·窮奇之咸伏厥刑。夫何世變之層生,抑亦邦運之不幸,殷虞以啓,可見皇天仁愛之心,禍亂悉平,實荷祖宗默佑之眷。已將景來·昌始·齊初·士用·禧著·敬行·聖翰·復一·鳳寬·文濟·益淳·章謙·榮基·文亨·漢淳·基朝等,依律正刑,籍沒家産,餘待檻到,當施同律。向者干戈之從事,豈予心之樂爲?乃玆鈇鉞之飾威,喜亂略之底定,饑饉師旅之荐禍,哀無告於黎元,雨雪楊柳之興懷,嗟久勞於征士。第慮誅討之後,不無疑懼之徒,春秋常經,雖嚴黨逆之律,天地大德,必先好生之仁,凡係慷慨效忠者,論賞有差,至若詿誤附賊者,咸置不問,推心置人腹,河北之反側自安,扶杖聽詔書,山東之父老垂涕。念亂賊之由起,蓋緣連年之阻飢,顧瘡痍之未蘇,何安大庭之稱賀?勉循群僚齊抃之悃,庸敷八域脩告之音。否往泰來,政屬亨嘉之會,乾淸坤廓,宜推疏滌之恩。自本月二十八日昧爽以前,除謀叛大逆,謀叛,子孫謀殺毆罵祖父母父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下,徒流,付處,安置,充軍,已至配所,未至配所,已發覺,未發覺,已決正,未決正,咸宥除之,敢以宥旨前事,相告言者,以其罪罪之,在官者各加一資,資窮者代加。於戲,危而後安,亂而後治,徵往牒而不忒,飢者爲食,渴者爲飮,在今時則易然。刑賞竝行,庶曉逆順之分,憂樂與共,永保仁壽之休,故玆敎示,想宜知悉。知製敎藝文提學曺允大製進
上在昌德宮。停常參·經筵。
開東,灑雨下雨,測雨器水深三分。
辰時巳時,灑雨下雨,測雨器水深三分。
藥房都提調韓用龜,提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味大調中湯,自今日五貼式日次製入事,榻前下敎。
洪秀晩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗薰啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
傳于金蓍根曰,禮房承旨馳詣宗廟·景慕宮,奉審摘奸以來。
金蓍根啓曰,端午帖製述人,旣已抄啓矣。弘文提學南公轍,卽爲牌招,以爲出韻科次之地,何如?傳曰,允。
金蓍根啓曰,弘文提學南公轍牌不進推考傳旨,今方捧入,而端午帖出韻科次命下之後,如是違牌,事甚未安,更爲牌招,何如?傳曰,允。
洪秀晩啓曰,行大司憲李冕膺,掌令鄭弼祚,持平洪敬謨牌不進,執義宋稚圭,掌令許臻,持平李集運在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚,持平洪敬謨牌不進罷職傳旨,傳于洪秀晩曰,只推。
以判府事韓用龜掃墳呈辭,傳于金蓍根曰,給由馬,澆奠床備給。
金蓍根啓曰,玉堂上下番俱空,事甚未安。校理李志淵,以其親病,陳疏徑出,副校理李基崇在外,應敎金學淳,副應敎徐能輔,校理尹日逵,副校理李憲琦,修撰柳台佐·李東冕,副修撰姜世綸·金,竝卽牌招,以爲推移入直之地,何如?傳曰,允。
以應敎金學淳,副應敎徐能輔,校理尹日逵,副校理李憲琦,修撰柳台佐·李東冕,副修撰姜世綸·金牌不進罷職傳旨,傳于金蓍根曰,只推。
金蓍根啓曰,玉堂上下番俱空,事甚未安。應敎金學淳,副應敎徐能輔,校理尹日逵,副校理李憲琦,修撰柳台佐·李東冕,副修撰姜世綸·金,旣有只推之命,竝更牌招,以爲推移入直之地,何如?傳曰,允。
傳于金蓍根曰,發遣吏郞,諸執事淸齋與否,摘奸以來。
金蓍根,以禮曹言啓曰,卽接長陵參奉·永陵參奉所報,則端午祭享時,兩官當爲備員將事,而長陵令金應一身病猝重,無以進參,永陵令有闕未差云矣。莫重祭享,兩官不可不備,長陵令金應一,今姑改差,與永陵令有闕之代,竝令該曹,以在京無故人,口傳差出,以爲備員將事之地,何如?傳曰,允。
金蓍根,以禮曹言啓曰,卽接宣陵參奉所報,則兩陵上莎草修改之後,隨時灑水,鎭日遮陽,而今二十三日雨後,莎草帶靑,頗有着根之望云矣,敢啓。傳曰,知道。
吏曹口傳政事,以鄭文容爲長陵令,李羲玄爲永陵令。
朴宗薰,以兵曹言啓曰,今四月各廳堂下武臣朔試射,臣曹連因有故,不得爲之之意,敢啓。傳曰,知道
洪秀晩,以義禁府言啓曰,卽伏見關西·湖西兩道放未放成冊啓下者,本府所管定配罪人慈山申在明,德山朴師潤,鴻山尹守任名下,放字書下矣。右罪人等竝卽放送事,分付各該道臣,未放秩靑山洪卓然,依啓聞施行,而他餘罪人等,竝令刑曹稟處之意,敢啓。傳曰,知道。
朴宗薰,以兩西巡撫營言啓曰,卽接臣營中軍柳孝源馳報,則以爲,賊魁禹君則各別譏捕之意,移關於本道監兵營矣。本月二十二日,龜城牛場嶺防守將鄭夢良,捉納禹龍文·崔爾崙·崔爾恒·崔正宇·金履九等五名賊徒,該府使趙恩錫,成報狀押送,故嚴加盤覈,則龍文一名,卽是君則,鼻梁中丸之痕,尙今宛然,脗合於前後賊招。爾崙者,又是賊徒中陰謀凶計,無不主張,或爲假倅,或爲贊謀官,則亦一賊魁,竝載之檻車,使別軍官兪逈源,安州討捕軍官張台心,押領上送。爾恒·正宇,卽爾崙之支屬,履九不過是脅從,竝移送兵營嚴囚,以待究竟之地,而班師軍行,今二十四日,自定州離發,止宿於嘉山郡,二十五日,無事到安州止宿云矣,敢啓。傳曰,知道。
大護軍李相璜疏曰,伏以,惟天惟祖宗,篤垂景貺,玉候康復,院直已撤,彤庭嵩呼,縟儀載擧,協氣歡聲,洋溢區宇,而威靈振發,赫如雷霆,西陲妖氛,廓然掃淸,王師凱還,期在不日,我宗祊億萬年磐泰無疆之休,重自今日伊始,忭祝快幸,小大同情。仍伏念,臣於日者,伏奉敎旨,以臣進階爲資憲大夫大護軍,臣手擎華誥,感激隕越,繼之以惶駭恧蹙,不省攸措。夫是爵也,世所稱八座也,班資之峻,亞於公孤,地崇責重,不與他等,故自古以來,躋是爵者,或德器材識,爲世所推,或年高歷深,厥績孔茂。夫然後,人望洽然,國家賴之,其人之得失,而朝廷常爲之輕重,尙可以苟然備數,上以濫與爲寵,下以倖得爲榮哉?臣謬通朝籍,事我先大王曁殿下者,殆三十年于玆,本末長短,固已莫逃於淵鑑,而若其闇劣拙澁,不適時用,則又通朝人人之所共知也。任一事而無事可擧,居一官而無官不瘝,居常愧懼,如集于木,而乃所以蒙被於兩朝者,天覆海涵,靡有涯極,推錄孤之恩,而眷念顧復,則臣之所受遇於昔日也,記遺簪之舊,而假借陶甄,則臣之所承荷於今日也。轉輾推遷,兜攬揚歷,旣淸而要,旣華而膴,出按藩寄,入聞籌劃,衣緋腰金,猥隨中大夫之後,而其實則畀愈隆而效愈蔑,有百孤負,無一裨補。有臣如此,將焉用哉?黜退之是俟,而寵命之洊加,忽入薦剡之列,遽紆增秩之恩,臣誠左右惝怳,莫曉其故。若謂積勞可紀,臣未嘗有是,若謂久次當遷,臣又非其人,然則何所據,而上以是授之於下,下以是受之於上哉?設有微勞積次之如右云云,曳履星辰,班聯特殊,有非尋常庶僚,準以資格之比,朝家所以設官命德者,已不宜若是容易,以䙝公器,況竝與其可紀當遷,而無可藉口耶?爵賞者,人主之大柄也,辭受者,人臣之大節也,今焉賢愚之不計,而屑越如此,無以磨鈍而風一世,望實之相舛,而貪冒不已,無以礪廉而張四維,則是所謂臣主俱失,臣之所兢兢憂惕者,不止於鶢饗蚊負,理必無幸,爲一己過福之災而已也。緣臣而貽爵賞之累,緣臣而壞辭受之防,則冞增重戾,諒非細故,參倚前衡,承膺無路。玆敢披瀝控籲,仰煩崇聽,言實由中,讓非飾外。伏乞聖慈,體先聖惜纓之訓,念前辟藏袴之義,亟收臣新授職秩,俾名器無玷,微分獲安,實不勝大願。臣無任云云。答曰,省疏具悉。卿其勿辭行公。
知事李肇源疏曰,伏以,惟天惟祖宗,默佑陰隲,玉候康復,院直撤罷,克紓殿宮之憂,誕擧大庭之賀,繼又西醜勦蕩,凱師將旋,萬億無疆之休,卜於今日,歡欣蹈忭,中外惟均。仍伏念,臣本空疎,文質無當,樗櫟之散,莫備於器使之中,鳧雁之冗,無預於羽儀之列,棲棲畏塗,落落寡儔,而猥被先大王培養之恩,歷剔淸華,驟升緋玉之階,繼蒙我聖上拂拭之德,節次推遷,滾到金貂之班,偏沐雨露之澤,長依日月之光,而寸勞無紀,百疣徒積,每一循省,惶汗浹背,涯分已踰,志願亦足,過此一步,是豈夢想之攸到?而迺者剡擢之際,混及於臣名,裒然厠上卿之秩,臣聞命悸越,若隕淵谷,不意聖朝官人之政,失誤至此也。雖在庶僚之掄簡,尙宜難愼,少溢其器,輒致咎悔,況八座是何等重任,晉秩是何等寵典也?夫所授之人,如孟子所云左右國人皆曰賢之義,則尙矣無論,雖下此者,或以文學之富焉而進之,或以才器之優焉而擢之,又或以勞勩之積焉而超遷之,豈可初不考實,而但取年次之稍久,資格之相近,如唐朝之謬制也哉?且臣別有耿耿之忱,今寇賊雖平,而瘡痍未起,朝野雖靜,而彌綸極艱,其聚會精神,磨礪鼓動之方,專在於用舍得宜,允服人心,顧今才彦多滯,物論或鬱,而乃以如臣庸凡之流,不問所取之何能,所酬之何績,而循資備例,苟然充數於九卿之峻秩,過福之災,負乘之懼,猶不足恤,而四方之人,其將曰淸朝之乏人至此乎,聖鑑之遺照如是乎,則此豈細故也哉?臣雖至愚,其不敢貪戀而冒受也,審矣。玆敢畢暴肝膈,仰瀆崇嚴。伏乞聖明,察臣不稱之實,將臣新授之資,亟賜收還,以重公器,以安微分,千萬幸甚。臣無任云云。答曰,省疏具悉。卿其勿辭行公。
副摠管吳淵常疏曰,伏以,惟天惟祖宗,誕垂明佑,聖候康復,百祿彌隆,太醫之輪直已撤,大庭之縟儀載擧,我東方億萬年無疆之休,實基於此,纓褐胥歡,跛躃咸聳,繼而有西師之捷,氛祲廓淸,凱旋在卽,諸慶合湊,尤不勝區區忭賀之忱。仍伏念,臣賦性疎鈍,才質魯下,特一無用之散材耳。倖竊科第於先大王在宥之日,偏蒙恩造,逮至聖明御世,陶鎔覆燾之澤,愈益隆摯,自在珥管之列,節次推遷,數歲之中,裒然爲下大夫之首,歷數前後忝竊,罔非踰溢涯分,惟其無能蔑技,終無以酬答隆渥之萬一,則竊自擬斂然自守,誠無意更進一步,以爲毋忝所生,不報爲報之圖矣。不意日者,賓筵大僚,以臣姓名擧似,爰有陞秩之命,臣誠滿心惶駴,直欲循墻而不可得也。夫國家官人之方,何莫非難愼?而至於亞卿峻秩,寔是命德之器,苟非才猷有餘,望實俱隆者,則不可濫授而苟據也明矣。是故在古名碩,尙或逡巡而退讓。今日人才,雖不能比前昔之盛,然閥閱之久次,才器之相稱,不患無人,而亦豈可以如臣者,苟然備數於卿月之末乎?臣聞君道主於仁愛,而官爵則不可以不量德,臣道壹於嚴恭,而進退則不可以不制義。且升高者必隮,持滿者易溢,臣若貪戀寵祿,揚揚冒進,不思所以自劃,則畢竟上孤國恩,下墜先緖,而必無幸矣。此猶屬臣一己之私,固無足恤,而顧今化理方隆,八方想望,用人之際,擧措一或失宜,則臣竊恐以臣無似之身,仰累聖朝則哲之明也。臣自聞命之初,忘餐廢寢,反復思惟,承膺末由,玆敢忙控短章,仰瀆崇聽。伏乞天地父母,念名器之不可苟玷,諒臣言之非出飾讓,亟收臣新授資級,以安微分,以重公器,千萬幸甚。臣無任云云。答曰,省疏具悉。卿其勿辭行公。
同知嚴耆疏曰,伏以,天佑我東,聖候康復,是誠宗社無疆之慶,匝域含生之福,婦孺攢賀,相告欣欣。際又西師奏捷,氛祲廓靖,太平萬世,自今伊始,蹈舞懽忭,曷有其極?仍伏念,臣草土餘喘,屛伏鄕廬,情事悲苦,無復有當世之念久矣。千萬不自意,金貂晉秩之命,遽及於無似之賤品,臣手擎華誥,五內震惕,歷累日而靡定。夫貳卿,峻秩也,陞擢,愼簡也,上不可以濫授,下不敢以冒受也明矣。顧臣跡本孤弱,才又短拙,荷兩朝剪拂之私,厠三品緋玉之列,累叨近密,榮耀已極,從前揚歷,無非踰分,隆恩莫報於絲毫,私心每切於兢惶,向上一步,顧何嘗夢寐攸期?今玆之擢,以爲歷試而久次,則顧非其人也,以爲才望而揀拔,則尤非其人也。聖明在上,材彦林立,奚取於庸陋無用之一物,而乃有此望外之特擢也?若或徒以位著之乏,而苟然充數,則是豈聖朝命德之義也哉?負乘之譏,過分之災,猶屬臣一己之私,雖不足爲恤,而其於累聖簡而玷名器,實非細故,玆敢收召驚魂,冒入文字。伏乞天地父母,念品秩之不可濫畀,察臣言之非出飾讓,亟將臣新授爵秩,特命收還,以重公器,以安賤分,千萬幸甚。臣無任云云。答曰,省疏具悉。卿其勿辭行公。
校理李志淵疏曰,伏以,天佑宗祊,醜賊掃滅,班師之期在邇,呼崇之儀誕擧,臣民慶忭,曷有其極?仍伏念,臣於月初,猥忝三司之列,十二行刀削且臣於日前三司之處分,尤有所萬萬憂慨者。嗚呼,事關懲討,義理至當,聯名箚疏,體貌不輕,而始也以不進湯劑,爲脅持迫逐之資,末乃以無批還給,爲箝制訑拒之術。目今聖候平復,調理保護,何等重大,而一時爲急,則因此臺言之厭聞,致有停止之命,是豈臣子所敢承聆者?而在聖躬爲自輕之失,當復如何?而且以臺箚堂箚言之,體貌自別,異於尋常疏章,至有齋日亦捧之例,亦有經宿提稟之規,而今番陳箚,三司同參,則尤爲較重,而不惟不特許施,竝與賜批而不爲,疏本而還給者,國朝之流來美法,由此懲討之持難,而毁劃無餘者,豈不可惜之甚乎?嗚呼,國家之置三司果何爲,而殿下之於三司,使之旣不敢求對面籲,又不能盡言力爭,使三司之臣,顚俯不得,進退維谷,擧措遑遽,景色愁沮,畢竟經筵直廬,致多日之俱空,臺廳例牌,竝合啓而全闕,無難爲之於非常之無前過擧,遂以諉之於本事之已爲妥帖,殿下亦必不以是,眞以爲足可了勘者,而姑爲此姑息漫漶之敎,則不料以殿下之聖明,反有此顚倒手段,致使君綱不嚴,而隄防蕩然也。臣雖至愚,愛君願忠,根於天賦,納君無過,至願攸在,徒荷聖度包容,恩造若偏,出入邇班,亦有年所,雙隻日之賜接,屢勤下問之不恥,咫尺天之不違,仰認睿學之克就,每一筵退,欽仰讚歎,固不敢以三代以下聖帝明王之所嘗行者,期望於殿下,而今忽爲無於例之事,聖德之貽累不細,臣於是,誠不勝漆室之憂。殿下何爲此非常過中之擧也?嗚呼,顧其官則耳目也,以其言則懲討也,懲討之論,廢格不施,而公議之違咈,謂不足恤,耳目之官,迫逐相繼,而朝體之壞損,謂不足慮,聖明在上,而安有此等事哉?臣愚竊以爲,殿下近日此等過中之失,尤有著於不允群請之外矣。嗚呼,此不但以懲討一事而言,此路一開,後弊難防。凡人言之逆於耳,殿下如不欲聞之,則一切以此等事,威脅驅逐,則言路自此永塞,而朝廷之承順成風,將不知作爲何等貌樣,則此豈細故也哉?嗚呼,以殿下平日卓越之聖德,當事而猶有如此乖當之擧,則無他故焉。好善之誠雖至,而未有篤踐之實,求道之念雖切,而未見力行之誠,不免其發於事爲,施諸政令之間者,私或害公,志不制氣,只顧目前之姑爲彌縫,而不思日後之大開弊源,則此亦由於殿下學問之工,未得純乎義理之正,而所講究而體行之者,自致於性偏難克之患也。苟於此等偏處,不得矯捄,而制之以義,則到處隨見,終不能致每事之盡美盡善也。伏願殿下,從今以往,克念於涵養本源之工,深軫乎踐履誠正之域,處事則一於誠實,而無或爲苟且姑息之習,出令則愼於必行,而莫或爲顚倒抑制之術,使臣以禮,而無情志壅隔之歎,立綱陳紀,而有上下交須之義,聖聰之必思開張,而讜言之來,務存優容之策,成憲之無或有違,而體例之間,克祛礙異之擧,使在廷大小臣僚,咸知大聖人之所作爲,純然一出於正大光明,以爲扶植世敎,振擧頹綱之本焉。臣於蟄伏俟勘之餘,玉署恩除,忽下於太廟差祭之際,雖不得不冒沒出肅,仍値賀班之隨參,不敢言私,仍爲入直,而目見近日乖當之過擧,自附匡救之義,敢此仰陳,惟聖明恕其愚而察其言,不勝幸甚。方此治疏將上之際,卽接家信,則臣之老母,屢日患感之餘,朝後又添寒縮之症,一倍危篤,促臣歸視。臣纔聞此報,方寸如煎,玆不得已不避猥屑,冒入文字,徑出禁扃。亦願天地父母,俯賜鑑諒,亟降威罰,仍許遞改,以昭法紀,俾安微分焉。臣無任云云。省疏具悉。所陳不允。爾其勿辭救護。
上在昌德宮。停常參·經筵。
洪秀晩啓曰,行大司憲李冕膺,持平洪敬謨未肅拜,執義宋稚圭,掌令許臻,持平李集運在外,掌令鄭弼祚呈辭,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
傳于金蓍根曰,禮房承旨馳詣景慕宮,奉審摘奸以來。
金蓍根啓曰,時原任大臣有稟達事,率禮堂來詣請對矣。傳曰,入侍。
傳于金蓍根曰,元子年紀漸長,以爲王世子冊封,吉日以七月內擇入。
金蓍根,以禮曹言啓曰,傳曰,元子年紀漸長,以爲王世子冊封,吉日以七月內擇入事,命下矣。冊禮吉日,令日官池景泌推擇,則來七月初六日卯時,十二日卯時,十八日卯時,俱吉云。以何日定行乎?敢稟。傳曰,以初六日爲之。
金蓍根,以禮曹言啓曰,王世子定名,當爲先期擇吉,應參人員,命招會議入啓受點,而謹稽庚申謄錄,則遵用英廟朝已例,自內書下矣。今番則何以爲之乎?敢稟。傳曰,命招會議。
金蓍根,以禮曹言啓曰,王世子定名擇吉會議取稟草記,傳曰,命招會議事,命下矣。定名吉日,令日官池景泌推擇,則今五月初二日卯時,十三日辰時,俱吉云。以何日定行乎?敢稟。傳曰,以五月初二日爲之。
金蓍根啓曰,今初二日卯時,王世子定名事,因禮曹啓目判下矣。時原任大臣·九卿·館閣堂上·六曹參判·兩司長官,竝待開門命招會議,何如?傳曰,允。
傳于韓致應曰,卜相。
韓致應啓曰,卜相事,命下矣。左議政金載瓚,右議政金思穆,命招,何如?傳曰,允。
賓廳卜相,判府事韓用龜落點。
金蓍根啓曰,弘文提學南公轍再牌不進推考傳旨,今方捧入,而端午帖出韻科次命下之後,連事違召,不卽承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
金蓍根啓曰,世子宮師傅·賓客,春·桂坊都監都提調以下,當爲開政擧行,政官牌招,何如?傳曰,允。
韓致應,以吏批言啓曰,侍講院進善,今當差出,而當品儒賢,只有二人,以二望擬入之意,敢啓。傳曰,知道。
有政。吏批,行判書南公轍進,參判未差,參議鄭東榦進,行都承旨韓致應進。世子師單金載瓚,以韓用龜爲世子傅,李好敏爲吏曹參判,沈象奎爲左賓客,曺允大爲右賓客,朴宗慶爲左副賓客,洪奭周爲右副賓客,朴宗薰爲輔德,李魯益爲兼輔德,宋稚圭爲進善,曺鳳振爲弼善,李光文爲兼弼善,李在秀爲文學,李憲琦爲兼文學,金逌根爲司書,朴周壽爲兼司書,趙璟鎭爲說書,李鼎秉爲相禮,鄭東榦·金敎根·徐俊輔·宋冕載爲司饔院副提調,洪仁謨爲敦寧都正,朴駿煥爲假監役,李龍秀爲東學敎授,李時秀爲王世子冊封都提調,提調三,李集斗·李勉兢·朴宗慶,郞廳六,趙厚鎭·李中鎭·趙雲會·金箕憲·李羲贊·尹光垂,領議政金載瓚,左議政韓用龜,承文都提調韓用龜,學諭張振一,以上單付。
兵批,兼判書沈象奎進,參判朴宗正病,參議韓鼎運病,參知尹之鉉入直進,左副承旨朴宗薰進。以尹光垂·南周獻爲翊衛,李勉齊·宋欽天爲司禦,李英雲·柳尋春爲翊贊,南正和·韓象履爲衛率,閔致秉·鄭東進爲副率,李友信·金箕書爲侍直,李羲先·鄭性愚爲洗馬,申在元爲武兼,趙應鉉爲廣州中軍,沈公燁爲水原中軍,同知具八柱,僉知李邦榮,副護軍梁垸,以上單付。
以副應敎徐能輔,校理尹日逵,副校理李憲琦,修撰柳台佐·李東冕,副修撰姜世綸·金牌不進罷職傳旨,傳于金蓍根曰,只推。
金蓍根啓曰,玉堂上下番俱空,事甚未安。應敎金學淳,副應敎徐能輔,校理尹日逵,副校理李憲琦,修撰柳台佐·李東冕,副修撰姜世綸·金,旣有只推之命,竝卽牌招,以爲推移入直之地,何如?傳曰,允。
以應敎金學淳,副應敎徐能輔,校理尹日逵,副校理李憲琦,修撰柳台佐·李東冕,副修撰姜世綸·金再牌不進罷職傳旨,傳于金蓍根曰,推考傳旨捧入。
傳于朴宗薰曰,金元根先付司勇,冠帶常仕。
兵曹口傳政事,副司勇單金元根。
金蓍根,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
金蓍根,以禮曹言啓曰,王世子冊禮時宗廟·永寧殿·社稷·景慕宮告由祭吉日,令日官池景泌推擇,則來七月初三日爲吉云。以此日設行,何如?傳曰,允。
金蓍根,以禮曹言啓曰,王世子冊禮時宗廟·永寧殿·社稷·景慕宮,當爲前期擇日告由,而獻官,依例以一品磨鍊擧行,何如?傳曰,允。
金蓍根,以禮曹言啓曰,世子宮供上,自今日爲始封進,而各道所封新産物膳及朔膳,亦爲一體擧行事,分付,何如?傳曰,允。
金蓍根,以禮曹言啓曰,世子宮封進各道新産物膳及朔膳,一體擧行事草記,傳曰,允事,命下矣。各道封進各朔朔膳,誕日物膳,名日方物物膳,端午節扇進上,謹依貢膳定例及謄錄所載,當爲磨鍊擧行,故別單書入,而待啓下,自今五月朔膳,端午物膳,節扇進上爲始,卽速封進之意,分付各該道帥臣,何如?傳曰,節扇外,竝更待下敎封進。
金相休,以戶曹言啓曰,世子宮供上自今日爲始封進事,自禮曹草記,允下矣。世子宮供上及內人等宣飯衣纏各種,依定例別單書入之意,敢啓。傳曰,知道。
韓致應,以司饔院監膳提調意啓曰,鷹師貢人等呼訴內,京貿山雉,今已垂乏,將無以推移封進云。依前傳敎定式,今日爲始,各殿宮日下生雉,以活雞全數代封之意,敢啓。傳曰,知道
韓致應,以吏曹言啓曰,今此端午祭祭官,當爲磨鍊,而老病公故外,實無推移排比之路,刑官及司饔院官員年六十以上人員,依近例通融塡差以入,而其中時無職名人員,令該曹口傳付軍職,何如?傳曰,允。
朴宗薰,以兵曹言啓曰,平賊慶科庭試別試文武科來十月十三日設行事,自禮曹推擇入啓下矣。武科則例有初試吉日,令日官池景泌推擇,則來九月二十八日爲吉云,以此日擧行,而取考謄錄,則英廟朝戊申年平賊庭試武科初試,取五百人矣。今番則何以爲之乎?敢稟。傳曰,知道。取五百人。
朴宗薰,以兩西巡撫營言啓曰,卽接臣營中軍柳孝源馳報,則以爲,班師軍行,去四月二十六日,止宿肅川府,二十七日,無事到順安縣止宿云矣,敢啓。傳曰,知道。
壬申五月初一日辰時,上御熙政堂。時原任大臣率禮堂請對入侍時,行都承旨韓致應,記事官洪羲祖,記注官車翊修,別兼春秋金陽淳,領府事李時秀,左議政金載瓚,判府事韓用龜,右議政金思穆,行禮曹判書李集斗,參判洪羲臣,參議宋冕載,以次進伏訖。時秀等曰,好雨新晴,日氣淸和,日間聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,湯劑連進,比來滯候,益有差勝之效乎?上曰,果有差勝之效矣。又敎曰,各殿宮氣候一樣矣。時秀等曰,豫建儲位,歷代之所急先務,而我聖朝已行之禮,亦莫不以早定嗣位,爲重典焉。今我殿下,承列聖艱大之寄,任萬民君師之責,臨御一紀之內,皇天祖宗,保佑陰隲,我元子宮,誕降於螽斯之初,國本已定,實是我東方萬億年無疆之休,而唯此定名位之典,乃是重宗社之大計,副八域之顒望也。今當尺衣漸長,睿質夙就,迨此定位,允合禮典。且伏況,聖候康復,大小鼓舞,邊警掃盪,中外快幸,迺又雨暘時若,豐登有望,可見天心悅豫,休祥湊集,此時此會,誕降成命,爰擧彝章,則上以致殿宮之嘉悅,下以副臣民之祈祝,在殿下仰體慈心,俯循群情之道,豈容少緩乎?且今日請對之擧,已播朝野之間,擧皆延頸攢手,莫不歡欣顒祝矣。臣等今方率禮堂入侍,伏願卽下明命焉。上曰,仰稟殿宮而下敎矣。載瓚曰,旣承仰稟下敎之命,臣則別無可達之辭,而今此定名位之擧,允爲鞏國勢副民望之大計也。上命大臣先退,時秀等退出。又命退,承史以次退出。
上在昌德宮。停常參·經筵。
洪秀晩,以都摠府言啓曰,今日入直內三廳武兼禁軍及軍兵等中日習射技放,請出標信。傳曰,知道。
洪秀晩啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
金蓍根,以賓廳言啓曰,臣等與會議諸宰,今方承牌入來,而領議政·左議政俱未進參,事體重大,不敢擧行,待領·左相出仕,更爲擇日議定之意,敢啓。傳曰,知道。
洪秀晩啓曰,行大司憲李冕膺,掌令鄭弼祚,持平洪敬謨牌不進,執義宋稚圭,掌令許臻,持平李集運在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚,持平洪敬謨牌不進罷職傳旨,傳于洪秀晩曰,只推。
金蓍根啓曰,玉堂上下番俱空,事甚未安。應敎金學淳,副應敎徐能輔,校理尹日逵,副校理李憲琦,修撰柳台佐·李東冕,副修撰姜世綸·金,旣有只推之命,竝更牌招,以爲推移入直之地,何如?傳曰,允。
以副應敎徐能輔,校理尹日逵,副校理李憲琦,修撰柳台佐·李東冕,副修撰姜世綸·金牌不進罷職傳旨,傳于金蓍根曰,只推。
以應敎金學淳牌不進罷職傳旨,傳于金蓍根曰,只推。
金蓍根啓曰,玉堂上下番俱空,事甚未安。副應敎徐能輔,校理尹日逵,副校理李憲琦,修撰柳台佐·李東冕,副修撰姜世綸·金,旣有只推之命,竝更牌招,以爲推移入直之地,何如?傳曰,允。
傳于金蓍根曰,冊封時設都監,例也,而切勿張大爲之事,分付都監。
注書趙璟鎭遷轉,代以尹庠圭爲假注書。
敦諭領議政金載瓚。元輔久曠,正須耆德之人,儲位已定,尤急敎導之任,特陞三事之首席,兼委師保之丕責,予意非偶,諒出深商。念卿體國純誠,意謂聞命卽膺,以副予憧憧如渴之思,忽此逡巡,遲却簉朝,惘然失圖,不省所謂。若以爲領左有別,是事鄭重,則一切軍國之務,予之專任仰成於卿者,凡幾年乎?然則領左之名雖殊,其實未嘗有異也。豈以卿終始匪躬之節,顧拘於此而不思擔夯之重哉?且元良早建,寔循卿等之議,冊禮進日,亦從卿等之請,蓋於此事,卿等不容少緩之誠,予已諒悉,則今此定名會議,亦係不可遲忽之擧,而吉期已涓,九卿騈集,緣卿不來,未免旣會而且歸,此奚但予心之憮然而已哉?玆敷心腹,以諭於卿,卿其體予至意,勿復遲回,卽爲膺命。行右承旨金相休製進。
敦諭左議政韓用龜。玆者重卜之命,意豈偶爾?予方側席,深企簉朝,忽於此際,聞卿出城,不料去就之邁邁,若是之太遽也。噫,卿之遜荒,凡幾年矣。過引不當之義,視作長往之計,不惟予懷之失圖,久爲朝野之觖望。向也因予无妄之愼,致卿保護之任,跨歲憂遑,亦旣勞止,而每於診筵,見卿奉藥而來,予心欣然,若有所倚,固已簡在于心矣。迺者蚤建之擧,實循卿等之議,國本大定,縟儀涓吉,此時鼎席,不可不備,輔相之責,敎導之功,予之望卿者深矣。況今西憂雖幸勦平,國事尙多艱虞,元輔之賢勞,亦且久矣。以卿匪躬之誠,獨不念推車之義,而胡乃不崇朝而逬出江干,若望望然去哉?今日定名之擧,尤係儀節之大者,吉期已屆,九卿齊會,而姑令退定,必待中書之俱備,望卿諒悉此意,趣駕還朝,以副予凝竚之思,以體予倚毗之念。同副承旨李錫夏製進。傳于金蓍根曰,史官持此敦諭,往傳于領左相。
韓致應啓曰,吏曹郞廳來言,承旨有闕,政事,取稟。傳曰,爲之。
韓致應啓曰,吏曹郞廳來言,政事爲之事,命下,而判書南公轍,參議鄭東榦,俱以病不來,參判李好敏在外,不得開政云。判書·參議,竝卽牌招,何如?傳曰,允。
有政。吏批,行判書南公轍進,參判李好敏在外,參議鄭東榦牌不進,行都承旨韓致應進。啓曰,江原監司今當差出,而擬望之人乏少,承旨及他道守令,竝擬,何如?傳曰,允。以任希存爲承旨,朴榮壽爲忠勳都事,洪善謨爲監察,李顯綏爲掌樂主簿,李勉沖爲監役,金相休爲江原監司,羅東旭爲寧遠郡守,故學生吳載綸贈吏參例兼,故學生吳瓘贈吏議,副摠管吳淵常兩代追贈,故學生李鎭運贈童敎,孝行卓異,贈職事承傳。
洪秀晩,以兵批言啓曰,判中樞府事有闕之代,行知中樞府事沈象奎,依例陞付之意,敢啓。傳曰,知道。
兵批,兼判書沈象奎病,參判朴宗正病,參議韓鼎運病,參知尹之鉉入直進,左副承旨洪秀晩進。判府事單沈象奎,同知單李濟中,副護軍單金相休·李忠彬·朴明勳。
以吏曹參議鄭東榦牌不進罷職傳旨,傳于韓致應曰,只推。
以平安監司鄭晩錫狀啓,定州牧使林栽洙,年旣衰朽,病且癃痼,不得已罷黜,令該曹勿拘常格,各別擇差事,傳于韓致應曰,令該曹口傳差出,卽爲下送。
事變假注書洪周命書啓。臣敬奉聖諭,馳往傳諭于西部養生坊倉洞契領議政金載瓚所住處是白乎,則以爲臣私而有必辭之義,公而有積僨之罪,宜去不去,恬若固有者,六年于今,而昨冬以後,種種情勢,尤不可一日仍冒。第由前則朝野有事,勢難言私,在今則吉慶咸湊,義當忘己,惟以姑捨四維,只矢一心,爲一分自效之道,而向後自處,微諒有素,忽於昨日,進叨元輔之任,有國重務,三公惟同,而至於主中書之席,摠三事之務,上以夾贊,下以董整,則元輔之重,比左右揆,尤加一倍矣。臣聞命驚隕,靡所自措,欲進則廉防莫壞,欲退則事務多掣,氷炭交中,神精失守,誠未知何以爲處。今日會議之命,亦無望晏然承受,方此蹙伏俟勘,忽承別下恩諭,誠惶誠恐,益切震越。見職苟或可堪,私分亦有可强,則今番擧國同慶,滿朝盡職之日,何敢備例飾辭,仰要恩禮?而區區迷見,如上所陳。且今宿病,夜來忽劇,雖欲自力,亦無其望,謹當今明調息,繼入文字,仰請體諒之恩,玆不得爲聞命卽膺之計,伏地戰恐,不知攸達云矣。臣仍爲復命之意,敢啓。答曰,元輔除拜,國之重典,非卿莫可,予何不拜?顧今國有慶禮,卿須卽日簉朝,以答予眷眷之望事,更遣史官,傳諭于領議政所住處。
吏曹口傳政事,以徐有望爲定州牧使。
洪秀晩,以兵曹言啓曰,本曹佐郞李永昆,身病猝重,屢度呈狀乞遞,宿衛重地,不可久曠,今姑改差,其代,令該曹口傳差出,何如?傳曰,允。
吏曹口傳政事,以崔秀俊爲兵曹佐郞。
金蓍根,以禮曹言啓曰,華城城神祠秋節祭,以來七月初六日,前已啓下知委矣。與慶禮日相値,而在前同日祭禮,有更擇日子設行之例,今亦依例,令日官崔福基推擇,則七月初一日爲吉云。以此日設行事,分付,何如?傳曰,允。
金蓍根,以禮曹言啓曰,卽接元陵別檢所報,則兩陵上新改莎草,去二十三日雨後,靑色漸生,着根無慮,而遮陽灌水等節,量宜擧行云矣,敢啓。傳曰,知道。
洪秀晩,以義禁府言啓曰,平安監司鄭晩錫狀啓內,寧遠郡守柳基恒,爲先罷黜,其罪狀,令攸司稟處事,啓下矣。柳基恒時在任所云。依例發遣府羅將拿來,何如?傳曰,待待命拿囚。
洪秀晩,以兩西巡撫營言啓曰,賊魁景來·希著首級,與生擒總角·彦涉·履大·時緯等,訓局敎鍊官李東翰,定州討捕軍官金廷玉,當日押領來到,故臣開坐于訓局新營,査馘査俘後,首級則敎場周示次,姑爲留置於軍器寺,使御營廳鄕軍十名,將校一人守直,總角等四賊,移送王府之意,敢啓。傳曰,知道。
洪秀晩,以義禁府言啓曰,賊魁總角·履大·彦涉·時緯,自巡撫營定將校押送矣。右罪人等,竝着枷杻足鎖,嚴囚南間之意,敢啓。傳曰,知道。
洪秀晩,以訓鍊都監言啓曰,本局別將李馨秀,局別將李運春,身病俱爲甚重,勢難察任,竝改差,何如?傳曰,允。
兵曹,來九月二十八日平賊慶科庭試別試武科初試時規矩,鐵箭三矢一百五十步,片箭三矢一百步一巡一中,柳葉箭五矢一百二十步一巡三中,鞭蒭一次三中,講書粗以上落點,取三技。
上在昌德宮。停常參·經筵。
洪秀晩啓曰,行大司憲李冕膺,持平洪敬謨未肅拜,執義宋稚圭,掌令許臻,持平李集運在外,掌令鄭弼祚呈辭,監察茶時之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
韓致應啓曰,吏曹郞廳來言,承旨有闕,政事,取稟。傳曰,當日爲之。
有政。吏批,行判書南公轍進,參判李好敏在外,參議鄭東榦牌不進,行都承旨韓致應進。以具得魯爲承旨,權常愼爲大司成,金蓍根爲同義禁,吳彦先爲司䆃主簿,金殷喆爲長興主簿,金履疇爲司圃別提,尹行運爲假監役。
兵批,兼判書沈象奎病,參判朴宗正病,參議韓鼎運病,參知尹之鉉入直進,左副承旨洪秀晩進。啓曰,兵批無緊窠,吏批無送西之人,無政事之意,敢啓。傳曰,知道。
傳于韓致應曰,關東今當設賑,又況農殷,迎送之弊,在所當念,江原監司仍任。
傳于韓致應曰,吏曹參判前望單子入之。
吏曹參判前望單子入之,洪羲臣落點。
吏曹,江原監司李好敏仍任事,承傳。
以應敎金學淳,副應敎徐能輔,校理尹日逵,副校理李憲琦,修撰柳台佐·李東冕,副修撰姜世綸·金再牌不進罷職傳旨,傳于金蓍根曰,只推。
金蓍根啓曰,玉堂上下番俱空,事甚未安。應敎金學淳,副應敎徐能輔,校理尹日逵,副校理李憲琦,修撰李東冕·柳台佐,副修撰姜世綸·金,旣有只推之命,校理李志淵由限已過,竝卽牌招,以爲推移入直之地,何如?傳曰,允。
金蓍根,以禮曹言啓曰,謹稽謄錄,則東宮冊禮後陳賀,行於翌日,而庚申年則因下敎,當日爲之矣。今番則何以爲之乎?敢稟。傳曰,翌日爲之。
金蓍根,以禮曹言啓曰,王世子冊禮後陳賀時,大殿·王大妃殿·中宮殿·惠慶宮·嘉順宮京外箋文方物物膳及世子宮方物物膳,依例封進之意知委,而箋文頭辭,則謹稽列朝已例,不爲別撰,仍舊遵用矣。今亦依此擧行,何如?傳曰,允。大殿·中宮殿·世子宮方物物膳,置之。
金蓍根,以禮曹言啓曰,三名日及各殿宮誕日陳賀時,王世子當有進箋致詞表裏之禮,而謹稽列朝已例,冠禮前,則稟旨權停,自內只進表裏,而冊禮前,則竝與自內進表裏之節,而不爲磨鍊矣。今番則何以擧行乎?敢稟。傳曰,依前例爲之,可也。
傳于任希存曰,再明日次對,進定於明日,冊封都監都提調,同爲入侍。
任希存啓曰,明日次對,兩司當爲進參,除在外·差祭外,未肅拜·呈告人員,竝待開門牌招,何如?傳曰,允。
兼春秋車翊修書啓,臣敬奉聖諭,馳往傳諭于果川縣下北面露梁里左議政韓用龜所住處,則以爲,臣以癃痼殘喘,獲延須臾之命,躬逢無疆之慶會,退自前席,歡忭蹈舞之忱,有難以言語形容。忽於此際,伏奉萬萬非常之命,神魂震蕩,五內失守,跼天蹐地,無所容措,不敢偃處城闉之內,逬出江干之外,恭俟誤恩之劃卽收還。不意近侍之臣,馳宣聖旨,十行辭敎,惻怛懇摯,諭之以引義之過當,申之以國事之艱虞,終又勉之以趣駕還朝,反覆開導,如父詔子,臣是何人,奉此曠絶之恩敎?且伏讀診筵見卿若有所倚之敎,自不覺微衷倍激,感涕被面,瞻望雲天,心神飛越。伏祝今日卽我王世子定名之吉日,慶祝之誠,小大惟均,而只緣臣等之不得備員,以致九卿之旣會且歸,使莫重儀節,至有退定之命,臣方惶懍誦愆,如負大何,而今此誨諭,又若是諄複,若論臣罪,合置何典?嗚呼,臣自來危蹙之情,通朝之所共諒,聖明之所俯燭,中書一步,卽是臣大防鐵限,而今以鼎席之不可闕一,俾之苟然充位,微臣去就,雖不足恤,國家置之政,恐不當若是之輕䙝也。恩諭之下,末由祇承,違慢之罪,益無所逃,附奏體嚴,不敢蔓辭。惟願亟收新命,遄降威罰云矣。臣仍爲復命之意,敢啓。答曰,卿之除拜,予之重國體敬大臣之意也。三公俱備,然後事例咸具,體貌有尊,卿之處義,前旣屢諭,今則尤不可强引,望卽承命事,更遣史官,傳諭于左議政。
事變假注書洪周命書啓,臣敬奉聖諭,馳往傳諭于果川縣下北面露梁里左議政韓用龜所住處是白乎,則以爲,臣於昨日,瀝血封〈章〉,翹首瞻天,恭俟處分,卽又近臣洊臨,恩綸誕宣,所以敦勉而誨諭之者,愈益鄭重,雙擎九頓,涕汗交逬,不知措躬之所也。臣謹就聖批中三公俱備,體貌有尊之敎,竊有所仰復者。嗚呼,輔相之職,有國重任,自三代盛際,逮至漢唐宋明,莫不難愼於置相,蓋以治道之汚隆,世敎之淳漓,亶係於輔相之得人。苟非其人,而置之百僚之上,則朝廷不尊,國體反輕。今以如臣至庸極陋,最居人下者,備數於三階之例,則已有違於官不必備之義,而況臣滓累賤蹤,便同已破之器,已刖之足,不可以復完,而猶且擬議於千不近萬不似之任,則竊恐朝廷由臣而不尊,國體由臣而不重。臣雖無似,猶有一端彝性,豈忍擺棄素守,憑恃寵眷,復玷中書之席,而厚招一世之譏笑耶?敦迫之聖恩愈摯,而逋慢之臣罪愈重,伏地惶霣,惟願遄被嚴誅云矣。臣仍爲復命之意,敢啓。答曰,卿之所引,萬萬不當,卽爲入城事,遣史官傳諭。
以江原道放未放成冊,傳于洪秀晩曰,李榮址放,以慶尙道放未放成冊,傳于洪秀晩曰,李晩秀·閔修益放。
以慶尙道放未放成冊,傳于洪秀晩曰,金義健放。
李錫夏,以戶曹言啓曰,臣勉兢,今日以全羅道群山倉漕船點檢事,出來江上矣。同道法聖倉所屬光州等十三邑鎭辛未條田稅大同合米一萬八千六百十石零,太四千七百四十九石零,本倉元漕船二十五隻分載,聖堂倉所屬南原等八邑辛未條田稅大同合米九千八十七石零,太二千五百六十七石零,本倉元漕船十二隻分載,追後來泊于西江前洋,故一體點檢之意,敢啓。傳曰,知道。
洪秀晩,以兩西巡撫營言啓曰,卽接臣營中軍柳孝源馳報,則以爲,班師軍行,去四月二十八日,無事到黃州牧止宿云矣,敢啓。傳曰,知道。
洪秀晩,以兩西巡撫營言啓曰,卽接臣營中軍柳孝源馳報,則以爲,班師軍行,今月初一日,無事到瑞興府止宿云矣,敢啓。傳曰,知道。
領議政金載瓚疏曰,伏以,茀祿鼎至,重离光啓,王世子定冊之禮,吉日已涓,縟儀將擧,宗國奠磐泰之勢,朝野騰星海之頌,協氣歡聲,洋溢區宇。臣退自前席,祗奉成命,益不勝歡欣蹈忭之忱。仍伏念,臣材本是百爲無當,而今據三事之首,情無以一日冒居,而仍到六年之久,古人所謂以其人而足以觀當世者,政爲臣今日道也。殿下致臣於必不堪之地,臣受命於必難强之時,徒見四維之全壞,了無一事之少補,由公由私,兩相狼狽,而及至昨冬,臣罪畢露。五道同歉,邱壑在卽,而臣不能及時拯救,西警日急,七州魚肉,而臣不能先事備豫,擧半國之力,守一城之賊,閱月爲四,易將至三,而臣不能出策發慮,仰弛宸憂,以淸北之大,爲空棄之地,財穀俱竭,殣莩相枕,而臣不能隨事䌤綸,奉揚德意,至於廟奏剡,亦不能精白一心,致令同朝勤攻之言,至戒臣以毋挾毋雜。噫,臣自檢臣,辜負如此,人若罪臣,聲討可知。臣非不知歸身司敗,卽日請勘,而時則國憂政殷,廟務靡盬,準擬事過之後,必申自處之道,而見今泰運方屆,吉慶川至,歡祝之忱,若偏臣心,區區一己之私,不暇自念,晏如固有,若置忘域。而第其一副迷諒,實有所擺不得者存焉,豈意素守未申,一步更進,居然叨上相之任?臣心之震隕靡措,且置無論,在聖朝作相之政,竊以爲萬萬非常也。臣忝在左揆,今已有年,而首相不備,臣旣替行小大事,權之重且大,便卽首相,然而名與位之各有等級,截然有不可紊者,象于天而爲上台,在乎國而爲元輔,倣以三代古制,卽百揆摠聽之職也,地已極矣,位已亢矣。是豈與承旨參替之從座次陞付降付,一例論者哉?伏祝臣律以已著之罪,自在難贖之科,而不惟罪不加身,又從以爰立,爲地極位亢之職,一己辭受,尙屬細節,盛世名器,若是太䙝者,大有違於古聖王不必備之義,此所以繞壁之憂,在于公而不但在于臣私也。今當慶禮在近,百僚率職,而臣則以見叨之任,爲固辭之擧,公務由臣而多掣,國體由臣而見輕,臣固知罪上爲罪,而義分雖嚴,廉防亦大,玆敢披瀝爲辭,冒昧悉暴。伏乞聖明,特垂鑑諒,亟命褫免,使國事增重,私義獲伸,千萬至祝。臣無任云云。答曰,省疏具悉卿懇。卿,國之元老也,朝野屬望,爲小子倚毗,凡幾載乎?顧今干戈纔訖,廟務積滯,元良定冊,中書繁劇,此時卿位在元輔,以副小子切至之意,協治勵氣,則豈不美哉?望卿卽日簉朝,弘濟時艱。仍傳于金蓍根曰,此批答,遣史官傳諭于領議政。
敦寧都正洪仁謨疏曰,伏以,天祐宗祊,祥慶洊臻,浹旬之間,再擧賀儀,冊儲有命,吉辰又涓,太平萬歲,肇自今日,忭祝蹈舞,小大同情。仍念,臣猥以常調之末蔭,厚被不世之異恩,晉擢之榮,逈越桓分,記存之敎,至及先故,攢手頓首,汗淚交逬,惝恍兢懍,莫省攸措,而叩謝是急,冒沒趨召,躬逢慶會,昵覲耿光,感激榮耀,歷日冞切,隆天重地,報答無階,殫竭奔奏,是分之宜,而只緣臣六朔沈病,氣息漸綴,黽俛策勵,幾至顚仆,洊犯違傲,遂蒙恩遞,至今追惟,尙深惶蹙。卽者敦府除旨,又下於伏枕竢譴之中,在臣分義,固宜聞命卽肅,而臣旣無敦寧,法當鐫改,玆敢不避猥越,援例仰瀆。伏乞聖玆,亟命選部,照例遞免,以存公格,不勝幸甚。臣無任云云。省疏具悉。疏辭下該曹稟處。
上在昌德宮。停常參·經筵。
自開東至巳時,灑雨下雨,測雨器水深一寸五分。
李錫夏啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運在外,洪敬謨差祭,監察茶時之意,敢啓。傳曰,知道。
金蓍根啓曰,左副承旨洪秀晩今日不爲仕進,卽爲牌招,何如?傳曰,允。
傳于洪秀晩曰,大臣·備局堂上引見。
金蓍根啓曰,新除授同副承旨具得魯時在京畿楊州地,斯速乘馹上來事,下諭,何如?傳曰,允。
韓致應啓曰,藥房提調·副提調,持湯劑來待矣。傳曰,封入。
傳于任希存曰,禮房承旨馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
以左副承旨洪秀晩牌不進罷職傳旨,傳于金蓍根曰,只推。
以大司諫尹行頤,正言李羲準·李紀淵,掌令鄭弼祚牌不進罷職傳旨,傳于李錫夏曰,只推。
任希存啓曰,玉堂上下番俱空,事甚未安。應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金,旣有只推之命,竝卽牌招,以爲推移入直之地,何如?傳曰,允。
以應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金牌不進罷職傳旨,傳于任希存曰,只推。
吏曹口傳政事,以李身敬爲定州牧使,泰川縣監金見臣今超通政,特加一資事,承傳。
兵曹口傳政事,宣傳官單金見臣。
事變假注書洪周命書啓。臣於本月初三日酉時量,敬奉聖諭,亥時量,馳往傳諭于果川縣下北面露梁里左議政韓用龜所住處是白乎,則以爲,臣再徹封奏,三承恩諭,奏語則率多煩猥而威罰不加,諭批則輒蒙隆渥而敦迫備至,今下綸綍,又若是煌煌,近侍之臣,深夜來宣,責之以萬萬不當,勉之以卽爲入城,始嚴終溫,開釋丁寧,如臣糞土之賤,坐邀曠絶之恩,此亦臣難貰之罪也。嗚呼,人臣事君之節,不出於敦尙禮義,聖王御世之具,惟在於砥礪名檢,假使臣忘廉喪義,貪榮慕祿,知進而不知退,庶蒙閔覆之天,矜其不能示以自持之方,俾免爲四維之罪人,而乃反以必不堪之任,委之於已癃廢之物,使之擺壞咫尺之守,狼狽公私之間,則豈不有憾於上天曲遂之仁,亦豈不貽累於聖朝禮使之道耶?噫,匹夫微諒,終未蒙天日之俯燭,則區區所自期者,嶺海而已,斧鉞而已,伏地嗚泣,惟命是俟云矣。臣仍爲復命之意,敢啓。答曰,前後批旨,悉諭予意,勿辭入來事,更遣史官傳諭。
任希存,以禮曹言啓曰,王世子冊禮後陳賀時各殿宮京外方物物膳封進事草記,傳曰,允,大殿·中宮殿·世子宮方物物膳置之事,命下矣。在前各道方物物膳置之之時,京廳方物,議政府·六曹及京畿物膳則例爲封進,今亦依前例,大殿·中宮殿京廳方物,議政府·六曹·京畿物膳,一體封進,而世子宮方物物膳朔膳,旣伏承待下敎封進之命,故京廳方物,京畿物膳,姑不得知委擧行之意,敢啓。傳曰,知道。
洪秀晩,以備邊司言啓曰,卽見咸鏡監司金履永狀啓,則以本道狀啓及各項文報,見失於中路,鐵原·永平,兩邑守令,請令攸司稟處矣。登啓文書之撥路閪失,誠極驚駭,而閪失之必在於兩邑地方,旣無以詳知,且今兩邑賑事未畢,民憂方棘,該守令之此時拿勘,誠爲可悶,竝以從重推考施行。大抵撥路,近益疎虞,撥褫則亦甚稽滯,至有莫重文書種種見失之弊,事未前有,萬萬駭然。此蓋由於各該道之不能先事整飭,臨時操束之致,三道道臣,竝推考警責,何如?傳曰,允
洪秀晩以兩西巡撫營言啓曰,卽接臣營中軍柳孝源馳報,則以爲班師軍行,今月初二日,到平山府止宿,而禁衛營中哨領軍哨官孫泰永,自平壤地有身病,勢難前進,故使之落後調理,以敎鍊官朴致大,姑爲代領上來云矣,敢啓。傳曰,知道。
洪秀晩以兩西巡撫營言啓曰,卽接臣營中軍柳孝源馳報,則以爲,班師軍行,今初三日,到開城府止宿,而本府從征馬軍一哨之率領者,分給犒饋後,仍爲放送云矣,敢啓。傳曰,知道。
李錫夏,以義禁府言啓曰,卽伏見慶尙道·江原道放未放成冊啓下者,本府所管定配罪人未放秩,昌原閔修益,南海金義健,慶州李晩秀,金化李榮址名下,放字書下矣。右罪人等,竝卽放送事,分付各該道臣,未放秩,依啓聞施行,而他與罪人,令刑曹稟處,何如?傳曰,允。
吏曹啓目粘連,觀此敦寧府都正洪仁謨上疏,則以爲,臣旣無敦寧,法當鐫改,照例遞免,以存公格亦爲白有臥乎所,旣無敦寧,則揆以公格,不可仍置,改差,何如?判付啓,依允。
壬申五月初四日辰時,上御熙政堂。大臣·備局堂上引見,冊封都監都提調同爲入侍時,右副承旨李錫夏,假注書尹庠圭,事變假注書洪周命,記注官文養老·車翊修,都監都提調李時秀,領議政金載瓚,右議政金思穆,兼兵曹判書沈象奎,行禮曹判書李集斗,行戶曹判書李勉兢,刑曹判書金啓洛,工曹判書朴宗慶,知中樞府事李肇源,行大護軍李相璜,知訓鍊李得濟,行都承旨韓致應,工曹參判李溏,行護軍趙弘鎭·洪奭周·金基厚,以次進伏訖。上曰,大臣進前。時秀等進曰,今日之雨,卽好雨也。聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀等曰,世子宮氣候,何如?上曰,如前矣。象奎曰,昨日請診,伏承後日次來待之敎矣。明日日次,趁早入診似好,故敢又仰提矣。上可之。載瓚曰,元輔重任,萬無冒當之望,略陳衷懇,未蒙恩許,臣不勝惶蹙悶隘,而第今冊禮涓期,廟務委滯,參倚情義,不敢爲言私之計,遂不免冒沒出膺,而首揆重寄,逈與左右相有異。考諸黃閣故事,雖以前輩之器望德業,猶且逡巡却步於是任,豈有如臣之萬不近千不當之人,而恬若固有,冒進若是者耶?惶愧之忱,無以仰達矣。上曰,次對爲之。載瓚曰,冊禮擇吉後,奏請使卽當差出,待都監會同,卽爲開政差出之意,分付,何如?上曰,依爲之。出擧條載瓚曰,新除授定州牧使徐有望,聞其實病,無以赴任云。本邑事勢,不可遲待其病差,今姑改差,其代文武中勿拘常格,口傳各別擇差之意,分付該曹,何如?上曰,依爲之。出擧條載瓚曰,泰川縣監金見臣,功旣不少,人亦可用,爲先加資,堂上宣傳官口傳差下,如無見窠,姑爲加設,待闕卽爲陞實。義兵將定州人玄仁福,募衆赴陣,已極嘉尙,而自大陣下去之初,效勞甚多,特爲加資,道內善地邊將作窠,口傳差出。江界義兵將士人宋之廉,抄兵齎糧,踰嶺赴陣,每戰居前,斬獲不少,爲先特出六品,東班參上職,口傳差出,而今番關西儒武鄕將,倡義赴陣,拚死效力者,前後甚多,自當定功行賞,而至於三人,自初勞勩,尤爲最著,先施嘉奬之義,以爲激勸之方,何如?上曰,依爲之。出擧條象奎曰,今雖當儲窠之月,而此則勿拘格例,特爲收用,恐合於褒賞之典矣。上可之。載瓚曰,此外別無緊急之務,退出後當隨事,以草記仰稟矣。上曰,以草記擧行,可也。時秀曰,臣旣承命登筵,而別無今筵稟定之事,會同坐起,以旬後定日擧行,都監則冊禮前,尙多餘日,量度事役之久速,以來月內前期設行,似好矣。上曰,依此爲之,可也。上曰,大臣就座,諸宰以次奏事。勉兢曰,齎奏官行資,令戶曹參互近例,以京盤纏例治送事,自廟堂筵稟蒙允,故溯考臣曹謄錄,則衣資賜米外,盤纏名色,不過紙銀略干而已。至於京盤纏,非但齎奏官,雖使臣之行,曾無其例,往復惠廳,則使臣外,該廳亦無前例云。以近例言之,則丙午齎奏官,以文臣差送時,依書狀官例給盤纏,亦令箕伯助給行資之意,自廟堂筵稟定奪,而伊時臣曹則竝與紙銀之屬,而元無上下者,惠廳資送,不過錢數百兩,其餘自關西助給矣。大抵本曹經用,用處各異,齎奏官盤纏,旣無前例,決難創行,而已自廟堂稟定,且其治送迫急,不得已雖自臣曹,以貸下例,先爲磨鍊以給,旣是曹例之外,且關來頭之弊,今番治送之數,令廟堂從他區劃,以爲給代之地。此後則齎奏官京盤纏,更勿擧論於臣曹,恐合事宜,敢此仰達矣。上曰,依爲之。出擧條錫夏曰,今日賓對,兩司諸臺,無一人進參,事甚未安,竝推考,何如?上曰,依爲之。出擧條上曰,大臣·備堂先退,時秀等退出。又命退,承史以次退出。
上在昌德宮。停常參·經筵。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
任希存啓曰,左副承旨洪秀晩今日不爲仕進,卽爲牌招,何如?傳曰,允。
任希存啓曰,行大司成權常愼,除拜後過三日不爲出肅,依定式推考警責,仍卽牌招察任,何如?傳曰,允。
韓致應啓曰,藥房提調·副提調,持湯劑來待矣。傳曰,封入。
李錫夏啓曰,行大司憲李冕膺,持平洪敬謨牌不進,執義宋稚圭,掌令許臻,持平李集運在外,掌令鄭弼祚推鞫進,監察茶時之意,敢啓。傳曰,知道。
以司諫洪冕燮,正言李羲準·李紀淵,持平洪敬謨牌不進罷職傳旨,傳于李錫夏曰,只推。
以應敎金學淳,副應敎徐能輔,校理李志淵,副校理李憲琦,修撰柳台佐·李東冕,副修撰姜世綸牌不進罷職傳旨,傳于任希存曰,只推。
以校理尹日逵,副修撰金牌不進罷職傳旨,傳于任希存曰,只推。
李錫夏,以兩西巡撫營言啓曰,賊魁君則·爾崙等,自先鋒陣,定別軍官兪逈源,安州討捕軍官張台心,當日押領來到,故臣開坐于禁衛營,査俘後,移送王府之意,敢啓。傳曰,知道。
李錫夏,以義禁府言啓曰,賊魁君則·爾崙,自巡撫營,定將校押送矣。右罪人等,着枷杻足鎖,嚴囚南間之意,敢啓。傳曰,知道。
傳于李錫夏曰,推鞫爲之。
李錫夏啓曰,臣錫夏,今日推鞫進去,下直之意,敢啓。傳曰,知道。
任希存啓曰,行都承旨韓致應藥院進,行左承旨金蓍根,右副承旨李錫夏推鞫進,左副承旨洪秀晩罷職傳旨未下,同副承旨具得魯在外,院中只有臣一人,伴直無人。行都承旨韓致應,所當牌招,而拘於廳規,不得請牌,何以爲之?敢稟。傳曰,牌招。
任希存啓曰,禁衛大將李得濟,御營大將李溏,以出征軍迎勞事,明日洗馬坪出去矣。李得濟兼帶右邊捕盜大將,所佩命召·大將牌·傳令牌,及李溏兼帶左邊捕盜大將,所佩命召·大將牌·傳令牌,何以爲之?敢稟。傳曰,仍佩往來。
以左副承旨洪秀晩牌不進罷職傳旨,傳于任希存曰,只推。
傳于任希存曰,出征將士明日內犒饋時,該房承旨出往敦化門外,犒饋後勞問以來。
事變假注書洪周命書啓。臣敬奉聖諭,馳往傳諭于果川縣下北面露梁里左議政韓用龜所住處,則以爲,臣以鈇鉞是俟之意,猥陳於前奏,仰冀處分之遄降,卽又史官傳宣聖諭,不惟不加之罪,恩數冞隆,責勉愈摯,是豈臣始料之攸及?噫,先儒有言曰,天鑑孔昭,而一言可以感動者,在能致其誠,今臣之前後哀籲,非止一再,而尙未蒙體諒之恩者,非但短拙之辭,不足以動天聽,抑亦淺薄之誠,不能以感天心。臣於積逋俟勘之中,又添不誠之罪,慚恧兢惶,如無所容。惟願亟寢恩禮,速加刑章云矣。臣仍爲復命之意,敢啓。答曰,前後批旨累諭,卿其卽爲簉朝,以副予望事,更遣史官傳諭,期於偕來。
吏曹口傳政事,以宋之廉爲典設別提。
兵曹口傳政事,義兵將玄仁福今加折衝,特爲加資事承傳,以玄仁福爲宣沙浦僉使。
任希存,以備邊司言啓曰,定州人前令韓浩運立殣實蹟,待道臣摭實更聞,特施褒典之意,前已草記行會矣。卽見道臣査啓,則韓浩運自京西下,直到定州城外,諭以逆順,辭氣激烈,賊徒縋入城內,嚇脅欲降,浩運呼以爾汝,極口大罵,賊以槍刺股,推出將斬,浩運大聲曰,如爾狗徒,指日當滅,但可哀彼民,仍引頸就死,賊招民供,衆口同辭云。續因義兵將玄仁福呈單,道帥臣又爲馳啓,以爲,定州士人白慶翰亂初募兵,將迎官軍,爲賊所獲,酷刑脅降,慶翰不屈罵賊曰,吾弟慶楷,受國厚恩,吾死爲忠魂,必當殺汝,罵不絶聲,仍爲被害,賊亦義之而厚葬云。民狀邑牒,考據俱詳,至有道臣·帥臣請褒之啓矣。韓浩運之挺身赴亂,已判必死之心,徒手降賊,直發極口之罵,至死無變,從容就義,白刃可蹈,卽天下之至難,而今浩運能之,所成就如彼其卓然。白慶翰之被脅百般,備經五毒,終始罵賊,愈往愈烈,至其吾死殺汝之言,無愧化厲之忠。蓋此二人,旣非受命之臣,且無官守之責,而俱以直前之勇,必至矢死乃已者,可見其平日素蓄,只知有忠君事上之義者也。竝贈亞卿之職,仍爲旌閭錄孤,厚恤其家,而慶翰之弟慶楷,方以前銜郞署,作散在鄕云。旣有是兄,宜獎其弟,道內守令有闕之代,令該曹擬入。安州死節人贈參議林之煥,與兩人一時竝節,可謂淸北三烈,褒嘉之典,宜無異同。一體施以從二品之贈,竝口傳擧行之意,分付,何如?傳曰,允。
任希存,以都摠府言啓曰,今日內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
咸鏡監司金履永疏曰,伏以,於皇上帝,篤祐我東方,聖候快復常度,爰撤輪直,誕擧縟儀,萬姓咸慶,百神率舞,昨秋以來,攢手默禱,惟曰祚宋之天者,今焉驗之矣。顧臣適守封疆,遠隔關·嶺,呼嵩之班,邈若雲天,戀闕之忱,徒勞夢魂,而省部之行,又在窮北,還至鍾城,始奉春關。是日也,六鎭列倅,咸與在焉,應試文武士會者,且不下數千餘人,宣布喜音,鼓舞相慶,瑞日臨頂,和風拂面,殆不覺身在天涯,而沿路父老,在在歡迎,咸以爲于今民活,往往有屢舞傞傞者。臣於是,益知聖化之淪浹也深,被曁者遠,而太平萬歲之基,可以取必於斯矣。及到臣營,仍伏承本月初一日有旨下者,以臣曾叨輪直之始,身隨嘗藥之後,遠而不忘,微而率錄,天廐良馬,臧獲土田,寵錫便蕃,如隕自天,臣誠恍惚,殆若海禽之眩也。夫遇千古所未有之洪慶,當諸臣所未有之殊渥,則雖使臣在闕庭,下拜登受,尙足以歆聳具僚,炫耀當世,況今要荒之外,有此曠絶之事,瞻聆所及,龍文萬丈,臣敢不拜受之不暇,而第伏念,賞賚所以勸有功也,無功而賞,是謂之濫,一如雨暘之小愆,輒厲于農,故章服惟愼,弊袴猶愛,輕授冒承,上下俱失,臣旣蔑升勺之勞勩,敢當勻石之賜與,則不惟臣心內恧,亦恐聖恩過誤,竊取傴僂之義,敢陳咫尺之諒。伏乞聖慈,俯賜鑑察,收還成命,克愼賞賜,俾安私分焉。臣無任云云。答曰,省疏具悉。卿其安心領受。
吏曹參議鄭東榦疏曰,伏以天祐宗祊,茀祿鼎至,浹旬之間,賀儀再擧,王世子冊禮已定,吉日載涓,歡供殿宮,勢鞏磐泰,太平萬世,自今伊始,忭祝蹈舞,小大同情。臣與新除授本曹參判臣洪羲臣,有內外從應避之例,在下當遞,載在法典,玆敢不避猥越,援例仰瀆。伏乞聖慈,亟命選部,照例遞改,以存公格,不勝幸甚。臣無任云云。省疏具悉。本職許遞。
推鞫時罪人君則原情後,仍捧遲晩,罪人總角原情後,仍捧遲晩,罪人彦涉原情後,仍捧遲晩,罪人履大原情後,仍捧遲晩,罪人爾崙原情後,仍捧遲晩,罪人時緯原情後,仍捧遲晩,罪人載河原情後,仍捧遲晩,罪人君則捧結案,罪人總角捧結案,罪人彦涉捧結案,罪人履大捧結案,罪人爾崙捧結案,罪人時緯捧結案,罪人載河捧結案。
禁府,罪人君則年三十七,罪人總角年二十五,罪人彦涉年五十三,罪人履大年四十二,罪人爾崙年四十六,罪人時緯年二十九等矣結案白等,君則矣身根脚段,父治夏,父矣父恒哲,母金召史,母矣父泰重,竝只故白良乎,父母以胎生於平安道泰川縣西邑內面,隨父母長養,入籍居生於嘉山郡東北面是白乎旀,總角矣身根脚段,父羲疇,父矣父萬武,竝只故,母玉召史生存,母矣父現故白良乎,父母以胎生於平安道郭山郡南面,隨父母長養,仍爲入籍居生是白乎旀,彦涉矣身根脚段,父一衡,父矣父倜參,母鮮于召史,母矣父萬,竝只故白良乎,母以胎生於平安道嘉山郡郡內面,隨父母長養,仍爲入籍居生是白乎旀,履大矣身根脚段,父禹興,父矣父壽柄,母趙召史,母矣父慶叔,竝只故白良乎,父母以胎生於平安道定州牧葛地坊,隨父母長養,仍爲入籍居生是白乎旀,爾崙矣身根脚段,父天標,父矣父在鳳,母文召史,母父父武吉,竝只故白良乎,父母以胎生於平安道定州牧高峴面,隨父母長養,仍爲入籍居生是白乎旀,時緯矣身根脚段,父正信,父矣父希采,母金召史,母矣父允萬,竝只故白良乎,父母以胎生於平安道价川郡乭串面,隨父母長養,入籍居生於安州牧東村面是白乎旀,行兇節次段,矣身等敢懷矯天射日之計,嘯聚擧兵,以景來·君則爲渠魁,或稱以大元帥,或稱以先生,以士用爲副元帥,以昌始爲謀主,以齊初·總角爲先鋒,以履大爲定州牧使,以彦涉爲嘉山郡守,以時緯·爾崙爲諸將,戕殺命吏,分據諸處山城,連陷七郡,將爲東上之計,松林戰敗之後,逃入定州城中,四朔固守,力抗王師,其稱兵犯逆,魚肉一路之罪,通天極地,萬戮猶輕,謀反大逆的實遲晩的只罪,君則段以擧兵逆魁,不待時凌遲處死,兄弟妻妾竝坐誅,總角·彦涉·履大·爾崙·時緯等段,竝只不待時凌遲處死,罪人載河年五十五矣結案白等,矣身根脚段,父星老,父矣父海,母金召史,母矣父德魯,竝只故白良乎,父母以胎生於南部性明坊,隨父母長養,入籍居生於南部後川洞是白乎旀,矣身行兇節次段,矣身本以愚頑之性,全昧逆順之義,賊軍中所送降書,現發於文書搜探之時,而八字凶言之窮兇極憯,姑捨無論,至於書末年月下稱臣者,尤是矣身叛國附賊,萬戮猶輕,一刻難貸之罪,謀叛的實遲晩的只罪,不待時斬事。
上在昌德宮。停常參·經筵。
洪秀晩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
韓致應啓曰,右副承旨李錫夏今日不爲仕進,卽爲牌招,何如?傳曰,允。
任希存啓曰,玉堂上下番俱空,事甚未安,應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金,旣有只推之命,竝更牌招,以爲推移入直之地,何如?傳曰,允。
韓致應啓曰,藥房副提調,持湯劑來待矣。傳曰,封入。
韓致應啓曰,臣致應今日籌司坐起進去,下直之意,敢啓。傳曰,知道。
洪秀晩啓曰,行大司憲李冕膺,掌令鄭弼祚,持平洪敬謨牌不進,執義宋稚圭,掌令許臻,持平李集運在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚,持平洪敬謨牌不進罷職傳旨,傳于洪秀晩曰,只推。
以右副承旨李錫夏牌不進罷職傳旨,傳于任希存曰,只推。
洪秀晩,以兩西巡撫營言啓曰,卽接臣營中軍柳孝源馳報,則以爲,班師軍行,今初四日,無事到坡州牧止宿,而初五日則高陽郡止宿,初六日當爲入京云矣,敢啓。傳曰,知道。
洪秀晩,以都摠府言啓曰,副摠管金益彬,以巡撫別將,本營中軍柳孝源今日班師時迎接次,慕華館晝仕出去之意,敢啓。傳曰,知道。
傳于洪秀晩曰,推鞫撤罷。
傳于洪秀晩曰,巡撫使·巡撫中軍入侍。
傳于洪秀晩曰,今聞許沆之子上來云,其父之功,極爲嘉尙,特令該曹盤纏厚給事,各別分付。
任希存,以禮曹言啓曰,世子宮封進各道朔膳,誕日名日物膳,一依貢膳定例磨鍊,別單書入啓下,而謹考定例,則中宮殿京畿所封朔膳望膳,世子宮京畿所封誕日物膳,朔膳望膳,公忠道所封誕日冬至物膳,咸鏡道所封誕日物膳,不爲載錄,而係是各殿宮一例磨鍊,應封之膳·外道物膳之當初磨鍊,如此之由,雖未詳知,畿營所封,俱載貢案及謄錄,而適因年事權減,迄未復舊矣。各殿宮封進常膳,不宜異同,今當一體磨鍊擧行,恐合事宜,而貢獻體重,依己巳年中宮殿所封兩道物膳釐正時例,問議大臣後稟處,何如?傳曰,允。
任希存,以吏曹言啓曰,因備邊司草記,前郡守白慶楷,道內守令擬入事,允下矣。白慶楷方在罷散中,何以爲之?敢稟。傳曰,敍用。
洪秀晩,以御營廳言啓曰,本廳中軍,今當差出,而擬望之人乏少,外任竝擬,何如?傳曰,允。
吏曹口傳政事。以白慶楷爲泰川縣監,故令韓浩運贈禮參例兼,故學生白慶翰贈戶參例兼,贈兵議林之煥贈兵參例兼,贈職事承傳。
兵曹,以李石求爲御營中軍。
洪秀晩,以兩西巡撫營言啓曰,班師軍兵勞犒解送後,賊魁首級,當於敎場周示,而今日則日勢已晩,明日沙阿里,大張兵威,出去擧行之意,敢啓。傳曰,知道。
洪秀晩啓曰,禁衛大將李得濟,御營大將李溏,以賊魁首級周示事,明日沙阿里出去矣。李得濟兼帶右邊捕盜大將,所佩命召·大將牌·傳令牌,及李溏兼帶左邊捕盜大將所佩命召·大將牌·傳令牌,何以爲之?敢稟。傳曰,仍佩往來。
洪秀晩,以備邊〈司〉言啓曰,判義禁南公轍有實病,知義禁朴宗慶,方帶賓客,例不得兼銜,同義禁李溏自來情勢,不必强令仍帶,竝許遞,何如?傳曰,允。
洪秀晩,以備邊司言啓曰,各營門出征將校,多以前仕出去,積月勞苦,仍無歸屬,姑爲加設付料,待窠陞實事,分付各該營,京中補餉前五衛將金漢泰善地僉使除授,前僉正安國瑞該監治腫敎授差出,前郞廳安國衡能麽郞廳差出,松都補餉人白思日本府奉常寺分敎官差出,領運監官關西補賑前郞廳玄烜監牧官差出之意,分付,何如?傳曰,允。
洪秀晩,以備邊司言啓曰,任聖皐降賊情節,前因博川通引李基榮秋曹招辭,幾皆脫空,而該府姑未議處矣。卽於諸賊捧供時君則招內,賊入博川之日,先執聖皐老母,聖皐懷印符將往安州,還入賊中,呼曰速殺我活我母,昌始欲奪印符,聖皐抵死不給,賊結縛勒奪後,邀之上廳,聖皐大聲曰,吾以世祿之臣,且爲命吏,雖死,豈可與汝同坐?終不起身,賊徒相顧語曰,兩班兩班,且邑中男女老少,守官門齊呼,願活賢倅,賊遂不殺而囚之由吏家云。諸賊之招,俱無異辭,今以賊招,作爲參證,則聖皐不但無罪,其不屈之狀,極爲嘉尙,而今始脫然無疑,不必自王府議處,直爲放送,俾免於䵝昧之科,何如?傳曰,允。
洪秀晩,以備邊司言啓曰,凶賊景來·士用·希著·昌始·齊初·文濟,先自官軍已爲斬納,未及具格用法,而景來之爲逆魁,比君則尤有甚焉,以擧兵逆魁律施行,昌始·士用·希著·齊初·文濟,竝以謀叛大逆律施行之意,分付王府,何如?傳曰,允。
洪秀晩,以義禁府言啓曰,擧兵逆魁君則,謀叛大逆罪人總角·彦涉·履大·爾崙·時緯等,旣已承服正刑,其父母妻妾子女祖孫兄弟姊妹,子之妻妾伯叔父兄弟之子年歲姓名,存沒居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司,奉承傳擧行,何如?傳曰,允。
洪秀晩,以義禁府言啓曰,謀叛罪人載河,旣已承服正刑,其父母妻妾子女祖孫兄弟年歲姓名,存沒居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司,奉承傳擧行,何如?傳曰,允。
洪秀晩,以御營廳言啓曰,本廳騎士將沈公綽身病甚重,勢難察任,改差,何如?傳曰,允。
洪秀晩,以濬川司言啓曰,本司都廳李馨秀改差,代以訓鍊都監別將白東運差下,使之察任,何如?傳曰,允。
兼春秋朴思彦狀啓,臣於本月初五日巳時量,敬奉聖敎,當日未時量,馳往傳諭于果川縣下北面鷺梁里左議政韓用龜所住處是白乎,則以爲,臣坐辱恩禮,凡幾日矣,夙夜憂懼,忘寢廢饌,直欲鑽地以入,而不可得矣。卽又承俯布聖諭,德意溫淳,飭勉鄭重,至於偕來之命,尤出常格,惶隕兢蹙,不知措躬之所。嗚呼,臣是常調一賤品,槪其平生,惟以筋力爲禮,趨走爲恭,未嘗有高潔之行,恬退之操,今豈敢以大官自處,若是持重於去就之際,而甘犯違逋之罪耶?況今天開泰運,吉慶咸湊,凡百有位,莫不奔走率職,臣以朝夕承候之蹤,豈欲遠離軒陛之間,獨守荒江之濱?而蓋有不獲已者存乎中。臣之矢心自靖,邱壑爲命,七年如一日,今忽擺棄素守,昂然而出,則將不免爲前後兩截人,一世之唾罵,固不足言,堂堂具瞻之地,其將由臣而玷汚無餘,臣豈忍爲此哉?聖明在上,無微不燭,必不待臣言之畢,而有所區處,此臣所以北望雲天,百拜攢祝者也。數行附奏,辭未達意,跡涉慢傲,義當以文字仰暴,而驚懍棲屑之中,宿疾挾感添劇,氣息綿綴,尺牘之構,亦無以自力,稍俟收拾神精,猥陳危懇云矣。臣則旣承偕來之命,姑爲仍留,緣由馳啓云云。傳曰,觀卿附奏,深用慨嘆。此時輔相,豈不重且大歟?望卿深加幡悟,不日簉朝,以副予延佇之望事,爾其傳諭,期於偕來。
兼春秋朴思彦狀啓,昨日傳諭之由,已爲馳啓爲白有在果,今月初六日巳時量,更奉聖諭,仍卽傳諭于左議政韓用龜是白乎,則以爲,臣累控哀籲,未蒙允兪,情窮理極,無所容措。卽又煌煌一札,有隕自天,責勉之諭,旣嚴且切,臣於是,惶蹙轉甚,罪戾冞積,不知所以仰對也。昨以文字仰暴之意,猥陳於附奏之中,而狗馬賤疾,見方㱡㱡,未能自力,明若少間,則謹當畢暴衷懇,仰請處分,而跡涉慢蹇,不勝懍惕。見今農務方殷,民食孔艱,王人之來守荒陋,不但傷損事體,民邑之弊,亦自不少,亟命撤還,千萬幸甚云矣。臣則旣承偕來之命,故仍留,緣由馳啓云云。傳曰,前後批旨,罄悉予意,卿其安心入來事,爾其更爲傳諭。
兩西巡撫使臣李堯憲破逆賊露布。伏以,天威肅將,周郊奮出車之烈,土寇底定,魯泮擧獻馘之儀,氛翳廓淸,區宇寧謐。蓋聞仁天以雪霜肅物,聖王以鈇鉞飾威,舜德文明,尙有頑苗之梗化,漢道全盛,未免潢池之弄兵,陽舒陰慘之所以竝行,文經武緯之不可偏廢。恭惟主上殿下,神武不殺,大德曰生,指泰山盤石之安,運推熙洽,惕履霜堅氷之漸,戒存恬嬉,涵雨露而生成,背翹耑蝡之咸遂,懸日月而臨昭,魑魅魍魎之莫逃。那知萑澤嘯聚之凶,竊發關河要害之地?連歲之饑饉孔酷,謂此時之可乘,一境之訛言煽興,唉彼氓之胥溺,排布蘊釀,則由來已久,締結和應者,寔繁其徒。梟腸相連,始因採金而聚黨,虺毒潛肆,終焉斬木而爲兵,遂乃毒痛我生靈,搖蕩我邊鄙。狂鋒先及於孤郡,烈哉守臣之捐軀,凶檄交馳於諸城,痛矣降虜之搏顙。徹桑之備未講,時値百年之昇平,伏莽之戎猝興,誰遏一夫之猖獗?遂令鼠竊之寇,敢售豕突之謀,衣帶纔限於淸川,凜乎朝夕之莫保,抱鼓屢驚於鐵甕,肆然外內之相應,斯實鬼神之所陰誅,是豈晷刻之可容貸?於是開一府而建節,合三營而簡師,環旗鼓而明聽,士氣爲增百倍,修戈矛而偕作,人情皆願一當,賊警適際於狃安,固知先聲之過實,廟略克懋於特重,獨許前鋒之啓行。泮頭之醜類先奔,群師倂力,閫外之戎務專成,一將有餘,不待大軍之交鋒,已聞列郡之奏績,焚松林而盪其巢穴,搗鐵·郭而殲厥渠塊,一省同被兵之嘆,西土逖矣,千里效敵愾之願,北軍飛耶。至若淸北之全功,實賴灣上之義旅,感激志士之涕,不與逆賊俱生,糾聚良家之兒,特以忠義相勵。隱然若一敵國,唉螗臂之自揣,環以攻三里城,喜龍骨之先拔。撥遞復通於孔路,捷書星馳,保障增鞏於邊陲,賊勢風靡,獨彼嬰城之逆,久稽因壘而降,魚遊鷰巢,諒匪久於假息,鳥攫獸噬,尙或慮而生心,分三路而扼其咽喉,蹙四圍而攻以腹背,自知惡極當戮,久肆滔天之凶,以致師老無功,不免暴露之歎。挺槍突陣,猛將奮死綏之忠,仗劍從戎,壯士炳殉國之烈,賈吾餘勇,鄭考叔之先登,磔汝萬端,唐睢陽之爲勵,㸑骸懸缾,旣知指日而就殲,坐甲裹糧,尙患閱月而勞衆,方群議憂遷延之役,而亞帥簡老鍊之才,樽俎折衝,廟堂之籌策預定,旌旆揚勵,壁壘之精采皆新,器械具百道之攻,雲梯火礟,鉦鼓震萬幕之響,電掣風馳,動於九地之中,此在兵法,作其一鼓之氣,人皆勇夫,自底瓦解而土崩,百堵碎背酅之險,譬如草薙而劇獮,群凶就涿野之誅,攖鋒抗刃者,竝潤草而膏原,關木檻車者,亦伏鐵而就鑕,禍亂自此定矣,倔强竟何益耶?一方之氛祲快消,三軍之凱歌齊奏,瘡痍殆遍於列邑,哀彼九死餘生,誅討大行於明時,抑亦一番劫運,血刃汗馬,豈是朝廷之樂爲?賣劍買牛,從此生民之安業,寓桃蟲荓鋒之戒,庶後患之毖懲,誦楊柳雨雪之詩,悶征夫之勞苦。伏念,臣恩荷注意,才慚決勝,只爲節制軍營,猥忝巡撫之號,未嘗履歷行陣,初乏驅馳之勞,小寇至歷於十旬,臣自知罪,聖武昭布於八域,人相告欣。玆當月捷之餘,謹奉露布以聞。
平安監司鄭晩錫疏曰,伏以,惟天惟祖宗,默垂眷佑,聖候夬復,縟儀載擧,此實億萬年無疆之慶,而吉祥所湊,陰沴竝消,奠民物於袵席,鞏邦基於磐泰,歡欣蹈舞,中外惟均。仍伏念,臣於昨年十二月,伏奉本道慰撫監賑之命,謹將綸音二本,宣諭於道帥臣訖,還到箕城,料理賑政。本年正月二十日,又伏承有旨,以臣爲本道觀察使,臣誠惶隕震越,莫省所措。夫藩臬,重任也,苟非威足以振紀綱,明足以察姦僞,智足以幹機務,則上不可以濫授,下不可以冒膺也,決矣。是任難愼,何道不然?而惟本道尤有最焉。蓋其疆域接隣於彼地,邑鎭錯列於邊圉,關防之嚴察,甲兵之峙積,人物之繁麗,武技之精鍊,冠於諸道,而素所稱西門鎖鑰者也。自昔受是任者,率皆位望著踐歷多,而猶且逡巡辭避,蓋有以也。挽近來百弊層生,全局凋廢,貨財焉匱竭,陰雨焉弛廢,民生焉困瘁,風俗焉頹敗,一毛一髮,無不受病,弊弊乎莫可收拾,而竟致有淸北賊變,加之以師旅,因之以饑饉,一路陷塗炭之酷,萬姓罹鋒刃之殃。幸賴我殿下,渙降大號,廣布至仁,天地助其靈,神人效其順,止土崩於絶岸,返河淸於橫流,氛祲夬掃,區宇永寧,而但其積月禍亂之餘,公私板蕩,上下泮渙,群情之危疑未定,餘孽之反側尙多,此政安不忘危,理不忘亂之時。且其四十州孑遺黎民,謹保於百役疲瘵之後,纔拔於重傷殘廢之中,瘡痍尙劇,呻吟方深,如人之有重病者,峻劑所攻,危症雖減,而眞元已盡凘鑠,雖使能於醫者,百計調護,誠難善其後而保其生矣。況以庸闇如臣,迂拙如臣,無一所長,有百不取者,冒昧承當,則是何異於責僬僥以千勻之重,驅駑於九折之險哉?朝家差遣,若或出於試可,則又有不然者。臣於年前,忝叨湖嶺兩藩,其地也不甚重,其時也不甚難,而大小僨誤,猶復不勝其多,至今追惟,體粟顔騂,此地此時之重且難者,不翅百倍於彼,則其所顚沛,尤當如何?臣之莅任,今不過百有餘日,而信心冥擿,處事棼錯,賑饑則不知幾口之捐瘠,繼向則亦致一日之間斷,此已難貰之大戾,更何餘事之暇論乎?留一日而貽一日之弊,遲一月而添一月之害,決不當荏苒盤礴,無補國事,徒增臣罪也。臣於受命之初,固當瀝陳衷懇,冀蒙體諒,而于其時兵事孔棘,賑政方殷,雖不敢暇豫辭巽,而廉隅都喪,悚隘冞深。今則師已班矣,麥且登矣。將欲陳情請命之際,又伏奉晉秩之恩命,此夢想之所不到,意料之所不及也。手擎華誥,異渥浹骨,感激旣極,悸懼繼切。夫王者御世之大柄,在於爵賞,而爵以命德,賞以待功,非德而爵,䙝也,無功而賞,濫也。臣乃以不肖無似之一賤品,冒受誤恩,不顧蚊山之戒,厚招鵜梁之譏,則淸朝爵賞,其將緣臣而䙝且濫矣。繁纓微物也,而聖人惜之,嚬笑小事也,而明主愛之,今此八座峻秩,是何等公器,以我殿下之聖明,不少愛惜,以致䙝濫乎?若其冥升之懼,福過之災,只係臣一身,有不足暇言也。臣之舊叨之職,旣不可因仍,新紆之寵,尤不可承當,玆敢不避煩猥,仰瀆崇嚴。伏乞天地父母,察臣所言之由中,諒臣所叨之匪分,鐫削臣見職,收還臣特資,以幸國事,以安微分,不勝大願。臣無任云云。答曰,省疏具悉。卿其勿辭察任。
壬申五月初六日未時,上御熙政堂。巡撫使·巡撫中軍入侍時,左副承旨洪秀晩,記事官洪羲祖,記注官文養老·車翊修,巡撫使李堯憲,以次進伏訖。上曰,巡撫中軍甲胄入來乎?秀晩曰,以軍服入來矣。仍奏曰,臣承命出往敦化門外,頒內犒饋後,仍爲勞問以來矣。上曰,犒饋着實爲之,而出征軍兵,果能無事乎?秀晩曰,風餐露宿之餘,竝皆無事入來云矣。上曰,中軍行步遲滯,無乃有病乎?堯憲曰,素有脚部之病,行步蹣跚矣。巡撫中軍柳孝源,追後進伏訖。上曰,無事往來乎?孝源曰,善爲上來矣。上曰,軍兵被傷者無多乎?孝源曰,略有傷損,而比諸元總,果不多減矣。上命巡撫使·中軍先退,堯憲·孝源退出。上曰,中軍老矣。秀晩曰,老且病而兼有脚疾云矣。上命退,承史以次退出。
上在昌德宮。停常參·經筵。
自辰時至申時,日暈。
自初昏至初八日開東,灑雨下雨,測雨器水深五分。
洪秀晩啓曰,行大司憲李冕膺,持平洪敬謨未肅拜,執義宋稚圭,掌令許臻,持平李集運在外,掌令鄭弼祚呈辭,監察茶時之意,敢啓。傳曰,知道。
任希存啓曰,來十一日輪對日次,而孝昌墓忌辰祭正日相値,頉稟之意,敢啓。傳曰,知道。
洪秀晩啓曰,來十一日朝參日次,而孝昌墓忌辰祭正日相値,頉稟之意,敢啓。傳曰,知道。
任希存啓曰,右副承旨李錫夏今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
傳于任希存曰,旣承慈敎,十二日陳賀,權停。
以右副承旨李錫夏牌不進罷職傳旨,傳于任希存曰,只推。
以應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金牌不進罷職傳旨,傳于任希存曰,只推。
任希存啓曰,玉堂上下番俱空,事甚未安。應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金,旣有只推之命,竝卽牌招,以爲推移入直之地,何如?傳曰,允。
傳于洪秀晩曰,更思之,今番討平之後,不可無軍功論封之擧。令廟堂議定事,分付。
以全羅道放未放成冊,傳于洪秀晩曰,李海愚放。
洪秀晩,以兩西巡撫營言啓曰,三軍門馬步軍兵,大會於沙阿里,賊魁景來·君則·希著·總角·彦涉·履大·爾崙·時緯等首級,今已周示,出給該部,西小門外懸街三日後,仍令京畿監營,依例傳示八路之意,敢啓。傳曰,知道。
洪秀晩,以備邊司言啓曰,大軍今已班師,兩西巡撫使,減下,何如?傳曰,允。
洪秀晩,以義禁府言啓曰,全羅監司朴崙壽狀啓內,順天營將韓根馨,爲先罷黜,其罪狀,令攸司稟處事,啓下矣。韓根馨時在任所,依例發遣府書吏,交代後拿來,何如?傳曰,允。
洪秀晩,以義禁府言啓曰,備邊司啓辭內,凶賊景來之爲逆魁,比君則尤有甚焉,以擧兵逆魁律施行,昌始·士用·希著·齊初·文濟,以謀叛大逆律施行事,允下矣。今此諸賊,先自官軍皆已斬納,雖未及具格正刑,其父母妻妾子女祖孫兄弟姊妹,子之妻妾伯叔父兄弟之子年歲姓名,存沒居住,令漢城府考出帳籍,亦爲分付五部及各該道,應坐諸人,一一査出,成冊牒報後,景來支屬,以擧兵逆魁支屬緣坐律施行,昌始·士用·希著·齊初·文濟支屬,以謀叛大逆罪人支屬緣坐律施行,而籍沒家産,破家瀦澤,降邑號罷守令等事,令各該司奉承傳擧行,何如?傳曰,允。
洪秀晩,以刑曹言啓曰,因義禁府啓辭,謀叛罪人載河籍沒家産事,命下矣。罪人載河奴婢,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
洪秀晩,以刑曹言啓曰,因義禁府啓辭,擧兵逆魁景來,謀叛大逆罪人昌始·士用·希著·齊初·文濟籍沒家産事,命下矣。罪人景來·昌始·士用·希著·齊初·文濟等奴婢,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
洪秀晩,以刑曹言啓曰,因義禁府啓辭,擧兵逆魁君則,謀叛大逆罪人總角·彦涉·履大·爾崙·時緯等籍沒家産事,命下矣。罪人君則·總角·彦涉·履大·爾崙·時緯等奴婢,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
左議政韓用龜疏曰,伏以,惟我王世子,日表重輪,离明漸升,乃以吉日良辰,將行封冊彝典,成命一下,歡聲喜氣,洋溢區宇,吾東方億萬斯年之基,肇自今日,臣與覩無疆之慶,曷勝抃蹈之忱?仍伏念,臣自伏奉日昨恩命,神魄褫,如醉如癡,敢將危苦之懇,累陳附奏之中,而言辭短拙,猶未能披瀝萬一,所仰恃而竊祝者,惟是閔覆之天,降監微衷,體諒之恩,不俟終日,而及伏承前後批旨,臣誠愕然失圖,罔知所以爲計也。嗚呼,臣於年前新命之下,自知短轅不能出險,駑蹄必至臭載,以疏以啓,畢暴衷悃,而天心未格,微諒莫伸,竟不得不抑情冒膺,而過分招災,此理甚明,平地坑坎,全體塗泥,人鬼之關,隔以一紙。倘非至仁盛德,生成庇覆,則家族百口,豈有今日?而已覆之水,勢難再盛,旣虧之質,理無復完,自分聖明之世,永爲僇廢之物,中夜以思,未嘗不拊膺流涕。若使臣審於去就,不以趨走爲恭,則縱被方命之誅,其狼狽顚踣,豈至於是耶?此臣所以滿心痛悔,如不欲生,惟將斷置此身,念絶斯世者也。噫,微官庶僚,亦知廉防,僨誤之地,不敢更叨,而今臣所縻,卽年前已敗之局也。身名由是而全壞,釁累由是而益深,決滄海萬斛之水,而已判其淘濯不得,此生此世,不可爲完人也,決矣。臣亦四維中一物,官職去就,初何可議到於臣身乎?曲遂萬物,上天之仁也,器使群工,聖人之明也。今殿下,聖德涵囿,無物不被,聖鑑昭回,無微不燭,豈獨使一介賤品,竟失株守之義,終致覆餗之災,厚招一世之譏笑耶?情窮理極,言不知裁。伏願天地父母,曲垂鑑憐,亟命刊改臣新授議政之職,重勘臣前後違慢之罪,以嚴邦憲,以安賤分,千萬泣祝。臣無任云云。答曰,省疏具悉卿懇。卿之情勢,予之向來敦批,備盡昭晰,今何必更事强引乎?勿辭,卽爲入來,擧行諸事。仍傳于任希存曰,此批答,遣史官傳單子諭于左議政。
上在昌德宮。停常參·經筵。
嘉順宮誕日,大殿·王大妃殿·中宮殿·惠慶宮,內閣·政院·朝廷二品以上·六曹堂上口傳問安。答曰,知道。
嘉順宮,內閣·政院·朝廷二品以上·六曹堂上單子問安。答曰,知道。
任希存啓曰,三皇忌辰日親行望拜禮,前期一日以稟事,曾有受敎矣。今初十日太祖高皇帝忌辰日親行望拜禮,何以爲之?敢稟。傳曰,謹遣承旨奉審。
李錫夏啓曰,行大司憲李冕膺,持平洪敬謨未肅拜,執義宋稚圭,掌令許臻,持平李集運在外,掌令鄭弼祚呈辭,監察茶時之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
洪秀晩,以備邊司言啓曰,詞訟委屬可悶,秋曹·京兆呈告及在外堂上竝許遞,其代,令政院,政官牌招,開政差出,待下批,牌招察任,何如?傳曰,允。
有政。吏批,行判書南公轍進,參判洪羲臣牌不進,參議未差,行右承旨任希存進。以鄭來百爲吏曹參議,李肇源爲刑曹判書,李相璜爲判尹,洪奭周爲禮曹參判,嚴耆爲右尹,鄭東幹爲敦寧都正,李勉兢爲判義禁,吳淵常爲知義禁,朴宗正爲同義禁,宋起文爲軍器僉正,李嗣萬爲引儀,李藎謨爲禮賓主簿,李鍾稷爲掌樂主簿,故學生宋宇賢贈童敎,孝行卓異贈職事承傳,故府使具文泌贈兵參例兼,同知具八柱考,學正二單,吉顯範·卜來禎。
兵批,兼判書沈象奎進,參判朴宗正病,參議韓鼎運病,參知尹之鉉入直,同副承旨具得魯進。啓曰,京畿水使,今當差出,而擬望之人乏少,他道堂上兵使,曾經堂上兵使,未準朔禁軍將,竝擬,何如?傳曰,允。以李相璜爲知事,金㙆爲副摠管,李石求爲副摠管,鄭景祚爲僉知,白東遠爲京畿水使,許鏛爲順天營將,沈學祖爲慶尙左兵虞候,朴致儉爲甕津別將,上護軍曺允大,大護軍金啓洛,護軍金㙆·金相休·李石求,副護軍鄭東幹·洪仁謨·徐有望·李東憲·李德謙。
傳于任希存曰,原任待敎李龍秀,檢校待敎差下。
任希存,以奎章閣言啓曰,原任待敎李龍秀,檢校差下事,命下矣。卽爲牌招入直,何如?傳曰,允。
以應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金牌不進罷職傳旨,傳于任希存曰,只推。
任希存啓曰,玉堂上下番俱空,事甚未安。應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金,旣有只推之命,竝卽牌招,以爲推移入直之地,何如?傳曰,允。
禮曹,今五月十五日中宮殿誕日陳賀吉時,令日官推擇,則同日辰時爲吉云,以此時擧行,何如?判付啓,權停。
洪秀晩,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
李錫夏,以義禁府言啓曰,全羅道放未放修啓冊子中,本府所管定配罪人仍秩淳昌李海愚名下,放字書下矣。李海愚卽爲放送事,分付該道道臣,外此仍秩,竝依啓聞施行,而他餘罪人等,令刑曹稟處,何如?傳曰,允。
李錫夏,以義禁府言啓曰,卽見平安監司鄭晩錫啓本,則枚擧宣川縣監金燨牒呈,以爲,附賊已斃罪人榮基庶母永梅仙,入籍於其弟榮烈之戶,庶女者斤阿只,乳養於其弟榮輝之家,遺漏於當初査報,該縣首吏鄕,爲先從重科治,而榮基庶母與庶女小名年歲,修成冊上送爲辭矣。榮基庶母永梅仙年八十,依律文免坐,庶女者斤阿只年五,全羅道泰仁縣,緣坐爲婢,而方囚宣川縣獄云。依例令刑曹押送配所,何如?傳曰,允。
上在昌德宮。停常參·經筵。
洪秀晩啓曰,行大司憲李冕膺,持平洪敬謨未肅拜,執義宋稚圭,掌令許臻,持平李集運在外,掌令鄭弼祚呈辭,監察茶時之意,敢啓。傳曰,知道。
韓致應啓曰,藥房副提調,持湯劑來待矣。傳曰,封入。
任希存啓曰,假注書尹庠圭身病猝重,勢難察任,今姑改差,何如?傳曰,允。
傳于洪秀晩曰,再昨日傳敎之後,爲日久矣,而尙無論奏,極爲如何,令廟堂卽爲議定事,分付。
傳于洪秀晩曰,再昨日傳敎書下之後,尙無動靜,今日更爲傳敎之後,又無皁白,令廟堂卽爲議入事,分付。
洪秀晩,以備邊司言啓曰,傳曰,更思之,今番討平之後不可無軍功論封之擧,令廟堂議定事,分付事,命下矣。平賊後錄勳,自是國朝彝典,而今玆論封之敎,亶出懋功之念,策勳一款,依例擧行,何如?傳曰,允。
洪秀晩啓曰,因備邊司草記,錄勳事,允下矣。取考戊申年錄勳時本院日記,則錄勳命下之後,自本院啓請,命招大臣,大臣來詣賓廳,自上書下元勳之名,然後方與會勘矣。今亦依此擧行乎?敢稟。傳曰,允。依此擧行。
任希存啓曰,因本院啓辭,錄勳事,依此擧行事,允下矣。時任大臣,卽爲命招,以爲擧行之地,何如?傳曰,允。原任大臣一體命招。
傳于任希存曰,元勳,大臣定入事,遣承旨傳諭。
賓廳,元勳兩西巡撫使李堯憲。
洪秀晩啓曰,兩西巡撫使李堯憲,旣以元勳啓下矣。待開門牌招,以爲會勘之地,何如?傳曰,允。
以應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金牌不進罷職傳旨,傳于任希存曰,只推。
任希存啓曰,玉堂上下番俱空,已至多日,事甚未安。應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金,旣有只推之命,竝更牌招,以爲推移入直之地,何如?傳曰,允。
尹庠圭改差,代以沈啓錫爲假注書。
任希存,以兵曹言啓曰,本曹佐郞趙秀仁身病猝重,屢度呈狀乞遞,宿衛重地,不可久曠,今姑改差,其代,令該曹口傳差出,何如?傳曰,允。
吏曹口傳政事,以沈英錫爲兵曹佐郞。
洪秀晩,以備邊司言啓曰,卽見慶尙監司金會淵報本司辭緣,則以爲,本道初無支信資名色,每當信行,公私之費,皆賦於民,一經是役,全道蕩竭,須有豫爲措劃,然後民力可以少紓,故方自本營,收合某樣錢萬餘兩,作穀於沿邊穀少處,名之以支信穀,盡分取耗,逐年會錄,若値信行,元穀外耗條,盡爲作錢需用,而萬餘兩作穀,不過爲萬餘包,濟民倉元別漕稅米中,除出二三千石,移付信資,一體取耗爲辭矣。本道莫大之役,莫如通信行支供,而容入之需,元無自公貨劃下之例,只付本道,使之全當者,自前已然,故若値信行,則通一道合力策應,而此非守令私自辦備者,則無中生有之道,不得不斂民取用。蓋自初磨鍊之不及於支需,使此許大無節之費,委之各邑,全責民力,必是始緣未遑,終歸因循之致,而至於今番信行,知其弊而未能爲矯弊之方者也。今此道臣,不以已過而弛念,必以來後爲慮,捐俸鳩財,措得萬餘兩本財,要爲經遠之圖,誠爲多幸。第萬金作穀,不過萬包,而分排列邑,數極無多,且道臣今將出力設置,而自公家不爲之區劃添補,有非重事面之道,而況此所請,亦不夥多,不宜更加靳持,濟民倉元別漕稅米,限二千石移付信資,與本道作穀條,分俵沿邑穀少處,使之作還取耗,名之以信需穀成節目,永爲定式,報司憑考,且於各年歲末,別具成冊,與句管穀一體磨勘事,分付,何如?傳曰,允。
洪秀晩,以備邊司言啓曰,訓局馬兵金禹鉉,當賊徒攔出劫寨之時,居前力戰,擊傷賊魁景來,至於墜馬,身亦被創,幸而生還矣。京鄕從征之軍,今方次第査功,待其勘勳之後,當有分等論賞,而手擊逆魁,幾致生擒者,係是特異之績,不可無別樣嘉奬之擧。爲先加資,令該曹各別收用,何如?傳曰,允。
洪秀晩,以刑曹言啓曰,義禁府啓辭內,卽見平安監司鄭晩錫啓本,則枚擧宣川縣監金燨牒呈,以爲附賊已斃罪人榮基庶母永梅仙,入籍於其弟榮烈之戶,庶女者斤阿只,乳養於其弟榮暉之家,遺漏於當初査報,該縣首吏鄕,爲先從重科治,而榮基庶母與庶女小名年歲,修成冊上送爲辭矣。榮基庶母永梅仙年八十,依律文免坐,庶女者斤阿只年五,全羅道泰仁縣緣坐爲婢,而方囚宣川縣獄云。依例令刑曹押送配所,何如?傳曰,允事,命下矣。罪人者斤阿只,方囚宣川縣獄,令本道卽爲押送配所事,分付道臣,何如?傳曰,允。
上在昌德宮。停常參·經筵。
午時未時,日暈。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加味異功散停止,加味六君子湯,自今日五貼式日次製入事,榻前下敎。
洪秀晩啓曰,行大司憲李冕膺,持平洪敬謨未肅拜,執義宋稚圭,掌令許臻,持平李集運在外,掌令鄭弼祚呈辭,監察茶時之意,敢啓。傳曰,知道。
洪秀晩啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵,日次私習云矣,敢啓。傳曰,知道。
洪秀晩啓曰,事變假注書洪周命身病猝重,勢難察任,今姑改差,何如?傳曰,允。
任希存啓曰,判義禁李勉兢,同義禁吳淵常·朴宗正,除拜後過三日不爲出肅,竝依定式推考警責,仍卽牌招察任,何如?傳曰,允。
任希存啓曰,三品官之無得過三日循例請牌,曾有定式矣。敦寧都正鄭東榦,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于任希存曰,禮房承旨進詣大報壇奉審,仍詣宣武祠,奉審以來。
傳于任希存曰,禮房承旨馳詣孝昌墓,奉審摘奸以來。
韓致應啓曰,藥房提調·副提調,持湯劑來待矣。傳曰,封入。
任希存啓曰,行護軍李堯憲牌不進推考傳旨,今方捧入,而勘勳命下之後,如是違牌,事甚未安,更爲牌招,何如?傳曰,允。
任希存啓曰,行護軍李堯憲再牌不進推考傳旨,今方捧入,而勘勳命下之後,連事違召,極爲未安,所當更請牌招,而係是一日三牌,何以爲之?敢稟。傳曰,更爲牌招。
以應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金牌不進罷職傳旨,傳于任希存曰,倂只推。
任希存啓曰,玉堂上下番俱空,事甚未安。應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金,旣有只推之命,竝卽牌招,以爲推移入直之地,何如?傳曰,允。
以敦寧都正鄭東榦牌不進罷職傳旨,傳于任希存曰,只推。
任希存啓曰,行護軍李堯憲三牌不進推考傳旨,今方捧入,而勘勳有命,連事違召,無意承膺,誠極未安。所當更請牌招,而係是一日四牌,何以爲之?敢稟。傳曰,待開門牌招。
洪周命改差,代以朴榮顯爲事變假注書。
朴榮顯在外,代以李菡甲爲事變假注書。
任希存,以禮曹言啓曰,卽接宣陵直長所報,則兩陵上新改莎草,近因雨暘之適宜,將有茂盛之望,着根無慮,而新舊莎相接諸處,善爲連合,灑水等節,停止云矣,敢啓。傳曰,知道。
任希存,以備邊司言啓曰,各道差員守令,多有未及下去者,此時曠官,一日爲悶,使之明日下送之意,分付該曹,何如?傳曰,允。
李錫夏,以訓鍊都監言啓曰,本局千摠李吉培身病甚重,勢難察任,改差,何如?傳曰,允。
上在昌德宮。停常參·經筵。
李錫夏啓曰,行大司憲李冕膺,持平洪敬謨未肅拜,執義宋穉圭,掌令許臻,持平李集運在外,掌令鄭弼祚呈辭,監察茶時之意,敢啓。傳曰,知道。
李錫夏啓曰,禁衛營將官來言,今日本營軍兵,日次私習云矣,敢啓。傳曰,知道。
李錫夏啓曰,御營廳將官來言,今日本廳軍兵,日次私習云矣,敢啓。傳曰,知道。
金蓍根啓曰,行右承旨任希存,左副承旨洪秀晩,今日不爲仕進,竝卽牌招,何如?傳曰,允。
韓致應啓曰,藥房提調·副提調,持湯劑來待矣。傳曰,封入。
任希存啓曰,行護軍李堯憲牌不進推考傳旨,今方捧入,而勘勳命下,已至經宿,如是違牌,不卽承膺,事體所在,誠甚未安。更爲牌招,何如?傳曰,允。
以左副承旨洪秀晩牌不進罷職傳旨,傳于金蓍根曰,只推。
傳于金蓍根曰,都監堂郞會同,己卯·庚申年前例,參互磨鍊,緞品及司僕擧行,依庚申年例爲之。
金蓍根啓曰,行護軍李堯憲再牌不進推考傳旨,今方捧入,而勘勳命下,已至經宿,連事違召,無意承膺,揆以事體,誠極未安。所當更請牌招,而係是一日三牌,何以爲之?敢稟。傳曰,更爲牌招。
以應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金牌不進罷職傳旨,傳于金蓍根曰,只推。
金蓍根啓曰,玉堂上下番俱空,事甚未安。應敎金學淳,副應敎徐能輔,校理尹日逵,副校理李憲琦,修撰李東冕·柳台佐,副修撰金世綸·金,旣有只推之命,竝卽牌招,以爲推移入直之地,何如?傳曰,允。
傳于具得魯曰,留院上疏入之。
金蓍根啓曰,玉堂上下番俱空,事甚未安。校理李志淵疏批已下,一體牌招,何如?傳曰,允
以應敎金學淳,副應校徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金牌不進罷職傳旨,傳于具得魯曰,只推。
李錫夏,以都摠府言啓曰,今日入直內三廳武兼禁軍及軍兵等,當爲中日習射技放,而孝昌墓忌辰祭正日相値,不得設行之意,敢啓。傳曰,知道。
李錫夏,以兵曹言啓曰,禁·御兩營中哨軍,輪回入直於集賢門,而此是桂坊直所。桂坊今當還接矣,旣非元入直,不過門外把守,則當爲撤直,而闕內宿衛,亦難遽減。撤直與移直間,何以爲之乎?敢稟。傳曰,議于三營將臣,處之,可也。
校理李志淵疏曰,伏以皇天,眷佑我東方,景籙無彊,天休滋至,邦慶荐疊於一歲,縟儀載擧於次第,祝寶籌於日升月恒,騰新謠於星光海潤,人心奠磐泰之固,國勢永帶礪之傳,猗歟盛哉。太平萬世,自今伊始,而古人所謂千載一有不可逢之嘉會也。此豈非祖宗之積德累仁,光啓我殿下泰來之運,而亦我殿下承艱大付畀之重,臨御十有二年之間,德業之盛,治化之隆,克追乎前烈,宜乎受祿于天,膺此陰騭默佑之功也。如臣庸愚,幸生亨嘉之時,覩此無前之慶,只切與榮之忱,則歡欣鼓舞,頌祝之不暇,更有何說,而竊有所區區愚見。第人情,易泰於安逸,禍患,每生於所忽,自古至治之世,其所以長守永享之道,鮮不以兢業而持之,故儆戒無虞,聖人之所訓,制治未危,明王之攸行,在昔召公之告成王也,亦曰今王無彊惟休,亦無疆惟恤,王其疾敬德。夫成王之時,承文·武熙洽之緖,任周·召輔弼之賢,治成治定禮樂文物,燦然大備,而又當洛邑卜宅,繼寧王未卒之志,化頑民不率之習,啓萬年永固之業,作四方會歸之極。明良喜起,化理淸明,在周家爲郅隆之世,則以常情言之,宜無可憂者,而召公猶以此休恤之意,反復申勉,而必以敬德諴民,爲祈永之本者,可見賢輔爲國家深遠之慮,其所警惕之義,尤在於亨泰無事之時。此成·周之治爲後世莫及,而至今爲簡策之專美,周家八百年緜曆,未必不本於此也。顧今我殿下,膺百祿之咸遒,致萬祥之俱臻,豐亨盛大之吉慶,卽又御極以後初有之事也,上而慰殿宮嘉悅之心,下以副億兆蹈忭之誠,則凡此遇慶飾喜之道,顧不在於修德行政,而豈可使成·周之治,獨爲專美於古也?況値西憂之底定,尤急庶政之修擧,玆於欣祝之餘,敢附憂愛之義,謹以目下之事,列爲十條,取諸古人獻鑑之忱,俾爲聖朝祈命之本焉。一曰,勤聖學,以資治道。夫人君之學,異於匹庶,始自正心而誠意,終至家齊而國治,自古聖帝明王,未有不學而能成其治者也。堯·舜之精一,禹·湯之勤孜,莫不本於學問,故傅說之告高宗也,曰念終始典于學,厥德修罔覺,雖以聖人生知之姿,亦資平日學問之工。猗我殿下,始自卽祚之後,頻御經筵,法講·召對,日以爲常,引接儒臣,樂不知疲,所講明者,聖賢經傳之書也,所討論者,古今治亂之蹟也。常時勤學力行之聖德,在廷臣僚,孰不欽仰,而第爲學之方,必貴於悠久而不息,苟或一念之間斷,則便非學也,詩戒鮮終,書戒愼始,皆言其不可作輟之義也。目今聖候康復,治化維新,講筵之設行,一日爲急,而尤況化日舒長,八域無虞,政宜及時之暇,孜孜於進德之方,念念乎造道之要,賓筵之晝,賢士之晉接居多,燕濩之時,宦侍之與處爲少,讀書而盡窮理之策,講學而軫求治之念,亦必於閑居之際,歷閱經史之書。如三代以上民安物阜,政治休明者,則必潛心玩索乎所以致治之由,欣然鑑法,如漢·唐以後,世衰道微,委靡不振者,則必留神省察乎所以致亂之本,惕然警畏,當時之事,設以身處之,而推以至於心得而躬行,宣化而行政,則今日群生之乂安,庶務之修明,亶在乎聖學之克勤。伏願殿下,於此深留聖意,毋忽焉。二曰,簡宮僚,以輔德性。夫貳極,宗社之本,而生民之主也,禮有三善之訓,漢有豫建之擧,皆所以端本而正始也。古之聖王敎誨世子之道,始自衣尺之年,克盡蒙養之方,而其所敎誨之要,亦無他焉,必也選端方正直,道術博聞之士,與之居處,而又使不爲昵比近習便佞之輩,不使見側媚之行,蓋嘗謹之於微,不待其有過而後規也。今我殿下,俯詢擧國延頸之請,特命世子定冊之禮,邦本永固,衆心攸係,哲命之貽,自今伊始,而設置侍講之官,翊衛之職,則其薰陶睿性,成就學業之方,可謂廣大悉備,而又況世子睿智夙就,岐㠜之容,端凝之姿,渾然天成,則宜若無待於輔翼。而第敎導之方,莫貴於早諭及時之敎,自可無扞格之患,顧玆群彦濟濟,備位僚員,必以孝仁禮義爲本,而至於容貌辭氣之微,衣服器用之細,皆有法度,與之起居左右,恒與正人處,不見不正之事,則習慣如自然,而德性之涵養,學問之將就,自致莫知然而然者也。且今廣擇賢輔之時,政須林下讀書之士,在野之儒賢,不爲無人,而屢勤旌招之禮,未有羽儀之擧,則朝野之想望,此時尤切。伏願殿下,另下敦勉之綸,亟召在野之賢,以任導迪世子之功,而亦今廟堂,博采輿論,廣求林樊修行之士,更加抄選,以備宮僚,使彼囂然考槃之人,以效賁然縶駒之盛,則其於輔養聖德,有所資益,豈其小哉?亦願於此,深留聖意,毋忽焉。三曰,立紀綱以勵風俗。夫紀綱風俗者,人君之所以馭下制治之具也。何謂紀綱?辨賢否以定上下之分,核功罪以公賞罰之施也。何謂風俗?使人皆知善之可慕而必爲,皆知不善之可羞而必去也。一國之內,兆民至衆,人各有意,欲行其私,而善爲治者,乃能摠攝而整齊之,使之各循其理,莫敢不如吾志之所欲者,則以先有紀綱以持之於上,而後有風俗以驅之於下也。歷觀前代,以其紀綱之存不存,風俗之善不善,而國之治亂隆替,驗焉。殿下以今日國家之紀綱,存乎否乎,風俗,善乎否乎?朝廷之上,姑息是事,而未見奔走率職之美,閭巷之門,僭踰成習,而未見抑損守分之風,有司不畏朝令,而期會簿書,皆違其常制,小民不憚士夫,而詬辱侵侮,恣意其欺凌,朝家不能摠覽各司,而便失體貌之尊嚴,官吏不能統率其民,而自致名分之陵替,賙窮之絲綸日降,而實惠不得以下究,則紀綱由是而不立,蘇瘼之提飭屢勤,而輿情未聞於上徹,則風俗職此而漸頹。向者西寇之竊發,而始自簪纓之家,以逮隷儓之微,奔避相屬,擧措忙急,輦轂之下,先爲擾動,則彼鄕曲蚩蠢之民,見此光景,安得不驚恐繹騷,棄其業次,棲遑道路,而聽聞所及,人心波蕩,勢所固然,量一草竊之賊,遠在千里之外,尙有如此景色,便有土崩瓦解之勢,則此皆朝無紀綱之致,而風俗之壞亂,至此而極矣。嗚呼,以今日之紀綱風俗,雖舜·禹復起,伊·傅爲臣,未有一番振刷而懲創之,則國不可爲矣。苟非斷自聖志,灑濯其心,而有以大警勅之,政令之間,克祛恬嬉偸安之風,作爲之際,俾軫董率責勉之義,使小大之臣,各擧其職,以明黜陟,以信刑賞,則何以振已頹之紀綱,而勵已壞之風俗乎?伏願於此,深留聖意,毋忽焉。四曰,納諫諍,以恢言路。臣嘗聞先朝之敎曰,國家之有言路,猶人之有血脈也,至哉,聖人之言也,噫,血脈不通則人必死,言路不通則國必亡,此固然之理也。然而逆耳之言,人所難進,必待乎人君之假顔以受之,優詔以答之,而尙患其不能畢陳。大抵人君之德,容諫爲難,故古之人以進諫於君,至比於犯顔逆鱗,而甚至於牽裾斷鞅者有之,則虛受之難,自昔伊然,或以一言觸諱,至被竄逐之誅殛者,不可勝數,而哲辟或於怒霽之後,徐察事理,亦多屈意而從之,此尤見盛德之事,而今殿下之於言者,事係衮闕,一傡優納而褒嘉,自踐祚以來,未有一人之以言獲罪,則此尤聖德之卓越百王者也。言之於今日殿下之前者,雖有難言之事,忌諱之言,未有被罪不見容之慮,而一次賜批嘉納之後,未見采用之實,然則殿下之所以嘉納者,亦不過爲歸美觀瞻之具,實不留槪於聖心而然也。如此而尙何望讜言之日進,而雖有至誠苦懇,率不免解體而觖望,自沮其畢忠盡言之心,則實有近於自用之失,而殆有甚於訑訑之色,拒人於千里之外者也,言路之自此閉塞,固其勢也。試以近日事言之,三司之懲討,何等大義理,而殿下旣不以爲非矣,然而荐下非常之敎,使無進言之路,而遽歸本事之已爲出場,則實非大聖人大公至正之德,而竟失於彌縫漫漶之擧矣。書曰,敷言試功,又曰,翕受敷施,夫敷言,人臣之職,而必待試功而考其可否,翕受,君上之德,而必須敷施而爲之施行,此卽唐堯·虞舜·皐·夔·稷·契之相與爲治者也。臣愚竊以爲,今日朝廷,下有敷言之擧,而未有試功之實,上有翕受之量,而未有敷施之實,蓋敷言爲易,而試功爲難,翕受,末也,而敷施,本也,敷言,將以施功也,而敷言而不爲試功,則惡在其敷言之義也,翕受,將以敷施也,而翕受而不爲敷試,則安在其翕受之美也?今殿下之恢言,只使之敷言而已,翕受而已,其於明試而敷施則未之有焉,今日言路之不通,而媕婀承順之成習者,職此之由也。伏願繼自今,益勉於容諫之念,克軫於體行之實,於此廣開言路之方,深留聖意,毋忽焉,五曰,禁奢侈,以節財用。夫奢侈之作,卽民國之蠹也,天地之生財有限,而民生之取用無節,以有限之財,應無節之用,是猶貯水於無底之甕,求實於無根之樹,而財用之匱乏,終必至於無民無國而後已者也。嗚呼,財用之聚散有常,不聚於此,必散於彼,聚於國則必散於民,聚於民則必散於國,卽理之當然,而殿下試看今日之世,上下俱竭,公私竝困,則何爲其然也?十年屢稔之餘,纔經一二年凶荒之災,寇難遽作,而度支之經用不敷,民生之顚連在卽,此豈一朝一夕之故也哉?惟我國家,列聖相承,疆域不蹙,而貢賦無闕,土産依舊,生財無古今之殊,而昔之豐裕者,今焉匱乏,則實由於今日民國之用度不節,而奢侈之弊,有以致之也。昔在祖宗盛時,居處服飾,務從儉約,名臣碩輔之騎牛張傘,至今爲傳美之談,此猶尙矣,固不可擬議,而今則上自縉紳之列,下至匹庶之賤,服飾之華麗,飮食之珍美,競尙侈靡,糜費過多,一人而兼十人之衣,一日而兼數日之饌。上行下效,日加月增,而僭越無制,等夷不明,衣章所以嚴上下之分,別貴賤之殊,而市井委巷之間,無賴閒散之流,傔從吏隷之輩,亦皆被文綺而厭肥甘,室如懸磬,而衣服則猶恐或損於人,居無恒業,而外飭則必欲務勝於人,非獨輦轂之下爲然也。至於外邑吏校之徒,亦皆效之,不憚偸弄官物,不惜傾破家産,而以爲衣食侈靡之資,滔滔一世,靡然同歸,財用之罄竭,理之必然,而如此則民安得不窮,而國安得不貧也?書曰,利用厚生,聖王之制民産,必先利其用而厚其生,孟子勸齊·梁之行政也,必曰,使百姓,仰足以使父母,俯足以育妻子。夫如此而後,自可無非僻之心,而從化也易,在漢文·景之世,蓄積歲增,紅腐露積,三代以後,言治必以文·景爲先,則此無他,卽躬行節儉,而撙節財用之效也。嗚呼,方今之患,莫大於財産之匱乏,不待盜賊竊發之患,已有繹騷潰散之勢。況今西寇之底平,國家之儲蓄已空,民戶之流亡未集,政宜君臣上下,勤儉一心,惟思冗費之是惜,痛革奢靡之弊習,念念乎生財裕民之道,而凡係衣服之僭踰者,一切嚴立科條,另加禁斷,然後民産可阜,國用可饒,而敎化可興也。伏願於此,深留聖意,毋忽焉。六曰,明賞罰,以示勸懲。夫賞罰者,人主制治之大柄,有國之所當難愼,而不可偏廢者也,苟於賞罰之行,不得其當,則人心咈鬱而無以厭服,政令顚倒而無以取信,此自古懿君哲辟之於賞罰之政,毋僭毋濫,必明必嚴,毋至輕予而輕斷者也。殷湯之功懋懋賞,周王之辟以止辟,皆所以得乎奬勸激勵之義也,今我殿下,以睿智明察之德,懋大公至正之念,群僚之賢愚長短,朝廷之得失臧否,莫敢或逃於淵鑑孔昭之下,則夫豈有功罪之相雜,賞罰之不稱?第玆寇難纔平,其所興起懲戢之道,專在爵賞刑罰之皆得其中,而但搶攘之餘,疑信莫辨,傳聞之際,眞僞易混,則其在詳査之政,實不可容易勘斷,而當難而效勞,臨危而誤事者,尤不可使之或漏而倖逭者也。獻馘之禮,已行,論封之敎,遽降,猗歟大哉,我殿下慰撫將士,念風雨櫛沐之苦,悶湯火蹈赴之勞,必欲酬之以爵賞,錫之以田民,同樂我太平之聖心,可以永有辭於後世,而至若立殣之諸人,旣有事蹟之表著,亦經褒嘉之霈恩,則今不必更事詳探,而其中亦不無尤爲卓異者,則加贈賜諡,錄用子孫,在所不已,而若夫閱月相持之餘,不無功罪之相半,亦或有功不掩罪,而功過於罪者,豈可無參酌量施之道?務歸至當之地,而其他淸北守宰之終始盡職,關西義士之糾集倡義,而如有隱而未顯者,亦令一一採訪,另加施賞,使有勞者毋至湮沒,有罪者毋使濫及,則庶爲伸公義而大勸懲之道。伏願於此,深留聖意,母忽焉。七曰,擇守令,以保生民。夫國家之安危,係於生民之休戚,而生民之休戚,係於牧守之賢否,虞廷之分十二牧,漢家之良二千石,皆其官也。苟得其人,則渤海化佩犢之民,苟非其人,則苛政有猛虎之喩,其所難愼於薦授者,自古而然,殿下以今日守令,果皆良吏,而今日民生,果能安堵耶?守令不擇,而民生之倒懸,莫今時若也。貪墨無忌,而浚剝之弊,種種有之,誅求多端而流亡之患,處處皆然,官民之間,情志不孚,自在平常之時,已有疾視長上之心,脫有緩急,孰肯用命而出力,能知親上事長之義哉?近年以來,頑民之迫逐官長,略無顧藉,此豈可但諉於民習之不古?亦官長者有以致之,而不得辭其責也。以是之故,風俗之壞亂,殆至於莫可收拾之境,則雖無寇亂之作,今日衆瘼之朋興,百弊之俱存,民生之難支,已無可言,而畢竟至於西寇之構亂而極矣。嗚呼,目今八域之內,民生之魚喁,何莫非關西之民,而試以關西一路言之,閱月嬰城,流毒一方者,是豈元惡一二凶醜之所可獨辦者,而亦豈但以數年凶荒,而遽致此無前之變亂哉?此專由於多年爲方伯·牧守之臣,不能宣布德意,懋盡懷保撫摩之責,往往有徵斂招怨之政,民不堪其苦無所控告,失其常性,反生思亂之心,則其所由來者,漸矣。於是,凶醜一呼,靡然從之,則彼脅從之流,豈眞皆有叛國之心而然哉?彼直由於不能安業樂生,自歸於去順效逆之科者,執其迹則逆也,原其情則亦可哀也。雖使賊魁,積年醞釀,陰蓄異圖,而若使民心固結,無機可乘,無釁可撓,則亦安能肆毒猖獗至此也哉?此莫非吏治之不得其人,而民生受困之致。方今禍亂雖平,而繹騷蕩析之餘,此時民生之招懷安集,固不容暫緩,而況關西被兵之地,其賙恤之責,拯救之方,尤異於他日。繼自今申飭兩銓,守令之除拜,另擇公平恬飭之人,而亦諭方伯之臣,如其庸懦不振,貪饕不法之類,勿爲拘於顔私勢力,大明黜陟之政,俾遐土匹夫匹婦之微,皆得以歌詠聖化,保其生業,則民安而國可治矣。伏願於此,深留聖意,毋忽焉。八曰,詰戎政,以備不虞。夫兵革之用,固是不常有之事,而凡誅暴定亂,亦聖王不得不用者也,自古搶攘之世,人皆習兵,易於攻守,而每於積年昇平之餘,或有寇難之起,則鮮不擧措失宜,未易籌畫得當也。是以,聖王知其然也,必於亨泰無事之時,常存兢畏戒懼之心,故羲易著苞桑之戒,周官列司馬之掌,太保之告康王,有曰,張皇六師,毋壞我高祖寡命,康王之世,可謂已治已安,而太保猶以此爲勉,則豈非以治平之世,忘戰則必危也?傅說之訓高宗,亦曰,惟干戈省厥躬,夫一治一亂,天道之常,雖以聖王在上,其氣數之不免,則亦有禍亂之不得不作,而旣有其備,勘定之不難矣。語曰,殷憂以啓聖,亦曰,多難以興邦,然則向者西賊之變,亦安知非皇天之所以警動我殿下,使之安不忘危,而第太平日久,兵戈不用,而國家之於武備,素無鍊習節制之具,戎政之疎略,其來已久,列邑之軍額,每患虛名之相雜,器械之留儲,率多朽敗而不用。朝家之申飭,非不嚴明,而外邑以爲弁髦,而一任抛置,三年習操,自有定制,而廢格而不行,視作常事,官門捧點,便爲例行,而假名而冒錄,一不照察,爲守令者,以捱過爲能事,爲吏校者,以幻弄爲利窟,八道同然,列郡皆是。固在平常之時,幸得無事,而如淸北之變,意外猝發,則巡兵兩營,是果何等重地關防,而徵兵三日,了無一人之應赴,徒守空城,束手無策,於是時也,可謂岌岌乎殆哉?幸而國運靈長,賊徒無謀,不能長驅直薄,而逗留於博·津之間,遷延於時日之久,不然則關西一道,幾皆化爲賊藪。思之及此,寧不凜然?此皆由於平日不能先機陰雨之備,治軍簿修兵器,而猝然當變亂之起,欲爲臨時取資於倉卒之間,不亦難乎?畢竟其不僨軍而辱國者,亦云幸矣。旣往已矣,來猶可追。伏願殿下,自今以後,申飭於營閫之臣,凡係戎器之繕補,軍摠之充數,克盡修明之道,務歸鍊習之地,而列邑之如前因循,不爲修擧者,一一照檢,論以勘罷,則庶可爲軍政備豫之方。於此深留聖意,毋忽焉。九曰,振淹滯,以收人才。夫有國之所需,莫過於人才之收用,而人之有才,不限地分,故古之聖王之用人也,有曰,立賢無方,有曰,野無遺賢,此皆惟才是求,初無界限於薦引之際也。是故,賢才輩出,如罝兔之野人,皆可爲公侯之腹心干城,而上古之治,爲不可及也,惟我國家於用人之道,已自立國之初,專取門地世閥,名公巨卿,多出於喬木之家,淸官要職,鮮及於草野之蹤,苟非奕世冠冕,屢代簪纓,則雖有卓異之行,奇偉之才,實無展布試可之望者,朝家用人之政,固爲規模之不廣。臣不必遠引前事,試以西關土賊之變出,而如韓浩運之視死如歸,金見臣之興兵討賊,求之往牒,無愧古人,而其餘罵賊殉國之烈,臨難仗義之忠,踵相接也。旣非巨室華胄,又非平日食祿之臣,而乃能效大節於板蕩之時,立大功於搶攘之日,朝家之所不識何狀者如是,則烏可以地閥論人,而平時之不能奬拔,志士之歎,容有極哉?褒贈之命,可爲風聲之樹,而超遷之恩,已出常格之外,則其所酬忠報勞之方,固無餘憾,而方當定封行賞之後,終若局於地微,不加顯用,則恐非鼓動作興之義。昔漢祖之討陳豨,各封邯鄲壯士,以慰趙子弟,則今於功成亂平之餘,其所以拔擢表章,尤不可或忽。伏願殿下,於今番討賊著績之諸人,隨其人才之高下,功勞之優劣,另命選部,厚加調用,以示朝家不忘之意,而亦於朝籍中疎逖寒微之類,多有積年沈屈潦倒,不無抑鬱向隅之歎,竝望特軫睿念,隨才錄用於相當之職,俾爲一視廣慶之政,而其於甄拔淹滯之道,深留聖意,毋忽焉。十曰,嚴科試,以正士趨。夫科試之設,朝家所以廣取人才,而卽士夫立身事君之始也。傳曰,幼而學之,壯而欲行之,爲士子者,平日讀聖賢之書,出而任君民之責,則烏可不謹之於始乎?科擧之累人,已有志士之嘆,而今日百弊之層生,科擧爲最,日甚一日,如水益下,若此不已,則終必至於無科而後已者也。嗚呼,今日掌主司之任者,豈眞皆是不公而然哉?然而士風之奔競,專由於有司之不能恢公,或不無循顔私而爲容悅之資,取公選而爲己私之濟者,則其亦不仁之甚者矣。爲士子者,習熟見聞,率以爲常,倩述倩書,恬不爲非,而惟知曲逕之暗通,換名換呈,看作當然,而或慮干囑之不密,晨入暮出,不識羞恥之何事,東馳西走,不恤身名之爲辱,甚至於蠟丸之傳信,赫蹄以通情,科日未至而榜眼先定,試望未出而請托已行。其他鄙屑細瑣之事,難以毛擧,而又爲初不掩諱,到處倡說,以是爲誇張之資,臣不敢誣一世爲皆然,間亦有稍欲自好,不樂此習者,則乃反相與群排而衆嘲。嗚呼,士習之淆漓,胡至此極,而今日之士子,卽他日之公卿也。爲士之時,操行旣如此,則立身之後,安可望擔世道而扶名敎也哉?向年大僚之箚論科弊,可謂切中時病,明白痛快,而其時無別般申飭之命,伊後之科,殆有甚焉。鄕儒解體,傳聞狼藉,至今不息,旣往之事,不必索言,而今日科弊,其可諉之於末如之何,而不思更張之道乎?目今慶科當前,政是群才蓄銳,八域同慶之時,而此風不改,又復如前,則烏在其朝家廣慶之政,而其於多士之觖望,當如何哉?伏願殿下,遵先朝一初之政,革科場不嚴之習,另擇主試之任,必以聲望之素著,亦下先甲之令,別加糾察,凡爲士而廣圖請囑,考試而徇私忘公者,隨現重繩,痛禁前習,則自可無躁競冒進之風,而科場可嚴,士趨可正,於此深留聖意,毋忽焉。嗚呼,今臣所陳,皆是陳腐常談,了無新奇警發,可以仰契於聖心者,第衆弊蝟集,百事叢脞,而方當邦命維新,勵精圖理之辰,治道之欲資,而聖學不可不勤也。德性之可輔,而宮僚之不可不簡也,風俗之必勵,而紀綱不可不立也,言路之思恢,而諫諍不可不納也,財用之是節,而奢侈不可不禁也。勸懲之道,專在於賞罰之惟明,生民之安,必在於守令之愼擇,不虞之戒,貴在於戎政之克詰,人才之用,亦在於淹滯之是振,士趨之端,惟在於科試之尙嚴,則此皆今日當務之急,而其本則又在於殿下之一心,殿下之心一正,則卽不過爲次第當行之事,此臣愚所以勤聖學,揭之於首,爲九條中大綱領者也。伏願殿下,克加三思,竝思采納,不以人微而廢言,則不勝幸甚。仍伏念臣,學本空疎,性又愚魯,才不足以爲需世之資,識不足以通時務之宜,過蒙聖朝拂拭之恩,華顯之歷揚殆遍,而醜拙畢露,竊幸聖明之遭逢,自切願忠之心,妄恃眷遇之隆,有此敷奏之言,益增悚恧之忱,而第見叨館職,已過一望,而向因臺官而求對,特承嚴截之敎,惶隕靡措,無地自容。今不可以謂之時日之稍久,見職之異於臺銜,而晏然行公,又當諸僚逬出之後,在臣處義,不敢以臣身之不參,有所自異,而經筵闕直,召牌連降,一味違傲,殆同逐日呈課,而威罰不加,臣情到此,尤切悶迫,玆敢不避煩屑,略此附陳。伏乞聖慈,諒臣難進之情勢,特許鐫改臣所帶之職,以安微分,千萬至祝。臣無任云云。省疏具悉。所陳十條,當另加留意矣。爾其勿辭察職。
上在昌德宮。停常參·經筵。
李錫夏啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
備忘記,吾老梁萬戶田昌奎下直,長弓一張,長箭一部,片箭一部,筒兒一箇賜給。
韓致應啓曰,藥房提調·副提調,持湯劑來待矣。傳曰,封入。
任希存啓曰,行護軍李堯憲牌不進推考傳旨,今方捧入,而勘勳命下,已至多日,特敎申飭,不啻諄複,如是違牌,終不承膺,事體所在,誠極未安。更爲牌招,何如?傳曰,允。
李錫夏啓曰,行大司憲李冕膺,掌令鄭弼祚,持平洪敬謨牌不進,執義宋穉圭,掌令許臻,持平李集運在外,監察茶時之意,敢啓。傳曰,知道。
以大司諫尹行頤,正言李羲準·李紀淵,掌令鄭弼祚,持平洪敬謨牌不進罷職傳旨,傳于李錫夏曰,只推。
傳于任希存曰,兩西巡撫使批下,卽爲牌招會勘。
任希存啓曰,行護軍李堯憲再牌不進推考傳旨,今方捧入,而勘勳命下,已至多日,連違召命,終不承膺,揆以事體,萬萬未安。所當更請牌招,而係是一日三牌,何以爲之?敢稟。傳曰,更爲牌招。
任希存啓曰,行護軍李堯憲三牌不進推考傳旨,今方捧入,而勘勳之命,今已經宿,連事違召,尙不承膺,事體所在,萬萬未安。所當更請牌招,而係是一日四牌,何以爲之?敢稟。傳曰,更爲牌招。
傳于任希存曰,發遣吏郞,諸執事淸齋與否,摘奸以來。
任希存啓曰,玉堂上下番俱空,已至多日,事甚未安。應敎金學淳,副應敎徐能輔,校理李志淵·尹日逵,副校理李憲琦,修撰李東冕·柳台佐,副修撰姜世綸·金,旣有只推之命,竝更牌招,以爲推移入直之地,何如?傳曰,竝許遞,前望單子入之,待下批,牌招察任
玉堂前望單子入之,應敎徐能輔,副應敎洪大浩,校理李東冕·柳台佐,副校理李允謙,修撰韓兢履·朴宗琦,副修撰李志淵·洪命周落點。
任希存,以禮曹言啓曰,卽接元陵參奉所報,則兩陵上莎草,近日雨澤頻仍,漸有茁茂着根之望,而灑水等節,姑爲停止云矣,敢啓。傳曰,知道。
洪秀晩,以兵曹言啓曰,禁軍別將徐英輔,身病添劇,時月之內,無望供職,呈狀乞遞。實病旣如此,則不可强令察任,今姑改差,何如?傳曰,允。
兵曹,以柳孝源爲禁軍別將。
洪秀晩,以兵曹言啓曰,本曹草記,集賢門入直軍撤直與移直間,何以爲之事,傳曰,議于三營將臣處之,可也事,命下矣。謹依傳敎,議于三營將臣,則將臣之議俱以爲,集賢門近處,旣無可以移接之處,則移直於稍遠他處,亦涉不便,撤直,恐似爲好云。此與元入直,有異,隨時存革,亦有其例,仍爲撤罷,何如?傳曰,允。
洪秀晩,以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,每有仍停都試,代行祿試射之例,今亦依此擧行,何如?傳曰,允。
洪秀晩,以兵曹言啓曰,內禁衛將沈有祖,身病猝重,勢難供職,呈狀乞遞,改差,何如?傳曰,允。
洪秀晩,以訓鍊都監言啓曰,謹依兵曹草記批旨,集賢門入直本局將官·軍兵撤罷之意,敢啓。傳曰,知道。
洪秀晩,以訓鍊都監言啓曰,監造所都廳趙台錫移差,代兼內乘吳文常差下,使之察任,何如?傳曰,允。
洪秀晩,以義禁府言啓曰,卽伏見咸鏡監司金履永狀啓,則以秋曹發配罪人朴宗烈逃躱未捉事,永興府使韓光迪罪狀,請令攸司稟處矣,宗烈之未捉,雖過百日之限,事出前官在任之時,前官旣以失囚,已經勘處,今不必以過限。又勘後官,嚴飭該府,另加譏詗,期於捕捉事,分付道臣,何如?傳曰,允。
李錫夏,以義禁府言啓曰,龜山僉使金漢權拿來與全羅監司狀啓戶曹粘目憑閱處之事,傳旨啓下矣。金漢權,自戶曹以稅穀畢納後拿問事,回啓蒙允,待其來納稅穀,拿囚之意,敢啓。傳曰,知道。
李錫夏,以義禁府言啓曰,卽伏見平安監司鄭晩錫狀啓啓下者,備陳梟首罪人益明行凶情節,其支屬勘斷一款,請令攸司稟處矣,益明受賊僞帖,爲鎭假將,擅出還穀,饋餉賊軍,率其徒黨,力抗王師,反逆情節,畢露無餘。論以國法,不可只誅其身而止,其應坐支屬,一一査出,以榮基支屬已施之律勘斷事,分付道臣,籍沒家産,破家瀦澤,降邑號·罷守令等事,令各該司奉承傳擧行,何如?傳曰,允。
李錫夏,以刑曹言啓曰,因義禁府啓辭,梟首罪人益明籍沒家産事,命下矣。罪人益明奴婢,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
義禁府啓目,寧遠前郡守柳基恒原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓。依允。
工曹判書朴宗慶疏曰,伏以邦運泰回,洪休鼎至,聖候諸節,康復天和,震邸封冊,涓定辰吉,八方臣庶,歡祝无彊,太平萬世,自今伊始。際此月捷晝報,西氛廓淸,擧賀稱慶,班師奏凱,微忱蹈抃,自倍常情,而且臣區區情懇之日夕徊徨者,今亦可以仰首一號,竊冀我聖慈之畢燭,惟殿下俯垂察焉。臣之向來一疏,乞解兼銜,是豈可已而不已哉?及伏奉恩批靳允,自不勝抑鬱悶蹙之至。臣雖不肖無狀,素所願忠於殿下,效力於國家者,自謂不後於人,而軍旅之事,旣强其所未嘗學,兜攬盤礴,居然且朞矣。況値疆場之有警,尤愧絲毫之無補,徵調精勇,莫適其宜。繕修器械,徒勞用工,威靈所曁,縱幸群醜之底平,元戎重寄,愈懼一日之冒據,每自循省,怵惕靡措。加以管轄財賦,本不過有司職耳,苟使臣毫分可堪,則只當計會有無,奔走殫竭而已,顧何敢連章瀆擾,自歸於無嚴不誠之科,而百爾思惟,萬不獲已。目今經費艱匱,甚於度支,簿書塗抹,茫無涯岸,東破西補,牽架不得,雖在常年,猶恐不濟。矧玆饑饉之餘,師旅之後,國計民憂,收拾靡術,使古之白圭理財,劉晏掌賦,亦將不知所以爲計,若臣之旣試蔑效,必僨乃已者,徒自附於不有其躬,昧昧乎陳力則止之義,畢竟顚沛,勢所難免。事屬臣身,猶云私憂,而上孤恩私,亦且難贖,至於貞疾之不可强,負乘之必致災,又不待臣言之覶縷,而固入於天鑑之無私照矣。務積誠懇,仰冀止慈之垂惻,卽臣寤寐耿結之至願大幸也,玆敢齋沐治疏,冒瀆聰聽。伏乞天地父母,曲加鑑諒,亟解臣所帶訓局·惠廳之任,以幸公私,不勝千萬血祝。臣無任云云。答曰,省疏具悉。戎務穀掌,俱係有國重務,非卿鎭理,難可振刷,勿辭行公。
行護軍李堯憲疏曰,伏以天休滋至,邦籙靈長,帀月之內,吉慶咸湊,中外告欣,士女覩快,臣心忭祝,況復如何?仍念臣,猥以庸陋,厚被恩造,前後兜攬,罔非踰涯,而當國家艱虞之會,旣不能挺身衝鋒,以效北首之義,又不能出謀陳策,仰寬西顧之憂,半歲開府,徒侈虛銜,安坐袖手,蔑一猷爲,玩寇稽討,臣自知罪,倖逭之媿,尙切于中,今玆元勳之命,何爲而遽及於臣身也?朝廷擧措,核實爲貴,刑賞之典,所繫匪〈細〉,罔功而得,尙云招譏,當罰而恩,貽累滋大。夫一命之爵,斗食之祿,猶不容以匪分獲,而況山河帶礪之誓,鼎彝丹靑之紀,是果何等重典,而乃可以漫然加之於有罪無功之如臣者乎?臣聞命驚遑,五內失守,循墻鑽地,無路可避,直欲溘然滅死,而不可得也,臣之所帶巡撫之號,眞所謂南箕·北斗之虛名耳。假使臣實有折衝之遠略,制勝之長才,千里決機,古人所難,三軍之事,非可遙度,而加之以懵於事務,無所措手,雖至簿書關牒之細節,亦惟仰成於廊廟而已,未嘗有一事一策之出自賤見者,卽通朝之所共知,而聖上之所已燭也。是以,前中軍朴基豐之被譴也,揆以責帥之常法,臣固當先伏嚴誅,而曲荷涵貸,獲免罪籍,蓋朝家本意,初不以軍旅得失,委臣而責臣也,有罪則諉以非責,當功則攬而自居。臣雖頑頓湔劣,不識世間有羞恥事,而堂堂聖朝,寧有若是顚倒之擧耶?噫,區區小醜,自干天誅,鼠竊狗偸,尙不足比,而遠勞三軍之衆,至延五朔之久。藉令臣擐甲援枹,奔走於梯衡矢石之之間,以此爲功,人必代羞,矧乎耳不聽金鼓之聲,足不履營壘之地,而忽於鐃歌凱旋之日,裒然爲論功之首,天下寧有是耶?今日之捷,洵所謂勝之不武,而苟以懋功之聖念,欲擧稽勳之彝典,則倡義賈勇之士,摧鋒陷堅之將,可褒可錄,不患無人。如臣者,原從末班,猶不宜濫廁,而今乃欲苟然置之於鐵券載書之上列,而强而名之曰元勳,元勳之名,顧可若是䙝耶?廟堂不加審愼,聖明不賜照察,終使旂常之晠典,緣臣而輕䙝至此,一身顚沛,固不暇論,將奈八方之駭笑,何哉,衆心之解體,何哉?錄勳之擧,將欲以激勸有功也,今使登名司勳之人,相顧而嗤曰,夫夫也乃爲元勳,而俾吾輩居其下云爾,則適所以沮其興起之志,尙可以爲激勸乎?且以國朝故事言之,壬辰倭寇之掃淸,甲子适變之討平,是何等大勳庸也,而其時都體察使故相臣鄭澈·李元翼等,以元老宿望,董率戎旅,跋涉原隰,茂著勞績,特以未及躬犯鋒鏑之故,不與於宣武·振武之錄。今臣所叨之任,所劾之勞,比兩臣奚啻天淵,而乃欲授之以兩臣之所未曾當,是又豈我聖上率由舊章之道哉?臣實死罪,萬萬爲朝廷惜此擧也,微臣非分之懼,猶屬一己之私,必無幸必逮災,顧不足遑恤,而其於聖朝綜名愼賞之政,決不容若是之漫然無據也。臣以韎韋之賤,屢犯逋慢之誅,今又張皇其辭,冒瀆天聽,越格犯分,死有餘罪,而與其玷辱勳籍,仰累聖政,無寧遄伏刑章,而罪止一身,伏地席藁,涕泣竢命,嶺海鈇鉞,唯分是甘,臣情到此,亦云慽矣。伏願天地父母,俯察臣言之匪飾,深念勳賞之當愼,亟收臣元勳之命,因治臣瀆擾之罪,公私不勝大幸。臣無任云云。答曰,省疏具悉。元勳之授於卿,雖汗馬之勞,定巡撫使節制,勦平賊徒,是非無功。卿其勿辭,入來受勘。
司諫洪冕燮疏曰,伏以天佑我宗祊,聖候康復,王世子冊禮將擧,吉日已涓,帀域同歡,跛躄皆舞,吾東方億萬年無彊之休,自今伊始,猗歟盛哉。第伏念,有國之不可廢者,義理也,人主之不容私者,刑政也,義理不明而國不得爲國,刑政一紊而人不得爲人,今玆六字刀割卽擧國共公之論,而爲萬世不易之典也。大僚之箚籲筵奏,不啻一再,三司之合辭求對,亦已累日,以至百僚同聲,輿憤擧切,此無他,扶今日莫嚴之義理,而樹一世將頹之刑政也。顧何嘗以可已不已之事,爲上下相持之端,而故爲此我殿下厭聽之語耶?至若向來却湯之敎,妥帖之批,此非但聖上過中之擧,乃反爲群下鉗制之方,三司之鎭日求對者,未免惶蹙而逬出,擧世之沫飮聲討者,終歸抑鬱而未伸義理者,秉彝之所同得,而寧或自此而不明也。刑政者,殿下之不容私,而其可一任其放倒乎?一行刀割是豈臣平日之所仰望於察機燭理之聖度也哉?臣之除拜是職,適値吉慶川至,和氣洋溢,八域歡呼,萬姓鼓舞之時,義不敢以懲討之辭,仰溷於此時宸聽,泯默至此,今焉爲日愈久,忠憤益激,腔血如沸,按住不得,玆不得不冒死一籲。伏願聖明,淵然深思,廓揮乾斷,亟允三司未準之請,使義理大明而刑政快擧焉。仍伏念臣,本固陋寡聞,耳目之任,實不合於淸朝一日之責,而屢叨臺地,每以袒免之親,在於合啓之中,猥煩引避,輒蒙體諒,義難聯參,旣無前後之別隨例請遞,有何異同之嫌乎?玆敢冒凂仰瀆。伏乞天地父母,俯垂鑑諒,特遞臣所帶職名,仍治臣逋慢之罪,以肅朝綱焉。臣無任云云。省疏具悉。所陳不允。爾其勿辭察職。
上在昌德宮。停常參·經筵。
自辰時至未時,日暈。
李錫夏啓曰,行大司憲李冕膺,持平洪敬謨未肅拜,執義宋穉圭,掌令許臻,持平李集運在外,掌令鄭弼祚呈辭,監察茶時之意,敢啓。傳曰,知道。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,順天營將許鏛下直,長弓一張,長箭一部,片箭一部,筒兒一箇賜給。
傳于任希存曰,禮房承旨馳詣受香諸處,奉審摘奸以來。
韓致應啓曰,藥房提調·副提調,持湯劑來待矣。傳曰,封入。
任希存啓曰,行護軍李堯憲三牌不進推考傳旨,今方捧入,而勘勳命下,已至多日,一向違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
以應敎徐能輔,校理李東冕·柳台佐,副校理李允謙,修撰韓兢履·朴宗琦,副修撰李志淵·洪命周牌不進罷職傳旨,傳于任希存曰,只推。
任希存啓曰,玉堂上下番俱空,已至多日,事甚未安。應敎徐能輔,校理李東冕·柳台佐,副校理李允謙,修撰韓兢履·朴宗琦,副修撰李志淵·洪命周,旣有只推之命,竝更牌招,以爲推移入直之地,何如?傳曰,允。
傳于任希存曰,勘勳命下,已至經宿,紀綱所在,萬萬未安。違牌巡撫使李堯憲,從重推考,嚴飭入來,該房承旨,亦爲推考。
洪秀晩,以兵曹言啓曰,本曹佐郞洪晩燮·沈英錫,俱有身病猝重,呈狀乞遞。宿衛重地,不可久曠,今姑改差,其代令該曹口傳差出,何如?傳曰,允。
吏曹口傳政事,以李基承·蔡弘韻爲兵曹佐郞。
上在昌德宮。停常參·經筵。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如,臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味大調中湯,自今日停止事,榻前下敎。
洪秀晩,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李錫夏啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于任希存曰,禮房承旨馳詣宗廟·景慕宮,奉審摘奸以來。
韓致應啓曰,藥房提調·副提調,持湯劑來待矣。傳曰,封入。
李錫夏啓曰,行大司憲李冕膺,掌令鄭弼祚,持平洪敬謨牌不進,執義宋穉圭,掌令許臻,持平李集運在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚,持平洪敬謨牌不進罷職傳旨,傳于李錫夏曰,只推。
以應敎徐能輔,校理李東冕·柳台佐,副校理李允謙,修撰韓兢履,副修撰李志淵·洪命周牌不進罷職傳旨,傳于任希存曰,只推。
以修撰朴宗琦牌不進罷職傳旨,傳于任希存曰,只推。
任希存啓曰,玉堂上下番俱空,已至多日,事甚未安。應敎徐能輔,校理李東冕·柳台佐,副校理李允謙,修撰韓兢履·朴宗琦,副修撰李志淵·洪命周,旣有只推之命,竝更牌招,以爲推移入直之地,何如?傳曰,允。
任希存啓曰,行護軍李堯憲牌不進推考傳旨,今方捧入,而勘勳命下,已至屢日,一向違召,無意承膺,事體所在,誠極未安。更爲牌招,何如?傳曰,允。
任希存啓曰,行護軍李堯憲牌不進推考傳旨,今方捧入,而勘勳命下,已至屢日,特敎申飭,又爲嚴截,而一向違召,尙不承膺,事體所在,誠極未安。更爲牌招,何如?傳曰,允。巡撫使申飭,今至累日矣,元勳會勘,事體甚重於戎事,連諭催入,擧措有關於國綱。巡撫使李堯憲,從重推考,令政院問啓。
任希存啓曰,問啓事,命下矣,問于行護軍李堯憲處,則以爲,臣情窮勢蹙,席藁俟勘,嚴敎荐下,至承問啓之命,五內震剝,惝怳抑塞,無所容措。臣初無被堅汗馬之勞,又乏運籌決勝之策,致使赫赫王師,鋒頓銳挫,筋骨疲於暴露,肝腦幾於塗地,若論溺職辱國之罪,臣實爲首,顧何暇論於有勳有勞,而忽然廁之於諸勳之元,加之以帶礪之名,臣心之羞愧欲死,固無可言,而播諸遠邇,書之史策,天下後世,其將謂聖朝賞刑,爲如何哉?抑又有一事之萬萬行不得者。勘功定命,必須元勳而宰之者,蓋以親歷行陣,備經首末,功能之多寡,勞績之大小,無不纖悉而周知,故等其先後,第其上下,使尺勞寸功,皆得其所,然後始可以得其公平,昭國家懋功之實,而大服三軍之心也。藉使臣忘廉冒恥,居是任而行是典,身在千里之外,茫然若隔靴爬痒,則顧何以識其功之孰優孰劣,而曰可曰否於勘定高下之間乎?雖欲强之,其勢末如之何矣?可以取可以無取取,傷廉,取在可否之間,猶爲傷廉,況臣只有可罪之實,而初無可賞之績,則何敢貪天之功,而自歸於沒廉無義之人乎?且賞罰者,聖人所以勵世磨鈍之具也,故古昔明王,賞一人而天下勸,罰一人而天下懼。況軍旅大事,旂常盛典,其可若是之乖當,而不顧群情之拂鬱,不恤八方之譏笑,以上累聖朝綜名核實之政耶?一身廉防,猶屬細故,俯仰參倚,寧被鈇鉞之誅,萬無冒膺之勢,惶霣罔措,不知死所云矣。敢啓。傳曰,連日飭敎,不啻深嚴,天工人其代之,況一出王師,小寇討滅,凱入都郊,巡撫合壘之重乎?輿士物論,盡在被堅執銳之不可專着,自上處分,豈有誤除他人之無功濫授乎?且武臣有異引義之太重,更加十分詳審,趁速膺命事,申飭,更爲牌招。
傳于具得魯曰,日前左相疏批後,意謂卽爲簉朝,苦待屢日,尙無動靜,令政院代撰敦諭以入。
敦諭左議政韓用龜,向者批旨,罄悉予意,謂卿幡然,不俟駕屨,苦企屢日,漠然無簉朝之期,卿何邁邁至此也?卿雖以廉防爲言,自古大臣之似此情勢,旣退復拜者,未嘗以是過引而膠守,以卿平日體國之誠,獨不念予倚毗之重耶?況今國本已建,縟儀將行,定名之擧,欲待鼎席之俱備,在卿分義,尤不當若是遲延,望卿卽日登途,以副予如渴之思。同副承旨具得魯製進。
傳于具得魯曰,史官持此敦諭,往傳于左議政。
事變假注書李菡甲書啓,臣敬奉聖諭,馳往傳諭于果川縣下北面露梁里左議政韓用龜所住處,則以爲,臣之前後祈免,實出衷悃,毫無假飾,而伏奉日昨聖批,不惟不賜允許,乃反責之以强引,勉之以勿辭。臣方惶懍抑塞,蹙伏俟勘,不意此際,近侍之臣,臨宣聖諭,十行溫音旣諄且複,此尤曠絶之恩數,有非賤臣之所敢承當者。矧又辭旨愈隆,勉飭冞重,至於分義不當若是之敎,奉讀以來,自不覺背汗體粟,求死而不得也。臣雖迷如豚魚,豈不知定名之禮至重至大,而如臣滓累之賤,濫被誤恩於承乏備數之際,諉以怵分畏義,恬然出膺,自廁鼎席之間,則臣固不足言,國體之苟艱,顧當如何哉?惟願亟降威罰,勘臣方命之罪,改卜賢德,使莫重儀節,備員擧行,千萬顒祝云矣。臣仍爲復命之意,敢啓。答曰,前批已諭。望卿勿辭,卽爲入來事,爾其更爲傳諭,期於偕來。
洪秀晩,以都摠府言啓曰,副摠管白師誾,以禁衛中軍·軍兵等,中日試射放事,南別營晝仕出去之意,敢啓。傳曰,知道。
上在昌德宮。停常參·經筵。
中宮殿誕日,大殿·王大妃殿·惠慶宮·嘉順宮·世子宮,內閣·政院·玉堂·朝廷二品以上·六曹堂上口傳問安。答曰,知道。中宮殿,內閣·政院·玉堂·朝廷二品以上·六曹堂上單子問安。答曰,知道。
李錫夏啓曰,行大司憲李冕膺,持平洪敬謨未肅拜,執義宋穉圭,掌令許臻,持平李集運在外,掌令鄭弼祚呈辭,監察茶時之意,敢啓。傳曰,知道。
李錫夏啓曰,備邊司郞廳來言,今日賓廳日次,而問安相値,不得來會云矣,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
傳于任希存曰,藥房入侍。
任希存啓曰,行護軍李堯憲三牌不進推考傳旨,今方捧入,而勘勳命下,已過屢日,前後飭敎,何等截嚴,而一向違召,無意承膺,事體所在,極爲未安。所當更請牌招,而係是一日四牌,何以爲之?敢稟。傳曰,前後申飭,不止一再,無意承膺,事甚未安,更爲牌招。
傳于具得魯曰,世子宮長番·出入番·中官等每朔祿上下,依庚申年例爲之。
以應敎徐能輔,校理李東冕,修撰韓兢履牌不進罷職傳旨,傳于任希存曰,只推。
兵曹口傳政事,以朴基豐爲御營中軍。
任希存,以吏曹言啓曰,因義禁府草記,擧兵逆魁君則,謀叛大逆罪人總角·彦涉·履大·爾崙·時緯,旣已承服正刑,降邑號·罷守令等事,令各該司擧行事,允下矣。問于義禁府,則擧兵逆魁君則居生於嘉山郡,謀叛大逆罪人總角居生於郭山郡,彦涉居生於嘉山郡,履大居生於定州牧,爾崙居生於定州牧,時緯居生於安州牧云,而守令則勿罷事,曾有定式矣。安州牧使,定州牧使,嘉山郡守,郭山郡守,竝降爲縣監,何如?傳曰,允。
任希存啓曰,吏曹郞廳來言,守令有闕,政事,取稟。傳曰,當日爲之。
有政。吏批,行判書南公轍進,參判洪羲臣未肅拜,參議鄭來百未肅拜,同副承旨具得魯進。以盧重慶爲社稷令,韓守儉爲軍器判官,姜基煥爲監察,黃量源爲漢城主簿,白亨鎭爲造紙別提,李勉求爲安東府使,李齊年爲庇仁縣監,元永獜爲橫城縣監,朴光允爲愍懷墓守衛官,韓光業爲律學敎授,金宗宅爲武烈祠參奉,李宜秀爲吉州牧使,李集麟爲石城縣監,安北縣監單趙鍾永,郭山縣監朴孝晉,定原縣監李身敬,嘉山縣監單鄭周誠,以上降邑號事,承傳。兼喬桐府使白東遠折衝,嘉善加資事,承傳。贈吏判李永淳贈左贊成例兼,贈吏參李匡輔贈吏判例兼,贈吏議李眞遇贈吏參例兼,以上判義禁李勉兢三代,贈吏參李得一贈吏判例兼,贈吏議李時敍贈吏參例兼,贈僕正李道翼贈吏議,以上判尹李相璜三代,生員金光憲贈吏參例兼,學生金壽天贈吏議,學生金彦兼贈僕正,以上前右尹金㙆三代。
兵批,兼判書沈象奎進,參判朴宗正病,參議韓鼎運病,參知尹之鉉入直,右副承旨李錫夏進。啓曰,公忠兵使,今當差出,而擬望之人乏少,他道守令,竝擬,何如?傳曰,允。以李益運爲知事,李宗魯爲同知,金見臣爲內禁將,安光烈·尹之濂爲武兼,鄭周誠爲公忠兵使,吳猷常爲於蘭萬戶。訓局馬兵金禹鉉今加折衝加資事,承傳。大護軍單安德恒,副司直單金學淳·尹日逵·李憲琦,副司果姜世綸·金。
任希存啓曰,行護軍李堯憲牌不進推考傳旨,今方捧入,而勘勳命下,已過屢日,前後飭敎,不啻申嚴,而日事違召,無意承膺,揆以事體,誠極未安。更爲牌招,何如?傳曰,允。
任希存啓曰,行護軍李堯憲再牌不進推考傳旨,今方捧入,而勘勳之命,已經屢日,前後飭敎,何等截嚴,而連事違召,無意承膺,揆以事體,萬萬未安。所當更請牌招,而係是一日三牌,何以爲之?敢稟。傳曰,待明朝牌招。
任希存,以奎章閣言啓曰,景慕宮·望廟樓今望奉審,無頉之意,敢啓。傳曰,知道。
李錫夏,以都摠府言啓曰,副摠管白師誾以禁衛中軍,本營中旬監試事,南別營晝仕出去之意,敢啓。傳曰,知道。
李錫夏,以義禁府言啓曰,公忠監司元在明啓本內,羅州牧使吳翰源罪狀,令攸司稟處事,啓下矣。吳翰源時在任所云,依例發遣府書吏,拿來,何如?傳曰,允。
李錫夏,以義禁府言啓曰,江原監司李好敏狀啓內,橫城縣監沈鎌,爲先罷黜,其罪狀,令攸司稟處事,啓下矣。沈鐮以兼營將·守令,時在任所,依例發遣府書吏,交代後拿來,何如?傳曰,待待命拿囚。
李錫夏,以御營廳言啓曰,本廳中旬,當爲設行,而中軍李石求以前任京畿水使,方在任所,今姑改差,何如?傳曰,允。
李錫夏,以訓鍊都監言啓曰,本局哨官李命權,身病甚重,勢難察任,改差,何如?傳曰,允。
兼春秋朴思彦狀啓,臣於本月十五日卯時量,敬奉聖諭,仍卽傳諭于左議政韓用龜是白乎則,以爲,臣封奏纔徹,敦批繼降,聖恩愈隆,臣罪愈大,固知更煩文字之萬萬猥越,而惶隘轉甚,無所因極,將不得不申暴危懇,仰請威罰,伏地戰灼,不知攸達云矣。臣則旣承偕來之命,故仍留緣由馳啓云云。傳曰,前後批旨,已盡諭矣。望卿勿辭,安心卽爲入來事,爾其更爲傳諭。
義禁府啓目粘連,向前柳基恒亦,還穀分劃,雖有營關,初無本官之文移,擅發他邑之庫藏,事未前有,極爲妄錯兺除良,至於道啓中下款所論,謂無指的,不爲首實,尤極駭然。以此照律,何如?判付啓,依允。又啓目粘連,咸鏡道放未放修啓冊子中,本府所管定配罪人趙段,當初所犯,雖極駭悖,道啓旣置稟秩,値此大霈,不無參恕之道,而臣府不敢擅便,上裁爲白乎旀,仍秩金錫衡段,到配年久,而所坐不輕,雖當大霈之時,有難遽議宥釋是白遣,趙東暹·順海等段,或干邪獄,或是鞫囚,竝只依啓聞施行,而他餘罪人,令刑曹稟處,何如?判付啓,依回啓施行爲良如敎。
左議政韓用龜疏曰,伏以人臣之辭受出處,大關風化之盛衰,而其所處之得失,先儒譬之飢飽寒溫,蓋謂其能自斟酌,非人所可決也。如臣蒙陋,無所知識,出處之間,安有得失之可論,而妄自以爲斟酌者存,燕槎往役也,而有庶人之義,故黽勉而膺,藥院重任也,而有保護之責,故蹶而趨,至若今日新命,卽輔相之職也,僨誤之地也,自是匪才,決不可冒據,亦能知恥,尤何忍復叨?此臣所以死不敢奉承,哀籲而不知止也。噫,臣以坑坎殘喘,受殿下拯拔之恩,獲全性命,得有今日,欲報之德,天高地厚,蹈赴糜粉,在所不辭,今何敢不體隆旨,慢棄嚴命,自阻於仁覆之下哉?第臣年前遭罹,不但辱其身而已,名以大官,受人汚衊,殆無餘地,其爲辱朝廷,尤當如何?今臣之引以爲義者,非曰本事之未盡昭晰,蓋以大質已虧,不可以復完,廉防至重,不可以自壞,反復思惟,萬無承當之望,申暴危懇,仰冀體諒之恩。伏願聖明,曲垂矜察,亟改臣匪據之職,仍勘臣慢命之罪,以嚴國體,以全微諒,千萬顒祝。臣無任云云。答曰,省疏具悉卿懇。世子定名甚重,卿之至以疏辭,尤豈不萬萬過當?望卿須卽幡然簉朝,以答予意,以重事體。仍傳于任希存曰,此批答,遣史官傳諭于左議政。
江華留守洪義浩疏曰,伏以天篤眷佑,慶如川至,王世子冊禮,吉日已涓,萬姓延頸,八方騰歡,際又潢池掃氛,將士旋凱,太平萬世,自今伊始,臣入而參起居班聯之末,歸則與一府軍民,北望攢頌,益不勝欣踴之至。第伏念,臣之待罪居留,今已五箇月矣,民饑而不能賑活,局弊而靡所修飭,懼深尸素,若隕淵谷。顧以受恩罔極之蹤,苟未能職思其居,以盡一日之責,則是負殿下也,臣豈忍爲是哉?噫,本府,卽國朝分都之一也,地據兩京之間,水通三南之交,緩急則趙晉陽之爲歸也,關防則唐江淮之蔽遮也。列聖朝制置規畫,非比尋常,奉眞殿而建行宮,設史閣而藏石室,又置別庫內帑,而器用貨物之畢具,近創奎章外閣,而冊寶圖籍之竝貯,其關係所重,果何如,而求其所以備禦守護之實,則惟是築城墩峙糧餉而已。夫何十數年來,百度弛廢,如水益下,莫可收拾者,無他也,只是倉無儲穀故耳,名曰保障,而蓄積枵然,雖有金湯城池鐵騎戈甲,將安所措其用哉?臣於上任後,取按府庫舊摠,則餉米元數,昔爲四十萬餘石,而百年以來,戶曹貸去,合爲十餘萬石,其外各衙門貸去,又近六千石,本府各年停退未捧,亦爲萬餘石。以當年留庫言之,都不滿萬石,計戶排糶,尙患未足,災歲農民,種糧難備,而初無加分仰請之資,此固已萬萬矜憫,保釐重地,緩急攸恃,而倉無甔石之留儲,豈不誠凜然寒心哉?況各項公用之每年應下,有增而無減,歲不下數千石,則月除日縮,幾何不無穀而後已乎?以今經費之艱窘,旣無舊貸還推之望。設令比歲而大登,亦無停退盡捧之勢,在今日欲行裒益之政,則惟有他道穀之請得轉輸耳,湖西安興鎭所管,本有江都穀名色萬餘石散置沿邊列邑者。蓋安興之於本府,隔以一帆風可到,爲唇齒聲勢之援,故儲此米,稱之以江都穀者,爲其有推移資賴之地也。目下府儲之充助,不宜捨此他求,而今秋穡事,已占豐兆,若令廟堂前期行會於該道,待秋成自各該邑輸納安興,自安興移運本府,事甚便宜,限一萬石預先許劃,係是不可已之事也。此或難於準施,則本府戶南庫所儲各色銀,爲四萬餘兩,此是帑藏不虞之備,固不敢輕議遷動,而竊伏惟念,城守兵糧,所重惟食,金銀珠玉,固無關於倉卒衣食之需,與其無穀而有貨,曷若通貨而儲穀,以求足食之方,兼寓流泉之義乎?今若就庫銀中除出一萬兩,使京各司諸軍門,出錢貿銀,自本府以錢貿米,則歲飢錢荒,民必樂從,坐可以添得近萬石軍餉,而每年取耗,當近千石,折其半,一以爲支放修繕之補,一以爲貿銀還充之道,則又不出數十年,優可報庫銀元數。今雖出貨,而移此儲彼,爲公物則一也,後若準償,則始散終歸,爲帑需則自如,其在損益通變之義,少無妨礙。然而事關更張,有未敢率爾仰干,今始略費商度,冒昧陳聞。伏乞聖明,俯垂諒察,下臣此疏於廟堂,劃卽稟裁,趁速施行,則臣謹當往復商確,講定節目,殫竭對揚,期有實效,以少塞區區報效之忱,而不揆愚拙,妄有論請,猥越惶懼,靡所逃罪。臣無任云云。答曰,省疏具悉。所陳令廟堂稟處。
壬申五月十五日辰時,上御熙政堂。藥房入侍時,提調沈象奎,副提調韓致應,記事官洪羲祖,記注官車翊修·文養老,檢校待敎李龍秀,以次進伏。醫官吳千根·趙宗協進伏楹外訖,象奎曰,日間聖體,若何?上曰,一樣矣,各殿·宮氣候亦一樣矣。仍敎曰,醫官入診。象奎曰,昨日有童便進入之敎,無乃有滯候乎?上曰,比前無他矣。千根入診訖,上曰,醫官次次入診,而爾則退伏奏之。千根曰,脈候左右三部調均矣。宗協入診訖奏曰,左右三部調均矣。千根曰,春夏之交,痰候易滯,水刺諸節,比前若何乎?象奎曰,近來日候,易致有滯候矣,水刺進御之節,何如?上曰,一樣矣。宗協曰,每有痰滯之候,而今亦似有滯候矣。上曰,退去議定,可也。千根曰,湯劑今爲四十餘貼,而未得詳承症候之前,不敢遽議於調理之湯劑矣。上曰,諸節一樣,而別無症候,退去議稟,可也。象奎曰,別無症候,則湯劑不必更議矣。上命退,象奎等退出,又命退,承史以次退出。
上在昌德宮。停常參·經筵。
李錫夏啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
李錫夏啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,濟州牧使金守基下直,長弓一張,長箭一部,片箭一部,筒兒一箇賜給。
韓致應啓曰,藥房副提調,持湯劑來待矣。傳曰,封入。
李錫夏啓曰,行大司憲李冕膺,掌令鄭弼祚,持平洪敬謨牌不進,執義宋穉圭,掌令許臻,持平李集運在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚,持平洪敬謨牌不進罷職傳旨,傳于李錫夏曰,只推。
李錫夏啓曰,行護軍李堯憲牌不進推考傳旨,今方捧入,而勘勳命下,已至屢日,前後飭敎,不啻截嚴,一向違召,終不承膺,揆以事體,誠極未安。更爲牌招,何如?傳曰,允。屢日如是相持,使上下壞體,是何道理?國綱之解弛,莫此之甚矣。如有更違之擧,勿爲呼望,仍以前牌催促
李錫夏啓曰,行都承旨韓致應藥院進,行左承旨金蓍根,行右承旨任希存,左副承旨洪秀晩不爲仕進,同副承旨具得魯式暇出去,院中只有臣一人,伴直無人。左副承旨洪秀晩,所當牌招,而拘於廳規,不得請牌,何以爲之?敢稟。傳曰,牌招。
李錫夏啓曰,左副承旨洪秀晩牌不進,伴直無人,行右承旨任希存,所當牌招,而拘於廳規,不得請牌,何以爲之?敢稟。傳曰,牌招。
任希存啓曰,行護軍李堯憲,特敎申飭之下,奉牌闕外,終不入來,事體所在,萬萬未安。推考,何如?傳曰,允。連日飭敎,不啻申嚴,若不入來,國綱決可掃地,嚴飭入來,期於承命。
注書洪羲祖陳疏徑行,代以李魯秉爲假注書。
任希存,以弘文館言啓曰,應敎徐能輔,校理李東冕,修撰韓兢履,旣有只推之命,竝卽牌招察任,何如?傳曰,允。
李錫夏,以兵曹言啓曰,內禁衛將趙岐,方帶宣傳官,職務相妨云,勢難兩處供職,所帶內禁將之任,改差。今月十九日二羽禁軍番次,而該番將李濟和,身病猝重,萬無供職之望,呈狀乞遞。其代加設內禁衛將崔信燁,口傳陞實,何如?傳曰,允。
兵曹口傳政事,羽林將單崔信燁。
李錫夏,以備邊司言啓曰,嘉山縣監鄭周誠,移拜公忠兵使矣,嘉山首被寇難,最爲蕩殘,今無異開荒設邑,本倅之此時遞易,尤非可論。鄭周誠仍任前職,許用履歷,兵使之代,令該曹口傳擇差。此後則關西被陷七邑,民邑回蘇之前,自該曹毋得循例移差之意,分付兩銓,何如?傳曰,允。
李錫夏,以備邊司言啓曰,卽見平安監司鄭晩錫狀啓,則以爲,義兵將玄仁福,宣沙浦僉使作窠差代矣,玄仁福,身被衰麻,首先倡義,官軍入境之初,運輸倉儲,供給薪水,以至日用鍋盆之屬,莫不備待。且布諭士民,激勸忠義,人多聞風,爭持牛米,各效壺漿之迎,屢朔攻城,旣多奮力,東城掘地,亦極效勞,而見方居憂,還爲守制,賞典今姑收還,待闋服甄錄,恐合事宜。宣沙鎭纔經搶攘,難付生手,前僉使安德恒,亦姑仍任事,請令廟堂稟處矣,玄仁福效勞顚末,詳在啓本,尤極嘉尙,而聞起復從軍,亂後守制云。不必使之奪志從宦,所授新資及僉使之任,今姑還收,待闋服卽爲錄用,而旣以世鄕,且尙儒業,則邊將之職,似非所願,詳問本道,以相當職從便特除,前僉使安德恒,依狀請仍任之意,分付,何如?傳曰,允。
李錫夏,以義禁府言啓曰,咸鏡監司金履永狀啓內,慶源前府使申綋,明川前府使李春熙罪狀,竝令攸司稟處事,啓下矣。李春熙今方待命拿囚,申綋以別軍職入直云,待替直拿囚之意,敢啓。傳曰,知道。
注書洪羲祖疏曰,伏以臣之所後偏母,今年六十有二,而素抱奇疾,蛔痰爲祟,積瘁悲疚,居常凜綴,藥餌調護,倚臣爲命,迄今十數年來,臣未嘗旬月離其側矣。今歲春初,臣與臣母,隨往祠版於臣之本生父江華府任所,不但情理卽然,兼爲久病滋補之地,數月調將,幸得少可,而臣之不肖,猥蒙堂后恩除,馹名遠降,闔門榮感。臣母語臣曰,方今國有大慶,八域鼓舞,汝以蒙騃,除被鴻私,須勿以捨我爲難,卽日登程,以伸歡忭之忱也。臣聞此言,恃以無懼,趨肅恩命,獲覩慶儀之荐疊,今又吉祥湊集,王世子冊禮涓吉,出入淸禁,倍切榮忭,跨朔供仕,何敢爲言私之計,而每接私書,今當炎序,臣母宿證,劇歇無常,在遠焦迫,靡時可弛。卽又專伻來到,而數日之內,積祟添劇,寢啖全却,轉側倩人,病枕譫語,惟願見臣云,臣聞此報,心神飛越,方寸煎灼,按住末由,玆不得不徑出禁扃,拜章登途。伏乞天地父母,俯垂矜察,亟解臣職名,以便救護,仍治臣瀆擾擅離之罪,以肅朝綱,千萬幸甚云云。省疏具悉。爾其勿辭往護。
上在昌德宮。停常參·經筵。
具得魯,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
具得魯啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
具得魯啓曰,來二十一日朝參日次,而顯隆園忌辰祭正日相値,頉稟之意,敢啓。傳曰,知道。
任希存啓曰,來二十一日輪對日次,而顯隆園忌辰祭正日相値,頉稟之意,敢啓。傳曰,知道。
具得魯啓曰,禁衛營將官來言,今日本營軍兵日次私習云矣,敢啓。傳曰,知道。
備忘記,羅州營將崔致綸下直,長弓一張,長箭一部,片箭一部,筒兒一箇賜給。
韓致應啓曰,藥房提調·副提調,持湯劑來待矣。傳曰,封入。
任希存啓曰,行護軍李堯憲,前後飭敎,何等截嚴,而奉牌闕外,已至經宿,連加催促,終不入來,事體所在,誠極未安。從重推考,何如?傳曰,允。
具得魯啓曰,行大司憲李冕膺,掌令鄭弼祚,持平洪敬謨牌不進,執義宋穉圭,掌令許臻,持平李集運在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚,持平洪敬謨牌不進罷職傳旨,傳于具得魯曰,只推。
以左副承旨洪秀晩牌不進罷職傳旨,傳于具得魯曰,只推。
以應敎徐能輔,校理李東冕,修撰韓兢履牌不進罷職傳旨,傳于任希存曰,只推。
兵曹口傳政事,以李邦誠爲公忠兵使。
任希存啓曰,行護軍李堯憲,前後飭敎,不啻諄複,俄下傳敎,又何等截嚴,而尙今奉牌闕外,仍爲席藁待命,連加催促,無意承膺,事體道理,俱極未安。從重推考,何如?傳曰,允。
傳于任希存曰,前後飭敎,何如,而不爲之變動者,萬萬駭然。今日國體,將爲掃地,他武將不敢爲之,況此武將乎?廟堂旣爲書入元勳,則公議僉同之歸,其可辭乎?元勳不元勳,姑捨,國體紀綱,其可成說乎?分義道理,何敢如是?各別嚴飭,卽使出膺,亦令廟堂知之,另加申飭事,分付。
傳于任希存曰,歷考前例,巡撫使策勳,當然之事。巡撫使雖不出城門,指揮軍法,抄送亞將,與征卒勤苦五六朔,不無巡撫之功,纔下成命,特定元勳,尙今屢日,相持不決,終無承膺之意,國綱所在,極爲未安。上下體貌,當如何哉?何以則爲好?令廟堂獻議以入。
以司鑰尹昌烈手本世子宮冊封時排設所用依定例上下事,傳于具得魯曰,大殿幕次,置之,世子宮幕次,依例一幕次上下。
具得魯啓曰,卽伏見黃海監司韓用鐸畢賑狀啓及松禾縣監尹行勉罷黜狀啓,則不善封裹,以致紙末沈濕,水痕狼藉,封啓事體,何等審愼,而如是稽忽,萬萬未安。所當還下送,而係是民事,故雖不得不捧入,而當該道臣,不可無警,推考,何如?傳曰,允。
任希存,以吏曹言啓曰,成均館學正任泰濬,除拜後過限未肅拜,依例罷職,何如?傳曰,允。
上在昌德宮。停常參·經筵。
惠慶宮進服二錢重人蔘粟米飮,自今日一帖式限五帖煎入事,榻前下敎。
具得魯啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
韓致應啓曰,行左承旨金蓍根,左副承旨洪秀晩,今日不爲仕進,竝卽牌招,何如?傳曰,允。
韓致應啓曰,藥房提調·副提調,持湯劑來待矣。傳曰,封入。
具得魯啓曰,行大司憲李冕膺,掌令鄭弼祚,持平洪敬謨牌不進,執義宋穉圭,掌令許臻,持平李集運在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚,持平洪敬謨牌不進罷職傳旨,傳于具得魯曰,只推。
以左副承旨洪秀晩牌不進罷職傳旨,傳于韓致應曰,只推。
任希存,以弘文館言啓曰,副應敎洪大浩,時在江原道原州地,經筵入番事緊,請斯速乘馹上來事,下諭,〈何如〉?答曰,依啓。
任希存,以弘文館言啓曰,應敎徐能輔,校理李東冕,修撰韓兢履,旣有只推之命,竝卽牌招察任,何如?傳曰,允。
以校理李東冕,修撰韓兢履牌不進罷職傳旨,傳于任希存曰,只推。
具得魯啓曰,因兵曹啓目,安州牧使,以安北縣監降號,定州牧使,以定原縣監降號,改下批,兵符令本院改造下送事,允下矣。兵符旣已新造,監營及所管該營所上左四隻及兩邑傳給右二隻,定禁軍下送,依例分上,舊兵符收聚上送,以爲燒火事,平安監司處,下諭,何如?傳曰,允。
義禁府照目粘連,寧遠前郡守柳基恒矣,本府議啓內,還穀分劃,雖有營關,初無本官之文移,擅發他邑之庫藏,事未前有,極爲妄錯兺除良,至於道啓中下款所論,謂無指的,不爲首實,尤極駭然。以此照律罪,從重論,杖八十收贖,告身盡行追奪,徒二年定配,私罪,奉敎依允爲旀,功減一等爲良如敎。又啓目,慶源前府使申綋,明川前府使李春熙等矣,原情云云。問目內辭緣,泛稱遲晩,所當請刑是白乎矣,別軍職及曾經宣傳官,勿爲請刑,載在大典通編,竝只議處,何如?判付啓。依允。
具得魯,以義禁府言啓曰,時囚罪人柳基恒杖八十收贖,告身盡行追奪,徒二年定配,照律公事判付內,依允,功減一等事,命下矣。柳基恒功減一等,杖七十收贖,告身盡行追奪,公忠道西原縣栗峯驛,徒一年半定配,而以議啓內辭意,具罪目,依例發遣府羅將,押送配所,何如?傳曰,允。
具得魯,以義禁府言啓曰,黃海監司韓用鐸狀啓內,松禾縣監尹行勉,爲先罷黜,其罪狀,令攸司稟處事,啓下矣。尹行勉,自任所未及上來,依例發遣府羅將,拿來,何如?傳曰,允。
具得魯,以宣惠廳言啓曰,稅船護送,法意至嚴且重,所過地方,各自該邑,定送監色,嶼草上下,逐處立標,以慣習水路者,指導遞傳,如値逆風,領軍守護,非但昭載事目,前後申飭,何等截嚴,而近來此法漸弛,瞭望護送,有名無實,至於今番臭載之多,寔由於此,此若仍置,則後弊難防。另飭各道,使之着意擧行,而如或不勤,則地方官及監色,別加論勘。且以裝載言之,一船元納,毋過千包,而如各營納之數外添載,係是謬例,此後則無論某衙門,納以準一千石之數,而毋敢違越事,分付各該道及舟橋司,何如?傳曰,允。
應敎徐能輔疏曰,伏以玉候康復,藥院之輪直已撤,重离協吉,封冊之盛典將擧,奠宗社於磐石泰山,播謠頌於海潤星輝,西師凱旋,又在是時,氛翳廓淸,民生底安,鼓舞忭祝,薄海同情。仍伏念,臣之自來情踪,豈有抗顔周行之勢,而始也邊憂之孔棘,黽勉韜鈐之列,終焉大論之方張,冒沒啓沃之任,有職輒膺,恬若無故,拚棄四維,自顧騂顔,唯俟邊氛之廓掃,天討之夬伸,復遂其退尋初服之計矣。何幸威靈所曁,小醜底平,神人之憤,可以少洩,而惟是一國同聲之請,閱月爭執,兪音終閟,此莫非如臣無似,猥忝三司,誠不足以感動至尊,言不足以格回天心,致使邦憂未紓,王章久屈。顧其罪,不亶在於溺職而已,而若臣之所自慚自悼,而繼之以大懼者,尤有在焉。夫三司者,朝廷之耳目也,公議者,國家之血脈也,耳目壅蔽,血脈不通,而國能爲國者,未之有也,故自古聖王,置論思之職,設諫諍之官,玉署豹直,所以親其人也,豸冠喝道,所以重其儀也。惟其親之也,故講討獻替,宵燭或至於屢跋,惟其重之也,故語犯乘輿,人主亦爲之改容,是豈亶欲榮其人尊其官而然哉?誠以不如是,不足以贊治謨而賁皇猷也。降及後世,人不如古,膺是職者,言議風裁,未必能盡副其責,而顧其官則耳目也,以其言則公議也,烏鳶之卵不毁而鳳凰來,死馬之骨且買而生者至,在聖朝來言之道,唯當虛襟而受之,和顔而導之,不可示之以訑訑之色,致有千里拒人之歎。況又加之以雷霆之威,旬日之間,遞罷相續,至以却湯之擧,要作鉗口之資,强下妥帖之敎,以爲收殺之計,此實自有三司以來所未覩聞之過擧也,臣誠愚昧,未暇自恤其一身之所遭,而竊爲聖朝萬萬惜此擧也。臣每讀前史,至言官之以言獲罪,未嘗不掩卷太息,而乃若却湯劑以杜其口,斥箚牘不賜批敎,又是前史之所未有者也。聖人之一言一動,爲天下後世法,是必國史記之,野乘書之曰,三司之無批答,自殿下始,三司之不承批,自臣等始,臣等固不足言,其貽累聖德,顧何如也,而狃習顚倒之手段,遂成箝制之欛柄,其爲來後無窮之弊,又豈直一時之貽累而已哉?臣以萬無可出之蹤,當萬無可避之會,決壞廉防,冒昧出膺,畢竟成就,不過自誤以貽累,從以啓來後無窮之弊,此臣所以自慚自悼,而繼之以大懼者也。自來遭罹之外,只此一事,三司一步,便成鐵限,日昨蒙遞,實仰體下之仁,前望重叨,斷無抗顔之勢,鎭日違傲,益增罪戾。若其從前情勢,猶屬緩聲,雖不敢拖長爲說,而歷數前古人臣之狼狽可笑,恐無如臣之比者,妄欲澄淸而反不免長惡,庶幾對揚而終至於辱命,知臣者,謂臣不智,不知臣者,謂臣不恕。雖然,難矯者,愚戇之素性,不渝者,是非之公心,臣雖萬被顚沛,亦不敢萌毫髮怨悔之意,惟有斂跡朝端,避遠駴機,以無更辱其身名而已,玆敢披瀝肝血,仰瀆聽卑之下。伏乞聖上,淵然深思,穆然遠覽,收還前後過中之敎,卽賜前後箚啓之批,以存國體,仍令有司,勘臣自誤貽累之罪,以爲人臣不忠不職者之戒焉。臣無任云云。省疏具悉。所陳切實,當留念,爾其勿辭察職。
上在昌德宮。停常參·經筵。
具得魯啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
具得魯啓曰,禁衛營將官來言,今日本營軍兵,日次私習云矣,敢啓。傳曰,知道。
韓致應啓曰,行左承旨金蓍根,左副承旨洪秀晩,今日不爲仕進,竝卽牌招,何如?傳曰,允。
傳于任希存曰,檢校直閣李魯益,馳詣顯隆園,奉審摘奸,仍詣健陵·華寧殿,一體奉審以來。
韓致應啓曰,假注書李魯秉身病猝重,勢難察任,今姑改差,何如?傳曰,允。
韓致應啓曰,藥房副提調,持湯劑來待矣。傳曰,封入。
具得魯啓曰,行大司憲李冕膺,掌令鄭弼祚,持平洪敬謨牌不進,執義宋穉圭,掌令許臻,持平李集運在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚,持平洪敬謨牌不進罷職傳旨,傳于具得魯曰,只推。
傳于任希存曰,日來批諭,備言予至意,卿之今日處義,非其時也,無所據也。況定名等擧行之因卿不出,如是遲滯,尤豈非有礙於事面之義乎?且人言之侵誣於卿者,其時嚴加處分,是非已判,昭晰已盡,卿之今復以此爲引者,豈非萬萬不當之事乎?卿若復言此,則是負予心也,卿豈爲此乎?望卿體今日諭勉之意,答小子延佇之思,卽日簉朝,弘濟國事事,更遣左副承旨,傳諭于左議政,期於偕來。
任希存,以弘文館言啓曰,校理李東冕,修撰韓兢履,旣有只推之命,應敎徐能輔,疏批已下,竝卽牌招察任,何如?傳曰,允。
以應敎徐能輔,校理李東冕,修撰韓兢履牌不進罷職傳旨,傳于任希存曰,只推。
李魯秉改差,代以金周默爲假注書。
具得魯,以兵曹言啓曰,今月二十二日,一內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以元永胄爲內禁將。
具得魯,以備邊司言啓曰,卽見公忠監司元在明狀啓,則以爲,道內穀簿,多寡不均,種糧排巡,每患難繼,各樣還軍餉留庫條中,限六千石特許加分事,請令廟堂稟旨分付矣。應加分,旣如是不足,還餉留庫中六千石,許令加分,何如?傳曰,允。
具得魯,以兵曹言啓曰,今五月二十日文臣朔試射日次,而顯隆園忌辰祭齋戒相値,不得爲之之意,敢啓。傳曰,知道。
吏曹啓目粘連,觀此江原道慰撫兼監賑御使洪遇燮書啓,則伊川府使徐有鳳段,莅任於民憂孔棘之際,竭力於賑事方張之時,設粥則飢口齊整,分穀則斗量均厚,各處流丐六十餘口,貰室入處,自備饋粥,畢竟使數千飢口,無一捐瘠,盡捐廩捧,自備各穀,至於九百一石之多。若論賑政,當爲列邑之最是如爲白有臥乎所,當此均一路設賑之時,誠心措處,極力撫摩,數千飢口之無一捐瘠,繡啓旣以列邑之最爲言,自備各穀,至於近千之多,此不可無拔例褒賞,似當施以加資之典是白乎旀,平康縣監趙鎭球段,莅任屬耳,已有官俸蠲減,紙弊釐革,而區別還賑,十分精詳,賑庭之男女異坐,公堂之關節不到,皆非俗吏之政,倘或久任,則必有蘇弊之效,自備各穀,爲四百石是如爲白有臥乎所,繡衣褒啓,優於列邑,至請以久任蘇弊,自備各穀,又甚夥然,似當施以表裡賜給之典是白乎旀,杆城郡守李鼎老段,莅任六載,隨事殫竭,權減官俸之穀,還戶紓力,永革海稅之瘼,津民息肩,道內流戶,聞風輻輳,才諝幹局,政合盤錯之利器,自備穀爲三百石是如爲白乎旀,金城縣令朴晩壽段,不加捶楚,而捧糴最先於歲前,特蠲雉鷄,而民力賴紓於春後,及當賑事,設粥必精,分穀從厚,誠心所推,民皆向愛,一境豐碑,頌聲載路,自備各穀爲一百六十九石是如爲白乎旀,安峽縣監李光葵段,火稅蠲俸,氷錢減數,已有實惠,而及當賑事,抄飢無漏,分穀必精,以是,飢民亦皆稱頌,自備各穀,爲一百三十六石是如爲白有臥乎所,上項三邑守令,似當竝施陞敍調用之典是白乎旀,楊口縣監尹致赫段,吏鄕畏束濕之威,村閭頌察眉之惠,及開賑事,區別緩急,躬行抄飢,饋粥至及於還民,分穀務厚於斗量,民無捐瘠,頌播闔境,自備穀爲五十一石是如爲白有臥乎所,似當施以兒馬賜給之典是白乎旀,其餘淮陽府使宋祥濂,狼川縣監李永夏等段,繡啓論列,雖有褒語,或以宰列,或以從班,出補外邑,盡心民事,係是職分內事,竝只置之爲白乎旀,鐵原府使李用逵,通川郡守洪秉玉,歙谷縣令申大翕,金化縣監尹光心,麟蹄縣監柳仁根等段,雖有如干穀物之自備,治績別無純褒,竝只置之爲白乎旀,春川府使鄭觀綏,襄陽府使姜時煥,高城郡守安光宇,洪川縣監李有秀,原州判官李奎新等段,救急邑論賞,旣無已例,亦竝置之爲白乎旀,願納私賑人春川鄕人池泰謹,前後所納錢,至於二千一百兩之多,依千石以上施賞事目,施以賞職除授之典爲白乎旀,鐵原嘉善朴道喆,前後願納錢六百十兩,租一百五十石,依事目施以賞加之典爲白乎旀,襄陽民人朴志習,願納租一百石,淮陽嘉善尹光信,願納各穀一百石,春川嘉善孫德彦,願納錢二百兩,已上三人,竝依事目,施以帖加成給之典爲白乎旀,狼川進士金光澤,私賑各穀八十石,原州幼學李鼎祐,私賑租七十石,狼川嘉善吉潤基,私賑租五十六石,鐵原閑良朴柱元,願納各穀五十三石,楊口閑良曺命國,鐵原出身宋載文,願納租各五十石,杆城幼學高泰成,願納錢一百兩,已上七人,竝依事目,施以限十年煙役勿侵之典,而其中金光澤,旣登進士,宋載文,己爲出身,竝置之,自本道從厚施賞爲白乎矣,竝只係干恩賞,臣曹不敢擅便,上裁,何如?判付啓。依回啓施行爲良如敎。
義禁府啓目粘連,慶尙道放未放修改冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,向前申綋段,剩穀之襲謬取用,捧還時牛·布執置,贓案狼藉兺不喩,交濟穀全耗,雖稱初無是事,道啓論列,旣甚明的,反庫行賂之漫漶,贖錢防納之推誘,亦不足爲自明之端是白遣,李春熙段,廩餘穀之役民私運,營耗條之折換取用,雖與謬例之創出,公穀之犯用有異,而不念民隱,違越法禁之罪,在所難逭,竝只以此照律,何如?判付啓。依允。
行左承旨金蓍根疏曰,伏以國運,方回於亨泰,宗祊益鞏於磐石,儲位已定,冊禮將擧,吾東方億萬年無彊之休,實基於此,蹈忭之忱,大小惟均。仍伏念臣,猥忝夙夜之職,依近日月之光,已多年所,而今玆特除,又積七十有餘日,間値無前之慶會,偏荷不世之恩造,旬月之內,荐蒙異數,環顧廷紳,罕有爲比。臣雖生生結草,世世銜環,誠不足以報答涓埃之萬一,惟以筋力奔奏,爲目下盡分之圖,自春徂夏,一直赴公,不敢爲絲毫占便之計矣。忽自四五日內,素患風眩之祟,猝添火旺之節,筋骸不能振作,精神如在煙霧,寒熱從以交作,飮啖格而不下,委頓床笫,日事刀圭。此蓋蒲質,本自脆弱,薪疾乘玆積憊之致,以此病狀,實無寅申供劇之務,玆敢冒陳短章,仰瀆崇嚴。伏乞天地父母,亟命鐫遞臣職名,仍治臣逋慢之罪,以肅朝綱,以安私分,不勝幸甚。臣無任云云。答曰,省疏具悉。卿其勿辭,調理行公。
上在昌德宮。停常參·經筵。
午時未時,日暈。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如,臣等不任伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
具得魯啓曰,行大司憲李冕膺,持平洪敬謨未肅拜,執義宋穉圭,掌令許臻,持平李集運在外,掌令鄭弼祚呈辭,監察茶時之意,敢啓。傳曰,知道。
具得魯啓曰,備邊司郞廳來言,今日賓廳日次,而顯隆園忌辰祭齋戒相値,不得來會云矣,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
具得魯,以都摠府言啓曰,副摠管金綋·李石求在外未肅拜,張鉉宅受由在外,都摠管李益運呈辭,副摠管李文會·朴宗京俱以實病,方在呈告中,二員未差,只有臣白師誾·金益彬。宿衛重地,番次苟艱,交替無人,在前如此之時,例有變通之事矣,二員未差之代,令該曹卽爲口傳差出,待下批牌招,以爲推移替直之地,〈何如〉?傳曰,允。
兵曹口傳政事,以申光軾·徐英輔爲副摠管。
具得魯,以都摠府言啓曰,今日入直內三廳武兼禁軍及軍兵等,當爲中日習射技放,而顯隆園忌辰祭齋戒相値,不得設行之意,敢啓。傳曰,知道。
任希存,以弘文館言啓曰,應敎徐能輔,校理李東冕,修撰韓兢履,旣有只推之命,竝卽牌招察任,何如?傳曰,允。
任希存,以奎章閣言啓曰,原任直閣徐俊輔母喪,依定式遣檢書官,傳給內賜賻物以來之意,敢啓。傳曰,知道。
左副承旨洪秀晩狀啓,臣於本月十九日申時,敬奉聖諭,當日戌時量,馳到果川縣下北面鷺梁里,傳諭于左議政韓用龜所住處是白乎則,以爲,臣剔露衷悃,屢控呼籲,情迫勢窮,不暇擇聲,而尙逭猥䙝之誅,輒蒙敦勉之諭,臣方夙夜惶懍,求死不得,卽又如綍之音,有隕自天,承宣之臣,儼然臨辱,臣是何人,坐邀此曠絶之恩?伏況十行寵諭,反覆諄摯,欲令愚迷之賤,知分義之嚴重,則責之以處義之非時,又欲滓累之蹤,復起爲人,則諭之以昭晰之已盡,其所以慰藉而勉飭之者,若慈父之詔幼,嚴師之牖蒙。臣於是,雙擎九頓,不覺涕淚之被面,至於定名之因卿不出,如是遲滯之敎,嚴如鈇鉞,懍若霜雪,奉讀以來,戰灼惶隕,直欲溘然而無知也。噫,平地經劫,出死入生者,無如臣也,坑窞袵席,受恩罔極者,亦無如臣也。蓋臣遭罹之初,日月高照,父母孔邇,慨人志之無良,憫一夫之有枉,至底盤覈,情僞畢露,而臣始得以自立於生民之列,則臣豈敢以本事之未盡昭晰,强作今日引義之端,甘自陷於辜恩負德之科哉?第念,禮義廉恥,國之四維,天下之大防也,人臣之藉手事君,不越乎此,而今若怵迫嚴命,忘廉包羞,揚揚冒出,則輿儓婦孺,亦必唾罵之不已,尙何望自廁三事之列,上匡君德,下正百僚乎?揣量已熟,株守莫變,伏地震栗,祗俟嚴誅之遄降云矣。臣則旣承偕來之命,姑爲仍留,緣由竝以馳啓云云。傳曰,前批已諭,卿必詳知予至意。況前後備陳昭晰之諭,卿必諒矣,何故此時,强引不當之義乎?望卿勿復辭巽,卽爲入來簉朝,以答予切至之思事,更遣史官傳諭,使偕來承旨,期於偕入。
上在昌德宮。停常參·經筵。
卯時至巳時,灑雨下雨,測雨器水深三分。
具得魯啓曰,來二十五日朝參日次矣,敢稟。傳曰,停。
具得魯啓曰,行大司憲李冕膺,持平洪敬謨未肅拜,執義宋穉圭,掌令許臻,持平李集運在外,鄭弼祚呈辭,監察茶時之意,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
以應敎徐能輔,校理李東冕,修撰韓兢履牌不進罷職傳旨,傳于任希存曰,只推。
左副承旨洪秀晩,狀啓,昨日傳諭之由,已爲馳啓,而本月二十日未時,事變假注書李菡甲,敬奉聖諭,馳到傳諭于左議政,則以爲,臣於昨日,披瀝血忱,罄竭危悃,竊庶幾仁愛閔覆之天,俯垂鑑諒,乃者十行恩綸,敦勉愈摯,凡所以處臣者,與臣之所祈祝者,一相反焉。斷斷迷執,自歸於强引不當引之義,此莫非臣誠意淺薄,不能孚格之致,而亦安得無憾於天地之大,日月之明乎?今不敢以支辭蔓語,更煩於四聰之下,而日夜攢手顒望者,如未蒙曲循微諒,以卒生成之澤,則亦願遄伏王章,少贖方命之罪而已,惶懍震惕,不知所達云矣。臣則旣承偕來之命,姑爲仍留,緣由馳啓云云。傳于任希存曰,前後敦勉,已盡昭晰,更無情勢之可言,而一向邁邁,如是强引者,萬萬不當。此意令承旨代撰,敦諭以入。
敦諭左議政韓用龜,自卿重卜,前後敦勉,凡幾遭矣,意已罄矣。辭亦竭矣,卿之幡然,予日望之,今見附奏,苦言深懇,猶夫前日,不覺爲卿慨惜。予嘗聞九經以體群臣,爲第一義,雖凡百庶僚,若係廉維,必欲體而伸之,況於大官之進退,予豈强其所不可强,而敦迫之不已耶?予以心腹諭卿,而卿則一向恝然,辭巽愈切,是豈古人所謂上下志同,天地交泰之美哉?顧今西賊雖平,而憂虞未已,賑政雖畢,而蘇息無期,政如大病之餘,將護爲急,此時望卿,不啻中流之砥柱。況冊禮漸近,諸凡應行之節,亦欲待卿入來,設有難强之勢,宜念公私輕重之義,矧乎往事昭晰,水流雲空之後,看作大防,尤豈非萬萬不當乎?卿須體予至意,勿復控辭,卽爲簉朝,共濟時艱。同副承旨具得魯製進。
傳于任希存曰,左議政敦諭,遣亞卿往傳,期於偕來。
任希存啓曰,左議政韓用龜,敦諭亞卿往傳事,命下矣,何亞卿進去乎?敢稟,傳曰,戶曹參判進去。
具得魯,以御營廳言啓曰,本廳中旬時,鐵箭遠射,鳥銃貫三中之類,依例別單書入之意,敢啓。傳曰,知道。
上在昌德宮。停常參·經筵。
夜自五更至二十三日開東,灑雨下雨,測雨器水深一寸二分。
具得魯啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
具得魯啓曰,禁衛營將官來言,今日本營軍兵,日次私習云矣,敢啓。傳曰,知道。
任希存啓曰,左副承旨洪秀晩,今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
任希存,以備邊司言啓曰,傳曰,歷考前例,巡撫使策勳,當然之事,巡撫使,雖不出城門,指揮軍法,抄送亞將,與征卒勤苦五六朔,不無巡撫之功,纔下成命,特定元勳,尙今屢日,相持不決,終無承膺之意,國綱所在,極爲未安。上下體貌,當如何哉?何以則爲好?令廟堂獻議以入事,命下矣。左議政臣韓用龜方在蹙伏俟勘中,不得獻議,臣載瓚,臣思穆以爲,策勳之禮,豈徒然哉?君臣同歃,帶礪爲誓,玄牡白茅,王用享于上帝,其事極大,爲禮至重,自列國胥盟之後,曁于漢而始一再有焉,謹稽我朝,有戰伐則策,有大獄則策,又若夾贊聖治,身致太平則策,蓋倣於漢而禮稍備焉,然而除非絶異之績,亦未嘗行也。今此西寇,是小醜耳,久貽宸憂,遠勞王師,閱五月始乃底平,雖異全功,亦不可曰無功,而惟我聖上,憫三軍久頓之苦,嘉諸臣共瘁之義,特下封功之命,甚盛擧也,曠典也,臣等以巡撫使定元勳以進,蓋今欲策勳,則元帥爲元勳,卽勳府不易之例故也。雖不對壘臨敵,摠諸將而司一軍,千里開府,遙授節制,竟使之奏凱班師,若定是勳,自當爲元,臣等之日前議入,實有所博採于輿論,循同于廷議者也。以其處謙之義,無怪乎聞命逡巡,而至於積違召命,懸牌不膺,誠非矣。將臣無得違牌,旣有先朝受敎,況席藁奉牌,卽前所未有之擧也。獨不念私義雖重,國體有傷乎?初不策勳則已,苟欲論功之賞,爰用旂常之典,則元帥不爲元勳,將何所藉手而勘策乎?若不以俱無必勘之績,特收已頒之命,則只當嚴加責勵,俾卽承膺而已,惟此二條之外,無容更議,上裁,何如?傳曰,累次飭敎之下,終不承膺,殆過一旬矣,非不知卽加處分,而特以元勳之命自在,故有所商量,到今上下相持,國綱所在,都歸虧損之科。況武臣處義,昔日不啻申複嚴諭,則何敢若是?行護軍李堯憲,施以削黜之典,以勵紀綱,元勳改議以入。
任希存啓曰,元勳改議以入事,命下矣。時任大臣,卽爲命招,以爲擧行之地,何如?傳曰,允。原任大臣一體命招。傳于具得魯曰,大臣更爲命招。
任希存,以禮曹言啓曰,今此王世子冊禮時,用遣使冊封之儀事,命下矣。正·副使,依例令該曹差出,何如?傳曰,允。
任希存啓曰,奏請使,待都監會同,差出事,命下矣。政官牌招開政,何如?傳曰,允。當日爲之。
以左副承旨洪秀晩牌不進罷職傳旨,傳于任希存曰,只推。
具得魯啓曰,行大司憲李冕膺,掌令鄭弼祚,持平洪敬謨牌不進,執義宋穉圭,掌令許臻,持平李集運在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚,持平洪敬謨牌不進罷職傳旨,傳于具得魯曰,只推。
傳于具得魯曰,宣傳官三員待命,騎馬六匹立之。
任希存啓曰,行吏曹判書南公轍,參判洪羲臣,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
任希存啓曰,行吏曹判書南公轍,參判洪羲臣,參議鄭來百再牌不進推考傳旨及罷職傳旨,今方捧入,而開政命下之後,連事違召,不卽承膺,誠甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
有政。吏批,行判書南公轍進,參判洪羲臣疏批未下,參議鄭來百牌不進,行右承旨任希存進。以嚴耆爲兵曹參判,朴宗羽爲敦寧都正,鄭來百爲司饔副提調,金載謙爲戶曹佐郞,洪大衡爲司僕主簿,李時秀爲陳奏兼奏請使,金銑爲副使,申緯爲書狀官,李藎模爲燕岐縣監,洪敬謨爲松禾縣監,姜基煥爲連原察訪。學正單成龍申,嘉山縣監單鄭周誠仍任事,承傳,伊川府使徐有鳳通政,今加嘉善加資事,承傳,前判官孫應虎,前察訪李柱,以上今加通政加資事,承傳,故兵使李義璧贈兵參例兼,公忠兵使李邦城考。
兵批,兼判書沈象奎病,參判未差,參議韓鼎運病,參知尹之鉉入直進,同副承旨具得魯進。宣沙浦僉使安德恒仍任事,承傳,護軍單朴宗正,副護軍單鄭東榦。
任希存啓曰,吏曹參議鄭來百三牌不進,依定式禁推傳旨捧入之意,敢啓。傳曰,知道。
以吏曹參議鄭來百三牌不進禁推傳旨,傳于任希存曰,分揀。
任希存,以禮曹言啓曰,王世子冊禮時,宗廟·永寧殿·社稷·景慕宮告由祭,以來七月初三日設行事,已爲推擇啓下,而宗廟·永寧殿秋享大祭吉日,今當以七月上旬內推擇以入矣。慶禮告由,兼行於大享,前有已例,廟殿秋享,以初三日磨鍊,冊禮告由,依例兼行,而祝文中措辭添入,何如?傳曰,允。
任希存,以禮曹言啓曰,王世子冊禮儀節,當爲磨鍊,而謹稽謄錄,大明會典,有太子年幼則遣使冊封於所居宮之文,故我朝亦遵而行之,而東宮具雙童髻·空頂幘·七章服,就拜位行禮矣。今番則何以擧行乎?敢稟。傳曰,依此磨鍊,可也。
任希存,以禮曹言啓曰,東宮冊禮後受賀之節,或有依禮文磨鍊之例,或有權停例擧行之例,今番則何以爲之乎?敢稟。傳曰,權停例爲之,可也。
任希存,以禮曹言啓曰,王世子冊禮後,廟·宮展謁之禮及親祭亞獻之節,動駕時闕外迎送之儀,當爲依禮文取稟,而謹稽列朝已例,冠禮前此等禮節,不爲磨鍊矣。今番則何以爲之乎?敢稟。傳曰,依此爲之,可也。
任希存,以禮曹言啓曰,謹稽列朝已例,東宮如在沖年,則冊禮後各殿朝謁及進謝箋·陳賀之禮,竝爲權停,自內只進表裏矣。今番則何以擧行乎?敢稟。傳曰,依此擧行,可也。
任希存,以冊禮都監都提調意啓曰,本都監各房始役日字,令日官全宗周推擇,則來六月十一日爲吉云。以此日擧行,何如?傳曰,允。
任希存,以冊禮都監都提調意啓曰,本都監闕內待令郞廳,依前例以入直武臣兼宣傳官差下,使之輪回察任,何如?傳曰,允。
任希存,以冊禮都監都提調意啓曰,本都監別看役,以前五衛將李興潤,前僉使柳明杓,前五衛將徐有用,前司果金命赫差下,使之擧行,何如?傳曰,允。
任希存,以冊禮都監都提調意啓曰,本都監郞廳及監造官,別單書入之意,敢啓。傳曰,知道。
任希存,以冊禮都監都提調意啓曰,敎命文·竹冊文製述官·書寫官及玉印·敎命篆文書寫官,別單書入之意,敢啓。傳曰,知道。
任希存,以冊禮都監都提調意啓曰,王世子冊禮時都監事目,別單書入之意,敢啓。傳曰,知道。
具得魯,以兵批言啓曰,定州牧使,改以定原,安州牧使,改以安北,嘉山郡守,郭山郡守,竝降爲縣監事,自吏曹啓下矣。定州·安州·嘉山·郭山鎭兵馬僉節制使,改以定原·安北·嘉山·郭山鎭兵馬節制都尉,安州鎭管守令·邊將,改以安北鎭管,啓下之意,敢啓。傳曰,知道。
具得魯,以兵曹言啓曰,昨秋諸道官鎭門聚點時,執頉推考各邑·鎭守令·邊將等,俱以遲晩,所當照律施行,而係是宥旨前事,竝依例勿論,何如?傳曰,允。
任希存,以奎章閣言啓曰,原任直閣徐俊輔母喪第三日,依定式遣檢書官,致弔勸粥以來之意,敢啓。傳曰,知道。
具得魯,以御營廳言啓曰,本廳騎士將尹致儉身病甚重,勢難察任,改差,何如?傳曰,允。
具得魯,以摠戎廳言啓曰,今此本廳中旬時,將官·將校·軍兵等賞試才,別單書入之意,敢啓。傳曰,知道。
戶曹參判金履喬狀啓,臣於本月二十一日午時量,敬奉聖諭,當日未時量,馳往傳諭于京畿果川縣下北面鷺梁里左議政韓用龜所住處是白乎則,以爲,臣罪積違逋,恩荷包容,鈇鉞不加,綸綍洊降,跼高蹐厚,靡所容措,卽又亞卿之臣,嚴臨荒陋之地,傳宣聖諭。此是古先王招延名碩之盛禮也,如臣螻蟻之賤,其何敢承當?惶怖震懍,直欲鑽地循墻,而不可得矣。伏況十行辭敎,丁寧懇摯,反覆乎上下交際之義,權衡乎公私輕重之間,仍又眷眷於西憂之未已,賑民之未蘇,拜稽莊誦,感涕被面。噫,協贊謨猷,奠安民生,臣非其人,固難擬議,而惟有彝性未泯,一自冊禮涓吉,未嘗不延頸屈指,願覩曠古之盛儀,而今伏承應行之節,待卿入來之敎,尤不覺忱誠倍激,神精飛越,若將按住不得。及其反顧循省,㱡㱡如負霜之草,栗栗如經彈之鳥,依舊是危蹙之蹤,縱荷天地之德,獲保性命,粗有咫尺之守,終難放倒,曠絶之聖恩,愈往愈隆,而迷不知變,甘自陷於蔑分方命之科,尤增死罪,至於亞卿偕來之命,萬萬悚蹙。伏願亟賜召還,以安賤分云矣。臣則旣承偕來之命,仍留緣由,馳啓云云。傳曰,前日之諭,可謂罄言予意,卿何不諒,至於屢次强引不當乎?望卿卽日簉朝,以副予延佇之意,卿其更爲傳諭,期於偕來。
領議政金載瓚,右議政金思穆箚曰,伏以臣等,伏見獻議批旨,有元勳改議以入之命,臣等之區區微見,竊以爲,自古策勳之法,大異於官職薦擬。蓋官職則若當承乏之會,或不循班資而進之,可也,或勿拘格例而用之,可也,至於策勳,則卽策有勳之人也,若使無勳可策,則無寧已之,不可强覓苟取,如等閑官職者審矣。巡撫使,爲將於一營,竝制於兩西,首尾六朔,勞勩實多,若論最績,無居其右,故此所以從衆議定,爲元勳者也。今若捨此而更議,則不但强覓而已,苟取而已,左右倣想,無處指擬,歷考勳府故常,實未嘗如是爲也。噫,策功,大擧措也,元勳,是策中之至重至愼,容一髮不得者,而若或不懋責實之政,只爲備例之擧,則貽譏於後世,失望於八方,此豈細故也?前元勳之終始力辭,非曰無罪,而遽加重勘,輒議其代,有若朝遞暮差之太涉容易,則勳典何所重也,策是勳者,亦何所榮也?且況設欲改議,更無其人,何哉?成命之下,承奉無路,玆敢聯陳愚見,特寢李堯憲罪名,仍收改議之命,千萬幸甚。取進止。答曰,省箚具悉卿等之懇。李堯憲罪名還收,元勳之命,更授者太顚倒,不爲誠實。又爲思之,元勳之可合者,若無,則元勳之名,不必强存,除元勳之名,只爲勘勳,以慰將士之望,可矣。仍傳于任希存曰,此批答,遣史官傳諭于領·右相。
上在昌德宮。停常參·經筵。
自開東至人定,灑雨下雨,測雨器水深一寸五分。
自人定至二十四日開東,灑雨下雨,測雨器水深一寸一分。
具得魯啓曰,行大司憲李冕應未肅拜,執義宋穉圭,掌令許臻,持平李集運在外,一員未差,掌令鄭弼祚呈辭,監察茶時之意,敢啓。傳曰,知道。
任希存啓曰,左副承旨洪秀晩,今日不爲仕進,卽爲牌招,何如?傳曰,允。
任希存啓曰,勘勳事,命下矣,時任大臣,待開門命招,何如?傳曰,允。原任大臣一體命招。
傳于任希存曰,禮房承旨馳詣健元陵,奉審摘奸,局內諸陵,一體奉審以來。
任希存啓曰,假注書金周默身病猝重,勢難察任,今姑改差,何如?傳曰,允。
韓致應啓曰,藥房副提調,持湯劑來待矣。傳曰,封入。
任希存啓曰,吏曹郞廳來言,臺諫有闕,政事,取稟。傳曰,當日爲之。
傳于具得魯曰,時原任大臣更爲命招。
傳于具得魯曰,大臣待下敎命招。
任希存啓曰,吏曹郞廳來言,政事當日爲之事,命下,而判書南公轍病不來,參判洪羲臣,參議鄭來百未肅拜,不得開政云。判書·參判·參議,竝卽牌招,何如?傳曰,允。
任希存啓曰,行吏曹判書南公轍,參判洪羲臣,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
以應敎徐能輔,校理李東冕,修撰韓兢履牌不進罷職傳旨,傳于任希存曰,只推。
任希存,以弘文館言啓曰,應敎徐能輔,校理李東冕,修撰韓兢履,旣有只推之命,竝卽牌招察任,何如?傳曰,允。
任希存啓曰,卽者副修撰李志淵,以其親病,陳疏徑出,原疏以國忌齋戒,不得捧入矣。所當直捧禁推傳旨,而此與無端徑出,有異,推考,何如?傳曰,允。
任希存,以弘文館言啓曰,本館下番闕直,事甚未安,修撰朴宗琦,副修撰洪命周,竝卽牌招,以爲推移入直之地,何如?傳曰,允。
冊禮都監郞廳單韓兢履·金啓溫,監造官單鄭性愚·金元根·徐鳳輔。
洪秀晩,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
任希存,以禮曹言啓曰,王世子定名吉日,令日官池景泌推擇,則來六月初二日卯時,十一日卯時,十六日辰時俱吉云。以何日定行乎?敢稟。傳曰,以初二日爲之,可也。
任希存,以禮曹言啓曰,謹稽己卯年冊封謄錄,則初二度習儀時,只諸執事進參,三度習儀時,百官進參,而陳賀習儀,亦依近例不爲磨鍊矣。今番亦依此擧行乎?敢稟。傳曰,依此爲之,可也。
任希存,以侍講院言啓曰,本院及翊衛司員役及行用之物,一依前例磨鍊,別單書入之意,敢啓。傳曰,知道。
洪秀晩,以兵曹言啓曰,卽接敦義門入直部將張鳳喆手本,則以爲,今日承傳摘奸時,該門護軍金昌燁闕點云,雖曰肄射於近處射亭,致此闕點云,而莫重城門守直,有此擅離者,萬萬駭然。護軍金昌燁,爲先嚴棍汰去之意,敢啓。傳曰,知道。
洪秀晩,以兵曹言啓曰,卽接西所衛將李顯昌牒報,則本所南邊中松一株,連根顚仆,小松一株,因壓折傷云。令該所依例斫去之意,敢啓。傳曰,知道。
洪秀晩,以義禁府言啓曰,行護軍李堯憲施以削黜之典事,承傳啓下矣。李堯憲削黜之意,敢啓。傳曰,知道。
洪秀晩,以義禁府言啓曰,平安監司鄭晩錫狀啓內,甑山縣令朴宗稷罪狀,令攸司稟處事,啓下矣。朴宗稷時在任所,依例發遣府羅將,拿來,何如?傳曰,待待命拿囚。
洪秀晩,以左邊捕盜廳言啓曰,本廳兼從事官具信喜身病猝重,勢難察任,改差,何如?傳曰,允。
左議政韓用龜疏曰,伏以臣之逬出都門,餘數十日,而封章者再,封奏者十,竊冀聖明垂憐,夬收成命,伏奉前後諭批,終靳一兪,是必聖明,以臣之連章瀆撓,爲飾讓也,以臣之年前遭罹,爲過境也。噫,若使臣誠足以格天,詞足以感尊,則區區衷懇,刳瀝畢暴者,豈若是不槪於宸衷,而反歸於强引之科也哉?臣旣情窮理極,辭竭意罄,不敢爲復申前懇之計,而第臣之所自悼者,大防不可越也,積逋終難貰也,而進不得遄伏王章,退不得固守微諒,自阻於仁覆之下,而踧踖徊徨,如窮人無所歸也。伏況定名,禮甚重也,儀莫盛也,而如臣無似,幸際斯會,與聞會議之末,是何等至願大榮,而匪分之職,虛縻身上,退伏江干,跡阻班聯,至使旣會之卿宰,未免罷歸,更擇之吉日,尙無定期,苟究其故,實由臣身。微末去就,無甚關係,而莫重儀節,若是遲延,若論邦憲,合置何辟?如蒙包荒之大德,特寬方命之重誅,謂匹夫之難奪其志,許微物之曲遂其願,亟命收還臣新授職名,俾臣得以樞銜散班,復入脩門,獲覩無前之盛禮,則臣雖卽地溘然,庶可瞑目於九泉,臣情到此,吁亦窮且慽矣,玆敢不避煩瀆,泣血申籲於閔覆之天。伏乞聖慈,俯賜鑑諒,特循微懇,以卒生成之澤,千萬幸甚。臣無任云云。答曰,省疏具悉卿懇。望卿如渴,巽牘又至,何其邁邁若是也?卿之處義之萬萬不當引,前已悉言,今豈有一毫更引之事乎?國之大事,莫大於冊儲,又莫大於定名,而以卿體國之道理分義,如是不出,不得卽爲擧行,卿果安於心乎?卿若有不可出之義,則予豈如是强迫乎?爲卿慨然。予不多誥,望卿念國體之莫重,諒小子之切懇,毋復辭巽,卽日簉朝。仍傳曰,此批答,偕來亞卿,傳諭于左議政。
吏曹參判洪羲臣疏曰,伏以天佑吾東,吉慶川至,玉候康復,大庭擧嵩呼之儀,銅闈重光,宗祊奠泰鞏之勢,歡供殿宮,頌騰朝野,太平萬世,自今伊始,歡忭蹈舞,小大同情。仍伏念臣,性本譾劣,才又魯下,特蒙兩聖朝陶甄之恩,節次推遷,滚到卿班,隨行逐隊,少無絲毫之補,分憂居藩,徒積孤負之罪,居常愧懼,如集于木,千萬不自意,亞銓新命,出於前望特點,臣於是,驚惶恧蹙,誠不知措躬之所也。噫,臣之一身,臣不自有,頂踵毛髮,無非造化,出處進退,一聽君命,糜粉是期,夷險不擇,苟非情勢之萬不獲已,顧何敢隨衆飾讓,自歸慢命也哉?但銓曹一步,卽是臣已試顚沛之地,臣於十數年前待罪三銓也,因一承傳擧行之事,臺參峻發,聲罪極嚴,向於甄復之初,已有所仰暴。伏想聖聰,倘垂記憶,今不敢費辭張皇,而從古銓家之被彈者,豈有如臣遭罹之至危且憯者哉?處身冥,受人誣衊,屛蟄郊坰,四載俟勘,而惟我聖上,父母於臣,天地於臣,昭晰之敎,字字感泣,拯拔之私,世世隕結,倘非再造之深恩至德,則臣安得保有今日耶?至今追思,寢夢猶噩,閑司漫職,雖復淟涊盤礴,而至於銓地二字,固不待三命而走也,今玆誤恩,又何爲而及於臣身哉?四維之廉防至重,一身之僇辱已極,在臣息補之道,惟有斂跡要津,避遠駭機而已,今若諉以歲月之稍久,徒知義分之是懼,揚揚冒膺,恬若無故,則淸朝士大夫,且羞與比肩矣。臣雖無狀,豈忍蹈此?至於遴選之必愼,人器之不稱,有未暇言,而參前倚衡,艮限已成,銓職去就,非所可論,天牌屢臨,進身無路。伏乞聖慈,俯垂鑑諒,亟許鐫削,俾卒生成之澤,兼治臣逋慢之罪,以肅朝綱焉。臣無任云云。答曰,省疏具悉。卿其勿辭行公。
戶曹參判金履喬狀啓,昨日傳諭之由,已爲馳啓是白在果,本月二十二日午時量,臣敬奉聖批,傳諭于左議政韓用龜處,則以爲,臣每承一番恩諭,輒控一番附奏,雖出肝膈之懇,還切猥屑之懼,更欲冒入文字,仰請處分云矣。臣則旣承偕來之命,姑爲仍留,馳啓云云。踏啓字。
上在昌德宮。停常參·經筵。
自開東至人定,灑雨下雨,測雨器水深六分。
具得魯啓曰,行大司憲李冕膺未肅拜,執義宋穉圭,掌令許臻,持平李集運在外,一員未差,掌令鄭弼祚呈辭,監察茶時之意,敢啓。傳曰,知道。
韓致應啓曰,藥房副提調,持湯劑來待矣。傳曰,封入。
戶曹參判金履喬狀啓,臣於昨日,批旨傳諭之由,已爲馳啓是白在果,本月二十三日未時量,臣敬奉聖批,傳諭于左議政韓用龜處,則以爲,臣昨上咫尺之疏,更陳危苦之懇,而天聽一向崇閟,微悃終未孚格,不惟不賜允兪,誨飭之諭,諄複嚴重,臣誠惶隕震懍,罔知所以自措。在臣義分,旣不敢復事煩瀆,又不可曠日泯伏,而狗馬賤疾,見方挾感越添,神氣昏眩,轉動無望,容俟今明日調治,冒進城闉之內,恭俟嚴命云矣。臣則旣承偕來之命,姑爲仍留,緣由馳啓云云。
傳于洪秀晩曰,觀此附奏,愼節奉慮,而今明間欲爲入城云,欣幸不已。望卿須卽調治簉朝,以答予渴望。
傳于洪秀晩曰,此批答,偕來亞卿,傳諭于左議政。
金周默改差,代以李基華爲假注書。
具得魯啓曰,行吏曹判書南公轍,參判洪羲臣,參議鄭來百再牌不進推考傳旨及罷職傳旨,今方捧入,而開政命下之後,連事違召,不卽承膺,揆以事體,誠甚未安。判書·參判,所當更請牌招,而係是一日三牌,何以爲之?敢稟。傳曰,更爲牌招。
以吏曹參議鄭來百再牌不進罷職傳旨,傳于具得魯曰,只推。
具得魯啓曰,吏曹參議鄭來百,旣有只推之命,一體牌招,何如?傳曰,允。
具得魯啓曰,行吏曹判書南公轍,參判洪羲臣,參議鄭來百牌不進推考傳旨及罷職傳旨,今方捧入,而開政命下,已至經宿,如是違牌,事甚未安。判書·參判,竝更牌招,何如?傳曰,允。參議只推,一體牌招。
以修撰朴宗琦,副修撰洪命周牌不進罷職傳旨,傳于具得魯曰,只推。
具得魯,以弘文館言啓曰,本館下番闕直,事甚未安。應敎徐能輔,校理李東冕,修撰韓兢履·朴宗琦,副修撰洪命周,旣有只推之命,與副校理李允謙,竝卽牌招,以爲推移入直之地,何如?傳曰,允。
具得魯,以禮曹言啓曰,顯陵大王陵上曲墻頹圮處,今二十六日修改事,前已啓下。告由祭,明日當爲受香,而見今雨勢如此,土石全濕,難以始役,待快晴,更爲擇日擧行,何如?傳曰,允。
洪秀晩,以兵曹言啓曰,卽接東營入直把摠李景佐手本,則內司僕南邊舊築宮墻外面半間許缺落云。令紫門監,爲先以杻杷子堅實防遮,依例樹柵,而把守軍兵,東營入直御營軍四名除出,限改築間嚴加守直之意,分付,何如?傳曰,允。
洪秀晩,以御營廳言啓曰,因兵曹草記,內司僕南邊宮墻東營內舊築外面半間許缺落處,東營入直軍四名除出,該入直將官率領,限修築間嚴加守直之意,敢啓。傳曰,知道。
上在昌德宮。停常參·經筵。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如,嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加味六君子湯停止,生脈君子湯,自今日五貼式日次製入事,榻前下敎。
洪秀晩啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金蓍根啓曰,行右承旨任希存,今日不爲仕進,卽爲牌招,何如?傳曰,允。
洪秀晩啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
具得魯啓曰,行吏曹判書南公轍,參判洪羲臣,參議鄭來百再牌不進推考傳旨及罷職傳旨,今方捧入,而開政命下,已至經宿,如是違牌,揆以事體,誠甚未安。判書·參判,所當更請牌招,而係是一日三牌,何以爲之?敢稟。傳曰,參議〈只推〉,一體更爲牌招。
以吏曹參議鄭來百再牌不進罷職傳旨,傳曰,只推。
具得魯啓曰,行吏曹判書南公轍,參判洪羲臣,參議鄭來百牌不進推考傳旨及罷職傳旨,今方捧入,而開政命下,已至多日,連事違召,尙不承膺,揆以事體,極爲未安。判書·參判,竝更牌招,何如?傳曰,允。參議只推,一體牌招。
有政。吏批,行判書南公轍牌不進,參判洪羲臣牌不進,參議鄭來百進,行左承旨金蓍根進。啓曰,判書南公轍,參判洪羲臣竝牌招不進,小臣獨政未安,何以爲之?敢稟。傳曰,只出緊任。
以李鉐爲持平,李文會爲右尹,宋之濂爲禁府都事,任文白爲監察。學生崔涊贈持平,故縣監崔誡贈兵參例兼,故五衛將崔東輔贈戶參例兼,故萬戶朴慶宣贈左承旨,故將仕朴慶因贈持平,故參議孫肇瑞贈吏參例兼,已上忠節卓異,學生趙守球贈童敎,白鳳來贈戶佐,故同知金性輔贈左贊成例兼,以上孝行卓異贈職事,承傳。
兵批,兼判書沈象奎病,參判嚴耆在外未肅拜,參議韓鼎運入直進,參知尹之鉉病,左副承旨洪秀晩進。副護軍單孫應虎·李柱。
洪秀晩啓曰,行大司憲李冕膺,掌令鄭弼祚牌不進,執義宋穉圭,掌令許臻,持平李集運在外,一員未差,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于洪秀晩曰,只推。
以戶曹參判金履喬狀啓,左議政韓用龜明日入城事,傳于具得魯曰,知道。
傳于具得魯曰,鼎席俱備,三十日次對,進定於明日。
具得魯啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
以慶尙監司金會淵狀啓,密陽府使洪履簡受由還第,身病倍劇,還任無望,屢度呈狀,不得已罷黜事,傳于具得魯曰,令該曹口傳差出,催促下送。
吏曹口傳政事,以李鼎老爲密陽府使。
以開城留守柳相祚狀啓,雨澤事,傳于金蓍根曰,近來雨澤不均,民事不可不慮,令廟堂先自近都申飭事,分付。
具得魯,以弘文館言啓曰,本館下番闕直,事甚未安。應敎徐能輔,校理李東冕,副校理李允謙,修撰朴宗琦,副修撰洪命周,旣有只推之命,竝卽牌招,以爲推移入直之地,何如?傳曰,允。
以應敎徐能輔,校理李東冕,副校理李允謙,修撰韓兢履·朴宗琦,副修撰洪命周牌不進罷職傳旨,傳于具得魯曰,只推。
具得魯,以冊禮都監都提調意啓曰,本都監監造官金元根身病猝重,勢難供職,今姑改差,其代以繕工監役李義悅差下,使之察任,何如?傳曰,允。
具得魯,以冊禮都監都提調意啓曰,本都監郞廳·監造官分房,別單書入之意,敢啓。傳曰,知道。
具得魯,以冊禮都監都提調意啓曰,本都監監造官前都事徐鳳輔時無職名,令該曹口傳付軍職,官帶常仕,何如?傳曰,允。
兵曹口傳政事,副司勇單徐鳳輔。
具得魯,以吏曹言啓曰,因義禁府草記,擧兵逆魁景來,謀反大逆罪人昌始,士用·希著·齊初·文濟,官軍皆已斬納,正刑,益明反逆情節,畢露無餘,降邑號·罷守令等事,令各該司擧行事,允下矣。問于平安道臣處,則擧兵逆魁景來居生於平安道龍岡縣,謀反大逆罪人昌始居生於郭山縣,士用居生於泰川縣,希著居生於嘉山縣,齊初居生於价川郡,文濟居生於宣川縣,益明居生於鐵山縣云,而守令則勿罷事,曾有定式矣。价川郡守,龍岡縣令,竝降爲縣監,郭山以謀反大逆罪人總角居生邑,嘉山以擧兵逆魁君則,謀反大逆罪人彦涉居生邑,宣川以謀反大逆罪人鳳寬居生邑,鐵山以謀反大逆罪人敬行·復一·聖翰居生邑,俱已降號,今無可論,泰川旣是縣監,今無可降之號,班次於諸縣之末,以示貶降之意,何如?傳曰,允。
洪秀晩,以都摠府言啓曰,副摠管白師誾以禁衛中軍,新舊番軍兵等點考事,南別營晝仕出去之意,敢啓。傳曰,知道。
洪秀晩,以備邊司言啓曰,卽見京畿監司李存秀狀啓,則以爲,道內麰還之本色準納,實有苟艱之歎,利川等十二邑還麰及移轉麰合六千八百六十石,特許作租,待秋收捧事,請令廟堂稟旨分付矣。春耕則以麰種之不足,每請移轉,夏捧則以麥事之不登,輒欲換色者,蓋出於各邑守令姑息取便之意也。況畿麥均占大登,豈可以秋麰之間或失稔,曲循邑請,遽減麥摠乎?無論元還與移轉,合六千八百六十石內,限折半,許令換租秋捧,何如?傳曰,允。
領議政金載瓚,右議政金思穆箚曰,伏以臣,等伏見日昨批旨,有除元勳之名,只爲勘勳之敎,臣等祗奉明命,歷日思惟,終有所未必然者,有懷必陳,有陳無隱,臣等之職也分也,玆敢相率仰瀆焉。勘勳之法,久矣,歷代雖不可考,在我朝厥有成規,載之彝典,蓋廷臣如有不世之功·必紀之績,則特以懋賞之義,乃有策勳之擧,而其所以策之者,先擇上功,定爲元勳,使元勳以次分勘,量功定等,文任始撰勳號,攸司各執藝事,糜巨萬閱幾月而工乃告成。於是乎至尊躬莅,同壇同盟,以玉帛牲罍,上祀于天,而爰頒鐵券冊書于錄中之人,然則元勳卽錄中之主人,而非元勳則無得與於與奪存拔之權焉。顧其事若是之重且大矣,間或有無元勳不分等·不盟·不祭之時,此特格外耳,今若克循成規,則元勳不在,於何可策,而此如太學無東一房掌議,則齋任不得差者也,是豈容倩他手,而替是擧之事乎?如欲擺格例簡儀節,初不張大爲事,則亦何足以慰將士而聳朝野,爲朝廷大賚有衆之殊典哉?伏況今日西事,非不曰戰勝也奏捷也,然而遠勞三軍,久守一城,初何嘗制挺撻甲,與賊一鏖乎,援枹冒石,縋師一入乎?直是賊旣力盡,自就勦亡,而末又屠降卒數千,違聖上好生之德意,失關西向化之衆心而已,是固從征諸將之罪也,亦可謂以有功乎?惟是京鄕赴陣之卒,六月暴露,兼以饑羸疾病,死固切矜,生亦可傷也,査功核罪,兵家之先務也,必罰信賞,聖朝之大政也。今若傅之以純功全勝,至煩策勳之禮,要爲酬勞之典,則識者局外之議,必不勝其多,而抑恐熊鳳察邊之將,其歸屬耳,亦當聞之而竊笑也。噫,唐家平蔡之功,卽振古偉績,而只是晉秩加爵,未聞有帶礪之會,我國建州之捷,天下皆聞,而魚有沼還師之日,無過勤政一見,職增一級,未嘗以勳號加焉,而將皆知勸,士亦無憾也。且稽甲子适亂後,仁廟朝欲以扈從諸人,竝錄勳籍,故相臣吳允謙奏曰,人臣執靮分耳,何至錄勳?臣恐勳典從此亂矣,聖朝亟從之。由是觀之,錫賚未必靳也,爵錄尙可施也,至若錄勳,無論元勳之有無,勘法之大小,卽有國不恒有之事也,不可輕議而輒施也,審矣。且勞苦最著於士卒,死傷偏多於士卒,而只以旂常之殊賞,適爲將領之榮耀,則在士卒何有,而惟以一紙空券,費公家有限之財,爲下氓無用之需,則此何可爲慰其望悅其心之方乎?由前則臣等無望於替勘,由後則朝家有失於懋實,且令編伍之士,擧懷向隅之歎,而後之尙論者,必譏其太濫,此臣等所以雖犯屢違之罪,斷無以奉以周章者也。大抵論功行賞,自多其道,何必錄勳而後,方可謂功賞相稱乎?臣等以爲,姑待本道所上査功之啓,將領則各從實績,施以爵秩,士卒則蠲以租庸之役,厚其穀絲之分。是所謂實政實惠,而庶爲八方聳勸之政,特寢勘勳之命,使莫重邦典,無至輕䙝,爲今日所當先者,惟聖明垂察焉。臣等適有狗馬之疾,不能面聖悉陳,敢以文字仰煩,不勝戰懼之至。取進止。答曰,省箚具悉卿等之懇。卿等之意見如此,至爲聯箚爭執,前日命下之時,何爲不爭執而然乎?今則卿等之言,皆以爲不可爲奏,則策功至重,予當聽卿等之言而已矣,所請依施。仍傳于金蓍根曰,此批答,遣史官傳諭于領·右相。
上在昌德宮。停常參·經筵。
洪秀晩,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金蓍根啓曰,行右承旨任希存,今日不爲仕進,卽爲牌招,何如?傳曰,允。
洪秀晩啓曰,行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,監察茶時之意,敢啓。傳曰,知道。
傳于洪秀晩曰,大臣·備局堂上引見。
韓致應啓曰,藥房副提調,持湯劑來待矣。傳曰,入侍。
具得魯啓曰,卽者吏曹郞廳來言,燕岐縣監李藎模,兩司俱未署經云。除在外外,未肅拜·呈告人員,竝牌招,以爲署經之地,何如?傳曰,允。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于具得魯曰,只推。
具得魯啓曰,燕岐縣監李藎模,兩司當爲署經,而憲府則行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,諫院則司諫洪冕燮,正言李羲準·李紀淵牌不進,獻納李英發在外,只有大司諫尹行頤一員,無以備員署經,何以爲之?敢稟。傳曰,更爲牌招。
以司諫洪冕燮,正言李羲準·李紀淵,掌令鄭弼祚牌不進罷職傳旨,傳于具得魯曰,只推。
具得魯啓曰,兼兵曹判書沈象奎,行吏曹判書南公轍,參判洪羲臣,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安。兵曹判書·〈吏〉曹判書·參判,竝更牌招,何如?傳曰,允。參議只推,一體牌招。
具得魯啓曰,兼兵曹判書沈象奎,行吏曹判書南公轍,參判洪羲臣,參議鄭來百再牌不進推考傳旨及罷職傳旨,今方捧入,而開政命下,連事違召,無意承膺,誠極未安。兵曹判書·吏曹判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲嚴飭牌招。
傳于洪秀晩曰,西師凱還之後,今旣不爲錄勳,當以爵賞,酬有功勞之人,淸北收復之功,許沆及金見臣之功也,今則只有金見臣,而旣不爲錄勳,則甚可惜。宣傳官金見臣,公忠兵使特爲除授,以示朝家不忘其功之意。
以平安監司鄭晩錫狀啓,雲山郡守韓象默限今年仍任事,傳于具得魯曰,卽爲仍任事,分付吏曹。
有政。吏批,行判書南公轍牌不進,參判洪羲臣牌不進,參議鄭來百進,同副承旨具得魯進。啓曰,行判書南公轍,參判洪羲臣牌招不進,小臣獨政未安,何以爲之?敢稟。傳曰,只出緊任。
傳于具得魯曰,見窠皆令差出。以李相璜爲刑曹判書,金魯敬爲刑曹參判,安廷善爲刑曹參議,洪顯周爲濟用提調,閔秉勳爲宗簿主簿,趙應鉉爲坡州牧使,宋仁載爲杆城郡守。价川縣監單柳相弼,龍岡縣監單申在業,降邑號事,承傳,雲山郡守韓相默仍任事,承傳。以曺允大爲氷庫提調,李集老爲濟用判官。
兵批,兼判書沈象奎病,參判嚴蓍未肅拜,參議韓鼎運入直進,參知尹之鉉病,左副承旨洪秀晩進。公忠兵使單金見臣。兵曹,以柳孝源爲右邊捕盜大將。
洪秀晩啓曰,新除授右邊捕盜大將柳孝源,卽爲牌招,傳授命召及大將牌·傳令牌,何如?傳曰,允。
以應敎徐能輔,校理李東冕,副校理李允謙,修撰朴宗琦,副修撰洪命周牌不進罷職傳旨,傳于具得魯曰,只推。
具得魯,以弘文館言啓曰,本館下番闕直,事甚未安。應敎徐能輔,校理李東冕,副校理李允謙,修撰朴宗琦,副修撰洪命周,旣有只推之命,與副修撰李志淵,竝卽牌招,以爲推移入直之地,何如?傳曰,允。
洪秀晩,以備邊司言啓曰,卽見水原留守金履度狀啓,則以爲,時當秧節,役糧已罄,陳請再糶,曾有已例,本府會付穀留條中租限二千石特許加分事,請令廟堂稟旨分付矣。當夏劇農之時,口食專靠還穀,而初次加分,旣不足以繼巡,留庫租二千石,依狀請許施,何如?傳曰,允。
洪秀晩,以訓鍊都監言啓曰,新備火器,今幾造成,而碗口所裝震天雷,銃筒所放將軍箭,逐年措備,然後可備不虞之具,而其中箭材,非二年木則無以合用,每年十株式圓經長短,一準尺量,定式卜定,自廟堂發關施行之意,分付,何如?傳曰,允。
洪秀晩,以禁衛營言啓曰,來六月當四番左部左司屬公忠道四哨軍兵逢點實數五百十三名,已爲點閱整齊。來六月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
洪秀晩,以禁衛營言啓曰,來八月當四番左部中司屬四哨內,公忠道五百七名,京畿六名,來七月二十五日京中逢點,依例準二朔立番之意,兩道監·兵使處,預爲知委,何如?傳曰,允。
洪秀晩,以御營廳言啓曰,本廳來六月·七月兩朔應立左部右司屬全羅左道四哨軍兵五百十七名,今已逢點整齊矣。六月初一日,與舊番中司軍兵,替代立番後,舊軍放送之意,敢啓。傳曰,知道。
洪秀晩,以御營廳言啓曰,本廳來八月·九月兩朔應立左部後司屬全羅左道二哨,右道二哨,合四哨軍兵,七月二十五日京中逢點,八月初一日,與右司軍兵,當爲替代立番,趁期調送事,本道監·兵使處,措辭知會之意,敢啓。傳曰,知道。
義禁府啓目粘連,慶源前府使申綋,明川前府使李春熙等矣,本府議啓內,申綋段,剩穀之襲謬取用,捧還時牛·布執置,贓案狼藉兺不喩,交濟穀全耗,雖稱初無是事,道啓論列,旣甚明的,反庫行賂之漫漶,贖錢防納之推諉,亦不足爲自明之端是白遣,李春熙段,廩餘穀之役民私運,營耗條之相換取用,雖與謬例之創出,公穀之犯用,無異而不念民隱,違越法禁之罪,在所難逭,竝只以此照律罪,申綋段,從重論,杖一百收贖,告身盡行追奪,流三千里定配,李春熙段,杖一百收贖,告身盡行追奪,竝只私罪,奉敎依允爲旀,竝只功減一等爲良如敎。
洪秀晩,以義禁府言啓曰,時囚罪人申綋,杖一百收贖,告身盡行追奪,照律公事判付內,依允,功減一等事,命下矣。申綋功減一等,杖一百收贖,告身盡行追奪,公忠道藍浦縣藍田驛,徒三年定配,而以議啓內辭意,具罪目,依例發遣府書吏,押送配所,何如?傳曰,允。
義禁府啓目粘連,全羅道放未放修啓冊子中,本府所管定配罪人仍秩乙良,竝只依啓聞施行爲白乎旀,他餘罪人等,令刑曹稟處,何如?判付啓。依允。
壬申五月二十六日辰時,上御熙政堂。大臣·備局堂上引見,藥房同爲入侍時,都提調韓用龜,副提調韓致應,假注書沈啓錫,記注官朴思彦·文養老,檢校直閣李光文,左副承旨洪秀晩,假注書李基華,事變假注書李菡甲,領議政金載瓚,右議政金思穆,刑曹判書李肇源,知訓鍊院事李得濟,工曹參判李溏,禮曹參判洪奭周,行護軍金基厚,校理柳台佐,以次進伏訖。上曰,大臣進前。載瓚等進前曰,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚等曰,近日日候過熱,世子宮氣候,何如?上曰,如前矣。仍敎曰,左相出肅,多幸矣。用龜曰,臣竭盡衷懇,未蒙恩許,飭諭嚴重,臣怵畏分義,冒汲出肅,而坑坎餘喘,至今獲全者,莫非我殿下再造之恩也。欲報之德,天高地厚,河海莫量,第當備官惟賢,自壞廉防,在臣狼貝,固不足恤,而貽羞朝廷,尤當如何?惶恐踧踖,罔知攸措。伏望俯垂體諒,亟賜斥退焉。上曰,過矣。仍敎曰,次對爲之。又敎曰,史官稍近進伏。賤臣進伏,上曰,注書,誰也?賤臣起伏對曰,假注書臣李基華也。載瓚曰,今日賓對,因特敎來會,而諸堂之無故不進,甚多,事體極爲未安。竝從重推考,何如?上曰,依爲之。出擧條載瓚曰,臣等今日來會賓廳,始聞西部有殺越之變,情犯萬萬凶憯,賊漢以兩班家奴妻所生,無異奴屬,而夜乘兩班家無男丁之時,突入內房,刺殺有娠婦女,又殺八歲兒子,旣刺又縊,仍卽逃躱,捕廳卽爲捕捉,移送秋曹,自秋曹事當卽爲草記,具格用法,而乃自本曹當日杖斃而止云。大辟施律,何等至重,而況此至凶切慘,前所未有之變,不可但曰大辟而已,而初未及上徹,亦不爲往復廟堂,自本曹汲汲究竟者,物情已極憤菀,刑法不免失當。秋曹三堂,竝施罷職之典,捉納捕校,帖加成給,何如?今因言端,又此仰達。今番兩捕廳諸校,效勞極多,其在奬勸之方,不可仍置,功勞最著者,令該曹邊將除授,何如?上曰,依爲之。出擧條載瓚曰,近來閫臣之惟意去就,有關朝綱,而新除授公忠兵使李邦城,枳餘新除,卽是起廢,則事當聞命竭蹶,而除拜多日,無難淹留,尙不辭朝,以致交龜後時,民邑受弊,事之駭然,莫此爲甚。有不可一向曲恕,施以先罷後拿之典,何如?上曰,依爲之。出擧條載瓚曰,右邊捕盜大將李得濟老病難强,職務相妨,所帶捕將之任,今姑改差,何如?上曰,依爲之。出擧條載瓚曰,贈統制使諸景彧葬需題給之命,卽出特恩,而今聞過葬已過屢月,該邑尙不輸送云,故自備局別關申飭,而稱以措處無路,慢不擧行,使朝家恤隱之政,閼而不行,事未前有,萬萬寒心。不飭之道臣,從重推考,當該地方官姑先罷職,令該府拿處,何如?上曰,依爲之。出擧條載瓚曰,前直講李升烈,以關西人,亂起之初,自廟堂下送本道,以爲募兵討賊之計,而移拜大同察訪,旋因前察訪仍任,未免無故作散。且其效勞,亦爲不少,雖是儲窠之月,爲先甄復,兩西及他道善地察訪中,待窠卽爲差送之意,分付該曹,何如?上曰,依爲之。出擧條載瓚曰,刑曹諸堂閫帥·守令有闕之代,令政院政官牌招,開政差出,何如?上曰,依爲之。出擧條載瓚曰,江華留守洪羲浩上疏批旨,有令廟堂稟處之命矣,取見其疏本,則以爲,倉儲枵然,公用有增,湖西安興鎭所管江都穀散置沿邑者,待秋成限一萬石移運,而此或難施,則劃出戶南庫銀一萬兩,使京各司諸軍門,出錢貿銀,自本府以錢貿米,每年取耗,一以爲支放繕修,一以爲貿銀還充,爲辭矣。江都餉還之俵置湖沿者,句管雖付於安興,本穀實屬於江都,以爲江都緩急輸用之資者也。見今本道穀簿,十減八九,陰雨之備,已無可言,而排巡之艱,殆不成樣,京司貸用之數,姑難到今還推,而安興穀則不可不待秋轉移,以爲目前需用之道,限一萬石,依狀請秋捧後移送江都,添作都中元餉之意,先期行會於該道·該都。至於戶南庫所在銀貨,所重自別,法意有在,不宜輕議,出用置之,何如?上曰,依爲之。出擧條上曰,大臣就座,諸宰以次奏事。得濟等曰,臣等別無可奏之事矣。載瓚曰,關西劃給錢三萬兩,使御營廳·禁衛營出給矣,御營廳則已爲出給,禁衛營則無措處之道,尙不出給云,置之似好,故敢此仰達矣。上可之。秀晩曰,右邊捕盜大將李得濟改差事,命下矣,在前如此之時,有他邊大將兼察之例,今番則何以爲之乎?上曰,以右邊捕盜大將兼察,可也。秀晩曰,右邊捕盜大將,以左邊捕盜大將兼察事,命下矣,兼察右邊捕盜大將李溏,卽爲牌招,聽傳敎,何如?上曰,依爲之。出擧條秀晩曰,今日賓對,兩司無一人進參,事甚未安,竝推考,何如?上曰,依爲之。出擧條上曰,大臣·備堂先退,載瓚等退出,又命退,承史以次退出。
上在昌德宮。停常參·經筵。
開東至午時,灑雨下雨,測雨器水深一寸八分。
洪秀晩啓曰,行大司憲李冕膺未肅拜,執義宋穉圭,掌令許臻,持平李集運·李鉐在外,掌令鄭弼祚傳旨未下,監察茶時之意,敢啓。傳曰,知道。
任希存啓曰,來初一日輪對日次矣,敢稟。傳曰,當次人受點,後日次待令。
任希存啓曰,右尹李文會,除拜後過三日,不爲出肅,依定式推考警責,仍卽牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
任希存啓曰,燕岐縣監李藎模,兩司當爲署經,而司諫洪冕燮,正言李羲準·李紀淵,掌令鄭弼祚,旣有只推之命,竝更牌招,以爲署經之地,何如?傳曰,兩司除署經。
傳于任希存曰,右副承旨未差之代,前望單子入之,待下批,牌招察任。
承旨前望單子入之,金愚淳落點。
以司諫洪冕燮,正言李羲準·李紀淵,掌令鄭弼祚再牌不進罷職傳旨,傳于任希存曰,只推。
以應敎徐能輔,校理李東冕,副校理李允謙,修撰朴宗琦,副修撰李志淵·洪命周牌不進罷職傳旨,傳于任希存曰,只推。
任希存,以弘文館言啓曰,本館下番闕直,事甚未安。應敎徐能輔,校理李東冕,副校理李允謙,修撰朴宗琦,副修撰李志淵·洪命周,旣有只推之命,竝卽牌招,以爲推移入直之地,何如?傳曰,允。
以應敎徐能輔,校理李東冕,副校理李允謙,修撰朴宗琦,副修撰洪命周·李志淵牌不進罷職傳旨,傳于任希存曰,只推。
以平安道監賑使李惟命別單,傳于金蓍根曰,別單之稟處者,令廟堂卽爲稟處,俾有實效之地。
任希存,以禮曹言啓曰,王世子受冊及翌日百官賀,王世子權停例行禮處所,以何堂擧行乎?敢稟。傳曰,以熙政堂爲之。
任希存以冊禮都監都提調意啓曰,本都監郞廳金箕憲,身病猝重,勢難供職,今姑改差,其代以前縣監尹光厚差下,使之察任,而時無職名,令該曹口傳付軍職,冠帶常仕,何如?傳曰,允。
兵曹口傳政事,副司果單尹光厚。
洪秀晩,以禁衛營言啓曰,本營把摠元永象,身病猝重,勢難察任,改差,何如?傳曰,允。
洪秀晩,以義禁府言啓曰,因全羅道放未放修啓冊子本府回啓判付內,依允啓下,而海南縣定配罪人李邦億名下,放字書下矣。本府所管罪人仍秩,竝依啓聞施行,李邦億卽爲放送事,分付道臣之意,敢啓。傳曰,知道。
洪秀晩,以義禁府言啓曰,坡州前牧使李尙謙拿處事,傳旨啓下矣。李尙謙時在任所,依例發遣府書吏,交代後拿來,何如?傳曰,待待命拿囚。
金蓍根,以賑恤廳言啓曰,中部捕盜廳契任掌申有福,今月二十六日本洞路傍,得一歲遺棄女兒,同里居良女尹召史,欲爲收養,北部舊司圃署契任掌河興甲,今月二十六日本洞路傍,得二歲遺棄男兒,同里居良女金召史,欲爲收養,貧不自食,皆願受料,告于本部。自各該部同日牒呈,故依節目竝爲給料,使之乳養之意,敢啓。傳曰,知道。
右副承旨李錫夏疏曰,伏以我國家眷佑天篤,休祜日臻,王世子冊禮旣定,吉辰漸近,四重騰謠,萬億肇基,蹈舞相賀,小大惟均,臣以郊野疎逖之蹤,忝咫尺密邇之班,獲覩吉慶之咸湊,倍切歡忭之私忱。仍伏念臣,見叨是職,四朔于玆矣,自來情病,何敢爲久據之計,而除拜之初,適因事會,未敢言私,蹶承膺,後値邦慶荐疊,吉禮連擧,叨奉近侍,參見盛儀,此在臣至榮大幸,因仍冒居,式至于今。幸於日前,特蒙休暇,歸省先壟,恩光所被,僑居頓輝,且榮且感,無往非賜,義當不日促還,復尋宿趼,而第臣本以脆質,夙纏疴恙,居常罷薾,鮮或康强,近日以來,旅邸淹留,將攝失宜,節候炎熱,宿祟闖發,强趁鍾漏,如墜煙霧,耐度時月,良覺自憐。又於下鄕之後,添得中暑之症,風眩迭作,元氣無以收拾,痰積交肆,飮啖不得順下,見方宛轉床笫,雜試刀圭,夙夜供劇。初非可論,時日强起,無由自力,由限之已滿,職名之虛縻,罪戾徒積,惶懍靡措,玆陳短章,疾聲號籲。伏乞聖慈,俯垂矜諒,亟遞臣所帶之職,仍治臣瀆擾之罪,以安微非,以肅朝綱,不勝幸甚。臣無任云云。答曰,省疏具悉。所請依施。
上在昌德宮。停常參·經筵。
金愚淳啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
金愚淳啓曰,禁衛營將官來言,今日本營軍兵日次私習云矣,敢啓。答曰,知道。
任希存啓曰,刑曹判書李相璜,參判金魯敬,除拜後過三日,不爲出肅,依定式推考警責,仍卽牌招,何如?傳曰,允。
金蓍根啓曰,右副承旨洪秀晩今日不爲仕進,卽爲牌招,何如?傳曰,允。
備忘記,吉州牧使李宜秀下直,長弓一張,長箭一部,片箭一部,筒兒一箇賜給。
韓致應啓曰,藥房副提調,持湯劑來待矣。傳曰,封入。
以右副承旨洪秀晩牌不進罷職傳旨,傳于金蓍根曰,只推。
金愚淳啓曰,行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于金愚淳曰,只推。
傳于金愚淳曰,因金見臣事,更思之,崔信燁·宋之濂二人之勞,亦爲不少,宜有一體酬勞之典。其令吏·兵曹,議于大臣,以相當職,卽爲擬入。
以南兵使柳相亮狀啓,別害鎭還餉虛留,不爲磨勘之前,僉使兪膺煥罪狀,令攸司稟處,不善察飭,惶恐待罪事,傳于金愚淳曰,勿待罪事,回諭。
任希存,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
任希存,以弘文館言啓曰,本館下番姑降入直,事甚未安。應敎徐能輔,校理李東冕,副校理李允謙,修撰朴宗琦,副修撰李志淵·洪命周,旣有只推之命,修撰朴宗琦,副修撰李志淵·洪命周,竝卽牌招,以爲推移入直,應敎徐能輔,校理李東冕,副校理李允謙,一體牌招察任,何如?傳曰,竝許遞。政官待明朝牌招,開政差出。
金愚淳,以兵曹言啓曰,來六月初一日一兼禁軍番次矣。該番將李蓍明,與一內將元永胄,外四寸兄弟相避代,依承傳口傳擬入之意,敢啓。答曰,知道。
兵曹口傳政事,以金守淵爲兼司僕將。
金愚淳,以摠戎廳言啓曰,本廳中軍申大偀,身病猝重,勢難察任,改差,何如?傳曰,允。
兵曹口傳政事,以李石求爲摠戎中軍。
任希存,以冊禮都監都提調意啓曰,本都監監造官李義悅,身病猝重,勢難供職,今姑改差,其代以司饔院直長鄭時綏差下,使之察任,何如?傳曰,允。
金愚淳,以訓鍊都監言啓曰,本局把摠李朋錫,身病甚重,勢難察任,改差,何如?傳曰,允。
左議政韓用龜箚曰,伏以臣,以情則有十分難强之勢,以職則無一日冒膺之望,而懇迫之衷悃未格,曠絶之恩禮屢邀,臣於是,感激怵畏,冒昧承當,遂入前席,密邇耿光,兢惶恧蹙,益不知措躬之所。仍伏念臣,本以虛脆之質,夙嬰貞痼之疾,每當隆寒盛暑,輒復一層添加,瀕危者屢,而不殊則倖。近又棲屑江干,將攝失宜,痰癖衝亘,對食必嘔,風眩迭發,欲起還仆,藥院重任,縻在身上,而未能趨造承候之列,少效嘗藥之義,跡涉占便,罪著虧分。伏況玉候,雖已康復,湯劑連日進御,此時此任,豈敢爲祈免之計,而陳就無望,瘝曠是懼,玆將疾痛之呼,仰控慈覆之天。伏願聖明,俯垂鑑諒,亟遞臣內局之任,仍治臣瀆擾之罪,俾殘喘獲延,邦憲益嚴焉。取進止。答曰,省箚具悉卿懇。愼節奉慮,所帶藥院都提調之任,今姑許副。仍傳于任希存曰,此批答,遣史官傳諭于左議政。
上在昌德宮。停常參·經筵。
洪秀晩啓曰,行大司憲李冕膺未肅拜,執義宋穉圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
金蓍根啓曰,同副承旨具得魯,今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
任希存啓曰,行吏曹判書南公轍,參判洪羲臣,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,行判書南公轍牌不進,參判洪羲臣牌不進,參議鄭來百進,行右承旨任希存進。啓曰,行判書南公轍,參判洪羲臣竝牌招不進,小臣獨政未安,何以爲之?敢稟。傳曰,只出緊任。
任希存,以吏批言啓曰,內醫院都提調,今當差出,而無故大臣,只有二員,故以二望擬入之意,敢啓。傳曰,知道。
以金學淳爲應敎,李敬參爲校理,李龍秀爲副校理,李重蓮爲修撰,林景鎭·任百禧爲副修撰,李益運爲判尹,徐龍輔爲內醫都提調,洪善謨爲戶曹佐郞,李升烈爲典籍,尹益烈爲淮陽府使,崔信燁爲楚山府使,宋之廉爲三登縣令,金炳文爲咸悅縣監。
兵批,兼判書沈象奎病,參判嚴耆病,參議韓鼎運病,參知尹之鉉入直進,左副承旨金愚淳進。副護軍李錫夏,副司直徐能輔·李東冕·李允謙,副司果朴宗琦·洪命周·李志淵,以上竝單付。
任希存,以弘文館言啓曰,本館下番,姑降入直,事甚未安。應敎金學淳,校理李敬參,修撰李重蓮,副修撰林景鎭·任百禧,竝卽牌招,以爲推移入直之地,何如?傳曰,允。
任希存,以禮曹言啓曰,卽接永禧殿參奉所報,則來六月初一日朔焚香,本殿官員一員,明日當爲祇受,而參奉今方入直,令有闕未差,無以擧行云矣。令有闕之代,卽令該曹,以在京無故人口傳差出,以爲受香之地,何如?傳曰,允。
吏曹口傳政事,以李重鉉爲永禧殿令。
全羅監司朴崙壽狀啓,扶安縣人物渰死事,傳于金蓍根曰,聞甚矜惻,元恤典外,別加顧助,渰死人如有生前身還布,竝卽蕩減事,廟堂措辭分付。
金愚淳,以都摠府言啓曰,今日入直內三廳武兼禁軍及軍兵等,當爲中日習射技放,而停朝市相値,不得設行之意,敢啓。傳曰,知道。
金愚淳,以訓鍊都監言啓曰,新備及修補火器軍物,今方隨其造成,次次藏置,而本局庫舍,自來狹窄,亦無隙地新建之處,惠廳所屬東倉庫舍,今多空曠無用之所,姑爲借用,使之從便輸置,何如?傳曰,允。
洪秀晩,以義禁府言啓曰,南兵使柳相亮狀啓內,別害前僉使兪膺煥罪狀,令收司稟處事,啓下矣。兪膺煥今方待命,拿囚之意,敢啓。傳曰,知道。
洪秀晩,以義禁府言啓曰,卽接龍岡縣監申在業牒呈及成冊,則逆魁景來應坐支屬,査出以來,而其母朴女,妻崔女,姪蒯亡·大默,子儉崇,捉囚定原獄,姪志默,捉囚本縣,兄命來·昌來,弟鼎來,姪業同·孟孫·明山·明中,子小斤崇,昨年十月,隨景來出去云矣。擧兵逆魁之兄弟妻妾,竝坐誅,載在大典通編,其妻崔女,發遣府都事,與地方官,眼同處斬,子儉崇年十一,依律文免絞,全羅道濟州牧大靜縣爲奴,姪蒯亡康津縣古今島,大默靈巖郡楸子島,志默羅州牧黑山島,竝流三千里安置,而依例令刑曹押送配所,母朴女年七十四,依律文免坐,命來·昌來·鼎來·業同·孟孫·明山·明中·小斤崇,分付該道臣,一竝跟捕,更爲牒報後,依律擧行,何如?傳曰,允。
上在昌德宮。停常參·經筵。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如,嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
進御加減歸脾湯,自明日停止事,榻前下敎。
洪秀晩啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
傳于任希存曰,禮房承旨馳詣宗廟·景慕宮,奉審摘奸以來。
韓致應啓曰,藥房提調·副提調,持湯劑來待矣。傳曰,封入。
金蓍根啓曰,臣蓍根以同義禁,今日本府坐起進去,下直之意,敢啓。傳曰,知道。
任希存,以弘文館言啓曰,本館下番闕直,事甚未安。應敎金學淳,校理李敬參,修撰李重蓮,副修撰林景鎭·任百禧,旣有只推之命,竝卽牌招,以爲推移入直之地,何如?傳曰,允。
以應敎金學淳,校理李敬參,修撰林景鎭·任百禧牌不進罷職傳旨,傳于任希存曰,只推。
洪秀晩啓曰,行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于洪秀晩曰,只推。
任希存,以冊禮都監都提調意啓曰,本都監郞廳尹光垂身病猝重,勢難供職,今姑改差,其代以前縣監尹謙圭差下,使之察任,而時無職名,令該曹口傳付軍職,冠帶掌仕,何如?傳曰,允。
兵曹口傳政事,副司果單尹謙圭。
金愚淳,以備邊司言啓曰,臣等以從征將士論賞事,來會本司,當與巡撫使相議勘定,而前巡撫使李堯憲方在削黜中,不得擧行之意,敢啓。傳曰,前巡撫使李堯憲蕩滌敍用,一體進參,今此論賞重大,審愼對揚,可也。
金愚淳,以備邊司言啓曰,前巡撫使李堯憲蕩滌敍用事,命下矣。令該曹口傳付軍職,以爲進參之地,何如?傳曰,允。
兵曹口傳政事,護軍單李堯憲。
任希存,以禮曹言啓曰,中宮殿京畿所封朔望膳,世子宮京畿所封誕日物膳·朔望膳,公忠道所封誕日冬至物膳,咸鏡道所封誕日物膳,謹依各殿宮封進之例磨鍊事,問議大臣後稟處事,草記,傳曰,允事,命下矣。發遣郞廳,問議于時原任大臣,則議政府領議政臣金載瓚以爲,中宮殿京畿封進朔望膳,適因權減,尙未復舊,似緣於該曹未遑稟定,世子宮諸道各般物膳,不爲載錄於定例者,雖未詳其由,而常進貢獻,事體至重,不可尙此因循,未卽磨鍊,依該曹草記,竝爲如儀封進,恐合事宜矣云。左議政臣韓用龜以爲,中宮殿兩道物膳之不爲磨鍊於定例者,往在己巳,已爲釐正,而至於權減之京畿朔望膳,則尙未復舊,必是該曹未遑之致,及今如例封進,恐不可已。世子宮三道物膳之不爲載錄於定例者,雖未知委折之如何,而貢獻體重,不可因循,依該曹草記,卽爲磨鍊封進,恐合事宜矣云。右議政臣金思穆以爲,中宮殿朔膳·望膳之京畿所封,俱載貢案,權減之後,尙未復舊,緣於該曹未遑稟定之致,而世子宮三道物膳之不爲磨鍊,雖未詳其由,貢獻體重,今不可因循,竝依例封進,恐合事宜矣云。領中樞府事臣李時秀以爲,貢獻事體至重,三大臣旣以依該曹草記,如儀封進獻議,臣無容他見云。大臣之議如此,上裁,何如?傳曰,依例權停。
金愚淳,以兵曹言啓曰,今五月各廳堂下武臣朔試射,臣曹連因有故,不得爲之之意,敢啓。傳曰,知道。
金愚淳,以兵曹言啓曰,考見諸道今春官鎭門聚點狀啓,則公忠前兵使白東遠狀啓中,道內編伍軍兵聚點時,保寧等四邑,服色間多渝傷,器械亦或朽破云,水使李謙會啓本中,道內舟師軍兵聚點時,瑞山等四邑鎭,或有軍額之闕點,器械之渝破云,全羅兵使許溟狀啓中,道內束伍軍兵聚點時,茂朱等五邑,軍兵隊伍,或有老弱,器械服色,間多渝弊云,南兵使柳相亮狀啓中,道內各邑鎭堡聚點時,安邊等兩邑,服色器械,渝傷執頉云矣。官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽。各該道執頉當該邑鎭守令·邊將,竝推考警責,何如?傳曰,允。
洪秀晩,以刑曹言啓曰,義禁府啓辭內,卽接龍岡縣監申在業牒呈及成冊,則逆魁景來應坐支屬,査出以來,而其母朴女,妻崔女,姪蒯亡·大默,子儉崇,捉囚定原獄,姪志默捉囚本縣,兄命來·昌來,弟鼎來,姪業同·孟孫·明山·明中,子小斤崇,昨年十月,隨景來出去云矣。擧兵逆魁之兄弟妻妾,竝坐誅,載在大典通編,其妻崔女,發遣府都事,與地方官,眼同處斬,子儉崇年十一,依律文免絞,全羅道濟州牧大靜縣爲奴,姪蒯亡康津縣古今島,大默靈巖郡楸子島,志默羅州牧黑山島,竝流三千里安置,而依例令刑曹押送配所,母朴女年七十四,依律文免坐,命來·昌來·鼎來·業同·孟孫·明山·明中·小斤崇,分付該道臣,一竝跟捕,更爲牒報後,依律擧行,何如?傳曰,允事,命下矣。罪人蒯亡·大默·儉崇,方囚定原縣獄,罪人志默,方囚龍岡縣獄,竝令本道卽爲押送于各其配所事,分付道臣,何如?傳曰,允。
禁府啓目,公忠兵使李邦誠原情云云。傳旨內辭緣,泛稱遲晩,所當請刑是白乎矣,閫帥勿爲請刑,載在大典通編,議處,何如?判付啓。依允。又啓目,別害前僉使兪膺煥原情云云。問目內辭緣,泛稱遲晩,所當請刑是白乎矣,曾經都摠都事勿爲請刑,載在大典通編,議處,何如?判付啓。依允。
上在昌德宮。停常參·經筵。
洪秀晩啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金愚淳啓曰,來初五日朝參日次矣,敢稟。傳曰,停。
金愚淳啓曰,禁衛營將官來言,今日本營軍兵,日次私習云矣,敢啓。傳曰,知道。
金愚淳啓曰,御營廳將官來言,今日本廳軍兵,日次私習云矣,敢啓。傳曰,知道。
任希存啓曰,判尹李益運,除拜後過三日,不爲出肅,依定式推考警責,仍卽牌招察任,何如?傳曰,允。
任希存啓曰,今初二日卯時,王世子定名事,因禮曹啓目,旣已判下矣。時原任大臣·九卿·館閣堂上,六曹參判·兩司長官,竝待開門命招,會議,何如?傳曰,允。
傳于金蓍根曰,關西昨年還穀,旣令停退,賑資亦爲劃下,而別遣監賑之臣,以爲撫摩之地,西土百姓,今可以扶持生活乎?噫,亂之初作,雖予否德所致,平日之爲監司·守令者,若或殫誠愛民,則凶魁亦何以煽動平民之樂業乎?大抵風俗之奢侈,守令之貪濫,何時不當懲戢,而在今大亂新平之日,百姓復業,專係於此,可不十分惕念哉?閭巷僧巫·卜相·雜術之盛,此事皆是有害於治世,詿語於民俗者,竝宜一切禁斷,至於白骨徵布,黃口充丁之切,可矜悶,足以上干天和,其爲釐正,何道不然?竝爲申飭八路道帥臣·守宰,今番殉節之人子孫·年歲·居住,詳探後作冊上送事,分付該道,以備後日參考,而殉節之人子孫,關西之人成功者,文官承文分館,武官宣薦通融爲之,此外淸族之有才行,可合擇用者,亦如是爲之,永爲定式。都政不遠,京鄕校卒效勞者,爾皆酬庸,而望單實跡,竝爲懸註以入事,令銓曹知之,且又思之,今日國事,眞所謂因之以饑饉,加之以師旅也,國用蕩竭,京外無措,此政節用之時也,攸司之臣,凡於供需日用之物,不拘重大,論理省約之意,亦爲分付事。亂平定之後,民生之憂,甚於亂平之前,每一思之,錦玉靡安,盜賊脅從之類,頃者屢下飭敎,使之不問卽放,俾開自新之路,而今則平定盜賊,政當更始之會,關西諸軍中,脅從之類,拘囚與否,詳細以問,而亦隨卽疏決事,更爲申飭。今此縷縷下敎,卽予懲毖大綱之敎也,廟堂,十分對揚事,知悉。
洪秀晩啓曰,行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于洪秀晩曰,只推。
傳于任希存曰,吏·兵批歲抄點下者,依例捧傳旨。
任希存啓曰,吏曹郞廳來言,咸悅縣監金炳文,兩司俱未署經云。除在外外,未肅拜·呈告人員,竝卽牌招,何如?傳曰,允。
禮曹,今六月十八日,大殿誕日陳賀時,膺行節目,參考前例磨鍊爲白去乎,依此擧行,何如?判付啓。權停爲良如敎。
禮曹,今六月十八日,惠慶宮誕辰陳賀時,應行節目,參考前例磨鍊爲白去乎,依此擧行,何如?判付啓。旣承慈令,權停爲良如敎。
任希存,以弘文館言啓曰,本館下番闕直,事甚未安。校理李敬參,副修撰林景鎭·任百禧,旣有只推之命,修撰李重蓮,疏批已下,竝卽牌招,以爲推移入直之地,何如?傳曰,允。
以校理李敬參,副修撰林景鎭·任百禧牌不進罷職傳旨,傳于任希存曰,只推。
金愚淳,以備邊司言啓曰,瑞興,以孔路災邑,賑政纔訖,民事方棘,本倅未差之代,令該曹口傳擇差,待下批催促下送,他道未下直守令,亦令明日辭朝,何如?傳曰,允。
吏曹口傳政事,以金箕憲爲瑞興府使。
任希存,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
任希存,以禮曹言啓曰,中宮殿所封朔望膳,依各殿·宮封進之例,一體磨鍊事草記,傳曰,允事,命下矣。參考各殿·宮應行封進物目數爻,一例磨鍊,別單書入,而今六月初一日朔膳爲始封進事,分付之意,敢啓。傳曰,知道。
任希存,以禮曹言啓曰,中宮殿朔望膳,世子宮誕日冬至物膳·朔望膳磨鍊事,問議大臣草記,傳曰,依例權停事,批下矣。世子宮所封各道朔膳·物膳,旣伏承待下敎封進之命,定例中未及磨鍊者,謹依聖敎,姑爲權停,而中宮殿朔望膳,則係是本道應封常膳,適爲權減,因循至此,臣曹之曾未稟定,罪在溺職,趁今復舊,恐不可已,而諸大臣獻議中,緣於該曹未遑之致云,誠不勝悚惶。當依諸大臣獻議,中宮殿朔望膳,依各殿·宮封進之例,一體磨鍊擧行,何如?傳曰,允。
金愚淳,以兵曹言啓曰,今此陳奏兼奏請使一行赴燕時,所把驛馬,預先分定,然後可無窘急之患。今亦依前例知委,而應把驛馬二十九匹內,公忠道五匹,全羅道七匹,慶尙道十匹,來六月二十七日,京中逢點,江原道四匹,咸鏡道三匹,自本道直送安州,七月初二日逢點事,各道監司處,行移,何如?傳曰,允。
金愚淳,以訓鍊都監言啓曰,南營入直哨官元永厚,去夜宮牆外行巡時,不持器械,執頉於摘奸之時,身爲將領,不遵約束,有關師律,汰去之意,敢啓。傳曰,知道。
金愚淳,以訓鍊都監言啓曰,本局哨官白思祖,今日戰馬點考時,偃然在家,人與馬俱不待令,究厥所爲,萬萬駭然。決棍汰去之意,敢啓。傳曰,知道。
洪秀晩,以義禁府言啓曰,卽接安北縣監趙鍾永牒呈及成冊,則謀反大逆罪人時緯應坐諸人,査出以來,而時緯弟秀澄,姪權林,捉囚縣獄兄秀漸,前已逃躱,故發關捕捉之意,論報本道監營云矣,秀漸,以劇逆應坐,有此逃躱之擧者,萬萬凶獰。另加譏詗,期於捕捉事,嚴飭道臣,弟秀澄,慶尙道彦陽縣爲奴,姪權林,全羅道咸平縣流三千里安置,而依例令刑曹,押送配所,何如?傳曰,允。
洪秀晩,以義禁府言啓曰,卽接宣川縣監金燨牒呈及成冊,則謀反大逆罪人文濟,應坐諸人,査出以來矣。文濟子婦者斤阿只,全羅道長水縣,女流色,慶尙道咸安郡,竝爲婢,叔鳳祚泗川縣,姪致權全羅道樂安郡,致兼慶尙道固城縣,竝流三千里安置,而依例令刑曹,押送配所,何如?傳曰,允。
洪秀晩,以義禁府言啓曰,卽接月令醫員金駿男手本,則時囚罪人兪膺煥,猝得毒感,達夜叫痛,食飮全却,氣息奄奄云,罪人病勢如此,則一邊保放,一邊草記,曾有定式矣。兪膺煥,姑爲保放之意,敢啓。傳曰,知道。
洪秀晩,以義禁府言啓曰,保放罪人兪膺煥,還囚議處以入,而病勢一味危劇,仍爲保放之意,敢啓。傳曰,知道。
禁府啓目粘連,向前兪膺煥亦,民還吏逋,未能準捧,不可以荐遭慘歉,有所曲恕是白遣,至於餉穀犯用,雖諉於飢民之饋給,揆以法意,極爲駭然。以此照律,何如?判付啓。依允。又啓目粘連,向前李邦城亦,除拜後未卽辭朝,雖緣病故是白乎乃,多日淹留,極爲駭然。以此照律,何如?判付啓。依允。
吏曹啓目粘連,觀此江原監司李好敏狀啓,則以爲,嶺南移轉穀領受·領運都差使員,平海郡守趙運永段,四萬八百餘包穀物之領受裝載,終始看檢,穀無虧欠,船不致敗,勞績甚多是白遣,湖西移轉穀領受·領運都差使員,臣營中軍鄭宅升段,往來沿江,受出萬包穀物,裝載發運輸,一無未及之弊,令該曹,考例稟處亦爲白有臥乎所,今此嶺·湖穀物之移轉,首尾六朔,陸續裝載,遠涉險洋,無事畢到,分俵皆能及時,還賑不至絶巡,此莫非王靈攸曁,而董事勤幹,隨處殫竭之勞,亦極嘉尙。趙運永,似當施以陞敍調用之典是白乎矣,係干恩賞,臣曹不敢擅便,上裁敎是白乎旀,鄭宅升,令兵曹稟處爲白乎旀,其餘護送差員等,其所擧行,雖云勤勵,與領受·領運有異,竝只置之,何如?判付啓。依回啓施行爲良如敎。
應敎金學淳疏曰,伏以天眷吾東,茀祿川至,聖候已臻平復,王世子冊禮將擧,吉辰漸近,奠宗祊於泰山磐石,騰謠頌於星輝海潤,太平萬世,自今伊始,蹈舞歡忭,大小同情。仍伏念,臣於月前,猥隨三司諸僚之後,敢陳一國同聲之討,始也求對,未蒙召接之音,繼而陳箚,至有還給之命。只緣如臣無似,忝叨匪據,旣不能竭誠而孚格,又未能隨事而匡救,致有此無前非常之過擧,慙悚無地,進退維谷,雖不得不陳章自列,相率徑出,而懲討之義,論思之責,壞了無餘。顧其罪,不但止於溺職虧分,而其爲貽累聖德,誠非細故,時日雖久,惶蹙冞切,尙何可厭然自處以三司,揚揚抗顔於周行乎?向來恩遞,雖感體諒之仁,今此更叨,實無趨承之望,召牌之下,冒犯違傲,益增罪戾。且臣母病,春夏以來,長時委頓,而近因炎節,忽添似感似瘧之症,寒熱迭作而精神不能收拾,痰積交肆而飮啖幾乎全却,宿症新祟,種種危劇,臣方左右扶將,晝宵刀圭。見今情理,旣無離捨之望,揆以廉防,尤爲難進之端,玆敢略陳短章,仰暴情懇。伏乞聖慈,俯垂鑑諒,亟賜鐫斥,以靖私義,以便救護,不勝幸甚。臣無任云云。省疏具悉。爾其勿辭救護。
修撰李重蓮疏曰,伏以天休滋至,邦籙靈長,帀月之內,吉慶咸湊,於萬無彊,自今伊始,協氣歡聲,洋溢區宇,區區忭賀之忱,曷有其極?仍伏念臣,私制奄闋,屛處窮巷,如窮人無所依歸,餘哀未忘,嬛嬛銜恤,至於榮塗進取,世念已灰,瞻望周行,若隔天上,惟是戀結寸忱,熲然于中,食息之頃,罔或以間,蓋臣自先朝通籍以來,二十有三年于玆,而多在邇列,依近耿光,日月已久,今焉逖違,倏忽三霜,常情所發,安得不然?迺者中月甫過,聖念不置苫堊之餘生,獲蒙簪履之復收,玉署除旨,忽下於病蟄之中,天牌儼臨,恩召鄭重,臣於是,感激恩私,倍切忱誠,誠不知措躬之所也。第臣至苦之私,纏結胸臆,每欲一番强制,輒增一番隕廓,玆不得不仰暴衷情,不敢以猥煩而自阻。嗚呼,臣年今四十八,未嘗暫捨親側,溫凊抑搔,未能效愉惋之色,而恩勤顧復,偏受嬰孩之愛,俯仰出入,殊無可觀之志,而修勉期望,徒資義方之敎,妄意此樂之可常,不謂人事之易變,迺於己巳冬,陳疏乞養,授臣以德川郡守之任,記有之寵數,曲諒之德意,出尋常萬萬矣。固當將往老父,得遂便養,涵泳聖澤,而時値嚴沍,氷程行役,其勢無路,情理切迫,稍待春序之和暢,俾得奉養,以終臣父之餘年矣,曾未數朔,及夫臣之子疾馳來告,聞急登塗,溘然欲死,罔知所措。行色蒼黃,臣之腸曲,固已斷爛無餘矣,禽誠未格,風樹莫停,雖欲更借一日之景,以效人子之職,而竟不可得矣。古之人,有熟讀軒岐,起父沈痼者,有心動流汗,棄官忽歸者,而臣不孝無狀,抱此千古之至慟,千里戴星,行路抆涕,頑不死滅,性命苟全,星霜不淹,終祥已經,禮制有限,冠裳告吉,攀慕之痛,尙爾如新,孤露之感,益復靡逮。遽荷誤恩,感聖眷之不遺,愴祿養之莫及,慚愧怵惕,祇自慟恨,結綬嚲紳,周旋禁近,恒人之所願,平日之所榮也,而若臣今日情事,反覺觸境而增悲,愚榮而添懷,此之爲情,不其㥻乎?臣之前後歷揚,已踰涯分,每有除書,臣與臣父母,聚首相對,頌祝恩榮,繼以有詔戒於臣曰,以忠報效,則庶幾爲不負國恩,不墜家聲,今焉已矣,向誰語此乎?況且臣,人旣鹵莽,早失學業,蔑蔑無稱於百執事之末,而今臣所叨之職,雖云宿硏,經術文學,本自不稱,豈有堪承其萬一之望,而第今文陛之久違,已多年所,耿結微誠,不後餘人,事親日短,無地可誦。惟有重入脩門,一謝恩命,得效不俟駕屨之義,而臣素多疾病,喪威以後,精神昏迷,雖在稍間之時,常以藥餌爲事,近日又添暑感,飮啖全却,痰眩宿症,如期闖發,轉益沈劇,身貼床笫,種種病祟,有强不得,末由蠢動,益不勝惶懼兢蹙之至,玆敢冒入文字,仰暴情實於仁覆之下。伏乞天地父母,俯垂鑑諒,察臣至懇,遞臣職名,以重公器,以安私分,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭察職。
上在昌德宮。停常參·經筵。
自未時至人定,灑雨下雨,測雨器水深一寸一分。
夜自三更至初三日開東,灑雨下雨,測雨器水深二分。
金愚淳啓曰,禁衛營將官來言,今日本營軍兵,日次私習云矣,敢啓。傳曰,知道。
金愚淳啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,咸悅縣監金炳文,兩司當爲署經,而憲府則行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,諫院則司諫洪冕燮,正言李羲準·李紀淵牌不進,獻納李英發在外,只有大司諫尹行頤一人,無以備員擧行,何以爲之?敢稟。傳曰,兩司除署經。
備忘記,坡州牧使趙應鉉下直,長弓一張,長箭一部,片箭一部,筒兒一箇賜給。
洪秀晩啓曰,行大司憲李冕膺牌不進,掌令鄭弼祚傳旨未下,執義宋穉圭,掌令許臻,持平李集運·李鉐在外,監察茶時之意,敢啓。傳曰,知道。
以司諫洪冕燮,正言李羲準·李紀淵,掌令鄭弼祚牌不進罷職傳旨,傳于洪秀晩曰,只推。
以校理李敬參,修撰李重蓮,副修撰林景鎭·任百禧牌不進罷職傳旨,傳于任希存曰,只推。
任希存,以弘文館言啓曰,本館下番闕直,事甚未安。校理李敬參,修撰李重蓮,副修撰任百禧·林景鎭,旣有只推之命,與校理柳台佐,竝卽牌招,以爲推移入直之地,何如?傳曰,允。
金愚淳,以都摠府言啓曰,今日入直內三廳武兼禁軍及軍兵等,當爲中日習射技放,而定名日相値,不得設行之意,敢啓。傳曰,知道。
吏曹啓目粘連,觀此黃海監司韓用鐸狀啓,則畢賑後,公私賑別單中,康翎縣監李行敎段,爲治已過三載,聲績固非一端,至於賑事,事事無不親監,親行賑政,親密如家人,賑米則浮海遠貿,而品皆流脂,飢民則計口優付,而受必盈槖,由朝至暮,了無倦色,自始及終不改成規,而賑資之不足者,又皆不犯他穀,私自措辦,以若殘廩,自備穀爲一百六十三石零,實惠茂著,闔境稱戴是如爲白有臥乎所,治績賑政,道臣繡衣,皆有褒啓,至以實惠十邑之爲最,爲辭,捐出殘廩,自備正穀,亦爲不少,此等善賑守令,宜有拔例褒嘉,似當施以加資之典是白乎旀,瓮津府使柳和源段,莅任未幾,治績已著,而至於賙賑之大政,尤見實惠之下究,預束吏校,躬兼褊裨,賑所則分在行營本府,而往來親視,賑資則皆是純米正穀,而精實貿置,分穀從厚,饋粥稠密,惠政咸推,輿頌最菀,自備各穀二百七十八石零,治績則已著,廉明綜密,賑資則皆是純米正穀,繡啓論列,皆是純褒,似當施以璽書·表裏賜給之典是白乎旀,海州判官吳慶元段,務持要領,不求曲譽,抄飢則由簡及廣,分穀則先粗後精,大賑善了,萬飢咸蘇,民納防給,俱有實惠,自備穀三百石是如爲白有臥乎所,似當施以陞敍調用之典是白乎旀,新溪縣令宋文晦段,昨冬之捧還旣精,今春之蠲役又多,賙飢恤窮,誠力不怠,饋粥給糧,規模頗密,穀品則幾皆精實,飢口則不嫌廣抄,民免顚連,賑有成效,自備穀一百六十八石零是如爲白有臥乎旀,似當施以兒馬賜給之典是白乎旀,延安府使權晙,遂安郡守姜浚欽,殷栗縣監趙經鎭等段,繡啓雖有褒語,而俱以侍從,出補外邑,善治善賑,係是職分內事,竝置之爲白乎旀,谷山府使吳毅常,平山府使徐翼淳,兔山縣監鄭東晏等段,旣無優異之績,竝置之爲白乎旀,私賑邑黃州牧使李周憲,載寧郡守金思羲,文化縣令尹匡烈,安岳縣監李永錫,救急邑豐川府使韓永逵,白川郡守沈能岳,鳳山郡守南宮玾,信川郡守金命淵,長淵縣監吳慶德,長連縣監李晳,松禾縣監尹行勉等段,其中不無多數自備,而私賑與救急邑,論賞旣無已例,竝置之是白乎旀,願納人載寧·濟州嘉善金士元,願納各穀一千三百四十九石零,己巳納粟於湖南,今此補賑,又至一千三百石之多,遠島之人,出義捐財,宜有激勸之政,似當施以邊將除授之典是白乎旀,黃州·廣州折衝李義元,願納各穀一千八百六十六石零,安岳嘉善朴性淳,願納各穀一千一百石,文化嘉善金達五,願納各穀一千四十四石零,長淵嘉善秦穆良,願納各穀一千十二石零,以上四人,竝依事目,施以實職除授之典爲白乎旀,文化嘉善鄭漢述,願納各穀五百三十六石零,安岳嘉善元聖獜,願納秋牟五百石,瓮津嘉善蔣夏成,願納錢一千五百兩,以上三人,竝依事目,施以賞加之典爲白乎旀,豐川折衝盧允楫,願納各穀四百石,瓮津折衝羅光天,願納錢五百兩,幼學朴致弘,願納錢四百兩,海州折衝李茂吉,願納租一百二十石,閑良魯允彬·李仁運,願納租各一百石,瓮津幼學朴桓,出身李禎郁,願納錢各二百兩,以上八人,竝依事目,施以帖加成給之典,而其中朴致弘·朴桓,俱是士人,依例郞階成給爲白乎矣,竝只係干恩賞,臣曹不敢擅便,上裁是白乎旀,其餘邊將及運穀差員·邊將等乙良,令兵曹稟處,何如?判付啓。依回啓施行爲良如敎。
兵曹啓目,粘連是白有亦,江原監司李好敏狀啓,吏曹回啓內,領運都差使員鄭宅升,令兵曹稟處事,允下矣。觀此江原監司李好敏狀啓,則湖西移轉穀,領受·領運都差使員中軍鄭宅升,萬包穀物,駕海船運,一無未及之弊是如爲白有臥乎所,今此鄭宅升之晝宵勤勵,萬包穀物,駕海利運,其所殫誠,極爲嘉尙。似當施以陞敍之典是白乎矣,係干恩賞,不敢擅便,上裁,何如?判付啓。依回啓施行爲良如敎。
行大司憲李冕膺疏曰,伏以朱邸之位號已定,靑鏤之顯冊將宣,萬世宗祊,茀祿如川,八域臣民,歡聲若雷。伏況今日定名之擧,又是吾東基命之會,大臣·卿宰,咸聚朝堂,上以盡尊事重體之義,下以伸延頸跂足之忱,凡在含生之倫,孰不以覩此擧爲快,參是坐爲榮也哉?顧臣所叨之職,亦在應參之列,而奄奄一縷,頹頓床笫,獨自阻於擧朝蹈抃之時,有臣如此,生不如死,臣之病狀,略暴於月前倩構之疏,天日之明,想或俯燭矣。今當吉慶淸涓之辰,不敢以醜穢危惡之狀,䌤縷疊床於黈纊之下,而大要,是不生不死,半人半鬼,神心則全沒省覺,而瞀如煙霧,手脚則不能運用,而頑甚木石,特以呼吸僅存,寄在陽世間耳。第玆都憲之職,不但於今日之事,不得不備員,其爲責任之緊重,非他司可比,本不當一日委屬,而屢朔虛縻,爲臣養病之坊,坐違天牌,日以爲課,國體朝綱,壞損無餘,誠不可使聞於隣國,玆又倩陳短章,仰瀆崇嚴。伏乞天地父母,憐臣疾聲之呼,哀臣將死之鳴,特許鐫遞臣職名,俾爲甘心瞑目之地,千萬幸甚。臣無任云云。答曰,省疏具悉。卿其勿辭行公。
諭瓮津府使柳和源書。予惟昨年之歉,西路爲甚。而瓮津一邑,以濱海斥鹵之地,遇水旱非常,倍切艱食之虞。況賊警繹騷,民情遑急。耿予一念,丙枕靡安。凡其賑濟之策,撫恤之政。與予分此憂者,其惟良二千石。爾能不負,求牧之義,寔體如傷之仁,捐廩補賑,殫力哺飢,使我殿屎之民。瘡痍者蘇,流離者安。繡衣奬之,道臣褒之。其第最善,宜有嘉賞。特賜以表裏一襲,爾其領受,故諭。行左承旨金蓍根製進。
上在昌德宮。停常參·經筵。
自辰時至午時,灑雨下雨,測雨器水深二分。
具得魯啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
任希存啓曰,右副承旨洪秀晩,今日不爲仕進,卽爲牌招,何如?傳曰,允。
任希存啓曰,假注書沈啓錫,身病猝重,勢難察任,今姑改差,何如?傳曰,允。
傳于任希存曰,政官牌招開政。
任希存啓曰,行吏曹判書南公轍,參判洪羲臣,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
具得魯啓曰,行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于具得魯曰,只推。
以右副承旨洪秀晩牌不進罷職傳旨,傳于任希存曰,只推。
任希存,以弘文館言啓曰,本館上番闕直,事甚未安。校理李敬參·柳台佐,修撰李重蓮,副修撰林景鎭,旣有只推之命,竝卽牌招,以爲推移入直之地,何如?傳曰,允。
以校理李敬參·柳台佐,修撰李重蓮,副修撰林景鎭牌不進罷職傳旨,傳于任希存曰,只推。
任希存,以冊禮都監都提調意啓曰,本都監都廳郞廳金啓溫,身病猝重,勢難察任,今姑改差,其代以副司果尹尙圭差下,使之察任,何如?傳曰,允。
具得魯,以都摠府言啓曰,副摠管白師誾,以禁衛中軍,本營褒貶講坐起事,南別營晝仕出去之意,敢啓。傳曰,知道。
具得魯,以司僕寺一·二提調意啓曰,兼內乘吳文常,以其父病,呈狀乞遞。不可强令察任,今姑改差,其代令該曹,口傳差出,何如?傳曰,允。
具得魯,以刑曹言啓曰,義禁府啓辭內,卽接宣川縣監金燨牒呈及成冊,則謀叛大逆罪人文濟應坐諸人,査出以來矣。文濟子婦者斤阿只全羅道長水縣,女流色慶尙道咸安郡,竝爲婢,叔鳳祚泗川縣,姪致權全羅道樂安郡,致兼慶尙道固城縣,竝流三千里安置,而依例令刑曹,押送配所,何如?傳曰,允事,命下矣。罪人者斤阿只·流色·鳳祚·致權·致兼等,方囚宣川縣獄,竝令本道,卽爲押送于各其配所事,分付道臣,何如?傳曰,允。
具得魯,以刑曹言啓曰,義禁府啓辭內,卽接安北縣監趙鍾永牒呈及成冊,則謀叛大逆罪人時緯應坐諸人,査出以來,而時緯弟秀澄,姪權林,捉囚縣獄兄秀漸,前已逃躱,故發關捕捉之意,論報本道監營云矣。秀漸,以劇逆應坐,有此逃躱之擧者,萬萬凶獰。另加譏詗,期於捕捉事,嚴飭道臣,弟秀澄慶尙道彦陽縣爲奴,姪權林,全羅道咸平縣流三千里安置,而依例令刑曹,押送配所,何如?傳曰,允事,命下矣。罪人秀澄·權林等,方囚安北縣獄,竝令本道,卽爲押送于各其配所事,分付道臣,何如?傳曰,允。
具得魯,以義禁府言啓曰,保放罪人兪膺煥,還囚照律以入之意,敢啓。傳曰,知道。
禁府照目粘連,公忠前兵使李邦城矣,本府議啓內,除拜之後,未卽辭朝,雖緣於病故是白乎乃,多日淹留,極爲駭然。以此照律,罪笞五十收贖,解見任別敍,私罪,奉敎依允爲旀,功減一等爲良如敎。又照目粘連,別害前僉使兪膺煥矣,本府議啓內,民還吏逋之未能準捧,不可以荐遭慘歉,有所曲恕是白遣,至於餉穀之犯用,雖諉於饑民之饋給,揆以法意,極爲駭然。以此照律,罪從重論,杖一百流二千里,以喪前所犯,收贖,告身盡行追奪,私罪,奉敎依允爲旀,功減一等爲良如敎。
兵曹判書沈象奎疏曰,伏以泰運重回,离明啓曜,惟我王世子邸下,定號儲極,封冊之儀,載涓吉日,中外臣民,普切延頸之祝。矧今西師凱旋,憂虞底定,國家增磐泰之鞏,民生有奠安之樂,吉慶竝湊,神人胥悅。噫玆賊警,尙忍言哉?始自潢池之盜弄,終致城邑之竊據,力抗天討,久稽時月,師旅暴露於外,宵旰積憂於上,臣於是時,見叨中權,樽俎折衝,才非素具,緩急機宜,職亦與聞,乃於經時之後,始見捷音之奏,魑魍褫魄於白日,瘡痍回蘇於陽春,天威所向,雖幸氛祲之快熄,而倘使指揮武略,擧無遺策,決勝於千里之外,則惟此小醜之擣穴,豈至屢朔之淹期?臣雖無似,顧其職則本兵之長也。今於事定之後,猶復幸其成而泯其失,一向尸素,苟然仍冒於是任,則人雖不言,寧不自媿?且西銓大政,亦係典選之重,而臣於叨任之後,猥膺至再,則亦可謂專且久也,久而無責成之效,專而有冒據之嫌,區區自劃,固當必遞乃已。昨秋承命,雖不免顚倒怵分,黽勉副急,而跨歲虛縻,轉成盤礴,上以孤倚毗之隆,下以壞咫尺之守者,非臣始慮之所及也。況其疎闇之不適於樞要,拙滯之無當於剸劇,而宿衛之嚴,管轄之衆,非如閑漫職司之可比,當事而憂僨,轉步而慮躓,一日在職,徒積諐疣。至於政注之有關治道,而識陋聞寡,不能對揚者,十居七八,此固聖明之所悉燭,而情實之萬不可冒當者也。自來苦懇,曾未悉暴,政後由告,每歸飾讓,而及夫西警之後,朝家有事,未敢以一介去就,重貽酬應之煩,遷就歲月,政期從以當頭,臣之處義,轉益郞當,而名器之重,不容久玷,匹夫之諒,終必見伸。古之名碩,未始不委寄之專,而三度當政,槪罕其例,臣之庸碌,萬萬不逮前輩,雖緣事會之靡遑,恬若固有,淟涊至此,而一遞之願,不翅如縛求解,今玆西捷之稽緩,又爲臣引咎之一端,而若其難冒之實,不專在此。倘殿下包涵而寬假之,不令郵罰之加於其身,而解其本任,遂其微諒,俾爲一分贖愆之地,則臣當轉罪爲榮,隕結之不暇,臣之此言,非特爲備例辭免而已,庶幾憫覆之天,卒垂生成之澤,若臣賤疾,敗壞難强之狀,亦不敢煩陳,以瀆淸聰。伏乞天地父母,憐其衷素,察其情懇,特許臣所帶兵判之職,亟賜遞改,使國體毋至苟艱,私分獲以全安焉。臣無任云云。答曰,省疏具悉。所辭不允。卿其勿辭行公。
吏曹判書南公轍疏曰,伏以皇天篤佑宗祊,吉慶鼎臻,王世子冊封,吉日已涓,定名禮成,億萬年泰磐之基,自今伊始,八域臣民,蹈舞欣忭,臣之月前屢籲,是豈可已而不已者哉?雖緣無前之慶會,不得不旣入旋出,而臣之不可淟涊於此職,猶夫前也,蔑效而久蹲,爲傷廉害義,策病而奔走,爲忘生循欲,如此而不識羞恥,則臣何足言?恐累聖朝使以禮·養以廉之政,所關非細也。殿下,倘或念及於此,必不待臣疏之來,而先自斥黜,使當世之士大夫,知所去就,而前後聖批,不惟不賜允兪,每以强引不當之義,爲敎,顒祝之餘,大失所望,不能無憾於天地之大也。臣於頃歲,以連當三大政之爲五六十年來所無之事,屢上血懇,力陳必辭之義,伏想聖聰,其或記有矣,若又當今夏大政,則是五年之間,五經大政也,臣之必欲一遞,揆以常情,不是異事,且臣雖是世祿餘裔,而家本寒素,久處權要,非分之所宜,亦非材之所堪。假使臣,優有鑑識,激揚得宜,在其私義,固當怵然而懼,不可如此之久,況臣萬萬無此望者乎?若謂之姑且承乏云爾,則顧今卿列濟濟,不患無人,銓曹舊望,多至十餘,此其人皆可授也。自以爲承乏,而當之者,謂一世無人,殆有甚於妨賢之罪,臣豈敢爲此?人固有以病辭官者,其言未必一一皆有分數,而臣之已痼之病,決不可强其難强,雖知舊相對說病,痛者甚苦,聽者支離,況於君父之前乎?臣不欲更將已陳之穢狀,自犯瀆屑,而又自近日以來,新症忽添,頑痰一倍加劇,寒熱無時交作,唾血瀉泄,神氣昏眩,食飮專廢,頓無生意,日昨赴公,非有一毫差減之勢而然也。忝居九卿之一,又帶館閣之任,恐欠備員之事體,而兼寓慶祝之微忱,爲是之企待,而居然政月已屆矣,本曹事務,此時尤劇,決知其愆期委屬,而嚴畏趑趄,不更陳列,則公私狼狽,厥罪尤大,此又目下切急,不得不仰首鳴號者也。玆敢齋沐治疏,上煩宸聽,苟臣言之爲可,亟賜遞免,如其不可,屢瀆之罪,自有有司之法,伏地恭竢,惶懍戰悚。臣無任云云。答曰,省疏具悉。所請,予豈不許施,而冢宰,重任也,亦不可一例從之。政命有下,卽爲入來開政。
上在昌德宮。停常參·經筵。
金愚淳啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
金愚淳啓曰,禁衛營將官來言,今日本營軍兵,日次私習云矣,敢啓。傳曰,知道。
金愚淳啓曰,御營廳將官來言,今日本廳軍兵,日次私習云矣,敢啓。傳曰,知道。
金愚淳啓曰,右副承旨洪秀晩,今日不爲仕進,卽爲牌招,何如?傳曰,允。
以右副承旨洪秀晩牌不進罷職傳旨,傳于金愚淳曰,只推。
兵曹口傳政事,副護軍單朴宗薰。
沈啓錫改差,代以韓鍾運爲假注書。
具得魯啓曰,行吏曹判書南公轍,參判洪羲臣,參議鄭來百再牌不進推考傳旨及罷職傳旨,今方捧入,而開政命下之後,連事違召,不卽承膺,事體所在,誠甚未安。判書·參判,所當更請牌招,而係是一日三牌,何以爲之?敢稟。傳曰,參議只推,竝一體更爲牌招。
具得魯啓曰,行吏曹判書南公轍,參判洪羲臣,參議鄭來百牌不進推考傳旨及罷職傳旨,今方捧入,而開政命下,已至經宿,連事違召,誠甚未安。判書·參判,竝更牌招,何如?傳曰,允。參議只推,竝一體牌招。
具得魯啓曰,行吏曹判書南公轍,參判洪羲臣再牌不進推考傳旨,今方捧入,而開政命下,已至經宿,連事違牌,終不承膺,揆以事體,誠甚未安。參議鄭來百疏批未下,判書·參判,所當更請牌招,而係是一日三牌,何以爲之?敢稟。傳曰,更爲牌招。
金愚淳啓曰,行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于金愚淳曰,只推。
以校理李敬參·柳台佐,修撰李重蓮,副修撰林景鎭牌不進罷職傳旨,傳于具得魯曰,只推。
具得魯,以弘文館言啓曰,本館上番闕直,事甚未安。校理李敬參·柳台佐,修撰李重蓮,副修撰林景鎭,旣有只推之命,應敎金學淳,由限已過,竝卽牌招,以爲推移入直之地,何如?傳曰,允。
兵曹口傳政事,以元永胄爲兼內乘。
以平安監司鄭晩錫狀啓,各鎭出戰召募倡義將卒功勞,區別成冊上送事,傳于金愚淳曰,關西赴陳兵卒,與助餉人女等之形狀,冊子上送云,而大抵賞論之際,必加十分審愼,然後乃得完功行賞之擧,令廟堂卽爲擧行事,自政院分付。
金愚淳,以訓鍊都監言啓曰,新造軍器,輸置東倉之意,已爲草記蒙允,而又有內下軍物,仍爲儲置矣。軍器重地,不可無守直,下都監入直挾輦軍二十名,別武士一人率領,移入於東倉,下都監則以哨軍二十名,磨鍊守直,何如?傳曰,允。
兵曹啓目粘連,觀此黃海監司韓用鐸畢賑狀啓,別單穀物數爻成冊及監賑御史金啓溫書啓,則首陽別將李福來,本城處在石确之地,全城居民,顚連之勢,在於朝夕,而或捐廩料,或輸私財,逐朔濟活,自備各穀,爲一百二十石是如爲白乎旀,嶺南租領運差使員龍媒僉使李光俊,許沙僉使池守彬,數千里駕海〈觸〉冒風濤,近萬包穀,無事到泊是如爲白有臥乎所,首陽別將李福來,以若殘鎭,捐廩賑濟,龍媒僉使李光俊,許沙僉使池守彬,數千里駕海,觸冒風濤,近萬包穀物,及期來泊,俱爲嘉尙。上項三鎭將,竝施以陞敍之典,似合事宜是白乎矣,係干恩賞,不敢擅便,上裁敎是白乎旀,椒島僉使金百鍊,文城僉使朴玎晦,文山萬戶李完植,位羅萬戶趙光震,長水別將安處仁等,繡啓論列,雖有褒語,別無優異之績,自備穀物,數亦不多,竝只置之,何如?判付啓。依回啓施行爲良如敎。
吏曹參議鄭來百疏曰,伏以皇天眷佑,吉慶川至,玉候夬臻康復,銅闈繼定冊禮,宗祊奠盤泰之安,臣民切抃躍之喜,此誠吾東方億萬年無彊之休,區區攢祝之忱,曷有其極?仍伏念臣,偏荷聖眷,獲受專城,數年厚俸,幸遂便養之願,而一無報效,每訟辜負之罪,不自意天官佐貳之命,復降於嶺外待罪之際,臣聞命震越,將老還次,而恩眷之過隆,涯分之太濫。以臣愚庸,實無冒膺之望,而只緣積違之餘,又値慶抃之會,不敢逡巡,遽爾祗肅,副急行政,醜拙畢露,數遭代斲,已覺惶愧,而今臣老母,以八耋之年,纔經半千里行役,素患風痰之症,如期復發,氣息凜綴,飮啖全却,屢日藥治,尙無應效。臣左右扶將,晝宵焦熬,此際政命經宿,天牌屢臨,而目下情地,萬無一刻離捨之望,玆敢略陳情懇,仰首嗚呼。伏乞聖慈,特垂鑑諒,亟遞臣職,俾便救護,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭,救護母病。
上在昌德宮。停常參·經筵。
自辰時至申時,灑雨下雨,測雨器水深三寸二分。
藥房提調沈象奎,左副承旨金愚淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?喜順宮氣候,何如,臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
金愚淳啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金愚淳啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
具得魯啓曰,行吏曹判書南公轍,參判洪羲臣三牌不進推考傳旨,今方捧入,而開政命下,已至經宿,一向違召,終不承膺,事體所在,萬萬未安。參議鄭來百,受由,判書·參判,所當更請牌招,而係是一日四牌,何以爲之?敢稟。傳曰,更爲牌招。
金愚淳啓曰,行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于金愚淳曰,只推。
以應敎金學淳,校理李敬參·柳台佐,修撰李重蓮,副修撰林景鎭牌不進罷職傳旨,傳于具得魯曰,只推。
具得魯,以弘文館言啓曰,本館上番闕直,事甚未安。應敎金學淳,校理李敬參·柳台佐,修撰李重蓮,副修撰林景鎭,旣有只推之命,竝卽牌招,以爲推移入直之地,何如?傳曰,允。
具得魯啓曰,行吏曹判書南公轍,參判洪羲臣牌不進推考傳旨,今方捧入,而開政命下,已至多日,連事違召,終不承膺,揆以事體,極爲未安。竝更牌招,何如?傳曰,允。
具得魯啓曰,行吏曹判書南公轍,參判洪羲臣再牌不進。推考傳旨,今方捧入,而開政命下,已至多日,一向違牌,終不承膺,事體所在,萬萬未安。所當更請牌招,而係是一日三牌,何以爲之?敢稟。傳曰,更爲牌招。
金愚淳,以內醫院提調意啓曰,副提調韓致應,今日問安,不爲仕進,卽爲牌招,何如?傳曰,允。
金愚淳,以都摠府言啓曰,今日入直內三廳武兼禁軍及軍兵等,當爲中日習射技放,而兩勢如此,不得設行之意,敢啓。傳曰,知道。
金愚淳,以義禁府言啓曰,平安監司鄭晩錫狀啓內,楚山府使洪時溥,爲先罷黜,其罪狀,令攸司稟處事,啓下矣。洪時溥,未及上來,依例發遣府書吏所到處,拿來,何如?傳曰,待待命拿囚。
金愚淳,以備邊司言啓曰,別使赴燕,行期遲緩,且當曆行,則例爲除出曆包,移給於別使員役,自是不易之規,而今番西變之後,包蔘之如期周旋,姑未可知。拜表日字漸近,依使臣京盤纏例,自惠廳先爲上下,該院則待包價,卽爲準數備納于惠廳之意,分付,何如?傳曰,允。
禁府啓目,橫城前縣監沈鎌原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓。依允。又啓目,羅州牧使吳翰源原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓。依允。又啓目,坡州前牧使李尙謙,原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓。依允。
上在昌德宮。停常參·經筵。
自初昏至初七日開東,灑雨下雨,測雨器水深一分。
金愚淳啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
金愚淳啓曰,右副承旨洪秀晩,今日不爲仕進,卽爲牌招,何如?傳曰,允。
具得魯啓曰,行吏曹判書南公轍,參判洪羲臣三牌不進,推考傳旨,今方捧入,而開政命下,已至多日,如是違牌,終不承膺,揆以事體,極爲未安,所當更請牌招,而係是一日四牌,何以爲之?敢稟。傳曰,更爲牌招。
金愚淳啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于金愚淳曰,只推。
以右副承旨洪秀晩牌不進罷職傳旨,傳于金愚淳曰,只推。
具得魯啓曰,卽者副修撰任百禧,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考,何如?傳曰,允。
以應敎金學淳,校理李敬參·柳台佐,修撰李重蓮,副修撰林景鎭牌不進罷職傳旨,傳于具得魯曰,只推。
具得魯啓曰,副應敎洪大浩在外,修撰韓兢履,冊禮都監郞廳進,副修撰任百禧陳疏徑出,玉堂上下番俱空,事甚未安,應敎金學淳,校理柳台佐·李敬參,副校理李基崇·李龍秀,修撰李重蓮,副修撰林景鎭,竝卽牌招,以爲推移入直之地,何如?傳曰,允。
具得魯啓曰,行吏曹判書南公轍,參判洪羲臣牌不進,推考傳旨,今方捧入,而開政命下,已至屢日,如是違牌,終不承膺,揆以事體,誠極未安,更爲牌招,何如?傳曰,允。
以公忠監司元在明狀啓,雨澤事,傳于具得魯曰,近來雨澤,雖不均適,連見狀啓,殊甚多幸,分付各道,着意探知,列邑所報登聞事,分付廟堂。
具得魯,以奉常寺都提調意啓曰,東耤親耕田所種大麥打作,則所出爲六石十斗,小麥打作,則所出爲十斗之意,敢啓。傳曰,知道。
金愚淳,以兵曹言啓曰,五衛將具八柱·徐良輔·李碩遠·李徵九,忠翊將成在坤,慶熙宮衛將尹孝烈·李齊中,文臣兼宣傳官林景鎭,俱以病難供職,呈狀乞遞,輪番之任,不可久曠,竝改差,何如?傳曰,允。
金愚淳,以摠戎廳言啓曰,本廳左部千摠趙達洙,身病猝重,勢難察任,改差,何如?傳曰,允。
金愚淳,以義禁府言啓曰,卽接嘉山縣監鄭周誠,郭山縣監朴孝晉牒呈及成冊,則擧兵逆魁君則,謀反大逆罪人希著·彦涉·昌始·總角等應坐諸人,査出以來矣。逆魁君則妻鄭女,方囚定原獄,依例發遣府都事,與地方官眼同,依律文處斬,子相洛年九,年未滿免絞,全羅道珍島郡金甲島爲奴,希著妻元女慶尙道南海縣,子婦李女全羅道長興府,妾金色慶尙道熊川縣,女阿只彦陽縣,竝爲婢,子夫得年十一,謁土里年十,石武年四,竝年未滿免絞,夫得慶尙道機張縣,謁土里泗川縣,石武咸安郡,竝爲奴,彦涉妻石女全羅道光陽縣,妾李花靈巖郡,子婦金女務安縣,竝爲婢,昌始母阿只全羅道求禮縣,妻方女康津縣,子婦卓女寶城郡,女阿只連海南縣,竝爲婢,總角母玉女全羅道興陽縣呂島爲婢,而右罪人等,方囚嘉山·定原·郭山等獄云,依例令刑曹,押送于各其配所,昌始弟昌載,子希祚,尙未捕捉云,各別詗捕事,嚴飭該道道臣,何如?傳曰,允。
禁府啓目粘連,向前羅州牧使吳翰源亦稅船裝載之母過千石,果是法例,不可違越,而各營各司,米穀之稅船添載,便成近例,竝與船價而計數,則每船皆過千石,非獨該邑之創行是遣,且無一包私物,則不必以不幸致敗,獨勘添載之罪,合有分揀之道是白乎矣,臣府不敢擅便,上裁,何如?判付啓,依回啓施行爲良如敎。又啓目粘連,向前李尙謙亦,啓下公事之外邑奉行,不可一毫放忽,而況旀死節人之葬需題給,卽出於奬忠隱卒之特恩敎是去乙,身爲地方官,稱以推移無路,不爲如數輸送,致使朝家惠澤閼而不行,究厥所爲,萬萬駭痛,以此照律,何如?判付啓,依允。又啓目粘連,向前沈鐮亦,倉役役民,雖云通行之規,而聽訟循私,亦不得發明,至於災結,法意何等嚴重,則俵餘五結之付之民庫,雖與染指有異,大違禁制,萬萬駭然,以此照律,何如?判付啓,依允。
副修撰任百禧疏曰,伏以臣之本生母,年迫七旬,素多疾病,委頓床笫,寧日恒少,臣之情私,誠不可以一刻暫離,而臣於逖違之餘,只切覲光之忱,遽爾祗肅,連鎖禁直,離違親側,今已五宿矣。焦鬱之懷,每切于中,卽接家信,病母諸節,重添暑症,食飮全却,氣息凜綴,臣聞此報,方寸如灼,玆敢忙控短章,徑出禁扄。伏乞聖慈,俯垂矜諒,亟遞臣職,俾便救護,仍勘臣罪,以肅朝綱,千萬幸甚。臣無任云云。省疏具悉。爾其勿辭救護。
上在昌德宮。停常參·經筵。
辰時·申時,灑雨下雨,測雨器水深二分。
金愚淳啓曰,行大司憲李冕膺未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
金愚淳啓曰,來十一日,朝參日次矣,敢稟。傳曰,停。
具得魯啓曰,來十一日,輪對日次矣,敢稟。傳曰,當次人受點,後日次待令。
金愚淳啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
金愚淳啓曰,御營廳將官來言,今日本廳軍兵日次私習云矣,敢啓。傳曰,後日次爲之。
金愚淳啓曰,右副承旨洪秀晩,今日不爲仕進,卽爲牌招,何如?傳曰,允。
傳于金愚淳曰,傳香承旨,馳詣明陵,奉審摘奸,局內諸陵,一體奉審以來。
具得魯啓曰,行吏曹判書南公轍,參判洪羲臣,再牌不進,推考傳旨,今方捧入,而開政命下,已至多日,連事違召,無意承膺,事體所在,萬萬未安,所當更請牌招,而係是一日三牌,何以爲之?敢稟。傳曰,更爲牌招。
具得魯啓曰,吏曹參議鄭來百,由限已過,一體牌招,何如?傳曰,允。
具得魯啓曰,行都承旨韓致應,行左承旨金蓍根,不爲仕進,右承旨任希存,受由在外,左副承旨金愚淳,奉審進去,右副承旨洪秀晩,傳旨未下,院中只有臣一人,伴直無人,行左承旨金蓍根,所當牌招,而拘於廳規,不得請牌,何以爲之?敢稟。傳曰,牌招。
以應敎金學淳,校理柳台佐·李敬參,副校理李基崇,修撰李重蓮,副修撰林景鎭牌不進罷職傳旨,傳于具得魯曰,幷只推。
具得魯啓曰,玉堂上下番俱空,事甚未安,應敎金學淳,校理柳台佐·李敬參,副校理李基崇,修撰李重蓮,副修撰林景鎭,旣有只推之命,竝更爲牌招,以爲推移入直之地,何如?傳曰,允。
以右副承旨洪秀晩牌不進罷職傳旨,傳于具得魯曰,只推。
金愚淳,以兵曹言啓曰,今月初十日,二羽禁軍番次矣,該番將未差之代,依承傳,口傳擬入之意,敢啓。傳曰,知道。
兵曹口傳政事,以任聖皐爲羽林將。
金愚淳,以備邊司言啓曰,瑞興府使李宗爀,在任身死矣,曾經閫帥,依法典,返柩時,擔軍題給之意,分付所經各道,何如?傳曰,允。
金愚淳,以義禁府言啓曰,江原監司李好敏狀啓內,歙谷縣令申大翕罪狀,令攸司稟處事,啓下矣。申大翕,時在任所,依例發遣府羅將,拿來,何如?傳曰,待待命拿囚。
金愚淳,以刑曹言啓曰,義禁府啓辭內,卽接嘉山縣監鄭周誠,郭山縣監朴孝晉牒呈及成冊,則擧兵逆魁君則,謀反大逆罪人希著·彦涉·昌始·總角等應坐諸人,査出以來矣。逆魁君則妻鄭女,方囚定原獄,依例發遣府都事,與地方官眼同,依律處斬,子相洛年九,年未滿免絞,全羅道珍島郡金甲島爲奴,希著妻元女慶尙道南海縣,子婦李女全羅道長興府,妾金色慶尙道熊川縣,女阿只彦陽縣竝爲婢,子夫得年十一,謁土里年十,石武年四,竝年未滿免絞,夫得慶尙道機張縣,謁土里泗川縣,石武咸安郡,竝爲奴,彦涉妻石女全羅道光陽縣,妾李花靈巖郡,子婦金女務安縣,竝爲婢,昌始母阿只全羅道求禮縣,妻方女康津縣,子婦卓女寶城郡,女阿只連海南縣,竝爲婢,總角母玉女全羅道興陽縣呂島爲婢,而右罪人等,方囚嘉山·定原·郭山等獄云,依例令刑曹,押送于各其配所,昌始弟昌載,子希祚,尙未捕捉云,各別詗捕事,嚴飭該道道臣,何如?傳曰,允事,命下矣。右項諸罪人等,方囚嘉山·定原·郭山等獄,令本道,卽爲押送于各其配所事,分付道臣,何如?傳曰,允。
上在昌德宮。停常參·經筵。
未時申時,日暈。
具得魯啓曰,行大司憲李冕膺未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
韓致應啓曰,行左承旨金蓍根,右副承旨洪秀晩,今日不爲仕進,竝卽牌招,何如?傳曰,允。
傳于韓致應曰,留院公事入之。
韓致應啓曰,吏曹判書南公轍,參判洪羲臣,參議鄭來百牌不進,推考傳旨及罷職傳旨,今方捧入,而開政命下,已至屢日,一向違牌,終不承膺,事體所在,極爲未安,判書·參判竝更牌招,何如?傳曰,允。參議只推,一體牌招。
韓致應啓曰,行吏曹判書南公轍,參判洪羲臣,參議鄭來百牌不進,推考傳旨及罷職傳旨,今方捧入,而開政命下,已至多日,一向違召,終不承膺,事體所在,萬萬未安,判書·參判,竝更牌招,何如?傳曰,允。參議只推,一體牌招。
傳于韓致應曰,政命已下,已至屢日,而政官連事違召,事極未安,令政院,連以前牌催促,如有違牌,勿爲呼望。
有政。吏批,行判書南公轍式暇,參判洪羲臣牌不進,參議鄭來百進,行都承旨韓致應進。啓曰,行判書南公轍式暇,參判共羲臣牌招不進,小臣獨政未安,何以爲之?敢稟。傳曰,只出緊任。
以鄭東榦爲輔德,金學淳爲兼弼善,吳泰賢爲左尹,李志淵爲宗簿正,康翎縣監李行敎,今加通政,加資事承傳,韓陵君單李海愚,兼掌令單申緯。
具得魯,以兵批言啓曰,前監司李晩秀,敍用送西矣,資級係是輔國,判中樞府事沈象奎,知中樞有闕之代,下批,其代,李晩秀下批之意,敢啓。傳曰,知道。
兵批,兼判書沈象奎病,參判嚴耆病,參議韓鼎運病,參知尹之鉉入直進,同副承旨具得魯進,判府事李晩秀,知事沈象奎,僉知尹守任·任聖皐,大護軍李肇源,護軍朴命燮,副護軍韓翼鎭·林栽洙·李甲會·申在明·柳烇·閔修益·李邦億,副司果南麟耉,以上竝單付,僉知金景琳·金龜,以上依定式減下。
以右副承旨洪秀晩牌不進罷職傳旨,傳于韓致應曰,只推。
韓致應啓曰,玉堂上下番俱空,事甚未安,應敎金學淳,校理柳台佐·李敬參,副校理李基崇,修撰李重蓮,副修撰林景鎭,旣有只推之命,竝卽牌招,以爲推移入直之地,何如?傳曰,允。
以應敎金學淳,校理柳台佐·李敬參,副校理李基崇,修撰李重蓮,副修撰林景鎭牌不進罷職傳旨,傳于韓致應曰,只推。
具得魯,以都摠府言啓曰,今日入直內三廳武兼禁軍及軍兵等,當爲中日習射技藝,而國忌正日相値,不得設行之意,敢啓。傳曰,知道。
上在昌德宮。停常參·經筵。
具得魯啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
韓致應啓曰,行左承旨金蓍根,左副承旨金愚淳,右副承旨洪秀晩,今日不爲仕進,竝卽牌招,何如?傳曰,允。
具得魯啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于具得魯曰,竝只推。
以左副承旨金愚淳,右副承旨洪秀晩牌不進罷職傳旨,傳于韓致應曰,竝只推。
韓致應啓曰,玉堂上下番俱空,事甚未安,應敎金學淳,校理柳台佐·李敬參,副校理李基崇,修撰李重蓮,副修撰林景鎭,旣有只推之命,副修撰任百禧,由限已過,竝卽牌招,以爲推移入直之地,何如?傳曰,允。
以應敎金學淳,校理柳台佐·李敬參,副校理李基崇,修撰李重蓮,副修撰林景鎭牌不進罷職傳旨,傳于韓致應曰,只推。
具得魯,以備邊司言啓曰,巡撫營將官以下及京外將士赴陣守城效勞之人,分等論賞,別單書入之意,敢啓。傳曰,知道。
具得魯,以備邊司言啓曰,巡撫營將官以下及京外將士赴陣守城效勞之人,今方分等論賞,修出別單以啓,而從征諸卒,五朔暴露,冒死向前,竟底奏捷,雖無表異之績,不可無別樣酬勞之擧,以答其親上死長之誠,京營軍兵,令各該營,分等從優施賞,松都及關西鄕軍中,居前殺賊勞效稍著之類,令該府該道,米布從厚題給,仍令限十年復其身蠲其役,其餘則,雖不得徧加賞齎,而蠲役之典,限七年施行,至於各處義旅,初無尺籍之傳,不待徵發之令,而慕義勸忠,如赴樂地者,尤不容不另施殊賞,以示奬勵,其中金見臣·許沆所領之衆,倡義最先,樹績最多,宋之濂所募精砲,長在大陣,多助聲勢,前後殺賊,最爲夥然,此兩陣士卒,一倂令本道,米布優數題給,仍施蠲役之典,其餘晩後來赴之義旅,隨其勞績之多寡,與各邑赴陣軍卒,一體施賞,其中士人鄕族之聞風嚮義,相率執殳者,另令本道,拔例論賞。義州·寧邊·安州·龜城四邑守堞之卒,其所效勞與臨陣無異,竝限三年蠲役,校卒中勞勩尤著之類,亦爲米布題給,戰亡諸卒,旣已優施恤典,且有子孫年歲居住,修成冊上送之命,而道啓中,一子身役,永許頉免,十年煙役,特爲蠲減,所受新舊還蕩減之請,實爲得宜,依此施行,雖以病死之類言之,其爲死於王事則一也,生前身還,一例蕩減,外此召募防守各樣效勞及賊變之初,出沒危險,往來偵探之類,竝令本道,分輕重徧加酬賞,可合收用者,亦爲拔例另施,俾無見漏齎鬱之歎,而題給米布者,竝爲修成冊啓聞會減出征諸軍之試藝論賞,旣有戊申已例,京營則依中旬例,松都及關西,則依都試例,各試射放,以其入格矢數,別單修啓,以爲論賞慰悅之地,今玆賞典,雖從優厚,而本道戰守之績,只憑成冊之懸註,難保其一一稱停,如或有漏落未施及賞不稱勞之類,許令本道,更探實績,論理啓聞,何如?傳曰,允。
具得魯,以備邊司言啓曰,巡撫使李堯憲,六朔開營,千里專制,籌·劃得宜,勞勩甚大,特加正二品之資,用酬其功,巡撫中軍柳孝源,受命出征,備經櫛沐,王靈所曁,全師凱還,加資。義州府尹趙興鎭,坐制壓境之賊獨保全城,指授分路之兵,亟勦諸屯,施以璽書表裏之典。寧邊前前府使吳淵常,發肘下伏莽之凶,而鶴·益咸誅捕境外漏網之賊,而龜·泰復全,施以璽書表裏之典。安州牧使趙鍾永,當賊路而幷管軍民,則徵發鎭安之一無或疎,守空城而兼攬營邑,則罇俎折衝之兩得其宜,安州之幾危復安,實有全功,加資。肅川府使李儒秀,安州徵兵之初,列郡無一應赴,而肅川親兵,獨能先至,軍勢漸振,城守始固,急處之團束如此,則平日之節制可知,況又赴陣之後,治民治軍,各盡其方,右職調用。咸從府使尹郁烈,順川郡守吳致壽,龍川府使李永植,松林之戰,功過雖半,而嘉·博土崩之急,一鼓賴安,郭山之捷,聲勢是振,而宣·鐵魄禠之賊,三窟盡蕩,全道之收復,實基於此戰,尹郁烈·吳致壽,竝加資,李永植,前已施賞,置之。巡營中軍李鼎會,赴戰雖後於松林,奏功旣趁於郭山,以本職許用邊地履歷,朔州府使尹敏東,一城在中,八陣環外,而惟朔州分受之所,當賊路最要之地,隣寨有警,則未嘗不應,窮盜或遁,則未嘗不捕,進退周旋,極有條理,以本職許用防禦使履歷。雲山郡守韓象默,相機詗賊,救寧邊內應之燮,治軍制勝,備本邑自守之方,準職調用。龍川前府使權琇,守城龍骨,兵散賊迫,涅臂誓衆,懷印間行,乞救於義州大鎭,帥臣啓罷,果是不審,而臨危涅臂,極用嘉尙,右職待窠卽令調用,价川郡守柳相弼,運餉及時,軍食無匱,施以陞敍之典。龜城府使趙恩錫,兵虞侯李榏,或全保孤城臨危應變,或左右大陣隨事殫誠,幷施弓箭筒箇之賞。嘉山郡守鄭周誠,博川郡守李運植,定州前前牧使徐春輔,定州前牧使林栽洙,雖無表異之績,俱有攻守之勞,幷施弓箭賜給之典。凡在定州城內之賊,雖當殄滅無遺,然而罔治脅從,聖王之大德,勿殺降者,兵家之至戒,況前後綸音,爲慮鋒鏑之濫傷,必軫袵席之曲保,德意所曁,藹然如春,而乃於陷城之日,降卒二千,無少長皆斬,此豈體九重好生之德,而亦非所以化龍蛇之義也?巡撫中軍柳孝源,宜削其職,以示功罪不相掩之意,許沆戰亡之日,咸從尾局相聯,卽是同陣,順川,以最近之鄰壁旗鼓相望,緩急共須,而卽見其挺身獨赴,死不旋踵,各自按兵不動,無意相救,一任全軍之俱沒,今於査罪之時,不可以事過而仍置。咸從府使尹郁烈,順川郡守吳致壽,使節度使,拿致營下,嚴棍懲礪,何如?傳曰,允。
具得魯啓曰,因備邊司草記,右邊捕盜大將柳孝源,削職事,命下矣。在前如此之時,有他邊大將兼察之例,今番則何以爲之?敢稟。傳曰,他邊大將兼察,牌招,聽傳敎。
具得魯,以備邊司言啓曰,自願赴陣人前宣傳官李容鉉,斬賊四級,擒賊十三名,出身金禹鍾,斬賊八級,擒賊二十四名,李容鉉,卽李近胄之子,金禹鍾,卽金處漢之子,以其父身犯死罪,自願立功,以贖父罪,往屬于巡撫大陣,每戰居前,所斬獲甚多,蓋李近胄,則失符棄城,罪合一律,而旣爲往依於節度麾下,則與逃走有異,法無必死之文,金處漢,則若使巡撫,早卽出師,則必當梟竿已久,而今旣轉到半年,迄未究竟,且援以戊申金重器之例,則亦不無罪同律異之端,況今兩囚之子,冒死從戰斬擒不少,乃以是乞贖父罪,比之漢緹縈故事,原其心迹,實無異同,李近胄·金處漢,特貸其死,邊遠充軍,何如?傳曰,允。
具得魯啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
具得魯,以兵曹言啓曰,卽接東道參軍安栢牒報,則御營廳所授惠化門北邊第二城廊近處體城六間許頹圮云,令繕工監,堅實圍排,把守軍兵,亦令該軍門,量宜定送,限改築間,各別守直之意,分付,何如?傳曰,允。
具得魯,以御營廳言啓曰,本廳把摠徐敬輔,身病甚重,勢難察任,改差,何如?傳曰,允。
具得魯,以御營廳言啓曰,本廳字內惠化門北邊第二城廊近處體城六間許頹圮處,令繕工監,把子圍排,分授軍門,急速修築,而把守軍兵,亦令該軍門,量宜定送事,自兵曹草記矣,修築則待晴擧行,而出番鄕軍二十名,將官率領,限改築間,輪回嚴加把守之意,敢啓。傳曰,知道。
禁府啓目,松禾前縣監尹行勉原情云云。問目內辭緣泛稱遲晩,刑推得情,何如?判付啓,除刑推議處爲良如敎。又啓目,甑山縣監朴宗稷原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,順天前營將韓根馨原情云云,問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,龜山僉使金漢權原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又照目粘連,橫城前縣監沈鐮矣本府議啓內,倉役役民,雖云通行之規,而聽訟循私,亦不得發明,至於災結,法意何等嚴重,則俵餘五結之付之民庫,雖與染指有異,大違禁制,萬萬駭然,以此照律,罪杖一百收贖,告身盡行追奪,不限年禁錮,私罪,奉敎依允爲旀,功議各減一等爲良如敎。又照目粘連,坡州前牧使李尙謙矣本府議啓內,啓下公事之外邑奉行,不可一毫放忽,而況旀死節人之葬需題給,卽出於奬忠隱卒之特恩敎是去乙,身爲地方官,稱以推移無路,不爲如數輸送,致使朝家惠澤,閼而不行,究厥所爲,萬萬駭痛,以此照律,罪杖一百收贖,告身盡行追奪,私罪,奉敎依允爲旀,議減一等爲良如敎。
進善宋稚圭疏曰,伏以聖候康復,賀儀已擧,元良定位,冊禮將行,此實一國莫大之慶,萬世無疆之休,而西土之王師奏凱,繹騷之民心底定,邦運重熙,文德四洽,中外歡忭,大小同情,仍伏念臣,識暗才疎,百不猶人,僥冒臺銜,歲幾周矣。臣揆分惶惕,食息靡寧,而始懼瀆擾於靜攝之中,旣不敢哀籲而乞免,終因沈困於狗馬之疾,又未能自臚而請譴,跡涉慢命,罪在罔赦,臣於病勢少間,省覺稍存之時,益知措躬之無地,只願嚴誅之遄加而已。臣日昨得見邸報,則臣之所叨憲職,尙未鐫解,而銓曹復以檢擬於宮僚,獲蒙恩點矣。臣惝怳悸懍,危喘益促,夫執憲中司,匡輔糾繩,其爲任甚重,而當國家多事之會,尤有不可一日曠闕者,今乃使庸愚賤臣,許久虛縻於樵牧之社,其爲䙝名器而辱淸朝者,果何如哉?臣之盜虛名而誤恩命者,已多年所,而前後控免,瀝盡肝血,聖明看作例讓,朝廷視以常事,報蔑絲毫而榮寵愈至,罪積違傲而彈劾不及,臣實愚昧,莫省所以也。至若春坊之選,尤當致其審愼,不可混取闒冗,苟無其人,寧虛厥官,臣之空疎陋劣,國人皆知若以之苟然充數,豈不傳笑四方,招譏後世哉?今殿下,新冊儲嗣,思所以輔翼者,寧或疎略,而所以如此者,莫非臣之欺誣有以致之也。擧實論罪,合置何辟,臣跼高蹐厚,隕越冞極,臣自春末夏初,重添痰癖宿證,委頓床席,全不省事者,首尾五十餘日,比幸僅尋生路,神眩氣促,尙不免日夕㱡㱡,今始力疾構疏,仰暴情實,稽緩之罪,又無所逃矣。伏乞聖明俯垂洞察,亟降指揮,削去臣職名,仍命有司,勘臣罪狀,以重名器,以肅朝綱,千萬幸甚。臣無任云云。答曰,省疏具悉爾懇。爾是林下讀書之人,此時此任,捨爾其誰?予之冊禮時,故贊成膺招徠之命,仍行受敎命之禮,寔遵顯廟故事,事若不偶,今爾又爲宮僚,復踵盛事,不但稀貴,實合情禮,爾以先正之後,贊成之親,先君以思前人是似,則豈不匹美而與榮乎?爾若念之及此,不待多誥,必當幡然,爾勿更辭,從速登途,以副予夙宵延佇之至意,仍傳于具得魯曰,此批答,令地方官傳諭。
副校理李龍秀疏曰,伏以維天維祖宗,篤佑我家邦,聖候康豫誕宣大庭之賀,元良岐㠜,將擧定冊之禮,中外歡忭,曷有其極?臣迹忝邇密,夙夜在公,猥隨大小臣僚之後,益切攢手頂祝之忱,而不意向來藥院推賞之恩,至及於臣身,遽有陞六之命,曾未幾何,玉署除旨,又踵臨矣。臣揆分揣義,竊有所萬萬愧恧者,夫經幄論思,本非如臣謭劣所可擬議者,而臣於本館,嘗玷下僚,出入講席,亦已屢矣。若其謏淺寡陋,不足以仰塞顧問之實,已莫逃於鑑衡之下,今又進一步而猶諉之以便同宿趼,揚揚若固有焉,則尤非私心之所敢安也。伏乞聖慈,亟賜鐫改,以重名器焉。臣雖不敢以見職自居,苟效言事之責,而竊自惟念,厚被天地之大造,長依日月之末光,芹曝之誠,自有不能已者,臣嘗稽國朝故事,則粵在宣廟,適患候甫愈,先正臣李珥,承召卽赴曰,人於大病之餘,意思必新,此實一大機會不可失也。亦越顯廟患候時,先正臣宋浚吉,登筵陳戒曰,歷觀前古人辟,勵精圖治之時,天必大警動,以爲玉成之地,今此愆和,安知非天意屬望於殿下者,至深至切,警告戒飭,無所不至,以爲進德修業之一大機會耶?臣每讀此言,三復有味,嘆古人憂愛之心,陳勉之言,各隨其時,深得其要也。見今聖候翼瘳,吉慶咸湊,天命之眷顧方新,人心之蘄向益切,喑聾跛躃之輩,擧欣欣然相呼而賀曰,吾王從此庶幾無疾病,太平萬世,其將自今伊始,此亦我聖上因時順理,端本出治之一大機會也。臣竊惟殿下,聰明睿知,聖質天縱,無一事之過失,聞於中外,無一物之嗜好,形於宴私,仁愛之德,洽于上下,宜若治具畢張,大猷日升,而臨御一十有餘年之間,百度俱墮,衆弊咸痼,世道朝綱,日趨乎婾媠,蠱壞之域,譬如旣漏之船,無苴袽之備,而罅隙愈綻,久弛之弓,無整弦之時,而筋膠漸解,伈伈靡靡,日甚一日,加以凶荒,闕畜積之豫,而窮民盡委於溝壑,守牧失循摩之宜,而寇警猝發於潢池,生者呻吟於汚萊,死者暴棄於原野,財用已竭,邦本將蹶,雖有智者,莫知其何以善後,其亦可謂於邑而流涕者矣。今之議者,語及君德,則曰經筵之久廢,而講學之間斷也,語及朝象,則曰論議之潰裂而寅協之無望也,語及民事,則曰征斂之太煩,而椎剝之日急也,語及風俗,則奢汰之競尙而貴賤之無章也。殆如毛髮之無不受病,膏肓之莫可救藥,而其本則有在。臣伏聞朱夫子,嘗尤其當時,獻言於君者,毛擧天下之細故,而不本於人主之一身,其分符於南康·荊湖也,所治者,卽區區一邑之責,而必以待人主一心之正,始得以憑藉威靈,可稱任使爲說,是以先正臣宋時烈之進言於孝廟也,文簡公臣金昌協之進言於肅廟也。首尾屢十百言,皆援古證今,經緯萬變,而每以朱子此說,爲提綱挈領之第一義諦,夫以朱子之幾於聖也,豈故爲是迂緩不切之論,而以先正之道學,文簡之忠愛,其所丁寧仰勉,不過如斯,則誠以天下之事,自有本末,君心爲萬化之本,本未正而末治者,未之有焉。故臣愚死罪,竊以爲,今日許多可憂之事,苟究其原,則亶由於聖志未立,陽剛未奮。嗚呼,在庭臣僚之所日望於殿下者,莫不曰力行振勵之政,然後庶免於國不爲國,前後陳奏之發於筵席,大小章箚之積于公車者,亦莫不以是爲說,然而徒有默受之量,未見敷施之效,一日二日,以至幾年,而注措云爲之際,試求其一政一事,眞可以興衰扶弱,大慰群情者,則臣終不能得其彷彿也。夫懲討,有國之大事也,而殿下以一己之私恩,掩擧國之公論,大臣,殿下之股肱也,疏籲筵奏,非止一再,而採施愈邈,三司,殿下之耳目也,合辭聯討,爲日許久,而遞改相續,至以却湯之命,勒制群下,使之莫敢復言,進退不得,此豈臣等平日所仰望於殿下者乎?聖人之一言一動,皆爲後世章法,臣誠愚昧,竊恐從今以往,凡有聖意所在,抑公議而鉗衆口,以啓來後無窮之弊,又豈但一時聖德之累而已哉?且況挽近以來,朝臣晉接,至爲簡闊,應行公事,亦患濡滯,軍書日飛於廊廟,而一紙替稟,只降允兪之音,若其宣召宰樞商度節制,臣或未之見也。民情日急於水火,而八路奏啓,徒歸謄傳之例,若其責勉岳牧,講究拯濟,臣或未之見也。矧今玉度新復,神用淸泰,可以審察萬幾,戎事甫平,公私困瘁,可以整頓庶務,而側俟數月,訖未有大飭群工,克圖矯捄之擧,非時賜對絶無有焉,月六賓筵,僅或行之,而上則高拱淵默,初無機務之垂問下,則備儀進止不過簿書之奉行,曾不數刻,仍輒罷退,其亦何業之可究,何策之可施,利害得失之籌,安危治亂之數,有何暇議到也?臣不敢知燕閒蠖濩之際,幽獨安肆之地,朝夕左右者誰歟?接賢士大夫之時,未免稀少,則接宦官宮妾之時,不得不多,由是聰明徒狃於細瑣,志氣漸倦於酬應,夫以一國之大,億兆之衆,雖昧爽丕顯,左詢右諮,尙患乎日不暇給,況君臣相須之際,若是乎隔絶旁落,則雖國事日非,有識嗟嘆,殿下何從而知之?雖私意橫流,公議廢絶,殿下何從而知之?又若兵戈創殘之餘,飛芻輓粟,薰眼折臂之勞,殿下必不得以聞也,居送行齎,傾罌破釜之苦,殿下必不得以聞也。雖賑貸蠲恤之政,慰悅酬賞之典,自有按例而稟行者,然至於憂勤求治之念,惠懷保民之策,卒無有可指之實,是以君綱不立,國體益輕,百工俱解,萬爲姑息如下灘之舟,莫之支柱也。倘自今聖志赫然,痛自刻勵,念時事於苞桑,畏宴安於酖毒,廓運乾德,摠攬大柄,鼓之如風霆,照之如日月,雖窮陬絶徼之遠,而天威不違咫尺,則龍蛇可化,雖錦衣玉食之安,而蔀屋若在階庭,則鶉鵠可蘇,知宦官宮妾之可以害吾之私,而思賢士大夫之可以輔吾之德,則厦氈三晝不知其疲,而講學無間斷之患也。遇賢士大夫之若是其重,而責成就君德之道,則凡百有位,自不得不交勉共濟,而論議無潰裂之弊矣,君德旣修矣,朝論旣正矣,則守土之臣,皆可以奉承聖旨,怵畏公議,不得不以悉心荒政,愛養黎元爲事,而征斂可紓矣,椎剝可祛矣,若夫奢侈之可抑也,財用之可節也。多少節目間事,當有魚貫順序,不期變而自變者,此惟在於聖心一轉移之頃耳,何憚而不爲,亦何難而不行乎?語曰迅而易失者幾也,往而不返者時也,今殿下,當此難逢之幾,際此難得之時,豈不汲汲然思有以振之耶?又伏念,震邸方開,宮僚列位,玉質幼彰,萬姓延頸,宗社臣民,萬億無疆之休,實基於此,此時蒙養之方,又當豫爲之計,謹稽禮經,太子迺生之初,有司端冕見之南郊,過闕而下,過廟而趨,所以敎諭之道,其早如此,然古今旣異,出就外筵,姑非其時,則成就德業之任,亦難專責於師傳賓客之臣,臣未敢知,阿保持護之輩,果皆溫良恭敬,寬裕慈惠之人乎,居處服飾之具,果皆質朴儉陋,無或以侈麗導之者乎,飮食供奉之節,果皆一出於正,而無乖於禮讓乎?倘殿下,先率以正,遇事而誨,使之日聞正言,日覩正事,習與智長,化與心熟,以至于聰明漸廣,志慮漸固,則庶幾一德自然,中道若性,貽燕翼謨之盛,可垂於永久而無窮,臣之上所陳諸條,仰勉不止,爲今日之急務,實亦身敎之一大機會也,伏願殿下,懋哉懋哉。臣無任云云。省疏具悉。所陳諸條,極其切實,當留念,爾其勿辭察職。
上在昌德宮。停常參·經筵。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
具得魯啓曰,禁衛營將官來言,今日本營軍兵,日次私習云矣,敢啓。傳曰,知道。
具得魯啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,行左承旨金蓍根,右副承旨洪秀晩,今日不爲仕進,竝卽牌招,何如?傳曰,竝許遞,前望單子入之,待下批,牌招察任。
韓致應啓曰,左尹吳泰賢,除拜後過三日不爲出肅,依定式推考警責,仍卽牌招察任,何如?傳曰,允。
傳于金愚淳曰,大臣·備局堂上,引見。
具得魯啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于具得魯曰,只推。
韓致應啓曰,藥房提調·副提調,持湯劑來待矣。傳曰,封入。
承旨前望單子入之,洪羲俊·李錫夏落點。
韓致應啓曰,新除授右副承旨李錫夏,時在京畿果川地,斯速乘馹上來事,下諭,何如?傳曰,允。
韓致應啓曰,行吏曹判書南公轍,參判洪羲臣,參議鄭來百牌不進,推考傳旨及罷職傳旨,今方捧入,而開政命下之後,如是違牌,事甚未安,判書疏批未下,參判更爲牌招,何如?傳曰,允。
以吏曹參議鄭來百牌不進罷職傳旨,傳于韓致應曰,只推,更爲牌招。
韓致應啓曰,吏曹參判洪羲臣,參議鄭來百再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠甚未安,參判所當更請牌招,而係是一日三牌,何以爲之?敢稟。傳曰,參議只推,與參判,各別嚴飭牌招。
兵曹,以李海愚爲右邊捕盜大將,朴基豐爲禁軍別將,徐英輔爲御營中軍。
洪羲俊啓曰,新除授右邊捕盜大將李海愚,卽爲牌招,傳授命召及大將牌·傳令牌,何如?傳曰,允。
洪義俊啓曰,新除授右邊捕盜大將李海愚,時在京畿楊州地,斯速乘馹上來事,下諭,何如?傳曰,允。
以校理柳台佐·李敬參,副校理李基崇,修撰李重蓮,副修撰林景鎭·任百禧牌不進罷職傳旨,傳于具得魯曰,竝只推。
具得魯,以弘文館言啓曰,本館下番闕直,事甚未安,校理李敬參·柳台佐,副校理李基崇,修撰李重蓮,副修撰林景鎭·任百禧,旣有只推之命,竝卽牌招,以爲推移入直之地,何如?傳曰,允。
以校理李敬參·柳台佐,副校理李基崇,修撰李重蓮,副修撰林景鎭牌不進罷職傳旨,傳于具得魯曰,只推。
金愚淳,以冊禮都監,都提調意啓曰,本都監,當自明日始役矣,監造官鄭性愚,本職未肅拜,不得供職,本職改差,令該曹,口傳付軍職,使之冠帶常仕,何如?傳曰,允。
兵曹口傳政事,副司勇單鄭性愚。
洪羲俊,以義禁府言啓曰,時囚罪人李近胄·金處漢,特貸其死,邊遠充軍事,承傳啓下矣。李近胄全罷道長城府,金處漢慶尙道淸道郡,邊遠充軍,而以承傳內辭意,具罪目,依例發遣府書吏,押送于各其配所,何如?傳曰,允。
義禁府啓目粘連,向前尹行勉亦,隣倅營裨,同坐一廳,則亦是公堂衆會之中,而酬酢之際,語逼上官,難免壞損體統之罪,以此照律,何如?判付啓,依允。又啓目粘連,向前韓根馨亦,討捕官之捧債,已是法外,而至於受囑而害民,萬萬駭然,以此照律,何如?判付啓,依允。又啓目粘連,向前金漢權亦,稅船二隻之連次臭載,領運不謹之狀,極爲駭然是白乎矣,謹按大典通編漕轉條,押領差使員三隻以上致敗者論罪亦是白如乎,今此二隻以下,係是律文之外,分揀放送,何如?判付啓,依允。又啓目粘連,向前朴宗稷亦,定配罪人之押移他道,領去將校之換面替付,不飭之罪,在所難免是白乎矣,謹按大明律徒流人逃條,押解人失囚者,限內能自捕得免罪云,前已發覺,更以原配人押送是白乎則,揆以法意,當在免罪之科,分揀放送,何如?判付啓,依允。
行吏曹判書南公轍疏曰,伏以禮,君命召,在內不俟屨,在外不俟駕,螻蟻小臣,積犯逋慢,召牌之違,便成日課,飭敎之下,猶未赴政,是誠頑可以比木石,冥可以比豚魚,而誅罰不加,職名自在,分義之惶悚,已無可言,而事體之屑越,豈容如此?臣於向日,承批之後,竊意聖上,雖以重任之遽然遞改,有所鄭重而留神熟計,終必矜諒於微臣之事情,庶幾乎得遂誠願矣。恭俟屢日,又復漠然,今若以煩瀆爲懼,不更陳列,則政日漸近愆期委屬,誠非細故,以公以私,可謂極狼狽而大可悶矣。官久則貴在責成,而如臣蔑劣之材,只增其瘡疣之百出,而謗議之四至,不但愈久而愈無成效而已。且一遞之願,橫着胸中,凡一曹文簿,京外課績皆茫然不入於心,靺韋刺謁,一未接見,見亦朝聞而夕遺其名,如是而强其難强,則題目之出,必多顚錯,其有累於聖朝官人之政者大矣。居官怠事之罪,當自臣先,以警有位,而上下相持,尙無止泊,此臣之所自傷而亦不能無惑於朝家之處置也。平居語人,欲祈其久居榮宦,此常情也,俗態也,而無論愛臣不愛臣,莫不怪其久據而勸其速遞,是豈無所以而然哉?同朝之士,見臣而憐之,行路之人,指臣而憫之,此皆物議所在,臣雖欲冒沒復出,其可得乎?至於狗馬賤疾,月益痼而日益加,宿疾未祛,新症倍添,實無自力動作之望,憫覆仁愛之天,屢聞其疾聲之呼?今姑略而不敢長焉。伏願殿下,俯察由中之懇,特推體下之仁,亟許鐫免,俾微諒獲遂,仍治臣瀆擾之罪,肅朝綱而勵具僚,千萬幸甚。臣無任云云。答曰,省疏具悉。以卿材望,一例辭引乎?況大政臨迫,豈可許施?卿其勿辭,調病行公。
壬申六月初十日卯時,上御熙政堂。藥房入診,大臣·備局堂上,引見入侍時,提調沈象奎,副提調韓致應,假注書李基華,記注官朴思彦·文養老,待敎李龍秀,左副承旨金愚淳,假注書韓鍾運,事變假注書李䓧甲,領議政金載瓚,左議政韓用龜,右議政金思穆,工曹判書朴宗慶,知訓鍊院事李得濟,工曹參判李溏,禮曹參判洪奭周,行護軍金基厚,應敎金學淳,以次進伏。戶曹參議洪旭浩,醫官吳千根·趙宗協,以次進伏楹外訖。載瓚等曰,日間庚炎甚酷,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚等曰,累日雲靄,天氣蒸鬱,世子宮體候,何如?上曰,如前矣。象奎曰,醫官今皆待令入診,何如?上可之。旭浩,先入,千根·宗協,以次進,一一診候,退伏訖。上命奏脈候,旭浩曰,六脈調順,別無他症矣。千根·宗協曰,左右三部調均,無他症候矣。象奎曰,近者日候過熱,進御淸暑之劑,似好,故敢此仰達矣。上可之。命醫官先退,醫官退出。仍敎曰,次對爲之。載瓚曰,關西從戰壯士之閱月經時,飢困疾疫,雨雪鋒鏑,觸冒不避,竟至奏凱,則其死國忠上之情實爲可矜,而亦甚嘉尙,合有論列賞加之典,故謹因道臣査啓,而博採廣詢,自備司,已爲草記,更爲別單修啓,以爲從厚論賞,俾知朝家酬勞之盛恩也。然而如有賞不稱功,名或漏籍,則非聖朝體下之本意也,死喪之威,敵愾之地,攻守不一,名面許多,難保其一一停當,箇箇載錄,京軍則各營門處,許更詳覈,鄕軍則令道臣,備悉探情,更爲啓達,追後從實論賞之意,敢此仰稟矣。上曰,可也。載瓚曰,今此陳奏兼奏請使齎去奏文體重,令文任,撰出,何如?上曰,依爲之。出擧條載瓚曰,卽見平安監司鄭晩錫狀啓,則以爲,大同館重建財力,參酌磨鍊,則以錢費用約可爲萬餘兩,今年賑資之以京耗作錢劃下者分賑後,尙有餘數,就此中,限一萬兩許劃,材木則海西長山串·文城鎭,限六百株許䂨事,竝請令廟堂稟旨分付矣,館宇重建,事係緊急,以賑餘錢一萬兩,使之取用,材木則本道禁山,近雖童濯,所入之數,本不甚多,無論公私山,許令從便斫用,而不必犯䂨他道,長山串則置之,何如?上曰,依爲之。出擧條載瓚曰,贈判書鄭蓍,褒嘉之典,今無餘憾,而蓍,卽先正臣鄭逑之後也,先正,以明倫正義之學,貽于雲仍,蓍,以事君盡分之忠,得於家庭,至有今番之父子成就,苟論其所由來,則先正之功也。先正祠板特賜恩侑,以示重宸曠感之聖意,蓍之父贈執義魯與蓍,同時取義,而當蓍被劫之時,戒之曰,勿念爾父母,必爲善死云者,足令聞者亦涕,而賊又執魯加刃,則罵不絶聲而死,其高義卓節,有父有子,在古亦罕,鄭魯加贈亞卿,聞蓍無子而死,其從弟塾有子胄錫云,特立爲後,俾主其祀,以此分付吏曹·禮曹,何如?上曰,依爲之。出擧條載瓚曰,今使逖矣西土之人,始知忠君死長,爲天地間不易不悖之眞定大義,不復有詿誤浸梁之慮者,卽淸南·北諸義士之功也。使諸義士,能知此箇義理,能辦此箇義擧者,乃是壬辰四忠臣,有以倡之也。蓋義將義旅古所罕有,而粵在龍蛇之役,有若湖西之先正臣趙憲,湖南之故忠臣高敬命·金千鎰,嶺南之故忠臣郭再佑,喚起同志,糾合死士,爲同仇必討之擧,時人稱之以義兵,朝廷除之以義將,義聲所及,華夏咸聳,使吾東提封,得有今日卽四臣之力也。自是以後,百世可起,千里亦應,致令關西人士,聞風投袂,只知爲國當死,有賊當討,至有全功之奏者,其本則四臣也,四臣,振古之忠,不世之功,到今而尤有所不可忘者,然而今則闡揚無蘊,酬報無地,特命降香賜祭於祠院妥靈之所,仍使該曹收錄其祀孫,誕示九重起感之意,庸爲一代聳觀之地,似好,故敢此仰達矣。上曰,依爲之。出擧條載瓚曰,壬辰再造之恩,鳴呼可忘,而使三京收復,八路獲全,卽李提督之力也。甲申以後,遺孫東來,而朝廷果不得如意酬答,久爲志士之齎嗟,先朝特起涒灘之感,別加收錄之典,擢其孫李蒝爲閫帥亞將,使地部買給祠宇,別遣內部,鼓吹致酹于其廟,今己歲月寢遠,而赫赫若昨日事。李蒝父子身故之後,祀孫貧窮,香火未繼,數架遺祠,亦不掩風雨,見者咨嗟,聞亦憫嘆,吾東所以待督者,豈可如是爲哉?聞蒝之孫熙章,曾經守令,一斥不復云,今都政,守令特除,俾奉其歲時之享,以此分付銓曹,何如?上曰,依爲之。出擧條載瓚曰,任聖皐不屈之實跡,始出於賊招,前己草記全釋,而盖其被縳于庭而不亂,擬刃于頸而不懾,脅以納降,則大呼以速殺我活母,勸以陞軒,則怒罵以不與賊同坐,至使賊徒,相顧嘖嘖曰,當如是矣,兩班哉兩班哉。君則所供,丁寧爲證,然則聖皐抗賊全節,卽未死之鄭蓍耳,其在嘉奬之道,不可全釋而止,右職待窠,卽令調用事,分付,何如?上曰,依爲之。出擧條載瓚曰,西北人文通槐院,武許宣薦之意,前後筵奏,非止一再,成命之下,亦已多年,而該院該廳,尙不擧行,誠萬萬未安,槐院,則新榜後,自當分館,宣薦今當爲之,依前下聖敎擧行之意,申飭,何如?上曰,依爲之。出擧條載瓚曰,出征壯士之試藝論賞,旣有戊申年已行之例,纔已試射放事,別單啓達,而自前或有親臨試射之例,或有差命官試射之例,今番則玉候纔復,署炎過甚,試藝特令各軍門大將爲之,處所則以慕華館爲之,似好,故敢此仰奏矣。上曰,可也。宗慶曰,試取時,各技矢數若干,古有定規,將領則除初試,軍卒則有初試,亦皆有前例,今番則何以爲之乎?上曰,竝依戊申例爲之。載瓚曰,大護軍李肇源,今已敍用,備堂還差,仍察有司之任,何如?上曰,依爲之。出擧條載瓚曰,政官,令政院牌招開政,加資及贈職下批,何如?上曰,依爲之。出擧條用龜曰,天地泰而萬品遂,上下交而百度貞,其理一也。今我殿下,以眇然一身,深居九重,罕接臣僚,軍國機務,生民利害,初不臨筵而勤諮,若無經意而留神,凡在有司之列者,雖有及時稟裁之事,而未免因循,或有有懷陳達之言,而亦多壅閼,上下之間,情志不能流通,此已違於天地交泰之義,而以之百隷怠慢,萬事叢脞今日國勢,漸至於莫可挽回之境,豈不萬萬憂悶哉?顧今天時正熱,又是靜攝之餘,三晝晉接,雖不得如例行之,若於淸燕之暇,召接經幄之臣,簡其禮數,假以色辭,不但討論經史而己,上而時政得失,下而閭巷疾苦,從容諮訪,俾得以悉心敷奏,又令承宣之臣,逐日登對,各奏其事,使中外之人,咸知我殿下,親賢樂善,勤政恤民之盛德至意而擧欣欣焉,庶幾無疾之祝,則其於開發聖聰維持國綱之道,必有所禆益,惟聖明留神焉。上曰,所陳,好矣。出擧條用龜曰,貪汚之吏,卽民之讐國之賊也,民非食不活,而奪其食者,貪汚之吏也,國非民罔使,而戕其民者,貪汚之吏也。民若盡劉,國隨以亡,是以懲貪之典,與治逆無異,犯贓四十貫以上者,皆置極律,此乃皇朝古法也。年前首相,以嚴法峻刑之意,反覆陳達於登筵之初,而殿下以所奏甚好,嘉納而從施,臣竊以爲,爀然威斷,嚴於斧鉞,自玆以往,貪墨之類,自不犯於有司,一或抵冒,則必當置之極典,少不寬假,而其奈法綱日壞,貪風益熾,曾未幾何,如金錫衡之荼毒生靈,閔修益之貪饕無厭者,接踵而出,少無顧忌,若在皇朝懲貪之時,則烏得免肆市之律,而惟殿下曲垂涵貸,一杖不加於其身,薄勘只止於流配,已是失刑之大者,而至於修益,則已蒙放矣。又收敍矣將見其復起爲吏,掊克偸弄,如在碧潼時,世間寧有是耶?臣之尤所痛惋者,卽李邦億也。朝家之劃送錢穀,爲救南民塡壑之命,而渠以字牧之任不思對揚之道,東西攛挷,惟意取用,民不受錢,倉有虛簿,非但實惠之不得下究,百弊層生,流毒小民,究厥所犯,反有甚於贓汚,而該縣發配,纔過一月,旋以特旨宥還,有若尋常罪謫之遇赦卽放者,於是乎人不畏法,法無所施,將使犯者日益滋多,民生日益困瘁,豈不大可懼哉?至於申綋,其五條所犯贓案狼藉,念渠地處,尤極痛駭,而善地徒配,便屬末勘,此豈足以謝北民而振頹綱耶。目下救民之政,莫過於懲貪,懲貪之道,又莫過於重典,永錮其身,勿揀赦典,卽是王府關石,先從此輩,亟施此律之意,分付兩銓。李邦億,則還發配所,申綋,則移配關北,以謝北民,庶有一分懲創之道,故敢此仰達矣。上曰,依爲之。出擧條仍敎曰,大臣就坐,諸宰入陳,可也。宗慶等曰,臣等別無可達之辭矣。象奎曰,藥房醫官,別入直,依前爲之乎?敢稟矣。上曰,自今日置之。象奎曰,玆當儲宮冊禮之際,奏請使發行之期不遠,自前大臣,爲遠行,則醫官一人隨行,已有其例,而或自上特敎定送,或問于本家,施行,今番則何以爲之乎?上曰,問于本家爲之。愚淳曰,今日賓對,兩司無一人進參,事甚未安,違牌諸臺,竝推考,何如?上曰,依爲之。出擧條進御加味六和湯,自今日一貼式煎入。出榻敎王大妃殿進御淸暑六和湯五貼製入。出榻敎上曰,大臣先退。載瓚等退出,又命退。承史以次退出。
上在昌德宮。停常參·經筵。
洪羲俊,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪羲俊啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
金愚淳啓曰,同副承旨具得魯,今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
洪羲俊啓曰,行大司憲李冕應,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于洪羲俊曰,只推。
以同副承旨具得魯牌不進罷職傳旨,傳于金愚淳曰,只推。
金愚淳啓曰,吏曹參判洪羲臣三牌不進,推考傳旨,及參議鄭來百三牌不進,依定式,禁推傳旨,今方捧入,而開政命下之後,又有飭敎,而連事違牌,無意承膺,事體所在,誠極未安,參判所當更請牌招,而係是一日四牌,何以爲之?敢稟。傳曰,參議只推,與參判,更爲牌招。
以吏曹參議鄭來百三牌不進,禁推傳旨,傳于金愚淳曰分揀。
傳于金愚淳曰,輪對官,自明日,分三次逐日待令。
傳于金愚淳曰,今此政命,實出於酬庸軍功之意,賞典下批,不可一日少緩,故昨已有飭敎矣。政官如是違召,國體所在,萬萬未安,令政院,各別嚴飭,催促使之卽日內開政。
有政。吏批,行判書南公轍受由,參判洪羲臣陳疏,參議鄭來百進,右承旨金愚淳進。啓曰,判書南公轍受由,參判洪羲臣陳疏,入啓,小臣獨政未安,何以爲之?敢稟。傳曰,只出緊任。
傳于金愚淳曰,見窠皆令差出,以鄭魯榮爲工曹參議,李東冕爲左通禮,洪命周爲司成,康達秀爲恭陵令,沈能鎭爲禮賓主簿,盧運祥爲武烈祠參奉,黃量源爲監察,行護軍李堯憲,今超資憲,特加正二品事承傳,行安北縣監趙鍾永,今加嘉善,咸從府使尹郁烈,順川郡守吳致壽,今加通政,副司果徐能輔,今加通政,加資事承傳,贈執義鄭魯,吏參例兼,亞卿加贈事承傳。
洪羲俊,以兵批言啓曰,訓鍊正軍器正,若蒙陞敍之典,則加資事,曾有定式矣,价川郡守柳相弼,已經訓鍊正,而今蒙陞敍承傳,依定式加資下批之意,敢啓。傳曰,知道。
兵批,兼判書沈象奎病,參判嚴耆入直進,參議韓鼎運病,參知尹之鉉病,左副承旨洪羲俊進,護軍單金蓍根,副護軍單洪秀晩,把摠尹之謙,哨官李基鼎,方禹鼎,及第兪逈源,別軍職張洛賢,哨官孫泰永,以上加資事承傳,价川郡守柳相弼,施以陞敍之典加資事啓下,軍官王思賢·白獜瑞·金洛弘·崔天鶴·李寅協·李健會·徐有碩·金聲祿·邊得濂·朴大旭·朴澂禧·趙景獜·劉興基·李文柱·朴孝達·金禹績·韓黎天·金啓宅·崔萬里·安義得·金鎭元·金學初·吳禎獜,將校金麗興,千摠張文吾·朴處儉·尹鼎浩,中軍洪致白,軍官安如坤,執事李春載,將校徐尙坤·許喆·鄭賢碩,捕校崔宗日·金德永·金表應·文正燁,防守將鄭夢良·洪履垕·金義權·康處弘·金致彦·金昌玉·文致章·朴季良·金利仁·金應哲·安亨馥·吳致道·崔宗錫·羅學守·李淡·金仲彬·林宗彦·金仁守·金致龍·金成右·金範·姜守光·吉善德·朴聖默·金啓熀·金國樞·林述祚·林曾鳳·金亨倜·金亨喆·金大允·金啓文·尹弘祚·扈一成·姜·白師曾·朴大現·安命烈·李時復·李檝·金成鵬·金宗郁·鄭來鴻·吉尙倜·金啓默·金再明·玉載赫·金亨祿·朴禎模·咸義衡·白有繪·金仁煥,以上賞加事承傳。
洪羲俊,以備邊司言啓曰,右邊捕盜大將李海愚,聞方在外,本任不可暫曠,改差,何如?傳曰,允。
洪羲俊啓曰,因備邊司草記,右邊捕盜大將李海愚,改差事,允下矣。捕將之任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
洪羲俊啓曰,右邊捕盜大將,他邊大將兼察事,命下矣。左邊捕盜大將李溏,卽爲牌招,以爲聽傳敎,何如?傳曰,允。
金愚淳,以弘文館言啓曰,校理李敬參,副校理李基崇,修撰李重蓮,副修撰林景鎭,旣有只推之命,竝卽牌招察任,何如?傳曰,允。
金愚淳,以冊禮都監都提調意啓曰,本都監各房,自今日始役,監造官一員,依前例輪回入直之意,敢啓。傳曰,知道。
諭義州府尹趙興鎭書,予惟向我西陲,連歲飢饉,使我赤子,狼狽仳離,蠢彼小醜謂此時可乘,嘯聚烏合,搖蕩我城邑,戕害我長吏,凶鋒所及,列郡風靡,甚至棄符而走,屈膝而降,諸道繹騷,志士奮激,惟卿,當賊徒壓境,而固守鎭安,使義旅倡聲,而指畵分授,綏我邊鄙,屹如長城,如許沆凜乎著殉國之烈,金見臣慨然奮敵愾之武,遂致賊勢瓦解全城克復,使逖矣西土之氓能知親上死長之義,有此投袂拂劒之勇者,是亦誰之功也?其在嘉乃,宜有褒賞,特賜以表裡一襲,卿其領受,故諭。同副承旨具得魯製進。
諭寧邊前前府使吳淵常書,予惟小醜猖獗於關西,陰謀排布於淸北,敢弄兵於潢池,最生心於鐵瓮,凶鋒所反,諸邑倅之或降或逃,金湯得全,獨賴卿之先知先覺,折奸萌於幾微,鶴益之徒,次第受戮,捕餘黨於締結,龜泰之城,倚恃以安,誰知敦尙詩·書之人有此折衷樽俎之事,特降璽書表裡之命,以酬重地保障之功,予庸嘉乃,卿其受焉,故諭。右承旨金愚淳製進。
兼兵曹判書沈象奎疎曰,伏以臣允叨匪據,義在必辭,區區陳懇,非敢爲自占便宜,一毫飾讓,而向奉恩批不賜允可,臣誠廻徨抑塞,歷累日而靡所因極,豈意我聖上,燭理之明,尙有遺照,體物之仁,或未見諒,而誤恩之濡,滯於臣身者,若是其偏且允也。噫,假使臣,才優於人,績見於職而其於委寄之重,菀有責成之望,臣之所自處,固當逡巡退讓,劃卽辭免之不暇,而況其受任以來,未堪稱塞,常恐僨誤,上以累則哲之明,下以貽瘝廢之譏者,殆不以一二數,朝家綜實之政,不容使之仍居於蔑效之地,苟然爲承乏而已。見今政月已屈,曹務轉劇,臣之從前擔着,全不量力,聰明則每患遺檢,酬接則不能無滯,至如鑑識之洽於靺韋,注措之閑於格例,自揣才具,俱非所長一番經政,輒露其拙,多少疵累,自知甚明,則況可以至再至三而不知止終,竟自底於顚沛而乃已哉。六臘大政,有國所重,而一畀之如臣無似,連歲冒膺,有若非此莫可者,揆諸古聖王任官之法,寧容苟簡之若是,且臣病情之不堪殫竭於劇務之狀,曾已屢暴於宸鑑,而近日以來,又添脚氣,拘攣如痿,尋常疼痛,動作引伸,顯有妨碍臟胕之疾,降及肢末,則其亦痼癈而後已。日次診筵,雖不得不扶舁趨登,而殿陛躪跚之形,想必俯燭而垂憫,顧今京察當前,本曹擧行,其將日不暇給,使臣雖無可引之義,宜遞之端,目下病狀,誠有行不得之勢,抛却衆務,秪增惶悶,今若未蒙恩諒,上下相持,俾有限之政期,由臣而又復遷就時月,則其爲墜損國體,非細故也。伏望聖慈,察其屢瀆之懇,憐其必呼之情,卽許遞改,以幸公私,臣不勝攢顒云云。答曰,省疏具悉。都政之期,無過旬餘,前後批旨已諭,勿辭行公。
吏曹參判洪羲臣疏曰,伏以臣於見職,鐵限在前,大防難越,非但同朝之所共知,抑亦聖明之所俯燭,月前乞免之章,亦旣披瀝肝血,冒瀆宸嚴,而秪緣菲誠未格,荃聽莫回,尙遲鞶帶之裭,屢辱庚牌之臨,或者日月之明而未及於容光,天地之大而獨遺於一物,臣於是,情窮理極,跼高蹐厚,不得不冒抗威命,甘速重誅,且況日昨王世子定名之禮,語其事則至重,顧其職則應參,而臣獨守咫尺之微諒,未預千一之盛會,進伏朝房,聸望徊徨,有臣如此,此何人斯?盖聞聖人有言,鄙夫患失,臣亦自量,固不免爲鄙夫,而獨於是職,猶患不失者,誠以所惡有甚於所欲,所畏有甚於所榮也。噫,臣之年前遭罹,尙何言哉?身名積困於簡書,銓罰又及於枳望,坑坎塗炭,不足以喩其僇辱,傷弓之戒,餘驚尙存,彈綿之起,物議莫逃,臣之必欲永矢而自劃者,夫豈可已而不已哉?庶幾體下之仁,不待臣言之畢,而必有所惻然而垂矜矣。且銓曹佐貳,地分淸要,代劉於首席,與聞於末議,掌庶僚之甄別,參一時之權衡,責任之重,掄簡之嚴,尤非滓穢如臣所可冒居,揣以已分,揆諸私義,有百難進無一可膺,第念歷數廷紳,受恩罔極,未有如臣之比,有除輒膺,奔走殫竭,卽臣餘生塵刹之願,而唯玆銓任,跨月虛縻,積犯逋慢,上而仰煩酬應,下而全虧義分,惶隘憫蹙,殆不省置身之所,從前銓官之如臣情勢者,輒荷全保之恩,獲遂溝瀆之諒,則臣何獨自阻於一視之天,不思所以疾聲而申籲乎?玆敢不避猥越冒控至懇。伏乞聖慈,諒臣危臲之情,亟命鐫改臣職名,以存廉防,仍勘臣逋慢之罪,以昭法紀焉。臣無任云云。答曰,省疏具悉。卿其勿辭行公。
上在昌德宮。停常參,經筵。
申時灑雨下雨,測雨器水深三分。
洪羲俊啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
具得魯啓曰,輪對官去辛未四月十一日,成均館直講柳英喆,四月二十一日,司饔院主簿金照,六月二十一日廣興倉直長李魯俊,七月初一日東氷庫別提朴惟儉·西氷庫別提柳本學,七月十一日司圃署別提李命存,七月二十一日儀賓府都事朴宗喜,九月初一日兵曹正郞朴思彦,九月十一日都摠府經歷李最爀,承文院博士吳夏哲,九月二十一日宗簿寺直長李憲承,尙衣院主簿李耆秀,十月初一日繕工監副正洪秉周,司宰監僉正柳晊,校書館判校李顯相,十月十一曰典設司別提安聖謩,廣興倉令辛景愈,平市署主簿趙宅謙,十月二十一日義盈庫直長洪醇浩,長興庫主簿李時升,東氷庫別檢金宗遇,西氷庫別檢李永秀,來待矣。傳曰,入侍。
洪羲俊啓曰,假注書李基華,身病猝重,勢難察任,今姑改差,何如?傳曰,允。
韓致應啓曰,藥房副提調,持湯劑來待矣。傳曰,封入。
兵曹,以鄭學耕爲右邊捕盜大將。
洪羲俊啓曰,新除授右邊捕盜大將鄭學耕,卽爲牌招,傳授命召及大將牌·傳令牌,何如?傳曰,允。
洪羲俊啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于洪羲俊曰,只推。
傳于洪羲俊曰,別監林德亨,令攸司從重科治,照律定配。
傳于洪羲俊曰,眩惑欺罔之罪,不可以罷削勘斷,當該中官許銀定配事,分付。
以校理李敬參,副校理李基崇,修撰李重蓮,副修撰林景鎭牌不進罷職傳旨,傳于具得魯曰,只推。
具得魯,以弘文館言啓曰,修撰李重蓮,副修撰林景鎭,旣有只推之命,竝卽牌招察任,何如?傳曰,允。
具得魯,以冊禮都監都提調意啓曰,今此冊禮時,敎命篆文書寫官,議政府左議政韓用龜,正副本,旣已書寫,謹此封入,以備睿覽之意,敢啓。傳曰,知道。
具得魯,以侍講院言啓曰,冊禮不遠,新除授進善宋穉圭,時在公忠道懷德地,請乘馹上來事,下諭,何如?傳曰,允。
洪羲俊,以備邊司言啓曰,關西出征諸軍,依都試例,各試射放,論賞慰悅事,纔已草記蒙允矣。方當炎令,且値農節,此時民兵之聚會赴試,反有貽弊之慮,依戊申例,使之待秋成後設行之意,分付,何如?傳曰,允。
具得魯,以戶曹言啓曰,今番京出征軍卒施賞別單,令該曹米布題給事,判下之中,訓局一旗摠金哲弘書字的韓光鎭,各木三疋米五斗,從厚磨鍊,馬兵全承任等六名,步軍曺允玉等八名,各木二疋米三斗,磨鍊題給,而至於禁衛營中哨軍李光裕等九名,雖有竝令該曹,米布題給之判下,謹考臣曹謄錄,則昔在丙午,以禁御軍兵賞格之自戶曹擧行,別下傳敎,誤書判下之承旨,不爲往復之該堂,竝施推考,別單勿施,更自各其本營,修正以入事,奉承傳,故曾於丁卯,又有兩營軍兵賞典判下臣曹者,而其時判書臣徐榮輔,枚擧前後事實,有所仰達,而仍以此後,禁御軍兵賞格,或有判下臣曹之時,自政院提稟,更待處分事蒙允矣。今此禁營軍卒,則自臣曹,有難循例擧行,更令該營題給,何如?傳曰,允。
洪羲俊,以禁衛營言啓曰,謹依戶曹草記批旨,今番出征本營京中哨軍李光裕等九名處,各木二疋·米三斗磨鍊題給之意,敢啓。傳曰,知道。
洪羲俊,以御營廳言啓曰,本廳字內惠化門北邊第二城廊近處體城六間許頹圮處,今方改築,而所入石子,依例浮取於蘆原地之意,敢啓。傳曰,知道。
洪羲俊,以義禁府言啓曰,藍浦縣定配罪人申綋,永錮其身,勿揀赦典,移配關北事,承傳啓下矣。申綋,咸鏡道鍾城府移配,而以承傳內辭意,具罪目,依例發遣府書吏,自藍浦縣執捉,仍令押送新定配所,何如?傳曰,允。
洪羲俊,以義禁府言啓曰,前縣監李邦億永錮其身,勿揀赦典,還發配所事,承傳啓下矣。李邦億,全羅道海南縣,還發配所,而以承傳內辭意,具罪目,依例發遣府書吏,押送配所,何如?傳曰,允。
洪羲俊,以刑曹言啓曰,傳曰,別監林德亨,令攸司,從重科治,照律定配事,命下矣。謹依特敎定配例,別監林德亨,全羅道錦山郡,定配所押送之意,敢啓。傳曰,知道。
義禁府啓目,楚山前府使洪時溥原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又照目粘連,順天前營將韓根馨矣,本府議啓內,討捕官之捧債,已是法外,而至於受囑而害民,萬萬駭然,以此照律,罪杖一百收贖,告身盡行追奪,私罪,奉敎依允爲旀,功減一等爲良如敎。又照目粘連,松禾前縣監尹行勉矣,本府議啓內,隣倅營禆,同坐一廳,則亦是公堂衆會之中,而酬酢之際,語逼上官,難免壞損體統之罪,以此照律,罪杖八十收贖,奪告身三等,私罪,奉敎依允爲旀,功減一等爲良如敎。
洪羲俊,以義禁府言啓曰,卽接月令醫員朴致華手本,則時囚罪人洪時溥,素患癖積之症,處濕添劇,重得毒痢,登溷頻數,眞元大脫,氣息奄奄,實有難保之慮云,罪人病勢如此,則一邊保放,一邊草記,曾有定式矣。洪時溥,姑爲保放之意,敢啓。傳曰,知道。
壬申六月十二日卯時,上御熙政堂。輪對官入侍時,同副承旨具得魯,假注書韓鍾運,記注官車翊修·文養老,成均館直講柳英喆,司饔院主簿金照,廣興倉直長李魯俊,東氷庫別提朴惟儉,西氷庫別提柳本學,司圃署別提李命存,儀賓府都事朴宗喜,兵曹正郞朴思彦,都摠府經歷李最爀,承文院博士吳夏哲,宗簿寺直長李憲承,尙衣院主簿李耆秀,繕工監副正洪秉周,司宰監僉正柳晊,校書館判校李顯相,典設司別提安聖謩,廣興倉令辛景愈,平市署主簿趙宅謙,義盈庫直長洪醇浩,長興庫主簿李時升,東氷庫別檢金宗遇,西氷庫別檢李永秀,以次進伏訖。上曰,輪對官,次次進前。英喆進前伏。上問職姓名,英喆奏本職姓名。上又問職掌,英喆曰,無矣。上命退,英喆退出。照進前伏。上問職姓名,照奏本職姓名。上問所懷,照曰,所懷無矣。上命退,照退出。魯俊進前。上問職姓名,魯俊奏本職姓名。上又問所懷,對曰,無矣。上命退,魯俊退出。惟儉進前。上問職姓名,惟儉奏本職姓名。上又問所懷,對曰,無矣。上命退,惟儉退出。本學進前。上問職姓名,本學奏本職姓名。上命退,本學退出。命存進前。上問職姓名,命存奏本職姓名。上命退,命存退出。宗喜進前。上問職姓名,宗喜奏本職姓名。上命退,宗喜退出。思彦進前。上問職姓名,思彦奏本職姓名。上命退,思彦退出。最爀進前。上問職姓名,最爀奏本職姓名。上問所懷,對曰,所懷無矣。上命退,最爀退出。夏哲進前。上問職姓名,夏哲奏本職姓名。上又問所懷,對曰,無矣。上命退,夏哲退出。憲承進前。上問職姓名,憲承奏本職姓名。上又問所懷,對曰,無矣。上命退,憲承退出。耆秀進前。上問職姓名,耆秀奏本職姓名。上又問所懷,對曰,無矣。上命退,耆秀退出。秉周進前。上問職姓名,秉周奏本職姓名。上命退,秉周退出。晊進前。上問職姓名,晊奏本職姓名。上命退,晊退出。顯相進前。上問職姓名,顯相奏本職姓名。上命退,顯相退出。聖謩進前。上問職姓名,聖謩奏本職姓名。上命退,聖謩退出。景愈進前。上問職姓名,景愈奏本職姓名。上問職掌,景愈曰,掌百官班祿米豆矣。上問遺在,景愈曰,時遺在米一萬二千六百七十六石八斗,太三千六百四石五斗矣。上又問所懷,對曰,所懷無矣。上命退,景愈退出。宅謙進前。上問職姓名,宅謙,奏本職姓名。上問所懷,對曰無矣。上命退,宅謙退出。醇浩進前。上問職姓名,醇浩奏本職姓名。上問所懷,對曰,無矣。上命退,醇浩退出。時升進前。上問職姓名,時升奏本職姓名。上問所懷,對曰,無矣。上命退,時升退出。宗遇進前。上問職姓名,宗遇奏本職姓名。上命退,宗遇退出。永秀進前。上問職姓名,永秀奏本職姓名。上命退,永秀退出。得魯曰,義州府尹趙興鎭處,璽書已爲啓下安寶,而臣今日仕進後,更爲詳考,則璽書中表裏賜給一句見漏,又有一二節修潤處,所當改付標以入,而係是啓下之後,不敢擅便,玆以仰稟矣。上曰,改付標以入,可也。仍命退,承史以次退出。
上在昌德宮。停常參·經筵。
洪羲俊啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
金愚淳啓曰,三品官之無得過三日循例請牌,曾有定式矣,工曹參議鄭魯榮,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
金愚淳啓曰,輪對官,去辛未十月二十一日掌苑署別提王德九,十一月初一日養賢庫兼主簿朴基宏,典牲署判官趙鎭壽,十一月十一日內贍寺直長李九會,司導寺僉正李羲贊,十一月二十一日軍器寺判官洪秉義,禮賓寺參奉蘇輝國,十二月初一日戶曹正郞趙厚鎭,兵曹正郞洪羲瑾,十二月十一日工曹正郞趙雲會,漢城府主簿趙學榮,都摠府經歷具載哲,成均館司藝呂榮徽,十二月二十一日通禮院引儀申鈺。
壬申正月二十一日奉常寺僉正黃萬齡,軍資監正金益鉉,繕工監主薄李鼎五,二月十一日宗廟署令韓用鏶,廣興倉守金永年,三月十一日平市令金民淳,義盈庫主簿金重國,三月二十一日掌苑署奉事宋欽大來待矣。傳曰,入侍。
韓致應啓曰,藥房副提調,持湯劑來待矣。傳曰,封入。
傳于具得魯曰,公忠兵使入侍。
傳于洪羲俊曰,臣子之義,當急難之時效力,卽古今之秉彛,然苟非忠勇,無以辦得,況如爾逖遠之人,能立不世之功,尤所嘉尙,今此特除,非曰酬功,意在歷試其才,爾若善爲此兵使,有聲績,則豈止於忠兵而已乎?今番則雖不錄功,朝家之待爾等,與錄功無異,爾其益殫誠力焉。
備忘記,公忠兵使金見臣,田二十結,奴婢十口,軍服次,特爲賜給。
李基華改差,代以尹永魯爲假注書。
洪羲俊啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于洪羲俊曰,只推。
金愚淳,以弘文館言啓曰,修撰李重蓮,旣有只推之命,卽爲牌招察任,何如?傳曰,允。
以修撰李重蓮牌不進罷職傳旨,傳于金愚淳曰,只推。
尹永魯有頉,代以崔命顯爲假注書。
洪羲俊,以兵曹言啓曰,今月十六日,二內禁軍番次矣,該番將未差之代,依承傳,口傳擬入之意,敢啓。傳曰,知道。
兵曹口傳政事,以金鎭九爲兼內禁衛將。
金愚淳,以冊禮都監都提調意啓曰,今此冊禮時,王印篆文書寫官行大護軍李肇源,正副本旣已書寫,謹此封入,以備睿覽之意,敢啓。傳曰,知道。
金愚淳,以冊禮都監都提調意啓曰,今此冊禮時,敎命文草圖書書寫官水原留守金履度,旣已書寫,謹此封入,以備睿覽之意,敢啓。傳曰,知道。
洪羲俊,以兵曹言啓曰,今六月十三日土王用事,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
洪羲俊,以義禁府言啓曰,當該中官許銀,定配事承傳啓下矣。許銀全羅道潭陽府定配,而以承傳內辭意,具罪目,依例發遣府羅將,押送配所,何如?傳曰,允。
金愚淳,以承文院都提調意啓曰,院寫字官實訓長彭得大有頉,代以預差訓長金尙桓,依例陞實,預差訓長,代以上護軍金瑥差定,以爲依前勸奬之地,何如?傳曰,允。
行護軍金詵疏曰,伏以皇天篤棐,景籙鼎新,王世子冊禮涓吉,縟儀將擧,宗祊奠泰盤之勢,朝野騰星海之謠,懽忭蹈舞,大小同情,仍伏念臣,行將銜命出疆矣。臣之父母墳山,在於江原道原州地,而閱歲曠省,已多霜露之感,今當遠離尤切松楸之戀,玆將至懇,仰瀆宸嚴。伏乞聖慈,俯垂鑑諒,特許往省,俾伸情私,不勝幸甚。臣無任云云。答曰,省疏具悉。卿其往省焉。
壬申六月十三日辰時,上御熙政堂。公忠兵使,輪對官,同爲入侍時,左副承旨洪羲俊,假注書韓鍾運,記注官朴思彦·文養老,公忠兵使金見臣,以次進伏訖。上命見臣進前,見臣進前伏。上問職姓名,對曰,公忠兵使金見臣矣。上曰,爾爲國家成大功,予甚嘉尙,特除爾以制閫之任,汝往哉,必善修其職也。見臣起伏。上曰,老母安在?見臣曰,臣母時在義州矣。上曰,爾年幾許?見臣曰,小臣犬馬之年,三十五矣。上命退,見臣退出。上曰,輪對官入之。思彦趨出,接入掌苑署別提王德九,養賢庫兼主簿朴基宏,典牲署判官趙鎭壽,內贍寺直長李九會,司導寺僉正李羲贊,軍器寺判官洪秉義,禮賓寺參奉蘇輝國,戶曹正郞趙厚鎭,兵曹正郞洪羲瑾,工曹正郞趙雲會,漢城府主簿趙學榮,都摠府經歷具載哲,成均館司藝呂榮徽,通禮院兼引儀申,奉常寺僉正黃萬齡,軍資監正金益鉉,繕工監主簿李鼎五,宗廟署令韓用鏶,廣興倉守金永年,平市署令金民淳,義盈庫主簿金重國,掌苑署奉事宋欽大,以次進伏訖。上曰,輪對官次第進前。德九進伏。上問職姓名,德九奏本職姓名。上問所懷,對曰,無矣。上命退,德九退出。基宏進伏。上問職姓名,基宏奏本職姓名。上問職掌,基宏曰,掌供儒生米豆矣。又問遺在,基宏曰,米一千一百七十二石,太五百七十石矣。上命退,基宏退出。鎭壽進伏。上問職姓名,鎭壽奏本職姓名。上問所懷,對曰,無矣。上命退,鎭壽退出。九會進伏。上問職姓名,九會奏本職姓名。仍承命退出。羲贊進伏。上問職姓名,羲贊奏本職姓名。仍承命退出。秉義進伏。上問職姓名,秉義奏本職姓名。仍承命退出。輝國進伏。上問職姓名,輝國奏本職姓名。仍承命退出。厚鎭進伏。上問職姓名,厚鎭奏本職姓名。仍承命退出。羲瑾進伏。上問職姓名,羲瑾奏本職姓名。上問職掌,羲瑾曰,兵曹二軍色矣。上又問所懷,對曰,無矣。上命退,羲瑾退出。雲會進伏。上問職姓名,雲會奏本職姓名。上問所懷,對曰,無矣。上命退,雲會退出。學榮進伏。上問職姓名,學榮奏本職姓名。上問所懷,學榮曰,伏以近年以來,民俗不古,雖以閭巷賤品市井常漢,惟知侈靡之相尙,罔念法禁之至嚴,家舍衣服,間多踰制,高樑廣厦,紗羅綾縀之屬,恣意所欲,少無等威,踰濫防限者,大關世道,臣府雖有飭禁,視以例飭,令行稍久,則乃復如前,寧不痛惋?若別下飭敎,頒諸中外,則庶有畏戢之實,臣愚以爲宜矣。上曰,侈風之所當痛禁,可勝言哉?本來飭禁,卽祖宗朝金石關和之莫重莫嚴之法意,今雖另爲飭敎,豈有加於此者乎?上下各自遵守,不敢踰越法制,則此乃申明修擧之事也,凡在法官,以其法處之,則此乃飭令之效也,以此嚴飭京外,執法之官,可也。出擧條仍命退,學榮退出。載哲進伏。上問職姓名,載哲奏本職姓名。上問所懷,對曰,無矣。上命退,載哲退出。榮徽進伏。上問職姓名,榮徽奏本職姓名。仍承命退出。進伏。上問職姓名,奏本職姓名。仍承命退出。萬齡進伏。上問職姓名,萬齡奏本職姓名。仍承命退出。益鉉進伏。上問職姓名,益鉉奏本職姓名。仍承命退出。鼎五進伏。上問職姓名,鼎五奏本職姓名。仍承命退出。用鏶進伏。上問職姓名,用鏶奏本職姓名。仍承命退出。永年進伏。上問職姓名,永年奏本職姓名。仍承命退出。民淳進伏。上問職姓名,民淳奏本職姓名。仍承命退出。重國進伏。上問職姓名,重國奏本職姓名。上問所懷,對曰,無矣。上命退,重國退出。欽大進伏。上問職姓名,欽大奏本職姓名。上問所懷,對曰,無矣。上命退,欽大退出。又命退,承史以次退出。
上在昌德宮。停常參·經筵。
洪羲俊,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪羲俊啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,藥房副提調,持湯劑來待矣。傳曰,封入。
洪羲俊啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
傳于金愚淳曰,禮房承旨,馳詣宗廟·景慕宮,奉審摘奸以來。
金愚淳啓曰,本院今春夏等褒貶,當爲磨勘,而注書洪羲祖在外,一員未差,不得磨勘之意,敢啓。傳曰,知道。
金愚淳啓曰,輪對官,今三月二十一日,司圃署直長尹行倫,典牲署直長金原淳,四月初一日瓦署別提安載述,中樞府都事李榮培,四月十一日司僕寺僉正尹心約,軍器寺僉正宋起文,內資寺奉事沈尙祖,禮賓寺參奉金時吉,四月二十一日濟用監主簿韓鍰,宗親府典簿金履錫,議政府司錄李頤熙,吏曹正郞權熀,六月初一日戶曹正郞李翼榮,禮曹正郞車翊修,兵曹佐郞李令緖,刑曹正郞林秉遠,工曹佐郞具命益,六月十一日漢城府庶尹徐洛修,都摠經歷李思謙,成均館直講李承達,尙瑞院副直長尹鍾烈,承文院校檢李錫周來待矣。傳曰,入侍。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于洪羲俊曰,竝只推。
以修撰李重蓮牌不進罷職傳旨,傳于金愚淳曰,只推。
洪羲俊,以備邊司言啓曰,出征諸軍之試藝論賞,旣有戊申已例,京營,則依中旬例,試射放別單修啓,論賞慰悅事,纔已草記蒙允矣。謹稽戊申已行之規,則京各營軍卒,盡爲試取,而出征者則除初試,其餘則有初試,柳葉箭及騎蒭二矢,鳥銃二中以上,幷爲賜第,而賞格則不爲擧論矣。今玆從征士卒之勞苦,固與戊申無異,而旣無都下扈衛之擧,則京營軍卒,不必通同盡試,至於中旬之例,射放之外,遍試各技,亦涉張大,今番則只令各營將臣,聚會赴陣,軍兵試以射放,以其入格矢數,別單修啓,分等論賞,或賜第或施賞,竝臨時稟旨擧行,而各營軍之抄擇見屬於巡撫營者,雖無臨陣之勞,亦與他軍卒有異,使之一體應試,何如?傳曰,允。
洪羲俊,以義禁府言啓曰,保放罪人洪時溥,還囚議處以入,而病勢一樣危劇,仍爲保放之意,敢啓。傳曰,知道。
禁府啓目粘連,向前洪時溥亦,病旣甚篤,官又已遞,則雖與規避圖遞有異是白乎矣,投印徑行,法禁截嚴,邊郡面替,事例當然,而違法壞例,擅自發行,萬萬駭然,以此照律,何如?判付啓,依允。
禁府啓目粘連,觀此平安監司鄭晩錫啓本,則以爲,命來·昌來·鼎來,均是劇逆,不可但以應坐論,而命來·昌來,雖已致斃是白乎乃,鼎來叚,竝施當律,三賊支屬叚,亦係坐誅是白乎等以,鼎來姑爲嚴囚,以待王府擧行是白乎旀,大默·志默亦姑仍囚,不得發配爲白去乎,竝令該府稟處亦爲有置。今此在囚之鼎來,已斃之命來·昌來,身犯亂逆,窮凶情節,果如道啓所論,而別無自主凶謀之明證是白遣,景來,因廟堂草記,施以擧兵逆魁,兄第妻妾坐誅之律,依本律,平壤在囚罪人鼎來,發遣府都事,與地方官,眼同處斬,命來·昌來之不得莅斬,雖極痛惋,已斃勿論,大默·志默,依前草記,卽爲發配事,分付道臣,何如?判付啓,依允。
壬申六月十四日辰時,上御熙政堂。輪對官入侍時,同副承旨具得魯,假注書崔命顯,記注官朴思彦·文養老,司圃署直長尹行倫,典牲署直長金原淳,瓦署別提安載述,中樞府都事李榮培,司僕寺僉正尹心約,軍器寺僉正宋起文,內資寺奉事沈尙祖,禮賓寺參奉金時吉,濟用監主簿韓鍰,宗親府典簿金履錫,議政府司錄李頤熙,吏曹正郞權熀,戶曹正郞李翼榮,禮曹正郞車翊修,兵曹佐郞李令緖,刑曹正郞林秉遠,工曹佐郞具命益,漢城府庶尹徐洛修,都摠府經歷李思謙,成均館直講李承達,尙瑞院副直長尹鍾烈,承文院校檢李錫周,以次進伏。上曰,史官生疎,使之退去,更以習事史官,催促趨入。假注書韓鍾運,進伏訖。上曰,輪對官,次次進前。行倫進伏。上問行倫職姓名,行倫奏本職姓名。上問所懷,行倫曰,無矣。上命退,行倫退出。原淳進伏。上問職姓名,原淳奏本職姓名。上問所懷,原淳曰,無矣。上命退,原淳退出。載述進伏。上問職姓名,載述奏本職姓名。上命退,載述退出。榮培進伏。上問職姓名,榮培奏本職姓名。上問所懷,榮培曰,無矣。上命退,榮培退出。心約進伏。上問職姓名,心約奏本職姓名。上命退,心約退出。起文進伏。上問職姓名,起文奏本職姓名。上命退,起文退出。尙祖進伏。上問職姓名,尙祖奏本職姓名。上命退,尙祖退出。時吉進伏。得魯曰,時吉趨入之際,直由正路,進前之時,擧措慌忙,推考,可如?上曰,置之。仍命退出,時吉退出。鍰進伏。上問職姓名,鍰奏本職姓名。上命退,鍰退出。履錫進伏。上問職姓名,履錫奏本職姓名。上命退,履錫退出。頤熙進伏。上問職姓名,頤熙奏本職姓名。上命退,頤熙退出。熀進伏。上問職姓名,熀奏本職姓名。上命退,熀退出。翼榮進伏。上問職姓名,翼榮奏本職姓名。上命退,翼榮退出。翊修進伏。上問職姓名,翊修奏本職姓名。上命退,翊修退出。令緖進伏。上問職姓名,令緖奏本職姓名。上命退,令緖退出。秉遠進伏。上問職姓名,秉遠奏本職姓名。上問所懷,秉遠曰,伏以本曹經用,自來不敷,以禁贖補用,而禁贖之多寡不恒,曹用之增損無節,前之所上下者,今或爲倍簁者有之,古之無名色者,今便成科條者有之,大小之公費,無路支繼,吏隷之料科,有時減給,究其爲弊之源,專由用下之無定數,論其矯弊之方,惟在曹用之復舊規,往在甲申,有所釐正。又在己未,因先朝飭敎,更成節目,而曾未幾何,弊復如前,將至莫可收拾之境,則實有違於昔年矯釐之德意,此職由於曹中用度,隨時增加,無一定之規而然,自今爲始,申明舊規,一依甲申·己未事例,特成啓下節目,無敢私自損益,以爲永久遵行之道,則庶或爲目下蘇梂之方,臣以爲宜矣。上曰,依爲之。出擧條命益進伏。上問職姓名,命益奏本職姓名。上命退,命益退出。洛修進伏。上問職姓名,洛修奏本職姓名。上問所懷,洛修曰,伏以帳籍事目,有國之重典,而挽近以來,籍法不嚴,百弊層生,每當式年,戶籍事目,自本府入啓,允下。捧甘五部,行關八路,而其中虛戶漏戶及常賤輩,冒稱幼學之弊,比前尤甚,虛戶,則守令,以七事條目中有戶口增,故或虛錄僞戶,皆以獨男獨女·老病無率之應免煙役者,巧作名目,往往添入於實戶之間,只取增戶之虛名,都無應役之實效者,誠極駭然。漏戶與冒稱幼學之類,則奸民輩,符同面任,與邑吏惟意所欲,而事目之頒下者,守令視以每式例關,或不甚董飭,或矇未覺察,致籍法紊亂虛僞之弊,愈往愈甚,事目條件,未免爲紙上空言,事之寒心,莫此爲甚。今當式年,自上別下申嚴之敎,頒布京外,則庶有惕念擧行之效,臣愚以爲宜矣。上曰,令廟堂稟處。出擧條思謙進伏。上問職姓名,思謙奏本職姓名。上命退,思謙退出。承達進伏。上問職姓名,承達奏本職姓名。上命退,承達退出。鍾烈進伏。上問職姓名,鍾烈奏本職姓名。上問所懷,鍾烈曰,無矣。上命退,鍾烈退出。錫周進伏。上問職姓名,錫周奏本職姓名。上命退,錫周退出。又命退,承史以次退出。
上在昌德宮。停常參·經筵。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪羲俊啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
洪羲俊啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
洪羲俊啓曰,備邊司郞廳來言,今日賓廳日次,而上前開拆相値,不得來會云矣,敢啓。傳曰,知道。
傳于金愚淳曰,吏兵房承旨,持褒貶啓本入侍。
金愚淳啓曰,卽伏見諸道今春夏等褒貶啓本,則京幾監司李存秀,江原監司李好敏,公忠監司元在明,黃海監司韓用鐸,平安監司鄭晩錫,咸鏡監司金履永,守令無一人居下,殊無嚴明殿最之意,竝推考,何如?傳曰,允。
洪羲俊啓曰,卽伏見諸道今春夏等褒貶啓本,則開城留守柳相祚,江華留守洪羲浩,京畿水使李石求,黃海水使柳和源,全羅左水使李春英,全羅右水使柳相燁,慶尙左水使李勉植,邊將無一人居中居下,公忠水使李謙會,黃海兵使趙,平安監司鄭晩錫,邊將無一人居下,殊無嚴明殿最之意,竝推考,何如?傳曰,允。
金愚淳,以奎章閣言啓曰,景慕宮·望廟樓,今望奉審無頉之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于洪羲俊曰,只推。
金愚淳,以奎章閣言啓曰,本閣今壬申年春夏等褒貶,當爲磨勘,而直提學一員,直閣待敎,俱未差,不得擧行,外閣褒貶,亦不得爲之之意,敢啓。傳曰,知道。
金愚淳,以弘文館領館事意啓曰,今春夏等本館褒貶,當爲等第磨勘,而以大提學不備,限內不得爲之之意,敢啓。傳曰,知道。
金愚淳,以內醫院提調意啓曰,陳奏兼奏請使領中樞府事李時秀,北京入往時隨往御醫玄在德,騎卜馬各壹匹,書員高宅健所騎馬壹匹,藥材載持馬壹匹及賜米衣資等物,依例題給,何如?傳曰,允。
金愚淳,以吏曹言啓曰,今春夏等褒貶,當爲等第,而因本曹堂上有故,限內不得磨勘之意,敢啓。傳曰,知道。昨夏都政之屢朔愆期,已萬萬未安,今番亦如是乎?本曹堂上之有故,實未知何等事,而今番都政,趁期爲之,無使遷延之意,廟堂各別申飭。
金愚淳,以戶曹言啓曰,今春夏等所屬各司褒貶啓本中,北部都事李種遠,以判書臣李勉兢子相避,參判臣金履喬,參議臣洪旭浩,同爲磨勘以入之意,敢啓。傳曰,知道。
金愚淳,以戶曹言啓曰,本曹郞廳及所屬各司官員,今壬申春夏等褒貶,依前例磨鍊以入,而軍資監·司宰監·內資寺·長興庫,因都提調·提調有故,不得磨勘,去秋冬等褒貶時,軍資監·內資寺,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
金愚淳,以禮曹言啓曰,卽接濟州前牧使趙貞喆所報,則去四月十三日,上候平復,頒赦陳賀時,本牧所封方物,依例封進矣。其時各道所封方物,因特敎停止,故自臣曹,行會各道,使之勿封,而該牧使之誤爲擧行,殊甚不審,推考警責,所封方物,事當還爲下送,而越海之地,亦涉有弊,何以爲之乎?敢稟。傳曰,允。捧入。
金愚淳,以禮曹言啓曰,今此本曹春夏等褒貶時,成均館直講李承達謂以呈旬,不爲參謁,事體未安,以本館褒貶之不爲,雖不得等第,不可置之,令吏曹,中考施行,何如?傳曰,允。
金愚淳,以禮曹言啓曰,各陵·殿·園·墓,本曹郞廳,四學童蒙敎官,通禮院·掌樂院,東西氷庫·圖畵署官員等,今壬申年春夏等褒貶,等第以入,而宗廟署·社稷署·景慕宮·弘文館·藝文館·春秋館·承文院·奉常寺·成均館·典牲署·東西活人署·禮賓寺·觀象監·內醫院·司譯院·典醫監·惠民署·東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
洪羲俊,以兵曹言啓曰,兼司僕將李重鉉,五衛將李儒祥·金壽仁,俱以病難供職,呈伏乞遞,竝改差,何如?傳曰,允。
洪羲俊,以兵曹言啓曰,本曹今壬申年春夏等褒貶,等第磨鍊以入,而曹所屬軍器寺·司僕寺·訓鍊院部將等矣褒貶,因各其司提調及堂上有故,不得一體磨勘之意,敢啓。傳曰,知道。
金愚淳,以刑曹言啓曰,今春夏等褒貶,當爲磨勘以入,而判書李相璜有故,限內不得爲之之意,敢啓。傳曰,知道。
金愚淳,以工曹言啓曰,本曹郞廳,今壬申年春夏等褒貶,及屬司掌苑署·造紙署官員,今壬申年春夏等褒貶,合三度磨勘以入,而屬司中尙衣院·繕工監·瓦署·典涓司,今壬申年春夏等褒貶,因各該司提調有故,限內不得磨勘,而尙衣院·繕工監·瓦署·典涓司,去辛未年秋冬等褒貶,亦因各該司提調有故,限內不得磨勘,其時官員,多有遷轉者,依近例蕩滌之意,敢啓。傳曰,知道。
金愚淳,以耆老所言啓曰,本所堂上,多有身病,無參坐之人,今壬申春夏等褒貶,限內不得磨勘之意,敢啓。傳曰,知道。
金愚淳,以中樞府言啓曰,本府郞廳及醫員·錄事等,今壬申年春夏等褒貶,當爲等第,而領中樞府事臣李時秀有身病,判中樞府事臣徐龍輔在外,限內不得磨勘之意,敢啓。傳曰,知道。
金愚淳,以敦寧府言啓曰,府郞廳等矣今春夏等褒貶等第,當爲磨勘,而以領事身病,不得爲之之意,敢啓。傳曰,知道。
金愚淳,以忠勳府言啓曰,本府今壬申年春夏等褒貶,當爲磨勘,而有司堂上不備,限內不得爲之之意,敢啓。傳曰,知道。
金愚淳,以宣惠廳都提調意啓曰,本廳郞廳等,今壬申春夏等褒貶,當爲等第,而臣等俱有故,限內不得磨勘之意,敢啓。傳曰,知道。
洪羲俊,以訓諫都監都提調意啓曰,本局從事官禁松參軍及諸將官等,今壬申年春夏等褒貶,當爲等第,而都提調臣李時秀,以身病,限內不得磨勘之意,敢啓。傳曰,知道。
洪羲俊,以禁衛營都提調意啓曰,本營從事官及諸將官,今壬申春夏等褒貶,當爲等第,而臣載瓚有身病,限內不得磨勘之意,敢啓。傳曰,知道。
洪羲俊,以御營廳言啓曰,本廳從事官及諸將官,今壬申年春夏等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
洪羲俊,以濬川司都提調意啓曰,本司都廳及郞廳,今壬申年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
金愚淳,以義禁府言啓曰,今春夏等府郞廳褒貶等第,當爲磨鍊以入,而同義禁金蓍根·吳淵常差祭,堂上不備,限內不得擧行之意,敢啓。傳曰,知道。
洪羲俊,以義禁府言啓曰,公忠監司元在明狀啓內,報恩郡守李勉心罪狀,令攸司稟處事,啓下矣。李勉心,時在任所云,依例發遣府羅將,拿來,何如?傳曰,待待命拿囚。
洪羲俊,以義禁府言啓曰,依下敎,定原縣出使都事洪俊謨處仍往平壞府,與地方官眼同,擧兵逆魁景來弟鼎來,依律處斬事,星火知委之意,敢啓。傳曰,知道。
洪羲俊,以都摠府言啓曰,本府郞廳及部將等,今壬申年春夏等褒貶,當爲磨勘,而時無首堂上,限內不得爲之之意,敢啓。傳曰,知道。
壬申六月十五日辰時,上御熙政堂。吏兵房承旨,持褒貶啓本入侍時,右承旨金愚淳,左副承旨洪羲俊,同副承旨具得魯,假注書韓鍾運·崔命顯,記注官朴思彦·文養老,以次進伏。上曰,啓本入之。命書榻敎曰,加味六和湯,自今日停止,王大妃殿進御淸暑六和湯,依前方五貼製入。命退,承史以次退出。
上在昌德宮。停常參·經筵。
李錫夏啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李錫夏啓曰,禁衛營將官來言,今日本營軍兵,日次私習云矣,敢啓。傳曰,知道。
李錫夏啓曰,御營廳將官來言,今日本廳軍兵,日次私習云矣,敢啓。傳曰,知道。
李錫夏啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于李錫夏曰,只推。
兵曹口傳政事,司果單金逌根。
李錫夏,以兵曹言啓曰,今六月十七日,武臣堂上祿試射日次,而大殿誕日前一日,不得開坐,載在法典,以後日退行之意,敢啓。傳曰,知道。
李錫夏,以兵曹言啓曰,文殊別將崔昌國,兩次褒貶居中,其不職可知,依例罷黜,何如?傳曰,允。
李錫夏,以兵曹言啓曰,拆見諸道褒貶啓本,則平安兵使申鴻周啓本中,高山里僉使黃俊彦,以浮謗姑恕爲目,則宜置中考,而置諸上考,黃海兵使趙啓本中,大峴別將韓千秀,以搶攘之時,病孱難振爲目,宜置下考,而置諸中考,全羅左水使李春英啓本中,防踏僉使金在錡,以欲治則切,可勉者愼爲目,則宜置中考,而置諸上考,殊無嚴明殿最之意,各該帥臣推考警責。高山里僉使黃俊彦,防踏僉使金在錡,竝中考施行,大峴別將韓千秀,下考施行,何如?傳曰,允。
李錫夏,以義禁府言啓曰,保放罪人洪時溥,還囚照律以入之意,敢啓。傳曰,知道。
禁府照目粘連,楚山前府使洪時溥矣本府議啓內,病旣甚篤,官又已遞,則雖與規避圖遞有異是白乎矣,投印徑行,法禁截嚴,邊郡面替,事例當然,而違法壞例,擅自發行,萬萬駭然,以此照律,罪杖一百收贖,告身盡行追奪,私罪,奉敎依允。
上在昌德宮。停常參·經筵。
李錫夏啓曰,行大司憲李冕膺未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
金愚淳啓曰,來二十一日,輪對日次矣,敢稟。傳曰,當次人受點,後日次待令。
洪羲俊啓曰,來二十一日朝參日次矣,敢稟。傳曰,停。
洪羲俊,以都摠府言啓曰,今日入直內三廳武兼禁軍及軍兵等,當爲中日習射技放,而大殿誕日前一日相値,不得設行之意,敢啓。傳曰,知道。
李錫夏,以義禁府言啓曰,卽接价川縣監柳相弼牒呈及成冊,則謀反大逆罪人齊初,應坐諸人,査出以來矣。齊初母金女,慶尙道密陽府爲婢,子南起年十,子同伊年六,竝年未滿免絞,南起慶尙道三嘉縣,同伊草溪郡,弟齊洽迎日縣,先孫全羅道谷城縣,後孫務安縣,圭孫求禮縣,竝爲奴,侄同伊南原縣流三千里安置,而方囚本縣獄,依例令刑曹押送于各其配所,何如?傳曰,允。
禮曹,今此王世子冊禮習儀吉日,令日官推檡,則初度今六月二十日,二度來七月初一日,三度同月初三日爲吉云,以此擧行,而王世子受冊習儀,亦當講習,依前例初二度,則各日早朝,只執事官,以黑團領,自議政府至禮曹行禮爲白乎旀,三度乙良,百官亦以黑團領進參,而依正日例,自仁政殿至熙政堂行禮事,知委,何如?判付啓,依所啓施行爲良如敎。
上在昌德宮。停常參·經筵。
大殿·惠慶宮誕日,大殿·惠慶宮,內閣·政院·玉堂·朝廷二品以上,奉朝賀,六曹堂上,單子問安。答曰,知道。
王大妃殿·中宮殿·嘉順宮·世子宮,內閣·政院·玉堂·朝廷二品以上,奉朝賀,六曹堂上,口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
金愚淳,以弘文館言啓曰,副應敎洪大浩,自鄕上來云,卽爲牌招察任,何如?傳曰,允。
韓致應啓曰,前注書趙璟鎭,旣遞說書矣,注書薦狀公事,依例成送吏曹之意,敢啓。傳曰,知道。
傳于韓致應曰,吏曹判書,聞有實病,許遞,政官牌招開政。
韓致應啓曰,吏曹參判洪羲臣,參議鄭來百牌不進,推考傳旨及罷職傳旨,今方捧入,而開政命下之後,如是違牌,事甚未安,參判更爲牌招,何如?傳曰,今此政命,實欲都政之不爲遲延故也,政官何如是違召耶?連以前牌催促,勿爲呼望。
金愚淳,以侍講院言啓曰,卽接翊衛司所報,則今六月二十日,王世子冊禮初度習儀時,陪衛及差備,不可不備員,而司禦李勉齊在外,宋欽天,翊贊李英雲,衛率南正和,副率閔致秉呈旬,侍直李友信,親病受由在外,洗馬一員未差,令政院,稟旨變通,以爲備員陪衛之地,何如?傳曰,竝許遞,今日政差出。
傳于金愚淳曰,冊禮不遠,而傳冊自內爲之,領敦寧之子,不可不入參,司書金逌根仍任,俄因侍講院草記,司禦宋欽天,亦入於許遞中,此人卽先師之孫,當此時,不可無此人,亦爲仍任。
傳于洪羲俊曰,兵曹判書,聞有實病,翊衛司官員,口傳差出。
金愚淳,以侍講院言啓曰,今六月二十日,王世子冊禮初度習儀時,本院官員,例爲全數進參,而兼文學司書,說書·兼說書,俱未差,今日政差出,以爲進參習儀之地,何如?傳曰,允。
任希存,以吏批言啓曰,侍講院說書,今當差出,而前望中,只有二人,故不得已以二望擬入之意,敢啓。傳曰,知道。
有政。吏批,判書未差,參判洪羲臣牌招不進,參議鄭來百進,行左承旨任希存進。以朴宗來爲判書。
任希存,以吏批言啓曰,新判書命招,同參政事,何如?傳曰,允。又啓曰,行判書朴宗來,參判洪羲臣,竝牌招不進,小臣獨政未安,何以爲之?敢稟。傳曰,只出緊任。以金啓溫爲兼文學,李魯秉爲說書,洪周命爲省峴察訪,故僉知金慶垕,贈兵參例兼,公忠兵使金見臣考,嘉善金昌仁,今加嘉義,賞加事承傳,司書金逌根,仍任事承傳。
兵批,兼判書沈象奎病,參判嚴耆病,參議韓鼎運病,參知尹之鉉入直進,右副承旨李錫夏進。僉知張洛賢,大護軍李堯憲,副護軍宋冕載·徐能輔·尹之謙·兪逈遠·孫泰永·方禹鼎·李命豐·白思祖·金宗珣·崔宗鍚·金啓默·玉載赫·李基鼎·尹心輝,副司勇趙璟鎭,竝單付。
金愚淳,以禮曹言啓曰,今此王世子冊禮後,翌日陳賀時,王大妃殿·中宮殿·惠慶宮·嘉順宮,百官進致詞箋文表裡行禮儀註,直爲書入各殿宮之意,敢啓。傳曰,知道。
金愚淳,以禮曹言啓曰,今六月十八日,大殿誕日,諸道所封賀箋中,南兵使柳相亮,以應封官,兼別軍職,故各爲封箋矣,一體看審捧入之意,敢啓。傳曰,知道。
任希存,以戶曹言啓曰,時御所內,各司依定式發遣本曹佐郞,臣洪善謨,與兵曹參判臣嚴耆,佐郞臣李基承,東所衛將臣任希慶,西所衛將臣李顯昌,南所衛將臣李敏會,北所衛將臣沈鍾,眼同看審,後有頉處,別單書入,而修改則擇日擧行,何如?傳曰,允。
兵曹口傳政事,上護軍南公轍。
以副應敎洪大浩牌不進罷職傳旨,傳于金愚淳曰,只推。
吏曹,王世子冊禮時,正使領議政金載瓚,預差左議政韓用龜,副使洪明浩,預差李肇源,敎命執事徐洛修·朴宗喜,擧案執事尹心約·李益秀,褥席執事金元根,竹冊執事朴宗球·宋啓洙,擧案執事鄭漪·洪善謨,褥席執事李宗億,玉印執事金履鍚·金基常,擧案執事李顯綏·嚴喆,褥席執事吳鼎秀,擧讀冊案執事崔秀俊·蔡弘䪨,褥席執事李文遠。
上在昌德宮。停常參·經筵。
李錫夏啓曰,行大司憲李冕膺未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
傳于洪羲俊曰,日熱如此,輕囚放釋。
洪羲俊啓曰,臣敬奉聖敎,馳往義禁府,取考囚徒案,則時無見囚,故仍詣典獄署,取閱囚徒案,則御寶僞造罪人七名,結案罪人一名,殺獄罪人二十二名,大將牌偸竊罪人一名,殺獄干犯罪人一名,俱是重囚,故竝爲仍囚,其餘各司雜犯,他錢不報,欺人取物,酗酒作挐,非理好訟,驅打人物罪人,尹興孫·金得漢·李申得·金福眞·姜繼俊·楊元三·金點乭·劉信喆·金振玉·崔大興·李京喆·劉大完·李宗恒·李光天·許召史·金一成·奴宗大·金一孫等十八名,旣係輕囚,故幷依傳敎放送之意,敢啓。傳曰,知道。
兵曹口傳政事,以成肯柱爲司禦,權太應爲翊贊,尹弘圭爲衛率,金箕悳爲副率,徐任輔爲侍直,金元根爲洗馬,司禦宋欽天,仍任事承傳。
備邊司薦望,以吳翰源爲義州府尹。
金愚淳,以弘文館言啓曰,副應敎洪大浩,旣有只推之命,卽爲牌招察任,何如?傳曰,允。
金愚淳,以司饔院監膳提調意啓曰,漁夫契貢人等呼訴內,近以風勢不調,魚族深入,設網屢日,終未捉得,明日日下生鮮,將至闕供之境,限提得間,以活鷄,全數代封云,在前如此之時,雖有代封之規,而莫重御供,自下不敢擅便,惶恐敢啓。傳曰,全數代封。
金愚淳,以冊禮都監都提調意啓曰,謹考己卯儀軌,則宣讀時執事二人,差備官中,擇其可合人差出矣,今番亦依此例擧行,何如?傳曰,允。
金愚淳,以冊禮都監都提調意啓曰,今此冊禮時班次圖,依前例圖出封入,以備睿覽之意,敢啓。傳曰,知道。
金愚淳,以冊禮都監都提調意啓曰,今此冊禮時儀註,依前例,正書以入之意,敢啓。傳曰,知道。
洪羲俊,以兵曹言啓曰,今六月二十日,文臣朔試射日次,而王世子冊禮初度習儀相値,不得爲之之意,敢啓。傳曰,知道。
李錫夏,以義禁府言啓曰,卽接鐵山縣監柳命源牒呈及成冊,則梟首罪人益明,應坐諸人,査出以來矣。益明支屬,以榮基支屬,已施之律勘斷事,前已草記蒙允,其妻金女慶尙道寧海府爲婢,子尙鉉,全羅道谷城縣爲奴,孫女大阿只求禮縣,孫阿只者慶尙道盈德縣,竝流二千里安置,而方囚縣獄,依例令刑曹,押送于各其配所,何如?傳曰,允。
行大護軍李堯憲疏曰,伏以臣猥以韎韋之賤,重犯違逋之誅,顧其情雖出於切隘,論其罪,實關於國綱,嶺海鈇銊,固所甘心,削黜薄勘,豈足當罰?臣方竦息郊坰,以罪爲榮,千萬不自意曾未一旬,收敍之命,有隕自天,繼又伏見備邊司草記,臣之姓名,復厠於論賞之首,以臣爲資憲大夫者,拜擎華誥,五內震掉,不自覺其顔發騂而背浹汗也。臣之自初冒萬死力辭勳名者,是豈臣之所樂爲哉?以私則罔功是愧,以公則濫賞是懼,寧伏方命之辜,不忍爲冒沒承當之計,惟此斷斷血忱,庶幾天地神明之所共鑑臨,以聖上至仁至明,豈或遺照而畢竟誤恩,又復至此,臣誠愚迷,實不知朝家刑賞之典,何爲而若是乖當也?顧臣有罪無功之實狀,旣已悉暴於前日辭勳之疏,今不必更事覼縷,而千里赴陣,躬犯矢石者,大不過加一級,五朔開營,徒自尸素者,乃反超躐兩階,裒然居八座之列,臣心之循省自愧,固無論,在聖朝核實愼賞之政,果何如也?且伏見大僚箚辭,深以遠勞三軍,久守一城爲歎,而有曰勞苦最著於士卒,死傷偏多於士卒,而只以旂常之殊典,適爲將領之榮耀,則在士卒何有?此非獨大僚之言,卽一國共公之言,而臣之區區必辭之懇,亦未嘗不在於此,及夫別單之頒下,非常之渥,踰分之數,獨偏於臣之一身,此又臣所以瞠然驚惑,措躬無所,藉如廟堂獻議之辭,以遙授節制,爲臣之勞,則出征諸將之若功若罪,皆是元帥之責也,而今乃不然。始也一亞帥蒙罷,而元帥則晏如,終焉一亞帥被削,而元帥則濫賞,凡有罪辜,悉歸之出征將領,而獨於論賞,厭然自處以有功,天下寧有是哉?人臣辭受,元無大小之分,苟其義也,則雖鍾鼎之銘,麒麟之畵,固不敢飾讓於君父之前,如其非義,纖芥之微,半級之階,亦不可貽累於嚬笑之明,況正卿崇班,本非庸駑之所擬議,超秩重典,尤非罔功之所濫竽,則顧何敢恬若固有,靦然冒應,上以玷懋賞之盛德,下以招貪天之厚譏也哉?反復參倚,株守若前,玆又申控血懇,冒瀆崇嚴。伏乞聖明,俯垂鑑諒,亟令收還臣新資之命,仍冶臣前後瀆擾之罪,以肅朝綱,以安私分焉。臣無任云云。答曰,省疏具悉。新加資憲之階,意在於愼賞中重錄之義,勿辭肅命。
同副承旨具得魯疏曰,伏以皇天眷佑,景祿川至,玉候康豫,縟儀誕擧,春宮建冊,吉日漸近,祥風慶雲,神人協應,泰山磐石,宗祊增鞏,歡欣蹈舞,匝域同情。仍伏念臣,孤根弱植,無所攀援,鈍才樸質,無所短長,而妙歲策名,事我寧考,隆恩異渥,曠絶千古,此生此世,報答無階,惟以杜門自守,不忮不求,矢心爲塵刹之圖,知臣者憐臣之志,不知臣者,謂臣簡亢,十數年來,隨分自在,而造化不遺一物,聖恩若偏臣身,濫躋緋玉,歷敡內外,涯分已踰,榮耀已極,矧今職忝清切,依近耿光,豈敢更有希望,自懷素守,第臣有苦情深懇,竊庶幾仰格聽卑之天,以蘄體下之恩,而囁嚅嚴畏,自阻於仁覆之下,則非義之所安,非情之可忍,玆敢冒昧一陳,伏願矜察焉。臣本喬木世家,衣食有饒,不似寒素之士矣。爾來漸就旁落,饘粥以度日,質劑以周急,文人土田,世守氈箱,皆不得保有,人亦傷之,臣謂斯何?昨年卽臣父母周甲之年也,人子之情,孰不以父母偕老,爲稀貴之慶,而在臣家,則僅一二有故,臣心喜懼,自別於人,然滌瀡之供,且不充,洗腆之歡,尙何論?古昔名達,亦皆以專城之養爲榮,抵書宰執,躬懇銓部者,往往有之,臣誠不及古人,而迂拙之性,强之不能,荏苒之頃,居然歲已周矣。臣父纔經危病,眞元澌綴,完健無期,臣母素多奇疾,近益羸敗,寧日恒少,而薑桂刀圭,俱無其力,且臣少而荒嬉,晩益儱侗,四十二歲之間,無非遺父母之憂者,而不得盡一日之歡,百口生活,反貽老人之念,如使爲人子者,皆不肖如臣,則人亦何樂於有子耶?崦嵫暮景,其與幾何?及父母年益邵而疾益深,則雖有五鼎之奉·三牲之養,亦何足貴乎?伏惟殿下,以孝爲治,挈矩之道,亦惟使之各得其分願而已。伏乞天地父母,察臣情私,許令選部,畀臣便近一邑,俾得將親安養,千萬幸甚,臣不勝屛營祈懇云云。省疏具悉。疏辭,下該曹稟處。
上在昌德宮。停常參·經筵。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一様,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
洪羲俊啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金愚淳啓曰,臣愚淳,以王世子冊禮初度習儀,進去下直之意,敢啓。傳曰,知道。
李錫夏啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于李錫夏曰,只推。
以副應敎洪大浩牌不進罷職傳旨,傳于具得魯曰,只推。
具得魯,以弘文館言啓曰,副應敎洪大浩,旣有只推之命,卽爲牌招察任,何如?傳曰,允。
以副應敎洪大浩牌不進罷職傳旨,傳于具得魯曰,只推。
具得魯,以冊禮都監都提調意啓曰,竹冊文草圖書書寫官,行上護軍曺允大,旣已書寫,謹此封入,以備睿覽之意,敢啓。傳曰,知道。
洪羲俊,以都摠府言啓曰,今日入直內三廳武兼禁軍及軍兵等,當爲中日習射技放,而王世子冊禮,初度習儀相値,不得設行之意,敢啓。傳曰,知道。
洪羲俊,以兵曹言啓曰,今六月二十一日,武臣賓廳請書日次,而將鬼薦取才相値,差備官勢難推移,不得爲之之意,敢啓。傳曰,知道。
洪羲俊,以兵曹言啓曰,慶尙監司金會淵狀啓,道內別試武士入格人等起送事,纔已啓下矣,在前嶺南別試武士上來者,依本道入格技藝,自臣曹,有更試草記之例,明日宣薦內禁衛試取時,同爲試取之意,敢啓。傳曰,知道。
李錫夏,以刑曹言啓曰,義禁府啓辭內,卽接价川縣監柳相弼牒呈及成冊,則謀反大逆罪人齊初應坐諸人,査出以來矣。齊初母金女慶尙道密陽府爲婢,子南起年十,子同伊年六,竝年未滿免絞,南起慶尙道三嘉縣,同伊草溪郡,弟齊洽迎日縣,先孫全羅道谷城縣,後孫務安縣,圭孫求禮縣,竝爲奴,侄同伊南原縣流三千里安置,而方囚本縣獄依例,令刑曹押送各其配所,何如?傳曰,允事,命下矣。右項諸罪人等,方囚价川縣獄,令本道,卽爲押送于各其配所事,分付道臣,何如?傳曰,允。
李錫夏,以刑曹言啓曰,義禁府啓辭內,卽接鐵山縣監柳命源牒呈及成冊,則梟首罪人益明應坐諸人,査出以來矣。益明支屬,以榮基支屬已施之律勘斷事,前已草記蒙允,其妻金女,慶尙道寧海府爲牌,子尙鉉全羅道谷城縣爲奴,孫女大阿只求禮縣,孫阿只者慶尙道盈德縣,竝流二千里安置,而方囚縣獄,依例令刑曹,押送于各其配所,何如?傳曰,允事,命下矣。右項諸罪人等,方囚鐵山縣獄,令本道,卽爲押送于各其配所事,分付道臣,何如?傳曰,允。
洪羲俊,以御營廳言啓曰,本廳騎士將李彦懋,身病甚重,勢難察任,改差,何如?傳曰,允。
上在昌德宮。停常參·經筵。
李錫夏啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李錫夏啓曰,來二十五日朝參日次矣,敢稟。傳曰,停。
傳于韓致應曰,藥房入侍。
韓致應啓曰,藥房副提調,持湯劑來待矣。傳曰,封入。
李錫夏啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李紀淵·李羲準,掌令鄭弼祚牌不進罷職傳旨,傳于李錫夏曰,只推。
兵曹口傳政事,副司果單金逌根。
傳于具得魯曰,政官牌招開政。
具得魯啓曰,行吏曹判書朴宗來,參判洪羲臣,參議鄭來百牌不進,推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
具得魯啓曰,行吏曹判書朴宗來,參判洪羲臣,參議鄭來百再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
具得魯啓曰,吏曹參議鄭來百三牌不進,依定式,禁推傳旨捧入之意,敢啓。傳曰,知道。
以吏曹參議鄭來百三牌不進禁推傳旨,傳于具得魯曰,分揀。
有政。吏批,行判書朴宗來進,參判洪羲臣牌不進,參議鄭來百牌不進,同副承旨具得魯進。啓曰,羅州牧使,今當差出,而本州物衆地大,素稱難治,不可不擇差,他道有聲績已準限未準朔守令,幷擬,何如?傳曰,允。以南公轍爲左參贊,金銑爲戶曹參判,趙璟鎭爲注書,韓成履爲童蒙敎官,金明鎭爲羅州牧使,義州府尹單吳翰源,開城府分敎官單白思日,嘉義金在明,今加資憲,加資事承傳,以李龍秀爲司書。
兵批,兼判書沈象奎,將鬼薦坐起進,參判嚴耆病,參議韓鼎運病,參知尹之鉉入直進,右副承旨李錫夏進。護軍單金履喬,運餉使單吳翰源。
具得魯,以禮曹言啓曰,宗廟·永寧殿·社稷大祭後,文廟釋奠祭後膰肉,世子宮前,有以中脯封進之例,今亦依此例擧行,而景慕宮大享後,牛脚中脯不足,以牛筋肉封進事報來矣,依所報封進事,分付,何如?傳曰,允。
李錫夏,以兵曹言啓曰,今六月十七日武臣堂上祿試射,以後日退行事,草記蒙允矣,今二十二日設行,而試官望,備擬以入之意,敢啓。傳曰,知道。
李錫夏,以兵曹言啓曰,嶺南別試武士,更爲試取事,草記啓下矣。以其本道入格技藝試取,則慶州閑良金履範,柳葉箭不抄上武士金宗仁,病不上來云,揆以抄上法意,誠甚未安,該道臣推考,已試武士,則依例給粮下送,何如?傳曰,允。
壬申六月二十一日辰時,上御熙政堂。藥房提調·副提調,率醫官入侍時,提調沈象奎,副提調韓致應,檢校待敎李龍秀,記事官洪羲祖,記注官朴思彦·文養老,以次進伏。戶曹參議洪旭浩,醫官吳千根·趙宗協,以次進伏楹外訖。上曰,醫官入診。象奎曰,數日間日熱無前,聖體,若何?上曰,一樣,而各殿宮氣候亦爲一樣矣。旭浩,入診訖。象奎曰,比日夜熱尤甚,寢睡之節,何如?上曰,一樣矣。象奎曰,當劇炎之節,政宜用調理之劑,今日則詳承諸節,議進湯劑矣。上曰,次次入診。千根,入診訖。象奎曰,聖候別無暑症乎?上曰,無有矣。象奎曰,當此盛熱,飮食之節,昜致減損矣。近來水刺之節,若何?上曰,一樣矣。宗協,入診訖。象奎曰,極熱之時,召接雖難,而此時診察,尤不可久曠,雖非日次,每許入診,以爲議進調理之方焉。上曰,脈候奏之。旭浩曰,脈候如前和緩,而似有暑證之候於脾胃脈度矣,小臣之見,則當以淸暑六和湯,限五貼更進矣。千根曰,脈候左右三部調均,而當此炎節,水刺之節,比前何如乎?上曰,水刺則比前自然少減矣。千根曰,虛飽嘔逆之症,最妨於進食之道,別無此等之症乎?象奎曰,此兩症,暑節恒有之症,而胃氣有損故也。上曰,厭進之症,不大叚矣。宗協曰,脈度調均,而微有浮滑之氣,似是暑症之所使矣。上曰,湯劑,出去後議定,而次次退去。旭浩等先退。象奎曰,齋日漸近,粟米飮,依例煎入乎?上曰,大殿·中宮殿,則勿爲煎入,可也。象奎曰,每都政新資五窠,例爲差出,今番京出征將官,有得蒙虞候除授之典者矣,今都政準朔營將中軍虞候,只有五窠,雖未滿朔數者,推移內遷,以爲承傳擧行之地,何如?上曰,依爲之。出擧條象奎曰,藥房承傳,銓曹自別擧行,而今番上候平復後,醫官承傳,與他尤爲自別,大政在前,銓曹似當各別收用,而如有提飭之敎,則恐好,而不必出擧條,承宣,以此筵稟之意,言於銓臣,以爲趁卽收用之地,似好,故敢此仰達矣。上曰,依此爲之。上曰,進御加味六和湯,自今日一貼式煎入事。出榻敎上命退,象奎等退出,又命退,承史以次退出。
上在昌德宮。停常參·經筵。
李錫夏啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
韓致應啓,藥房提調·副提調,持湯劑來待矣。傳曰,封入。
傳于任希存曰,咸興本宮正殿有頉處,初不料如是張大矣,今觀別差所報,役事甚大,日子遲延云,令逢授官,刻期精造,務令完實,以爲永久無欠之地事,分付。
李錫夏啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于李錫夏曰,竝只推。
金愚淳啓曰,新除授注書趙璟鎭,卽爲牌招入直,何如?傳曰,允。
金愚淳,以弘文館言啓曰,副應敎洪大浩,旣有只推之命,卽爲牌招察任,何如?傳曰,允。
以副應敎洪大浩牌不進罷職傳旨,傳于金愚淳曰,只推。
金愚淳,以吏曹言啓曰,今日本曹褒貶坐起時,堂上不可不備員,而參判洪羲臣未肅拜,令政院牌招,以爲同參開坐之地,何如?傳曰,允。
金愚淳,以吏曹言啓曰,曹所屬司饔院官員等矣今壬申年春夏等褒貶,當爲等第,而因本院都提調身病,不得磨勘之意,敢啓。傳曰,知道。
金愚淳,以吏曹言啓曰,今日本曹開坼坐起時,考見諸道褒貶啓本,則漣川縣監尹善大,以瑣細貽羞爲目,則宜置下考,而置諸中考,豐德府使李敬熙,以綜非勉能·柔與善近爲目,機張縣監李溶,終是福厚·居然箇滿爲目,則俱宜置中考,而置諸上考,殊無嚴明殿最之意,兩道道臣,推考警責,上項三邑守令,竝罷黜,何如?傳曰,允。
洪羲俊,以都摠府言啓曰,副摠管金益彬,以前任巡撫別將,今日賞試射應射次,南小營晝仕出去之意,敢啓。傳曰,知道。
金愚淳,以吏曹言啓曰,新除授連原道察訪姜箕煥呈狀內,矣身老父,素患貞疾,沈痼之中,近添毒感,症形危篤,實無暫時離捨之勢,卽速入啓遞改云,其親病旣如是沈重,則有難强令赴任,改差,何如?傳曰,允。
洪羲俊,以兵曹言啓曰,今月二十五日,二兼禁軍番次矣,該番將未差之代,依承傳,口傳擬入之意,敢啓。傳曰,知道。
兵曹口傳政事,以尹守任爲兼司僕將。
洪羲俊,以備邊司言啓曰,義州府尹,今已下批矣,本邑纔經賑政,又當使行,邑務民事,不可久曠,新除授府尹,使之不多日內辭朝,催促赴任,何如?傳曰,允。
洪羲俊,以備邊司言啓曰,卽見黃海兵使趙狀啓,則以爲,載寧民投入賊黨金履坤·金正植·李驗突·金二晩·金成律等親屬,竝捉囚郡獄,而郭時恒,渠以履坤之外叔,目見履坤向賊情節,又聞白旗爲標之說,黃州張獜極,以從賊柳宗烈之姻親,宗烈投賊時,雖云峻責不往云,而旣聞賊徒之凶言,不爲告官,一體牢囚,以待處分爲辭矣。金履坤等五賊,雖皆從賊,而前後啓報,俱無下落,此旣非伏法之賊,則不必用收孥之律,且在囚支屬,別無到今追覈之端,謹遵關西所下綸音,付之罔治之科,竝令放送。郭時恒,以凶賊之至親,始則參聞賊謀,終焉白旗爲標,爛漫和應情跡難掩,而只以身不從賊,終不輸款,更加嚴訊取服,張獜極,與宗烈·之翰,雖爲酬酢凶言,聞君則邀請之說,而旣曰峻責,當之翰投賊之後,亦不隨往,此足爲傳生之一端,特爲減死,嚴刑島配之意,分付,何如?傳曰,允。
洪羲俊,以兵曹言啓曰,宣薦內禁衛取才時,三技入格別單及宣部守三薦,參上武臣前銜人,別取才入格矢數,落仕年條,居住薦名,各其名下,懸註以入之意,敢啓。傳曰,知道。
吏曹啓目粘連,觀此承政院同副承旨具得魯上疏,則以爲,昨年,卽臣父母周甲之年也。人子之情,孰不以父母偕老爲稀貴之慶,而在臣家,則僅一二有,故臣心喜懼,自別於人,然滌瀡之供,且不充,洗腆之歡,尙何論?臣父纔經危病,眞元澌綴,完健無期,臣母素多奇疾,近益羸敗,寧日恒少,而薑桂刀圭,俱無其力,旦臣少而荒嬉,晩益儱侗,四十二歲之間,無非遺父母之憂者,而不得盡一日之歡,百口生活,反貽老人之念,如使爲人子者,皆不肖如臣,則人亦何樂於有子耶?伏惟天地父母,察臣情私,許令選部,畀臣一邑,俾得將親安養亦爲白有臥乎所,具得魯之親老家貪,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
副摠管金㙆疏曰,伏以皇天篤棐,祖宗冥隲,玉候康復,恩赦誕宣,离明繼照,冊禮涓吉,此實宗社四百年莫大之慶,東土萬億載旡疆之休,矧又邊塵蕩掃,四境無虞,臣民蹈忭,曷有其極?顧臣衰病沈痼,無路蠢動,前後賀班,一未趨參,義分掃地,罪戾山積,方且蹙伏訟愆,恭竢誅罰,而不意四月二十五日,陞擢臣亞卿崇資,尋又除京兆右尹,臣承命震越,罔知攸爲,方擬陳章自劾,而又於五月初八日,遷除臣都摠府副摠管,十六日又推恩臣父祖曾三世,縻身寵秩,濫越已甚,而徹泉恩光,榮幸無比,奔走趨肅,祗謝恩命,退伏邱壑,以畢餘生,庶幾公義私情兩無餘憾,而第臣犬馬之齒,已七十有四矣。氣血凋枯,神識昏昧,加以夙抱貞疾,與年俱深,奄奄氣息,朝夕待盡,雖欲感恩怵分,僶俛効力,而其勢末由矣。臣竊自悼念,臣之抱病窮山,離違禁局,亦有年所,胄筳往事,怳然如夢,耿耿一念,何嘗不在於日邊紅雲之下哉?當此邦家無前之慶,又蒙天地罔極之恩,而不得進身象魏之下,少伸螻蟻之忱,則誅罰之至,固所甘心,而恨結之情,當復如何?心事乖違,計無所出,不得已略具短章,猥暴危悃。伏乞天地父母,俯燭情狀,曲加寬貸,特遞臣所有職名,因治臣違傲之罪,以肅朝綱,以安私分,千萬幸甚。臣無任云云。答曰,省疏具悉。卿其勿辭。
上在昌德宮。停常參·經筵。
洪羲俊,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李錫夏啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
洪羲俊啓曰,同副承旨具得魯,今日不爲仕進,卽爲牌招,何如?傳曰,允。
金愚淳啓曰,左參贊南公轍,除拜後過三日不爲出肅,依定式推考警責,仍卽牌招察任,何如?傳曰,允。
韓致應啓曰,藥房副提調,持湯劑來待矣。傳曰,封入。
洪羲俊啓曰,今二十五日,祿都目政事爲之之意,敢啓。傳曰,知道。
以同副承旨具得魯牌不進罷職傳旨,傳于洪羲俊曰,只推。
李錫夏啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于李錫夏曰,只推。
洪羲俊,以都摠府言啓曰,副摠管白師誾,以禁衛中軍,軍兵等中日試射放事,南別營晝仕出去之意,敢啓。傳曰,知道。
洪羲俊啓曰,訓諫都監·禁衛營·御營廳·摠戎廳啓曰,今日臣等,俱詣南小營出征將卒,巡撫留營將卒,試射放後,入格別單書入之意,敢啓。傳曰,知道。
左參贊南公轍疏曰,伏以臣於再昨政蒙恩,拜政府參贊,義當卽爲趨謝,而左議政臣韓用龜,於臣爲妻三寸叔,有應避之嫌,揆以格例,左下當遞,玆敢冒陳短章,仰瀆崇嚴,乞命該曹,照法遞改,以存公格,以安私分,千萬幸甚。臣無任云云。答曰,省疏具悉。疏辭,下該曹稟處。
副修撰林景鎭疏曰,伏以皇天篤祐,休慶川至,王世子冊禮涓吉在卽,頌騰四重,基鞏萬億,仍伏念臣,以人則百不肖似,以才則一無攸能,濫通朝籍,居然二十有餘年矣。偏荷兩聖朝陶甄之澤,周旋簪筆之列,出入橫經之席,醜拙之狀,一是前日曲庇之恩,怳如昔年,頂踵毛髮,都歸造化,恩山渥海,不足爲喩,況値千一之會,適叨密邇之班,凡與含生之倫,共伸延頸之忱,此尤臣至願大幸,夫豈敢言私於此時,仰瀆辰嚴,而第臣竊有區區切至之懇,臣父今年爲七十三矣,病與年深,日益凜綴,支保之道,滋補是急,而家甚貧窶,計拙致養,菽水靡繼,藥餌奚論?晝宵煼灼,忽忽忘生,今玆徒懷煩瀆之爲懼,趦趄囁嚅,自阻於孝理之下,則或恐日短之地,反抱沒身之恨,此臣所隱痛于中,而殆無以食息暫弛也,情之所迫,不敢緩聲,玆敢不避猥越,冒昧呼籲於天地父母之前。伏乞聖慈,俯垂矜憐,特命選部,畀臣一邑,俾遂至祝,千萬幸甚。臣無任云云。省疏具悉。疏辭,下該曹稟處。
上在昌德宮。停常參·經筵。
藥房提調沈象奎,副提調韓致應啓曰,庚炎轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?世子宮氣候,何如?臣等不任區區下忱,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮·世子宮,藥房口傳問安。答曰,知道。
李錫夏啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
韓致應啓曰,藥房提調·副提調,持湯劑來待矣。傳曰,封入。
李錫夏啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于李錫夏曰,竝只推。
具得魯,以弘文館言啓曰,副應敎洪大浩,旣有只推之命,卽爲牌招察任,何如?傳曰,允。
以副應敎洪大浩牌不進罷職傳旨,傳于具得魯曰,只推。
傳于具得魯曰,領敦寧詣健陵,奉審摘奸,顯隆園·華寧殿,一體奉審以來。
洪羲俊啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
傳于具得魯曰,都政勿拘齊日,以二十六日爲之。
具得魯啓曰,今六月二十六日,都目政事爲之之意,敢啓。傳曰,知道。
以咸鏡監司金履永狀啓,安邊府使呂東植,陳賀箋文差使員,臨時頉報,事體乖當,不得已罷黜事,傳于具得魯曰,令該曹,口傳差出。
吏曹口傳政事,以尹行直爲安邊府使。
李錫夏,以義禁府言啓曰,卽接定原縣監李身敬,昌城府使許乘牒呈及成冊,則謀反大逆罪人履大·爾崙·士用,應坐諸人,查出以來,而履大子致習,年二十六,益周年十三,孝得年十,女牙只·艮難牙只,子婦洪女·安女·康女,弟觀大,爾崙妻石女,侄女兒竝捉囚定原縣獄,士用妻金女,捉囚泰川縣獄,爾崙弟爾恒,去年冬投入賊黨,現捉於龜城府,自兵營今方嚴囚,爾恒女大我只·小我只,子吉得,捉囚昌城府獄云矣。履大子致習,發遣府都事,與地方官眼同,依律文處絞,益周·孝得,年未滿免絞,益周慶尙道機張縣,孝得固城縣,弟觀大全羅道海南縣竝爲奴,女牙只慶尙道陜川郡,艮難牙只靈山縣,子婦洪女全羅道古阜郡,安女高敞縣,康女興德縣,竝爲婢,爾崙妻石女玉果縣爲婢,侄吉得慶尙道昌寧縣,女兒全羅道任實縣,大我只慶尙道延日縣,小我只玄風縣,竝流三千里安置,士用妻金女草溪郡爲婢,而竝令刑曹,押送于各其配所,爾崙弟爾恒,投入賊黨,見囚兵營,待兵營査報,依律擧行,何如?傳曰,允。
傳于李錫夏曰,謀反大逆罪人履大子致習處絞時,以前去都事,仍爲擧行事,分付。
李錫夏,以義禁府言啓曰,謀反大逆罪人履大子致習處絞時,以前去都事,仍爲擧行事,命下矣。前去都事兪平柱處,仍爲馳往定原縣,與地方官眼同,履大子致習,依律文緣坐處絞事,星火知委之意,敢啓。傳曰,知道。
李錫夏,以義禁府言啓曰,濟州牧放未放修啓冊子兩度,竝爲啓下,而本府所管定配罪人李致薰,置之未放秩矣。李致薰,罪關邪獄,依啓聞施行,他餘罪人,令刑曹稟處,何如?傳曰,允。
洪羲俊,以訓鍊都監言啓曰,本局別將金益彬,身病甚重,勢難察任,改差,何如?傳曰,允。
吏曹啓目粘連,觀此議政府左參贊南公轍上疏,則以爲,左議政韓用龜,於臣爲妻三寸叔,有應避之嫌,揆以格例,在下當遞,乞命該曹,照律遞改亦爲白有臥乎所,相避之法,在下當遞,南公轍所帶左參贊之任,似當許遞是白乎矣,崇品重臣,遞仍當否,臣曹不敢擅便,上裁,何如?判付啓,依回啓施行爲良如敎。
兵曹口傳政事,上護軍單南公轍。
吏曹啓目粘連,觀此弘文館副修撰林景鎭上疏,則以爲,臣父,今年爲七十三矣。病與年深,日益凜綴菽水靡繼,晝宵灼煼忽忽忘生,或恐日短之地,反抱沒身之恨,此臣所隱痛于中,而殆無以食息暫弛也,玆敢不避猥越,冒昧呼籲於天地父母之前。伏乞聖慈,俯垂矜憐,特命選部,畀臣一邑,俾遂至祝亦爲白有臥乎所,林景鎭之親老家賓,菽水難繼之狀,通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
上在昌德宮。停常參·經筵。
自開東至卯時,有霧氣。
藥房提調沈象奎,副提調韓致應啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,幷此仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,藥房提調·副提調,持湯劑來待矣。傳曰,封入。
傳于洪羲俊曰,大臣·備局堂上,引見。
注書趙璟鎭病,代以金鼎元爲假注書。
注書洪羲祖病,代以尹庠圭爲假注書。
洪羲俊啓曰,假注書金鼎九,時無職名,令該曹,依例付軍職,冠帶常仕,何如?傳曰,允
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于李錫夏曰,只推。
有政。吏批,行判書朴宗來進,參判洪羲臣未肅拜,參議鄭來百病,右承旨金愚淳進。以李垿爲副校理,尹尙圭爲兼文學,李肇源爲左參贊,韓若霖爲章陵令,李命鉉爲假引儀,金慶魯爲崇靈殿參奉,徐興輔爲利川府使,金致赫爲熊川縣監,鄭魯誠爲陽德縣監,李升烈爲連原察訪,故同知鄭宇璧,贈兵參例兼,公忠兵使鄭周誠考,故摠管許得良,贈兵判例兼,折衝許復良,贈兵參例兼,故士人全虞鍚,贈持平,以上忠節卓異贈職事承傳,左參贊單洪明浩,右參贊單李肇源。
洪羲俊,以兵曹言啓曰,同知中樞府事李宗魯,僉知中樞府事柳雲翕,忠壯衛將趙,忠翊衛將李徽祚,俱以病難供職,呈狀乞遞,幷改差,何如?傳曰,允。
兵批,兼判書沈象奎進,參判嚴耆病,參議韓鼎運病,參知尹之鉉入直,左副承旨洪羲俊進。啓曰,訓鍊正,今當差出,而擬望之人乏少,外任幷擬,何如?傳曰,允。
以李相璜爲都摠管,鄭尙愚·朴命燮爲副摠管,李榏·李鼎會·沈鍾奎·趙文錫·李仁達·方禹鼎爲五衛將,黃仁燁爲忠翊將,權大仁·李碩觀爲慶熙將,李時晦爲訓鍊正,朴升煥爲宣傳官,朴基赫爲廣州中軍,張彦極爲江華中軍,崔垠爲平南萬戶,同知單趙雲韶,僉知三單任希慶·沈鍾·李澂祚,副司果李東殷,閑良梅景殷,別付料金龍孫,司果具時芳,以上今加折衝,加資事承傳,護軍單權常慎。
金愚淳,以吏曹言啓曰,當爲儲窠,而若出郡守以上窠,則京職中,可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?傳曰,允。
金愚淳,以冊禮都監都提調意啓曰,都監各房工役,今已告完,諸色工匠,幷勿待令,郞㕔輪回仕進,監造官則依前守直之意,敢啓。傳曰,知道。
金愚淳,以冊禮都監都提調意啓曰,敎命竹冊·玉印封褁吉日,令日官池景泌推擇,則來七月初一日辰時爲吉云,以此日時擧行之意,敢啓。傳曰,知道。
金愚淳,以弘文館言啓曰,副應敎洪大浩,旣有只推之命,校理李敬參連呈辭單,不爲行公,與新除授副校理李垿,幷卽牌招察任,何如?傳曰,允。
洪羲俊,以訓鍊都監言啓曰,本局出征及留營將卒射放,入格人員,謹依單子判下,以軍器寺筒箇弓矢,及戶曹木布,分等施賞之意,敢啓。傳曰,知道。
洪羲俊,以禁衛營言啓曰,出征留營將校軍兵等處,依單子啓下,分等施賞之意,敢啓。傳曰,知道。
洪羲俊,以御營廳言啓曰,本廳出征留營將校軍兵試射放時,柳葉箭入格敎鍊官金仁煥,邊二中,弓箭一部,別武士金商鉉,貫一中,帿弓一張,朴孝達等三人,旗牌官申載文,邊一中,各長弓一張,鳥銃入格軍李龍得等二十九名,邊二中,木布各一疋,李永大等十一名,貫一中,鄭完奉等七十五名,邊一中,各木一疋,謹依別單判下,以軍器寺弓箭及本廳木布,施賞之意,敢啓。傳曰,知道。
洪羲俊,以摠戎廳言啓曰,本廳出征及留營軍卒,砲放入格十六名,謹依單子判下,自本廳木布施賞之意,敢啓。傳曰,知道。
李錫夏,以義禁府言啓曰,黃海監司韓用鐸啓本內,遂安郡守姜浚欽罪狀,令攸司稟處事,啓下矣。姜浚欽,時在任所云,依例發遣府羅將,拿來,何如?傳曰,待待命拿囚。
李錫夏,以刑曹言啓曰,義禁府啓辭內,卽接定原縣監李身敬,昌城府使許乘牒呈及成冊,則謀叛大逆罪人履大·爾崙·士用應坐諸人,査出以來,而履大子致習,年二十六,益周年十三,孝得年十,女牙只·艮難牙只,子婦洪女·安女·康女,弟觀大·爾崙妻石女,侄女兒,幷捉囚定原縣獄,士用妻金女,捉囚泰川縣獄,爾崙弟爾恒,去年冬投入賊黨,現捉於龜城府,自兵營,今方嚴囚,爾恒女大牙只·小牙只,子吉得,捉囚昌城府獄云矣。履大子致習,發遣府都事,與地方官眼同,依律文處絞,益周·孝得年未滿免絞,益周慶尙道機張縣,孝得固城縣,弟觀大全羅道海南縣,幷爲奴,女牙只慶尙道陜川郡,艮難牙只靈山縣,子婦洪女全羅道古阜郡,安女高敞縣,康女興德縣,幷爲婢,爾崙妻石女,玉果縣爲婢,侄吉得慶尙道昌寧縣,女兒全羅道任實縣,大牙只慶尙道延日縣,小牙只玄風縣,幷流三千里安置,士用妻金女草溪郡爲婢,而幷令刑曹,抻送于各其配所,爾崙弟爾恒,投入賊黨,見囚兵營,待兵營査報,依律擧行,何如?傳曰,允事,命下矣。右項諸罪人等,方囚定原·泰川·昌城等獄,令本道,卽爲押送于各其配所事,分付道臣,何如?傳曰,允。
吏曹啓目粘連,觀此平安監司鄭晩錫狀啓,則以爲,肅川府使李儒秀,前已限麥秋仍任,今又限滿,法當遞歸,而該府,以孔劇邑,纔經兵荒,瘡痍方劇,新舊迎送之弊,在所當念,限今年仍任事,請令該曹稟處亦爲白有臥乎所,道臣狀辭旣如此,依狀請許施,何如?判付啓,依允。
護軍趙萬元疏曰,伏以臣,惟天惟祖宗,眷佑我邦家,玉候康復,賀儀誕擧,春宮定冊,吉日漸近,此誠吾東方萬億年無疆之大慶,歡欣蹈舞,薄海同情。仍伏念,臣之下血宿病,十年貞痼,苦歇無常,形殻徒存,近因暑熱之無前,兼發毒痢之重症,登溷太數,委席昏沈,昨奉享帖,見差太廟秋享終獻官矣。以臣奔走圖報之願,何敢言私,而似此醜穢之狀,將何以駿奔於莫重肅敬之地乎?玆敢忙陳短章,仰瀆崇嚴。伏乞亟令變通,仍治臣瀆撓之罪,以肅朝綱焉。臣無任云云。答曰,省疏具悉。疏辭,許令該曹,改付標。
吏曹參議鄭來百疏曰,伏以臣嚮陳請急之章,獲蒙給暇之恩,幸得屢日調治,方頌如天洪渥,而第臣母病,已成貞疾,積祟旣深,痊可無期,至今危篤,晝宵焦熬,臣不敢更陳症形,以致瀆擾,而抑臣拘馬賤疾,本以風痰,挾感闖發,自在嶺嶠,屢朔委頓,咳嗽苦劇,語言訥澁,精神至於昏瞀,轉動亦極艱辛,委席涔涔,若將待盡之際。伏承除旨,馹召繼降,臣聞命震越,擔舁登途,及入城闉,見者莫不驚慮,豈有一時供職之望,而顧以積違之蹤,且値慶忭之會,不敢言私,黽勉一肅,而適當長亞堂引入之時,推諉無處。扶病行政,亦且屢遭,而病形越添,神識迷錯,每經一政,瘡疣百出,知臣者爲之憐歎,不知臣者,從以譏嘲,見聞駭惑,謗謫叢身,臣實自訟,人謂斯何?況今大政隔日,職務煩氄,以此病情,萬無堪承之望,此非一分飾讓之言,實是通朝共知之狀,若復徒畏義分,不思自處,泯默湔涊,終至僨誤,則臣身顚沛,固不足恤,而其於乖政體羞朝著,何哉?臣母病旣如右,賤疾又若此,實無强起供劇之路,不得不疾聲呼籲,仰冀處分。伏乞天地父母,俯察實狀,亟賜遞改,以幸公私,仍治臣瀆擾之罪,以肅朝綱,千萬至祝。臣無任云云。省疏具悉。爾其勿辭,救護母病。
進善宋穉圭疏曰,伏以臣冒控危懇,恭俟嚴誅,及承聖批,不惟譴罰不加,乃反溫諭懇惻,十行諄諄,有非臣之不肖所敢承當者,臣感戴洪私,糜粉曷報?第竊自悼,辭不能以達意,誠不足以格天,所叨前後職名,猶未蒙鐫削矣。臣卽欲再瀝肝血,仰干鈇銊,病裏殘喘,無以抖擻精神,構疏未及成,而馹召繼至,臣震駴隕越,靡所容措,直欲鑽地以入而不可得也。噫,臣資才駑下,志趣凡陋,其於家學緖餘,全無所得,從前陳暴,非敢一毫矯飾,而奈何?聖明不賜鑑諒,乃以臣再從叔故贊成臣煥箕庚申膺命,實追前徽,責臣以復踵盛事,至以先君以思前人,是似爲敎,臣奉讀以還,益覺忝先愈大,欺君已甚,只有感淚盈襟,惶汗浹背而已,其何敢貪戀榮寵,抗顔冒進哉?臣嘗觀朱子封事,其論輔皇儲,以賈誼早諭敎選左右之說,爲不可易之定論,而深歎後世帝王之疎略於敎子,若賈誼所論選左右之法,則取於孝弟博聞有道術者,猶爲第二等矣。然則其選擇之難愼,責任之重大,當如何耶?今我王世子,睿質夙成,知思漸開,趁此受冊之初,宜盡輔導之方,必得醇儒厖士懷抱道德者,與之居處,然後可以成涵養薰陶之功,而如臣萬不近似者,混厠遴簡之列,濫叨招徠之命,蚊蜹其可負山乎,僬僥其可扛鼎乎?臣竊恐殿下貽燕之謀,將不免朱子之所歎,而微臣區區出處,有不足言者矣。臣積負逋慢之餘,遽膺此尤所不敢當之命,則行止顚錯,受人嗤點,終必爲淸議之所不容,而臣之所以不敢進身者,顧奚但爲是而懼也。且臣痰癖宿病之外,忽添腹浮新症,氣息喘促,若將就盡,素患痔漏,比又陡劇,少有動作,肛脫血瀉,而暑月臭穢,不敢近人,以此病情,雖非本分之如右所陳,寧有一分强策趨朝之望乎?臣情迫勢蹙,敢以拘馬賤證,枚擧仰瀆,臣罪尤當萬死。伏乞聖慈,曲加諒察,亟收召旨,幷削臣臺職宮寮之銜,而仍命永刊仕籍,以重淸朝用人之法,以遂溝壑守分之願,千萬幸甚。臣無任云云。答曰,省疏具悉爾懇。詩云,王之藎臣,無念爾祖,爾是乃祖之孫,當此冊禮之時,職在宮僚,何可固守東崗之節,不踵前之美乎?簉朝是期,巽牘忽至,自顧誠淺,愧恧殊深,爾所謂選左右盡輔導之語,卽是今日之最先急務也。左右之選,捨爾其誰?輔導之責,捨爾其誰?定冊之日漸近,此豈爾謙抑難進之時,克追乃祖盡心王室之意,幡然改圖,卽速登途,以副予側席之望焉。仍傳曰,此批答,令地方官傳諭。
壬申六月二十五日辰時,上御熙政堂。藥房入侍,大臣·備局堂上,引見同爲入侍時,提調沈象奎,副提調韓致應,記事官趙璟鎭,記注官朴思彦·車翊修,左副承旨洪羲俊,記事官洪羲祖,事變假注書李菡甲,領議政金載瓚,左議政韓用龜,右議政金思穆,行吏曹判書朴宗來,水原留守金履度,工曹判書朴宗慶,知訓鍊院事李得濟,江華留守洪義浩,工曹參判李溏,禮曹參判洪奭周,行護軍金基厚,校理柳台佐,以次進伏。戶曹參議洪旭浩,醫官吳千根·趙宗協·秦東秀·卞之錞·吳仁豐·卞光壽,以次進伏楹外訖。上曰,大臣進前。載瓚·用龜·思穆·象奎·致應等進前曰,近日炎熱轉甚,今又霧氣蒸濕,早朝召接,勞動旣多,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚等曰,世子宮氣候凡節,何如?上曰,如前矣。象奎曰,湯劑今爲五貼矣,諸節若何?上曰,快差矣。象奎曰,醫官使之入診,何如?上曰,診候則今日不必爲之,醫官先退。象奎曰,湯劑旣以五貼定限,而暑候今已快復,則湯劑自明日停止,似好矣。上曰,唯。旭浩·千根等退出。上曰,次對爲之。載瓚曰,俄於閤外,聞東西銓臣之言,明日都政,事多窘束,旣有勿拘齋日之敎,退定於二十九日,則齋日一也,而擧行似無掣碍云,故敢此仰達矣。上命書傳敎曰,都政,以二十九日爲之。載瓚曰,關西畢賑後,今始勘簿登聞,而錢穀之用下及餘在,修成冊開錄以啓矣。取見成冊,則穀餘在,爲折米六萬三千一百石零,而還錄元還,仍爲分糶錢餘在,爲七萬兩零,此乃各邑之穀作錢,而未及收捧者也,事當待畢捧,作穀添還,而本道各樣軍布,竝爲蕩減,俱是將士支放,兩營經費之需,則不可不如數給代,而姑未及區劃矣。以此賑資餘錢二萬兩,付之兵營,五萬三千兩,付之監營,俾爲從便排用之地,而義州防軍木給代,自京司,雖已劃送,而未足一千六百餘兩,以兵營所劃二萬兩中,卽爲上下之意,分付,何如?上曰,依爲之。出擧條載瓚曰,頃因平安監司狀啓,大同館宇重建材木六百株,取用於本道,不必犯斫於他道長山·文城之意,覆奏行會矣。卽見該監司鄭晩錫更報,則以爲,道內近水諸處,在在童濯,只有峽邑之如干所餘,而間隔峻嶺絶壑,無以曳下,至於長山·文城,則處水邊五里三里,役雇旣不夥多,船運亦無稽遲,趁期營建,庶免狼狽爲辭矣。以該道封山,應該道所用,尙患其在在童濯,則今使他道,亦皆取用,而將何以支堪乎?此路一開,弊必難言,故日前覆秦,果爲防啓矣。今見報本司辭意,則功役今方經紀,而道內近水諸邑,無處可斫,若非長山·文城,則將不免狼貝云,聞其事勢,有難一截防塞,所報中,限折半許䂨於長山·文城,其餘則自本道從便取用之意,分付。此後諸道,如或視此爲例,又請犯用於他道木物,則原啓本,自政院初不捧納之意,分付,何如?上曰,依爲之。出擧條載瓚曰,卽見濟州前牧使趙貞喆狀啓,則以爲,本島城池,鑿以垓子,環以枳樹,已自勝國,號爲枳城,近則革罷監守之節,城郭崩圮,枳棘童濯,以言乎橘柚,則公園私養,蕩然成墟,莫重貢獻,將至闕封,故城堞則仍其舊址,築以外城,間設十二果園,皆種以橘柚,復置城園主管之人,以爲修護監守之節,仍成節目,報本司,而請令廟堂,措辭行會爲辭矣。耽羅之內城外枳,卽自古所無之城制,而作爲天險之地,近則城皆頽毁,枳又剗刈,枳城之制,不可復見者,卽前後倅臣之罪也。至於果園之弊,民不支堪,至於視之如讐,必芟必拔,將使橘柚之包,不得上貢,本島積弊之本,卽此城園一事,他可推類,今城完濠深,間之以十二園橘林,菀有改觀之美,誠甚爲幸,但繼今修護之方,專在倅臣,使之一從新成節目,各自遵守,若或又踵前弊,城有堙頽之患,而未卽修補,園無栽培之效,而依舊蕩然,有入於繡啓或別歧廉探,則當該守令,施以卽其地徒配之典,每於歲末,必以城堞完毁與否,果園殘盛形止,修成冊報本司,以爲憑考之地,永爲定式,以此意,別關行會,監董人論賞,令該曹,卽爲稟處。又見報本司辭意,則以爲,本州設營之後,創立牙兵四哨,輪回入防矣。中年以來,忽廢入防之法,始捧番除之米,憑藉公用,竊作染指,辛丑因繡衣之書啓,申復入防之舊規,亟革收米之謬例,復設今纔三十年,而今年行一干譽而分番,明年添一名色而除番,入防則有名無實,利竇則自有所歸,師律所在,不可仍置。分番姑依近例,其外妨於入防之不緊諸條,一倂革去,克遵辛丑舊制,而修明之,追成節目上送,永久遵行之意,自本司,別飭行會爲辭矣。四哨牙兵之分哨入防,卽本牧不易之軍制,而中間之收米罷防,未知果在何時,而辛丑復防,纔過數十年,已有毁劃之弊者,萬萬寒心。今見新成節目,則遵辛丑已定之制,而務存簡嚴,革近年不緊之名,而極其申明,若使遵此無改,則必見其軍有常制,民無橫弊,以此意另關嚴飭,後若又爲襲謬,則該守令,施以犯師律之罪,仍爲著式,何如?上曰,依爲之。出擧條載瓚曰,各邑公稅,法意至嚴,自有程式,進退不得,若或愆期,則守令勘罪,載在關石之文,而一自近年,諸道惟正之捧,唯意退限,以穀則防納,以錢則那移,甚至於經歲稽滯,盖其間雖或有民情切悶,不得不愆期之邑,而吏緣爲奸官亦有犯,種種有入聞者,論以設法之嚴,良極寒心。況其防納之弊,利歸邑屬,害及都民,而自來法禁極嚴,至置極律,而今則奸竇日甚,法紀漸弛,乃以防納一事,視爲應行牟利之計,捧錢於民間,貿穀於都下,又或與倉屬,潛相符同,定價彌縫,只以尺文,作爲考還之資者,不但邑屬之舞奸,亦多守令之染手,苟有一分畏法之心,寧容乃爾?自今爲始,另行摘發,若有犯者,亟用本律,當該守令,亦施以遠配禁錮之典?至於上納之惟意愆退,無故經年者,竝依律嚴處,不飭之道臣,竝爲譴責之意,行會諸道,亦令該廳,另加察飭之意,分付,何如?上曰,依爲之。出擧條載瓚曰,東西銓事,例有事同而例異者,以今番論賞事言之,柳相弼,則已經準職而有陞敍之命,自西銓,依例加資,金啓溫,則東銓謂無前例,仍置不論,資歷與賞典陞敍則一也。在前如此之時,亦有提稟一例施行之例,金啓溫,亦爲陞資施行,何如?上曰,依爲之。出擧條載瓚曰,博川前郡守任聖皐,龍川前府使權琇,竝蒙右職調用之典,而聞兩人俱解由未出,該曹,難於擧擬云,今此論賞,實出褒嘉之意,有異於尋常差除,合有弛張之道,故敢此仰達矣。上曰,勿拘調用。出擧條載瓚曰,梟示罪人兪漢淳,捉納時,禁營將校,有善爲譏詗,卽得捕捉者云,宜施酬賞之典,帖加成給,何如?上曰,依爲之。出擧條上曰,今將往謁璿源殿,日晩漸熱,所奏之事,出去後以擧條書入,而大臣就座。載瓚等就座。象奎曰,參下官仕日不足,未滿十日以下者,曾有筵稟出六之規矣。宣傳官趙貞鎭仕日不足爲二日,依例陞六,何如?上曰,依爲之。出擧條宗慶曰,冊禮翌日,陳賀三殿宮,進表裏,先爲看品於世子宮例也,而庚申年,則因下敎除看品矣,今番則何以爲之乎?上曰,依庚申年例爲之。宗慶曰,王世子冊禮日,例爲書筵取稟,而師傅賓客,相見禮前,不得開筵,自是古規,今番則何以爲之乎?上曰,依爲之。出擧條宗慶曰,春桂坊問安時,閤門,以何門爲之乎?上曰,以貳極門爲之。宗慶曰,王世子冊禮後,朝臣例爲肅拜於當宮,而庚申年,因下敎,以延英門爲之矣,今亦依此擧行乎?上曰,依爲之。出擧條宗慶曰,春桂坊入直,自冊禮日後爲之,何如?上曰,依此爲之。宗慶曰,正書朝報及疏箚,例自冊禮翌日爲始入之矣,今亦依此擧乎?上曰,唯。宗慶曰,都監工役,今已告完矣,敎命冊印內入後,都監堂郞,勿爲仕進事,庚申奉承傳擧行,今亦依此爲之,何如?上曰,依爲之。出擧條宗慶曰,侍〈衛〉近仗軍士五名,亦當依例責立乎?上可之。羲俊曰,今日賓對,兩司無一人進參,事甚未安,違牌行公諸臺,竝推考,何如?上曰,依爲之。出擧條宗慶曰,都監事,有所仰達者矣。上曰,出去後,以擧條書入。宗慶曰,軍兵之除省記,係是不得已之事,而其中不可無釐正,使役之軍,自本營次第釐正,而至於景慕宮東山直,含春苑直,以本營軍,除省記差出,實由於字內營門之無京軍故也,今則御營廳旣設,京中哨,移定該營,似好,故敢此仰達矣。上曰,依爲之。出擧條宗慶曰,本營挾輦把摠,以其勤苦,間都目陞資事定式矣,哨官至於把摠,均是勤苦,而輪回陞資與收用,自有舊例,向於把摠定式之時,哨官之見漏,實有向隅之歎,自今依舊例,輪回施行之意,定式分付,何如?上曰,依爲之。出擧條宗慶曰,司哨之別其方色,所以整隊伍而嚴節制也,本營馬兵,稱以左右列,而素無區別方色之事,甚至於將卒之互換而不相知者,揆以軍制,萬萬疎虞,依別隊別騎隊例,以轉羽,別其方色,事甚便好,敢此仰達矣。上曰,依爲之。出擧條象奎曰,今日不得診察,湯劑,自明停止,而雖非日次,如或有暑候欠安之節,則隨時下敎于藥院,以爲診察之地焉。上可之。宗來曰,參下蔭官之得蒙陞敍之典者,待直長卽爲陞六,例也。濟用副奉事李宗億,有陞敍承傳,而今都政當陞直長矣,依例卽爲陞六,何如?上曰,依此爲之。羲俊曰,玉堂有所懷則陳之。台佐曰,無所懷矣。進御加味六和湯,自明日停止事。出榻敎王大妃殿進御二錢重人參粟米飮,自今日一貼式,限四貼煎入事。出榻敎惠慶宮進服二錢重人蔘粟米八飮,自今日一貼式,限四貼煎入事。出榻敎嘉順宮進服二錢重人蔘粟米飮,自今日一貼式,限四貼煎入事。出榻敎上命退,載瓚等退出。又命退,承史以次退出。
上在昌德宮。停常參·經筵。
洪羲俊啓曰,行大司憲李晩膺未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
以副應敎洪大浩,校理李敬參,副校理李垿牌不進罷職傳旨,傳于金愚淳曰,只推。
傳于金愚淳曰,留院公事入之。
金愚淳,以冊禮都監都提調意啓曰,冊禮時,王印印出本,粧帖二件,謹此封入之意,敢啓。傳曰,知道。
洪羲俊,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
具得魯,以賑恤廳言啓曰,西部太平館契任掌朴龍得,今月二十六日,本洞路傍,得二歲遺棄男兒,同里居良女金召史,欲爲收養,北部部契任掌裵仁福,今月二十六日,本洞路傍,得一歲遺棄女兒,同里居良女金召史,欲爲收養,貧不自食,皆願受料,告于本部,自各該部,同日牒呈,故依節目,幷爲給料,使之乳養之意,敢啓。傳曰,知道。
上在昌德宮。停常參·經筵。
未時申時,灑雨下雨,測雨器水深二分。
李錫夏啓曰,行大司憲李晩膺未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
金愚淳啓曰,來初一日,輪對日次矣,敢稟。傳曰,當次人受點,後日次待令。
韓致應啓曰,右參贊李肇源,除拜後過三日不爲出肅,依定式,推考警責,仍卽牌招察任,何如?傳曰,允。
韓致應啓曰,熊川縣監金致赫,兩司俱未署經云,除在外外,未肅拜·呈告人員,竝卽牌招,以爲署經之地,何如?傳曰,允。
洪羲俊啓曰,世子宮大達字·小達字·省字·徽旨問安牌,馬牌,自本院,今旣造成,內入之意,敢啓。傳曰,知道。
傳于韓致應曰,藥房入侍。
韓致應啓曰,今六月二十九日,都目政事爲之之意,敢啓。傳曰,知道。
洪羲俊,以備邊司言啓曰,年前五衛將事目啓下之後,銓曹一遵新式,毋得違越,而己巳補賑人,則特用別例,筵稟後勿拘差擬矣,今番軍功論賞,多有堂上實職調用之人,雖是事目之外,與補賑人,一體勿拘特差之意,分付銓曹,而新定事目,卽是不易之官制,此後若非筵稟或草記,則毋或違例遽擬之意,更爲申飭,何如?傳曰,允。
壬申六月二十七日酉時,上御熙政堂。藥房入侍時,提調沈象奎,副提調韓致應,檢校直閣李光文,假注書金鼎元,記注官朴思彦·文養老,以次進伏。戶曹參議洪旭浩,醫官吳千根·趙宗協,進伏楹外訖。象奎曰,日間聖候若何?上曰,一樣矣。象奎曰,王大妃殿氣候,何如?上曰,各殿宮氣候,亦一樣矣。仍敎曰,洪旭浩入診。旭浩,承命診候。象奎曰,日熱甚劇,閭巷之人,多患暑症,伏願從容診察。旭浩診候訖,退伏楹外。上命奏脈候。旭浩曰,脈度一如前日,而暑熱近甚,得無滯候乎?上曰,無矣。象奎曰,進御之節,何如?上曰,如前矣。仍敎曰,趙宗協入診。宗協,承命診候訖,退伏楹外。上命奏脈候。宗協曰,左右三部調均,而第時値極熱,脾脈似微洪矣。象奎曰,進御寢睡之節,得無有減於前日乎?上曰,一樣矣。象奎曰,臣等退與諸御醫,議定進御之劑以入,宜矣。上可之。仍命退,象奎等退出。又命退,承史以次退出。
上在昌德宮。停常參·經筵。
進御香薷養胃湯,自今日一貼式煎入事,榻前下敎。
李錫夏啓曰,行大司憲李冕膺未肅拜,執義宋稚圭,掌令許臻,持平李集運·李鉐在外,掌令鄭弼祚傳旨未下,監察茶時之意,敢啓。傳曰,知道。
傳于金愚淳曰,禮房承旨,馳詣懿陵,奉審摘奸以來。
韓致應啓曰,藥房副提調,持湯劑來待矣。傳曰,封入。
韓致應啓曰,熊川縣監金致赫,署經事命下,而憲府,則行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,諫院,則司諫洪冕燮,正言李羲準·李紀淵牌不進,獻納李英發在外,只有大司諫尹行頤一人,不得備員署經,何以爲之?敢稟。傳曰,更爲牌招。
以司諫洪冕燮,正言李羲準·李紀淵,掌令鄭弼祚牌不進罷職傳旨,傳于韓致應曰,只推。
韓致應啓曰,熊川縣監金致赫,署經事命下,已至經宿,而憲府,則行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,諫院,則司諫洪冕燮,正言李羲準·李紀淵牌不進,獻納李英發在外,只有大司諫尹行頤一人,無以備員署經,何以爲之?敢稟。傳曰,兩司除署經。
以司諫洪冕燮,正言李羲準·李紀淵,掌令鄭弼祚牌不進罷職傳旨,傳于韓致應曰,只推。
金愚淳,以弘文館言啓曰,本館下番修撰臣李重蓮,以宗廟秋享大祭祭官,今日議政府肄儀時,晝仕出去之意,敢啓。傳曰,知道。
洪羲俊,以兵曹言啓曰,內禁衛將李文植,病難供職,呈狀乞遞,宿衛輪番之任,不可久曠,改差,何如?傳曰,允。
上在昌德宮。停常參·經筵。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,行大司憲李冕膺未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
洪羲俊啓曰,禁衛營將官來言,今日本營軍兵日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
洪羲俊啓曰,備邊司郞廳來言,今日賓廳日次,而以國忌正日相値,不得來會云矣,敢啓。傳曰,知道。
傳于任希存曰,禮房承旨,馳詣宗廟·景慕宮,奉審摘奸以來。
韓致應啓曰,藥房提調·副提調,持湯劑來待矣。傳曰,封入。
洪羲俊,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
任希存,以弘文館言啓曰,本館上番闕直,事甚未安,應敎金學淳,副應敎洪大浩,校理李敬參,副校理李基榮·李垿,竝卽牌招,以爲推移入直之地,何如?傳曰,允。
以副應敎洪大浩,副校理李垿牌不進罷職傳旨,傳于任希存曰,只推。
韓致應,以吏曹言啓曰,今日都目大政時,本曹堂上,不可不備員,而參判洪羲臣未肅拜,令政院牌招,以爲同參政事之地,何如?傳曰,允。
傳于韓致應曰,忠臣淸白吏子孫,西北·松都人拔例收用事,分付兩銓。
傳于韓致應曰,注書·尙瑞官員,雖非親政,依例陞六。
尹庠圭陞六,代以洪遠謨爲假注書。
洪遠謨有頉,代以金周默爲假注書。
傳于韓致應曰,今番都政,與他時尤當審愼矣,可以懲貪風·勵頹綱·立廉俗·恤民隱,以爲大懲創後,一大新政矣,又況用人以廉貪,觀政以淸濁,實爲都政之本務,自今有犯贓汚而爲繡貶道罷者,一切勿擬於字牧之任。
傳于韓致應曰,司饔主簿洪世周,瓜滿已過,他職擬入。
都政。吏批,行判書朴宗來進,參判洪羲臣牌不進,參議鄭來百進,行都承旨韓致應進。啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?傳曰,允。又啓曰,今都目大政,各岐仕滿應遷者,相避及未準朔監察禁府都事,戶曹·刑曹·工曹·漢城府郞官,平市署官員,五部都事,各司久任時推人員,竝擬,何如?傳曰,允。又啓曰,直長仕日未滿十日以下者,啓稟陞六,載在法典矣,卽今直長中,仕日未滿十日者,依例陞六,何如?傳曰,允。又啓曰,公州牧判官,今當差出,而本州以營下劇邑,物衆地大,素稱難治,不可不擇差,同道及他道有聲績未準限守令,竝擬,何如?傳曰,允。又啓曰,守令多窠,令當差出,而未準朔禁軍將·營將·邊將·虞候·中軍·都事·守令·察訪,竝擬,何如?傳曰,允。以鄭胄煥·李九會爲造紙別提,尹行倫爲典設別提,徐有稷爲引儀,南履愚爲活人別提,肅川府使李儒秀仍任,副司果金啓溫,今加通政,加資事承傳,以尹爔爲靑松府使,韓百源爲安山郡守,金載琬爲公州判官,金載謙爲谷城縣監,嚴喆爲和順縣監,宋欽大爲禮賓直長,吳鼎秀爲獻陵直長,呂東根爲內贍直長,李種祜爲司圃直長,宋太鼎爲敦寧主簿,徐龍輔爲冬至正使,朴宗正爲副使,李光文爲書狀官,鄭胄煥爲監察,黃萬齡爲慶安察訪,韓應浩爲端川府使,李熙章爲珍島郡守,吳準常爲順川郡守,朴宗林爲漆原縣監,金載孟爲古阜郡守,李命峻爲內資直長,權中敏爲掌苑奉事,朴宗恒爲濟用奉事,洪稷謨爲禁府都事,任騏材爲延日縣監,李鼎寬爲漢城主簿,李光一爲宗廟直長,金義友爲漣川縣監,白亨鎭爲碧沙察訪,李光根爲輸城察訪,典籍二金進明·吳夏哲,竝單付,任聖皐爲鐵原府使,李圭男爲樂安郡守,尹日逵爲奉化縣監,尹亨植爲長水縣監,蘇輝國爲司饔奉事,李集魯爲鎭川縣監,劉弘九爲銀溪察訪,洪旭浩爲朔寧郡守,吳千根爲井邑縣監,趙宗協爲龍安縣監,李九會爲監察,金鎭鼎爲鳳山郡守,咸正禧爲雲峯縣監,柳成達爲鐵山縣監,李元學爲機張縣監,李義悅爲監役,李昌瑞爲奉常僉正,朴宗喜爲宜寧縣監,李裕慶爲英陽縣監,宋啓洙爲龍宮縣監,南進和爲義盈奉事,洪允復爲龜城府使,李遇爲豐德府使,鄭宅升爲竹山府使,尹彦喆爲三水府使,尹鍾烈爲尙瑞直長,金履會爲繕工奉事,鄭益行爲戶曹佐郞,尹庠圭爲典籍,金鼎元爲典籍,吳彦先爲引儀,鄭昌耆爲濟用判官,李厚敍爲長寧殿令,戶曹參議洪仁謨,單付事承傳。韓致應,以司饔院都提調·提調意啓曰,本院奉事李種祜,今日都政,司圃署直長遷轉,而今當燔造之任,莫重燔事,不可付之生手,本院直長中,依例相換,以爲竣事之地,何如?傳曰,允。司圃直長李種祜,司饔直長李文遠相換,禁府都事洪稷謨,司宰奉事李奎說相換。
傳于韓致應曰,長水縣監尹亨植,以近地守令相換,長水縣監尹亨植,恩津縣監沈文永相換。
傳于韓致應曰,宜寧縣監朴宗喜,以關東近邑守令相換,宜寧縣監朴宗喜,平康縣監趙鎭球相換,韓淳爲康陵令,柳晊爲工曹佐郞,洪世周爲司導主簿,李鍾稷爲儀賓都事,李埴爲直講,尹鍾烈爲禁府都事,金殷喆爲監察,蔡弘韻爲禮曹正郞,朴煐爲造紙別提,柳晊爲懿陵令,學生宋尙輝,贈童蒙敎官,孝行卓異,贈職事承傳,李勉膺爲司宰僉正,李永健爲尙瑞副直長,朴道明爲長興主簿,李鼎寬爲禁府都事,李永健爲尙瑞直長,趙湕爲宗廟副奉事,權就一爲旌義縣監,金魯鍾爲尙瑞副直長,馬游爲齊陵令,金文禹爲引儀,金箕敍爲兵曹佐郞,宋太鼎爲漢城主簿,金宗遇爲造紙別提,李宗億爲獻陵直長,李謙秀爲繕工副奉事,李廣度爲濟用副奉事,金岳淵爲內資主簿,金濟運爲造紙別提,玄雲瑞爲活人別提,洪勝圭爲氷庫別檢,李秉淳爲尙瑞副直長,黃量源爲寧陵令,李晩永爲社稷令,李孝述·柳煥民·張東厚爲兼引儀,李正紳爲典牲副奉事,權徹爲獻陵直長,宋奎熙·李宗億爲監察,吳鼎秀爲敦寧主簿,金魯鍾爲掌樂主簿,朴慶悳爲司饔主簿,吳鼎秀爲戶曹佐郞,金魯鍾爲工曹佐郞,李鼎寬爲刑曹佐郞,金敎根爲禮曹參議,朴宗京爲大司成,吳俊誠爲禮賓主簿,朴性來爲敦寧主簿,李在紹爲掌樂主簿,南履愚爲禁府都事,李東樹爲兼引儀,鄭周榮爲禁府都事,李鐸遠·朴宗祐爲典籍,金載恭爲活人別提,金鑢爲泰陵參奉,南履煥爲翼陵參奉,洪羲瑜爲敦寧參奉,高厚臣爲長陵參奉,尹基東爲弘陵參奉,李德秀爲元陵參奉,金炳球爲顯隆園參奉,任禹常爲昌陵參奉,金錫海爲莊陵參奉,李鼎炅爲敬陵參奉,李顯膺爲假監役,吳泰昌爲昭寧園守奉官,洪得周爲禮賓參奉,李希聃·安國烈·黃秭·具鍚漢爲假引儀。
兵批,兼判書沈象奎進,參判嚴耆入直進,參議韓鼎運進,參知尹之鉉進,左副承旨洪羲俊進。啓曰,新除授五衛將李榏,前任平安兵虞候,李鼎會,前任平安監營中軍,趙文錫,前任忠州營將,李仁達,前任大興中軍,沈種奎,前任晉州營將,忠翊衛將黃仁燁,前任北虞候,李東鉉,前任三陟營將,忠壯衛將李潤度,前任全羅監營中軍,俱在任所,上來間,該廳番次苟艱云,竝改差,何如?傳曰,允。又啓曰,營將中軍虞候,今當差出,而擬望之人乏少,已準朔守令及未準朔禁軍將虞候,幷擬,何如?傳曰,允。以金啓洛爲知事,閔百彬·南宮道爲同知,孔源仁爲僉知,尹之謙爲內禁將,李東鉉爲忠翊將,李潤度爲忠壯將,元永道爲訓鍊僉正,白毅鎭爲訓鍊主簿,李龍秀爲文兼,訓鍊判官姜道彬,主簿朴宗樞·韓光千·洪奭弼,以上依定式減下。同知李碩觀,僉知三,李仁達·李鼎會·沈鍾奎,以上幷單付。申在恒爲晉州營將,李栻爲忠州營將,權思漢爲平安中軍,南熙爲大興中軍,李炯爲平安兵虞候,訓諫主簿李龍哲,同知權大仁,僉知三,趙文錫·李榏·黃仁燁,以上幷單付。孫泰永爲北虞候,金命嶷爲慶尙左水虞候,金爲北評事,尹明儉爲武兼,李最爀爲公忠兵虞候,僉知二,尹之謙·方禹鼎,以上幷單付。鄭義鎭爲防踏僉使,金仁煥爲蛇渡僉使,全再明爲彌助項僉使,吉尙倜爲廣梁僉使,玉載爀爲昌洲僉使,護軍鄭杆·李宗魯,副護軍柳雲翕,副司正金鼎元,張重齡爲唐浦萬戶,韓膺佐爲代登萬戶,金以汲爲靑水萬戶,金文行爲方山萬戶,金光彦爲西平浦萬戶,趙元範爲注文僉使,金士元爲古今島僉使,趙重明爲魚游澗僉使,崔學崙爲天城萬戶,宋匡殷爲蛇梁萬戶,晉州營將申在恒,忠州營將李栻,大興中軍南熙,平安中軍權思漢,平安兵虞候李炯,今加折衝,加資事啓下。金尙獜爲知世浦萬戶,李寬喆爲薪智島萬戶,高世仁爲龍津萬戶,嚴亨能爲防垣萬戶,成宜潤爲梨洞萬戶,副護軍申在恒·李栻·康漢信爲廢茂山萬戶,金聲鋼爲森森坡萬戶,崔彦國爲黑山島別將,李潤弘爲格浦別將,李愼民爲鳥嶺別將,安文欽爲南村別將,方得規爲文殊別將,張弼國爲禿用別將,黃鳳羽爲大峴別將,李尙林爲長壽別將,李寅會爲都摠經歷,洪奭弼爲加設訓鍊判官,姜仁鶴爲武兼,韓大洪爲三陟營將,鄭夢良爲全羅中軍,金命淑·吉義倜·李義元爲五衛將,朴文絅爲忠翊將,李書彬爲訓鍊主簿,尹心輝爲忠翊將,宋獜瑞爲忠壯將,慶集·康俊英·黃獜景爲加設訓鍊主簿,知事李漢臣單付。尹守任爲宣傳官,李仁達爲羽林將,李思謙爲訓鍊副正,具信喜爲都摠經歷,柳文儉爲武兼,副護軍姜彙鈺·金鉉弼爲都摠都事,權思龍爲訓鍊主簿,朴性淳爲五衛將,李昌培爲江原中軍,南志彧爲群山僉吏,金達五爲五衛將,李在倫爲武兼,李東膺爲都摠經歷,尹載奎爲都摠都事,護軍崔鎭一,副司果尹明儉,以李思謙爲宣傳官,鄭邦采爲訓鍊主簿,李雲淵爲守門將,僉知二,尹心輝·宋獜瑞,竝單付。李亨泰爲訓鍊主簿,具允鼎爲武兼,同知金命淑,僉知二,李義元·吉義倜,副護軍李德鉉,以上幷單付。鄭鵬采爲守門將,同知朴性淳單付。李恒權爲訓鍊副正,同知金達五單付。李周豐爲宣傳官,副司果吳鼎秀·金魯鍾·王允澤·李元植·朴基碩·金守光·南慶老·李志說·趙貞鎭,以上幷單付。徐翯淳·具載龍爲宣傳官,洪建鍚·李氣浩爲武兼,李桓五·金邦孝·尹範一爲部將,李得運·金膺龍·李震寬爲守門將,權管秩,小農李煐,廟坡具塤,自作仇非李昇淵,廣坪金益振,乫軒洞李敬涉,副司果李宗億。
洪羲俊,以備邊司言啓曰,兩西兵亂時,前後啓報或登時覆奏,或追後回啓,而此卽黃海兵使趙,正月所上密啓也。寇亂已定,賊情畢露,今始取次論奏,以爲究竟之地,而考見原啓辭意,則以爲,本府居申德寬以下諸亂民,旣皆從賊,則就捕之親屬,當在收孥之中,而其中徐長喆,渠雖不身自往投,綢繆謀議,誑誘煽動,無不同情,則此與往投一般,柳東元,送其二子于賊中,渠則蹤跡詭秘,又與徐長喆,迭倡凶說,動搖民心者,其計極凶,羅亨祚,以從賊人成江之父,其子發言之後,雖稱叱責,及其逃去之後,仍不告官,卽是知情不告,至於申德漸,見其弟德寬凶書,卽與其從兄琦良,同爲發告,其跡則自不悖於滅親之義,而旣是凶賊之兄,故一體嚴囚,以待處分爲辭矣。柳東元·徐長喆嘯聚凶徒,潛送賊藪,酬酢凶言,密通賊謀者,與永觀·百兼,二而爲一,而特以身不從賊,尙未用法,今於亂平之後,固當直施當律,而情節則必皆推諉,供招則終涉呑吐,必有所未盡覈得者,更加窮訊得情後,始用典刑,羅亨祚,其子果爲從賊,則其父焉逭同情,而渠供旣云叱責,成江亦爲逃走,此足爲傳生之端,減死嚴刑島配,申德漸·琦良,聞變告官,宜貸本罪,諸賊支屬之在囚者,諸賊俱未服法,則支屬不必收司,且無到今追覈之情,竝令放送,何如?傳曰,允。今番關西之變,其徒黨之糾結,不啻千百,凶謀之綢繆,不在倉卒,而一未有告急之人,惟申德漸兄弟,不爲袖手觀望,聞變卽告,其非稍知分義者,能如是乎?不可以宜貸本罪勘之而已,廟堂,叧加褒奬,以爲來後激勸之地,可也。
洪羲俊,以備邊司言啓曰,黃州申德漸·琦良,聞變告官,宜貸本罪放送事,草記批旨內,允。今番關西之變,其徒黨之糾結,不啻千百,凶謀之綢繆,不在倉卒,而一未有告急之人,惟申德漸兄弟,不爲袖手觀望,聞變卽告,其非稍知分義者,能如是乎?不可以宜貸本罪勘之而己,廟堂另加褒賞,以爲來後激勸之地,可也事,命下矣。其弟則投入賊窟,其兄則發告官庭,與羅亨祚之爲子掩匿,情跡逈異,帥臣所謂不悖於滅親云者,誠非過語,其在激勸之道,不可全釋而止,申德漸從兄弟,令帥臣,從自願,本營校任中,各別收用,以示朝家曠蕩之恩,何如?傳曰,允。
洪羲俊,以兵曹言啓曰,各廳堂下武臣朔試射,庚暑勿爲設行事,曾有定式矣,今六月朔試射,依定式,停止之意,敢啓。傳曰,知道。
洪羲俊,以兵曹言啓曰,今夏等能麽兒考講時,都摠府經歷李思謙,訓諫院主簿洪聖益·任震白,軍器寺主簿徐命鐸,武臣兼宣傳官柳民儉,通禮院引儀李光根,部將孔彦周,守門將蔡達蓮,一次不通,武臣兼宣傳官鄭達倫·權喜成·李惇五·宋寬培·朴濟源,守門將黃碩潤,二次不通,竝依定式,從重推考,何如?傳曰,允。
上在昌德宮。停常參·經筵。
洪羲俊啓曰,來初五日,朝參日次矣,敢稟。傳曰,停。
李錫夏啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金愚淳啓曰,臣愚淳,以王世子冊禮再度習儀,進去下直之意,敢啓。傳曰,知道。
備忘記,公忠兵使金見臣下直,長弓一張,長箭一部,片箭一部,筒兒一箇賜給。
韓致應啓曰,藥房副提調,持湯劑來待矣。傳曰,封入。
傳于金愚淳曰,守令邊將初仕人,明日來待。
李錫夏啓曰,行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,獻納李英發,正言李羲準·李紀淵,掌令鄭弼祚牌不進罷職傳旨,傳于李錫夏曰,只推。
任希存啓曰,明日傳香,禮房承旨,當爲齋宿,而右承旨金愚淳,今日王世子冊禮再度習儀進去矣,卽爲牌招,何如?傳曰,允。
傳于金愚淳曰,發遣吏郞,諸執事淸齋與否,摘奸以來。
金愚淳,以奎章閣言啓曰,奉謨閣每年孟春孟秋,涓吉展拜事,載在閣志矣。今秋展拜吉日,以何間推擇乎?敢稟。傳曰,以七月初九日爲之,可也。
李錫夏啓曰,密符親納,例也,而前濟州牧使趙貞喆,謂有身病,以其偏裨替納,事甚未安。推考警責,何如?傳曰,允。
金愚淳,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
金愚淳,以禮曹言啓曰,太廟展謁,每以春秋定式,取稟矣。今秋展謁吉日,以何間推擇乎?敢稟。傳曰,以八月旬後擇入,可也。
金愚淳,以禮曹言啓曰,景慕宮展謁,每以孟春孟秋定式,取稟矣。今秋展謁吉日,以何間推擇乎?敢稟。傳曰,以宗廟展拜日,同爲擇入。
金愚淳,以弘文館言啓曰,本館上番應敎臣金學淳,以侍講院兼弼善,今日冊禮都監再度習儀時,晝仕出去之意,敢啓。傳曰,知道。
金愚淳,以冊禮都監都提調意啓曰,敎命竹冊玉印,謹依禮曹啓下單子,今初三日內入,而敎命則令政院臨時稟旨安寶,何如?傳曰,允。
洪羲俊,以兵曹言啓曰,宗廟·永寧殿秋享大祭,守門當爲塡差,而本曹郞廳,都摠府郞廳·五衛將·忠壯衛將·忠翊衛將,排擬無路,依定式,堂上軍職·堂下前銜武臣,代差以入,時無職名人,口傳付軍職之意,敢啓。傳曰,知道。
兵曹口傳政事,副司果李仁泳·任百觀·尹商大·李克豐·具載豐,已上竝單付。
金愚淳,以內醫院提調意啓曰,本院別付料四窠中三窠,例付三廳首醫,一窠若有闕,則草記稟旨事,曾有定式矣。今此吳千根外任,代以何醫官塡差乎?醫官望單子,依例書入之意,敢啓。傳曰,知道。
洪羲俊,以司僕寺一二提調意啓曰,兼內乘元永道,今日都政,移拜訓鍊院僉正矣。其代,令該曹口傳差出,何如?傳曰,允。
兵曹口傳政事,以李鍾英爲內乘。
洪羲俊,以司僕寺一二提調意啓曰,濟州出來先運,年例進上馬八匹,三名日進上馬六十匹,凶咎駑駘馬二十匹,合八十八匹內,四匹到中路故失,二匹到中路病留,二匹到本寺病留除,實納馬八十匹,禾毛色別單書入之意,敢啓。傳曰,知道。
上在昌德宮。停常參·經筵。
李錫夏啓曰,行大司憲李冕膺未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
金愚淳啓曰,三品官之無得過三日循例請牌,曾有定式矣,戶曹參議洪仁謨,除拜後過三日不爲出肅,事體所在,誠甚未安,從重推考,仍卽牌招察任,何如?傳曰,允。
傳于金愚淳曰,禮房承旨,馳詣社稷·宗廟·永寧殿·景慕宮,奉審嫡奸以來。
韓致應啓曰,藥房副提調,持湯劑來待矣。傳曰,封入。
傳于李錫夏曰,守令·邊將,初仕人入侍。
金愚淳啓曰,吏曹郞廳來言,端川府使韓應浩,樂安郡守李圭男,平康縣監朴宗喜,和順縣監嚴喆,恩津縣監尹亨植,漣川縣監金義友,龍宮縣監宋啓洙,英陽縣監李裕慶,鎭川縣監李集魯,延日縣監任騏材,機張縣監李元學,兩司俱未署經云,而憲府則只有掌令鄭弼祚,諫院則只有大司諫尹行頤,除在外外,未肅拜人員,竝卽牌招,何如?傳曰,允。
以戶曹參議洪仁謨牌不進罷職傳旨,傳于金愚淳曰,只推。
金愚淳,以弘文館言啓曰,本館下番闕直,事甚未安,副修撰林景鎭牌招入直,副應敎洪大浩,副校理李垿,旣有只推之命,竝卽牌招察任,何如?傳曰,允。
以副應敎洪大浩,副校理李垿,副修撰林景鎭牌不進罷職傳旨,傳于金愚淳曰,竝只推。
金愚淳,以侍講院言啓曰,卽接翊衛司所報,則今七月初三日,王世子冊禮三度習儀時,差備及陪衛,不可不備員,而司禦成肯柱,以身病呈旬,副率金箕悳在外,令政院稟旨變通,仍令該曹,口傳差出,以爲備員陪衛之地,何如?傳曰,竝改差,口傳差出。
傳于任希存曰,司禦有闕之代,以敦寧判官金基常,單付以入。
兵曹口傳政事,司禦金基常單付承傳。
任希存啓曰,卽伏見侍講院草記,以副率金箕悳在外,請令政院稟旨變通矣。金箕悳之旣肅本職,擅自下鄕,事未前有,極爲駭然,所當重勘,而本院請推之外,無他可施之罰,何以爲之?敢稟。傳曰,拿處。
金愚淳啓曰,今初七日王世子冊禮陳賀時,頒敎文當爲製進,藝文提學曺允大,待開門牌招,何如?傳曰,允。
注書趙璟鎭書啓,臣於本月初一日午時量,敬奉聖敎,馳往明陵蜂峴,巡審摘奸是白乎則,防路之石築,久益堅緻,障谷之榛棘,漸就鬱密,牛馬通路,今非可論,樵牧微逕,亦無可尋是白遣,樹木段,播種旣密,着根亦固,稚長雖或不齊,而鬱然有成林之美是白乎旀,峴上結幕處守直之節,亦皆着實擧行是白如乎,仍詣昭顯墓局內諸處,亦爲看審是白乎則,階砌完固,而莎草段,今春修補後,擧皆一新是白遣,內外山麓段,古木成拱,新植成林,而守䕶之節,亦皆無弊之意,敢啓。傳曰,知道。
金愚淳,以承文院都提調意啓曰,院製述官金載恭仕滿出六代,吏文學官金尙愼陞付,吏文學官有闕代,幼學沈得秀差下,使之付軍職,冠帶常仕,何如?傳曰,允。
金愚淳,以內醫院提調意啓曰,朔寧郡守李漢臣,旣遞外任,依例還屬本院,何如?傳曰,允。
洪羲俊,以兵曹言啓曰,今七月初二日立秋改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
洪羲俊,以兵曹言啓曰,龍虎營所上軍物器械,年久破傷,不得不修改新備者,別定將校折衝陳珣·金尙義,使之監董矣。許多軍物,數月之內,卽爲告訖,其殫誠竣工,極爲嘉尙,取考前例,則各軍門軍器修造,若過千數,則監董人,皆蒙加資之典矣。今此陳珣·金尙義,監董俱過千數,別單書入之意,敢啓。傳曰,知道。
李錫夏,以義禁府言啓曰,江原監司李好敏狀啓內,鐵原前府使李用逵罪狀,令攸司稟處事,啓下矣。李用逵,時在任所,依例發遣府書吏,交代後拿來,何如?傳曰,允。
洪羲俊,以禁衛營言啓曰,本營哨官孫仁澤,身病猝重,勢難察任,改差,何如?傳曰,允。
壬申七月初二日辰時,上御熙政堂。守令邊將初仕人入侍時,右副承旨李錫夏,假注書金周默,記注官朴思彦·文養老,以次進伏訖。雲峯縣監咸正禧,井邑縣監吳千根,龍安縣監趙宗協,鐵原府使任聖皐,朔寧郡守洪旭浩,鐵山縣監柳成逵,鳳山郡守金鎭鼎,三水府使尹彦喆,豐德府使李遇,龜城府使洪允復,柒原縣監朴宗林,端川府使韓應浩,樂安郡守李圭男,珍島郡守李熙章,順川郡守吳準常,平康縣監朴宗喜,恩津縣監尹亨植,谷城縣監金載謙,漣川縣監金義友,英陽縣監李裕慶,延日縣監任騏材,機張縣監李元學,旌義縣監權就一,敦寧參奉洪義瑜,假引儀李希聃,昌陵參奉任禹常,泰陵參奉金鑢,翼陵參奉南履煥,元陵參奉李德秀,弘陵參奉尹基東,昭寧園守奉官吳泰昌,顯隆園參奉金炳球,羣山僉使南志彧,防踏僉使鄭義鎭,蛇渡僉使金仁煥,注文僉使趙元範,魚游澗僉使趙重明,唐浦萬戶張重齡,西平浦萬戶金光彦,蛇梁萬戶宋匡殷,天城萬戶崔學崙,薪智島萬戶李寬喆,龍津萬戶高世仁,靑水萬戶金以汲,方山萬戶金文行,防垣萬戶嚴亨能,梨洞萬戶成宜潤,廢茂山萬戶康漢信,森森坡萬戶金聲,黑山島別將崔彦國,鳥嶺別將李愼民,格浦別將李潤弘,南村別將安文欽,禿用別將張弼國,大峴別將黃鳳羽,長壽別將李尙林,廟坡權管具塤,廣坪權管金益振,乫軒洞權管李敬涉,宣傳官具載龍,武兼洪建錫,部將金邦孝,守門將李得運·李震寬等以次入來。上命守令邊將初仕人進前,各奏職姓名。正禧等進,奏職姓名訖。上命守令邊將初仕人先退,正禧等退出。仍命退,承史以次退出。
上在昌德宮。停常參·經筵。
進御香薷養胃湯,自明日停止事,榻前下敎。
李錫夏啓曰,行大司憲李冕膺未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,藥房副提調,持湯劑來待矣。傳曰,封入。金愚淳啓曰,守令署經事命下,而行大司憲李冕膺,司諫洪冕燮,獻納李英發,正言李羲準·李紀淵牌不進,執義宋稚圭,掌令許臻,持平李集運·李鉐在外,只有大司諫尹行頤,掌令鄭弼祚,無以備員署經,何以爲之?敢稟。傳曰,兩司除署經。
以司諫洪冕燮,獻納李英發,正言李羲準·李紀淵牌不進罷職傳旨,傳于李錫夏曰,只推。
傳于金愚淳曰,頒敎文中,赦句添入。
金愚淳啓曰,頒敎文中赦句添入事,命下矣。藝文提學曺允大,卽爲牌招,使之添入,何如?傳曰,允。
金愚淳啓曰,頒敎文中赦句添入事,命下矣。某罪以下,宥之乎?敢稟。傳曰,雜犯死罪以下,幷宥。
以慶尙監司金會淵狀啓,延日縣旱災最甚,民情可悶,該縣監急速下送事,傳于金愚淳曰,使之不日下送。
以副修撰林景鎭牌不進罷職傳旨,傳于金愚淳曰,只推。
金愚淳,以弘文館言啓曰,本館下番闕直,事甚未安,副修撰林景鎭,旣有只推之命,卽爲牌招入直,何如?傳曰,允。
兵曹口傳政事,以李友信爲副率。
洪羲俊,以都摠府言啓曰,今日入直內三廳武兼禁軍及軍兵等,當爲中日習射技放,而王世子冊禮三度習儀相値,不得設行之意,敢啓。傳曰,知道。
洪羲俊,以司僕寺一二提調意啓曰,濟州出來後運,歲貢馬二百匹內,三匹船中故失,四匹中路病留,四匹到本寺故失,四十六匹訓諫都監,十二匹禁衛營,十二匹御營廳軍馬分給除,實納馬一百十九匹,禾毛色別單書入之意,敢啓。傳曰,知道。
上御昌德宮,停常參·經筵。
申時酉時,灑雨下雨,測雨器水深二分。
洪羲俊啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
備忘記,忠州營將李栻,三陟營將韓大浩下直,各長弓一張,長箭一部,片箭一部,筒兒一箇賜給。
備忘記,靑水萬戶金以汲下直,長弓一張,長箭一部,片箭一部,筒兒一箇賜給。
洪羲俊啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,獻納李英發,正言李羲準·李紀淵,掌令鄭弼祚牌不進罷職傳旨,傳于洪羲俊曰,竝只推。
傳于任希存曰,璿派子孫進上,遇慶則必爲之,而此是別出科,例也,每欲申飭而未果,自此以後,更勿爲之事,令政院各別嚴飭,今番給糧,下送本道。
洪羲俊,以禁衛營言啓曰,本營把摠任百觀,身病猝重,勢難察任,改差,何如?傳曰,允。
上在昌德宮。停常參·經筵。
藥房副提調韓致應啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味六和湯,五貼製入事,榻前下敎。
李錫夏啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
洪羲俊啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
李錫夏啓曰,行大司憲李冕膺,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,獻納李英發,正言李羲準·李紀淵,掌令鄭弼祚牌不進罷職傳旨,傳于李錫夏曰,只推。
傳于韓致應曰,旱災孔酷,民事切悶,新除授守令,不多日內催促下送。
傳于韓致應曰,卿宰侍從臣牧·府使中罷削人,竝敍用,令該曹口傳付軍職,使之入參慶禮。
兵曹口傳政事,副護軍呂東植·金啓溫·柳漢源·李敬熙等單付。
以全羅監司朴崙壽狀啓,雨澤農形事,傳于具得魯曰,觀此狀辭,近來農形,猶不均適,而今則祈祭之後,不爲快得雨澤,湖南大道也,豈不悶慮?令廟堂,另加申飭該道,留意對揚事,分付。因此思之,各道農形勤慢,難保必知其洽霑,亦以此意,隨卽知委各道,以爲形止詳細登啓之地事,分付。
以公忠監司元在明狀啓,雨澤事,傳于具得魯曰,觀此狀辭,各道雨澤,終未均適,予甚悶然,益加隨察之地事,自廟堂另飭分付。
以公忠水使李謙會啓本,洪陽縣人物渰死事,傳于洪羲俊曰,許多人物拯得,甚幸矣,二名屍體,尙未拯得,令該邑卽爲搜拯事,廟堂分付。
傳于洪羲俊曰,出宮門路,以協陽門爲之,還內門路,以仁和門爲之。
公忠監司元在明狀啓,進善宋稚圭辭職上疏回諭有旨,令地方官傳諭,緣由已爲馳啓爲白在果,節到付懷德縣監徐英修牒呈內,縣監謹將有旨內辭意,今月初二日,馳往傳諭矣,卽者呈單內,以爲稚圭,伏奉辭疏批旨,不許遞職,反促登道,而辭意勤摯,逈出尋常,賤臣床簀㱡㱡之中,惶隕不知所出,稚圭庸陋無似之實,疾病難强之狀,章牘所陳,已無餘蘊,而誠淺辭拙,天聽愈邈,微衷震灼,寧復涯極,稚圭盜名欺君,屢誤君恩之罪,今不暇復陳,而惟是自四月初,重添痰癖宿病,委頓月餘,少得減歇,比因中暑復劇,而更兼腹浮新證,廢食呼死,殆難回甦,雖欲冒沒膺命,末由强策趲程,且痔漏脫肛,瀉血無時,以此臭穢,使得扶曳入京,又何以登文石而瞻耿光,趨銅闈而參盛禮乎?宜復陳章待罪,而氣息喘促,神思昏塞,無以搆成文字,情窮理極,惟願速死而已。據實報營,以爲轉聞解免,安意就盡之地亦爲有等以,玆以枚擧牒報爲臥乎所,牒呈云云。答曰,見進善呈單之辭,予甚慨嘆,此時進善上來之報,因其身有病恙之久,不爲上來,予尤爲之悵然,益加調病,不日上京事,令地方官躬進傳諭。
洪羲俊,以備邊司言啓曰,李提督奉祀孫,特除一邑,俾奉香火之意,前已筵稟,而今番都政,祀孫李熙章,得差珍島郡守,珍島以外地守令,提督祠板,無以將往云,然則烏在其畀一邑奉香火之本意哉?珍島郡守李熙章,以內地守令相換之意,分付。備邊郞入仕朔滿,則草記後陞敍,或守令除授,卽事例所在,而今番都政,首仕郞廳金周喆,未得擧擬,之次郞廳李元學,越次移差於機張縣監,事涉不審,有違事例,李元學望筒勿施,仍任前職,金周喆待窠施行之意,分付,何如?傳曰,允。
李錫夏,以義禁府言啓曰,卽接月令醫員洪得運手本,則時囚罪人申大翕,以逐日瘧,且兼暑泄,食飮全却,症形危重云,罪人病勢如此,則一邊保放,一邊草記,曾有定式矣。申大翕,姑爲保放之意,敢啓。傳曰,知道。
上在昌德宮。停常參·經筵。
自未時至酉時,灑雨下雨,測雨器水深八分。
大駕詣仁政殿,王世子冊禮罷,還內後,內閣·政院·玉堂·藥房口傳問安。答曰,知道。王世子冊禮後,內閣·政院·玉堂·朝廷二品以上·六曹堂上·奉朝賀單子問安。答曰,知道。世子宮,內閣·政院·玉堂·朝廷二品以上·六曹堂上·奉朝賀口傳問安。答曰,知悉。
金愚淳啓曰,宗簿寺提調朴宗慶,有稟達事,來詣請對矣。傳曰,明日來待。
傳于金愚淳曰,都監·都提調以下,春桂坊官員以下,別單書入。
兵曹口傳政事,副司果洪百儀·趙民和·金益耟·李男圭·朴察遠,以上竝單付。行護軍柳孝源單付。
金愚淳啓曰,吏曹參判洪羲臣,副應敎洪大浩,副校理李垿,正言李紀淵,旣入闕中,不爲肅謝,直爲出去,事甚未安,推考警責,何如?傳曰,允。
傳于洪羲俊曰,明日出宮門路,以協陽門爲之。
吏曹口傳政事,井邑縣監吳千根,交河郡守李薰徽相換。龍安縣監趙宗協,振威縣令趙雲路相換。
金愚淳以侍講院言啓曰,卽接翊衛司所報,則今七月初六日,王世子冊禮時,陪衛及差備,不可不備員,而副率李友信在外,令政院稟旨變通,仍令該曹口傳差出,以爲備員陪衛之地,何如?傳曰,改差,口傳差出。
兵曹口傳政事,以朴宗復爲副率。
洪羲俊,以都摠府言啓曰,今日入直內三廳武兼禁軍及軍兵等,當爲中日習射技放,而王世子冊禮相値,不得設行之意,敢啓。傳曰,知道。
金愚淳以冊禮都監都提調意啓曰,王世子冊禮儀軌事目,別單書入之意,敢啓。傳曰,知道。
金愚淳以侍講院言啓曰,王世子旣行冊禮,本院及翊衛司,自今日入省記之意,敢啓。傳曰,知道。
任希存,以戶曹言啓曰,世子宮供上所用各司元貢不足物種,參考前例,與惠廳堂上,相議酌定後,分道磨鍊,別單書入,依此加定,而自今年五月初一日爲始,給價之意,分付宣惠廳,何如?傳曰,允。
王世子冊禮敎命文。王若曰,樹適正名,乃萬世經常之道,早諭豫建,亦三代治長之謨,爰擧彝章,載貽哲命。咨爾元子,姿表秀異,稟質英明,固知篤慶而生,休祥屢著,不煩遇物之誨,智思自開,屹如巨人。儼乎儀可象而威可畏,根於天性,藹然敬惟長而愛惟親,諭善僚屬是官,遵先朝寡藐之敎,勝衣趨拜是狀,喜今日謳歌攸歸。身雖在於孩提,基實鞏於宗社,處地無間於己冊,擬盛典之姑徐,人天叶吉於是年,致攸司之固請,深軫繼體之義,庸答延頸之忱。玆命爾爲王世子,爾其保赤子之心,通孝經之旨,雖昔生知之質,必資問學之功。矧玆蒙養之端,宜服義方之訓,定省溫凊,子職不求於他,寅畏嚴恭,家法相傳以是,奇玩毋近於左右,志氣彌新,賢士常接於宴閑,便佞自遠。始乎九容四勿之戎,習與性成,終焉二帝三王之治,躬行心得。於戱,夙興夜寐,罔或墜於誨言,日就月將,庶永躋於顯德。故玆敎示,想宜知悉。檢校提學金祖淳製進。
王世子冊禮竹冊文。王若曰,建儲嗣,所以承宗廟之重,正位號,所以繫億兆之心,斯乃古今之通規,亦我祖宗之舊典,載揚顯冊,誕擧彝章。咨爾元子,日表英明,天稟仁孝,能言而先辨文字,率行則不煩賓師,覃訏岐嶷之姿,儼若不敎而喩,視聽動作之際,已具大人之儀。乃玆器度之夙成,又見衣尺之日長,周家錫胤,皆由積累之仁,漢儲定名,擧切早建之願,在邦禮而允叶,亦僉議之大同。吉祥咸臻,値聖祖開創之歲,儀文節約,體昔日祈永之心。玆命爾爲王世子,爾其勉修威儀,祗服命戒。非講學無以明理,惟進德莫如誠身,常遠柔佞而禁於未然,亟祛玩好而毋謂何害,兢兢乎危微精一之訓,孜孜於禮樂書數之文。孝者爲百行之源,動遵文王世子,學而至上聖之域,必曰大舜何人,親宦妾時少,親賢士時多,必須左右之皆正。謀龜筮而從,謀庶人而吉,亦驗壽祿之無疆,克念今日提耳之言,庸副擧國延頸之望。奎章閣提學南公轍製進。
壬申七月初六日卯時,上詣仁政殿。王世子冊禮入侍時,行都承旨韓致應,行左承旨任希存,右承旨金愚淳,左副承旨洪羲俊,右副承旨李錫夏,同副承旨具得魯,記事官趙璟鎭·洪羲祖,記注官車翊修,別兼春秋金陽淳,檢校直提學李存秀,直提學洪奭周,檢校直閣李魯益,檢校待敎朴宗薰,檢校直閣李光文,檢校待敎李龍秀以次侍立。時至,左通禮跪啓請外辦,上具遠遊冠·絳紗袍,乘輿出宣化門。藥房提調沈象奎,副提調韓致應進駕前奏曰,侵早勞動,聖體,若何?上曰,一樣矣。由協陽門·肅章門·仁政門,至殿內,通禮跪啓請降輿,上降輿,通禮跪啓請進圭,致應進圭,上執圭陞座。贊儀唱都監都提調以下及宗親文武百官鞠躬四拜,都監都提調以下宗親文武百官行四拜訖。引儀引使者以下,由東偏門入就位,贊儀唱鞠躬四拜,使者以下行四拜訖,引儀引都監都提調以下,陞就階上,西向立,執事者從陞。愚淳進當座前,跪啓傳敎,俯伏興,由東門出去,執事者對擧敎命冊印,由正門出。上曰,儀仗鼓吹入之,排列於殿庭,可矣。致應曰,世子宮儀仗鼓吹,已入於熙政堂,只有龍亭前導細仗鼓吹矣。愚淳宣敎曰,冊立元子爲王世子,命卿等展禮,宣訖。致應曰,禮房承旨進去時,史官各一員,當隨去矣。上可之。賤臣陽淳退出。使者受敎命冊印,如禮訖,使者以下,以次陪進,由東偏門出,贊儀唱宗親文武百官鞠躬四拜,宗親文武百官行四拜訖。象奎曰,今番新除守令,有不多日內下送之命矣。井邑縣監吳千根,龍安縣監趙宗協,俱以待令醫官,有難遠道赴任,畿內守令中,令該曹口傳相換,何如?上曰,依爲之。出擧條通禮跪啓禮畢。上降座,通禮跪啓請釋圭,上釋圭乘輿,由仁和門還內。諸臣以次退出。
上在昌德宮。停常參·經筵。
大駕詣仁政殿,王世子冊禮翌日陳賀罷,還內後,內閣·政院·玉堂·藥房·朝廷二品以上·六曹堂上口傳問安。答曰,知道。
王大妃殿·中宮殿·惠慶宮·嘉順宮,內閣·政院·玉堂,朝廷二品以上·六曹堂上口傳問安。答曰,知道。世子宮,內閣·政院,玉堂·朝廷二品以上·六曹堂上口傳問安。答曰,知悉。
金愚淳啓曰,來十一日輪對日次矣,敢稟。傳曰,當次人受點,後日次待令。
洪羲俊啓曰,來十一日朝參日次矣,敢稟。傳曰,停。
傳于金愚淳曰,日吉辰良,冊儲禮成,此乃皇天祖宗,篤佑積慶於邦家者也。上而供殿宮嘉悅之歡,下而答民臣欣告之心,況今番凡百儀節,皆用己卯·庚申之例,而予小子不洎之慟,又如庚申冊禮時聖敎矣。當此遇慶識意之時,亦爲仰述之一端,諸道己巳舊還或十萬石,貢人舊遺在一萬石,市民徭役限二朔,泮人徭役限三十日蕩減。己巳以後遇歉諸道,停退軍布錢,分數減蠲,結錢·僧役稅錢·貢錢,亦爲一體量減,此卽予小子仰述廣慶,而不敢有過之意也。
傳于金愚淳曰,禮房承旨,依例加資。
傳于金愚淳曰,冊禮正使領議政金載瓚,鞍具馬一匹面給,副使左參贊洪明浩,熟馬一匹面給。傳冊官禮房承旨金愚淳,擧行輔德鄭東榦,竝加資。禮貌官兼司書朴周壽,熟馬一匹賜給,都監都提調領府事李時秀,鞍具馬一匹面給,提調禮曹判書李集斗,戶曹判書李勉兢,工曹判書朴宗慶,各熟馬一匹面給。都廳修撰韓兢履,兼文學尹尙圭,竝加資。郞廳戶曹正郞趙厚鎭,禮曹佐郞李中鎭,工曹正郞趙雲會,司䆃僉正李羲贊,副司果尹光厚·尹謙圭,竝陞敍。監造官司勇鄭性愚·徐鳳輔,直長鄭時綏,別工作監役李勉沖,竝陞六。敎命文製述官領敦寧金祖淳,書寫官水原留守金履度,竹冊文製述官上護軍南公轍,書寫官上護軍曺允大,敎命二字篆文書寫官左議政韓用龜,玉印篆文書寫官右參贊李肇源,各熟馬一匹面給。捧敎命冊印及案褥席執事等,各加一資,資窮者代加。捧敎命冊印,春·桂坊,各兒馬一匹賜給。講官準職桂坊右職,竝依庚申例爲之,贊儀奏時官領役部將,各上弦弓一張賜給。別看役前五衛將李興潤·徐有用,竝守令除授。前僉使柳明杓加資,副司果金命赫相當職調用。看役計士等,依庚申例施賞,都監員役及工匠等,米布分等施賞,春桂坊下人等,米布考例施賞。今番賞典,一人雖兼數事,毋得疊受。
備忘記,中官李永世·鄭喜僑,百官加親授。
韓致應啓曰,吏曹郞廳來言,百官加下批政事,取稟。傳曰,當日爲之。
有政。吏批,行判書朴宗來式暇,參判洪羲臣未肅拜,參議鄭來百進,行都承旨韓致應進。啓曰,判書朴宗來式暇,參判洪羲臣未肅拜,小臣獨政未安,何以爲之?敢稟。傳曰,只出緊任。以李一愚爲長津府使,趙雲豪爲機長縣監,珍島郡守李熙章,長興府使安光贊相換。行護軍柳孝源今加嘉義,右承旨金愚淳今加嘉善,折衝陳珣今加嘉善,前縣監南建中,前察訪元在誠,以上今加通政加資事承傳。故學生崔賜百贈童蒙敎官,故庶尹洪啓瑞贈吏曹參議,以上孝行卓異贈職事承傳。
兵批,兼判書沈象奎進,參判嚴耆入直,參議韓鼎運病,參知尹之鉉病,左副承旨洪羲俊進。以金蓍根爲副摠管,沈鑏爲曹司五衛將,南曦重爲武兼,李惟秀爲全羅左水使,黃土岐權管李春顯單付。前萬戶高昌彬,及第權思采,以上今加折衝加資事啓下。副司果權必度·金命孝·尹範興·朴履儉·朴萬億·崔景烈,以上竝單付。
李錫夏啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
韓致應,以吏曹言啓曰,在前頒赦時,有別歲抄書入之例矣,今番則何以爲之乎?敢稟。傳曰,書入。
傳于韓致應曰,吏兵批歲抄點下者,依例捧傳旨。
韓致應,以吏曹言啓曰,別歲抄書入事,命下矣。居中居下,亦爲一體書入乎?敢稟,傳曰,一體書入,可也。
金愚淳,以禮曹言啓曰,今此王世子與師傅賓客相見禮儀註,參考禮文,磨鍊直入世子宮之意,敢啓。傳曰,知道。
金愚淳,以禮曹言啓曰,今此王世子冊禮翌日陳賀時,諸道所封箋文中,南兵使柳相亮,以應封官,兼別軍職,故各爲封箋矣。一體看審捧入之意,敢啓。傳曰,知道。
金愚淳,以禮曹言啓曰,王世子冊禮,祗告廟社,頒赦八方,此實宗社億萬年無疆之基,當此擧國同慶之日,設科取人,乃是應行之典,今番慶科,以何科設行,而以何間擇吉乎?敢稟。傳曰,以今秋慶科,合慶設行。
金愚淳以成均館同知館事行大司成意啓曰,今七月初七日儒生上旬輪次,當爲設行,而大提學未差,限內不得爲之之意,敢啓。傳曰,知道。
洪羲俊,以訓鍊都監言啓曰,本局把摠李誾彬,身病甚重,勢難察任,改差,何如?傳曰,允。
敎中外大小臣僚·耆老·軍民閑良人等書。王若曰,羲經著离明之象,卽一有以貞之休,漢史徵豫建之文,乃久安長治之術,斯誠我家禮自有,非直先哲王攸行,庸循群情,式揚顯冊。念儲嗣爲宗祧之本,而國朝重統緖之傳,猗歟聖神之丕顯丕承,貽燕謨於翼子,巍乎祖宗之有功有德,垂鴻祚於裕昆。逮寡躬叨守洪基,幸元良篤生睿質,皇穹垂保佑之眷,燕媒毓祥,異瑞協靈長之符,軒邱降彩,容貌辭氣之合度。纔學步而威儀儼成,聰明孝友之根心,未就敎而知思先啓,國本已定於誕彌,係臣民延頸之心,衣尺漸長於若干,供殿宮繞膝之樂。惟玆德宇之夙就,政合丕號之遄加,思法乎周家徽規,輔導惟在於早喩,若稽夫皇朝舊典,封冊宜及於沖齡。屹如巨人,早播譽於克岐克嶷,毋曰小子,是有責於肯構肯堂,天命用申,値聖祖龍飛之歲,星籥周甲,符寧考虹流之年,已於七月初六日,冊封爲王世子。七章禔躬,儼玄端之升阼,貳尊繼體,筮朱芾之宜家,師傅賓僚之簡厥在廷,備承華翊儲之禮,輿輦儀仗之授予舊御,體先朝惜福之衷。龜從筮從卿士從庶民從,顯號進少陽之位,昌爾熾爾壽福爾耆艾爾,茀籙綿萬年之基,爰修淸廟之明禋。仍頒大庭之脩告,占休象於日月星海,八域騰謠,奠洪業於鼎呂泰磐,一人有慶,洊雷叶吉,允爲祈永之圖,沛澤覃恩,寧靳疏蕩之典。自本月初七日昧爽以前,除謀叛·大逆謀叛,子孫謀殺毆罵祖父母父母,妻妾謀殺夫,奴婢謀殺主,謀故殺人·魘魅蠱毒·關係國家綱常,贓汚强竊盗外,雜犯死罪以下,徒流付處,安置充軍,已至配所未至配所,已發覺未發覺,已决正未決正,咸宥除之。敢以宥旨前事,相告言者,以其罪罪之,在官者各加一資,資窮者代加。於戱,宗廟匕鬯之有托,庶周文之無憂,訟獄謳歌之攸歸,喜夏啓之屬望,勤遇物之誨而佇見成德,推及幼之仁而嘉與同懽。故玆敎示,想宜知悉。藝文館提學曺允大製進。
壬申七月初七日卯時,上御仁政殿。王世子冊禮翌日陳賀入侍時,行都承旨韓致應,行左承旨任希存,右承旨金愚淳,左副承旨洪羲俊,右副承旨李錫夏,同副承旨具得魯,記事官趙璟鎭·洪羲祖,記注官朴思彦,別兼春秋金陽淳,檢校直提學李存秀,直提學洪奭周,檢校直閣李魯益,檢校待敎朴宗薰,檢校直閣李光文,檢校待敎李龍秀,宗簿提調朴宗慶以次侍立。時至,左通禮跪啓請外辦。上具遠遊冠·絳紗袍,乘輿出宣化門。藥房提調沈象奎,副提調韓致應進駕前奏曰,侵早勞動,聖體,若何?上曰,一樣矣,由協陽門·肅章門·仁政門,至殿內。通禮跪啓請降輿,上降輿,通禮啓請執圭,上執圭陞座,諸臣以次進伏訖。宗慶曰,王世子冊禮,今已順成,實是宗社莫大之慶,國朝御牒及璿源譜略修正之擧,自是應行之例。取考謄錄,則或有設廳之時,亦有自本寺修正之例,今番則何以爲之乎?上曰,依近例爲之。出擧條宗慶曰,然則自本寺擧行乎?上,可之。宗慶曰,王世子諱字,當爲入錄,而事體重大,故敢此仰達矣。上曰,依爲之。出擧條宗慶曰,譜略䟦文,文任當爲撰進,令政院卽爲稟旨擧行,使之趁期入刊,何如?上曰,依爲之。出擧條宗慶曰,文任無時任文衡之人,原任則有金祖淳·沈象奎·南公轍矣。宗慶曰,譜略進上,幾件印進,而世子宮進獻,各殿宮進獻,何以爲之乎?五處璿閣奉安件,依例以全帙爲之乎?上曰,依爲之。出擧條宗慶曰,御牒書寫官·校正官各一員,例以宗班差出,而見今宗臣,只有一人,無以備員矣。取見己巳謄錄,則因特敎,有以西春君爗兼差之例,今亦依此爲之乎?上曰,依例爲之。出擧條贊儀唱四拜,宗親文武百官行四拜訖,代致詞官致詞訖,宗親·文武百官行四拜訖。愚淳進當座前,跪啓宣敎,宣敎官朴宗琦宣訖。上曰,宣箋目除之。贊儀唱四拜,宗親文武百官行四拜訖,贊儀唱山呼,宗親文武百官·入侍侍衛諸臣呼千歲者三,通禮跪啓禮畢。上降座,通禮跪啓請釋圭,上釋圭乘輿。領府事李時秀,領議政金載瓚,左議政韓用龜,右議政金思穆進駕前奏曰,日吉辰良,王世子冊禮順成,慶溢宗祊,歡騰區宇,臨殿受賀,勞動旣多,聖體,若何?上曰,一樣,而各殿宮氣候,亦爲一樣矣。仍由仁政門·肅章門·協陽門,入宣化門還內。諸臣以次退出。
上在昌德宮。停常參·經筵。
自開東至未時,灑雨下雨,測雨器水深一寸四分。
藥房提調沈象奎,副提調韓致應啓曰,日吉辰良,冊禮順成,賀儀誕擧,群情慶忭,連日臨殿,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。殿宮氣候一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮問安。答曰,知悉。
李錫夏啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
傳于洪羲俊曰,雨勢如此,明日奉謨堂展拜置之。
以承傳色口傳下敎曰,今日下直守令,事當召見,而雨勢如此,未果爲之,各於下去後,悉心奉公,務盡職事之意,自政院一一,飭諭。
備忘記,義州府尹吳翰源,鐵原府使任聖皐,雲峯縣監咸正禧,梨洞萬戶成宜潤,方山萬戶金文行,防垣萬戶嚴亨能下直,各長弓一張,長箭一部,片箭一部,筒兒一箇賜給。
李錫夏啓曰,行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,監察茶時之意,敢啓。傳曰,知道。
李錫夏啓曰,獻納李英發,以其親病,投章徑歸,原疏纔以捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
傳于李錫夏曰,右承旨批下,卽爲牌招。
金愚淳,以弘文館言啓曰,副應敎洪大浩,副校理李垿,竝卽牌招察任,何如?傳曰,允。
注書趙璟鎭病,代以朴民翰爲假注書。
注書洪羲祖呈辭,代以沈湜爲假注書。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于李錫夏曰,只推。
以全羅兵使許溟狀啓,今秋巡操擧行,令廟堂稟旨分付事,傳于洪羲俊曰,今年則習鍊之水陸操,竝依近例除之,只令官門聚點,從其豐登邑爲之,此亦自廟堂量宜稟處事,分付廟堂。
禁府赦單子,李用逵·李勉心·金箕悳·姜浚欽·申大翕放。
吏曹啓目,平山府使徐翼淳,興謀叛罪人益淳名字同音,以鳳淳改名事告狀,依法典令藝文館給帖,何如?判付啓。依允。
禁府啓目粘連,觀此平安監司鄭晩錫査啓,則以爲,四鎭將罪犯,次第盤問,反覆究覈是白乎,則渠輩皆以死中求生之計,游辭粧撰,飾辭漫漶,而眞贓斷案,惟有所不可掩諱者。罪人金仁厚段,印符則自手解脫,降書則給紙寫出,送校及吏,而蓋慮或疎,給馬與錢,而惟恐不及,況其與章謙,同陞衙軒,受飮盃酒,究厥所犯,難逭當律是白遣。罪人金弘涉段,聞亂避島,旣棄所守,乘昏還鎭,如見其肺,挾凶黨而先容,苦肉受棍,邀賊差而樂赴,掩耳偸鈴。修送降書,旣出仁復之傳說,順受得生,莫逃命孫之對質,初無鎭屬之慫慂,賊徒之勒脅,而自意附賊,惟此囚尤爲狡慝是白遣。罪人王道恒段,渠以皇朝人遺裔,厚蒙我國家恩造,苟有一半分向國讎賊之心,則何畏乎數箇降卒,而甘心隨去,何怕乎一辭醜罵,而出言甚恭?印符則雖云探囊勒奪,筒箇則何以見書應副乎?不可以降書之未有的證,遽許容貸是白遣。罪人李進說段,有城守而罔念捍禦,見賊書而無意抗拒,論以常憲,實係罔赦是白乎矣,但渠父乙運之預告賊謀,關問該縣。果如渠供,渠父旣見忤於凶賊,凶賊將甘心於渠父,旣聞渠父之被囚,不免當日之就捉,雖昧所在致死之義,實無修書投降之疏。且益淳,以主鎭防營,業已屈降,而渠乃依留殘堡,延拖數日者,容或爲發明之端。上項罪人金仁厚·金弘涉·王道恒·李進說等罪犯,竝令王府稟處亦爲白有臥乎所,金仁厚·金弘涉等段,修送降書,甘心附賊,與章謙·益淳,罪無異同是白遣。王道恒段,雖無投降之跡,出言之甚恭,筒箇之應副,罪固不輕是白遣。李進說段,數日守堡,旣不修書而投降,伊後赴賊,專由於渠父之被囚,則較諸諸囚,不無參恕之端是白乎矣,今番此等罪囚,皆自廟堂勘處,今此四囚,亦爲下詢大臣處之,何如?判付啓。議于大臣處之爲良如敎。
金愚淳,以吏曹言啓曰,贈諡孝敏公洪重孝,贈諡貞翼公洪秀輔延諡,今七月二十四日,定行於江華云矣,敢啓。傳曰,知道。
李錫夏,以吏曹言啓曰,神佑門內外隱溝修改吉日,令日官崔福基推擇,則今七月十三日卯時爲吉云,以此日時擧行,何如?傳曰,允。
金愚淳,以禮曹言啓曰,以王世子冊禮慶科取稟草記,傳曰,以今秋慶科合慶設行事,命下矣。今秋慶科增廣諸科事目,前已啓下,依例付標添書以入之意,敢啓。傳曰,知道。
金愚淳,以敦寧府言啓曰,王世子冊禮,今已順成,實是宗社莫大之慶矣。御牒及譜冊修整之役,不容少緩,依例修錄,何如?傳曰,允。
金愚淳,以宗簿寺提調意啓曰,璿源譜略修正事,命下矣。今方始役,而本寺郞廳三員,別工作監役官,逐日仕進,纂修監董矣。依例差祭安徐,凡公會勿參,使之專意董役,出草校讎編次之際,本寺忠義衛一人,勢難獨當,依例加出忠義衛一人,付軍職冠帶常仕,與本寺忠義衛,同爲擧行,何如?傳曰,允。
洪羲俊,以司僕寺一二提調意啓曰,濟州前牧使趙貞喆遞任進上馬三匹,山馬監牧官金德洽辛未壬申兩年條封進馬二匹,今纔上來,禾毛色別單書入,而依例內廐立養之意,敢啓。傳曰,知道。
洪羲俊,以訓諫都監言啓曰,千摠李惟秀,昨日政移拜全羅左水使矣。以監造都廳,許多軍器造成,逐日監董,而竣事之前,難付生手,李惟秀千摠及都廳之任,竝仍任,使之專意擧行,何如?傳曰,允。
領府事李時秀箚曰,伏以日吉辰良,我春宮邸下,封冊禮成,賀儀誕擧,睿表儼若天成,拜跪動合規度,殿宮奏星海之慶,宗祊奠磐泰之基,太平萬歲,自今伊始,滿庭諸臣,瞻仰歡聳,手舞足蹈。臣於此際,以職忝都監,伏奉錫馬寵命,誠不勝悚恧之至。今番盛禮,聖意從儉,物采則多用舊御,工役則初不淹時,董飭郞吏,擧行儀節則諸堂之力也。臣乃裒然居首,漫無猷爲,榮雖極於與覩,愧實深於罔功,天廐上駟,奚爲而及於臣哉?恩賞邦家之重典,辭受人臣之常節,踰分之寵,義難冒承,略具短箚,仰瀆崇聽。伏乞聖明,亟賜收還,以安私心焉。取進止。答曰,省箚具悉卿懇。卿其勿辭,安心領受。仍傳于洪羲俊曰,此批答,遣史官傳諭于李領府事。
領議政金載瓚箚曰,伏以皇穹篤佑,茀祿鼎至,乃以吉日令辰,王世子邸下光膺貳極之位,誕受百官之賀,以永億萬年景命,而洪惟我殿下一人有慶,文王無憂,祖宗光洽之運,曁聖躬而益熾而昌,昨於三呼之班,恭與滿庭冠珮,益不勝手舞足蹈之忱。仍伏念臣以冊禮正使,至承錫馬之盛典,榮耀之極,繼之以萬萬悚蹙也。謂臣以職在公孤,授以使命,俾贊縟禮,臣周旋玉帛之所,襯近离明之筵,仰瞻日表重輪,儀度中節,協氣歡聲,洋溢于紫籞靑闥之內。臣於是時,躬導百僚,先覩爲快,退賀于朝堂,歸詑于家人,竊以爲此生至榮,而願已極矣,分亦過焉。更何有可紀之勞,而至以天閑上駟,有此格外之殊錫乎?寵命雖頒,祗受無望,敢陳罔功之義,猥效辭賞之忱,特寢成命,俾安賤分,不勝幸甚。取進止。答曰,省箚具悉卿懇。卿其安心領受。仍傳于金愚淳曰,此批答,遣史官傳諭于領議政。
左議政韓用龜箚曰,伏以惟我王世子邸下,睿質天成,溫文日就,誕膺顯冊,永貽哲命,上承宗祧繼體之重,下副臣民延頸之望,三呼之縟儀載擧,萬年之邦基增鞏。如臣無似,猥從賓師之列,昵陪天日之表,仰瞻器度出倫,禮數中節,愛戴之誠,慶忭之忱,百倍他人。仍伏念凡百有司之臣,幸際离明之會,得以自效於儀文物采之間者,榮莫大焉。分所當然,而至若臣之所自效者,不過二字篆文之依樣盡葫而已。曾無寸勞之可紀,而昨伏見判下別單,亦與論賞之中,至蒙錫馬之典,臣誠感惶恧蹙,不省攸措,玆敢冒陳短箚,仰瀆崇嚴。伏乞聖明,亟收成命,使朝家恩典,毋至褻越,罔功賤品,得以安分焉。取進止。答曰,省箚具悉卿懇。卿其勿辭,安心領受。傳于金愚淳曰,此批答,遣史官傳諭于左議政。
領敦寧金祖淳箚曰,伏以邦籙無疆,王世子冊禮載擧,神人有托,區宇同歡,臣於是際,以敎命文撰進,伏承熟馬面給之命。臣之躬覩是慶,手撰是文,卽從古如臣處地者所罕有之事,榮華無比,志願已足,雖使卽塡邱壑,尙無所憾,尤何敢過此,而更進復受罔功之寵賚乎?踧踖悚恧,靡所容措,略控短拙之辭,猥陳微賤之懇。伏乞聖慈,亟許收還臣錫馬之典,俾公賞無僭,而私分就安焉。取進止。答曰,省箚具悉卿懇。卿其勿辭,安心領受。仍傳于洪羲俊曰,此批答,遣史官傳諭于領敦寧。
左尹吳泰賢疏曰,伏以日吉辰良,王世子冊禮順成,縟儀誕擧,宗祊奠磐泰之基,帀域騰星海之頌,此誠我東方億萬年無疆之休,蹈舞慶忭,大小同情。仍伏念臣近因無前之暑熱,久患血痢之重症,食飮全却,氣息澌綴,又於連日賀班,力疾趨參,以致諸症,一倍添劇,心腹刺痛,登溷無節。伏枕昏昏之中,伏奉吏曹名帖,以臣塡差於城隍祭獻官,在臣自效之義,固當蹶之不暇,而以此醜穢危篤之狀,萬無齋潔將事之望,玆敢忙陳短章,冒死號籲。伏乞天地父母,俯垂鑑諒,亟令變通,以重享事,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,許令該曹付標。
行右承旨金愚淳疏曰,伏以皇天祖宗,默佑宗祊,王世子冊禮載擧,萬億年無疆之休,實基於玆,環東土含生之倫,擧切歡忭之忱。臣是何人?幸際昌時,猥忝邇班,獲覩盛禮,臣之爲榮,亦已爲多,忽於此際,特降晉秩之恩,惝怳踧踖,不知攸措。臣本空疎,百無一能,晩暮僥倖之科,只是爲親干祿之意,則乃孟子所謂爲貧而仕者也,辭尊貴而居卑賤,非但義理之所當,亦是素分之所安也。每値邦家之有慶,殆若節次而推遷,衣緋頂玉,辭巽不得,事雖非偶,恩實踰分,中夜思惟,有愧初心,更安有一步更進之望哉?況今新資之命,雖緣於慶籙之會,古所稱命德之器,而亞於卿宰之列,則又非前日濫竽之比也,歷覽往牒,未有如臣湔劣而冒居者也。臣雖欲貪戀爵祿,拚棄廉隅,官不以人,上而貽羞於朝庭,才不稱器,下而受譏於儕流,儛軒循墻之間,不敢言彼此優劣之分,而自顧初心之已負,不覺愧汗之沾背也。且臣釋褐,今纔十年矣。才器之倍於臣者,或有數十年不調之人,是何樗櫟之不材?致此糠粃之在前,世人之笑罵,已無可言,而臣心之危懼,尤當如何?玆敢略暴眞情,冒進短章。伏乞聖慈,俯垂諒察,亟收新資之命,以重公器,以安私分,千萬幸甚。臣無任云云。答曰,省疏具悉。卿其勿辭行公。
獻納李英發疏曰,伏以皇穹篤祐,吉慶川至,聖候康復,頌周嘏於九如,春宮封冊,騰漢謠於四重,縟儀繼擧,歡聲載路,此誠宗社無疆之休,臣民莫大之慶。薄海以東,跛躄皆欣,況如臣之蒙被厚恩者,其慶忭攢祝之心,當如何哉?仍伏念臣獲除臺銜於鄕廬蟄伏之中,向於懲討方張之日,旣未得與聞於合辭之列,以效沬飮之誠。況當國家祥慶荐至,萬姓懽忭之際,義當駕屨之不俟,而臣有偏母,年方七十,當暑添病,沈淹在床,煎迫之私,實難離捨。晩始登程,冒炎入城,獲參呼嵩之列,粗伸蹈忭之忱,而卽者家伻踵至,以臣母病,白臣離發後,宿祟越添,一倍遑遑,促臣急歸,臣聞此報,方寸煎灼,有不得按住者,忙陳短章,徑尋鄕路。伏乞聖慈,俯垂鑑諒,亟遞臣職,仍治臣擅行之罪,以肅法綱,以勵臣分焉。臣無任云云。省疏具悉。爾其勿辭,救護母病。
校理柳台佐疏曰,伏以泰階之休祥竝湊,离明之冊禮載擧,宗國頌磐泰之運,帀域騰星海之謠,歡欣慶忭,小大惟均。仍伏念臣以遐鄕賤品,蔑裂無似,墜先人忠孝之傳,玷聖朝淸顯之選,內外歷揚,罔非踰涯。每念我先大王作成之化,我聖上收錄之恩,闔門攢祝,圖報無地,而乃者玉候康復,化理愈新,邊塵肅淸,景命重熙,生逢堯·舜,快幸極矣。臣雖蠢然無知,祗當進依日月之光,隨分供職,歸與康衢之氓,戴功歌德,此外豈敢有毫髪餘念也?第伏念爲子欲孝,民彝所同,事親日短,昔賢所悲,今臣抱此至切之懇,而囁嚅於慈覆之下,則終身之恨,死且難瞑,玆敢冒昧以陳之。臣父今年七十有二,臣母今年七十有五,自來貞疾,寧日恒少,而桑楡漸頹膏肓轉痼,筋力衰薾,氣息凜綴。今夏以後,十倍奄奄,實有朝夕難保之慮,而臣本無世業,且拙謀生,年前北邑之格外恩除,幸遂專城之奉,而曾未幾何,依舊破落。藥餌之補,已無可論,菽水之供,實無其策,臣雖感戴洪渥,絶裾遠遊於千里之外,而每一念至,忽忽如癡,自不覺五內之失守也。嗚呼,殿下之於臣,天地也父母也。天地之德,無物而不遂,父母之前,無隱而不達,今臣知識空疎,本不足以擧擬於論思之責,辭辯拙訥,又不足以廁數於講討之列,而惟是區區寸忱,竊庶幾含恩畏義,小心守法,隨事殫竭,仰分宵旰之憂,而得免於罪悔也。奉公之餘,得霑調補之資,便養之地,幸遂報效之願,則我殿下遂物之德,與天無極,而微臣之至願畢矣,生隕死結,誠不足以喩其萬一。伏乞聖慈,俯賜矜察,特命選部,許畀臣嶺下一小邑,俾沾孝理之澤,永荷肉骨之恩,不勝幸甚。臣無任云云。省疏具悉。疏辭,下該曹稟處。
上在昌德宮,停常參·經筵。
李錫夏啓曰,行大司憲李冕膺未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
李錫夏啓曰,禁衛營將官來言,今日本營軍兵,日次私習云矣,敢啓。傳曰,知道。
李錫夏啓曰,御營廳將官來言,今日本廳軍兵,日次私習云矣,敢啓。傳曰,知道。
金愚淳啓曰,左副承旨洪羲俊,今日不爲仕進,卽爲牌招,何如?傳曰,允。
金愚淳啓曰,臣愚淳,依定式進詣香室,奉審香祝樻·祝板袱子,則精潔之意,敢啓。傳曰,知道。
李錫夏,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
以左副承旨洪羲俊牌不進罷職傳旨,傳于金愚淳曰,只推。
沈湜在外,代以李賢默爲假注書。
金愚淳,以弘文館言啓曰,副應敎洪大浩,副校理李垿,旣有只推之命,竝卽牌招察任,何如?傳曰,允。
以副應敎洪大浩,副校理李垿牌不進罷職傳旨,傳于金愚淳曰,只推。
金愚淳啓曰,吏曹郞廳來言,機張縣監趙雲豪,諫院則旣已署經,而憲府則行大司憲李冕膺未肅拜,執義宋稚圭,掌令許臻,持平李集運·李鉐在外,只有掌令鄭弼祚一人,不得備員署經云,大司憲卽爲牌招,以爲署經之地,何如?傳曰,允。
金愚淳啓曰,機張縣監趙雲豪,憲府當爲署經,而行大司憲李冕膺牌不進,只有掌令鄭弼祚一人,無以備員署經,何以爲之?敢稟。傳曰,除署經。
李錫夏啓曰,漢城府郞廳來言,今十二日行城隍發告祭獻官,例以本府亞尹塡差,而左尹吳泰賢,陳疏付標,右尹李文會,呈辭,無以進去云,右尹李文會卽爲牌招,何如?傳曰,允。
李錫夏啓曰,右尹李文會牌不進推考傳旨,今方捧入,而城隍發告祭獻官,旣已塡差,如是違牌,事甚未安,更爲牌招,何如?傳曰,允。
李錫夏啓曰,右尹李文會再牌不進推考傳旨,今方捧入,而城隍發告祭獻官,旣已塡差,齋宿隔日,而連事違召,不卽承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
金愚淳以司饔院監膳提調意啓曰,漁夫契貢人等呼訴內,近以風勢不調,魚族深入,設網屢日,不得捉魚,明日日下生鮮,將至闕供之境,限捉魚間,以活鷄全數代封云。在前如此之時,雖有代封之規,而莫重御供,自下不敢擅便,惶恐敢啓。傳曰,依前例全數代封,可也。
刑曹啓目粘連,依判付下詢于大臣,則領議政金載瓚,以爲金海許暐獄事,執跡之案,難容原恕之論,依前訊推。宜寧石得用獄事,獄成已久,不可遽置惟輕,嚴訊得情。寧海權德俠獄事,年前有所獻議,今無容更陳云。左議政韓用龜,以爲金海許暐獄事,仰面痕損,不可專歸於追打,李億供招,不辨臀背,不成斷案,伏惟上裁。宜寧石得用獄事,傷在於下,痕現於上,則三齒脫落,旣合法文,依前訊推。寧海權德俠獄事,詞證具備,實因明的,嚴訊得情云。右議政金思穆,以爲金海許暐獄事,禁斫奪鎌,未有殺心,乘憤使杖,難保重傷,依前訊推。宜寧石得用獄事,詞證不襯,實因沒捉,伏惟上裁。寧海權得俠獄事,推牒病踢相祟之論,道啓不專由踢之語,不無意見,伏惟上裁云矣。大臣之議如此,上裁,何如?判付啓。依大臣議爲良如敎。
右議政金思穆疏曰,伏以日吉辰良,王世子冊禮順成,賀儀誕擧,鞏洪基於泰山磐石,騰休頌於月輪星輝,薄海含生之倫,莫不鼓舞蹈忭於歡聲協氣之中,而臣於斯時,跡忝承弼,躬覩盛禮,延頸愛戴之忱,百倍他人。仍伏念臣之尙今蹲冒於匪據之任,是豈臣始慮之攸及哉?頹齡已邁於乞骸,癃疾漸就於沈痼,望斷陳力,愧切尸素,而一日二日,宜去不去,伴食中書,居然五載于玆矣。臣於己巳春,冒陳衰朽之狀,冀遂休致之願,而微誠莫孚,兪音竟靳。然其批旨之末,開示聖意,諭之以體諒於他日,及登前席,天語丁寧,至敎以今國勢,卿何求去?姑觀一二年,當有諒處之道。臣嘗感佩惶隕,不敢復言,竊以爲區區微懇,縱未蒙卽地準許,奉玆恩言,信如四時。雖其疾病之侵尋,筋骸之衰謝,比諸曩時,不知其落下幾層,而强策遲徊,以迄于今,當退之時,知有前期,苟蹲之譏,多負初心。噫,臣身臣豈自有哉?始緣艱虞之溢目,私不暇顧,復値慶禮之當頭,時不可去,黽勉周行,雖是萬不獲已,退尋初服,何嘗一刻暫忘?至若向來都憲疏之譏斥,亦臣難冒之一端,揆以自引之義,寧復終日之俟,而晏如無故,若置忘域,臣豈全沒廉愧而然哉?惟其一副微諒,自有權度於其間,尋常必退之計,擬待無事之日,而初不以人言之有無,有所前却也。知臣者,庶或見諒,不知臣者,將謂斯何?今幸泰運鼎來,吉慶咸湊,玉候康復,离明重光,我東方於萬無彊之慶,自今伊始,而矧玆天戈所揮,凶穢掃蕩,八域寧謐,萬姓乂安,憂虞變爲歡慶,呻吟化而謳歌。臣雖卽日退塡,更無餘憾,則臣之所待之期,豈不在於此日,而成就切至之願?惟今時易然矣。然則今臣所請固是謹遵批敎,申暴情懇,而亦異乎僥倖匪分之望也。竊想體下之仁,必不待臣言之畢,而思所以矜諒者矣。抑臣以年以情,在所當去,而目下病狀,尤有所萬萬危惡者,風眩痰火,蓋臣平生貞疾,而自從賤齒之篤老,益致諸症之越加。肢體麻痺,而行步每患蹇澁,頭目眩暈,而神識有時迷罔,加以血道妄行,吐咯無節,滿面浮高,口眼牽喎,此乃醫家所謂類中之症,衰老之境,發輒難治者也。日昨班聯,忽覺胸膈閼塞,氣息惴急,頃刻之間,若將隕絶,擔舁還次,不省止到,寒熱交攻,狀類氣瘧,吐瀉迭作,症似關格,委身床簀,生意都盡,病祟積瘁,寔有源委,諒非一時中暍之比也。以若綿綴之朽質,得此難醫之危疾,復起爲人,斷無是望,臣今亢滿已極,死復何限,而惟是重任之虛縻,宿願之未就,此將爲難暝之恨耳。當此擧國歡忭之時,何敢以疾痛呻楚之狀?仰瀆宸嚴,而情窮勢蹙,冒昧呼籲。伏乞聖慈,特垂鑑諒,亟遞臣議政之銜,俾便調治之方,仍許臣休致之請,以卒生成之澤,千萬幸甚。臣無任云云。答曰,省疏具悉卿懇。卿之疏辭輔相,此何言耶?顧今國勢,凜凜然如朽索之御六馬,又況世子冊儲之後,治國保民庶,專在於三輔之匡弼,以永固我列朝宏謨裕業,則豈不誠美且遠哉?望卿知予深思之諭,俾有副答之心,留止致仕之請,予所切望也,言不多誥,幸須諒之。仍傳于金愚淳曰,此批答,遣史官傳諭于右議政。
上在昌德宮。停常參·經筵。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
李錫夏啓曰,行大司憲李冕膺未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
李錫夏啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李錫夏啓曰,左副承旨洪羲俊,今日不爲仕進,卽爲牌招,何如?傳曰,允。
韓致應啓曰,藥房提調·副提調,持香橘茶來待矣。傳曰,封入。
傳于韓致應曰,是歲是月,卽我聖祖龍飛之八回甲也。今十六日遣大臣,攝行酌獻禮于南殿。
傳于李錫夏曰,政官牌招開政,加資下批。
傳于李錫夏曰,留院公事入之。
以副應敎洪大浩,副校理李垿牌不進罷職傳旨,傳于李錫夏曰,只推。
李錫夏啓曰,卽者副修撰任百禧,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端經出有異,推考警責,何如?傳曰,允。
李錫夏啓曰,玉堂上下番俱空,事甚未安,應敎金學淳,副應敎洪大浩,校理李敬參,副校理李基崇·李垿,修撰李重蓮,副修撰林景鎭,竝卽牌招,以爲推移入直之地,何如?傳曰,允。
以右副承旨洪羲俊牌不進罷職傳旨,傳于李錫夏曰,只推。
以應敎金學淳,副應敎洪大浩,校理李敬參,副校理李基崇·李垿,修撰李重蓮,副修撰林景鎭牌不進罷職傳旨,傳于李錫夏曰,只推。
傳于李錫夏曰,左承旨·右承旨·左副承旨·同副承旨,竝許遞,前望單子入之,待下批,牌招察任。
傳于李錫夏曰,承旨未差之代,副護軍金啓溫除授。
承旨前望單子入之,李愚在·徐能輔·尹尙圭落點。
以左副承旨徐能輔牌不進罷職傳旨,傳于李錫夏曰,只推。
李愚在啓曰,行吏曹判書朴宗來,參判洪羲臣,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更爲牌招,何如?傳曰,允。參議只推,與判書·參判,一體更爲牌招。
李愚在啓曰,行吏曹判書朴宗來,參判洪羲臣,參議鄭來百再牌不進推考傳旨及罷職傳旨,今方捧入,而開政命下之後,如是違牌,不卽承膺,事體所在,誠甚未安,判書則陳疏到院,而原疏以國忌正日,纔已退却矣。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,竝更爲牌招。
李愚在啓曰,玉堂上下番俱空,事甚未安,應敎金學淳,副應敎洪大浩,校理李敬參,副校理李基崇·李垿,修撰李重蓮,副修撰林景鎭,旣有只推之命,竝更牌招,以爲推移入直之地,何如?傳曰,允。
以司謁方聖行手本,別監異後喆,凌辱司鑰,出入娼家,裂破家藏,萬萬痛駭,其罪狀,令攸司科治事,傳于李錫夏曰,令攸司照律定配。
金啓溫,以備邊司言啓曰,卽見司譯院所報,則以爲釜山訓導,元無廩料之資,只有年前捄弊米一千石代錢三千兩,而盡歸於別差及差備官排朔例下。各處策應,訓導之私自無理,每年爲七八千兩之多,故戶曹所納公貿鑞鐵代銅六十五稱,許令訓導,代錢取剩,以補冗費矣。年來銅價至歇,所納本價,猶患不足,取剩補用,已無可論,若不別般變通,則訓導一窠,自歸革罷而後已,以某樣條,從便區劃爲辭矣。釜山之設置訓導,專爲交隣,而公私需用,歲加年增,鑞代銅之許令代錢取剩,果出於捄弊補用之意。銅價適至歇之時,贏餘添價,今無可論,則雖與給代有異,目下事勢,不可無從便矯捄之道。本道加分耗中折米五百石,姑爲劃給,以爲充補策應之地,而待銅價高踊,還寢釜山年例炭價之訓導策應者,亦勿擧論,而本道移給射軍木中,限四同加給之意,一體分付,何如?傳曰,允。
金啓溫,以備邊司言啓曰,諸道己巳舊還或十萬石蕩減事,命下矣。兩西民情之遑汲,實有倍於他道,而以其無己巳舊還之故,獨不入於蠲蕩之中者,未免有向隅之歎。兩西則就各年舊還中,分數蠲減,俾得均霑於遇慶廣惠之澤,何如?傳曰,允。
尹尙圭,以戶曹言啓曰,貢人舊遺在一萬石蕩減事,命下矣。取考文書,則壬寅餘遺在一千四百七十七石一升六夕,癸卯遺在四千五百四石三斗四升八合七夕,甲辰遺在中四千十八石十一斗四升七夕,分排蕩減,實數別單書入之意,敢啓。傳曰,知道。
壬申七月初十日辰時,上御熙政堂。藥房入診入侍時,提調沈象奎,副提調韓致應,檢校待敎李龍秀,假注書朴民翰,記注官朴思彦·文養老以次進伏。醫官趙宗協·秦東秀·卞之淳·吳千根以次進伏楹外訖。象奎曰,日間聖體,若何?上曰,一樣,各殿宮氣候亦一樣。上曰,醫官次次入診。宗協入診退伏訖。上命奏脈度,宗協對曰,左右三部調均矣。上問何官?宗協對曰,振威縣令臣趙宗協,東秀入診退伏楹外訖。上命奏脈度。東秀對曰,左右三部調均矣。象奎曰,昨有淸心丸童便入進之敎,聖體有何症候而然乎?上曰,似有滯氣,今則差勝矣。象奎曰,臣今番大政,有所做錯,極爲惶悚,南行部將望尹範五,誤以範一書入,年歲亦有差誤,改付標頒布,何如?上曰,依所奏爲之。象奎曰,日次診候時,三廳醫官,例爲待令,而鍼醫卞光秀一人外,無可合者,金宇敬·白成五,預爲陞實,前頭擧行,何如?上曰,可也。致應曰,今年乃太祖大王登極後八回甲,而其日則今月十六日也。謹稽列聖朝故事,每當是年,親行酌獻禮于南殿,亦爲設科取人,便成國朝彝典,故敢此仰達矣。上曰,遣大臣攝行酌獻禮之意,分付。今年多有科擧,設科則置之,可也。仍命書傳敎曰,是歲是月,卽我聖朝龍飛之八回甲也。今十六日,遣大臣攝行酌獻禮于南殿。象奎曰,藥房淸蜜六斗,自平安監兵營,每年例納矣。今年則該道諸般物種,盡爲蕩減,以他道移定,何如?上曰,可也。上問注書姓名誰也?賤臣起伏對曰,假注書臣朴民翰也。進御香橘茶,自今日一貼式限三日煎入。出榻敎上命醫官先退,宗協等退出。又命退,諸臣以次退出。
上在昌德宮。停常參·經筵。
夜四更五更,灑雨下雨,測雨器水深二分。
尹尙圭啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
尹尙圭啓曰,禁衛營將官來言,今日本營軍兵,日次私習云矣,敢啓。傳曰,知道。
尹尙圭啓曰,御營廳將官來言,今日本廳軍兵,日次私習云矣,敢啓。傳曰,知道。
李錫夏啓曰,左副承旨徐能輔,今日不爲仕進,卽爲牌招,何如?傳曰,允。
韓致應啓曰,藥房副提調,持香橘茶來待矣。傳曰,封入。
備忘記,平南萬戶崔垠,廢茂山萬戶康漢信下直,各長弓一張,長箭一部,筒兒一箇賜給。
尹尙圭啓曰,行大司憲李冕膺牌不進,執義宋稚圭,掌令許臻,持平李集運·李鉐在外,掌令鄭弼祚陳疏,監察茶時之意,敢啓。傳曰,知道。
李愚在啓曰,行吏曹判書朴宗來,參判洪羲臣,參議鄭來百三牌不進推考傳旨及禁推傳旨,今方捧入,而開政命下之後,連事違召,無意承膺,事體所在,萬萬未安。判書·參判,所當更請牌招,而係是一日四牌,何以爲之?敢稟。傳曰,參議分揀,與判書·參判,更爲牌招。
以應敎金學淳,副應敎洪大浩,校理李敬參,副校理李基崇·李垿,修撰李重蓮,副修撰林景鎭再牌不進罷職傳旨,傳于李愚在曰,推考傳旨捧入。
傳于李愚在曰,吏判許遞之代,政官牌招開政。
有政。吏批,判書未差,參判洪羲臣未肅拜,參議鄭來百進,右承旨李愚在進。以韓晩裕爲吏曹判書。吏批啓曰,新判書命招,同參政事,何如?傳曰,允。又啓曰,行判書韓晩裕牌招不進,參判洪羲臣未肅拜,小臣獨政未安,何以爲之?敢稟。傳曰,只出緊任。以李憲琦爲修撰,徐有望爲輔德,李龍秀爲兼文學。輔德鄭東幹今加嘉善,修撰韓兢履今加通政,前僉使柳明杓今加嘉義,以上竝加資事承傳。
李愚在,以吏批言啓曰,新除授司僕寺正柳遠鳴呈狀內,矣身素患痰癖之症,當此換節之時,一陪添劇,時日之內,萬無起動供職之望,斯速入啓遞改云。身病旣如是,則有難强令察任,改差,何如?傳曰,允。
兵批,兼判書沈象奎病,參判嚴耆在外,參議韓鼎運入直進,參知尹之鉉病,右副承旨尹尙圭進。上護軍朴宗來,護軍任希存·金愚淳·趙興鎭,副護軍洪羲俊·具得魯·李邦城·李春英·李惟秀·李用逵·趙恩錫·鄭湋·南宮玾·吳致壽·柳命源·李琦鉉·李溶·南建中·權思秉·高昌彬·元在誠,副司果鄭性愚·徐鳳輔·鄭時綏·李勉沖·鄭東進,副司勇沈得秀,竝單付。
以左副承旨徐能輔牌不進罷職傳旨,傳于金啓溫曰,只推。
李愚在啓曰,玉堂上下番俱空,事甚未安,應敎金學淳,副應敎洪大浩,校理李敬參,副校理李基崇·李垿,修撰李重蓮,副修撰林景鎭,旣有推考傳旨捧入之命,竝更牌招,以爲推移入直之地,何如?傳曰,允。
李愚在啓曰,新除授修撰李憲琦,一體牌招,以爲推移入直之地,何如?傳曰,允。
李愚在以宗簿寺提調意啓曰,國朝御牒·璿源譜略中草,今已修正,御覽還下後,譜略當爲付板入刊,國朝御牒,亦當正書矣。御覽日字,令日官推擇,則今七月十二日卯時爲吉云,以此日時,本寺堂上·郞廳·校正官,俱儀仗鼓吹,陪進仁政殿,與承旨,請承傳色奉入之意,敢啓。傳曰,知道。
李愚在,以禮曹言啓曰,傳曰,是歲是月,卽我聖祖龍飛之八回甲也。今十六日,遣大臣攝行酌獻禮于南殿事,命下矣。永禧殿遣大臣攝行酌獻禮,係是初有之盛擧,祭品當爲磨鍊,而親行酌獻禮時,一依名日祭品,而只行單獻矣。今此攝行時祭品,謹遵此例,磨鍊擧行,恐合事宜,而祭文,依例令文任撰進,當日不可無用齋之擧,竝依此擧行之意,分付,何如?傳曰,允。
李愚在,以禮曹言啓曰,因大臣筵達,降香賜祭於先正臣趙憲,故忠臣高敬命·金千鎰·郭再佑祠院妥靈之所事,命下矣。卽接各該道臣移文,則先正臣文烈公趙憲表忠祠,在於公忠道沃川地,故忠臣忠烈公高敬命褒忠祠,在於全羅道光州地,文烈公金千鎰旌烈祠,在於羅州地,忠翼公郭再佑禮淵書院,在於慶尙道玄風地云。擇日啓下後,本曹郞廳,所宜各受香祝,分往賜祭,而沿路廚傳,弊固當念,取考謄錄,則以本道都事或秩高守令代行,曾有已例,今亦依此擧行,何如?傳曰,允。
李愚在以觀象監領事提調意啓曰,禁漏兼敎授朴萬億遷轉代,本漏官前主簿韓守根,己巳八月賞典時,兼敎授待窠調用事,奉承傳矣。以韓守根差下,使之付軍職,冠帶常仕,何如?傳曰,允。
尹尙圭,以兵曹言啓曰,宣傳官趙岐,內禁衛將元永胄,羽林衛將李義秀,五衛將金命淑,俱以病難供職,呈狀乞遞,竝改差,何如?傳曰,允。
尹尙圭,以刑曹言啓曰,以司謁方聖行手本,別監異後喆,凌辱司鑰,出入娼家,裂破家藏,萬萬痛駭,其罪狀,令攸司科治事,傳曰,令攸司照律定配事,命下矣。謹按律文,則事目內,吏卒罵本衙門官,事理絶悖者,杖一百徒三年,異後喆依此律,決杖一百後,公忠道靑陽縣,徒三年定配所,卽爲押送之意,敢啓。傳曰,知道。
尹尙圭,以訓鍊都監言啓曰,本局哨官李明植,身病甚重,勢難察任,改差,何如?傳曰,允。
行吏曹判書朴宗來疏曰,伏以邦籙無彊,天休滋至,我春宮邸下,睿質天成,溫文日就,寶冊誕膺,賀儀載擧,宗祊奠磐泰之基,帀域騰星海之頌,歡聲喜氣,洋溢區宇。臣於是日,跡忝陪衛之列,躬覩明盛之儀,蹈舞欣忭,百倍恒品。仍伏念臣以摧頹之年,抱癃痼之疾,精力才識,無一可堪於銓衡重任,而受任之時,適當政月,京察漸晩,屢煩提飭。臣乃不揣己分,不敢言私,章皇出肅,黽俛行政,而年衰識薄,專沒照檢,上不能激揚甄別,以承德意,下不能鑑空衡平,以愜物情,隨處冥,昏不事事。政目一布,瘡疣百出,誚謗之來,臣所甘受,而堂堂冢宰之職,緣臣玷汚,臣固不足言,其於貽羞淸朝何哉?且臣纔經大病,復傷暑濕,泄痢無常,寢食俱減,眞元澌鑠,神氣漸難收拾,遇事作爲,茫如煙霧,對人酬酢,殆若夢譫,沈綿床笫,厭厭若泉下人。以若衰狀,以若病形,其何以擔當重務,進退人物,以贊聖朝淸明之治乎?況復一經大政,自來銓曹之瓜限,三告加由,尤是格外之異數。時値慶禮,歡忭居先,冒昧進身,連參班聯,而諉以已出,因仍蹲據,不但廉防之大關,實非病軀之可强。迺者開政有命,召牌荐臨,而目下症形,萬無蠢動之望,屢犯違逋,尤增罪戾,玆不得不收召病心,仰暴實狀。伏乞聖慈,天地父母,特賜矜諒,亟許鞶遞,使得優游散地,專意調治,以便公私,千萬幸甚。臣無任云云。答曰,省疏具悉。所請依施。
掌令鄭弼祚疏曰,伏以天休日新,景籙川至,春宮之冊禮順成,大廷之賀儀已擧,蹈舞慶忭之忱,中外惟均,而我宗祊磐泰之休,式自今無彊。仍伏念臣本以庸愚疎逖之蹤,冒居臺閣,隨行逐班,今已四朔于玆,而昏聵轉甚,蔑有一言之效,私心愧恧,如無所措。第臣向陳懲討之章,實擧國同聲之義,而誠意未孚,微言無槪,竟未得允兪之音,揆以義分,惟當克殫沬血之忱,以遂回天之望,而時値大慶之在前,有難崇嚴之瀆擾,跧伏私次,泯默度了,今幾日月,自顧賤分,實合稽討之誅矣。以下九行刀削且伏念臣犬馬之齒,于今七十有四矣。精力衰耗,聾聵比劇,有難追逐於論思之列,而矧又日昨賀班,爲毒暑所重,胸膈閼塞,氣息喘急,頃刻之間,若將殞絶,擔舁還次,殆無省覺。天牌屢臨,連事違傲,逋慢之罪,自知罔赦,而以此病症,萬無蠢動供職之望。伏乞聖慈,特察矜憐之狀,亟遞臣所帶之職,俾蒙生成之澤,千萬伏祝。臣無任云云。省疏具悉。所陳不允,爾其勿辭察職。
上在昌德宮。停常參·經筵。
尹尙圭啓曰,行大司憲李冕膺未肅拜,執義宋稚圭,掌令許瑧,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
尹尙圭,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
尹尙圭啓曰,禁衛營將官來言,今日本營軍兵,日次私習云矣,敢啓。傳曰,知道。
尹尙圭啓曰,御營廳將官來言,今日本廳軍兵,日次私習云矣,敢啓。傳曰,知道。
李愚在啓曰,左副承旨徐能輔,今日不爲仕進,卽爲牌招,何如?傳曰,允。
備忘記,森森坡萬戶金聲下直,長弓一張,長箭一部,片箭一部,筒兒一箇賜給。
韓致應啓曰,藥房副提調,持香橘茶來待矣。傳曰,封入。
兵曹口傳政事,副司果李龍秀。
以大司諫尹行頤,司諫洪冕燮,正言李羲準·李紀淵牌不進罷職傳旨,傳于尹尙圭曰,只推。
以修撰李重蓮再牌不進罷職傳旨,傳于李愚在曰,只推。
尹尙圭啓曰,卽者義禁府都事來言,關西四鎭將事,大臣獻議,今已齊到,當爲回啓,而判義禁李勉兢在外,次堂例不得擧行云,何以爲之?敢稟。傳曰,令次堂擧行。
李愚在啓曰,玉堂上下番俱空,已至多日,事甚未安,應敎金學淳,副應敎洪大浩,校理李敬參,副校理李基崇·李垿,修撰李憲琦·李重蓮,副修撰林景鎭,旣有只推之命,竝卽牌招,以爲推移入直之地,何如?傳曰,允。
以應敎金學淳,副應敎洪大浩,校理李敬參,副校理李基崇·李垿,修撰李憲琦,副修撰林景鎭牌不進罷職傳旨,傳于李愚在曰,只推。
以龍洞宮書員崔鎭崑呈本宮內官手本,本宮所任李完哲,偸弄宮納,逃避不現,憑藉宮屬,出沒京鄕,欺人取物,不可尋常處之。爲先除名,其罪狀,入啓後移報備局,行關本道,以爲各別嚴繩刑配事,傳于尹尙圭曰,觀此手本中辭緣,萬萬痛駭,出付刑曹,照法勘斷事,分付。因此思之,不飭之次知中官,難免不察之罪,亦令攸司拿問,各別嚴處,以懲他日無嚴之類。宮任輩之不能受任奉行,良由上頭之不善束飭,亦以此敎,自政院甘結內需司及各宮房,另有實效之地。至於小小過罪,亦不必一一煩啓,此亦知悉,俾有十分警勵之道事,嚴加申飭。
尹尙圭,以備邊司言啓曰,卽見江原道慰撫兼監賑御史洪遇燮別單,則其一,原州東四面所在顯隆園香炭火稅,每年代錢六百五十兩,自本牧收納矣。乙卯年因繡啓除減一百兩,而地漸陳荒,民多流散,今則不問田形有無,分排徵捧於東四面之民,因此白徵。昔之五百餘戶,今不滿三百,若依已例,移定他道可合處,可以永祛痼瘼,而或難換定,則上納五百五十兩中,限三分一除減事也。園所香炭,自有所重,繡啓所論,非不詳悉,而更令道臣,論理以聞。其一,原州案付三軍門軍保,爲七百八十餘名,其所納米,合爲二百九十五石零,而本州自來米劣,必也遠貿以納,則一名所納六斗米所費,雖在豐歲,每過四五兩,若値歉年,或爲六七兩,逃亡相續,塡充無路,限折半永爲以錢代納事也。原州軍保米之本色上納,雖爲峽民難辦之弊,而錢與米相代便否,更探民情,論報本司之意,行關道臣。其一,伊川所在糧餉廳屯火田,二百五十結,自來所出,不能當稅納,而挽近以來,民少陳多,每有白徵之冤,申飭該廳,別遣官人,詳細打量,從實定摠,亦於秋獲時,較量災實,俾無濫徵事也。伊川火稅,待秋改量,俾無濫徵之意,分付糧餉廳。其一,江陵·嶺西所在蔘火結,本爲一百二十四結,而地本磽确,在在陳廢,曾因繡啓及道臣狀請,一百一結,已爲蕩減。其餘結稅,年年分捧於如干見在之殘戶,民將盡散而後已。所餘二十三結,亦一體蕩減後,依已例均廳所納本府船鹽稅中,從便給代事也。江陵蔘火稅,果如繡啓所論,則數旣無多,弊果不少,令該廳往復本道,從長矯救。其一,江陵案付各津漁船九十九隻,間因漁戶凋殘,一經破傷,率多廢漁歸農,而每於式年檢船之時,初不頉報,替徵隣里,海戶之流亡,職此之由。申飭道臣,詳細査檢,從實報來後,仍令該廳,作爲定摠,俾無虛實相蒙之弊事也。江陵本以濱海之邑,海戶釐弊,前後非一,而漁業漸殘,海民日散,而至於船稅一節,最爲切苦,蓋一付船案之後,有若田摠之永載田案,自有定稅,加減不得。雖有備例點船之法,便歸文具,了無實效,此實海民難保之端,令道臣一一檢査,報本廳從實執稅。其一,江陵伐列堤堰一庫,旣非貯水蒙利之處,往在庚申,因繡啓從民願許墾,而伊時道臣,趁未提飭,至今廢棄,依當初成命,許令起墾事也。其一,歙谷海戶,漸致流㪚,不滿十名,每朔進上,無以擔當,故乙丑以來,每於陸民,春斂百兩,秋斂百兩,以爲添補之資。科外徵斂,旣涉不忍,貢獻之斂民充納,尤極苟艱,關飭道臣,從長變通後啓聞事也。其一,歙谷三軍門價布上納時,謂以情債雜費之不足,每年斂民租四十石,以付邸人,苟究其弊,則邸人之圖增役價而然。從今以後,凡係邸人役價之斂民增給者,別立科條,嚴加禁斷,該邑中間增給之役價,卽令勿施事也。江陵廢堰之許墾,歙谷朔膳之斂民,及價布情債之收租付邸等事,各加詳査,隨卽釐弊之意,行會道臣,何如?傳曰,允。
尹尙圭,以備邊司言啓曰,平安道監賑使李惟命別單,傳曰,別單之稟處者,令廟堂卽爲稟處,俾有實效之地事,命下矣。取見其別單,則其一,昨年停退條十三萬餘石,全數仍停,未捧條三十萬餘石,分數捧上事也。還穀之仍停與分捧,繡啓旣知民情之切悶,有此敷陳,而道臣亦當較量民穀,爛商仰請。且今秋成未屆,捧還尙遠,姑待道啓,更爲稟定,恐似未晩。其一,本道新徑兵荒,而道臣鄭晩錫,按藩未幾,已有彈壓之效,勿以瓜期爲限,委任責成事也。道臣久任之請,果爲得宜,而新除未久,瓜期尙遠,今未必預先稟定。其一,大政不遠,關西人政月之宣薦,科後之分館,隨其地閥,無礙許通,道內名實俱茂者,應剡卽除寢郞,聳動一路事也。本道亂平之後,纔已論功行賞,而宣薦槐圈,亦爲筵稟申飭,自當次第施行,至於道內可合登薦者,以一道之大,必多其人,廣加搜訪,摭實以啓後,隨所啓一一收用之意,分付該道·該曹,何如?傳曰,允。
尹尙圭,以備邊司言啓曰,卽見海西監賑御史金啓溫別單,則其一,海西諸邑,凋瘵疲弊,其蘇醒釐革,專在守宰之得人,而雖或得人,久任爲難。自今另行久任之法,勿許循例遷轉,雖或遞易,可合仍任者,道臣勿拘常格,直請勿遞,俾有責成之效事也。他道遇歉邑守令,前已或請勿遷,或請仍任,本道賑政,今雖已畢,而邑務民事,難付生手,無論準瓜準朔,秋成前無得遞改之意,分付銓曹。其一,本道麥農,多未免歉,民情遑汲,無異窮春,各衙門各營門上納,待麥停退之處,待秋成漸次催理,而若其經費支放之不至時急者,竝許限年退捧,軍案戶籍,亦令退年磨勘事也。京衙門諸條上納,已令待秋停捧,若使年穀有秋,則自當趁期準捧,而至於軍案戶籍,依己巳湖南例,竝令退年磨勘。其一,田政紊亂,本道爲最,改量一事,當令急務,苟得守宰,則監官以下,不患不得,今歲行一縣,明歲行一州,則不出累年,可以畢擧。令道臣,參商守宰之能否,許察受弊之淺深,待秋事登稔,次第設施,而隨其始量,這這啓聞,待其竣事,另行旌賞,其或優可任此而無端不行者,董督責成事也。田政漸紊,不但本道爲然,從便改量,飭令已久,而諸道之姑未擧行者,蓋由於連値歉歲,不遑擾民之致也。待年豐先自一二邑試可,以爲取次設施之地,而詳察守令之能否,另行黜陟之意,分付道臣,仍以此意,竝飭諸道。其一,本道軍伍,一人兼三四役,一戶兼五六役,徵族徵隣,十室俱空,所謂私募屬名色,或補支放,或托防役,或稱除番,大邑六七千,小邑不下千百。令道臣,悉按列邑之簿,所謂私募爲名者,一切削去,支放所需之不可不闊狹者,從他給代事也。軍政之刊冊外名色,卽是法外,而列邑此弊,無邑不然,以致民勢日窮,軍政日亂者,罔非守令之罪也。令道臣,都執部內軍摠,大行査櫛,期有成效,若或視同例飭,無意釐刷,則先自道臣,亟施嚴勘。其一海西還弊,最稱難矯,嚴飭道臣,査櫛列邑,停退未捧者外,所謂臥還不受等名色,一切嚴禁,待其封倉,或別遣繡衣,逐邑擲奸。或時遣備郞,抽栍擲奸,間年一次,永爲定式,如有復踵前繆者,直施贓律,仍令道臣,較一道之穀摠民戶,其穀多不均處,量宜分排,遠則移貿,近則移轉。其皮穀可以作米者,及作米名色之未及還作本色者,一一釐正事也。本道還弊中臥還名色,卽他道之所未有,而官無入庫之穀,民有傳世之債,利在虛錄,而官耽無中之剩,計出姑息,而民受潛蝕之害,而幾萬公穀,竟歸紙上之空文矣。前後飭令,屢及閫邑,而未聞有一分成效,論其本則道臣不察之故也。竝與較戶量穀,裒多益寡之政,一意釐革之意。行會道臣,以示先甲之意。其一,城餉設置,至爲嚴重,雖以首陽山城言之,留庫數千餘石,散在外倉,有城無餉,何以爲緩急之備乎?道內山城,竝加査櫛,城餉之留庫,從實數儲留,備郞摘奸時,一體反閱事也。城餉之捧留本邑,已成各道年分時應行之請,只念還民轉輸之勞,不思朝家積儲之重,以至於諸道山餉,在在枵然者,論以備陰兩之意,誠亦寒心,自今秋,另加査整之意,申飭。其一,遂安之文山鎭,最爲要衝,而本鎭自來凋弊,又有名字火田九百餘耕之添付於軍餉條者,年年白徵,逃散相繼。今行量田,可蠲此弊,而量田若未遽行,則令有司,關問實數於該道,亟行除減,且以萬戶,據此要害,亦甚疎虞,位羅一鎭,便一贅疣。今若罷去,合之文山,仍陞之爲僉使履歷之窠,則汰冗固禦,庶可兩得,蒜山則至要至嚴之地也。宜令帥臣,廣植樹木,經紀築城,而此時勞費,如難遽議,則限以四五年漸次完築事也。文山·位羅之合鎭陞號,非無自前此論,而鎭堡分合,事係沿革,僉使·萬戶,其實無異。至於蒜山築城,雖爲重關防之意,而容入財力,姑難取辦,竝從後更商後,稟處。其一,本道諸驛,經一怯運,而近日濫乘加把,越境仍把,逼遛京鄕之弊,尤是驛屬難支之端,自廟堂另飭道帥臣,操節董飭,而宿瘼之可以紓力釐弊者,詳度矯捄事也。驛路之濫騎越站,朝令本自切嚴,而近又如此,誠極駭然,使之更加嚴飭,若或如前,則各以本律論勘。各驛之多小宿瘼,令道臣一一詳査,小則自斷釐改,大則登聞矯革之意,分付。其一,列邑斗斛,令觀察使,依制平校烙印,每秋分日收聚更校,其不如法者,印跡不明者,一依關石之則,而就其一邑之中,斗斛之不均與別用者,另加痛禁,以絶低昻贏縮公私互換之弊事也。其一,殷栗田政·還政·軍政三弊,日增月加,今若先祛還弊,則已散之民,自可稍集,民戶復舊,則陳田復墾,軍伍稍塡,將其次第事。且還穀之移轉他邑,年前因邑倅疏請,已承允兪,而尙今因循,先自還穀所捧,分排列邑,春秋使行之出站,殷獨偏當,終必難支,康翎旣不入於支站,使之合力,支站或分站支待事也。各邑斗斛之制,殷栗三政之弊,及康翎之出站當否,分付道臣,俾各從長以處,何如?傳曰,允。
尹尙圭,以備邊司言啓曰,卽見咸鏡道慰撫兼監賑御史李垿別單,則其一,咸興屢遭災荒,民生日窘,而錢荒尤甚,許以鑄錢,以爲一分救活之道事也。京外錢荒之弊,甚於穀荒,而公私之間,只有此數,除非廣加鼓鑄,則將見其荒益甚而弊愈滋也。蓋鑄田之法,無論京司外藩,苟可以鳩財鑄成,則朝家何嘗有禁止之例,而特以爲役甚巨,無財可辦,故近來京外,切不得隨時隨鑄者此也。況本道,已有二去庚午八萬新鑄之錢,尙或有行用者云,今可以料理營鑄,如庚午之爲,則不但該道贍財之方而已。商量便否,另究施行之意,行會道臣。其一,親騎衛最爲緩急之用,而昇平日久將卒相忘,以至南關親騎衛之邊將一窠,移施於本營列校,則自此以後,衆心解體。今若以巡營校已得者,回授親衛,則營校勢必抑鬱,別以邊將一窠,以慰衆士之心事也。以邊將一窠,許屬於親騎衛,卽慰軍情聳邊俗之意也。今乃無端移施於營下校列,在營校,雖爲倖占之階,而在騎衛,實係解體之歎,依舊例必以親騎衛,循久勤分差,仍成本營新成定式之意,分付。其一,道科之未設,爲三十年矣。儒武抑鬱,藝業抛棄,稍待年豐,復設道科事也。其一,孝列事也。春間因本司回啓,西北道科,待年豐設行之意,業已稟定矣。今無容更爲覆奏,孝烈褒旌,令該曹稟處,何如?傳曰,允。
金啓溫,以戶曹言啓曰,時御所內各司雨漏處修改吉日,令日官崔福基推擇,則今七月十三日卯時爲吉云,以此日時擧行,何如?傳曰,允。
兼兵曹判書沈象奎疏曰,伏以震鬯增亨,離輝啓明,冊鏤光宣於貳極,磐石彌鞏於萬世,惟天惟祖宗,眷祐申明。若是其單厚戩穀,而環東土億萬生靈,延頸蹈舞之忱,顧奚但謠四重頌九如而已哉?仍伏念臣冒據匪據,當遞不遞,違咫尺之守,甘淟涊之科,豈臣材力足以擔夯重務?根植足以踏住要地,看作已分內事而然也。曾於受任之初,倉卒承膺,一政纔畢,百疣難揜,不能者止,義已較然,連値有事,不敢言私,廼者西氛快掃,政期又迫,再控哀懇,悉披肝膈。微誠不獲上格,聖批終靳一兪,臣於是徊徨怵迫,逃遁無所,遂復盤礡,以至于今,自顧初心,慙恧彌中。噫,臣所叨,卽古周官司馬,如掌邦政平邦國,固尙矣。若論近世應行,則上嚴楯戟之衛,下謹韎韋之選,爲任亦自不輕。乃以如臣無似,苟然充位,淹一周歲,過三大政,在朝家,儘是稀少之例,而徒貽瘝官之弊,在臣身,厚招貪戀之謗,而不免孤恩之歸,以公以私,其失惟均。況今朝著,不患無人,而一向委屬,尤涉苟簡,宜免之端,固非一二,而若臣情懇之切迫,又非右所陳而止耳。狗馬賤疾,難於供劇,向疏略擧其槪,天鑑庶或俯燭,顧臣受恩罔極,報答無階,惟以奔奏殫竭,期欲自效分寸,不敢爲憚勞占便之計者,炳然如丹,可以質蒼。獨奈受氣淺薄,稟質綿弱,重以年來,兜攬太過,形神外鑠於勞頓,心血內竭於憂畏,積瘁所崇,輾轉沈縈,雖無偏劇之症,漸成難醫之疾,一此不已,終必無幸。若蒙仁覆之天,惻然垂閔,及此根委之不至甚痼,血氣之不至甚衰,卸却重負,俾得散閑,弛其繁慮,息其孱骸。或冀有瘦馬復肉,枯木還滋之日,譬諸窽泉窪涔,厪容升勺,而挹取無節,則其涸可立俟也。若使稍待停滀,以時抔飮,猶得以涓涓,不至於旋竭,今臣情狀,大類於此,言不敢絮,懇卽切綦。伏乞天地父母,特賜矜諒,亟遞臣本兵之任。仍治臣屢瀆之罪,以全恩施,無饒威罰,公私不勝萬幸。臣無任云云。答曰,省疏具悉。卿其勿辭行公。
左副承旨徐能輔疏曰,伏以震邸之封冊禮成,昕庭之呼嵩載擧,大小臣工,攢手加額,仰瞻睿質之夙就,共欣邦基之益鞏,萬億惟休,自今伊始,抃祝舞蹈,薄海同情。仍伏念臣姿本迂滯,跡又卼臲,自分樗櫟之無用,甘作明時之棄物,向來戎幕之膺,豈敢謂才足有裨,情無可引,而誠緣宸憂方切於西顧。臣分宜勉於北首,雖不得不冒沒抗顔,自惟軒鶴無賴於却狄,木蔡不足以眡兆,未嘗不顔騂而背汗,迺於司勳眡功之日,忽紆南郭濫竽之寵,侈之以下大夫之階。臣方且驚且感,莫省其所以,卽又伏奉除旨,以臣爲承政院左副承旨者,臣於是驚極而懼,感極而愧,益不知措躬之所也。噫,臣雖無似,亦世祿之裔也。所欲學者,匡時正俗之策,所嘗勉者,委命盡分之義,而性與時迕,事乃大謬,薄試持斧,釁咎溢世,圖報之忱,未效生平之願,申暴之語,反招橫來之誣,羞辱朝廷,實緣臣故。迄今追惟,魂夢猶悸,在臣息補之方,惟有鏟跡淸朝,冥心榮塗,以謝辜負之愆,毋致再蹈駭機而已。尙安可以夤緣一出,遂爲揚揚冒進之計乎?至若罔功陞資,辭涉猥越,不敢蔓延以陳,而安坐恬嬉,足不出都門一步地者,乃反以赫然榮耀,居功於被堅執銳之右,其爲朝政之乖當,士心之解體,亦豈止一己私分之難安也哉?自來情地,鐵限旣嚴,目下辭受,株守又固,參倚前衡,承膺無路,屢犯違逋,惶阨冞增。伏乞聖明,俯垂鑑諒,卽遞臣見帶職名。仍收臣新授爵秩,以重公器,以安私分,千萬幸甚。臣無任云云。省疏具悉。爾其勿辭察職。
上在昌德宮。停常參·經筵。
尹尙圭啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李愚在啓曰,左副承旨徐能輔,今日不爲仕進,卽爲牌招,何如?傳曰,允。
以應敎金學淳,副應敎洪大浩,校理李敬參,副校理李基崇·李垿,修撰李憲琦·李重蓮,副修撰林景鎭牌不進罷職傳旨,傳于李愚在曰,只推。
尹尙圭啓曰,行大司憲李冕膺,掌令鄭弼祚牌不進,執義宋穉圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于尹尙圭曰,只推。
李愚在啓曰,玉堂上下番俱空,已至多日,事甚未安,應敎金學淳,副應敎洪大浩,校理李敬參,副校理李基崇·李垿,修撰李憲琦·李重蓮,副修撰林景鎭,旣有只推之命,與副修撰任百禧,竝卽牌招,以爲推移入直之地,何如?傳曰,允。
以應敎金學淳,副應敎洪大浩,校理李敬參,副校理李基崇·李垿,修撰李憲琦·李重蓮,副修撰林景鎭·任百禧牌不進罷職傳旨,傳于李愚在曰,只推。
李愚在啓曰,玉堂上下番俱空,已至多日,事甚未安,應敎金學淳,副應敎洪大浩,校理李敬參,副校理李基崇·李垿,修撰李憲琦·李重蓮,副修撰林景鎭·任百禧,旣有只推之命,竝卽牌招,以爲推移入直之地,何如?傳曰,允。
以中官金承業囚單子,傳于尹尙圭曰,飭已施矣。分揀放送。
李愚在,以禮曹言啓曰,卽接濟州牧使金守基所報,則今七月初七日王世子冊禮翌日頒赦陳賀時,本牧所封方物,依例封進矣。其時各道所封方物,因特敎停止,故自臣曹,行會各道,使之勿封,而該牧使之誤爲擧行,殊甚不審,推考警責,所封方物,事當還爲下送,而越海之地,亦涉有弊,何以爲之乎?敢稟。傳曰,捧入。
李愚在,以承文院都提調意啓曰,院吏文學官沈得秀改差代,幼學徐瑾修差下,使之付軍職,冠帶常仕,何如?傳曰,允。
禁府啓目粘連,啓下是白有亦,謹依判付內辭意,議于大臣是白乎,則領中樞府事李時秀,右議政金思穆,病未獻議,領議政金載瓚,以爲四鎭將之用律輕重,惟在於降與不降,而金仁厚·金弘涉,則修送降書,卽是降賊斷案,與益淳·章謙,罪無異同,亟施當律,斷不容已。王道恒·李進說,旣無投降之跡,且無送書之事,渠供及鎭屬諸招,俱有可據,至於道恒之箇箇應求,進說之爲父赴賊,果與直爲納降,煞有不同。道恒·進說,宜有減等之典,特貸一律,竝絶島減死充軍,恐宜矣云。左議政韓用龜,以爲金仁厚·金弘涉之修送降書,諸招有據,斷案已成,當與益淳·章謙,同律施行。王道恒·李進說,則雖有然疑之跡,果無明的之贓,竝特貸一律,絶島充軍,恐似得宜云矣。大臣之意如此,罪人仁厚·弘涉,發遣府都事,與道臣眼同,竝以謀叛捧結案,不待時斬,緣坐發配·籍沒家産·破家瀦澤·降邑號罷守令等事,待正法啓聞後擧行爲白乎旀。王道恒全羅道康津縣薪知島,李進說興陽縣蛇島,竝減死絶島充軍,而依例發遣府羅將,自平壤府執捉,仍令押送于各其配所,何如?判付啓。依允。
右議政金思穆疏曰,伏以臣年邁告老,病在濱危,冒陳必退之懇,冀蒙亟許之恩,及奉批旨,首尾百有餘言,鄭重懇惻,敦迫之摯,誨諭之切,有若勉留宿德元老者然。萬萬非垂死賤臣,所敢承當者,臣誠惝怳感激,罔知所以自措也。噫,以臣湔劣之姿,謬蒙特達之知,倚毗之隆,迥越尋常,惜去之眷,洋溢辭敎,諄諄如慈父之詔迷子。苟使臣精力尙能有爲,癃病不至難强,猶足以策勵駑鈍,仰承德意,則臣雖老悖,亦具秉彝,豈忍明時之便訣,不憚崇廳之屢瀆哉?臣本家世受恩,與天無極,頂踵毛髮,罔非造化,湯火糜粉,素所蓄積,使臣在職而有可以少補於民國,則區區生死,亦何足恤,而第觀古人之盡瘁王事,死而後已者,蓋其血氣雖衰,神思尙强,識慮謨猷,有所運用故耳。若臣則才菲識淺,庸庸碌碌,雖其病不甚痼之日,猶不能發一謀展一籌,少效塵露之報,迹其攸爲,初不足有無於匡弼訏謨之地,則矧今年已耄矣,病又劇焉,奄奄床席,直一未冷之屍耳。種種醜陋之狀,雖未敢每每煩陳,而最是中氣陷敗,外邪闖乘,肥熱則如擁爐火,膈痞則難通勺水,肢節之麻痺者,轉益刺疼,頭目之暈眩者,有時昏厥。裏急而泄痢無度,胃敗而飮啖全却,縱使强壯之人,得此危惡之疾,已難保時月痊可,況以篤老之齒,又兼積瘁之祟,尤何望復起爲人?顧玆鼎席之重,非臣養病之坊,而一向虛縻,久妨賢路,則孤負瘝曠之罪,已不勝誅,而殫竭副答之意,果安在哉?然則臣之乞免,斷斷非出於一身私者,亦可知矣。嗚呼,臣之立朝,餘四十年,平昔之所期勉者,惟是奔走自效,而今乃重嬰篤疾,日就澌滅,竝與其筋力而無復餘地,古所謂陳力就列不能者止者,正謂臣今日道也。玆敢申暴血懇,仰首嗚呼。伏乞聖慈,俯垂矜憐,亟賜遞免,俾得以安意待盡,千萬大願。臣無任云云。答曰,省疏具悉卿懇。卿之所眷眷於予躬,有疾則不勞中書之尊,必嘗藥而進之,有過則不憚衆目之瞻,必涕陳而言之,至於國事之多艱,民生之値災,何莫非卿之協贊輔弼予之至誠苦心哉?顧今西戈之後,兵政理績,幾乎蘇撤,諸般爲廟書廟務者,專在卿等,何忍捨予,而只取安閑攝養之方也?望卿勿復辭巽,卽日幡然改思,更勿以疏予懇懇之望也。仍傳于尹尙圭曰,此批答,遣史官傳諭于右議政。
藝文提學曺允大疏曰,伏以星輝海潤,貳邸之冊禮順成,日吉辰良,大庭之賀儀載擧,吾東方億萬年無疆之休,實基於今日。在廷臣僚,孰不歡欣蹈舞,而顧臣無似,猥忝賓僚之邇列,獲瞻儲宮之盛儀,私心慶祝,尤倍恒情。臣於病伏涔涔之中,伏見禮曹之以永禧殿十六日酌獻禮祭文,令文任撰進事草記蒙允者,臣於是,切不勝惶感恧蹙之至。謹稽先朝己未,以溫陵舟梁回甲,遣大臣攝享,而祭文,特令文衡撰進,其重事體之聖意,可以仰揣矣。又於昨年,以寧陵嘉禮周甲,遣大臣攝享,禮曹以祭文之令文衡撰出,草記蒙允,而時無文衡,自政院入稟,特命差出弘提,使之製進。臣於伊時,猥蒙天點,仍爲製進,臣之代斲,適因特命,可暫而不可爲例也審矣。嗚呼,今年是何年也?卽我聖祖龍飛之八回甲也。神功盛烈,啓佑無疆,重熙累洽,益熾而昌,此誠往牒罕有之慶也。以我聖上追遠感舊之衷,有此攝享寓慕之擧,是何等至重至大之盛禮也?祭文撰進,毋論時原任,所當以文衡撰出之意,自禮曹依例草記,而只以文任二字,糢糊說去,未免爲不審之歸。以臣庸陋,何敢諉以草記之蒙允,抗顔冒當於莫重之文字乎?玆敢歷陳事情,仰瀆崇嚴。伏乞聖明俯垂鑑諒,亟賜變通,以重盛禮,千萬幸甚。臣無任云云。答曰,省疏具悉。向以文任製進,循例而已,非卿煩疏之事矣。卿其勿辭,卽爲製進。
上在昌德宮。停常參·經筵。
尹尙圭啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
徐能輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐能輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李愚在曰,禮房承旨,馳詣宗廟·景慕宮,奉審摘奸以來。
尹尙圭啓曰,大司憲未差,執義宋穉奎,掌令許臻,持平李集運·李鉐在外,掌令鄭弼祚牌不進,監察茶時之意,敢啓。傳曰,知道。
李愚在啓曰,玉堂上下番俱空,已至多日,事甚未安,應敎金學淳,副應敎洪大浩,校理李敬參,副校理李基崇·李垿,修撰李憲琦·李重蓮,副修撰林景鎭·任百禧,旣有只推之命,竝更牌招,以爲推移入直之地,何如?傳曰,允。
李愚在,以奎章閣言啓曰,明日卽書香閣秋孟朔大奉審日次,時原任閣臣,依節目進詣擧行之意,敢啓。傳曰,知道。
李愚在啓曰,卽者戶曹郞廳來言,明日都堂方物看品時,本曹判書,當爲進參,而判書李勉兢,受由在外,無以擧行云,何以爲之?敢稟。傳曰,許遞。大司憲李冕膺除授,牌招察任。
吏曹口傳政事,戶曹判書李冕膺除授事承傳。
李愚在啓曰,戶曹判書李冕膺牌不進推考傳旨,今方捧入,而明日都堂方物看品時,當爲進參,如是違牌,事甚未安,更爲牌招,何如?傳曰,允。
李愚在啓曰,戶曹判書李冕膺再牌不進推考傳旨,今方捧入,而明日都堂方物看品時,當爲進參,如是屢違,誠甚未安,所當更請牌招,而係是一日三牌,何以爲之?敢稟。傳曰,更爲牌招。
傳于李愚在曰,明日都堂方物看品,令次堂擧行。
李愚在啓曰,吏曹郞廳來言,臺諫有闕,政事,取稟。傳曰,當日爲之。
有政。吏批,判書未差,參判洪羲臣未肅拜,參議鄭來百進,同副承旨金啓溫進。啓曰,判書未差,參判洪羲臣未肅拜,小臣獨政未安,何以爲之?敢稟。傳曰,只出緊任。
以趙得永爲大司憲,金逌根爲司書,朴宗來爲刑曹判書。
兵批,兼判書沈象奎病,參判嚴耆呈辭在外,參議韓鼎運病,參知尹之鉉入直進,左副承旨徐能輔進。僉知王道常,上護軍李勉兢,大護軍李相璜,護軍鄭東榦,副護軍韓兢履,竝單付。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于尹尙圭曰,只推。
以應敎金學淳,副應敎洪大浩,校理李敬參,副校理李基崇·李垿,修撰李憲琦·李重蓮,副修撰林景鎭·任百禧再牌不進罷職傳旨,傳于李愚在曰,只推。
吏曹判書韓晩裕疏曰,伏以天休鼎新,邦籙川至,冊禮順成,褥儀載擧,帀域溢星海之謠,宗祊奠盤泰之基,歡忭蹈舞,小大同情。仍伏念臣三載奇疾,遂成癃廢,風痰之祟,轉入膏肓,喪威之餘,更添隕穫,筋力殆無餘地,神精長時昏瞢。對人而不辨誰某,聽言則莫分東西,甚至於一身之飢飽寒燠,亦不自覺,直一未冷尸耳。又況肢脚痿痺,肥膚瘦鑠,房闥蠢動,亦皆須人,坐臥起居,未克自由,無所省識,殆若土木之偶,不能屈伸,便作籧篨之形,浸浸床笫,惟符到是俟,此實傍觀之所共憐,通朝之所共知也。日前賀儀,卽千載一有之慶會,喙息同歡,跛躄皆起,而臣獨不得强力簉庭,趨參班聯,瞻天戀結,生不如死,此際天官除旨,何爲而及於臣身也?惟我聖上,或未及俯燭實病,特以名廁前望之故,致此誤恩耶?夫冢宰之職,責任甚重,雖以臣年前濫叨之時,不至如今者癃痼之狀,而猶不免隨事僨誤,至被大僚之論斥,則今於拭巾之中,初何嘗議到於萬一哉?官職去就,有非可論,一日虛縻,徒增惶憫,卽當悉暴衷懇,而收召神思,乍起旋滅,搜索文字,前忘後失,以致歷日冒據,撫躬恧蹙,如添一病。伏乞聖慈,俯垂鑑諒,憐臣病之無望復起,念重任之不可久曠,亟命鐫遞臣職名,俾得安意調息,則自今至死之日,莫非殿下之賜也。臣無任云云。答曰,省疏具悉。所請依施。
戶曹判書李冕膺疏曰,伏以洊雷叶吉,重离繼明,睿質夙就於干尺,顯冊光宣於貳極,周宗篤百世之祜,漢廷騰四重之謠,歡欣蹈舞之忱,八域惟均。仍伏念臣痼疾沈纒於浹歲,憲職虛縻於半載,懲討方嚴,而義莫效於叫閽,縟儀荐行,而誠未伸於呼嵩,世旣不以生人之道相待,臣亦不以陽世之物自處者久矣。千萬夢想之外,戶部特除之命,何爲而及於臣身也?噫,度支一部,卽周禮地官之卿,漢朝司農之長,其職務之浩穰,責任之緊重,在於六官之中,尤有異焉。雖使臣精力不至消亡,疾病不至癃痼,才薄力綿,本不堪於內外財賦之管領,上下經費之出納,況以目下半人半鬼,不生不死之床笫上未冷屍,擔此至繁至劇之任耶?蓋臣病危惡之狀,略暴於前後疏籲,而宜死不死,月積歲周,症隨時變,祟與節換,痢止脹低,形枯神脫,內苦風眩,外成麻痺。耳目不周於視聽,手脚不便於運用,省覺都歸昏亂,跬步無由轉動,縱今綫命僅存,直一土木偶人,無論官職緊漫,陳力就列,初非可論,召牌屢降,承膺無路。且況方物看品,期在明日,及今變通,然後可免公私狼狽,玆又倩陳短疏,仰瀆崇嚴。伏乞天地父母,亟賜鑑諒,遞臣之職,治臣之罪,以肅朝綱,以安私分,千萬幸甚。臣無任云云。答曰,省疏具悉。卿其勿辭,調理行公。
上在昌德宮。停常參·經筵。
藥房提調沈象奎,右副承旨李愚在啓曰,伏未審日間聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮嘉順宮,藥房口傳問安。答曰,知道。世子宮,口傳問安。答曰,知悉。
金啓溫啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
尹尙圭,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹尙圭啓曰,禁衛營將官來言,今日本營軍兵,日次私習云矣,敢啓。傳曰,知道。
尹尙圭啓曰,御營廳將官來言,今日本廳軍兵,日次私習云矣,敢啓。傳曰,知道。
尹尙圭啓曰,備邊司郞廳來言,今日賓廳日次,而方物封裹相値,不得來會云矣,敢啓。傳曰,知道。
李愚在啓曰,臣愚在,今日方物封裹,進去下直之意,敢啓。傳曰,知道。
李愚在,以內醫院提調意啓曰,副提調韓致應,今日問安,不爲仕進,卽爲牌招,何如?傳曰,允。
徐能輔,以議政府左議政意啓曰,今日方物看品時,六曹堂上,當爲進參,而刑曹判書朴宗來未肅拜,參判金魯敬呈辭,參議安廷善病不來,無以備員擧行,令政院仍卽牌招,以爲進參之地,何如?傳曰,允。
傳于徐能輔曰,是年是月,卽我聖祖開創正位之八回甲也。南殿酌獻,已命大臣攝行,而以予小子寓慕之誠,其時佐命諸勳臣,不可無酬酹之擧。開國一等功臣諸人,令該曹,訪問其祠版所在,遣官致侑,以示逢此日曠感之意,分付。
金啓溫啓曰,行大司憲趙得永,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以應敎金學淳,副應敎洪大浩,校理李敬參,副校理李基崇·李垿,修撰李憲琦·李重蓮,副修撰林景鎭·任百禧牌不進罷職傳旨,傳于徐能輔曰,只推。
傳于徐能輔曰,每以此事,欲一下敎,而未果者累矣。慈宮以八耋稀年,氣候日異,專恃藥物糜粥,小子奉而仰瞻,問寢視膳之間,慰悅之道,萬無一焉。焦遑悶迫之誠,日以益深,而事親養其志,爲第一矣。奉朝賀本家人,處義固執,庚申以後,還知城闉一尺地爲鐵限,寂寞零替,如休廢之人,同敦寧洪樂倫,一不承候者爲累年。洪世周,雖帶官銜,不爲行公,其父則昔年無間承候,無礙官職,而其子則反爲處義如此,甚至於奉朝賀祠宇,不爲奉安於京第,慈宮心懷,當如何哉?噫,先大王聖孝如天,豈不於陟降冥冥之中,仰察怵惕者哉?未知厥家之事,以庚申以後觀之,近來昭晳無餘,處義何故甚於庚申以前乎?此予小子不足繼述之致而然也。且如是不逮之事,臣僚亦不知之故也。方今邦慶疊臻,殿宮供喜之時也,奉朝賀祠宇,不日內還奉於京第,洪樂倫·洪世周輪回承候,世周申飭供職,以爲一半分慰悅慈心之地事,政院分付。
徐能輔,以奎章閣言啓曰,景慕宮·望廟樓,今望奉審無頉之意,敢啓。傳曰,知道。
尹尙圭啓曰,明日傳香,禮房承旨當爲齋宿,而右承旨李愚在,今日方物封裹,下直進去矣。所當牌招,而拘於廳規,不得請牌,何以爲之?敢稟。傳曰,許遞。趙貞喆除授,待下批,牌招察任。
以同副承旨趙貞喆牌不進罷職傳旨,傳于尹尙圭曰,只推。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于金啓溫曰,只推。
以刑曹參議安廷善牌不進罷職傳旨,傳于金啓溫曰,只推。
徐能輔啓曰,明日傳香,禮房承旨當爲齋宿,右承旨徐能輔,所當牌招,而拘於廳規,不得請牌,何以爲之?敢稟。傳曰,牌招。
徐能輔啓曰,吏曹郞廳來言,本曹判書有闕,政事,取稟。傳曰,當日爲之。
徐能輔啓曰,玉堂上下番俱空,已至多日,事甚未安。應敎金學淳,副應敎洪大浩,校理李敬參,副校理李基崇·李垿,修撰李憲琦·李重蓮,副修撰林景鎭·任百禧,旣有只推之命,竝卽牌招,以爲推移入直之地,何如?傳曰,竝許遞,今日政差出。
尹尙圭,以備邊司言啓曰,慶尙監司金會淵,今已報瓜矣。本道旱憂方劇,行部在近,其代今日政使之差出,何如?傳曰,允。
有政。吏批,判書未差,參判洪羲臣未肅拜,參議鄭來百進,右副承旨金啓溫進。以李勉兢爲吏曹判書。吏批啓曰,行判書李勉兢在外未肅拜,參判洪羲臣未肅拜,小臣獨政未安,何以爲之?敢稟。傳曰,只出緊任。
傳于金啓溫曰,見窠皆令差出。
吏批,再政。以李龍秀爲副應敎,金箕殷·趙民和爲副校理,任俊常爲修撰,洪遇燮爲副修撰,韓晩裕爲知敦寧,李冕膺爲禮賓提調,申緯爲司僕正,李在安爲敦寧判官,李英模爲軍資奉事,朴駿煥爲監役,朴彝鉉·崔喆曦爲懿昭墓守衛官,金魯應爲慶尙監司。
尹尙圭,以兵批言啓曰,前監司金會淵,自吏曹送西矣。瓜滿監司,例爲隨品付樞銜,而僉中樞,時無見窠,依例作闕下批之意,敢啓。傳曰,知道。
兵批,兼判書沈象奎病,參判嚴耆呈辭在外,參議韓鼎運病,參知尹之鉉入直進,左副承旨尹尙圭進。副護軍李愚在,僉知金會淵,副司直金學淳·洪大浩·李敬參·李基崇·李垿·李重蓮,副司果李憲琦·林景鎭·任百禧,竝單付。
徐能輔啓曰,玉堂上下番俱空,已至多日,事甚未安,今日政新除授玉堂,竝卽牌招,以爲推移入直之地,何如?傳曰,允。
以慶尙監司望單子,傳于金啓溫曰,東萊府使未差之代,令廟堂,卽爲薦望以入。
上在昌德宮。停常參·經筵。
夜自一更至四更,月有食之。
金啓溫啓曰,行大司憲趙得永未肅拜,執義宋稚圭,掌令許臻,持平李集運·李鉐在外,掌令鄭弼祚呈辭,監察茶時之意,敢啓。傳曰,知道。
徐能輔啓曰,右副承旨金啓溫,同副承旨趙貞喆,今日不爲仕進,竝卽牌招,何如?傳曰,允。
徐能輔啓曰,刑曹判書朴宗來,除拜後過三日不爲出肅,依定式推考警責,仍卽牌招察任,何如?傳曰,允。
備忘記,魚游澗僉使趙重明下直,長弓一張,長箭一部,片箭一部,筒兒一箇賜給。
以副校理趙民和牌不進罷職傳旨,傳于徐能輔曰,只推。
徐能輔,以弘文館言啓曰,本館下番闕直,事甚未安,副校理趙民和,旣有只推之命,卽爲牌招,以爲姑降入直之地,何如?傳曰,允。
徐能輔啓曰,應敎·校理一員,修撰一員,副修撰一員未差,校理柳台佐,修撰任俊常,副修撰洪遇燮在外,副應敎李龍秀內閣直,玉堂上下番俱空,事甚未安。副校理金箕殷·趙民和,旣有只推之命,竝卽牌招入直,何如?傳曰,允。
以副校理金箕殷·趙民和牌不進罷職傳旨,傳于徐能輔曰,只推。
備邊司薦望,以趙貞喆爲東萊府使。
徐能輔啓曰,吏曹郞廳來言,承旨有闕,政事,取稟。傳曰,當日爲之。
徐能輔啓曰,吏曹郞廳來言,政事當日爲之事命下,而判書李勉兢在外,參判洪羲臣未肅拜,參議鄭來百病不來,不得開政云。參判·參議,竝卽牌招,何如?傳曰,允。
徐能輔啓曰,吏曹參判洪羲臣,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安,參判更爲牌招,何如?傳曰,允。參議只推,一體牌招。
徐能輔,以弘文館言啓曰,修撰任俊常,時在廣州地,副修撰洪遇燮,時在京畿楊州地,經筵入番事緊,請竝斯速乘馹上來事,下諭。傳曰,依啓。
徐能輔,以禮曹言啓曰,傳曰,是年是月,卽我聖祖開創正位之八回甲也。南殿酌獻,已命大臣攝行,而以予小子寓慕之誠,其時佐命諸勳臣,不可無酬酹之擧。開國一等功臣諸人,令該曹,訪問其祠版所在,遣官致侑,以示逢此日曠感之意事,分付事,命下矣。開國一等功臣,爲十五人,而益和君金仁贊祠版,在京祀孫家,致祭祗受日字,從速涓吉事知委,而益安大君芳毅,門下左侍中裵克廉,平壤府院君趙浚,上洛府院君金士衡,興安君李濟,義安大君和,鷄林君鄭熙啓,靑海伯李之蘭,宜城君南誾,花山府院君張思吉,西原君鄭摠,漢山君趙仁沃,宜寧府院君南在,淸城府院君鄭擢祀孫,散在各道鄕邑云。祠版之在於各其祀孫家與否,詳問報來之意,今方發關於各該道守臣處,而待其探報,鱗次擧行之意,敢啓。傳曰,知道。
金啓溫,以備邊司言啓曰,各道道帥臣秋操稟啓,今已齊到矣。水陸諸操,連五年停行,雖出於歉歲恤民之意,而戎務久拋,實屬可悶。今秋則固當如例設行,而關西之搶攘,海西之徵發,東北及畿輔三道,俱爲經賬,民力未蘇,此時行操,爲弊宜念。湖南纔因特敎,已令停操,至於嶺·湖兩道,昨秋今春,俱爲免歉,目下民勢,比他道少紓,詰戎之擧,不可無端仍停。第今旱災,沿邑爲甚,秋事成就,亦可推知,兩道水操,雖難竝擧,而陸操則使之及期設行。此外五道三都諸操及巡歷巡點,竝姑停免,官鎭門聚點,則不可以停操,隨以停點,各令着意擧行,而此亦徐觀年穀登熟,就其豐登邑爲之之意,分付諸道。災傷覆審,校生考講,各樣都試,依例設行之意,行會,何如?傳曰,允。
上在昌德宮。停常參·經筵。
金啓溫啓曰,合辭許久闕啓,事甚未安,兩司除在外外,未肅拜·呈告人員,竝卽牌招,何如?傳曰,允。
尹尙圭啓曰,來二十一日朝參日次矣,敢稟。傳曰,停。
徐能輔啓曰,來二十一日輪對日次矣,敢稟。傳曰,當次人受點,後日次待令。
尹尙圭啓曰,禁衛營將官來言,今日本營軍兵,日次私習云矣,敢啓。傳曰,知道。
尹尙圭啓曰,御營廳將官來言,今日本廳軍兵,日次私習云矣,敢啓。傳曰,知道。
徐能輔啓曰,知敦寧韓晩裕,除拜後過三日不爲出肅,依定式推考警責,仍卽牌招察任,何如?傳曰,允。
尹尙圭啓曰,臣尙圭,入直禁軍戎器點考事,進去下直之意,敢啓。傳曰,知道。
尹尙圭啓曰,臣依定式進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
徐能輔啓曰,今日乃是處暑,自明日視事,當爲取稟,而老炎益甚,無異盛暑,姑觀日候稍涼,更稟之意,敢啓。傳曰,知道。
備忘記,京畿水使白東遠下直,長弓一張,長箭一部,片箭一部,筒兒一箇賜給。
徐能輔啓曰,假注書朴民翰,身病猝重,勢難察任,今姑改差,何如?傳曰,允。
徐能輔啓曰,吏曹參判洪羲臣,參議鄭來百再牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。參判所當更請牌招,而係是一日三牌,何以爲之?敢稟。傳曰,參議只推,與參判一體牌招。
傳于徐能輔曰,奉朝賀祠宇,以情勢之故,不得奉上京第云,至今慈宮稀年,大小臣民,皆是喜懽之時也。本家設或情勢難安,强以奉來,是爲當然,往事且已昭晳無有餘地處自別,本來雖有情勢,今則別無作此煩屑之歸也明矣。況當今日,更爲處義提起者,何不關於分義耶?朝廷臣僚,先仰勸此事,以盡慈宮慰悅之方者,果有爲國爲忠之端也。無一人言及於此等事,尤可訝惑者。噫,本家人之不爲奉行之稟,政院焉敢捧入?飭敎之下,屢日相持,萬萬未安,洪樂倫·洪世周,從重推考,申飭畿營地方官,不日內還奉祠宇後以稟,洪樂倫差病日,卽爲承候之意,嚴明分付。
金啓溫啓曰,行大司憲趙得永,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于金啓溫曰,只推。
徐能輔啓曰,吏曹參判洪羲臣,參議鄭來百牌不進推考傳旨及罷職傳旨,今方捧入,而開政命下,已至經宿,如是違牌,事甚未安,參判更爲牌招,何如?傳曰,允。參議只推,與參判,一體更爲牌招。
徐能輔啓曰,吏曹參判洪羲臣再牌不進推考傳旨,今方捧入,而開政命下,已至經宿,連事違召,事甚未安。參議陳疏入啓,參判所當更請牌招,而係是一日三牌,何以爲之?敢稟。傳曰,牌招。
朴民翰改差,代以姜必魯爲假注書。
以副校理趙民和再牌不進罷職傳旨,傳于徐能輔曰,只推。
徐能輔,以弘文館言啓曰,本館下番闕直,事甚未安,副校理趙民和,旣有只推之命,卽爲牌招,以爲姑降入直之地,何如?傳曰,允。
徐能輔啓曰,吏曹參議鄭來百,疏批已下,一體牌招,何如?傳曰,允。
徐能輔啓曰,吏曹參判洪羲臣三牌不進推考傳旨,及參議鄭來百牌不進罷職傳旨,今方捧入,而開政命下,已至經宿,一向違召,無意承膺,事體道理,俱極未安。參判所當更請牌招,而係是一日四牌,何以爲之?敢稟。傳曰,參議只推,與參判,一體更爲牌招。
徐能輔啓曰,明日拜表,兩司當爲進參,除在外外,未肅拜·呈告人員,竝待開門牌招,何如?傳曰,允。
尹尙圭,以兵曹言啓曰,今月二十日,一羽禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以李儒祥爲羽林將。
尹尙圭,以備邊司言啓曰,備邊郞李元學,本職旣已仍任,所兼備邊郞,亦令仍察,何如?傳曰,允。
尹尙圭以訓鍊都監禁衛營御營廳言啓曰,御營廳字內內司僕南邊宮墻,東營內舊築外面半間許缺落處,今七月十八日爲始,三營合力補築之意,敢啓。傳曰,知道。
京畿水使白東遠敎書。王若曰,壯鎖鑰於西門,予庸嘉乃,移旌節於畿輔,汝其統之,旣著當一面之譽,特畀禦三方之任。念我東國之保障,最是高林之關防,蔽一邦而作唇齒之形,列堡棋置,控千里而扼咽喉之要。重溟鏡平,必先敹乃甲冑,峙乃糇糧,得江漢之坐鎭,然後固我城池,壯我樓櫓,致荊蠻之來威,第昇平餘數百年,奈弊瘼難一二計。水陵組練之間多廢閣,寧忽備豫之謨,軍民糶餉之半歸尾閭,尤急釐革之道,此實戎閫重任,最難其人,苟非名門良材,曷膺是責?惟卿,干城宿望,韜鈐舊家,快鶻神精,咸曰在緩急而可恃,苦蘗志操,雖使處脂膏而不渝,顧平日歷試者多,故戴雲專任也重。玆授卿以京畿水軍節度使兼三道統禦使喬桐府使。卿其祗服恩命,勉殫壯猷,遠斥堠而練兵戎,毋忽撤土之戎,治臺隍而理舟楫,常若對疊之辰,自餘臨機弛張,惟在隨便區劃。於戱,標海銅柱,宜追馬伏波之功勳,玉塞金城,詎忘趙破虜之方略,益勵鳴劍之志,庸答推轂之恩。故玆敎示,想宜知悉。知製敎李重蓮製進。
左承旨李錫夏疏曰,伏以禮擧封冊,貳邸肇開,賀騰呼嵩,八域均忭,千一之運,萬億惟休。臣職忝近密,躬逢慶會,叨陪咫尺,仰瞻岐嶷之容,退與院僚,恭伸頌祝之忱。仍念臣於月前,獲蒙恩暇,數旬楸廬,調治病軀,仰感洪造,俯切私幸,千萬不自意,恩遞未幾,除旨旋降,收錄之恩,若偏臣身,如臣疎逖,何以得此?時値誕辰隔月,從以慶禮不遠,蹶登道,章皇就職,居然又浹月矣。惟當奔走殫竭,未敢顧私,而昔者之疾,近復添劇,胃敗於涼熱之交,氣鑠於嘔泄之中,終日飮啖,不滿溢合,隨人轉側,不離床笫。久客棲屑,無路調將,危惡之症,日甚一日,如未得早還鄕廬,趁卽醫治,則輾轉成痼,復起無望,唯是職名縻身,擅歸末由。鎭日告病,滿心惶悶,宛轉譫囈之中,如添一症,玆敢不避煩猥,短章叫籲。伏乞聖慈,俯垂諒察,曲加矜憐,亟遞臣所帶之職,俾得調息,仍治臣瀆擾之罪,以肅朝綱,不勝幸甚。臣無任云云。省疏具悉。爾其勿辭察任。
吏曹參議鄭來百疏曰,伏以日吉辰良,王世子冊禮順成,殿宮供嘉悅之歡,宗社奠泰磐之安,斯誠吾東方億萬年無彊之休,臣民慶忭,曷有其極?仍伏念臣於嚮日請急之章,兼陳賤疾難强之狀,庶蒙體諒,冀得鐫免,而日月之明,猶有所遺照,疾痛之呼,反歸於飾讓。三日恩暇,雖切感祝,一味淟涊,尤增悶蹙,蓋臣之病狀,非一時偶然之祟,源委旣在風濕,刑症轉成麻痺,精神昏瞀,言語訥澁。臨事慌惚,多不能照察,與人酬酢,或未及領會,至於肢體運用,亦不得便利,圉圉然如失相之瞽,尋常行步,有時須人而扶將,榮衛日鑠,形僅存,決非陽界上物。雖使靜處調息,別加療治,難望快祛病根,更復常度,而久據匪據,逃遁無得,間因僚席之不備,忍死力疾,强赴行政,亦旣屢遭,而神識迷錯,注措乖謬,一政纔經,百拙輒露。揆分量力,宜卽丐免,而頃於大政,飭敎截嚴,義分是懼,未敢言私,黽勉趨膺,而及其赴席,病添於冒熱之餘,神眩於劇擾之中。如墜煙霧,幾至昏仆,凡係政望,勿論緊漫,全未經眼,名雖佐貳,實是偶人,臣固自愧,人謂斯何?一自都政以後,病日益痼,氣日益脫,殆不能收拾,以此症形,閒司漫職,猶難陳力,其何堪銓注激揚之責乎?政命又下,庚牌荐臨,而蠢動無路,屢犯違傲,至於經宿,益增惶隘,玆不得不疾聲呼籲於紸黈之下。伏乞聖慈,天地父母,察臣衷情之懇,憐臣癃痼之實,亟令遞改臣職,俾得安意調治,以卒生成之澤,千萬幸甚。臣無任云云。省疏具悉。爾其勿辭察職。
上在昌德宮。停常參·經筵。
金啓溫啓曰,行大司憲趙得永,掌令鄭弼祚牌不進,執義宋稚圭,掌令許臻,持平李集運·李鉐在外,監察茶時之意,敢啓。傳曰,知道。
尹尙圭啓曰,禁衛營將官來言,今日本營軍兵,日次私習云矣,敢啓。傳曰,知道。
尹尙圭啓曰,御營廳將官來言,今日本廳軍兵,日次私習云矣,敢啓。傳曰,知道。
徐能輔啓曰,今日拜表時,憲府則監察代行矣。雖無諫院,仍爲行禮之意,敢啓。傳曰,知道。
傳于徐能輔曰,三使臣留待。
傳于徐能輔曰,三使臣入侍。
尹尙圭啓曰,御營大將李溏,時無職名,令該曹口傳付軍職,何如?傳曰,允。
兵曹口傳政事,護軍單李溏。
徐能輔,以承文院都提調意啓曰,今日慕華館査對時,六曹堂上,當爲進參,而吏曹判書李勉兢,參判洪羲臣未肅拜,參議鄭來百病不來,參議鄭來百,令政院卽爲牌招,以爲同參之地,何如?傳曰,允。
徐能輔啓曰,吏曹參判洪羲臣四牌不進推考傳旨,及參議鄭來百再牌不進罷職傳旨,今方捧入,而開政命下,已至經宿,一向違召,終不承膺,事體所在,萬萬未安。參判所當更請牌招,而係是一日五牌,何以爲之?敢稟。傳曰,參議只推,與參判一體更爲牌招。
姜必魯有頉,代以權偌爲假注書。
權偌有頉,代以李永烈爲假注書。
尹尙圭啓曰,新除授慶尙監司金魯應,時在東萊府任所,而有除朝辭赴任之命矣。密符則以前監司金會淵所佩傳授,敎書及諭書則安寶後,依例使院吏齎傳,何如?傳曰,允。
以吏曹參議鄭來百牌不進罷職傳旨,傳于徐能輔曰,只推。
徐能輔啓曰,吏曹參判洪羲臣,參議鄭來百牌不進推考傳旨及罷職傳旨,今方捧入,而政命已至多日,如是違牌,事甚未安,參判更爲牌招,何如?傳曰,允。參議只推,一體更爲牌招。
徐能輔啓曰,吏曹參判洪羲臣,參議鄭來百再牌不進推考傳旨及罷職傳旨,今方捧入,而開政命下,已至多日,連事違召,萬萬未安。參判所當更請牌招,而係是一日三牌,何以爲之?敢稟。傳曰,參議只推,與參判更爲牌招,連加申飭。
傳于徐能輔曰,連日飭敎之下,本家之尙不承命,豈成說乎?洪樂倫·洪世周,明日自政院,問啓以入。
徐能輔啓曰,吏曹參判洪羲臣,參議鄭來百三牌不進推考傳旨及禁推傳旨,今方捧入,而政命已至多日,飭敎之下,一向違召,萬萬未安。參判所當更請牌招,而係是一日四牌,何以爲之?敢稟。傳曰,參議只推,與參判,一體更爲牌招。
徐能輔啓曰,吏曹參判洪羲臣,參議鄭來百四牌不進推考傳旨及禁推傳旨,今方捧入,而開政命下,已至多日,連事違召,終不承膺,揆以事體,萬萬未安。參判所當更請牌招,而係是一日五牌,何以爲之?敢稟。傳曰,參議只推,與參判一體更爲牌招。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于金啓溫曰,只推。
以咸鏡監司金履永狀啓,北靑等三邑祈雨祭連爲設行事,傳于徐能輔曰,觀此狀辭,祈雨祭連爲設行事,已爲知委各邑云,而旱災無異昨年,令該曹分付該道,隨其旱邑,連加設行,俾有積處設行之地。
尹尙圭,以都摠府言啓曰,今日入直內三廳武兼禁軍及軍兵等,當爲中日習射技放,而拜表相値,不得設行之意,敢啓。傳曰,知道。
尹尙圭,以兵曹言啓曰,內司僕南邊宮墻缺落處,今已修築矣。把守軍兵,本處還爲入直之意,分付,何如?傳曰,允。
尹尙圭以訓鍊都監禁衛營御營廳言啓曰,御營廳字內內司僕南邊宮墻,東營內舊築外面半間許缺落處,今已修築,把守將卒,還入直所之意,敢啓。傳曰,知道。
慶尙監司金魯應敎書。王若曰,方面任大,必須二千石其良,藩翰才難,誰膺七十州重寄,旣予心之惟簡,亦僉議之允諧。眷玆嶺南一方,素稱海東重鎭,地則接兩湖要路,商車客船之交通,邦乃是三韓舊都,山襟海帶之克壯。絲枲楮漆之出,日用自饒於群生,錢穀甲兵之藏,公私專靠於斯道,惟其事務之太劇,以致凋瘵之無餘,槪稱土風之使然,獨不可以齊魯民待也。苟究弊源之所自,未必非由秦越瘠視之,西陲弄兵,毋或繹騷之遠及,南服宣綍,每軫惠澤之均沾,況屢經水旱之災,若爲百萬口生活,倘能得方岳之任,庶可一半分紓存。惟卿,賢相肖孫,名祖後裔,風儀整勅,允爲朝端之模楷,志操雅恬,早襲家庭之訓敎。餘事文藝,自布衣而聲名已彰,晩由蔭塗,纔釋褐而望實俱副,內而長師儒任喉舌,輿論咸稱,外而尹故都鎭邊陲,民頌方蔚。牛刀恢於鷄割,終非百里之才,利器別於根盤,思委一路之寄。玆授卿以慶尙道觀察使兼兵馬水軍節度使巡察使大丘都護府使,卿其祗服寵命,恪布敎條。千里俗不同,固宜弛張之各適,二者闕未可,政須恩威之竝行,絃誦聞聲,宣化必以興學而爲本,閭里樂業,愛民必以節用而爲先,固圉詰戎,宜盡綢繆之策,論囚折獄,當存哀敬之心,黜陟而公道恢張,毋憚大吏,咨諏而聰明廣布,可哀小民。若夫兩條稟裁,自合一遵彝憲,換銅章以玉節,非爲其身之苟榮,咨蔀屋之蒼生,只欲與我而共濟。作屛作翰,宜分宵肝之殷憂,乃旬乃宣,克盡風俗之周察,徒得君重,作福星於省方,莫曰外輕,佇陽春於布政。故玆敎示,想宜知悉。知製敎金箕殷製進。
壬申七月十八日卯時,上御熙政堂。冊封奏請三使臣入侍時,右承旨徐能輔,假注書李賢默,記注官朴思彦·文養老,正使李時秀,副使金銑,書狀申緯以次進伏訖。時秀曰,昨日處暑已過,老炎尙劇,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,向者王世子冊禮時,時當盛暑,而行禮移時,動合規度,宗社億萬年無彊之休,實基於此,滿廷臣僚,莫不欣欣然歸告,蹈舞慶賀矣。其時勞動之後,王世子氣候,連爲安寧乎?上曰,如前矣。時秀曰,臣今辭陛,承命出彊,計其復命,幾至五六朔,區區下情,實不勝戀結之至,目今悠悠萬事,莫大於保嗇聖躬,使藥院諸臣,頻頻入診,議定湯劑,如例進御。且近來召接稀罕,今則涼意漸生,頻接儒臣,古今治亂,問難討論,則不但開發聖心,亦於調養之方,大有益焉,言不在多,特賜鑑諒,是臣區區之望也。王世子日表岐嶷,天姿夙就,蒙養之方,益聖之功,惟在導迪之如何耳。今有師傅僚屬,雖未得開講,此時敎養之道,專在於聖上之身敎,至於居處凡百,務皆從儉從約,亦是養正之道也,亦願留念焉。上曰,所奏好矣。時秀曰,在前有事之行,有別不虞備參量帶去之例矣。今此奏請行別不虞備,依庚申年例,以關西營邑所在銀子三千兩帶去,如有用餘,回還後還置本處似好,先以此意,自備局分付該道,何如?上曰,依爲之。出擧條上曰,三使臣善爲往返,因各賜臘藥一封。上命退,時秀等退出。又命退,承史以次退出。
上在昌德宮。停常參·經筵。
金啓溫啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
韓致應啓曰,左承旨李錫夏,今日不爲仕進,卽爲牌招,何如?傳曰,允。
徐能輔啓曰,三皇忌辰日,親行望拜禮,前期一日以稟事,曾有受敎矣。今二十一日神宗皇帝忌辰日,親行望拜禮,何以爲之?敢稟。傳曰,權停。
金啓溫啓曰,行大司憲趙得永,掌令鄭弼祚牌不進,執義宋穉圭,持平李集運·李鉐在外,掌令一員未差,監察茶時之意,敢啓。傳曰,知道。
韓致應啓曰,吏曹參判洪羲臣,參議鄭來百五牌不進推考傳旨及禁推傳旨,今方捧入,而政命已至多日,如是屢違,無意承膺,事體所在,誠極未安。參判所當更請牌招,而係是一日六牌,何以爲之?敢稟。傳曰,參議分揀,與參判更爲牌招。
以吏曹參議鄭來百五牌不進禁推傳旨,傳于韓致應曰,分揀。
金啓溫啓曰,卽者義禁府都事來言,公忠道放未放回啓,當爲擧行,而判義禁李勉兢在外,次堂例不得擧行云,何以爲之?敢稟。傳曰,次堂擧行。
韓致應啓曰,吏曹參判洪羲臣,參議鄭來百牌不進推考傳旨及罷職傳旨,今方捧入,而開政命下,已至多日,連事違召,終不承膺,事體所在,誠極未安,參判更爲牌招,何如?傳曰,允。參議只推,一體牌招。
韓致應啓曰,吏曹參判洪羲臣,參議鄭來百再牌不進推考傳旨及罷職傳旨,今方捧入,而開政命下,已至多日,一向違召,終不承膺,事體所在,萬萬未安。參判所當更請牌招,而係是一日三牌,何以爲之?敢稟。傳曰,參議只推,與參判更爲牌招。
李永烈有頉,代以尹永魯爲假注書
以左承旨李錫夏牌不進罷職傳旨,傳于金啓溫曰,只推。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于金啓溫曰,只推。
金啓溫啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
兵曹判書沈象奎疏曰,伏以古者命官,雖責久而乃成,而官不必備,惟其人而已。故苟得人焉,猶恐其不久於職,然或官非其人而委任之過,至於瘝癈,則其弊也,不如亟易之爲愈。臣之叨任,洽周一歲,非惟難冒之情,自初而已然,抑其不稱之實,愈久而斯驗,此所以屢披情懇,荐瀆聰聽,而斷斷苦忱,不得請則不敢止也。西曹之長,是亦銓任,曾見歷三政而跨兩年,支離劇務,未蒙恩諒者,罕有其例,臣獨何人,憑依寵靈,任他嗤點,而恬不知變,抗顔於蔑效之地哉?噫,臣之本末,曾我聖上之所畢燭,雖其依近日月,㨮攬淸要,而器識之無以踰人,迂拙之昧於幹務,從前踐歷,盡露實狀。縱殿下,藏垢匿瑕,一向庇覆,欲其自效於見叨之職,其奈駑步之莫展,驢技之畢殫,而蹇滯之不足,繼之以顚頓何哉?向來辭免,一例靳允,雖出聖慮之難愼於臨政遞改,而及夫過政之後,事務垂了,區區衷愿,庶幾宸鑑之照燭,而纔蒙恩批,天聽愈邈,一倍抑塞,不知所喩。臣之一身生成造化,惟殿下是仰,今其病狀,厥有深祟,屢經勞劇,轉成沈綿,陛衛之嚴重,決非昏憒之可堪,曹務之繁冗,斷難精力之能周。前後章牘之上,庸附疾痛之必呼,仰冀仁覆之曲遂,豈意敦迫之命,終靳財幸之恩?如其病情之莫强,不少留察焉。誠有不孚,慙悚交中,臣雖無似,亦忝禮使之末,匹夫之諒,未獲一伸,而依舊絆縶於匪據之職,俾不得安意調息於散閑之域,則其於大聖人體物之仁,誠不能無憾,臣情到此,吁亦慼矣。伏望聖慈,留神垂憐,特許見帶之卸免,俾漸痼之危喘,得以全保,至劇之重任,毋至委屬,千萬大幸,臣不勝瞻天仰聖切祝懇顒之至,無任云云。答曰,省疏具悉。卿其勿辭調理行公。
戶曹參判金銑疏曰,伏以臣素蔑專對之才,猥膺召役之命,拜辭京闕,止宿畿郡,北望觚稜,自不禁耿結之忱,而第伏念臣行徃還,將至許久,見帶職名,不宜仍叨。玆從縣道,敢控衷懇,伏願聖明,俯垂鑑諒,許令選部,遞改臣所帶之職,俾無位著曠闕之歎,不勝幸甚。臣無任云云。答曰,省疏具悉。所請依施。
上在昌德宮。停常參·經筵。
藥房副提調韓致應啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
尹尙圭啓曰,禁衛營將官來言,今日本營軍兵,日次私習云矣,敢啓。傳曰,知道。
尹尙圭啓曰,御營廳將官來言,今日本廳軍兵,日次私習云矣,敢啓。傳曰,知道。
徐能輔啓曰,吏曹參議鄭來百三牌不進,依定式禁推傳旨,捧入之意,敢啓。傳曰,分揀,更爲牌招。
金啓溫啓曰,行大司憲趙得永,掌令鄭弼祚牌不進,執義宋穉圭,持平李集運·李鉐在外,掌令一員未差,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于金啓溫曰,只推。
傳于徐能輔曰,承旨有闕之代,前望單子入之,待下批,牌招察任。
承旨前望單子入之,徐英輔落點。
徐能輔啓曰,吏曹郞廳來言,臺諫有闕,政事,取稟。傳曰,當日爲之。
徐能輔啓曰,吏曹郞廳來言,政事當日爲之事命下,而判書李勉兢在外,參判未差,參議鄭來百病不來,不得開政云。參議卽爲牌招,何如?傳曰,允。
以吏曹參議鄭來百牌不進罷職傳旨,傳于徐能輔曰,只推。
徐能輔啓曰,假注書李賢默,身病猝重,勢難察任,今姑改差,何如?傳曰,允。
傳于尹尙圭曰,備堂罷職傳旨捧入之當該承旨,推考。
尹尙圭啓曰,訓鍊大將朴宗慶罷職傳旨,纔已捧入矣。將兵之任,不可一刻無摠察之人,何以爲之?敢稟。傳曰,禁將兼察。
尹尙圭啓曰,訓鍊大將,禁將兼察事,命下矣。兼察訓鍊大將李得濟,卽爲牌招聽傳敎,何如?傳曰,允。
以黃海監司韓用鐸狀啓,長淵縣監李晳,父病危篤,屢呈辭狀,不得已罷黜事,傳于徐能輔曰,令該曹口傳差出,以在京無故人中爲之,使之當日下送。
吏曹口傳政事,以李顯道爲長淵縣監。
備忘記,長淵縣監李顯道下直,長弓一張,長箭一部,片箭一部,筒兒一箇賜給。
以全羅道放未放成冊,傳于金啓溫曰,罪人許銀,移配畿邑,李邦億放。
徐能輔啓曰,問啓事,命下矣。問于洪世周處,則以爲,傳敎屢下,辭旨懇惻,申飭截嚴,萬萬感泣,萬萬悚惶,分義所在,何敢不卽地奉承?第臣曾祖臣鳳漢,庚申以後,許多冤誣凶辱,罔有紀極,到今前後凶徒,逆節彰著,次第伏法,而臣曾祖護儲爲國之誠忠,尙在䵝昧之中,此臣家所以私心崩迫,日夜痛泣者也。不意今番,恩綸荐降,飭敎連嚴,聖恩曲摯,與天靡極,情私窮蹙,鑽地不得,而不敢爲奉承之計矣。繼下問啓之命,尤極惶懍,罔知攸措,而臣從祖臣樂倫,病勢沈重,萬無起動之望,縮伏私次,惶恐待罪。臣則顚倒上來,區區情勢,冒沒略陳,猥越悚慄,不知所達云矣,敢啓。傳曰,前後下敎,皆陳明諭,而問啓辭意見之,提起往事,如不昭晳之人,甚張皇此說話,何還貽先祖累名乎?古語曰,耳可聽之,口不可言焉,不思之甚也。洪樂倫病勢沈篤,慈宮念慮懇切,善爲調理,差病日卽時承候,昨由承旨稟聞之,與生存之人,去就異矣,其則事勢然矣。特遣承旨,奉朝賀致祭,使生死中無餘蘊,祭文當親撰以下,此意,分付。
徐英輔啓曰,右議政金思穆疏批,遣都承旨傳諭事,命下矣。行都承旨韓致應,所當牌招進去,而拘於廳規,不得請牌,何以爲之?敢稟。傳曰,牌招。
徐能輔,以吏曹言啓曰,卽接平安監司鄭晩錫移文,則以爲,道內守令之受由上京者,擧皆過限,尙不還官,當此夾月亢旱之時,邑務民事,萬萬遑汲,而若是瘝曠,誠極可憫,竝卽催促下送云。上京守令等處,自臣曹催促,則成川府使金履載,今方下去,龍崗縣監申在業,親病猝重,萬無還任之望云。平壤庶尹沈應奎,安北縣監趙鍾永,俱以爲身病沈重,不得下去云。雖未知其親病身病之如何,而此時關西守令,不可一刻曠務,龍崗縣監申在業改差,平壤庶尹沈應奎,安北縣監趙鍾永,竝罷黜,何如?傳曰,允。
尹尙圭,以備邊司言啓曰,各道受由上京守令,甚多云,令該曹卽爲催促下送,關西則尤異於他道,亂後民生,奠接是急,況今亢旱,秋事幾判,此豈守土之臣,言私規避之時乎?若有占便圖遞,不卽下去者,該曹切勿曲循,令攸司卽爲稟處,與投印徑歸,同律施行,先以此意,各別嚴飭。嶺南旱災,最於諸道,秋成已近,憂虞實多,民邑之責,專在守令,而若又臨時遞易,則其爲弊,尤有難言。道內被災邑守令,雖應遷應遞者,竝勿依施,限今年仍任之意,分付該曹·該道,何如?傳曰,允。
尹尙圭,以備邊司言啓曰,嶺南新道臣,以東萊府使,移拜見職矣。萊府交龜,然後始可以到界,而本道旱憂方劇,行部且近,有不可一日曠任,新除授東萊府使下批,以政官屢違,尙未開政。令政院申飭,使之卽爲擧行,待下批,仍令不多日內辭朝,何如?傳曰,允。
徐能輔,以弘文館言啓曰,本館下番姑降入直,事甚未安,修撰任俊常,自鄕上來云,卽爲牌招入直,何如?傳曰,允。
徐能輔,以承文院都提調意啓曰,月食已過,禮部回咨,依例撰出,正書安寶後,順付於請曆齎咨官之行,一體齎去之地,何如?傳曰,允。
領議政金載瓚,左議政韓用龜聯名箚曰,伏以臣等不職之失,到今益著矣。近因連値事故,久曠賓對,而時當敲熱,新經慶禮,爲伸起居之忱。且有稟裁之事,非不知仰煩酬接,此時爲悶,而不得不相率來會,卽見諸宰進不進座目,則將臣外,文宰進者只二人,餘皆病不來矣。廊廟常職,只是一月六對,而此亦停撤居多,事務委屬,是固臣等慢官之罪,而雖使間或來會,班聯之間,果未見濟濟之美。至於今日日次,尤不成朝儀,聖上未明求衣,臣等待曉簉朝,而只與一二諸宰,草草求對而止,則論以國體朝綱,是誠何如樣耶?壞禮爲大,貽勞爲悚,纔到禁外,不免會且歸矣,而苟使臣等,見重具僚,董整朝班,仰副側席求治之至意,則今日朝體,豈容如是乎?臣等俱以無似,冒據非據,事事生疣,百度皆病,尙何以自居以是職,抗顔於表率之地?乞賜斥退,以警簪紳,諸宰之實病實故外,無端懸病者,嚴加譴責,以尊事面,以肅頹綱,有不可已矣。取進止。答曰,省箚具悉卿等之懇。不參諸宰,竝罷職,卿等安心勿辭。仍傳于徐能輔曰,此批答,遣史官傳諭于領·左相。
右議政金思穆疏曰,伏以臣前後陳懇,是豈臣可已而不已者哉?病劇而望斷復起,任重而愧切虛縻,情窮理極,不憚屢瀆,蓋出於徹底商量,而非敢爲自占便宜之計也。迺者十行批旨,曠絶千古,恩光所被,傍觀感泣,臣雖頑如木石,豈敢不仰感俯怵,生死向前,而其奈飾巾之喘,已無轉動之勢何哉?顧臣伎倆,不過筋力奔走,有事則赴,有命則趨,未嘗遽自言病,日月之明,庶幾俯燭,而今日賓對,卽慶禮後初行也。在臣忭祝之忱,覲光之願,固當力疾登對,以伸區區,而病枕昏涔,與鬼爲隣,特敎復會之命,迺在於諸宰處分之後,而委頓床笫,若無省覺,成命之下,竟未得趨承,義分虧矣,罪戾大矣。有臣如此,生亦何爲?噫,賤疾之日就危劇,已悉於前疏,而晩炎愈熾,將攝尤難,諸般形症,有加無減,此殆臣大限已屆,有非醫藥所可爲者,臣不自言其實狀,有誰爲之宛轉哉?然而凡諸乞免之章,言病居多,君父視以例讓,廷僚疑其假飾,言愈繁而誠未孚,情雖切而聽愈泛,此實今古之通患,而若臣則以八耋之年,嬰必死之疾,人事已極,理必無幸,豈敢爲毫分過實之言,以欺我殿下,而聽卑之天,尙靳矜諒之恩,自顧惶恧,益無容措。玆敢倩人構疏,申控崇嚴。伏乞聖慈,特賜諒察,亟遞臣職,俾延危喘,仍治臣罪,以安微分,不勝至願。臣無任云云。答曰,省疏具悉卿懇。予之拜卿於初元之治,意深於廟務之繁冗而已。只在與領左相協贊,輔導予學政求治之道,而卿何遽辭之至此乎?望卿勿復控引,卽起視事。仍傳于徐能輔曰,此批答,遣都承旨傳諭于右議政。
戶曹判書李冕膺疏曰,伏以臣向以癃癈之狀,冒陳衷懇,或冀閔覆之天,獲遂微諒,及承批旨,誤恩愈摯,病勢則旣許調理,職事則亦令替行,臣於涔伏之中,手奉恩敎,惶隕感祝,不覺血淚之被面。然而調理之例不過數日休暇,如臣癃痼,旣難望於時月替行之擧,亦出一時權宜,許多曹務,不可委屬於他人,職任之瘝廢,義分之惶蹙,病中添病,尤爲促命之端。以我聖上終始曲保之念,豈不惻然垂諒乎?念臣受國厚恩,與天無極,頂踵毛髮,罔非造化,惟以奔奏殫竭,圖爲涓埃之報者,卽平生志願,而獨奈命與仇謀,病逐年深。弸心轖骨之痛,無地可洩,入膏纏肓之疾,無藥可醫,拚棄職務,頹頓床笫,生而積蔑分違命之罪,沒而爲辜恩負國之鬼,此豈臣樂爲而然哉?臣雖欲忍死力疾,一肅恩命,退塡邱壑,而目下諸般危惡之祟,且置一邊,只擧表症之形現者言之,血澁筋縮,脛攣膝曲,兩脚不自伸展,一步不得運動,籧篨俯仰,不足喩其醜也,土木形骸,不足喩其枯也。房闥咫尺,輒隨人扶,同朝旣多目見,擧世幾皆耳聞,臣焉敢誣也?脚部貞疾,謂之跛躄者猶能蹣跚動作,而至若身不能離席,足不能履地者,尙何望周旋乎百僚之間,追隨乎六官之列乎?若臣情私之灰心於榮途,才力之僬負於重任,姑不敢煩籲疊床,倘蒙聖明之俯燭,則鞶褫之恩,想不待臣言之畢。伏乞天地父母,許解臣見帶之職,仍治臣慢命之罪,以肅朝綱,以安私分,千萬幸甚。臣無任云云。答曰,省疏具悉。所請依施。
吏曹參判洪羲臣疏曰,伏以星海輝潤,貳邸之冊禮順成,日辰吉良,大庭之賀儀載擧,吾東方無彊之休,實基於今日,在庭臣僚,孰不歡欣蹈舞,而跡忝陪衛之列,躬覩千一之慶,臣心忭祝,尤倍恒品。仍伏念臣於見職,如有一分可强之勢,則除拜今已三朔于玆,違召亦至五十餘遭。臣雖頑如木石,粗知駕屨之義,寧無怵畏之心,而只緣鐵限在前,株守難改,嚴敎連下,而迷不知變義分全虧,而恬若無知,跼高蹐厚,此何人哉?臣之自來情勢,已悉於再上衷懇,今何敢更事覼縷,而大抵臣之所遭,卽人臣之大僇也。一筆句斷,直驅罔測之科,四年簡書,出入人鬼之關,若非我聖上生成之澤,臣之得保性命,是豈臣當日始料也?噫,臣之頂踵毛髮,罔非造化,天地河海,莫喻恩澤,則凡於官職去就,夷險燥濕,何敢自擇,而惟此銓曹一步,卽臣萬死餘生之地也。惟我殿下,旣濟其死,豈使更蹈於危厲之域,愛之欲生,忍令復廁於僨敗之地也?臣亦陶甄中一物耳。臣之一身,匪臣自有,則其所以殫竭誠力,圖酬萬一之道,奚止此睢盱之塲而已哉?驚弦之鳥,猶不翔於舊枝,覆轅之駑,尙有怯於平路,物猶然矣,人不如乎?政命已經兩宿,逋慢便同日課,惶懍震剝,轉益靡措,誠欲溘然而不可得也。若使臣,徒畏嚴命,冒沒承膺,則臣之自壞四維,猶屬一己之私,而其奈貽羞於朝紳,見棄於物議何哉?仰惟上天至仁,無物不遂,殿下之於臣,卽一天地也。臣之蒙被恩渥與天無極,今當衷情之窮隘,安得不仰首疾號,連章屢牘而不知止也?玆敢披瀝腔血,更控危懇。伏乞聖慈,益加矜憐,亟命鐫刋臣銓任,以卒終始之澤,仍治臣瀆屑之罪,以昭法紀,千萬泣祝。臣無任云云。答曰,省疏具悉。所請依施。
上在昌德宮。停常參·經筵。
尹尙圭,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金啓溫啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
尹尙圭啓曰,來二十五日朝參日次矣,敢稟。傳曰,停。
尹尙圭啓曰,禁衛營將官來言,今日本營軍兵,日次私習云矣,敢啓。傳曰,知道。
尹尙圭啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓致應曰,禮房承旨,進詣皇壇奉審,宣武祠一體奉審以來。
以吏曹參議鄭來百牌不進罷職傳旨,傳于韓致應曰,只推,更爲牌招。
以右議政金思穆初度呈辭,傳于韓致應曰,封還。
李顯默改差,代以李基華爲假注書。
金啓溫啓曰,行大司憲趙得永,掌令鄭弼祚牌不進,一員未差,執義宋稚圭,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫洪冕燮,正言李羲準·李紀淵,掌令鄭弼祚牌不進罷職傳旨,傳于金啓溫曰,只推。
韓致應,以備邊司言啓曰,昨日聯箚所陳,卽諸備堂之無端不參,則嚴加譴責,實病實故,則自當原恕之意,而卽見政院所捧現告,則不分格例之有無,疾病之虛實,情勢之難安,由假之未滿。凡在備堂之列,則初不分析,全未審愼,從座次通同混捧,此蓋眩於取捨,難以核實,致有此混圇捧入之擧,不但不審而已,揆以事面,萬萬寒心。該房承旨,姑先罷職,以實病實故外不參諸堂,使之改捧現告,何如?傳曰,允。承旨事,大有做錯之失,當該承旨,爲先施以削職之典,不參諸堂,竝依草記施行,可也。
以吏曹參議鄭來百牌不進罷職傳旨,傳于韓致應曰,只推,嚴飭牌招。
韓致應,以吏曹言啓曰,因備邊司草記,各道受由上京守令,令該曹卽爲催促下送,關西則尤異於他道,亂後民生,奠接是急,況今亢旱,秋事幾歉,此豈守土之臣,言私規避之時乎?若有占便圖遞,不卽下去者,該曹切勿曲循,令攸司卽爲稟處,與投印徑歸,同律施行,先以此意,各別嚴飭事,允下矣。受由上京守令等處,自臣曹屢度催促,則沃川郡守李馨秀,金城縣令朴晩壽,扶安縣監朴蓍壽,今方下去。春川府使鄭觀綏,藍浦縣監李象坤,价川縣監柳相弼,俱以爲親病猝重,萬無離捨還任之望云。北靑府使李魯新,雲山郡守韓象默,俱以爲身病沈重,末由起動還官之望云。韓象默雖未知其病勢之如何,而關西異於他道,則催促之下,稱以身病,趁不下去者,事體所在,萬萬未安,其罪狀,依廟堂草記,令攸司,稟處。鄭觀綏·李象坤,俱有親病,則有難强令還任,竝改差。柳相弼雖是關西守令,親病沈重,則與身病有異,俟少間卽爲下去之意,申飭。李魯新身病旣如是沈篤,則有不可强令還任,罷黜,何如?傳曰,允。
有政。吏批,判書李勉兢未肅拜,參判未差,參議鄭來百進,右承旨李錫夏進。啓曰,判書李勉兢在外未肅拜,參判未差,小臣獨政未安,何以爲之?敢稟。傳曰,只出緊任。以尹鼎烈爲承旨,沈象奎爲戶曹判書,洪百儀爲掌令,洪冕燮爲應敎,鄭元容爲校理,李東冕爲修撰,李止淵爲副修撰,金會淵爲兼輔德,洪羲臣爲刑曹參判,東萊府使單趙貞喆。
傳于李錫夏曰,見窠皆令差出。
吏批,再政,以金蓍根爲戶曹參判,鄭東榦爲工曹參判,任照爲思陵令,朴宗復爲司䆃直長,尹積圭爲內贍奉事,宋寅哲爲武烈祠參奉,具得魯爲春川府使,李元八爲北靑府使,車敬鎭爲藍浦縣監,南惠寬爲司諫,兼春秋單尹日逵。
兵批,判書未差,參判嚴耆病,參議韓鼎運入直進,參知尹之鉉病,右副承旨尹尙圭進。大護軍李冕膺,護軍洪羲臣·金銑·金魯敬,副護軍孔源仁,副司勇徐瑾修,竝單付。
兵曹,以李石求爲御營中軍。
金啓溫,以義禁府言啓曰,卽伏見全羅道放未放修啓冊子啓下者,本府所管定配罪人仍秩中,許銀移配畿邑,李邦億放事,判下矣。南海縣定配罪人李邦億放,潭陽府定配罪人許銀,京畿仁川縣移配,而依例發遣府羅將,自潭陽府執捉,仍令押送于新定配所。此外仍秩,竝依啓聞施行事,分付道臣,而他餘罪人等,令刑曹稟處,何如?傳曰,允。
領敦寧金祖淳箚曰,伏以人情狃於玩愒,職分隳於怠荒,非明時之所宜有也。昨日諸備堂處分嚴截,庶可以振弛綱而警偸俗,臣於滿心慙悚之中,亦不勝非罪伊榮之喜矣。夜中伏見邸報,則臣名現告,旋歸寢已之科,而銀臺之臣,至承問備之命,臣又愕眙瞠怳,益不知措躬之所也。臣雖蒙被朝家優異之渥,凡百體例,視他崇秩卿宰,煞有不同之處,然顧其職則籌司之提擧也,題其名則座目之首行也。況其常時之籌坐賓對,懸病不參者,不過是流來之俗規,初亦非國典之所載,則昨之懸病,直是無端。今以無端懸病之故,特勘諸臣恬嬉之罪,而臣以首犯占便之人,獨漏衆所被譴之列者,揆諸事理,實甚斑駁,此非但臣之一己廉隅所不敢安,抑亦有違於聖朝公平棕核之政也。且朝廷之設官授職,非惟其名,亦惟其實,今也名曰備堂,而恒居不行備堂所當行之事,有罪不被備堂所同被之律,則朝廷寧有此備堂之實,臣亦安用此備堂之名哉?名實兩乖,四無攸當,是尤汰冗省衍之所宜先也。反復思惟,不容自解,玆敢冒入文字,仰瀆宸嚴。伏乞聖明,亟降威罰,俾刑政無偏,私義獲安,區區之願也。取進止。答曰,省箚具悉卿懇。卿之不參賓對,與無端懸病有異,卿其安心勿辭。仍傳于韓致應曰,此批答,遣史官傳諭于領敦寧。
行都承旨韓致應疏曰,伏以卽因籌司草記,有當該承旨削職之命矣。蓋其現告之混捧,果是政院之不審,而伊時擧行,雖在坐直,若論職掌,臣固該房,特以身不在院之故,事在該房,而罪歸僚員,在臣自處之義,豈容晏然而已乎?玆敢略陳短章,徑出禁扃。伏乞聖明,俯垂鑑諒,亟降郵罰,以肅朝綱,以安私分。臣無任云云。答曰,省疏具悉。卿其勿辭行公。
上在昌德宮。停常參·經筵。
尹尙圭啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
備忘記,廣梁僉使吉尙倜下直,長弓一張,長箭一部,片箭一部,筒兒一箇賜給。
徐英輔啓曰,同副承旨金啓溫,今日不爲仕進,卽爲牌招,何如?傳曰,允。
徐英輔啓曰,今二十四日奉朝賀洪鳳漢祠宇,遣承旨致祭事,命下矣。何承旨進去乎?敢稟。傳曰,左承旨進去。
徐英輔啓曰,吏曹郞廳來言,兵曹判書有闕,政事,取稟。傳曰,當日爲之。
尹尙圭啓曰,行大司憲趙得永,掌令鄭弼祚牌不進,執義宋稚圭,掌令洪百儀,持平李集運·李鉐在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準·李紀淵,掌令鄭弼祚牌不進罷職傳旨,傳于尹尙圭曰,只推。
備邊司薦望,以李得濟爲訓鍊大將。
兵曹,訓鍊大將單李得濟。
李錫夏啓曰,新除授訓鍊大將李得濟,卽爲牌招,傳授命召,何如?傳曰,允。
備邊司薦望,以李海愚爲禁衛大將。
兵曹,禁衛大將單李海愚。
李錫夏啓曰,新除授禁衛大將李海愚,卽爲牌招,傳授命召,何如?傳曰,允。
李錫夏啓曰,新除授禁衛大將李海愚,時在京畿仁川地,斯速乘馹上來事,下諭,何如?傳曰,允。
李錫夏啓曰,禁衛大將李得濟,移拜訓鍊大將矣。將兵之任,不可一刻無摠察之人,何以爲之?敢稟。傳曰,訓將兼察。
李錫夏啓曰,禁衛大將,以訓將兼察事,命下矣。兼察禁衛大將李得濟,卽爲牌招聽傳敎,何如?傳曰,允
李錫夏,以備邊司言啓曰,關西守令,若有占便圖遞者,該曹切勿曲循,攸司卽施重勘之意,自本司草記蒙允,而際見該曹,以有病故,諸守令竝請遞罷矣。蓋此關西守令,旣經百艱,今當少安,解官思歸,其勢固然,第亂後奠接之難,甚於辭時,今年災荒之憂,無異昨年。此時邑務,若付生手,則民添迎送之役,官有渙散之弊,一路休戚,大有所關,在守令公耳忘私之義,固不敢憚勞。故不得已促令還官,而該曹之徑先啓罷,不免曲循之失,當該堂上,從重推考,遞罷守令,竝爲仍任。使之待病故少間,卽爲下去,而旣聞有親病身病,則此與無端圖遞有異,令該府勘律一款,今姑置之,以觀來後,何如?傳曰,允。
有政。吏批,判書李勉兢在外,參判未差,參議鄭來百進,行左承旨徐英輔進。啓曰,判書李勉兢在外未肅拜,參判未差,小臣獨政未安,何以爲之?敢稟。傳曰,只出緊任。以李堯憲爲兵曹判書,金啓洛爲禮曹判書,李晩秀爲工曹判書,沈象奎爲知經筵,洪羲臣爲同經筵,朴宗來爲左副賓客,鄭時綏爲禁府都事,李晩秀爲宗廟提調,沈象奎爲宗簿提調,平壤庶尹單沈應奎,安北縣監單趙鍾永,龍岡縣監單申在業,已上仍任事承傳。
兵批,判書未差,參判嚴耆受由,參議韓鼎運入直進,參知尹之鉉病,右承旨李錫夏進。行副護軍鄭觀綏,訓鍊主簿李象坤,竝單付。
李錫夏啓曰,新除授兵曹判書李堯憲,卽爲牌招,傳授命召,何如?傳曰,允。
李錫夏啓曰,兵曹判書李堯憲牌不進推考傳旨,今方捧入,而命召傳授,一時爲急,更爲牌招,何如?傳曰,允。
尹鼎烈,以弘文館言啓曰,應敎洪冕燮,校理鄭元容,副修撰李止淵,竝卽牌招察任,何如?傳曰,允。
尹鼎烈,以侍講院言啓曰,新除授兼輔德金會淵,時在慶尙道大邱地,卽爲乘馹上來事,下諭,何如?傳曰,允。
尹鼎烈,以備邊司言啓曰,東萊前府使金魯應,移拜本道監司矣。除朝辭赴任之意,發關分付,何如?傳曰,允。
李錫夏,以御營廳言啓曰,本廳千摠李鐵求,身病甚重,勢難察任,改差,何如?傳曰,允。
尹尙圭,以左右捕盜廳言啓曰,謹依下敎,罪人李完喆,別定校卒,捕捉於黃海道安岳地,嚴囚本廳之意,敢啓。傳曰,知道。
上護軍曺允大疏曰,伏以臣於日昨賓對,不得趨參,伏蒙譴罷之典,罪在自速,罰止薄勘,旣惶且慙,伏地訟愆。繼因備局草記,改捧現告,而臣之姓名,倖漏於其中,心竊訝惑,試探事實,則以臣自來之情勢,乃至原恕而追免,臣於是滿心慙恧,益不知措躬之所也。噫,臣之情勢,亦臣之罪也。前後章奏,悉陳無餘,今不敢復事覶縷,仰瀆聰聽,而自夫甲子以來,九年之間,未嘗一參賓座,致勤屢度問備,迷不知變,一直懸病,論其罪戾,合被重究,到今薄罷,亦云晩且輕矣。同朝見原,雖諉情勢之難安,臣身辜負,焉逭慢命之重誅?以諸臣則不過一時恬嬉之過,而竝被嚴譴,在賤臣則乃是積年偃便之罪,而至蒙分揀,非惟臣心之恧蹙難容,其於朝家之刑政,不免輕重之失當。臣何敢憑依寵靈,晏然冒沒,重自陷於無忌憚之科乎?玆敢短章自列,仰塵崇覽。伏乞聖明,俯垂鑑察,亟降威罰,以警具僚,以安微分焉。臣無任云云。答曰,省疏具悉。卿其勿辭行公。
工曹參判鄭東榦疏曰,伏以日吉辰良,王世子冊禮誕擧,縟儀載成,星海之謠齊騰,磐泰之基永鞏,我殿下祗奉殿宮,歡欣嘉悅,當復,如何?臣猥忝宮僚之末,仰覩睿質天成,儼然中度,攢祝蹈忭,有倍凡品,不意同慶之恩,竝及罔功之身,特授臣以嘉善大夫工曹參判者,臣手擎華誥,感激震懍,不知所措也。伏念臣卽庸愚譾劣,百無肖似之一賤品耳。始從蔭途,謬通朝籍,事我先大王曁殿下者,殆二十有餘年矣。本末長短,固已莫逃於淵鑑之下,而樗櫟之材,無適於用,薑桂之性,寡合於世,中間閱歷,備經危畏,始望不及於顯達,私分自甘於冗散。偏荷兩朝生成之澤,拂拭陶甄,積費造化,年前銀臺之特點,廼在於嶺邑分符之日,除旨遠降,恩光赫然。自玆以往,淸選要銜,節次兜攬,未效涓埃之補,仰答山海之渥,每一循省,未嘗不顔騂而背汗也。仍念先臣,以三朝講官,五載禁直,恩言至及於致侑,遺蹟尙留於雷肆,臣之魯下,無能爲役,而夤緣慶會,踵襲前武,依瞻前星之末光,叨陪銅龍之邇列者,微分已踰,至願斯足。至於趨走擧行,不過按例而已。有何勞勩之可論,而恩賞獨偏於臣身,班資遽陞於宰列,臣誠惝怳却顧,莫省所以也。又況亞卿,是命德之器耳。必待望實俱茂,績庸可紀者授之,然後在朝家爲難愼之政,在臣隣無僥玷之譏。如臣湔陋,何嘗彷彿於是,而上以濫授,下以冒受,則臣心愧忸,固無論已,獨不有欠於聖朝嚬笑之節乎?鵜梁之不稱,自知者明,鶴軒之貽羞,其實則然,臣雖欲貪榮冒進,其奈辱名器乖物情何哉?玆敢冒陳短章,仰暴微懇。伏乞聖慈,克體先聖惜纓之訓,俯諒微臣循墻之忱,亟收新授爵秩,以重公器,以安私分,不勝大願。臣無任云云。答曰,省疏具悉。卿其勿辭行公。
同副承旨金啓溫疏曰,伏以昨因籌司草記,有當該承旨削職之命矣。臣於伊夜,適在伴直,現告捧入之時,臣旣同坐一院,商論可否,則做錯之失,宜無異同,在臣自處之義,其敢以職非該房,而獨自倖逭乎?召牌之下,趨承無路,敢陳短章,冒瀆崇嚴。伏乞聖明,俯賜鑑諒,亟賜譴罰,俾刑政無偏,私分獲安焉。臣無任云云。省疏具悉。爾其勿辭察職。
上在昌德宮。停常參·經筵。
尹尙圭啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李錫夏啓曰,禁衛營將官來言,今日本營軍兵,日次私習云矣,敢啓。傳曰,知道。
李錫夏啓曰,御營廳將官來言,今日本廳軍兵,日次私習云矣,敢啓。傳曰,知道。
尹尙圭啓曰,兼戶曹判書沈象奎,除拜後過三日不爲出肅,依定式推考警責,仍卽牌招察任,何如?傳曰,允。
尹鼎烈啓曰,同副承旨金啓溫,今日不爲仕進,卽爲牌招,何如?傳曰,允。
以同副承旨金啓溫牌不進罷職傳旨,傳于尹鼎烈曰,只推。
李錫夏啓曰,兵曹判書李堯憲再牌不進推考傳旨,今方捧入,而命召傳授,一時爲急,如是違牌,事甚未安。所當更請牌招,而係是一日三牌,何以爲之?敢稟。傳曰,更爲牌招。
尹尙圭啓曰,行大司憲趙得永,掌令鄭弼祚牌不進,執義宋稚圭,掌令洪百儀,持平李集運·李鉐在外,監察茶時之意,敢啓。傳曰,知道。竝許遞,前望單子入之,待下批,牌招察任。
以大司諫尹行頤,司諫南惠寬,正言李羲準·李紀淵,掌令鄭弼祚牌不進罷職傳旨,傳于尹尙圭曰,只推。
李錫夏啓曰,兵曹判書李堯憲牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
李錫夏啓曰,兵曹判書李堯憲再牌不進推考傳旨,今方捧入,而命召傳授,一時爲急,如是違牌,事甚未安,所當更請牌招,而係是一日三牌,何以爲之?敢稟。傳曰,連日違召,有礙事面,嚴飭入來,卽爲肅命,仍以前牌催促,違牌勿爲呼望,若不對牌,卽爲膺命,承旨斷當重勘,政院亦爲知悉。
臺諫前望單子入之,大司憲李冕膺,執義徐有沂,掌令高應觀·李儒修,持平南必錫·韓啓玉落點。
尹尙圭啓曰,卽伏見執義前望點下者,徐有沂受點,而有沂方在被謫蒙放中,該曹之初不懸錄,大是不審,當該吏曹堂上,從重推考,何如?傳曰,允。勿施,前望單子入之。
以應敎洪冕燮,校理鄭元容牌不進罷職傳旨,傳于尹尙圭曰,只推。
尹鼎烈,以弘文館言啓曰,應敎洪冕燮,校理鄭元容,旣有只推之命,竝卽牌招察任,何如?傳曰,竝許遞,未差之代,令該曹前望以入。
玉堂前望單子入之,應敎李龜雲,校理金學淳落點。
李錫夏,以兵曹言啓曰,今月二十六日,一內禁軍番次矣。番單子,明日當爲修正以入,而該番將未差之代,以本曹判書時未出仕,不得差出,無以依例修入,何以爲之乎?敢稟。傳曰,前望入之。
內禁將前望單子入之,白東運落點。
尹尙圭,以義禁府言啓曰,卽見出仕都事李奎說狀啓,則謀叛罪人仁厚·弘涉,已爲捧結案正法矣。其父母妻妾子女祖孫兄弟,年歲姓名存沒居住,令漢城府考出帳籍,亦爲分付五部及各該道,應坐諸人,一一査出。成冊牒報後,依律擧行,而籍沒家産破家瀦澤降邑號罷守令等事,令各該司,奉承傳擧行,何如?傳曰,允。
尹尙圭,以刑曹言啓曰,因義禁府啓辭,謀叛罪人仁厚·弘涉,籍沒家産事,命下矣。罪人仁厚·弘涉奴婢等,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
尹尙圭以左右捕盜廳言啓曰,本廳嚴囚罪人李完喆,嚴棍三十度,移送秋曹之意,敢啓。傳曰,知道。
副修撰李止淵疏曰,伏以臣於日昨,忝叨見職,而春秋館監事臣韓用龜,卽臣之姑母夫也。臣之兼帶記事官之銜,揆以公格,自在當遞,玆敢援例陳章,仰瀆崇嚴。伏乞聖慈,亟許遞改,以安私分,千萬幸甚。臣無任云云。省疏具悉。所請依施。
上在昌德宮。停常參·經筵。
李錫夏,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹尙圭啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李錫夏啓曰,禁衛營將官來言,今日本營軍兵,日次私習云矣,敢啓。傳曰,知道。
李錫夏啓曰,御營廳將官來言,今日本廳軍兵,日次私習云矣,敢啓。傳曰,知道。
李錫夏啓曰,同副承旨金啓溫,今日不爲仕進,卽爲牌招,何如?傳曰,允。
尹尙圭啓曰,禮曹判書金啓洛,除拜後過三日不爲出肅,依定式推考警責,仍卽牌招察任,何如?傳曰,允。
以持平韓啓玉牌不進罷職傳旨,傳于尹尙圭曰,只推。
以同副承旨金啓溫牌不進罷職傳旨,傳于李錫夏曰,只推。
持平韓啓玉啓曰,臣以遐方賤蹤,本不合於淸朝耳目之任,而恩除遽降,召牌嚴臨,怵畏義分,章皇出肅,而臣於本府,曾經掌令,揆以公格,在所當遞,請命遞斥臣職。答曰,依啓。
以大司諫尹行頤,司諫南惠寬,正言李羲準·李紀淵牌不進罷職傳旨,傳于尹尙圭曰,只推。
李錫夏啓曰,兵曹判書李堯憲牌不進推考傳旨,今方捧入,而命召傳授,一時爲急,特敎申飭,何等截嚴,而如是違召,誠極未安,更爲牌招,何如?傳曰,以前牌催促,如有違牌,勿爲呼望。
傳于李錫夏曰,兵曹判書批下,卽爲牌招,傳授命召,戶刑判批下,亦爲牌招。
執義前望單子入之,曺喜有落點。
尹鼎烈,以弘文館言啓曰,校理金學淳,卽爲牌招察任,何如?傳曰,允。
以校理金學淳牌不進罷職傳旨,傳于尹鼎烈曰,只推。
李錫夏啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
尹鼎烈,以弘文館言啓曰,新除授應敎李龜雲,時在慶尙道禮安地,經筵入番事緊,請斯速乘馹上來事,下諭。傳曰,依啓。
尹鼎烈以宗簿寺提調意啓曰,璿源譜略進上進獻件,今已印出粧䌙矣。進上日字,令日官推擇,則今月二十七日卯時爲吉云,以此日時,本寺堂上·郞廳·校正官,具儀仗鼓吹,陪進仁政殿。大殿·王大妃殿·中宮殿進上件,惠慶宮·嘉順宮進獻件,與承旨,請承傳色承言色奉入。世子宮進獻件,與侍講院官員,請承言色奉入,而奉謨堂奉安。國朝御牒改張書本,及璿源譜略內在件,內閣件改張印本,一體陪進,自內閣,依例稟旨改張。五處璿閣奉安件,自本寺次第擧行,頒賜件,亦爲收聚,改張還給之意,敢啓。傳曰,知道。
李錫夏,以摠戎廳言啓曰,本廳左司前哨官柳漢培,身病屢朔沈重,勢難察任,改差,何如?傳曰,允。
兵曹,以張鉉宅爲摠戎中軍。
李錫夏,以都摠府言啓曰,副摠管李石求,以御營中軍,軍兵等中日試射放事,南小營晝仕出去之意,敢啓。傳曰,知道。
李錫夏,以訓鍊都監言啓曰,本局哨官金宗運,哨卒去就,矇不致察,萬萬駭然,爲先汰去之意,敢啓。傳曰,知道。
李錫夏,以摠戎廳言啓曰,卽接北漢管城將朴應浩所報,則以爲,經夏之後,本城訓鍊都監字內女城八堞二十三隅,禁衛營字內女城二十八堞一百十八隅,御營廳字內女城一堞十九隅,頺圮云矣。趁卽改築之意,分付各該字內營門,何如?傳曰,允。
尹尙圭,以刑曹言啓曰,因左右捕廳草記,罪人李完喆,嚴棍三十度,移送秋曹事,命下矣。罪人李完喆,爲先嚴囚之意,敢啓。傳曰,知道。
兼戶曹判書沈象奎疏曰,伏以臣以職久而蔑效,病久而難强,旬月之頃,四控情懇,誠知屢瀆之爲悚,惟期一遞而乃已。是豈臣毫分敢出於厭煩占便之計,而竊以職逾久則不惟蔑效而已,必將大僨謬也,病愈久則不惟難强而己,必將卒無幸也。無幸雖屬私隱,僨謬卽累公事,是之謂公私俱敗,斷不可黽勉糊塗,苟寵利而挨歲月故也。旋奉除旨,移拜度支,度支亦臣久而蔑效之地也,前之獲免譴黜,斯亦倖矣。臣如冒沒無畏,不以蔑效而不辭於騎曹,則固無可說也,旣而辭於騎曹,獨可恬冒於度支哉?驢技已殫,而駑步猶騁,則臣之周流貪係,雖於汝何誅,而顧於愼簡之政,豈不大隳而厚累哉?且度支之繁氄浩劇,可謂倍蓰於騎曹,以臣已痼之祟,已耗之精,雖欲强其句會檢攝,決知其萬萬不能。尙不能强於騎曹,而乃欲强於倍蓰之度支,則惟有不一日而必斃也。凡人材知,終無素短劣而頓增長者,疾病,常有始淺歇而旋苦劇者,計臣向叨此職,以至於今,曾未幾何,短劣者無所增長,而淺歇者亦且苦劇矣。顧其稟賦靡薄,氣血閼羸,薪疾恒纏於自少,蒲質先衰於未老,冥升之極,擔憂懷惴,積瘁之久,澌力殫神,外少形現,而內實難醫。又其寸材銖知,本自蔑蔑,今尤憒憒,倘殿下不已試可,臣亦不已冒竊,金秤或不以空朽而靳量,鉛刀或不以鈍薄而辭割。今乃量焉而無半黍之益於數者,割焉而無一毫之斷於成者,一之已誤,其可再乎?況今度支之急於擇官,難於辦職,非復年前之可比,迺若賦納之歲絀,費用之日廣也,蠲減之至及正額,支調之到底欠足也,此不但爲有司者之罔措,其亦棘棘艱矣。以臣忖臣,苟幸可以僅僅掩遮。汶汶挨過,得如前日,則曾旣倖玷,恬不復辭或可也,而曹事方益艱,賤疾亦漸苦,昧然强承,斷無其望。孱軀之必斃,無足自惜,而國計之全錯,罪復誰任?此臣所謂公私俱敗,而敗於私者,不過幺麽一身,敗於公者,將不知其紀極也。以聖知之所燭,聖慮之所周,幸一垂察,賜之鞶褫,必不待終日矣。至於日前諸備堂處分,實出於振肅朝綱之宸斷,凡在臣隣,孰不欽頌,而臣亦伊日不進者也。罪涉蹇便,宜被同勘,恩藉暇由,終歸倖逭,悚愧交竝,歷日靡已,此亦臣難冒之一端也。伏乞聖明,諒罄懇之非出例讓,念郵罰之不可苟饒,亟罷臣新拜,回授可堪,仍治臣前辜,以一嚴警。臣無任云云。答曰,省疏具悉。卿其勿辭,從速肅命。
刑曹判書朴宗來疏曰,伏以臣於日前備堂現告,竊有所萬萬惶懍而不自安者矣。蓋臣之老惛癃病,本不敢以備堂自居,是以前後籌坐,非事會則未嘗進,此臣微諒,自初然也。第自月初,重患暑痢,藥治罔效,兼旬委頓,秋曹新除,尙未肅謝,此際賓對有命,遂未免隨衆而懸頉矣。及其不參諸堂之捧現告也,臣獨漏焉。似以本職之未肅,有此原恕,而在臣私義,尤不勝慙恧悚蹙之至。諸堂旣以不參被罪,則不參之罪,臣亦有焉。均是不參,而或罪或免,非但臣心倖逭之愧,恐非聖朝綜核之政,臣何敢徒恃寵靈,晏然冒沒,自同無故之人乎?玆敢短章自列,仰瀆崇嚴。伏乞聖明,亟降威罰,以安私分,以警具僚焉。臣無任云云。答曰,省疏具悉。卿其勿辭行公。
兵曹判書李堯憲疏曰,伏以臣跡本卑賤,才又庸陋,偏荷兩朝拂拭之恩,驟至八座榮顯之秩,已極踰分之懼,自招負乘之譏,而向來元勳之命,卽臣命卒之時也。幸賴我聖上全保曲遂之仁,特賜收還,獲保殘喘,臣身之得有今日,卽殿下賜也。雖屬過境,尙有餘悸,更進一步,夢想不到,惟有退伏田野,歌詠聖澤,以是爲一半分報答聖恩之地矣。千萬意慮之外,伏奉本兵除命,五內失守,惶隕震懍,直欲循墻鑽地而不可得也。殿下之於臣,旣欲生之,而又使之冒據匪據,自速罪戾,臣於是竊不能無憾於天地之大也。臣之本末長短,殿下平日所俯燭,臣何敢張皇爲說,飾辭例讓,重犯欺罔之罪也哉?以言乎才器,則空疏湔劣,無一可取,以言乎履歷,則驟陞崇秩,徒費造化,雖尋常閑司漫職,尙無盡職責成之望,矧今大司馬之職,責任之重且大,顧何如也?掌鹵簿而任宿衛之重,摠韎韋而專黜陟之權,六官之中,竝稱兩銓,五營之列,統轄三軍。雖使望實俱隆,資歷素優者居之,猶且逡巡退避,不敢爲冒當之計,而況武臣之擢授西銓,其例甚罕,國朝以來,不過爲數十人。必須元戎宿將,爲一世所倚重,然後始乃擬議於是職,則臣是何人,敢當此任?夫量才授任,聖朝之美規也,度力受官,人臣之常分也。不當授而授之,謂之濫,不當受而受之,謂之僭,今日之聖上所授,賤臣所受,其濫且僭也明矣。升高必顚,酌濫易溢,理之常也。在臣過福之災,顧不足遑恤,而其於累聖上則哲之明,玷朝廷名器之重,何哉?臣頂踵毛髮,莫非恩賜,臣之一身,臣不自有,則殿下,雖使臣赴湯蹈火,糜身粉骨,義所不辭,而至於新授之職,無一可堪,有萬必辭,百爾思量,寧被方命之誅,決不敢爲進身之計也。命召之傳授時急,天牌之違逋日積,冞增死罪,益切惶隘,玆敢越格犯分,冒死呼籲於仁覆之下。惟聖明,天地於臣,父母於臣,俯垂鑑諒,曲賜矜憐,亟收臣新除之命,俾卒生成,仍治臣瀆擾之罪,以肅朝綱,不勝幸甚。臣無任云云。答曰,省疏具悉。以卿武才威令,足以襲三軍激奮之餘,領本兵大司馬之任,勿辭,卽爲入來肅命。
上在昌德宮。停常參·經筵。
藥房提調沈象奎,副提調韓致應啓曰,伏未審日間聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
尹尙圭啓曰,行大司憲李冕膺牌不進,執義曺喜有,掌令李儒修·高應觀,持平南必錫在外,一員未差,監察茶時之意,敢啓。傳曰,知道。
韓致應啓曰,同副承旨金啓溫,今日不爲仕進,卽爲牌招,何如?傳曰,允。
李錫夏啓曰,禁衛大將李海愚,自京上來,以査事之未及出場,謂有情勢,陳疏到院,而原疏纔已退却矣。命召傳授,一時爲急,如是逡巡,誠甚未安,推考警責,仍卽牌招,何如?傳曰,允。
以大司諫尹行頤,司諫南惠寬,正言李羲準·李紀淵牌不進罷職傳旨,傳于尹尙圭曰,只推。
傳于李錫夏曰,大臣·備局堂上引見。
韓致應啓曰,吏曹郞廳來言,臺諫有闕,政事,取稟。傳曰,前望單子入之,待下批,牌招察任。
臺諫前望單子入之,持平宋應望落點。
以同副承旨金啓溫牌不進罷職傳旨,傳于韓致應曰,只推。
李錫夏啓曰,禁衛大將李海愚,召牌之下,謂有情勢,奉牌闕外,無意承膺,事體所在,誠極未安,從重推考,何如?傳曰,萬萬駭然,從重推考,更爲嚴飭入來。
以冬至兼謝恩正使徐龍輔許副傳旨,傳于韓致應曰,政官牌招開政。
韓致應啓曰,行吏曹判書李勉兢,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安,參判未差,判書更爲牌招,何如?傳曰,允。參議只推,一體牌招。
李錫夏啓曰,禁衛大將李海愚,特敎嚴飭之下,謂以情地窮蹙,席槀俟勘,無意承膺,命召傳授,一時爲急,飭敎催促,何等截嚴,而一向奉牌,終不入來,揆以事體,萬萬未安,從重推考,何如?傳曰,近來武臣,違牌成習,如是爲之,極爲寒心,武臣不敢如是矣。令政院各別嚴飭承命,若不如是,予不知情勢,廟堂隨卽勘飭草記。
李錫夏,以都摠府言啓曰,副摠管李石求,以御營中軍,新舊番軍兵等點考事,南小營晝仕出去之意,敢啓。傳曰,知道。
韓致應以內醫院提調意啓曰,御用蛇油丸監劑事,院御醫金龜紹,江華府下去矣。騎卜馬各一匹,書員高應淵所騎馬一匹,依例題給,而回還時載持馬,本道監司處下諭,何如?傳曰,允。
李錫夏,以禁衛營言啓曰,本營新番公忠道四哨軍兵點考,而其中忠州軍一名,以其父代送,該邑領來監色,亦不待令,莫重宿衛軍番上,若是疎虞者,揆以事體,萬萬驚駭。當該守令,指名現告,拿問處之,點送替行之虞候李最爀,不善照點,致此代送,極爲駭然,拿問勘罪。兵使金見臣,亦難免不能檢飭之失,從重推考,代送軍還爲下送,使之卽速代定上送之意,分付,何如?傳曰,允。
李錫夏,以濬川司言啓曰,本司都廳白東運遷轉,代以御營廳別將吳文常差下,使之察任,何如?傳曰,允。
壬申七月二十五日卯時,上御熙政堂。大臣·備局堂上引見入侍時,右承旨李錫夏,假注書李基華,事變假注書李菡甲,記注官朴思彦,別兼春秋金陽淳,領議政金載瓚,左議政韓用龜,兼戶曹判書沈象奎,行刑曹判書朴宗來,行大護軍李相璜,知訓鍊院事李得濟,行都承旨韓致應,行護軍林漢浩,禮曹參判洪奭周,行護軍金基厚,副校理趙民和以次進伏訖。載瓚等曰,日候雖似生涼,而晩熱尙劇,聖體,若何?上曰,一樣矣。載瓚等曰,寢睡·水刺之節,何如?上曰一樣,而各殿宮氣候,亦皆一樣矣。載瓚等曰,世子宮氣候,何如?上曰,如前矣。載瓚曰,世子宮睿諱已定,而字音有二,以何音爲定乎?上曰,二音何音乎?載瓚曰,一則臺字音,一則永字音矣。上曰,以永字音爲定,可也。仍敎曰,次對爲之。載瓚曰,庚申年冊封禮成後,諭善及僚屬,稟旨減下矣。今亦依例減下,何如?上曰,依爲之。出擧條載瓚曰,冬至正使徐龍輔,年前使命,旣以親年,筵白許副矣。今亦宜有體諒之政,故敢此仰達矣。上曰,依爲之。出擧條載瓚曰,冬至正使,今已許副,後日政當出代,而臣等俱有事故,無以出疆,都尉或從一品中,勢將差出,而一品如無無故之人,則前亦以二品借銜以送矣。依例從便差擬之意,分付該曹,何如?上曰,依爲之。出擧條載瓚曰,關西前道臣査事,因監賑使疏辭,許令待秋爲之矣。蓋此事,不可久置䵝昧,而今已爲秋,固當卽爲行査,但冠蓋相望之時,又以査事,別遣一使,則民邑貽弊,極爲可悶。道臣査啓,甚是便當,而道臣之嫌於交承,至於疏辭,誠過矣。此非張大行査者,伊時文簿,營邑卽有,一按可知虛實,不過一番考閱,擧實以啓而已,豈至於嫌難冒當乎?使之卽速査聞,且前帥臣査事,亦不可尙今延拖者,竝與李海昇及熙川郡守事,卽爲査實啓聞之意,一體分付,何如?上曰,依爲之。出擧條載瓚曰,關西寇亂時干連諸罪人,逮上王府之外,竝付道臣,使之査治,而今聞囚係營獄,幾近三百之多,而尙未決處云,此豈一委道臣務盡對揚之意也?凡西民之爲賊詿誤,皆是饑民之顚連無告者,而未必皆本心爲然也。此所以前後德音,必傅之罔治,或慮一夫之濫傷,而況今平難之後,卽是維新之會也。今使幾百生民,不分虛實,竝入桎梏,騈首庾斃,則非朝家奠一方之意,而違聖上解三綱之德也。若有情犯竝重律合罔赦者,卽爲啓聞用法,餘外跡涉然疑之際,罪在輕重之間者,竝卽洞開囹圄,分等酌處,以示聖朝曠蕩之至意事,分付,何如?上曰,依爲之。出擧條載瓚曰,卽見慶尙前監司金會淵狀啓,則以爲,穡事失稔,民方憂遑,而慶科期限在邇,軍籍又將經紀,若於此際,設行水陸操鍊,則民情事勢,萬萬矜悶。今秋左右道水陸諸操及巡點,竝姑停行事,請令廟堂稟旨,分付矣。水操已爲停免,陸操使之設行,頃已草記行會矣。今見道臣所啓,年事未免失稔,科期亦已在近,此時行操,貽弊尤多,道臣之如是爲請,必有所曲察深量者,本道秋曹,今姑許停。嶺南旣已停操,則湖西事勢,與嶺南無異,亦爲一體停免,兩道旣不行操,則官鎭門聚點,使之着意擧行,何如?上曰,依爲之。出擧條載瓚曰,龜城人嘉善金志煥,松林之捷,多有戰功,郭山收復時,擒納假倅,而該道成冊,未及詳悉以報,論賞時只爲賞加成給,比他捉納賊魁之人,不無斑駁之歎,道內瓜近僉使,令該曹作窠口傳差下,何如?上曰,依爲之。出擧條載瓚曰,日前慶尙監司差出之政,東萊府使,入於擬薦之中,則當有道內守令竝擬之啓,而該曹之不爲啓稟,政院之亦未提飭,俱爲不審,當該政官,該房承旨,竝推考,何如?上曰,依爲之。出擧條載瓚曰,臣久未登筵,今幸召接,竊有區區私懇,玆敢冒萬死仰達矣。臣以千不當萬不似之蹤,徒恃榮寵,淟涊蹲冒者,于今六年矣。觸事僨誤,隨處生疣,而得免大段罪戾者,特以我殿下,誘掖之敎育之,懷保之覆燾之,得以保有今日者也。今臣必退之義有三,情私之窮蹙,庶蒙聖明之俯燭矣。今不敢更爲張皇仰煩,而第有斷斷迷執,至以一盟字,私告於先父之墳,決不可變改其初志,而殿下以嚴截之敎,非常之擧,飭諭鄭重,提誨敦迫。臣誠逃遁不得,不能自有其身,冒沒出膺,而終不能踐言於先父之靈,宜去一也。往事已矣,而自今以後,俾獲休退,以爲桑楡之收,則庶免永負於臣父幽冥之中矣。當初出肅時,備陳情勢,則殿下以少待數年後體諒爲敎,臣晝宵顒祝,居然爲六年矣。業欲一暴情懇,而數年以來,國家多事,不敢言私,何幸吉慶稠疊,朝野小事,西醜已掃,列郡淸平,此今日淸明之時也。人臣生於太平,死於太平,則豈不美且榮哉?宜去二也。賤病貞痼,筋力難强,年將七十,焉敢以篤老稱之,而以今病勢,實無陳力就列之望,苟然充位,將焉用哉?君臣之分,有父子之義,殿下之於臣,君也父也,豈以可告於其父之言,不可告之於君上之前乎?君上體念,古亦有之,殿下之於臣,豈不憫其情而憐其窮乎?臣之衷曲,至矣竭矣。特賜遞免,則庶可爲追先報今之一端,此臣之千萬至願也。上曰,過矣。仍敎曰,大臣就座,諸宰亦各奏事。載瓚就座,象奎曰,各道年分事目,從近當磨鍊以入,而災傷覆審,勿送敬差官,專委道臣,已成近例,今年亦依此擧行事,分付,何如?上曰,依爲之。出擧條錫夏曰,今日賓對,兩司諸臺,無一人進參,事甚未安,推考,何如?上曰,依爲之。出擧條陽淳曰,臣適登筵席,以職掌有稟處事矣。上曰,奏之,可也。陽淳曰,五臺山史庫曝曬年限,在於昨年,而春因本館回祿,秋以本道失稔,俱不得擧行矣。定限曝史,旣有所重,不可更爲遷延,依例擇日擧行,何如?上曰,依爲之。出擧條上曰,大臣先退。載瓚等退出。又命退,承史以次退出。
上在昌德宮。停常參·經筵。
自開東至巳時,灑雨下雨,測雨器水深四分。
尹尙圭啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
徐英輔啓曰,同副承旨金啓溫,今日不爲仕進,卽爲牌招,何如?傳曰,允。
備忘記,昌洲僉使玉載爀下直,長弓一張,長箭一部,片箭一部,筒兒一箇賜給。
以吏曹參議鄭來百牌不進罷職傳旨,傳于金啓溫曰,只推。
金啓溫啓曰,行吏曹判書李勉兢,參議鄭來百再牌不進推考傳旨及罷職傳旨,今方捧入,而開政命下之後,連事違召,終不承膺,事體所在,萬萬未安。判書所當更請牌招,而係是一日三牌,何以爲之?敢稟。傳曰,參議只推,與判書一體更爲牌招
尹尙圭啓曰,行大司憲李冕膺牌不進,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準·李紀淵牌不進罷職傳旨,傳于尹尙圭曰,只推。
兵曹口傳政事,以金志煥爲天摩僉使。
傳于金啓溫曰,政官牌招開政。
以吏曹參議鄭來百牌不進罷職傳旨,傳于金啓溫曰,只推。
金啓溫啓曰,吏曹參議鄭來百,旣有只推之命,更爲牌招,以爲開政之地,何如?傳曰,允。
有政。吏批,判書·參判未差,參議鄭來百進,同副承旨金啓溫進。以曺允大爲吏曹判書。
兵批,判書李堯憲病,參判嚴耆入直進,參議韓鼎運病,參知尹之鉉病,左副承旨尹尙圭進。僉知趙岐,上護軍李勉兢,大護軍趙得永,護軍李文會,副司直宋稚圭·鄭弼祚·洪百儀·李集運·李鉐·韓啓玉·洪冕燮·鄭元容,副司果李東冕,以上竝單付。
金啓溫,以奎章閣言啓曰,璿源譜略改張件,明日自宗簿寺陪來云。奉謨堂·宙合樓所奉件,當進詣改張,內上件,亦當進詣仁政殿月臺修正,而曾有改張印本直爲內入之例矣。今番則何以爲之乎?敢稟。傳曰,以此擧行。
金啓溫,以禮曹言啓曰,郊壇四孟朔,遣禮郞看審有無頉,草記事,定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則各壇壇上及四面紅箭門墻垣階砌,俱爲無頉,而先蠶壇四面紅箭門柱根塗灰竝剝落,東邊紅箭門橫木及箭木破傷,卽爲修改事,分付該監,而此後看護等節,另加申飭之意,敢啓。傳曰,知道。
金啓溫,以吏曹言啓曰,因義禁府草記,謀反罪人仁厚·弘涉,旣已正法,降邑號罷守令等事,令各該司擧行事,允下矣。問于義禁府,則仁厚居生於水原府,弘涉居生於平安道安北縣云,而守令勿罷事,曾有定式矣。水原則例不得降號,安北則謀反大逆罪人時緯居生邑,前已降號,今無可論,班次於諸縣之末,以示貶降之意,何如?傳曰,允。
李錫夏,以禁衛營言啓曰,來八月當四番左部中司屬公忠道五百六名,京畿六名,合四哨軍兵逢點實數五百十二名,已爲點閱整齊。來八月初一日,與內外各處入直將官軍兵等,依例替把後,舊軍放送之意,敢啓。傳曰,知道。
李錫夏,以禁衛營言啓曰,來十月當五番左部右司屬公忠道四哨軍兵,來九月二十五日,京中逢點,依例準二朔立番之意,本道監兵使處,預爲知委,何如?傳曰,允。
李錫夏,以御營廳言啓曰,本廳來八月九月兩朔應立左部後司屬全羅左道二哨,右道二哨,合四哨軍兵五百十七名,今已逢點整齊矣。八月初一日,與舊番右司軍兵,替代立番後,舊軍放送之意,敢啓。傳曰,知道。
李錫夏,以御營廳言啓曰,本廳來十月十一月兩朔應立中部前司屬全羅右道四哨軍兵,九月二十五日,京中逢點,十月初一日,與左部後司軍兵,當爲替代立番,趁期調送事,本道監兵使處,措辭知會之意,敢啓。傳曰,知道。
尹尙圭,以義禁府言啓曰,忠州牧使李光憲,拿問處之,公忠兵虞候李最爀,拿問勘罪事,傳旨,啓下矣。李光憲時在任所,發遣府羅將拿來,李最爀亦在任所,發遣府羅將,交代後拿來,何如?傳曰,待待命拿囚。
吏曹判書李勉兢疏曰,伏以臣自昨冬以來,忽患膈氣上升之症,蚤夜如期,痰火日熾,眞元日爍,方其亟也。精神眩瞀,手足震掉,陳力就列,實無其望,而于時候班未撤,西捷尙遲,未敢言私,强策供職,殆過半年。繼以大慶洊臻,冊禮有命,而忝在提擧都監之列,故尤不敢以病爲辭,蹶趨承,幸而竣事。共廁三呼之班,齊賀重光之慶,微忱粗伸,而賤疾愈劇,每於起居周旋之際,昏眩痞塞,幾至顚仆,卽同列之所目覩,而通朝之所共憐者也。臣於是焚黃先墓,轉歸鄕廬,欲爲安意調治,專心藥餌之計矣。乃者地部恩遞,適下於此際,而天官寵除,繼降於翌日,臣之病狀,未及蒙聖明之俯燭。特以名在前望,致此誤恩,而臣自出郊之後,病勢越添,氣息凘綴,上熱下寒,而榮衛轉益凋耗,視矇聽瑩,而酬酢不能接續,實有時日待盡之慮,故日前擔舁還第,亶出於歸死城闉之意也。症形之危惡醜穢,固不敢一一煩陳,而見今度支勘簿,事係緊重,而文案則無以躬閱,替人以檢,署押則無以手着,刻木以踏,委身床笫,與鬼爲隣。以今所見,雖或收效刀圭,幸而不死,一年半年之內,實無復起爲人,出入脩門之望矣。冢宰重任,不可虛縻,而天牌嚴臨,蠢動無路,玆敢倩人構草,仰瀆崇嚴。伏乞聖慈,特垂矜憐,亟命遞臣職名,俾安調息,以卒生成之澤,所帶經筵金吾有司之任,俱係緊要,亦許一竝遞改,以便公私,千萬幸甚。臣無任云云。答曰,省疏具悉。卿之病勢如此,所請依施。
上在昌德宮。停常參·經筵。
夜自二更至二十八日開東,灑雨下雨,測雨器水深二分。
尹尙圭,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹尙圭啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
金啓溫啓曰,來初一日輪對日次矣,敢稟。傳曰,當次人受點,後日次待令。
李錫夏啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,平安兵虞候李炯下直,長弓一張,長箭一部,片箭一部,筒兒一箇賜給。
韓致應,以吏批言啓曰,新判書命招,同參政事,何如?傳曰,允。韓致應,以吏批言啓曰,判書曺允大牌招不進,參判未差,小臣獨政未安,何以爲之?敢稟。傳曰,只出緊任。以李允謙爲修撰,吳淵常爲右尹,金魯敬爲同經筵,李晩秀爲判義禁,鄭東榦爲同義禁,朴宗來爲冬至兼謝恩正使,贈戶參李命杰贈左參贊,例兼兵曹判書李堯憲考。
傳于韓致應曰,藥房入侍。
傳于金啓溫曰,輪對官明日待令。
尹尙圭啓曰,行大司憲李冕膺牌不進,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準·李紀淵牌不進罷職傳旨,傳于尹尙圭曰,只推。
金啓溫,以奎章閣言啓曰,臣等進詣奉謨堂所奉璿源譜略,宙合樓所奉璿源譜略,竝改張後,還爲奉安之意,敢啓。傳曰,知道。
金啓溫以敦寧府言啓曰,王世子冊禮後,御牒及譜冊修整次,草記蒙允,依例修整,今旣畢役之意,敢啓。傳曰,知道。
金啓溫,以弘文館言啓曰,校理金學淳,旣有只推之命,卽爲牌招察任,何如?傳曰,允。
金啓溫,以備邊司言啓曰,卽見平安監司鄭晩錫所報,則慶科·增廣初試試紙,請依己巳年例,許用付紙爲辭矣。己巳京外試紙,旣已許用付紙,本道事勢,殆甚於己巳諸道,而在今紓力之道,莫如省費之方,該道慶科試紙,依所報許用付紙,何如?傳曰,允。京外各道,亦依此例,一體分付。
尹鼎烈,以備邊司言啓曰,卽見江原監司李好敏狀啓,則以爲,道內蔘弊,已成痼瘼,而其中原州·春川兩邑,元價最廉,較諸他邑,已有十分之二三不足。又有人情雜費,則蔘商輩之充補無路,族徵相續,勢所必然,若不及今矯革,則實有來頭闕封之慮。依戊寅春等蔘京作貢之例,限折半作貢,則蔘弊可祛,而如難輕議,則加分耗條,限二千石特爲劃給,一如乙巳營作貢之例,取耗補縮事,請令廟堂,稟處矣。原·春兩邑蔘弊之莫可支保,尤爲嶺東·西各邑之最,矯弊之方,屢登於道臣冊子繡衣別單,而其所爲說,都在於京作貢一款。前因特敎,移作京貢,非止一再,而此非隨弊輒施之事,御藥體重,土貢有制,今若謂有民弊,漸作京貢,則從此東道産蔘之地,將無內院年貢之法。此不可輕易議到者,而至於添價補蔘之請,果難一例靳許,以本道加分耗中,限一千石劃付該庫,以爲從長捄弊之方,何如?傳曰,允。
李錫夏,以備邊司言啓曰,頃因慶尙監司金會淵狀啓,別武士都試時,左列居首之堂下,調用堂上加資事,覆啓行會矣。又見其所報,則以爲,左列居首之當職調用,有名無實,雖以右列言之,居首人賜第,之次竝與初試而不得,實爲齎鬱。左列居首人,無論堂上堂下出身,竝施加資,右列之次一人,依各道例,直赴會試爲辭矣。諸道都試之制,居首賜第,之次初試,而至於嶺南別武士右列之試,則只以居首人賜第,之次則初不論賞者,不但試法之不均,果爲武士之齎鬱。此後則居首則賜第,之次則依他道例直赴會試,以此定式,左列居首之堂下則調用者,蓋出於奬才疏滯之擧,而該曹之初不收用,大違法意。後勿襲謬,一遵著式,隨卽調用之意,申飭,何如?傳曰,允。
徐英輔,以戶曹言啓曰,迎春軒東邊後行閣椽木道里,及養和堂後面春舌等修改吉日,令日官崔福基推擇,則今七月三十日卯時爲吉云,以此日時擧行,何如?傳曰,允。
尹尙圭,以義禁府言啓曰,京畿監司李存秀狀啓內,竹山前府使鄭湋罪狀,令攸司稟處事,啓下矣。鄭湋今方待命,拿囚之意,敢啓。傳曰,知道。
壬申七月二十七日辰時,上御熙政堂。藥房入診入侍時,提調沈象奎,副提調韓致應,記事官趙璟鎭,記注官朴思彦·文養老,檢校直閣李光文,醫官吳千根·李惟鑑·秦東秀·吳仁豐·卞之錞·金宇敬以次進伏訖。象奎等曰,雨後雖有涼意,而午後則尙有晩炎,聖體,若何?上曰,一樣矣。象奎等曰,寢睡·水刺之節,何如?上曰,一樣矣。象奎等曰,王大妃殿氣候,何如?上曰,各殿宮氣候,皆一樣矣。仍命醫官入診。千根·惟鑑·東秀以次入診訖。起伏奏曰,左右三部調均,而經夏以後,聖候諸節,詳細承聞,然後可以議定湯劑矣。象奎曰,當此換節之時,諸節詳細下敎,則當與諸醫官議定矣。上曰,與前一樣矣。出去後議定以入,可也。命醫官先退。千根等退出。象奎曰,本曹米儲,極爲苟艱,新捧前不足,殆至二萬五六千石之多,言念經費,萬萬罔措,向因廟堂覆啓,畿邑米四千石,給價貿取,而勢將待明年稅船上納時,添載而來矣。大抵船運之弊,在所難愼,且臣曹事勢,冬春需用,無以辦充,則有難遲待其稅船之上來,而第有一條方便之道。上項貿米四千石,屬之摠廳,待秋成捧留各該邑明春還分,仍以此穀,直爲分給,捧糴時輸納該廳。其代以平倉所在米,及時取用,則可除累千石船運之弊,還民輩遠受之苦,公私兩便,無過於此。以此意,分付該廳及該道,此於不足之數,猶未爲六分之一,則雖不足紓急,而姑無他料量者,第此先爲,仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
尹尙圭啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李錫夏啓曰,禁衛營將官來言,今日本營軍兵,日次私習云矣,敢啓。傳曰,知道。
金啓溫啓曰,輪對官去六月二十一日通禮院右通禮任天常,宗簿寺主簿閔秉勳,尙衣院別提金道燁,奉常寺副奉事卜來禎。七月初一日軍資監正金益鉉,繕工監主簿李鼎五,掌樂院僉正鄭漪,司宰監直長李普漢,校書館校理李種德。七月十一日宗廟署直長李光一,社稷署令李晩永,典設寺別提尹行倫,廣興倉令辛景愈,平市署直長金銖。七月二十一日義盈庫主簿金重國,長興庫主簿朴道明,東氷庫別提朴惟儉,西氷庫別提柳本學,掌苑署別提金應煥來待矣。傳曰,入侍。
傳于金啓溫曰,璿源譜略跋文製述官領敦寧金祖淳,國朝御牒書寫官兼纂修監印校正官西春君爗,各熟馬一匹面給。提調工曹判書朴宗慶,纂修監印正李志淵,竝加資。主簿閔秉勳陞敍,直長李憲承,別工作繕工監監役李永後,竝陞六。書寫忠義衛趙最謙·沈能極,竝待窠實職調用,寫字官李垣,邊將除授。其餘寫字官及計士陞料,日官上弦弓一張賜給。唱準畫員·錄事·校吏·員役·工匠等,竝依判下,分等施賞。
尹尙圭啓曰,行大司憲李冕膺牌不進,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準·李紀淵牌不進罷職傳旨,傳于尹尙圭曰,只推。
以平安監司鄭晩錫狀啓雨澤事,傳于金啓溫曰,向於北伯狀啓,已爲判下別飭,而此道新經兵亂,瘡痍未合,恤民之政宜先,祈雨之誠不誠,另留對揚,發關各邑,雨澤形止,又爲隨卽登聞事,分付。
兵曹口傳政事,副司果單李龍秀。
金啓溫,以禮曹言啓曰,卽接西原幼學洪台三所志,則以爲,同姓八寸弟聖疇,嫡妾俱無子,以其同姓四寸弟大錫第三子治一,欲爲繼後。兩家諸族,相議完定,而大錫夫妻俱殁,拘於常規,不得循例禮斜,依定式草記稟處事,呈狀矣。凡係繼宗立後,明有可據而不得登聞者,許令該曹,論理草記事,曾有筵奏定式,而門長洪台三所訴旣如此,依定式洪大錫第三子治一,立爲洪聖疇之後,何如?傳曰,允。
尹尙圭,以義禁府言啓曰,卽接水原留守金履度移文及成冊,則謀反罪人仁厚應坐諸人,査出以來矣。仁厚妾占禮慶尙道長鬐縣,順玉全羅道谷城縣,女儀玉慶尙道淸河縣,竝爲婢。子儀文全羅道求禮縣,儀甲寶城郡,竝爲奴。父亨遠慶尙道金海府,弟仁祿梁山郡,竝流二千里安置,而方囚水原府獄。依例令刑曹,押送于各其配所,母亥伊年七十五,依律文免坐,何如?傳曰,允。
尹尙圭,以義禁府言啓曰,卽接龍川府使李永植牒呈,則謀叛罪人載河庶女四歲兒,査出捉囚云矣。載河庶女四歲兒,全羅道咸平縣爲婢,而依例令刑曹,押送配所,何如?傳曰,允。
尹尙圭,以刑曹言啓曰,義禁府啓辭內,卽接水原留守金履度移文及成冊,則謀叛罪人仁厚應坐諸人,査出以來矣。仁厚妾占禮慶尙道長鬐縣,順玉全羅道谷城縣,女儀玉慶尙道淸河縣,竝爲婢。子儀文全羅道求禮縣,儀甲寶城郡,竝爲奴。父亨遠慶尙道金海府,弟仁祿梁山郡,竝流二千里安置,而方囚水原府獄,依例令刑曹,押送于各其配所,母亥伊年七十五,依律文免坐,何如?傳曰,允事,命下矣。右罪人等,方囚水原府獄。押送于各其配所事,分付該守臣,何如?傳曰,允。
尹尙圭,以刑曹言啓曰,捕廳移送罪人李完喆,爲先嚴囚之意,草記蒙允,而前因龍洞宮手本,傳曰,觀此手本中辭緣,萬萬痛駭,出付刑曹,照法勘斷事,分付。因此思之,不飭之次知中官,難免不察之罪,亦令攸司拿問,各別嚴處,以徵他日無嚴之類。宮任輩之不能隨任奉行,良有上頭之不善束飭,亦以此敎,自政院甘結內需司及各宮房,另有實效之地。至於小小過罪,亦不必一一煩啓,此亦知悉,俾有十分警勵之道事,嚴加申飭事,命下矣。罪人李完喆處其偸弄宮納,逃避不現,出沒京鄕,欺人取物之罪,各別嚴覈,旣已遲晩,而取考律文,則大明律倉庫條有曰,監臨主守不正收正支那移出納者,準監守自盜論罪,止杖一百,流三千里。大典通編雜令條有曰,傳食列邑,操切殘民者,杖一百徒三年,名例云,二罪俱發,以重者論。李完喆依此律從重論,決杖一百後,慶尙道長鬐縣,流三千里定配所,卽爲押送之意,敢啓。傳曰,知道。
尹尙圭,以訓鍊都監言啓曰,本局把摠李煥益,身病甚重,勢難察任,改差,何如?傳曰,允。
禁府啓目,竹山府使鄭湋原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓。依允。
刑曹啓目帖連,公忠道海美縣邪學罪人張於屯男奴德金段,沈惑邪冊,詿誤平民,上項兩囚,斷以窩窟,合置一律,令道臣捧結案狀聞後,稟處。尹弼遠段,十戒念珠,居常講習,潛相敎授,又添誑惑之罪,而道啓之置之減等者,終涉太寬,更加嚴訊,論理馳啓,以爲稟處之地。李興千等八囚段,或始迷而終悟,或乍學而旋止,姑貸一律,以開自新之路,施以次律,其餘諸囚,竝依狀請施行。在逃諸漢,譏詗捉得,嚴覈啓聞之意,分付道臣,何如?判付啓。依允。
右議政金思穆疏曰,伏以臣垂死之喘,如日下山,丐免之懇,如縛求解,冒陳三疏,畢暴寸腔,而每承一番批旨,輒增一番罪戾,倚毗之聖眷何如,而臣不能仰承,勉留之溫諭何如,而臣不能知止。重任緣臣而瘝曠,恩禮緣臣而屑越,病裏惶霣,重添一病,臣欲進而副答德意,則病已無奈,退而固守微願,則身非己有,跼高蹐厚,如窮無歸。日前請告之單,固知煩猥之極,而惟其必遞之情,非此則末由仰徹,曲遂之仁,因是而庶蒙下逮,故情窮理極,冒昧呼籲。不意封還之命,特出常格之外,臣誠徊徨抑塞,益不知措躬之所也。嗚呼,宋臣歐陽脩之言曰,神功不宰而萬物得以曲成者,唯各從其欲,天鑑孔昭,而一言可以感動者,在能致其誠。若臣則前後屢瀆,瀝盡肝血,而日月之明,猶有遺照,此非但辭旨拙訥,不足有槪於宸衷,抑必由誠信無素,未克見孚於君父也。伏枕慙恧,若無所容,而亦安得無憾於天地之大也?噫,臣固奄奄視蔭,惟待符到,而藉使賴天之靈,不遂至於遽化,若復夤緣,怵迫之會,淟涊榮祿之場,則人將謂夫夫也飾詐欺天,坐要寵數之重而已。臣雖家置一喙,尙何以自解,而更安抗顔於具瞻之地哉?然則臣之去就,於是乎決矣。伏乞聖慈,亟垂矜諒,遞臣虛縻之職,治臣屢瀆之罪,以安私分,以警具僚,千萬至祝。臣無任云云。答曰,省疏具悉卿懇。卿之愼節,不勝奉慮,然卿之必引一時之愼節,遽欲休退,爲卿慨然,繼以悵思,望卿體小子之至懇,念今日之國勢,亟回前意,安心勿辭。仍傳于金啓溫曰,此批答,遣史官傳諭于右議政。
刑曹判書朴宗來疏曰,伏以臣猥以無似之姿,幸蒙不世之遇,職備八座,位躋崇品,絲毫罔非恩澤,頂踵皆歸造化,欲報之德,河海莫量,而旣無才識之可以仰裨洪化,又乏勞勩之足以俯效微誠。惟是精力之所可及,趨走之所可能,固未嘗逡巡退却,費辭辭避者,誠以生平所自效者,只在於夷險不擇,生死向前,以圖不報之報而已。廼者犬馬之齒,倏近七旬,百病交侵,與歲俱深,如日下山,奄成衰朽,長時涔涔,居然篤老樣子。重以今春大腫,長夏毒痢,閱月跨朔,委頓沈綿,眞元隨以益下,神氣漸難收拾,根委旣痼,實非時月之可蘇,雖於少差之時,隨分趨班,而顧其實,則誠弊弊難任矣。此際忽伏承冬至正使之命,使事體大往役義重,固何敢張皇言私,以重辜恩占便之誅而目下實狀?如右所陳,萬里風霜之地,屢朔驅馳之勞,自顧筋力,萬無冒當之路,若復强所不能,或値顚仆,則臣身固不足恤,其於委君命而僨國事何哉?臣之初膺是役,不過二年之間而以今思前,茫如隔世,衰氣之漸下,理亦無怪,而所自悼者,病難如意,力不從心。區區萬一之酬,亦無以效誠,俯仰怵惕,生不如死,玆敢略控短章,仰暴衷懇。伏乞聖慈,天地父母,特賜鑑諒,亟命遞改臣正使之任,以便公私,千萬幸甚。臣無任云云。答曰,省疏具悉。所請依施。
壬申七月二十八日卯時,上御熙政堂。輪對官入侍時,同副承旨金啓溫,假注書李基華,記注官朴思彦·文養老,輪對官通禮院右通禮任天常,宗簿寺主簿閔秉勳,尙衣院別提金道燁,奉常寺副奉事卜來禎,軍資監正金益鉉,繕工監主簿李鼎五,掌樂院僉正鄭漪,司宰監直長李普漢,校書館校理李種德,宗廟署直長李光一,社稷署令李晩永,典設司別提尹行倫,廣興倉令辛景愈,平市署直長金銖,義盈庫主簿金重國,長興庫主簿朴道明,東氷庫別提朴惟儉,西氷庫別提柳本學,掌苑署別提金應煥以次進伏訖。上曰,輪對官以次進前。天常等以次進前奏職姓名。上曰,所懷奏之。天常等曰,無所懷矣。上命退,天常等以次退出。啓溫曰,璿源譜略改修整後,有別單書入之例,今番則何以爲之乎?上曰,書入,可也。仍命退,承史以次退出。
上在全羅道,停常參·經筵。
尹尙圭啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
金啓溫啓曰,右尹吳淵常,除拜後過三日不爲出肅,依定式推考警責,仍卽牌招察任,何如?傳曰,允。
以右議政金思穆再度呈辭,傳于金啓溫曰,封還。
尹尙圭啓曰,行大司憲李冕膺牌不進,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準·李紀淵牌不進罷職傳旨,傳于尹尙圭曰,只推。
傳于金啓溫曰,政官牌招開政。
金啓溫啓曰,行吏曹判書曺允大,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安,判書更爲牌招,何如?傳曰,允。參議只推,一體牌招。
尹尙圭,以刑曹言啓曰,義禁府啓辭內,卽接龍川府使李永植牒呈,則謀叛罪人載河庶女四歲兒,査出捉囚云矣。載河庶女四歲兒,全羅道咸平縣爲婢,而依例令刑曹,押送配所,何如?傳曰,允事,命下矣。上項罪人四歲兒,方囚龍川府獄,令本道卽爲押送配所事,分付道臣,何如?傳曰,允。
李錫夏,以訓鍊都監言啓曰,本局千摠安宗厚,身病甚重,勢難察任,改差,何如?傳曰,允。
領敦寧金祖淳箚曰,伏以昨伏見賞典傳敎下者,以臣璿源譜略跋文撰進,有熟馬面給之命矣。顧此値大慶修譜系之日,臣之菲才蕪辭,得以托名卷中,與前後鴻儒鉅匠,竝列不朽之傳,榮幸極矣,勞於何有?恩賞之下,愧恧靡措,冒陳短箚,仰瀆宸聽。伏乞亟賜收還,以示嚬笑必惜之義,不勝幸甚。取進止。答曰,省箚具悉卿懇。卿其勿辭,安心領受。仍傳于金啓溫曰,此批答,遣史官傳諭于領敦寧。
上在昌德宮。停常參·經筵。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
李錫夏,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
尹尙圭啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李錫夏啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,東萊府使趙貞喆下直,長弓一張·長箭一部·片箭一部·筒兒一箇賜給。
傳于金啓溫曰,禮房承旨,馳詣宗廟·景慕宮,奉審摘奸以來。
傳于金啓溫曰,視事取稟,自明日,依例入之。
以大司諫尹行頤,司諫南惠寬,正言李羲準·李紀淵牌不進罷職傳旨,傳于尹尙圭曰,只推。
尹尙圭啓曰,行大司憲李冕膺牌不進,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
金啓溫啓曰,行吏曹判書曺允大,參議鄭來百再牌不進推考傳旨及罷職傳旨,今方捧入,而開政命下之後,連事違召,不卽承膺,事體所在,誠甚未安,判書所當更請牌招,而係是一日三牌,何以爲之?敢稟。傳曰,參議只推,與判書,一體更爲牌招。
金啓溫啓曰,行吏曹判書曺允大牌不進推考傳旨及參議鄭來百再牌不進罷職傳旨,今方捧入,而開政命下,已至經宿,一向違召,事甚未安,判書更爲牌招,何如?傳曰,允。參議只推,一體牌招。
金啓溫啓曰,行吏曹判書曺允大再牌不進推考傳旨及參議鄭來百三牌不進,依定式,禁推傳旨,今方捧入,而政命已至經宿,連事違召,無意承膺,事體所在,誠甚未安,判書所當更請牌招,而係是一日三牌,何以爲之?敢稟。傳曰,參議分揀,與判書,一體更爲牌招。
以吏曹參議鄭來百牌不進罷職傳旨,傳于金啓溫曰,只推,更爲牌招。
傳于金啓溫曰,吏判批下,卽爲牌招。
以公忠監司元在明狀啓,八月令生松茸及早紅,限內不得封進,惶恐待罪事,傳于金啓溫曰,勿待罪事,回諭。
金啓溫,以吏曹言啓曰,行副護軍李永老名字,改以廷奎,前府使李永瑗名字,改以瑗奎,前牧使李永夏名字,改以晩奎,前縣監李永晉名字,改以得奎,繕工監監役官李永後名字,改以在奎,氷庫別檢李永秀名字,改以鳳奎,尙瑞院直長李永健名字,改以秉奎,前佐郞李永昆名字,改以應奎,典獄署參奉李永喬名字,改以漢奎事,俱爲告狀,竝令藝文館給帖,何如?傳曰,允。
金啓溫,以奎章閣言啓曰,原任直閣徐俊輔母喪卒哭日,依定式,遣檢書官,勸肉以來之意,敢啓。傳曰,知道。
李錫夏,以備邊司言啓曰,卽見全羅監司朴崙壽狀啓,則以爲,道內雨澤慳悶,民情如渴,凡係紓力之方,不得不預講,戶籍軍案及公都會選武馬兵都試,竝令退行於明秋事,請令廟堂稟旨分付矣。遇歉之歲,紓民爲上,而若當兩案磨勘之時,輒爲一道收斂之弊,此所以己巳庚午連二年退勘者也,今年本道民情,果爲切悶,軍案籍案磨勘,依已例,許令明年冬退行,都試都會,亦依道啓退限,何如?傳曰,允。
李錫夏,以備邊司言啓曰,卽見黃海兵使趙狀啓,則以爲,諸道皆有錢木,而本營則獨無軍儲,本營別隊馬兵,本是冗兵,而又收保錢,繼給撥料,鳳山馬軍,亦至十五哨,爲弊極多,就其中五哨及別隊馬兵,竝爲革罷,竝與其戶保而收布,設置軍需庫,以備不虞之需及軍器修補撥站雇價之資,各鎭兼營將守令,若是武臣,則革其中軍,文官則設置中軍,且當褒貶,文官之中軍,不過鄕武,而竝廁於營將,事極濫褻。自今秋冬等褒貶,文臣邑中軍,依八路鎭營之例,列書於鎭營軍任之列,武臣鎭營邑,亦依各道例,許置中軍事,竝請令廟堂稟處矣。用兵莫如貴精,儲財當先汰冗,今以汰冗之方,用爲儲財之道者,非不爲一擧而兩得,但軍制之設置騎步,勢如輪翼,闕一不可,而況古人制軍之意,各有攸當,必有所以,今若專爲生財,遽減軍摠,終有所率爾之歎。今姑置之,以待徐議,兼營將邑,無論文武守令,竝置中軍,殿最規式,依他道鎭營例爲之之意,分付,何如?傳曰,允。
李錫夏,以備邊司言啓曰,頃因黃海兵使趙狀啓,載寧罪人郭時恒,黃州罪人柳東元·徐長喆,和應賊謀情節,嚴訊得情之意,覆啓行會矣。又見其狀啓,則以爲,柳東元·徐長喆,因病致斃,郭時恒知情之罪,雖已遲晩,和應之節,無所現露,一直加刑,如或徑斃,則知情之律,亦不得施之,請令廟堂稟處矣。和應則雖無把着,知情則今已輸款,亟施本律,斷不容已,第前此知情之類,多置傅生之典者,實出於脅從罔治之意也。況此囚則非不爛熳與聞,而旣無參謀同情之迹,與聞與參謀,自有輕重之別,而且其和應一款,贓無可執,渠亦不服,罪涉悠疑,宜從惟輕,郭時恒特爲減死,嚴刑遠配,允合曠蕩之典矣,敢啓。傳曰,知道。
李錫夏,以兵曹言啓曰,各廳堂下武臣朔試射,庚暑勿爲設行事,曾有定式矣,今七月朔試射,依定式停止之意,敢啓。傳曰,知道。
李錫夏,以摠戎廳言啓曰,本廳右部千摠閔心爀,身病猝重,勢難察任,改差,何如?傳曰,允。
刑曹啓目粘連,因全羅道私掘露骨罪人崔性佑·金能孫·崔玉孫·李時乭·李默金·崔仁燁·金元宅·尹時文,印信僞造罪人鄭國忠·李宅和等啓本,崔性佑等,其罪目,有散骨·運骨·露骨之異,而考其實,則初無用意,而無棺可開則一也,不用意不開棺,而若律以開棺見屍,則有欠於審克之道,竝令本道,卽爲酌處,鄭國忠等,以方木扮成印樣,初無文畫之可論,則無印文成案者,京外法司,其宜審愼事,旣有英廟朝戊寅受敎,亦令本道,分輕重勘斷,殿牌作變罪人金相燁,亦依道啓,還囚本縣獄,何如?判付啓,依允。
吏曹判書曺允大疏曰,伏以臣,於病伏呻囈之中,伏奉除旨,以臣爲吏曹判書者,臣聞命驚遑,莫省攸措。噫,天官長席,地望自別,有非人人之所可冒濫,藉使臣桑楡不至遲暮,蒲柳不甚衰謝,卽儱侗憒劣之一賤品耳。初不近似於是任,而況今年迫七旬,病纏三官乎?臣於年前,再叨見職,輒蒙體諒,非徒情勢之難冒,才器之不合,誠以疾病之萬萬不可强也,前後呼籲,畢陳無餘,庶幾日月之明,尙垂記有,俯賜矜憐,而今玆誤恩,又何爲而及於臣身也?臣之病情,言亦支離,有不敢更事煩控,而最是風眩之症,已成貞痼之疾,手足拘攣,頭目暈顫,神識迷罔,語言顚錯,昨見之人今不辨其誰某,朝聞之言,夕不記其何事,自分癃廢,永謝淸要,前此賤臣之固辭,以是也,聖上之曲諒,亦以是也。顧今犬馬之齒,已加屢歲,膏肓之疾,又添幾層,年衰病痼,愈往愈甚,昔年之所不能,何可復强於今年,前日之所恩解,豈不仰望於今日?且自昨冬燕行以來,原隰驅馳,風雪觸冒,諸般症形,一倍危惡,痰火內升,怔忡交作,風邪外攻,視聽昏瞀,平居憒憒,若墜烟霧,床笫爲命,飾巾待盡,以若病狀,叨若重寄,雖鷦鷯之萬匂,駑駘之千里,不足以喩其必無幸矣。尙可能策勵朽敗之質,收召遁喪之神,酬接人客,考閱政案,稱停錙銖,平允物情,以副我聖上委毗之盛眷也哉?臣之一身顚沛,固無足恤,其於上累則哲之明,下招冥擿之譏,誠非細故,見今群彦林立,才望布列,鑑空衡平,不患無人,則決不可以昏憒如臣衰病如臣者,苟然充位也審矣。堂堂天府,非臣養病之坊,而臣若憑恃寵靈,冒據匪據,慢無省覺,畢竟僨誤,則臣雖萬被誅戮,將何以贖其罪也,賤疾之如右沈痼,非特臣所自言,抑亦通朝之所共憐悶,臣焉敢以飾辭例讓,不誠無實之說,仰塵於黈纊之下哉?衷情所迫,略控短章,猥暴至難强萬不堪之狀。伏乞天地父母,哀之憐之,亟遞臣虛縻之職,以幸公私,仍治臣瀆撓之罪,以昭法紀焉。臣無任云云。答曰,省疏具悉。卿其勿辭,卽爲入來行公。
京外儒生幼學吳聖述·朴光復·趙浣·朴宗九·愼在衡·李基素·李明載·宋麟輝·朴載陽·李璜載,進士李學溥·金鍾和,幼學宋元錫,進士趙挺圭,幼學李源東·宋寅輝·李源禮·卞浩孟·吳聖禱·閔星顯·李趾祥·李大容·柳章漢·朴道煥·宋元洛·金致學·李達載·朴載新·金尙敬·宋衡圭·洪宗善·金文彬·閔翼顯·李英培·李嵩載·宋元豐·李源學·金樂行·李廣安·朴光斗·金尙炯·李源發·金時學·朴載坤·吳聖槼·卞浩養·朴晉煥·洪永瑞·李源詩·朴勉中·柳煥天·朴載衡·吳敬爕·洪宗益·朴載華·李得信·李永坤·朴載恒·李之容·洪長瑞·金繼彬·吳聖榘·卞浩善·李源始·金樂成·朴和中·金誠學·朴魯曾·吳宗爕·朴桂煥·金哲學·吳伯爕·柳章煥·洪秉玄·魚致大·宋懿默·趙恒善·吳象德·朴孝來·尹守儀·吳泰爕·趙近洙·李翼溟,進士李鳳采,幼學李大淳·李恒年,進士趙斗鉉,幼學吳聖榏·李岳年,進士金亮欽,幼學李鼎溟,進士李敬在,幼學李羲震·吳駿爕·李敏箕·金鼎烈·柳潑·魚命錫·吳聖橚·朴事曾·金在學·李壽永·吳致爕·李得祿·李洛箕·金翼欽·申膺祿·金堯欽·崔奎東·吳驥爕·洪秉魯·兪漢戆·鄭時東·李復鉉·趙雲輅·權趾賢·韓逵洪·李德基·姜麟煥·尹應厚·李儒煥·李時培·沈潤永·金晩淵·尹景壽·洪履儉·孟能遠·兪弼柱·趙鎭瑀·李祤運·鄭澤元·李亮采·兪洛柱·鄭晳志·鄭惟默·全孝曾·宋煥三·沈晦之·鄭顯祚·徐郁善·沈能亨·鄭東秀·金默淵·沈義鎭·金斗鍾·金鍾徹·李賢愚·金在鼎·尹慶鎭·鄭觀基·尹孟烈·任龍白·兪漢遵·姜世赫·金啓洙·李必信·張鉉三·兪台柱·李周運·李海晶·孟肇遠·李命耆·李儒彬·尹大永·李奎運·安宗文·金直柱·李鼎熙·金在欽·朴思欽·李魯瞻·李儒泰·朴升煥·朴潤德·成德鉉·趙學心·姜命祿·任泰相·李鎭亨·趙基福·李時榮·柳師祖·金奎鍾·李普煥·崔宗遠·金處權·朴春新·柳煥周·李朋運·林永益·成載龜·李勉賢·安載重·朴基一·柳町·鄭奎秀·金和集·愼仁瑞·趙命彬·洪箕大·崔漢珪·邊處復·李鎭胄·宋仁純·權國賢·金碩斗·朴廷鉉·愼台瑞·李·宋義純·趙鎭祐·愼蓂瑞·權國鼎·邊始大·洪疇九·李·愼始豐·李埴·愼學東·李吉·趙鎭元·柳鎭學·李忠傳·李國鎭·洪範九·趙秉夏·李儉祜·金振容·趙秉魯·李學遠·趙秉箕·趙得瑞·兪直柱·金百欽·金灦·趙成憲·尹鼎烈·愼豫·權申經·李勉植·鄭師淑·尹致範·崔時泳·李勉一·吳學祚·林博儒·朴璉·吳弼淳·鄭秀鳳·金得和·吳守益·尹吉鎭·吳瑾·林在洙·洪鳳彦·鄭煥翼·梁秀東,進士鄭奎漢·吳景錫,幼學李栒普·金策鎭·趙宗宅·尹羲東·潘載福·李永喆·李永智·林栽河·李在鼎·金檍·金慶鎭·李景勳·李潤亨·金麟城·崔斗應·金鐸振·姜在甲·朴蔓德·朴勉德·趙學源·全最永·許燠·許炁·趙鉉台·李之馥·金·李之楨·金國棟·柳鳳鳴·李宗澤·李之實·崔祉洪·金亨祿·李益柱·金慶元·李喆會·柳光之·崔基泰·朴敬德·朴在賢·成載球·申在壽·金在淇·洪益祥·洪益承·金處白·李奎亨·盧炳植·李鉉·李元浩·崔宗敏·申光默·朴敬堯·盧陽德·金樂祖·吳泰鎭·田光龍·尹時義·田邦顯·李勉植·李光楚·尹載玄·禹思度·兪煥心·趙哲源·尹致益·成載績·李承一·禹聲九·柳時華·禹浣·趙永欽·趙思憲·趙邦憲·趙彦邦·金正祿·尹在衡·金範龍·尹以直·金由昌·金範遇·李在淑·金溶·趙重采·林鳳岐·金溢·李光浩·金慶善·申述文·申在誠·申錫五·全時龍·余泰永·李處中·南宅中·尹克烈·趙鉉喆·李梅·趙定鉉·李獻采·具翼溟·李龜錫·李心遠·李守孟·金聲五·李守信·李光勛·趙英洙·李殷濟·柳翊源·李羽瑞·李愼默·李傅相·李叙采·李傅象·李運福·李殷采·李垕·李瑾·李珣·李傅學·李廣韓·李在緝·申憲·李昌箕·金邦欽,進士金泰根,幼學李毅鎭·李萬默·金洛箕·趙應洙·李廣一,進士李廣履,幼學李廣夏·李篬舒等疏曰,伏以天尊地卑,人位乎中,君臣之義,綱常之大,爲人道之常,則臣子之爲國效忠,固不足稱詡嘉尙,而若夫貞忠大節,彌綸撑宙,卓越激世,則在朝家崇報之典,不止於貤贈,而必有節惠之恩,不止於節惠,而至有祀享之擧,以爲立人紀樹風聲之大本也。是以粵昔壬辰之變,倡義殉節之士,有若文烈公臣趙憲,忠烈臣宋象賢,忠翼公臣郭再佑,忠武公臣李舜臣,忠壯公臣金千鎰,皆綽楔而表之,俎豆以享之。又於丙子之亂,瀋陽斥和之諸臣,江都立殣之群賢,竝許立祠,以爲表忠而顯節,曁于戊申,忠愍公臣李鳳祥,忠壯公臣南延年,贈參判臣洪霖,殉節于西原,而特命建祠,猗歟盛哉。我列聖朝菁莪作人之化,忠義文學之士,彬彬輩出,一段綱常,撑于宇宙,萬古日月,煥乎叔季,我朝家億萬年無疆之休,莫不由此而基矣。噫,彼西土之梗化也,賊徒跳踉,人心渙散,列邑官守,偸生而走,昧義而降,于斯時也,岌岌之禍,將有燎原滔天之勢,關西以北,幾爲賊窟矣。幸而有忠烈公臣鄭蓍,贈參判臣白慶翰,贈統制使臣許沆,贈參判臣韓浩運,贈參判臣林之煥,贈統制使臣諸景彧,贈兵使臣金大宅,忠憤義激,蹈白刃視死如歸,鼓三軍之義氣,風四方之名節,於是倡義敵愾之士,踵武而起,皆有死國之志,殲賊勦穴,各樹不世之勳,若非我正宗朝陶鑄人才之聖化,豈有今日之獻馘耶?嗚呼,鄭蓍時以嘉山倅,隻身當賊,百刃蝟集,挺立不跪,頭可斬而印不可奪,臂可斷而符不可與,服可斫而膝不可屈,罵賊之舌,凜凜若秋霜,勃然有顔常山·張雎陽之風,足以寒賊膽而張義氣矣。況其父贈參判臣鄭魯,見賊徒之攔入,急謂其子曰,汝旣許身國家,則死於國,自是臣子之職,勿以我故苟保性命,罵敵嚴毅,因卽遇害,一門忠節,何其壯哉?其賢祖文穆公臣鄭述之道學淵源,有自來矣,家庭之訓,不可誣矣。白慶翰以韋布之身,有慷慨之節,平日孝友之行,文識之名,爲士林之推詡,亂起之初,暗結同志,首論倡義,遣其弟慶楷,直赴巡營,使盡官守之義,夜往玄仁福家,使高漢爕,潛入兵營,願得奇兵,以絶賊後,而帥臣不從,於是發憤痛哭,蠟檄遠近,一以爲內襲州城之計,一以爲外迎官軍之策,排布規劃,次第可成,而不幸爲賊酋所詗,事未就而身見捉,賊始誘終脅日,加酷刑,毅然不屈曰,吾弟慶楷,受國厚恩,雖死無憾,吾死爲忠魂,必當殺汝,大呼罵賊,竟至被害,實無愧於化癘之忠,其不顧蹈虎之危,能辦取熊之義者,亦足以感發人心,扶植倫綱也。許沆素業弓馬,多有氣節,猝當搶攘之時,憤不顧身,自願先鋒入,而籌策得宜,出而戰鬪居前,收復龍鐵,斬獲最多,使淸北大路,一擧廓淸,進兵定城,自任勦平,挺身赴敵,視死如歸,不幸馬蹶,被鎗數十,猶能徒步力戰,連斬四賊,衆刃交集,直前以死,其忠勇之氣,三軍可鼓,傷怛之情,列營同涕,河北之一人義士,卽於許沆始見,而義魄忠魂,可謂雖死而不死也。韓浩運自少孝友,氣節見稱於人,痛賊變之近出同鄕,慨本道之久無義聲,時以前令,路謁大僚,自願西下,挺身赴亂,已辦必死之心,徒手抗賊,直發極口之罵,至死不變,從容就義,白刃可蹈,卽天下之至難,而今浩運能之,風聲所到,足以激勵一世矣。林之煥少事翰墨,世襲忠義,亂起之初,奮然赴陣,身莊蠟丸之書,躬蹈虎口之危,爲賊所擒,百般脅降,挺然不屈,厲聲大罵,爾罪彌天等說,令人髮豎而氣湧,寔無愧於受刃之杲卿,當鉅之張興,況臨刑大呼,謂當上見天日,仰臥不伏,就死之後,怒氣勃勃,至於三四飜身而乃絶,自古殉節之士,何限,而豈有如林之煥之卓絶者哉?諸景彧以乃祖之孫,挺傑特之姿,以死報國,蓋其素志,聞亂之日,自願從征,憤鬱流涕,冒死前進,及其攻城,斬關直入,爲賊丸所中,竟以身殉,金大宅當賊徒猖獗之時,獨挺身入京,願屬巡撫,奮然出征,自以爲得死所,而戰必先登,與諸景彧,同時倂命,古人詩謂微爾人盡非,于今國猶活,正爲今日準備語也。噫淸南·北列郡,聞風興起,忠勇坌集,爭先赴戰,或奬率義兵,來屬大陣,或競持牛酒,迎犒王師者,不可枚舉,而至若金見臣之首先倡義,玄仁福之釋衰奮戈,宋之濂之破産募旅,金時文之挺身討賊,前後勝捷,多有所賴,何莫非王靈之攸濟,而其所以感發激勵者,亦出於殉節效忠之人也。嗟乎,嶺南之兩忠臣,關西之五義士,其所辦得底義理者,雖在倉猝之間,皆有蓄積之素,卓卓之節,烈烈之氣,屹若中流之砥柱,特如歲寒之松柏,綱常墜地而復撑,日月中天而復明,聳一世之觀感,愧萬世之奸諛,窮宙以來,立殣死綏者,罕與倫比,朱夫子所謂大夏人物八九人强,則今此偏邦,何其多萃也?儘無負我聖上培養作興之化耳。於是乎隱恤之特恩,褒尙之曠典,靡有餘憾,而大僚之陳達,儒臣之箚論,又無餘蘊,是可爲勵世道立人紀之一大政敎也。然而臣等謹按古禮,聖王之制祀禮也,以死勤事則祀之,能捍大患則祀之,今夫七義士之忠,不啻死勤事捍大患而已,則惟彼嘉山立殣之所,別立一祠,以七義士竝祀,不但爲列聖朝已行之懿規,亦可見大聖人明倫之一治,臣等又伏念先大王朝丙辰,命配忠烈公臣黃一皓于義州顯忠祠,以同時七義士崔孝一·車禮亮·車忠亮·車元轍·張厚建·安克誠·車孟胤,同爲配腏,夫七義士之忠,今古一體,而聖朝褒尙之典,前後一揆,故臣等敢忘韋布之賤,猥陳芻蕘之說。伏願殿下,不以人微而廢其言,命祀忠烈公臣鄭蓍于嘉山地,以六義士白慶翰·許沆·韓浩運·林之煥·諸景彧·金大宅,竝爲配侑,以扶植一脈倫綱,使愧忸萬世凶逆,豈不爲紹述前休,勸懲來世之盛德事乎?臣等於此,竊有感焉。蓋六義士,或非受命之臣,又無官守之責,俱以直前之勇,斷斷忠赤,不下於鄭蓍,而獨節惠之典不及者,實爲聖代之欠缺,士林之慨惜。伏乞聖明,竝垂察焉,臣等無任云云。答曰,省疏具悉。所陳,參互已例稟處事,分付廟堂,爾等退修學業。
壬申七月三十日辰時,上御熙政堂。藥房入侍時,提調沈象奎,副提調韓致應,記事官趙璟鎭,記注官朴思彦·文養老,醫官吳千根·李惟鑑·趙宗協·秦東秀·吳仁豐·卞之錞·白成五以次進伏訖。象奎等曰,數日以來,日候雖涼,尙有晩熱,聖體,若何?上曰,一樣矣。象奎等曰,寢睡·水刺之節,何如?上曰,一樣矣。象奎等曰,王大妃殿氣候,何如?上曰,各殿宮氣候,皆一樣矣。象奎曰,諸醫官使之入診,何如?上曰,日前旣已診察,今日則置之,可也。象奎曰,湯劑自來月初,當爲議定以入,而朔寧郡守洪旭浩,時在任所,故方令卽爲上來,同爲議定矣。上曰,唯。象奎曰,本曹米條不足之由,前已仰陳,而摠廳平倉所在米,雖除畿邑貿米四千石換用之數,餘儲猶有推移之道,且在前該倉米之自臣曹賈用,多有已例,已以此意,往復該廳,而該廳則以錢區處,亦有方便之路矣,米限二千石,姑先依前例給價取用,恐合事宜,故敢此仰達矣。上曰,依爲之。出擧條象奎曰,闕內役事所用眞土,必於闕內取用事,昔在己酉,奉承傳擧行矣。此實出於所重役處毋得入用外土之意,而今則昌慶宮內掘取處漸艱,含春苑亦係禁地,以此兩處,通同取用恐好,故敢此仰達矣。上曰,依爲之。出擧條仍敎曰,注書出去,東萊府使,使之入侍。賤臣承命出傳,未及入來。又敎曰,上番出去,東萊府使,促令入侍。思彦承命出傳,與東萊府使,同爲進伏訖,命奏職姓名,貞喆起伏對曰,東萊府使臣趙貞喆矣。上曰,下去後着意對揚,可也。仍命東萊府使先退,貞喆退出。又命退,諸臣以次退出。
上在昌德宮。停常參·經筵。
金啓溫啓曰,明日常參·經筵,取稟。傳曰,只晝講。冊名以詩傳,付自止以入。
尹尙圭啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李錫夏啓曰,來初五日朝參日次,而景慕宮秋享大祭齋戒相値,頉稟之意,敢啓。傳曰,知道。
以禮曹今八月初九日王世子生辰,宗親·文武百官權停例行禮單子,傳于金啓溫曰,今番置之。
尹尙圭啓曰,卽者義禁府都事來言,慶尙道放未放回啓及時囚罪人鄭湋議處,當爲擧行,而判義禁李晩秀在外,次堂例不得擧行云,何以爲之?敢稟。傳曰,次堂擧行。
有政。吏批,行判書曺允大進,參判未差,參議鄭來百進,同副承旨金啓溫進。以林漢浩爲吏曹參判,李勉兢爲右參贊,金會淵爲禮曹參議,韓兢履爲刑曹參議,李相璜爲奉常提調,李堯憲爲軍器提調,沈象奎爲禮賓提調,洪羲臣爲典牲提調,姜世綸爲左通禮,金學淳爲宗簿正,韓譼爲假監役,沈象奎爲冬至兼謝恩使,進善單宋稚圭,承文正字二單李基華·李相龍,宗簿正李志淵,今加通政加資事承傳,訓鍊都監提調單李堯憲·沈象奎,禁衛營提調單李堯憲,御營廳提調單李堯憲。
兵批,判書李堯憲病,參判嚴耆病,參議韓鼎運入直進,參知尹之鉉病,右承旨李錫夏進。副護軍單金敎根·安廷善,副司果單李憲承·李在奎。
尹尙圭啓曰,行大司憲李冕膺牌不進,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寛,正言李羲準·李紀淵牌不進罷職傳旨,傳于尹尙圭曰,只推
傳于金啓溫曰,向者不參諸宰,因大臣箚子,用罷職之典,飭已施矣,敍用,其時誤捧傳旨之承旨,不無參恕之道,亦爲敍用。
兵曹口傳政事,大護軍朴宗慶。
金啓溫,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
金啓溫,以吏批言啓曰,新除授兵曹佐郞金基叙,除拜後過限未肅拜,依例改差,何如?傳曰,允。
金啓溫,以吏曹言啓曰,成均館直講李承達呈狀內,矣身素患痰癖之症,當此換節之時,一倍添劇,時日內萬無起動供職之望云,身病旣如是,則有難强令察任,改差,何如?傳曰,允。
金啓溫以內醫院提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
義禁府啓目粘連,啓下是白有亦,慶尙道放未放修啓冊子中,本府所管定配罪人未放秩乙良,竝只依啓聞施行爲白乎称,他餘罪人等,令刑曹稟處,何如?判付啓,依允。又啓目粘連,啓下是白有亦,向前鄭湋亦,昨年穡事,雖曰歉荒,而莫重公稅,全未收捧,初秋垂盡,上納愆期,官雖已遞,罪固難逭,以此照律,何如?判付啓,依允。
兼戶曹判書沈象奎疏曰,伏以使燕,卽往役也,亦旣自求,義無可辭,而第臣於今政再擬,竊有所滿心悚恧者,日前大僚筵奏,以從一品二品,從便差擬爲辭,顧臣品階,雖不在擧數之中,以往役也,故自己求之,似不至於害於義,而爲冒競之歸,纔於四昨之政,臣果求擬,而及乎天點之頒下,益知造化之妙,不可以望倖,而越求於揆奏之外,亦云妄矣,臣誠且惶且感,不知容喩。廼者今日之擬,雖非臣復求,曾未幾日,有此連擧,似由於排望之苟艱,而若差臣敢求徼求必於天者,不覺竦然瞿然,跡之易嫌,心實難安,玆敢略控事狀,仰瀆聰聽,始緣妄求,今致偎煩,乞被譴罰,以蔽其咎,臣無任惶隕俟命之至云云。答曰,省疏具悉。越點偶然耳,卿其勿辭往來。
上在昌德宮。停常參,只晝講。
金啓溫啓曰,明日常參·經筵,取稟。傳曰,只晝講。
尹尙圭啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
尹尙圭啓曰,禁衛營將官來言,今日本營軍兵,日次私習云矣,敢啓。傳曰,知道。
尹尙圭啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,左承旨李錫夏,今日不爲仕進,卽爲牌招,何如?傳曰,允。
尹尙圭啓曰,事變假注書李菡甲,身病猝重,勢難察任,今姑改差,何如?傳曰,允。
傳于韓致應曰,吏·戶換房。
尹尙圭啓曰,行大司憲李冕膺牌不進,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準·李紀淵牌不進罷職傳旨,傳于尹尙圭曰,只推。
以右承旨李錫夏牌不進罷職傳旨,傳于韓致應曰,只推。
徐英輔啓曰,因知經筵沈象奎所啓,時帶經筵人,或在外或有情病,而未差之闕,令政院稟旨差出事,啓下矣。在外及有情病人,合有變通之道,何以爲之?而未差之代,政官牌招開政差出,何如?傳曰,允。許遞。
徐英輔啓曰,行吏曹判書曺允大,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安,參判林漢浩在外,判書更爲牌招,何如?傳曰,允。參議只推,一體牌招。
金啓溫,以禮曹言啓曰,以太廟秋展謁取稟草記。傳曰,以八月旬後擇入,可也。以景慕宮秋展謁取稟草記。傳曰,以宗廟展謁日,同爲擇入事,命下矣。展謁吉日,令日官池景泌推擇,則來八月旬後,連値齋日與拘忌,只有二十八日爲吉云,何以爲之乎?敢稟。傳曰,以二十八日爲之,可也。
尹尙圭,以備邊司言啓曰,本司武郞廳柳昇根,乙丑閏六月武臣兼宣傳官除授,同年七月遭父喪,辛未八月本司郞廳啓下,通計前後仕,則勤仕已滿十五朔,依近例六品遷轉事,捧承傳施行,何如?傳曰,允。
尹尙圭,以訓鍊都監言啓曰,本局局別將徐有建,身病甚重,勢難察任,改差,何如?傳曰,允。
韓致應以奉常寺提調意啓曰,東籍親耕田所種皮黍打作,則所出爲一石五斗之意,敢啓。傳曰,知道。
吏曹啓目粘連,觀此弘文館校理柳台佐上疏,則以爲,臣父今年七十有二,臣母今年七十有五,桑楡漸頹,膏肓轉痼,今夏以後,十倍奄奄,而臣本無世業,且拙謀生,年前北邑之格外恩除,幸遂專城之奉,而曾未幾何,依舊破落,藥餌之補,已無可論,菽水之供,實無其策,奉公之餘得沾調補之資,便養之地,幸遂報效之願,則微臣之願畢矣。特命選部,許畀臣嶺下一小邑亦爲白有臥乎所,柳台佐家貧親老菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?判付啓,依回啓施行爲良如敎。
壬申八月初二日午時,上御熙政堂。晝講入侍時,知事沈象奎,持詩傳第一卷,特進官趙德潤,持詩傳第一卷,參贊官尹尙圭,持詩傳第一卷,傳讀官趙民和,持詩傳第一卷,檢討官李允謙,持詩傳第一卷,假注書李基華,持詩傳第一卷,記注官朴思彦,持詩傳第一卷,別兼春秋金陽淳,持詩傳第一卷,武臣行護軍朴基豐以次進伏訖。上曰,大文讀之。民和讀自關關雎鳩,止作是詩。上曰,文義陳之。民和曰,關雎之詩,正家之始,用之閨門,用之鄕黨邦國,而化天下者也。以文王之德之盛,造端出治之本,皆不外乎此,故先儒以詩之關雎,比易之乾坤,而又曰關雎,樂而不淫,哀而不傷,此可見修齊之治風化之本矣。此等處深留聖意,以爲端本出治之道,是臣區區之望也。上曰,下番陳之。允謙曰,上番之以端本出治之道,仰奏者,誠好矣。臣無容敷演仰奏,而大抵詩之本意,感發人之善心,懲創人之逸志,而感發懲創之道,不但責於在下而已,亦在於人君導率之如何耳。今日講筵,必以詩傳爲之,亦有以仰認聖意之攸在,而第於燕閒之中,益加體念,以實心行實政,則文王緝熙之工,治國平天下之本,皆由於是道矣。伏願懋哉懋哉。上曰,知事陳之。象奎曰,上下番玉堂,已皆敷盡,臣無更達之辭,而法講之例,自上讀新受音,而今番不讀,有欠講規,敢此仰達矣。上曰,後番讀之矣。上曰,特進官陳之。德潤曰,玉堂上下番已皆仰奏,臣無可達之辭矣。上曰,參贊官陳之。尙圭曰,今日又以二南進講,臣不勝歡忭,而大體讀書之法,不可書自書我自我也,二南之事,皆殿下己分內事也。伏望殿下之齊家治國,一如二南,而少無未及焉。命掩卷,象奎曰,今當經筵日開之時,時帶經筵人,聞或在外或有情病,甚爲苟簡,此已可悶,而又有一員未差之闕,令政院稟旨,卽爲差出,何如?上曰,依爲之。出擧條象奎曰,每年進上藥蟹醢,待成熟三十次沈入,而世子宮供上藥蟹醢,亦爲擧行,何如?上曰,依此爲之,可也。象奎曰,臣以私懇仰奏者,實爲惶悚,而旣承使命,出疆有期,所帶職任,十月則自可遞免,而本曹事勢甚劇,勑使將出來,科擧又不遠,不可一時虛縻,早爲遞改,然後使事可以專意擧行,國事可無僨誤苟艱之歎。伏乞亟賜體諒焉。上曰,依所請許施,可也。仍敎曰,戶曹判書沈象奎許遞。出榻敎仍命玉堂先退,民和等退出。又命退,承史以次退出。
上在昌德宮。停常參,只晝講。
尹尙圭,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
金啓溫啓曰,明日常參·經筵,取稟。傳曰,只晝講。
尹尙圭啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
尹尙圭啓曰,禁衛營將官來言,今日本營軍兵,日次私習云矣,敢啓。傳曰,知道。
尹尙圭啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,右承旨李錫夏,今日不爲仕進,卽爲牌招,何如?傳曰,允。
徐英輔啓曰,右參贊李勉兢,除拜後過三日不爲出肅,依定式,推考警責,仍卽牌招察任,何如?傳曰,允。
徐英輔啓曰,三品官之無得過三日循例請牌,曾有定式矣。刑曹參議韓兢履,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
徐英輔啓曰,行吏曹判書曺允大,參議鄭來百再牌不進推考傳旨及罷職傳旨,今方捧入,而開政命下之後,連事違召,終不承膺,事體所在,誠甚未安,判書所當更請牌招,而係是一日三牌,何以爲之?敢稟。傳曰,參議只推,與判書一體牌招。
備忘記,伐登萬戶韓膺佐下直,長弓一張,長箭一部,片箭一部,筒兒一箇賜給。
李菡甲改差,代以張振一爲事變假注書。
有政。吏批,行判書曺允大進,參判林漢浩在外,參議鄭來百進,行左承旨徐英輔進。以朴宗慶爲戶曹判書,鄭元容爲副應敎,宋翼淵爲校理,沈象奎爲判敦寧,金愚淳爲左尹,李集斗·金啓洛爲知經筵,吳泰賢·趙弘鎭·權常愼爲同經筵,金履喬爲同成均,朴宗慶爲尙衣提調,李集斗爲司宰提調,南公轍爲觀象提調,趙弘鎭爲司譯提調,李益運爲典設提調,朴宗慶爲平市提調,洪奭周爲造紙提調,朴宗來爲惠民提調,李元肅爲兵曹佐郞,鄭文始爲京畿都事,尹尙烈爲直講,金重國爲居山察訪,前宗簿提調朴宗慶,今加正憲加資事,承傳,故學生李玄錫贈童蒙敎官,孝行卓異贈職事,承傳。
兵批,判書李堯憲病,參判嚴耆病,參議韓鼎運入直進,參知尹之鉉受由,右副承旨尹尙圭進。上護軍單趙尙鎭·韓晩裕·李集斗·南公轍,大護軍單李肇源,護軍單趙弘鎭·吳泰賢,副護軍單徐能輔·李載弘。
以右承旨李錫夏牌不進罷職傳旨,傳于韓致應曰,只推。
以刑曹參議韓兢履牌不進罷職傳旨,傳于徐英輔曰,只推。
尹尙圭啓曰,行大司憲李冕膺,掌令李儒修牌不進,執義曺喜有,掌令高應觀,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準·李紀淵,掌令李儒修牌不進罷職傳旨,傳于尹尙圭曰,只推。
張振一有頉,代以玄鎭商爲事變假注書。
以全羅監司朴崙壽狀啓雨澤事,傳于金啓溫曰,觀此狀辭,雨澤果有洽足之喜,而若不連加得雨,言念民事,萬萬悶然,令廟堂另加申飭,俾有益念對揚之地事,分付該道。
以公忠監司元在明狀啓雨澤事,傳于金啓溫曰,各道農形,已爲申飭,以今此狀辭觀之,雨澤洽足云,令廟堂益加申飭,形止待各邑續報啓聞事,卽爲分付。
徐英輔,以吏批言啓曰,新除授繕工監假監役官李顯膺,除拜後過限未出仕,依列改差,何如?傳曰,允。
徐英輔,以吏曹言啓曰,中樞府都事李榮培名字,改以元豐,權知承文院副正字李永祚名字,改以源祚,咸昌縣監李永運名字,改以秉運事,俱爲告狀,竝令藝文館給帖,何如?傳曰,允。
金啓溫,以禮曹言啓曰,卽接晉州幼學姜始岳所志,則以爲,同姓六寸兄爾岳,嫡妾俱無子,以其同姓六寸弟世傑第二子有儉,欲爲繼後,兩家諸族,同議完定,而世傑夫妻俱沒,拘於常規,不得循例禮斜,依定式草記稟處事,呈狀矣。凡係繼宗立後,明有可據,而不得登聞者,許令該曹,論理草記事,曾有筵奏定式,而門長姜始岳所訴旣如此,依定式姜世傑第二子有儉,立爲姜爾岳之後,何如?傳曰,允。
尹尙圭,以兵曹言啓曰,今八月二十八日大駕詣宗廟展謁,仍詣景慕宮展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十哨馬軍三哨,爲先後廂,禁軍二番爲之,禁將率御營廳集春營入直軍,折半留陣,餘軍留營置之,可也。
徐英輔,以備邊司言啓曰,新除授慶尙監司金魯應,以前任慶州府尹,解由未出,拘於格例,將不得如期交龜云,見今民事方棘,行部在卽,道臣到營,不可暫滯,特令勿拘,卽速赴任之意分付,何如?傳曰,允。
尹尙圭,以都摠府言啓曰,副摠管李石求,以御營中軍,軍兵等中日試射放事,南小營晝仕出去之意,敢啓。傳曰,知道。
判敦寧李彦植疏曰,伏以臣,見差南壇享官,而第臣素患癖積之祟,苦歇無常,數日以來,忽添暴痢,竟晝通宵,登溷無數,氣力漸至澌惙,神精如墮煙霧,委頓床笫,轉側須人,顧此醜穢之病,不但不可以冒進於祼獻之列,房闥之間,旣不能蠢動,肅敬之地,尤何可駿奔乎?玆敢短章,仰瀆崇嚴。伏乞聖慈,亟命改差,仍治臣瀆擾之罪,不勝幸甚。臣無任云云。答曰,省疏具悉。疏辭,許令該曹付標。
壬申八月初三日午時,上御熙政堂。晝講入侍時,知事沈象奎,持詩傳第一卷,特進官李溏,持詩傳第一卷,參贊官韓致應,持詩傳第一卷,侍讀官趙民和,持詩傳第一卷,檢討官任俊常,持詩傳第一卷,記事官趙璟鎭,持詩傳第一卷,記注官文養老,持詩傳第一卷,記注官朴思彦,持詩傳第一卷,武臣行護軍金益彬以次進伏訖。上命奏新受音,民和讀自參差荇菜,止興也。上命奏文義。民和曰,初章文義,昨已數奏,而周家風化之本,實基於文王之造端,故此章爲三百篇弁卷之詩,而周家八百年基業,實本於此一篇矣。雖不必以某章某句之爲如何,而觀於琴瑟友三字,詩人取義之意,蓋可見矣。夫琴者,淸切閑雅,聽之則足令人禁邪枉之意,瑟者,矜莊和平,聽之則足令人不誘於私慾,且友爲五倫之一,而友者,友其德也,故必也以友而輔仁矣。然而君子之交,淡以成之,故於其親愛之際,亦必有相敬之禮,況人君於燕閒幽獨之中,逸慾易肆,必以一敬字,念念自持,然後方可爲愼獨之工矣,詩人之必以琴瑟友三字,興歎而頌美之者,意甚盛也。伏願殿下,每於燕濩之中,臨文玩意,深加體念,以爲風化之本焉。上曰,下番陳之。俊常曰,上番旣陳風化之本,而蓋文王之聖,非太姒,無以配其德,太姒之聖,非文王,無以配其德,詩人之讚文王曰,文王之德之純,讚太姒曰,窈窕淑女,夫一箇淑字,有萬善皆備底意,一箇純字,有自彊不息底意,君道體乾而有不息之工,后道體坤而有貞順之美,以之而德合乾坤,受祿無疆,故周家八百年基業,實由於是。伏願殿下,每加體念於自彊不息之工焉。上曰,知事陳之。象奎曰,上下番皆已敷陳,而第伏念自上不讀新受音,有非開講之體,如是則雖日開講筵,恐無益於聖工矣。上曰,特進官陳之。溏曰,臣無可達之辭矣。上曰,參贊官陳之。致應曰,臣亦無可達之辭矣。象奎曰,臣昨於講筵,以法講事體不容如召對之意,有所仰奏,至伏承嘉納之敎,臣誠欽誦而退矣。伏覸今筵講體,又復如昨,不免於悅而不繹之歸,實非所望於聖明者也。入侍儒臣,亦無一言仰規,雖緣未及周思之致,終涉未安,竝推考,何如?上曰,依爲之。出擧條仍命玉堂先退,民和·俊常退出。象奎曰,臣今雖遞職,而曾以本曹所管公貿黑角事,雖有關飭於萊府,不可不一番經稟知委,方可有實效者,故敢此仰達矣。角品之年年劣下,各項經用,易致狼狽,亶出於本角捧上,在於每年冬間,而此亦入於公貿各種磨勘狀本,故以其期限之迫促,雖未準尺充數,苟捧循例勘簿,曾無點退之擧,倭人之來納者,每售臨時塞責之計,訓別之捧出者,亦爲藉口稱頉之端,角品之全不成樣,良由是矣。自今年爲始,品若不合,則雖不趁入於年終磨勘狀中,一倂退却,使之改色換捧之意,分付東萊守臣,何如?上曰,依爲之。出擧條仍命退,諸臣以次退出。
上在昌德宮。停常參·經筵。
金啓溫啓曰,明日景慕宮秋享大祭齋戒相値,視事頉稟之意,敢啓。傳曰,知道。
金啓溫啓曰,今日晝講,以停朝市相値,頉稟之意,敢啓。傳曰,知道。
尹尙圭啓曰,大司憲未差,執義曺喜有,掌令高應觀,持平南必錫·宋應望在外,掌令李儒修未肅拜,監察茶時之意,敢啓。傳曰,知道。
傳于尹尙圭曰,諸承旨持公事入侍。
尹尙圭啓曰,諸承旨持公事入侍事,命下,而停朝市相値,不得入侍之意,敢啓。傳曰,知道。
金啓溫啓曰,吏曹郞廳來言,臺諫有闕,政事,取稟。傳曰,當日爲之。
尹尙圭啓曰,卽者義禁府都事來言,咸鏡道放未放回啓及時囚罪人鄭湋照律,當爲擧行,而判義禁李晩秀在外,次堂例不得擧行云,何以爲之?敢稟。傳曰,次堂擧行。
金啓溫啓曰,假注書李基華,身病猝重,勢難察任,今姑改差,何如?傳曰,允。
傳于金啓溫曰,發遣吏郞,諸執事淸齋與否,摘奸以來。
傳于金啓溫曰,今番軍功承傳人,今果幾許收用乎?如未及收用者,隨窠卽用,以示朝家酬勞之意事,分付銓曹。因此思之,三登縣令宋之廉,今將謝恩上京,而千里客槖,似難容接矣,留京間食物題給事,分付戶曹。
金啓溫啓曰,吏曹郞廳來言,政事當日爲之事,命下,而判書曺允大,參議鄭來百,俱以病不來,參判林漢浩在外,不得開政云,判書·參議,竝卽牌招,何如?傳曰,允。
金啓溫啓曰,行吏曹判書曺允大,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安,判書更爲牌招,何如?傳曰,允。參議只推,一體牌招。
金啓溫,以吏曹言啓曰,新除授繕工監監役官李義悅呈狀內,矣身素患痰癖之症,當此換節之時,一倍添劇,時月之內,萬無起動供職之望,身病旣如是沈篤,則有難强令察任,改差,何如?傳曰,允。
尹尙圭啓曰,禁衛營中日習射單子,例於廳坐來呈,而大將李海愚,謂以査事之未決,不爲擧行,該營之循例射單,稱有情勢,無難廢却者,揆以事體,萬萬可該,所當重勘,而本院請推之外,無他可施之罰,何以爲之?敢稟。傳曰,從重推考,使之嚴飭擧行。
尹尙圭啓曰,禁衛大將李海愚,特敎嚴飭之下,中日習射單子,終不擧行,明日南壇節祭淸道,當爲進去,而謂以待勘,亦無變動,事體所在,誠甚可駭,所當重勘,而本院請推之外,無他可施之罰,何以爲之?敢稟。傳曰,更爲嚴飭擧行。
尹尙圭啓曰,禁衛大將李海愚,屢次飭敎之下,一向俟勘,無意變動,南壇淸道及中日習射單子,終不擧行,誠極駭然,所當重勘,而本院請推之外,無他可施之罰,何以爲之?敢稟。傳曰,罷職。
尹尙圭啓曰,禁衛大將李海愚罷職事,命下矣。將兵之任,不可一刻無摠察之人,何以爲之?敢稟。傳曰,訓將兼察。
尹尙圭啓曰,禁衛大將·訓將兼察事,命下矣。兼察禁衛大將李得濟,卽爲牌招聽傳敎,何如?傳曰,允。
備邊司薦望,以李得濟爲禁衛大將。
有政。吏批,行判書曺允大進,參判林漢浩在外,參議鄭來百病,同副承旨金啓溫進。以趙得永爲大司憲,李肇源爲禮曹判書,李相璜爲知春秋,吳彦先爲義盈主簿,朴宗慶爲禮賓提調,趙濟仁爲假監役,訓鍊都提調單朴宗慶。
兵批,判書李堯憲病,參判嚴耆病,參議韓鼎運入直進,參知尹之鉉受由,右副承旨尹尙圭進。以玄烜爲水原監牧官,大護軍單金啓洛,禁衛大將單李得濟。
尹尙圭啓曰,新除授禁衛大將李得濟,卽爲牌招,何如?傳曰,允。
尹尙圭啓曰,訓鍊大將李得濟,移拜禁衛大將矣,將兵之任,不可一刻無摠察之人,何以爲之?敢稟。傳曰,禁衛大將兼察。
尹尙圭啓曰,訓鍊大將,禁衛大將兼察事,命下矣。兼察訓鍊大將李得濟,卽爲牌招聽傳敎,何如?傳曰,允。
尹尙圭,以御營廳言啓曰,本廳哨官金尙孝,受由下鄕,過限不來,汰去之意,敢啓。傳曰,知道。
兵曹判書李堯憲疏曰,伏以罪積犯分,恩荷出常,情窮勢蹙,逃遁無所,拚棄四維,唐突出肅,退自循省,惟有惶汗。噫,寵命不可以虛辱,名器不可以久褻,蚊山蚷河之懼,尙止一己,鵜梁軒鶴之譏,實累聖朝,顧臣今日之所據,寧或有一刻淟涊之望,而飭諭洊降,義分至嚴,且以靺韋之賤品,不敢自與於去就之節,遂乃因仍蹲跨,恬若固有,冒其所不敢冒,强其所不可强,向日賓對,將擬晉身,不圖趨簉之路,暫忽銜轡之戒,一蹶之傷,殆病半體,右脚浮腫,其大如腰,牽引酸疼,至及胸膈,轉側須人,呼吸俱礙,貼席叫苦,口不絶呻者,今已旬日,而危惡之症,愈往愈劇,直是氣息厪存之一僵尸耳,不惟臣之自恐其難醫,而見臣者,莫不凜然危之,設或調治得宜,幸而得免於廢疾,至於復起爲人,出入脩門,則實非時月之所可冀,中權之任,非養病之所,而瘝曠之久,不思自處之道,則豈私分之所敢安哉?天地之大,靡物不遂,父母之情,愛欲其生,殿下於臣,卽一天地也,父母也,亦豈忍恝然置之必死之地,而不爲之愍惻耶?今玆祈懇之忱,亶出疾痛之呼,情急辭迫,未暇他及。伏乞聖慈,俯垂矜諒,特賜鐫免,無曠重任,以幸國事,仍俾臣安意將息,少延殘喘,則庇覆生成之恩,非臣之生死隕結所能報也。臣無任云云。答曰,省疏具悉。卿其勿辭,調理行公。
上在昌德宮。停常參·經筵。
藥房副提調韓致應啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮,藥房口傳問安。答曰,知道。
王大妃殿進御加味六和湯,五貼製入事,榻前下敎。
金啓溫啓曰,明日常參·經筵,取稟。傳曰,只晝夕講。
尹尙圭啓曰,備邊司郞廳來言,今日賓廳日次,而景慕宮秋享大祭齋戒相値,不得來會云矣,敢啓。傳曰,知道。
尹尙圭啓曰,行大司憲趙得永,掌令李儒修未肅拜,執義曺喜有,掌令高應觀,持平南必錫·宋應望在外,監察茶時之意,敢啓。傳曰,知道。
徐英輔啓曰,右承旨李錫夏,今日不爲仕進,卽爲牌招,何如?傳曰,允。
徐英輔啓曰,判敦寧沈象奎,右尹金愚淳,除拜後過三日不爲出肅,依定式推考警責,竝卽牌招察任,何如?傳曰,允。
傳于金啓溫曰,禮房承旨,馳詣景慕宮,奉審摘奸,仍與左副承旨,分詣受香諸處,奉審摘奸以來。
徐英輔啓曰,明日停朝市相値,視事頉稟之意,敢啓。傳曰,知道。
以吏曹參議鄭來百再牌不進罷職傳旨,傳于徐英輔曰,只推。
以右承旨李錫夏牌不進罷職傳旨,傳于徐英輔曰,只推。
李基華改差,代以李時獻爲假注書。
備邊司薦望,以李仁秀爲訓鍊大將。
兵曹,訓鍊大將單李仁秀。
尹尙圭啓曰,親除授訓鍊大將李仁秀,卽爲牌招,傳授命召,何如?傳曰,允。
傳于徐英輔曰,今年穡事,以各道狀啓觀之,多有失稔之慮,而且況兩西,搶亂之餘,已判大無,雖以三南言之,山農雖或免歉,沿邑無減己巳云,年事如此之時,民事豈可一時放忽?今番設科,雖曰慶不可踰年,若於此際,連設大小兩圍,則章甫應試之費,郡邑策應之力,猶屬餘事,其弊必歸於斯民,言念及此,夙夜憧憧,夜遣史官,詢問諸大臣,則大臣之言,亦無異議,今秋慶科,待明年秋間退行事,分付該曹,以示予一念爲民之意,而遠道儒武,必有未卽聞知之慮,亦令廟堂,三懸鈴知委事,一體申飭。傳于徐英輔曰,七夕製,再明日通方外爲之,試紙用大好紙,秋到記,初十日當親臨仁政殿爲之,該房知悉。
同副承旨金啓溫書啓,臣承命馳詣南壇,壇上神位版奉審則無頉,祭物·祭器·祭井看審則精潔,諸執事進排官,佾舞工人摘奸則無頉,仍詣木覓山,神位版奉審則無頉,祭物·祭器·祭井看審則精潔,諸執事進排官摘奸則無頉,仍詣漢江,神位版奉審則無頉,祭物·祭器看審則精潔,諸執事進排官摘奸則無頉矣,臣則還詣南壇享所,待將事還奉神位版後,復命之意,敢啓。答曰,知道。
傳于徐英輔曰,留院上疏入之。
李時獻有頉,代以申川祿爲假注書。
徐英輔,以吏曹言啓曰,訓鍊院判官李永配名字,改以秉吉,前縣監李永耆名字,改以秉耆,馬馬海權管李永逵名字,改以秉逵事,俱爲告狀,竝令藝文館給帖,何如?傳曰,允。
副校理趙民和,修撰任俊常聯名箚曰,伏以臣等,卽伏見傳敎下者,以穡事告歉,有慶科退行之命矣。顧今雨暘愆期,或有失稔之歎,瘡痍甫起,尤急軫恤之政,九重一念,憧憧救濟之策,前後絲綸,皆出於爲民之意,臣等誠不勝欽仰贊歎之至,而第伏念遇慶設科,卽有國之大政也。賁飾邦休之在於是矣,慰悅民心之在於是矣,而況三慶荐臻,百姓欣告,跛躄皆起,京外惟同,操觚挽弓之士,蓄銳而俟時,負笈觀光之徒,屈指而計日,懽聳蹈舞擧有先覩爲夬之情,而且今設圍之期,纔隔一念之餘,赴試之行,皆動八路之士,而遠道行會,將費十餘日字,如是之際,科期已迫,遠近多士,咸聚試邑,而退行之令,忽地頒布,則朝廷命令之顚倒,誠非細故,而多士之缺望,庸有極哉?雖以愛惜民力之聖意,有此下敎,而試所設施,例有先期而經紀者,則雖或臨時撤圍,實惠不及於民,而其害反歸於官,且試邑分定之規,必從稍實也,故民弊不至大段,章甫應試之費,以其樂赴也,故群情亦忘其勞。又伏念鎭安人心之道,莫過於設科取人,而況經搶攘之餘,慰撫收拾之方,亦莫如廣慶而試才,與其惜一時之費,而缺多士之望,其得失果如何哉?沿邑民事,雖如己巳之歉荒,慶年科試,自有設行之已例,揆以邦慶,固不可以踰歲矣,參以群情,亦不可以中止矣。伏願聖明,特加三思,慶科退行之令,亟命收還。取進止。答曰,省箚具悉。所陳不允,到記姑爲退行於緩期,以舒多士之赴,此亦足矣,後來之弊,有不可不顧,此意政院知悉,俄下到記親臨傳敎,勿爲頒布。
掌令李儒修疏曰,伏以臣,卽一僇人耳,閉戶田廬,念絶當世,于今十有年所,父老魚鳥,同泳於聖澤,江湖鳧雁,無關於去來,甘作聖朝之棄物,自憐餘生之無幾,幸値今年,大慶稠疊,趨參賀班,粗伸情禮,每於呼嵩纔畢,歸帆旋指,在京僚友,亦不得一接顔面,惟以仰瞻耿光,歸詑鄕里,自幸志願之已畢,無復有營於斯世。不意柏府除旨,忽下於夢想之外,而前望特點,榮耀動人,居在海陬,風傳入聞,感與涕逬,身非己有,蒼黃束裝,顚倒西上,蓋以至冥頑之質,猶知分義之不敢偃臥故也。來伏旅次,宮闕密邇,一肅恩命,意非不切,而非但風霜憂畏之至,宿病交作,至於官職去就之際,鐵限在前,臣之向來遭罹,尙何言哉?臣以千萬無似之質,猥荷先朝特達之恩,自在釋褐之初,擢置講製之列,薄藝小技,過蒙知奬,內除外遷,罔非造化,其奈素性狷狹,處世昧方,旣不能圜轉而隨時,又不能奔波而苟同,早晩顚沛,臣所自知,果於辛酉以後,凶熖方熾,指使惟意,構揑備至,起罪名於烏有,受實禍於暗地,逖矣竊髮之地,永絶首邱之望,幸蒙天日之孔昭,纔經朞月而生還,臣之一身,無往非恩,跧伏田間,以終餘年,生爲編戶之氓,死爲結草之鬼,一念塵刹,永矢不諼而已。今者除命之下,母子感泣,鄕隣聳動,無狀賤臣,何以得此?顧以感激之衷,豈昧駕屨之義,而奈此滓穢滿身,情地危蹙,屢犯違傲,諒非獲已,玆敢疾聲呼籲。伏乞聖慈,亟遞臣所帶之職,仍治臣逋慢之罪,以重公器,以安微分焉。臣旣不以臺閣自處,豈敢開口言事,而事關懲討,義重沐浴,玆敢瀝血而冒陳。大臣三司,義在必討,聯章累牘,拖過時月,而不惟不賜允兪,過中之擧,非止一再,鉗制公議,則有湯劑不進之命,迫退臺臣,則有疏辭還下之敎,乃以三司自引之擧,歸諸本事妥帖之科,以殿下至明至聖之德,何爲此漫漶姑息之計也?目前雖或鉗制,而義理之隳損已大,一時雖或妥帖,而物情之乖激逾甚,殿下果以爲若是彌縫,可以了當否乎?伏願殿下,廓揮乾斷,亟降明命,以除國家無窮之慮,以循群下同聲之討焉。臣無任云云。省疏具悉。所陳不允,爾其勿辭察職。
上在昌德宮。停常參·經筵。
夜自五更至初七日開東,灑雨下雨,測雨器水深一分。
尹尙圭啓曰,行大司憲趙得永,掌令李儒修未肅拜,執義曺喜有,掌令高應觀,持平南必錫·宋應望在外,監察茶時之意,敢啓。傳曰,知道。
金啓溫啓曰,明日社稷大祭齋戒相値,視事頉稟之意,敢啓。傳曰,知道。
徐英輔啓曰,禮曹判書李肇源,除拜後過三日不爲出肅,依定式,推考警責,仍卽牌招察任,何如?傳曰,允。
徐英輔啓曰,右承旨李錫夏,今日不爲仕進,卽爲牌招,何如?傳曰,允。
傳于金啓溫曰,禮房承旨,馳詣文廟,奉審摘奸以來。
申川祿在外,代以鄭元紀爲假注書。
以右承旨李錫夏牌不進罷職傳旨,傳于徐英輔曰,只推。
金啓溫啓曰,卽者說書李魯秉,以其親病,陳疏徑出,原疏以停朝市,纔已退却矣。所當直捧禁推傳旨,而此與無端經出有異,推考警責,何如?傳曰,允。
以春秋館江陵府五臺山史閣實錄曝灑時吉日單子,傳于金啓溫曰,待明秋退定。
傳于徐英輔曰,發遣吏郞,諸執事淸齋與否,摘奸以來。
以咸鏡監司金履永狀啓,純陵陵上莎土·屛風石·曲墻·丁字閣有頉處,修改告由告安等節,竝令該曹稟旨分付事,傳于金啓溫曰,令該曹卽爲稟處。
金啓溫啓曰,七夕製,明日爲之事,命下矣。藝文提學曺允大,待明朝牌招,何如?傳曰,允。
金啓溫,以禮曹言啓曰,每年各陵展謁,春則二三月,秋則八九月取稟事,曾有定式矣。今秋展謁,定於何陵,而以何間擇吉乎?敢稟。傳曰,以健陵·顯隆園爲之,日字,來月念後擇入,可也。
金啓溫,以侍講院言啓曰,本院下番四員內,說書李魯秉入直矣。以其親病,陳疏徑出,司書金逌根身病呈辭,兼司書朴周壽受由在外,兼說書未差,他無取移之道,不得已以上番,姑降入直之意,敢啓。傳曰,知道。
尹尙圭,以都摠府言啓曰,今日入直內三廳,武兼禁軍及軍兵等,當爲中日習射技放,而停朝市相値,不得設行之意,敢啓。傳曰,知道。
金啓溫,以禮曹言啓曰,卽接永禧殿官員所報,則明日七夕製時兩官俱爲觀光云矣。依定式,假官一員,令吏曹,以成均館官員口傳啓下,以爲替直後赴試之地,何如?傳曰,允。
金啓溫,以禮曹言啓曰,卽接故判書李冕膺妻貞夫人趙氏呈單,則以爲,家翁嫡妾俱無子,以其同生弟顯膺第一子度謹,欲爲繼後,兩家同議完定,而係是長子取養,不得循例禮斜,依定式草記稟處事,呈單,而門長幼學李惠膺所訴,亦如趙氏單辭矣。凡係繼宗立後,明有可據,而不得登聞者,許令該曹,論理草記事,曾有筵奏定式,依定式,李顯膺第一子度謹,立爲李冕膺之後,何如?傳曰,允。
徐英輔,以吏曹言啓曰,龍川府使李永植名字,改以祜植,宣傳官李永緖名字,改以膺緖事,俱爲告狀,竝令藝文館給帖,何如?傳曰,允。
尹尙圭,以義禁府言啓曰,卽接月令醫員金友曾手本,則時囚罪人鄭湋,屢日處濕之餘,猝得泄痢之症,度數頻數,食飮全却,李光憲素患痰積之症,當此換節,處濕添劇,氣息奄奄,俱有難保之慮云,罪人病勢如此,則一邊保放,一邊草記,曾有定式矣。鄭湋·李光憲,竝姑保放之意,敢啓。傳曰,知道。
上在昌德宮。停常參·經筵
金啓溫啓曰,明日常參·經筵,取稟。傳曰,停。
李錫夏啓曰,來十一日朝參日次矣,敢稟。傳曰,停。
金啓溫啓曰,來十一日輪對日次矣,敢稟。傳曰,當次人受點,後日次待令。
尹尙圭啓曰,行大司憲趙得永,掌令李儒修未肅拜,執義曺喜有,掌令高應觀,持平南必錫·宋應望在外,監察茶時之意,敢啓。傳曰,知道。
傳于金啓溫曰,禮房承旨,馳詣社稷,奉審摘奸以來。
金啓溫啓曰,藝文提學曺允大牌不進推考傳旨,今方捧入,而七夕製命下之後,如是違牌,事甚未安,更爲牌招,何如?傳曰,允。
金啓溫啓曰,藝文提學曺允大再牌不進推考傳旨,今方捧入,而七夕製命下之後,連事違召,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
傳于金啓溫曰,右副承旨,持此御題,與藝文提學,偕往泮宮,試取以來。
傳于金啓溫曰,今見入門單子,其數殆近三千,且今年三日製,旣未設行,多士之心,不可不慰悅,今番則取十人事,分付。
傳于尹尙圭曰,七夕製銘居首三下一進士李容奎,三下生員兪平柱,草三下進士金晉敎,竝直赴會試次上生員宋永載,進士沈華錫,竝給二分,之次次上幼學朴升源等五人,令該曹考例施賞。
傳于尹尙圭曰,入格儒生,明日延英門外,施賞以送。
金啓溫啓曰,卽者戶曹郞廳來言,明日宗廟·永禧殿秋奉審,本曹判書,當爲進參,而判書朴宗慶在外,無以擧行云,何以爲之?敢稟。傳曰,次堂擧行。
金啓溫,以禮曹言啓曰,卽接宗廟署所報,則明日秋奉番時,本署提調一員,當爲進參,而都提調金載瓚有身病,提調李晩秀在外,無以擧行云矣。提調令政院稟旨變通以爲進參之地,何如?傳曰,允。
傳于徐英輔曰,宗廟提調許遞,前望單子入之。
宗廟提調前望單子入之,曺允大落點。
金啓溫啓曰,卽者景慕宮官員來言,明日秋奉審時,提調當爲進參,而都提調金載瓚,提調韓晩裕,俱有身病,不得進參云,提調韓晩裕,卽爲牌招,何如?傳曰,允。
金啓溫啓曰,景慕宮提調韓晩裕牌不進推考傳旨,今方捧入,而明日秋奉審,當爲進參,如是違牌,事甚未安,更爲牌招,何如?傳曰,許遞。前望單子入之,待下批,牌招察任。
景慕宮提調前望單子入之,朴宗來落點。
傳于尹尙圭曰,留院公事入之。
徐英輔啓曰,吏曹郞廳來言,三登縣令宋之廉,兩司俱未署經云,除在外外,未肅拜人員,竝卽牌招,以爲署經之地,何如?傳曰,允。
以司諫南惠寬,正言李羲準·李紀淵,掌令李儒修牌不進罷職傳旨,傳于徐英輔曰,只推。
徐英輔啓曰,三登縣令宋之廉署經事,命下,而憲府則行大司憲趙得永,掌令李儒修牌不進,執義曺喜有,掌令高應觀,持平南必錫·宋應望在外,諫院則司諫南惠寬,正言李羲準·李紀淵牌不進,獻納李英發在外,只有大司諫尹行頤一人,無以備員署經,何以爲之?敢稟。傳曰,更爲牌招。
以司諫南惠寬,正言李羲準·李紀淵,掌令李儒修再牌不進罷職傳旨,傳于徐英輔曰,只推。
徐英輔啓曰,三登縣令宋之廉,兩司當爲署經,而憲府則行大司憲趙得永,掌令李儒修再牌不進,執義曺喜有,掌令高應觀,持平南必錫·宋應望在外,諫院則司諫南惠寬,正言李羲準·李紀淵再牌不進,獻納李英發在外,只有大司諫尹行頤一人,無以備員署經,何以爲之?敢稟。傳曰,更爲牌招。
金啓溫,以弘文館言啓曰,本館下番闕直,事甚未安,修撰李允謙,副修撰李止淵,竝卽牌招,以爲推移入直之地,何如?傳曰,允。
金啓溫,以禮曹言啓曰,以陵幸取稟草記。傳曰,以健陵·顯隆園爲之,日字,來月念後擇入可也事,命下矣。幸行吉日,令日官池景泌推擇,則來九月二十五日·二十七日·二十八日俱吉云,以何日定行乎?敢稟。傳曰,以二十八日爲之,可也。
健陵·顯隆園幸行時,軍令,九月二十八日出宮,始興縣行宮晝停,自闕門二十三里,華城行宮宿所,自始興縣晝停所四十里,二十九日健陵展謁親祭,自華城宿所二十里,以上八十三里,顯隆園展謁親祭,還詣華城行宮宿所,三十日始興縣行宮晝停,當日還宮,軍令中還詣華城行宮下,華寧殿酌獻禮仍爲八字添書下。
李錫夏,以兵曹言啓曰,今此幸行時,何營軍兵隨駕,何營軍兵留都,禁軍及馬步軍,以幾番·幾哨磨鍊乎?敢稟。傳曰,訓局步軍七哨,馬軍五哨爲先廂,步軍五哨,馬軍一哨,御營廳騎士三番爲後廂,而後廂大將,御將爲之,禁衛大將,率後營京鄕馬步軍留陣,摠戎使,率訓局步軍一哨,亦爲留陣,禁軍五番,挾輦軍,以五百名通用爲之,隨駕可也。
李錫夏,以兵曹言啓曰,在前經宿幸行時,侍衛,例爲稟旨磨鍊,而丙寅年健陵幸行時,兵曹都摠府堂上郞廳·五衛將各一員,丁卯庚午兩年,各二員,武兼,連以八員隨駕矣,今番依何年例磨鍊乎?敢稟。傳曰,依丙寅年例磨鍊,可也。
李錫夏,以兵曹言啓曰,在前舟師軍物,以大小間稟旨排立,而丁卯庚午兩年,連以小軍物排立矣,今番則以何軍物擧行乎?敢稟。傳曰,以小軍物擧行。
李錫夏,以兵曹言啓曰,今此健陵·顯隆園幸行時,各差備所把驛馬,別單磨鍊書入,而本曹驛馬外不足之數,依前例,京畿驛馬十五匹補把事,分付本道之意,敢啓。傳曰,知道。
李錫夏,以兵曹言啓曰,在前經宿幸行時,城外屛門把守,大駕行過後,入來留都營,回鑾時出去把守矣,今亦依此擧行,何如?傳曰,允。
李錫夏,以兵曹言啓曰,在前幸行時,水原府別驍士二番,別軍官八十人及步軍五哨,留守率領,自遲遲臺爲先廂矣,今番則何以爲之乎?敢稟。傳曰,依此擧行,可也。
李錫夏,以兵曹言啓曰,在前健陵幸行時,畿邑所管斥候伏兵·傳語軍,華城·廣州府,各隨地方擧行矣,今亦依此磨鍊,何如?傳曰,允。
李錫夏,以兵曹言啓曰,在前健陵幸行時,華城·始興設布帳,連以墻垣之堅固,不爲磨鍊矣,今亦依此擧行,何如?傳曰,允。
李錫夏,以兵曹言啓曰,幸行回鑾後,隨駕軍兵犒饋,近年連以乾物磨鍊矣,今亦依此擧行,何如?傳曰,允。
李錫夏,以司僕寺一二提調意啓曰,今此健陵·顯隆園幸行時,補把驛馬,勿論遠近道,限五十匹分排,知委各驛,以爲入用之地,何如?傳曰,允。
李錫夏,以司僕寺一二提調意啓曰,今此健陵·顯隆園行幸時,各差備入把馬,磨鍊別單書入,而其中驛馬,則令兵曹,依例知委各驛,使之直爲入把,何如?傳曰,允。
李錫夏,以司饔院提調意啓曰,自前每當幸行經宿時,各邑地方官進排御供物膳日下雉鮮及各司供上,一體進排于經宿所,乃是事例,而近來連有除之之命,雖出於除民弊之聖意,曾以草記稟旨後行會于畿營之意,有所稟定,則今此健陵幸行時,各邑進排,依例知委監膳提調·郞廳,先期進詣,何如?傳曰,置之,可也。
兵曹口傳政事,以任聖說·李晩植·徐章輔爲宣傳官。
以江原監司李好敏狀啓,扞城幼學鄭致堯一胎三男事,傳于韓致應曰,令該曹稟處賜米。
以司謁方聖行手本,別監金龍淵,被壽喆等所打,除下,其代各別擇差事,傳于尹鼎烈曰,令攸司科治放送。
徐英輔,以吏曹言啓曰,前翊贊李英雲名字,改以章雲,尙州牧使李英紹名字,改以章紹,前縣監李英顯名字,改以章顯,前監牧官李英繪名字,改以章繪,權知承文院副正字李永烈名字,改以慶烈,出身李永弼名字,改以用弼,出身李英綸名字,改以章綸事,俱爲告狀,竝令藝文館給帖,何如?傳曰,允。
李錫夏,以禁衛營言啓曰,本營哨官李元緖,受由過限,依例汰去之意,敢啓。傳曰,知道。
李錫夏,以御營廳言啓曰,本廳字內惠化門北邊第二城廊近處體城六間許頹圮處,今八月初八日爲始,改築之意,敢啓。傳曰,知道。
上在昌德宮。停常參·經筵。
徐英輔啓曰,明日常參·經筵,取稟。傳曰,停。
李錫夏啓曰,禁衛營將官來言,今日本營軍兵,日次私習云矣,敢啓。傳曰,知道。
李錫夏啓曰,御營廳將官來言,今日本營軍兵,日次私習云矣,敢啓。傳曰,知道。
徐英輔啓曰,玉堂備員間,視事頉稟之意,敢啓。傳曰,知道。
徐英輔啓曰,三登縣令宋之廉署經事,命下矣。諫院則旣已署經,而憲府則行大司憲趙得永牌不進,只有掌令李儒修一人,無以備員署經,行大司憲趙得永,更爲牌招,何如?傳曰,一司除署經。
以水原留守金履度狀啓農形事,傳于李錫夏曰,近念諸道農形,殊甚悶然之際,覽此狀辭,極爲切悶,令該府,隨其判官所報啓聞事,分付廟堂。
徐英輔,以奎章閣言啓曰,景慕宮望廟樓今秋大奉審,臣奭周,與本宮提調朴宗來,進詣展奉,奉審無頉之意,敢啓。傳曰,知道。
以修撰李允謙,副修撰李止淵牌不進罷職傳旨,傳于徐英輔曰,只推。
尹尙圭啓曰,正言李紀淵三牌不進,依定式,遞差傳旨及禁推傳旨,捧入之意,敢啓。傳曰,知道。
以正言李紀淵三牌不進禁推傳旨,傳于尹尙圭曰,只推。
以正言李羲準牌不進罷職傳旨,傳于尹尙圭曰,只推。
兵曹口傳政事,副司果李紀淵·金逌根,竝單付。
徐英輔,以弘文館言啓曰,本館下番闕直,事甚未安,修撰任俊常,卽爲牌招入直,何如?傳曰,允。
李錫夏,以兵曹言啓曰,今此幸行時,舟師大將,當爲差出,而訓鍊大將,御營大將隨駕,只有禁衛大將,無以擬望矣。若値如此之時,則有守·摠兩使擬望之定式,而守禦使,今已出鎭,摠戎使竝擬,何如?傳曰,允。
尹尙圭,以義禁府言啓曰,統制使吳載光狀啓內,薺浦萬戶宋官英爲先罷黜,其罪狀,令攸司稟處事,啓下矣。宋官英今方待命,拿囚之意,敢啓。傳曰,知道。
尹尙圭,以刑曹言啓曰,依下敎,奴壽喆·莫福·三喆等處,毆打掖隷委折,嚴治査問,則渠等所供內,以爲再昨日同班婢,因事出去,回還之路,與何許人,相詰於鄕校洞近處云,故渠等三人,果爲往見,則同班婢,與着白衣人,路上爭鬨,故不知其人之爲掖隷,毆打的實云矣,觀於供辭,雖以不知爲掖隷爲說,而其毆打情跡,則無辭遲晩,渠輩以毛笠之賤,毆打掖隷,少無顧忌者,萬萬痛駭,謹按律文,則大明律鬪毆條有曰,毆制使者,杖一百徒三年,壽喆等依此律照勘,各決杖一百後,壽喆公忠道沃川郡,莫福延豐縣,三喆淸風府,竝徒三年定配所,卽爲押送,何如?傳曰,允。
領議政金載瓚,左議政韓用龜,右議政金思穆聯名箚曰,伏以因春曹陵幸稟旨草記,有健陵·顯隆園幸行之命矣。春秋祗謁,典禮攸定,時節展誠,情文卽然,而伏況是年是月,宸慕益切於美墻,拜陵拜園,聖孝將伸於蘋蘩,夙戒龍旂,恭瞻象設,庸寓皇皇如求之思,禮之盛也,情之至也。命下之日,臣等竊自掩抑,繼以讚歎,更有何一辭仰難,而第伏念玉候今臻康復,珍劑亦已停止,然而積月靜攝之餘,榮衛未復常節,起居宜愼少愈,殿宮惟憂之念,未嘗少弛,臣民過慮之忱,實所同然,而程路恰爲三舍,勞動將過再宿,且當秋冬之交,風日必難調適,此時動駕,大違愼重之道,而殿下之自愼自重,卽所以上順慈心,允爲聖人以親心爲心之孝也。聖念雖所難抑,輿情實自切悶,臣等判不以匪禮之禮,導我殿下,甘自歸以婦寺之忠也明矣。伏乞亟回三思,特收成命,若以秋謁之旣定旋寢,聖心爲悵,則行禮於稍近陸寢,當日回鑾,禮固無缺,事且有據,俯循臣等之請,千萬幸甚。取進止。答曰,省箚具悉,卿等之懇,當此年小子情理,豈有曠省之心哉?卿等所請雖如此,不允。仍傳曰,此批答,遣史官,傳諭于領左右相。
判敦寧沈象奎疏曰,伏以臣,於日昨,伏奉除旨,以臣爲判敦寧府事,臣聞命感激,宜卽趨肅,以伸叩謝之忱,而第臣本無敦寧,揆以公格,自在當遞,敢陳短章,仰瀆崇嚴。伏乞聖明,亟令該曹,照例遞改,俾存公法,以安私分,不勝幸甚。臣無任云云。答曰,省疏具悉。疏辭下該曹稟處。
兵曹判書李堯憲疏曰,伏以臣,病淹床褥,罪在瘝曠,冒控血懇,冀垂體諒,及承批旨,未蒙鞶帶之禠,反賜調理之暇,臣誠惘然失圖,繼以惶隘,伏枕憂懼,又添一病,況今拜陵涓吉,謁廟在邇,八鑾順動,三軍宿戒,仗衛陪扈之任,營陣管轄之務,比諸平日,其責尤殷,而伊來病狀,有加無減,脚部酸痛,屈伸俱艱,胸膈牽引,呼吸相妨,坐臥則必也須人,飮啖則全然廢却,兼以寒熱交作,神精昏瞀,針灸蔑效,藥餌路窮,問之毉家,參以經驗,則此乃頑痰闖肆,凝結不散,時月之間,難保差完云,臣之僥倖一望,惟在磨以歲月,不作病廢之人而已,目下形症,卽一籧篨,簿書酬應,猶難自强,鞍馬周旋,況也可論,軍令持待,關係師律,聞命卽趨,不容晷刻少緩,而緣臣病故,自犯逋慢,恩出曲庇,事違常規,惶隕之極,無所逃罪,至若政席之久曠,曹務之積滯,尤是臣罪上之罪,堂堂大司馬之職,便作一武臣養疴之所,臣心悚悶,姑舍勿論,國體苟艱,儻復如何?臣以韎韋之賤,屢上辭本,固知萬萬未安,而與其尸素而妨公,無寧瀆撓而獲罪,玆控疾痛之呼,申籲崇嚴之下。伏乞聖慈,俯察臣難强之病,亟遞臣虛縻之職,俾幸公私,仍治臣犯分之罪,以肅朝綱,千萬幸甚。臣無任云云。答曰,省疏具悉。所請依施。
司諫南惠寬,掌令李儒修,副校理金箕殷啓曰,噫嘻痛矣,徐邁修之罪,可勝誅哉?本以悖慝之性,濟以麤鄙之行,外若憒劣,內實奰險,以其寒素之地,晩年發軔,鑽刺勢利之塗,兜攬淸要,不出十年,已躋崇顯,一世嗤點,厥惟久矣,而少無畏愼之意,益肆老悖之氣,雖以居銓時事論之,谿壑莫充,賂門大開,惡子助虐,悖姪賣勢,醜聲載路,萬口喧傳,而及夫秉軸之後,恣行威福,把弄權柄,少或違拂,則論罷相續,一有媚悅,則吹噓惟意,不學無識,忘廉沒恥患得患失,貪權貪利,以拭巾待盡之年,有鳴鍾不已之行,究厥前後,孰非罔赦,而特以渠專政擅勢之故,道路以目,而莫敢發口者,已多年所,向來重臣之疏,卽渠眞贓,則苟有羞惡之心,惟當縮伏訟愆,以謝人言,而迺者重卜之後,又復揚揚得得,依舊龍斷之習,益藉蚓結之勢,至於月正賓筵之奏,而其右袒凶逆,極力愛護之罪,於是乎極矣。噫,彼達淳之肆發凶言,請褒兩人,敢所不敢,忍所不忍者,自有君臣以來,所未見所未聞之極惡大憝也。爲今日臣子者,孰不驚心痛骨,以效逐雀之義,而渠爲首相,身登前席,敢於俯詢之下,少無驚動之意,乃以語皆切實,忠愛之悃,溢於辭表,許奬之不已,從以言之非艱,行之惟艱,深加體察,仰勉其允從,前唱後應,左攔右遮,和應之狀,昭不可掩,而至於聖心驚痛,辭敎惻怛,屢下臣子不忍聞不敢承之敎,渠雖腸肚之共連聲勢之相援,苟有一分人心一分臣節,卽當惶縮震剝,求死不得,而乃反佯若不聞,恬若無怪,猶以憂世道之訛謬,慮義理之晦塞等說,挺身助勢,恣意脅持,人理斁矣,臣分絶矣。沐浴請討之義,雖難責之於如渠鄙夫,而其擔當護逆,冒死周遮之狀,律以春秋之法,焉逭黨與之誅,而敢生掉脫之心,顯售顧瞻之習,乃與無所犯之大臣,欲同去就,乍出旋入,營護之罪,終不首實,人不可欺,天其可欺乎?其凶肚逆腸之一串貫來,十手所指,十目所睹,而觀其日前附奏,則陰巧之計,轉益痛惋。噫,伊日所奏,筵本昭在,上款下款,條件不同,前奏後奏,語脈分明,而乃敢以切實忠愛等說,屬之於已承批之筵奏,憂世道慮義理等說,附之於李㙖等之處分,欲爲囫圇汨董,漫漶分疏之計者,言言巧惡,節節凶譎,而其所謂記注錯誤云者,尤是無前之大變怪,蓋伊時下詢,只及於達淳事,天語丁寧,日星昭揭,而今於斷案已具之後,忽拈一左字,指無謂有,變幻事實,歸之於記注之見漏者,情節叵測,罪惡益著,人之無嚴不敬,胡至此極?且況有恂輩,圖改筵本之陰謀秘計,今旣綻露無餘,則其所圖生之計,益彰同惡之跡,如此背國死黨欺天誣人之類,付處之典,猶云薄勘,而只緣傳旨之未下,旣允之啓,尙不得擧行,輿情之憤鬱,容有極哉?請亟下罪人徐邁修中道付處傳旨。十一行半刀割
司諫南惠寬,掌令李儒修啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·獜,自作窩主,待國洞執命之日,擬占台府,當李潭秉銓之時,把弄朝權,且以醴酒之說大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰謀情節,其弟萬無不知之理,請遲晩後物故罪人啓能,亟施帑籍,趾賊等凶種,夬施邦刑,獻遂設鞫得情。噫嘻痛矣,從古亂逆何限,而豈有如夏賊之窮凶極惡者哉?語其凶言,則雲海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭之出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常唱和,推此可知,恭賊正刑之後,一二同情之類,旣無究問之道,而斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例施行,斗恒及夏賊親屬奴傔連伊夫妻,竝嚴鞫得情,夬正典刑。噫嘻痛矣,明謙之凶謀逆節,實是亘萬古所無之賊也,身爲閫帥五字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠六字刀割逆復之愛姪也,一門之內,日夜綢繆,兩賊之間,出沒紹介,危機急變,邈在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞,以謙以逆復之子,傳襲其父之凶圖八字刀割鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲今之趾·夏,則其凶種逆孽之待年與否,更無可論,逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰秘,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭半行刀割旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙,以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法。噫嘻痛矣,亂逆之變,從古何限,而豈有若嶺啓中,諸賊之窮凶極惡者哉?嗚呼,際庚午天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯官府,肆發縛官上京擧兵除惡等語,究其逆節,實有浮於獜·亮而鯨鯢之戮未加,魑魅之形先滅,雖未及如法結案,而此等凶逆,當施孥戮之典,金樂敎則以玄慶之妻甥,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,凡此諸賊,雖或有首從之別,而其在誅亂根重獄體之道,不可自外勘斷而止,請時景,時昱,竝施孥籍之律,金樂敎,亟令王法,設鞫嚴覈,快正邦刑。噫嘻痛矣,權奸之凶國禍家,從古何限,而豈有如尹行恁之至妖慝絶巧㦧者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每次行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復飜身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當庚年崩坼之變,大小哀遑,罔知所爲,渠乃以喪制未闋之身,謂此時之可乘,敢欲盗竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闈捭,左右欺賣,口蜜腹劍,不翅林·甫之奸邪,詐僞反覆,專用蘇·張之手段,其言則假托義理,而其心則壞亂義理,廊廟大臣,視之若無,僚寀兄弟,公行交構,䜛慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁萼之論,卽渠素所蓄積,章蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者,渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸,還他本色,蓋其千億化身,惟利是趨,利在浚賊則附浚賊,利在異類則附異類,利在邪黨則附邪黨,至於半行刀割天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,況今可發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁。何幸我慈聖殿下,俯察輿情,廓揮明斷,特降賜死之命,王章自此可伸,輿情得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸,而未可謂克伸,輿情似洩而未可謂夬洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。八行刀割噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒儉輩鞫案觀之,其所綢繆排布至凶絶悖之狀,不可但以邪學言也,請來大泊,裝載兵器,曰以脅持,曰以判決云者,卽是适·璉之餘套,而獜·亮之後身也,賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也,追惟及此,不覺毛骨俱竦。恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦轂也,春間治獄之時,只以邪黨而誅鋤,或徑先物故,或誅止其身,而儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥戮之典。噫嘻痛矣,國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,㦧毒之凶計,暗相綢繆,罔有紀極,主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喻其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無可施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也。幸賴我先大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰秘,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心膓,已萬萬極凶絶悖,而甚至於五月喪變之後,以平日不平之心,益肆陰凶之計,暗噣其兄,沮戱葬地,國言喧藉,情節莫嚴,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之膓,都人尹姞等句語,排布陰譎,曲堗徙薪之援比,指意凶㦧,卽此一段,其沮戱大婚之凶肚,背馳先王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦㦧矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也,凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰㦧,逆膓難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻,魯賢本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛熳謀議,沮戱大婚之凶計,背馳先王之逆節,終始通謀,已是渠斷案,而嗾人停啓之事,首作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤,當如何?請知情不告罪人魯賢,亟施孥籍之典。噫嘻,在民,手出悖通,身係久囚,則乘機樂禍之習,厥惟久矣,與裕賊爲切隣,以裕賊爲謀主,臭味相同,腸肚相連,及其凶疏之構草也,密勿綢繆,爛熳酬酢,或曰大婚不成則好矣,或曰喬木世家不歸正,攘臂倡應,甘心沮戱,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕,請知情不告罪人在民,亟施孥籍之典。噫嘻痛矣,不逞怪鬼之徒,壞世道而禍家國者,從古何限,而豈有如向來悖疏悖通者哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲㦧毒之擧,昻然自處以窩主巨魁,而嘯聚無賴之類,做出平地之浪,掃盡朝著,將欲何爲?此在渠猶屬薄物細故,尤有所絶悖而窮凶者。渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸,請物故罪人履猷諸子,亟施散配之典。噫嘻痛矣,人心日䧟,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫彼裕賊,沮戱背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加拷訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶悿之劇逆大憝也。以渠負犯,生出獄門,寔出十世宥之聖意,則渠若有一分秉彛之心,豈忍復爲此游辭粧撰舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當。至於金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆係是應坐之類,事當次第擧行,決不可遽議酌放,金千孫雖曰蒙騃賤類,旣是親密之傔屬,亦係鞫獄之干連,亦不宜全然放釋,請安置罪人李晦祥,島配罪人金宇光,竝令王府,更加嚴鞫,快正典刑,放釋罪人權思穆·金千孫,亟施絶島安置之典。噫嘻痛矣,干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣副者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏詘,顯售不逞之習,少無顧忌之心,其爲凶㦧,胡至此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彛之心者,孰不頌慈仁仰聖孝,而渠亦北面於慈聖曁殿下之庭者,抑何心腸,至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣,輿論送發,聖斷斯赫,特允臺臣之請,王章始可夬伸,輿憤從此少洩,而豈意酌決之命遽下,至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也,此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請,而不宜從輕,自有邦憲,而不容少緩,請楸子島減死安置罪人在敏,亟令王府,還爲拿來,嚴鞫得情,夬正典刑。噫嘻痛矣,李東馨之罪,可勝誅哉?莫重莫嚴者,某年之義理也,至精至微者,先王之秉執也,是以過與不及,均之爲殺無赦矣。彼達淳之假托闡揚,敢提不敢提之事者,已是窮凶絶悖所未有之變怪,而東馨之夤緣事會,憑藉聲討,又復忍提不忍言之言,顯售壞亂挾雜之計者,其所以干犯大義,貽慽聖心,同歸於亂逆之一轍,何其無嚴無忌,至此之極也?蓋達淳之罪,在於干犯義理,東馨之罪,在於壞亂義理,干犯者,旣爲人臣之極罪,則壞亂者,亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了,思之及此,不覺髮豎而膽掉,此固殿下之罪人,而亦是兩朝之罪人也。島置之典,雖已蒙允,此等怪鬼凶徒,決不可一日容貸,請金甲島安置罪人李東馨,爲先施以荐棘之典。噫嘻痛矣,徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讎絶母家,全廢謁廟之擧,傳神於能賊,護法於能賊,一世共憤,萬口難防,而及能賊伏法之後,天綱太悏,王章不加,渠之尙今戴頭假息於覆載之間者,已是天地好生之德,使渠苟有一分秉彛之性,則所當屛跡息影,改心革面之不暇,而乃反揚揚自處以無故之人,圖占科第,翺翔名塗,自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目,論其前後情跡前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛熳綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,盃盤慇懃,形跡浪藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二,二而一,至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史筆者,厥罪何居,而況伊日賓對之筵本,卽我聖上闡明大義,遵守先志之一大關捩,則其爲關係於莫重莫嚴,果何如也,而渠敢急於掉脫,暗地指使,悖姪有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至㦧至妖至奸者乎?謂人可誣,人不可誣,謂天可欺,天不可欺,島置之典,雖已特施,其設計造謀同逆共惡之窮凶情節,不可不盤覈得情,請楸子島安置罪人徐瀅修,設鞫嚴問,快正王法。李魯春本以傾邪之性,濟以反復之行,千億化身,恬不爲愧,百計鑽穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲腹心,甚至於結爲兄弟,罔念匪類之可恥,遂許生死之與同,重牢宴獻壽之說,母喪時,致奠之謗,一世喧傳,唾罵四起,畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慽我殿下之心,而私書往復,稱以樹立,公肆推詡,看作茶飯,蓋此輩以此等凶說,作爲家計,不知有君父,是可忍也,孰不可忍也?及夫奸狀綻露,聲討方嚴,則叔姪相鬨,互相推諉,傳說狼藉,莫不掩口,渠之前後情節,昭不可掩,如此矣。雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沬血請討,況其眞贓已露證援昭在,此與達淳·瀅修,一而二,二而一,如此窮凶絶慝之類,若不嚴加盤覈,快施王章,則亂逆無所知懼,世道無以底定。請巨濟府島配罪人李魯春,亟令王府,設鞫嚴問,明正典刑。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案,故儒臣趙恒鎭疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說,論斥言者,夫以斥裕之疏,謂之奸萌賊膽,則渠之凶肚逆腸,已不可掩,又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿憤久而益激,島置之律,雖已蒙允,如此奸凶之類,決不可一日容貸於覆載之間。請古今島安置罪人張錫胤,亟令王府,嚴鞫得情,快正典刑。噫嘻痛矣,煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於吐吸,一世屛息,萬人側目,其有奴顔婢膝,脅肩諂媚,則悅其附己而吹噓奬擢,如恐不及,或能介然有守,稍欲自持,則惡其異己而排擯擠䧟,靡有餘力,於是乎,擧一國之嗜利昧義,忘廉沒恥,閃忽如鬼蜮,鄙琑如駔儈之類,無不匍匐而歸之,棼然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢爲此時可乘,而凶肚愈肆,謂擧世可脅,而猾手轉熟,驟擢私黨,列樹爪牙之勢,廣引醜類,密布耳目之助,瑣瑣之婭,賣其凶熖,齪齪之徒,䑛其殘瀝,朝政蠱壞,世道殽亂,駸駸至於莫可收拾之境,是皆昭布一時之瞻耹,脩播萬口之喧騰,雖至輿儓下賤竈婢耘夫,擧懷憤惋,戟手唾罵,凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之廷,以不忍聞於先大王者,不敢言於殿下,則義理湮晦云云。此何語也?殿下以先王之心爲心,群下以事先王者事殿下,卽天理臣分之所當然。若曰先王之時,雖不忍言,而殿下之時,可以忍言,則天下寧有如許臣節乎?護法傳神,濳授具徒,前茅後殿,一串貫來,至于今番達賊之凶圖,而首尾相符,脈絡相通,無不根柢於煥之,本原於煥之,今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓,夫裕賊之凶謀陰圖,卽煥之之異身同腸,爛熳綢繆之狀,已不可掩,更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備,當是時也,凡在橫目之列者,孰不肉顫膽掉,思欲手磔口臠,而巷裡私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莽·卓·懿·溫,何以加此?執跡而誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已。其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今已蒙允,則應行之法,不容少緩,請追奪罪人煥之諸子,亟施散配之典。噫嘻痛矣,達淳之罪,可勝誅哉?本以陰譎之性猾濫之習,巧於涉世,盗竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注何如,倚毗何如,而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶㦧,此其死罪一也。渠所謂邪說,卽所以自唱,做出謊怪之言,繼以憂歎之色,暗中揶揄,白地煽惑,必欲矯誣一世,構䧟朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來,所未聞所未有之至凶㦧大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,小無畏縮之意,悍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彛斁絶,此其死罪五也。晩後一疏,去益凶㦧,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰,此非但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身,請賜死罪人達淳諸子,亟施遠地定配之典。日煥性本狠愎,跡又詭秘,托身權凶之門,而腸肚相連,藉賣戚畹之勢,而威福自恣,鄙悖如達·翊者,稱以大老,謟諛若龜獻者,甘爲門生,獽臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉,至欲食肉寢皮,而渠獨何心,陰護顯抉,倡出凶論,乃以三揀不爲之說,傳播疑惑,百計興訛,必欲背馳先王,沮戱大婚,究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲專伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞,果然在民之招,至以其叔而爲證,卽此一節,尤是斷案,未施肆市之律,而鬼誅先加,其爲輿情之憤惋,容有極哉?何幸天討亟行,追奪之典,今旣蒙允,則次第應行之律,不容少緩,請追奪罪人日煥諸子,亟施散配之典。噫嘻痛矣,亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彛幾至斁喪,千怪百變,曡生層出,以至於達賊不道之奏,如貫一串,苟求其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦澤破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行,而施之誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻痛矣,漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所?彼日柱本以戾氣所鍾,虺毒其性,凶譎奰慝,爲漢祿之是父是子,綢繆陰秘,與觀柱而難兄難弟,以其父罪惡貫盈,慮他日必致彰露,夙宵經營,罔非讎國家而危宗社,年來機關,盡是結淫朋而戕善類,氣焰所使,無事不爲,甚至於自處戚畹,締結煥賊,假托儒名,圖占抄選,蓋欲虛張聲勢,威脅異己,使一世之人,莫敢誰何,不得追提漢祿之凶言故也,其所爲計,吁亦巧且㦧矣。況其險圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖奏血黨之干犯,斷案已具,千變萬怪,疊生層出,而要其歸,則皆從其父凶圖中出來,與日煥諸賊,一而二,二而一,卽其身犯,實諸逆之窩窟,群凶之根柢也。形跡狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還菀,請黑山島安置罪人日柱,依初下傳敎,設鞫得情,夬正典刑。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也,思之膽掉,言之骨靑,直欲手磔口臠食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀秘計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻痛矣,龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢繆揣摩,自爲凶圖之謀主,醞釀設施,甘作諸賊之窩窟,鼓倡凶論,爲龜·祿之後殿,排布逆謀,與觀日而同腸,晝宵經營,莫非凶禍家國,東西嘯聚,必欲網打朝紳,裕賊之凶疏而指使之者此賊也,履猷之悖通而陰嗾之者此賊也,此乃十手所指,萬口所傳,而當時鋤治,不及巨魁,仍作漏網之魚,便成伏莽之賊,兩煥·裕·玉之元惡大憝,達·瀅·春·翊之陰謀秘計,莫不根柢於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使鉏制一世,擠陷異己,其計吁亦巧且憯矣。論其許多凶謀許多逆節,實覆載之所不容,神人之所共憤也,凡今日含生之倫,孰不欲食肉寢皮,而尤有所窮凶而絶悖者。惟我殿下,追念慈聖之盛德,至命承宣之特除,則渠當感泣榮幸之不暇,而罔念恩渥,愈肆狠毒,不懸玉圈,抑何心腸,其怨懟不臣之心,殆有浮於觀柱之請退於親政之初也,卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日,思之及此,寧不凜然而寒心哉?請金甲島安置罪人龍柱,亟令王府,設鞫得情,夬正典刑。李書九薄有才藝,工於反覆,迹其平生,可謂千億化身,而此於渠猶屬細事,其庚申一疏,設爲問答,極其妖譎,頭䐉於裕疏,張本於達奏,爲劇逆巨魁之前茅嚆矢者,一則書九,二則書九,且其辭疏中斜封墨勅之說,尤非當世之所敢引用,究其指意,萬萬叵測。伊時慈敎,深斥妖邪,特命竄逐,終因煥賊之力救,致有反汗之擧,其爲煥之異身同腸,已不可掩,而況敬臣疏出後,渠敢以忠藎元老,盛推煥之,訾毁賢相,痛斥敬臣,其力護凶魁,箝制人口,渠已自供,今當三賊逆節彰露,聲討方張之時,根窩之如書九,血黨之如書九者,偃息在家,官爵自如,亂臣賊子,將何以知懼乎?請前監司李書九,設鞫得情,夬正典刑。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撑腸柱腹,都是禍心,聽言觀時,罔非戾氣,平生伎倆,專在於凶國而讎君,晝宵營爲,不出於戕人而害物,好惡所到,忠逆立判,利勢所在,逋逃咸萃,附己者謂之向國,而獎拔汲引,如恐不及,異己者謂之背馳,而擠陷網打,無所不至,於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天計,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也,渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二,二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則若可扶植者然,肆然上逼於莫重莫嚴之地,以是而脅持君父,威喝朝野,魯賢之逆變,由是而醞釀,達·瀅之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,躗言五條,莫掩自倡之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉,以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於先大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推翊尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?時以大官之曾忝也,鬼誅之先加也,故依律處斷,雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行。噫,彼鍾厚,性旣陰譎,跡又詭秘,本以蔑識之鄙夫,自知發身之無階,因悖弟托士流之會,而暗覷欺世之術,附逆戚讎國家之論,而遂致華選之濫占,于以威喝一世,把作張氣勢之奇貨,于以指使群凶,自居樹黨與之淵藪,外托遺逸,內執朝柄,把弄威福,如恐或失,藉賣權寵,無所不至,於是不逞之徒,逐臭之失,轉相告引,靡然從之,粗解文字者,自稱高弟,濁亂世道者,願結死友,煥·日之凶而皆其部曲,達·瀅之惡而卽其餘孽,駸駸然至於今日滔天之禍而極矣。是知逆敬之悖口,傳襲於漢祿,則平日之所學得,可以推知,賊觀之凶招,源委於鍾秀,則乃兄之所綢繆,昭不可掩矣。且其願留榮賊之疏,爲渠斷案,鄙悖可醜。伏況賊秀正罪之後,渠之身犯,又如彼昭著,則削逸追奪,雖幸王章之少伸,而次第應行之律,不容暫緩,請追奪罪人鍾厚支屬,亟施散配之典。從古亂逆何限,而其窮凶絶悖至憯極惡,豈有如審度者哉?其疏之全篇旨意,句句字字,無非包藏不道中出來,而忍所不忍,壞亂義理,敢所不敢,凌逼天日,陽擠陰護,斁敗百世之倫彝,指東撈西,疑眩一代之耳目,有一於此,已是人臣之極罪斷案,又況帳殿親訊之下,肆發六字之凶言,聞來肉顫,思之膽掉,凡有人心者,孰不欲手磔而口臠哉?何幸乾斷斯赫,王章亟加,夬施藁街之律,少洩神人之憤,而第念凶如此賊逆如此賊,而誅止其身,戮不及孥,則恐無以懲萬世亂逆之徒,慰一時忿鬱之情,請正法罪人審度,加施孥戮之典。噫嘻痛矣,從古亂逆何限,而豈有若賊㯳之窮凶絶悖者哉?渠以鄕谷鄙微之類,敢懷窮天地亘古今所無之凶肚逆腸,以不敢言不忍聞之凶言,筆之於書,而投呈公門者,其平日醞釀,不問可知,憤痛之極,直欲手磔口臠,而乃以梟獍之心,敢肆狼毒之性,帳前親問,頑忍不服,王府嚴鞫,一直肆惡,終始忍杖,至於徑斃肆市之典,旣未得施,則國體之虧損,已不成說,神人之憤惋,更無可言,豈可以徑斃之不用極律,擬議於此賊乎?其支屬尙在,則綢繆情節,尙有可覈之地,殪殄無遺,庶爲洩憤之方,臣等以沬飮之忱,合辭仰請矣。及承聖批,以追孥之禁令,靳允重法之聖意,實不勝欽仰,而此賊之窮凶絶悖,不可以常典議律,寔爲擧國之公議,請物故罪人㯳支屬,亟令王府,嚴加盤覈,仍施孥戮之典。噫嘻痛矣,人心日陷,義理日晦,惟彼夢賊,以遐鄕卑微之類,乃敢懷不道之心,投罔測之書,此實窮天地亘古今所無之一大變怪也。嗚呼,恭惟我先大王,以根天之孝盡倫之聖,義理則至精至微,秉執則莫嚴莫重,初元綸音,昭如日星,師翰處分,森如鈇鉞,凡東土北面於國家者,莫不知此箇義理之一或背違,則兇逆也大憝也,渠獨何心,肆發不忍聞之說,誣逼不敢言之地,全篇指意,至凶絶憯,見之骨靑,思之膽掉,千剮萬斫,不足以洩神人之憤,收孥瀦澤,未足以懲亂逆之心,是豈只勘以治逆常律而止哉?且其包藏設施,決非渠之獨辦,凶書製雁,斷非渠之自爲,而帳前親問,頑忍不服,王府嚴訊,終始抵賴,端緖未露,窩窟莫査,國法之虧損,鞫體之疎漏,萬不成說,一線究覈之道,惟其支屬在耳。臣等不勝悲憤,以加律之請窮覈之方,日前聯籲,及承聖批,以大非法意靳允,臣等相顧抑鬱之至。夫制法本意,隨時變通,則欲治前古所未有之逆,合施前古所未有之典,而況适·雲已行之律,非無於前者也,支屬盤問之例,非創於今者也,此等之律,不施於此賊而施於何處乎?請大逆不道罪人夢瑞,亟令王府,以适·雲例施行,其支屬之應問者,亦卽拿覈得情,使王法伸而亂本拔焉。噫嘻痛矣,今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝,雖幸天討略行,王章少伸,尙何足以快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警則曰半行刀割分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋八字刀割指卯日而擧事爲期云者,莫非做作妖言,煽動人心之計,而八字刀割十三日至凶之說,與鍾一一而二,二而一,似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例,逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士,父事振采,兄事友文八字刀割欲輸軍糧則轉到南陽。凡爲群凶之指使,率皆挺身而樂赴,十二字刀割將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩,請逆賊友文·光友,加施孥戮之典。致後·延壽,竝施孥籍之典。今番逆獄之至凶至憯,實是亘古之所罕,鍾·振諸賊,雖已伏法,情節猶未盡究,黨與猶未盡鋤,治逆之法,豈容如是?噫,彼李永純,當西賊有警之日,曾霑祿仕之在鄕者,莫不入處城闉,以效奔問之誠,而渠以侍從之列,蒼黃下鄕,事若知幾,跡涉殊常,況以鍾一爲妹夫,致後爲死友,掌中書字之語,出於後招,指日往來之說,證以一傔,則綢繆之跡,明若觀火,李元樸身居下邑,密通京華,鍾一切友也,而讖緯妖誕之書,逢輒問答,致後甥姪也,而凶悖不道之言,爛熳傳說,則知情之律,在所難逭,永喆·鍾一之姪子也,始以應坐而發配,致後之甥妹也,旋因鞫招而就拿,則枝上之枝,種下之種,可以畢究。矧又鍾萬之猝斃,添一疑端,而鞫治未竟,竝加酌處,獄體疎虞,輿憤轉激,請李永純·李元樸·永喆等,更爲設鞫嚴問,期於得情,快正典刑。答曰,不允。時景等事,裕事,徐瀅修事,日柱事,龜柱支屬事,審度事,亟停勿煩。夏賊等事,國榮事,㯳支屬事亟停,魯賢事,更勿煩啓,鍾一·振采事,不允。友文·光友事,致後·延壽事,李永純·李元樸·永喆等事,不允。
掌令李儒修啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配·定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡·倫紀之全喪,卽此一節,邪術淺深,有不暇論,學逵·與權,俱以家煥之甥姪,承薰之至親,標號之陰慘花肋惟均,迷溺之丁寧,致嗣各證,兇秘之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事,目下之所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此書云爾,則凡爲邪術者,尙必知此箇兇謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫嘻痛矣,十數年來,賊勢益肆,人心靡定,顧瞻他日之徒四字刀割之輩,踵相接也,惟彼周赫,身在矜紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠猶爲薄物細故,而亦可見隱若有恃縱恣無忌之一端也。今幸乾斷赫然四字刀割此等黨與,不可仍置,請周赫,亟令王府,嚴鞫得情,快正典刑。三啓中諸賊,罪關宗社,憤切神人,往在先朝,旣允臺閣,傳旨未下,故其時憲臣發啓,而伊後登筵,適値拜表發行,上下慶忭之日,仰承縷縷下敎,仍出姑停矣,今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸,請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,亟令王府,設鞫嚴問。噫嘻痛矣,宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也,端緖綻露無餘,證左照然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿憤無少洩之時矣,不可以其身之物故,而少緩當律之夬施,請物故罪人國仁支屬應坐之類,亟施島配之典。今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內,敬賊所謂紀淳來見之月日,與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節,請朴紀淳,亟令王府,拿來嚴問,以重鞫體。新除授執義曺喜有,時在全羅道茂長地,掌令高應觀,時在靈光地,持平南必錫,時在慶尙道尙州地,持平宋應望,時在星州地,請竝斯速乘馹上來事,下諭。答曰,不允。李東萬事,亟停勿煩,下諭事依啓。
司諫南惠寬啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府,嚴鞫得情,快正王法,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣,假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔,亟施孥戮之典。噫嘻痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前矛,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。噫,李東萬本以妖邪之物,兼以狡慝之性,出沒跳踉,踪跡陰秘,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩慝欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章,請古今島定配罪人李東萬,亟令王府,設鞫得情,夬施典刑。梟示罪人性世,與劇逆載榮,一而二,二而一也,換着軍服,潛入禁庭,粧出纏帶,暗售網打,是何等排布設施,是何等凶謀秘計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世,亟施孥戮之典。答曰,不允。李戒國事,亟停勿煩。
司諫南惠寬啓曰,臣才識鹵下,言議骪骳,淸朝耳目之任,初豈有一分堪承之望哉?年前停望之罰,已是臣鐵限情地,而昨年冬忝叨見職,以雷異時未卽陳勉,堂箚論斥,極其深峻,臣尙令追思,悚恧靡措,今當大論方張之時,且承署經之命,召牌屢降,臣怵畏義分,雖不得不章皇出肅,而顧臣難冒之義,如右所陳,則揆以廉防,其何可一刻晏然於臺次乎?請命遞斥臣職。答曰,勿辭。亦勿退待。
上在昌德宮。停常參·經筵。
世子宮生辰,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。世子宮,單子問安。答曰,知悉。大殿·王大妃殿·中宮殿·惠慶宮·嘉順宮,朝廷二品以上·六曹堂上口傳問安。答曰,知道。世子宮,單子問安。答曰,知悉。
金啓溫啓曰,明日常參·經筵,取稟。傳曰,只晝講。
尹尙圭啓曰,行大司憲趙得永未肅拜,掌令李儒修呈辭,執義曺喜有,掌令高應觀,持平南必錫·宋應望在外,監察茶時之意,敢啓。傳曰,知道。
傳于韓致應曰,藥房入侍。
李錫夏啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
徐英輔啓曰,吏曹郞廳來言,臺諫有闕,政事,取稟。傳曰,當日爲之。
徐英輔,以吏曹言啓曰,新除授宗簿寺正金學淳呈狀內,矣身素患痰癖之症,當此換節之時,一倍添劇,時日之內,萬無供職之望,卽速入啓遞改云。禮曹佐郞黃儆彦呈狀內,矣身素患痰癖之症,猝然添劇,時月之內,萬無起動供職之望,斯速入啓遞改云,其身病俱如是沈篤,則有難强令察任,竝改差,何如?傳曰,允。
有政。吏批,行判書曺允大進,參判林漢浩在外未肅拜,參議鄭來百病,同副承旨金啓溫進。以南公轍爲兵曹判書,李魯秉爲正言,金陽淳爲司書,金啓洛爲右參贊,尹序東爲刑曹參判,李儒慶爲右尹,李志淵爲兵曹參知,李晩秀爲典醫提調,趙尙鎭爲瓦署提調,李鐸遠爲禮曹佐郞,李龍秀爲宗簿正,柳本學爲引儀,朴齊聞爲典籍,閔致秉爲宗簿直長,尹行運爲監役,尹宗圭爲北部都事,曺錫鯤爲黃海都事,朴宗球爲陜川郡守,李時復爲崇靈殿參奉,成均博士二單卜來禎·成龍申,學錄單張振一,故學生金履命贈吏參例兼,故通德金淵行贈吏議,故通德金時吉贈僕正,已上右尹金愚淳三代,故通德李翊濟贈童敎,孝行卓異贈職事承傳,宗簿直長閔致秉,司饔直長朴宗復相換。
李錫夏,以兵批言啓曰,前判敦寧沈象奎,自吏曹送西矣,資級,係是輔國,知中樞有闕之代,依例下批之意,敢啓。傳曰,知道。
兵批,判書未差,參判嚴耆受由在外,參議韓鼎運入直進,參知未差,右承旨李錫夏進。知事沈象奎,大護軍李堯憲,護軍洪羲臣·吳淵常,副護軍尹之鉉·李志淵,以上竝單付。
李錫夏啓曰,新除授兵曹判書南公轍,卽爲牌招,傳授命召,何如?傳曰,允。
以黃海監司韓用鐸狀啓,海州等三邑災形尤甚事,傳于李錫夏曰,觀此狀辭,民情極爲切悶,大抵三邑災慘,難可蘇復,大小稅納,量宜蠲減,道臣守令,撫摩百姓,以副朝家眷眷之意事,分付廟堂。
兵曹,以李得濟爲舟師大將。
李錫夏,以都摠府言啓曰,今日入直內三廳,武兼禁軍及軍兵等,當爲中日習射技放,而王世子生辰相値,不得設行之意,敢啓。傳曰,知道
吏曹啓目粘連,啓下是白有亦,觀此行判敦寧府事沈象奎上疏,則以爲,臣本無敦寧,揆以公格,自在當遞,亟令該曹,照例遞改亦爲白有臥乎所,旣無敦寧,則公格所在,似當許遞是白乎矣,崇品重臣,所帶遞仍當否,事體不輕,臣曹不敢擅便,上裁,何如?判付啓,依回啓施行爲良如敎。
禁府啓目粘連,竹山前府使鄭湋本府議啓內,昨年穡事,雖曰歉荒,而莫重公稅,全未收捧,初秋垂盡,上納愆期,官雖已遞,罪固難逭,以此照律,罪杖一百收贖,告身盡行追奪,私罪啓,奉敎依允爲旀,功議各減一等爲良如敎。又啓目,忠州牧使李光憲原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,薺浦萬戶宋官英原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
尹尙圭,以義禁府言啓曰,保放罪人鄭湋還囚照律,李光憲還囚捧供以入,而李光憲病勢,一向危重,仍爲保放之意,敢啓。傳曰,知道。
壬申八月初九日卯時,上御熙政堂。藥房入診入侍時,提調沈象奎,副提調韓致應,記事官趙璟鎭,記注官朴思彦·文養老,檢校待敎朴宗薰,醫官趙宗協·李漢臣以次進伏訖。象奎等曰,近日日氣,快有涼意,聖體,若何?上曰,一樣矣。象奎等曰,寢睡·水刺之節,何如?上曰,一樣矣。象奎等曰,王大妃殿氣候,何如?上曰,一樣,而各殿宮氣候,皆一樣矣。象奎曰,昨夜有童便調入之命,或有滯候乎?上曰,似有頭疼之症,而今則差勝矣。象奎曰,醫官趙宗協,李漢臣,今旣登筵,使之入診,似好矣。上可之。宗協·漢臣以次入診訖。上曰,各爲奏達,可也。宗協曰,脈度左右三部調均,而比諸向日診察之時,則右部不如左部,右屬於胃,胃脈頗闊,似是暑濕之餘,胃間痰滯而然矣,詳承症候,然後與脈度,參合議藥,似好矣。漢臣曰,左右三部調勻,而右部少異於左部,似是經夏之後,胃間有暑濕而然矣。象奎曰,涼生後,當爲議定湯劑,故朔寧郡守洪旭浩,纔令上來,而明日日次,當同爲入診矣。上曰,頭疼已差,而別無他症矣。象奎曰,頭疼之症,或因夜氣之過涼,而有感候乎?上曰,別無感候矣。象奎曰,水刺無厭進之時,而寢睡亦安穩乎?上曰,然矣。象奎曰,明日日次,暫許召接,則當與諸醫官,入診詳察後,議定調理之劑矣。上曰,唯。象奎曰,昨伏見大僚箚批下者,追慕之聖孝,實不勝欽仰萬萬,豈敢更爲煩達,而第伏念玉候康復之餘,多日遠程,勞動爲難,臣等職忝保護,亦不敢不言矣,此非但臣等之言,大小臣民,莫不憂慮矣。伏願更加聖念,早寢成命,然後自下擧行,亦無掣礙矣。致應曰,俄聞華留言,華府閭閻,尙未乾淨云,此時動駕,實爲焦慮矣。上曰,更當下敎矣。仍命退,諸臣以次退出。
上在昌德宮。停常參,只晝講。
藥房提調沈象奎,副提調韓致應啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
徐英輔啓曰,明日常參·經筵,取稟。傳曰,只晝講。
傳于尹尙圭曰,大臣·備局堂上引見。
李錫夏啓曰,行兵曹判書南公轍牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
以大司諫尹行頤,司諫南惠寬,正言李羲準牌不進罷職傳旨,傳于尹尙圭曰,只推。
李錫夏,以都摠府言啓曰,副摠管李石求,以能麽兒堂上,本廳講坐起事,南小營晝仕出去之意,敢啓。傳曰,知道。
尹尙圭啓曰,掌令李儒修,以其親病,陳章徑行,原疏纔已捧入矣,所當直捧遞差傳旨及禁推傳旨,而此與無端下鄕有異,從重推考,何如?傳曰,允。
尹尙圭啓曰,行大司憲趙得永牌不進,執義曺喜有,掌令高應觀,持平南必錫·宋應望在外,掌令李儒修陳疏,監察茶時之意,敢啓。傳曰,知道。
李錫夏啓曰,行兵曹判書南公轍牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
李錫夏啓曰,行兵曹判書南公轍再牌不進推考傳旨,今方捧入,而命召傳授,一時爲急,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于徐英輔曰,到記,再明日當於仁政殿親臨爲之,該房知悉。
注書趙璟鎭病,代以朴來謙爲假注書。
朴來謙有頉,代以權華爲假注書。
李錫夏啓曰,御營大將李溏,以本營習陣事,明日鷺梁出去矣,兼帶左邊捕盜大將命召及大將牌傳令牌,何以爲之?敢稟。傳曰,仍牌往來。
傳于李錫夏曰,再明日出宮門路,以仁和門爲之。
徐英輔,以侍講院言啓曰,本院兼弼善金學淳,時無職名,令該曹口傳付軍職,以爲入直之地,何如?傳曰,允。
兵曹口傳政事,副司果單金學淳。
徐英輔,以吏曹言啓曰,軍資監奉事李英模名字,改以俊模,通津府使李永建名字,改以源祖,出身李榮道名字,改以承道,晉州監牧官李榮運名字,改以明運事,俱爲告狀,竝令藝文館給帖,何如?傳曰,允。
刑曹啓目粘連,因公忠監司元在明放未放修啓冊子,本曹所管定配罪人放秩未放秩,竝依啓聞施行,稟秩靑山金春宇等,未放秩中沃川金泰秋等,未至配所秩機張崔景元,罪不深重,竝放送,未放秩中靑陽李海彦,同罪之減從李海聞,前赦已蒙恩宥,一體放送,未至配所秩泗川卞浩運等,所坐不輕,竝仍配,何如?判付啓,依允。又啓目粘連,因京畿監司李存秀放未放修啓冊子,未至配所秩中聞慶李晉會,入於該道放未放稟秩,已爲蒙放,機張金興祿等,罪俱不輕,竝仍配,何如?判付啓,依允。又啓目粘連,因咸鏡監司金履永放未放修啓冊子,本曹所管定配罪人未放秩,依啓聞施行,稟秩中鏡城金軍山等,罪俱不輕,竝仍配,何如?判付啓,依允。又啓目粘連,因黃海監司韓用鐸放未放修啓冊子,本曹所管定配罪人未放秩,依啓聞施行,稟秩殷栗李海鵬,同罪之減從李海聞,前赦已蒙恩宥,一體放送,未至配所秩中山淸安東明,已爲論列於該道修啓冊子,置之,靑陽崔彭述,蝟島張獜極等,罪俱深重,仍配,何如?判付啓,依允。又啓目粘連,江原監司李好敏放未放修啓冊子,放秩未放秩,竝依啓聞施行,未放秩三陟李海春,同罪之李海聞,前赦已蒙恩宥,一體放送,何如?判付啓,依允。又啓目粘連,因慶尙監司金魯應放未放修啓冊子,本曹所管定配罪人放秩未放秩,竝依啓聞施行,放秩中梁山朴致默,稟秩慶州朴震植,入於發配道未至配所秩,前已蒙宥,稟秩中山淸安東明等,未放秩中尙州玄大天等,罪不深重,竝放送,稟秩機張金元喜等,罪俱不輕,竝仍配,未至配所秩珍山宋思默等,入於該道冊子,已爲蒙放,置之,何如?判付啓,依允。
掌令李儒修疏曰,伏以臣,有偏母,年今八十二矣。常嬰疾病,沈淹在床,實難一日離捨,而只緣趨命之爲急,以貽救護之久闕,卽者家伻踵至,以臣離發後宿祟越添,一倍遑遑,促令臣急歸,臣聞此報,方寸煎灼,私情切迫,忙陳短章,徑尋鄕路。伏乞聖慈,俯垂鑑諒,亟遞臣職,仍治臣擅離之罪,以肅朝綱,以勵臣分焉,無任云云。省疏具悉。爾其勿辭救護。
壬申八月初十日辰時,上御熙政堂。晝講入侍時,知事李集斗,持詩傳第一卷,特進官李文會,持詩傳第一卷,參贊官尹尙圭,持詩傳第一卷,侍講官鄭元容,持詩傳第一卷,檢討官任俊常,持詩傳第一卷,記事官洪羲祖,持詩傳第一卷,別兼春秋金陽淳,持詩傳第一卷,別兼春秋李紀淵,持詩傳第一卷,武臣行副護軍元永冑以次進伏訖。上命開卷讀奏新受音,元容讀自葛之覃兮,止葛覃三章章六句。上曰,文義陳之。元容曰,此章,是后妃旣成絺綌,而追敍其事者也。以后妃之已富已貴,何以知紅女織絍之勞,而蓋其親執其功也,故服習其艱難勞苦,至於詠歌之如此也,織絍是后妃之事,而至若人主之所當念者,稼穡之功是已。昔宋儒張栻,侍經筵,因講此葛覃章,言於孝宗曰,周公戒成王,詩有七月,書有無逸,欲其知稼穡之艱難,與小民之依帝王所傳心法之要,端在於此,夫因此章而以稼穡爲奏者,誠以人主之知稼穡,與后妃之勤織絍,其功一也。周之文王,有卽田功之德,克知農事艱難,故推其躬行之化,內而有葛覃之美,此周家八百年敎化之根本也。伏願殿下,於此等處深加體念,躬行盛德,比隆成周,是臣之望也。上曰,下番陳之。俊常曰,此章云服之無斁,蓋言后妃親執其勞,知其成之不易,故心誠愛之,至於垢弊而不忍厭棄也,集註曰,知稼穡之勤者,飮食則念農功,知絲麻之勤者,衣服而思女功,爲人君者,知此而後,始做勤儉之治,恭惟我英宗大王,克軫勤儉之治,嘗於筵中,敎曰,農夫寒耕暑耘,紅女晝繅夜織,其勞良亦深矣。又敎曰,予則留意於心學之勤,竊嘗聞淸燕所御,每多澣垢補綻之服,猗歟盛哉?有以見大聖人心學之勤矣,心學之勤,卽殿下傳授之家法也,伏願深留聖念,以爲鑑法之道焉。上曰,參贊官陳之。尙圭曰,上下番已陳之,臣則別無可達之事矣。上曰,知事陳之。集斗曰,上下番所陳甚好,臣則別無文義,而大抵此章,可見周家內外之治,必以稼穡織絍爲本,後世有國制治之道,亦莫如法周家勤儉之德矣,伏願留念焉。上曰,特進官陳之。文會曰,知事所陳勤儉二字,誠好矣。大凡貴則易驕,富則易奢,凡人之所難免,而惟其聖人,雖以人主之貴富,克勤克儉,無怠惰奢侈之政,苟不能深軫於此,則委靡頹惰,百度不振,伏願於此澄省焉。上曰,葛覃,卽后妃親執女功之事,何以則後世崇儉之俗,可如此乎?元容曰,此在於人主躬率之如何矣,俄已有奏,而蓋此葛覃之美,亦由於文王之化,有所以推之也。上掩卷命退,集斗等退出。上曰,武臣誰也?尙圭曰,元永冑也。又命退,承史以次退出。
壬申八月初十日辰時,上御熙政堂。藥房入診,大臣·備局堂上引見入侍時,提調沈象奎,副提調韓致應,記事官趙璟鎭,別兼春秋金陽淳,李紀淵,檢校待敎朴宗薰,別待令朔寧郡守洪旭浩,醫官李惟鑑·吳千根·李漢臣·趙宗協·秦東秀·卞之錞·白成五,右承旨李錫夏,記事官洪羲祖,事變假注書玄鎭商,領議政金載瓚,左議政韓用龜,行刑曹判書朴宗來,行水原府留守金履度,禮曹判書李肇源,知訓鍊院事李得濟,行護軍李溏·金基厚,副應敎鄭元容,以次進伏訖。上曰,大臣進前。載瓚·用龜·象奎·致應·宗薰等進前。載瓚曰,比日涼生,聖體,若何?上曰,一樣矣。載瓚曰,寢睡·水刺之節,何如?上曰,一樣,而各殿宮氣候,亦爲一樣矣。載瓚曰,世子宮當此換節之時,氣候諸節,若何?上曰,一樣好過矣。仍敎曰,次對爲之。象奎曰,洪旭浩旣登筵,使之入診,似好矣。上可之。旭浩入診退伏奏曰,六脈如前調均矣。象奎曰,今日當議藥乎?旭浩曰,暑餘涼生,當進補胃之劑矣。象奎曰,童便進御後,頭疼之候,若何?上曰,差勝矣。仍敎曰,大臣奏事。象奎·致應就座,載瓚曰,今年九月,是何年何月也?是年是月,陪我聖上,祗謁先寢,經禮情理之不可已者,而臣等日前箚請,亦出於萬不得已也。第伏念靜攝之餘,諸節雖幸康復,今當議進湯劑,益加保護之時,百里之程,當費三日,涼節勞動,實爲切悶,且聞華留之言,則府下不淨,尙未消熄,雖多餘日,未及改月,其在桃茢祓除之義,決不可此時動駕矣。上曰,仰稟殿宮,而更爲下敎矣。象奎曰,昨伏承更當下敎之敎,而職忝保護,玆敢更煩矣。上曰,今明間當下敎矣。象奎曰,臣當退而議藥矣。上曰,先退。象奎·宗薰·璟鎭·旭浩等退出。載瓚曰,卽見黃海監司韓用鐸狀啓,則以爲,海州·延安·白川等三邑年事,已判慘歉,昨年停退上納,民無辦出之路,三邑尤甚面停退條,大小上納,請令廟堂稟旨寬限,而判付內,觀此狀辭,民情極爲切悶,大抵三邑災慘,難可蘇復,大小稅納,量宜蠲減,道臣·守令,撫摩百姓,以副朝家眷眷之意事,分付廟堂事,命下矣。三邑全歉,已爲一道之最甚,道臣之不待分等,先有是請,可見民情之十分悶急,不可不別加軫恤,三邑尤甚面里新舊應捧,依狀情更爲停退,待明秋竝捧之意,分付,何如?上曰,依爲之。出擧條載瓚曰,今年秋事,始期登稔,自六月一直不雨,秋成將屆,農形已判,三南沿邑,無異己巳,兩西田穀,殆同昨年,至於畿輔,亦不免穴農,國計民憂,茫無涯畔,誠不知何以爲計,而凡係鎭安奠接之責,專在守令,目下先務,擇守令是急,先朝癸甲之歉,特下別諭,使諸道道臣,分排道內之閒邑劇邑,歉處優處,裁量守令之優劣長短,若優於此而劣於彼,則以此換彼,長於彼而短於此,則以彼換此,又有果難堪任者,則隨卽啓罷,銓曹之新差者,必令拔例擇送,故臣於己巳,果以換守令擇差,除筵奏申飭,而見今歉憂連年,民事轉棘,拯救之急,莫先於擇守令,一依癸甲及己巳已例,令被災諸道道臣,較災荒之深淺,量材具之優劣,一一登聞,可換而換,當罷則罷,自京差送者,亦勿拘常格,必爲另擇之意,申飭各道道臣及銓曹,何如?上曰,依爲之。出擧條載瓚曰,日前京畿儒生吳聖述等,以贈判書鄭蓍等七臣,建院立殣之地,陳疏仰請,而有廟堂稟處之命矣。鄭蓍等七臣,忠節實爲絶卓,褒揚俱無餘憾,今無容更議,而至於建院,則不但事係至重,雖古昔忠節之士,未必死卽腏享,必待後來公議,歷幾年而始乃俎豆,今不可遽議,且本道事勢,大非其時,置之,何如?上曰,依爲之。出擧條載瓚曰,寧邊府使徐春輔,以堂上除本職矣,武臣非嘉善,則毋得差本邑,卽先朝定式,而其後堂上武臣擬望受點,特令仍爲加資赴任矣。向於槍亂之時,急於擇送,不得已擺格稟差,而亂平之後,有難以本資在任,第以定州牧使勞績,果爲不少,及到本邑,治聲亦多,此時徑遞,實屬可惜,依已例特爲加資。雲山郡守韓象默,當賑則極力賙恤,臨亂則先機詗發,奠雲山之民,救寧邊之危,且其治民,最於淸北,材固可用,勞又最著,而今番論賞,只許準職,宜用別般獎擢之政,亦爲加資,何如?上曰,依爲之。出擧條載瓚曰,郭山之捷,齊初之擒,卽亂後初戰,而奏捷之權輿也。安州·肅川等諸邑,從戰列校,多有勞著功優者,而成冊未及詳錄,賞典不免見漏云,更令道帥臣,一一査報後,自本司草記,竝施賞加之典,何如?上曰,依爲之。出擧條載瓚曰,各道列驛,無不凋弊,殆至往往絶站,而人不畏法,禁隨漸弛,大小公行之騎馹往來,輒皆數外加把,又爲越站仍騎,視爲當然,莫有界限,以是而驛殘馬空,支保無路,而至於畿內·兩西,纔經寇亂,又當勅行,實無臨事策應之望云,卽此驛弊,他可推類,此後若有路文外濫騎,越他境仍把者,本驛報營,道臣登啓,無或假貸,竝勘本律,若或容私掩置,則先自道臣重勘之意,嚴飭,何如?上曰,依爲之。出擧條載瓚曰,前備堂趙尙鎭·南公轍·李集斗·朴宗慶·李肇源·趙弘鎭,竝備堂還差,朴宗慶仍兼惠堂,李肇源仍察有司之任,何如?上曰,依爲之。出擧條載瓚曰,頃因京畿監司李存秀狀請,穀價一萬二千兩,以戶曹錢劃給,準詳定折米以報之意,覆啓行會矣。卽見該監司狀啓謄報,則以爲,戶曹,以此作米四千石,換屬摠廳,待秋捧留,仍爲糶糴,輸納平倉,蓋春初分給,皆是遠邑,若使轉輸,則厥費屢倍,依戶曹貿米例,錢一萬二千兩,以米三千石屬之摠廳事,請令廟堂稟旨分付矣。今春絶巡之邑,無以繼還,不得已以戶曹貿米錢貸送者,蓋出爲民救急之意也,一石三兩,卽詳定之例也,每包四兩,卽本曹貿米之規也,以今市價,若分以詳定,捧以本色,則有非紓民之本意也,依貿米例,每石以四兩定式,合三千石許納摠廳,何如?上曰,依爲之。出擧條載瓚曰,臣方叨司僕提擧,以司僕事,有仰達者矣,本寺多有擧行事,而正申緯,方出疆,改差,令該曹口傳差出,何如?上曰,依爲之。出擧條載瓚曰,宣川身彌島牧場,昨年以前欠縮馬,爲一百五十匹,本島及炭島·椵島三牧場馬,爲寇難時亂民所屠殺,合爲一百九十匹矣。蓋莫重國馬,亂民之乘亂屠殺,罪無可言,而亂後則指徵無處,牧官則禁止無路,今於平難之後不可責立於歉民,竝爲蕩減,至於昨年欠縮馬,卽流來故失,而至昨年始覺者,前後牧官,不善牧養,致此多縮,已極痛駭,且關後弊。自昨年以上限十年牧官處,査實分徵,旣分徵,勘罪一款,特爲安徐,何如?上曰,依爲之。出擧條載瓚曰,冊禮後,廚院副提調四員,例爲差出,而庚申受敎,有一窠宗班,三窠承旨中二員,堂上·春坊一員例兼,依知申例兼受點之意定式之命矣,今亦依此擧行,而宗班見無可差之人,四窠以承旨三員春坊一員,竝令政院隨窠差代之意,分付何如?上曰,依爲之。出擧條用龜曰,今年穡事,已判歉荒,而公私蓄積,匱蕩無餘,來頭接濟,茫無計策,此是諸路同然之憂,而惟彼關西,尤有甚焉,寇亂甫平,民志未定,鮮有安業樂生之意,率多釋耒荷擔之類,今又饑饉荐至,資活無望,若不聚而爲盜,必當散而之四,竊恐滻浿以北,非國家之有矣,豈不凜然而寒心哉?目下撫摩鎭安之策,尤急於賙飢賑乏之政,而第聞各衙門各宮房屯土之散在關西列邑者甚多,每當秋成之時,差人輩或持京關,或持圖書,下往該邑,不計年事之豐歉民力之舒慘,惟以準捧爲主,徵督之際,無弊不有,況今搶攘之餘,又値大無之年,而京差若又循例下往,如前徵督,則唉彼殘民,何以支活?臣意則關西一路,未蘇之前,切勿起送差人之意,嚴明分付,仍又關飭於該道道臣,使土在官,從實執卜,可以收捧者收捧,可以蠲減者蠲減,則其在鎭人心紓民力之道,必有所益,故敢此仰達矣。上曰,依爲之。出擧條用龜曰,雖以關西外他道言之,如有差人下去處,則恐不無勒捧濫稅之弊,此亦以嚴加察飭之意,一體分付於該道道臣,何如?上曰,依爲之。出擧條上曰,大臣就座,諸宰奏事。載瓚等就座。肇源曰,癸酉式年,今秋諸科初試,以慶科相値,退定於明春事自臣曹前已定奪矣,增廣之退行於明秋,纔有成命,式年諸科,亦當退行於再明年春,故敢此仰達矣。上曰,依爲之。出擧條奭周曰,景慕宮望廟樓閤內面帳,年久渝弊,當爲修改矣,前件雖是內下,而從今當自戶曹擧行,以此分付,待朔望奉審日,閣臣一員,進去看審,改設,何如?上曰,依爲之。出擧條載瓚進前曰,義州領軍將鄭來鴻,以許沆副將,沆死之後,代領其衆,前後立功,果爲不少,壯士軍官金啓默,郭山之戰,擒納齊初,宣·鐵收復,直由此戰,若論其功,合施殊賞。今番賞典,鄭來鴻則加資實職,金啓默則加資邊將矣,實職及邊將,該曹姑未差下,以有頉五衛將,瓜近善地僉使,竝令該曹作窠,口傳差出,何如?上曰,依爲之。出擧條上曰,玉堂無所懷乎?元容曰,無有矣。錫夏曰,今日賓對,兩司諸臺,無一人進參,事甚未安,竝推考,何如?上曰,依爲之。出擧條王大妃殿進御調中君子湯,自今日五貼式日次製入事。出榻敎上曰,大臣先退。載瓚等退。又命退,承史以次退出。
上在昌德宮。停常參,只晝講。
一更二更,月暈。
進御加味六君子湯,自今日一貼式煎入事,榻前下敎。
尹尙圭啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
徐英輔啓曰,明日再明日貞陵忌辰祭齋戒正日,三明日明陵忌辰祭正日相値,視事頉稟之意,敢啓。傳曰,知道。
李錫夏啓曰,禁衛營將官來言,今日本營軍兵,日次私習云矣,敢啓。傳曰,知道。
徐英輔啓曰,左副承旨尹鼎烈,今日不爲仕進,卽爲牌招,何如?傳曰,允。
徐英輔啓曰,左尹李儒慶,除拜後過三日不爲出肅,依定式推考警責,仍卽牌招察任,何如?傳曰,允。
徐英輔啓曰,三品官之無得過三日循例請牌,曾有定式矣。兵曹參知李志淵,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
韓致應啓曰,藥房提調·副提調,持湯劑來待矣。傳曰,封入。
李錫夏啓曰,行兵曹判書南公轍三牌不進推考傳旨,今方捧入,而命召傳授,一時爲急,連事違召,無意承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
尹尙圭啓曰,行大司憲趙得永牌不進,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準牌不進罷職傳旨,傳于尹尙圭曰,只推。
以左副承旨尹鼎烈牌不進罷職傳旨,傳于徐英輔曰,只推。
傳于尹尙圭曰,入侍承旨,進詣太學,夕食堂到記收取以來,明日殿座,日候不適,命官爲之。
吏曹口傳政事,以李在秀爲司僕正。
徐英輔,以吏曹言啓曰,今此各陵·殿·宮·園·墓秋夕祭,獻官執事,當爲磨鍊,而除老病公故,實無推移排比之路,依近例,刑官及司饔院官員年六十以上人員,通瀜塡差以入,而其中時無職名人員,令該曹口傳付軍職,何如?傳曰,允。
徐英輔,以成均館大司成意啓曰,文廟守僕,依宗社守僕例,試才抄擇,別單啓下事,曾有定式矣。守僕安種琬汰去,代以曾經守僕,依定式抄擇,備三望受點次,別單書入之意,敢啓。傳曰,知道。
李錫夏,以備邊司言啓曰,今六月都政日,以懲貪立廉,別辨飭敎,有守令爲繡貶道罷者,一切勿擬於字牧之任之命,而新除授陜川郡守朴宗球,年前以嶺南守令,入於御史呂東植啓貶,而所犯諸條,具在啓中矣。今政之遽擬守令,大是不審,政官從重推考,原望筒勿施,本邑災憂方劇,前倅有故,不可一任久曠,其代以有聲績人,令該曹口傳擇差,待下批,給馬下送,催促赴任,何如?傳曰,允。
尹尙圭,以義禁府言啓曰,明日仁政殿秋到記儒生試取時,本府都事八員赴擧,只有二員,本府入直都事,當直入直都事,公事回公都事,仁政門·崇範門·光範門禁亂都事,無以推移,假都事四員,令該曹差出,以爲分排之地,何如?傳曰,允。
行兵曹判書南公轍疏曰,伏以臣,方在强壯,尙不猶人,矧今痼疾纏綿,作一籧篨,平素自期者,不過是筋力奔走,而亦無望,其如誠命也,奈何?臣於月前,屢控必呼之懇,得解東銓,蓋其天地曰生之德,無異父母惟憂之慈,感戴恩造,杜門調治,宿病雖至轉劇,此心益覺輕安,本兵除旨,忽下於千萬夢想之外,聞命惝怳,實不知措躬之所也。臣之病狀,宸聽之所屢達,而通朝之所共知也,更不敢張皇煩陳,而三四年膏肓之疾,今至難治。咳嗽則經年閱月,便成宿症,達夜不寐,氣息欲絶,形貌則日漸柴削,見者皆驚,長淹床褥,有食飮則輒成嘔吐,寒熱交攻,頭目暈顫,神識昏迷,如墮煙霧,人之姓名,擧皆錯遺,事之顚末,無以領會,藥餌終無其路,醫人望門却走,以臣受恩之蹤,豈有永謝周行之念?若賴天之靈,安意調息,漸尋生路,則復厠驅使之末,在所不辭,而以目下言之,則誠勉而難强行之不得者也。西銓之重,雖不如東銓,而事務之繁氄,又加甚焉,卽無論政注一事,軍旅之未學者,臣何以整頓之,財幣之旣竭者,臣何以牽補之?行步之不能自力,而馳馬後先於陪扈之列,始旣不量,竟致顚仆,則此與跳躍朝堂,示不衰病者,何以異哉?百爾思量,承膺無路,玆敢倩人構本,仰瀆崇嚴。伏願殿下,俯垂諒察,亟遞臣新授職名,俾殘喘獲延,重務毋曠,於公於私,幸孰大焉?臣於備堂還差,又有所萬萬難安者,頃日薄罷,尙多餘悚,而以此危苦之症形,日後賓對,必難保其又不懸病,如此則傷事體而虧分義,誠非細故,亦望竝賜鐫改,免抵重辜。臣無任云云。答曰,省疏具悉。卿其勿辭,調理行公。
行吏曹判書曺允大疏曰,伏以六官長席,孰非難愼,而至於冢宰之任,尤自別矣。以臣無似,雖使强壯而無疾病,固不當承乏僥濫,況今年近七旬,病纏膏肓,迷罔昏聵,精爽遁失?昨日之事,今便忘却,以此病狀,何可擬議於銓衡之任哉?向於戊辰之除拜也,蹔肅而旋遞,昨年之重叨也,申籲而蒙解,聖念俯燭於實病,洪渥特垂於體諒,臣不勝感激殊私,隕結是期,今番除命,寔出意外,丐免之章,復陳前懇,鄭重之批,姑靳恩兪,黽勉出肅,扶病行政,題目一頒,瘡疣百出,早晩僨誤,臣所自料,而今於廟堂論勘,果驗其昏錯之實矣。噫,守令臧否,係民休戚,雖在平時,固所審愼,況六月別諭,勵貪風於墨倅,軫民隱於蔀屋,十行絲綸,反覆嚴截,至以犯贓汚爲繡貶者,勿擬字牧之任爲敎。大哉王言,莫不欽頌,銓臣之所以對揚休命者,益當精白一心,寅畏奉承,而至若朴宗球事,臣實全然不記,蓋臣於伊時,待罪北藩,雖有邸報之因便遞傳者,而率皆淹時過境有難逐一細閱,切要之外,間多闊略,本事有無,到今茫然。且宗球之於去年,旣拜湖倅,以親避啓遞,今年又入於營下邑擇差之望,臣果信之無疑,率爾檢擬,昏謬之罪,實無所逃。今始取見其繡啓及王府議讞,則所犯諸條,俱有歸屬,與肥己有異,而無論輕重,旣入繡啓,則其在另擇之道,固不可遽擬於守令之窠也,審矣。臣乃矇然不察,有此做錯,銓注之失,旣無可言,而違令之罪,合置何辟。論以辜犯,嶺海猶輕,罰止問備,失之太寬,惶隕震懍,恭俟嚴誅,際伏承本倅更差之口傳政命,自顧恧蹙,益切悶隘,廟堂論勘,臣雖拜受之不暇,而復何顔面,與聞其差代乎?成命之下,奉行無路,臣罪至此,尤合萬殞,玆敢略陳短章,仰瀆崇嚴。伏乞聖明,俯垂鑑諒,亟降威罰,鐫削臣職,以警具僚,以安賤分,千萬幸甚。臣無任云云。答曰,省疏具悉。銓選之任重焉,激濁揚淸之才,尤宜恃卿,勿辭。
壬申八月十一日卯時,上御熙政堂。晝講入侍時,特進官李普天,持詩傳第一卷,同知事趙弘鎭,持詩傳第一卷,參贊官李錫夏,持詩傳第一卷,侍講官鄭元容,持詩傳第一卷,檢討官任俊常,持詩傳第一卷,記事官洪羲祖,持詩傳第一卷,記注官孫錫祚,持詩傳第一卷,別兼春秋金陽淳,持詩傳第一卷,武臣行副護軍白東運,以次進伏訖。上開卷,命讀奏新受音。元容讀自采采卷耳,止卷耳四章章四句。上曰,文義陳之。元容曰,此章內,別無拈出章句敷陳文義者,而大旨,以此詩爲思念之作,而小註言,其思也得其性情之正,此是一章之綱要,而最可着看處矣。凡人之思念,非但懷人爲然,凡有事爲,自生思念,而方其思之切念之專,則心易有偏,難得性情之正矣。若非平日,誠敬以自持,禮義以自防,則思之所發,何以盡得其正乎?故詩三百,蔽之曰思無邪。凡人尙然,人主則萬幾之浩繁,思慮必廣,一念之間,祲祥隨至,尤不可不愼,而必得力於學問工夫,以立其心志根基,然後發於思念,施於事爲者,自然不勉而中道,一出於至正矣,此等處亦如是推看,則自有益於聖學之工矣。上曰,下番陳之。俊常曰,上番以性情之正仰陳,誠好矣。此章雖是后妃之託言,而以其思君子也,故心不在於卷耳,可知其心之專一,而不暇乎他也。蓋心無二用,故於其應事,不能專心,則便是走作,此孟子所以有變秋鴻鵠之喩,朱子所以有新安鍾聲之悟也,苟欲無走作之患,則須用敬字工夫,夫敬者主一也,一者無適也,敬齋箴所云,當事而存靡他其適者,乃是專一之謂也。人君之一心上所酬接者,一日而萬幾,苟非以主一之工,涵養於平日,則當其應事接物之際,難保其各當其理,而雖以聖學言之,如非專一之工,則難望其緝熙之美矣。伏願此等處,推移看之,益勉涵養之工焉。上曰,同知事陳之。弘鎭曰,二南之詩,卽文王之化,后妃之德也。雅云刑于寡妻以御于家邦,此所謂南國之化,始自宮闈者也。年前講此篇時,臣亦屢陳,而伏願於文王敎化之本,深加體念焉。上曰,特進官陳之。普天曰,臣無可陳者矣。上曰,參贊官陳之。錫夏曰,臣亦別無可達之辭矣。上曰,采采卷耳云者,何謂也?元容曰,卷耳易采之物,而采采,言其非一采也,蓋是懷人而託言之事也。上命掩卷。錫夏曰,明日到記有命矣,今日何食堂到記收取乎?上曰,夕食堂到記,收取以來,可也。錫夏曰,何承旨進去乎?上曰,入侍承旨進去。仍命退,普天等退出。進御加味六君子湯,自今日一貼式煎入事。出榻敎又命退,承史以次退出。
上在昌德宮。停常參·經筵。
尹尙圭啓曰,行大司憲趙得永未肅拜,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
李錫夏啓曰,禁衛營將官來言,今日本營軍兵,日次私習云矣,敢啓。傳曰,知道。
李錫夏啓曰,御營廳將官來言,今日本廳軍兵,日次私習云矣,敢啓。傳曰,知道。
徐英輔啓曰,左副承旨尹鼎烈,今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
以左副承旨尹鼎烈牌不進罷職傳旨,傳于徐英輔曰,只推。
傳于徐英輔曰,吏判有情勢,而陜川郡守望,不爲擬入,昨日備局草記懲一勵百之意,警飭群僚之事,因此等事歸之情勢,豈有協贊對揚之道?況陜川災邑,一時曠官甚悶,速爲擬入事,申飭該曹,擧行駭異該曹堂上推考。
吏曹口傳政事,以鄭昌耆爲陜川郡守。
以秋到記儒生試取試官望單子,傳于徐英輔曰,讀券官沈象奎懸頉云,更爲嚴飭入來。
傳于徐英輔曰,殿講冊名,以周易爲之。
李錫夏,以都摠府言啓曰,副摠管金㙆在外未肅拜,白師誾·朴命燮受由在外,張鉉宅·金蓍根·金益彬·李石求差祭,二員未差,只有申光軾一人,替直無人,令政院稟旨變通,仍令該曹,口傳差出,待下批牌招,以爲推移入直之地,何如?傳曰,允。
李錫夏啓曰,因都摠府草記,副摠管金㙆在外,白師誾·朴命燮受由在外,張鉉宅·金蓍根·金益彬·李石求差祭,二員未差,只有申光軾一人,替直無人,令政院稟旨變通事,允下矣。合有變通之道,何以爲之?敢稟。傳曰,竝許遞,前望單子入之。
副摠管前望單子入之,李普天·洪羲臣·宋銓·韓致應·兪漢謨·閔昌爀·李庚運落點。
徐英輔啓曰,吏曹郞廳來言,承旨有闕,政事取稟。傳曰,前望單子入之,待下批,牌招察任。
承旨前望單子入之,朴宗京落點。
李錫夏,以都摠府言啓曰,新除授副摠管韓致應,時無職名,令該曹口傳付軍職,何如?傳曰,允。
以秋到記殿講榜,傳于徐英輔曰,純通幼學李在鶴,直赴殿試,之次通幼學崔龍羽,直赴會試,幼學黃鍾人,給二分,幼學鄭在絅,給一分,生員金履默等十人,考例施賞。
傳于徐英輔曰,秋到記講居首幼學李在鶴製述表居首三下一生員金炳球,竝直赴殿試,講之次幼學崔龍羽,製述之次三下二生員洪錫謨,竝直赴會試,講之次幼學黃鍾人,製述之次三下三生員權佲,三下四生員沈公益,竝給二分,講之次幼學鄭在絅,製述之次次上一進士崔養重,竝給一分,講之次生員金履默,幼學李東迪·朴宗休·李羲範·孫爀·柳榮九·姜大榮·李齊賢·金相道·康麟祥,製述之次次上二進士洪俊謨,次上三進士李文哲,竝紙筆墨考例施賞。
傳于徐英輔曰,入格儒生,明日延英門外施賞。
李錫夏,以都摠府言啓曰,今日入直內三廳,武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
徐英輔,以禮曹言啓曰,開國一等諸功臣祠板所在與否及致祭祇受日字探報之意,前已發關於祀孫所居各道道臣處,而待其報來,鱗次修啓,日字啓下後,本曹郞廳,臨期受香,進去賜祭矣,此時沿路廚傳之弊,在所當念,依今番故忠臣諸祠院致祭時例,以本道都事或守令代行,香祝則定曹書吏,齎持下送,恐合便宜,以此分付,何如?傳曰,允。
徐英輔,以禮曹言啓曰,故唐恩僉尉洪益惇立後事,命下矣。問于其家門長,則前郡守洪益烈呈單內,以益惇同姓十六寸弟幼學大泳第二子秉錫,完定立後云,依單辭以洪大泳第二子秉錫,立爲洪益惇之後,立案成給,何如?傳曰,允。
徐英輔,以禮曹言啓曰,因咸鏡道慰撫兼監賑御史李垿別單,備邊司覆啓內,孝烈褒旌,令該曹稟處事,允下矣。取考其原別單,則利原故武人朴景春妻朱氏,事親盡孝,事夫盡誠,親戚和睦,鄕黨稱譽,及當其夫之病重,哀號祝天,願以身代,竟遭夫喪,手造斂衣,躬檢營葬,而志決從夫,解其喪帶,自縊而死,永興故司果鄭晩德妻李氏,平居事夫,克盡婦道,孝養舅姑,隣里咸稱,而其夫病重之時,截髮買藥,盡誠救療,遭喪之後,備禮過葬,義決同歸,托孤媤叔,飮藥就死於靈几之前,端川故學生朴彭極妻姜氏,事夫能盡其道,隣族莫不稱歎,及遭夫喪,盡其禮節,過葬之後,以其夫腰帶,縊死於靈几之前云矣。蓋此各人,生長編戶,夫生也盡誠服事,夫死而矢心下從,實蹟俱爲卓異,而朝家激勵之政,尤當加意於遐陬,竝施旌褒之典,恐合事宜,而係干恩典,臣曹不敢擅便,上裁,何如?判付啓,依回啓施行。
上在昌德宮。停常參·經筵。
尹尙圭啓曰,行大司憲趙得永未肅拜,執義曺喜有,掌令高應觀·李儒修,持平南必錫·宋應望在外,監察茶時之意,敢啓。傳曰,知道。
徐英輔啓曰,右承旨李錫夏,左副承旨尹鼎烈,今日不爲仕進,卽爲牌招,何如?傳曰,允。
傳于徐英輔曰,傳香承旨,馳詣明陵,奉審摘奸,局內諸陵,一體奉審以來。
朴宗京啓曰,藥房提調,持湯劑來待矣。傳曰,封入。
注書趙璟鎭病,代以崔命顯爲假注書。
傳于尹尙圭曰,留院公事入之。
以右承旨李錫夏,左副承旨尹鼎烈牌不進罷職傳旨,傳于尹尙圭曰,許遞,前望單子入之,待下批,牌招察任。承旨前望單子入之,李顯默·宋冕載落點。
朴宗京,以弘文館言啓曰,本館上番闕直,事甚未安,副應敎鄭元容,校理宋翼淵,竝卽牌招,以爲推移入直之地,何如?傳曰,允。
經筵官宋穉圭疏曰,伏以日吉辰良,冊儲之禮順成,手舞足蹈,祝聖之忱普切,伏況我王世子,睿資天成,令聞夙彰,凡有秉彝之倫,孰無利見之願,而臣於此時,猥忝宮寮,材旣不稱,病亦難强,不能趨膺恩命,獲瞻縟儀,仍參賀班,粗伸微誠,臣兢惶踧踖之餘,竊不勝撫躬而自悼也。臣頃以疾病危苦之狀,呈單于本縣,冀得轉聞遞職,而極知猥越,恭俟譴罰,及承回諭,以調病上京爲敎,臣仰荷洪澤,庶可回甦,而俯循微分,還增凜綴,夫病未赴召,使之調病,而不許所辭者,豈不以其人望才器,有難輕舍,而一時無妄之疾,又可以易瘳也耶?今臣庸陋之質,鹵莽之學,本無分寸之可取,而積年沈痼之疾,累朔添重,精力消耗,氣息喘促,復起爲人,實無其望,據實控免,靳允至此,臣悶蹙之極,不知所出。噫,雖在散班末官,曠廢天工,尙有所不可,況臣所叨臺職宮銜,俱系莫重之任,而使之虛縻於床簀中,以待無日之期,則臣心隕越,有不暇言,而朝體傷損,當復如何哉?朝露遽晞,棄命草野,臣實懼焉。伏乞聖慈,俯察微衷,亟許鐫解,俾得安意待盡,不勝幸甚。抑臣又有萬萬惶縮者,臣伏聞冊禮日,內自王大妃殿及惠慶宮·嘉順宮,各下官服次表裏於春桂坊諸臣,而臣亦濫與於賜給之列矣。竊伏念殿宮恩數,所以推廣志喜之意,以及於是日供職之宮寮,則如臣逋慢之蹤,顧何可混雜於其間哉?臣反覆思惟,不得其說,則徒懷榮感,强情祗受,有非小臣誠敬之道,且臣跧伏草菜,不敢膺命,則卽一田夫村氓,而今遽受此,人將謂何?傷廉之譏可畏,而不稱之災必至,臣徊徨抑塞,置身無地,臣聞知稍後,而病且不振,今始控籲,死罪死罪。伏願聖明,曲諒賤臣,初無可授之理,終有必辭之義,特賜財處,毋駭聽聞,則實天地父母生成之澤也。臣無任云云。答曰,省疏具悉爾懇。世子冊禮順成,曷勝幸喜?所辭過矣,爾之前後以辭切懇,而予之日夕佇企益重,望須思其賁然之義,日又所切望也,諒悉諒悉,仍令地方官傳之。
上在昌德宮。停常參·經筵。
宋冕載啓曰,行大司憲趙得永未肅拜,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
宋冕載啓曰,禁衛營將官來言,今日本營軍兵,日次私習云矣,敢啓。傳曰,知道。
宋冕載啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹尙圭曰,禮房承旨,馳詣宗廟·永寧殿·景慕宮,奉審摘奸,仍詣受香諸處,一體奉審摘奸以來。
朴宗京啓曰,藥房副提調,持湯劑來待矣。傳曰,封入。
宋冕載啓曰,玉堂備員間,視事頉稟之意,敢啓。傳曰,知道。
宋冕載啓曰,行兵曹判書南公轍,由限已過,卽爲牌招,傳授命召,何如?傳曰,允。
宋冕載啓曰,行兵曹判書南公轍牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
宋冕載啓曰,行兵曹判書南公轍再牌不進推考傳旨,今方捧入,而命召傳授,一時爲急,連事違召,事甚未安,所當更請牌招,而係是一日三牌,何以爲之?敢稟。傳曰,更爲牌招。
以同副承旨李顯默牌不進罷職傳旨,傳于宋冕載曰,只推,更爲牌招。
以副應敎鄭元容,校理宋翼淵牌不進罷職傳旨,傳于尹尙圭曰,只推,更爲牌招。
尹尙圭啓曰,應敎李龜雲,校理柳台佐,副修撰洪遇爕在外,副應敎鄭元容,校理宋翼淵傳旨未下,副校理趙民和·金箕殷,修撰李允謙差祭,玉堂上下番俱空,事甚未安,修撰任俊常,副修撰李止淵,卽爲牌招入直,何如?傳曰,允。
以同副承旨李顯默牌不進罷職傳旨,傳于宋冕載曰,只推。
以副應敎鄭元容,校理宋翼淵牌不進罷職傳旨,傳于宋冕載曰,只推。
以副應敎鄭元容,校理宋翼淵牌不進罷職傳旨,傳于尹尙圭曰,只推。
尹尙圭啓曰,玉堂上下番俱空,事甚未安,副應敎鄭元容,校理宋翼淵,旣有只推之命,一體牌招,何如?傳曰,竝許遞,前望單子入之,待下批,牌招察任
以江原監司李好敏狀啓雨澤農形事,傳于尹尙圭曰,觀此狀辭,農形雨澤,如是不順,至於伊川,死亡相續云,目下民情,萬萬悶然,令廟堂分付該道,農形雨澤,多寡成就,陸續登聞事,卽爲分付。
宋冕載,以禁衛營言啓曰,本營把摠李儒常,以其母病,呈訴下鄕,軍任不可久曠,改差,何如?傳曰,允。
宋冕載,以左邊捕盜廳言啓曰,謹依下敎,統內作弊人金千得,嚴棍三十度後,移送秋曹之意,敢啓。傳曰,知道。
上御昌德宮,停常參·經筵。
藥房提調沈象奎,副提調朴宗京啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
宋冕載,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
宋冕載啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
宋冕載啓曰,禁衛營將官來言,今日本營軍兵,日次私習云矣,敢啓。傳曰,知道。
宋冕載啓曰,御營廳將官來言,今日本廳軍兵,日次私習云矣,敢啓。傳曰,知道。
宋冕載啓曰,同副承旨李顯默,今日不爲仕進,卽爲牌招,何如?傳曰,允。
宋冕載啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
朴宗京啓曰,藥房提調·副提調,持湯劑來待矣。傳曰,封入。
宋冕載啓曰,行兵曹判書南公轍三牌不進推考傳旨,今方捧入,而命召傳授,一時爲急,連事違招,事體所在,誠甚未安。所當更爲牌招,而係是一日四牌,何以爲之?敢稟。傳曰,連向違牌,終不承命,事體所在,萬萬未安,連以前牌催促,如有違牌,勿爲呼望。
注書洪羲祖病,代以尹豐烈爲假注書。
尹豐烈有頉,代以沈啓錫爲假注書。
宋冕載,以備邊司言啓曰,忠州牧使拿處,今至兩朔,尙未議處,本邑災憂方甚,久曠至此,民邑事萬萬爲悶,該倅之勘罪輕重,雖未知其果將何如,而從速議處,然後方可決折,令該府卽爲擧行,何如?傳曰,允。
宋冕載啓曰,卽者義禁府都事來言,忠州牧使李光憲議處,卽爲擧行事,命下,而判義禁李晩秀在外,同義禁朴宗正受由,鄭東榦服制,只有吳淵常一員,不得開坐,時囚議處,次堂例不得擧行云,何以爲之?敢稟。傳曰,實故人許遞,政官牌招開政。
宋冕載啓曰,行大司憲趙得永牌不進,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準牌不進罷職傳旨,傳于宋冕載曰,只推。
以副修撰李止淵牌不進罷職傳旨,傳于尹尙圭曰,許遞。
傳于尹尙圭曰,在外玉堂許遞,與未差之代,前望單子入之。
玉堂前望單子入之,應敎朴周壽,校理李憲琦·李光文,副修撰李龍秀·洪時濟落點。
傳于尹尙圭曰,副應敎未差之代,弼善曺鳳振除授,與新除授玉堂,一體牌招察任。
一所監軍洪起爕書啓,去夜興仁之門守門護軍部將等,謂以東風連吹,人定鍾聲,不得聞知,以致下鑰差晩,至於初更之末,城門開閉,何等嚴重,而有此差晩下鑰之擧,事未前有,萬萬驚駭,摘奸執頉之意,敢啓。傳曰,知道。
宋冕載,以一所巡廳言啓曰,去夜行巡之路,得聞興仁之門下鑰差晩,至於初更之末,不勝驚悚,馳往査問,則謂以東風連吹,人定鍾聲,不得聞知,以致如此云,城門開閉,何等嚴重,而有此差晩下鑰之擧,當該護軍部將等,令該曹嚴處,何如?傳曰,允。
宋冕載啓曰,城門鎖鑰,何等至重,而昨夜興仁門下鑰之差晩,至於初更末云,事之驚駭,莫此爲甚,常時不能檢飭之責,在所難免,該營大將及兵曹堂上,所當重勘,而本院請推之外,無他可施之罰,何以爲之?敢稟。傳曰,拿處。
宋冕載啓曰,御營大將李溏,拿處事,命下矣。將兵之任,不可一刻無摠察之人,何以爲之,而兼帶左邊捕盜大將,在前如此之時,有他邊大將兼察之例,今番則何以爲之?敢啓。傳曰,訓鍊大將,兼察御將,而他邊捕將,左邊捕將兼察。
宋冕載啓曰,訓鍊大將,兼察御將,而他邊捕將,左邊捕將兼察事,命下矣。兼察御營大將李仁秀,兼察左邊捕盜大將鄭學畊竝卽牌招聽傳敎,何如?傳曰,允。
尹尙圭,以奎章閣言啓曰,景廟宮望廟樓,今望奉審無頉之意,敢啓。傳曰,知道。
朴宗京,以吏曹言啓曰,安岳縣監李永錫名字,改以錫奎,狼川縣監李泳夏名字,改以瀅夏,前別提李永薰名字,改以憲奎,兵曹佐郞李令緖名字,改以明緖,江華經歷李英重名字,改以綱重事,俱爲告狀,竝令藝文館給帖,何如?傳曰,允。
尹尙圭,以禮曹言啓曰,卽接始興幼學李海遠所志,則以爲,同姓十寸弟海廣,嫡妻俱無子,以其同姓十二寸兄海深第三子春榮,欲爲繼後,兩家諸族,相議完定,而海光夫妻俱歿,拘於常規,不得循例禮斜,依定式,草記稟處事,呈狀矣。凡係繼宗立後,明有可據,而不得登聞者,許令該曹論理草記事,曾有筵奏定式,而門長李海遠所訴旣如此,依定式,李海深第三子春榮,立爲李海廣之後,何如?傳曰,允。
尹尙圭,以禮曹言啓曰,卽接京畿監司移關,則孝昌墓守衛官韓用大,以其私田土推尋事,稱以墓畓,多發墓軍,深夜奔到楊州榛伐面金屈里,逢人輒縛以去,一村驚逃,民情騷擾云。矣身爲守護之官,以其私土,憑藉墓畓,恣意發送墓軍,作拏民間,罔有紀極,其爲駭妄,莫此爲甚,苟其私田之當推者,則呈官呈營,何所不可,而不此之爲,作此無前不法之事,此而尋常處之,後弊難言,該守衛官韓用大,爲先汰去,其罪狀,令該府拿問嚴勘,以爲懲勵之地,何如?傳曰,允。
宋冕載以禁府言啓曰,孝昌墓守衛官韓用大拿問嚴勘事,傳旨啓下矣。韓用大下去楊州地云,依例發遣府羅將,拿來,何如?傳曰,允。
上在昌德宮。停常參·經筵。
自開東至辰時,有霧氣。
惠慶宮進服加味君子湯停止,加味正氣散一貼煎入事,榻前下敎。
宋冕載啓曰,合辭闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
備忘記,晉州營將申在恒下直,長弓一張·長箭一部·片箭一部·筒兒一箇賜給。
朴宗京啓曰,藥房副提調,持湯劑來待矣。傳曰,封入。
尹尙圭啓曰,行吏曹判書曺允大,參議鄭來百牌不進推考傳旨及罷職傳旨,今方捧入,而開政命下,已至經宿,連事違召,不卽承膺,事體所在,誠甚未安,判書更爲牌招,何如?傳曰,允。參議只推,一體牌招。
宋冕載啓曰,行大司憲趙得永牌不進,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準牌不進罷職傳旨,傳于宋冕載曰,只推。
傳于尹尙圭曰,當今年追慕之心,與前倍切,國事纔定矣。瞻謁仙寢,大臣箚奏,殿宮欲使止之,屢日思量,迫不得已更定于明年,今年且先祖龍飛御極之歲也,永而仰慕,曷可勝言?往于健元陵,當行親祭,今年災荒極矣,各項支應凡百,依京擧動例爲之,日字依前爲之。
傳于尹尙圭曰,景慕宮秋展謁,以九月旬前,更爲擇入。
吏曹,副應敎曺鳳振除授事承傳。
尹尙圭,以弘文館言啓曰,本館上番闕直,事甚未安,副應敎曺鳳振,校理李憲琦,副修撰洪時濟,旣有只推之命,與副校理趙民和·金箕殷,修撰李允謙,竝卽牌招,以爲推移入直之地,何如?傳曰,允。
以應敎朴周壽,副應敎曺鳳振,校理李憲琦,副修撰李龍秀·洪時濟牌不進罷職傳旨,傳于尹尙圭曰,只推。
徐英輔啓曰,假注書崔命顯,身病猝重,有難察任,今姑改差,何如?傳曰,允。
崔命顯改差,代以黃燾爲假注書。
傳于徐英輔曰,在外承旨許遞,今日政差出。
尹尙圭啓曰,行吏曹判書曺允大,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安,參判林漢浩在外,判書更爲牌招,何如?傳曰,允。參議只推,一體牌招。
尹尙圭,以吏曹言啓曰,新除授成均館典籍朴齊聞呈狀內,矣身素患痰癖之症,挾感添劇,時日內萬無供職之望云,身病旣如是沈篤,則有難强令察任,改差,何如?傳曰,允。
有政。吏批,行判書曺允大進,參判林漢浩在外,參議鄭來百進,右承旨尹尙圭進。以任希存爲承旨,鄭元容爲弼善,李紀淵爲文學,趙璟鎭爲說書,趙尙鎭爲判敦寧,李相璜爲判尹,徐能輔爲刑曹參議,申徇爲大司成,李集斗爲判義禁,李堯憲·趙興鎭爲同義禁,朴宗慶爲弘文提學,金相休爲同春秋,南公轍爲軍器提調,具康爲宗簿正,李在安爲濟用判官,李禮延爲典籍,朴萬億爲氷庫別提,李羲蓍爲假監役,李載弘爲寶城郡守,韓用儀爲金化縣監,兼執義李光文,兼養賢庫直長成龍申,奉常奉事韓發翼,奉常副奉事徐志輔,訓鍊都監提調南公轍,禁衛營提調南公轍,御營廳提調南公轍,竝單付,寧邊府使徐春輔,今加嘉善,雲山郡守韓象默,今加通政加資事,承傳,行右承旨單任希存。
宋冕載,以兵曹言啓曰,宣傳官任聖說,方帶別軍職,勢難兩處供職,呈狀乞遞,不可强令察任,今姑改差,何如?傳曰,允。
宋冕載,以兵曹言啓曰,五衛將李義元·朴性淳,守門將金膺龍,俱以除授在外,過法典之限,而不爲上來,五衛將金達五,病難供職,呈狀乞遞,竝改差,北虞候孫泰永,積月暴露之餘,重經時令,時月之內,萬無起動赴任之望,亦爲呈狀乞遞,罷黜,何如?傳曰,允。
兵批,行判書南公轍進,參判嚴耆呈辭在外,參議韓鼎運入直進,參知李志淵就理,行左承旨徐英輔進。以趙尙鎭·李相璜爲知事,李肇源爲都摠管,鄭東幹·金愚淳爲副摠管,權常愼爲同知,金相儀爲僉知,鄭學畊爲訓鍊都正,南建中·李蕙秀·張洛賢·卞光壽爲五衛將,洪雲錫爲訓鍊主簿,李元敬爲武兼,崔舜鳳爲守門將,金箕書·徐任輔爲副率,柳相默爲京畿中軍,李徵五爲全羅中軍,韓景禹爲北虞候,李存敬爲公忠兵虞候,金篆爲薺浦萬戶,朴東信爲龍津萬戶,崔昌碩爲九月別將,同知任聖說,僉知鄭來鴻,訓鍊判官李象坤,竝單付,知事李漢臣,依定式減下,大護軍李益運,副護軍李錫夏·尹鼎烈·韓兢履,副司直李龜雲·鄭元容·宋翼淵·柳台佐,副司果李止淵·洪遇爕·申緯,竝單付,以金益彬爲宣傳官。
傳于尹尙圭曰,發遣吏郞,諸執事淸齋與否,摘奸以來。
尹尙圭,以禮曹言啓曰,全羅道觀察使封進今八月令宗廟薦新早紅柿子,今十七日薦進,而景慕宮薦新,則公忠道例爲封進矣。本道所封,未及上來,莫重薦獻,不可後時,依前例以全羅道加封早紅柿子,同日一體薦進,何如?傳曰,允。
以統長孫大亨手本,武藝別監金樂哲,旣已有頉,其代各別擇差事,傳于宋冕載曰,令該營,以有根着壯健善技者擇入。
宋冕載,以訓鍊都監言啓曰,謹依口傳下敎,武藝別監金致文,各別嚴棍三十度後,其罪狀照法次,移送秋曹之意,敢啓。傳曰,知道。
宋冕載,以刑曹言啓曰,訓鍊都監啓辭內,謹依口傳下敎,武藝別監金致文,各別嚴棍三十度後,其罪狀照法次,移送秋曹之意,敢啓。傳曰,知道事,命下矣。謹按律文,則大明律逃避差役條有曰,躱避差役者,杖一百,金致文依此律勘放之意,敢啓。傳曰,知道。
宋冕載,以兵曹言啓曰,今八月十七日武臣堂上朔試射日次,而以國忌齋戒相値,不得爲之之意,敢啓。傳曰,知道。
宋冕載,以兵曹言啓曰,今春諸道官鎭門聚點時,執頉推考各邑鎭守令邊將等,俱已遲晩,所當照律施行,而係是宥旨前事,竝依例勿論,何如?傳曰,允。
宋冕載,以兵曹言啓曰,今此冬至兼謝恩使一行赴燕時,所把驛馬,預先分定,然後可無窘急之患,今亦依前例知委,而應把驛馬四十五匹內,公忠道八匹,全羅道十匹,慶尙道二十匹,來九月二十日,京中逢點,江原道四匹,咸鏡道三匹,直送安北,同月二十五日逢點事,各道監司處,行移,何如?傳曰,允。
宋冕載,以刑曹言啓曰,兵曹啓辭內,卽接一所巡將韓必履牒報,則去夜興仁門下鑰差晩云,雖未知委折之如何,而城門開閉,何等嚴重,則致此過時者,事未前有,萬萬驚悚,當該護軍部將,令攸司詳査後,照法嚴繩,守門軍卒,亦令該營,從重科治,本曹常時不能檢飭之失,臣亦惶恐待罪之意,敢啓。傳曰,知道事,命下矣。興仁門護軍李厚哲,部將李億齡等,捉來嚴査,則渠輩所供內,以東風之連吹,不聞鍾聲,下鑰晩時之罪,箇箇遲晩矣。謹按律文,則大明律宮衛條有曰,京城門應閉而誤不下鎖者,杖九十,厚哲·億齡等,依此律照勘,何如?傳曰,允。
宋冕載,以刑曹言啓曰,諸道放未放修啓後,同罪未放之類,抄奏以放,俾旡不均之歎事,曾有英廟朝受敎矣。取考配案,則全羅道扶安李海振,綾州李相采,俱以私刊文集罪,而與已蒙放咸從李海聞,罪名相同,或放或仍,實有罪同罰異之歎,一體放送,何如?傳曰,允。
上在昌德宮。停常參·經筵。
惠慶宮進服香橘飮,一貼煎入事,榻前下敎。
惠慶宮進服加味正氣散前方中,去白芷蘇葉,加山査肉一錢五分,便香附·神麯各一錢,一貼煎入事,榻前下敎。
宋冕載啓曰,行大司憲趙得永未肅拜,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
尹尙圭啓曰,來二十一日,輪對日次,而宣陵忌辰祭齋戒相値,頉稟之意,敢啓。傳曰,知道。
宋冕載啓曰,來二十一日,朝參日次,而宣陵忌辰祭齋戒相値,頉稟之意,敢啓。傳曰,知道。
徐英輔啓曰,行右承旨任希存,同副承旨李顯默,今日不爲仕進,竝卽牌招,何如?傳曰,允。
宋冕載啓曰,禁衛營將官來言,今日本營軍兵,日次私習云矣,敢啓。傳曰,知道。
宋冕載啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹尙圭曰,禮房承旨馳詣受香諸處,奉審摘奸以來。
朴宗京啓曰,藥房提調·副提調持湯劑來待矣。傳曰,封入。
以副應敎曺鳳振,校理李憲琦,副校理趙民和·金箕殷,修撰李允謙,副修撰洪時濟牌不進罷職傳旨,傳于尹尙圭曰,只推。
尹尙圭,以弘文館言啓曰,本館上番闕直,事甚未安,副應敎曺鳳振,校理李憲琦,副校理趙民和,修撰李允謙,副修撰洪時濟,旣有只推之命,竝卽牌招,以爲推移入直之地,何如?傳曰,允。
宋冕載,以義禁府言啓曰,卽接月令醫員金益友手本,則時囚罪人李溏泄痢之症,處濕添劇,登溷頻數,轉側須人,李志淵素患痰癖之症,闖發於處濕之餘,橫亘肚臍,日夕叫痛,目下病形,俱爲不輕云。罪人病勢如此,則一邊保放,一邊草記,曾有定式矣。李溏·李志淵,竝姑保放之意,敢啓。傳曰,知道。
以同副承旨李顯默牌不進罷職傳旨,傳于宋冕載曰,許遞,前望單子入之,待下批牌招察任。
承旨前望單子入之,李志淵落占。
宋冕載啓曰,新除授承旨李志淵,方在拿處中,何以爲之?敢稟。傳曰,分揀放送。
以黃海監司韓用鐸狀啓,農形事,傳于尹尙圭曰,觀此狀辭,民事則悶然,猶以比之沿海稍登云,甚幸耳。連加嚴飭列邑,使之隨聞馳報事,分付該道。
兵曹,健元陵幸行時軍令,九月二十八日出宮,廟洞晝停所,自闕門十六里,健元陵展謁,自晝停所十五里,以上三十一里,親祭還詣廟洞晝停,當日還宮。
尹尙圭,以禮曹言啓曰,傳曰,景慕宮秋展謁,以九月旬前,更爲擇入事,命下矣。展謁吉日,令日官池景泌推擇,則來九月初一日·初三日·初四日·初十日俱吉云,以何日定行乎?敢稟。傳曰,以初十日爲之,可也。
尹尙圭,以奉常寺提調意啓曰,東耤親耕田所種皮稷打作,則所出爲二石十一斗之意,敢啓。傳曰,知道。
宋冕載,以兵曹言啓曰,今此幸行時,何營軍兵隨駕,何營軍兵留都,禁軍及馬步軍,以幾番幾哨磨鍊乎?敢稟。傳曰,依向日判下爲之,可也。
宋冕載,以兵曹言啓曰,在前幸行時,挾輦軍四百名,餘軍二百名磨鍊,而丁卯年健元陵幸行時,以挾輦軍三百名,餘軍二百名磨鍊矣。今番則何以爲之乎?敢稟。傳曰,依丁卯年例爲之,可也。
宋冕載,以兵曹言啓曰,在前幸行時,先廂步軍一哨,晝停所連爲作門,十里外斥候伏兵及傳語軍,以廣州留守所屬束伍步軍排立矣。今亦依此擧行之意,分付,何如?傳曰,允。
宋冕載,以兵曹言啓曰,在前幸行當日回鑾時,侍衛全數磨鍊,癸亥年健元陵幸行時,依此磨鍊,而或有兵曹·都摠府堂上郞廳·五衛將各二員,武兼十員隨駕之例,亦有兵曹·都摠府堂上郞廳各一員,五衛將二員,武兼六員隨駕之例,近年連以全數磨鍊矣。今亦依近例磨鍊,何如?傳曰,允。
宋冕載,以兵曹言啓曰,在前幸行時,摠戎使,率訓局餘軍,弘化門外留陣矣。今亦依此擧行,何如?傳曰,允。
宋冕載,以兵曹言啓曰,幸行回鑾後,軍兵犒饋,近年連以乾物分給矣。今亦依此擧行,何如?傳曰,允。
宋冕載,以兵曹言啓曰,今八月二十日,二內禁軍番次,而該番將金鎭九,身病猝重,萬無就直之路,呈狀乞遞。今姑改差,其代,口傳差出,何如?傳曰,允。
宋冕載,以兵曹言啓曰,本曹佐郞李明緖,身病猝重,屢度呈狀乞遞。宿衛重地,不可久曠,今姑改差,何如?傳曰,允。
宋冕載,以兵曹言啓曰,今此幸行時,適値禁·御兩營十月當上番軍九月逢點之後,而在前如此之時,內外營入直軍替代及部字內斥候伏兵,勿用訓局軍,以兩營新番軍,有出用之例,今番則何以爲之乎?敢稟。傳曰,依前爲之。
宋冕載,以摠戎廳言啓曰,北漢訓鍊都監字內·禁衛營字內·御營廳字內城堞頹圮處,自各該營,今月十七日擇日,始役改築之意,敢啓。傳曰,知道。
宋冕載,以義禁府言啓曰,保放罪人李志淵,分揀放送事,命下矣。李志淵,分揀放送之意,敢啓。傳曰,知道。
宋冕載,以義禁府言啓曰,江原監司李好敏狀啓內,金化縣監尹光心罷黜,其罪狀,令攸司,稟處事,啓下矣。尹光心,時在任所,依例發遣府羅將拿來,何如?傳曰,待待命拿囚。
玄在德書啓,陳奏兼奏請正使領中樞府事李時秀,無事作行,今月十三日午時量,渡江入去之意,詮次啓達。傳曰,知道。
上在昌德宮。停常參·經筵。
夜自五更至十九日開東,灑雨下雨,測雨器水深五分。
惠慶宮進服加味養胃湯,一貼煎入事及香橘飮前方中去枳殼,加黃茶一錢五分,藿香·橘皮減五分,一貼煎入事,榻前下敎。
任希存啓曰,行大司憲趙得永未肅拜,執義曺喜有,掌令李儒修·高應觀,持平南必錫·宋應望在外,監察茶時之意,敢啓。傳曰,知道。
宋冕載啓曰,禁衛營將官來言,今日本營軍兵,日次私習云矣,敢啓。傳曰,知道。
宋冕載啓曰,御營廳將官來言,今日本廳軍兵,日次私習云矣,敢啓。傳曰,知道。
尹尙圭啓曰,判敦寧趙尙鎭,判尹李相璜,判義禁李集斗,同義禁李堯憲·趙興鎭,除拜後過三日不爲出肅,依定式推考警責,仍卽牌招察任,何如?傳曰,允。
尹尙圭啓曰,三品官之無得過三日,循例請牌,曾有定式矣。刑曹參議徐能輔,除拜後過三日不爲出肅,事體所在,誠甚未安,推考警責,仍卽牌招察任,何如?傳曰,允。
備忘記,天摩僉使金志煥下直,長弓一張,長箭一部,片箭一部,筒兒一箇賜給。
朴宗京啓曰,藥房提調·副提調持湯劑來待矣。傳曰,封入。
以副應敎曺鳳振,校理李憲琦,副校理趙民和,修撰李允謙,副修撰洪時濟牌不進罷職傳旨,傳于尹尙圭曰,只推。
尹尙圭,以弘文館言啓曰,本館上番闕直,事甚未安,副應敎曺鳳振,校理李憲琦,副校理趙民和,修撰李允謙,副修撰洪時濟,旣有只推之命,竝卽牌招,以爲推移入直之地,何如?傳曰,允。
以副應敎曺鳳振,校理李憲琦,副校理趙民和,修撰李允謙,副修撰洪時濟牌不進罷職傳旨,傳于尹尙圭曰,只推。
尹尙圭,以弘文館言啓曰,本館上番闕直,事甚未安,副應敎曺鳳振,校理李憲琦,副校理趙民和,修撰李允謙,副修撰洪時濟,旣有只推之命,竝卽牌招,以爲推移入直之地,何如?傳曰,允。
兵曹口傳政事,以吳致壽爲內禁將。
傳于任希存曰,禁府坐起,勿拘齋日,今日爲之。
任希存啓曰,卽者義禁府都事來言,坐起勿拘齋日,今日爲之事,命下,而判義禁李集斗,知義禁李堯憲,同義禁趙興鎭未肅拜,只有同義禁吳淵常一員,無以備員開坐云,判義禁·知義禁·同義禁,竝卽牌招,以爲開坐之地,何如?傳曰,允。
傳于任希存曰,御營大將,分揀放送。
以慶尙監司金會淵狀啓,藥材進上限內不得封進,惶恐待罪事,傳于尹尙圭曰,勿待罪事,回諭。
以刑曹參議徐能輔牌不進罷職傳旨,傳于任希存曰,只推。
任希存,以義禁府言啓曰,依傳敎,保放罪人李溏,放送之意,敢啓。傳曰,知道。
宋冕載啓曰,御營大將李溏,分揀放送事,命下矣。卽爲牌招,命召及兼帶左邊捕盜大將命召及大將牌·傳令牌傳授,何如?傳曰,允。
宋冕載,以都摠府言啓曰,今日入直內三廳武兼,禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
宋冕載,以兵曹言啓曰,平賊慶科庭試武科初試,來九月二十八日設行事,已爲推擇啓下矣。日字與幸行相値,不可不退行,故令日官洪萬中更爲推擇,則來十月初四日爲吉云,以此日退行,何如?傳曰,允。
宋冕載,以司僕寺一二提調意啓曰,行幸更以健元陵爲之事,命下矣。本寺入把馬及外道驛馬,依日前啓下數,仍爲入用,何如?傳曰,允。
任希存,以義禁府言啓曰,卽接安北兼任兵虞候李炯牒呈,則謀叛罪人弘涉應坐諸人,査出以來矣。弘涉妾曺女,慶尙道三嘉縣爲婢,子郭山,全羅道咸平縣爲奴,而方囚安北縣獄,竝令刑曹押送于各其配所,其母大牙只,年七十六,依律文免坐,何如?傳曰,允。
任希存,以義禁府言啓曰,保放罪人李光憲,還囚議處以入之意,敢啓。傳曰,知道。
禁府啓目,孝昌墓守衛官韓用大原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前李光憲亦,上番軍兵,自本牧無頉起送,而且經中路點閱,則代送一款,雖非該倅之失,領付監色之未及待令於本營大點之時者,難免常時之不飭,以此照律,何如?判付啓,依允。又啓目粘連,向前宋官英亦,以領運差使員稅穀畢納之後,不卽還鎭,雖緣身病,不爲據實呈狀,乃使下屬替告者,有乖體例,不可無罪,以此照律,何如?判付啓,依允。
右議政金思穆疏曰,伏以臣之以疏以單,屢瀆不已者,是豈臣全昧嚴畏,坐要恩禮而已哉?臣本受氣甚薄,自少善病,輥到八耋,曾是不意。謭劣之神識,日益昏憒,短少之精力,日益消亡,發言則前忘而後失,應事則左顚而右錯,加以危篤之疾,已纏膏肓,五官幾至俱廢,四大全不運用,殘骸枵殼,直一尸居之餘耳。此個實狀,非但通朝之所共知,抑亦聖鑑之所已燭,而再度封還,恩出格外,一味瀆撓,分所不敢,惶霣抑塞,兼旬泯伏,古人所謂辭窮而幾至無言,情迫而不知自止者,正謂臣今日道也。噫,臣雖無似,亦一聖世禮使中物也。歷數朝著,齒髮之與臣比者,亦已無幾,而實未有據權位而擔重務,如臣之爲者。藉令臣,貪戀榮祿,抵死不去,固宜退之以禮,俾全晩節,以卒三朝曲保之恩,以礪一世廉恥之節,不害爲昭代之美事。矧玆近日廷臣之引病陳懇者,多蒙聖明之體諒,曲遂之澤,無物不被,憫覆之仁,有欲必從,而至於臣則疏四上而單再徹,辭愈懇而聽愈邈,容光獨遺於四照,鞶帶尙靳於一褫。若謂之重任之猝難解乎,則臣之伴食中書,今爲五載之久,而觸事憒劣,徒妨賢路矣。若謂之疾病之猶可强乎,則臣之癃廢實,非如一時之祟,而莫保朝夕,飾巾待盡矣。未知殿下,何所取於垂死之賤臣,而羈縻之維縶之,使不得自遂其匹夫之志也。昔唐臣柳公權,年將八十,以朝賀失儀,被彈罰捧而出,論者惜其老不知退,卒受其辱。夫以公權之行誼名德,冠冕當世,而只緣白首遲佪,不免貽譏千載。若臣則名德之稱,初非可論,而耄荒之實,不啻倍甚,是烏可責之以生人之事,而猶使之盤礴於具瞻之地,冥於名利之場,以至於顚沛無幸而後已,則其所僇辱,又豈止於失儀之罰而已哉?到此地頭,雖以我殿下全保臣家之盛德至仁,亦恐庇覆之無奈何矣。思之及此,不寒而栗。然則臣之斷斷乞免,又豈可已而不已者哉?玆又冒死哀鳴,仰瀆崇嚴。伏乞聖慈,亟垂矜諒,特循衷情,則珠環之報,當期來世。伏枕於悒,不知所達。臣無任云云。答曰,省疏具悉卿懇。卿之所辭,此何言也?向日封還呈辭,予至今悶迫,今之辭可謂過矣。勿辭行公視事事,遣史官及同副承旨傳之矣。
上在昌德宮。停常參·經筵。
惠慶宮進服加味養胃湯,依前方一貼煎入事,榻前下敎。
任希存啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
備忘記,全羅左水使李鐵求下直,長弓一張,長箭一部,片箭一部,筒兒一箇賜給。
朴宗京啓曰,藥房提調·副提調持湯劑來待矣。傳曰,封入。
任希存啓曰,行大司憲趙得永牌不進,執義曺喜有,掌令李儒修,持平南必錫·宋應望在外,掌令一員未差,監察茶時之意,敢啓。傳曰,知道。
以副應敎曺鳳振,校理李憲琦,副校理趙民和,修撰李允謙,副修撰洪時濟再牌不進罷職傳旨,傳于尹尙圭曰,只推。
尹尙圭,以弘文館言啓曰,本館上番闕直,事甚未安,副應敎曺鳳振,校理李憲琦,副校理趙民和,修撰李允謙,副修撰洪時濟,旣有只推之命,竝卽牌招,以爲推移入直之地,何如?傳曰,允。
尹尙圭啓曰,吏曹郞廳來言,臺諫有闕,政事,取稟。傳曰,當日爲之。
尹尙圭啓曰,吏曹郞廳來言,政事當日爲之事,命下,而判書曺允大病不來,參判林漢浩在外,參議鄭來百陳疏入啓,不得開政云。判書,卽爲牌招,何如?傳曰,允。參議疏批已下,一體牌招。
尹尙圭啓曰,行吏曹判書曺允大,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安,判書更爲牌招,何如?傳曰,允。參議只推,一體牌招。
徐英輔啓曰,卽者戶曹郞廳來言,明日宗廟修改時,本曹判書,當爲進參,而判書朴宗慶未肅拜,無以擧行云。卽爲牌招,以爲進參之地,何如?傳曰,允。
李志淵啓曰,卽者工曹郞廳來言,今二十日宗廟修改時,本曹判書,當爲進參,而判書李晩秀在外,不得擧行云,何以爲之?敢稟。傳曰,許遞,前望單子入之,待下批牌招察任。
工曹判書前望單子入之,朴宗來落點。
徐英輔啓曰,戶曹判書朴宗慶牌不進推考傳旨,今方捧入,而宗廟修改,當爲進參,如是違牌,事甚未安,更爲牌招,何如?傳曰,允。
徐英輔啓曰,戶曹判書朴宗慶再牌不進推考傳旨,今方捧入,而宗廟修改,當爲進參,如是違牌,誠甚未安。所當更請牌招,而係是一日三牌,何以爲之?敢稟。傳曰,更爲牌招。
李志淵啓曰,戶曹判書朴宗慶,疏批已下,卽爲牌招,何如?傳曰,允。
傳于任希存曰,關西諸罪囚査啓皆到,大抵誤以脅從,罹于橫厄者,至于漸漸盤問之時,易爲緊犯。今此廟堂,勉於酌決,雖原啓外,必使專主欽恤之義事,分付廟堂,從長稟處。
有政。吏批,行判書曺允大進,參判林漢浩在外未肅拜,參議鄭來百牌招不進,行左承旨徐英輔進。以李游夏爲掌令,李相璜爲刑曹判書,李錫夏爲兵曹參知,任文白爲兵曹佐郞,金履垕爲典籍,韓譼爲監役,李晩植爲甲山府使,兪應煥爲洪原縣監,趙義榮爲敦寧判官。
兵批,行判書南公轍病,參判嚴耆病,參議韓鼎運入直進,參知未差,右副承旨宋冕載進。僉知單吳致壽·南建中·李蕙秀,大護軍單李漢臣,副護軍李顯默。
以大司諫尹行頤,司諫南惠寬,正言李羲準牌不進罷職傳旨,傳于任希存曰,只推。
以平安監司鄭晩錫狀啓,許沆妻金氏烈行卓異,令廟堂稟處事,傳于尹尙圭曰,觀此狀辭,許沆妻之如此卓節,可謂爀爀有餘,令廟堂指一稟處,俾存樹風勵世之一助事,分付。
宋冕載,以兵曹言啓曰,今八月二十日,文臣朔試射日次,而以宗廟·永寧殿修改相値,不得爲之之意,敢啓。傳曰,知道。
任希存,以刑曹言啓曰,義禁府啓辭內,卽接安北兼任兵虞候李炯牒報,則謀叛罪人弘涉應坐諸人,査出以來矣。弘涉妾曺女,慶尙道三嘉縣爲婢,子郭山,全羅道咸平縣爲奴,而方囚安北縣獄,竝令刑曹押送于各其配所事,分付道臣,何如?傳曰,允。
吏曹啓目粘連,觀此平安監司鄭晩錫公私賑邑鎭及士民願納別單,則公賑邑寧邊府使徐春輔,自備折米三百五十石,前府使申鴻周,自備折米二百五十六石零,上項前後府使等段,似當竝施兒馬賜給之典是白乎稱。私賑邑永柔縣令鄭東晩,自備大米三百六十七石零,江西縣令宋一衡,自備錢二千兩,順安縣令金魯喆,自備折米一百九十九石零,上項三邑守令等之捐廩賙賑,極爲嘉尙是白乎矣,私賑論賞,旣無已例,竝只置之爲白乎旀,士民願納及私賑,則當其災荒搶攘之時,不惜許多米·錢之財,較諸常年補賑,尤極可嘉,而道臣別單,極其獎褒是白遣。所納折米,比之他雜穀,不啻倍蓰,則恐不可但以石數論是白如乎,京居閑良玄烜段,願納正租二千石是白置。曾以定州大陣補餉之功,雖蒙監牧官差送之恩典是白乎乃,捐出二千石正穀,添補公賑,濟活幾千饑口。補餉與願納,事件各異,則不可以補餉之已蒙賞典,仍置不論,依事目施以實職除授之典爲白乎稱。平壤前五衛將吳成烈段,願納折米四百八十石,依願納各穀千石以上論賞事目,當施實職除授之典是白乎矣,旣經五衛將,施以邊將除授之典,似宜是白乎旀,幼學金离禧段,願納錢二千五百兩,江西進士洪龍圭段,私賑錢二千三百兩,米二十五石,已上兩人,依願納各穀五百石以上論賞事目,當施賞加之典是白乎矣,一是進士,一是士人,竝施郞階成給之典爲白乎旀,三和折衡朱光載,私賑折米一百六十六石零,順安前慶熙將嘉善韓國良,私賑小米一百三十五石,寧邊閑良黃龍九,願納折米一百石,龍崗幼學林勉時,私賑錢一千兩,三和幼學金尙仁,私賑錢八百兩,中和幼學沈昌周,願納折米四十石,錢三百十兩零,嘉山幼學鄭瑜,願納錢六百兩,中和幼學李光彦,願納折米五十六石,三和幼學韓國三,私賑錢五百五十兩,江界折衡朴哲源·邊浩淳,私賑折米各五十五石,龜城嘉善金象器·裵大亨,幼學張爀,願納折米各五十石,龍岡幼學崔致宇,私賑錢五百兩,已上十五人,竝依願納各穀一百石以上論賞事目,施以帖加成給之典,而其中林勉時·金尙仁·沈昌周·鄭瑜·李光彦·韓國三·張爀·崔致宇等段,俱是士人,施以郞階成給之典爲白乎矣,竝只係干恩賞,臣曹不敢擅便,上裁,何如?判付啓,依回啓施行爲良如敎。又啓目粘連,觀此京畿監司李存秀狀啓,則以爲京居前主簿崔敏植,納正租一千五百石,楊州邑內白石等六面民戶四千一百六十戶種子農糧,得以助給,不可以邑非設賑,置而不論,論賞一款,令該曹,稟處亦爲白有臥乎所,崔敏植之能出義氣辦備,過千穀物,使四千餘民戶得爲窮春種糧之資,極爲嘉尙,其在激勸之政,合有褒賞之擧,依千石以上願納論賞事目,似當施以實職除授之典是白乎矣,係干恩賞,臣曹不敢擅便,上裁,何如?判付啓,依回啓施行爲良如敎。又啓目,觀此咸鏡監司金履永畢賑狀啓,咸鏡道慰撫兼監賑御史李垿書啓,則公賑邑甲山府使申善應段,政欠剛明,事多鄙瑣,奸吏幻弄公穀,而矇不致察,猾吏操縱軍政,而褎如充耳,分穀間多空殼,饋粥全欠誠實是如爲白乎旀,洪原縣監具明源段,政核實,事或生疎,奸鄕猾吏,不能無欺蔽作奸之端是如爲白有臥乎所。上項兩邑守令等段,賑政未免疎略,吏鄕作奸,昏憒不堪任之狀,推此可知,竝只罷黜爲白乎旀,定平前府使權敏中,人雖質實,才不勝任,捧糴不嚴,倉無精實之穀,抄飢紊亂,致有賑民之怨,賑式旣乖,接濟疎略是如爲白乎旀,北靑前府使李魯新段,存心處事,旣切願治,救急開賑,亦多誠意,而海津橫斂,吏或售奸,山倉分賑,穀多不實,論其大體,未見實效是如爲白有臥乎所。上項兩邑前倅等段,一則捧糴抄飢,未免乖當,一則橫斂分賑,吏或售奸,不可以已遞無警,竝只從重推考爲白乎旀,長津前府使柳漢源段,誠心蘇捄,極意勞徠,山稅之蠲減旣多,窮民有安集之喜,賑簿之精濫得中,飢口無遺漏之怨,抄飢甚廣,分賑皆實,比之他邑,尤爲可紀,民賴不散,擧皆惜去,自備牟麥六百二十八石零是如爲白乎旀,利原縣監韓宅祚段,公廨·戎器,一新修葺,而自捐薄廩,海稅·田賊,多所蠲減,而民蒙實惠,元賑之外,自備救急,饋粥之時,間或設飯,條而不紊,靜而無擾,治績賑政,殆罕倫比,自備各穀一千七十四石零是如爲白有臥乎所。上項兩邑前後守令段,殫竭誠力,聲績茂著,極爲可尙,似當竝施陞敍調用之典是白乎旀,端川前府使申在恒,躬審各倉,不憚跋涉之勞,親執賑簿,恐有遺漏之患,捐廩恤民,惠多務實,自備各穀一千四百四十八石零是如爲白有臥乎所。賙賑誠勤,亦合嘉獎,似當施以兒馬賜給之典是白乎旀,三水前府使李德鉉段,治得其要,政多可錄,游刃恢於盤錯,誠心切於蘇捄,還巡之分排有條,賑口之衍約得中,阽危者賴安,幾散者復集,所屬鎭堡,咸被接濟之惠,遠至窮峽,亦無捐瘠之患。本府處在關防之要,素無城郭之固,而邑殘民疲,修葺無路。該倅切取古人因災興作之義,繕城起樓,濟荒之策,撤桑之備,一擧兩得,措處俱宜,似此治績,誠爲一方之最,自備牟米一百五十四石零是如爲白有臥乎所。道狀·繡啓,一辭褒美,至以治績爲一方之最爲辭是白乎乃,出自侍從之班,盡心民社之責,俱是職分內事,置之爲白乎旀,咸興判官尹光濩,定平府使柳曮等段,旣無特異之績,自備穀物,數亦不多,竝只置之爲白乎旀,私賑邑永興府使韓光迪段,抄飢私賑,月三排巡,間以救急,措置得宜,十三社民戶,咸頌字恤之惠,數千餘賑口,一無顚連之患,自備各穀二千一百七十九石零是如爲白有臥乎事,繡衣稱詡,如是鋪張,而自備穀數,亦過二千包,則誠心賙賑,殊極可尙是白乎矣,私賑論賞,旣無已例,置之爲白乎旀,茂山府使朴敦常,會寧府使吳載重,鍾城府使韓義運,吉州前牧使李甲會等段,自備穀數,雖有多寡之別,俱是私賑,亦竝置之爲白乎旀,願納人端川折衝鄭明弘,願納各穀一千石,依事目施以實職除授之典爲白乎旀,洪原折衝廉繼宗,願納各穀四百石,依事目施以帖加成給之典爲白乎矣,竝只係干恩賞,臣曹不敢擅便,上裁,何如?判付啓,依回啓施行爲良如敎。
禁府照目粘連,忠州牧使李光憲矣本府議啓內,上番軍兵,自本牧無頉起送,而且經中路點閱,則代送一款,雖非該倅之失,領付監色之未及待令於本營大點之時者,難免常時之不飭,以此照律,罪笞四十收贖,附過還職,私罪,奉敎依允爲旀,議減一等爲良如敎。又照目粘連,薺浦前萬戶宋官英矣本府議啓內,以領運差員,稅穀畢納之後,不卽還鎭,雖緣身病,不爲據實呈狀,乃使下屬替告者,有乖體例,不可無罪,以此照律,罪笞五十收贖,解見任別敍,私罪,奉敎依允。又啓目粘連,向前韓用大亦,觀此所供,私土之憑藉墓畓一款,其所發明,容或爲說,而差送墓軍,推捉民人之際,苟有作弊之端,則不飭之罪,在所難逭,以此照律,何如?判付啓,依允。
戶曹判書朴宗慶疏曰,伏以臣人旣庸碌,病又沈綿,雖冗官散秩,實難堪任,而顧其所叨,則重任也劇務也,尤豈有一分冒當於此,而仍因蹲據乎?前已屢陳微懇,辭免不得,則惟有奔走殫竭,陳力就列,以效涓埃之報,而臣於前月二十日賓對,適因狗馬賤疾,重添感冒,不得已懸病於座目之單,國體朝綱,虧損甚矣。臣亦惶懼怵惕,自知罪犯,而罰止薄罷,旋卽收敍,至以度支·惠局,除旨荐降,臣聞命惝怳,不知置身之所矣。此雖實兼之異,均是財賦之重,國用之出,民命之係爲任,果何如,而復授於如臣無似者,使莫重莫大之兩銜,兼之一身而責成乎?前後兼綰行公者,雖有已例,便是人人所可難能,若臣之無才多病者,其何以聚精會神,而期會於簿書之役,耐煩理劇,而調支於經費之需,左右酬接,兩無失當乎?況今諸路農形,擧多失稔,客使行期,又在早晩,此時此任,宜揀朝紳中諳練機務者,而量才分職,以濟國事,何爲誤恩遽及於已試蔑效之人,而不少難愼哉?且以譜略修改事,特加臣一資,臣雖待罪該寺,監董事役,工未告訖,已坐遞罷,臣之姓名,初何可擧論於別單修入之時,而濫受罔功之賞,已極愧悚,而至若籌司之任,從前冒據,無一善狀,徒犯罪戾,則今雖還差,亦何敢晏然承當乎?臣於月初,以過行先兄臣緬事,下往楸下,而又値先壠有事,首尾數十日,勞悴積多,觸冒風寒,內祟外感,頭眩氣敗,重以素患積病,一倍添劇,載身木道,昨纔還次,委頓床笫,雜試藥餌,宿苦新憊,諸症無減,時日之內,難以蠢動。廟宮修改,涓日隔夜,迷執莫回於冒膺,病狀難强於擧行,召牌屢降,又犯逋慢,臣罪至此,合施何典,玆敢冒控文字,疾聲號籲於宸嚴之下。伏乞聖慈,俯燭臣情病之苦,亟解臣實兼之銜,亦收臣新加之資,以幸公事,以安微分,仍治臣瀆擾之罪,以警具僚,千萬幸甚。臣無任云云。答曰,省疏具悉。故判書緬禮已過,慈心予懷俱難言,卿雖有辭疾之歸而已,於國事惠務何?勿辭行公。
工曹參判鄭東榦疏曰,伏以臣與新除授本曹判書朴宗來,有親査應避之例,在下當遞,載在法典,玆敢援例仰瀆。伏乞聖慈,亟命選部照,例遞改,以存公格,不勝幸甚。臣無任云云。答曰,省疏具悉。疏辭,下該曹,稟處。
同義禁趙興鎭疏曰,伏以皇穹默佑,吉慶川至,玉候夬臻康復而宗祊奠泰磐之安,震邸誕加封冊而朝野騰星海之頌,祥和所被,蹈忭惟均,仍伏念臣本以樗櫟之姿,謬膺鎖鑰之任,三載蹲仍,一味尸素,通邑之凋瘵忒甚,而迄無矯瘼之策,比年之災荒荐酷,而莫救捐瘠之患。盤錯之地,醜拙畢露,芻牧之責,辜負實深。況値賊變之不虞,未能一擧而殲盡,捍圉之績,毫無可紀,稽討之罪,在所難逭,臣方滿心悚恧,惟譴何是俟。迺者千萬夢想之外,忽伏奉亞卿陞擢之命,臣尤倘怳震越,不知所以措躬也。夫卿月之班,命德之器,卽朝家之所愼簡,則豈以臣愚迷謭劣,已試蔑效,而亦入於薦剡之末耶?向來虎皮之頒,璽書之褒,皆臣罔功之賞也。臣固惶蹙愧懼之不暇,而朝廷又不論人器之優劣,不問衰病之淺深,而徒以通籍之已久,遽蒙晉資之誤恩,則豈不有欠於量能授爵之典乎?嗚呼,臣姿性庸鹵,材識滅裂,已自少壯之時,不合器使之末,而猥蒙我先大王不世之遇,積年邇密,曲費陶鎔。悶墑埴之冥行,則詔誨若慈父之迷子,憐根植之孤弱,則庇覆如幈幪之群物,頂踵毛髮,罔非造化,每一追惟,寸腸先摧。逮我聖上嗣服之後,特推簪履之舊,屢授符竹之任,臣雖頑如木石,亦具彝性,其在追先報今之義,豈不知湯火惟命,殫竭自效,而第臣年旣衰邁,病又侵凌,積瘁外鑠,憂戚內熏,視息雖全,形殼徒存,榮塗一步,萬念灰冷。且臣瓜熟將歸之際,乃遭貶罷,臣之奉職無狀,於是乎益著矣。漢之卿相,多由郡縣而入者,誠以先試郡縣,其績已優,故進亦不失爲賢輔耳。臣於西邑,所失已大,今若晉秩而入,則其視漢考績之政,爲如何哉?聖度天大,有罪不誅,生入玉關,薄勘旋敍,金吾新除,庚牌儼臨,臣且惶且感,非不爲榮,而若其不稱之實,難冒之端,則豈可以干瀆宸嚴爲懼。而不思所以自暴也哉?伏乞聖慈,俯垂鑑諒,亟許收還臣新授職秩,俾公器毋褻。而私分獲安,不勝幸甚。臣無任云云。答曰,省疏具悉。卿其勿辭行公。
吏曹參議鄭來百疏曰,伏以臣之待罪見職,已閱四朔,陳懇乞解,亦旣四度矣。使臣職是閑務而病若可强,則何敢每犯瀆擾,苦不知止如是耶?臣之病狀,前旣屢陳,今不敢更事章皇,而痰入心經,神思昏蔽,風眩口訥,言語短澁靜室平居之時,對人接話,則如睡如醉,短札酬答,則半落半誤,見者悶憐而聞者駭笑。以此症形,責之以陳力就列,銓衡激揚之任,則此何異於鞭策失相之瞽,疾走冒險之途哉?臣之顚沛,固不足恤,而獨不念職任之有所重耶?顧今佐貳之望,群彦林立,不患無其人,而必使如臣病風者,久據而瘝曠,實非淸朝官人以材之道。思之及此,臣之悶蹙,尤當如何哉?玆不得不倩人構草,更陳實狀。伏乞聖明,上念職務之不輕,下察賤疾之難强,亟命遞罷臣職名,俾幸公私,不勝大願。臣無任云云。省疏具悉。爾其勿辭察職。
刑曹參議徐能輔疏曰,伏以臣才疎而不合時用,識短而全昧朝體,向叨喉舌之任,自速顚錯之罪,至今追惟,愧悚交切。不意薄勘未幾,恩敍遽降,繼而有秋曹佐貳之命,臣誠驚惶感激,莫省攸措。夫卿宰勘罷,事體不輕,現告存拔,關係甚重。職在出納之地,所宜十分審愼,而緣臣生疎昏謬,矇然混捧,做錯多端,以致格例之壞損,事面之虧傷,惟允之意,果安在哉?不可以時日之稍久,職名之差異,有所自恕。聖恩雖出於寬假,私心益切於兢惕,罪犯違逋,承膺無路,玆敢略控短章,仰瀆崇嚴。伏乞聖明,俯垂鑑諒,亟遞臣所叨之職,仍治臣瀆擾之罪,以肅朝綱,以安私分,千萬幸甚。臣無任云云。省疏具悉。爾其勿辭察職。
上在昌德宮。停常參·經筵。
藥房提調沈象奎,副提調朴宗京啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮答曰,知悉。
惠慶宮進服加味君子湯,自今日一貼式煎入事,榻前下敎。
任希存啓曰,行大司憲趙得永,掌令李游夏未肅拜,執義曺喜有,掌令李儒修,持平南必錫·宋應望在外,監察茶時之意,敢啓。傳曰,知道。
宋冕載啓曰,備邊司郞廳來言,今日賓廳日次,而以宗廟修改相値,不得來會云矣,敢啓。傳曰,知道。
宋冕載啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗京啓曰,藥房提調·副提調持湯劑來待矣。傳曰,封入。
以副應敎曺鳳振,校理李憲琦,副校理趙民和,修撰李允謙,副修撰洪時濟牌不進罷職傳旨,傳于尹尙圭曰,只推。
尹尙圭,以弘文館言啓曰,本館上番闕直,事甚未安,副應敎曺鳳振,校理李憲琦,副校理趙民和,修撰李允謙,副修撰洪時濟,旣有只推之命,竝卽牌招,以爲推移入直之地,何如?傳曰,允。
以副應敎曺鳳振,校理李憲琦,副校理趙民和,修撰李允謙,副修撰洪時濟牌不進罷職傳旨,傳于尹尙圭曰,只推。
以吏曹參議鄭來百再牌不進罷職傳旨,傳于尹尙圭曰,只推。
宋冕載,以備邊司言啓曰,平安監司鄭晩錫狀啓,許沆妻金氏,烈行卓異,令廟堂,稟處事,傳曰,觀此狀辭,許沆妻之如此卓節,可謂爀爀有餘,令廟堂指一稟處,俾存樹風礪世之一助事,分付事,命下矣。婦人從夫死者爲烈,與忠孝竝列於三綱,爲天下之大本。許沆妻之夫死與死,忠烈竝節,已極嘉歎,而況夫葬旣畢,賊讐已復之後,留戒其子,怡然下從,尤見其處置得宜,從容取義,更高人一等。與其夫許沆,竝施棹楔之典,以樹風敎,有不可已矣,敢啓。傳曰,知道。
尹尙圭,以吏曹言啓曰,守門將李英純名字,以道純改名事告狀,令藝文館給帖,何如?傳曰,允。
宋冕載,以都摠府言啓曰,副摠管金愚淳,以漢城府右尹,本府坐起晝仕出去之意,敢啓。傳曰,知道。
宋冕載,以兵曹言啓曰,來九月初十日大駕詣景慕宮展謁時,何營軍兵隨駕,何營軍兵留陣,禁軍及馬步兵,以幾番幾哨磨鍊,而餘軍留營,何以爲之乎?敢稟。傳曰,禁衛營隨駕外,竝依廟謁例磨鍊,留陣,御營廳爲之,可也。
宋冕載,以禁衛營言啓曰,謹依定式,臣得濟進詣南壇,奉審摘奸,則壇上與階砌·紅箭門內外,俱爲無頉,松木則漸就蒼鬱,禁樵·守護等節,另加申飭之意,敢啓。傳曰,知道。
宋冕載,以禁衛營言啓曰,本營騎士將金憲柱,身病猝重,勢難察任,改差,何如?傳曰,允。
任希存,以義禁府言啓曰,平安監司鄭晩錫啓本內,安北前兵虞候李海昇罪狀,令攸司,稟處事,啓下矣。李海昇,今方待命,拿囚之意,敢啓。傳曰,知道。
任希存,以義禁府言啓曰,平安監司鄭晩錫啓本內,熙川郡守金文基罪狀,令攸司,稟處事,啓下矣。金文基,時在任所,依例發遣府羅將拿來,何如?傳曰,待待命拿囚。
玄在德書啓,陳奏兼奏請正使領中樞府事李時秀,連爲無事作行,今月十五日入柵前進之意,詮次啓達。傳曰,知道。
上在昌德宮。停常參·經筵。
宋冕載啓曰,行大司憲趙得永,掌令李游夏未肅拜,執義曺喜有,掌令李儒修,持平南必錫·宋應望在外,監察茶時之意,敢啓。傳曰,知道。
尹尙圭啓曰,明日宣陵忌辰祭正日相値,視事,頉稟之意,敢啓。傳曰,知道。
宋冕載啓曰,來二十五日,朝參日次,而徽陵忌辰祭齋戒相値,頉稟之意,敢啓。傳曰,知道。
徐英輔啓曰,行右承旨任希存,今日不爲仕進,卽爲牌招,何如?傳曰,允。
宋冕載啓曰,禁衛營將官來言,今日本營軍兵,日次私習云矣,敢啓。傳曰,知道。
宋冕載啓曰,御營廳將官來言,今日本廳軍兵,日次私習云矣,敢啓。傳曰,知道。
尹尙圭啓曰,刑曹判書李相璜,除拜後過三日不爲出肅,依定式推考警責,仍卽牌招察任,何如?傳曰,允。
朴宗京啓曰,藥房提調·副提調持湯劑來待矣。傳曰,封入。
傳于朴宗京曰,藥房入侍。
傳于李志淵曰,留院上疏入之。
尹尙圭,以弘文館言啓曰,本館上番闕直,事甚未安,副應敎曺鳳振,校理李憲琦,副校理趙民和,修撰李允謙,副修撰洪時濟,旣有只推之命,竝卽牌招,以爲推移入直之地,何如?傳曰,允。
以副應敎曺鳳振,校理李憲琦,副校理趙民和,修撰李允謙,副修撰洪時濟牌不進罷職傳旨,傳于尹尙圭曰,竝許遞,前望單子入之,待下批牌招察任。
玉堂前望單子入之,副應敎洪大浩,校理李垿,副校理柳台佐,修撰林景鎭,副修撰任百禧落點。
以咸鏡監司金履永狀啓,鍾城府使韓義運,實病難强,瘝曠可憫,不得已罷黜事,傳于尹尙圭曰,令該曹口傳擇差。
吏曹口傳政事,以姜彙鈺爲鍾城府使。
以江原監司李好敏狀啓,雨澤農形事,傳于李志淵曰,觀此狀辭,比之嶺南,稍有等別,亦甚悶然,此後形止,連加登啓事,分付。
以慶尙監司金會淵狀啓,雨澤農形事,傳于李志淵曰,觀此狀辭,各邑農形雨澤,如是不均,難望登熟云,言念民事,誠爲渴悶,令該道隨報登聞事,分付。
吏曹啓目粘連,觀此工曹參判鄭東榦上疏,則以爲,臣與新除授本曹判書朴宗來,有親査應避之例,亟命選部,照例遞改亦爲白有臥乎所,相避之法,在下當遞,似當許遞是白乎矣,宰臣所帶遞仍之當否,臣曹不敢擅便,上裁,何如?判付啓,依回啓施行爲良如敎。
兵曹啓目粘連,觀此咸鏡監司畢賑狀啓及咸鏡道慰撫兼監賑御史李垿書啓,則中嶺堡別將安思洪段,自備各穀爲五十五石零,赴戰嶺別將魯鳳集段,自備各穀爲七十石,而兩人起自行伍,久勤得差,而殘堡薄俸,一不自有,分哺鎭民,全活不少,亦甚嘉尙是如爲白有臥乎所,渠輩以至殘之廩,捐出濟活,其爲嘉尙,雖倍他人,自備之未滿百石,法不當請賞,置之是白遣,三水前府使李德鉉段,本府處在關坊之要,素無城廓之固,邑殘民疲,修葺無路是白加尼,取古人因災興作之義,精抄飢口中壯健者,使之赴役,繕城起樓,濟荒之策,陰雨之備,俱得其宜是如爲白臥乎所,無城而有城,不煩他財而民樂赴役,措置得宜,雖盡邊圉之責是白乎乃,出自法從之班,此等修擧,係是職分內事,亦爲置之,何如?判付啓,依允。又啓目粘連,觀此平安監司鄭晩錫畢賑狀啓,則宣沙浦僉使安德恒段,自備小米爲四十一石零,植松萬戶李漢逵段,自備折米爲四十四石零是如爲白有臥乎所,捐出廩餘,濟活窮民,其志雖嘉,數旣不多,竝只置之,何如?判付啓,依允。
宋冕載,以備邊司言啓曰,關西補賑人論賞,自吏曹纔已啓下矣。平壤幼學金离禧,納錢爲二千五百兩,江西進士洪龍圭,納錢爲二千三百兩,米爲二十五石,龍岡幼學林勉時,納錢爲一千兩,而與六百兩之鄭瑜,五十石之張赫,同被郞階成給之典。所納多寡,若是懸殊,而所被賞典,太無區別,殊非分等施賞之意。金离禧·洪龍圭,竝本道殿郞待窠特差,林勉時,郞階成給後,本縣儒鄕首任中,從願差下之意,分付。北關賑邑中定平前府使權敏中,北靑前府使李魯新,或糴賑則未免乖當,斂民而兼售吏奸,兩倅之罪,俱是不治不法,不可以問備薄警,循例論勘而止,竝令該府,拿問嚴勘,何如?傳曰,允。
宋冕載,以都摠府言啓曰,今日入直內三廳武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
宋冕載,以兵曹言啓曰,今月二十一日,武臣賓廳講書日次,而以國忌齋戒相値,不得爲之之意,敢啓。傳曰,知道。
尹尙圭,以奉常寺提調意啓曰,祭享所用秋等中脯,依定式八月二十一日始造之意,敢啓。傳曰,知道。
咸鏡監司金履永疏曰,伏以元良正位,邦基益鞏,跛躄率舞,動植咸歡。臣適遠守封疆,未獲以先覩爲快,魏闕之戀,實倍平日。竊伏聞震邸定名之後,凡臣庶名字之音義嫌似者,罔不諱避,則顧臣賤名,在所當改,改之以履陽,敢此仰告,伏乞聖明,俯垂鑑察焉。臣無任云云。答曰,省疏具悉。所請依施。
大司成申絢疏曰,伏以臣父遭際明時,特荷殊知,先大王拔之微官之中,置諸僚屬之列,亦惟我聖上,眷遇愈隆,謂篤不忘,擢拜承宣,進爲亞卿,以至臣東藩西邑之除,實所以惠恤臣父者也。此恩此德,天高地厚,子子孫孫,隕結何報?臣爲子無狀,獲戾神明,未卒專城之養,至哀塡胸,茫茫穹壤,此何人斯?嗚呼,人孰無慈父之敎,而豈有如先臣之於臣也?出身之初,授簡以戒曰,君,天也,天可欺乎?每遇寵命,則蹙蹙然以榮爲憂,唯恐敬謹之或弛也。公退反面,提命之辭,不絶于座,趨朝赴衙,儆戒之言,追及於門,以臣愚昧鈍滯,至于今倖免大何,何者非先臣之至心敎誨也?歲月遒駛,禮制已闋,木石之頑,形骸雖存,苫塊之餘,神精俱耗,年知蘧玉之非,身多汲孺之病,鬢髮半萃,眼視全瞀。自今以往,不能復比盛壯之時矣,屛伏田野,依近邱墓,以畢餘生,臣區區所以自分者也。豈意聖恩如天,微物不遺,記臣舊於簪履,俾復齒於紳佩,授以成均館大司成者,臣聞命怵惕,不覺感涕之交逬。噫,古人所謂身處蓬蒿,心懸魏闕,卽臣今日之情事也。頃値大慶之湊疊,猥隨廷賀之班,瞻望耿光,旋歸舊棲,戀慕之忱,尤不敢自已。今於新除之下,理宜不俟駕屨,顚倒出膺,而顧惟臣風樹餘痛,蒲柳先零,夫豈有强自策勵,更進榮塗之念哉?入而奉檄無地,誰爲之憂喜,出而籍手之資,誰爲之指導?臣心到此,悲苦隕穫,如窮人之靡所歸,重以痰痞宿症,結滯胸膈,有時肆劇,殆不成事。以情以病,陳就無望,玆從縣道,仰瀆崇嚴。伏乞聖慈,俯垂矜愍,卽遞臣職名,使得終護松楸,歌詠生成之澤焉。臣無任云云。省疏具悉。爾其勿辭察職。
壬申八月二十一日辰時,上御熙政堂。藥房入侍時,提調沈象奎,副提調朴宗京,假注書沈啓錫,記注官朴思彦·孫錫祚,檢校待敎李龍秀,別待令朔寧郡守洪旭浩,醫官李惟鑑·趙宗協·李漢臣·秦東秀·卞之錞,以次進伏訖。象奎曰,凉意過生,聖體,若何?上曰,一樣矣。象奎曰,寢睡·水刺之節,何如?上曰,一樣矣。象奎曰,王大妃殿氣候,何如?上曰,一樣矣。象奎曰,惠慶宮氣候,何如?上曰,一樣矣。象奎曰,嘉順宮氣候,何如?上曰,一樣矣。仍命醫官入診。旭浩·宗協·惟鑑·漢臣等,以次入診。上曰,脈候各爲奏達,可也。旭浩曰,左右脈候,比前益勝,而今旣夏過凉生,諸節若承下敎,則可以詳審議藥矣。上曰,一樣矣。仍敎曰,洪旭浩蔭官乎?誰某之子孫也?象奎曰,大司諫洪克浩之弟也。宗協曰,脈度左右三部調匀矣。惟鑑曰,左右脈度,皆調均矣。漢臣曰,左右三部調匀矣。象奎曰,寢睡·水刺之節,比間則伏未知何如,而或無滯候乎?上曰,諸節皆一樣矣。象奎曰,湯劑已進十貼,諸節益有顯效乎?自外伏聞,則進御之節,終未如常云,或有膈間滯候而然乎?上曰,雖有滯候,而亦不甚關矣。上命醫官先退。旭浩等退出。象奎曰,今日湯劑,當更爲議定矣。醫官使之待令于差備門外,筵中未及仰承之諸節,更加詳承,似好矣。上曰,不必然矣。上曰,注書姓名,誰也?賤臣起伏對曰,假注書臣沈啓錫也。進御加味六君子湯前方中,去川芎·竹茹,加縮砂五分,自今日一貼式煎入事。出榻敎上命退,諸臣以次退出。
上在昌德宮。停常參,只晝講。
進御加減養胃湯,自今日一貼式煎入事,榻前下敎。惠慶宮進服加味君子湯停止,調胃湯,自今日一貼式煎入事,榻前下敎。
尹尙圭啓曰,明日常參·經筵,取稟。傳曰,只晝講。
李志淵啓曰,行大司憲趙得永,掌令李游夏未肅拜,執義曺喜有,掌令李儒修,持平南必錫·宋應望在外,監察茶時之意,敢啓。傳曰,知道。
徐英輔啓曰,行右承旨任希存,今日不爲仕進,卽爲牌招,何如?傳曰,許遞。
朴宗京啓曰,藥房提調·副提調持湯劑來待矣。傳曰,封入。
傳于朴宗京曰,進御加味六君子湯,姑爲停止。
尹尙圭啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
傳于徐英輔曰,右副承旨許遞,前望單子入之,待下批牌招察任。
承旨前望單子入之,金啓溫·韓兢履落點。
以校理李垿,修撰林景鎭牌不進罷職傳旨,傳于尹尙圭曰,推考傳旨捧入。
尹尙圭,以弘文館言啓曰,本館上番,姑陞入直,事甚未安,校理李垿,修撰林景鎭,旣有推考傳旨捧入之命,校理李垿,牌招入直,修撰林景鎭,一體牌招察任,何如?傳曰,允。
傳于尹尙圭曰,未肅拜玉堂許遞。
以司鑰崔重淵手本,別監李元明等被打於院隷事,傳于金啓溫曰,觀此手本,院隷輩之作亂,萬萬無嚴。別監雖賤,此是掖隷,焉敢若是?院隷,令攸司依律科罪。
金啓溫,以義禁府言啓曰,定平前府使權敏中,北靑前府使李魯新,竝令該府拿問嚴勘事,傳旨,啓下矣。李魯新,今方待命拿囚,權敏中,下去慶尙道丹城地云,依例發遣府羅將拿來,何如?傳曰,待待命拿囚。
韓兢履,以訓鍊都監言啓曰,本局中軍鄭學畊,身病甚重,勢難察任,改差,何如?傳曰,允。
上在昌德宮。停常參,只晝講。
夜一更二更電光,三更四更雷動電光。自三更至二十四日開東,灑雨下雨,測雨器水深三分。
金啓溫啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
尹尙圭啓曰,明日懿陵忌辰祭齋戒,再明日·三明日徽陵忌辰祭齋戒正日相値,視事,頉稟之意,敢啓。傳曰,知道。
韓兢履啓曰,禁衛營將官來言,今日本營軍兵,日次私習云矣,敢啓。傳曰,知道。
韓兢履啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗京啓曰,藥房提調·副提調持湯劑來待矣。傳曰,封入。
金啓溫啓曰,行大司憲趙得永,掌令李游夏牌不進,執義曺喜有,掌令李儒修,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準,掌令李游夏牌不進罷職傳旨,傳于金啓溫曰,推考傳旨捧入。
韓兢履,以都摠府言啓曰,副摠管金愚淳,以漢城府右尹,本府坐起,晝仕出去之意,敢啓。傳曰,知道。
尹尙圭,以吏曹言啓曰,尙衣院僉正朴宗球呈狀內,矣身素患痰癖之症,近爲添劇,方在苦痛之中,時日之內,萬無起動供職之望云,身病旣如是沈重,則有難强令察任,改差,何如?傳曰,允。
金啓溫,以刑曹言啓曰,司鑰崔重淵手本內,別監李元明·崔禧昌適過貞洞,院隷十餘名,酗酒街路,白晝拔劍,裂破紅衣·草笠,無數亂打,崔禧昌折一脚,李元明拉齒傷目事,傳曰,觀此手本,院隷輩之作亂,萬萬無嚴。別監雖賤,此是掖隷,焉敢若是?院隷,令攸司依律科罪事,命下矣。驅打掖隷之趙榮弼·宋完宅·柳枝興·林守寬·崔時亨·金聲完等諸漢,竝捉來嚴査,則趙榮弼,昨日日暮時,逢着掖隷於酒家,與之相詰,轉至鬪鬨,無數驅踢,始之起鬧,末之猛犯,莫非趙榮弼之所爲,而宋完宅等六名,追後來到,滾作一團,偏右榮弼,從傍助勢矣。渠輩或籍前仕院隷,或以無賴白徒,成群結黨,無弊不作,甚至於踢打掖隷,有此犯科者,萬萬痛駭。謹按律文,則大明律鬪驅條有曰,驅制使者,杖一百徒三年,首犯趙榮弼,依此律決杖一百後,公忠道黃澗縣徒三年,定配所卽爲押送,宋完宅等,自臣曹嚴刑懲礪,金成中爲名漢,亦爲隨從同惡,而在逃未捕,待就捕一體擧行,何如?傳曰,允。
吏曹判書曺允大疏曰,伏以臣卽伏見備局草記啓下者,以關西補賑願納人論賞事,有所論列,乃以太無區別,殊非分等施賞之意爲辭矣。蓋論賞事目,自有等分,千石以上,實職除授,五百石以上,賞加,一百石以上,帖加成給,而賞加·帖加之中,或有士人,則例以郞階成給,措辭稟處者,卽是不易之規也。自五百石至九百餘石,雖有多小之別,俱是賞加,自一百石至四百餘石,雖有多少之別,俱是帖加,則不可以穀物之差多差少,惟意區別於其間也,審矣。今番論賞中,平壤幼學金离禧所納,錢爲二千五百兩,江西進士洪龍圭所納,錢爲二千三百兩,米爲二十五石,龍崗幼學林勉時所納,錢爲一千兩矣。若自外面驟看,則雖似夥然,以道臣狀辭觀之,則千金所貿,只爲百包,論其米直,折以正租,則离禧·龍圭之所納,不過爲正租七百餘石,勉時之所納,不過爲正租三百石,故离禧·龍圭則入於賞加,勉時則入於帖加。此乃五百石以上·一百石以上,賞加帖加之典,而俱係士人,故毋論賞加·帖加,分等無路,不得不與鄭瑜·張爀之未滿二百包者,同歸於郞階者也。竊念西關一路,自冬春以來,歉荒搶攘,民不聊生,擧將塡壑,包米緡錢,其貴如金,而渠輩以遐鄕韋布之士,不惜千金之費,能濟四散之民,其出義輕財,實所嘉尙,而且以他道穀價例之,則數千金錢貨,優可辦千餘石穀物,而適因市沽之刁騰,自歸包數之不敷。費了許多之財,未沾優異之賞,則較諸他道,不無斑駁。況此時西民,尤合隱恤,固當逐細分等,加意請褒,以爲別般激勸之政,而此則實非有司之臣,所敢擺脫事目,越例低昻者,故臣於回啓之時,亦爲之嗟惜不已。今此廟堂之區別多寡,分等論賞,誠得慰悅聳勸之宜,臣亦與有幸焉,而但於遣辭之際,以無所區別,殊欠分等,有所云云,殆若足可闊狹而不爲闊狹者然。臣於是竊不勝悶然,左右視而莫知其何以爲可也。至於北關兩守令事,意謂前此已遞之官,似無更査之端,只請問備薄罰,而大僚請拿之後,始覺臣所論勘,失之太寬矣。臣之昏謬,日甚一日,前後顚錯,非止數事,其何可久縻重任,觸處僨誤,仰孤我聖上委毗之盛眷也哉?玆敢略陳短章,冒瀆崇嚴。伏乞聖明,俯垂鑑察,亟賜遞改,以安賤分,千萬幸甚。臣無任云云。答曰,省疏具悉。卿其勿辭,安意察任。
吏曹參議鄭來百疏曰,伏以臣以至難强之疾,膺不可當之任,屢煩呼籲,未蒙體諒,辭窮意竭,誠不知措躬之所也。噫,臣猥以庸陋,偏被洪渥,頂踵毛髮,莫非陶鎔,則涓埃萬一之酬,惟在於夷險不避,生死向前,以圖不報之報而已。以是之故,有除輒膺,無或逡巡,立朝數十餘年之間,未敢以一身去就仰煩酬應,此殆同朝之共諒,而抑亦聖鑑之俯燭矣。臣於見職,亦旣冒膺,別無情勢,豈敢忽爲飾辭之讓,以圖占便之計哉?臣之以病丐免,章幾四五上矣,顧何敢每每煩瀆,而人臣之帶病供仕者,亦自有可强之端,或有一時形症之苦而筋骸之不至難强者有之,筋力或至難强而精思之不至昏昧者有之,而至若臣之病狀,風痰爲祟,筋骸澌頓,眩暈交作,神思遁爽,昏昏憒憒,若坐煙霧,房闥動作,或至顚仆,家間酬接,率多乖錯,而時或迫於嚴命,黽勉行政,則進退之得失,姑捨無論,注措之顚錯,莫不駭視,此豈尋常疾之比,而可以擬議於供仕者耶?臣之顚頓狼狽,固不足恤,而玷名器而辱朝廷,豈細故耶?輒以悶隘之情,仰瀆崇嚴之聽,非不知萬萬悚惶,而亦豈敢自阻於仁覆之天,不思必呼之義哉?玆敢不避猥越,更塵紸纊。伏乞聖明,俯垂憐悶,亟賜鐫遞,以幸公私,千萬血祝。臣無任云云。省疏具悉。爾其勿辭,調理察職。
壬申八月二十三日辰時,上御熙政堂。晝講入侍時,特進官韓致應,持詩傳第一卷,同知事趙弘鎭,持詩傳第一卷,參贊官徐英輔,持詩傳第一卷,檢討官任俊常,持詩傳第一卷,檢討官任百禧,持詩傳第一卷,假注書黃燾,持詩傳第一卷,記注官朴思彦持詩傳第一卷,記注官孫錫祚,持詩傳第一卷,武臣副護軍李堯憲,以次進伏訖。上命開卷,奏新受音。俊常讀自南有樛木,止樛木三章章四句。上曰,文義陳之。俊常曰,此章,乃衆妾感后妃之德而頌禱之辭也。以樛木起興,而小註所云亦兼比義者,誠有理矣。蓋木枝竦然而上指,則葛藟不得以附上,而樛木則下曲而垂之,故葛藟得纍而蔓之,正如后妃以惠德下逮,故衆妾得上附而事之也。非但后妃之德爲然,以人君御下之道言之,君臣之間,分義截嚴,苟非上下之相交,則情志無以相孚,此如大往小來之理也。天氣下降,地氣上升,然後萬物可以生遂矣。人君能推誠而任下,則人臣亦盡誠以事上,人臣之盡誠,豈必待人君之推誠,而一體相須之義,上下報答之理,本自如是矣。以小大雅觀之,君以鹿鳴之什饗其臣,而臣以天保詩九如之頌答之,君以鳧鷖詩樂其賓,而賓亦以假樂章百福之禱答之,是故假樂章註曰,君燕其臣,臣媚其君。此上下交而爲泰之時,其志意之交孚,氣像之祥和,豈不美哉?伏願於此等處,參互以看,頻接臣隣,懋盡交泰之道,俾見祥和之象焉。殿下於靜攝之中,久停講筵,自近日以來,屢次開講,臣等之榮幸,固已無比,而外間聽聞,莫不歡慶。此可以大見人情,而第近日承宣,每罕引接之時,今若以靜攝之餘,而有頻接之擧,承史入侍日,頒於朝紙,則尤豈不貴幸乎?且以科試言之,親臨取士,亦是接下之端也。士者,國之元氣,他日輔弼,皆在其中,而且是大民也。孟子曰,得乎邱民而爲天子。苟欲得小民之心,不可不先收大民之心。君上之交接士子,惟在科試,而遠近鄕儒,作觀國之行,不得一望耿光而歸,則豈無抑鬱之心乎?昔我先大王,深軫作育之方,雖於節製,親臨之時居多,而嘗以英雄入彀中,懸題於春臺臨士之時,聖意之攸在,可以仰知矣。殿下臨御以後,科試之設,亦已屢矣,而士子之自勉者,實有不及於前者,此其鼓舞作成之方,或有所未盡而然也。自今以往,深加聖念於試士之道,有科而輒爲臨軒,待士而懋其慰悅,則此非但爲培養人材之道,亦爲上下交泰之一端,竝爲留神,是臣區區之望也。上曰,下番陳之。百禧曰,臣謹按小註云,美夫人也無夸辭,禱夫人也無侈說,此又可見衆妾性情之正也。衆妾之所以得其性正者,卽后妃逮下之化也,后妃之得其性正者,卽文王修身之敎也。大抵人主一心,爲萬化之源,而其心一正,則自身而家,自家而國,故唐太宗以弓喩治天下曰,木心直,然後弓體直,弓體直,然後矢道直,人君之心正,然後天下正。然則陶鑄一世,不失其性情之正者,亦惟在人君之導率。在今日臨文而鑑法者,不外乎是矣。伏願殿下,於正心二字懋哉懋哉。上曰,同知事陳之。弘鎭曰,此章以樛木葛藟,起興於后妃恩德之逮下,誠善諭也。夫后妃之德所以逮下者,實由文王之德,端本於閨門之內,此所謂正身而齊家者也。人君之德,先正其身,則家齊國治,莫不由是而推焉。伏願殿下,於此等處深加體念焉。上曰,特進官陳之。致應曰,臣無可達之辭矣。上曰,參贊官陳之。英輔曰,臣亦無可達之辭矣。上命玉堂先退。俊常等退出。仍命退,承史以次退出。
上在昌德宮。停常參·經筵。
金啓溫啓曰,行大司憲趙得永,掌令李游夏未肅拜,執義曺喜有,掌令李儒修,持平南必錫·宋應望在外,監察茶時之意,敢啓。傳曰,知道。
韓兢履啓曰,禁衛營將官來言,今日本營軍兵,日次私習云矣,敢啓。傳曰,知道。
韓兢履啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗京啓曰,藥房提調·副提調持湯劑來待矣。傳曰,封入。
傳于尹尙圭曰,禮房承旨馳詣懿陵,奉審摘奸以來。
韓兢履,以都摠府言啓曰,今八月二十八日宗廟秋展謁時,侍衛·寶劍·守宮,當爲備員,而副摠管兪漢謨·李庚運在外,都摠管李肇源未肅拜,副摠管洪羲臣呈辭受由,閔昌爀有實病,無以備員,令政院稟旨變通,仍令該曹口傳差出,待下批牌招,以爲備員侍衛之地,何如?傳曰,允。竝許遞。
兵曹口傳政事,以金啓洛爲都摠管,以李益運·趙興鎭·朴宗正·張鉉宅爲副摠管,都摠管單李益運。
兵曹口傳政事,以尹得逵爲都監中軍。
韓兢履,以都摠府言啓曰,今日入直內三廳武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
金啓溫,以義禁府言啓曰,咸鏡監司金履永狀啓內,定平府使柳曮罪狀,令攸司,稟處事,啓下矣。柳曮,時在任所,依例發遣府羅將拿來,何如?傳曰,待待命拿囚。
金啓溫,以義禁府言啓曰,卽接月令醫員崔學修手本,則時囚罪人韓用大,素患積病,處冷添劇,有時衝上,呼吸喘促,李魯新,猝得泄痢之症,度數頻數,眞元大脫,氣息奄奄,俱有難保之慮云。罪人病勢如此,則一邊保放,一邊草記,曾有定式矣。韓用大·李魯新,竝姑保放之意,敢啓。傳曰,知道。
韓兢履,以兵曹言啓曰,內吹·螺赤及龍虎營兼內吹等今秋等習角賞格木,謹依判下別單,分等施賞之意,敢啓。傳曰,知道。
韓兢履,以訓鍊都監言啓曰,本局兼內吹今秋等習角賞格,謹依啓下單子,木·綿二十四疋施賞之意,敢啓。傳曰,知道。
韓兢履,以禁衛營言啓曰,謹依本營兼內吹今秋等習角賞單啓下,金億福等十一名處,木·綿各二疋施賞之意,敢啓。傳曰,知道。
韓兢履,以御營廳言啓曰,本廳兼內吹今秋等習角賞格,謹依啓下單子,李禧哲等十一名處,各木二疋施賞之意,敢啓。傳曰,知道。
韓兢履,以御營廳言啓曰,東道參軍安栢,身爲參軍,字內民葬,不善禁斷,爲先汰去之意,敢啓。傳曰,知道。
上在昌德宮。停常參·經筵。
進御加減養胃湯前方中,加人蔘五分,自今日一貼式煎入事,榻前下敎。王大妃殿進御調中君子湯,自今日停止事,榻前下敎。惠慶宮進服調胃湯停止,加減正氣散一貼煎入事,榻前下敎。
藥房提調沈象奎,副提調朴宗京啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
金啓溫啓曰,行大司憲趙得永,掌令李游夏未肅拜,執義曺喜有,掌令李儒修,持平南必錫·宋應望在外,監察茶時之意,敢啓。傳曰,知道。
韓兢履啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
朴宗京啓曰,藥房提調·副提調持湯劑來待矣。傳曰,封入。
尹尙圭啓曰,假注書沈啓錫,身病猝重,勢難察任,今姑改差,何如?傳曰,允。
沈啓錫改差,代以沈湜爲假注書。
以京畿監司李存秀狀啓,驪州牧使曺允遂,謂有身病,離官上京,無意還任,不得已罷黜事,傳于尹尙圭曰,令該曹口傳差出,使之當日下直。
吏曹口傳政事,以李愚在爲驪州牧使。
韓兢履,以都摠府言啓曰,副摠管鄭東榦,時無職名,令該曹口傳付軍職,何如?傳曰,允。
兵曹口傳政事,護軍單鄭東榦。
韓兢履,以備邊司言啓曰,卽見公忠監司狀啓,則本道戶籍軍案及公都會覆試·選武馬兵都試,待明秋退行事,請令廟堂稟旨分付矣。兩案磨勘之需,本自斂民,而歉歲斂民,爲弊切悶,海西·湖南,已許退年,本道農形,亦難免歉,不可不一例軫念,軍籍案及都會·都試,竝限明秋退行,何如?傳曰,允。
壬申八月二十五日卯時,上御熙政堂。藥房入診入侍時,提調沈象奎,副提調朴宗京,假注書沈啓錫,記注官朴思彦·文養老,檢校待敎李龍秀,醫官李惟鑑·趙宗協·卞之錞·秦東秀·李漢臣·卞光壽等,以次進伏訖。象奎曰,比間日氣,晨夜過凉,聖體,若何?上曰,一樣矣。象奎曰,寢睡·水刺之節,何如?上曰,一樣,而殿宮氣候,各一樣矣。上曰,醫官入診,可也。宗協·東秀·之錞等,以次入診訖。上曰,脈候,各爲奏達,可也。象奎曰,日間則滯候,若何?上曰,夬差矣。宗協·東秀·之錞等曰,脈度左右三部,皆調勻矣。象奎顧宗協曰,與日前入診時,脈候,何如?宗協曰,左右脈度皆調勻,而寸關脈,尙有痰滯之氣矣。象奎曰,六君子湯,更爲進御,何如?宗協曰,六君子湯,爲補胃開痰之劑,似合更進矣。象奎曰,近以滯候,雖進養胃湯,而養胃湯,卽一時之劑,終不若六君子湯。常進之劑,筵退後,當與諸醫官,加減於前方中,以爲議定矣。上曰,依此爲之,可也。象奎曰,來月陵幸時侍衛,各廳醫官之承點者,當爲隨駕,而更擇未承點中練熟者一人,以爲隨駕之地似好,故敢此仰達矣。上曰,唯。象奎曰,然則當自上落點乎,自下議定乎?上曰,自下議定,可也。仍命退,諸臣以次退出。
上在昌德宮。停常參·經筵。
尹尙圭啓曰,明日常參·經筵,取稟。傳曰,只晝講。
惠慶宮進服加減正氣散,依前方一貼煎入事,榻前下敎。
韓兢履啓曰,行大司憲趙得永,掌令李游夏未肅拜,執義曺喜有,掌令李儒修,持平南必錫·宋應望在外,監察茶時之意,敢啓。傳曰,知道。
韓兢履啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗京啓曰,藥房提調·副提調持湯劑來待矣。傳曰,封入。
傳于韓兢履曰,留院公事入之。
韓兢履,以御營廳言啓曰,本廳哨官李集珉,身爲領軍將領,管下鄕軍例給之物,科外徵斂,萬萬可痛。爲先嚴棍,汰去之意,敢啓。傳曰,知道。
韓兢履,以摠戎廳言啓曰,北漢訓鍊都監字內城堞頹圮處,自該營今月十七日始役,今日畢役之意,敢啓。傳曰,知道。
應敎李龜雲疏曰,伏以臣屛跡嶺陬,逖違天陛者,已多年所,我殿下,何以念及於臣而特降馹召之命也?臣以地則至孤寒也,以人則至拙劣也,特遇我先大王念臣先故,陶鑄之拂拭之,歷敭華顯,恩命頻繁,十年經幄,殆無虛月。凡人臣之受知於君父者,終古何限,而豈有光渥如臣,濫叨如臣者乎?顧臣才疎而識蔑,涉世則全昧其方,處官則輒溺其職,由內由外,動則生疣,滄浪之取,軟地之揷,雖是理勢之所必至,而臣之跋前㚄後,負國忝先,有足以玷名器而辱淸朝矣。杜門省愆,絶意世事,祗自歌詠聖德,以畢餘年計矣。迺者千萬夢想之外,瀛館除旨,忽下於蓬蓽跧伏之中,臣恍憁踧蹙,不知所以措躬。噫,臣之跡忝朝籍,至今二十有七年矣。偏蒙洪私,罔補涓埃,揆分量才,甘爲田野之棄物,而惟我殿下,默運造化,曲費生成,使枯木幽草復被陽春之澤。臣是何人,以先朝誤恩罔極之蹤,而又蒙殿下再造之渥,若是其曠絶也?臣之一身,非臣之有,追先報今,不遑他顧,則區區廉防,尙何可論?第臣蒲柳之質,桑楡已迫,疾病交侵,運動全廢,不離枕席,已有歲年,而邦慶稠荐,冊禮載擧,螻蟻微忱,不敢偃處,自力踰嶺,獲參呼嵩,緣是往來之間,觸冒暑炎,宿症添劇,日甚猖獗,而猥承召命,義不俟駕,小加調攝,晩始登途,以爲一肅之圖矣。行未半而病益倍,委頓旅次,寸進無路,不得已中道封章,扶舁徑歸。伏乞天地父母,特賜矜諒,亟遞臣所帶之職,以安微分,仍治臣逋慢之罪,以肅朝綱焉。臣旣乞免,何敢贅及他事,而竊伏念今秋慶科,何等盛擧,而成命旣下,旋有退行之敎,寔出我殿下恤荒軫饑,以民事爲重之至意也。八域民生,擧皆攢仰,如得哺飽。第玆諸路告歉,加之以癘疫之憂,仍之以師旅之餘,廟堂區劃之謨,道臣拯救之策,必有以仰副宵旰憂勤之念而然,而最近於民者守令耳。秋而俵災,或有白地之徵,冬而收糴,未免逃戶之弊,則將使慶年歡忭之民,反有終歲咨嗟之擧,此豈非最可愍念處耶?伏願特命攸司,使之申飭守令,隨事盡誠,俾有實效,上以紓乙丙之憂,下以宣子惠之政焉。且伏念兩西人民,已自近年,連値凶荒,又於昨歲,仍遭繹騷,凡於諸路之間,繈負而絡繹者,不知其幾數矣。彼其捨田里棄墳墓,而流寓於遠近者,豈所樂爲哉?誠迫於潢池之變,翳桑之患。今幸凶醜削平,城邑安靖,雖有思歸之念,而亦或無力自致,亦願另飭各道各邑,在在搜訪,隨其願歸,縣次給糧,使之還歸故土,復其生業,以爲蘇息安集,俾護關防之重地,則民國幸甚。臣無任云云。省疏具悉。所陳當留念,疏辭,令廟堂,稟處。爾則已許遞矣。
上在昌德宮。停常參,只晝講。
韓兢履,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
金啓溫啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
韓兢履啓曰,禁衛營將官來言,今日本營軍兵,日次私習云矣,敢啓。傳曰,知道。
韓兢履啓曰,御營廳將官來言,今日本廳軍兵,日次私習云矣,敢啓。傳曰,知道。
尹尙圭啓曰,來初一日,輪對日次矣,敢稟。傳曰,當次人受點,後日次待令。
備忘記,北虞候韓景禹下直,長弓一張,長箭一部,片箭一部,筒兒一箇賜給。
傳于朴宗京曰,藥房入侍。
朴宗京啓曰,藥房提調·副提調持湯劑來待矣。傳曰,封入。
尹尙圭啓曰,明日動駕相値,視事,頉稟之意,敢啓。傳曰,知道。
金啓溫啓曰,行大司憲趙得永,掌令李游夏牌不進,執義曺喜有,掌令李儒修,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準,掌令李游夏牌不進罷職傳旨,傳于金啓溫曰,只推。
金啓溫啓曰,今日晝講入侍時,因同知事趙弘鎭擧條,經筵中或有病,或在外,行公者無多,當此講筵連開之時,不可不備員,令政院稟旨變通事,命下矣。合有變通之道,何以爲之?敢稟。傳曰,竝許遞,政官牌招開政差出。
金啓溫啓曰,卽者義禁府都事來言,時囚無得過三日滯囚,曾有定式矣。保放罪人韓用大·李魯新,時囚罪人李海昇,當爲照律捧供,而判義禁李集斗,同義禁趙興鎭有身病,知義禁李堯憲呈辭,只有同義禁吳淵常一員,不得開坐云。判義禁李集斗,知義禁李堯憲,同義禁趙興鎭,竝卽牌招,以爲備員開坐之地,何如?傳曰,允。
金啓溫啓曰,判義禁李集斗,知義禁李堯憲,同義禁趙興鎭牌不進推考傳旨,今方捧入,而開坐命下之後,如是違牌,事甚未安,竝更牌招,何如?傳曰,竝許遞,前望單子入之,待下批牌招察任。
金吾堂上前望單子入之,判義禁朴宗來,同義禁鄭尙愚·嚴耆落點。
尹尙圭啓曰,明日宗廟動駕時,兩司侍臣,當爲進參,除在外·未署經外,未肅拜·呈告人員,竝待開門牌招,何如?傳曰,允。
韓兢履啓曰,明日大駕詣宗廟入齋室後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳于韓兢履曰,出宮門路,以協陽門爲之。
尹尙圭,以奎章閣言啓曰,守宮檢校提學沈象奎,待開門牌招,何如?傳曰,允。
尹尙圭以奉常寺提調意啓曰,祭享所用秋等中脯三百四十八貼,今八月二十七日畢造,而所入牛隻,爲三十五首矣。進上看品中脯二貼,依定式封進之意,敢啓。傳曰,知道。
尹尙圭,以吏曹言啓曰,釜山鎭僉使李英植名字,改以觀植,前令李永孝名字,改以章漢,前縣令李英章名字,改以章英事,俱爲告狀,竝令藝文館給帖,何如?傳曰,允。
韓兢履,以摠戎廳言啓曰,北漢御營廳字內城堞頹圮處,自該營今月十七日始役,今日畢築之意,敢啓。傳曰,知道。
戶曹判書朴宗慶疏曰,伏以臣猥以度支·惠局必辭之懇,向陳一疏,冀獲體諒,而及奉批旨,天聽邈然,諭之以辭疾之歸於國事·惠務何,臣不覺愕然失圖,莫省所以也。顧臣病狀,已成膏肓,非比一時疾,而動作起居,雖或如常,飮食寢眠,頓覺減前,蒲柳先秋,衰相日至,雖尋常事爲之間,精力不逮,施措多錯,不能事事者,十之七八。以若病劣,何可擔夯大務,左右彌綸乎?此猶屬一身之私,今臣所帶之實職兼銜,卽一國之重任也。揀選才器,各授其任,猶懼其不濟,況如臣千萬無似者,當此罕有之例乎?昔在先朝,故重臣徐有隣,故相臣李秉模,皆以戶判,兼差惠堂,而或以陳疏,許解本職,或以特旨,亦遞本職,蓋以實·兼相妨,勢難竝綰故也。臣則不及於人萬萬,而又當災歲荒政,能以何術,晏然冒當於人所不當之地乎?且臣於年前,初除是職,亦以兼綰,屢擧疏籲,虛縻數月,竟蒙恩遞,參前倚衡,亦難蹲據,一曹機務,瘝曠可悶,八路事目,頒降尤急,更以前懇,猥瀆崇嚴。伏乞聖慈,遞臣度支之任,回授可堪之人,俾安私分,以幸國事,區區千萬至祝。臣無任云云。答曰,省疏具悉。聞之前亦如卿帶任,有不辭行公之例,卿其安心察任。
壬申八月二十七日辰時,上御熙政堂。藥房入診入侍時,提調沈象奎,副提調朴宗京,檢校待敎朴宗薰,假注書黃燾,記注官朴思彦,別兼春秋李紀淵,醫官李惟鑑·趙宗協·李漢臣·秦東秀·卞之錞,以次進伏訖。象奎曰,凉意漸緊,聖體,若何?上曰,一樣矣。寢睡·水刺之節,何如?上曰,一樣矣。象奎曰,王大妃殿氣候,何如?上曰,一樣,而各殿宮氣候,皆一樣矣。仍命醫官入診。惟鑑入診訖,奏曰,脈度左右三部調勻矣。宗協入診訖,奏曰,脈度左右三部調勻矣。象奎顧惟鑑曰,脈度與日前進候時,何如?惟鑑曰,脈候大有勝於前矣。漢臣曰,脈度左右三部調勻矣。象奎曰,近日夜氣過凉,寢睡諸節,何如?上曰,一樣矣。象奎曰,醫官各爲奏達。惟鑑曰,滯候似勝於前,六君子湯進御,似好矣。象奎曰,水刺與滯候,比諸湯劑進御前,何如?上曰,今則如常矣。仍命醫官先退。惟鑑曰,湯劑,退去後更當議定矣。上可之。惠慶宮進服加味養胃湯,自今日一貼煎入。出榻敎上命退,諸臣以次退出。
壬申八月二十七日辰時,上御熙政堂。晝講入侍時,同知事趙弘鎭,持詩傳第一卷,特進官李儒慶,持詩傳第一卷,參贊官韓兢履,持詩傳第一卷,檢討官任俊常,持詩傳第一卷,檢討官任百禧,持詩傳第一卷,假注書沈湜,持詩傳第一卷,記注官朴思彦,持詩傳第一卷,別兼春秋李紀淵,持詩傳第一卷,武臣同知中樞府事任聖說,以次進伏訖。上讀前受音,自南有樛木,至樛木三章訖。上命奏新受音。俊常讀自螽斯羽,至螽斯三章章四句。上曰,文義陳之。俊常曰,此章,衆妾感后妃之不妬忌,而取比於螽斯,頌其子孫之衆多也。不爲妬忌,乃后德之一節,子孫衆多,卽天祿之大者,而今於大旨,直書之以后妃不妬忌而子孫衆多。蓋妬忌者,乃人我忌克之私也。私者與天理相反,苟能祛其私心,則天理流行,腔子之內,和氣充溢,吉慶之應,卽自然之理也。以聖學治心之道言之,克祛己私,最是難處。顔子以亞聖之姿,問仁於孔子,而孔子答之以克己復禮爲仁,一日克己復禮,天下歸仁。克己,乃聖門之要切工夫,而言其功效,則亦甚速且大也。己者無他,非禮處便是己私,察之於視聽言動之間,而欲其無私,則非剛健果決,不得也。是故朱夫子曰,克己復禮,乾道也。蓋言其奮發剛健之義也。人君能體乾之剛健,而不留一毫人欲之私於方寸之內,則心之全體,自然光明,日用事爲,皆出於大公至正,而參天地贊化育之功,亦不外於是矣。伏願推看此章之旨,體念於克復之工,是臣區區之望也。上曰,下番陳之。百禧曰,此章言后妃之子孫衆多,而后妃有是德,則宜有是福,中庸所謂大德必得其祿,必得其壽者也。先儒云,文王之德,本於太任·太姒,蓋太任謂其胎數也,太姒謂其內助也。猗歟,文王。以純一之德,享如川之福,故文王章云,文王孫子,本支百世。太姒有幽閑貞靜之德,故思齊章云,太姒嗣徽音,則百斯男。大抵聖人之德,克配上天,天之所以報施者,捷如影響,佑于一德,降爾多福。文王受此帝祉,不獨享于一身而已,斂是福而用敷錫厥庶民,則此所謂凡周之士,不顯亦世,群黎百姓,徧爲爾德者。此皆後世人君所當鑑法處也,伏願留念焉。上曰,同知事陳之。弘鎭曰,上番言以不妬忌自致多福,而終以無私意爲旨趣,言甚切至矣。上曰,特進官陳之。儒慶曰,玉堂諸臣皆已陳奏,臣別無文義之仰陳矣。上曰,參贊官陳之。兢履曰,此三章言后妃之德,由於文王之德。而衆妾感化。蓋文王之德,自關睢而至於麟趾,則麟趾章,尤可見德化之所本也。方今冊儲禮成,睿質天成,德性日就,必以遇物輒誨,以成麟趾之化,是臣區區之望也。上命掩卷,仍命經筵以下退出。弘鎭等退出。又命退,承史以次退出。
上在昌德宮。停常參·經筵。
大駕入齋室後,世子宮遣宮官問安。答曰,知道。內閣·政院·玉堂·藥房口傳問安。答曰,知道。王大妃殿·惠慶宮·嘉順宮,遣承旨問安。答曰,知道。展拜罷,還入齋室後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
尹尙圭啓曰,明日常參·經筵,取稟。傳曰,只晝講。
韓兢履啓曰,司僕寺內乘來言,捲簾,取稟。傳曰,捲三面。
韓兢履啓曰,臣兢履,王大妃殿·惠慶宮·嘉順宮問安進去,下直之意,敢啓。傳曰,知道。
朴宗京啓曰,藥房提調·副提調持湯劑來待矣。傳曰,封入。
朴宗京啓曰,行吏曹判書曺允大,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安。參判林漢浩在外,判書更爲牌招,何如?傳曰,允。參議只推,一體牌招。
以吏曹參議鄭來百牌不進罷職傳旨,傳于朴宗京曰,只推。
尹尙圭,以弘文館言啓曰,本館上番,姑陞入直,事甚未安。今日政新除授玉堂,竝待下批牌招,以爲推移入直之地,何如?傳曰,允。
有政。吏批,行判書曺允大進,參判林漢浩在外未肅拜,參議鄭來百牌不進,行左承旨徐英輔進。以朴宗琦爲校理,趙民和·李東煥爲副校理,李重蓮爲修撰,趙晉和爲兼司書,李益運爲判尹,金愚淳爲工曹參判,南公轍·朴宗來·朴宗慶爲知經筵,林漢浩·鄭尙愚爲同經筵,趙鎭翊爲尙衣僉正,李奎鎭爲社稷令,柳榮五爲監察,朴性來爲漢城主簿,鄭東進爲司饔主簿,鄭時簡爲假監役,金啓洛爲藝文提學。
兵批,行判書南公轍病,參判嚴耆病,參議韓鼎運病,參知李錫夏入直進,同副承旨韓兢履進。僉知單卞光壽,護軍任希存,副護軍宋冕載,副司直朴周壽·洪大浩·曺鳳振·李憲琦·李垿·趙民和·柳台佐·金箕殷,副司果林景鎭·李允謙·洪時濟竝單付。
韓兢履啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
以司諫南惠寬,正言李羲準牌不進罷職傳旨,傳于韓兢履曰,只推。
尹尙圭,以奎章閣言啓曰,大駕,今已還宮,守宮檢校提學沈象奎,依定式減下,何如?傳曰,允。
徐英輔,以戶曹言啓曰,各道年終錢穀御覽會計,待全羅道·平安道·黃海道·公忠道會案上來,修正以入事,前已啓下矣。四道會案,今纔齊到,御覽會計,受出修正之意,敢啓。傳曰,知道。
徐英輔,以漢城府言啓曰,依定式,無主未葬處,分付各部,搜訪報來,故別單書入,而至於有主未葬之類,亦令一一知委,斯速過葬事,申飭各部之意,敢啓。傳曰,知道。
韓兢履,以御營廳言啓曰,本廳字內惠化門北邊第二城廊近處體城六間許頹圮處,今已畢築矣。把守軍兵,依例撤罷,女墻仍爲始役之意,敢啓。傳曰,知道。
壬申八月二十八日辰時,上詣宗廟。秋展謁擧動入侍時,行都承旨朴宗京,行左承旨徐英輔,右承旨尹尙圭,左副承旨金啓溫,右副承旨李志淵,同副承旨韓兢履,記事官洪羲祖,假注書沈湜,別兼春秋金陽淳·李紀淵,檢校直提學李存秀,檢校直閣李光文,檢校待敎朴宗薰·李龍秀,以次侍立。時至,通禮跪啓請外辦。上具翼善冠·袞龍袍,乘輿出宣化門。藥房提調池象奎,副提調朴宗京進前奏曰,侵早勞動,聖體,若何?上曰,一樣矣。仍出協陽門。通禮請降輿乘輦。上降輿乘輦,進發出肅章門·進善門·敦化門,至宗廟大門外。上降輦乘輿,入廟大門,至齋室門,降輿入齋室。少頃,上改具冕服,出齋室門。贊儀跪啓請執圭。宗京跪進圭。上執圭,入自東神門,就板位行四拜禮,仍詣殿內奉審訖,次詣永寧殿,行四拜禮,詣殿內奉審訖。宗京曰,廟內行禮訖,仍詣永寧殿時,通禮一員,趁不待令,所當重勘,而本院請推之外,無他可施之罰,何以爲之?敢稟。上曰,推考,可也。出榻敎上出神門。領議政金載瓚,左議政韓用龜奏曰,早朝勞動,聖體,若何?上曰,一樣矣。載瓚等曰,此去齋殿不近,暫御步輦,恐好矣。上曰,不必然矣。通禮跪啓請外辦,上改具翼善冠·袞龍袍,出齋室門,仍乘輿出廟大門外,通禮跪啓請降輿乘輦,上降輿乘輦,入敦化門·進善門·肅章門,降輦乘輿。上命書傳敎曰,還宮門路,以賓陽門爲之。出駕敎由建陽門·銅龍門·景化門·集禮門,出標信解嚴。上還內入賓陽門,諸臣以次退出。
上在昌德宮。停常參,只晝講。
藥房提調沈象奎,副提調朴宗京啓曰,太廟展謁,聖慕克伸,回鑾萬安,群情胥忭。伏未審夜問,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。世子宮,藥房口傳問安。答曰,知悉。
尹尙圭啓曰,明日常參·經筵,取稟。傳曰,只晝講。
金啓溫啓曰,行大司憲趙得永,掌令李游夏牌不進,執義曺喜有,掌令李儒修,持平南必錫·宋應望在外,監察茶時之意,敢啓。傳曰,知道。
韓兢履啓曰,禁衛營將官來言,今日本營軍兵,日次私習云矣,敢啓。傳曰,知道。
韓兢履啓曰,御營廳將官來言,今日本廳軍兵,日次私習云矣,敢啓。傳曰,知道。
尹尙圭啓曰,春坊呈辭之連日來呈,乃是例也,而兼弼善金學淳,再度呈辭,間日來呈者,有違格例,事甚未安,推考,何如?傳曰,允。
傳于尹尙圭曰,禮房承旨馳詣宗廟·景慕宮,奉審摘奸以來。
傳于韓兢履曰,大臣·備局堂上引見。
朴宗京啓曰,藥房副提調持湯劑來待矣。傳曰,封入。
以大司諫尹行頤,司諫南惠寬,正言李羲準,掌令李游夏牌不進罷職傳旨,傳于金啓溫曰,只推。
傳于尹尙圭曰,一月之內,重臣三人,相繼卒逝,甚爲慘惻,而朝著之上,老成之人,殆若空虛,予心若有所失。以予此心,優老之典,宜有拔例,大臣·卿宰年七十以上人,遣醫官存問其疾病有無以來事,分付。
傳于韓兢履曰,訓將老病,戎務重任,難可强令,許遞。
韓兢履啓曰,訓鍊大將,許遞事,命下矣。將兵之任,不可一刻無摠察之人,何以爲之?敢稟。傳曰,御將兼察。
韓兢履啓曰,訓鍊大將,御將兼察事,命下矣。兼察訓鍊大將李溏,卽爲牌招聽傳敎,何如?傳曰,允。
以訓鍊大將望單子,傳于韓兢履曰,訓鍊大將未差之代,以戶曹判書朴宗慶除授,牌招傳授命召。
兵曹,訓鍊大將單朴宗慶。
韓兢履啓曰,訓鍊大將朴宗慶牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
尹尙圭啓曰,明日停朝市相値,視事,頉稟之意,敢啓。傳曰,知道。
以校理朴宗琦,副校理趙民和·李東煥,修撰李重蓮牌不進罷職傳旨,傳于尹尙圭曰,只推,更爲牌招。
以慶尙監司金會淵狀啓,九月令薦新進上石榴,限內不得封進惶恐待罪事,傳于尹尙圭曰,勿待罪事,回諭。
韓兢履,以兵曹言啓曰,今八月各廳堂下武臣朔試射,臣曹連因有故,不得爲之之意,敢啓。傳曰,知道。
金啓溫,以義禁府言啓曰,卽接平安監司鄭晩錫牒呈,則謀反大逆罪人彦涉子婦李女·希著孫宣川同,査出以來矣。李女,慶尙道昌寧縣爲婢,宣川同,全羅道光陽縣爲奴,而方囚嘉山縣獄云,依例令刑曹押送于各其配所,何如?傳曰,允。
禮曹參判洪奭周疏曰,伏以臣父之病淹床玆,今將十朔有餘矣。始緣脾胃之受傷而飮啖日減,從以嘔泄之間作而眞元益敗,升降失宜而胸膈痞閼,血脈不榮而肌膚瘦削,醫藥雜進,分寸蔑效,輾轉膠痼,日增月加。一日之所下咽者,不過糜粥數匙,而頑痰痼積,乘虛闖肆,左右衝亘,坐臥俱妨,委頓呻楚,若不能頃刻支持。每經一番作梗,輒覺一倍澌頓,向日之僅能運動於房闥者,今焉則貼席涔涔,而有時乎不省四到矣。形神之換脫,氣息之凜綴,傍觀者莫不爲之悶然,況在臣心,尤當如何?臣爲子不肖,就養昧方,奔走仕宦,離側恒多,旣不能調護扶將,預防於未病之先,又不能以滫瀡藥餌,盡心於旣病之後,而若其方寸之間,如灼如焦者,則雖欲少自按抑,而亦不可得矣。仍念臣猥以無似,偏沐洪造,前後兜攬,罔非踰涯,而見帶備局有司之任,尤萬萬非才分之所可堪,唯其殫竭一念,顚沛爲期,受命半載,未敢言私。其奈目下情理,如右難强,陳力供職,萬無其路,出謀發慮,尙矣無論,而至如尋常文簿之按例着署者,亦不免擲筆而三四起,輒使持印抱牘之吏,歷晷淹留於私室,謀體斷論之重,決不容其若是瘝曠也。顧今西氛甫靖,功罪之勘定未了,秋事告歉,生靈之拯濟方急,民國憂虞,茫無涯畔,廊廟機務,行將委屬。以臣綿薄之才,淺短之識,假使聚精壹意,夙夜講究,猶必無幸於僨敗,況其心神屢驚,思慮不專,而尙欲責之以許大擔夯,臣之私情,雖不足恤,臣之獲罪,雖不足顧,其將奈國事何哉?賓對在卽,飭責新嚴,凡百有位,咸宜蹶,而臣獨偃然,末繇晉身,勢匪獲已,辜實難逃,唯有遄被譴罰,庶可小安私分。至於內閣直學,亦非漫務可比,矧今閣中時任,唯臣一人,而積曠職次,尤切悶隘,玆敢收召神精,疾聲呼籲。伏乞聖慈,俯諒實狀,亟將臣內閣籌司之任,竝賜鐫免,以幸公私,千萬大願。臣無任云云。答曰,省疏具悉。卿其勿辭救護。
壬申八月二十九日辰時,上御熙政堂。藥房入診入侍時,副提調朴宗京,記事官洪羲祖,別兼春秋金陽淳·李紀淵,檢校直閣李光文,以次進伏,醫官李惟鑑·吳千根·趙宗協·李漢臣·秦東秀·卞之錞·崔遂燁,以次進伏楹外訖。宗京曰,夜間聖體,若何?上曰,一樣,而各殿宮氣候,亦爲一樣矣。仍敎曰,醫官入診,可也。千根·宗協·漢臣等,入診退伏。上曰,次第奏之。千根等曰,脈候左右三部調均矣。宗京曰,養胃湯今爲七貼,而今日則詳承諸節,而議定繼進之湯劑矣。上曰,與前一樣矣。千根曰,養胃湯今至七貼,不必更爲進御,今當議定他湯劑矣。上可之。惠慶宮進服加味養胃湯停止,蔘朮健脾湯,自今日一貼式煎入。出榻敎進御加減養胃湯停止,加味六君子湯,自今日一貼式煎入。出榻敎命退,惟鑑等退出。又命退,承史以次退出。
壬申八月二十九日辰時,上御熙政堂。大臣·備局堂上引見入侍時,同副承旨韓兢履,假注書沈湜,事變假注書玄鎭商,別兼春秋金陽淳·李紀淵,領議政金載瓚,左議政韓用龜,禮曹判書李肇源,刑曹判書李相璜,知訓鍊院事李得濟,行護軍韓致應·李溏·趙弘鎭·金基厚,修撰任俊常以次進伏訖。載瓚等曰,日氣不調,臨殿稍久,聖體若何,近來滯候,更何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮患候,加減,何如?上曰,一樣矣。載瓚等曰,嘉順宮氣候,何如?上曰,一樣矣。載瓚等曰,世子宮凡節,何如?上曰,如前矣。上曰,次對爲之。載瓚曰,庚午因湖南道臣疏請,特令軍伍之已故者生前身布,竝許蠲減,此乃湖民浹肌之恩,朝家拔例之政。見今關西民勢,不特如己巳之湖南兵火蕩殘之餘,重之以癘疫死亡,最是受還之民,間或闔室全沒,絶戶居多,指擬無處,徵捧沒策,開倉之後,勢必至於徵隣·徵族。惟彼九死一生者,又當支活不得,公穀無可捧之勢,窮民有必死之急,若無別般特典,則無以及時拯接。一依湖南故伍蕩布之例,全家死亡之類,生前新舊還,竝許蕩減,則在西民誠爲再生之恩,而糴糶體重,雖不敢自下仰請,此等處若出自上裁,渙頒德音,則尤爲鄭重,故敢此仰達矣。上曰,每以西土民事,眷眷之念,日夜不弛,大臣以此筵奏矣,豈可一刻遲緩於許施乎?當下綸音矣。出擧條載瓚曰,每當都政,輒以西北人收用,別下飭敎,而至於北關,卽國家肇基之地,在漢豐沛,若周柒沮,列聖祖收拾撫摩,逈出尋常。況今年異於他年,在朝家軫恤之政,尤當加意,而慰悅人心,爵祿爲先。北關文武官,另爲收檢之意,申飭兩銓,兼春秋以西北文官均差,卽是令甲,而近則久未見北人之見差。此亦依著式,平均分差事,分付,何如?上曰,依爲之。出擧條載瓚曰,關西賊變時干連諸囚,一委道臣,罪當置法者外,竝分等酌決之意,筵奏行會矣。卽見道臣所上各邑囚供,則毋論輕重首從,一未決處,竝聚百餘供招,裒成一錄,推上朝廷,至請稟旨擧行。然則雖輕囚末勘,亦皆自廟堂分等,稟上旨裁斷矣,此豈專委本道,隨卽收殺之本意乎?原成冊還爲下送,只以法當置辟者,抄出啓聞,待回下用法,其餘則更勿煩徹,詳覈酌決,俾無許久滯囚之弊事,分付道臣,何如?上曰,依爲之。出擧條載瓚曰,頃以今番關西列邑從戰將士之有功勞而見漏於本道成冊者,令道·帥臣追後査報,以爲草記後竝施賞加之意,筵奏,分付矣。卽見道臣所上成冊,則定原校吏之有勞無賞者,爲二十五人,依筵稟各施賞加之典。前掌令承膺祚,前正郞金致龍,俱以簪纓,躬執干戈,尤爲嘉尙,竝守令·察訪待窠調用。各邑被傷校卒,各令地方官,校列則卽爲從願差任,軍卒則依已施之例,特蠲煙役,題給米布。且有見漏於前後成冊中者,楚山領兵中軍金致華,其九世祖虞候珍,壬辰死於平壤,七世祖國寬,戊午死於深河之役,而致華,今又自願出戰,破賊之日,斬·擒各二,以此世襲忠奮,身蹈矢石之人,獨漏賞典,殊爲可惜,與定原諸校,一體賞加施行。義州中軍前縣監金思喆,自亂初,出而募集村兵,入而衛護主將,守城之時,實頼其力,令該曹待窠甄復。座首嘉善趙載燁,守城及防守關隘等節,盡誠殫勞,使壓境之賊不得直犯,相當實職調用。民兵將張至憲·張至賢·林尙沃,不待官令,自募民兵,首先登堞,終始固守,竝帖加成給,何如?上曰,依爲之。出擧條載瓚曰,春初依筵稟定式,分遣文備邊郞于三南,還穀分留,摘奸以來,果不無穀麤虛留之弊,而荐歉之時,有難隨卽査發,竝令待秋釐正,而至於新寧,則還民不滿三千戶,而穀摠殆過四萬石,民少穀多,已無可言,而加以流逋,幾近二萬石,今雖分年收捧,而民不可支生,邑無以成樣。苟求弊本,則穀多是已,如欲矯捄,則減還方急。第穀麤而市價最低,地遠而移轉無路,將至於無民邑而乃已,如欲一分捄弊,則依江界茂山已施之例,限萬石從市直發賣,分俵於穀少各邑,勿拘詳定,換貿添還,然後可以去太去甚,而其便否利害,有難遙度,使新道臣細探民情,詳閱穀簿,具意見啓聞之意,分付,何如?上曰,依爲之。出擧條載瓚曰,副摠管趙興鎭,新資後法當追榮,而所後家則無加贈之處云,依近例,許以移贈於本生家,何如?上曰,依爲之。出擧條載瓚曰,關西守令,頃已催促還任,而如有有實故未及下去者,令該曹嚴飭,卽爲下送,何如?上曰,依爲之。出擧條載瓚曰,藥院提調沈象奎,聞有實病,且燕行不遠,今姑許遞,何如?上曰,依爲之。出擧條載瓚曰,軍功人賞典,多有本道邊將收用之人,而本道邊將,數旣無多,以兩西通瀜排擬之意,分付,何如?上曰,依爲之。出擧條載瓚曰,齎奏官回便齎來咨文中,有冬至使行員役中,携帶鐵剪子·鐵鏟子等屬,究干例禁,自行査辦,竝嚴飭進京使臣·齎咨官等處,毋得再行違禁事,咨文出來矣。各別飭勵於進京人員事,回咨措辭撰出,正書安寶後,定禁軍騎撥下送于灣府,使之入送鳳城將處,以爲轉致北京之地,何如?上曰,依爲之。出擧條載瓚曰,純陵陵役及丁字閣修補之役,今方擇日擧行,禮曹堂上,當爲進去監董,而歉歲廚傳之弊,不可不念,依已例令道臣替行。莊陵奉審年次,在於昨年,而以本道歉荒,退以今秋矣。今亦秋事失稔,以明年秋後退行之意,分付該曹,何如?上曰,依爲之。出擧條載瓚曰,以司僕事,有仰達者矣。陵幸時,若有京擧動例擧行之令,則本司旗軍洗馬,或行或停,其例不一。自今爲始,京擧動例擧行時,則旗軍洗馬,亦爲停止之意,定式,何如?上曰,依爲之。出擧條用龜曰,臣之父母墳墓,許久曠省,私情切悶,乞蒙許暇,俾遂至願,是區區之望也。上曰,兪。上曰,大臣就坐,諸宰稟事,可也。肇源等曰,別無仰達者矣。兢履曰,今日賓對,兩司無一人進參,事甚未安,行公諸臺,竝推考,何如?上曰,依爲之。出擧條上仍命大臣先退,載瓚等退出。又命退,承史以次退出。
壬申八月二十九日辰時,上御熙政堂。晝講入侍時,同知事趙弘鎭,持詩傳第一卷,特進官金魯敬,持詩傳第一卷,參贊官金啓溫,持詩傳第一卷,檢討官任俊常,持詩傳第一卷,檢討官任百禧,持詩傳第一卷,假注書沈湜,持詩傳第一卷,別兼春秋金陽淳,持詩傳第一卷,別兼春秋李紀淵,持詩傳第一卷,武臣行副護軍具綜,以次進伏訖。上讀前受音,自螽斯羽,至螽斯三章。上命奏新受音。俊常讀自桃之夭夭,至桃夭三章章四句。上曰,文義陳之。俊常曰,此章文王之化,自家而國,百姓以時婚姻,而其時則桃始華之時也。詩人因其所見,而起興如此。蓋修齊治平,治之道也。順時行政,治之法也,是故以唐虞三代言之,有曰欽若昊天,敬授人時,又曰欽哉惟時亮天功,又曰遒人以木鐸循于路,周禮仲春令會男女,此皆王者之代天理物,順序行令之義也。苟或不然,而在春而行秋令,在秋而行夏令,則咎徵必至矣。其於茂對乎天時者,不在於他,在於人君之一心,惟其天人一理也,故古語曰,人之腔子裏,乾道之元亨利貞具焉。元亨利貞,乃天之四時也。上下無間,流通相與,災祥之應,感召之理,昭然無爽矣。惟我肅廟朝御製玉曆序文若曰,爲人辟者,苟能一心對越,恒若上帝之臨汝,則陰陽不期調而自調。大哉,王言。人君若於方寸之間,對越在我之天,則陰陽和,風雨時,四時亦不失其序矣。竊念近日,旱乾太甚,無異於己巳。己巳則自春而旱,故上下大以爲憂。今年亦有自初不雨處,而雖以稍勝處言之,移秧根耕以後,至今不雨,間或得雨,而亦未優洽,皆未免判歉,若言其民憂,則殆甚於己巳。己巳則屢登之餘也,故尙有公私之蓄,可以捄濟,而今則荐荒之餘,旣無儲蓄,且已盡力於賙恤,故更難經紀。然則今年之旱,爲災也甚,爲憂也大矣。伏願監法於聖祖遺訓,克懋恐懼修省之方,益軫對時育物之政焉。上曰,下番陳之。百禧曰,臣按周南一篇,爲正家之詩也。先儒云,人君正家之效,積累於造端之始,洋溢於邦域之中,不待發號出令,自能移風易俗。今此桃夭章所云之子于歸,宜其家人,蓋女子于歸之時,先知其宜家之賢,則其化之入人者深矣。推原其本,則是文王意誠心正之功也,故大學齊家治國章,引此詩而釋之曰,宜其家人而後,可以敎國人。此所謂一家仁,一國興仁之道,而自誠正而致此,則人君修齊治平之要,不外於誠意正心四箇字,伏願留念焉。上曰,同知事陳之。弘鎭曰,下番以大學齊家治國之意爲奏,言甚切至矣。蓋文王之化,自家而國,則治國之本,亶在於修齊矣。夫正心以正朝廷,以正萬民,則君心,卽萬化之原也,伏願留念焉。上曰,特進官陳之。魯敬曰,玉堂諸臣,皆已陳奏,臣別無文義之仰達矣。上曰,參贊官陳之。啓溫曰,此章別無文義之陳奏,而上番旣以今年旱乾爲奏,最是切實之言也。方今民憂溢目,旱乾太甚,民生將至於難保之境,伏願預爲留念於民事之艱焉。今日賓對,臣適未登參,雖未知廟謨之如何,而必也頻接臣隣而使情志交孚,廣詢民瘼而使嘉謨日陳,俾爲生民之益,是臣區區之望也。上命掩卷,仍命經筵以下先退。弘鎭等退出。又命退,承史以次退出。
上在昌德宮。停常參·經筵。
申時,雷動,電光,雨雹。酉時,測雨器水深六分。
尹尙圭啓曰,明日常參·經筵,取稟。傳曰,只晝講。
金啓溫啓曰,行大司憲趙得永未肅拜,執義曺喜有,掌令李儒修,持平南必錫,宋應望在外,掌令李游夏呈辭,監察茶時之意,敢啓。傳曰,知道。
韓兢履啓曰,來初五日,朝參日次矣,敢稟。傳曰,停。
尹尙圭啓曰,判尹李益運,工曹參判金愚淳,除拜後過三日不爲出肅,依定式推考警責,竝卽牌招察任,何如?傳曰,允。
朴宗京啓曰,藥房副提調持湯劑來待矣。傳曰,知道。
傳于尹尙圭曰,右承旨入侍。
傳于韓兢履曰,昨日因大臣言聞之,關西受還之民,加之以兵火,困之以飢饉癘役,死亡相續,間多絶戶,今秋將不免徵捧隣族。哀彼死亡,已矣無論,惟此餘存之民,亦經兵亂饑病,其身之當納,又値歉荒,不忍督責,尤何忍以隣族責納乎?湖南己巳歉荒之後,特令軍伍之已故者生前身布,竝許蠲減。今此關西民情,十分緊切於湖南者乎,公穀之減縮,雖曰可悶,以予爲舒西民之心,何所靳惜?昨今關西絶戶所受新舊還穀,竝依湖南絶戶軍布之例,一竝蕩減,俾關西生死之民,竝沾朝家拔例之惠澤事,令廟堂星火行會於關西道臣。
傳于金啓溫曰,關西罪囚,大臣使道臣酌處矣。向者連下下敎,而大抵小民無知,其順與逆,皆從於上之導率而然耳,焉可以向來脅從之類,人人責以忠義,配之誅之哉?道臣當專,唐憲宗赦蔡人,宋太祖赦江南之意,以欽恤之道疎決,萬一違此心,顧其時俗之議,使予於後世,當何如主哉?唐武后赦河北叛民,予焉不如武后哉?欲爲盤問,以爲緊犯,甚不當。今月二十日內,道臣躬持獄簿,從速決放,自夏徂秋獄情遲滯之事,益無遲滯事,分付。
尹尙圭啓曰,明日晝講·經筵,當爲進參,而知經筵南公轍·朴宗來·朴宗慶未肅拜,同經筵趙弘鎭有身病,林漢浩·鄭尙愚在外。知經筵南公轍·朴宗來·朴宗慶,同經筵趙弘鎭,竝待開門牌招,以爲推移進參之地,何如?傳曰,允。
以校理朴宗琦,副校理李東煥牌不進罷職傳旨,傳于尹尙圭曰,只推。
以副校理趙民和牌不進罷職傳旨,傳于尹尙圭曰,只推。
尹尙圭,以奎章閣言啓曰,景慕宮望廟樓,今朔奉審無頉,而閤內面帳修改,臣龍秀進詣看審,改設以來之意,敢啓。傳曰,知道。
尹尙圭,以奎章閣言啓曰,卽接內需司牒報,則咸興·永興兩本宮十月別大祭時造燭封香吉日,今月十五日辰時,衣襨·香燭·祭品奉詣吉日,同月十六日卯時俱吉云,以此日時擧行之意,敢啓。傳曰,知道。
尹尙圭,以弘文館言啓曰,本館上番,姑陞入直,事甚未安。校理朴宗琦,副校理李東煥·趙民和,旣有只推之命,竝卽牌招,以爲推移入直之地,何如?傳曰,允。
李圭南書啓,臣敬奉聖敎,存問于大臣·卿宰處,則守制臣李敬一,以爲苫塊餘喘,方在心制中,別無形現之疾恙,而年迫八十,筋力澌綴,長委床褥云。右議政臣金思穆,以爲素患風痰之祟,又當換節之時,滿面浮高,口眼牽喎,肢體麻痺,動止須人,脾胃受損,飮啖全廢,眩暈加以益甚,神識隨而迷罔,委頓床笫,氣息凜綴云。判敦寧臣趙尙鎭,以爲目下別無病症,而聖敎之下,惶感無地云。左參贊臣洪明浩,以爲病伏涔涔之中,忽伏承太醫俯宣聖敎,至詢賤臣疾病之有無,驚惶感激,不知攸措,何敢以狗馬之疾,仰煩天聽,而八耋殘喘,床笫之間,㱡㱡廑度,得保今日,莫非我聖上優恤之澤,瞻天感祝云。奉朝賀臣金履翼,以爲特蒙聖恩,幸無形現之症云。大護軍臣李得濟,以爲姑無大段疾云。行護軍臣宋銓,以爲伏奉聖敎,至以疾病有無,使之存問以來,恩出常格,伏地感惶,蒙被仁覆,幸免身云。行護軍閔昌爀,以爲雖無大段疾病,賤齒今爲七十三矣,纔經炎節,外感數侵,而別無形現之症云。行護軍臣李仁秀,以爲老病轉甚,不能行步,而聖敎之下,伏地惶懍,不知所達云。行護軍臣李普天,以爲臣之今年,爲七十六矣,姑無大段疾云。行護軍臣李壽咸,以爲臣年,今八十四歲,老病沈痼,方在呻臥之中云。行護軍臣李趾永,以爲老病轉甚,而別無他症云。草土臣尹致性,以爲風痰之症,屢朔沈痼,見方危重云。行護軍臣趙弘鎭,以爲別無形現之症,而聖敎之下,伏地惶感云。此意竝以銓次啓達。傳曰,知道。鰲恩君·右相·行護軍李壽咸及尹致性,令內局,相當藥賜給,判敦寧趙尙鎭以下十人,令戶曹,饌物賜給事,分付。
尹尙圭,以冊禮都監提調意啓曰,本都監儀軌,今已修正,粧䌙以入,而春秋館·議政府·禮曹件,依例移送留上,鼎足山城·赤裳山城·太白山·五臺山四處史庫件,入送藝文館,待後曝曬,一體分上之意,敢啓。傳曰,知道。
韓兢履,以都摠府言啓曰,今日入直內三廳武兼·禁軍及軍兵等,當爲中日習射技放,而停朝市相値,不得設行之意,敢啓。傳曰,知道。
尹尙圭,以吏曹言啓曰,關西未及下去守令,令該曹催促下送事,命下矣。自臣曹卽爲催促,則祥原郡守安光質,親病危重,不得下去云。此時西邑,曠務可悶,有不可遲待其差歇,改差。平壤庶尹沈應奎,癘疫餘祟,一向沈苦,萬無起動作行之望云。雖未知其病勢之如何,而向來廟堂草記之後,尙稱病故,屢煩催促,不卽下去者,事體所在,萬萬未安,令該府拿問處之,何如?傳曰,允。
尹尙圭,以司饔院監膳提調意啓曰,各殿宮日下生雉,全數代封矣。今則秋節已屆,山雉漸出,今日爲始,日下生雉,依例復舊封進之意,敢啓。傳曰,知道。
韓兢履,以訓鍊都監言啓曰,本局中軍尹得逵,投刺時無端不參,揆以師律,萬萬可駭。所當嚴處,而聞其實病沈重云,姑先改差,何如?傳曰,允。
壬申九月初一日辰時,上御熙政堂。右承旨入侍時,右承旨尹尙圭,記事官洪羲祖,記注官朴思彦,別兼春秋李紀淵,兼弼善金學淳,宗簿正具康,以次進伏訖。上曰,金學淳·具康進前。學淳·康進前。上下封書二度,挾侍奉傳尙圭,次第傳授。學淳·康跪受。上曰,着實擧行,可也。仍命退。學淳·康退出。尙圭曰,入侍傳敎,以右承旨入侍書出乎?上可之。仍又命退,承史以次退出。
上在昌德宮。停常參,只晝講。
尹尙圭啓曰,明日常參·經筵,取稟。傳曰,只晝講。
金啓溫啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
傳于徐英輔曰,左承旨入侍。
朴宗京啓曰,藥房副提調持湯劑來待矣。傳曰,封入。
金啓溫啓曰,行大司憲趙得永,掌令李游夏牌不進,執義曺喜有,掌令李儒修,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準,掌令李游夏牌不進罷職傳旨,傳于金啓溫曰,只推。
以副校理李東煥牌不進罷職傳旨,傳于尹尙圭曰,只推。
尹尙圭,以弘文館言啓曰,副校理李東煥,旣有只推之命,卽爲牌招察任,何如?傳曰,允。
有政。吏批,行吏曹判書曺允大進,參判林漢浩在外未肅拜,參議鄭來百牌不進,右承旨尹尙圭進。以李龍秀爲副應敎,趙興鎭爲右尹,韓啓玉爲掌樂正,趙亨鎭爲翼陵令,邊始暹爲監察,徐鳳輔爲敦寧主簿,韓晉赫爲典籍,李肇源爲內醫提調,金翼基爲祥原郡守,故都事趙載世贈吏參例兼,故佐郞趙復命贈吏議,故通德趙震昌贈僕正,以上同義禁趙興鎭本生三代追贈。
兵批,行判書南公轍進,參判嚴耆病,參議韓鼎運入直,參知李錫夏病,同副承旨韓兢履進。以李集斗爲知事,朴宗和爲宣傳官,權聖祜爲武兼,李羲先·金元根爲侍直,金思喆·申錫鵬爲守門將,李雨元爲東道參軍,崔選基爲南陽監牧官。兵曹,以鄭學耕爲禁軍別將。兵曹,以朴基豐爲訓鍊都監中軍。
以吏曹參議鄭來百牌不進罷職傳旨,傳于尹尙圭曰,只推。
韓兢履,以兵曹言啓曰,忠翊衛將朴文絅,身病猝重,勢難供職,呈狀乞遞,慶熙宮衛將權大仁,除授在外,過法典之限而不爲上來。輪番之任,不可久曠,竝改差,何如?傳曰,允。
金啓溫,以義禁府言啓曰,保放罪人韓用大,還囚照律,李魯新,還囚捧供以入,而李魯新病勢,一味苦劇,仍爲保放之意,敢啓。傳曰,知道。
韓兢履,以訓練都監言啓曰,本局哨官南指喆,僚間酬酌之際,言語悖慢,擧措駭妄,不可置之。將官之列,爲先汰去之意,敢啓。傳曰,知道。
金啓溫,以刑曹言啓曰,義禁府啓辭內,卽接平安監司鄭晩錫牒呈,則謀叛大逆罪人彦涉子婦李女,希著孫宣川同,査出以來矣。李女,慶尙道昌寧縣爲婢,宣川同,全羅道光陽縣爲奴,而方囚嘉山縣獄云,依例刑曹押送于各其配所,何如?傳曰,允事,命下矣。右罪人等,方囚嘉山縣獄,令本道卽爲押送于各其配所事,分付道臣,何如?傳曰,允。
禁府啓目粘連,孝昌墓前守衛官韓用大本府議啓內,觀此所供,私土憑藉墓畓一款,其所發明,容或爲說,而差送墓軍,推捉民人之際,苟有作弊之端,則不飭之罪,在所難逭。以此照律,罪杖八十收贖,奪告身三等,私罪,奉敎依允爲旀,功議各減一等爲良如敎。又啓目,北靑前府使李魯新原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,平壤庶允沈應奎原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,金化縣監尹光心原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,平安前兵虞候李海昇原情云云。問目內辭緣,泛稱遲晩,所當嚴覈勘斷,而今番西變以後,凡罪關師律者,皆自廟堂,稟處。此囚所犯,亦莫非師律所關,非本府所可擅勘,令廟堂,稟處,何如?判付啓,依允。
金啓溫,以義禁府言啓曰,卽接月令醫員崔進基手本,則時囚罪人沈應奎,癘疫餘祟,尙此彌留,食飮全却,轉側須人,症形危重云。罪人病勢如此,則一邊保放,一邊草記,曾有定式矣。沈應奎,姑爲保放之意,敢啓。傳曰,知道。
前掌令趙章漢疏曰,伏以皇穹篤祐,邦休滋至,聖候康復於周年靜攝之餘,西氛掃蕩於五朔守圍之際,离明繼照,震邸誕開,宗社奠盤泰之安,臣民普攢蹈之慶。仍伏念臣遭遇明時,曾忝侍從,退伏江坰,歌詠聖澤,不當妄有煩猥,仰瀆崇嚴,而竊有區區不容泯默者,自附無隱,敢此塵屑,伏願聖明,不以鄙卑,幸加諒察焉。夫賞罰,人主之柄也。罰不蔽罪,猶之寬典,賞不及功,是謂亂紀。紀綱不立,國不爲國,是以在昔聖王,莫不以有功必賞,爲國家之大經,故夏官司勳,戰功爲多,書之竹帛,勒之鼎彝,至細無不錄也,至微無不察也,歌出車而勞之,賦杕杜而體之。苟非如是,則無以服四海之情,慰三軍之心,故獎以勵之,激而勸之,以爲天下萬世章程,使死者無憾,生者與榮,此從古以來不易之規也。洪惟我列聖朝,尤尙崇報之典,凡於興師而奏凱,莫不酬功而策勳。若己丑之汝立,戊申之獜佐,內祕兇謀,外應逆黨,安危在於呼吸,駴機出於造次,及其平亂而論賞,名冊鐵卷,誓及帶礪,固其事也。至於淸難昭武之勳,則夢鶴·仁居輩,直一土賊耳,衆不過數十,變不及數日,旋爲州郡所捕,而猶復開盟府錫勳號者,誠以竊弄兵戈,至凶惡也,勦滅亂賊,至勳勞也。不以其勢之大小,爲日之久近,有所輕重,而歃血書名,毫無吝惜。此實夏府之關和,周廟之紀常,豈非後世之嗣而守之,遵而行之者哉?噫嘻,西賊之變,尙忍言哉?疾病之來,聖人不免,饑饉之至,天災流行,而逆魁景來等,謂日月之可蔽,謂民心之可煽,鯨徒遍於關西,狡窟藏於淸北,奸鄕猾吏,無不糾結,富民大戶,無不和應,一聲群呼,八邑皆陷,藩閫震蕩,邊圉危駭,訛言日滋,都下鼎沸。于斯時也,帥臣開府,王卒濯征,行師倍於三十里,計程恰爲十五日,凍雨成霖,積雪盈尺,淖泥沒踝,凌寒折綿,人重墨翟之繭,卒墮平城之指。千酸萬辛,十仆九顚之於定遠之下,而梟腸恣狺,獸角凭堅,蝥未及麾,尸輒見輿,肉薄之不已,遂試雲梯,雲梯旣摧,復用輪車,輪車又燬。迺謀掘土,首尾相持,爲歲者再,爲月者五,爲日者百有二十,官軍義旅,無慮萬人。營壘草創,井竈逼窄,糧餉不敷,樵採亦遠,浙矛炊釰,枕戈抱柝,介盡生蟣,馬皆高骨,重以癘疫,十死三四,其艱難勞苦之狀,雖古人十年征戍,無以過此。至於三月二十二日之被劫也,必死之賊,傾城而出,兇焰疾困獸之鬪,急勢肆猘犬之噬,挺身突前,毁柵爭進,存亡之機,係於晷刻。幸賴部領效力,禁旅致命,半夜血戰,殆而獲安,卒底摧破之功,亦多死傷之慘。要之前後斃於丸矢之下者,殆以千計,褁瘡束痏,漬血毁膚,宛轉呻吟於行陣之間,而畢竟無幸者,又不知其幾,病之所殺者,厥數倍之。臣愚竊以爲,自我東兵革以來,閱月鏖戰,未有若此之久且棘者也,而如曺錫文之討李施愛,眞所謂袵席上師也。何幸王靈遠曁,將士用命,藥線一發,土石俱飛,兇醜快掃,渠魁盡殲。王師旣淹,雖輿憤之久齎,月捷旋奏,猗神人之胥說。於是唱凱振旅,論功議賞,運籌制勝者,可以酬矣,參謀督戰者,可以償矣,負羽執殳之積勞宜獎,孤兒寡婦之幽冤庶慰,而帥府辭勳,元輔上箚,則廟謨密勿,雖非疎逖之蹤所可與知,而竊於賞不及功,實不能無憾於天地之大也。恭惟殿下,以仁知之姿,承丕顯之基,恭己玄默,與道爲體,禮遇臣隣,恩推群下,橫目豎鼻,莫不自得。不幸亂逆之徒,出於聖明之世,天威所及,豺虺就戮,而嘻,彼從征諸士,未蒙酬勞盛典,死者含九原之恨,生者垂向隅之涕,物論咸菀,民情爭咈,久而愈甚。噫,頒以空券,似無足崇獎勳勞,而及夫昭示子孫,勉以忠義者,莫此策若也,榮耀鄕里,勸以忠勇者,莫是策如也。許沆·諸景彧之旌褒,金見臣·宋之廉之超擢,恩非不隆,澤非不渥,而猶不如一卷丹書之垂後不泯耳。至於京營將士,事體尤重。以守梐之身,任荷戈之役,千里從戎,半載言旋,而將領則或一資而止,爛熳同歸於修城牒繕軍器之類,軍卒則但疋布之賞,尋常無異於試中旬觀武才之例。若乃各處軍兵,閱歷冬夏,出入矢石,冒萬死不顧一生,幸而成功,則解送而大陣無牛酒之犒,還歸而本邑無錢米之給,身布之蠲,莫補耕播之失時,還穀之停,不救妻子之阻饑。彼蠢蠢者,何以爲心?含恨垂涕,其麗不億,怨咨之興,安能保其必無哉?若因經費之難,以沮共公之議,則無以勸忠志之士,無以報敵愾之心,此豈有國之所可忽者乎?伏乞聖慈,詢諸廊廟,採于芻蕘,仰循國朝之故典,亟命策勳,以酬戰功,使勿論平而民情伸,千萬幸甚。臣無任云云。省疏具悉。所陳事,朝廷之命令,不可有銷刻之歎。況兵將賞罰,國之何等莫大之事,何可屑屑於論定頒行之後,忽又追改於晩時乎?國體之顚倒,反甚於不當策而當策也,不允。
藝文提學金啓洛疏曰,伏以臣之不才蔑學,百無一能,不惟臣自知甚明,抑亦朝廷上下之所已知也。未知銓部,何所取長,而遽擬於文苑之望,聖明何所簡在,而迺有此匪分之誤恩也。臣誠惝慌震惕,歷日靡措。仍竊伏念,文學之選,孰非難愼,而今臣所叨,卽唐宋學士之職也,專掌辭命,黼黻王猷,責任尤重,遴簡逾嚴,苟非學問該洽,才思敏贍,爲一世所推詡者,則莫宜居之,故自昔鴻匠鉅儒,亦皆逡巡退讓,顧臣何人,敢當是任?臣於釋褐之初,過蒙先大王不世之恩造,選置講製之班,久沐作成之化,而無奈臣姿質魯鈍,學業荒嬉,圜視輩流,最居人下,而及至于今,年旣衰邁,病益沈痼,竝與少日雕篆之小技,而蕪廢已久,空空蔑蔑,直一沒字碑耳。雖於數行書牘,每患腐毫,閒界文字,尙愧覆瓿,將何以潤色鴻藻,宣揚德音,贊聖朝右文之治哉?噫,臣家世受國恩,與天無極,如臣不肖,亦忝卿列,寤寐圖報,銘肝鏤肺,蹈赴湯火,義所不辭,凡於筋力奔走之地,惟當生死向前,而至如見叨新銜,萬不近似。服之不衷,古人所誡,量而後入,前經有訓。臣若貪榮戀寵,抗顔冒膺,則畢竟僨誤之罪,固無所逃,而其爲仰累睿簡,俯招物議,亦豈細故也?百爾思量,無望承當,玆敢不避猥越之誅,干瀆崇嚴之聽。伏乞聖慈,天地父母,察臣言之非出假飾,念公器之不容僥濫,將臣新授職名,亟行鐫改,以重官方,以安私分,不勝幸甚。臣無任云云。答曰,省疏具悉。卿其勿辭行公。
京外儒生幼學任白·趙學儉·李聖詔·朴光浩·黃鉉·鄭在俊·趙在儀·李周典·金載鎭·申錫五·李東輔·李東成·李濟謙·黃鍾人·李晩容·金履憲·李衍九·李憲瑜,進士沈公益,幼學沈宜敬·辛養善,進士洪秉鼎,幼學李一淵·李潚·金鏐,進士李河九·徐鴻輔,幼學兪羲柱·尹守白·李鼎受·朴齊民·金基植·申景重·李義輔·鄭道明,生員李正懋,進士李光栻·宋亨鎭·金尙礪,幼學申顯祿·元景恒·李淵在·元錫孫·趙觀慶·沈奎鎭,進士金泰鍾·洪仁泳·鄭雲需,幼學魚錫洛,進士鄭一濂,幼學鄭五錫·李鐄·李鏜·申在偉·柳觀國·韓相晉·李會謙,進士宋在誼·洪栴,幼學金錫喜·金定柱·金益順·尹悌永·兪南柱·李紀城·黃栓·沈鐻·沈命永,進士洪益聞,生員李魯信,幼學申在正·趙在昌,進士權中任·趙元植·姜元會,幼學閔百榮·朴宗爀·沈建鎭·魚用九·洪命爕·金綏淳·沈宜晉·趙在兢·兪漢明·閔鼎爀,進士李恒九,幼學金箕景·徐有偉·洪羲燮·兪春柱·李在文·李維城·任天白·趙鎭性,進士申錫輔·兪百煥,生員李宅鉉,幼學朴震奎·閔致濩·朴光復·趙浣·李基素·申在敬·趙在景·李秉沃·閔百霖,生員徐膺淳,進士元錫範·兪茂煥·宋祥來·南駿聲·黃基南·李觀九,生員徐灝淳·許明·尹昇大·尹行慶·李近源,幼學趙瀞·沈建鎭·鄭世榮等疏曰,伏以褒忠獎節,乃有國之常典,繼志述事,卽聖王之達孝。臣等謹伏讀先朝甲辰所下褒忠綸音,若曰,予今日所勉者,顧不在於紹我先大王之心法,遵我先大王之朝紳,安我先大王之黎庶乎?及論諸節臣事,則又若曰,雖在異代,尙且表章之,況爲我先大王一心翊戴者乎?然則先朝褒忠之典,一遵乎英考之志事,而我殿下之所繼述者,又是先朝之志事也。嗚呼,國之所以爲國者,在乎綱常二字上,如人之有元氣,木之有根柢,而終古天下之許多爲人臣者,雖能辦事業於昇平之時,陳謨猷於奠安之日,而至於扶綱常於板蕩之地,殉忠節於危疑之秋者,閱千百代,而僅有一二人而已。顧其見危授命,不止爲當世之大經,而聳動乎來後,殺身成仁,不徒爲臣節之貞忠,而維持乎國家,能使綱常之道,建天地而不悖,與日月而竝揭,則亂臣賊子,不敢接踵而起者,抑亦殉忠仗節者之所激勵也。是以上自周·漢,迄于唐·宋,忠臣烈士之以身殉國者,殆更僕數,而當時之君,莫不有俎豆之典,陞配之禮者,不啻憫若人之貞烈,而實是重萬世之綱常也。於休我朝,聖神相繼,禮樂則比隆於三代,政謨則駕軼乎百王,而及其重熙累洽,蘖芽其間,則有若共苗之在堯時,螮蝀之掩太陽,包藏禍機,壞亂綱常者,殆非一朝一夕之故,而至于辛壬之際,紊亂極矣。伊時純忠秉義之士,一代輩出,而有若四忠臣之節,固已日星乎天地,砥柱乎河海,奠宗祊於無疆之域,彰偉烈於不刊之地,已蒙江祠腏享之禮,而至若八帥臣捨命不渝之義,則尙未遑於躋配之典,所以士民之咸惜,羽林之長歎者也。蓋帥臣之於辛壬,以武夫而立節,處下位而倡義,則四忠·八節,同一義理,而尤有所可尙者也。顧其誓扶宗祊,只知有國,不知有身,蹈仁赴湯,如赴樂地,英靈毅魄,如水在地,不昧而相隨,則國家崇獎之道,合有配食之禮也。嗚呼,八節臣偉勳卓節,載在國乘,播諸輿誦,臣等不敢以一一冒瀆於黈纊之下,而特擧其氣節之梗槪焉,伏願我聖上,俯垂睿覽焉。故忠定公臣李弘述,職在元戎,萬弩交萃,能卓然不屈於桁楊桎梏之中,蓋其氣節之雄,義理之正,素所蓄積者也。故景武公臣李宇恒,以忠良之姿,罹蜂䘍之毒,白金成案,丹心作符。故忠愍公臣尹慤,遭罹鞠凶,肚鐵冞剛,一死之地,萬夫之特。故忠穆公臣李尙,秉節殉國,取義成仁,氣作山河,以壯王室。故忠莊公臣白時耉,義理之關,爰得死所,臨供所戒,萬代瞻仰。故忠毅公臣金時泰,請纓之勇,棄綏之忠,高風卓烈,上薄雲霄。故壯愍公臣沈榗,遭時罔極,一心誓死,力排群奸,辭氣凜凜。故忠愍公臣柳就章,上下周章,夾輔王室,氣竭力盡,抱冤就鞫。此八帥臣貞忠盛烈之萬一者,而寔與四忠,義理一串貫來者也。抑又有彰明較著者,故忠獻公臣李廷熽,當群凶潛孽之初,首發尺疏,瀝血叫閽,億萬年宗社大計,於是始定,而一介孤忠,昭揭萬世。嗚呼,四忠·八節之義理,權輿於若人,則廷熽之偉功卓烈,尙今泯默者,豈非朝家之欠典乎?雖歷歷散在於上下千百載之間,竹帛之垂,鼎彝之銘,宜無異同,況乎同一國同一時同義理同心跡之大賢偉烈者歟?臣等竊以爲四相臣·三將臣·五帥臣·一宰臣一心衛國,捨命不渝之義,一而二,二而一者矣。生而同節,死而同享,非但百代之公議,抑亦聖朝之徽典。伏願殿下,繼兩朝褒忠之志事,許九臣陞配之恩典,以光聖德,以幸斯文焉。臣等無任云云。答曰,省疏具悉。疏辭,令廟堂,稟處,爾等退修學業。
壬申九月初二日辰時,上御熙政堂。晝講入侍時,知事南公轍,持詩傳第一卷,特進官李益運,持詩傳第一卷,參贊官李志淵,持詩傳第一卷,侍讀官趙民和,持詩傳第一卷,檢討官任俊常,持詩傳第一卷,假注書沈湜,持詩傳第一卷,記注官文養老,持詩傳第一卷,別兼春秋李紀淵,持詩傳第一卷,武臣行副護軍元晦鎭,以次進伏訖。上開卷讀前受音,自桃之夭夭,至桃夭三章。上命奏新受音。民和讀自肅肅兔罝,至兔罝三章章四句。上曰,文義陳之。民和曰,二南詩中求賢詩,卽兔罝一章也。罝兔之賢,以干城之材,蘊之爲德行,發之爲事業,此專由於鳶魚作成之化,而罝兔之野人,猶尙如此,則況在朝之賢者乎?干城之武夫,猶且如此,則況珪璋之多士乎?文王培養之化,及於野人,而其所以興起作成也如此。蓋用人之道,代不乏人,此在在上者導率培養之道耳。雖以今日言之,亦豈無兔罝干城之材乎?實由於用之不博,求之不誠,伏願於此等處留意焉。上曰,下番所奏,極爲切實,而當周家興王之治,作成之化,於斯爲盛,而棫樸章云,愷悌君子,遐不作人。孟子曰,待文王而興。若在上者,盡其作成導率之化,則亦豈有自暴自棄之人乎?必也三物賓興,用之太學,則作人之盛,不必專美於古矣。以我朝言之,則取人之道,科擧而已。惟彼山林經學之士,亦多有不屑於科,虛老於巖穴之間,此可見用賢之太不廣也。方今春宮,講筵將開,而桂坊之官,必貴經學之士。竊嘗聞列聖朝遴選之盛,必求之於草野之間,伏願於此等處,克盡繼述之道焉。上曰,知事陳之。公轍曰,此章章小,且上下番,皆已陳奏,臣別無文義之可達。上曰,特進官陳之。益運曰,臣亦無可達之文義矣。上曰,參贊官陳之。志淵曰,上下番所陳,皆爲切至,而凡人才,專在於培養之如何耳。雖罝兔之野人,猶尙興起如此,而況在朝之同德同心乎?上而盡導率之誠,下而盡興起之方,則文王作成之化,庶幾復見於今日。此專在於聖上導率作成之道矣,伏願體念焉。上曰,此章別無文義之可問矣。志淵曰,景慕宮秋展謁,旣以初十日擇定,而有十六日衣襨·香祝親傳後,仍詣景慕宮展拜之敎矣,何以爲之乎?上曰,後傳敎勿爲頒布,衣襨·香祝,令閣臣代行,可也。志淵曰,今當湯劑連進之時,藥房都提調在外,提調未差,事體極涉苟艱,何以爲之乎?上命書榻敎曰,藥房提調未差之代,政官牌招開政差出。上命掩卷,仍命經筵以下退出。公轍等退出。又命退,承史以次退出。
壬申九月初二日辰時,上御涵仁亭。左承旨入侍時,行左承旨徐英輔,假注書沈湜,記注官文養老,別兼春秋李紀淵,副司直李垿,以次進伏訖。上下封書一度,馬牌一面。英輔傳授于垿,垿跪受。上曰,着實擧行,可矣。仍命退,諸臣以次退出。
上在昌德宮。停常參,只晝講。
尹尙圭啓曰,明日常參·經筵,取稟。傳曰,只晝講。
李志淵啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
李志淵啓曰,禁衛營將官來言,今日本營軍兵,日次私習云矣,敢啓。傳曰,知道。
李志淵啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗京啓曰,藥房提調·副提調持湯劑來待矣。傳曰,封入。
李志淵啓曰,行大司憲趙得永,掌令李游夏牌不進,執義曺喜有,持平南必錫·宋應望傳旨未下,掌令李儒修在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準,掌令李游夏牌不進罷職傳旨,傳于李志淵曰,只推。
以副校理李東煥牌不進罷職傳旨,傳于尹尙圭曰,只推。
尹尙圭,以弘文館言啓曰,副校理李東煥,旣有只推之命,卽爲牌招察任,何如?傳曰,允。
李志淵啓曰,執義曺喜有,持平南必錫·宋應望,下諭後過限不上來,依定式,遞差傳旨及禁推傳旨捧入之意,敢啓。傳曰,知道。
以執義曺喜有,持平南必錫·宋應望禁推傳旨,傳于李志淵曰,分揀。
傳于尹尙圭曰,秋事方殷,各道上京守令及未下直守令,當日催促下送。
尹尙圭,以吏曹言啓曰,秋事方殷,各道上京守令及未下直守令,當日催促下送事,命下矣。自臣曹催促,則未下直守令鍾城府使姜彙鈺,纔已下去。上京守令星州牧使趙鎭宣,瑞興府使金箕憲,宜寧縣監趙鎭球,俱爲下去。慈仁縣監柳濚,受由於公忠道忠州地云,故卽爲還官之意,關飭該道道臣處,而順興府使尹久東,以爲身病猝重,萬無登程還官之望云,雖未知其病勢之如何,而特敎催促之下,謂有身病,不卽下去者,事體所在,萬萬未安,罷黜,何如?傳曰,允。令該曹口傳差出,催促下送。
備忘記,鍾城府使姜彙鈺下直,長弓一張,長箭一部,片箭一部,筒兒一箇賜給。
尹尙圭啓曰,卽者吏曹郞廳來言,祥原郡守金翼基,兩司當爲署經,而諫院則旣已署經,憲府則行大司憲趙得永未肅拜,執義曺喜有,掌令李儒修,持平南必錫·宋應望在外,只有掌令李游夏一人,無以備員署經云。行大司憲趙得永,卽爲牌招,以爲署經之地,何如?傳曰,一司除署經。
李志淵,以備邊司言啓曰,卽見義禁府啓目,有李海昇罪狀,令廟堂稟處之請矣。取見其査啓及囚供,海昇所犯三條,俱係罔赦,則在獄體,固當嚴詰詳覈,囚供之未詳者,更爲發問,道査之相左者,又令行査,必得可執之贓,始議當勘之律,而若使罪涉難明,律果無稽,自該府無以直斷,則方可以或請大臣收議,或令廟堂稟處者,自是格例之固然,而今乃不然,只捧罪人泛稱之例招,未覈情犯,不分虛實,直請廟堂之稟旨者,烏在其爲廷尉當之義哉?揆以事面,極涉不審,當該禁府堂上,從重推考,使之更加盤覈,照法勘斷,何如?傳曰,允。
禁府啓目粘連,向前李魯新亦,觀其所供,官用例納,亦有蠲免,則科外橫斂,似無是理是白乎矣,至於吏屬售奸,雖稱依節目知委是白乎乃,繡啓若是臚列,則其中間察奸,難保其必無是白如乎,矇不覺察,在所難免,以此照律,何如?啓依允。又啓目粘連,向前尹光心亦,觀其所供,旣有實病,故移文原定兼官,卽往檢所,則此與他隣邑替當者誠有間,焉而不待移定兼任之回題,私自往復者,揆以公法,不可無罪,以此照律,何如?判付啓,依允。又啓目粘連,向前沈應奎亦,向於廟堂促還之後,尙不還任,雖其纔經毒癘,餘症沈重,不能趁卽起程,事勢誠或無怪,而頃者備局草記,有不卽下去者,與投印徑歸律施行,則今不可以實病,有所曲恕,以此照律,何如?判付啓,依允。
李志淵,以義禁府言啓曰,保放罪人李魯新·沈應奎,還囚議處以入,而病勢一向苦劇,竝仍爲保放之意,敢啓。傳曰,知道。
壬申九月初三日辰時,上御熙政堂。晝講入侍時,知事朴宗來,持詩傳第一卷,特進官李相璜,持詩傳第一卷,參贊官尹尙圭,持詩傳第一卷,侍讀官趙民和,持詩傳第一卷,檢討官李重蓮,持詩傳第一卷,記事官洪羲祖,持詩傳第一卷,記注官朴思彦,持詩傳第一卷,記注官孫錫祚,持詩傳第一卷,武臣行副護軍李民秀,以次進伏訖。上開卷,命讀新受音。民和讀自采采芣苢,止芣苢三章章四句。上曰,文義陳之。民和曰,周南諸篇,卽詩人之所詠歎文王之德化者,而其中此章之旨,尤可見文王安民之德,入人之化矣。當是時,文王以侯伯之位,得專征伐,則其民必有征役之勞矣。況采芣苢之節,卽農蠶方殷之時,而猶有采芣苢相樂之美,此乃文王之所以紓民力安民業,而惠鮮懷保之澤,旁流於江·沱·汝·漢之間,匹夫匹婦,各得其所者也。大抵聖王之治,安民爲先,書曰,安民哉,又曰,安民則惠,黎民懷之。顧今西路之搶攘纔平,諸道之饑饉已判,而百姓之猶能安堵而樂生者,何莫非我殿下惻怛軫恤之德。伏願於此等處,深留聖念,益軫安民之方,以爲法文王之道焉。上曰,下番陳之。重蓮曰,百姓之和平安樂,專在於人君敎化之如何耳。此詩之作,當文王伐崇勘黎之時,其民懷保安樂,乃有此婦人之采芣苢相樂之事,此莫非文王至于兄弟,御于家邦之化也。目今師旅纔平,饑荒又迫,幸賴我聖上惠鮮懷保,德意藹然,閭里之間,尙有安堵之樂,而伏願殿下,每於此等文義,益加留心,以法文王之敎化焉。上曰,知事陳之。宗來曰,此章大旨曰,化行俗美,室家和平,婦人無事,相與采此芣苢,賦其事以相樂也。蓋室家和平,則上下老少,各得其所也。凡婦人之所事,祭祀·賓客之禮而已,迨其暇而無事,則易致流蕩閒娩之弊,而乃有采此芣苢相樂之事,此莫非文王所以化行俗美者也。周公之以此章編詩之意,將欲以文王敎化之盛,垂示於後世人辟,以爲修齊治平之法。詩之爲敎,有如此矣,伏願留念焉。上曰,特進官陳之。相璜曰,上下番已陳之,臣則無可陳者矣。上曰,參贊官陳之。尙圭曰,上下番及知事已陳之,臣亦別無可達之辭矣。上曰,此章別無文義矣。仍命經筵諸臣先退。宗來等退出。又命退,承史以次退出。
上在昌德宮。停常參,只晝講。
尹尙圭啓曰,明日常參·經筵,取稟。傳曰,只晝講。
李志淵,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
李志淵啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
李志淵啓曰,禁衛營將官來言,今日本營軍兵,日次私習云矣,敢啓。傳曰,知道。
李志淵啓曰,御營廳將官來言,今日本廳軍兵,日次私習云矣,敢啓。傳曰,知道。
李志淵,以都摠府言啓曰,副摠管趙興鎭,以漢城府右尹,本府坐起,晝仕出去之意,敢啓。傳曰,知道。
朴宗京啓曰,藥房提調·副提調持湯劑來待矣。傳曰,封入。
吏曹口傳政事,以柳季獜爲順興府使。
以副校理李東煥牌不進罷職傳旨,傳于尹尙圭曰,只推。
李志淵啓曰,行大司憲趙得永,掌令李游夏牌不進,執義曺喜有,掌令李儒修,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準,掌令李游夏牌不進罷職傳旨,傳于李志淵曰,只推。
尹尙圭,以吏曹言啓曰,禮賓寺直長宋欽大呈狀內,矣身素患濕痰之症,當此換節之時,一倍添劇,旬日之內,萬無起動供職之望云。其身病旣如是,則有難强令察任,改差,何如?傳曰,允。
李志淵,以兵曹言啓曰,五衛將張洛賢,兼帶別軍職,勢難兩處供職,忠翊衛將尹心輝,身病孔劇,俱爲呈狀乞遞,竝改差,何如?傳曰,允。
李志淵,以兵曹言啓曰,翊衛司司禦宋欽天,素患風痰之病添劇,旬日之內,萬無起動供職之路,呈狀乞遞,今姑改差,何如?傳曰,允。
李志淵,以兵曹言啓曰,時任邊將之應赴殿試者遞赴事,載在大典通編矣。直赴殿試捧承傳金彩郁,以水口萬戶,時在任所,依法典改差,使之來赴於今十月十三日殿試之意,分付,何如?傳曰,允。
李志淵,以御營廳言啓曰,本廳騎士都試時,各技優等人,別單書入之意,敢啓。傳曰,知道。
判義禁朴宗來,同義禁吳淵常聯名疏曰,伏以臣等伏見備邊司草記下者,以李海昇之直請令廟堂稟處,至有問備之請,臣等滿心慙恧,實不知措躬之所也。蓋李海昇之罪,凡有三條,其外貪汚諸贓,雖係罔赦,而此不足輕重於渠罪。觀其納供,無辭自明,別無未盡之情,又無更査之端,則只可於本罪上,勘當其律而已。第其所犯,俱係師律,考之法文,亦無可襯。且今番西賊以後,苟有罪關師律,則未嘗自臣府擅便,而皆由廟堂勘處,故今亦不敢循例擧行,不覺自歸於不審失當之科,苟究其罪,固不可以薄勘而止也,審矣。以此情踪,其何敢抗顔冒當於議讞之地乎?玆敢相率聯籲。伏乞聖慈,特賜鑑諒,亟遞臣等金吾之任,兼治臣等不職之罪,以肅朝綱,以安微分,千萬幸甚。臣無任云云。答曰,省疏具悉。於此於彼,刑獄一也。大僚論責,是卿等警動之時也。此等事,近日可謂掃地無餘矣,卿等勿辭察任。
壬申九月初四日辰時,上御熙政堂。晝講入侍時,知事南公轍,持詩傳第一卷,特進官李儒慶,持詩傳第一卷,參贊官李志淵,持詩傳第一卷,侍讀官趙民和,持詩傳第一卷,檢討官李重蓮,持詩傳第一卷,假注書沈湜,持詩傳第一卷,記注官朴思彦,持詩傳第一卷,記注官文養老,持詩傳第一卷,武臣行副護軍李吉培,以次進伏訖。上開卷,讀前受音,自采采芣苢,至芣苢三章章四句訖。上命奏新受音。民和讀自南有喬木,至漢廣三章章八句。上命陳文義。民和曰,未承新受音,何以爲之乎?上曰,文義直陳之。民和曰,此大旨,言以變其淫亂之俗,出游之女,非復前日之可求。其時商俗靡靡,卒難變革,而文王,以修齊之化,風移俗易,以推於房闥之間,至及於江·漢之游女,則漢廣詩,可見其家道之正也。正家之道,非有別般底道理,專在於在上者躬率敎導之本。堯之親九族協萬邦,必由於明俊德,大學之在新民止至善,不越乎明明德。書不云乎?民心罔中,惟爾之中。自上致其躬率之化,則四方風動,群黎百姓,日遷善而不自知矣,伏願於此等處體念焉。上曰,下番陳之。重蓮曰,文王之化,自近而遠,及於江·漢之游女,則可見其文王躬率敎化,移風易俗之化耳。舊染汚俗,咸與惟新,則以此而可以推諸他事,日用事爲之間,莫非躬率之致,伏願聖上留念焉。上曰,知事陳之。公轍曰,兔罝之野人,江漢之游女,皆歸於文王敎導之化,而野人·游女猶尙如此,則況在朝羽儀之臣隣乎?雖凡民,必待文王而興,在臣隣而亦豈無作成敎育之化乎?此非但野人·游女之歎美,近而作成臣隣,亦在於躬率之化,伏願於導率上留念焉。上曰,特進官陳之。儒慶曰,玉堂·經筵,皆已陳達,臣則別無文義之可達矣。上曰,參贊官陳之。志淵曰,上下番皆已仰奏,臣亦別無所陳,而此章言其游女端莊靜一也。以下二章言刈其楚·言刈其蔞觀之,重言復言,敬慕之心,愛悅之誠,自發於言辭之間,則人君好賢之誠,亦何異於此哉?白駒章旣言其縶之維之,永以今夕,又言其生芻一束,其人如玉,漢廣之一時游女,猶言其端莊靜一,則況賢者之願立於朝乎?傳曰,賢賢易色,伏願於此等處留念焉。上命掩卷。公轍曰,新受音久未承聆。凡經義之溫繹,雖貴於心神理會,而亦在於聲音詠歎。近日諸臣,連登講筵,而新受音玉音,一未承聞。大抵學問之道,必貴其時習多讀,伏願留念焉。上命經筵以下先退。公轍等退出。又命退,承史以次退出。
上在昌德宮。停常參,只晝講。
藥房提調李肇源,副提調朴宗京啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
尹尙圭啓曰,明日常參·經筵,取稟。傳曰,只晝講。
金啓溫啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金啓溫啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
朴宗京啓曰,藥房提調·副提調持湯劑來待矣。傳曰,封入。
尹尙圭,以弘文館言啓曰,副校理李東煥,旣有只推之命,卽爲牌招察任,何如?傳曰,允。
以副校理李東煥牌不進罷職傳旨,傳于尹尙圭曰,許遞,前望單子入之,待下批牌招察任。
玉堂前望單子入之,副校理金落點。
金啓溫啓曰,行大司憲趙得永,掌令李游夏牌不進,執義曺喜有,掌令李儒修,持平南必錫·宋應望在外,監察茶時之意,敢啓。傳曰,知道。
以大司諫尹行頤,司諫南惠寬,正言李羲準,掌令李游夏牌不進罷職傳旨,傳于金啓溫曰,竝許遞,前望單子入之,待下批牌招察任。
臺諫前望單子入之,司諫李龜雲,正言朴宗琦,掌令李東冕落點。
傳于金啓溫曰,大司諫未差之代,洪奭周除授,牌招察任。
正言朴宗琦啓曰,臣言議風采,本不合於淸朝耳目之任,而薇垣除旨,忽下於瀛館持被之際。臣怵分畏義,冒沒秪肅,而第臣於諫院,曾經亞長,則揆以公格,自在當遞。以此情踪,其何可一刻晏然於臺次乎?請命遞斥臣職。答曰,依啓。
傳于尹尙圭曰,玉堂未差之代,李羲準除授,牌招察任。
吏曹,校理李羲準除授事,承傳。
尹尙圭,以弘文館言啓曰,本館上番闕直,事甚未安,副校理趙民和,卽爲牌招入直,何如?傳曰,允。
傳于尹尙圭曰,此時北關迎送宜念,副校理金前望點下勿施。
尹尙圭啓曰,玉堂備員間,視事,頉稟之意,敢啓。傳曰,知道。
以平安監司鄭晩錫狀啓,郭山縣監朴孝晉,特令該曹嚴飭還下送事,傳于尹尙圭曰,豈可以例遞許施乎?秋事正殷,使之不日下送。
以慶尙監司金魯應狀啓,公都會選武別武士馬兵別騎衛都試及武藝抄試,竝姑停止事,令廟堂稟旨分付事,傳于尹尙圭曰,令廟堂,分付該道,使之依狀請施行。
金啓溫,以備邊司言啓曰,全羅監司朴崙壽狀啓,以本道歉荒,有禁·御兩營軍停番之請矣。鄕軍停番,其例絶罕,甲寅·己巳,全道慘歉,不得不有是命,而若非大無之時,則不可輕議。見今沿邑災報,非不切悶,而比諸甲·己兩年,大有不同,道啓所請,置之,何如?傳曰,允。
金啓溫,以義禁府言啓曰,卽接月令醫員崔進基手本,則時囚罪人尹光心,久瘧之餘,素患風痰,猝然闖發,有時昏倒,氣息喘促,轉側須人,實有難保之慮云。罪人病勢如此,則一邊保放,一邊草記,曾有定式矣。尹光心,姑爲保放之意,敢啓。傳曰,知道。
持平宋應望疏曰,伏以皇穹垂隲,玉度彌康,八域延頸,儲冊誕擧,西塞小醜,又從而就馘,太平萬世,復基於今日,慶賀次第克擧,蹈抃中外惟均,仍伏念臣,直一遐陬賤跡耳,濫竊科第,于今三十年矣。屛伏草野,自甘愚分,媒進榮途,非所素期,況今蒲柳之質,已滿七旬,更有何當世之念哉?迺於千萬夢寐之外,伏奉特除,以臣爲憲府持平,繼而有馹召之命,鄕閭動色,蓬蓽生輝,臣是何人,蒙被厚恩,若是之隆也?臣雙擎震懍,實不知措躬之所也。念臣才至下也,性至愚也,百無肖似,最居人下,則臣身臣自知之。尋常職事,尙不堪任使,況臺閣言責,是何等峻選也?風采蔑劣,旣乏警動之姿,言議巽軟,又無彈壓之具,則臣豈有一分堪承之望,而恩命鄭重,逋慢是懼,驅策登途,以爲拜章冀免之計矣。行未半途,臣之素患胸腹之症,站站闖發,頭䐉舂痛,肢體弩直,飮啖全却,氣息綿綴,鳥棧一步,更無前進之望,不得已縣道呼籲,仰暴情病。伏乞天地父母,曲加矜諒,亟收成命,仍治臣違傲之罪,以肅朝綱,以安愚分焉。臣於丐免之章,何敢贅及他說,而第今歉荒,大地同然,拯濟之策,一時爲急,玆敢略陳一二,以備采納,伏願聖明垂察焉。今年大旱,未知何道最甚何道稍優,而以臣所見,嶺南爲尤甚。自五月至今四朔,一直杲杲,若火似熾,間有驟灑之翣時飛過者,而咫尺之間,陰陽互殊,上下之平,沾乾判異。水田之代播者,初不立苗,旱田之纔生者,旋卽枯萎,雖有枕水灌漑之處,略爾成實者,而此則九牛一毛,以此農形,老弱之塡壑,强壯之逃四,迫在朝夕。目今濟救之策,聖上之所憂勤,廟堂之所籌劃,必無所不用其極,而至於官糴徵捧之事,最切民瘼。若以凶歉之甚,全不徵捧,則明春賑貸,將無所補用,此固不可已也。若一切催督,必欲取盈而後已,則是猶求毛於龜背,索水於眢井,終無可得之理,而民將相率而流離,此必然之勢也。臣本鄕人,慣見捧糴之政,每値凶歲,朝家非不另加矜念,而廟堂初不以減捧之意,趁早行會者,蓋慮其徵捧之或不多也,以故爲守令者,不得不一切督捧,正當寒凍之時,捶楚狼藉,桁楊滿圄。顑頷之民,不堪推剝之酷,斥其家藏,鬻其妻子,以輸官府,則及至臘月,始下定數收捧之令,而守令之以幹能爲名,苛忍爲政者,猶且寢其文移,徵督不已者有之。是以窮閻小民,一經官糴,餓之患,勢所難免。噫,官糴收捧,本出爲民,而今反爲戚於民,則其所以爲民之本意,果安在哉?臣愚以爲,宜令各道被災之邑,就其分糶之數,三分之中,特停二分,捧其一分,以爲賑救之用,其之次邑,亦令停半徵半,而其所收納,又不必責以本色,隨卽隨代,使充其半數,則孑遺之氓,庶免流逋之患矣。伏願聖明,亟降明命,預定分數於道啓登聞之日,趁早行會於各道,使斯民咸知朝家拯恤之澤焉。若夫賑政,荒歲之所恒有也。然而物財拮据之方,戶口抄排之際,最宜詳核,克究虛實而後,庶免捐瘠之歸,而每當凶歲,內帑之發,聖命徒勤,常賑之設,國儲虛耗,而實惠未究於下,衆怨多歸於上,此豈賑濟之本意哉?臣愚以爲,爲守令者,常賑之外,殫誠於拮据之方,分等之際,察奸於虛實之政,捐廩以補之,抄富以資之,俾無一夫之或漏,一口之或濫,則庶幾斯民,免乎死而奠乎安矣。向歲己巳,齊民之以饒爲名者類,多出氣力補賑者,而其攀緣有路者,入於酬勞之典,眞實無求者,或有向隅之患,亦豈勸後之道哉?亦令廟堂另飭各道,俾無如前疎漏之弊,則亦足爲賑政之一助。伏願殿下,勿以人廢言,則生民幸甚,國家幸甚。臣無任云云。省疏具悉。疏辭,令廟堂,稟處。爾其勿辭,調理上來。
持平南必錫疏曰,伏以皇天,佑我宗社,聖候康復,儲位早定,億萬年無疆之休,復基於此,環東土含生之倫,蹈舞惟均。仍伏念臣,曾忝侍從之末,螻蟻微誠,有倍他人,而衰朽癃疾,跡阻賀班,自顧罪累山積日,惟刑憲是俟,不自意持憲新命,忽及於千萬夢寐之外,恩旨儼臨,馹召繼下,臣驚惶戰懼,罔知攸措。如使臣筋力一分可堪,疾病萬或可强,則及此跛躄皆起之日,豈不欲竭蹶趨肅,少效微忱,而第臣犬馬之齒,今已七十有五,兼以素患泄痢,已成五六年貞疾,晝夜叫苦,秋冬尤劇,殘喘如縷,朝不保夕。臣於此,粗伸義分,則病勢如右,欲偃處將息,則情私益蹙,不得已於本月二十五日,擡舁登途,爲生死向前之計,而未及一舍,病勢越添,僵臥旅店,昏眩顚窒,萬無前進之勢,益增逋慢之罪。且況臣於本府,曾經掌令,揆以臺體,在所當遞,以情以病,俱難冒進。伏乞聖慈,察臣危苦之私,亟賜遞改,治臣違傲之罪,以肅朝綱焉。臣無任云云。省疏具悉。所請依施。
壬申九月初五日辰時,上御熙政堂。晝講入侍,藥房入診,同爲入侍時,知事朴宗來,持詩傳第一卷,特進官洪羲臣,持詩傳第一卷,參贊官尹尙圭,持詩傳第一卷,侍讀官朴宗琦,持詩傳第一卷,檢討官李重蓮,持詩傳第一卷,假注書沈湜,持詩傳第一卷,記注官孫錫祚,持詩傳第一卷,別兼春秋李紀淵,持詩傳第一卷,武臣行副護軍具縉,提調李肇源,副提調朴宗京,記事官洪羲祖,檢校待敎朴宗薰,以次進伏。醫官吳千根·李惟鑑·李漢臣·秦東秀,吳仁豐·卞之錞,楹外進伏訖。上開卷,讀前受音,自南有喬木,至漢廣三章訖。上命奏新受音,宗琦讀自遵彼汝墳,至汝墳三章章四句。上曰,文義陳之。宗琦曰,二南詩,皆言其江沱汝漢匹夫匹婦,被文王之化,各得其所,而汝墳詩則尤可見德化之浹人骨髓,使人有足以觀感興起也。汝墳僻在一隅,最遠於岐周之地,女子至愚無知,易昧其事上之道理,而當君子從役之時,旣稱其惄如調飢,則可知其情最切矣。又言其魴魚頳尾,則可見其勞亦極矣,而稱之以父母孔邇,則親君愛上之心,藹然於言辭之間,少無困苦愁怨之色,文王之化,至此而極矣。是以先王,必使民以道,雖勞不怨,當是時,文王三分天下有其二,率商之叛國以事紂,故汝墳之人,猶以文王之命,供紂之役,則可知其民心之歸周矣。蓋文王之伐崇伐密,經始靈臺之時,庶民之歡欣和悅,若子趨父,則民情大可見矣,故朱夫子曰,文王誠意正心之學,瀜液透徹,自有不能已者。以變風之北門,變雅之民勞觀之,則此與魴魚頳尾,少無間焉,而此則怨而彼不怨者,專在於君上之敎化而下民之觀感也,伏願於此等處體念焉。上曰,下番陳之。重蓮曰,上番所奏,極爲切實,而汝墳詩中,以雖則如燬,父母孔邇觀之,則尤可見民情之觀感也。父母,卽謂文王也。當商紂毒痡四海之時,文王必以惠鮮鰥寡,視民如子,則可見其民之愛戴如父也。下民之所以愛戴者,專在在上者之敎導如何耳,伏願於此等處省察焉。上曰,知事陳之。宗來曰,玉堂旣以父母孔邇爲奏,民之愛戴文王,旣如父母,而文王知爲民父母之道,必如父敎母育,故民之趨上也,少無怨苦之色也。後之學文王者,必盡其作民父母之道,而禮樂刑政,以法文王爲心,則民之所望於上者,如汝墳之望文王也,伏願聖上留念焉。上曰,特進官陳之。羲臣曰,玉堂諸臣,皆已仰奏,臣則別無文義之可達矣。上曰,參贊官陳之。尙圭曰,臣亦別無可達之文義矣。上曰,惄如調飢,何謂也?宗琦曰,惄者,重飢也。女子思君子之心,甚於飢渴之謂也。上命掩卷,仍命經筵以下先退。宗來等退出。又命退,尙圭·湜退出。肇源·宗京·宗薰進前奏曰,日間聖體,若何?上曰,一樣矣。肇源等曰,寢睡·水刺之節,何如?上曰,一樣矣。肇源等曰,王大妃殿氣候,何如?上曰,一樣矣。肇源等曰,惠慶宮氣候,何如?上曰,一樣矣。肇源等曰,嘉順宮氣候,何如?上曰,一樣矣。肇源曰,醫官待令,使之入診,何如?上可之。千根·惟鑑·漢臣入診。上曰,先自吳千根奏之。千根曰,脈候左右三部調均,而右關脈度,似有滯候矣。上曰,略有滯氣,而不至大段矣。千根曰,旣伏承略有滯候之敎,六君子湯停止,而今當議進他湯劑矣。肇源曰,俄於閤外,伏承湯劑自今日五貼式製入事,承傳色口傳下敎,而大殿湯劑,元無製入之規,何以爲之乎?上曰,煎入,可也。仍敎曰,湯劑出去議定,可也。肇源曰,九月二十二日眞殿茶禮所用有匣生鰒,本院承下敎,自庚午·辛未,分定於黃海·公忠兩水營,使之封進矣。今年亦當稟旨擧行,而有難每每煩稟,依昨年例,數限四百,自今年循例封進之意,定式施行,何如?上曰,依爲之。出擧條進御加味六君子湯停止,加減養胃湯,自今日一貼式煎入。出榻敎上命醫官先退,千根等退出。又命退,諸臣以次退出。
上在昌德宮。停常參·經筵。
金啓溫啓曰,合辭方張之時,兩司無詣臺之員,事甚未安,除在外·未署經·傳旨未下外,未肅拜人員,竝卽牌招,何如?傳曰,允。
金啓溫啓曰,禁衛營將官來言,今日本營軍兵,日次私習云矣,敢啓。傳曰,知道。
金啓溫啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗京啓曰,藥房提調·副提調持湯劑來待矣。傳曰,封入。
金啓溫啓曰,卽者義禁府都事來言,時囚無得過三日滯囚,曾有定式矣。時囚罪人李魯新等,當爲照律,而判義禁朴宗來,同義禁吳淵常,俱有身病,鄭尙愚在外,嚴耆受由,不得開坐云。判義禁朴宗來,同義禁吳淵常,竝卽牌招,以爲備員開坐之地,何如?傳曰,允。
傳于徐英輔曰,左承旨入侍。
金啓溫啓曰,同義禁吳淵常牌不進推考傳旨,今方捧入,而判義禁朴宗來服制,同義禁鄭尙愚在外,嚴耆受由,開坐命下之後,無以備員,何以爲之乎?敢稟。傳曰,竝許遞,前望單子入之。
金吾堂上前望單子入之,判義禁曺允大,同義禁韓致應·金蓍根·吳淵常落點。
金啓溫啓曰,新除授金吾堂上,竝卽牌招,以爲開坐之地,何如?傳曰,允。
金啓溫啓曰,卽者義禁府都事來言,時囚照律事,命下,而判義禁曺允大在外,次堂例不得擧行云,何以爲之?敢稟。傳曰,次堂擧行。
吏曹口傳政事,大司諫單洪奭周除授事,承傳。
以掌令李東冕牌不進罷職傳旨,傳于金啓溫曰,只推。
金啓溫啓曰,掌令李東冕,旣有只推之命,一體牌招,何如?傳曰,允。
掌令李東冕啓曰,臣言議風采,本不合於淸朝耳目之任,而迺者掌憲特除,忽下於千萬夢想之外,惶恩感義,他不暇顧,章皇出肅,而第臣於本府,已經亞憲,今此見職,揆以公格,在所當遞,玆敢援例來避,請命遞斥臣職。答曰,依啓。
以副校理趙民和牌不進罷職傳旨,傳于尹尙圭曰,只推。
以校理李羲準牌不進罷職傳旨,傳于尹尙圭曰,只推。
尹尙圭,以弘文館言啓曰,本館上番闕直,事甚未安,校理李羲準,副校理趙民和,旣有只推之命,竝卽牌招,以爲推移入直之地,何如?傳曰,允。
玉堂前望單子入之,副校理李憲琦落點。
以副校理李憲琦,修撰李重蓮·任俊常脾不進罷職傳旨,傳于尹尙圭曰,只推。
尹尙圭,以弘文館言啓曰,本館上番闕直,事甚未安,修撰李重蓮·任俊常,竝卽牌招,以爲推移姑陞入直之地,何如?傳曰,允。
金啓溫,以都摠府言啓曰,副摠管趙興鎭,以漢城府右尹,本府坐起,晝仕出去之意,敢啓。傳曰,知道。
尹尙圭,以吏曹言啓曰,平安監司鄭晩錫狀啓,郭山縣監朴孝晉,特令該曹嚴飭還下送事批旨內,豈可以例遞許施乎?秋事正殷,使之不日下送事,命下矣。問於本家,則姑未上來云,待其上來之時,卽爲催促下送之意,敢啓。傳曰,知道。
吏曹參議鄭來百疏曰,伏以臣猥以三品之末僚,連陳五度之辭疏,而猶不知止,今又六之,事未前有,罪合何律?臣之病狀,前旣畢陳,更不敢疊床煩瀆,而惟以目前職務之時急掣礙者,略陳實狀,惟聖明垂察焉。臣於病中,側聞都堂會圈,不日當行,而緣臣病頓,未免停滯云,惡是何言也?都堂之圈,卽撛選賢俊,賁飾經筵,而天官·佐貳,實主初點,此何等大政急務,而緣臣病廢,不卽擧行,事體所在,誠甚乖當。臣之病形不可束帶趨朝之狀,實是通朝之共知,則今當會圈,合有變通,廟堂請罷,承宣稟旨,無所不可,而乃以一介尸居之故,反稽群彦登崇之政,臣竊惑焉。且臣方帶廚院副提擧之任,世子宮監饍,固當與僚員輪進,而此亦以病曠職,僚寀獨勞,今且踰朔,則臣之一病,無往非罪,而雖以私情言之,臣之老母,年今七十有九,而爲臣之病,晝宵憂煎,澌綴委席,懍有朝夕之慮,而臣則昏倒外舍,行步痿痺,不能晨昏省視。病勢之重,至於如此,則趨簉供職,已非可論,而目今一向虛縻,重廢緊務,臣罪至此,萬戮猶輕,情窮勢迫,倩人構草,更此呼籲。伏乞聖慈,念會圈遲稽之弊,察賤疾難强之實,亟許遞解臣本兼之職,俾幸公私,仍治臣屢瀆之罪,以肅朝綱,千萬血祝。臣無任云云。省疏具悉。所請依施。
壬申九月初六日辰時,上御熙政堂。左承旨入侍時,行左承旨徐英輔,記事官洪羲祖,記注官孫錫祚,別兼春秋李紀淵,副司直洪大浩,以次進伏訖。上下封書一度。挾侍捧傳,英輔傳授,大浩跪受。上曰,出去,着實擧行,可也。仍命退,大浩先退。又命退,承史以次退出。
上在昌德宮。停常參·經筵。
金啓溫啓曰,行大司憲趙得永未肅拜,執義曺喜有,掌令李儒修,持平宋應望在外,掌令一員,持平一員未差,監察茶時之意,敢啓。傳曰,知道。
金啓溫啓曰,來十一日,朝參日次矣,敢稟。傳曰,停。
尹尙圭啓曰,來十一日,輪對日次矣,敢稟。傳曰,當次人受點,後日次待令。
金啓溫啓曰,禁衛營將官來言,今日本營軍兵,日次私習云矣,敢啓。傳曰,知道。
金啓溫啓曰,御營廳將官來言,今日本廳軍兵,日次私習云矣,敢啓。傳曰,知道。
尹尙圭啓曰,藥房提調持湯劑來待矣。傳曰,封入。
以校理李羲準,副校理趙民和牌不進罷職傳旨,傳于尹尙圭曰,只推。
尹尙圭,以弘文館言啓曰,本館上番闕直,事甚未安,校理李羲準,副校理趙民和·李憲琦,旣有只推之命,竝卽牌招,以爲推移入直之地,何如?傳曰,允。
尹尙圭啓曰,卽者副修撰任百禧,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
尹尙圭啓曰,應敎·副修撰一員未差,校理李光文在外,副修撰任百禧陳疏徑出,校理李羲準,副校理趙民和·李憲琦傳旨未下,玉堂上下番俱空,事甚未安。副應敎李龍秀,修撰任俊常·李重蓮,竝卽牌招,以爲推移入直之地,何如?傳曰,允。
以校理李羲準,副校理趙民和·李憲琦牌不進罷職傳旨,傳于尹尙圭曰,只推。
尹尙圭啓曰,校理李羲準,副校理趙民和·李憲琦,旣有只推之命,一體牌招,何如?傳曰,允。
金啓溫,以都摠府言啓曰,今九月初十日大駕詣景慕宮展謁時,侍衛·寶劍·守宮,當爲備員,而副摠管張鉉宅·韓致應·申光軾在外,都摠管李益運呈辭受由,〈都摠管〉金啓洛,副摠管申光軾有實病,一員未差,無以備員,令政院稟旨變通,仍令該曹口傳差出,待下批牌招,以爲備員之地,何如?傳曰,允。
金啓溫啓曰,因都摠府草記,今九月初十日景慕宮展謁時,侍衛·寶劍·守宮,當爲備員,而副摠管張鉉宅·韓致應·申光軾在外,都摠管李益運受由,都摠管金啓洛,副摠管鄭東榦有身病,一員未差,令政院稟旨變通,仍令該曹口傳差出事,允下矣。合有變通之道,何以爲之?敢稟。傳曰,竝許遞。
兵曹口傳政事,以李彦植·李相璜爲都摠管,以李文會·吳淵常·金相休·柳·李東善爲副摠管。
金啓溫,以義禁府言啓曰,今初十日擧動時,各差備都事,當爲備員,而都事一員未差之代,令該曹口傳差出,以爲分排之地,何如?傳曰,允。
尹尙圭啓曰,卽者吏曹郞廳來言,義禁府都事口傳差出事,命下,而判書曺允大,參判林漢浩,受由在外,參議未差,不得擧行云,何以爲之?敢稟。傳曰,參議前望單子入之,待下批牌招察任。
吏曹參議前望單子入之,宋冕載落點。
以吏曹參議宋冕載牌不進罷職傳旨,傳于尹尙圭曰,只推。
金啓溫,以都摠府言啓曰,今日入直內三廳武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
尹尙圭,以內醫院提調意啓曰,御用熟地黃監蒸事,院官員崔漢植,黃海道黃州地下去矣。騎卜馬各壹匹,書員崔興麟所騎馬壹匹,印信壹顆,竝爲題給,回還時熟地黃載持馬,本道監司處,下諭,何如?傳曰,允。
金啓溫,以御營廳言啓曰,本廳哨官崔舜孝,身病甚重,勢難察任,改差,何如?傳曰,允。
金啓溫,以義禁府言啓曰,保放罪人李魯新·沈應奎·尹光心,還囚照律以入之意,敢啓。傳曰,知道。
禁府啓目粘連,金化前縣監尹光心矣本府議啓內,觀其所供,旣有實病,故移文原定兼官,卽往檢所,則此與他隣邑替當者,誠有間焉,而不待移定兼任之回題,私自往復者,揆以公私,不可無罪。以此照律,罪笞五十收贖,解見任別敍,私罪,奉敎依允爲旀,功議各減一等爲良如敎。又啓目粘連,平壤庶尹沈應奎矣本府議啓內,向於廟堂促還之後,尙不還任,雖其纔經毒癘,餘症沈重,不能趁卽起程,事勢誠或無怪,而頃者備局草記,有不卽下去者,與投印徑歸律施行,則今不可以實病,有所曲恕。以此照律,罪告身盡行追奪,卽其地限三年定配,私罪啓,奉敎依允爲旀,功減一等爲良如敎。又啓目粘連,北靑前府使李魯新矣本府議啓內,觀此所供,官用例納,亦有蠲免,則科外橫斂,似無是理是白乎矣,至於吏屬售奸,雖稱依節目知委是白乎乃,繡啓若是臚列,則其中間容奸,難保其必無是白如乎,矇不覺察,在所難免。以此照律,罪杖八十收贖,奪告身三等,私罪,奉敎依允爲旀,功減一等爲良如敎。
金啓溫,以義禁府言啓曰,時囚罪人沈應奎,告身盡行追奪,卽其地限三年,定配照律公事判付內,依允,功減一等事,命下矣。沈應奎,功減一等,告身盡行追奪,平安道平壤府,卽其地限二年半定配,而以議啓內辭意具罪目,依例發遣府羅將,押送配所之意,敢啓。傳曰,知道。
上在昌德宮。停常參·經筵。
自開東至申時,灑雨下雨,測雨器水深八分。
進御加減養胃湯,自今日停止事,榻前下敎。
尹尙圭啓曰,明日常參·經筵,取稟。傳曰,只晝講。
李志淵啓曰,行大司憲趙得永未肅拜,執義曺喜有,掌令李儒修,持平宋應望在外,掌令一員,持平一員未差,監察茶時之意,敢啓。傳曰,知道。
徐英輔啓曰,左副承旨金啓溫,今日不爲仕進,卽爲牌招,何如?傳曰,允。
以左副承旨金啓溫牌不進罷職傳旨,傳于徐英輔曰,只推。
以修撰李重蓮牌不進罷職傳旨,傳于尹尙圭曰,只推。
尹尙圭,以弘文館言啓曰,本館上番闕直,事甚未安,校理李羲準,副校理趙民和·李憲琦,旣有只推之命,竝卽牌招,以爲推移入直之地,何如?傳曰,允。
以校理李羲準,副校理趙民和·李憲琦再牌不進罷職傳旨,傳于尹尙圭曰,只推。
上在昌德宮。停常參·經筵。
金啓溫啓曰,行大司憲趙得永未肅拜,執義曺喜有,掌令李儒修,持平宋應望在外,掌令一員·持平一員未差,監察茶時之意,敢啓。傳曰,知道。
韓兢履啓曰,禁衛營將官來言,今日本營軍兵,日次私習云矣,敢啓。傳曰,知道。
韓兢履啓曰,御營廳將官來言,今日本廳軍兵,日次私習云矣,敢啓。傳曰,知道。
徐英輔啓曰,左副承旨金啓溫,今日不爲仕進,卽爲牌招,何如?傳曰,允。
尹尙圭啓曰,明日動駕相値,視事,頉稟之意,敢啓。傳曰,知道。
尹尙圭,以弘文館言啓曰,校理李羲準,副校理李憲琦,旣有只推之命,竝卽牌招,何如?傳曰,允。
尹尙圭啓曰,明日大駕詣景慕宮,入齋室後,王大妃殿·惠慶宮·嘉順宮問安,何承旨進去乎?敢稟。傳曰,都承旨進去。
傳于韓兢履曰,明日出宮門路,以協陽門爲之。
以校理李羲準,副校理李憲琦牌不進罷職傳旨,傳于尹尙圭曰,只推。
傳于金啓溫曰,大司諫前望單子入之,待下批牌招察任。
大司諫前望單子入之,李羲甲落點。
兵曹口傳政事,護軍單洪奭周。
尹尙圭,以奎章閣言啓曰,守宮檢校提學沈象奎,待開門牌招,何如?傳曰,允。
尹尙圭,以禮曹言啓曰,卽接康陵令所報,則近日虎患大熾,白晝橫行於齋室近處,至於囕害人命,官員奉審,山直巡山,不得任意云。莫重之地,虎患若是狼藉,極爲驚心,卽令該軍門,發送校卒,期於捕捉,何如?傳曰,允。
韓兢履,以御營廳言啓曰,康陵齋室近處,虎患大熾,卽令該軍門,發送校卒,期於捕捉事,自禮曹草記,允下矣。本廳善放砲手五十名,定將校率領,今月初十日爲始,出送行獵之意,敢啓。傳曰,知道。
韓兢履,以訓鍊都監言啓曰,本局把摠李仁泳,受由過限,尙不投刺,爲先汰去,哨官閔琓,罪犯師律,有難容恕,決棍汰去之意,敢啓。傳曰,知道。
韓兢履,以御營廳言啓曰,本廳字內惠化門北邊第二城廊近處頹城改築處女墻,亦已畢築之意,敢啓。傳曰,知道。
金啓溫,以義禁府言啓曰,慶尙右兵使李晦植狀啓內,南海縣令權思穆,爲先罷黜,其罪狀,令攸司,稟處事,啓下矣。權思穆,時在任所云,依例發遣府羅將,交代後拿來,何如?傳曰,待待命拿囚。
副校理李憲琦疏曰,伏以臣之蒙特恩玷玉署,粵已數年于玆矣。數年之間,銓注之擬,前單之點,殆無虛時,若偏臣身,榮耀感結,圖酬無地,揣分揆情,苟可以毫分承當,則顧安敢一向逡巡,自陷於孤恩慢命之科哉?臣本姿性遲鈍,學業空疎,經史奧妙,尙矣無論,章句尋摘,猶患不能,直是金銀伏獵之一類人耳,一朝廁諸經幄之列,責以啓沃之任,何異加泰山於蚊蝱而望其背負也?然此在臣猶細故耳,惟是臣區區切至之懇,悉暴於年前屢疏之中,不敢知其尙蒙記有於聖聰,而竊念子之於父母,疾痛必呼,天地之於物,無微不遂。殿下卽臣之天地也,父母也,臣安得不爲疾聲之呼,以望遂物之仁哉?臣母數十年貞疾,證兆奇怪,根柢固深,通一歲而計其寧日,始也幾半之矣,中焉菫三之一矣。近年以來,年旣向衰,病又益痼,至於目下,殆無一日之安矣。風火不洩,痰濕交注,榮衛凋悴,神精眩錯,起居寢興之間,不能自力,饑飽寒煖之節,必待傍人,奄奄懍懍,長在床褥,臣晝宵扶將,方寸煎灼,無復有當世之念者,五年如一日矣。時政纂修,法意莫嚴,神思迷亂,許久遷就,致煩向來之促敎,不免一時之窘境,家居事爲,尙且靡惶,束帶奔走,寧可擬議?頃者一出,卽緣懲討事急,不暇顧私,旋復引入,豈臣樂爲?事勢情理,不得不如此耳。噫,朝臣之以親病,委懇請急者,前後何限,而彼皆暫時迫切之情,則迨其痊可,可以供職。今臣母病,與他不同,旣不可須臾離側,而又不可以時月爲期,臣情到此,吁,亦窮且戚矣。顧今新凉日高,法講頻開,假使臣挾冊登筵,日陳陳腐之說,尙不足以裨補聖工之萬一,而況乃長事違傲,徒煩酬應,番次不備,頉稟屢入者乎?情迫勢蹙,不得不仰首哀鳴於天地父母之前。伏乞聖慈,諒臣才器之萬萬不稱,憐臣情理之萬萬難强,特賜鐫遞臣職名,仍命選部,勿復檢擧,俾得安意將護,不勝手攢血祝之至。臣無任云云。省疏具悉。爾其勿辭,救護母病。
行大司諫洪奭周疏曰,伏以臣頃陳微懇,乞解重務,情私所迫,諒非獲已,而辭不達意,誠未格聰,及承聖批,只許救護。夫救護之暇,例不過三日,而臣父積痼之疾,非可以時月望其蘇完。天職之瘝曠自如,私心之悶隘轉甚,內增焦灼,外懼瀆撓,徊徨怵迫,不知所出。千萬不自意,諫長特除之旨,又降於此際,臣誠惝怳戰悸,莫省其措躬之所也。淸朝言責,孰非當擇,而諫議之長,地望最峻,中批誤恩,尤出格外。臣是何人,敢累聖簡?況今旱蝗洊臻,天意示警,饑病相仍,民命阽危,公私之蓄,枵如懸罄,拯救之策,茫若涉川,綴旒朽索,殆不足以喩其凜凜,而我殿下,猶且深居高拱,罕接臣隣,天章給札,未聞諮訪之聖語,邇英展卷,或闕受讀之常規。小大承風,恬憘成習,占便者自詡得計,徇情者略無畏憚,謀國者以苟安目前爲幸,任事者以巧免己責爲能。用捨失平而庶職多曠,綱紀不張而百隷皆惰,人才難得而疎鬱之政不行,法禁虛設而橫流之私莫遏,冗費未節而惜財於飢民口吻之中,倖門不杜而恡賞於戰士櫛沐之餘,國事日非,人心將離,土崩瓦解之勢,殆將迫在朝夕。若使聖朝之臣,有如賈生者,奚但痛哭流涕而止哉,而環顧朝著,媕婀相效,曾不聞有爲殿下一言者。在今日轉移之策,惟宜愼簡骨鯁方正,不識忌諱之士,置之於臺閣之上,猶庶幾上箴袞闕,下繩官邪,少振已頹之綱,以回旣危之勢,而今玆特畀,又何爲而及於臣耶?臣之骫骳謭劣,固不能隨事盡言,而勢又有不可言者。顧今可言之事,雖非一二,而苟欲克修官師之規,以示具僚之警,則袖中彈文,必先及於叨榮冒祿,曠官怠事,與聞廟謨,無裨民國之人,而苟求其人,臣實爲首,方將自訟之不暇,其何以抗顔盱衡,揚揚論它人之得失哉?臣之難冒於見職,卽此而不待屢瀆矣。且臣於本院前啓中,亦有難於隨參者。臣之同宗待罪是職者,以此引避,輒蒙體諒,今臣處義,宜無異同。至於目下情理之萬萬難强,已悉前牘,不敢更煩,而旬日調治,諸症無減,飮啖一味全却,氣息轉益澌綴。臣手調藥餌,目察顔色,方寸之間,倍覺煎熬,離捨供職,實無其望,而廟務委屬,一日爲憫,玆敢申暴情實,仰干崇嚴。伏乞聖慈,曲垂矜諒,亟鐫臣新授臺職,以愼名器,仍遞臣備局有司之任,俾得以父子相守,專意視疾,則公私之幸也。臣無任云云。答曰,省疏具悉。所陳切實,當留意。國用蕩竭事,向者綸音,言其省解之意,而廟堂隨卽對揚事,知悉。卿則臺職依施。
壬申九月初九日辰時,上御熙政堂。晝講入侍時,同知事鄭尙愚,持詩傳第一卷,特進官李儒慶,持詩傳第一卷,參贊官尹尙圭,持詩傳第一卷,侍讀官趙民和,持詩傳第一卷,檢討官任俊常,持詩傳第一卷,假注書沈湜,持詩傳第一卷,兼春秋朴思彦,持詩傳第一卷,別兼春秋金陽淳,持詩傳第一卷,武臣宣傳官朴宗和,以次進伏訖。上開卷,讀前受音,自遵彼汝墳,至汝墳三章章四句。上命奏新受音。民和讀自麟之趾,至麟之趾三章章三句訖。上曰,文義陳之。民和曰,周南諸篇,蓋言其后妃造端之化也。自關雎而專言后妃之德行,至末章終言后妃之化及於子孫宗族,而以麟之趾,興公之子也。蓋文王修齊之化,及於房闥之內,而后妃之化,及於子孫公族也。易曰,地道無成,而代有終也。文王之化,薰蒸洋溢,后妃之德,端莊靜一,必如坤道承天,則此專由於文王之仁厚而及於后妃,后妃之仁厚而及於子孫公族也。然後世人君,徒尙仁厚,而不知有剛克之道,則不幾近於孟子所謂徒善不足以爲政乎?皇矣章云,王赫斯怒,爰整其旅,則此言其文王一怒而安天下之民也。文王之德,雖曰仁厚,而亦有一怒之擧,天地之德,雖本仁厚,而亦有肅整之氣。洪範曰,沈潛剛克。人君雖本於仁厚之德,而亦貴於剛克之道。伏願以文王之仁厚爲本,而以洪範之剛克相濟焉。上曰,下番陳之。俊常曰,此章雖是起興,而實兼比義。蓋麟者,不踐生草,不履生蟲,獸之至仁者也。以麟之仁,比公子之仁,公子之仁,實由文王之仁也。是故在上之人有是仁,則在下之人,自然感化。仁者,卽天地生物之理,而在人爲不忍人之心也。人孰無是心,而爲人君者,能擴充是心,然後在下之人,可以感化也。昔宋哲宗,戲折柳枝,程伊川諫之,又嘗漱水避蟻,程子曰,願推此心,以及四海。蓋欲其推其不忍之心,以行不忍人之政也。人君雖有仁心,而不行仁政,則民不被其澤,故文王亦推其視民如傷之心,以行惠鮮鰥寡之政。此等處推移看之,益懋推仁行政之道,是臣區區之望也。上曰,同知事陳之。尙愚曰,上下番所奏,殆無餘蘊,而蓋后妃之德,由於文王之化,子孫宗族之仁,由於后妃之化,則此專在在上者導率之化耳。是故表端則影直,源淸則流潔者,皆由於導率之如何耳。後世民俗之仁厚,多不如古者,此無他也,上之所以導率,不及於古也。傳曰,上有好,則下必有甚焉。伏願聖上體念焉。上曰,特進官陳之。儒慶曰,玉堂諸臣,皆已陳奏,臣則無文義之可達矣。上曰,參贊官陳之。尙圭曰,上下番及經筵所奏甚好,臣亦無可達之文義矣。上命掩卷,仍命經筵以下退出。又命退,承史以次退出。
上在昌德宮。停常參·經筵。
大駕入齋室後,世子宮遣宮官問安。答曰,知道。內閣·政院·玉堂·藥房口傳問安。答曰,知道。王大妃殿·惠慶宮·嘉順宮遣承旨問安。答曰,知道。展拜罷,還入齋室後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
藥房提調李肇源,副提調朴宗京啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
尹尙圭啓曰,明日常參·經筵,取稟。傳曰,只晝講。
金啓溫啓曰,行大司憲趙得永未肅拜,執義曺喜有,掌令李儒修,持平宋應望在外,掌令一員,持平一員未差,監察茶時之意,敢啓。傳曰,知道。
韓兢履啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
韓兢履啓曰,司僕寺內乘來言,捲簾,取稟。傳曰,捲三面。
朴宗京啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
以校理李羲準牌不進罷職傳旨,傳于尹尙圭曰,只推,更爲牌招。
傳于李志淵曰,召對爲之。
金啓溫啓曰,御營大將李溏,明日本營習陣事,沙阿里出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
注書洪羲祖病,代以辛蓍根爲假注書。
傳于李志淵曰,平康縣監朴宗喜,善地畿邑守令相換,當日下送。
傳于李志淵曰,政官牌招開政。
李志淵啓曰,卽者吏曹郞廳來言,平康縣監朴宗喜,善地畿邑守令相換,當日下送事,命下,而判書曺允大,參判林漢浩在外,參議宋冕載未肅拜,不得擧行云。參議宋冕載,卽爲牌招,何如?傳曰,允。
有政。吏批,行判書曺允大受由在外,參判林漢浩在外未肅拜,參議宋冕載進,右副承旨李志淵進。啓曰,行判書曺允大受由在外,參判林漢浩在外未肅拜,小臣獨政未安,何以爲之?敢稟。傳曰,只出緊任。又啓曰,春坊闕員,今當差出,而擬望之人乏少,相避之外,竝擬,何如?傳曰,允。又啓曰,平壤庶尹,今當差出,而本府以營下劇邑,物衆地大,素稱難治,不可不擇差。他道有聲績未準朔守令,竝擬,何如?傳曰,允。傳于李志淵曰,見窠皆令差出。
以李箕淵爲掌令,金啓淵爲持平,朴齊聞爲正言,李光文爲應敎,金箕殷爲副修撰,朴宗琦爲兼弼善,李敬參爲兼文學,李相璜爲知敦寧,吳淵常爲禮曹參判,趙德潤爲兵曹參判,李憲承爲禁府都事,申用淵爲典籍,金箕悳爲禮賓直長,安廷善爲星州牧使,金基豐爲平壤庶尹,洪重鉉爲南海縣監,平康縣監朴宗喜,抱川縣監金澈淳相換,博士單吉顯範,學諭單安亨鎭,前縣監李潤俊今加通政加資事,承傳。
兵批,行判書南公轍進,參判未差,參議韓鼎運病,參知李錫夏入直進,左副承旨金啓溫進。以秦穆良爲五衛將,朴明煥·孫應虎爲忠翊將,安命敎爲慶熙將,李瑗圭爲司禦,朴升煥爲都摠都事,李鳳秀·金爲洗馬,李義秀爲白翎僉使,張繼周爲登山僉使,方景行爲水口萬戶,李功懋爲晉州監牧官,行護軍嚴耆,副護軍尹行頤·鄭來百,副司直南惠寬·李游夏·李東冕·李東煥·南必錫,副司果朴宗琦竝單付。
傳于李志淵曰,新除授守令,明日下送。
金啓溫啓曰,卽者義禁府都事來言,今日動駕時,衛外擊錚罪人金履賢,移送秋曹云矣,敢啓。傳曰,知道。
尹尙圭,以奎章閣言啓曰,大駕今已還宮,守宮檢校提學沈象奎,依定式減下,何如?傳曰,允。
金啓溫,以右邊捕盜廳言啓曰,本廳從事官安光質,身病猝重,勢難察任,改差,何如?傳曰,允。
同副承旨韓兢履疏曰,伏以祗謁閟宮,克伸聖慕,鑾蹕穩旋,玉體萬康,欣忭之忱,曷有其極?仍伏念臣之叔父左議政臣用龜,內舅領議政臣金載瓚,俱帶春秋館事,臣之兼銜,自在應避之科,而臣誠愚迷,向未能援例陳章,以致格例之緣臣破壞,滿心惶恧,無所容措,玆敢據實仰懇。伏乞照例遞改,以存公格,仍治臣不審之失,以安私分焉。臣無任云云。省疏具悉。所請依施,爾其勿辭察職。
校理李羲準疏曰,伏以臣待罪臺閤,首尾六朔,守閤之日,誠未昻格,同僚之間,義有難安,坐違召命,便作日課,義分全虧,罪戾徒積,而聖度天大,曲加容貸,例勘之啓,輒蒙問備而止。臣每一承命,惶汗浹背,情懇莫遂於循墻,進退殆甚於觸藩,縮伏私次,度日如年。迺於日昨,忽蒙恩遞,卽又有玉署特除之命,臣驚遑震駴,益不知措躬之所也。噫,今臣所叨,卽古所稱論思啓沃之職耳。文陛橫經,裨補君德,詞垣掌綸,黼黻皇猷。責任若是重大,掄簡自來難愼,唐·宋館閣之制,尙矣無論,而就以國朝故事言之,經術詞藻,博採物議,本館都堂,備員會圈,淸朝銓選之法,獨此自別,群彦林立之中,與者恒尠。至若中批特授,尤是格外異恩,歷數前後,其例絶罕,而是皆通經博古之宿儒鉅匠,優於學術,足以備顧問之列,發之辭令,足以賁右文之治,故不待參圈,特畀心簡。朝家所以待之也,若是殊異,則今我殿下,何取於臣而有此誤恩也?臣本儱侗憒劣,百無肖似,而幼復失學,長益荒嬉,小少課習,魚魯莫辨,尋常札翰,豕亥輒舛,魯莽謏寡,空空蔑蔑之狀,臣旣自知,人所共見。今乃卒然置之於經幄之中,强之以論思啓沃之責,在臣一己,誠至榮耀矣,其於辱淸選而羞同列,所關甚鉅,諒非細故。矧今聖學益勤,法筵日御,開天章而召接,臨邇英而討論,政宜妙選鴻儒,置諸鸞掖,抽演旨奧,發揮道要,朝夕左右,導輔我終始典于學之盛德,而乃以臣一無取之姿,忽叨此千不似之命。臣雖欲貪戀榮寵,拚棄廉隅,只以叩謝爲義,奔走爲恭,而責聾瞽以聽視,非但勢末由也,强僬僥以擔負,實是行不得者。庚牌屢降,促臣行公,而參前倚衡,承膺無路,玆不得不略暴衷懇,昻瀆崇嚴。伏乞聖慈,俯賜鑑諒,將臣特授職名,亟行鐫改,以重公器,以安私分,不勝大願。臣雖不以見職自處,而今因控免,略效芹曝,惟聖明垂察焉。法講事體,本自嚴重,古昔以來,未或有簡其程式,略其節目者,蓋惟敬誠,卽進學之基,而經典是聖人之書也,肅對方冊,如覿聖人,誠悅之心,嚴敬之儀,顧可以疎且略哉?竊伏聞近日臨講之際,或有前受音不爲誦傳之時,又或有竝與新受音而闊略之時。伏惟我殿下,以天縱之聖,有日躋之工,貫洽經典,縕繹無餘,而進講冊子,又是年來之屢進講者也,固無待乎篇章句讀之更爲誦傳,而舊規不可或闕,後弊亦宜深念。伏願繼自今,法講程式,一遵節目,罔有一事之或欠,以爲緝熙于光明之道焉。臣無任云云。省疏具悉。所陳切實,當留念。爾其勿辭察職。
壬申九月初十日卯時,上詣景慕宮。秋展謁擧動入侍時,行都承旨朴宗京,行左承旨徐英輔,右承旨尹尙圭,左副承旨金啓溫,右副承旨李志淵,同副承旨韓兢履,記事官洪羲祖,假注書沈湜,別兼春秋金陽淳·李紀淵,檢校待敎朴宗薰·李龍秀,以次侍立。時至,通禮跪啓請外辦。上具翼善冠·袞龍袍,乘輿出宣化門。藥房提調李肇源,副提調朴宗京進前曰,侵早勞動,聖體,若何?上曰,一樣矣。仍出協陽門。通禮跪啓請降輿乘輦。上降輿乘輦,出肅章門·進善門·敦化門,至宗廟前路。通禮跪啓請降輦。上降輦步過。通禮復請乘輦。上乘輦至景慕宮大門外。通禮請降輦乘輿。上降輦乘輿,入東神門外。宗京跪進圭。上執圭,至齋室門降輿。少頃,上改具冕服,入廟門詣板位,行四拜禮,奉審訖。上命書傳敎曰,望廟樓展拜置之。出駕敎上改具翼善冠·袞龍袍,出景慕宮大門外。通禮跪請降輿乘輦。上降輿乘輦,仍詣宗廟前路。通禮跪請降輦。上降輦步過。通禮復請乘輦。上乘輦,入敦化門·進善門·肅章門。上命書傳敎曰,還宮門路,以賓陽門爲之。出駕敎由建陽門·銅龍門·景化門·集禮門。通禮跪請降輦乘輿。上降輦乘輿,入賓陽門,出標信解嚴。上還內,諸臣以次退出。
壬申九月初十日午時,上御熙政堂。藥房入診入侍時,提調李肇源,副提調朴宗京,記事官洪羲祖,別兼春秋金陽淳·李紀淵,檢校待敎李龍秀,以次進伏,別待令朔寧郡守洪旭浩,醫官吳千根·趙宗協·李惟鑑·李漢臣·秦東秀·卞之錞·吳仁豐·崔遂燁,以次楹外進伏訖。肇源等曰,勞動之餘,聖體,若何?上曰,一樣矣。肇源等曰,寢睡·水刺之節,何如?上曰,一樣矣。肇源等曰,王大妃殿氣候,何如?上曰,一樣矣。肇源等曰,惠慶宮氣候,何如?上曰,一樣矣。肇源等曰,嘉順宮氣候,何如?上曰,一樣矣。仍敎曰,醫官以次入診。肇源曰,朔寧郡守洪旭浩上來矣。先爲入診,而吳千根·趙宗協,次第入診,何如?上可之。旭浩·千根·宗協,以次入診。肇源曰,李惟鑑·李漢臣,亦爲入診。何如?上可之。惟鑑·漢臣入診訖。肇源曰,診候諸醫官,次第奏之。旭浩曰,脈候如前矣。千根等曰,脈候左右三部調均矣。肇源曰,各陳所見焉。千根曰,秋氣漸凉,當議定調理之湯劑矣。旭浩曰,當與諸醫官,爛漫相議以進矣。宗協曰,節候政宜進調理之劑,脈度亦無痰滯之候,當議定調補之湯劑矣。肇源曰,筵退後議定湯劑,擇日以稟矣。龍秀曰,臣以內閣事,有所仰達者矣。本閣寫字官中三員,年老眼昏,不能堪任,竝減下,更以眼明手快書寫可合者啓下,何如?上曰,依此爲之。惠慶宮進服參朮健脾湯,依前方五貼製入事。出榻敎上命醫官先退,旭浩等退出。又命退,以次退出。
壬申九月初十日申時,上御熙政堂。召對入侍時,參贊官李志淵,持孟子第五卷,侍讀官趙民和,持孟子第五卷,檢討官李重蓮,持孟子第五卷,檢校待敎李龍秀,持孟子第五卷,假注書沈湜,持孟子第五卷,記注官文養老,持孟子第五卷,別兼春秋金陽淳,持孟子第五卷,以次進伏訖。上曰,上番讀之。民和讀自萬章問曰敢問友,至王公之尊賢也。上曰,下番讀之。重蓮曰,小臣極爲惶悚,而年來眼昏,不能辨字吐矣。上曰,參贊官讀之。志淵讀自舜尙見帝,至其義一也。上曰,閣臣讀之。龍秀讀自萬章問曰敢問交際,至不却也。上曰,注書讀之。賤臣讀自曰請無以辭,至如之何其受之。上曰,上番讀之。養老讀自曰今之諸侯,至受其賜乎。上曰,下番讀之。陽淳讀自曰然則孔子之仕也,至公養之仕也。上曰,文義陳之。民和曰,萬章問以友道,蓋友也者,五倫中居其一也。以友輔仁,以友輔德,而學問之道,必有資於朋友者多矣。朱夫子曰,蓬生麻下,不扶以直。易曰,麗澤,又曰,盍簪。朋友之道,於斯爲重,而以君臣之道言之,朝曰君臣,燕曰賓主,而朋友之道,反有重於賓主,故帝王與匹夫爲友而不以爲屈,匹夫與天子爲友而不以爲僭,必也朝夕咨訪,資益之道,不爲小焉。至於不與共天位,不與共天祿,則非王公之尊賢,而亦非朋友資益之道也,伏願於此等處體念焉。上曰,下番陳之。重蓮曰,友道者,交際之事也。以五倫言之,則君臣朋友,皆以義合者也。朋友間資益之道,不爲不小,而君臣間,亦豈無資益之道乎?其效則一也。必也以不挾貴不挾長,爲朋友之第一義,而其要則在於友其德也。伏願殿下,推移於朋友資益之道,君臣上下,啓沃弘多,則資益之道,反不重乎?伏願留念焉。上曰,參贊官陳之。志淵曰,上番所奏甚好,而至於不與共天位共天祿,則非王公之尊賢也。尊賢之道,必在於共天位共天祿也。唐堯之時,詢事考言,量才授任,皆出於咨訪之道,而以至於庶績咸熙,伏願聖上留念焉。上曰,閣臣陳之。龍秀曰,上下番及參贊官,皆已仰奏,臣則別無文義之可達矣。上命掩卷。民和曰,召對繼講冊子,例於折半進講後,豫爲稟定,而今番孟子進講,已爲五卷,而尙未及稟定。孟子畢講後,以何冊進講乎?上曰,以孟子周而復始,可也。上命玉堂先退。民和等退出。又命退,承史以次退出。
上在昌德宮。停常參,只晝講。
尹尙圭啓曰,明日常參·經筵,取稟。傳曰,只晝講。
金啓溫啓曰,合辭方張之時,兩司無詣臺之員,除在外·未署經外,未肅拜人員,竝卽牌招,何如?傳曰,允。
以正言朴齊聞牌不進罷職傳旨,傳于金啓溫曰,只推。
尹尙圭啓曰,假注書沈湜,身病猝重,勢難察任,今姑改差,何如?傳曰,允。
沈湜改差,代以尹景鎭爲假注書。
尹尙圭,以弘文館言啓曰,校理李羲準疏批已下,卽爲牌招察任,何如?傳曰,允。
以校理李羲準牌不進罷職傳旨,傳于尹尙圭曰,只推。
金啓溫啓曰,行大司憲趙得永牌不進,執義曺喜有,掌令李儒修·李箕淵,持平宋應望·金啓淵在外,監察茶時之意,敢啓。傳曰,知道。
傳于尹尙圭曰,堂錄爲之。
傳于韓兢履曰,召對爲之。
傳于尹尙圭曰,九日製明日爲之,儒生通方外,試紙用大好紙,該房知悉。
尹尙圭啓曰,九日製明日爲之事,命下矣。弘文提學朴宗慶,待開門牌招,何如?傳曰,允。
尹尙圭,以禮曹言啓曰,全羅道觀察使封進宗廟薦新今九月令石榴來十月令柚子,今十二日薦進,而景慕宮薦新,則慶尙道,例爲封進矣。本道所封,未及上來,莫重薦獻,不可後時,以全羅道加封石榴·柚子,同日一體薦進,何如?傳曰,允。
尹尙圭,以禮曹言啓曰,卽接永禧殿官員所報,則明日九日製時,兩官俱爲觀光云矣。依定式,假官一員,令吏曹,以成均館官員口傳啓下,以爲替直後赴試之地,何如?傳曰,允。
金啓溫,以義禁府言啓曰,明日九日製時,本府都事,皆爲赴擧,只有武都事一員,當直入直都事·本府入直都事·公事回公都事,無以推移。假都事二員,令該曹差出,以爲分排之地,何如?傳曰,允。
韓兢履,以備邊司言啓曰,頃以關西出征諸軍,依都試例試放事,草記行會矣。卽見該監司鄭晩錫所報,則以爲,各處城隘防守校卒,雖無斬獲之功,均有暴露之勞,今若見漏,則必有向隅之歎,竝許赴試爲辭矣。赴戰之士,旣令試取,守隘之卒,不可獨漏,許令一體赴試,何如?傳曰,允。
韓兢履,以備邊司言啓曰,卽見黃海監司韓用鐸狀啓,則以爲,今年儒·武都試,與昨年退行條,當爲合設,而武士都試,則纔經徵發,係是激勸,故依例設行,至於儒生公都會,當此歉荒,齎糧遠赴,爲弊不少,竝退行於明秋事,請令廟堂稟旨分付矣。都試則雖以獎勸之意,不得已設行,而至於都會,則多士赴試,爲弊可念,依狀請許令退行,何如?傳曰,允。
韓兢履,以備邊司言啓曰,卽見黃海監司韓用鐸狀啓,則以爲,谷山一邑,今又慘歉,民皆荷擔,本邑尤甚八坊,依海州等三邑尤甚面例,新舊應捧,限明秋退限事,令廟堂稟旨分付矣。谷山民勢,果爲與三邑無異,則豈不於三邑請退時,同時竝請,又不待年分修啓,有此登聞者,有若隨聞隨啓,反涉煩複,道臣推考。該邑歉荒果是,尤甚三邑已施之例,有難靳施。谷山尤甚面各項應捧與海·延·白三邑,使之一體停退,何如?傳曰,依草記趁爲行會,可也。
韓兢履,以備邊司言啓曰,卽見平安監司鄭晩錫狀啓,則以爲,今番行部時,應行禮節,務從省約,而節度使延命,亦依近例,使親裨替受,則謂非親受,終不擧行,其在體禮,萬萬乖當,節度使申鴻周罪狀,請令廟堂稟處矣。帥臣之謂非親受,仍不延命,大關體禮,已極乖當,而至於登啓文字,肆然以虞侯替行者,尤萬萬駭然。帥臣奏御之體,何等謹嚴,藩閫相較之端,極爲微細,而至使幕僚倩手封啓者,卽前所未有之擧。近來武臣處義,果多壞例,而至於此帥臣而極矣。國體所關,後弊亦大,平安兵使申鴻周,爲先削職,令該府拿問重勘。道臣則褊裨替受,雖多已例,帥臣體貌,與守令不同,暫時親受,有何所難,而轉生葛藤,致煩登聞者,亦極未安,不可無警,緘辭從重推考,何如?傳曰,允。
壬申九月十一日辰時,上御熙政堂。晝講入侍時,知事南公轍,持詩傳第一卷,特進官李益運,持詩傳第一卷,參贊官李志淵,持詩傳第一卷,侍讀官趙民和,持詩傳第一卷,檢討官李重蓮,持詩傳第一卷,假注書沈湜,持詩傳第一卷,記注官文養老,持詩傳第一卷,別兼春秋金陽淳,持詩傳第一卷,武臣僉知中樞府事趙岐,以次進伏訖。上開卷,讀前受音,自麟之趾,至麟之趾三章章三句訖。上命奏新受音。民和讀自維鵲有巢,至鵲巢三章章四句。上讀新受音,自維鵲有巢,至鵲巢三章章四句。上曰,文義陳之。民和曰,此章卽召南第一章也。文王修齊之化,及於南國,而南國諸侯,被文王之化,女子亦被后妃之化,自之子于歸,百兩御之,至於將之成之,則言其威儀之極盛也。外而禮儀旣備,內而德行純粹,雖於車服之間,極稱其盛。婦人猶尙如此,則況在朝之賢者乎?賢者則窮居樂道,致君澤民,無所不可,而爲人君者,急於求賢,必以安車束帛,用致其誠,則此豈特百兩威儀之可比乎?賢者必有實德,然後方應是選,故人君求之以誠,用之以實也。伏願推移於唐堯知人安民之政,此等處深加體念焉。上曰,下番陳之。重蓮曰,此章大旨,卽女子被后妃專一之德,諸侯被文王修齊之化,以治其國也。先儒云,周公集此詩,自修身齊家,以至於治國平天下。此實格言也,此等處體念焉。上曰,知事陳之。公轍曰,此章言雖好,而章則小,別無文義之仰達者矣。上曰,特進官陳之。益運曰,臣亦別無可達之文義矣。上曰,參贊官陳之。志淵曰,上下番玉堂,皆已陳奏,臣亦無文義之仰達者矣。上命掩卷。民和曰,新除授副修撰金箕殷,卽爲牌招,何如?上曰,依爲之。出擧條公轍曰,水口前萬戶金彩郁,當赴今番殿試,而新除萬戶方景行,以宣沙鎭民,除拜交替之間,勢難及期上來。新萬戶除朝辭赴任之意,該帥臣處,分付,何如?上曰,依爲之。出擧條上命經筵以下先退。公轍等退出。又命退,承史以次退出。
壬申九月十一日午時,上御壽康齋。召對入侍時,參贊官韓兢履,持孟子第五卷,侍讀官趙民和,持孟子第五卷,檢討官李重蓮,持孟子第五卷,檢校待敎李龍秀,持孟子第五卷,假注書沈湜,持孟子第五卷,記注官孫錫祚,持孟子第五卷,記注官文養老,持孟子第五卷,以次進伏訖。上命開卷。上曰,上番讀之。民和讀自孟子曰仕非爲貧也,至受之何義也。上曰,下番讀之。重蓮曰,小臣昨有所奏矣。奏未畢,上曰,參贊官讀之。兢履讀自曰君之於氓也,至可謂悅賢乎。上曰,閣臣讀之。龍秀讀自曰敢問國君,至不聽則去。上曰,文義陳之。民和曰,仕非爲貧也,而有時乎爲貧。孔子嘗爲委吏,以孔子之大聖,嘗爲賤官,則此所謂爲貧而仕也。蓋人君納言之道,必在於廣詢博訪,而狂夫之言,聖人必擇,芻蕘之言,古人必詢。位雖卑而不以人廢言,則庶績咸熙,百工允釐,以至於嘉言罔攸伏,大小臣工,各得其職也。此非但在位者也,雖庶士之在下者,必也導以盡言,俾無言路不通之歎,則人孰不樂爲之用而願立於朝乎?伏願體念焉。上曰,下番陳之。重蓮曰,孔子嘗爲委吏,而會計當而已,牛羊茁壯長而已矣。委吏·乘田,各當其職,此孔子所以爲貧而仕也。伏願殿下,器使群工,必使廣開言路,而與大小臣僚,講確此等處,使之盡言焉。上曰,參贊官陳之。兢履曰,上下番皆已陳奏,臣則別無文義之可達矣。上曰,閣臣陳之。龍秀曰,此則孟子言爲貧而仕也。蓋巖穴之士,修道隱居,獨善其身,此在在上者所以拔用之如何耳。世未嘗無賢人,君用賢之道,求之以誠,待之以禮,必使野無遺賢,則巖穴之間,亦豈無可用之賢乎?伏願體念焉。上命掩卷,仍命玉堂先退。民和等退出。又命退,承史·閣臣以次退出。
上在昌德宮。停常參,只晝講。
尹尙圭啓曰,明日常參·經筵,取稟。傳曰,只晝講。
金啓溫啓曰,合辭許久闕啓,事甚未安,除在外·未署經外,未肅拜人員,竝卽牌招,何如?傳曰,允。
韓兢履啓曰,禁衛營將官來言,今日本營軍兵,日次私習云矣,敢啓。傳曰,知道。
韓兢履啓曰,御營廳將官來言,今日本廳軍兵,日次私習云矣,敢啓。傳曰,知道。
尹尙圭,以弘文館言啓曰,校理李羲準,旣有只推之命,副校理李憲琦,由限已過,竝卽牌招察任,何如?傳曰,允。
以校理李羲準,副校理李憲琦牌不進罷職傳旨,傳于尹尙圭曰,只推。
金啓溫啓曰,行大司憲趙得永牌不進,執義曺喜有,掌令李儒修·李箕淵,持平宋應望·金啓淵在外,監察茶時之意,敢啓。傳曰,知道。
尹尙圭啓曰,弘文提學朴宗慶牌不進推考傳旨,今方捧入,而九日製命下之後,如是違牌,事甚未安,更爲牌招,何如?傳曰,允。
尹尙圭啓曰,弘文提學朴宗慶,旣已承牌,藝文提學金啓洛,卽爲牌招,以爲同參考試之地,何如?傳曰,允。
尹尙圭啓曰,藝文提學金啓洛牌不進推考傳旨,今方捧入,而同參考試命下之後,如是違牌,事甚未安,更爲牌招,何如?傳曰,允。
傳于尹尙圭曰,左承旨持此御題,與弘文提學,偕往泮宮,試取以來。
備邊司薦望,以李元植爲平安兵使。
尹尙圭啓曰,兵曹郞廳來言,平安兵使下批政事,取稟。傳曰,當日爲之。
有政。吏批,行判書曺允大進,參判林漢浩在外未肅拜,參議宋冕載病,左副承旨李志淵進。以李集斗爲刑曹判書,李鼎五爲監察,金啓河爲江界府使,洪大衡爲林川郡守,林勉時爲武烈祠參奉,養賢奉事單張振一。
兵批,行判書南公轍病,參判趙德潤在外,參議韓鼎運病,參知李錫夏進,同副承旨韓兢履進。同知單安命敎,僉知單孫應虎,平安兵使單李元植,副護軍單李潤俊·李基敬。
金啓溫啓曰,卽者,刑曹郞廳來言,再昨日動駕時,衛外擊錚罪人,當爲捧供,而判書未差,次堂例不得擧行,何以爲之?敢稟。傳曰,令次堂擧行。
傳于尹尙圭曰,九日製表居首三下幼學鄭學柱,直赴會試,之次次上幼學洪履燮給二分,次上生員李廣度給一分,次上進士韓重履,幼學南必寬,生員洪鍾遠等三人,竝令該曹,考例施賞。
傳于尹尙圭曰,入格儒生,明日延英門外施賞。
尹尙圭,以禮曹言啓曰,永陵大王陵上補土處,待來秋奉審,更爲稟旨後擧行事,今春草記蒙允矣,卽伏見京畿監司今秋奉審啓本,則本陵陵上有頉處,與前無異云,姑觀明年春奉審時增加與否,更爲仰稟擧行,何如?傳曰,允。
尹尙圭,以吏曹言啓曰,今九月初六日,因平安監司鄭晩錫狀啓,郭山縣監朴孝晉,特令該曹嚴飭還下送事判付內,豈可以例遞許施乎,秋事正殷,使之不日下送事命下,而該縣監朴孝晉,伊時姑未上來,故待其上來,催促下送之意,自臣曹草記矣,該縣監朴孝晉,今纔上來,故屢度嚴飭,使之卽還,則以爲,親年七十五,又聞親病危篤,心神迷亂,不計日後罪犯之至於何境,罔夜上來,則親病一倍危劇,時日之內,萬無離側之勢云,親年在法當遞,投印亦有當律,而道臣促狀,至以該縣纔經搶攘,又値荐歉,該倅半載居官,治績頗著,災歲弊局,難付生手,不可無權宜之道爲辭,則該邑事勢,可知其難捨此倅,且伏況判下辭敎,又如是截嚴,則聞命卽還,道理當然,而鎭日嚴飭,一味逡巡,事體所在,極爲駭然,令該府,拿問處之,何如?傳曰,改差,令該曹,口傳差出,可也。
尹尙圭,以吏曹言啓曰,副司果李英埴名字,改以光埴,前監牧官李泳名字,改以事,俱爲告狀,竝令藝文館給帖,何如?傳曰,允。
尹尙圭,以吏曹言啓曰,新除授耆老所守直官李協心,除拜後過限未出仕,依例改差,何如?傳曰,允。
韓兢履,以兵曹言啓曰,兼司僕將尹守任,兼帶別軍職,勢難兩處供職,五衛將禹亨圭,身病猝重,俱爲呈狀乞遞,竝改差,何如?傳曰,允。
金啓溫,以義禁府言啓曰,平安兵使申鴻周,令該府拿問重勘事,傳旨啓下矣。申鴻周,時在任所,依例發遣府都事,交龜後拿來,何如?傳曰,待待命拿囚,可也。
吏曹啓目粘連,觀此知敦寧府事李相璜上疏,則以爲,臣本無敦寧,有不敢越格冒膺,亟令該曹,照例遞改亦爲白有臥乎所,旣無敦寧,則公格所在,似當許遞是白乎矣,重臣所帶遞仍當否,臣曹不敢擅便,上裁何如,啓依回啓施行爲良如敎。
知敦寧李相璜疏曰,伏以臣,伏奉敦府除旨,拜命榮感,趨謝宜亟,而第臣本無敦寧,有不敢越格冒膺,玆陳短章,仰瀆崇聽。伏乞聖慈,亟令該曹,照例遞改,以存公格,以安私分,不勝幸甚。臣無任云云。答曰,省疏具悉。疏事下該曹稟處。
副修撰金箕殷疏曰,伏以臣,方兼春秋館銜,而臣之季父臣相休,見帶同知春秋館事,揆以公格,在下當遞,玆敢援例陳章,仰瀆崇嚴。伏乞聖慈,將臣春秋兼銜,亟許鐫改,以安私分,千萬幸甚。臣無任云云。省疏具悉。所請依施。
壬申九月十二日辰時,上御熙政堂。晝講入侍時,知事朴宗來,持詩傳第一卷,特進官李溏,持詩傳第一卷,參贊官金啓溫,持詩傳第一卷,侍讀官趙民和,持詩傳第一卷,檢討官李重蓮,持詩傳第一卷,假注書尹景鎭,持詩傳第一卷,記注官車翊修,持詩傳第一卷,記注官孫錫祚,持詩傳第一卷,武臣行副護軍李東善,以次進伏訖。上開卷讀前受音,自維鵲有巢,至鵲巢三章章四句,上命奏新受音,民和讀自于以采蘩,至采蘩三章章四句,上又讀新受音,上曰,文義陳之。民和曰,此章言祭祀,必以誠敬爲主,雖以蘩之微物,用之公侯之宮,而克盡誠敬之禮矣,是以左傳有曰,澗溪沼池之毛,可薦於鬼神,謂是以誠敬昭明德也,不特祭祀之禮爲然,人君於大小事爲,必致誠敬於明德上,則神人可以允協矣,古人有喩以采蘩詩,劃出賢婦人,婦人之事猶然,況爲人君者,於進德上事爲,莫如以誠敬爲主,故中庸言誠,大學言敬,以誠敬相爲表裏矣,伏願於誠敬二字上,留意焉。上曰,下番陳之。重蓮曰,此章大旨,南國被文王之化,至於諸侯婦人,而能盡誠敬,以奉祭祀之謂也,若使人君,陶成至理,化無所不被,則文王南國之化,可復見於今日矣。上曰,知事陳之。宗來曰,此章有曰,被之僮僮,被之祁祁,專尙威儀之云耳,不但祭祀之時,敬其威儀而已,人君之於臨下,亦當威儀之敬重,故有曰,抑抑威儀,維德之隅,伏願於此等處,留念焉。上曰,特進官陳之。溏曰,此章文義,知事皆已陳奏,臣則別無可達之辭矣。上曰,參贊官陳之。啓溫曰,此章文義,已皆陳達,而夫以微細之菜,而用之於公侯之事者,推類而取比,則亦如微細之言,而爲君上之所採用,故古人亦以葑菲之下體,取喩於邇言之好察矣,近日一二疏章,有言法講體例之未備者,而殿下旣下留念之批,又於連日進講之時,前受新受,一皆如例,實仰從善如流之聖德矣,更願以此推擴,凡於群下之言,益勉虛受,俾至於古聖人從諫不咈之域焉。上曰,于以采蘩于澗之中者何義也。民和曰,采蘩非於水中,而采之於沼池之傍也,故章下訓詁,山夾水曰澗,非采諸水中之謂也。上命掩卷,仍命經筵以下退出,宗來等退出,又命退,承史以次退出。
上在昌德宮。停常參,只晝講。
韓兢履,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
尹尙圭啓曰,明日常參·經筵,取稟。傳曰,只晝講。
金啓溫啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
韓兢履啓曰,禁衛營將官來言,今日本營軍兵,日次私習云矣,敢啓。傳曰,知道。
韓兢履啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗京啓曰,藥房提調·副提調,持湯劑來待矣。傳曰,封入。
金啓溫啓曰,行大司憲趙得永牌不進,執義曺喜有,掌令李儒修·李箕淵,持平宋應望·金啓淵在外,監察茶時之意,敢啓。傳曰,知道。
吏曹口傳政事,以孫應虎爲郭山郡守。
尹尙圭,以議政府領左相意啓曰,堂錄爲之事,命下矣。臣等今將會圈,而吏曹堂上,竝病不來,無以備員擧行,吏曹判書·參議,令政院,稟旨牌招,俾卽進參,何如?傳曰,允。
議政府·吏曹·館閣堂上同議,弘文錄揀擇四點,朴蓍壽·鄭文始·南惠寬·姜世百·兪應煥·高廷鳳·曺錫正·鄭祖榮·韓用儀·洪羲弼·李墷·金鐮·洪起燮·李東永·李鍾穆·趙經鎭·林處鎭·申在植·李晉淵·李沆·尹致謙·朴基宏·李魯集·李鍾運·李在秀·柳鼎養·洪羲瑾·金逌根。
朔寧郡守洪旭浩疏曰,伏以臣,特一老孱之末蔭耳,倖會宗國無疆之慶,濫蒙天地莫量之恩,趨造筵席,昵覲耿光,已是疎逖賤品之至願大幸,而遂乃貪天爲力,屢辱寵命,趨走之勞,至蒙記念,超擢之恩,有隕自天,至於佐貳華銜,有非常調蔭路所可冒叨,而恩旨出常,便同特除,臣於是,惝怳悚惕,如夢非眞,豈不知匪分之可懼,辭受之大防,而恬若固有,進不知止者,誠以瀆撓,義所不敢,辭巽亦涉猥越故也,迺者畿郡分憂之命,萬萬出於常格之外,臣是何人,偏蒙異渥,若是之濫竽也,臣之闔門百口,莫不攢手出涕,則臣情之感泣,爲如何哉,雖使臣,世世生生,隕結糜粉,無以仰酬其萬一,則唯有殫竭誠力,盡心民事,庶無負於如天之恩造,而其奈邑弊之已痼,更無着手之地,仍之以饑饉癘疫,民生之餘存者幾希,臣之才疎識短,年又及髦,自量精力,實無以奠安流亡,全保民邑,則早晩罪戾,臣固自知,臣旣受恩罔極,叨此民邑,又不忍泯默袖手,立視其顚連流亡,而若其格例之所拘,營邑之不敢擅便,則不得不仰籲於黈纊之下,以冀格外之恩典,臣罪至此,尤無所逃,臣邑處在山峽,地廣人稀,在前全盛之時,民不過二千八百餘戶,稱幼學者居其半,校院生將校人吏之免軍役者,又居其半,而各軍布元額,爲二千四百餘名,以若戶數,充其元額,則太半是黃白疊役,一民應役,不下於三四,每當徵番,則居民之逃散者一也,本郡山高谷深,土瘠民貧,而畓少田多,畓之未熟,例有俵災之法,而至於旱田,則本以春秋兩耕之故,元無給災之法,而本郡山田,多是一耕者也,雖土劣而陳棄者,被災而全不掛鎌者,初不論於災名,則時當水旱之歲,白地徵稅,在所難免,則居民流離之由二也,不幸今年飢餓,比前尤酷,癘疫大熾,死亡相續,自今正月以後,至七月晦間,飢癘死者數千口,流散而之四者,亦未知其數,餘存之民,實一千四百餘戶,則比之元帳付,厪爲折半,故邑居之外,十里五里,或三家四家,墟落荒涼,鷄犬無聞,頓無生民樂業之狀,以官庫言之,則賑飢給還,已罄於今春,而更無一粒遺在,坐視民死民散,而無以拯救,受任分憂,自顧慙恧,又有甚於此者,上年停退之大同,今年惟正之當捧及分還穀,各樣摠數,爲一萬八千餘斛,則使此民納此數,有若括龜背而覓毛也,二千四百餘名軍保身布之上年停退條,今年當收者,一時竝索於何民,若行鞭扑於飢癘餘民,則其勢必至於鳥駭獸竄,東走西匿,而一境之空虛,可坐而預度矣,一夫之不獲所,亦必上關於宵旰,矧此一郡之將虛,所係豈不重且大哉,若臣不肖,忝叨是邑,恐負殿下罔極之恩,不避猥越之誅,謹此條陳其救民之策,惟殿下,恕其僭而許其懇,使朔民仰沐如天之德,而事或難施,罪在越俎,則臣當恭竢鈇鉞,而使朔民切骨之弊,一番陳聞,亦爲萬幸,其一曰,軍額之多,爲一邑之大弊,大弊之中,禁御兩營上番之數,比諸他大邑,不啻倍蓰,四年一次之番,御營軍則一百二十名,卜馬軍九名,禁衛軍則一百名,卜馬軍八名,而非壯丁則不可,無根着則不可,皆令利器械鮮服色,雖常年安堵之時,簡拔可合之軍,以充元額之數,則一邑搔擾,民無安土之意,以今散亡餘民,萬無充數之望,旣是京營宿衛正兵,則分義道理,雖不敢以減額之說發諸口,而從前弊邑之軍額,或有裒多益寡,分排各邑之已例,今若令廟堂,詳考各邑案付之數,分定於民多軍少之邑,則在彼添額,似非大段移疾,在此息肩,實爲因此回蘇,至於校書館唱準保之定於本郡者,爲七十餘名,兵曹餘丁之收布,爲七十餘名也,唱準保之補用於芸館,雖曰緊切,比諸本郡之無中生有餘,則猶屬歇後,餘丁云者,顧名思義,則此所謂丁壯之定軍額有餘之稱也,以今本郡民勢言之,元軍太不足,則豈有所餘之丁乎,此雖本曹經用之緊關,猶不如本郡之隣族勒徵之大弊,臣愚死罪以爲,此兩邑額數,限十年餘減,以俟生齒漸盛,民戶稍增之時,次次還充,則京司之所失至〈小〉,而朔民之奠安甚大矣,且以迫頭燃〈眉〉之急言之,則明年,卽禁衛軍上番當次,而自是五六月兩朔之番也,以今荐凶民力,流亡民戶,辦此百餘名上番之軍,則元軍之外,資保馬丁等隨率之役,將至累百名,而其將遍一境繹騷,渙散無遺,其勢必至,到此地頭,臣身之生事獲罪,非敢自恤,而因此而墟一邑,則朝家所損,又當如何,目今鎭安之策,唯有停番代徵,移次於年穀稍登之邑,則在該營軍政,實無所損,而在朔,誠爲再生之期也,其二曰,本郡田農,與三南有異,一年一耕,而無給災之法,海西有木花之災,而朔田之災,甚於綿田也,續田之隨起隨稅,載在法典,而朔田之瘠,無異於續田,而今又有目下悶急之事,今年元田中,初不起耕者,二百七十結零,而以田無給災之法,見阻於巡營,他無控訴之地,有主之陳,慮其白徵,無主之陳,接界者恐其隣徵,餘民以此將爲各散之計,方秋失民之罪,稅米無面之責,萃在臣身,雖不敢辭其勘律,邑事之罔措,已無可言,大抵深峽民俗,多質少詐,平居之時,雖有繁重之役,不辭而應之,到此無可奈何之境,不得不各散自謀,其情可慼,非可怒也,而朔民之散不散,先在此關,臣愚死罪以爲,自今爲始,以此二百七十結零,今陳之田,一依續田例,隨起隨稅,雨露恩澤,浹洽其身,則同得天賦,永保親上死長之心,願爲國家之良民,人皆樂業,野增墾土,而來頭收稅,必至漸勝,此豈非民國兩便之道乎,噫,民唯邦本,本固邦寧,古聖王攸訓,則臣言雖妄,欲以固本之道,願忠於殿下者也,且臣之祖故判書奉朝賀臣重徵,二去癸卯,曾經本邑郡守,百年之內,遺愛尙傳,而臣又以特恩,待罪於此,臣之私情愴念,有倍於他邑,今若目見其顚連之患,而不思所以拯救,臣將公而爲孤恩不忠之臣,私而爲墜先不肖之孫,臣所大恐者也,故妄以由中之言,仰瀆崇嚴之聽,敢犯越分之罪,甘心鈇鉞之誅。伏乞天地父母,俯垂諒察,下臣此章於廟堂,亟議其從便拯濟之道,則朔民萬幸。臣無任云云。省疏具悉。疏辭令廟堂稟處。
副修撰任百禧疏曰,伏以臣,庸愚譾劣,最居人下,而幸藉光蔭,通籍立朝,今已十有九年,濫蒙洪造,誤玷經幄,亦近十年于玆,論思之責,顧問之任,何嘗一分近似,而感激恩遇,不敢爲辭避之計,揚揚冒膺,便若固有,內自循省,寧不顔厚,且臣每緣親病,有召命而自速逋慢之誅,在禁直而屢犯擅離之罪,縱荷聖度天大,郵罰不加,實非義分之所敢安,臣何敢以館職自居,而有懷輒陳乎,第臣之私情,有萬萬遑急者,苟或自阻於仁覆之天,徊徨囁嚅,不敢仰籲,則亦非事君以實之道也,臣之本生母,今年六十有九,夙遘憫凶,且多疾病,凜綴之狀,危如盡燭,支保之道,專恃藥餌,奄奄床笫,日甚一日,重以臣家甚貧寒,計拙謀生,甘旨之養,已無其路,蔬糲之供,亦多失時,身爲人子,寧不痛心,臣曾於五六年前,兩家老母,幸得俱全,臣猥陳衷懇,獲忝百里之任,得爲一日之養,闔門攢手,尙切感祝,緣臣誠孝淺薄,罪戾貫盈,將往未幾,竟遭風樹之慟,至今生存,苟延視息,俯仰穹壤,此何人斯,目今所生母病情之危篤,比曩時尤急,家計之旁落,視前日益甚,日已昃而飯猶未炊,寒已逼而衣無可換,噫,彼工商皁隷,猶能自食其力,少伸反哺之情,而臣獨何心,不念維罍之恥乎,伏況聖明在上,深推及老之仁,克恢體下之政,凡厥陳疏乞養者,無不獲遂其願,此臣所以不避干瀆,輒復陳懇者也,昔毛生奉檄,古人特諒其爲親之喜,今臣之貧,甚於毛生,而親病之沈苦,毛生之所無也,臣豈不知屢懇之爲煩屑,而其勢誠急,其情可戚,玆敢他不暇顧,疾聲呼籲。伏乞聖慈,哀之矜之,特命選部,授臣便近一小邑,俾養病母,少延其餘年,則臣敢不生死隕結,以圖塵刹之報乎。臣無任云云。省疏具悉。疏辭下該曹稟處。
壬申九月十三日辰時,上御熙政堂。晝講入侍時,同知事鄭尙愚,持詩傳第一卷,特進官李文會,持詩傳第一卷,參贊官尹尙圭,持詩傳第一卷,侍讀官趙民和,持詩傳第一卷,檢討官李重蓮,持詩傳第一卷,假注書尹景鎭,持詩傳第一卷,記注官朴思彦,持詩傳第一卷,記注官車翊修,持詩傳第一卷,武臣行副護軍林栽修,以次進伏訖。上開卷讀前受音,自于以采蘩,至采蘩三章章四句,上命奏新受音,民和讀自喓喓草蟲,至草蟲三章章七句,上又讀新受音,上曰,文義陳之。民和曰,此章之義,大夫之妻,思其君子之征役在外,而委曲懇惻,一節深於一節矣,不但此也,百千萬事,無不思則憂之,人情之常也,推是以往,則至於聖學之進就,必思古昔聖賢,如此詩思君子之切也,故孟子嘗有言曰,舜人也,我亦人也。舜則爲法於天下,可傳於後世,我猶未免爲鄕人,是則可憂,憂之如何,如舜而已,可見其思之切矣,推是心而行之,則君上之〈於〉民,亦憧憧一念思之,如詩人之思君子,孟子之思大舜矣,是以書傳有曰,夏暑雨,小民維曰怨咨,冬祁寒,小民亦維曰怨咨,厥維艱哉,思其艱以圖其易,顧今百度解弛,民國之憂,正宜思其所以奮發興起,如詩人思君子之懇惻也,伏願殿下,於此等處,留念焉。上曰,下番陳之。重蓮曰,此章文義,上番旣皆陳奏,別無他義,而第大夫妻之思君子,出於性情之正者,夫豈但此事而已,先儒有言,君臣相須如夫婦,至於求賢之誠,亦如此,其未得之,憂思之,其旣得之,喜悅之,與此詩之義無異,伏願殿下,任賢圖理之誠,必於此而推及焉。上曰,同知事陳之。尙愚曰,上下番旣皆陳奏,臣則無可達之文義矣。上曰,特進官陳之。文會曰,臣亦無可奏文義矣。上曰,參贊官陳之。尙圭曰,上下番旣皆陳達,臣亦無可奏矣。上命掩卷,民和曰,校理李羲準,副校理李憲琦,旣有只推之命,牌招察任,何如?上曰,依爲之。出擧條進御加味拱辰湯,自今日一貼式煎入事,榻前下敎,仍命經筵以下先退,尙愚等退出,又命退,承史以次退出。
上在昌德宮。停常參·經筵。
惠慶宮進服蔘朮健脾湯停止,加減正氣散一貼煎入事,榻前下敎。
金啓溫啓曰,合辭許久闕啓,事甚未安,除在外·未署經外,未肅拜人員,竝卽牌招,何如?傳曰,允。
尹尙圭啓曰,行刑曹判書李集斗,除拜後過三日,不爲出肅,依定式推考警責,仍卽牌招察任,何如?傳曰,允。
傳于尹尙圭曰,禮房承旨,馳詣宗廟·景慕宮,奉審摘奸以來。
朴宗京啓曰,藥房提調·副提調,持湯劑來待矣。傳曰,封入。
金啓溫啓曰,行大司憲趙得永牌不進,執義曺喜有,掌令李儒修·李箕淵,持平宋應望·金啓淵在外,監察茶時之意,敢啓。傳曰,知道。
尹尙圭啓曰,玉堂備員間,視事頉稟之意,敢啓。傳曰,知道。
韓兢履啓曰,應敎李光文,副校理趙民和在外,副應敎李龍秀內閣直,校理李羲準,副校理李憲琦傳旨未下,副修撰金箕殷差祭,校理一員未差,玉堂上下番俱空,事甚未安,修撰李重蓮·任俊常,副修撰任百禧,竝卽牌招,以爲推移入直之地,何如?傳曰,允。
以修撰李重蓮·任俊常,副修撰任百禧牌不進罷職傳旨,傳于韓兢履曰,只推。
韓兢履啓曰,應敎李光文,副校理趙民和在外,副應敎李龍秀內閣直,副修撰金箕殷差祭,校理二員,副校理一員未差,玉堂上下番俱空,事甚未安,修撰李重蓮·任俊常,副修撰任百禧,旣有只推之命,竝更牌招,以爲推移入直之地,何如?傳曰,允。
以校理李羲準,副校理李憲琦牌不進罷職傳旨,傳于韓兢履曰,竝許遞,政官牌招開政,待下批,牌招察任。
韓兢履啓曰,行吏曹判書曺允大,參判林漢浩,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更爲牌招,何如?傳曰,允,參議只推,一體牌招。
韓兢履啓曰,行吏曹判書曺允大,參判林漢浩,參議宋冕載再牌不進推考傳旨及罷職傳旨,今方捧入,而開政命下之後,連事違召,事甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
備邊司,以趙爲統制使。
韓兢履啓曰,新除授平安兵使李元植,以前任江界府使,時在任所矣,密符則江界府使時所佩仍佩,諭書則安寶,使院吏齎傳,何如?傳曰,允。
韓兢履啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
韓兢履,以都摠府言啓曰,副摠管趙興鎭,以漢城府右尹,本府坐起,晝仕出去之意,敢啓。傳曰,知道。
韓兢履,以內醫院提調意啓曰,吳道炯子俊瑞,有闕則差下事,命下矣。內醫安聖輔有頉代,前典醫監僉正吳俊瑞差下,何如?傳曰,允。
韓兢履,以備邊司言啓曰,新除授林川郡守洪大衡,前以廣州判官,入於京畿御史洪儀泳,嶺南御史呂東植貶啓,而所犯,俱在兩御史原啓中矣,見職擬望,雖緣該曹年久未察之致,而纔有飭敎,已成令甲,今不可遽然差送,原望筒勿施,其代使之各別擇差,催促赴任,何如?傳曰,允。
吏曹啓目粘連,觀此弘文館副修撰任百禧上疏,則以爲,臣之本生母,今年六十有九,夙遘憫凶,且多疾病,凜綴之狀,危如盡燭,支保之道,專恃藥餌,臣家甚貧寒,計拙謀生,甘旨之養,已無其路,蔬糲之供,亦多失時,身爲人子,寧不痛心,特命選部,授臣便近一小邑,俾養母病亦爲白有臥乎所,任百禧家貧親老之菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
上在昌德宮。停常參·經筵。
惠慶宮患候直宿後,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,知道。
世子宮,口傳問安。答曰,知悉。
藥房提調李肇源,副提調朴宗京啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
世子宮,口傳問安。答曰,知悉。
韓兢履啓曰,明日常參·經筵,取稟。傳曰,只晝講。
金啓溫啓曰,行大司憲趙得永牌不進,執義曺喜有,掌令李儒修·李箕淵,持平宋應望·金啓淵在外,監察茶時之意,敢啓。傳曰,知道。
韓兢履啓曰,禁衛營將官來言,今日本營軍兵,日次私習云矣,敢啓。傳曰,知道。
韓兢履啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗京啓曰,藥房提調·副提調,持湯劑來待矣。傳曰,封入。
傳于韓兢履曰,大臣·備局堂上引見。
韓兢履啓曰,行吏曹判書曺允大,參判林漢浩,參議宋冕載牌不進推考傳旨及罷職傳旨,今方捧入,而開政命下,已至經宿,連事違召,無意承膺,事體所在,誠甚未安,判書疏批未下,參判更爲牌招,何如?傳曰,參議只推,與判書·參判,一體牌招。
韓兢履啓曰,行吏曹判書曺允大牌不進,參判林漢浩,參議宋冕載再牌不進推考傳旨及罷職傳旨,今方捧入,而開政命下,已至經宿,連事違召,終不承膺,事體所在,誠極未安,判書更爲牌招,參判所當更請牌招,而係是一日三牌,何以爲之?敢稟。傳曰,參議只推,與判書·參判,更爲一體牌招。
韓兢履啓曰,行吏曹判書曺允大,參判林漢浩,參議宋冕載三牌不進推考傳旨及禁推傳旨,今方捧入,而開政命下之後,連事違召,不卽承膺,事體所在,誠極未安,判書·參判,所當更請牌招,而係是一日四牌,何以爲之?敢稟。傳曰,參議分揀,與判書·參判,更爲一體牌招。
韓兢履啓曰,今此幸行時,何大臣留都乎?敢稟,傳曰,右議政留都。
以修撰李重蓮·任俊常,副修撰任百禧牌不進罷職傳旨,傳于韓兢履曰,只推。
韓兢履啓曰,玉堂上下番俱空,已至經宿,事甚未安,修撰李重蓮·任俊常,副修撰任百禧,旣有只推之命,與副修撰金箕殷,竝卽牌招,以爲推移入直之地,何如?傳曰,經筵番次,不可如是久闕,勿爲呼望,仍以前牌催促。
韓兢履,以弘文館言啓曰,本館上番,無他推移之員,不得已以下番,姑升入直之意,敢啓。傳曰,知道。
藥房口傳啓曰,惠慶宮患候,今已有日,其間連爲別承候,議入湯劑,下情憧憧悶慮,今日夕承候醫診候後,伏聞諸節,比昨無差減之效,尤不勝燋灼之至,又伏承傳敎下者,有承候官及診候醫官別入直之命,當此湯劑議定監煎之時,臣等有不敢退出,亟下臣等本院直宿之命,千萬顒祝,惶恐敢啓。答曰,知道。
韓兢履啓曰,直宿間,視事頉稟之意,敢啓。傳曰,知道。
兵曹口傳政事,副司果李紀淵。
韓兢履,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
韓兢履,以內醫院提調·副提調意啓曰,提調以下直宿本院事,命下矣。臣等自今日,直宿本院,而醫官卞觀海·李敬培·李惟鑑·趙宗協·秦東秀·卞之錞·吳仁豐,竝爲直宿,醫女亦爲依例待令之意,敢啓。傳曰,知道。
韓兢履,以兵曹言啓曰,文臣兼宣傳官李龍秀,素抱痰癖之證,當此換節,又爲添劇,無望供職,呈狀乞遞,改差,何如?傳曰,允。
韓兢履,以訓鍊都監言啓曰,本局局別將權琇,身病甚重,勢難察任,改差,何如?傳曰,允。
禁府啓目,定平府使柳曮原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處何如啓,依允。又啓目,定平前府使權敏中原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,公忠兵虞候李最爀原情云云。傳旨內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓,依允。
行吏曹判書曺允大疏曰,伏以臣,卽伏見備局草記啓下者,以林川郡守事,有原望勿施之請,臣不勝滿心慙恧,莫省自措,蓋年前洪大衡,繡啓論列,亦在於臣之待罪北藩時矣,本事旣多未詳,府讞又歸薄勘,故誤認以別無拘擬,排比之際,偶爾低擬,至有廟堂論啓之境,前警未幾,後政又錯,悚蹙之極,無所逃罪,若使臣,能隨事綜察,注措得宜,則寧有是也,其病痼神昏,專不事事之狀,於此益著,大僚則雖以年久未察,有所曲恕,在臣私義,何敢諉之見原,而晏然自在,冒據匪據,重速僨誤之罪乎,庚牌屢臨,承膺無路,玆敢略控短章,仰瀆崇聽。伏乞聖明,俯垂鑑察,亟遞臣職,以安私分,千萬幸甚。臣無任云云。答曰,省疏具悉。卿其勿辭行公。
壬申九月十五日辰時,上御熙政堂。大臣·備局堂上引見入侍時,同副承旨韓兢履,假注書尹景鎭,事變假注書玄鎭商,記注官孫錫祚,別兼春秋李紀淵,左議政韓用龜,戶曹判書朴宗慶,廣州留守金羲淳,知訓鍊事李得濟,行護軍李溏·金基厚,以次進伏訖。用龜曰,時當換節,日候不調,聖體若何,寢睡·水刺之節,何如?上曰,一樣矣。用龜曰,王大妃殿氣候,何如?上曰,一樣矣。用龜曰,惠慶宮患候加減,何如?上曰,一樣矣。用龜曰,嘉順宮氣候,何如?上曰,一樣矣。用龜曰,世子宮凡節,何如?上曰,如前矣。上曰,次對爲之。用龜曰,領相今日,猝有病故,不得入來,稟處事,固當待其登筵陳奏,而其中擧行之多有不可遲緩者,玆敢仰奏矣,應敎李龜雲上疏批旨,有令廟堂稟處之命矣,取見其疏本,則以爲,俵災收糴之時,或有白徵逃戶之弊,申飭守令,俾有實效,兩西流民之未歸者,另飭各道,搜訪給糧,俾還故土爲辭矣。諸道荐歉,流亡居多,若非守令之悉心綜察,則俵災而災未及民,收糴而糴必售奸,徵捧之際,弊無不有,嚴飭道臣,另加糾覈,若或侵徵無節,見覺於繡啓,則先自道臣,從重勘罪,守令各施邊配永痼之典,西民遇亂奔竄,散在他道者,奠居沒策,還鄕無路,情迹切可哀矜,令各該地方官,遍探境內,如有無所寄依,思歸未歸之類,備助資糧,俾返本土之意,行會各道道臣,因此而有所仰達者,見今關西,無論被兵與否,上供亦令停封,絶戶竝許蠲糴,朝廷若保之德意,靡不用極,若或守令,凡於捧還捧逋之時,急於準納,侵及隣族,使無辜之民,橫罹誅求,則該倅違法虐民之罪,本律至嚴,以此另飭道臣,使之各察部內,俾勿抵罪之意分付,何如?上曰,依爲之。出擧條用龜曰,近來三司禁隷之作拏閭里,侵虐平民,不一其端,而聞日前京兆禁吏,以禁軍之被捉於禁亂,竝與其兄馬兵之隨行者,而結縛亂打,甚至於囚禁其正妻云,正妻之無得囚禁,乃是英廟朝受敎也,雖白徒之妻,固不當捉囚,而況彼禁軍,卽祿官也,馬兵卽出身也,幺麽禁吏,不有受敎,若是橫侵,萬萬痛駭,當該出禁堂上,捧現告爲先從重推考,當該禁吏,卽爲分付刑曹,嚴刑遠配,以爲懲一之地,恐不可已,故敢此仰達矣。上曰,依爲之。出擧條用龜曰,卽見黃海監司韓用鐸狀啓,則以爲,今年綿農,已判慘歉,各邑今年條各軍門各衙門軍布身布,訓局砲保布,江都所送選武布,竝請限明年純錢代捧矣,各道綿農,幾皆免歉,而海西遇災,無異昨年,各營各司身軍布,江都選武布,竝依昨年例,許令代錢,訓局砲保,所重有異,若非自上特敎,則不得輕議,置之,何如?上曰,依爲之。出擧條用龜曰,客使之出來遲速,姑未知的在何時,而戶曹經用,近多耗縮,支勅所需,當別爲區劃,而一勅所入諸物種價,殆近十萬金,在前如此之時,無論京外,各衙門錢穀中,推移取用,本多已例云,兵曹錢一萬兩,御營廳錢一萬兩,禁衛營丁銀五千兩,嶺南左水營別嚮米五千石,鳥嶺山城補城米一千石,架山補城折米一千石,右兵營軍餉米三千石,劃付該曹,使之先期措備事,分付該曹·該營·該道,何如?上曰,依爲之。出擧條宗慶曰,本曹歲鑄,自是定式,而每以事力之不逮,不得開鑄,已有年所,而聞今年錢摠欠縮,公私苟艱,不可不及此設鑄,以廣貨路,而本曹銅儲,數甚零星,均廳適有貿銅,給價取來,以爲合鑄,而若或不足,差出貿銅別將,下送東萊,使之貿納,預先關飭於該府,出來倭銅之私相賣買,各別禁斷,如有現捉者,施以私鑄律事,先事知委,何如?上曰,依爲之。出擧條宗慶曰,訓鍊都監軍器中,舊有火車及木火獸名色,而今方修補或新造,時存火車,爲一百一十一兩,木火獸,爲二十坐,而軍卒,不識習用,旣有其具,而不知其用,有非當初設施之意,故今將習操以試,而上項器械,運置習場之際,軍卒多入,不但本營軍數爻之不足,他營門之亦使因此習操,俾得廣布其法,恐合事宜,故禁御兩營,亦令一時合操之意,敢稟,上曰,唯。兢履曰,今日賓對,兩司無一人進參,事甚未安,違牌諸臺臣推考,何如?上曰,依爲之。出擧條兢履曰,向來西變時,益淳所佩宣川府使密符見失矣,不可不改造充數,分付該曹,何如?上曰,依此爲之。惠慶宮進服淡薑茶,蘇合元三丸調入事,榻前下敎。惠慶宮進服加減正氣散前方中,加桂心·靑皮各五分,一貼煎入事,榻前下敎。上命大臣以下先退,用龜等退出,又命退,承史以次退出。
上在昌德宮。停常參·經筵。
辰時巳時,日暈。夜四更,微有雷。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上口傳問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,內閣·政院·玉堂·藥房·朝廷二品以上·六曹堂上口傳夕問安。答曰,知道。世子宮口傳問安。答曰,知悉。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨夕淡薑茶,調蘇合元進服之後,夜來諸節,果有差勝之效乎?臣等率諸御醫,趁早入侍,詳承症候,議定繼進湯劑爲宜。臣等不任達宵憂慮,敢此問安,竝爲仰稟。答曰,知道。承候官率醫來待,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
金啓溫啓曰,行大司憲趙得永未肅拜,執義曺喜有,掌令李儒修·李箕淵,持平宋應望·金啓淵在外,監察茶時之意,敢啓。傳曰,知道。
尹尙圭啓曰,左議政韓用龜,爲承候來待矣。傳曰,入侍。
尹尙圭啓曰,時原任閣臣,爲承候來待矣。傳曰,入侍。
藥房口傳啓曰,臣等卽伏聞惠慶宮入診醫官所傳之言,則夜來脈候諸節,比昨一樣,氣度未調,憊候稍緊,區區下情,不勝焦迫之至,在前如此之時,多有移直設廳之例。伏乞亟許臣等移直於差備近處,以便承候議藥之地,千萬顒祝,惶恐敢啓。傳曰,今姑置之。
朴宗京啓曰,藥房提調·副提調,持湯劑來待矣。傳曰,封入。
傳于尹尙圭曰,二十二日,眞殿,當親行酌獻禮,出宮當自內爲之。
傳于尹尙圭曰,二十二日,華寧殿祭享獻官,以永明尉洪顯周爲之,仍詣健陵·顯隆園,奉審摘奸以來。
尹尙圭啓曰,行吏曹判書曺允大再牌不進推考傳旨,及參議宋冕載三牌不進,依定式禁推傳旨,今方捧入,而開政命下之後,一向違召,終不承膺,事體所在,萬萬未安,參判林漢浩,家在城外,判書所當更請牌招,而係是一日三牌,何以爲之?敢稟。傳曰,參議與判書,更爲牌招,違牌勿爲呼望。
以吏曹參議宋冕載三牌不進禁推傳旨,傳于尹尙圭曰分揀。
尹尙圭啓曰,吏曹參判林漢浩牌不進推考傳旨,今方捧入,而政命已至多日,如是違牌,事甚未安,一體更爲牌招,何如?傳曰,允。
有政。吏批,行判書曺允大進,參判林漢浩進,參議宋冕載進,右承旨尹尙圭進。以李魯集·李沆爲校理,金逌根爲副校理,宋冕載爲兼輔德,尹命圭爲文學,趙雲會爲司䆃僉正,權必度爲繕工主簿,崔景烈爲典獄主簿,南周獻爲林川郡守,魏光肇爲金郊察訪,洪龍奎爲崇靈殿參奉,奉常奉事單洪煥,中學訓導單金持泰,贈童蒙敎官柳觀明贈戶曹參判例兼,故學生柳垈贈左承旨,柳春延贈司僕正,以上副摠管柳三代追贈。
兵批,行判書南公轍進,參判趙德潤未肅拜,參議韓鼎運病,參知李錫夏入直,同副承旨韓兢履進。啓曰,黃海兵使,今當差出,而擬望之人乏少,他道兵使·守令,竝擬,何如?傳曰,允。以李相璜爲知事,李基鼎爲兼司僕將,元在誠爲五衛將,鄭爲忠翊將,具信喜爲宣傳官,金陽淳爲文兼,徐春輔爲黃海兵使,徐纘修爲全羅右水虞候,宋興運爲美錢僉使,大護軍李相璜,護軍吳載光,副護軍朴孝晉,統制使趙,同知吉義倜,僉知南允豐·趙榮豐·韓愼裕,副司直李羲準·李憲琦,副司果李濟翼竝單付。
傳于尹尙圭曰,寧邊府使有闕之代,今日差出。
再政。以金相休爲寧邊府使。
以校理李沆,副校理金逌根牌不進罷職傳旨,傳于尹尙圭曰,只推。
以水原留守金履慶狀啓,顯隆園·華寧殿奉審無事事,傳于尹尙圭曰,近來奉審,益爲惕念爲之乎,令該曹知委知入。
尹尙圭,以吏曹言啓曰,司僕主簿洪大衡呈狀內,矣身素患痰癖之症,當此換節之時,一倍添劇,時日之內,萬無起動供職之望云,新除授禮賓寺直長金箕悳呈狀內,矣身素患痰癖之症,當此換節之時,一倍添劇,時日之內,萬無起動供職之望云,其身病俱如是沈篤,則有難强令察任,竝改差,何如?傳曰,允。
韓兢履,以都摠府言啓曰,今日入直內三廳武兼禁軍及軍兵等,當爲中日習射技放,而直宿相値,撤直間停止之意,敢啓。傳曰,知道。
韓兢履,以兵曹言啓曰,今九月十七日,武臣堂上祿試射日次,而內外中日停止,後日退行之意,敢啓。傳曰,知道。
尹尙圭,以吏曹言啓曰,前僉使李英泰名字,改以章德事告狀,令藝文館,給帖,何如?傳曰,允。
尹尙圭,以內醫院提調意啓曰,昨日直宿本院時,醫官以門鑰前先爲入來人,已爲草記,而醫官秦泳·李漢臣·崔遂燁,同爲待令,直宿,何如?傳曰,允。
韓兢履,以右邊捕盜廳言啓曰,本廳從事官李周百,身爲入直,謂有私故,不待交替,徑先下鄕,擧措該妄,汰去之意,敢啓。傳曰,知道。
大司諫李羲甲疏曰,伏以惠慶宮邸下患候,彌日添損,院直旣設,廷候且行,驚遑憂灼,大小同情,臣於本月初九日,伏奉除旨,以臣爲司諫院大司諫者,職旣宿趼,恩出心簡,在身分義,固宜駕屨不俟,以伸叩謝之忱,而第臣狗馬賤疾,沈淹床笫,始以伏暑所祟,泄痢交作,中緣初寒所勒,痰濕內壅,食飮全阻,而尙患痞格,氣血俱耗,而猶復潮上,兼以寒熱無常,眩暈日甚,目下形症,雖房闥動作,輒借扶將,若夫束帶彈冠,出入於臺閣之中,初非可論,故庚牌屢降,而日事違逋,顧臣情私,諒非獲已,震恐懍惕,靡所容措,今此廷候之班,庶僚咸簉,臣亦不惶他顧,卽擬竭蹶,而欲起還仆,自力無路,焦遑之忱徒切,起居之誠莫伸,有臣如此,不如無生,玆敢伏枕構草,疾聲鳴籲於憫覆之天。伏乞聖慈,俯賜鑑諒,將臣職名,亟行鐫免,仍治臣此時瀆擾之罪,以警具僚,不勝至祝,臣旣不才,病又難强,顧何敢以臺閣言,而第於臺閣事,竊有區區愚見,敢此附陳,惟聖明,垂察焉,臺閣爲任,不輕而重,故朝家所以待之也,逈出於庶僚之上,在外侍從,若蒙除命,則下璽書而敦召,給馹騎而招來,榮寵之優禮之,其將必致於朝著,俾盡耳目之責也,臣伏覩近日,臺閣除旨,多下於在外侍從,此實出於我聖上立賢無方,傍招俊乂之盛德至意也,彼在野之臣,固宜卽日登道,于于而來,昌言讜論,裨補大猷,而下諭之限輒過,上來之人絶罕,臣未知其實病實故之如何,而招之不來,亦豈敢慢蹇而然哉,竊慮我殿下來諫之德,有所未盡,或幾於千里拒人而然也,雖以縣道付進之疏言之,彼以獻芹之誠,思贊擇蕘之德,而殿下,輒賜循例之批,未聞採用之實,傳曰,有言責者,不得其言則去,言不見用,居者尙去,況此疏逖之蹤,安得無逡巡却顧之心乎,伏願殿下,克恢聰聽,察納嘉言,俾在外諸臣,得以輕千里而來告,又若有無故過限不卽上來者,亦時戒飭焉。臣無任云云。答曰,省疏具悉。所陳當留念,亦令政院知悉,卿其勿辭,調理行公。
壬申九月十六日辰時,上御熙政堂。左議政·時原任閣臣承候入侍時,行左承旨徐英輔,記事官洪羲祖,別兼春秋金陽淳·李紀淵,左議政韓用龜,原任提學南公轍,直提學洪奭周,檢校待敎李龍秀,以次進伏訖。用龜等進前奏曰,近來日候過涼,聖體,若何?上曰,一樣矣。用龜等曰,寢睡·水刺之節,何如?上曰,一樣矣。用龜等曰,王大妃殿氣候,何如?上曰,一樣矣。用龜等曰,惠慶宮患候,至有藥院直宿之命,下情不任驚慮矣,伏未審夜來,諸節果有差勝之效乎?上曰,諸節與昨一樣矣。用龜曰,汗候便度加減,若何?上曰,比前一樣矣。用龜等曰,嘉順宮氣候,何如?上曰,一樣矣。用龜等曰,世子宮凡節萬安乎?上曰,如前矣。用龜曰,玉體雖已康復,當此湯劑連進之時,焦遑之中,或有妨於保嗇之方,下情不勝憧憧,伏望十分節宣焉。惠慶宮進服加味順氣散一貼煎入事。出榻敎上命大臣·閣臣先退,用龜等退出,又命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·奉朝賀口傳朝問安。答曰,知道。世子宮,口傳問安。答曰,知悉。大殿·王大妃殿·中宮殿·惠慶宮·嘉順宮,內閣·政院·玉堂·藥房·朝廷二品以上·六曹堂上口傳夕問安。答曰,知道。世子宮口傳問安。答曰,知悉。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日加味順氣散進服之後,諸節果有差勝之效乎?臣等率醫官入侍,詳承症候,議定繼進湯劑爲宜。臣等不任達宵憂慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
尹尙圭啓曰,來二十一日,朝參日次矣,敢稟。傳曰,停。
尹尙圭啓曰,來二十一日,輪對日次矣,敢稟。傳曰,當次人受點,後日次待令。
金啓溫啓曰,行大司憲趙得永未肅拜,執義曺喜有,掌令李儒修·李箕淵,持平宋應望·金啓淵在外,監察茶時之意,敢啓。傳曰,知道。
尹尙圭啓曰,領議政金載瓚,左議政韓用龜,右議政金思穆,爲承候來待矣。傳曰,入侍。
尹尙圭啓曰,時原任閣臣,爲承候來待矣。傳曰,入侍。
朴宗京啓曰,藥房提調·副提調,持湯劑來待矣。傳曰,封入。
傳于尹尙圭曰,禮房承旨,馳詣宣武祠,奉審摘奸以來。
傳于尹尙圭曰,今年今月,誕辰不遠,小子孺慕之意,愈往未逮,初擬拜謁仙寢,伸其一分衷情,事勢拘掣,不得行禮,瞻望梧雲,不勝慟缺之心,幸行雖未爲之,豈無示意之擧,分付華留,誕辰日鎭南樓前庭,聚會四民,分等老壯弱賜米,境內儒武,依別試例,文鄕校設場,限十八科次,武以射場好處設,取二十人,試抄別單以上,境內六十一歲人,抄啓以上,本府市民徭役,限一朔蠲減,以示區區遠慕之情。
傳于尹尙圭曰,健陵令陞敍,參奉陞六,守僕等所屬,一竝米布施賞,華靈殿部長所屬,一例施賞。
傳于尹尙圭曰,發遣吏郞,諸執事淸齋與否,摘奸以來。
傳于尹尙圭曰,慈宮患候,比昨差勝,朝廷問安,間日爲之。
韓兢履啓曰,新除授黃海兵使徐春輔,以前任寧邊府使,時在任所矣,密符則以前兵使趙所佩密符仍佩,諭書則安寶,使院吏齎傳,何如?傳曰,允。
尹尙圭,以弘文館言啓曰,校理李魯集,時在京畿驪州地,經筵入番事緊,請斯速乘馹上來事,下諭,答曰,依啓。
尹尙圭,以弘文館言啓曰,本館上番,姑陞入直,事甚未安,校理李沆,副校理金逌根,旣有只推之命,竝卽牌招,以爲推移入直之地,何如?傳曰,允。
尹尙圭,以禮曹言啓曰,卽接奉常寺所報,則今九月二十二日璿源殿酌獻禮親行時,祭物依永禧殿封進之例封進,祭器則依例以戶曹所在取用,而造果廳,稟定後知委擧行之地云,謹稽己巳年酌獻禮親行時,依先朝戊戌年例,祭物自太常措備待令,祭器以戶曹所在進排,今番亦依己巳年例擧行,而造果處所,則前以端暉門外武兼廳爲之矣,今爲藝文館移接所,奉安實錄矣,最近之地,無可合之處,崇範門內內三廳精潔一房,修掃擧行之意,分付,何如?傳曰,允。
尹尙圭,以內醫院提調意啓曰,交河郡守吳千根,自任所今方上來,使之同爲待令直宿,何如?傳曰,允。
韓兢履,以摠戎廳言啓曰,北漢禁衛營字內城堞頹圮處,自該營,八月十七日始役,今月十七日畢築之意,敢啓。傳曰,知道。
尹尙圭,以奉常寺提調意啓曰,東耤親耕田所種稻打作,則所出爲三石十四斗,唐黍打作,則所出爲二石十三斗,豆打作,則所出爲十三斗,太打作,則所出爲一石三斗,粘粟打作,則所出爲三斗之意,敢啓。傳曰,知道。
壬申九月十七日辰時,上御熙政堂。大臣·時原任閣臣承候,藥房提調·副提調,率醫官同爲入侍時,右承旨尹尙圭,假注書尹景鎭,別兼春秋金陽淳·李紀淵,領議政金載瓚,左議政韓用龜,右議政金思穆,原任提學沈象奎,檢校直提學李存秀,直提學洪奭周,檢校待敎朴宗薰·李龍秀,藥房提調李肇源,副提調朴宗京,記事官洪羲祖,醫官李惟鑑·趙宗協·秦東秀·卞之錞·李漢臣,崔遂燁·吳仁豐·李敬培,司僕寺正李在秀,以次進伏訖。載瓚等曰,日氣稍寒,聖體,若何?上曰,一樣矣。載瓚等曰,王大妃殿氣候,何如?上曰,一樣矣。惠慶宮彌留之候,何如?上曰,一樣矣。載瓚等曰,俄聞醫官所傳,則泄候頻數云,今則,何如?上曰,一樣矣。載瓚等曰,世子宮凡節,何如?上曰,如前矣。肇源曰,醫官待令,診候,何如?上曰,後日次入診,可也。上曰,大臣就坐,又命李在秀進前,賜一封書而下敎曰,下去善爲擧行而來,可也。尙圭曰,今二十二日,親行眞殿酌獻禮事,命下矣。先朝癸丑年,則有百官入參之例,當宁己巳年,則有二品以上入參之例矣,今番則何以爲之乎?上曰,二品以上入參,可也。尙圭曰,自上服色,則癸丑·己巳兩年,皆以袞服下敎矣,今番則何以爲之乎?上曰,袞服,可也。惠慶宮進服加味理中湯一貼煎入事,榻前下敎,上仍命大臣以下先退,載瓚等退出,又命退,承史以次退出。
上在昌德宮。停常參·經筵。
開東,雷動電光,灑雨下雨,測雨器水深四分。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。世子宮口傳問安。答曰,知悉。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日加味理中湯進服之後,諸節顯有差勝之效乎?此時診察,尤不容少緩,臣等率諸御醫,趁早入侍,詳承症候,議定繼進湯劑爲宜。區區下忱,不任達宵憂慮,敢此問安,竝爲仰稟。答曰,知道。惠慶宮患候,比昨似有間焉,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
韓兢履啓曰,行大司憲趙得永未肅拜,執義曺喜有,掌令李儒修·李箕淵,持平宋應望·金啓淵在外,監察茶時之意,敢啓。傳曰,知道。
傳于尹尙圭曰,禮房承旨,馳詣受香諸處,奉審摘奸以來。
朴宗京啓曰,藥房提調·副提調,持湯劑來待矣。傳曰,封入。
韓兢履啓曰,右邊捕盜大將鄭學畊,以東關王廟獻官,今方受香出去矣,所佩命召及大將牌·傳令牌,來請還納,何以爲之?而在前如此之時,有他邊大將兼察之例,今番則何以爲之?敢稟。傳曰,仍佩往來,他邊大將兼察。
韓兢履啓曰,右邊捕盜大將,以他邊大將兼察事,命下矣。兼察右邊捕盜大將李溏,卽爲牌招聽傳敎,何如?傳曰,允。
尹尙圭啓曰,今二十二日眞殿酌獻禮祭文,當爲製進,藝文提學金啓洛,待明朝牌招,何如?傳曰,允。
以廣州留守金羲淳狀啓,判府事徐龍輔離發,轉向平邱地事,傳于尹尙圭曰,向者卿之還向鄕第也,予心甚悵缺矣,今則卿聞慈候而上來云,予不勝喜幸,玆遣史官,先言此意,從卽入來,予所至望事,遣史官傳諭。
傳于尹尙圭曰,內閣·政院以下夕問安,自明日勿爲之。
玄鎭商奉命在外,代以吉顯範爲事變假注書。
徐英輔,以戶曹言啓曰,香室藝文館改建,當於明春始役,而物力雖未措處,材木預先備待,斫取之節,秋勝於春,湖西及關東諸道封山木物有裕處,當爲取用,而斫取之際,必不無濫觴貽弊之端,自備局,知委各該道臣,務從便宜,以爲斫運上送之地,何如?傳曰,允。
韓兢履,以備邊司言啓曰,卽見咸鏡監司金履陽所報,則以爲,道內中嶺中·赴戰嶺兩堡,竝作出身親騎衛沒技承傳自辟窠,分四等試取,拔其優等者二人,歲除年差,則南關出身之武技精鍊者,爭願樂赴,以此成節目擧行爲辭矣,中嶺·赴戰嶺兩窠,旣屬本營,俾爲激勸之實效,今反爲閑漫酬勞者,已無義意,而南騎衛,本以河朔精騎,間因撫御失宜,一任其爲無用之冗兵,誠萬萬寒心,今若分四等試藝,以兩堡許賞,則庶可爲疏鬱鍊兵之政,依所報,定式施行之意分付,何如?傳曰,允。
韓兢履,以訓鍊都監言啓曰,今九月十九日,習陣日次,三營當爲試放合操之意,筵稟蒙允,而以藥院直宿,姑爲停操,待撤直,勿拘日次擧行之意,敢啓。傳曰,知道。
韓兢履,以義禁府言啓曰,卽接月令醫員安橚手本,則時囚罪人權敏中素患痰積之症,處冷添劇,晝宵叫痛,食飮全却,李最爀,猝得毒感,又添泄痢之症,度數頻數,轉側須人,俱有難保之慮云,罪人病勢如此,則一邊保放,一邊草記,曾有定式矣。權敏中·李最爀,竝姑保放之意,敢啓。傳曰,知道。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮口傳問安。答曰,知悉。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日加味理中湯進服之後,諸節益有差勝之慶乎?臣等率諸御醫,趁早入侍,詳承症候,議定繼進湯劑爲宜。臣等不任區區憂慮,敢此問安,竝爲仰稟。答曰,慈宮氣候,與昨差勝,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
金啓溫啓曰,行大司憲趙得永未肅拜,執義曺喜有,掌令李儒修·李箕淵,持平宋應望·金啓淵在外,監察茶時之意,敢啓。傳曰,知道。
朴宗京啓曰,藥房提調·副提調,持湯劑來待矣。傳曰,封入。
事變假注書玄鎭商書啓,臣於本月十八日辰時,敬奉聖敎,馳往傳諭于平邱判中樞府事徐龍輔所住處是白乎,則以爲,臣於竦息窮山之中,伏聞惠慶宮患候,多日彌留,至於藥院之直宿,下情驚惶,不敢偃處私次,扶曳病軀,倉黃登途,而自顧罪累之蹤,亦不敢冒玷於近城之地,遂復縮伏於半程店舍,以爲竢勘之計,千萬不自意,近侍之臣,遠辱荒村,十行辭敎,鄭重繾綣,喩之以心甚悵缺,勉之以從卽入來,臣手擎恩言,且感且惶,不知措躬之所,臣之積罪未勘之實狀,未敢拖長煩浼,而名在嘗藥之列,而當此大小焦遑,院直已設之時,恬然於郊坰之外,致使院僚不備,殆是自有藥院以來所未見聞之事,卽此一節,其爲關國綱而壞事體,嶺海誅殛,猶未足以少贖其罪,恩諭鼎重,而秪承無路,伏地戰恐,惟願速遞藥院之任,以爲備員議藥之地,仍下鈇鉞之典,以勘前後辜恩蔑分之罪云矣,臣旣承傳諭之命,故仍卽伏路,緣由馳啓爲白臥乎是爾,詮次善啓白敎是事,答曰,卿之附奏,如是浼浼,爲卿慨然,望卿勿辭,從速入來事,更遣史官傳諭,與之偕來。
吉顯範奉命在外,代以權華爲事變假注書。
尹尙圭,以內醫院提調意啓曰,駞駱粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
徐英輔,以戶曹言啓曰,鑄錢節目,當爲啓下,而本曹歲鑄〈錢〉法例,多有難便,一依年前賑廳鑄錢例,別爲擧行,郞廳,以戶惠廳郞廳中各一員,特差監董,物力封不動中推移,先爲取用,而今番限三四十萬兩開鑄之意,敢啓。傳曰,知道。
韓兢履,以兵曹言啓曰,今九月二十日,文臣朔試射日次,而內外中日,旣已停止,不得爲之之意,敢啓。傳曰,知道。
韓兢履,以訓鍊都監言啓曰,本局把摠金植,身爲將官,事有不法,爲先汰去之意,敢啓。傳曰,知道。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮口傳問安。答曰,知悉。
王大妃殿進御滋陰健脾湯五貼製入事,榻前下敎。
惠慶宮進服加味理中湯前方中,加縮砂七分,一貼煎入事,榻前下敎。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨夕査橘飮進服之後,諸節益臻差勝之境乎?臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,慈宮氣候,與昨差勝,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
韓兢履啓曰,備邊司郞廳來言,今日賓廳日次,而直宿相値,不得來會云矣,敢啓。傳曰,知道。
金啓溫啓曰,行大司憲趙得永未肅拜,執義曺喜有,掌令李儒修·李箕淵,持平宋應望·金啓淵在外,監察茶時之意,敢啓。傳曰,知道。
朴宗京啓曰,藥房提調·副提調,持湯劑來待矣。傳曰,封入。
權華奉命在外,代以金持泰爲事變假注書。
事變假注書吉顯範狀啓,臣於本月十九日辰時,敬奉聖敎,馳往傳諭于平邱判中樞府事徐龍輔所住處是白乎,則以爲臣,昨因史官之回,猥控附奏,竊冀天地之仁,無物不遂,不意簪筆之臣,繼又遠臨,鈇鉞不加,敦勉愈摯。臣於是,惶蹙轉甚,直欲攢地而不可得也,臣之必不可復廁周行,卽婦孺之所共知,祗緣慈候愆和,群情焦遑,他不暇顧,倉黃登途,以少伸煎灼之私而已。夫豈有更進一步之勢,而乃若直宿之時,三提調之不得備員,論厥罪犯,金木亦輕,積罪至此,而尙稽當勘之典,恩諭轉隆,而萬無祗承之望,伏地涕泣,惟嚴誅是竢云矣。臣旣承偕來之命,故仍爲緣由馳啓爲白臥乎事是良爾,詮次善啓向敎是事。答曰,前批旣諭,勿辭卽爲入來事,更遣史官,傳諭于徐判府事。
傳于尹尙圭曰,再明日眞殿酌獻禮時,百官皆令入參。
徐英輔,以戶曹言啓曰,時御所內各司,依定式發遣本曹正郞臣趙厚鎭,與兵曹參判臣趙德潤,佐郞臣李元肅,東所衛將臣任希慶,西所衛將臣李蕙秀,南所衛將臣沈鍾,北所衛將臣南允豐,眼同看審後,有頉處,別單書入,而修改則擇日擧行,何如?傳曰,允。
徐英輔,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭,依定式,發遣本曹郞廳奉審,則文昭殿碑閣·蠶壇碑閣·追慕洞碑閣,姑無頉處,淨業院碑閣,懸板紗籠破傷,流霞亭,雨漏三庫,四面墻垣瓦子,庫庫脫落,萬懷堂,雨漏二庫,分付各該司,使之卽速修改之意,敢啓。傳曰,知道。
徐英輔,以戶曹言啓曰,臣宗慶,與正郞臣趙厚鎭,進詣慶熙宮,差備內及內各司,依節目眼同看審,則姑無頉處之意,敢啓。傳曰,知道。
徐英輔,以戶曹言啓曰,訓鍊院·慕華館,依定式,發遣本曹郞廳摘奸,則姑無頉處之意,敢啓。傳曰,知道。
徐英輔,以賑恤廳言啓曰,中部義城正契任掌金聖根,今月十九日,本洞路傍,得一歲遺棄男兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
尹尙圭,以觀象監提調意啓曰,本監命課學兼敎授崔景烈遷轉代,諏吉官池景興,術業頗精,依例差下,使之付軍職,冠帶常仕,何如?傳曰,允。
韓兢履,以備邊司言啓曰,冬至使公用銀不足條,依近例,以關西營邑所在中,推移貸送,待明年帽稅,卽爲還報之意,分付本道本邑,何如?傳曰,允。
韓兢履,以備邊司言啓曰,西關頒賞之後,或有不願受者,詳査以報之意,關問該道矣。卽見道臣成冊修報者,則安北鄕人朴絅,肅川鄕人車亨基,俱以補餉,特施邊將除授之典,而朴絅則儒業從事,車亨基則年近七十,且有儒名,皆不願受云。安北鄕人安命烈,郭山鄕人姜,以軍功施以加資之典,而兩人本以科儒,賞不稱情,皆不願受云。功旣不少,勞亦爲多,不可以渠所不願,仍爲寢賞,朴絅·車亨基,本道殿郞,待窠差下,安命烈·姜,亦令本邑儒鄕首任中,從願許差之意,分付道臣,何如?傳曰,允。
韓兢履,以備邊司言啓曰,西關赴陣及防隘守城校卒試射放,今將設行云,科規則旣有京營門已例,自當依此擧行,而至於出身入格者,旣不得直赴,且無他賞典,歸屬無處,抑鬱必多,竝帖加成給,以爲慰悅之道,何如?傳曰,允。
韓兢履,以御營廳言啓曰,因禮曹草記,康陵局內捉虎次,本廳善放砲手五十名,將校率領,另飭出送矣,多日行獵,終無虎迹,今姑撤還,何如?傳曰,允。
金啓溫,以義禁府言啓曰,觀此平安監司鄭晩錫啓本,則罪人金大勛等十一名,請令王府,亟施典刑矣。取考月前所上各邑囚供冊子中,道臣議啓金大勛,署名結約,題在上頭,從事參謀,入其左腹,連腸肚於昌始,爲爪牙於士用,募丁聖臣之家,策出攻灣之計,百惡咸萃,負犯至重,張弘益,以鳳寬之切姻,聖臣之血黨,梟腸共連於昌始,虺毒相襲於士用,邀路殺校,而其婿爲首,乘夜犯官,而其弟居前,末又投入定城,四朔力抗李琛,印符受得,決非履大之獨辦,旗鼓迎賊,明有信淸之傍證。若其景來之欲刎,而垂涕挽止,龜城之將犯,而挺身追到者,雜出諸招,終難全諱,其父廷桓,爲賊中軍,外從希著,爲賊巨魁,綢繆和應,明若觀火,城破之後,孤寡冤泣,皆怨此賊之逞兇,莫不欲手磔而口臠,鄭振恒·眞僑之造送燭籠也,履大之受得印符也,爾崙之偃處衙軒也,無不參見而詳知。且考賊徒文簿,差出左營將之任,竝列崔爾崙之類,則不待諸囚之供,而可知其爲劇賊,林溶,在於官則聞亂跳出,在於賊則見招趨入,自倉監而陞作座首,與宗繪而誠事履大,凶謀綢繆,逆節爛漫。崔爾恒,以賊中軍天杓之子,賊陣將爾崙之弟,入處府衙,囚供作證,受食賊料,文簿見捉,四朔拒城,城破逃命。同行者君則,則其自初綢繆之罪,昭不可掩,而兇醜之種,法當殄滅,張浩益,渠以劇賊弘益之弟,兇謀逆節,無不參涉,而當其薪峴之造亂也,與仁福而同惡,及夫郡衙之作變也,導士用而行凶。卽此兩案,難逭重辟,鄭志相,稍有識字之名,宜知忠逆之分,而從事受帖,攻灣製策,全篇數行,雖似草率,末端一語,尤爲兇悖。朴正用,渠以羈旅而投附賊,以卜筮而親密,書記從事,爲任最緊,宣邑良策,無處不隨,況其攻灣之策,報賊之書,窮凶情節,綻露無餘。元大天,本以宣邑之出身,時作益淳之執事,彼邑倅而投降,雖狗彘之不若,以府校而縛打,卽梟獍之同歸,且其隨往龍川,掠奪燕卜,莫非助賊逞兇之事,則揆以邦憲,不可容貸。韓一桓,本以博川執事之任,遽當康麟告變之時,受書邑倅,通奇兵營,渠雖欲藉此自脫,受官令而無意回報,托路憊而故爲逗留,留鎭受帖,開倉分糶,況其叔啓成,以糧監而從至松林,其弟一榟,自多伏而隨入定城,闔門俱賊,重辟難逭爲辭矣。上項諸囚,兇逆情節,盡綻於各人之招辭,備載於道啓之臚列,卽是異身同腸,俱係劇惡大憝謀反共謀律,無首從,發遣府都事,與該道道臣眼同,以謀反大逆捧結案,不待時凌遲處死,而緣坐勘律,籍沒家産等事,待正刑狀聞後擧行,何如?傳曰,允。
金啓溫,以義禁府言啓曰,卽接月令醫員安橚手本,則時囚罪人柳曮,屢日處冷之餘,素患疝症復發,又添毒感,達夜叫痛,食飮全却,實有難保之慮云。罪人病勢如此,則一邊保放,一邊草記,曾有定式矣,柳曮,姑爲保放之意,敢啓。傳曰,知道。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮口傳問安。答曰,知悉。
惠慶宮進服加味理中湯,依前方一貼煎入事,榻前下敎。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日加味理中湯進服之後,諸節益有差勝之效乎?臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮氣候,與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
韓兢履啓曰,來二十五日,朝參日次矣,敢稟。傳曰,停。
金啓溫啓曰,行大司憲趙得永未肅拜,執義曺喜有,掌令李儒修·李箕淵,持平宋應望·金啓淵在外,監察茶時之意,敢啓。傳曰,知道。
朴宗京啓曰,藥房提調·副提調,持湯劑來待矣。傳曰,封入。
傳于徐英輔曰,朝官六十一歲,令漢城府抄啓。
事變假注書權華狀啓,臣於本月二十日辰時,敬奉聖敎,馳往傳諭于楊州金村面平邱里判中樞府事徐龍輔所住處是乎則以爲,恩諭荐降,敦勉備至,而鐵限在前,蠢動無路,辜恩蔑分,萬殞難贖,至於王人相守,民邑受弊,尤屬切悶,莫非臣罪,伏地戰恐,惟願速被鈇鉞云矣。臣旣承傳諭之命,故仍卽復路,緣由馳啓云云。答曰,屢次勉諭,卿終若是辭巽甚過望,卽登途入來事,爾其更爲傳諭,期於偕來。
韓兢履,以御營廳言啓曰,因禮曹草記,康陵局內捉虎次,本廳善放砲手五十名,將校率領,另飭出送矣,多日行獵,終無虎迹,今姑撤還之意,入啓蒙允矣。撤還歸路,懿陵後洞近處,中豹虎一頭,小豹虎一頭捉得,故謹此封進之意,敢啓。傳曰,知道。豹虎則卿與兵判處賜給。
上在昌德宮。停常參·經筵。
二十一日夜,自五更至二十二日開東,灑雨下雨,測雨器水深三分。
上詣眞殿酌獻禮後,內閣·政院·玉堂·藥房·朝廷二品以上·六曹堂上·奉朝賀·大司諫口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮口傳問安。答曰,知悉。
藥房提調李肇源,副提調朴宗京啓曰,眞殿行禮,聖慕克伸,侵夜將事,勞動旣多,伏未審夜間,聖體若何,寢睡·水刺之節,何如?惠慶宮調攝中氣候,何如?昨日加味理中湯進服之後,諸節益有差勝之效乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮氣候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
金啓溫啓曰,行大司憲趙得永未肅拜,執義曺喜有,掌令李儒修·李箕淵,持平宋應望·金啓淵在外,監察茶時之意,敢啓。傳曰,知道。
朴宗京啓曰,藥房提調·副提調,持湯劑來待矣。傳曰,封入。
以公忠監司元在明狀啓,丹陽郡守金在明身死事,傳于尹尙圭曰,令該曹,口傳差出,待下批不日辭朝。
吏曹口傳政事,以李勉膺爲丹陽郡守。
傳于尹尙圭曰,眞殿酌獻禮時,贊禮·禮房承旨·執禮·大祝加資,其餘執事及通禮,竝兒馬一匹賜給。
傳于尹尙圭曰,華寧殿獻官洪顯周,內廐鞍具馬一匹面給,大祝陞敍,諸執事,各兒馬一匹賜給。
以漢城府六十一歲別單,傳于徐英輔曰,靑城尉,知事李晩秀,判敦寧李彦植,令漢城府存問,文武官曾經先朝侍從臣宣傳官人,令政院,於此別單中更抄,施以加資之典,其餘文蔭武臣,令該曹,食物賜給。
傳于尹尙圭曰,玉堂有實故及在外人,竝許遞,政官牌招開政。
尹尙圭,以弘文館言啓曰,本館下番闕直,事甚未安,今日政新除授玉堂,竝待下批牌招,以爲推移入直之地,何如?傳曰,允。
尹尙圭,以吏批言啓曰,眞殿酌獻禮親行時,大祝副司果洪遇燮·李憲琦加資事,命下矣。雖已資窮,俱未經準職,何以爲之?敢稟。傳曰,勿拘。
有政。吏批,行吏曹判書曺允大進,參判林漢浩牌不進,參議宋冕載牌不進,右副承旨李志淵進。以李在秀爲校理,洪羲瑾·李墷爲副校理,鄭祖榮·姜世白爲修撰,高廷鳳·尹致謙爲副修撰,洪晃燮爲兼弼善,金基厚爲刑曹參判,李肇源爲知經筵,趙學典爲工曹正郞,李顯相爲刑曹佐郞,尹光厚爲司宰僉正,鄭性愚爲司僕主簿,李道在爲禮賓直長,李立正爲健陵參奉,李勉休爲典獄參奉,黃燾爲昭寧園守奉官,故大司諫鄭夏彦贈吏參例兼,同知鄭杆考,禮曹判書李肇源今加正憲,右承旨尹尙圭今加嘉善,副司果朴宗琦·洪遇燮·李憲琦·曺鳳振今加通政加資事承傳。
兵批,行判書南公轍病,參判趙德潤病,參議韓鼎運入直進,參知李錫夏病,同副承旨韓兢履進。同知單秦穆良,護軍尹序東,副司果李光文·李龍秀·李魯集·趙民和·金逌根,副司直李重蓮·任俊常·金箕殷·任百禧·李興愚·李濟元·池景興竝單付。
以吏曹參議宋冕載牌不進罷職傳旨,傳于尹尙圭曰,只推。
事變假注書吉顯範狀啓,臣於本月二十一日未時,敬奉聖敎,傳諭于楊州金村面平邱里判中樞府事徐龍輔所住處是乎則以爲,直宿已至多日,恩諭若是諄複,苟使臣,有一分可進之勢,何敢迷不知變,甘自陷於蔑分慢命之科,而獨奈大防在前,不啻萬重鐵限,罪上添罪,無地容措,惟有遄被嚴誅,以存國綱而已云矣,臣旣承偕來之命,故仍留,緣由馳啓云云。答曰,觀卿附奏,無意登途,此時慈候靡寧,卿尤帶都提擧之任乎,勿辭卽爲上來事,爾其更爲傳諭,期於偕來。
徐英輔,以漢城府言啓曰,朝官六十一歲,令漢城府抄啓事,命下矣。京外文蔭武曾經東西班正職人,別單書入,而更爲申飭五部,行會四都八道,如或有見漏者,則隨其報來,鱗次書入之意,敢啓。傳曰,知道。
尹尙圭,以禮曹言啓曰,卽接草溪幼學鄭煥重所志,則以爲,同姓八寸弟昶重,嫡妾俱無子,以其同姓八寸兄承海第二子就奉,欲爲立後,兩家諸族,相議完定,而雖有昶重妻李氏,承海夫妻,俱爲作故,拘於常規,不得循例禮斜,依定式草記稟處事呈狀矣,凡係繼宗立後,明有可據,而不得登聞者,許令該曹論理草記事,曾有筵奏定式,而門長鄭煥重所訴旣如此,依定式,鄭承海第二子就奉,立爲鄭昶重之後,何如?傳曰,允。
韓兢履,以訓鍊都監言啓曰,本局從事官李錫祜,時帶奉常寺正,今番幸行時,勢難參陣,今姑改差,何如?傳曰,允。
韓兢履,以禁衛營言啓曰,本營哨官閔致書,身病猝重,勢難察任,改差,何如?傳曰,允。
壬申九月二十二日子時,上詣眞殿。酌獻禮入侍時,行都承旨朴宗京,行左承旨徐英輔,右承旨尹尙圭,左副承旨金啓溫,右副承旨李志淵,同副承旨韓兢履,記事官洪羲祖,假注書尹景鎭,別兼春秋金陽淳·李紀淵,檢校提學金祖淳,原任提學沈象奎·南公轍·朴宗慶,檢校直提學李存秀,直提學洪奭周,檢校直閣李光文,檢校待敎朴宗薰·李龍秀,以次侍立訖,時至,通禮跪啓請行酌獻禮,上具翼善冠·袞龍袍,出齋殿,贊禮導上,詣版位北向立,贊禮啓請鞠躬四拜興平身,上行四拜禮,宗親文武三品以上在位者皆四拜,贊禮導上,詣盥洗位盥洗訖,贊禮導上,陞自東階,詣第一室尊所西向立,執尊擧冪,贊禮導上,詣神位前跪三上香,宗京捧盞跪進,上執盞獻盞,兢履跪受盞,奠于神位前,大祝進神位右東向跪,讀祝文訖,贊禮導上,詣第二室第三室如右禮,贊禮導上降復位,贊禮啓請鞠躬四拜興平身,上行四拜禮,在位者皆四拜,少頃,贊禮又啓請鞠躬四拜興平身,上行四拜禮,在位者皆四拜,贊禮請上詣望燎位,上曰,望燎位,閣臣進去,大祝取祝版,奉置于床上訖,上命贊禮以下退出,承史·閣臣,以次退出。
上在昌德宮。停常參·經筵。
大殿,王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮口傳問安。答曰,知悉。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日蔘橘茶進服之後,諸節益有差勝之效乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。
李志淵啓曰,行大司憲趙得永,掌令李箕淵未肅拜,執義曺喜有,掌令李儒修,持平宋應望·金啓淵在外,監察茶時之意,敢啓。傳曰,知道。
朴宗京啓曰,藥房提調·副提調,持湯劑來待矣。傳曰,封入。
傳于李志淵曰,不爲仕進承旨竝許遞,前望單子入之,待下批,牌招察任。
傳于韓兢履曰,承旨未差之代,以洪遇燮·李憲琦除拜,牌招察任。
承旨前望單子入之,朴宗琦落點。
韓兢履啓曰,新除授右副承旨洪遇燮,時在京畿楊州地,斯速乘馹上來事,下諭,何如?傳曰,允。
以副校理洪羲瑾·李墷,修撰鄭祖榮,副修撰尹致謙牌不進罷職傳旨,傳于韓兢履曰,只推。
韓兢履,以弘文館言啓曰,本館下番闕直,事甚未安,副校理洪羲瑾·李墷,修撰鄭祖榮,副修撰尹致謙,旣有只推之命,竝卽牌招,以爲推移入直之地,何如?傳曰,允。
以同副承旨李憲琦牌不進罷職傳旨,傳曰,只推,更爲牌招。
傳于韓兢履曰,政官牌招開政,加資下批。
傳于韓兢履曰,奉審都尉入侍。
傳于韓兢履曰,藝文提學牌招,華城儒生試所收券,科次以入。
以咸鏡監司金履陽狀啓農形事,傳于李志淵曰,觀此狀辭,農形連爲登就成熟云,言念民事,萬萬多幸,令該道,連加馳啓事,分付。
金持泰奉命在外,代以張振一爲事變假注書。
事變假注書吉顯範狀啓,臣於本月二十二日申時,敬奉聖敎,傳諭于楊州金村面平邱里判中樞府事徐龍輔所住處是白乎則以爲,溫綸遠頒,誨諭愈摯,震恐踧踖,益無所措,臣之從前罪戾,未暇悉數,而只以目下事言之,慈候靡寧,而身帶保護之職,恬不知動,罪一也,聖敎屢勤,而頑如木石,迷不知變,罪二也,王人久留,民邑俱弊,罪三也,事事件件,無往非罪,爲人臣而負此罪,將安所容,涕泣戰慄,惟鈇鉞之是竢云矣,臣旣承偕來之命,故仍留緣由馳啓云云。答曰,連日批諭,罄悉予意,望卿勿辭,卽爲入來事,更遣史官傳諭。
兵曹,以朴宗來爲留都大將。
韓兢履,以弘文館言啓曰,修撰姜世白,時在慶尙道尙州地,副修撰高廷鳳,時在全羅道光州地,經筵入番事緊,請斯速乘馹上來事,下諭,答曰,依啓。
李志淵,以漢城府言啓曰,因傳敎,靑城尉沈能健家,知事李晩秀家,判敦寧李彦植家,遣本府郞廳,存問之意,敢啓。傳曰,知道。
吏曹啓目粘連,觀此京畿監司李存秀狀啓,則以爲,道內竹山府田政,自來紊亂,每當出賦徵稅之際,只憑面任輩指告,虛僞之弊日滋,結役輒多再徵,公納每患愆期,不可不一番査正是白乎所,竹山府使鄭宅升,人固勤榦,而第是初當吏事,終不如手熟之人,通津府使李源祖,屢年畿邑,頗不生疎於田政,且其綜核詳敏,足以濟事是白如乎,竹山府使鄭宅升,通津府使李源祖,特爲相換事,令該曹稟處亦爲白有臥乎所,田政捄整,果係急務,而較量兩倅吏才之優劣,道臣旣陳,此請兩邑倅令相換一款,依此請施行,何如?判付啓,依允。
右議政金思穆疏曰,伏以是年是日,躬禋眞殿,聖慕冞增於羹墻,群情普切於於戱,矧又惟天降隲,慈宮患候,日臻差復,區區下忱,曷勝忭幸,仍伏念臣,卽床簀間朝暮垂絶之喘耳,一病三朔,與鬼爲隣,復豈有一分陽界之念,而惟是重任虛縻,至願莫就,病枕悶阨,逝將不瞑入地而已,向者御醫更問疾,珍劑頒降,優老之恩,欲生之德,逈越尋常,惶隕感激,只爲涕淚之盈襟,第其膏肓之疾,又値換節之交,形症屢變,醫者技窮,臣固自分其無幸,人亦共諒其實狀,間因慈候愆和,大小焦遑,濱危之命,不敢自恤,數遭候班,扶舁入參,以致觸冒霜寒,病狀越添,委貼床褥,徹宵叫痛,蓋其眞元旣敗,外邪易乘,小有勞動,一倍危劇,卽亦必然之勢也,臣何敢絲毫飾詐,以欺紸纊之聽哉,見今幸行迫近,留都有命,未知殿下,猶復責臣以生人之事耶,從前大臣之老病不敢隨駕者,亦多有居守城闕之例,而然其疾病,不至委頓,肢體尙能運用,足可以摠察事務,有所攸爲故耳,今臣則自來奇疾,又添別症,房闥之間,轉側隨人,束帶赴公,若隔前生,恃輿致身,亦已無望,成命之下,末由趨承,有臣如此,生不如死。伏乞聖慈,俯賜鑑諒,亟遞臣尸居之職,以安私分,重勘臣慢命之罪,以警具僚,仍命他大臣留都,俾國體無損,不勝幸甚云云。答曰,省疏具悉卿懇。所辭予豈不許施,而行幸尙隔多日,調理視務何妨,望卿更勿辭疏,安心調理,當日留都。仍傳曰,此批答,遣史官傳諭于右議政。
壬申九月二十三日辰時,上御熙政堂。藥房入侍時,提調李肇源,副提調朴宗京,記事官洪羲祖,別兼春秋金陽淳·李紀淵,檢校直閣李光文,以次進伏,醫官吳千根·李敬培·李惟鑑·趙宗協·李漢臣·崔秀燁·秦東秀·卞之錞·吳仁豐,進伏楹外訖,肇源等曰,日氣淸美,聖體,若何?上曰一樣,而各殿宮氣候,亦爲一樣矣。肇源曰,惠慶宮調攝諸節,伏聞承候官所傳,則便度昏候,今幾復常,而憊候,與患候前一樣云,而今此登筵矣,詳承症候,是臣之望也。上曰,諸節一樣矣。肇源曰,諸節一樣,自今日議進調理之劑矣。上曰,醫官入診,千根·宗協·漢臣等入診,退伏〈奏〉曰,脈候左右三部調均矣。上曰,醫官先退,千根等退出,宗京曰,各殿宮進上駞酪粥,以來十月初一日煎入,而提調,當於今月晦日,入宿監煎,故敢此仰達矣,上可之。宗京曰,幸行時本院,輸往江心水,而在前或有因下敎置之之時,今番則何以爲之乎?上曰,置之,可也。惠慶宮進服加味六君子湯,自今日一貼式煎入。出榻敎上命退,以次退出。
壬申九月二十三日申時,上御熙政堂。奉審都尉入侍時,右承旨韓兢履,假注書尹景鎭,記注官朴思彦,別兼春秋金陽淳,永明尉洪顯周,以次進伏訖。上曰,奉審諸處,何如?顯周曰,無頉矣。上曰,健陵奉審,何如?顯周曰,無頉矣。上曰,顯隆園奉審,何如?顯周曰,無頉矣。仍命退,顯周退出,又命退,承史以次退出。
上在昌德宮。停常參·經筵。
辰時,雷動。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮口傳問安。答曰,知悉。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益有差勝之效乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮患候,與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
李志淵啓曰,行大司憲趙得永,掌令李箕淵未肅拜,執義洪喜有,掌令李儒修,持平宋應望·金啓淵在外,監察茶時之意,敢啓。傳曰,知道。
李志淵啓曰,左副承旨朴宗琦,今日不爲仕進,卽爲牌招,何如?傳曰,與同副承旨許遞,今日政差出,待下批,牌招察任。
傳于韓兢履曰,今年異於常年,咸·永興濬泒子孫沈廢者應多,特令該曹,隨其窠闕,卽爲調用。
朴宗京啓曰,藥房提調·副提調,持湯劑來待矣。傳曰,封入。
以修撰鄭祖榮,副修撰尹致謙牌不進罷職傳旨,傳于韓兢履曰,只推。
韓兢履,以弘文館言啓曰,本館下番,姑降入直,事甚未安,修撰鄭祖榮,副修撰尹致謙,旣有只推之命,竝卽牌招,以爲推移入直之地,何如?傳曰,允。
韓兢履啓曰,今二十八日健元陵親祭祭文,當爲製進,藝文提學金啓洛,待明朝牌招,何如?傳曰,允。
韓兢履啓曰,行吏曹判書曺允大,參判林漢浩,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更爲牌招,何如?傳曰,允,參議只推,一體牌招。
有政。吏批,行判書曺允大牌不進,參判林漢浩牌不進,參議宋冕載進,右承旨韓兢履進。啓曰,行判書曺允大,參判林漢浩竝牌不進,小臣獨政未安,何以爲之?敢稟。傳曰,只出緊任。以洪仁謨·曺鳳振爲承旨,洪冕燮爲應敎,柳訸爲兵曹正郞,金啓洛爲分內局提調,竹山府使鄭宅升,通津府使李源祖相換,楊州牧使金孝建今加資憲,吏曹參判林漢浩今加嘉義,淮陽府使尹益烈,副護軍洪羲運,慶州府尹申溆,穩城府使李禹道,慶興府使李得秀,碧潼郡守李膺福,副護軍鄭㵙·李昌會·李源龍·李彦煐,慶州營將沈公俊已上今加嘉善,副司直愼性眞·洪宅夏,副司果尹奎範,訓鍊僉正李在淵,前宣傳官鄭必秀今超通政,已上年六十一加資事承傳,中官李奎世今加正憲加資事承傳,右副承旨單洪仁謨,同副承旨單曺鳳振。
兵批,行判書南公轍病,參判趙德潤病,參議韓鼎運病,參知李錫夏入直進,左承旨李志淵進。僉知李基鼎·元在誠,護軍徐英輔·尹尙圭,副護軍金啓溫·李憲琦·朴宗琦·曺鳳振以上竝單付。
以水原留守金履度狀啓,境內士民六十一歲人開錄事,傳于李志淵曰,令該府,分面米布題給。
以平安監司鄭晩錫狀啓,救災恤窮之方,令廟堂稟旨分付事,傳于李志淵曰,今因關西狀啓,言念民事,實爲憧憧,令廟堂,另留對揚,消詳稟處事知委。
事變假注書金持泰狀啓,臣於本月二十三日辰時,敬奉聖敎,馳往傳諭于楊州金村面平邱里判中樞府事徐龍輔所住處是白乎,則以爲,恩諭相續,馹路附啓,便成日課,以國體則屑越轉甚,以臣分則壞損無餘,一則臣罪,二則臣罪,跼高蹙厚,惟竢金木之遄加而已云矣,臣旣承傳諭之命,故仍卽復路,緣由馳啓云云。答曰,如是辭巽,萬萬過矣,勿辭卽爲登途事,爾其更爲傳諭。
韓兢履,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
李志淵,以備邊司言啓曰,冬至兼謝恩使拜表期日不遠,正使沈象奎,依例判中樞府事單付口傳下批之意,分付該曹,何如?傳曰,允。
兵曹口傳政事,判府事單沈象奎。
李志淵,以兵曹言啓曰,水口前萬戶金彩郁,以直赴殿試應試人,前已改差差代,而新除授萬戶方景行,除朝辭使之赴任之意,分付該道帥臣矣,卽伏見平安兵虞候李炯報臣曹辭緣,則新除授水口萬戶方景行作故云,直赴人上來應試,旣是法典,爲先假將定送,以爲交代上來之意,分付,何如?傳曰,允。
李志淵,以兵曹言啓曰,闕內入直訓鍊都監局別將·把摠·哨官·內三廳將·守門將·禁衛營把摠·哨官等番單子,每中日入啓受點矣,今此幸行相値,勢難入啓受點,依例回鑾翌日,入啓受點,分所單子,待受點卽爲書入,巡將監軍,以今九月二十七日,巡將監軍,二十八日至,使之仍察之意,敢啓。傳曰,知道。
李志淵,以兵曹言啓曰,今此幸行時,侍衛禁軍,不可不點擇以行矣,各番禁軍中,新受馬及病蹇不能致遠之類,依例推移替直之意,敢啓。傳曰,知道。
李志淵,以兵曹言啓曰,慶熙宮衛將李碩觀,身病危重,時月之內,萬無供職之望,呈狀乞遞,輪番之任,不可遲待其差復,今姑改差,何如?傳曰,允。
李志淵,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣,今亦依此擧行,何如?傳曰,允。
李志淵,以訓鍊都監言啓曰,今此幸行時,隨駕武藝別監一百五十人饌價錢每人各三錢,門旗手三十八名饌價錢,每名各一錢五分,依例分給之意,敢啓。傳曰,知道。
上在昌德宮。停常參·經筵。
辰時巳時,雷動,未時申時,雷動電光。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·奉朝賀口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮口傳問安。答曰,知悉。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益有差勝之效乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
李志淵啓曰,行大司憲趙得永,掌令李箕淵未肅拜,執義曺喜有,掌令李儒修,持平宋應望·金啓淵在外,監察茶時之意,敢啓。傳曰,知道。
李志淵啓曰,備邊司郞廳來言,今日賓廳日次,而藥院直宿相値,不得來會云矣,敢啓。傳曰,知道。
朴宗京啓曰,藥房提調·副提調,持湯劑來待矣。傳曰,封入。
韓兢履啓曰,領議政金載瓚,左議政韓用龜爲承候來待矣。傳曰,日候不適,俄於入診,已諭慈候矣,退去。
韓兢履啓曰,時原任閣臣,爲承候來待矣。傳曰,退去。
傳于韓兢履曰,大臣承候,明日來待。
張振一奉命在外代,韓發翼爲事變假注書。
傳于韓兢履曰,連日佇企之餘,大臣之終是浼浼,不覺慨歎,慈候欠和,直宿久設,而此時大臣之如前逡巡,豈爲體小子之至意哉,更遣史官,申諭此意,卽爲簉朝,以爲直宿議藥之地事,傳諭于徐判府事。
韓兢履啓曰,凡呈辭之廳坐來呈,例也,而同經筵趙弘鎭三度呈辭,晩始來呈,事甚未安,推考,何如?傳曰,允。
韓兢履啓曰,應敎洪冕燮,旣入闕中,不爲肅謝,直爲出去,事甚未安,推考,何如?傳曰,允。
韓兢履啓曰,應敎洪冕燮,修撰鄭祖榮未肅拜,校理李沆,副校理洪羲瑾·李燁,副修撰尹致謙差祭,校理李在秀,修撰姜世白,副修撰高廷鳳在外,副應敎未差,玉堂上下番俱空,事甚未安,應敎洪冕燮,修撰鄭祖榮,竝卽牌招入直,何如?傳曰,允。
以修撰鄭祖榮,副修撰尹致謙牌不進罷職傳旨,傳于韓兢履曰,只推。
以右副承旨洪仁謨牌不進罷職傳旨,傳于李志淵曰,只推。
傳于李志淵曰,右副承旨許遞,與同副承旨未差之代,前望單子入之,待下批,牌招察任。
承旨前望單子入之,朴宗薰·尹鼎烈落點。
李志淵啓曰,左副承旨洪遇燮,自鄕上來云,卽爲牌招,何如?傳曰,允。
傳于韓兢履曰,左副承旨未差之代,前望單子入之,待下批,牌招察任。
承旨前望單子入之,呂東植落點。
傳于韓兢履曰,慈候進退彌留,小子難以離側,陵幸以來月初旬內擇入。
傳于韓兢履曰,水原試取儒生表居首次上一幼學沈東潤,直赴殿試,之次次上幼學李秀英·李基寅·尹學烈,竝直赴會試,次中幼學金星柱給二分,之次次中幼學金箕詢等五人,令本府,紙筆墨分等施賞。
以水原境內武士別試別單,傳于李志淵曰,閑良崔雲瑞,別驍士閑良朴鳳善,直赴殿試,別驍士閑良趙漢郁,副司果朴元孝,別驍士閑良朴宗星·金鍾鉉·牟景晟,直赴會試,旗牌官副司果朴東賢等十三人此以下,竝令該府,考例施賞,賜物自武庫下送。
刑曹啓目粘連是白爲亦,向前平安監司鄭晩錫,旣已遲晩,所當照律施行是白乎矣,係是二品職,臣曹不敢擅便,上裁,何如?判付啓,置之爲良如敎。
李志淵,以備邊司言啓曰,北道先運襦衣作木三十八同零,去核木花二千一百九十斤零,照數捧上,尺量稱量後,仍爲監封,逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭關飭之意,敢啓。傳曰,知道。
左副承旨洪遇燮疏曰,伏以眞殿擧親禋之禮,聖慕克伸,慈候獲神明之扶,天和漸復,愴忭交極,小大同情,仍伏念臣,跧伏田廬,蒲質先衰,筋力奔走,尙不得猶人,居常悚懍,如隕淵谷,是年是享,竭蹶進身,粗效微忱,旋尋鄕路矣,千萬不自意,恩資遽及於罔功,繼以有銀臺特授之命,龍光所被,蓬蓽動色,臣是何人,仰辱隆眷,至此之極也,且感且惶,顚倒登途,冒沒一肅,爲伸叩謝之義,第臣於右承旨臣韓兢履,有妻四寸應避之嫌,揆以格例,在下當遞,玆敢略構短章,仰瀆崇聽。伏乞聖慈,俯垂諒察,亟命鐫改臣職名,以存公格,以安私分,千萬幸甚。臣無任云云。省疏具悉。所請依施。
同副承旨曺鳳振疏曰,伏以臣,猥以罔功,濫被誤恩,通政新資,曾未數日,承宣除旨,又降此際,臣於是,惶隕感激,不敢逡巡,纔已隨牌出膺,粗伸叩謝之微忱,而第臣與都承旨臣朴宗京,有親査應避之嫌,揆以格例,在下當遞,玆敢略陳短章,仰瀆崇嚴。伏乞聖明,俯垂鑑諒,亟遞臣職,以存公格,千萬幸甚。臣無任云云。省疏具悉。所請依施。
壬申九月二十五日辰時,上御熙政堂。藥房入侍時,提調李肇源,副提調朴宗京,記事官洪羲祖,別兼春秋金陽淳·李紀淵,檢校待敎朴宗薰,以次進伏。別待令朔寧郡守洪旭浩,醫官吳千根·李敬培·李惟鑑·李漢臣·趙宗協·崔遂燁·秦東秀·卞之錞·吳仁豐,進伏楹外訖,肇源等曰,日氣暄暖,聖體,若何?上曰,一樣矣。肇源等曰,寢睡·水刺之節,何如?上曰,一樣矣。肇源等曰,王大妃殿氣候,何如?上曰,各殿宮氣候一樣矣,仍敎曰,醫官入診,肇源曰,朔寧郡守洪旭浩上來矣,先爲入診,何如?上曰唯,旭浩入診退伏,上曰,脈候奏之。旭浩曰,六脈調和矣。千根·宗協·惟鑑·東秀等,入診退伏曰,脈候左右三部調均矣。千根曰,湯劑今已十貼矣,諸節若何,肇源曰,湯劑進御之後,諸節,何如?上曰,一樣矣。肇源曰,惠慶宮朝承候,姑未詳承,湯劑連進之後,諸節,何如?上曰,一樣矣。王大妃殿進御加味六君子湯,五貼製入事。出榻敎惠慶宮進服加味君子湯前方中,加便香附一錢五分,白茯神一錢,一貼煎入事。出榻敎上命醫官先退,旭浩等退出,又命退,承史以次退出。
上在昌德宮。停常參·經筵。
申時酉時,雷動。自初昏〈至〉人定,雷動電光。至二十七日開東,灑雨,測雨器水深一寸九分。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。世子宮,口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮,口傳問安。答曰,知悉。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益有差勝之效乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
韓兢履啓曰,行大司憲趙得永,掌令李箕淵未肅拜,執義曺喜有,掌令李儒修,持平宋應望·金啓淵在外,監察茶時之意,敢啓。傳曰,知道。
李志淵啓曰,領議政金載瓚,左議政韓用龜,依下敎來待矣。傳曰,入侍。
朴宗京啓曰,藥房提調·副提調,持湯劑來待矣。傳曰,封入。
以應敎洪冕燮牌不進罷職傳旨,傳于李志淵曰,只推。
韓發翼奉命在外,代以成龍申爲事變假注書。
李志淵,以禮曹言啓曰,傳曰,慈候進退彌留,小子難以離側,陵幸以來月初旬內擇入事,命下矣。幸行吉日,令日官池景泌推擇,則來十月初七日初十日俱吉云,以何日定行乎?敢稟,傳曰,以初七日爲之。
事變假注書張振一狀啓,臣於本月二十五日辰時,敬奉聖敎,馳往傳諭于楊州金村面平邱里判中樞府事徐龍輔所住處是白乎,則以爲,恩諭若是諄複,臣雖萬萬迷頑,亦具彝性,豈不知此時此職之尤異於他時,而若其萬重鐵限,不可冒進之狀,旣悉前奏,庶幾日月之明,有所照燭,每承一番敦命,輒增一層罪戾,瞻望宸極,只竢鈇鉞之速加云矣,臣旣承傳諭之命,故仍卽復路,緣由馳啓云云。答曰,觀卿附奏,終始辭巽,何不諒予至意乎,勿辭卽爲入來事,更遣史官傳諭。
李志淵,以吏曹言啓曰,今此宗廟冬享大祭祭官中,時無職名人,令該曹,口傳付軍職,何如?傳曰,允。
韓兢履,以備邊司言啓曰,卽見江華留守洪義浩狀啓,則備陳穡事失稔之狀,仍以爲本府府倉及各官各陣堡今秋所捧還米太,尤甚面尤甚戶限折半,尤甚面之次戶,之次面尤甚戶限三分一,之次面之次戶限四分一竝停退,當捧條亦依此等分,以相當穀,準折代捧,昨年停退條米太,竝督末由,亦令仍停,訓禁御三軍門留營穀之分給於本部境內者,亦依本府例,分數停代,嶺營·完營劃米錢及畿邑移轉米耗代錢貿米條,今年當捧米,旣非取耗之穀,亦多代錢之例,竝捧純錢,待明秋還作本色事,竝請令廟堂,稟旨分付矣,畿甸未免穴農,而沿島間多全歉,本府荐荒,民情雖悶,新還停退,不可遽議,以今歲縮年減之還,平生排巡,亦患不敷,荒歲活民,其勢無奈,而今又遇歉輒停,有停無捧,則不出多年,無穀乃已,是豈但目前之憂而已,停退一款,有難輕施,而相當穀準折代捧,使之依狀中分等施行,府還旣不得停捧,則三營餉還,宜無異同,至於昨年停退穀,便是新還,而若使兩年還,同時竝督,則此時民勢,在所當念,今姑仍停,移轉貿米條,依近例,許令純錢代捧,何如?傳曰,允。
韓兢履,以備邊司言啓曰,平安監司鄭晩錫災實分等狀啓,傳曰,今因關西狀啓,言念民事,實爲憧憧,令廟堂,另留對揚,消詳稟處事知悉事,命下矣。取見其狀本,則義州等二十四邑,置之之次,平壤等十八邑,置之尤甚,稍實名色,不爲擧論,仍以爲春後開賑之方,追後登聞,後錄條件,竝請令廟堂,稟旨分付矣,其一,事目災外不足災六千一百三十三結二十六負五束,特許加劃,各該營所用雜役條,依三南官需災減例,災結所納,申飭蠲減事也,西關六千結之災,殆前所無,而今年則始焉陳荒爲災,終又旱乾爲災,兼之以雹蟲霜三災,仍爲災上加災,凡所以爲災者,竝湊於今年,請災之若是夥多,勢所固然,然而洽過半萬結之數,有過分數,事目災外五千一百三十三結零,特爲許劃,其一,各邑鎭所在帳付外,火稅之會錄於賑廳勅庫及補餉者,各鎭之罷斂給代者,各邑之民庫所付者,當年稅摠,特許半減,而罷斂給代中半減條,以某樣穀,從便給代,民庫所付中半減條,貢獻方物,旣許蠲減,臣營所捧,亦竝半減或全減事也。火田失稔,尤甚於平田,若徵不毛之稅,實同無麵之托,各庫會錄諸鎭給代之竝請半減者,果爲得宜,依此許施,而至於罷斂條,以某樣穀給代云者,有欠詳悉,使之指陳某穀,更爲論報,其一,陳田火田之加執,數甚不多,今年則特免加執事也,陳火田之原摠旣縮,加執何論,依所請許免。其一,道內漁鹽船稅今年兩等稅摠中竝計十五分一蠲減條,特許四分一蕩減事也,漁鹽船三稅十五分一蠲減,寔是廣慶之特恩,一遵前下傳敎,從分數蠲稅,以示朝家恤恩之德意,若是最難捧之類,如非特敎,則無得蕩減,以十分之三,限明秋停退。其一,昨年停退條還穀,特許仍停事也。其一,昨年未捧條還穀,毋論之次尤甚邑,尤甚戶折半,之次戶三分一,特許停退事也。其一,今秋各樣還捧,尤甚邑折半,之次邑三分一,相當穀許令代捧,待明秋還作本色事也。還穀之昨年停退條仍停,未捧條之次尤甚邑尤甚戶折半,之次戶三分一許停,今年當捧條尤甚邑折半,之次邑三分一,相當穀準折代捧事依施。其一,今年還分中均役廳·御營廳移貿條及本道移貿條中,限二萬石,以詳定例,代錢捧納,而分排於至貧難捧之民事也。均廳·御營廳·本道當年移貿穀,合爲三萬八千六百石零,難以本色準捧,依所請二萬石,以分給時詳定例,代錢以捧。其一,平壤·慈母·藥山·黃龍等四處城餉,限折半捧留平倉事也。其一,各邑戶籍,各驛形止案官校奴婢案,點船改案,竝姑退限,待明秋擧行事也。其一,別武士馬兵都試及淸南北儒生公道會,竝姑退限,待明秋設行事也。其一,尤甚之次邑,限明秋勿定配所事也。其一,推奴徵債,限明秋防塞事也。四處城餉,捧留平倉,四案磨勘,退行明秋,都試都會,待明年設行,尤甚之次邑,勿定配所,推奴徵債防塞事,竝爲依施,何如?傳曰,允,災之減結,勢所固然,特令全數蕩減,漁鹽船稅,依狀請蕩減可也。
韓兢履,以備邊司言啓曰,卽見慶尙監司金魯應狀啓,則以爲,式年戶籍及軍案,勢將及今擧行,而勘費之責出災民,極涉可悶,漁鹽船稅改案,亦係海民之爲弊,戶籍·軍案·漁鹽船稅改案,竝待明年冬退行事,請令廟堂,稟旨分付矣。軍籍案磨勘之退行明年,旣爲許施於諸道,本道民情,亦所當念,軍籍案依狀請退行,漁鹽案亦許退行,何如?傳曰,允。
朴宗薰,以鑄錢所言啓曰,鑄錢開鑄事,已爲草記蒙允矣,會同後應行事目,別單書入之意,敢啓。傳曰,知道。
朴宗薰,以鑄錢所言啓曰,今此鑄錢時,匠人所用換舊錢,無論戶·惠廳,封不動中先爲取用,而隨捧充補,何如?傳曰,允。
朴宗薰,以鑄錢所言啓曰,每當設鑄之時,行用常銅,設店採用,自是已例,今亦隨其銅脈之豐盛,當開店,而京差下送,不無其弊,自該道,從便設店於銅産邑,使之給價取用之意,發關知委,何如?傳曰,允。
尹鼎烈,以禁衛營言啓曰,來十月當五番左部右司屬公忠道四哨軍兵,逢點實數五百十三名,已爲點閱整齊,來十月初一日,與內外各處入直將官軍兵等,依例替代後,舊軍放送之意,敢啓。傳曰,知道。
尹鼎烈,以御營廳言啓曰,本廳來十月十一月兩朔應立中部前司屬全羅右道四哨軍兵五百十七名,今已逢點整齊矣,十月初一日,與舊番左部後司軍兵,替代立番後,舊軍放送之意,敢啓。傳曰,知道。
尹鼎烈,以兵曹言啓曰,來十月十一月當上番騎兵二百二十八名,依定式,本曹點考後,仍令該曹,襦衣題給之意,敢啓。傳曰,知道。
尹鼎烈,以禁衛營言啓曰,來十二月當五番左部後司屬公忠道四哨軍兵,來十一月二十五日,京中逢點,依例準二朔立番之意,本道監·兵使處,預爲知委,何如?傳曰,允。
尹鼎烈,以御營廳言啓曰,本廳來十二月,癸酉正月兩朔應立中部左司屬全羅右道四哨軍兵,十一月二十五日,京中逢點,十二月初一日,與前司軍兵,當爲替代立番,趁期調送事,本道監·兵使處,措辭知會之意,敢啓。傳曰,知道。
行護軍尹尙圭疏曰,伏以慈候向和,院直將撤,眞殿行禮,宸慕克伸,歡忭之情,中外普切,愴慟之忱,小大惟均,臣以昔年逮事之蹤,陪是日裸薦之儀,淸廟愀然之思,有倍他時,不料示意之擧,竝及無狀之賤,特授臣嘉善大夫,臣雙擎華誥,惶懍震悸,莫省所以措躬也,仍伏念臣,夙遭險釁,零丁孤苦,早竊科第,空疎庸拙,環視輩流,最居人下,而多年講製,厚被先大王陶鑄之化,憫其蒙騃,則殆同嚴師之牖導,憐其單弱,則無異慈父之顧復,以至筵席之間,恩言屢勤,曠絶之私,若偏臣身,臣雖生隕死結,何以報洪造之萬一也,感激之悃,寤寐如結,而冗散之品,望絶進取,逮我殿下,特垂簪履之眷,猥及樗櫟之賤,久置顧問之列,屢加拂拭之恩,在臣追報之誠,固切湯火赴蹈之願,而其奈臣,姿性闒茸,見識鹵莽,徒荷造化之曲費,莫效絲毫之仰裨,每一循省,惶愧交中,而聖恩寬假,愈往愈摯,都廳監董,所重何如?而授臣於跧伏之中,春宮僚屬,妙選何如?而點臣於低擬之末,遂使疏賤之姿,猥廁慶禮之班,仰覩岐嶷之睿質,得伸蹈舞之微忱,寵至榮也,恩至渥也,此生所願,豈有餘望,而乃於別單之啓,特降陞資之命,繼以銀臺除旨,聯翩於數日之間,遇慶蒙恩,義重叩謝,章皇出肅,夙夜在公,其間供職,七十有餘日,而不敢爲辭免之計者,誠以仰感殊私,思效一分筋力之勞而然也,豈意蹲仍之地,反媒躐進之寵,卿月峻秩,遽加於千萬無似之身,臣聞命惝怳,撫躬踧踖,不覺寢食之靡安也,昔漢博士賈誼,一歲中超遷至太中大夫,載在史牒,夫以賈生之才學,尙論者猶謂之太驟,況臣之不才蔑學,何可擬倫於賈生,而未過三朔,濫躋貮卿,其爲冥升,反有甚焉,臣雖愚昧,其慙恧之心,盈滿之戒,亦安得不瞿然而惕然也哉,雖然此猶臣一己之私耳,亞卿之位,卽古所謂命德之器也,必待望實俱著,庸績可酬者畀之,然後上而無濫授之累,下而免僥冒之譏,而顧臣之今番擧行,卽不過按例趨走而已,曷嘗有一毫可紀之勞,而乃有此匪分之誤恩也,負乘之寇,不衷之服,未敢覼縷仰陳於聰聽之下,而今若貪戀寵祿,冒沒向前,則其於累聖簡而玷名器,所係誠不細也,玆敢略入文字,仰暴微懇。伏乞聖明,俯垂鑑諒,亟收臣新授資秩,以重公器,以安私分,不勝幸甚。臣無任云云。答曰,省疏具悉。卿其勿辭察職。
壬申九月二十六日辰時,上御熙政堂。大臣承候入侍時,左副承旨尹鼎烈,假注書尹景鎭,別兼春秋金陽淳·李紀淵,領議政金載瓚,左議政韓用龜,以次進伏訖。載瓚曰,近日日氣陰濕,聖體若何,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,惠慶宮調攝中氣候,何如?上曰,一樣矣。載瓚曰,嘉順宮氣候,何如?上曰,一樣矣。載瓚曰,久未登筵,今始入侍,有一二稟達事矣,齎奏官趙台錫,今已竣事復命,宜有酬勞之典,加資,何如?上曰,依爲之。出擧條載瓚曰,前安州虞候李榏,肅川府使李儒修,大陣被劫時,挺身殿後,能使賊勢少却,官軍獲全,當日捍衛之功,兩人爲最,而向來論賞時,實績未著,李榏只蒙弓箭之賞,李儒修只以領軍先到,右職調用,俱爲賞不能稱功,李榏則旣經邊地防禦使,待窠調用,李儒修,則此時西邑,不可移遷,以本職許用邊地履歷,五衛將鄭來鴻,與許沆,同在一陣,前後效勞,不在沆下,雖蒙堂上實職之典,而見其人器,亦堪收用,虞候中軍中,待窠差送之意,分付該曹,今番安州將士,有功勞而未入賞典者甚多云,令道臣,詳査登聞,竝施帖加成給之地,何如?上曰,依爲之。出擧條惠慶宮進服加味君子湯,依前方一貼煎入事,榻前下敎,上命大臣先退,載瓚等退出,又命退,承史以次退〈出〉。
上在昌德宮。停常參·經筵。
申時,雷動電光。自二更至二十八日開東,灑雨下雨,測雨器水深一寸五分。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮口傳問安。答曰,知悉。惠慶宮進服加味治中湯,一貼煎入事,榻前下敎。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益有差勝之效乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮氣候,與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
韓兢履啓曰,行大司憲趙得永,掌令李箕淵未肅拜,執義曺喜有,掌令李儒修,持平宋應望·金啓淵在外,監察茶時之意,敢啓。傳曰,知道。
李志淵啓曰,來初一日,輪對日次矣,敢稟。傳曰,當次人受點,後日次待令。
朴宗京啓曰,藥房提調·副提調,持湯劑來待矣。傳曰,封入。
傳于李志淵曰,楊州牧使未差之代,令該曹,口傳差出,卽速下送。
吏曹口傳政事,以洪羲俊爲楊州牧使。
李志淵,以弘文館言啓曰,本館上番闕直,事甚未安,校理李沆,副校理李墷·洪羲瑾,竝卽牌招,以爲推移入直,副修撰尹致謙,旣有只推之命,一體牌招察任,何如?傳曰,允。
事變假注書韓發翼狀啓,臣於本月十六日午時,敬奉聖敎,馳往傳諭于楊州金村面平邱里判中樞府事徐龍輔所住處是白乎,則以爲,近侍之臣,連日遠臨,傳宣聖敎,辭意愈摯,臣雖至迷,豈敢不知聖意之至勤,而猶且冥然頑然,莫可轉動,拊心自傷,直欲溘然而不可得也,伏地震越,恭竢威命云矣,臣旣承傳諭之命,故仍卽復路,緣由馳啓云云。答曰,觀卿附奏,以其情勢難安,如是强引,當此時,卿只顧公耳之意,豈有一毫辭巽之義哉,玆遣史官,更伸此意,卿其卽爲入城事,更遣史官傳諭。
韓兢履,以義禁府言啓曰,卽接月令醫官朴明詩手本,則時囚罪人金文基,素患痰積之症,闖發於處冷之餘,呼吸喘促,食飮全却,氣息奄奄云,罪人病勢如此,則一邊保放,一邊草記,曾有定式矣。金文基,姑爲保放之意,敢啓。傳曰,知道。
朴宗熏,以鑄錢所言啓曰,鑄錢事目,今已啓下矣,本所監董郞廳戶曹郞廳吳鼎秀,宣惠廳郞廳鄭述仁,限畢鑄除本仕,凡干差役,竝許停免,以爲專意擧行之地,何如?傳曰,允。
上在昌德宮。停常參·經筵。
自開東至未時,灑雨下雨,測雨器水深三分。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮口傳問安。答曰,知悉。
惠慶宮進服加味治中湯,依前方一貼煎入事,榻前下敎。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日加味治中湯進服之後,諸節益有差勝之效乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮氣候,與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
尹鼎烈啓曰,行大司憲趙得永,掌令李箕淵未肅拜,執義曺喜有,掌令李儒修,持平宋應望·金啓淵在外,監察茶時之意,敢啓。傳曰,知道。
備忘記,楊州牧使洪羲俊下直,長弓一張,長箭一部,筒兒一箇賜給。
朴宗京啓曰,藥房提調·副提調,持湯劑來待矣。傳曰,封入。
傳于李志淵曰,藥房都提調未差之代,前望單子入之,待下批,命招直宿。
藥房都提調前望單子入之,左議政韓用龜落點。
以全羅監司朴崙壽狀啓災實分等事,傳于呂東植曰,湖南年分狀啓,今方上來矣,俾有實效對揚之地事,令廟堂,卽爲稟處。
成龍申奉命在外,代以李菡甲爲事變假注書。
事變假注書成龍申狀啓,臣於本月二十七日辰時,敬奉聖敎,馳往傳喩于楊州金村面平邱里判中樞府事徐龍輔所住處是白乎,則以爲,臣罪日益深,而聖敎日以益摯,雨中荒郊,史官繼臨,諭之以只顧公耳,誨之以豈有辭巽,臣於是,一倍震惕,莫省措躬之所也,夫公耳云者,古之大臣,身佩安危,以其進退關國家休戚之謂也,若臣者,身名僇敗,一縷苟全,已是冥頑,尙何公私權衡之可論,辭巽云者,卽尋常細故,從容禮讓之謂,臣則罪上疊罪,日夕所伏竢者,直是嶺海鈇鉞之典,尤何堪擬議於辭巽乎,伏地涕泣,只竢嚴誅云矣,臣旣承傳諭之命,故仍卽復路,緣由馳啓云云。答曰,觀卿附奏,如前强執,引義之端,甚爲慨然,卿之所帶都提擧,今姑許副,望須安心簉朝事,更遣史官傳諭。
李菡甲奉命在外,代以權華爲事變假注書。
黃海監司韓用鐸疏曰,伏以臣,濫膺藩寄,百爲憒劣,雖平常無事之時,尙懼不克負荷,況値艱虞之會,實無以宣布德化,奠保黎庶,而幸蒙包荒之恩,迄免瘝職之誅,然本道纔經兵荒之災,癘疫之患,人口耗減,閭里蕭條,非復前日海西,而此皆臣按道後事,則顧安所逃其責哉,夙夜憂恐,心血爲焦,而又當荐歉之歲,苟有急於荒政,切於民隱者,則不得不仰首鳴號,自忘僭越,惟聖明,財察焉,蓋本道昨年歉荒,實是無前,彷彿己巳,湖南生靈嗷嗷,不保朝夕,重以西警飇發,人心震盪,剽劫奔竄,旬日方定,稍饒者家産蕩殘,貧窮者負携顚連,伊時景色,一道幾至於渙散,然猶忍飢安集,保有鄕井者,此無他,專由於朝家恤災之惠澤,自初固結於民心故也,蓋倉糴則分數停免,而至於三稅之退秋,尤爲曠絶,身布則一切代錢,而竝及最重之砲保,無非曲軫,旣許純錢,又命停退,凡屬恤民之政,靡不用極,雖是豚魚之冥,豈無感戴之心哉,此所以海西之得有今日也,然譬如死疾纔起,形殼僅存,懍懍乎蘇醒之無期,而不幸又値麥凶,旋遘毒癘,賑後民飢,甚於春窮,夏來札瘥,殆以萬計,每念西民之劫運,不覺涕零,日夜跂望者,惟在西成,而三朔酷旱,百穀盡痒,秋事之狼狽,殆無異於昨年,是死疾纔起,而忽加以別般毒症也,哀此西民,何辜而罹此哉,爲今之計,惟是蠲恤之典,加意於昨年,而如救焚拯溺之不暇,然後瘡痍餘生,庶得支存,此實一路安危立判之機,而萬一蹉跌,則海西之得爲海西,未知在於何日,而朝廷西顧之憂,未知止於何年,一時經費之贏縮,恐不可較計也,至於一道災結及諸般恤典,謹當於年分狀中仰陳,而先就木代錢一事言之,則今年綿凶,無異昨年,而昨年則猶有舊綿,今年則竝與舊綿而無之,是反甚於昨年,故臣不得已依昨年例,以純錢仰請矣,伏見備局關文各樣軍布得蒙純錢之令,猗歟至仁厚澤,臣方感頌不已,而獨於訓局砲保,未蒙一體之施,誠不勝愕然失圖也,臣雖愚昧,豈不知經費之急,砲保之重,而但以民力則窮於昨年,綿凶則甚於昨年,而昨年已施之澤,獨靳於今年,則非但惠有不終,民失其望而已,目今織素之節已屆,女紅之機盡空,綿田一花,人以爲瑞,市肆尺布,貴如文錦,蓋道內砲保合八千六百餘名,此時責八千六百餘匹於道內,眞所謂求魚於木,刮龜之毛,其勢自至於轉貿他道,而砲保之木,比他較細,其費必至於一匹四五兩,是一人而出二疋之役也,此固不忍施之於饑窮垂死之民,而雖傾家破産,能辦出此錢,則猶可說也,却顧一身,室虛如罄,還視一道,則錢荒如金,而猛差守門,毒楚刻膚,當此之時,忍其愁苦,而不爲流離者,能幾人哉,於是乎一人在逃,而害及一族,一家在逃,而侵及一里,此雖料度之言,而揆以事情,則必有之勢也,顧今朝家之眷眷乎西路,爲何如也,恤恤乎災政,爲何如也,而民情事勢,有如此萬萬切急者,其爲計也,不過用昨年已行之例,而民心大慰,民力快紓矣,推此一事,而廣施蠲恤之惠,則非徒海西生靈,奠於袵席之安而已也,臣忝在守土,目擊眞境,嚴畏含默,則是孤負委寄也,玆敢不避氄瑣,略陳事狀。伏乞聖上,特加矜察,訓局砲保,亦令純錢代捧,以垂曠異之惠澤,千萬幸甚。臣無任云云。答曰,省疏具悉。所請施行
上在昌德宮。停常參·經筵。
大殿·王大妃殿·中宮殿惠慶宮·嘉順宮,內閣·政院·玉堂·朝廷二品以上·六曹堂上口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,內閣·政院·玉堂口傳夕問安。答曰,知道。世子宮口傳問安。答曰,知悉。
惠慶宮進服加味治中湯,依前方一貼煎入事,榻前下敎。
藥房都提調韓用龜,提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益有差勝之效乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮氣候,與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
尹鼎烈啓曰,行大司憲趙得永,掌令李箕淵未肅拜,執義曺喜有,掌令李儒修,持平宋應望·金啓淵在外,監察茶時之意,敢啓。傳曰,知道。
朴宗京啓曰,藥房三提調,持湯劑來待矣。傳曰,封入。
事變假注書李菡甲狀啓,臣於本月二十八日未時,敬奉聖敎,馳往傳諭于楊州金村面平邱里判中樞府事徐龍輔所住處是白乎,則以爲,恩諭又下,誨責開導,諄諄懇摯,惶恐戰慄,益不知措躬之所,而至於藥院提擧之許解,不惟臣私心之得以少安,從此國體,庶不至於大損,以私而感,以公而幸,尤不任震越之至,上有如此之恩,而下不能一分對揚,罪隨恩添,感與悚竝,撫躬傷悼,此何人斯,惟有顒竢嚴命而已云矣,臣旣承傳諭之命,故仍卽復路,緣由馳啓云云。踏啓字。
李志淵,以吏曹言啓曰,副司果李名字,改以坰事告狀,令藝文館給帖,何如?傳曰,允。
尹鼎烈啓曰,備邊司啓曰,關西新除守令,除拜多日,尙未辭朝,本邑久曠,誠爲可悶,使之明日辭朝,仍卽赴任之意,申飭該曹,何如?傳曰,允。
尹鼎烈啓曰,備邊司啓曰,卽見公忠監司元在明災實分等狀啓,則洪陽等二十一邑,置之尤甚,公州等二十三邑,置之之次,定山等十一邑,置之稍實,後錄諸條,竝請令廟堂,稟旨分付,災結追後登聞爲辭矣,本道穡事,較豐歉之分,則差多於豐邊處,畿·嶺之間,則少遜於畿內,要之爲穴農之歲也,然而近海諸處,或不無擧一境全歉之邑,此道啓所謂尤甚,而之次與稍實,亦必有斟量而稱停者,三等所陳,依狀請施行,其一,今年新還餉軍布米錢及守摠兩營牙兵需米,無論尤甚之次邑,尤甚戶三分二,之次戶及稍實邑,尤甚戶折半,之次戶三分一停退事也。新還停捧,若非大無之時,未嘗輕議,而不幸荐歉,歲停爲課,民國兩病,病民尤大,蓋其歉歲姑息之計,實爲平年竝督之資,還簿漸空,民困隨棘,遂至於莫可救之弊,此所以還民難支之本,不在於捧,而實在於停者也。況今年,非可曰豐,而尙足爲豐與歉相半之歲,則當年應捧,豈容先停乎,啓中所請,誠未知其得當。軍布則兩西以外,諸路綿農,俱非失稔,此時停布,元非可論,軍錢則失農之民,辦錢雖艱,惟正之納,移易無路,竝置之。至若軍米需米,則只於尤甚邑尤甚戶,三分一停退,之次稍實邑勿論。其一,三局保米及樂工作米,無論三等邑,竝許純錢代捧事也。三局保米,事面與他有異,雖是穀貴之時,代錢京貿,祛弊生弊,均歸於民,況今穀價,不甚聳貴,而許令代錢,其例絶罕,置之。樂工米,異於軍需,尤甚邑全數,之次邑三分一代錢,稍實邑勿論。其一,各衙門各營門軍布,自十月至明年九月,尤甚之次邑全數,稍實邑三分二代錢事也。其一,砲保,尤甚之次邑折半,稍實邑三分一代錢事也。綿旣非歉,容有可措,各營各司軍布,訓局砲保,以本色收納。其一,各年舊還餉,無論三等邑,竝許仍停事也。新旣令準捧,舊糴果難竝納,各年舊還,特許仍停。其一,各樣新還餉,尤甚邑尤甚面里三分二,之次面里及之次邑尤甚面里折半,之次面里及稍實邑尤甚面里三分一,以相當穀,準折代捧,待明秋還作本色事也。畓穀雖能免歉,田農果皆失稔,收捧之際,宜有闊狹,只於尤甚之次邑,依道啓分等,今姑準折代捧,而稍實邑無論。其一,各年海溢停退及己巳停退身米布錢,無論三等邑,姑許仍停,待明秋收捧事也。其一,雙樹·安興·上黨餉米移轉各邑者,庚午·辛未,連値歉荒,未納本城,今年則尤甚邑全數,之次邑三分二,亦爲仍留事也。其一,漁鹽船,式年當爲改案,而今年則勿爲擧行事也。其一,各邑各年拯劣米太,限明秋停退事也。其一,牙山貢津倉所屬邑大同,依近例追後裝發事也。其一,尤甚之次邑,限明秋勿定配所事也。其一,推奴徵債,限明秋防塞事也。各年海溢處停退,己巳身米布錢,限明秋仍停,雙樹等三處餉還,捧留本色,漁鹽船三案,退限磨勘,拯劣米太停退,貢津倉大同,追後裝發,尤甚之次邑,勿定配所,推徵防塞事,竝依施。其一,南北漢義僧番錢當納條,隨其形勢,作爲分等,尤甚三分二,之次折半停退,定保處保軍之入於抄戶者,一體停退事也。南北漢僧錢,卽養兵之需也,非此則無以支放,且錢荒異於穀荒,竝使之及時收捧,何如?傳曰,允。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮口傳問安。答曰,知悉。
藥房都提調韓用龜,提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益有差勝之效乎?臣等率諸御醫,趁早入侍,詳承症候,議定繼進湯劑爲宜,臣等,區區憂慮,敢此問安,竝爲仰稟。答曰,知道。慈宮患候,與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
王大妃殿進御加味六君子湯,依前方五貼製入事,榻前下敎。
惠慶宮進服加味治中湯,依前方一貼煎入事,榻前下敎。
韓兢履啓曰,行大司憲趙得永,掌令李箕淵未肅拜,執義曺喜有,掌令李儒修,持平宋應望·金啓淵在外,監察茶時之意,敢啓。傳曰,知道。
尹鼎烈啓曰,備邊司郞廳來言,今日賓廳日次,而直宿相値,不得來會云矣,敢啓。傳曰,知道。
備忘記,江界府使金啓河下直,長弓一張,長箭一部,片箭一部,筒兒一箇賜給。
朴宗京啓曰,藥房三提調,持湯劑來待矣。傳曰,封入。
傳于李志淵曰,禮房承旨,馳詣宗廟·景慕宮,奉審摘奸以來。
韓兢履啓曰,正言朴齊聞,以其親病,投章徑行,原疏纔已捧入矣。所當直捧遞差傳旨及禁推傳旨,而此與無端徑行有異,從重推考,何如?傳曰,允。
尹鼎烈,以兵曹言啓曰,今九月各廳堂下武臣朔試射,內外中日,旣已停止,不得爲之之意,敢啓。傳曰,知道。
尹鼎烈,以兵曹言啓曰,今秋等能麽兒考講時,守門將徐有近,一次不通,訓鍊院主簿洪聖益·金敬彦,軍器寺主簿李吉會,二次不通,竝依定式,從重推考,何如?傳曰,允。
尹鼎烈,以備邊司言啓曰,卽見江原監司李好敏狀啓,則以爲,一路穡事,旣未免歉,儒武之齎糧遠赴,在所當念,昨今年公都會覆試及昨年秋等,今年春秋等勸別武馬兵選武都試,竝退行於明秋事,請令廟堂,稟旨分付矣。遇歉他道之都會都試,旣許退行,本道亦未純登,試邑且是尤甚,昨今年都會覆試各等都試,竝令退行,何如?傳曰,允。
尹鼎烈,以備邊司言啓曰,例貿蔘價錢三萬五千五百二十兩,本以關西貿蔘穀作錢,每年出給於倭驛矣。見今關西,兵荒之餘,蓄儲枵然,許多作錢,在所難愼,且嗣歲賙賑之資,亦不可不預先留意,無論某衙門穀,當及今變通,貿蔘價,姑以兩南所在華城所管互換米中一萬二千石,分排劃給,而華城互換穀取耗二千石,以關西貿蔘穀中,作錢以送,何如?傳曰,允。
正言朴齊聞疏曰,伏以臣之老母,日昨下往全州府臣父任所矣。稟本虛弱,居常多病,少失調將之宜,則每復添劇,焦遑度日,臣旣終鮮,無他兄弟,居家猶難須臾離側。今當遠離,且値寒節,扶病登塗,行事間關,戒念在心,宿食靡安,卽接中路所報,則臣母數日觸勞之餘,感冒闖肆,氣力綿綴,委頓旅次,進退兩難,扶護之人,靡有可恃,調治之方,亦多齟齬,急報踵至,促臣來視,臣旣不能隨往,一念憧憧,而聞此急報,心神飛越,不可一刻按抑,玆敢忙陳短章,徑尋鄕路。伏乞天地父母,俯垂諒察,亟遞臣所帶臺職,以便往護,仍治臣擅行之罪,以肅朝綱,千萬幸甚。臣無任云云。省疏具悉。所請依施。
上在昌德宮。停常參·經筵。
九月三十日夜五更至初一日開東,灑雨下雨,測雨器水深一分。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮口傳問安。答曰,知悉。
藥房都提調韓用龜,提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益有差勝之效乎?臣等率諸御醫,趁早入侍,詳承症候,議定繼進湯劑爲宜。臣等不任區區憂慮,敢此問安,竝爲仰稟。答曰,知道。慈宮氣候,與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
惠慶宮進服加減益氣湯一貼煎入事,榻前下敎。
李志淵啓曰,來初五日,朝參日次矣,敢稟。傳曰,停。
韓兢履啓曰,行大司憲趙得永,掌令李箕淵未肅拜,執義曺喜有,掌令李儒修,持平宋應望·金啓淵在外,監察茶時之意,敢啓。傳曰,知道。
朴宗京啓曰,藥房三提調,持湯劑來待矣。傳曰,封入。
傳于李志淵曰,慈候漸向康復,下情不勝慶幸,直宿,以輪直爲之。
傳于李志淵曰,內閣·政院·玉堂·朝廷以下,問安勿爲之。
李志淵,以禮曹言啓曰,宸誠所格,皇穹垂祐,惠慶宮患候,遄臻康復,慶溢殿宮,惟均朝野,告廟·頒敎·陳賀等節,係是應行之禮,卽爲擇吉擧行,何如?傳曰,允。方物物膳,各殿宮竝置之,科擧亦爲置之,可也。
李志淵,以禮曹言啓曰,惠慶宮患候平復,告廟頒敎陳賀,取稟草記,傳曰,允,方物物膳,各殿宮竝置之,科擧亦爲置之可也事,命下矣。告廟頒敎陳賀吉日,令日官池景泌推澤,則今十月初八日初十日俱吉云,以何日定行乎?敢稟。傳曰,以初八日爲之。
李志淵啓曰,吏曹郞廳來言,臺諫有闕,政事,取稟。傳曰,當日爲之。
有政。吏批,行判書曺允大進,參判林漢浩進,參議宋冕載進,同副承旨呂東植進。以韓兢裕爲正言,鄭來百爲戶曹參議,李相璜爲知經筵,金魯敬爲同經筵,鄭東幹爲同春秋,鄭時綏爲工曹佐郞,柳英喆爲校書判校,朴周壽爲司僕正,金逌根爲西學敎授,趙鎭宣爲司僕判官,西學訓導單李衡柱。再政。以李錫夏爲伊川府吏。
兵批,行判書南公轍進,參判趙德潤受由,參議韓鼎運病,參知李錫夏入直進,左副承旨尹鼎烈進。啓曰,慶尙左兵使,今當差出,而擬望之人乏少,他道水使及守令,竝擬,何如?傳曰,允。以金啓洛·尹尙圭爲都摠管,李昌會·趙載燁爲同知,李長喆爲副摠管,朴聖耆爲慶熙將,尹載鐸爲都摠經歷,趙齊民爲訓鍊僉正,李周豐爲訓鍊判官,李羲斗爲翊衛,朴周壽爲文兼,徐有鳳爲慶尙左兵使,徐潤璞爲全羅右水虞候,車益煥爲水口萬戶,護軍鄭㵙·李昌會·李原龍·李彦煐·沈公俊,副護軍洪仁護·曺鳳振·洪遇燮·愼性眞·洪宅夏·尹奎範·李在淵·鄭必秀·吳景允,副司果朴齊聞竝單付,副司果趙台錫,今加折衝,加資事承傳,副摠管單尹尙圭。
李志淵,以禮曹言啓曰,惠慶宮患候平復,告廟頒敎陳賀,取稟草記,傳曰,允。方物物膳,各殿宮竝置之,科擧亦爲置之可也事,命下矣。在前各道方物物膳置之之時,議政府六曹物膳及京廳方物,京畿物膳,則例爲封進矣,今十月初八日,頒敎陳賀時,依前例知委封進,何如?傳曰,允。
李志淵,以禮曹言啓曰,惠慶宮患候平復,告廟頒敎陳賀,擇日草記,傳曰,以初八日爲之事,命下矣,同日曉頭,先行告祭於宗廟·永寧殿·景慕宮,卯時,頒敎陳賀,而大殿·王大妃殿·中宮殿·惠慶宮·嘉順宮,陳賀箋文,依例封進事,知委京外,箋文頭辭,令文任撰出,何如?傳曰,允。
李志淵,以禮曹言啓曰,今十月十三日,平賊慶科廷試文科,親臨與命官,何以爲之,而處所,以何處擧行乎?敢稟。傳曰,處所以春塘臺爲之,當親臨矣。
李志淵,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
韓兢履,以備邊司言啓曰,伊川府使徐有鳳,移拜慶尙左兵使矣,伊川以連二年尤甚邑,目下奠接,來後賙賑,不可論以尋常災邑,本卒遞易,又在此時,則民邑事,實無可言,該曹之遽將移擬,果係不審,該府使徐有鳳,仍任,何如?傳曰,允。
李志淵,以司饔完提調意啓曰,漁夫契貢人等呼訴內,冬節將屆,工水稍冷,且値寒雨,魚族深入,設網屢日,終未捉得,明日日下生鮮,將至闕供之境,限捉魚間,以活鷄全數代封云,在前如此之時,例有代封之規,而莫重御供,自下不敢擅便,惶恐敢啓。傳曰,依前代封。
上在昌德宮。停常參·經筵。
惠慶宮進服加減益氣湯,依前方一貼煎入事,榻前下敎。
藥房都是調韓用龜,提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日加減益氣湯,進服之後,諸節漸臻康復之慶乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮氣候,與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
韓兢履啓曰,行大司憲趙得永,掌令李箕淵未肅拜,執義曺喜有,掌令李儒修,持平宋應望·金啓淵在外,監察茶時之意,敢啓。傳曰,知道。
朴宗京啓曰,藥房三提調,持湯劑來待矣。傳曰,封入。
事變假注書吉顯範狀啓,臣旣承判中樞府事徐龍輔偕來之命,故姑爲仍留之意,玆已馳啓爲白是在果,大臣得聞惠慶〈宮〉患候,漸向康復,至有庭候勿爲之命,今方還歸,而以爲王人相守,有不敢直歸私次,仍可縮伏於村舍云矣,臣亦隨往,緣由馳啓事,傳于李志淵曰,觀此狀啓,大臣如前在於村舍云,今則慈候漸向康復,安心還第事,遣史官傳諭,偕來史官,亦爲還入。
權華奉命在外,代以安亨鎭爲事變假注書。
傳于尹鼎烈曰,慶尙左兵使未差之代,令該曹,口傳差出。
兵曹口傳政事,以李春英爲慶尙左兵使。
尹鼎烈,以都摠府言啓曰,副摠管金愚淳,以宗廟冬享大祭終獻官,祭物看品事,晝仕出去之意,敢啓。傳曰,知道。
傳于李志淵曰,發遣吏郞,諸執事淸齋與否,摘奸以來。
李志淵,以吏曹言啓曰,新除授禮曹左郞李鐸遠呈狀內,矣身素患痰癖之症,當此換節之時,一倍添劇,旬月之內,萬無起動供職之望,卽速入啓遞改云,身病旣如是沈篤,則有難强令察任,改差何如?傳曰,允。
李志淵,以禮曹言啓曰,惠慶宮患候平復告廟祭,今十月初八日曉頭設行事,草記允下矣,宗廟·永寧殿·景慕宮,告廟祭獻官,依例以一品磨鍊擧行,何如?傳曰,允。
李志淵,以禮曹言啓曰,東關王廟正殿雨漏及東翼廊傾頹等處,去九月十九日節享,兼告事由,今十月初七日卯時,修改事,前已啓下矣,幸行吉日相値,當爲退行,更令日官池景泌推擇,則同月初十日卯時爲吉云,以此日時修改事,分付,何如?傳曰,允。
尹鼎烈,以備邊司言啓曰,本司武郞廳李應植·李重恢,奔走勤仕,俱滿十五朔,竝依例六品遷轉事,奉承傳施行,何如?傳曰,允。
尹鼎烈,以訓鍊都監言啓曰,今此平賊慶科庭試別試武科殿試時,本局將校軍兵及武藝廳中,直赴應試應頉之類,竝別單書入之意,敢啓。傳曰,知道。
尹鼎烈,以禁衛營言啓曰,今此慶科庭試武科殿試時,本營將校軍兵中,直赴應試人,別單書入之意,敢啓。傳曰,知道。
尹鼎烈,以御營廳言啓曰,今此平賊慶科庭試武科殿試時,本廳將校軍兵,直赴中應試應頉人,別單書入之意,敢啓。傳曰,知道。
尹鼎烈,以摠戎廳言啓曰,今此平賊慶科庭試武科殿試時,本廳屬坡州長湍別驍士及出征留營軍,直赴應試人,別單書入之意,敢啓。傳曰,知道。
左議政韓用龜箚曰,伏以臣,昨見備局草記,以伊川歉邑之難以遞易,有仍任之請矣,臣於此,有所難安者,蓋伊川之荐歉,臣亦聞知,而該府使徐有鳳,治績最著,繡啓道狀,一辭褒美,至有朝家之特加一資矣,近來爲守令者,未有優異之治,率多掊剋之政,而此倅之乃能如此,誠極嘉尙,合施擢用之典,以爲激勸之資,故臣果公擧於銓堂,移擬兵閫,而今以不審之失,歸於銓堂,此非銓堂之不審,卽臣之不審也,歉愧之極,玆以短箚首實。伏乞聖明,亟勘臣謬擧之失,以警具僚焉。取進止。答曰,省箚具悉卿懇。以此以彼,亦是爲擇之意,而況守令帥臣之無異者乎,卿其安心。仍傳曰,此批答,遣史官,傳諭于左議政。
行兵曹判書南公轍疏曰,伏以皇天默祐,慈候漸向康復,藥院輪直,賀儀將擧,臣民慶忭,中外惟均,仍念臣病在膏肓,不堪供此劇務,而時値幸行涓吉,又當直宿焦遑之時,姑未敢言私,伏見廟堂草記下者,臣尤有所不得晏然者矣,伊川府使徐有鳳,曾任臣之管下,見其修擧甚多,其後屢典邑閫,連登於繡褒道狀,以治最著聞,臣嘗欲一番奬用之故,今此兵閫之首擬,卽臣所擧,知不專爲大臣之有所公薦而然也,廟堂請仍,實出於災歲爲民之意,而關東歉邑之勿爲遷移,旣無著令,故其不宜遷移,臣果未及周思,不審之責,固所自有,今吏大僚替引,而臣無一言,則揆以事面,此果如何,不但此也,臣之實病難强,卽通朝之所共知,決不可久於重任,而卽此亦可知其昏謬憒憒之一端,罪敢短章自列,略陳實狀。伏乞聖明,亟遞臣本兵之任,仍治臣不職之罪,以警俱僚焉。臣無任云云。答曰,省疏具悉。已諭大臣箚批,卿其勿辭行公。
江華留守洪義浩疏曰,伏以皇穹篤祐,聖孝仰格,我惠慶宮邸下諐度,不日康復,輪直有命,慶賀涓吉,臣民歡祝,小大同情,仍伏念臣之父母墳山,在於畿內永平地,年久曠省掃,及奉居留之恩除,卽日辭陛,未暇乞由,春末又行合窆之禮,而官守有拘,未克往伸情理,居然經夏秋而冬又屆矣,霜露怵惕,私懷難抑,且有未了山役,必待躬進可竣,期日在卽,有難進退,守臣之陳懇請暇,多有已例,玆敢冒昧援籲。伏乞天地父母,俯垂諒察,特許臣三四日往還之暇,俾伸區區至情,不勝千萬幸甚。臣無任云云。答曰,省疏具悉。所請依施。
獻納李英發疏曰,伏以臣,忝叨臺銜,已至半載,向於秋初入城之日,獲參大庭呼嵩之列,粗效蹈忭之忱,少伸戀結之私,而際聞臣母病重,旋卽拜章急還,擅行之罪,固所難逃,而恩渥如天,特許往護,臣歸見病母,相對感泣,不知所諭,第臣所叨之職,尙未蒙遞改,數朔鄕廬,一味虛縻,頃於新啓之日,亦未得隨詣諸臺之後,以效沫飮之誠,臣心之慨鬱悚懍,益無所容措,淸朝言責之地,非閒司漫任之比,則豈容如是之曠闕耶,臣以私情,則母病轉劇,晝宵煎泣,以義分則職名虛帶,時月已久,公私惶悶,只增罪戾,玆敢略具文字,從縣道仰暴情懇。伏乞聖慈,俯垂矜諒,亟遞臣職,仍治臣罪,以安微分,以肅朝綱焉,臣又有所陳懇者,窮鄕僻遠,晩接朝紙,始伏聞王世子定名之後,凡臣庶名字之音響嫌近者,擧皆改避,則臣之賤名,在所當改,改之以義發,竝將私由,猥徹崇嚴,冞增震越,惟聖明鑑察爲。臣無任云云。省疏具悉。所請依施,爾其勿辭察職。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。世子宮口傳問安。答曰,知悉。
藥房都提調韓用龜,提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益臻康復之慶乎,臣等率諸御醫,趁早入侍,詳承症候,議定繼進湯劑爲宜,臣等不壬區區憂慮,敢此問安,竝爲仰稟。答曰,知道。慈宮氣候,與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
惠慶進服加減益氣湯,依前方一貼煎入事,榻前下敎。
尹鼎烈啓曰,行大司憲趙得永,掌令李箕淵未肅拜,執義曺喜有,掌令李儒修,持平宋應望·金啓淵在外,監察茶時之意,敢啓。傳曰,知道。
朴宗薰啓曰,右副承旨韓兢履,今日不爲仕進,卽爲牌招,何如?傳曰,允。
李志淵啓曰,三品官之無得過三日,循例請牌,曾有定式矣,戶曹參議鄭來百,除拜後過三日,不爲出肅,事體所在,誠極未安,依定式從重推考,仍卽牌招察任,何如?傳曰,允。
李志淵啓曰,臣志淵,依定式進詣香室,奉審香祝櫃·祝板袱子,則精潔之意,敢啓。傳曰,知道。
傳于李志淵曰,禮房承旨,馳詣宗廟,奉審摘奸以來。
朴宗京啓曰,藥房三提調,持湯劑來待矣。傳曰,封入。
以右副承旨韓兢履牌不進罷職傳旨,傳于朴宗薰曰,只推。
以戶曹參議鄭來百牌不進罷職傳旨,專于朴宗薰曰,只推。
尹鼎烈啓曰,卽者,兵曹郞廳來言,今日庭試武科初試,試官當爲擬入,而本曹判書南公轍有身病,不得擧行云,卽爲牌招,何如?傳曰,允。
尹鼎烈啓曰,行兵曹判書南公轍牌不進推考傳旨,今方捧入,而試望當爲擬入,如是違牌,事甚未安,更爲牌招,何如?傳曰,允。
尹鼎烈,以兵曹言啓曰,今此平賊慶科庭試別試武科初試試官,當品中可擬之人乏少,依近例,堂上曾經兵使竝擬以入之意,敢啓。傳曰,知道。
尹鼎烈啓曰,今此武科初試一所參試官沈鈁在外,金益鉉牌不進,二所參試官朴升鉉·金用默在外,無以備員受點,令該曹,更爲擬入,何如?傳曰,允。
以武一所參試官金益鉉牌不進罷職傳旨,傳于尹鼎烈曰,只推。
尹鼎烈啓曰,今此武科初試監試官趙得永·李羲甲牌不進,李箕淵陳疏,曺喜有·李儒修·宋應望·金啓淵·李龜雲·李羲發在外,李魯秉·韓兢裕未署經,不得備員受點,何以爲之?而趙得永·李羲甲,更爲牌招,何如?傳曰,竝許遞,政官,牌招開政。
有政。吏批,行判書曺允大進,參判林漢浩牌不進,參議宋冕載進,同副承旨呂東植進。以趙得永爲大司憲,尹羽烈爲大司諫,李東冕爲執義,李龍秀爲司諫,李止淵·閔德基爲掌令,崔秀俊·李奎鎭爲持平,任㸁爲獻納,李遠翊·李元肅爲正言,李德鉉爲兵曹參知,金進明爲禮曹佐郞,朴宗祐爲直講,李興愚爲禁府都事,南正容爲禮賓參奉,承文正字二單李基華·李相龍,伊川府使徐有鳳,仍任事承傳,故學生李基益,贈戶參列兼,故學生李尙絅,贈左承旨,故通德李命錫,贈僕正,以上,同知李昌會三代追贈,故學生徐勉修,贈戶參例兼,故學生徐命熙,贈左承旨,以上,前慶尙左兵使徐有鳳兩代追贈,故學生李重采,贈戶參例兼,故通德李瀚,贈左承旨,以上,慶尙左兵使李春英兩代追贈。兵批,行判書南公轍病,參判趙德潤受由,參議韓鼎運入直進,參知未差,左副承旨尹鼎烈進。同知朴聖耆,大護軍趙得永,護軍李羲甲·南宮道·閔百彬,副護軍李錫夏·申大坤·趙台錫,副司直曺喜有·李龜雲·李箕淵·李儒修·金啓淵·宋應望·李羲發,副司果韓兢裕·李魯秉,竝單付。
尹鼎列啓曰,卽伏見武一所試望點下者,則親嫌人混爲擬望,至於受點,原望筒改付標以入,而臣之矇然捧入,不勝惶悚,而當該兵曹堂上,不可無警,推考,何如?傳曰,允。
李志淵啓曰,今初八日,惠慶宮患候平復陳賀時,頒敎文當爲製進,藝文提學金啓洛,待明朝牌招,何如?傳曰,允。
尹鼎烈,以兵曹言啓曰,今此平賊慶科庭試別試武科初試,與幸行相値,動駕日,仍爲設場,事體未安,初六日七日,姑爲停試,回鑾後復設之意,分付試所,何如?傳曰,允。
尹鼎烈,以備邊司言啓曰,全羅監司朴崙壽狀啓,災實分等事,傳曰,湖南年分狀啓,今方上來矣,俾有實效對揚之地事,令廟堂,卽爲稟處事,命下矣。取見其啓本,則務安等十五邑,置之尤甚,全州等二十八邑一鎭,置之之次,茂朱等十邑,置之稍實,後錄諸條,竝請令廟堂,稟旨分付矣,三南穡事,均是穴農,而沿邑受損,湖南較甚,蓋自己巳劫運,仍以連年荐歉,瘡痍未復,窮竭轉劇,而今又災荒至此,公私之間,力盡技窮,沿邑事,誠萬萬悶急,十五邑尤甚,可見道臣之務從精約,而之次稍實,亦出於摭實排比,三等所請,竝依此施行。其一,今年當捧還餉各穀,尤甚邑尤甚面里折半,之次面里及之次邑尤甚面里三分一,限明秋停退事也。新還停退,自己巳以來,無歲不停,未見其停而復捧,而停上加停,以亭爲列,一路穀摠,逐年見縮,兄又面里分等,外似精密,內實氄亂,惠未及民,利輒歸吏,此所以停還一節,絶難輕議者也。道臣,雖以目前之悶,今有是請,而有不可從施。其一,今年當捧米還,尤甚邑尤甚面折半,之次面及之次邑尤甚面三分一,以相當穀,準折代捧,豆太,無論尤甚之次稍實,本色與代祖間,從民願收捧事也。歉年捧還,果難以本穀準徵,依啓中分等,以相當穀,準折代捧,豆太代租,亦爲許施。其一,各年舊還,竝限明秋停退事也。新還雖不可許施,舊還果難以竝捧,許令明秋退限。其一,四山城軍餉城捧條,道里稍遠處,捧留平倉,待明秋還納城倉事也。城餉捧留,卽是遇歉輒許之事,依施。其一,各軍門及樂工等保米六斗,代錢二兩收捧,待明春上納事也。樂工保米,依所請施行,軍保米,則卽京營支放之需,旣不許施於他道,一體置之。其一,綿農告歉,訓局砲保,不敢援例請代,而至於兵曹及各軍門各衙門保布,稍實邑錢木參半,尤甚之次邑,木邊條,竝爲純錢代繼事也。本道綿農,雖近失稔,猶能免歉,各軍門各衙門保布,吏之本色捧納。其一,尤甚邑結錢,限麥秋停退事也。結錢退捧,雖不可輕議,本道沿邑,固當拔例軫念,許令折半退限。其一,每南等三邑,無異尤甚,昨年未捧還穀,限明秋停退事也。還穀未捧,大是法外,該邑守令,旣皆論罪,則此不可循例諸退,且未捧,卽新還也,新還,亦令準捧,獨此許停,事甚斑駁,置之。其一,今年歲抄未及代定者,以各其邑官匠保,姑爲推移充定,待明秋擧行,京司磨勘,亦令退限事也。其一,大同拯劣米太,限明秋停退事也。其一,漁鹽船改案,限明秋退行,秋等稅錢,限明秋退限,明年春等,限明秋退限事也。其一,京外所納箭竹當年條,蠲減事也。其一,興德·高敞·反逋,限明秋退捧事也。其一,尤甚之次邑,勿定配所事也。其一,推奴徵債,限明秋防塞事也。歲抄推移充定,退限磨勘,拯米姑爲停奉,魚鹽船三案之退行,京外納箭竹之蠲減,興德等兩邑民逋,竝明秋退捧,尤甚之次邑,勿定配所,推徵防塞,竝依所請許施,漁鹽船稅之今秋當納,退以明春,與春等條,使之同時上納,何如?傳曰,允。
尹鼎烈,以訓鍊都監言啓曰,本局別將趙岐,以別軍職兼帶,幸行時職務相妨,今姑改差,何如?傳曰,允。
尹鼎烈,以御營廳言啓曰,本廳待年軍韓奉得,懸錄牙兵黃榮得等,鍾巖近處,中豹虎一頭,私獵捉納,故謹此封進,而先殺砲手韓奉得,待元軍有窠陞實,再殺砲手黃榮得,木布施賞之意,敢啓。傳曰,知道。
上在昌德宮。停常參·經筵。
藥房都提調韓用龜,提調李肇原,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益臻康復之慶乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮氣候,與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
惠慶宮進服加咸益氣湯,依前方一貼煎入事,榻前下敎。
尹鼎烈啓曰,行大司憲趙得永,執義李東冕,掌令李止淵,持平李奎鎭牌不進,掌令閔德基在外,持平崔秀俊未署經,監察茶時之意,敢啓。傳曰,知道。
朴宗薰啓曰,右副承旨韓兢履,今日不爲仕進,卽爲牌招,何如?傳曰,允。
朴宗京啓曰,藥房三提調,持湯劑來待矣。傳曰,封入。
傳于李志淵曰,內閣以下,間日問安,勿爲之。
以武科初試監試官李東冕·李止淵·李奎鎭·李龍秀·任㸁牌不進罷職傳旨,傳于尹鼎烈曰,只推。
尹鼎烈啓曰,今此試科初試時,監試官,當爲進去,而憲府則行大司憲趙得永,執義李東冕,掌令李止淵,持平李奎鎭牌不進,崔秀俊未署經,閔德基在外,諫院則,大司諫尹羽烈在外,司諫李龍秀,獻納任㸁牌不進,正言李遠翊·李元肅未署經,無以備員受點,何以爲之?而行大司憲趙得永,更爲牌招,何如?傳曰,大司憲外,竝許遞,前望單子入之,待下批牌招。
臺諫前望單子入之,大司諫鄭景祚,執義李重蓮,司諫南惠寬,獻納李東煥,掌令洪光一·姜世白,持平柳鼎養·徐有素,正言柳遠鳴·趙琮鎭落點。
傳于尹鼎烈曰,正言柳遠鳴,掌令除授,使之先進參後謝恩,正言有闕之代,洪光一除授。
以武科一二所監試官望單子,傳于尹鼎烈曰,南惠寬·李東煥爲諫院監試,柳鼎養·徐有素爲憲府監試,使之先進參後謝恩。
正言趙琮鎭啓曰,臣言議風采,本不合於淸朝耳目之任,而薇垣除旨,忽下於千萬夢想之外,且惶且感,章皇出肅,粗伸叩謝之忱,而第臣於本院,旣經納言,揆以公格,在所當遞,以此情踪,其何敢晏然於臺次乎,請命遞斥臣職,答曰,依啓。
李志淵啓曰,副應敎未差,校理李沆,副校〈理〉李墷·洪羲瑾,副修撰尹致謙差祭,校理李在秀,修撰姜世白,副修撰高廷鳳在外,玉堂上下番俱空,事甚未安,應敎洪冕燮,修撰鄭祖榮,竝卽牌招入直,何如?傳曰,允。
以右副承旨韓兢履牌不進罷職傳旨,傳于朴宗薰曰,只推。
傳于李志淵曰,頒敎文中,赦句添入。
李志淵啓曰,頒敎文中,赦句添入事,命下矣。某罪以下宥之乎?敢稟,傳曰,雜犯死罪以下,竝宥。
李志淵啓曰,頒敎文中,赦句添入事,命下矣。藝文提學金啓洛,卽爲牌招,使之添入,何如?傳曰,允。
以兵曹今月初八日惠慶宮患候平復陳賀節目,傳于尹鼎烈曰,陳賀,權停例爲之。
兵曹口傳政事,副司果單李龍秀。
尹鼎烈,以兵曹言啓曰,今此幸行時,侍衛不可不備,宣傳官有闕之代,口傳差出,以爲備員侍衛之地,何如?傳曰,允。
兵曹口傳政事,以李恒權·金周喆爲宣傳官。
尹鼎烈,以兵曹言啓曰,今十月十三日,平賊慶科庭試別試武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣,今番何以爲之?而處所則以何處擧行乎?敢稟,傳曰,命官·訓鍊院爲之,可也。
李志淵,以禮曹言啓曰,三名日及各殿宮誕日陳賀時,王世子當有進箋致詞表裏之禮,而冠禮前則依前例權停,自內只進表裏事,已爲啓下矣,今此惠慶宮患候平復陳賀時,亦依此磨鍊以入之意,敢啓。傳曰,知道。
李志淵,以禮曹言啓曰,今十月初八日,惠慶宮患候平復,頒敎陳賀時,王大妃殿·中宮殿·惠慶宮·嘉順宮,百官進致詞箋文表裏,行禮儀註,直爲書入各殿宮之意,敢啓。傳曰,知道。
李志淵,以吏曹言啓曰,新除授禮賓寺參奉洪得周呈狀內,矣身,素患痰癖之症,當此換節之時,一倍添劇,時日之內,萬無起動供職之望,卽速入啓遞改云,身病旣如是沈篤,則有難强令察任,改差,何如?傳曰,允。
尹鼎烈,以都摠府言啓曰,今日入直內三廳武兼禁軍及軍兵等,當爲中日習射技放,而藥院輪直撤直間,姑停之意,敢啓。傳曰,知道。
尹鼎烈,以都摠府言啓曰,副摠管趙興鎭,以漢城府右尹,本府坐起晝仕出去之意,敢啓。傳曰,知道。
尹鼎烈,以兵曹言啓曰,闕內入直訓鍊都監局別將把摠哨官,內三廳將,守門將,禁衛營把摠哨官等番單子,每中日入啓受點矣,今此幸行相値,勢難入啓受點,依列回鑾翌日,入啓受點,分所單子,待受點卽爲書入,巡將監軍,以今十月初六日,巡將監軍,初七日至,使之仍察之意,敢啓。傳曰,知道。
尹鼎烈,以兵曹言啓曰,今十月十三日,平賊慶科庭試別試武科,訓鍊院命官殿試時,直赴殿試人,直赴會試人,應試應頉區別,別單書入之意,敢啓。傳曰,知道。
朴宗薰,以戶曹言啓曰,田稅事體,本自嚴重,上納期限,亦有定式,而近來外邑,慢忽成習,過限愆期之弊,愈往愈甚,見今冬節已屆,未納尙多,事之可駭,莫此爲甚,且以海西停退各邑言之,秋成已久,尙不來納者,揆以法意,萬萬無嚴,無論元稅免稅別收等名色,今朔內,如有未準納之邑,則自本曹,言送政院,直捧拿處傳旨,何如?傳曰,允。
尹鼎烈,以備邊司言啓曰,卽見水原留守金履度災實分等狀啓,則以爲,今年穡事,水上雖免慘歉,水下酷被旱災,未移鹹損等災,合爲六百九十五結六十五負二束,地部劃下三十結外,不足災六百六十五結六十五負二束,特許加劃,還餉丁卯停退,依庚午例,全數仍停,戊辰停退沿海十四面,仍停,餘外各面,限三分一仍停,新還餉,尤甚面最尤甚戶三分一,尤甚戶四分一,之次戶及之次面尤甚戶五分一停退,待明秋準糴,身役,尤甚面最尤甚戶三分一,尤甚戶四分一,之次戶及之次面尤甚戶五分一亭退,當捧條,許令代錢,推奴徵債,依前防塞事,竝請令廟堂,稟旨分付矣。沿海諸坪,雖是荐歉,從陸各面,俱爲純登,而庚午·辛未之歉劃災,則無過五百結零數,今此六百六十餘結加請,不可準許,特以四百七十結許劃,新還停退,旣不許於諸道,今不可輕議,各年舊還,依啓中分等,竝與推徵防塞,一體許施,至於身役之停代,旣異全歉之歲,且非尤甚之邑,使之本色準納如何,傳曰,允。
尹鼎烈,以備邊司言啓曰,卽見江原監司李好敏災實分等狀啓,則伊川等五邑,置之尤甚,金化等十五邑,置之之次,通川等六邑,置之稍實,仍以爲事目,災一百結外,不足災二百八十三結九十一負五束,特許加劃,來頭設賑之方,追于登聞,後錄諸條,竝請令廟堂,稟旨分付矣,本道穡事,稍優於三南,竝稱於畿輔,要是平年之近豐,而但伊·平·鐵·安四邑,俱經昨年大無,又値今秋全歉,民情悶急,殆無異同,與蔚珍,竝置尤甚,而蔚珍,只是當年告歉,比四邑,亦不無差間,然而三等所,則必有裁量,竝依此施行。災結則地部所頒,雖難均排,而本道田多畓少,結總本寡,至如己巳全道之荒,劃災則尙不過四百餘結,今此所請,不免過多,一百八十三結零,特爲加劃。其一,尤甚邑中伊川等四邑,新還折半停退,昨年停退,限明秋仍停,伊川等三邑,昨年未捧,待明秋捧納,蔚珍新還,限折半亭退,之次邑中金化·狼川,三分一停退,昨年停退,限明秋仍停,金化昨年未捧,待明秋捧納,春川等十三邑,昨年停退,限明秋仍停,今年新還,尤甚邑折半,之次邑三分一,以相當穀,準折代捧,待明秋還作本色事也。新還之遇歉請停,雖多已例,本道之今年尤甚邑,亦有昨年尤甚邑,昨年旣不許施,而嗣歲民食,不可不念,置之。尤甚邑連値歉荒,民情異於他道,昨年停退仍停,未捧卽新還,不可異同,一體收捧,而以相當穀,全數代捧,今年新還,尤甚與之次邑,分等代捧,依所請許施。其一,伊川·鐵原軍布當納錢,折半停退,昨年停退,限明秋退限,其中死亡絶戶,徵納無處,旣有癸卯·辛亥已例,新舊還穀及各樣身布,竝蕩減事也。其一,平康當納軍布錢,折半停退,昨年停退條,限明秋仍停事也。其一,安峽·蔚珍軍布錢,今年當捧條,折半停退,安峽昨年軍布停退條,仍停,尤甚五邑訓局軍布,與他自別,恭竢稟處事也。其一,金化·狼川,今年軍布錢,限三分一,及昨年停退條,竝限明秋退限事也。嶺西尤甚四邑,宜用別例,當年軍布錢,三分一停退,與昨年停退,待明秋收納。蔚珍則年事有淺深之別,與之次邑,竝勿論。流亡絶戶,雖非歉年,無處無之,而本道此弊,自來最多,且異於經亂之關西,則遽議蕩減,殊欠商量,道臣推考。砲保事體,與他營有異,所請置之。其一,尤甚五邑式年帳籍,及各軍保都案,待明秋退限事也。尤甚邑籍軍案退限,依施。其一,綿農告歉,綿田災一百四十三結六十七負五束,裁減事也。綿田給災,海西外,雖三南宜土之處,本無此列,況本道,旣非土産,而裁減之請,便成歲課,置之。其一,伊川所在溫陵·懿陵香炭火田,間多陳廢,難責元摠,而香炭所重,不敢指一仰請,恭竢稟處。宮房火稅,均廳屯火田,各軍門屯稅及各宮房各衙門有土免稅,隨起收稅事也。香炭執稅及各宮房各衙門火稅免稅,各軍門均廳屯稅,許令從實起執卜。其一,尤甚之次邑,勿定配所事也。其一,推奴徵債,限明秋防塞事也。勿定配所,推徵防塞,依年例許施,何如?傳曰,允。
朴宗薰,以宣惠廳言啓曰,各樣上納,法意至嚴且重,而近來外邑,不有事目,專事拒納,自本廳關飭,不啻屢度,而一向玩愒,拖至冬序,尙多未納,揆以事體,萬萬駭然,此若仍循置之,則不但經用之難繼,有關後弊矣,各廳各樣未收,今朔內,如不畢納,則言送政院,當該守令,依事目,直捧傳旨勘處之意,爲先分付,何如?傳曰,允。
尹鼎烈,以武一所試官意啓曰,臣所今日開場,因監試官之不備,申時量,始爲設行,而擧子捧單數,自天字至藏字半字,合爲一千一百五十六人矣,先自柳葉箭·片箭,鱗次試取,而元貫革外,加設八貫革,試取之意,敢啓。傳曰,知道。
尹鼎烈,以武二所試官意啓曰,臣所今日申時量,開場,擧子捧單數,自天字至來字半字,合爲八百五十二人矣,先自柳葉箭·片箭,兼試取,而元貫革外,加設八貫革,試取之意,敢啓。傳曰,知道。
尹鼎烈,以司僕寺一二提調意啓曰,旌義前縣監盧尙熙,遞任進上馬二疋,今纔上來,禾毛色,別單書入,依例內廐立養,而進獻事體,何等嚴重,所封馬匹,體小瘦瘠,比前尤甚,當該封進旌義縣監盧尙熙,從重推考,以警日後,何如?傳曰,允。
尹鼎烈,以武二所試官意啓曰,今日臣所柳葉箭,自天字至洪字半字,應射擧子三百二十人內,柳葉箭入格五人,片箭入格二十六人,而柳片入格,合爲三十一人矣,日暮姑停之意,敢啓。傳曰,知道。
尹鼎烈,以武一所試官意啓曰,臣所今日柳葉箭·片箭應射擧子,自天字至地字半字,合爲六十人內,柳葉箭入格一人,片箭入格三人,柳葉箭·片箭兩技入格一人,片箭入格三人,柳葉箭·片箭兩技入格一人,合爲五人,而日暮姑停之意,敢啓。傳曰,知道。
事變假注書權華狀啓,臣於本月初二日未時,敬奉聖敎,馳往傳諭于廣州草阜面斗峴里判中樞府事徐龍輔所住處是白乎,則以爲,宸誠仰格,惠慶宮靜涉之候,遄復天和,臣民慶忭,曷有其極,臣於旅店竦息之中,伏聞廷候已撤,賀儀將擧,私心歡欣,一向淹留,有非義分之所敢安,遂卽還尋故山,而王人隨後,不敢直歸私次,寄身村舍,以爲竢勘之計,不圖滓穢之去就,輒煩崇嚴之聰聽,史官繼臨,溫綸誕實,諭之以安心還第,至有偕來收還之命,臣拜稽奉讀,且感且惶,揆以臣分,尤不敢更事瀆撓,謹當冒罪銜恩,奉承德意云矣,大臣今方還第,臣旣承傳諭之命,故仍卽復路,緣由馳啓云云。
敎中外大小臣僚耆老軍民閑良人等書。王若曰,慈候有欠安之節,浹辰焦遑,皇穹降無疆之休,翌日康復。玆宣用亶之告,以示同慶之懷。念慈闈躋八秩之齡,而小子切萬壽之祝。養隆一國,體孝思於昔年,禮勤三朝,奉至歡於晩景。繄出入顧復之德,若爲少酬,惟左右就養之方,罔敢暫忽。夫何孔聖所愼之節,乃在箕疇曰康之辰。膺純蝦於如岡如陵,固知百靈之衛護,增感懷於是年是月,暫違六氣之節宣。庭候閱旬,行不暇於正履,院直彌日,嘗必先於侍湯。方群情切焦煎之憂,幸諐候臻痊安之慶。金匱收效,敢曰上天之格誠,玉度底康,益仰南山之齊壽。宮闈之喜氣方溢,區宇之歡聲普騰。慶年祗謁仙陵,每荷聖祖眷佑之德,吉日纔拜眞殿,恭想皇考院豫之心。薦淸廟之禋而虎告厥由,擧大庭之賀而咸諭汝衆。推惠布澤,旣示廣慈恩之衷,敎愛因親,亦出敦孝理之政。自本月初八日昧爽以前,除謀叛大逆謀叛,子孫謀殺毆罵祖父母父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下,徒流付處·安置·充軍·已至配所·未至配所·已發覺·未發覺·已決正·未決正,咸宥除之,敢以宥旨前事相告言者,以其罪罪之,在官者各加一資,資窮者代加。於戲,顧是歲百祥之咸湊,永孚前休,庶吾邦萬世之泰平,始自今日。故玆敎示,想宜知悉。藝文提學金啓洛製進。
行護軍洪奭周疏曰,伏以臣,情旣至切,勢實難强,再控微懇,仰瀆崇聽,臺銜雖卸,籌務尙縻,公私交妨,進退俱蹙,瀆擾是懼,泯默退伏者,亦已浹月于玆矣,區區至願,惟冀父病之稍獲痊可,庶得以殫竭奔走,少效其陳力圖報之夙心,而源委旣深,藥餌罔功,調治屢日,有加無損,膠固之癖,難責消導,積弱之胃,不受滋補,委頓呻楚,一直是前日樣子,而濕鬱所祟,又添別症,肌膚漸黃,以疸非疸,少試滲刊,眞元益脫,鎭日昏潛,殆不自支,凘綴之形,傍觀凜然,臣心焦灼,當復如何,顧今秋成已過,諸道告歉,民憂外殷,國計內匱,懷保接濟之責,茫不知其所措,此誠任事之臣,憂公忘私之時,臣尙記我先朝在宥之日,値歲飢荒,輒命有司之臣,輪待闕下,事係民務,應時裁處,宣布奉行,動無淹滯,實惠所及,民到于今永賴,目下艱虞之勢,比伊時奚啻十陪,而乃以如臣無似,苟然充位,積月曠時,供職無期,經畫猷爲,固無暇論,至於災實磨勘之啓,軍民寬恤之政,有國重務,莫此爲最,生靈嚮背,於此焉係,而緘口袖手,曾無以與聞末議,竝與涉筆占位之署,而亦不得及時擧行,循名考實,將焉用彼有司爲哉,左右揣量,無望久冒,疾聲屢瀆,匪敢獲已。伏乞聖慈,俯燭情實,亟解臣備局有司之任,俾免瘝曠之辜,以便救護之私,千萬幸甚。臣無任云云。答曰,省疏具悉。卿其勿辭救護。
掌令李箕淵疏曰,伏以臣,才識鹵莾,言辭拙訥,不足備數於淸朝百執事之末,況此言責重任,豈有一毫堪承之望也哉,濫被洪造,獲叨臺地,揆以義分,不敢違傲,有時冒膺,而自顧慙恧,靡所容措,畢竟顚跲,臣固自料,果於丁卯夏,忝叨見職,監試武所,以出榜稽滯之罪,與諸試官,同被拿推嚴旨,罪著溺職,合被重辭,罰止越俸,特出異恩,到今追惟,不覺惶汗之沾背也,臣職之虧,已無可言,臺體之損,更無餘地,自此而臺端一步,便成鐵限,月前栢府新除,特下於鄕廬跧伏之中,恩誥遠宣,村閭動色,繼伏聞慈宮違豫之報,義不敢偃便在家,倉黃登途,顚倒入城,而非敢爲冒沒出肅之計也,匪意試事有期,召牌儼臨,臣聞命惝惶,實不知措躬之所,往役是重,豈敢言私,而奈此僨誤之地,義難再玷,又是廉防所在,不可放倒,雖被違傲之罪,萬無承膺之路,玆敢冒入文字,略暴自靖之義。伏乞天地父母,俯垂鑑諒,亟賜鐫削,以重臺體,以安賤分焉,臣於丐免之章,何敢贅及也說,而近來懲討不嚴,輿情如沸,忠憤所激,不得不略陳之,噫,亂逆何代無之,而豈有如振一諸賊之極惡大憝者乎,幸西賊之有警,謂此機之可乘,嘯聚凶徒,醞釀排布,三司諸臣,無不沫飮請討,而殿下一味容貸,不賜處分,如李永純等干犯甚重者,亦止散配,使亂賊無所知懼,義理終不闡明,尙可曰國有法乎,伏願聖明,廓揮乾斷,亟允三司之請,以絶亂本,以伸王章焉。臣無任云云。省疏具悉。所陳不允。
兵曹,慶科庭試別試武科,訓鍊院命官殿試敎是時,原榜人及直赴會試人規矩,片箭三矢一百三十步,一巡一中,貫革五矢一百二十步,一巡三中,柳葉箭五矢一百二十步,一巡二中,講書除吳子,取粗以上,取二技,慶科庭試別試武科,訓鍊院命官殿試敎是時,直赴殿試人規矩,片箭三矢一百三十步,一巡二中,貫革五矢一百二十步,一巡一中,柳葉箭五矢一百二十步,一巡一中,講書除吳子,取略以上,取一技。
上在昌德宮。常參·經筵。
藥房都提調韓用龜,提調李肇原,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益臻康復之慶乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮氣候,與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
王大妃殿進御化痰湯,五貼製入事,榻前下敎。
惠慶宮進服加減益氣湯,依前方一貼煎入事,榻前下敎。
惠慶宮進服香橘茶一貼煎入事,榻前下敎。
尹鼎烈啓曰,行大司憲趙得永未肅拜,執義李重蓮,掌令姜世白在外,柳遠鳴,持平徐有素試所進去,柳鼎養差祭,監察茶時之意,敢啓。傳曰,知道。
尹鼎烈啓曰,備邊司郞廳來言,今日賓廳日次,而輪直相値,不得來會云矣,敢啓。傳曰,知道。
朴宗薰啓曰,左副承旨韓兢履,今日不爲仕進,卽爲牌招,何如?傳曰,允。
李志淵啓曰,明日聖節望闕禮,依例爲之之意,敢啓。傳曰,知道。
朴宗京啓曰,藥房三提調,持湯劑來待矣。傳曰,封入。
以右副承旨韓兢履牌不進罷職傳旨,傳于尹鼎烈曰,只推。
傳于尹鼎烈曰,右議政,聞有實恙云,留都,左議政爲之。
以大司諫鄭景祚牌不進罷職傳旨,傳于尹鼎烈曰,只推。
尹鼎烈啓曰,明日聖節望闕禮習儀時,兩司當爲進參,除在外·試所進去·差祭外,未肅拜人員,竝待開門牌招,何如?傳曰,允。
李志淵,以弘文館言啓曰,本館上番闕直,事甚未安,應敎洪冕燮,旣有只推之命,卽爲牌招入直,何如?傳曰,允。
以應敎洪冕燮牌不進罷職傳旨,傳曰,只推。
尹鼎烈,以義禁府言啓曰,今此幸行時,同義禁金蓍根,當爲隨駕,而時無職名,令該曹,口傳付軍職,何如?傳曰,允。
兵曹口傳政事,行護軍單金蓍根。
尹鼎烈,以兵曹言啓曰,今此幸行時,守宮及侍衛各差備,當爲備員,本曹佐郞二員未差之代,令該曹,以在京無故人,口傳差出,以爲進參之地,何如?傳曰,允。
吏曹口傳政事,以李重鎭·金履垕爲兵曹佐郞。
李志淵,以承文院都提調意啓曰,使行文書,査對在近,本院提調甚少,行判中樞府事李晩秀,行兵曹判書南公轍,行刑曹判書李集斗,戶曹判書朴宗慶,禮曹判書李肇源,漢城府判尹李益運,兵曹參判趙德潤,行護軍任希存·權常愼,漢城府右尹李儒慶,竝還差,前參判金蓍根,禮曹參判吳淵常,行護軍嚴耆·朴宗正·鄭東榦,工曹參判金愚淳,漢城府左尹趙興鎭,行護軍尹尙圭,亦爲差下,使之察任,知事李相璜,還爲差下,仍察有司之任,何如?傳曰,允。
尹鼎烈,以兵曹言啓曰,今十月初四日,立冬改火進上時,宗廟署·社稷署·永喜殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
尹鼎烈,以禁衛營言啓曰,今十月初七日,健元陵幸行時,本營留都事,命下矣。依兵曹節目,外營各處入直將官軍兵等,依例除標信出用,銅龍門·建陽門·西營,入直將官軍兵,以訓鍊都監將官軍兵,前期一日,待標信替代赴陣,而還宮後,還爲入直,新營則千摠申純,騎士將李琦鉉哨官南宮·洪益壽,敎鍊官金振綱,騎士二十五人,工匠牙兵三十名,兼別破陣二名,率領入直,南別營則哨官朴宗樞,別騎衛二人,別破陣十名,率領守直,火藥庫則哨官韓信謩,別破陣九名,兼別破陣六名,率領守直之意,敢啓。傳曰,知道。
尹鼎烈,以武一所試官意啓曰,臣所今日平明開場,柳葉箭·片箭應射擧子,自地字半字,仍爲試取之意,敢啓。傳曰,知道。
尹鼎烈,以武二所試官意啓曰,臣所今日平明開場,自洪字半字,柳葉箭·片箭,兼爲試取之意,敢啓。傳曰,知道。
尹鼎烈,以武二所試官意啓曰,臣所今日柳葉箭·片箭應射擧子,自洪字半字,至來字半字,五百三十二人內,柳葉箭邊三中入格二人,片箭邊三中入格一人,邊二中入格一人,貫一中入格二人,邊一中入格六十一人,兩技入格四人,合爲七十一人矣,柳片今已畢試,鐵箭,自天字,仍爲試取之意,敢啓。傳曰,知道。
尹鼎烈,以武二所試官意啓曰,臣所今日鐵箭應射擧子,自天字至來字半字,八百五十二人內,鐵箭入格二人矣,鐵箭今已畢試,鞭芻仍爲試取之意,敢啓。傳曰,知道。
判敦寧府事趙尙鎭疏曰,伏以宸誠仰格,皇穹默祐,惟我惠慶宮䣌下,愆候遄復,縟儀將擧,仙寢展禮,吉辰已涓,鑾輅夙戒,聖慕方伸,歡欣忭祝,小大同情,臣於病伏昏涔之中,伏見吏曹名帖,以臣塡差今初八日景慕宮告由祭獻官,臣固當竭蹶趨進之不暇,而第臣狗馬賤疾,癃老益痼,痰痞溏泄,已作膏肓,闖發無常,寧日恒少,近當節換,又因失攝,一陪添劇,登溷無度,氣力凘頓,神息昏綴,加以頑痰流注,硬着於脅下骨節,屈伸酸疼,轉側須人,諸般醜穢之狀,雖不敢一一煩浼,而此非時日調治藥石收效之症也,以今貌樣,雖暫時駿奔之列,萬無自力之勢,苟非然者,豈敢爲此時瀆擾之計,而自陷於占使虧分之罪哉,玆敢冒萬死疾聲呼籲於紸纊之前。伏乞聖慈,府賜矜諒,亟許付標,以重享禮,仍治臣罪,以安賤分,千萬幸甚。臣無任云云。答曰,省疏具悉。疏辭,許令該曹改付標。
行刑曹判書李集斗疏曰,伏以皇天冥祐,慈候遄復,藥院撤直,縟儀將擧,殿宮增懽,臣民同慶,仍伏念臣,年老癃疾之中,寒痰牽掣,腰脅不仁,顚到床席,轉側須人,月前候班,眞殿享禮,强伸義分,左扶右將,艱辛進參,拜跪之際,不得如儀,伊日光景,傍觀代悶,退伏私次,今至跨朔,見症益添,多般藥治,有加無減,賤疾沈篤,通朝所知,以臣差永寧殿告由獻官,其在懽忭之中,固當趨走不暇,以效微誠之萬一,而顧今病狀,實無强力駿奔之望,玆敢不避猥越,仰陳疾痛之呼。伏乞聖明,天地父母,特垂矜憐,亟令該曹,俾卽變通享官,而仍治臣冒瀆之罪,以安私分,以肅朝綱,千萬幸甚。臣無任云云。答曰,省疏具悉。疏辭,許令該曹改付標。
上在昌德宮。停常參·經筵。
藥房都提調韓用龜,提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益臻康復之慶乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮氣候,與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
惠慶宮進服香橘茶前方中,加便香附一錢五分,山査肉·藿香各加五分,一貼煎入事,榻前下敎。
李志淵啓曰,吏曹郞廳來言,明日動駕時,隨駕官單子,當爲修正,而兩司無進參之員云,除在外·試所進去·差祭外,未肅拜人員,竝卽牌招,何如?傳曰,允。
李志淵啓曰,今日聖節望闕禮時,憲府則監察代行矣,雖無諫院,仍爲行禮之意,敢啓。傳曰,知道。
朴宗薰啓曰,臣宗薰,以聖節望闕禮習儀進去,下直之意,敢啓。傳曰,知道。
備忘記,美錢僉使宋興運下直,長弓一張,長箭一部,片箭一部,筒兒一箇賜給。
朴宗京啓曰,藥房三是調,持湯劑來待矣。傳曰,封入。
尹鼎烈,以兵曹言啓曰,今此幸行時,左邊捕盜大將李溏,以後廂大將隨駕,右邊捕盜大將鄭學畊,禁軍別將隨駕矣,在前如此時,有曾經捕將權察之例,今番則以留都禁衛大將李得濟,回鑾間,左右邊竝令權察,何如?傳曰,允。
尹鼎烈啓曰,因兵曹草記,今此幸行時,左右邊捕盜大將,以禁衛大將李得濟,回鑾間權察事,允下矣。權察左右邊捕盜大將李得濟,卽爲牌招聽傳敎,何如?傳曰,允
以大司諫鄭景祚牌不進罷職傳旨,傳于尹鼎烈曰,只推。
韓兢履啓曰,行大司憲趙得永牌不進,執義李重蓮,掌令姜世白在外,柳遠鳴,持平徐有素,試所進去,柳鼎養差祭,監察茶時之意,敢啓。傳曰,知道。
朴宗薰啓曰,明日,大駕詣健元陵入齋室後,王大妃殿惠慶宮·嘉順宮問安,何承旨進去乎?敢稟。傳曰,左副承旨進去。
李志淵啓曰,今日齋宿,承旨當爲備員,而左承旨朴宗薰,望闕禮習儀進去矣,所當牌招,而拘於廳規,不得請牌,何以爲之?敢稟。傳曰,牌招。
以朴宗謙爲分假注書。
傳于尹鼎烈曰,明日出宮內門路,以協陽門爲之。
李志淵,以弘文館言啓曰,本館上番闕直,事甚未安,應敎洪冕燮,旣有只推之命,卽爲牌招入直,何如?傳曰,允。
以應敎洪冕燮牌不進罷職傳旨,傳于李志淵曰,只推。
尹鼎烈,以兵曹言啓曰,今此幸行時,隨駕官正言李遠翊,付標啓下,而時無職名,依列口傳付軍職,何如?傳曰,允。
兵曹口傳政事,副司果單李遠翊。
尹鼎烈,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日中時量,結陣扈衛之意,敢啓。傳曰,知道。
尹鼎烈,以備邊司言啓曰,關西先運襦依二百四十九領,紙依二百六十六領,照數奉上,稱量綿品紙品,亦爲看審後,仍爲監封,連授於齎去禁軍處,沿路輸送及本道頒給等節,各別惕念事,措辭關飭之意,敢啓。傳曰,知道。
尹鼎烈,以備邊司言啓曰,本司武郞廳元禾,奔走勤仕,已滿十五朔,依例六品遷轉事,捧承傳施行,何如?傳曰,允。
尹鼎烈,以武一所試官意啓曰,臣所今日柳葉箭·片箭,應射擧子,自地字半字,至往字半字,合爲九百三十人內,柳葉箭入格十六人,片箭入格八十七人,柳葉箭·片箭兩技入格十九人,合爲一百二十二人矣,日暮姑停,而初六日·七日,以幸行相値,因兵曹草記,回鑾間姑爲停試之意,敢啓。傳曰,知道。
尹鼎烈,以武二所試官意啓曰,臣所今日鞭芻應射擧子,自天字至日字半字,入格人四十七人內,六中入格二十八人,五中入格十四人,四中入格二人,合爲四十四人矣,日暮姑停,而初六日初七日,因兵曹草記,幸行相値,姑不設場,還宮後,更爲試取之意,敢啓。傳曰,知道。
朴宗薰,以均役廳言啓曰,因江原監司李好敏年分狀啓,本廳屬伊川屯稅,從實起執卜事,自備局草記啓下矣,本廳各屯稅納,卽給代所需,而當初定稅時,較量結數,從約執摠,前已啓下,豐歉無所加減,法意甚嚴,今若因一時狀請許施,則非但經用減縮之爲可悶,豐年則旣不增稅,歉歲則輒許減納,實欠綜核之政,該道所請,有難曲循,依前施行之意,分付,何如?傳曰,允。
上在昌德宮。停常參·經筵。
藥房提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益臻康復之慶乎,臣等率諸御醫,趁早入侍,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮患候,與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
李志淵啓曰,來十一日,朝參日次矣,敢稟。傳曰,停。
李志淵啓曰,來十一日,輪臺日次矣,敢稟。傳曰,當次人受點,後日次待令。
韓兢履啓曰,行大司憲趙得永未肅拜,執義李重蓮,掌令姜世白在外,柳遠鳴,持平徐有素試所進去,柳鼎養差祭,監察茶時之意,敢啓。傳曰,知道。
傳于李志淵曰,守宮承旨,馳詣宗廟·永寧殿·景慕宮,奉審摘奸以來。
朴宗京啓曰,藥房都提調,持湯劑來待矣。傳曰,封入。
尹鼎烈啓曰,臣以王大妃殿·惠慶宮·嘉順宮,問安進去,下直之意,敢啓。傳曰,知道。
韓兢履啓曰,卽者,義禁府都事來言,今日動駕時,衛外擊錚罪人朱應三等二十六名,移送秋曹云矣,敢啓。傳曰,知道。
傳于尹鼎烈曰,藥房都提調,率醫官入侍。
李志淵,以吏曹言啓曰,今此宗廟告由祭大祝,前佐郞李鐸遠塡差,而時無職名,令該曹,口傳付軍職,何如?傳曰,允。
兵曹口傳政事,副司果單李鐸遠。
尹鼎烈,以備邊司言啓曰,卽見廣州留守金羲淳災實狀啓,則以爲,今年穡事,統以論之,可謂免歉,而未付全災及流來舊覆沙之入於元災者,合爲九十三結二十九負,地部劃下二十結外,不足災七十三結二十九負,特許加劃事,請令廟堂,稟旨分付矣,山野之間,苦而災損,雖大有之年,所不能無者,而一境秋事,均得免歉,爲民事萬幸,本府舊災,自是年例應頉,而至於新災六十結,終步過多,加請七十三結,無以準許,無論新舊災,事目頒下外六十三結零,加劃,何如?傳曰,允。
尹鼎烈,以備邊司言啓曰,卽見京畿監司李存秀災實分等伏啓,則楊州等十二邑鎭,置之稍實,南陽等十二邑,置之之次,喬桐等十一邑,置之尤甚,仍以爲事目,災二百五十結外,不足災四千十四結六十二負八束,特許準劃,後錄諸條,竝請令廟堂,稟旨分付,喬桐奠接之方,繼此登聞爲辭矣,今年畿農,較諸道稍優,比近年稍登,可謂戊辰後初有之歲也,但濱海諸邑,漢北數郡,偏被旱災,間多慘歉,而此亦匝境之內,豐凶各異,隔坪之地,得失相半,未或有擧一邑全棄者,然而荐歉之餘,民窮方棘,道啓之置諸尤甚,蓋出於不得不爾,三等所陳,依此施行,災結則己巳後最多摠,卽是辛未五千結,而今年穡事,絶異於辛未,則今此加請之數,幾比於辛未者,終涉過多,不足災三千結,特爲許劃。其一,新還,尤甚邑尤甚面三分一,之次面及之次邑尤甚面四分一停退,竝待明秋還捧事也。新還停退,旣不許於他道,置之。其一,辛未停退還穀,之次邑之次面,折半仍停,尤甚面與尤甚諸邑,一竝仍停事也。昨年停退,卽是新還,而新還旣不得許停,置之。其一,舊還,稍實十二邑鎭己巳條,仁川庚午條,期於準捧,之次邑稍實面己巳庚午條,折半仍停,之次邑尤甚之次面與尤甚邑,一竝仍停,己巳以前舊還,無論三等邑,一竝仍停事也。舊還,只於尤甚之次邑,依道啓分等仍停,己巳前舊還,竝三等邑停退。其一,各軍門各衙門軍布身布,昨年以前停退條,竝令仍停,昨冬停退,今春住催者,稍實邑折半仍停,尤甚之次邑,竝許仍停事也。軍布·身布舊停退條,竝仍停,昨年停退及今春住催,只於尤甚邑折半仍停,之次邑勿論。其一,禁御兩營江都留餉米太,依已例以錢代捧,待明秋還作本色事也。已於守臣狀請,不得許施,今無容更議。其一,守摠兩營守堞軍官壯抄牙兵等身米,依近例每斗以四錢式,許令代納,各樣軍兵之諸般納米者,一體代錢事也。守摠兩營,諸色身米及各樣納米,只於尤甚邑,依近列代錢以捧,稍實之次邑勿論。其一,大興·臨陣·長山等餉穀,捧留本邑,待秋還納本所,而臨陣·長山,亦從民願,近鎭者納于本鎭,近邑者納于本邑,北漢·平倉餉穀中應納邑中,金甫·通津·積城三邑,捧留本邑,待明秋還納事也。大興等三處城餉,從民願許納本邑,而近鎭者,勿論。北漢餉穀,固當從事目,竝納本城,而金浦等三邑,果皆全歉,遠地輸納,民弊切悶,限折半捧留邑倉。其一,北漢餉穀中,高陽年例應受及昨年加請條合四千五百石內,三千石,使之依例備納,一千五百石,以明年分給條中,豫受樣移施,待明秋準納山倉事也。高陽所受城餉四千五百石中,一千五百石,卽旣分外加請者,移施於明秋應納條施行。其一,今春大司停退,尤甚邑中豐德等五邑,以詳定價代錢,而惟正之供,不可錢納,移施計減於本道,明春劃下諸置條事也。大同法意至嚴,事目外不得移易,置之。其一,道內戶籍軍案,待明秋磨勘事也。軍籍案退限,雖許於遇歉他道,畿甸旣爲免歉,使之限內磨勘。其一,喬桐最是無前慘歉,待開倉,以近邑先捧穀,限數千石入送,以爲解氷前賑濟之資計料,而豐德被災,無異喬桐,兩邑還上,限折半停退,特明秋收捧,今年身布,亦許停退,豐德兩面成樣處,依他尤甚邑例,身布則勿許停退事也。喬桐連二年大無,擧一島將空,關防之地,悶急尤切,不可不拔例存恤,當年還穀,待令折半停退,豐德則勿論。其一,通津等沿海三邑拯劣米太,依近例竝許停退事也。拯米退捧,已施於他道,一體施行。其一,推奴徵債,限明秋防塞事也。推徵防塞,許施何如,傳曰,允。
尹鼎烈,以備邊司言啓曰,頃以被災邑守令,裁量相換之意,筵稟行會矣,卽見公忠監司元在明狀啓,則以爲,韓山·舒川兩邑,最是尤甚,不可無別般設施,韓山郡守金仁柱,鴻山縣監李遠揆相換,舒川郡守權行彦,報恩郡守李勉心相換事,請令廟堂稟處矣,守令請換,旣有道臣之較量稱停,有此登聞,陞降格例,不必爲拘,令該曹稟處,何如?傳曰,允。
尹鼎烈,以備邊司言啓曰,卽見黃海監司災實分等狀啓,則海州等十一邑鎭,置之尤甚,文化等十一邑,置之之次,瑞興等三邑,置之稍實,仍以爲地部劃下災五百結外,不足畓災九千五十九結十七負五束,綿田災四千五百六十結八十三負八束,特許準劃,後錄諸條,竝請廟堂,稟旨分付,歲前救急,春後開賑,追後登聞爲辭矣。本道穡事,陳荒居多,不待旱災,已判失稔,而況自六月,一直亢暵,出土之穀,亦皆卒庠,海坪山菑,受災尤酷,而幸以野洞良田,稍能成就,及到登場之後,折長補短,則比昨年非不差勝,而民力之困,反甚於昨年,蓋其纔經大無之餘,西警猝發,東作俱廢,饑疫相仍,救死不贍,今又秋事失望,望哺無處,公私之間,勢到弩末,此所以道啓之說到民隱,遑遑如不及者也,三等所陳,各有收當,竝依伏請施行。災結加請,雖出於曲軫民情,而公家賦田之制,必以比摠,作爲繩尺,溯考六十年災摠,極不過七千餘結,此乃極災之歲最高之摠,而至於昨年劃下,卽前所未有者也。今此所請,竝計綿災,又過昨年者,至於五千結之多,此不但過多而已,到今準施,尤非可議,而農形旣勝於昨年,則災結宜減於昨年,畓災五千結,綿災二千結,特爲許劃。其一,昨年停退還,無論三等邑,一竝仍退,延安等四邑新還,折半停退,平山四坊,金川六坊,兎山四坊,新溪三坊,遂安五坊,信川四坊,豐川四坊,長淵六坊,黃州六坊,與延·白等災面無異,新還,竝三分一停退事也。昨年還仍停之請,關西外,未嘗許於他道,而本道民勢,果亞於關西,特以關西已施之例,竝令停退,新還則延·白·海·谷四邑,各樣公納,前已許停,不可不另施別例,三分一停退,金川·豐川·長淵等三邑尤甚坊,四分一停退,之次邑勿論。其一,豆太租稷,無論三等邑,折半以他穀準折代捧,待明秋還作本色事也。田穀果遜於畓穀,而本道元還,田穀居多,必難以本色準捧,尤甚邑折半,之次邑三分一,稍實邑四分,許令相當穀準折代捧。其一,延安·白川癸甲舊還軍米錢布,竝姑仍停事也,延·白兩邑,癸甲舊還軍米錢布,竝許仍停。其一,各軍門各衙門軍錢布保米太,尤甚邑尤甚面折半,之次面三分一,稍實面四分一,之次邑尤甚面三分一,之次面及稍實邑尤甚面四分一停退,而錢布限以麥秋,保太依二兩定式,以錢代納,限以麥秋,保米限以明秋。平山四坊,兎山四坊,新溪三坊,遂安五坊,信川四坊,黃州六坊停退之數,依尤甚邑尤甚面例,施行事也。本道軍布,無論三等邑,旣皆以純錢代納,當此綿歉之時,竝與訓局價布而純錢,別是特恩,今又請退,事係疊施,而卽昨年之所不許,置之。今年田農之歉,豆太最甚,保太特許代錢,竝與兩軍門保米,只尤甚邑麥秋後,及期收納,訓局保米,與軍布無異,置之,而稍實之次邑,竝勿論,其一,均廳納免稅米太,依常定價,以錢代捧事也。均廳免稅米太,雖是養兵給代之資,年來旣多闊狹,無論之次尤甚邑,依所請許施。其一,各宮房各司火稅,依昨年例,令該邑從實執卜上納事也。其一,兵營添餉條,文山·位羅兩鎭火粟,自今以後,從實執卜,勿爲比摠,隨所捧添餉事也。各宮各司火稅及兵營添餉穀,兩鎭火粟,竝令各該邑,從實執卜。其一,長山以北十一邑稅米,依昨年例,以錢上納事也。長山以北田稅之代錢,專由於水路之艱險,今則通船旣順,運穀無難,且於年前,以本色收納之意,筵稟定式,則似難一例銷刻,而本道穡事,連値歉荒,此時民情,前不可不念,今年則依昨年例,特爲許施,後勿援例之意,亦爲分付。其一,各司耗條作錢,依昨年例,以穀捧留事也。各司耗條,非經費則給代也,雖値停退之時,無得停退,法意至嚴,昨年之以本色捧留,非爲本道事勢也,特以賑資添還,互換捧留,則到今援例請留,非但行不得之事,似欠難愼,所請置之。其一,金川所管大興山城餉還,竝與留庫條,許捧於郡倉,待明秋還納山城事也。大興城餉,本邑旣入尤甚,災民實難轉輸,姑令捧留本邑。其一,牙兵入防,依近例停止事也。其一,尤甚之次邑,限明秋勿定配所事也。其一,推奴徵債,限明秋防塞事也。入防停止,勿定配所,推徵防塞等事,竝爲許施,何如?傳曰,允。
兵曹,大駕自晝停所,詣陵所時軍令,初吹辰正一刻,二吹辰正二刻,三吹辰正三刻。兵曹,大駕自晝停所還宮時軍令,初吹未正一刻,二吹未正二刻,三吹未正三刻。大駕詣晝停所入幕次後,世子宮遣宮官口傳問安。答曰,知道。內閣·政院·玉堂·藥房口傳問安。答曰,知道。詣陵所入齋室後,世子宮遣宮官口傳問安。答曰,知道。內閣·政院·玉堂·藥房·朝廷二品以上·六曹堂上·大司諫口傳問安。答曰,知道。王大妃殿·惠慶宮·嘉順宮,遣承旨口傳問安。答曰,知道。親祭後,世子宮遣宮官口傳問安。答曰,知道。內閣·政院·玉堂·藥房·朝廷二品以上·六曹堂上·大司諫口傳問安。答曰,知道。還詣晝停〈所〉入幕次後,世子宮遣宮官口傳問安。答曰,知道。內閣·政院·玉堂·藥房口傳問安。答曰,知道。還內後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
壬申十月初七日卯時,大駕健元陵親祭幸行入侍時,右承旨李志淵,左副承旨尹鼎烈,右副承旨韓兢履,同副承旨呂東植,假注書尹景鎭,記注官孫錫祚,別兼春秋金陽淳·李紀淵,原任提學沈象奎·南公轍·朴宗慶,檢校直閣,朴周壽·李光文,檢校待敎朴宗薰,以次侍立訖。鼓三嚴,通禮跪啓外辦,上具戎服,乘駕轎出宣化門,藥房都提調韓用龜,進前奏曰,早朝勞動,聖體若何,仍進發,出協陽門·肅章門·進善門·敦化門,至宗廟洞口前路,下轎步過,還御駕轎進發,出興仁之門,宣傳官,稟鑼鼓擧行,至廟洞晝停所,下轎入幄次,少選,兵曹判書南公轍進軍令命下,初吹辰初三刻,二吹辰正一刻,三吹辰正二刻,上出幄次,仍乘轎進發,至建元陵洞口外,宣傳官啓稟鳴金三下鑼鼓止,至健元陵齋室門外,下轎入齋室,少頃,改具翼善冠·黲袍·烏犀帶,出齋室門,乘輿至紅箭門外,降輿詣板位,行四拜禮,仍步詣入幄次,上命陵上奉審,遣承旨替行,少頃,又下敎曰,奉審當親詣矣,仍詣陵上奉審,承史閣臣及陵司,以次倍從,仍詣碑閣奉審,還詣板位,行四拜禮,贊禮前導詣尊所,西向立,近侍酌酒,仍詣神立前三上香,執酌獻酌,仍少退跪,大祝檢校直閣李光文,跪讀祝文訖,上降復位,亞獻官領議政金載瓚,行亞獻禮,終獻官行判敦寧府事沈象奎,行終獻禮,如儀訖,上行四拜禮,在位諸臣,亦行四拜禮,上仍詣望燎位,望燎訖,仍步出外板位,行四拜禮,紅箭門外乘輿,仍命書傳敎曰,右承旨同副承旨,分詣顯陵·穆陵·徽陵·崇陵·惠陵·元陵,奉審摘奸以來。出駕敎還入齋室,承旨朴宗京,以夾侍入稟還宮時刻單子,上曰,三嚴斯速爲之,鼓三嚴,通禮跪啓外辦,上具戎服,出齋室門外,乘駕轎,命書傳敎曰,百官插羽。又命書傳敎曰,自陵洞口,至興仁門外,捧上言。又命書傳敎曰,京畿監司,率各務差使員,晝停所待令。出駕敎大駕,至晝停所,下轎入幄次,下敎曰,京畿監司,率各務差使員入侍,入侍時,左承旨朴宗薰,記注官洪羲祖,假注書尹景鎭,別兼春秋金陽淳·李紀淵,京畿監司李存秀,一路都差使員地方官楊州牧使洪羲俊,道路橋梁差使員坡州牧吏趙應玹,傳語差使員砥平縣監洪景斗,陰竹縣監朴昌壽,日傘奉持差使員延曙察訪申在新,待令馬差使員慶安察訪黃萬齡,火巢外橋梁差使員,永平縣令李海魯小松契橋差使員,杞川縣監朴宗喜,以次進伏訖。上曰,職姓名爲之,存秀以下,以次進奏訖。上曰,列邑能無民瘼乎?存秀曰,今年畿農,稍勝於他道,且凡百擧行,依京擧動例磨鍊,故別無民弊矣。上曰,軍兵食代,已爲之乎?宗薰曰,姑未及爲之矣。仍命退,少頃,公轍進軍令命下,初吹申初一刻,二吹申初二刻,三次申初三刻,上出幄次,乘轎進發,至宗廟洞口,下轎步過,還御駕轎,至敦化門外,命近侍解嚴,入敦化門·進善門·肅章門,命書傳敎曰,還宮門路,以賓陽門爲之。出駕敎入建陽門·銅龍門·景化門·明政門·賓陽門還內,諸臣以次退出。
壬申十月初七日酉時,上御大造殿。藥房都提調,率醫官入侍時,都提調韓用龜,左副承旨尹鼎烈,假注書尹景鎭,記注官車翊修,別兼春秋李紀淵,檢校直閣李光文,醫官吳千根·李漢臣,以次進伏訖。千根·漢臣入診後,千根曰,六脈調均,而微有感候,詳承症候然後,議定所進湯劑,得無惡寒汗氣乎?上曰,別無惡寒汗氣,而自數日前有微感,今日勞動之餘,似少添,退定湯劑以入,可也。用龜曰,詳承症候然後,湯劑可以議定矣。上曰,別無他症矣,加減正氣散一貼煎入。出榻敎加味拱辰湯,今日停止。出榻敎惠慶宮進服加減益氣湯,依前方一貼煎入。出榻敎仍命退,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上,大司諫翌日問安。答曰,知道。
世子宮口傳問安。答曰,知悉。
藥房都提調韓用龜,提調李肇原,副是周朴宗京啓曰,秪謁仙寢,聖慕克伸,向晩回鑾,勞動旣多,伏未審夜間,聖體若何,寢睡·水刺之節,何如?惠慶宮調攝中氣候,何如?連日湯劑進服之後,諸節益臻康復之慶乎?臣等率諸御醫,趁早入待,詳承症候,議定繼進湯劑爲宜,臣等不任區區憂慮,敢此問安,竝爲仰稟。答曰,知道。慈宮患候,與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
世子宮問安。答曰,知悉。
李志淵啓曰,明日常參·經筵,取稟。傳曰,只晝講。
朴宗京啓曰,藥房三提調,持湯劑來待矣。傳曰,封入。
傳于李志淵曰,瞻謁仙寢,永慕彌切親祭時亞獻官領議政金載瓚,內廐馬一匹面給。終獻官行判中樞府事沈象奎,熟馬一匹面給。贊禮禮曹參判吳淵常,熟馬一匹賜給。典祀官李錫祜,執禮趙晉和,執尊李鼎秉,大祝李光文,竝半熟馬一匹賜給。祝史·齋郞·贊引·謁者·引儀·監察以不,竝兒馬一匹賜給。本陵令趙鎭衡陞敍。參奉金箕曾陞六。員役以下香室守僕等,竝令該曹,考例施賞。
傳于朴宗京曰,藥房入侍。
李志淵啓曰,假注書尹景鎭,身病猝重,勢難察任,今姑改差,何如。傳曰,允。
傳于李志淵曰,輪直撤罷,藥房三提調以下,別單書入。
藥房口傳啓曰,皇穹垂佑,聖孝上格,惠慶宮愆和之節,遄臻康復,日吉辰良,縟儀載擧,臣等忝在保護之列,歡欣蹈忭之忱,百部他人。此際又伏承輪直撤罷之命,益不勝慶幸,而第伏念隨時承候,議定湯劑,猶不如輪回直宿之時。臣等有不敢遽然退歸,相率齊籲,姑許依前輪直,千萬顒祝,惶恐敢啓。答曰,慈候遄臻康復,卿等卽爲退去,宜矣。
傳于李志淵曰,慈候漸差,賀義誕擧,小子衷靑,不勝慶幸,藥院都提調左義政韓用龜,內廐馬鞍具一匹面給。提調禮曹判書李肇原,加資屬耳,熟馬一匹面給。副提調都承旨朴宗京,熟馬一匹面給。別兼春秋金陽淳陞敍。注書洪羲祖陞六。待令醫官,竝加資。其外醫官及員役以下,竝考列施賞。承候官鄭漪,兒馬一匹賜給。洪世周陞敍。
傳于李志淵曰,惠慶宮承傳色內官二員,各弓矢壹部賜給,出入番內官,各長弓壹張賜給,司鑰·別監·員役以下,令該曹考例施賞。
尹景鎭改差,代以朴來謙爲假注書。
傳于李志淵曰,今日陳賀權停例時,禮房承旨,宣敎官,竝加資。
李志淵啓曰,吏曹郞廳來言,百官加下批政事,取稟。傳曰,爲之。
有政。吏批,行判書曺允大進,參判林漢浩進,參議宋冕載進,同副承旨呂東植進。以金鎭爲正言,柳鼎養爲修撰,朴宗正爲戶曹參判,韓晉赫爲社稷令,吳泰長爲禮曹佐郞,張龍八·金載鎭爲典籍,洪羲瑾爲東學敎授,承文是調李晩秀·李集斗·南公轍·朴宗慶·李肇原·李益運·李相黃·金蓍根·趙德潤·李儒慶·任希存·權常愼·朴宗正·趙興鎭·吳淵常·嚴耆·金愚淳·鄭東榦·尹尙圭,以上竝單付,學諭單禹錫簡,右承旨李志淵,今加嘉善,司果李龍秀,今加通政,加資事承傳。再政。醫官卞權海崇政,今加崇錄,吳千根·李敬培·李惟鑑·李漢臣,以上正憲,今加崇政,趙宗協·崔遂燁·秦東秀·卞之錞·吳仁豐,以上嘉義,今加資憲。
兵批,兼判書南公轍進,參判未差,參議韓鼎運病,參知李德鉉入直進,右副承旨韓兢履進。副護軍尹羽烈,副司直李東冕·李志淵·閔德基·任㸁·崔秀俊·李奎鎭,副司果李元肅·趙琮鎭,竝單付。再政。司果單金箕曾·洪羲祖。
以禁府赦單子,傳于韓兢履曰,申鴻周·李最爀·權敏中·柳曮放。
韓兢履啓曰,今此京外上言合一百三十九張內,五十七張,以猥監拔去,八十二張,分下各該司次,捧入之意,敢啓。傳曰,知道。
李志淵啓曰,頒赦事,命下矣。未承授推考傳旨,自本院,依例爻周之意,敢啓。傳曰,知道。
李志淵,以吏曹言啓曰,卽伏見備邊司草記,則以爲,頃以被災邑守令,裁量相換之意,筵稟行會矣。卽見公忠監司元在明狀啓,則以韓山·舒川兩邑最是尤甚,不可無別般設施,韓山郡守金仁柱,鴻山縣監李遠揆相換,舒川郡守權行彦,報恩郡守李勉心相換事,請令廟堂稟處矣。守令相換,旣有道臣之較量稱停,有此登聞,陞降格例,不必爲拘,令該曹稟處事,允下矣。韓山郡守金仁柱,鴻山縣監李遠揆相換事,依狀請施行,而舒川郡守權行彦,年限已過,報恩郡守李勉心,前壬麟蹄縣監時,解由尙未成出,且舒川,卽文武交差之邑,今此兩倅之換差,俱有拘礙於常格。臣曹有不敢循例請施,而但道臣狀請,旣援勿拘常格之例,廟堂覆啓,又有陞降各例,不必爲拘之請,舒川郡守權行彦,報恩郡守李勉心相換事,亦爲依狀請施行,何如?傳曰,允。
李志淵,以吏批言啓曰,直宿時,待令醫官秦泳加資事,命下矣。本資乃是崇祿,已爲窮,何以爲之?敢稟。傳曰,半熟馬一匹面給,可也。
李止淵,以吏曹言啓曰,在前頒赦時,例有別歲抄書入之事矣,今番則何以爲之?敢稟。傳曰,書入。
李志淵,以吏曹言啓曰,別歲抄書入事,命下矣。不限年禁錮,一體書入乎?敢稟。傳曰,書入。
李志淵,以吏曹言啓曰,前察訪李英蓍名字,改以龍蓍事,告狀,令藝文館給帖,何如?傳曰,允。
尹鼎烈,以兵曹言啓曰,今此健元陵幸行時,隨駕將校·軍兵·各差備犒饋,以乾物分給之意,敢啓。傳曰,知道。
尹鼎烈,以訓鍊都監言啓曰,今番幸行時,隨駕將校·軍兵及武藝別監等犒饋,依定奪,以乾物磨鍊分給之意,敢啓。傳曰,知道。
尹鼎烈,以禁衛營言啓曰,隨駕本營將官·將校·軍兵等處,依定奪,乾犒饋磨鍊分給之意,敢啓。傳曰,知道。
尹鼎烈,以御營廳言啓曰,隨駕駕前別抄及將校·軍兵等處,依定奪,乾犒饋磨鍊分給之意,敢啓。傳曰,知道。
尹鼎烈,以摠戎廳言啓曰,今番健元陵幸行時,隨駕將校·軍兵等處,乾犒饋,依定式磨鍊分給之意,敢啓。傳曰,知道。
尹鼎烈,以武一所試官意啓曰,臣所今日平明開場,柳葉箭·片箭應射擧子,自往字半字,仍爲試取之意,敢啓。傳曰,知道。
尹鼎烈,以武二所試官意啓曰,臣所今日平明開場鞭芻,自日字半字試取,而隨其入格兼試講書之意,敢啓。傳曰,知道。
尹鼎烈,以武一所試官意啓曰,臣所,今日柳葉箭·片箭應射擧子,自往字半字,至藏字半字,合爲一百九十二人內,柳葉箭入格六人,片箭入格三十人,柳葉箭·片箭兩技入格一人,合爲三十六人,而柳葉箭·片箭,今已畢試,鐵箭所當仍爲試取,而因監試官之引義避座,不得試取之意,敢啓。傳曰,知道。
禁府啓目粘連,濟州牧放未放修啓冊子中,本府所管定配罪人李致薰,依啓聞施行爲白乎旀,他餘罪人等,令刑曹稟處爲白遣,其放未放冊子,禁府·刑曹所管罪人,區別各書,自是格列,而今此修啓,則一例混錄於刑曹所管罪人秩,事涉不審,該牧使推考,何如?判付啓,依允。
司諫南惠寬,掌令柳遠鳴等疏曰,伏以臣等,俱以無似,且有自來情勢,臺端一步,已成鐵限,而前望特點,出於千萬夢想之外,試事在卽,至有先進參後謝恩之命,臣等怵畏義分,拚棄廉隅,章皇進詣,今已三日矣。柳葉箭·片箭垂畢之時,呼不擧子,盈庭來訴,追試與否,與諸試官相議進退之際,文試官尹尙圭,謂以臺諫不宜參涉,聲色俱厲,有若驅迫之狀。臣等雖甚湔劣,旣參監試,則凡係試院之事,同參可否,自是列也。今此試官之面斥,實未知其何謂也。此雖緣臣等,不能見重之致,以臺爲名,受人凌蔑,抗顔參坐,非所可論,玆敢忙陳短章,相率退歸。伏乞聖明,俯垂鑑諒,亟削臣等之職,以爲貽羞臺閣者之戒焉。臣等無任云云。答曰,省疏具悉。試官事,未知本事之如何,擧措萬萬未安,令政院,問啓以入,爾等,勿辭察職。
持平宋應望疏曰,伏以臣,向承誤恩,至蒙馹召,義急蹶,强策登途,行未數舍,宿病闖肆,鳥棧一步,萬無前進之路,不得已封章縣道,甘犯違傲之罪,歸伏私第,恭俟斧鉞之誅,病裏思惟,惶悸冞切,不自意道臣專致聖諭,迺有調理上來之命,溫批鄭重,恩沛旁流,病枕扶起,雙手擎讀,自不覺感戾之被面,臣是何人,坐邀恩榮,如是之稠荐也?聖度天大,縱無譴責之加,臣分怵畏,尤切自訟之忱,當不俟駕屨,以贖前諐,而第臣自來胸腹之症,便成貞疾,少有勞動,輒復發作,向日承召之路,重觸風寒,一倍慘劇,中途徑還,宛轉床簟,膈氣痞塞,食飮全却,目今奄奄氣息將絶,出入戶闥,亦須扶將,驅馳遠路,初非可議,雖欲擔舁前進,其勢末由,連試藥餌,期於速差,而病不從心,有加無減,一日二日,跡涉慢命,期限已過,分義都虧,惶隕震凜,如添一病,有臣如此,當伏何辜。伏況臣二豎纏身,桑楡景迫,七耋濱死,葵藿誠切,區區志願,惟欲趁此未泯之前,一登筵陛,仰瞻日月之光。臣於此時,苟有一分可强之勢,事豈敢虛辭冀免,大而犯人臣罔赦之罪,小而違平生耿結之忱耶?臣之情事到此,尤亦悲且慽矣。玆不得不遙陳短章,再瀆天聽。伏乞聖慈,天地父母,諒臣癃病之實,亟垂鞶帶之禠,仍治逋慢之罪,以肅朝綱,以安微分焉。臣於前丐免,略陳芻蕘,不宜更及他說,而竊伏念臣跡旣疎遠,才又闒劣,蟄伏鄕閭,頓無榮途之望,調息杜門,自分明時之棄者,今已三十年于玆矣。特蒙我聖朝生成之澤,節次遷轉,驟列從班,寵渥如天,圖報無地,尙未得效絲毫之力,備役使之任,今當可言之地,又無進身之路,觚稜五雲,魂夢徒勞,玆敢以草草數語,爲殿下一陳之,惟聖明垂察焉。嗚呼,今日國事之岌嶪,不待臣言之畢陳,而殿下亦常宵旰憂勤,錦玉靡安者也。西氣纔霽,一路荒榛,旱亢爲災,諸道同然,仁愛之天,所以警告我殿下者,若是其丁寧諄複,殿下之聖,所以恐懼修省,克享天心者,宜無所不用其極,而目今救荒之政,尤不可一時少緩,秋事今已告歉,還政非久將捧,民心汲汲,若將待哺,若不及此時務盡區劃之方,則後雖有實惠,猶未免稽緩之歎,難保其渙散之慮,故臣於頃疏尾附中,縷縷仰陳者,良以此也。伏望亟期行會於被災諸道,使蔀屋愁歎之民,豫知朝家厚恤之意。仍諭道臣,另加申飭於諸邑守令,使之實心對揚,無或有上澤壅而不下,下情抑而不達之弊焉。其他拯濟長策,計已日陳於殿下之前,惟在採而行之之如何,然採而行之,亦䙡務實,以實心行實政,何患乎轉災爲祥,措一國於熙洽之世耶?目擊閭里艱苦之狀,竊附古人芹曝之誠,累冒崇嚴,罪合萬死。臣於治疏將上之際,伏接朝紙,則喉院,以過期不來,迺有請推之擧,而自上特有只推之命,罪重罰輕,悚隘靡措,更伏望亟置臣威罰,以勵頹綱焉。臣無任云云。省疏具悉。所陳當留念,亦令廟堂稟處,爾職,前已許遞矣。
壬申十月初八日辰時,上御熙政堂。藥房入待時,都提周韓用龜,提調李肇源,副提調朴宗京,記事官洪羲祖,別兼春秋金陽淳·李紀淵,檢校直閣李光文,以次進伏。醫官吳千根·李漢臣·趙宗協·秦東秀·卞之錞·吳仁豐,以次楹外進伏訖。用龜曰,俄伏承比昨差勝之口傳下敎,而伏未審諸節,若何?上曰,一樣矣。用龜曰,頭疼咳嗽寒粟等諸症候,比昨顯有差勝之節乎?上曰,一樣矣。用龜曰,王大妃殿氣候,何如?上曰,一樣矣。用龜曰,惠慶宮患候康復,賀儀已擧,下情不勝慶幸,而昨今諸節,何如?上曰,一樣矣。用龜曰,嘉順宮氣候,何如?上曰,一樣矣。仍敎曰,醫官入診。千根·宗協·東秀,入診訖。千根曰,脈候左右三部調均,而昨日之左寸浮數,今則差勝矣。宗協曰,脈候左右三部調均,而微感之餘,比前稍異矣。東秀,脈候左右三部調均矣。用龜曰,感候雖少差勝,而日候陰寒,窓櫳洞闢,毛具未御,下忱誠伏悶矣。上曰,無傷矣。用龜曰,湯劑則退去議定矣。惠慶宮進服香橘茶,依前方一貼煎入。出榻敎進御加減正氣散前方中,去乾葛,加杏仁一錢枳殼五分,一貼煎入。出榻敎上命醫官先退。千根等退出。又命退,以次退出。
上在昌德宮。停常參,只晝講。
藥房都提調韓用龜,提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?臣等率諸御醫,趁早入侍,詳承諸節,議定繼進湯劑爲宜,臣等不任區區憂慮,敢來問安,竝此仰稟。答曰,知道。王大妃殿·中宮殿·嘉順宮,藥房口傳問安。答曰,知道。世子宮口傳問安。答曰,知悉。
呂東植啓曰,明日常參·經筵,取稟。傳曰,停。
韓兢履啓曰,禁衛營將官來言,今日本營軍兵,日次私習云矣,敢啓。傳曰,知道。
韓兢履啓曰,御營大將李溏,以東關王廟修改事,明日出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
韓兢履啓曰,御營廳將官來言,今日本廳軍兵,日次私習云矣,敢啓。傳曰,知道。
韓兢履啓曰,問啓事,命下矣。問于武一所試官尹尙圭處,則以爲,臣濫膺試命,自底僨誤,致有此問啓之命,惶懍震越,罔知攸措。蓋臣於昨日試座,聞試官之公議,則所謂呼不擧子之許多白活,有難取捨,而其中四人,別有稱冤之端云。故臣初以爲四人竝爲許射爲可云,則僉議亦同矣。武試官更以爲四人中,三人旣云呼不,擧子則設或可矜,終難闊狹,一人則旣非呼不,獨爲許射無妨云。故臣答以爲四人,竝令許射爲好,不然則竝置之爲宜,兩端間,從公論爲之好矣云,則諫臺南惠寬,向臣曰,何不指一決言,有若推諉於武試官乎云云,而語音氣色,有欠雍容,故臣謂諫臺曰,畢竟公論,雖在臺諫,今此所言,何必乃爾云,則諫臺聲色,漸爲不平,至有避座之擧,縱使臣,毫無所失,在臣不較之道,務在寬平,故溫言順辭,屢請就座,而臺臣終不回聽,遂至試事之不能如例設場,本事之至微至細,不過如斯。臣不必費辭呶呶,同歸於臺疏之抑勒,而其時景色之孰和孰乖,萬目所睹,焉可誣也?至於憲臺,則適因退食,初不與聞於酬酢之時,而聯名陳疏,尤是意外。只緣臣之愚戇朴拙,以至莫重試事之生梗,一則臣罪,二則臣罪,惶隕之極,不知所達云矣,敢啓。傳曰,罷職。
傳于韓兢履曰,試官相較之端,不過至微細也,而至於封駁之擧,事未前有,萬萬未安。且況臨場起鬧,使許多武士,多日滯試,豈不有關於國體乎?試官更勿如是之意,政院各別嚴飭,文試官尹尙圭,首居試席,未能鎭安之故,有所罷職之命矣。飭已施矣,罷職勿施,使之卽速往赴,與監試官,一體設場。
朴來謙有頉,代以姜橒爲假注書。
注書洪羲祖陞六,代以金周默爲假注書。
呂東植啓曰,注書洪羲祖陞六代,說書趙璟鎭,被薦人朴來謙薦狀,依例成送吏曹之意,敢啓。傳曰,知道。
呂東植,以弘文館言啓曰,新除授修撰柳鼎養,卽爲牌招察任,何如?傳曰,允。
呂東植啓曰,卽者刑曹郞廳來言,再昨日幸行時,衛外擊錚人等,當爲捧供,而判書李集斗有身病,次堂例不得擧行云。判書卽爲牌招,何如?傳曰,允。
韓兢履啓曰,刑曹判書李集斗牌不進推考傳旨,今方捧入,而擊錚罪人,當爲捧供,而如是違牌,事甚未安,更爲牌招,何如?傳曰,允。
韓兢履啓曰,刑曹判書李集斗再牌不進推考傳旨,今方捧入,而擊錚罪人,當爲捧供,而如是違牌,不卽擧行,事極未安。所當更請牌招,而係是一日三牌,何以爲之?敢稟。傳曰,令次堂擧行。
獻納李東煥啓曰,臣言議本不合於淸朝耳目之壬,而納言特旨,忽下於夢想之外,以先進參後謝恩爲敎,此卽往役,分義所在,不得不冒膺,而臣於院啓中,有袒免之親,而曾經是任,已蒙體諒之恩。臣之前後處義,宜無異同,其何敢因仍蹲冒於臺次乎?請命遞斥臣職。答曰,依啓。
持平徐有素啓曰,臣言議風采,本不合於淸朝耳目之任,而栢府恩除,忽下於千萬夢想之外,至有先參後謝之敎。臣聞命惶蹙,冒沒出膺於監試之役,而第臣於本府,旣經掌憲,揆以公格,在所當遞,請命遞下臣職。答曰,依啓。
兵曹口傳政事,副護軍單李龍秀。
兵曹口傳政事,副司果單金陽淳。
呂東植啓曰,明日次對,兩司當爲進參,除在外·試所進去外,未肅拜·呈告人員,竝待開門牌招,何如?傳曰,允。
朴宗京,以內醫院提調意啓曰,內醫鄭楠秀·李福膺·玄禹瑞,御醫陞差,何如?傳曰,允。
朴宗京,以內醫院提調意啓曰,前典醫監僉正崔暄,內醫加出,待窠陞實事,命下矣。令該曹,口傳付軍職,冠帶常仕,何如?傳曰,允。
韓兢履,以兵曹言啓曰,今番幸行時,隨駕內吹螺赤宋宗喆等三十名,龍虎營兼內吹李順喆等十名,招搖旗手金喜大等五名,駕後禁軍旗手金敬大等二名處,謹依判下成冊,木各一疋施賞之意,敢啓。傳曰,知道。
韓兢履,以兵曹言啓曰,宣傳官金益彬,五衛將元在誠,身病猝重,時月之內,萬無供職之望,呈狀乞遞,侍衛之職,輪番之任,不可遲待其差復,竝今姑改差,何如?傳曰,允。
韓兢履,以禁衛營言啓曰,謹依成冊啓下,御前前排牢子咸大吉等三十名,巡令手韓仁得等二十八名,各木一疋,信箭手李日成等二名,挾馬旗手金相賢等十二名,各木二疋,招搖旗手朴枝蕃等五名,各木一疋施賞之意,敢啓。傳曰,知道。
韓兢履,以禁衛營言啓曰,本營哨官李惟臣,身病猝重,勢難察任,改差,何如?傳曰,允。
韓兢履,以御營廳言啓曰,謹依判下,挾馬牢子六名,巡令手六名,信箭手二名,各木二疋,前排牢子三千名,巡令手二十八名,招搖旗手五名,駕前別抄旗手二名等處,各木一疋施賞之意,敢啓。傳曰,知道。
韓兢履,以武一所試官意啓曰,臣等今日開場次,來會矣。因文試官監試官之不備,姑不得設場之意,敢啓。傳曰,知道。
韓兢履,以武一所試官意啓曰,臣所今已備員,故酉時量開場,鐵箭應射擧子,自天字試取之意,敢啓。傳曰,知道。
韓兢履,以武二所式官意啓曰,臣所今日鞭芻與應講擧子,五十七人內,六中入格三十二人,五中入格十七人,四中入格四人,前日入格四十四人,講入格九十七人,各技皆已畢試,自開場日入格都數九十七人。兵曹啓下節目,則臣所之分定額數,爲二百五十人,而今此入格之數,較諸元額,不足爲一百五十三人矣。以此仍爲計劃,修正榜目之意,敢啓。傳曰,知道。
韓兢履,以義禁府言啓曰,卽見平壤府出使都事李台遠狀啓啓下者,罪人大勛·弘益·琛·振恒·溶·爾恒·浩益·志相·正用·大天·一恒等十一名,今月初四日,與該道臣鄭晩錫,眼同開坐于普通門,竝以謀反大逆,捧結案後,依律正刑矣。右罪人等,父母·妻妾·子女·祖孫·兄弟·姊妹,子之妻妾,伯·叔父,兄弟之子,年歲姓名存沒居住,令漢城府,考出帳籍,亦爲分付五部及各該道,應坐諸人,一一査出成冊牒報後,依律擧行,而籍沒家産,破家瀦澤,降邑號罷守令等事,令各該司,奉承傳擧行,何如?傳曰,允。
刑曹啓目,瑞山良女金召史,擊錚原情內,其夫鄭時同,今年六月,被打於本邑居金姓兩班處,仍爲致死,乞令爲夫復讐云,所供如此,上裁,何如?啓,令本道査實以聞爲良如敎。又啓目,高靈貢生徐宜永,擊錚原情內,其父猉得,橫罹殺獄,乞令詳覈,生出獄門云,所供如此,上裁何如?啓,令本道査實以聞爲良如敎。又啓目,星州奴福伊擊錚原情內,其矣上典金貴悅,孝節卓卓,而尙未蒙綽楔之典,特施旌閭云,所供如政,上裁何如?啓,令該曹稟處爲良如敎。又啓目,晉州奴尙孫擊錚原情內,其矣上典朴紀淳,以曖昧之事,橫被凶逆敬身之招,姓名方在臺啓中,特使伸理云,所供如此,上裁何如?啓,令該曹稟處爲良如敎。又啓目,會寧幼學吳大漢擊錚原情內,其矣身及其弟大成,爲人被誣,同爲流配,而其矣則今四月,特蒙恩宥,其弟大成,不得蒙放,乞令一體放送云,所供如此,上裁何如?啓,令該曹稟處爲良如敎。又啓目,江陵良人朴春爀擊錚原情內,其兄春成,橫罹殺獄,六年滯囚,乞令生出獄門云,所供如此,上裁何如?啓,令本道,査實以聞爲良如敎。
領議政金載瓚箚曰,惠慶宮患候,遄復天和,庭賀旣擧,院直仍撤,歡忭之忱,小大同情。仍伏念臣,伏見夜下傳敎,臣以健元陵親祭時亞獻官,至承廐馬面給之命矣。舊甲載回於定鼎,宸慕克伸於拜陵,禮行親祼,感新追遠,凡在駿奔,罔不與幸,而況臣躬襯薰蒿,手薦罍爵,獲覩盛儀榮耀已極,而至以執事之勞,乃受罔功之賞,實非義分之所敢出也。噫,以是歲而祗謁山寢,聖懷有倍於他時,恩賚特出於常格,雖不勝激感隕越,而嚬笑不愛,功賞太䙝,誠非細故,不但臣辭受之義而已。伏乞亟收成命,以重賞典,以安私分焉。取進止。答曰,省箚具悉卿懇。卿其勿辭,安心領受,仍傳于呂東植曰,此批答,遣史官傳諭于領議政。
左議政韓用龜箚曰,伏以聖考上格,皇穹垂隲,惟我惠慶宮邸下,以八耋之寶齡,致數旬之愆度,上下焦憂,小大奔遑,迺者勿藥之喜,遄臻康復之慶,院直纔徹,恩賞繼降,以臣職忝保護,亦與論賞之列,及夫別單之判下,至蒙上駟之寵錫矣。夫奔趨於起居之班,與聞於刀圭之議,卽其職分之常耳。況臣之就直本院,不過旬日,則初無勞勩之可紀,而今以廣慶之意,特侈踰分之恩。臣於榮感之中,益切惶恧之忱,玆敢冒進短箚,仰瀆崇嚴。伏乞亟收成命,以重賞典,以安賤分焉。取進止。答曰,省箚具悉卿懇。卿其勿辭,安心領受。仍傳于呂東植曰,此批答,遣史官傳諭于左議政。
右議政金思穆疏曰,伏以宸誠上格,惟天降隲,慈候遄復,褥儀載擧,臣民慶祝,中外惟均,矧玆定鼎之舊甲重回,追遠之聖慕無窮躬,祗謁仙寢,鑾蹕穩旋,區區下情,益切欣幸。仍伏念臣職在必遞而尙此虛縻,病已無奈而訖不乘化,徒將醜陋之狀,每溷崇嚴之聽,不惟惶猥之極。亦涉支離之甚,而頃承留都之命,萬無趨膺之望,始控衷懇,終煩替稟,竟至於臨急變通,事面之窘速,國體之屑越,殆無餘地,律以常憲,已不勝誅。而惟其視蔭之喘,日阽危域,添苦之症,比前益劇,奄奄床簀,人事都絶,昨日賀班,跛躄咸聳,而又不能致身文陛,以效蹈忭之忱,誠虧禮缺,尤合萬殞,前罪未勘,後愆冞積,伏枕震越,覓死不得。噫,有國置相,豈徒然哉?一任其尸居養痾,漫無省覺而莫之斥退者,往古來今,寧有是也?臣之曾所自效者,卽不過趨走爲恭,而今乃四朔淹病,百爲俱廢,甚至於賀庭陪班,常分莫伸,古所謂將焉用彼相者?正是臣着題語也。惟有遄被威罰,然後庶可以振頹綱而安微分。伏乞聖明,勘臣辜犯,以昭去紀,諒臣情懇,俾遂至願,千萬幸甚。臣無任云云。答曰,省疏具悉卿懇。愼節奉慮,卿其諒予小子之至懇,勿辭卽起視事。仍傳于呂東植曰,此批答,遣史官傳諭于右議政。
左承旨李志淵疏曰,伏以天休滋至,日吉辰良,陵享禮成,鑾蹕穩旋,輪直徹罷,賀義誕擧,懽忻蹈舞,大小同情。仍伏念臣,材器湔劣,百不踰人,偏荷聖朝拂拭之恩,釋褐未幾,華顯殆遍。臣每自循省,惶隕靡措,如集于木,迺者邦慶荐疊,春邸定冊,臣於時,猥膺璿譜修改之任,特升徘玉之列,過分之榮,自知不稱,而喉院特點,恩出常各,怵畏義分,不敢言私,惟以筋力殫竭,爲半分報答之圖矣。不料奔走之地,反爲媒寵之階,亞卿新命,又下於數朔之內,以聖上志喜之孝思,値慈宮翼瘳之大慶,雜推廣惠之恩,如臣無似,實乏寸勞之可賞,徒以夤緣倖會,驟躋非分之秩。臣心慚恧,姑無暇論,在淸朝量才命德之政,固不當若是其屑越也。玆敢不避瀆擾之罪,仰暴難冒之實。伏乞聖慈,諒臣言之非出例讓,念公器之不可輕與,特命收還臣新授之資,以安私心,千萬顒祝云云。答曰,省疏具悉。卿其勿辭行公。
輔德徐有望,兼輔德宋冕載,弼善鄭元容,兼弼善洪冕爕,文學尹命圭,兼文學李敬參,兼司書趙晉和,說書趙璟鎭等疏曰,伏以臣等,俱以無似,濫叨宮銜,除拜或有先後,儤直不無多少,而要皆閱月而踰時,顧其人器之庸下,學術之淺短,豈有堪承之望,而所以因仍蹲冒,至今不去者,只冀夤緣事會,一瞻岐嶷之表耳。臣等伏聞王世子邸下,資質卓異,德器早成,頃當受冊之日,拜跪周旋,動合節度,少無差錯,伊日大小臣庶之仰瞻者,無不懽欣蹈舞,退而相慶,斯誠宗社生靈萬億年無疆之福,以如是之姿之德,加之以輔養之功,異日之爲堯爲舜,可庶幾焉。伏惟我殿下,以止慈之念,軫過物之誨,其於誘掖勸奬之方,宜無所不用其極,而抑臣等區區憂愛之誠,有不能自已者,玆敢綴拾古代之緖論,輒忘僣越而陳之,惟聖明留神採納焉。臣等竊伏念,古昔聖哲,莫不以輔養元良,爲治國之急先務。若禮記文王世子篇,賈誼保傅傳,朱子戊申·己酉封事及本朝先正臣趙光祖,經筵陳說,李彦迪進修八規,其法甚備,其說甚詳,今其書尙在,可取而觀,不待臣一二談而考其歸趣,無不欲其前後左右之皆得正人,使之聞正言見正事焉耳。竊惟今日宮闈之間,燕私之中,昵侍我世子者,不過宦官近習,掃除趨走之間而已,則其所聞見,未必皆正言正事。而重念我殿下,一動一靜,一語一默,實惟我世子之所視而爲則也。臣等未敢知幽獨淸燕之地,容貌辭氣之著於外者,果皆一遵矩度,有足以則而象之耶。絲綸之所發,政令之所布,果無一毫自歉於宸衷,而皆可爲貽燕之謨耶。抑又念睿齡雖早於就傅,蒙養尤貴於及時。傳曰,凡事豫則立,先王之敎子也。亦惟曰豫而已,方其未生,已有胎敎之法,而南郊之見,肇自在抱之時,西階之升,必於命召之日,以及于能食能言,則厥亦有鮑魚之陳戒,桐葉之寓箴,蓋其導迪之有素,斯致習慣,自然之效,逮夫智思之漸開,而無扞格不勝之患,由是言之,則今日之汲汲於諭敎保養之方,尙未爲太早計也。向於輔德廳之初設也,旣行相見之禮,仍又定爲月三引接之式,誠以輔翼之具,不可少弛,顧今冊禮已成,宮僚旣備,比之前日,事體尤別,而師傅相見之禮,尙未有成命。竝與月三引接之規而闕焉不講,其於輕重之倫,不亦舛乎?誠願殿下,亟命有司,早擇吉辰,先行師傅相見之禮,繼定賓僚引接之式,使之漸次浸灌,從容以發其隆師親友之心,不宜玩日愒時,虛度可惜之光陰也。向之未卽擧行,雖緣天時之炎熱,而深秋以後,日候淸凉,無礙於節宣簡其禮貌,暫賜引見,初非難事,而遲延等待,以迄于玆,蹉過旬月,漸爲隆寒,又將拖至來歲矣,無已太緩乎?如臣等輩,雖日待胄筵,誠知無補於睿德之萬一,而視諸婦寺之忠,亦豈不猶賢乎已也?雖然今之宮官,只取備員而巳,召接之間闊,儀文之疎略,其亦事勢之所不免,尙可以如臣等庸陋,苟充其數,而及夫衣尺之稍長,書筵之將開,則必須廣招邱園懷道之彦,旁未草野讀書之士,敦其誠禮,期於必致,以備贊善諮議之職,亦就在廷搢紳之中,抄選端方正直通經學古之人,列于左右,迭相納誨,而凡厥阿保宦寺,朝夕侍奉親近隨從之類,竝皆另擇溫良謹愼,稍有知識者,毋俾褻狎之行,淺俗之言,接于耳目,以至居處飮食服飾器用之節,務從朴素簡儉,一切奇衺之玩,侈靡之物,勿使之近前,以養謙沖之福,以就純粹之質,而殿下亦宜深自致愼於貌言視聽起居動作之間,推諸躬行心得之餘,用爲耳提而命之資,則其所以薰陶德性,開發聰明,化與心成,習與智長,表裏精粗,無不粹然一出於正,而馴致乎日就月將,緝熙光明之功者,夫豈淺尠也哉?此誠命哲命吉命歷年之機,惟殿下,深留盛意,毋忽焉。臣等無任云云。省疏具悉。世子師傅賓客相見禮,從近當定行矣。
副校理洪羲瑾疏曰,伏以臣本庸愚一賤品耳,只緣家貧親老,妄擬應擧覓官,晩竊科第,亦云僥濫,釋褐以來,過蒙洪造,三數年間,祿不去身,親廚滫瀡,頼免闕乏,恩山德海,若偏臣身。前後踐歷,已踰涯分,而節次推遷,遂廁經幄之選,噫,是任也,啓沃於殷,論思於漢,日月獻納,成就君德,榮之極而責亦重焉。故雖古之鴻匠宿儒,猶或逡巡不敢遽膺,況學術之空疎如臣,知識之淺短如臣者,豈宜揚揚冒據,而恬不知愧哉?第念我朝成憲,孝理爲先,特令橫經之邇列,得陳奉檄之私願。今臣所叨,以分則不敢當,而以情則始可諗矣,臣於此時,徒懷僭猥之懼,而不暴切急之私,則夕照如飛,古人所悲。是不免爲忘親之歸,更何所藉乎而事吾君哉?玆敢以積年隱惻憫迫于中者,竭聲號籲,干冒宸嚴。伏惟聖慈,垂憐而恕察焉。臣父今年七十有九,差過數朔,將洽滿八耋矣。雖使平日疾病尠少,筋力康旺,猶將待肉以飽,待帛以煖,而臣家本寒素,計拙謀生,甘旨闕適口之味,輕煖無便體之具。江革之體無完衣,董召南之身,自漁樵子道則然,臣實自愧。又況昨今年來,連經重疾,眞元澌綴,完復無期,藥餌調補,不宜少緩,而菽水之供,尙患難繼,刀圭之資,尤何能辦?且臣少而荒嬉,晩益儱侗,四十六年之間,無非貽親之憂而不能盡一日之歡。今當崦嵫之景,又不能以養老之道養焉。如使爲人子者,皆如臣不肖,則人亦何樂於有子耶?此臣所以中心憫懼,懍若春氷,時日爲急,未暇緩聲者也。情之所到,語涉煩猥,自知臣罪無所逃,而抑臣情事,可謂戚矣。伏乞天地父母特推錫類之仁,夬施及老之恩,許令選部,畀臣一邑,俾得將親安養,獲遂爲子至願,千萬幸甚。臣無任云云。省疏具悉。疏辭,下該曹稟處。
壬申十月初九日辰時,上御熙政堂。晝講入侍時,知事李相璜,持詩傳第一卷,特進官洪羲臣,持詩傳第一卷,參贊官呂東植,持詩傳第一卷,侍讀官李墷,持詩傳第一卷,檢討官尹致謙,持詩傳第一卷,假注書尹景鎭,持詩傳第一卷,記注官文養老,持詩傳第一卷,記注官孫錫祚,持詩傳第一卷,武臣宣傳官朴宗和,以次進伏訖。上曰,注書出去,與藥房都提調以下,同爲入侍,可也。賤臣承命出傳,與都提調韓用龜,提調李肇原,副提調朴宗京,醫官吳千根·李敬培·李漢臣·趙宗協·卞之錞·吳仁豐,崔遂燁,偕入進伏訖。上開卷讀前受音一遍,仍命奏新受音。墷讀自于以采蘋,至采蘋三章章四句。上曰,文義陳之。墷曰,此章言大夫妻之奉祭事,而曰采曰盛曰湘,及其器用之筐筥錡釜,皆有次序而整飭。章內又曰,有齊季女,惟彼季女齊敬之心,貞靜之美,足可見矣。苟無素敎,則何能如是,蓋自后妃,至于諸候夫入大夫妻,莫非由於文王修身齊家之至化而然矣。伏願殿下,於此等處留念焉,則二南作成之化,可復見於今日矣。上曰,下番陳之。致謙曰,此章之義,盛之以筐筥,湘之以錡釜,事有次序,敬無間斷,婦人之事,如是精約,可見平日躬率之化矣。伏願殿下,於此等處留念焉。上曰,下番,誰也?東植曰,副修撰臣尹致謙也。上曰,知事陳之。相璜曰,此章之義,其時大夫私家祭事,而言其禮儀之敬也。非特此私事,至於帝王之學,亦不出乎一敬字矣。上而對天,下而臨民,中運萬物,無不由敬字上推類,故成湯之德焉而曰聖敬日躋,文王之聖焉而曰緝熙敬止,召公之戒成王也,亦惟曰疾敬德,至於此詩之徹上徹下,成始成終,蓋不外乎敬字之義,事無大小而莫如以敬爲注。伏願殿下,於此等處,毋以私家事而忽之,深加留念焉。上曰,特進官陳之。羲臣曰,知事已陳之,臣無可達之義矣。上曰,參贊官陳之。東植曰,此篇小篇也,本無敷衍可陳之義,而知事之以敬之一字仰奏者,其言甚好矣。夫敬字,驟語而泛看,則似若高遠難行,而其實則至易至近,而卽事卽物,何所生而非敬哉?只於今日,講此詩時,以此集注所云循序有常,嚴敬整飭八箇字,體而行之則敬之爲工,不待他求矣,伏願留念焉。用龜曰,祗謁仙寢,聖慕克伸,而勞動之餘,聖體若何,寢睡·水刺之節,何如?上曰,一樣矣。用龜曰,王大妃殿氣候,何如?上曰,一樣矣。用龜曰,惠慶宮康復後,氣候,何如?上曰,一樣矣。用龜曰,嘉順宮氣候,何如?上曰,一樣矣。用龜曰,諸醫官待令,入診,何如?上曰,後日次入診,可也。用龜曰,感候以後,方議繼進湯劑,而詳承症候然後,始可議定,暫爲入診,何如?上曰,然則入診,可也。吳千根·趙宗協,以次入診後,退伏曰,脈候調均,而感候亦和解矣。用龜曰,藥院直宿,臣無效勞,而便繁之恩,至蒙錫馬之典,有不敢祗受矣。上曰,大臣就坐。東植曰,上番玉堂李墷,諺解陳奏之際,有違格例,推考,何如?上曰,依爲之。出擧條仍命退,都提調以下及經筵官,以次退出。又命退,承史以次退出。
上在昌德宮。停常參·經筵。
藥房都提調韓用龜,提調李肇原,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?臣等率諸御醫,趁早入侍,詳承諸節,議定繼進湯劑爲宜,臣等不任區區憂慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮藥房口傳問安。答曰,知道。世子宮口傳問安。答曰,知悉。
呂東植啓曰,明日常參·經筵,取稟。傳曰,只晝講。
呂東植,以都摠府言啓曰,中日習射技放事,以輪直間啓請姑停矣。今已撤直,今日入直內三廳武兼禁軍及軍兵等,中日習射技放,請出標信,傳曰,知道。
呂東植啓曰,行大司憲趙得永牌不進,執義李重蓮,掌令姜世白在外,柳遠鳴試所進去,持平二員未差,監察茶時之意,敢啓。傳曰,知道。
呂東植啓曰,禁衛營將官來言,今日本營軍兵,日次私習云矣,敢啓。傳曰,知道。
呂東植啓曰,御營廳將官來言,今日本廳軍兵,日次私習云矣,敢啓。傳曰,知道。
李志淵啓曰,右承旨朴宗薰,左副承旨尹鼎烈,今日不爲仕進,竝卽牌招,何如?傳曰,允。
傳于韓兢履曰,大臣·備局堂上引見。
姜橒在外,代以李菡甲爲假注書。
李菡甲有頉,代以沈湜爲假注書。
以修撰柳鼎養牌不進罷職傳旨,傳于呂東植曰,只推。
有政。吏批,行判書曺允大進,參判林漢浩進,參議宋冕載牌不進,同副承旨呂東植進。啓曰,春坊闕員,今當差出,而擬望之人乏少,相避竝疑,何如?傳曰,允。
以李鐸遠·趙秀仁爲持平,李德升爲獻納,洪羲祖爲司書,李益運爲刑曹判書,趙興鎭爲兵曹參判,趙運休·李以澹爲典籍,金基曾爲司䆃主簿,趙璟鎭爲注書,李度明爲健元陵參奉,韓陵君單李海愚,韓山郡守金仁柱,鴻山縣監李遠揆相換,舒川郡守權行彦,報恩縣監李勉心相換。再政。以朴周壽爲副應敎,洪遠謨爲說書,李集斗爲知敦寧,李堯憲爲判尹,尹尙圭爲右尹。
兵批,行判書南公轍病,參判趙興鎭在外未肅拜,參議韓鼎運入直進,參知李德鉉病,行左承旨李志淵進。上護軍李集斗,大護軍金孝建,護軍趙德潤·金益彬,副護軍南履翼·曺允遂·洪時溥·韓義運·李晳·李尙謙·鄭湋·申善應·柳煥寅·孫泰永,副司直李東煥·徐有素,竝單付。
呂東植啓曰,新除授注書趙璟鎭,卽爲牌招入直,何如?傳曰,允。
呂東植啓曰,行都承旨朴宗京藥院進,行左承旨李止淵,右副承旨韓兢履陳疏徑出,右承旨朴宗薰,左副承旨尹鼎烈罷職傳旨未下,院中只有臣一人,伴直無人,行都承旨朴宗京,所當牌招,而拘於廳規,不得請牌,何以爲之?敢稟。傳曰,牌招。
以右承旨朴宗薰,左副承旨尹鼎烈牌不進罷職傳旨,傳于呂東植曰,推考傳旨捧入。
以吏曹參議宋冕載牌不進罷職傳旨,傳于呂東植曰,只推。
呂東植,以都摠府言啓曰,副摠管吳淵常,以同知義禁府事,本府坐起晝仕出去之意,敢啓。傳曰,知道。
呂東植,以吏批言啓曰,今月初一日政,前承旨洪遇燮妻淑人韓氏,誤以安氏書入於淑夫人望單,已爲不批矣。當初不能審愼之失,臣不勝惶恐,而元單子中改付標以入之意,敢啓。傳曰,知道。
呂東植,以吏曹言啓曰,成均館典籍尹庠圭,司饔院主簿鄭東進等呈狀內,俱以爲素患痰癖之症,當此換節之時,一倍添劇,時日之內,萬無起動供職之望云。身病旣如是沈重,則有難强令察任,竝改差,何如?傳曰,允。
呂東植,以兵曹言啓曰,九月十七日,武臣堂上祿試射,以後日退行事,草記蒙允矣。今十月十一日設行,而試官望備擬以入之意,敢啓。傳曰,知道。
呂東植,以禁衛營言啓曰,謹依啓下成冊,本營兼內吹李鳳燁等十一名處,各木一疋施賞之意,敢啓。傳曰,知道。
呂東植,以御營廳言啓曰,謹依判下,本廳兼內吹十一名處,各木一疋施賞之意,敢啓。傳曰,知道。
呂東植,以御營廳言啓曰,東關王廟有頉處,臣監董修改後,別單書入之意,敢啓。傳曰,知道。
呂東植,以御營廳言啓曰,本廳中軍李石求,身病甚重,勢難察任,改差,何如?傳曰,允。
呂東植,以摠戎廳言啓曰,謹依成冊啓下,招搖旗次知敎鍊官朴信元,吹打手次知敎鍊官李道燮,各內下弓箭一部施賞,招搖旗手周昌大等五名,吹打手崔德元等二十九名,各木一疋,自本廳施賞之意,敢啓。傳曰,知道。
呂東植,以武一所試官意啓曰,臣所今日平明開場,鐵前自天字半字,仍爲試取之意,敢啓。傳曰,知道。
呂東植,以武一所試官意啓曰,臣所今日鐵箭應射擧子,自天字至藏字半字,合爲七十三人內,入格二人矣。鐵箭今已畢射,鞭芻,自天字鱗次試取,而隨其入格,仍爲捧講之意,敢啓。傳曰,知道。
呂東植,以武一所試官意啓曰,臣所今日鐵箭應射擧子,自天字試取,而無一人入格矣。天字未畢試,而日暮姑停之意,敢啓。傳曰,知道。
呂東植,以刑曹言啓曰,今十月初七日幸行時,衛外擊錚人趙召史,卽罪人禶之妻也。禶之罪名,何等深重,而乃敢以伸冤二字,肆然鳴金於蹕路之側者,誠萬萬驚惋,不可循例捧供,原情勿施,何如?傳曰,允。
呂東植,以刑曹言啓曰,今十月初七日幸行時,衛外擊錚人韓召史,卽追奪罪人弘爕之妻也。弘爕罪犯惡逆,鐵案已具,而乃敢屢瀆於蹕路之側,冀其萬一之倖者,揆以隄防,萬萬驚惋,原情勿施,嚴飭放送,何如?傳曰,允。
呂東植,以刑曹言啓曰,因義禁府啓辭,謀叛大逆罪人大勛·弘益·琛·振恒·溶·爾恒·浩益·志相·正用·大天·一恒等,籍沒家産事,命下矣。罪人大勛·弘益·琛·辰恒·溶·爾恒·浩益·志相·正用·大天·一恒等十一名,奴婢有無,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
吏曹啓目粘連,觀此弘文館副校理洪羲瑾上疏,則以爲臣父今年七十有九,雖使平日疾病尠鮮少,筋力康旺,猶將待肉以飽,待錦以煖,而臣家本寒素,計拙謀生,甘旨闕適口之味,輕煖無便體之具。又況昨今年來,連經重疾,眞元澌綴,藥餌調補,不宜少緩,而菽水之供,尙患雖繼,刀圭之資,尤何能辦,許令選部,畀臣一邑,獲遂至願亦爲白有臥所乎,洪羲瑾之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁可如?啓依回啓施行爲良如敎。
戶曹參判朴宗正疏曰,伏以仙寢祗竭,聖慕克伸於逭遠,慈候遄復,賀儀載擧於飾慶,臣民欣忭,曷有其極?仍伏念臣於春初,猥膺寵擢,榮推父母,恩覃泉壤,請由焚黃,情禮之所不可緩,而公私纏繞,迄未遂願,今又忝叨贊价之任,遽迫出疆之期,松楸回瞻,霜露增感,慈敢略控微懇,仰瀆崇嚴。伏乞天地父母,特許身三四日之暇,俾得以往省邱墓,少伸至情,不勝大願。臣無任云云。答曰,省疏具悉。卿其往省焉。
行左承旨李志淵疏曰,伏以臣於日昨,以新資事,猥陳一疏,忱誠淺薄,未蒙兪音,臣於是,怵畏義分,黽勉出肅矣。卽伏見今日賓對,大臣筵奏有曰,承旨之遇慶晉秩不免太疊,且驟而超躐無漸,莫如近年之時也。此固出於勵世愼賞之意,其所論奏誠爲得當,而臣亦新資中人也,此莫非如臣無似,厚被誤恩之致,私義轉益難安,瞿然之極,不敢晏然在公,忙陳短章,徑出禁扄。伏乞聖明,俯循微諒,亟命收還臣資,仍治臣擅離之罪,以肅朝綱,千萬幸甚。臣無任云云。答曰,省疏具悉。卿其勿辭行公。
右副承旨韓兢履疏曰,伏以臣之偏母,年今望八,而素抱貞疾,居常凜然,臣於直中,得聞家信,添以外氣,宿症復劇,寒熱交作,氣息益綴,實有朝夕奄奄之慮。臣自聞此報,方寸煎迫,按住不得,玆敢忙陳短章,徑出禁扄。乞治臣瀆擾之罪,以肅朝綱,以便私分,千萬幸甚。臣無任云云。省疏具悉。爾其救護。
大司諫鄭景祚疏曰,伏以仙寢展慕,鑾蹕穩旋,慈候康復,賀儀載擧,欣忭舞蹈,小大惟均。仍狀念臣材散樗櫟,景迫桑楡,犬馬之齒,今已七十有四矣。衰朽日甚,癃病轉痼,蟄伏窮巷,念斷榮塗者久矣。不意日者薇垣新命,忽下於涔寂之中,臣且感且惶,罔知收措。臣於數年之間,四叨此職,而輒蒙特除,以臣之昏眊空疎,何以得此恩數於聖明之世也?揆以義分,固當蹶承膺,而病情難强,庚牌屢違,逋傲之罪,自知難逭,而譴罰不加,恩召繼下,適値幸行之滆日,義重陪扈,不敢言私,黽勉出肅,冒參從班,而素抱癃痼之症,一倍添劇。日前賀班,强病趨參,纔還床笫,昏倒不省,四肢拘攣,百骸刺痛,房闥之內,不能蠢動,則矧又敢奔走朝堂,供劇於論思之列哉?賓對有命,召牌儼臨,而以此病狀,萬無冒據之望,玆敢瀝陳短章,仰瀆崇嚴。伏乞聖明,俯察情病之實,亟遞臣職,仍治臣逋慢之罪,以肅朝綱焉。丐免之章,不宜贅及他說,而第念懲討之典,是國家大義理也。亂逆可代無之,而未有如今春諸賊之至凶絶憯者矣。苟究其醞釀凶謀,綢繆逆節之狀,則未嘗不以沁賊爲根柢,爲窩窟也。至如振·一凶徒之次第伏法,不過是治其枝葉,而尙不及於元惡大憝,則其可謂朝有人而國有法乎?若其沬血,飮泣誓不與此賊俱生者,擧世之所同情,而三司諸臣,交章請討者,已屢箇月矣。殿下一味容貸,終靳允兪,以致輿情之憤鬱,竟至義理之晦塞,則王章無可伸之日,亂賊無知懼之道矣。伏願聖上,廓揮乾斷,亟賜處分,俾絶亂本,以靖人心焉。臣無任云云。省疏具悉,所請不允,爾其勿辭察職。
壬申十月初十日辰時,上御熙政堂。大臣·備局堂上引見,藥房入診,同爲入侍時,右副承旨韓兢履,假注書金周默,事變假注書安亨鎭,記注官朴思彦,別兼春秋李紀淵,領議政金載瓚,大護軍李相璜·李得濟,江華留守洪羲喆,行護軍韓致應,吏曹參判林漢浩,刑曹參判金基厚,副校理李墷,都提調韓用龜,提調李肇原,副提調朴宗京,假注書尹景鎭,檢校待敎李龍秀,以次進伏訖。上曰,注書出去,諸醫官與之偕入。賤臣承命出傳,還入進伏。醫官吳千根·李漢臣·趙宗協·秦東秀·卞之錞·吳仁豐·卞光壽等,追入進伏於楹外訖。載瓚等曰,日氣稍冷,勞動後聖體,若可?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,何如?上曰,一樣矣。載瓚等曰,惠慶宮患候平復,賀儀已擧,不獨臣等之慶忭而已,日間諸節,快臻康復乎?上曰,一樣矣。載贊等曰,嘉順宮氣候,何如?上曰,一樣矣。載瓚等曰,世子宮氣候,何如?上曰,如前矣,因敎曰,次對爲之。載瓚曰,京外儒生壬白等上疏批旨,有令廟堂稟處之命矣。取見其疏本,則備陳辛壬三將臣·五帥臣·一宰臣,貞忠之節,仍請四忠祠陞配之典矣。九忠臣殉國之忠,百世宜祀,而祠院追享,本自有禁,先朝辛丑,舊甲重回,褒嘉之典,殆無餘憾,而至於陞配一事,未嘗議到,今不可遽論,置之,何如?上曰,依爲之。出擧條載瓚曰,咸鏡監司金履陽災實分等狀啓,則安邊等九邑,置之稍實,永興等十一邑鎭,置之之次,定平等五邑,置之尤甚,後錄諸條,竝請令廟堂,稟旨分付矣。本道荐歉之餘,今秋穡事,幸得成就,少康之喜,甲於諸道,而山峽窮髮之地,被霜被雹,卽純豐之歲,亦不能無者也。四五邑尤甚,勢所固然,三等所分,依此施行,其一,舊還及昨年停退未捧條,尤甚邑及之次邑·尤甚面杜,竝姑停奉,之次邑·稍實面杜及稍實邑,折半徵捧事也。今年雖幸少豐,民力尙此未蘇,舊還難以竝督,依伏請仍停,至於昨年停退,卽是新還,而雖遇歉他道,亦不得許施,竝令準捧。其一,交濟久置外還餉各穀,無論三等邑,隨其土宜,限折半以精實穀,準折代捧,待明秋還作本色事也。各穀旣未得均登,本色果雖以準捧交濟,久置外,竝令以土宜穀,準折代捧。其一,各邑穀簿不均之中,北穀今春,又爲移運端川等六邑,有添還之慮,永興等五邑,有不足之嘆,無論交濟元還,從便移劃事也。還穀不均,北路爲甚,積則太積爲弊,枵則太枵難支,此前後道臣不能均俵之致也。況北穀南移,而亦不得除有餘而補不足,積枵之嘆,將見其與北關無異,使之從便轉移,俾有裒益之效。其一,明川以南,進捧吏,依列停止事也。進捧吏停止,昨年之所已許者,依所請施之。其一,尤甚·之次邑,限明秋勿定配所事也。其一,尤甚·之次邑,推奴徵債,限明秋防塞事也。勿定配所,推微防塞,竝爲許施,何如?上曰,依爲之。出擧條載贊曰,卽見慶尙監司金魯應分等狀啓,則慈仁等二十四邑,置之尤甚,知禮等二十八邑,置之之次,英陽等十九邑,置之稍實,後錄諸條,竝請令廟堂,稟旨分付矣。今年穡事,通八路大同小異,而嶺南一路,則自春惜乾,秧旣晩移鋤後仍旱,旣移旋枯,秋又早霜,兼以蟲災,擧全道大抵失稔。而猶且灌漑之邑,或多純登,腴沃之土,幸得善就,較豐歉之中,而豐亦不少,道臣之分三爲等,各有深量,依所請施行。其一,面里分等,雖是禁條,今年災形,淺深不同,一從面里,被災,參量分等事也。面里分等,若或不精,則虛實相混,奸僞滋多,而至若今年,則論一邑而或分以樂歲災年,隔一坪而或判,以庚戌·己巳,此所以穴農之時,災實極難分者也。凡於奉停徵蠲之際,不可不分面分里,參量得失,使之嚴飭列邑,務從精細,俾無一或相蒙之弊。其一,舊還無論三等邑,竝許停捧事也。舊還停退已許於遇歉他道,一體許施。其一,還穀尤甚邑折半,之次邑三分一,稍實四分一,以相當穀準折代捧,待明秋還作本色事也。其一,新還,依己巳分數例,最尤甚戶折半,尤甚戶三分一,之次戶四分一,特許停退,則實爲災民紓力,而事係特恩,恭俟處分事也。新還準捧,目下雖難徵督,春後乃所資活,如關西開荒之地,亦未得遽議,置之,而第今民勢果難,本色準奉,依道啓分等,姑許準折代捧。其一,左漕倉屬邑,今年拯劣米太停捧事也。沿邑之災,左甚於右,災邑之屬於左漕倉處拯米太,使之停捧。其一,山城餉還當捧條中,限折半仍留平倉事也。其一,尤甚·之次邑,限明秋勿定配所事也。其一,推奴徵債,限明秋防塞事也。山還之折半捧留,尤甚·之次邑,勿定配所,推徵防塞,竝許施。其一,金山·開寧·安義等還多之弊及外,此各邑戶穀不相當處,今方從便裒益,而事係變通,敢此附陳事也。前以新寧還穀,限萬石移貿之意,關問道臣,而今此金山等三邑還弊,與新寧無異,凡於裒益之政,有不可因循挨過,雖三邑外,使之一意釐改,期有均俵之效,何如?上曰,依爲之。出擧條載瓚曰,刑曹判書李集斗,聞有實病,詞訟委屬可悶,許遞,其代令政院,政官牌招開政差出,待下批,牌招察任,何如?上曰,依爲之。出擧條載瓚曰,以承旨加資事,有仰達者矣。賞賚之中,爵秩尤重,而昨今年以來,承旨之遇慶晉秩者,不免太疊且驟,旬日之內,自三司直擢於亞卿之列,不循階級,全無節次,識者爲嘆,人不知榮,此豈古聖王礪世磨鈍之意也?昔在先朝,每當慶禮,該房承旨,若是新資之人,或命換房,或許遞解,又或以他賞代之,未嘗有超躐無漸,如近年之時也。往雖無及,來猶可追,繼自今,凡於爵秩之施,必存愼重之義,區區之望也。上曰,留念矣。出擧條載瓚曰,各道災邑守令之上京圖遞者,該曹,切勿許施,如有實病,則使之調理下去,有親病,則許令救護,俟少間卽爲下去,而如是申飭之後,又爲稱頉,不卽還官,則直施以關西守令已施之律,何如?上曰,依爲之。出擧條兢履曰,今日賓對,兩司諸臺,無一人進參,事甚未安,竝推考,何如?上曰,依爲之。出擧條上曰,諸宰奏事。相璜等曰,別無可奏之事矣。仍命醫官入診,千根·漢臣·宗協,以次診候訖退伏。上命以次奏之。千根曰,左右三部調均矣。漢臣曰,左右三部調均矣。宗協曰,左右三部調均矣。上命大臣就座,載瓚就座,仍命醫官退出,千根等退去。用龜曰,日間感候與咳嗽,何如?上曰,別無他症矣。王大妃殿進御加減養胃湯,一貼煎入事。出榻敎惠慶宮進服苓朮散,自今日一貼式煎入事。出榻敎仍命大臣先退。載瓚等退出。又命退,承史以次退去。
上在昌德宮。停常參,只晝講。
辰時巳時,灑雨下雨,測雨器水深一分。
藥房都提調韓用龜,提調李肇源,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?臣等率諸御醫,趁早入侍,詳承諸節,更爲議定湯劑爲宜,臣等不任區區憂慮,敢來問安,竝此仰稟。答曰,知道。慈宮氣候,與昨一樣,卿等不必入待,宜矣。王大妃殿·中宮殿·嘉順宮,藥房口傳問安。答曰,知道。世子宮口傳問安。答曰,知悉。
呂東植啓曰,明日常參·經筵,取稟。傳曰,只晝講。
韓兢履啓曰,合辭方張之時,憲府無詣臺之員,事甚未安,除在外外,未肅拜人員,竝卽牌招,何如?傳曰,允。
朴宗薰啓曰,左副承旨尹鼎烈,今日不爲仕進,卽爲牌招,何如?傳曰,允。
呂東植啓曰,司諫南惠寬,旣入闕中,不爲傳啓,直爲出去,事甚未安,推考,何如?傳曰,允。
呂東直啓曰,試官復命,例也,而掌令柳遠鳴,以武一所監試官,出榜之後,不爲詣闕,自朝房徑歸,事甚未安,推考,何如?傳曰,允。
呂東植啓曰,在前親臨庭試時,有時原任大臣入侍之例,今番則何以爲之?敢稟。傳曰,置之。
呂東植啓曰,在前親臨庭試時,有宗宰磨鍊入侍之例,今番則何以爲之?敢稟。傳曰,置之。
韓兢履啓曰,行大司憲趙得永,掌令柳遠鳴牌不進,執義李重蓮,掌令姜世白在外,持平李鐸遠·趙秀仁未署經,監察茶時之意,敢啓。傳曰,知道。
以掌令柳遠鳴牌不進罷職傳旨,傳于韓兢履曰,只推。
以注書趙璟鎭牌不進罷職傳旨,傳于呂東植曰,只推。
尹鼎烈,以都摠府言啓曰,今十月十三日,親臨庭試時,侍衛寶劍,當爲備員,而副摠管李文會·朴宗正·李長喆在外,金愚淳有身病,一員未差,無以備員,令政院稟旨變通,仍令該曹,口傳差出,待下批牌招,以爲備員之地,何如?傳曰,允。
尹鼎烈啓曰,因都摠府草記,今十月十三日,親臨庭試時,侍衛寶劍,當爲備員,而副摠管李文會·朴宗正·李長喆在外,金愚淳有身病,一員未差,無以備員,令政院稟旨變通,仍令該曹,口傳差出,待下批牌招事,允下矣。合有變通之道,何以爲之?敢稟。傳曰,竝許遞。
兵曹口傳政事,以金孝建·金履喬·韓致應·嚴耆·朴基豐爲副摠管。
兵曹,都摠管單金孝建,副司果尹庠圭。
呂東植,以弘文館言啓曰,修撰柳鼎養,旣有只推之命,卽爲牌招察任,何如?傳曰,允。
呂東植,以禮曹言啓曰,卽接宗廟署所報,則今十月十三日,慶科庭試時,本署官員,俱爲觀光云矣,依定式,臣曹正郞蔡弘韻,差送代直後,使之赴擧之意,敢啓。傳曰,知道。
呂東植,以禮曹言啓曰,卽接永禧殿官員所報,則今十月十三日,慶科庭試時,兩官,俱爲觀光云矣。依定式假官一員,令吏曹以成均館官員,口傳啓下,以爲替直赴擧之地,何如?傳曰,允。
呂東植,以吏曹言啓曰,今此宗廟望祭大祝,前典籍尹庠圭塡差,而時無職名,令該曹,口傳付軍職,何如?傳曰,允。
尹鼎烈,以兵曹言啓曰,今十月十一日,武臣賓廳武經講書日次,而晝講相値,不得爲之之意,敢啓。傳曰,知道。
尹鼎烈,以兵曹言啓曰,曹司五衛將尹孝寬,呈辭在外,過法典之限而不爲上來,宣傳官尹守任,方帶別軍職,五衛將卞光壽,以內醫,俱難兩處供職,內禁衛將吳致壽,慶熙宮衛將朴聖耆,俱以身病猝重,時月之內,無望供職,呈伏乞遞。侍衛領軍輪番之任,不可久曠,竝改差,何如?傳曰,允。
尹鼎烈,以兵曹言啓曰,東部居良人金亨泰上言,啓下臣曹,而限內不爲現身,依定式勿施,何如?傳曰,允。
尹鼎烈,以濬川司言啓曰,本司都廳吳文常,身病猝重,勢難察任,今姑改差,其代以訓鍊都監千摠李惟秀差下,使之察任,何如?傳曰,允。
尹鼎烈,以副鍊都監言啓曰,謹依判付,今番幸行時,隨駕本局兼內吹十二名處,各木綿一疋,施賞之意,敢啓。傳曰,知道。
尹鼎烈,以武一所試官意啓曰,臣所今日鞭芻與應講擧子,自天字至藏字,半字合爲一百六十八人內,鞭芻講入格一百五十二人,而通計前四日,則四技入格四人,三技一百五十二人,合爲一百五十六人矣。雖未滿額數,各技皆已畢試,今方修正榜目之意,敢啓。傳曰,知道。
壬申十月十一日辰時,上御熙政堂。晝講入侍時,同知事鄭尙愚,持詩傳第一卷,特進官尹序東,持詩傳第一卷,參贊官呂東植,持詩傳第一卷,侍讀官李墷,持詩傳第一卷,檢討官鄭祖榮,持詩傳第一卷,假注書金周默,持詩傳第一卷,記注官朴思彦,持詩傳第一卷,別兼春秋李紀淵,持詩傳第一卷,武臣副護軍李甲會,以次進伏訖。上開卷讀前受音,自于以采蘋,止采蘋三章章四句,上命奏新受音,墷讀自蔽芾甘棠,止甘棠三章章三句。上曰,文義陳之。墷曰,此章,卽歎美召伯之詩也,可見召伯之遺化,入人者深,而此詩之作,似不在於其時矣。人懷召伯之德,久而不忘,愛其人而及於甘棠之木,樹木猶爲人愛,況於其人乎?久後猶思其德,況於其時乎?古語云愛其人,及於屋上之烏,政猶此也。此詩大旨云,召伯循行南國,宣布文王之政,以此觀之,則文王之聖德,對揚者召伯也,召伯之惠化偏被者,南國也,之德之化,浹洽於人心,愈久愈深,至及於甘棠,則此莫非召伯宣上之德,而亦可見文王得人之治矣。今之監司,卽古之方伯也。方伯·守令,各得其人,如有召伯之治外,則惠澤可以下究,而王化可以遠曁矣。是以,朱夫子之言曰,先擇方伯,爲擇人之要道,方伯得人,然後實惠可以及民,方伯雖得其人,導率亦由於上,殿下於發政施令之間,宣布德意,無遠不屆,則下有對揚之效,民被久遠之澤矣。上曰,下番陳之。祖榮曰,上番所奏方伯·守令擇人之言,甚好矣。我朝官制,內重外輕,牧民之官,不如京司之任,而以二南之時觀之則擇人之際,罔有外內之間,周公居內而贊成治敎,召公治外而宣布德化,古聖王知人任事之政,於斯爲盛,亶以生民之休戚,治道之得失,有係於是矣。故大舜攝位之初政,肆覲四岳,群牧,卽位之先務,必咨十有二牧,以此言之,則牧民之官,實重於在朝之庶僚,擇人之道,尤急於方伯之宣化,而近日以來,選掄之政,不精,字牧之任反輕,實惠不能旁達,而民生日益困悴,窮蔀之下,不無歎息愁恨之聲,饑饉之歲,難免溝壑顚連之患,甘棠之遺愛,分陜之美政,不復見於今日矣。伏願殿下,深軫擇人之政,罔俾專美於古焉。上曰,同知事陳之。尙愚曰,上下番所奏擇人之言,誠好矣。召伯循行南國,承流宣化,敷文王之德化,致召南之歌詠,使後世,得如召伯者而爲方伯守宰,則何患乎惠化之不得宣布也?然而其要,專在於得人,書曰官不必備,惟其人,官不可不愼簡,人不可不擇任,夫擇人之道,專在於勸善懲惡,必使賞罰分明,黜陟得宜,然後善有所勸,惡有所懲,而苟或上無彰癉之政則下無興創之效,紀綱爲之不振,賢否爲之不明,敎化何由而及遠乎?伏願以勸懲之政,爲敦敎之本焉。上曰,特進官陳之。序東曰,別無可陳之文義矣。上曰,參贊官陳之。東植曰,上下番知事,皆以得人仰奏者,其言甚好矣。就以周公治內,召公治外論之,治民之職,內外無異,今之刑·漢城府,卽都下牧民之官也。近來言民弊者,輒以外邑民生之歎息愁恨爲說,而未有以都民疾苦之伏言之者,其實則都民之歎息愁恨,殆有甚於外邑,此無他,秋曹·京兆之官,不能擇任故也。伏念先朝擇任刑官,至爲審愼,伏願深留聖念,凡於刑·漢城府官員差出之時,必須加意審擇焉。上命掩卷,仍命經筵以下退出。又命退,承史以欠退出。
上在昌德宮。停常參,只晝講。
尹鼎烈啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
李志淵啓曰,明日殿座相値,視事頉稟之意,敢啓。傳曰,知道。
李志淵啓曰,知敦寧李集斗,除拜後過三日不爲出肅,依定式,推考警責,仍卽牌招察任,何如?傳曰,允。
李志淵啓曰,注書趙璟鎭陞六代,被薦人朴來謙,薦狀公事,依例成送吏曹之意,敢啓。傳曰,知道。
尹鼎烈啓曰,今此武科殿試,命官爲之事,命下矣。何大臣進去乎?敢稟。傳曰,領議政進去。
傳于尹鼎烈曰,武料殿試命官,領議政有身病云,其代以兵曹判書南公轍爲之。
尹鼎烈啓曰,明日訓鍊院武科殿試時,兩司當爲進參,城上所牌招言送,何如?傳曰,允。
尹鼎烈啓曰,今此試官望中,時無職名人,令該曹,口傳付軍職,何如?傳曰,允。
兵曹口傳政事,副司果單李應圭·趙毅淳。
尹鼎烈啓曰,卽者兵曹郞廳來言,明日殿座,別侍衛不可不備,而判書南公轍武科試所,以命官進去,無以進參云,何以爲之?敢稟。傳曰,次堂擧行。
以咸鏡監司金履陽狀啓,薦新進上生文魚,限日不得封進,惶恐待罪事,傳于李志淵曰,勿待罪事,回諭。
以江原監司李好敏狀啓,平海郡民家失火事,傳于朴宗薰曰,聞甚矜惻,別加慰撫事,令廟堂分付。
傳于尹鼎烈曰,當該承旨推考。
尹鼎烈啓曰,行大司憲趙得永,掌令柳遠鳴牌不進,執義李重蓮,掌令姜世白在外,持平李鐸遠·趙秀仁未署經,監察茶時之意,敢啓。傳曰,知道。
尹鼎烈啓曰,今此武科殿試時,兩司當爲進參,而執義李重蓮,掌令姜世白,正言洪光一在外,司諫南惠寬,獻納李德升,掌令柳遠鳴牌不進,持平李鐸遠·趙秀仁,正言金鎭未署經,無進參之員,何以爲之?敢稟。傳曰,違牌人只推,更爲牌招。
傳于尹鼎烈曰,明日出宮門路,以協陽門爲之。
尹鼎烈,以兵曹言啓曰,明日殿座時,侍衛不可不備員,宣傳官二員,未差之代,口傳差出,何如?傳曰,允。
兵曹口傳政事,宣傳官元永胄·李甲會。
李志淵,以侍講院言啓曰,新除授說書洪遠謨,除拜屢日,不爲出肅,卽爲牌招察任,何如?傳曰,允。
尹鼎烈,以兵曹言啓曰,直赴殿試,奉承傳近仗軍士朴萬根等,二百三十人,直赴會試選武軍官尹載濟等三十三人,隨其錄名,許赴於明日殿試之意,敢啓。傳曰,知道。
尹鼎烈,以兵曹言啓曰,開城府選武軍官李養淳,其子應柱,俱蒙直赴殿試承傳,而父子之不得同爲赴試,雖有法式,直赴則與原榜之同時較藝有異,曾有因特敎許赴之例,今番則何以爲之?敢稟。傳曰,依例許赴。
尹鼎烈,以兵曹言啓曰,直赴殿試人之唱第前作故者,付之榜未,成給紅牌,曾有其例矣。別武士金麟徵,戰船代將鄭履賢,別付料軍官劉宗著,禁軍李石柱,別武士鄭文顯·姜仁宅·韓信球,訓局軍金秋成·崔益遜·金遠肅,親騎衛全道亨等十一人作故,今番殿試,依例付之榜末,成給紅牌,何如?傳曰,允。
尹鼎烈,以御營廳言啓曰,本廳中軍,今當差出,而擬望之人乏少,外任竝擬,何如?傳曰,允。
尹鼎烈,以義禁府言啓曰,明日親臨春塘臺,平賊慶科庭試文科時,本府都事,皆爲赴擧,只有武都事一員,而本府及當直·入直都事,公事回公都事,弘化門·通化門·月覲門·集春門·靑陽門禁亂都事,訓鍊院武科殿試時,東西門禁亂都事,無以推移,假都事九員,令該曹差出,以爲分排之地,何如?傳曰,允。
尹鼎烈,以義禁府言啓曰,保放罪人金文基還囚,捧供以入之意,敢啓。傳曰,知道。
禁府啓目,熙川郡守金文基原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,南海前縣令權思穆原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,罪人李海昇更招云云。前供中泛稱遲晩諸條,拈出問目,反覆嚴覈則,一依査案,箇箇自服是白如乎,縱賊失機,旣關師律,公貨擅用,又犯贓汚,論其罪狀,俱係重辟,自王府,有難遽然勘斷,問議大臣處之,何如?判付啓,依允。
右尹尹尙圭疏曰,伏以臣緋玉未幾,誤恩臶加,乃於三朔之內,濫躋貳卿之列,寵渥曠絶,榮耀太過,傍人爲之聳觀,私心冞切悚懍,一疏陳懇,毫非飾讓,而誠淺辭拙,未蒙兪音,臣於是,感恩怵義,僶勉出肅,而去益惶愧,實不知措躬之所矣。卽伏見大僚筵奏,則以承旨加資之太疊且驟,有所陳勉,夫人主之所愼者,爵秩而朝廷之所惜者名器,則其不可濫授而輕施也,審矣。大僚之言,誠爲至當,而如臣無似,尤切冥升之愧,臣於試役復命之時,賓筵所奏,漠未聞知,冒肅見職,冞增惶恧。且臣於今番武試所,因一至微之言端,致有臺臣之疏引,而聖度包容,薄罷旋收,末後處分,益切惶感,試場體重,事勢迫急,雖不得不冒役更膺,事已告竣,而若吏臣,一語一默,十分稱停,則臺臣豈有誤聽而激怒之理哉?今旣多日,雖屬過境,此亦臣難安之一端也。以此以彼,蹲仍無路,玆敢略控短章,仰瀆崇嚴。伏乞聖明,俯賜鑑諒,亟遞臣本兼諸銜,乃收臣嘉善新資,以重公器,以安私分焉。臣於治疏欲上之際,卽見小報,則有武初試一二所試官,從重推考之命,姑未見擧條之頒下者,雖未知其因何事端,有此請勘,而顧臣不職之罪,到處難逭,益不勝悚惶之極。臣無任云云。答曰,省疏具悉。卿其勿辭行公。
壬申十月十二日辰時,上御熙政堂。晝講入侍時,特進官李堯憲,持詩傳第一卷,同知事林漢浩,持詩傳第一卷,參贊官朴宗薰,持詩傳第一卷,侍讀官洪羲瑾,持詩傳第一卷,檢討官鄭祖榮,持詩傳第一卷,假注書沈湜,持詩傳第一卷,記注官文養老,持詩傳第一卷,別兼春秋金陽淳,持詩傳第一卷,武臣宣傳官李檍,以次進伏訖。上開卷,讀前受音,自蔽芾甘棠,止甘棠三章章四句訖。上命奏新受音。羲瑾,讀自厭浥行露,止行露三章,一章章三句,二章章六句。上曰,文義陳之。羲瑾曰,此章別無文義之可陳,而此在人君導率之敎耳,其時商俗靡靡,不知禮義之爲何物,而南國被文王關雎之化,無知女子,亦能以禮自守,不爲强暴所辱,則此專由於導率之化耳。雖以今日言之,風俗頹敗,紀綱懈弛,自上克盡導率之化,則移風易俗,便是轉移間事耳。伏願於此等處,體念焉。上曰,下番陳之。祖榮曰,上番旣以導率爲言,所謂導率,卽人君躬率之效耳。雖以此章,何以速我訟言之,孔子曰,聽訟吾猶人也,必也使無訟乎?大學,又引孔子之言,以明其大畏民志,又曰此謂知本,蓋明德然後,能致新民,而修齊治平,必以明德爲本,則移風易俗,專在於人君躬率之效耳。雖以列聖朝言之,深仁厚澤,浹洽已久,四維克張,而殿下,以日就之學,緝熙光明,比諸文王當殷末之世,則其所懸絶,尤當如何?此在我殿下躬率之敎耳,大願留念焉。上曰,同知事陳之。漢浩曰,上下番,皆已陳奏,此章別無文義之可陳,而大抵文王之時,文物彬郁,風俗丕變,凡於二南詩中,皆有可稱,上自諸侯,下至大夫,罔不革舊維新而至於此章,則閭巷匹庶,至爲無知,而猶恐强暴之所汚,則可見其觀感之化耳。易曰,男正位乎外,女正位于內,夫婦爲人倫之始,而正俗之本,本於敦倫,化民之本,在於正俗矣。蓋文王推房闥之化,以至於大小匹庶,咸歸於維新之化,則此專在於導率之如何耳。雖以此章言之,女子旣被其南國之化,而托以多露,則可見其有意者存,而亦莫非觀感之效耳。方今風俗漸頹,法禁太弛,勿爲泛然看過於此等處講究焉。上曰,特進官陳之。堯憲曰,上下番玉堂,皆已陳奏,臣則無文義之可達矣。上曰,參贊官陳之。宗薰曰,臣亦別無可達之文義矣。上命掩卷,堯憲曰,臣適登筵席,敢此仰達矣。科場之不嚴,未有如近來,而今番淆雜,殆有甚焉。武初試一二所試官,竝從重推考,致使科場,若是紛雜,聽聞驚駭者,專由於參試之無忌憚,竝令該府,拿問處之。以擧子輩言之,初試旣如此,則殿試,亦難保其必無奸弊,預先嚴飭,如有現發者,則犯者自有當律,而家長,亦從重勘處,何如?上曰,依爲之。出擧條宗薰曰,注書趙璟鎭,有只推之命矣。自前下注書陞六之後,上注書,例不行公,或有一二次因特敎行公之時,而不敢自下爰例,何以爲之乎?上曰,陞六,可也。出擧條宗薰曰,明日庭試殿試時,開東前,預開月覲門·弘化門·通化門·集春門,俾無入場時紛雜之弊,何如?上可之。上曰,注書,誰也?宗薰曰,沈湜矣。上命經筵以下先退,漢浩等退出。又命退,承史以次退出。
上在昌德宮。停常參·經筵。
殿座罷還內後,內閣·政院·玉堂·藥房口傳問安。答曰,知道。
藥房提調李肇原,副提調朴宗京啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?臣等率諸御醫,趁早入侍,詳承諸節,更爲議定湯劑爲宜,臣等不任區區憂慮,敢來問安,竝此仰稟。答曰,知道。慈宮氣候,與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
李志淵啓曰,明日常參·經筵,取稟。傳曰,停。
尹鼎烈啓曰,行大司憲趙得永未肅拜,執義李重蓮,掌令姜世白在外,柳遠鳴傳旨未下,持平李鐸遠·趙秀仁未署經,監察茶時之意,敢啓。傳曰,知道。
以大司諫鄭景祚,司諫南惠寬,獻納李德升,掌令柳遠鳴牌不進罷職傳旨,傳于尹鼎烈曰,只推。
李志淵啓曰,今日殿座,承旨當爲備員,而右副承旨韓兢履,不爲仕進,卽爲牌招,何如?傳曰,允。
傳于尹鼎烈曰,侍衛軍兵毛具。
傳于李志淵曰,對讀官望,昨日點下中,堂上以上十人,讀券官差下,兵曹入直堂上,入直玉堂,別兼春秋,入直春坊官,竝對讀官加差下。
傳于李志淵曰,今番庭試取十一人。
以武科殿試參考官韓興裕·朴瑞源牌不進罷職傳旨,傳于尹鼎烈曰,只推。
以右副承旨韓兢履牌不進罷職傳旨,傳于尹鼎烈曰,只推。
以說書洪遠謨牌不進罷職傳旨,傳于尹鼎烈曰,只推。
以對讀官徐能輔·李惟命·尹命烈·李翼晉·韓興裕·朴瑞源·林景鎭·李應圭牌不進罷職傳旨,傳于尹鼎烈曰,只推
注書趙景鎭陞六,代以金遇順爲假注書。
金遇順在外,代以沈啓錫爲假注書。
尹鼎烈啓曰,獻納李德升,以武二所參試官,拿處事,命下矣。依定式遞差傳旨,捧入之意,敢啓。傳曰,知道。
以司諫南惠寬,獻納李德升,掌令柳遠鳴再牌不進罷職傳旨,傳于尹鼎烈曰,只推。
尹鼎烈啓曰,今此武科殿試時,兩司當爲進參,而執義李重蓮,掌令姜世白,正言洪光一在外,司諫南惠寬,掌令柳遠鳴再牌不進,獻納李德升,拿處傳旨捧入,持平李鐸遠·趙秀仁,正言金鎭未署經,無進參之員,何以爲之?敢稟。傳曰,未署經臺諫,除署經使之進參。
以咸鏡監司金履陽狀啓,朔膳生文魚·生大口魚,不得一時封進,惶恐待罪事,傳于李志淵曰,卿其勿待罪事,回諭。
兵曹,以李東善爲御營中軍。
尹鼎烈,以都摠府言啓曰,今日入直內三廳武兼禁軍及軍兵等,當爲中日習射技放,而親臨庭試相値,不得設行之意,敢啓。傳曰,知道。
說書洪遠謨疏曰,伏以臣,卽天地間一妄人耳。自分不齒,杜門慙訟,忽於千萬夢想之外,伏奉除旨,以臣爲侍講院說書,雙擎感泣,莫省措躬。噫,臣之昏謬輕錯之事,亦嘗推達聖明,還他本名,感戴恩造,只自隕結,曾不敢以科名自居,至於堂后假官之一時攝任,每每懸頉,益增惶隘。此臣所以蟄伏悔愆,少伸息補之義也。尤豈忍因緣冒玷,揚揚進身於周行之列乎?尋常官職,猶不可擬議,況此春宮講官,遴選,何如,而何爲遽及於如臣者哉?此猶屬辭免之例語,而亦不敢章皇爲說,略控文字,仰瀆崇嚴。伏乞天地父母,俯垂鑑諒,亟削臣新授職名,仍治臣瀆撓之罪,以重名器,以安賤分,不勝至祝。臣無任云云。省疏具悉。爾其勿辭察職。
壬申十月十三日辰時,上詣春塘臺。親臨平賊慶科文科庭試別試入侍時,行都承旨朴宗京,行左承旨李志淵,右承旨朴宗薰,左副承旨尹鼎烈,同副承旨呂東植,假注書金周默·沈湜,別兼春秋金陽淳·李紀淵,檢校直閣李光文,檢校待敎李龍秀,以次侍立。時至,通禮跪啓請外辦。上具翼善冠·衮龍袍,乘輿出宣化門,藥房提調李肇源,進駕前奏曰,日氣猝寒,侵早勞動,聖體,若何?上曰,一樣矣。仍出協陽門·建陽門·光德門·靑陽門,詣春塘臺。上曰,儒生幾許入來乎?東植曰,入來者過半矣。上曰,讀券官以下,先爲行禮,可也。贊儀,唱鞠躬四拜興平身。讀券官行吏曹判書曺允大,右參贊金啓洛,禮曹判書李肇源,刑曹判書李益運,行護軍金履喬·洪羲臣·鄭尙愚·李羲甲·權常愼·金蓍根,對讀官吏曹參議宋冕載,大司成申絢,禮曹參議金會淵,輔德徐有望,行副護軍鄭觀綏·金敎根·李龍秀·曺鳳辰·李憲琦·李廷奎·金啓溫·洪秀晩·尹魯東·朴宗琦·徐鼎輔,副應敎朴周壽,副司直李光文,弼善鄭元容,應敎洪冕爕,副司果林景鎭,副司直李止淵·金逌根,副校理洪羲瑾,副司直李羲準,副司果任俊常,司成洪命周,行四拜禮就座訖。宗京進前奏曰,懸題,每於二處爲之,而似不無紛雜之弊,今番則廣爲懸題,似好矣,上可之。允大曰,讀券官,例以大臣爲之,而今番則大臣不爲入來,何以爲之乎?上曰,旣已行禮,前亦有重臣之例,仍以爲之,可也。上曰,下對讀官,持懸題紙入侍,可也。羲準·俊常,奉懸題紙進前訖。上曰,還內後,當懸題矣。通禮跪啓禮畢。上乘輿入靑陽門,仍入協陽門·宣化門,出標信解嚴。諸臣以次退出。
上在昌德宮。停常參·經筵。
夜自一更至三更,下雪。
李志淵啓曰,明日常參·經筵,取稟。傳曰,只晝講。
尹鼎烈啓曰,合辭方張之時,憲府無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李志淵啓曰,右副承旨韓兢履,今日不爲仕進,卽爲牌招,何如?傳曰,允。
傳于李志淵曰,禮房承旨,馳詣宗廟·景慕宮,奉審摘奸以來。
李志淵啓曰,吏曹郞廳來言,新恩政事,取稟。傳曰,當日爲之。
有政。吏批,行判書曺允大病,參判林漢浩病,參議宋冕載進,行左承旨李志淵進。啓曰,判書曺允大,參判林漢浩,俱以病不來,小臣獨政未安,何以爲之?敢稟。傳曰,只出緊任。又啓曰,京畿監司今當差出,而擬望之人乏少,承旨竝擬,何如?傳曰,允。以趙琮鎭爲掌令,李在璣爲獻納,宋奎熙爲掌樂主簿,朴宗京爲京畿監司,注書單朴來謙,典籍單具齡錫,文科甲科第一人,尙衣別提單金甲順,武科甲科第一人。
兵批,行判書南公轍病,參判趙興鎭未肅拜,參議韓鼎運病,參知李德鉉入直進,同副承旨呂東植進。訓鍊主簿單李錫龜,副司直柳遠鳴,副司果趙璟鎭,竝單付。
尹鼎烈啓曰,行大司憲趙得永,持平李鐸遠·趙秀仁牌不進,執義李重蓮,掌令姜世白在外,柳遠鳴陳疏,監察茶時之意,敢啓。傳曰,知道。
以持平李鐸遠·趙秀仁牌不進罷職傳旨,傳于尹鼎烈曰,只推。
以右副承旨韓兢履牌不進罷職傳旨,傳于呂東植曰,只推。
李志淵,以侍講院言啓曰,說書洪遠謨,疏批已下,更爲牌招察任,何如?傳曰,允。
以說書洪遠謨牌不進罷職傳旨,傳于呂東植曰,只推。
司諫南惠寬啓曰,臣於淸朝耳目之任,言議風采,本不稱當,又況自來情地,便同鐵限,而前望特點,忽下於武試設場之日,至有先參後謝之命,臣它不暇顧,粗效往役之義,及參試坐,前後溺職之失,又不止於一二。臣誠滿心惶恧,措躬無地,而臣之日前陳疏,是豈臣樂爲哉?臺體所在,不得不然,而及伏見上試官問啓之語,則反謂臣聲音氣色,有欠雍容,末又隱然歸臣於抑勒之科,旣欲自明,而究說不得,則無怪其言之如此,而蓋其事實,本甚微細,在臣元無可怒之端,只言試所之體面,則何故開口之初,遽然聲氣之相加乎?臣疏所言,不過直說其卽地光景,自陳難冒之義而已,亦豈一毫近似於抑勒乎?臣固已付之一笑,不欲更事呶呶,而至於日昨筵臣,以試事之淆雜,請推試官,臣亦諸試官之一也。廉義所在,尤極萬萬難安。夫近來試場之不嚴,非獨特進官之言爲然,臣亦所嘗慨惋者也。身爲監臺,苟能知其裏面,隨事檢察,則紛雜之弊,豈至有駭聽聞耶?諸試官,旣被譴罰,而臣獨晏然在職,不思所以自處之義,則人雖不言,寧不內愧於心乎?筵臣所奏擧條,晩始得見,未卽引避,揆以廉隅,所失尤大,以此情踪,其何可一刻仍冒於臺次乎?請命遞斥臣職。答曰,勿辭,亦勿退待。
尹鼎烈啓曰,司諫南惠寬,避嫌承批之後,不爲傳啓,直爲出去,事甚未安,推考,何如?傳曰,允。
吏曹口傳政事,以李顯綏爲景慕宮令。
以全羅監司朴崙壽狀啓,淳昌郡守尹致猷,遭其生父喪事,傳于李志淵曰,令該曹口傳差出,催促下送。
吏曹口傳政事,以徐有永爲淳昌郡守。
兵曹口傳政事,護軍單李存秀。
李之淵,以奎章閣言啓曰,明日,卽書香閣冬孟朔大奉審日次,時原任閣臣,依節目,進詣擧行之意,敢啓。傳曰,知道。
朴宗薰,以戶曹言啓曰,時御所內,各司雨漏處,修改吉日,令日官崔福基推擇,則今十月十六日卯時爲吉云。以此日時,擧行,何如?傳曰,允。
李志淵,以禮曹言啓曰,今十月十九日卯時,平賊慶科庭試文武科放榜時,親臨與權停例,何以爲之,而處所,以何處擧行乎?敢稟。傳曰,親臨明政殿,磨鍊,可也。
朴宗薰,以賑恤廳言啓曰,卽伏見公忠監司元在明狀啓,則守令中六十一歲人,題給食物,以常賑穀會減矣。食物題給,外邑則以元會穀會減,自是法例,而今以賑穀會減,非襲謬則不審,更爲會減於元會之意,分付,何如?傳曰,允。
尹鼎烈,以訓鍊都監言啓曰,本局哨官申義直,身病甚重,勢難察任,改差,何如?傳曰,允。
京畿監司李存秀疏曰,伏以舊甲載回於定鼎,禮成拜陵,慈候遄臻於勿藥,頌騰祝岡,聖孝冞隆,群情胥忭。仍伏念臣,以無所肖似之賤,叨不敢承當之任者,居然爲七八朔矣。縱荷庇覆之眷,尙逭郵罰,徒積尸素之罪,害歸生民,宜卽引去,以幸國事。且有私義之不可冒據者,而喬陵幸行,適在此際,掃除迎導之禮,各務分辦之節,俱是本道擧行,不敢以去就,上煩崇聽,泯默度日,今則始可以陳暴私懇矣。北使之來也,道臣例爲往待於境上而隨來焉。其去也亦如之,臣家不得與彼人相接,卽通朝之所共知也。同朝之家如臣處義者,無論出壃與迎勅,凡於事關彼人者引避,自前必體諒焉。此蓋聖朝敦倫之政,體下之仁也。奏請之行,非久將返,彼价亦當踵至而迎送之節,臣旣不可以行之,則臣之職名,自在當遞之科。伏乞亟命鐫改,卽速差代,以幸公私焉。臣無任云云。答曰,省疏具悉。所請依施。
掌令柳遠鳴疏曰,伏以臣以跡則孤畸,以姿則庸陋,萬不近似於耳目之任,而厚蒙先朝奬拔之恩,屢荷聖上記簪之眷,出入臺省,已有年所,而涓埃未報,憤誤無餘,自來情勢,已成鐵限,前後除命,積犯違逋,以啓以疏,輒致煩瀆,每一循省,惶汗浹背,千萬不自意,薇垣特點,栢府中批,忽下於杜門病蟄之中,半月之間除旨聯翩,天牌儼臨,以試事之在卽,有先進後謝之命,事係往役,不敢逡巡,蹶進詣,連日參坐矣。因文試官之面斥監臺,義無異同,聯章自列,及夫試官之問啓出,而遣辭之際,不無訝惑,其言曰,憲臺則適因退食,初不與聞,聯名陳疏,尤是意外,此則有不然者,臣於擧子許射,已有參論,終朝可否,未及停當,晩始退食,隔窓而坐,彼與諫臺酬酢之言,無不諦聽,則以臺諫不當干涉,只可出榜時參見爲說,聲氣乖激,諫臺起避,旣以臺諫二字,混擧斥之,則憲臺諫臺,同是臺諫,豈可以向諫臺而爭詰,不思引義,獨自晏然乎?今於事過之後,雖不必費辭對辯,而臣之情踪,添一難冒,際伏見擧條下者,以武試科場之淆雜,有參試官論罪之奏,臣於是滿心惶恧,無地自容,蓋考校武技,雖係試官,糾察奸僞,專在監臺,科場不嚴,試官無憚,而爲監試者,袖手旁觀,無一察飭,罪歸試官,獨免譴何如?臣監試之職,將焉用哉?同罪異罰,亦豈不有欠於朝家核實之政乎?伏願亟降處分,以懲溺職之罪焉。抑臣有萬萬切急之情,疾聲呼籲於慈覆之下,臣之老父,素抱貞疾,居常凜綴矣。自數日以來,風寒所祟,病發喉舌,毒透面頰,其熱如火之熾,其痛如針之刺,呼吸難通,水漿不入,雜試藥餌,亦不得嚥下,眞元隨而澌陷,病氣乘此益肆,時日之內,諸症危篤,臣方左右扶將,方寸煎熬,暫時離側,實所未忍,庚牌之下,蠢動無路。伏乞天地父母,俯垂矜諒,特賜鐫免,俾便救護,千萬幸甚。臣無任云云。省疏具悉。所請依施。
上在昌德宮。停常參·經筵。
夜五更,灑雨下雨,測雨器水深一分。
藥房都提調韓用龜,提調李肇原,行左承旨李志淵啓曰,伏未審日間,聖體若何,寢睡·水刺之節,何如?惠慶宮調攝中氣候,何如?臣等率諸御醫,趁早入侍,詳承諸節,更爲議定湯劑爲宜,臣等不任區區伏慮,敢來問安,竝此仰稟。答曰,知道。慈宮氣候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
李志淵啓曰,明日常參·經筵,取稟。傳曰,停。
呂東植啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
呂東植啓曰,禁衛營將官來言,今日本營軍兵,日次私習云矣,敢啓。傳曰,知道。
呂東植啓曰,御營廳將官來言,今日本廳軍兵,日次私習云矣,敢啓。傳曰,知道。
李志淵啓曰,左副承旨尹鼎烈,右副承旨韓兢履,今日不爲仕進,竝卽牌招,何如?傳曰,允。
李志淵啓曰,新除授注書朴來謙,卽爲牌招,何如?傳曰,允。
呂東植啓曰,卽者備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李志淵啓曰,藥房都提調·提調,持湯劑來待矣。傳曰,封入。
以左副承旨尹鼎烈,右副承旨韓兢履牌不進罷職傳旨,傳于呂東植曰,只推。
李志淵啓曰,吏曹郞廳來言,承旨有闕政事,取稟。傳曰,當日爲之。
傳于李志淵曰,京畿監司望筒勿施,承旨有闕政命,置之。
李志淵啓曰,因同經筵鄭尙愚所啓,當此連日開講之時,經筵不可不備,或在外或呈辭,無以備員,令政院稟旨變通事,啓下矣。合有變通之道,何以爲之?敢稟。傳曰,竝許遞,政官牌招開政。
以大司諫鄭景祚,司諫南惠寬,獻納李在璣,正言金鎭,持平李鐸遠·趙秀仁牌不進罷職傳旨,傳于呂東植曰,只推。
掌令趙琮鎭啓曰,臣言議風采,本不合於淸朝耳目之任,而掌憲除旨,忽下於夢想之外,臣且惶且感,章皇出肅,粗申叩謝之忱,而第臣於合啓中,有袒免之親,義難聯參,前後如臣處地者,以此陳懇,每蒙體諒之恩,今臣處義,宜無異同,以此情踪,其何敢晏然於臺次乎?請命遞斥臣職。答曰,依啓。
李志淵,以奎章閣言啓曰,臣等進詣書香閣,御眞奉審無頉,而奉謨堂及閣內諸處,亦爲無頉之意,敢啓。傳曰,知道。
李志淵,以奎章閣言啓曰,景慕宮望廟樓,今望奉審無頉之意,敢啓。傳曰,知道。
李志淵,以侍講院言啓曰,說書洪遠謨,旣有只推之命,更爲牌招察任,何如?傳曰,允。
呂東直,以訓鍊都監言啓曰,本局別將林栽洙,身病甚重,勢難察任,改差,何如?傳曰,允。
呂東植,以刑曹言啓曰,九月十五日,大臣·備局堂上引見入侍時,左議政韓用龜所啓,近來三司禁隷之作拏閭里,侵虐平民,不一其端,而聞日前京兆禁吏,以禁軍之被捉於禁亂,竝與其兄馬兵之隨行者,而結縛亂打,甚至於囚禁其正妻云,正妻之無得囚禁,乃是英廟朝受敎也。雖白徒之妻,固不當捉囚,而況禁軍,卽祿官也。馬兵,卽出身也,么麽禁吏,不有受敎,若是橫侵,萬萬痛駭。當該出禁堂上,捧現告姑先從重推考,當該禁吏,卽爲分付刑曹,嚴刑遠配,以爲懲一之地,恐不可已,故敢此仰達矣。上曰,依爲之事,命下矣。罪人金順得,嚴刑一次後,慶尙道善山府定配所,卽爲押送之意,敢啓。傳曰,知道。
領議政金載瓚箚曰,伏以京畿前監司李存秀,以私義之難以支勅,陳疏遞免矣。義在難强,恩出曲循,體下之聖意,臣實欽讚,而第本道事,有切可悶焉。畿甸秋事,雖少優於他道,而每堧諸邑,漢北數郡,便是全歉,民憂方棘,凡係排俵賙救之方,一委道臣,而政在經紀,姑未就緖,況今客使迎接之節,歲荒民窮財力俱匱,塗抹拮居,勢在弩末,今若使道臣,此時遞改,則救荒支勅,兩皆泮煥,誠有臨陣易將之慮,私義雖切,國事爲大,待收成命,俾仍前任,恐不可已也。若果有必難冒當者,則亦不宜强令抑情,年前延勅時,關西道臣有實故,以節度使代之,本道則雖無以帥臣替行,該營中軍,以嘉善特差,吏之代道臣擧行,則參以關西已例,似甚便當,敢陳微見,冀賜財處焉。取進止。答曰,省箚具悉卿懇。所請依施。仍傳曰,此批答遣史官,傳諭于領議政。
壬申十月十五日辰時,上御熙政堂。晝講入侍時,同知事鄭尙愚,持詩傳第一卷,特進官趙弘鎭,持詩傳第一卷,參贊官李志淵,持詩傳第一卷,侍讀官李墷,特詩傳第一卷,檢討官尹致謙,持詩傳第一卷,假注書沈啓錫,持詩傳第一卷,記注官文養老,持詩傳第一卷,別兼春秋李紀淵,持詩傳第一卷,武臣行副護軍崔命建,以次進伏訖。上命開卷奏新受音。墷,讀自羔羊之皮,止羔羊三章,章四句。上命陳文義。墷曰,此章大旨,不外乎節儉正直四箇字,而分而言之,則羔羊五紽,卽節儉也,退食委蛇,卽正直也,然而節儉,實爲正直之本,苟或無節儉之操而有侈靡之思,凡於依服之間,有愧怍之心,則進退之際,其何以不躁不緩,而有正直之美耶?當時之依服有常,從容自得者,非一二人也。凡厥在位者,莫不皆然,此可見文王德化之所及也。人君之德,非一而節儉二字,尤爲盛節,文王之卑服,大禹之惡衣,皆一規也。竊觀近來侈風日盛,依服之節,專尙鮮美,以至於上下無章,有識之憂歎,厥維久矣。伏願殿下,益懋崇儉之德,以爲標率之方,則上行下傚,俗習丕變,在位者,皆得節儉,正直之美矣,豈不盛哉?上曰,下番陳之。致謙曰,上番旣已詳陳矣。第以此章觀之,上二句說衣服,下二句說容止,而要不出於節儉正直四字,夫節儉者,卽正直之本也。人君之德,節儉爲先,帝堯之茅茨,大禹之惡衣,莫非節儉之德,而上下有章,四方無虞,皆節儉之效也。挽近以來,侈風漸盛,公私蕩然,民憂國計,由此而無以措手。伏願殿下,上自宮闈,下逮閭閻,而痛革侈習,益崇儉德,則文王卑服之化,可以復見於今日矣。上曰,同知事陳之。尙愚曰,此章,以節儉正直四字爲大旨,而安城劉氏,以謂此詩,如周南之兔罝,可以見文王作人之效,夫作人之方,惟在於君上之培養,而日前試士之時,以周王壽考遐不作人,爲御題,此莫非我殿下作人之盛念也。近日人材,雖不逮古,而代不乏人,才不借於異代,則惟在乎自上導率之如何,今若自上克加培養之道,則今日人才,亦必有羔羊兔罝之美矣,惟願體念焉。上曰,特進官陳之。弘鎭曰,上下番及同知事,皆已敷奏,臣無可達者矣。上曰,參贊官陳之。志淵曰,臣亦無可陳者矣。上命掩卷,尙愚曰,當此連日開講之時,經筵不可不備,而或在外或呈辭,無以備員,令政院,稟旨變通似好,故敢此仰達矣。上曰,依爲之。出擧條志淵曰,玉堂多有在外者,恐亦不可無變通之道矣。上曰,許遞,可也。出榻敎進御加味拱辰湯,依前方自今日,一貼式煎入事。出榻敎上命經筵先退,尙愚等退出。又命退,諸臣以次退出。
上在昌德宮。停常參·經筵。
尹鼎烈啓曰,明日常參·經筵,取稟。傳曰,停。
尹鼎烈,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
呂東植啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
李志淵啓曰,左副承旨尹鼎烈,右副承旨韓兢履,今日不爲仕進,竝卽牌招,何如?傳曰,允。
朴宗京啓曰,藥房提調·副提調,持湯劑來持矣。傳曰,封入。
呂東植啓曰,行大司憲趙得永,持平李鐸遠·趙秀仁牌不進,執義李重蓮,掌令姜世白在外,掌令一員未差,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言金鎭,持平李鐸遠·趙秀仁牌不進罷職傳旨,傳于呂東植曰,只推。
以左副承旨尹鼎烈牌不進罷職傳旨,傳于呂東植曰,只推。
尹鼎烈啓曰,行吏曹判書曺允大,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安。參判林漢浩,家在城外,判書更爲牌招,何如?傳曰,允。參議只推,一體牌招。以吏曹參議宋冕載牌不進罷職傳旨,傳于呂東植曰,只推。
尹鼎烈啓曰,吏曹參判林漢浩牌不進推考傳旨,今方捧入,而開政命下之後,如是違牌,事甚未安,更爲牌招,何如?傳曰,允。
呂東植啓曰,行都承旨朴宗京藥院進,行左承旨李志淵陳疏徑出,右承旨朴宗薰受由在外,左副承旨尹鼎烈傳旨未下,右副承旨韓兢履疏批未下,臣東植,吏兵批兼進之意,敢啓。傳曰,知道。
有政。吏批,行判書曺允大陳疏入啓,參判林漢浩進,參議宋冕載牌不進,同副承旨呂東植進。啓曰,行判書曺允大陳疏入啓,參議宋冕載牌不進,小臣獨政未安,何以爲之?敢稟。傳曰,仍爲之。以金箕殷爲掌令,洪起爕爲校理,李東永爲副修撰,曺允大·南公轍·李益運爲知經筵,李羲甲爲同經筵,趙尙鎭爲右副賓客,李光文爲司僕正,李在奎爲監察,故承旨洪仁謨,贈領議政例兼,永明尉洪顯周考,故副奉事李賢錫,贈吏議,贈職事承傳
再政,右賓客單趙尙鎭,左副賓客單曺允大,右副賓客朴宗來。
兵批,行判書南公轍病,參判趙興鎭未肅拜,參議韓鼎運入直進,參知李德鉉病,同副承旨呂東植進。副司直趙琮鎭·李在秀,副司果高廷鳳,竝單付。
呂東植啓曰,行都承旨朴宗京藥院進,行左承旨李志淵陳疏徑出,右承旨朴宗薰受由在外,左副承旨尹鼎烈傳旨未下,右副承旨〈韓兢履〉陳疏入啓,院中只有臣一人,半直無人,行都承旨朴宗京,所當牌招,而拘於廳規,不得請牌,何以爲之?敢稟。傳曰,牌招。
呂東植啓曰,行都承旨朴宗京牌不進,行左承旨李志淵,右副承旨韓兢履受由,右承旨朴宗薰受由在外,左副承旨尹鼎烈牌不進,院中只有臣一人,伴直無人,左副承旨尹鼎烈,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
尹鼎烈,以都摠府言啓曰,副摠管李東善,以御營中軍軍兵等,中日試射放事,南小營晝仕出去之意,敢啓。傳曰,知道。
尹鼎烈,以奎章閣言啓曰,原任直提學洪奭周父喪,依定式,遣檢書官,傳給內賜賻物以來之意,敢啓。傳曰,知道。
尹鼎烈,以備邊司言啓曰,北關後運紙依,七百三十四領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
尹鼎烈,以訓鍊都監言啓曰,火車鍊習,不拘習陣,日次設行事,前已草記蒙允矣。以今十八日沙阿里三營合操,當爲之,而火器鍊習之時,軍數猶有不足,摠戎廳亦一體擧行,何如?傳曰,允。
呂東植,以刑曹言啓曰,卽接武一所移文,則南平居洪元謨,使義州居朴顯國代射,始興居尹錫圭,使京居裵雲赫代射云,故洪元謨等四漢,嚴覈則其借射代射之罪,俱已遲晩矣。謹按律文,則大典通編試取條有曰,借射者,杖一百身充水軍,代射者,加二等邊遠充軍,代射裵雲赫全羅道井邑縣,朴顯國全羅道高山縣,各定配所押送,借射洪元謨,決杖一百後,降定水軍,令兵曹定配所押送,而借射尹錫圭則以其親年七十,依法典受贖放送之意,敢啓。傳曰,知道。
呂東植,以刑曹言啓曰,依下敎,敺打掖隷之徐鎭永·崔昌健·安道行等捉來,緣何敺打委折,各別詳査,則今十月十四日,徐鎭永,逢着別監金載喆於十字橋娼家,與之言詰,至於相鬪,而鎭永被打於載喆。以此含憾,誘引崔昌建·安道行等,要爲助勢,李命起·金鍾浩·朴履浩·朴碩根·丁繼相·金景老·高在顯等七人,亦爲隨往,將尋載喆之際,路逢載喆及同半別監李命寅,載喆先批鎭永之頰,則鎭永宿憤斗起,反敺載喆,竝及命寅,互相滾鬪,而安·崔兩漢,左右幇助,其餘七人,見其頭勢危怖,一時逃避云矣。謹按律文,則大明律鬪敺條有曰,凡敺制使者,杖百徒三年,鎭永,依此律決杖一百後,江原道楊口縣徒三年定配所,卽爲押送,崔昌健·安道行,雖無手犯,同黨九人之中,渠輩爲首,竝嚴刑一次懲勵,其餘七人,自臣曹捉來嚴治之意,敢啓。傳曰,知道。
禁府啓目,武一所參試官李惟采·具載哲·李吉會,武二所參試官李德升·趙濟民·尹載鐸等原情云云。傳旨內辭緣,泛稱遲晩,所當請刑是白乎矣,曾經侍從及宣傳官·都摠都事,勿爲請刑,載在大典通編,竝只議處,何如?啓依允。
行吏曹判書曺允大疏曰,伏以仙寢祗謁,聖慕克伸,慈候遄復,縟儀載擧,定鼎之舊甲,永綿於百世,如岡之寶籌,將躋於萬壽,臣民慶忭,薄海同情。仍伏念臣之叨膺重寄,冒沒行政,今已四箇月矣。恬若固有,黽勉就列者,豈精力足以擔夯劇任,神思足以酬接叢務,而然哉?特以上迫嚴命,下怵義分,不敢言私,拚死向前,以塞一日之責,而今則病日益痼精日益消,形殼徒存,癃廢在卽,雖欲强策衰杇,鞠躬盡瘁,其勢誠末由矣。畢竟狼狽,僨事乃已,毋寧早自呼籲,祈免大何,玆敢披瀝衷懇,仰首哀鳴,惟聖明少垂察焉。臣自七八年以來,疾痛必呼,冒死陳懇,歷數前後,殆過十數,至於見職,屢蒙體諒,感激銘鏤,報答無階,今又煩猥宸聰,極知罪關重誅,而臣若徒懷嚴畏,不自陳達,則雖以我聖上日月之明,亦安得畢燭於膏肓之賤疾也哉。蓋臣受氣甚薄,自少善病,風痰旣成怔悸,肢體又多麻木,雜試藥餌,幸得少可,而年紀漸晩,諸症越添,頭目暈傳,不能按拄,精神遁喪,有時迷懣,發言則輒致先後之顚倒,對人則太半名面之互換,甚至臨政呼望,傾刻妄錯,而血氣旣耗,刀圭罔效,漸覺世念之都灰,自分死亡之無日,若其阿睹宿疾,猶屬餘事,以若土木形骸,雖欲鑑別銓衡,其可得乎?猶以腰背不至於傴僂,步履不至於蹣跚,故不敢長時言病,間或强起趨朝,則人之貌取者,不加細究,視若無故,殊不知源委之深重,而莫之可醫也。臣實自苦,孰能見諒?大抵不可免者疾病也,不可强者神思也。疾病已痼而猶欲策勵,神思已眛而猶欲抖擻,則雖駑駘之服輅,蚊虻之負山,不足以喩其無是理也。嗚乎,臣卽先朝舊物也。自在釋褐,厚蒙殊知,感頌恩造,河海莫量,而逮夫我殿下,洪恩異渥,愈往愈摯,世所稱淸要華膴之職,節次冒玷,臣之頂踵毛髮,罔非君賜也,飮啄起居,無非國恩也。凡人朋儕之間,雖有些少之恩,尙此中心藏之,爲知己死,況臣子之受恩於君父,與天無極乎?臣之平生所自矢者,殞結是期,湯火不避。今此天官見銜,在臣身濫竽榮耀,顧當如何,而乃敢飾辭强籲,以爲圖免占便之計哉?第臣病狀,如右所陳,心神不逮,忱誠莫效,使臣寤寐圖報,殫竭奔走之願,無以少酬其萬一,思之及此,益不勝撫躬而流涕。竊庶幾仁覆之天,亦必惻然而哀憐之矣。伏乞聖慈,俯垂鑑諒,亟遞臣所帶之職,仍治臣無狀之罪,以爲辜恩負德者之戒焉。臣無任云云。答曰,省疏具悉。卿其勿辭,調理行公。
戶曹參判朴宗正疏曰,伏以臣幸蒙恩暇,往省先壠,歸伏私次,擬卽祗肅,而際伏見特進官李堯憲講筵擧條,則以一二所武試之淆雜,盛加論斥,至請重推,臣於是,滿心惶恧,莫知所以容措也。大抵武試淆亂,非今斯今,擧子則不解抉拾而惟事代手,試官則拘於顔私而每多闔眼,未知今番試場,亦有何許奸弊,而如臣聾瞽,濫注試席,眼眩於跗注之雜沓,耳鬧於錚鼓之喧轟,其不能覰破奸僞,坐鎭紛亂,固其勢也。譏誚之來,實所甘心,第其奏語中,專由參試之說,誠有所未曉者,武試開場,恰滿三日,而臣自初至終,親執試記,擧子之每技入格者,無不諦視,私自標識,逮夫坼榜之時,與武上試及參試官試記,一一考準,罔有參差,始乃修整榜目,仰塵乙覽所謂參試,雖欲挾雜,無隙可乘,此實同席之所目覩者也。未知有何無忌憚駭聽聞之事,及聞於重臣,而若是其質言也。此莫非如臣無似,忝叨上試,致有此委罪參試之事,一則臣罪,二則臣罪,玆敢露章自列,仰瀆崇嚴。伏乞天地父母,亟下臣司敗,勘以重律,以嚴試事,以謝人言,不勝幸甚。臣無任云云。答曰,省疏具悉。卿其勿辭行公。
左承旨李志淵疏曰,伏以臣之本生母,年近八耋,素多疾病,居常懍綴,卽接家信,則臣母之病,夜來感冒風寒,宿症復肆,膈痰凝結,重以頭痛眩昏,委頓床笫,轉側隨人,飮啖全却,達宵不寐,促臣歸視,爲問醫調治之計,臣纔聞此報,心神飛越,按拄不得,玆敢忙陳短章,仰暴情實,徑出禁扄。伏乞聖慈,俯賜體諒,特遞臣見帶職名,以便救護,仍治臣瀆擾之罪,以肅朝綱,千萬幸甚。臣無任云云。答曰,省疏具悉。卿其勿辭救護。
右副承旨韓兢履疏曰,伏以臣於日前,猥陳請急之章,特蒙恩暇,歸護病母,感祝無地。臣母以望八癃老之質,抱積年貞痼之疾,居恒凡百,凜然有朝夕之憂,而近因寒暖不適,將攝失宜,素患諸症,一倍越添,連試刀圭,有加無減。臣方左右扶將,日夜焦泣,目不情理,勢難暫時離捨,束帶供職,萬無其望,由限已過,召牌荐降,而鎭日違傲,自速慢命之科,惶懍之極,罔知攸措,玆敢不避煩猥,疾聲仰籲。伏乞聖慈,特垂矜察,亟遞臣職,俾得專意救護,以伸至情,仍治臣瀆擾之罪,以肅朝綱,以安私分,千萬幸甚。臣無任云云。省疏具悉。爾其勿辭救護。
上在昌德宮。停常參·經筵。
藥房都提調韓用龜,提調李肇源,副提調朴宗京啓曰,伏未審日間,聖體若何,寢睡·水刺之節,何如?惠慶宮調攝中氣候,何如?臣等率諸御醫,趁早入侍,詳承諸節,更爲議定湯劑爲宜,臣等不任區區伏慮,敢來問安,竝此仰稟。答曰,知道。慈宮氣候一樣,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
呂東植啓曰,明日常參·經筵,取稟。傳曰,停。
尹鼎烈啓曰,來二十一日,朝參日次矣,敢稟。傳曰,停。
呂東植啓曰,來二十一日,輪對日次矣,敢稟。傳曰,當次人受點,後日次待令。
尹鼎烈啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗京啓曰,藥房三提調,持湯劑來待矣。傳曰,封入。
傳于朴宗京曰,藥房間日問安,自今日勿爲之。
以大司諫鄭景祚,司諫南惠寬,獻納李在璣,正言金鎭,持平李鐸遠·趙秀仁牌不進罷職傳旨,傳于呂東植曰,只推。
尹鼎烈啓曰,御營大將李溏,以明日合操事,沙阿里出去矣,所帶左邊捕盜大將令召及大將牌·傳令牌,何以爲之?敢稟。傳曰,仍佩往來。
掌令金箕殷啓曰,臣於淸朝耳目之任,自來不合,而掌憲除旨,忽下於夢想之外,召牌儼臨,義分是懼,他不暇顧,雖不得不章皇出肅,而第臣於合啓中,有私義難安,不可冒參者,從前如臣情地者,以此陳懇,擧蒙體諒之恩,顧臣處義,宜無異同。以此情踪,其何可一刻蹲冒於臺次乎?請命遞斥臣職。答曰,依啓。
呂東植,以弘文館言啓曰,新除授校理洪起燮,副修撰李東永,竝卽牌招察任,何如?傳曰,允。
尹鼎烈,以兵曹言啓曰,因刑曹草記,武一所借射罪人洪元謨,依律文,令兵曹降定水軍事,允下矣。借身罪人洪元謨,公忠道鴻山縣水軍充定,定驛子押送之意,敢啓。傳曰,知道。
尹鼎烈,以兵曹言啓曰,五衛將秦穆良,身病卒重,時月之內,無望供職,呈狀乞遞,輪番之任,不可久曠,改差,何如?傳曰,允。
尹鼎烈,以禁衛營言啓曰,本營哨官李源奎,身病猝重,勢難察任,改差,何如?傳曰,允。
上在昌德宮。停常參·經筵。
世子宮,水痘直宿後,大殿·王大妃殿·中宮殿·惠慶宮·嘉順宮,內閣·政完·玉堂·藥房口傳問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,朝廷二品以上·六曹堂上口傳夕問安。答曰,知道。世子宮單子問安。答曰,知悉。世子宮,進服加未葛根湯一貼煎入事。榻前下敎。
尹鼎烈啓曰,明日殿座相値,視事頉稟之意,敢啓。傳曰,知道。
呂東植啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗京啓曰,藥房三提調持湯劑來待矣。傳曰,封入。
呂東植啓曰,卽者義禁府都事來言,時囚無得過三日滯囚,曾有定式矣,時囚罪人金文基·權思穆·李惟采·具載哲·李吉會·李德升·趙濟民·尹載鐸,當爲議處,而判義禁曺允大受由,次堂例不得擧行云,何以爲之?敢稟。傳曰,令次堂擧行。
呂東植答曰,行大司憲趙得永,持平李鐸遠·趙秀仁牌不進,執義李重蓮,掌令姜世白在外,掌令一員未差,監察茶時之意,敢啓。傳曰,知道。
藥房口傳啓曰,卽伏聞世子宮待令醫官所傳之言,則自昨日,有水痘之候,而症候極爲平順云。下情不勝慶幸之至,臣等率醫官入侍,詳承諸節後,仍卽診察議藥之地,千萬顒祝,惶恐敢啓。答曰,何必入侍?卽爲議入,可也。
藥房口傳再啓曰,世子宮湯劑,今方議入,而症候雖極平順,其在重事體之道,藥院直宿,不容少緩,臣等,自今日依例竝爲直宿之意,惶恐敢啓。答曰,知道。
藥房口傳啓曰,臣等俄伏承口啓批旨,今方竝直於本院,而在前如此之時,多有移直設廳之例,亟許臣等率醫官,移直於差備近處,以便承候議藥之地,千萬顒祝,惶恐敢啓。答曰,知道。
呂東植啓曰,直宿間,視事頉稟之意,敢啓。傳曰,知道。
尹鼎烈啓曰,領議政金載瓚,左議政韓用龜,爲承候來待矣。傳曰,明日殿座處所來待。
尹鼎烈啓曰,諸閣臣,爲承候來待矣。傳曰,明日殿座處所來待。
傳于朴宗京曰,藥房移直,待下敎爲之。
呂東植啓曰,吏曹郞廳來言,臺諫有闕,政事,取稟。傳曰,前望單子入之,待下批,牌招察任。
臺諫前望單子入之,掌令趙民和落點。
以副修撰李東永牌不進罷職傳旨,傳于呂東植曰,只推。
呂東植,以弘文館言啓曰,副修撰李東永,旣有只推之命,卽爲牌招察任,何如?傳曰,允。
傳于尹鼎烈曰,明日出宮門路,以協陽門爲之。
朴宗京,以內醫院都提調·提調意啓曰,本院三提調以下直宿事,命下矣。臣等自今日直宿,而醫官秦泳·卞觀海·李敬培·趙宗協·崔遂燁·秦東秀·卞之錞·吳仁豐·李惟鐸·柳曾模·李元豐·安載述,竝爲直宿,何如?傳曰,允。
朴宗京,以內醫完都提調·提調意啓曰,醫官方禹疇·崔源·金壽仁,今番待令,使之同參,一體直宿,何如?傳曰,允。
朴宗京,以內醫院都提調·提調意啓曰,交河郡守吳千根,自任所今方上來,使之同爲待令直宿,何如?傳曰,允。
尹鼎烈,以奎章閣言啓曰,原任直提學洪奭周,父喪第三日,依定式,遣檢書官致弔,勸粥以來之意,敢啓。傳曰,知道。
尹鼎烈,以成均館大司成意啓曰,文廟守僕,依宗社守僕例,試才抄擇,別單啓下事,曾有定式矣。守僕李時膺汰去,代以生徒守僕,依定式試才抄擇,備三望受點次,別單書入之意,敢啓。傳曰,知道。
呂東植,以義禁府言啓曰,時囚議處事命下,而以藥院直宿,姑不得擧行之意,敢啓。傳曰,勿拘爲之。
尹鼎烈,以兵曹言啓曰,今番殿試榜目中,南兵營親騎衛金宅信,以擇信掛單,北兵營親騎衛姜星周,以成周掛單,已爲出榜矣。榜目及該道狀啓,直赴帖文相考,則金宅信則宅字丁寧,姜星周則星字丁寧,原榜目中付標,兩人之誤書掛單,雖緣無識所致,不可仍置,令各該帥臣,棍治懲勵,南兵營親騎衛朱夏權之權字,誤以樞字書之榜目,臣之不察,不勝惶恐,而亦爲付標以入之意,敢啓。傳曰,知道。
行判中樞府事沈象奎疏曰,伏以舊甲重回於定鼎,禮展拜陵,慈候遄臻於康復,賀擧呼嵩,聖孝冞隆,群情胥忭。仍伏念臣之陋劣,猥膺專對之命,行將辭陛,瞻望宸極,益不勝戀結之忱。今臣又有至切之懇,臣之父母墳墓,在於京畿長湍地,緣臣常縻職事,曠闕省掃,歲月滋久,每懷怵惕,玆者西出,路又經近,松楸入望,霜露增感,輒敢冒入文字,仰瀆崇嚴。伏乞聖慈,俯垂諒察,特許歷省,俾伸至情,千萬大願。臣無任云云。答曰,省疏具悉。卿其歷省焉。
吏曹參判林漢浩疏曰,伏以聖孝上格,皇穹默佑,惠慶宮邸下患候,快復天和,縟儀誕擧,喜溢宮闈,歡均朝野,際値定鼎之舊甲,克伸謁陵之震誠,鑾蹕穩旋,億兆咸聳。伏念臣之濫叨見職,非止一再,庸愚昏劣,不稱其服之狀,前後辭疏,已悉暴之,不待臣言之畢,聖明亦應照燭,而第臣疾病難强之實情。臣不自陳,雖日月之明,無幽不照,將何以遍及於臣私也。臣於向來,有事先壠,獲蒙恩暇,經營窆葬,踰歷時月,涼暑互換,觸冒旣多,病情闖發,蟄伏弊廬,而天官除旨,忽下於此際,華誥遠頒,松楸動色,臣感激恩造,怵畏義分,不敢爲偃處調治之計,輿疾促還,來伏私次,而旋値藥院直宿之時,候班義重,不敢言病,强榮赴公,亦復多日,病未嘗痊可,勞不得少休,直元暗消,容氣侵逼,外雖自力,內實難支,近因寒威猝暴,風氣凌厲,所患諸症,一倍添劇,手足麻痺,頭目暈眩,頑痰凝結於腹背,食飮痞滯於胸膈,重依而煖不覺,汗漬而體尙冷,兼之以似泄似痢之症,劇歇無常,蓋其衰薄之質,不能抵敵其積久之勞,召感外氣,漸入膏肓,實無卒次間可療之勢。臣若徒懷嚴畏,不一暴於孔邇之下,則是非疾痛必呼之常情,豈可以扶舁病軀,冒據非據,自貽貪戀之譏乎?噫,臣頑不死滅,生逢是年,忽蒙推恩,晉臣一階,臣且榮且感,於戲,不忘之忱,歷多年而如昨日耳,顧臣追先報今之道,只在於奔走率職以答塵刹,而此又爲疾病所沮,不得少伸區區之私,茫茫穹壤,此何人斯,興言及此,有淚如瀉。且況臣所兼經筵之銜,爲任甚重,素非如臣蔑學,所可堪承當,此睿學日躋,講筵日開之時,又不可一日虛縻,以妨賢路,玆敢疾聲呼籲於仁覆之天。伏乞聖慈,諒臣情病之苦,許解臣本兼諸任,吏之專意調治,以卒生成之擇焉。臣無任云云。答曰,省疏具悉。卿其勿辭行公。
漢城右尹尹尙圭疏曰,伏以臣於武初試參試官拿處之後,實有所難安者,臣猥以無似,濫膺試命,觸處生疎,無往非罪,大抵試場凡事,雖待諸試官之備員,而至若鎭安殫壓之責,傳在於上試官,近來科場之淆雜,誠如筵臣之所奏,而臣亦所嘗慨嘆者也。今番武試,殆有甚焉,則臣心驚悚,尤當如何?若使參試官,不善擧行,致有試事之不嚴,則其不能察飭之罪,臣實爲首,而推考微警,猶屬薄勘,參試官勘處之前,臣亦待勘中人也。今若不思自引,晏然赴公,則其在廉義,寧不愧恧?京兆之任,關係甚緊,而臣不敢赴坐,周廬之直,職分難曠,而臣不敢持被,緣臣私義,有妨公務,則其爲悚蹙,益難容措,屢瀆崇嚴,不勝惶懼,而㦖阨之至,未敢自已,更陳短章,仰暴微懇。伏乞聖明,俯賜鑑諒,亟遞臣職,仍降威罰,以安私分,千萬幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,朝廷二品以上·六曹堂上口傳朝問安。答曰,知道。世子宮單子問安。答曰,知悉。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,朝廷二品以上·六曹堂上口傳夕問安。答曰,知道。世子宮單子問安。答曰,知悉。
藥房都提調韓用龜,提調李肇源,副提調朴宗京啓曰,伏未審夜間,聖體若何,寢睡·水刺之節,何如?世子宮症候,一向平順,而昨日加味葛根湯進服之後,益有宣發之效乎?臣等率諸御醫,趁早入侍,詳承諸節,仍爲診察,議定繼進湯劑爲宜,臣等不任達宵憂慮,敢此問安,竝爲仰稟。答曰,知道。世子宮症節,與昨同矣,卿等不必入侍矣。
李志淵啓曰,今日殿座,承旨當爲備員,而右承旨朴宗薰,受由在外,何以爲之?敢稟。傳曰,許遞,前望單子入之,待下批,牌招察任。
承旨前望單子入之,朴宗琦落點。
傳于尹鼎烈曰,侍衛軍兵毛具。
以大司諫鄭景祚,司諫南惠寬,獻納李在璣,正言金鎭,持平李鐸遠·趙秀仁牌不進罷職傳旨,傳于朴宗琦曰,只推。
以掌令趙民和牌不進罷職傳旨,傳于朴宗琦曰,只推。
朴宗琦啓曰,行大司憲趙得永未肅拜,執義李重蓮,掌令姜世白在外,趙民和,持平李鐸遠·趙秀仁傳旨未下,監察茶時之意,敢啓。傳曰,知道。
韓兢履啓曰,領議政金載瓚,左議政韓用龜,依下敎來待矣。傳曰,入侍。
韓兢履啓曰,諸閣臣依下敎來待矣。傳曰,入侍。
朴宗京啓曰,藥房三提調,持湯劑來待矣。傳曰,卦入。
李志淵啓曰,臣志淵,以今日方物封裹進去,下直之意,敢啓。傳曰,知道。
傳于韓兢履曰,領敦寧自今日別入直。
傳于韓兢履曰,大臣·閣臣·承候後日來待。
以漢城府龍山坊土亭里民家失火單子,傳于李志淵曰,令賑廳,別加顧恤,以盡趁卽奠接之方事,分付。
傳于李志淵曰,得接京兆所報,則民家失火,如是夥多,今當收藏之月,致此析蕩之擧,極爲矜惻,發遣宣傳官,詳細摘奸,各別慰撫以來。
韓兢履,以侍講院言啓曰,世子宮,有水痘之候,藥院已爲直宿矣,宮官一員,自今日同直於藥院,以爲頻承諸節之地,何如?傳曰,允。
李志淵,以司饔院提調意啓曰,本院移接於扈衛廳之意,敢啓。傳曰,知道。
韓兢履,以禮曹言啓曰,卽接任實幼學康守慶所志,則以爲同姓六寸弟守萬,嫡妾俱無子,以其同姓八寸兄守昌第二子致鳳,欲爲繼後,諸族會議,衆論歸一,未及禮斜,而兩邊父母,俱爲作故,不得循例禮斜,依定式草記稟處事,呈狀矣。凡係繼宗立後,明有可據,而不得登聞者,許令該曹,論理草記事,曾有筵奏定式,而門長康守慶所訴旣如此,依定式康守昌第二子致鳳,立爲康守萬之後,何如?傳曰,允。
尹鼎烈,以兵曹言啓曰,今十月二十日,文臣朔試事日次,而內外中日旣皆停止,不得爲之之意,敢啓。傳曰,知道。
尹鼎烈,以都摠府言啓曰,今日入直內三廳武兼禁軍及軍兵等,當爲中日習射技放,而藥院直宿撤直間,姑停之意,敢啓。傳曰,知道。
朴宗琦,以義禁府言啓曰,時囚議處,令次堂擧行事命下,而同義禁金蓍根在外,吳淵常有身病,只有韓致應一員,不得備員擧行之意,敢啓。傳曰,知道。
尹鼎烈,以御營廳言啓曰,本廳把摠李義權,身病甚重,勢難察任,改差,何如?傳曰,允。
壬申十月十九日卯時,上詣明政殿。平賊慶科庭試文武科放榜入侍時,行都承旨朴宗京,行左承旨李志淵,左副承旨尹鼎烈,右副承旨韓兢履,同副承旨呂東植,記事官朴來謙,假注書沈啓錫,別兼春秋金陽淳·李紀淵,檢校直提學李存秀,檢校直閣李光文,檢敎待敎李龍秀,以次詣閤。時至,通禮跪啓請外辦。上具遠遊冠·絳紗袍,乘輿出宣化門,藥房都提調韓用龜,進輿前將承候,上曰,來待于殿座處所。仍由協陽門·建陽門·銅龍門·景化門,入明政門,至明政殿月臺。上降輿,宗京,跪進圭,上執圭陞座。贊儀,唱文武百官入就位,行四拜禮。文武百官,就位行禮訖。文武新恩,分東西庭,行四拜禮訖。仍行文武新恩放榜,放榜官,唱文武擧人,入就位行四拜禮訖。仍各賜紅牌,次賜花及蓋訖。行四拜禮退出。致詞官致詞,文武百官行禮訖。上曰,大臣·閣臣,承候,後日來待。出榻敎世子宮進服絲瓜茶一貼煎入事。出榻敎仍命入外辦,通禮,跪啓禮畢。上降座乘輿,出明政門,由景化門·銅龍門·建陽門·協陽門還內。諸臣以次退出。
上在昌德宮。停常參·經筵。
自初昏至人定,灑雨下雨,測雨器水深二分。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,朝廷二品以上·六曹堂上口傳朝問安。答曰,知道。世子宮單子問安。答曰,知悉。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。世子宮口傳問安。答曰,知悉。大殿·王大妃殿·中宮殿·惠慶宮·嘉順宮,朝廷二品以上·六曹堂上口傳夕問安。答曰,知道。世子宮單子問安。答曰,知悉。
惠慶宮進服苓朮散停止,加味異功散,自今日五貼式,日次製入事,榻前下敎
世子宮進服枳吉飮一貼煎入事,榻前下敎
藥房都提調韓用龜,提調李肇原,副提調朴宗京啓曰,伏未審夜間,聖體若何,寢睡·水刺之節,何如?世子宮調攝中氣候,何如?昨日絲瓜茶進服之後,顆粒次第旋脹,諸節一向平順乎?臣等率諸御醫,趁早入待,詳承症候,仍爲診察,議定繼進湯劑爲宜,臣等不任區區憂慮,敢此問安,竝爲仰稟。答曰,知道。世子宮症節,與昨同矣,卿等不必入侍矣。
朴宗琦啓曰,行大司憲趙得永,執義李重蓮,掌令趙民和未肅拜,姜世白在外,持平李鐸遠·趙秀仁呈辭,監察茶時之意,敢啓。傳曰,知道。
朴宗琦啓曰,備邊司郞廳來言,今日賓廳日次,而直宿相値,不得來會云矣,敢啓。傳曰,知道。
朴宗京啓曰,藥房三提調,持湯劑來待矣。傳曰,封入。
兵曹口傳政事,副護軍單朴宗薰。
朴宗京,以內醫院都提調意啓曰,年例各殿進上臘藥所入牛黃,玖拾參部壹錢貳分捌里參毫,麝香貳百貳拾肆部玖分捌里肆毫,及自今年加入牛黃,參部壹錢參分肆里,麝香貳拾貳部參分柒里玖毫,竝令戶曹宣惠廳進排,而丙申定式牛黃,貳拾壹部壹錢貳分伍里貳毫,及自今年加入牛黃,參部壹錢參分肆里,以本院春秋兩等,元貢中取用,何如?傳曰,允。
李志淵,以賑恤廳言啓曰,漢城府別單,西部龍山坊土停里契民家失火事,傳曰,令賑廳別加顧恤,以盡趁卽奠接之方事,分付事,命下矣。被燒十間以上一戶,米五斗錢二兩,空石十五立,五間以上七戶,各米三斗錢一兩,空石十立,四間以上七戶,各米二斗錢一兩,空石十立題給之意,敢啓。傳曰,知道。
朴宗琦,以兵曹言啓曰,今十月二十一日,武臣賓廳講書日次,而內外中日,旣已停止,試講,依例停止之意,敢啓。傳曰,知道。
朴宗琦,以兵曹言啓曰,今此平賊慶科庭試別試武科殿試時,直赴殿試人,近仗軍士朴萬根等,二百四十一人內,二百十人應試參榜,十一人作故,付之榜末,所授帖文爻周,一人以賊徒用法,別武士趙仁權·崔尙獜·金致福·金熙奎·權翼躋·李宗秀,親騎衛高天崇·崔東烈·李言祚,扈衛軍官金昌潤,選武軍官金光漢,訓局軍金致鳳·金光鎭·孫尙彦·金興喆·權大雲,內禁衛安光喆,訓局敎鍊官李興國,御營軍史誼瑛等十九人,遭故,依法典陳試,直赴會試人選武軍官尹載濟等三十三人內,二十六人已爲應試,別付料軍官崔允和,直赴殿試,別騎士李廷起,馬兵盧之采作故,所授帖文,一體爻周,別付料軍官金尙鏞,訓局軍方長元,武藝別監全大喆等三人,遭故,亦爲依法典陳試,北兵營馬兵金允命,該道狀啓中,以起送爲辭,而不爲赴試,其委折,關問後稟處,前黃海兵使趙啓狀啓中,騎士金履璜之璜字,以黃字書之,別武士朴允彩之彩字,以彬字書之,江華留守洪義浩狀啓中,壯旅軍官朴英祿之英字,以永字書之,殊涉不審,前黃海兵使趙啓,江華留守洪義浩,竝推考,何如?傳曰,允。
副修撰高廷鳳疏曰,伏以慶溢宗社,歡騰朝野,華祝嵩號,蹈忭曷極,仍伏念臣,學術空疎,人望卑微,景薄崦嵫,甘捐邱壑,至於一切榮塗,礿非夢想攸到,迺者都堂之圈,謬被掄選,玉署除命,遽下於鄕廬屛伏之中,而召旨繼降,恩諭鄭重,臣誠惝怳感激,措躬無地也。臣本以草野賤蹤,際先朝作興之辰,叨功令首擢之榮,唱第之日,十行恩旨,曠絶千古,諭以高忠烈父子諸人,精忠特節,至令罽衣卉服之倫,相顧錯貽,凜然有生氣勃勃於湖海之間,未始不拊髀而興歎也。末乃誤奬臣三場程文九經講義,至有何典可靳,何官不做之敎,時庚申四月日也。嗚呼,從古人臣之初見君父,豈有如臣蒙被者哉?臣感激洪造,不知死所,邇來十有三年,頑同木石,補蔑涓埃,栢府薇垣,徒竊華銜,湖縣浿郵,只糜稟祿,扶舁殘骸,歸臥弊廬,拊躬自悼而已。頃當西徼出師之日,凡爲殿下臣子者,孰無北首爭死之心也?嗚呼,臣之先祖臣敬命,當壬辰之亂,以白首儒臣,屢年家食,不階王命,倡率義旅,傳檄諸道,其文有曰,使至尊憂社稷,於汝安乎。以賊虜遺君親,是可忍也。臣自學語以後,誦之熟矣。豈意百年昇平之餘,眞踐斯境,覩此變難乎?臣以先祖之裔,歷事兩朝,保有一身,頂踵毛髮,罔非君賜,則見遭國難,庶繩祖武,自竭駑鈍,糾合忠智,灑血誓死,黃屍原野,是乃臣已分內當爲底事,而其乃膂力旣愆,神志全耗,癃殘廢伏於千里之外,上而辜負國恩,下而墜絶家聲,未效燕南之慷慨,徒貽隴西之羞恥,何哉?聖朝寬大不之爲罪,乃反曠感先祖臣三父子立殣之烈,賜酹之寵,遽侈於睢陽之廟,錄孤之典,特施於寢郞之除,天地洪渥,幽明均被,閭里榮光,遠近聳瞻,蓋出樹風聲之聖德也。激頹波之淵度也,而簡拔之恩,至及賤臣,爲是忠臣之後拂拭塵垢,梳洗頭面,使得廁登瀛之班者,亶以先臣曾經是職,而竟立大節,曰篤不忘,庶幾後孫之,或彷彿於乃祖攸行也。臣感恩罔極,有淚如瀉,而反躬自省,顔有忸怩,夫南仲之裔,不墜南仲之緖然後,方可稱南仲之太祖,召公之後,必追召公之蹟然後,方可望召公,是似臣旣墜先緖,未追先蹟,頑頓無用,如右所陳,何敢望似是祖,何敢曰有是孫,而乃敢憑恃寵靈,忍詬冒恥,厭然若固有於先祖曾經之職乎?大凡人身之進身於朝者,雖微疵細過,必自引義,雖閑司漫職,不敢苟進者,恐傷廉隅也,恐辱公器也,恐士大夫之議其後也。今臣墜厥家謨,未與奔問者,已非微疵細過也,昵侍邇班,仰卑顧問也,亦非閑司漫職也則臣雖欲貪戀榮寵,不自引義,忘廉冒進,其於壞四維而羞一世何,且臣之年紀,且屬懸車,疾病又復嬰身,眼眸昏翳,精神迷瞶,看書不省首尾,移步輒患僵仆,以此貌樣,復起入洛,獨不貽都人之嗤點乎?若夫出入筵席,密邇耿光,人臣之至榮也,講論經史,裨補聖學,人臣之至願也。況今皇天眷佑,大慶備臻,八域翹首,咸誦宗祊之茀祿,湯旱連歲,舜民徂飢,四聰虛襟,正須經幄之訏謨,當此之時,臣雖至愚,秉彝忠愛之誠,獨自不昧,苟有一分何進之勢,則何苦以自阻於至榮至願之地,虛作聖朝之一棄物乎?誠以在家而爲忝祖之孫,考籍而爲致仕之年,以情以法,便一艮限,玆敢不避慢命之罪,出伏馹路,陳章縣道。伏乞聖慈,察臣言之非出飾讓,諒公器之不可濫辱,將臣新除職名,亟行鐫改,以重官方,以安私分,不勝幸甚。臣旣不以見職自居,何敢贅他而,身在下土,目見民隱,有不容泯默,玆敢附陳,惟聖明垂察焉。本道自經己巳以來,民力窮竭,貧富同然,而又況今年荐歉,無異己巳,田畝無篝車之收,蔀屋乏甁罌之儲,災形溢目而龜毛難括,糴督燃眉而鴻鳴轉哀,擧多荷擔之憂,實無安堵之望。臣於今行,歷路民人,謂臣赴召,在在擁馬,皆願導達民情,活我顚連之命,以今民勢,未蒙近年已施之澤,則誠恐無以慰其望而奠厥居,竊附古人圖流民之義,仰裨廈氈保赤子之仁,伏願亟命有司,另行講究,俾湖以南幾萬生靈,得免捐瘠之患焉。臣無任云云。省疏具悉。所陳留念,爾職已遞矣。
上在昌德宮。停常參·經筵。
夜三更,灑雨下雨,測雨器水深二分。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。世子宮口傳問安。答曰,知悉。大殿·王大妃殿·中宮殿,惠慶宮·嘉順宮,朝廷二品以上·六曹堂上口傳朝問安。答曰,知道。世子宮單子問安。答曰,知悉。
世子宮進服甘露飮一貼煎入事,榻前下敎。
藥房都提調韓用龜,提調李肇源,副提調朴宗京啓曰,伏未審夜間,聖體若何,寢睡·水刺之節,何如?世子宮調攝中氣候,何如?昨日枳吉飮進服之後,諸節益臻平順乎?臣等率諸御醫,趁早入侍,詳承症候,仍爲診察,議定繼進湯劑爲宜,臣等不任區區憂慮,敢此問安,竝爲仰稟。答曰,知道。世子症候一樣,而諸節頗益差復,卿等不必入侍矣。
朴宗琦啓曰,行大司憲趙得永,執義李重蓮,掌令趙民和未肅拜,姜世白在外,持平李鐸遠·趙秀仁呈辭,監察茶時之意,敢啓。傳曰,知道。
韓兢履啓曰,明日拜表相値,視事頉稟之意,敢啓。傳曰,知道。
尹鼎烈啓曰,來二十五日,朝參日次,而國忌齋戒相値,頉稟之意,敢啓。傳曰,知道。
朴宗京啓曰,藥房三提調,持湯劑來待矣。傳曰,封入。
尹鼎烈啓曰,假注書沈啓錫,身病猝重,勢難察任,今姑改差,何如?傳曰,允。
尹鼎烈啓曰,事變假注書安亨鎭,身病猝重,勢難察任,今姑改差,何如?傳曰,允。
傳于韓兢履曰,世子水痘,今已差復,直宿撤罷,朝廷及諸問安,勿爲之。
傳于韓兢履曰,今番直宿日淺,賞典勿論,醫官中前已效勞者安載述,守令除授,朴元豐加資。
藥房口傳啓曰,卽伏見傳敎下者,有直宿撤罷之命,宗社臣民之慶,莫大於此。第伏念症候諸節,雖臻差復,其在保護愼重之道,有不容遽然撤退,臣等不勝耿耿之忱,姑爲依前竝直之意,惶恐敢啓。答曰,知道。
世子今已差復,置之爲宜。
藥房口傳再啓曰,臣等俄以竝直之意,相率仰籲,及伏承批旨,有置之爲宜之命,下情誠不勝抑鬱之至,睿候諸節,雖幸日臻差復,職在保護之任,遽爲撤退,揆以事體道理,誠甚未安。臣等,姑爲輪回入直,以便承候議藥之至,千萬顒祝,惶恐敢啓。答曰,知道。症候今旣差復,何必如是力請?輪直,依前下敎置之。
往書朴來兼,代以韓用錡爲假注書。
沈啓錫改差,代以李鶴秀爲假注書。
安亨鎭改差,代以林正起爲假注書。
朴宗琦啓曰,明日拜表,兩司當爲進參,除在外外,未肅拜·呈告人員,竝卽待開門牌招,何如?傳曰,允。
兵曹口傳政事,以趙台錫爲內禁將。
韓兢履,以禮曹言啓曰,今玆王世子水痘之候,遄臻平復,此誠臣民莫大之慶,告廟頒敎陳賀等節,係是應行之禮,卽爲擇吉擧行,何如?傳曰,置之。
尹鼎烈,以兵曹言啓曰,卽接社稷署牒報,則本署入直守門將訓鍊院主簿權思龍,昨日申後,遭故出去,而至於下鑰,乃爲闕直云。聞甚驚駭,査問其委折,則當次入直訓鍊院主簿李亨泰,趁不就直,以致多時闕直之境,事未前有,李亨泰,爲先汰去,其罪狀,令該府,拿問處之,何如?傳曰,允。
尹鼎烈,以兵曹言啓曰,今十月二十四日,二內禁軍番次矣,該番將未差之代,依承傳口傳擬入之意,敢啓。傳曰,知道。
領議政金載瓚,左議政韓用龜,右議政金思穆等箚曰,伏以我春宮邸下,水痘自初平順,症候遄臻康復,院直已撤,庭候亦停,殿宮享悅豫之樂,朝野切蹈祝之情,仍伏念謹稽藥院故事。春曹已例,王世子若經疹痘之症,必上告于太室,下布于大庭,賁擧稱賀之儀,此乃故常也,彝典也。玆於撤直命下之後,該曹援例稟旨,而旋有置之之批,臣等固知睿候,今已快復,聖意不欲張大,以此應行之禮,乃有權停之敎,然而勿藥之喜,神人胥悅,同慶之情,中外無間,而伏况有慶則有賀,情文之不可已者,抑又痘候後,必擧縟儀,考之掌故,已成時王之制,未嘗或停,今若慶實莫大,禮有未擧,則不但聖世之闕文,在臣民抑鬱之忱,亦當,何如?玆敢相率聯陳。伏乞更加聖思,特令所司,爰遵邦例,亟行當行之禮,不勝幸甚。取進止。答曰,省箚具悉卿等之懇。世子症候,已爲決復,豈勝可幸?陳賀則不欲張大,故已爲置之,卿等知悉。仍傳曰,此批答,遣史官傳諭于領左右相。
校理洪起燮,副修撰李東永等疏曰,伏以臣等,卽伏見儀曹草記批下者,世子宮水痘平復,告廟頒敎陳賀等,有置之之命矣。臣等非敢不仰認殿下,不欲張大之聖意,而第念國有大慶,上告下布,大庭呼嵩,係是應行之禮,而若稽我列朝懿典,凡於春邸翌瘳之慶,未或不按而行之者,誠以事體之重,不可不念,臣民之情,不可不副也。伏况睿候平順,院直卽撤,弛殿宮惟憂之念,鞏宗社無疆之休,不日乃復,爲慶愈大,備禮飾喜之擧,尤不容少緩,臣等適忝館直,不容泯默,玆敢聯陳短章,仰瀆崇嚴。伏乞還寢儀曹草記置之之命,仍令擇吉擧行,以重事體,以副輿情,千萬幸甚。臣等無任云云。答曰,省疏具悉。已諭於大臣箚批矣。
上在昌德宮。停常參·經筵。
藥房都提調韓用龜,提調李肇源,副提調朴宗京啓曰,伏未審夜間,聖體若何,寢睡·水刺之節,何如?世子宮調攝中氣候,何如?昨日甘露飮進服之後,諸節益臻平順乎?臣等率諸御醫,趁早入侍,詳承症候,仍爲診察,議定繼進湯劑爲宜,臣等不任區區伏慮,敢來問安,竝此仰稟。答曰,知道。世子症候,與昨一樣,卿等不必入侍矣。
韓兢履啓曰,明日常參·經筵,取稟。傳曰,只晝夕講。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
呂東植啓曰,行大司憲趙得永,執義李重蓮,掌令趙民和,持平李鐸遠·趙秀仁牌不進,掌令姜世白在外,監察茶時之意,敢啓。傳曰,知道。
備忘記,慶尙左兵使李春英下直,長弓一張,長箭一部,片箭一部,筒兒一箇賜給。
朴宗京啓曰,藥房三提調,持湯劑來待矣。傳曰,封入。
傳于尹鼎烈曰,三使臣留待。
傳于尹鼎烈曰,三使臣入侍。
呂東植啓曰,今日拜表時,憲府則監察代行矣,雖無諫院,仍爲行禮之意,敢啓。傳曰,知道。
以大司諫鄭景祚,司諫南惠寬,獻納李在璣,正言金鎭,執義李重蓮,掌令趙民和,持平李鐸遠·趙秀仁牌不進罷職傳旨,傳于呂東植曰,只推。
李鶴秀有頉,代以朴齊明爲假注書。
韓用琦有頉,代以鄭基善爲假注書。
林正起有頉,代以李衡柱爲假注書。
朴齊明有頉,代以宋成龍爲假注書。
鄭基善有頉,代以趙萬協爲假注書。
李衡柱在外,代以金喆遠爲假注書。
以黃海監司韓用鐸狀啓,谷山府民家失火事,傳于尹鼎烈曰,聞甚矜惻,元恤典外,別加慰撫事,分付。
宣傳官吳致勛書啓,臣於當日辰時量,以西部土亭里失火處摘奸事,敬奉承政院所下傳敎,仍爲馳往看審是白乎,則昨於戌時量,本里居良人崔弘敎家,因炊飯,草家四間,先爲失火,而遂仍風漸熾,不得撲滅,連燒閑良黃仁熙草家十一間,良人林鳳大草家六間,良人崔仁大草家五間,良人姜春馨草家五間,良人秋尙魏草家五間,良人金德仁草家五間,良人李邦草家五間,良大韓大福草家四間,良人許喜哲草家四間,良人朴連佑草家三間,船匠黃得秀草家六間,閑良李光淡草家二間,盡爲燒燼是白遣,良人韓旕殷草家八間內,四間被燒,良人林啓胤草家七間內,三間被燒是白乎所,已上失火合爲十五戶是白乎旀,黃仁熙柴十五加里,良人林遇春柴十四加里,許喜哲柴十三加里,合四十加里,盡爲燒燼是如乎,加里之大小,未可一一憑審是白乎乃,驚心慘目,不可勝狀,而火發初昏,幸無一人致傷是白遣,家産段,太半隨燼,略有移出者是白如乎,卽爲聚會災民於一處,謹以聖旨內辭意,面面慰撫是白遣,中任等處,更無後慮之意,各別申飭是曰齊。傳曰,知道。
韓兢履,以承文院右參贊意啓曰,今日慕華館査對時,六曹堂上當爲進參,而工曹判書朴宗來,參議鄭魯榮懸病,參判金愚淳在外,無以備員,判書朴宗來,參議鄭魯榮,令政院牌招,以爲擧行之地,何如?傳曰,允。
尹鼎烈,以都摠府言啓曰,副摠管吳淵常,以禮曹堂上咨文査對事,慕華館晝仕出去之意,敢啓。傳曰,知道。
尹鼎烈,以都摠府言啓曰,中日習身技放事,以直宿間啓請姑停矣,今已撤直,今日人直內三廳武兼禁軍及軍兵等,當爲中日習射技放,而拜表相値,不得設行之意,敢啓。傳曰,知道。
呂東植,以戶曹言啓曰,湖西田稅大同再運舟橋船,盡數入來後草記事,年前有所定式矣。卽接舟橋司移文,則湖西·公州等二十九邑田稅大同,再運次下去船七十一隻,今已畢入來云,敢啓。傳曰,知道。
壬申十月二十二日辰時,上御熙政堂。三使臣入侍時,右承旨尹鼎烈,記事官朴來謙,記注官車翊修,別兼春秋李紀淵,上使沈象奎,副使朴宗正,書狀官李光文,以次進伏訖。上曰,三使臣,皆無事往還,可也。仍賜物有差,世子宮進服金銀花茶,安神丸半丸,調入事。榻前下敎上命退,象奎等以次退出。又命退,承史以次退出。
上在昌德宮。停常參,只晝夕講。
夜一更二更,灑雨下雨,測雨器水深四分。二更,電光。
藥房提調李肇原,副提調朴宗京啓曰,伏未審夜間,聖體若何,寢睡·水刺之節,何如?世子宮調攝中氣候,何如?昨日安神丸進服之後,諸節益臻平復乎?臣等率諸御醫,趁早入侍,詳承症候,仍爲診察,議定繼進湯劑爲宜,臣等不任區區伏慮,敢來問安,竝此仰稟。答曰,知道。世子宮症候,與昨一樣,卿等不必入侍矣。
韓兢履啓曰,明日常參·經筵,取稟。傳曰,只晝講。
呂東植啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗京啓曰,藥房提調·副提調,持湯劑來待矣。傳曰,封入。
宋成龍有頉,代以朴心壽爲假注書。
趙萬協有頉,代以朴周燮爲假注書。
朴心壽有頉,代以金致坤爲假注書。
朴周燮有頉,代以金聖謙爲假注書。
以工曹參議鄭魯榮牌不進罷職傳旨,傳于呂東植曰,只推。
執義李重蓮啓曰,臣言議風采,本不合於淸朝耳目之任,而迺者栢府除旨,遽下於鄕廬蟄伏之中,違傲之餘,雖不得不聞命登途,黽勉出肅,而第臣於年前,以沁賊懲討事,乍罷旋仍,臺體壞損,有若自臣伊始,臣之臺端一步,便成鐵限,宜卽來避,而移拜玉署,未及周旋,尙此恧怩矣。臣以此情踪,何敢一刻晏然於臺次乎?請命遞斥臣職。答曰,依啓。
掌令趙民和啓曰,臣言議風采,本不合於淸朝耳目之任,而掌憲特除,忽下於夢想之外,天牌屢臨。臣感激恩命,怵畏義分,雖不得章皇出肅,粗伸叩謝之忱,而第臣於合啓中,有私義之不可隨參者,曾叨見職,以此引避,輒蒙體諒之恩。今臣處義,宜無異同,以此情踪,其何敢一刻晏然於臺次乎?請命遞斥臣職。答曰,依啓。
以大司諫鄭景祚,司諫南惠寬,獻納李在璣,正言金鎭,持平李譯遠·趙秀仁牌不進罷職傳旨,傳于呂東植曰,只推。
壬申十月二十三日午時,上御熙政堂。晝講入侍時,特進官李相璜,持詩傳第一卷,同知事李羲甲持詩傳第一卷,參贊官韓兢履,持詩傳第一卷,侍讀官李墷,持詩傳第一卷,檢討官李東永,持詩傳第一卷,記事官朴來謙,持詩傳第一卷,記注官車翊修,持詩傳第一卷,別兼春秋李紀淵,持詩傳第一卷,武臣行副護軍鄭㵙,以次進伏訖。上開卷讀前受音一遍訖,命奏新受音,墷讀自殷其雷,止章六句。上曰,文義陳之。墷曰,此詩,自何斯違斯,止歸哉歸哉,皆反復吟詠,優斿不迫,寬緩和平,於此可見從役之人,勤於職事,不遑室家之樂,其室家之人,思念君子,冀其還歸之遄,隱然有交勉之意,蓋君上有仁聖之化,故臣下有信厚之德,君子有信厚之德,故婦人得情性之正。周王體下之聖德,藹然可見,而試以近日事觀之,則向來西征將士,各勵忠憤,曾無愁怨之聲,列聖朝德化之盛,我聖上體下之仁,臣不勝欽仰,而褒賞之典,陰雨之備,亦不可不益加聖念矣。上曰,下番陳之。東永曰,此章旣言莫敢或遑,又言莫或遑息,則從役者之不敢私其身,於此可見,而至若其家人,不過閭巷婦人,乃能知王事之至重,家室之反輕,但冀其早幹王事,式遄其歸,而未嘗有一毫怨怒之意,苟非文王修齊之化,薰蒸透徹,浹人肥膚,則何以能及此哉?伏願於此等處,益加體念,以爲化行俗美之道焉。上曰,同知事陳之。羲甲曰,此詩雖閭巷匹婦之詩,而猶有可觀,蓋君子從役在外,而不敢言勞,婦人思念君子,而不敢怨上者,此無他,在上之人,能推體下之仁故耳。有周盛時,使臣則其去也送以皇華,其歸也勞以四牡,從役則其去也送以出車,其歸也勞以采薇,是以上下之間,情志流通,從役在外者,雖勞苦備至,而不敢有怨上之言,以至於匹夫匹婦,吟詠歌詩之際,亦有此寬緩和平之音。伏願於此等處,亟加體念,政令施措之間,務盡體下之道焉。上曰,特進官陳之。相璜曰,從役在外,勞苦之事也,勞苦愁心怨,人情之固也。此詩則少無愁怨之意,而反有和平之音,此可見文王德化,入人者深矣。大抵有怨無怨,都在於在上者使民之如何耳。使民以其道,則雖甚勞苦而不敢疾怨,使民不以其道,則雖欲和平,而不可得矣。此章,雖閭巷婦人之詩,而諷詠玩味,自有言外之旨,藹然可見,伏願於此,反覆體念焉。上曰,參贊官陳之。兢履曰,玉堂上下番,已盡敷陳,臣無容更陳矣。上掩卷,命經筵先退。相璜等退出。世子宮進服金銀花茶安神丸半丸調入事。榻前下敎又命退,承史以次退出。
壬申十月二十三日未時,上御熙政堂。夕講入侍時,特進官李相璜,持詩傳第一卷,同知事李羲甲持詩傳第一卷,參贊官尹鼎烈,持詩傳第一卷,侍讀官洪羲瑾,持詩傳第一卷,檢討官鄭祖榮,持詩傳第一卷,假注書沈啓錫,持詩傳第一卷,記注官車翊修,持詩傳第一卷,別兼春秋李紀淵,持詩傳第一卷,以次進伏訖。上命開卷奏新受音。羲瑾,讀自標有梅,止標有梅三章章四句。上命陳文義。羲瑾曰,此章詞旨急迫,雖不及桃夭章之純善全美,然憫時之晩而恐有强暴之辱,待士之求而必須媒妁之言,可以見淫俗之丕變,而情性之得正也。此莫非文王之化自近被遠,而愚夫愚婦,同歸於禮義之俗也。目今關西一路,荐年飢饉之餘,又經搶攘,男女婚嫁,必有失時之歎,今若自上,董飭於該道之方伯·守宰,宣布德敎,以副朝家軫恤之念,則訛誤之俗,得以革變,而一夫一婦,無流離失所之患矣。伏願克加體念焉。上曰,下番陳之。祖榮曰,此章憫婚嫁之失時,旣曰迨其今兮,又曰迨其謂之,其辭雖若汲汲矣,然而必待庶士之求,而媒妁之通者,有以見風俗之美,而止於禮者也。魏風有狐之篇,心之憂矣,之子無裳云者,亦女子求嫁之詩,而與此章之旨義,正淫之別,逈然不同,治化之汚隆,此可以驗焉,而惟在於人君導率之如何耳。伏願殿下,益懋聖學,以爲根基,而修身正家化民成俗,使二南之治,復見於今日,則豈不休哉?上曰,同知事陳之。羲甲曰,此詩憫婚嫁之失時,而猶恐其晩,故至有求我迨今之語,此可以推移觀之矣。凡事莫不有所當之時,而民事尤重故,有曰民事不可緩,有曰不奪民時,夫及時濟民之政,譬之若救焚拯溺,而不可有緩者也。目今八路告歉,民命近止,以西路言之,干戈之後,癘疫之餘,兼以荐年飢饉,民生之失所流離者,慘然在目,三南則沿海之地,平原之野,歉事尤劇。畿內則雖曰稍勝,而峽邑數三處,無異於己巳之災,朝家存恤之政,可謂迨其今兮,迨其謂之者也。道臣之狀請,廟堂之講處,必有經畫者,而惟願殿下,亟加軫恤之仁,而必思實惠之下究,吏救民濟荒之策,汲汲然及今無失焉。上曰,特進官陳之。相璜曰,上下番及同知事,皆已敷奏,臣則無可達者矣。上曰,參贊官陳之。鼎烈曰,臣亦無可達之辭矣。上命掩卷。鼎烈曰,法講體段,自有則焉,而未承新受音,明日又有晝講之命,自今以後,前新受音,必親讀焉。承聆玉音,亦臣等之與榮矣。上曰,自明日,晝講當讀之矣。上命經筵先退,相璜等退出。又命退,承史以次退出。
上在昌德宮。停常參,只晝講。
藥房提調李肇原,行左承旨李志淵啓曰,伏未審夜間,聖體若何,寢睡·水刺之節,何如?世子宮調攝中氣候,何如?連日安神丸進服之後,諸節益臻平復乎?臣等率諸御醫,趁早入侍,詳承症候,仍爲診察,議定繼進湯劑爲宜,臣等不任區區伏慮,敢來問安,竝此仰稟。答曰,知道。世子宮症候,與昨一樣,卿等不必入侍矣。
韓兢履啓曰,明日再明日,翼陵忌辰祭齋戒正日相値,視事頉稟之意,敢啓。傳曰,知道。
朴宗琦啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
尹鼎烈啓曰,禁衛營廳將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,臣鼎烈,以入直禁軍戎器點考,下直之意,敢啓。傳曰,知道。
尹鼎烈啓曰,臣依定式進詣仁政殿月臺,入直禁軍等,戎器點考則皆無頉,仍以傳敎內辭意勞問,則皆好在云矣,敢啓。傳曰,知道。
韓兢履啓曰,藥房提調,持湯劑來待矣。傳曰,封入。
傳于韓兢履曰,世子宮水痘症候,今已快復,別入直及藥房問安,自今日勿爲之。
傳于韓兢履曰,光恩副尉謚號,迄未爲之,殊欠平日優禮之意,令弘文館,不待謚狀,議謚爲之,迎謚日,遣承旨致祭,祭文當親撰以下矣。
朴宗琦啓曰,卽者義禁府都事來言,時囚無得過三日滯囚,曾有定式矣,時囚罪人李亨泰,捧供,金文基·權思穆·李惟采·具載哲·李吉會·李德升·趙濟民·尹載鐸等,議處及平安道·公忠道,放未放回啓,當爲擧行。而判義禁曺允大,同義禁金蓍根,俱有身病,吳淵常在外,只有同義禁韓致應一員,無以備員開坐云,判義禁曺允大,同義禁金蓍根,竝卽牌招,何如?傳曰,允。
朴宗琦啓曰,判義禁曺允大,同義禁金蓍根牌不進,推考傳旨,今方捧入,而開坐命下之後,如是違牌,事甚未安,竝更爲牌招,何如?傳曰,允。
朴宗琦啓曰,行大司憲趙得永,持平李鐸遠·趙秀仁牌不進,執義·掌令一員未差,姜世白在外,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言金鎭,持平李鐸遠·趙秀仁牌不進罷職傳旨,傳于朴宗琦曰,只推。
金聖謙有頉,代以權華爲假注書。
朴宗琦啓曰,判義禁曺允大,同義禁金蓍根再牌不進推考傳旨,今方捧入,而開坐命下之後,連事違召,無意承膺,揆以事體,誠極未安,所當更請牌招,而係是一日三牌,何以爲之?敢稟。傳曰,竝許遞,政官牌招開政。
韓兢履,以內醫院提調意啓曰,副提調朴宗京,今日問安,不爲仕進,卽爲牌招,何如?傳曰,允。
尹鼎烈,以備邊司言啓曰,關西進獻,年豐間停蠲事因特敎行會矣。卽見該監司鄭晩錫所報,則以爲,今年,又値歉荒,各項貢獻,當爲停封,而事體嚴重,不敢擅便爲辭矣。關西一路,旣從拔例之典,莫重獻御,亦令待豐特停,而今年又爲告歉,民窮姑難少紓,道臣雖不敢直請停封,而在朝家終始懷保之政,宜有別加軫恤,各項貢獻,依昨年所施廣恩,許令姑爲停封,何如?傳曰,允。
尹鼎烈,以備邊司言啓曰,頃以新寧還穀,依江界·茂山已施之例,限萬石發賣分俵,穀少邑便否,啓聞之意,筵稟行會矣。卽見該監司金魯應狀啓,則以爲,萬石之價,雖從市直,歉歲窮民,實難一時辦出,分二年發賣,以滿萬數,而今年先以五千石,從市直發賣,以詳定價移貿於穀少邑事,請令廟堂,稟旨分付矣。該邑還政,不可不釐弊,而移貿之外,更無長策故,前已筵稟行會,而今見道臣所啓,則萬包之一時發賣,宜有歉歲難辦之弊,分半作錢,限二年次次移貿,果爲便當,依此施行之意,分付,何如?傳曰,允。
尹鼎烈,以備邊司言啓曰,卽見平安監司鄭晩錫狀啓,則以爲,本營壯軍及馬別·巡別,分作左右列,自十一月至十二月,定爲六番,而昨年因歲荒停番,繼之以饑癘兵革,逃故極多。今年則壯軍每部咸二哨,馬別及巡別,各減四哨,分作五番,待明年人戶稍集,還復舊制事,請令廟堂,稟旨分付矣。軍摠旣減,未及塡代,入坊元哨,果難如數立番,依狀請姑爲減哨分排,而此乃不得已權宜之政,塡闕補伍,一時爲急,不可以今番咸哨,仍爲因循,待明年隨卽充額,無使莫重軍制,一或疎虞之意,嚴飭道帥臣,何如?傳曰,允。
尹鼎烈,以兵曹言啓曰,輪對武臣加抄啓人員,別單書入之意,敢啓。傳曰,知道。
尹鼎烈,以禁衛營言啓曰,騎士都試時,優等人別單書入之意,敢啓。傳曰,知道。
尹鼎烈,以摠戎廳言啓曰,本廳中軍徐英輔,呈告下鄕,勢難久曠,今姑改差,何如?傳曰,允。
行大護軍金孝建疏曰,伏以皇穹默佑,邦休荐臻,慈宮擧翌瘳之賀,春邸奏康復之慶,臣民蹈抃,曷有其極?噫,今玆九月二十二日,卽我先大王誕辰也。星辰推嬗,寶甲奄回,我殿下祗拜眞殿,躬行酌獻。伏惟羹墻之慕益切,焄蒿之感冞深,凡今在廷臣僚,擧切於戲不忘之忱,孰無愀如復見之思,而臣以先朝舊物,此時愴慕,尤倍常品。仍念臣姿本庸陋,門又寒素,幸際我寧考作成之化,粵自記注之時,依近日月之光,逮叨出納之地,涵濡雨露之澤,前後叨冒,實非夢寐之攸期,塵刹未報,弓劍莫攀,中夜痛泣,只恨餘生之頑延,惟我殿下,不遺簪履之舊,曲垂帡幪之恩,節次拄排,滾到卿月之班,外內歷試,屢遂便養之私,分已過矣,願已足矣。復豈有前進之倖想,而不自意誕日行禮之餘,特降先朝侍從六十歲人加資之命,以臣爲資憲大夫者。臣聞命以來,驚惶感愧,實不知措躬之所。噫,正卿,卽所稱八座也。班資最崇,地望自別,在周居六官之重,有漢爲九卿之尊,苟非才德兼備,足以表著朝端,則其不可濫據也明矣。况臣人地素輕,文質無當,而一年之內,驟躐兩資,遽然廁跡於上大夫之列,以若無以之賤質,叨此不世之異數,豈可以臣生年之適符於是歲,不問人器之賢愚,不計爵秩之崇卑,一例冒授,混不區別也哉?臣於恩資頒下之日,手擎華誥,若霑遺渥,歸告老父,相對嗚咽,榮雖極於奉檄,愧實深於在梁,今若徒恃寵靈,以進爲榮,視同固有,恬不知愧,則一身滿盈之譏,雖不足恤,聖朝名器之累,將謂斯何?恩數曠越,雖出念昔之意,私心怵惕,益切踰涯之懼,間因事會,雖不得不祗肅恩命,冒參候班,而仍因蹲據,有關廉防,玆敢瀝陳衷懇,仰暴崇嚴。伏乞聖慈,念卿班之不可濫授,察臣言之非出飾讓,特命收還臣新授爵秩,以安私分,以重公器,千萬幸甚。臣無任云云。答曰,省疏具悉。卿其勿辭。
戶曹參判朴宗正疏曰,伏以皇穹默佑,邦休荐臻,惟我王世子邸下,水痘不日平復,歡欣抃蹈之忱,薄海惟均。仍伏念臣,猥膺使命,行將出疆,拜辭文陛,退宿畿坰,瞻望觚稜,不勝戀結之忱。第臣見帶度支佐貳之任,不宜仍冒,以致久曠,玆從縣道,略控短疏。伏乞聖明,特許遞改,俾便公私,不勝幸甚。臣無任云云。答曰,省疏具悉。所請依施。
副修撰尹致謙疏日,伏以臣直一庸愚顓蒙,空空蔑蔑之人,徒荷造化之天,庇覆之拂拭之,前後踐歷,無非踰濫,居常愧懼,如集于木,迺者玉署新命,忽下於千萬夢想之外,臣驚遑震懍,益不知措躬之所也。噫,館閣爲任,不輕而重,出入經幄,昵侍文陛,上而盡啓沃之方,下而任思論之責,苟非文學才猷,可脩顧問之列者,則莫膺是選,今以如臣之瞢無知識,不學無術者,苟然廁跡於其間,在臣一身,榮耀則極矣,其於汚名器而羞同列,所關非細,臣非不知悉暴事狀,仰冀誤恩之反汗,而時値大庭之候班未撤,喬陵之展謁隔日,誠切起居,義重陪扈,隨牌出肅,靦然行公,微諒莫遂,廉隅都喪,至今思唯,不覺顔騂而背汗,玆敢略搆文字,仰瀆崇嚴。伏乞聖明,俯賜鑑諒,將臣職名,亟行鐫免,仍命選府,勿復擬臣於瀛館之職,以重公器,以安私分,不勝大願。臣固不敢見職自居,而情私懇迫,萬萬切急,苟或以私義之難安,自阻於仁覆之天,趑趄囁嚅,終不一暴,則亦非事君無隱之道也。玆因冀免,敢此尾陳,惟殿下矜憐而財幸焉。臣之偏母,今年七十有四矣,夙遭愍凶,素抱貞疾,氣息奄奄,若不保朝夕者,數十年于玆,而今則齒益衰邁,病愈癃痼,飮啖之節,日減月損,凜綴之憂,年增歲加,痰火轉盛,肥肉全銷,目下遑遑之狀,隨時不同,而臣家本食貧,計拙謀生,秋而無甔石之收,冬而無絮袽之備,甘旨之養,已無其望,菽水之供,亦多不逮。噫,彼閭井賤流,猶能自食其力,以盡仰事之方,而臣獨爲人子,而不能展烏鳥反哺之誠,自髫齕而至于今日,徒貽尸饔之勞,朝脯闕滫瀡之供,疾病失滋補之方,崦嵫之景,難住,寸草之誠莫效,臣每一念至,忽忽忘生。伏況我殿下,克推孝理之政,常軫體下之德,凡厥臣僚之前後陳懇,無不矜諒而曲許之,臣之情事,庶幾蒙一視之惠澤,特命該曹,畀臣一小縣,得以遂將養之至願,則自今以往,老母餘年,無非殿下之所賜也。臣生當隕首,死當結草,以報涓埃之萬一。臣無任云云。省疏具悉。爾其勿辭,所請,令該曹稟處。
壬申十月二十四日午時,上御熙政堂。晝講入侍時,知事李益運持詩傳第一卷,特進官韓致應,持詩傳第一卷,參贊官朴宗琦,持詩傳第一卷,侍讀官洪羲瑾,持詩傳第一卷,檢討官鄭祖榮,持詩傳第一卷,假注書沈啓錫,持詩傳第一卷,記注官孫錫祚,持詩傳第一卷,別兼春秋李紀淵,持詩傳第一卷,武臣行副護軍朴孝晉,以次進伏訖。上命開卷奏新受音。羲瑾,讀自嘒彼小星,止小星二章章五句。上讀新受音一遍訖,命陳文義。羲瑾曰,此章夫人則能不妬忌而惠下,衆妾則亦皆知命而安分。卽周易家人卦利女貞之象也,而文王刑妻御家之化,於此乎可見矣。家人卦曰,君君臣臣,父父子子,兄兄弟弟,夫夫婦婦,而家道正,正家而天下定。大學曰,平天下在治其國,治國在齊家,夫衆妾之安於其分而莫敢或越者,卽家道之所以齊也。非但適妾之間爲然,凡上下大小,莫不有命而有分,知命則安分矣。安分則治道平順,而天下定矣。挽近以來,紀綱凌夷,名分掃地,內而言之,則仕路之躁競,士習之渝壞,莫此爲甚,外而言之,則貪墨之成風,侈濫之日盛,莫今時若,此傳由於不安分不知命之故也。今若自上,克懋修齊之化,以正朝廷,正朝廷而推諸四方,上之人,則皆如小星夫人之惠下,下之人,則亦如小星衆妾之安命,則治道自成,而名分大定矣,伏願體念焉。上曰,下番陳之。祖榮曰,衆妾之御幸者,易致有僭恣踰分之患,而乃能知命安分,不敢或越者,可以見人君齊家之化也。大學曰,之其所親愛而辟焉,之其所賤惡而辟焉。凡治家之道,或有偏重於親愛賤惡之間,則心有所辟而家道不順,故人君必以中正和平之德,懋至公無私之道,內而自宮闈之間,推以及四方之遠,而天地亦應之。故朱子之訓曰,吾之心正,則天地亦正,吾之氣和,則天地亦和,此可見人君之一動一靜,而天地之感應者也。惟我殿下,臨御一紀,左右便嬖,罔或有聞二南修齊之化,何幸復見於今日,而伏未知聖學一心上,中正和平之工,果已臻位育之極,而無或差欠耶。愚臣過慮,自不覺其區區也。人君位育之功,惟可以驗看於天時人事,而近日人事之失宜,固不可歷擧枚陳,而天時之失宜,莫此爲甚,今當收藏之節,而寒燠無常,昨日之寒,便成隆冬,今日之燠,反如陽春,兼以寒雨間霔,陰雲或結,九月以來,非時之雷已極驚懼,而昨夜電光,或爲陰陽失常之災。臣等見燁燁之光,達宵不寐,上以憂天道之垂警,下以念人事之失宜,竊以爲我殿下,脩省戒懼之念,或有所間斷而致此耶。古人之言曰,一念之間,而景星卿雲,伏願殿下,益懋中正和平之德,以爲對越上天之道焉。上曰,知事陳之。益運曰,女子之性,偏狹難近,而能知命安分者,卽夫人之化也。夫人之化,卽文王之化所由及也。自古及今,世道之汚隆,人心之淑慝,傳係乎人君導率之如何,而導率云者,非別件物事也。凡日用云爲之間,一動一靜,一政一令,各盡其道,而推近及遠,則家道自順,而有治平之效矣,伏願殿下,體念於此等處,以盡導率之方焉。上曰,特進官陳之。致應曰,上下番及知事,皆已陳奏,臣別無可達者矣。上曰,參贊官陳之。宗琦曰,臣亦無可達者矣。上命掩卷,仍命經筵先退。益運等退出。又命退,承史以次退出。
上在昌德宮。停常參·經筵。
王大妃殿進服加減參蘇飮,自今日一貼式,限三貼煎入事,榻前下敎。
藥房都提調韓用龜,提調李肇原,副提調朴宗京啓曰,伏未審夜間,聖體若何,寢睡·水刺之節,何如?世子宮調攝中氣候,何如?臣等率諸御醫,趁早入侍,詳承諸節,仍爲診察爲宜,臣等不任區區伏慮,敢來問安,竝此仰稟。答曰,知道。世子宮症候,與昨一樣,卿等不必入待。
尹鼎烈啓曰,行大司憲趙得永未肅拜,執義·掌令一員未差,姜世白在外,持平李鐸遠·趙秀仁呈辭,監察茶時之意,敢啓。傳曰,知道。
尹鼎烈啓曰,備邊司郞廳來言,今日賓廳日次,而國忌齋戒,相値,不得來會云矣,敢啓。傳曰,知道。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
韓兢履啓曰,同副承旨呂東植,今日不爲仕進,卽爲牌招,何如?傳曰,允。
李志淵啓曰,卽伏見漢城府坐不坐單子,則連三日無緣不坐,詞訟劇地,委屬可悶,當該堂上,不可無警,竝推考,何如?傳曰,允。前後飭敎,不啻申嚴,卽爲開坐事,分付。
朴宗京啓曰,藥房三提調,持湯劑來待矣。傳曰,封入。
傳于韓兢履曰,世子宮症候快復,藥房間日問安,勿爲之。
韓兢履啓曰,卒光恩副尉金箕性議謚事,命下矣。應敎洪冕燮,副應敎朴周壽,竝卽牌招,以爲擧行之地,何如?傳曰,允。
以同副承旨呂東植牌不進罷職傳旨,傳于韓兢履曰,只推。
以應敎洪冕燮,副應敎朴周壽牌不進罷職傳旨,傳于韓兢履曰,只推,更爲牌招。
韓兢履啓曰,行吏曹判書曺允大,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安。參判林漢浩,家在城外,判書,更爲牌招,何如?傳曰,參議只推,與參判一體嚴飭牌招。
韓兢履啓曰,行吏曹判書曺允大,參判林漢浩,參議宋冕載牌不進推考傳旨及罷職傳旨,今方捧入,而開政命下,已至經宿,尙未擧行,事甚未安。判書陳疏到院,而以國忌齋戒,不得捧入,判書·參判,竝更牌招,何如?傳曰,參議只推,與參判一體牌招。
傳于韓兢履曰,吏曹判書上疏入之。
韓兢履啓曰,吏曹參判林漢浩,參議宋冕載再牌不進,推考傳旨及罷職傳旨,今方捧入,而開政命下之後,連事違召,萬萬未安。判書曺允大,受由,參判所當更請牌招,而係是一日三牌,何以爲之?敢稟。傳曰,參議只推,與參判更爲嚴飭牌招。
韓兢履啓曰,吏曹參議宋冕載三牌不進,依定式禁推傳旨捧入之意,敢啓。傳曰,知道。
以吏曹參議宋冕載三牌不進,禁推傳旨,傳于韓兢履曰,分揀。
韓兢履啓曰,今日政,新除授金吾堂上,竝待下批牌招,以爲開坐之地,何如?傳曰,允。
有政。吏批,行判書曺允大受由,參判林漢浩進,參議宋冕載牌招不進,左副承旨韓兢履進。啓曰,判書曺允大受由,參議宋冕載牌招不進,小臣獨政未安,何以爲之?敢稟。傳曰,依爲之。
以金熙華爲執義,以李允謙爲掌令,以李壽咸爲戶曹參判,以鄭尙愚爲右尹,以南履翼爲戶曹參議,以李龍秀爲刑曹參議,以李集斗爲判義禁,以李志淵爲同義禁,以曺允大爲司䆃提調,以李肇源爲濟用提調,以曺允大爲造紙提調,以李紀淵爲兵曹正郞,以金基周爲元陵別檢,以李敬參爲減平縣監,長城府使嚴思勉,珍山郡守宋雲載相換,長興府使李熙章,益山郡守韓兢裕相換,興陽縣監李垕,珍島郡守安光贊相換,谷城縣監金載謙,長水縣監沈文永相換,以李載馨爲孝昌墓守衛官。兵批,行判書南公轍進,參判趙興鎭病,參議韓鼎運入直,參知李德鉉差祭,右承旨尹鼎烈進。以鄭㵙爲同知,以李元豐爲同知,以金東郁爲僉知,以崔光泰爲曹司五衛將,以李在淵爲五衛將,以安業爲五衛將,以金景勳爲五衛將,以趙元鎭爲慶熙將,以李思謙爲訓鍊副正,以金時弼爲訓鍊僉正,以金殷喆爲訓鍊判官,以李春求爲訓鍊主簿,以金相宇以訓鍊主簿,以白師健爲訓鍊主簿,以朴齊聞爲文兼,以趙雲埛爲武兼,以李彰愼爲武兼,以朱載彦爲武兼,以柳錫裕爲守門將,以金鼎秀爲守門將,以金弘鍾爲武兼,以南建中爲晉州營將,以李秀賢爲木甫萬戶,僉知單趙台錫,護軍朴宗正,副護軍徐能輔,副司直李重蓮·趙民和·金箕殷,竝單付。
傳于韓兢履曰,新除授守令及差使員上京守令,該曹,待明朝催促下送。
兵批,以金益彬爲摠戎中軍。
尹鼎烈,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
尹鼎烈,以備邊司言啓曰,關西後運襦依一百四十五領,紙依一百領,照數稱量,木綿紙品,亦爲看審監封,逢授於齎去禁軍處,治路輸運及本道頒給等節,更爲各別關飭之意,敢啓。傳曰,知道。
韓兢履,以成均館大司成意啓曰,文廟守僕,依宗·社守僕例,試才抄擇,別單啓下事,曾有定式矣,守僕鄭忠煥自退,代以曾經守僕,依定式試才抄擇,備三望受點次,別單書入之意,敢啓。傳曰,知道。
行吏判書曺允大疏曰,伏以邦休無疆,吉慶咸湊,春宮邸下水痘平復,院直已撤,臣民權忭,大小惟均。仍伏念臣,以病則痼在心肺,以職則責重銓衡,包玆貞疾,擔若劇務,決知其萬萬無幸矣。上而僨誤國事,下而顚仆軀命,非但臣身之狼狽,實是朝廷之羞恥,揆情量力,萬不獲已,敢將悶迫之情,冀蒙體諒之恩,及承批敎。乃有調理行公之命,惟我閔覆之天,特軫哀憐之喘,旣許其安意調疴,又使伺間察任,曲循之私,若保之恩,雖父母之顧復,何以加此?臣於是,仰感殊渥,不勝攢祝,而第臣悶泥之衷,不能自已,疾聲申籲,畢暴情懇,煩瀆之誅,益無所逃,夫疾病之略加調理者,蓋謂其一時無妄也。若其年迫桑楡,病纏膏肓,則亦何能責效於旬日之間乎?今臣所患,非寒感流行之疾,亦非關格暫苦之症,卽方寸間貞痼之祟也。其種種難醫之狀,已悉於前後之章,今不敢更事覼縷,而最是頑痰膠結於心窩,百症因此煽動,游風暈轉於頭部,四支從以麻木,客邪椉虛,怔忡交作,精神都喪,健忘忒甚,雖在血氣方强之時,固已左於療治況,今衰朽垂死之年,尙安望其痊可,除非居閒處散,掃却百務,隨分偃仰,傳意將息,遍尋華扁之術,盡力刀圭之方,則其不可復起爲人也決矣。今若外酬紛氄之政注,內竭昏耗之神思,而乃欲調治厥疾,則殆將死而後已。天地之德,物無不遂,聖王之仁,愛欲其生,所以戊辰與昨年之特蒙恩解者也。堂堂天府,旣非養病之坊,濟濟群彦,不乏秉銓之人,而猶吏昏瞢如臣,一任尸素,仰貽則哲之累,俯招聾瞶之譏,則論以朝體,尤涉苟艱,思之及此,寧欲溘然?臣雖無狀,粗識義方,何敢以浮實之辭,屢聒於黈纊之下哉?至於目下感冒之病,蛔痛之苦,猶屬餘事,有不暇恤。伏乞聖慈,俯垂日月之明,特降雨露之澤,亟遞臣所帶之職,俾得任便調息,復尋生路,千萬至祝。臣無任云云。答曰,省疏具悉。卿其勿辭,調理行公。
上在昌德宮。停常參·經筵。
李志淵啓曰,明日常參·經筵,取稟。傳曰,只晝講。
朴宗琦啓曰,行大司憲趙得永,掌令李允謙未肅拜,執義金熙華,掌令姜世白在外,待平李鐸遠·趙秀仁呈辭,監察茶時之意,敢啓。傳曰,知道。
李志淵啓曰,同副承旨呂東植,今日不爲仕進,卽爲牌招,何如?傳曰,允。
朴宗京啓曰,藥房副提調,持湯劑來待矣。傳曰,封入。
以同副承旨呂東植牌不進罷職傳旨,傳于朴宗琦曰,只推。
以應敎洪冕燮再牌不進罷職傳旨,傳于朴宗琦曰,只推。
傳于李志淵曰,純陵役事,修改順成,該道臣,內廐馬一匹賜給,陵官陞六,地方官監董官及逢授官陞敍,其餘裨鄕校·吏匠募等,依甲寅年例,施賞事,分付。
朴宗琦啓曰,卽者義禁府都事來言,時囚議處及放未放回啓,當爲擧行,而判義禁李集斗未肅拜,次堂例不得擧行云。判義禁卽爲牌招,以爲開坐之地,何如?傳曰,允。
傳于朴宗琦曰,時囚之多日滯囚可悶,申飭金吾堂上,卽爲開坐事,分付。
朴宗琦啓曰,判義禁李集斗牌不進推考傳旨,今方捧入,而開坐申飭之下,如是違牌,事甚未安,更爲牌招,何如?傳曰,允。
朴宗琦啓曰,判義禁李集斗再牌不進推考傳旨,今方捧入,而開坐命下已至經宿,特敎申飭,何等截嚴,而連事違召,終不擧行,事極未安。所當更請牌招,而係是一日三牌,何以爲之?敢稟。傳曰,更爲牌招。
傳于朴宗琦曰,判義禁未差之代,前望單子入之,待下批,牌招察任。
判義禁前望單子入之,南公轍落點。
以慶尙監司金魯應狀啓,薦新進上生靑魚,限內不得封進,惶恐待罪事,傳于朴宗琦曰,勿待罪事,回諭。
吏曹啓目帖連,觀此弘文館副修撰尹致謙上疏,則以爲,臣之偏母,年今七十有四矣。夙遭愍凶,素抱貞疾,而今則齒益衰邁,病愈癃痼,飮啖之節,日減月損,凜綴之憂,年增歲加。臣家本食貧,計拙謀生,秋而無甔石之收,冬而無絮袽之備,甘旨之養,已無其望,菽水之供,亦多不逮,特命該曹,畀臣一小縣,得以遂將養之至願亦爲白有臥乎所,尹致謙家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事涉不輕。臣曹不敢擅便,上裁,何如?啓,依回啓施行爲良如敎。
判義禁李集斗疏曰,伏以天祐宗坊,世子邸下水痘患候,不日平復,藥院撤直,殿宮增歡,朝野同慶。臣向差攝享獻官,猥陳一疏,因病蒙遞,伏枕叫苦,感激殊恩,匪意金吾兼銜,又及臣身,開坐命下,天牌屢臨,揆以義分,所當蹶承膺,而顧今賤疾,頑痰凝結於腰脅之間,跨月委痛,動作須人,顚仆床褥,一如前狀,通朝共知,此時此任,勢難强力,不勝惶悶之際,又差景慕宮中朔大祭獻官,以此病情,萬無趨走於將事之地,於此於彼,末由膺命,敢陳短章,冒瀆天聽。伏乞聖明,天地父母,俯垂鑑諒,亟遞臣所帶金吾之職,及變通享官之任,以安私分,仍治臣瀆擾之罪,以肅朝綱,千萬幸甚。臣無任云云。答曰,省疏具悉。所請依施。
延安府使權晙上疏曰,伏以臣猥以庸陋,謬荷歷試之恩,出自從班,待罪下邑,其所以仰體分憂之衷者,自宜倍他,而已逾半歲,無一報效,纔經大賑,捐瘠居多,又値慘歉,接濟昧方,呼號顚連之狀,日相接於耳目,而顧沁泄度日,若不省知,朝廷差遣之意,豈亶使之肥其身而越視民之瘠也哉?噫,去歲之歉,如人初病,今年之荒,如病再發,證固無加,氣已全耗,雖使劑治倍前,難責已效。臣以是夙夜憂懼,罔知攸濟,幸頼我殿下,至仁聖德,如傷若保,阻飢之憂,允符虞舜,議賑之政,克邁漢文,明無不照,澤無不究,乃於道臣之陳啓,特旨判下,本道三邑之大小稅納,竝許停免,恩降於廈氈一日之間,而人自得於海山數百里之外,前此流民之遠而至於胡·嶺,近而止於畿沿者,傳聞令下,稍稍還接,擧以爲朝家惠澤,至於此極,無寧歸死本土,北望攢祝,欣若更生,德之流行,速於郵傳者,不其信然乎?臣忝在守土之列,惟當竭其心力,思所以宣上恩德,粗效萬一之稱塞而已,豈敢別有陳列,更徼恩曲,而顧臣亦嘗出入邇列,伏覩我殿下,凡於救災恤民之政,靡不用極,不聞則已,有聞必施,如己巳之胡南,昨年之兩西,秋毫皆我殿下賜也。臣若徒懷嚴畏,不早陳暴,使夫一夫一婦之微,或有不被一視之澤者,是臣上負殿下也,下負百姓也,臣豈忍爲此哉?臣於種種弊瘼,雖不敢逐一毛擧,仰煩天聽,而姑以及時措劃,救濟民命者,條上數事,惟聖明垂察焉。臣竊觀本邑境內,合爲二十二坊,而沿海十五坊,道臣旣已登聞,徑被無前之惠澤,而外此七坊,沮洳卑濕之處,謂之掘畓,而常年每患水浸者,適値暵乾,善茁長善發穗,似有有秋之望,故當初啓聞時,區而別之,不入於蠲免之中,其後十數日來,無端白枯,取而瓜其皮而觀其心,則有蟲生於枝節之交,箇箇食損,到今其不食實,與十五坊無甚異同,始旣區別,終難追入,畢境獨漏於蠲免之惠澤,則實有向隅之歎,此亦不可不抄其尤甚面里,施以一視之政也。本邑昨年大歉,又經劫運,貧富俱罄,種糧莫辦,尙賴巡營之劃錢移粟,及時耕播,春夏之交,雨水適宜,意謂荐歉之餘,獲逢大有,垂死之民,庶或向蘇,不幸癘疫大熾,一境死亡,殆過四千,以是之故,前已播種者,鮮有除治。又自六月以後,未沾鉏犂之澤,濱海斥鹵之地,如十五坊者,可謂野無靑草,至如環邑四坊,依山三坊之謂以稍勝者,終亦無實,如上所陳,統以言之,均之爲大無,然而檢田之政,係是國計,不容少忽,且災少而實多,或災失參半,則有難遍審,眩於區別,而今年則全是災處,所謂食實者,不過千百之一二指掌可辨,故臣躬行田野,先從食實處領略,則其餘不待更審,而可知爲災處,以此執定而本邑本不業綿,故田災則初不擧論,至於畓災一境之內,凡爲三千十六百十八結六十負四束,取考邑中謄錄,去癸丑俵災爲三千七百結零,癸亥俵災爲三千四百四十結零,則今年災結,稍過於癸亥而不及於癸丑,大抵執災之摠,只從當年被災之多少,不當視前低昂,而今年本邑災慘,實在於兩癸之間,非可以常例論也。玆不得不擧實報營,卽接因備局回啓,營關知委,則當初狀請,通一道爲九千五十九結零,而其所許劃,止於五千結,畢竟以此分俵,則本邑所報之災,必當折半見削,而自邑所以區處者,亦將於已執之災,分數還實,當其檢田之時,民皆知幾把幾束之入災,而今忽還實,則非所以眎信於民,且朝家所以置守令而檢田出稅者,豈欲其以災爲實,不恤白徵之冤,而惟事益上之政者哉?如使爲守令者,只要近譽,曲循民願,又或見瞞於吏鄕,不之覺察,則等是爲罪,不容誅罰,是則有道臣之按廉,臣焉敢誣也?身爲近民之官,明知其爲災,謂以朝令而勒加之稅,則是豈對揚我聖上爲民眷眷之至意也哉?此亦不可不依數給災,俾無白徵之冤也。本邑十五坊,旣有新舊大小稅納停退之令,此實萬萬曠絶之澤,從此闔境之民,庶可以出於溝壑,奠於袵席,但在在窮蔀,升龠無收,目今生理,只是候潮而拾蛤,遵海而採藻,以自延活,若當氷雪凝沍,凍餓逼肥,則惟有許多民命,坐而自盡而已。受人之牛羊,尙不忍立視其死,況臣之所受者,乃殿下之赤子乎?爲今之道,須有穀物,然後乃可濟活,至於興嗣之功,專靠種糧,而本邑倉儲,已罄於春間分糶,今雖開倉,萬無捧納之路,民亦非不知今秋輸納,明春還受,而死則易耳,一粒難辦,今若責之以取諸邑中而用之,便是無麪不飥,又欲形粟於道內,則均是失稔,雖以道臣,實無移此與彼之術,傳聞三南沿海,亦多告歉,而那邊穀簿,未爲不敷,猶可推移,持命該道,量宜許劃,以幸延民,實爲交濟之道,此亦不可不及今預講者也。今臣所請三條,以常例言之,守令,關由於道臣,道臣轉聞於廟堂,以俟進退,固是當然底道理,而今本邑事勢,譬如燃眉之急,少忽拯濟,民將盡劉,且況道臣,則俵災停稅,業已陳聞磨勘,雖欲重煩䕤請,其勢末由,臣則旣守其土,所處非比疎逖,而拘於常格,不卽陳籲,使一州幾千生靈,不免於胥溺,則臣之罪,雖萬死,何以自贖?此臣所以冒昧瀆擾,而不敢顧區區猥屑之嫌者也。臣旣以目下切急之狀,縷縷陳聞,而又有邑瘼之不容抛置者,玆敢尾附,本邑案付軍保,合爲七千二百五十九名,而春夏癘疫,死者爲一千一百五十二名,今年則幸蒙停退之澤,無所事於徵納,而若當明秋,竝三年身布而一時督徵,則不但民力益窮,難以支保,今此許多闕額,非可以歲年塡代,而京外責納,不應以闕額,有所蠲減,則勢不得不徵及於鄰族,爲其鄰族者,自己身布與一室之內父子兄弟,或至四三人者,尙患辦納之無路,今又加之以鄰族,則彼將不堪其徵,終於逃散,案付本有定額,減之不得,或有移額他邑之論,而近來軍五之難充,自是通患,未可移疾,惟有己巳羅州之已例,容俟兒弱之漸長,流亡之稍集,而限年塡代,假令一年塡代者,爲幾額,則隨其塡額之數,而徵出當年之布,及其限年,幸而盡數塡代,則庶可爲復舊之道也。本邑庚戌海溢,未蒙永頉者,爲一百七十七結八十三負,而每徵白地之稅,或有災政則爲此區處,當年之災,未能遍及,惟彼傍於溪澗,爲其水破者,尙有川浦之災名,況此大海之門,滄桑幻界,而不免於徵稅,豈不萬萬冤甚乎,前後民訴,積成卷軸,屢經營邑之看審,明知其切骨之冤,在所變通,而事非擅便,懼在煩瀆,覆盆之下,無以自達,是宜一番釐革,以祛積痼之瘼也。本邑鹽盆,合爲六十六盆,而其中三盆永破無形,以其破盆之稅,分徵於見在之盆,見在之盆,旣應本稅,又應分徵之稅,今年如此,明年又然,稅愈加而破盆愈多,其爲鹽漢之痼瘼,不細矣。誠使一經査定,減去破盆之稅,則盆稅視前稍輕,後或有漸次起盆,而盆起則稅亦隨而充數,至於所謂網稅,則本邑案付網基,凡爲一百四十三基,而每基一夫,如一廛之例,每年以來,海水漸渴,水退成陸,網無所施,就中十六戶,則流離無去處,九戶則亦已死亡,而膠守海案,輒徵其稅,此其爲弊,與鹽盆無異,而沿每漁戶,十無一二,則亦當逐一行査,從實定稅也。臣聞凡災傷之民,救之於未饑,則用物約而所及廣,救之於已饑,則用物薄而所及微,與其後時措劃,使之流殍,曷若先事預圖,俾有拯救之效乎?或以爲今年災邑許多,朝家何獨於一延安爲之地乎?是則不然,今有十指皆病者,人有授之以一指瘳治之方,則乃曰病無不在,奚恤乎一指云乎?則是豈理也哉?昔朱子在浙東,奏救荒事宜狀,有曰,有司之力,誠有限量,而聖主天地父母,覆載生育之心,則無終窮,以有限之力言之,則救護之切,撥賜之多,誠若無加於今日,然而聖主無窮之心論之,則豈不欲使此邦更得數十萬石之粟,以救數十萬人之命,其忍以無可奈何處之,而熟視其饑餓顚仆於前乎?朱子此言,惻怛懇至,似若爲今日準備者,故臣敢以芹曝之忱,爲殿下誦之,惟殿下哀之憐之,特賜裁處焉。臣無任云云。答曰,省疏具悉。疏辭,令廟堂稟處。
上在昌德宮。停常參,只晝講。
夜自五更至二十八日開東,灑雨下雨,測雨器水深二分。
李志淵啓曰,明日常參·經筵,取稟。傳曰,只晝講。
朴宗琦啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗琦啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李志淵啓曰,來初一日,輪對日次矣,敢稟。傳曰,當次人受點,後日次待令。
李志淵啓曰,臣志淵,以同義禁,今日本府進去,下直之意,敢啓。傳曰,知道。
朴宗京啓曰,藥房提調·副提調,持湯劑來持矣。傳曰,封入。
以平安監司鄭晩錫狀啓,熙川郡守金文基,暗行御史,今旣封庫,爲先罷黜,其代令該府,各別擇差,給馬下送事,傳于呂東植曰,令該曹,口傳差出,催促下送。
吏曹口傳政事,以柳文儉爲熙川郡守。
朴宗琦啓曰,行大司憲趙得永,掌令李允謙,持平李鐸遠·趙秀仁牌不進,執義金熙華,掌令姜世白在外,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言金鎭,掌令李允謙,持平李鐸遠·趙秀仁牌不進罷職傳旨,傳于朴宗琦曰,只推。
呂東植,以吏曹言啓曰,公忠監司元在明移文內,洪陽縣,以被災尤甚,俵災捧糴,不可曠官,該縣監柳畊受由上京,已過月餘,尙不還官,卽速催促下送爲辭,故以卽爲還官之意,自臣曹屢度崔促,今至二十餘日,而以爲親病一向沈重,不得下去云。此時災邑之許久曠務,非但可悶,向日大臣筵奏,各道災邑上京圖遞者,該曹切勿許施,實病則調理下去,親病則許今救護,俟少間卽爲下去,而又爲稱頉,不卽下去,則直施以關西守令已施之律事,蒙允矣。柳畊之親病,雖未知如何,而屢度申飭,終不還官,事體所在,誠甚未安,令該府拿問處之,何如?傳曰,允。
呂東植,以禮曹言啓曰,郊壇四孟朔,遣禮郞看審有無頉,草記事定式矣。發遣郞廳,南郊·南壇·東郊先農壇,先蠶壇,南郊雩祀壇,北郊祈雨壇,東郊馬祖壇,南郊漢江壇,司寒壇,北郊厲壇,次第看審,則南壇雩祀壇·馬祖壇,漢江壇·司寒壇壇上及四面紅箭門,墻垣階砌,俱爲無頉,而先農壇,四面紅箭門柱根塗及剝落,先蠶壇東南西紅箭門,柱根塗灰剝落,祈雨壇南邊紅箭門箭木,折傷厲壇南邊紅箭門柱根塗灰剝落,竝卽修改事,分付該監,而此後看護等節,另加申飭之意,敢啓。傳曰,知道。
呂東植,以禮曹言啓曰,卽接西部幼學朴朝源所志,則以爲,族弟洪源,嫡妾俱無子,以其同姓十八寸弟仲源第二子宗國,欲爲繼後,兩家諸族,相議完定,未及禮斜,而洪源夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,明有可據,而不得登聞者,許令該曹,論理草記,曾有筵奏定式,而門長朴朝源,所訴旣如此,依定式朴仲源第二子宗國,立爲朴洪源之後,何如?傳曰,允。
朴宗琦,以兵曹言啓曰,今十月三十日,一兼禁軍番次,而該番將金守淵,身病猝重,勢難就直,呈狀乞遞,改差,其代口傳差出,何如?傳曰,允。
禁府啓目粘連,謹依判付,問議于大臣,則領議政金載瓚,以爲李海昇所犯三條中,濫殺增役,則道啓旣歸之於非情者,果爲平允,而至若按兵縱賊,坐失師機,在師律當死,乾沒民貨,偸貸庫財,在贓律當死,而二罪今已輸款,一律固所難逭,而第西警甫定,恩綸誕頒,罪關凶賊,竝令傅生,天地之德,藹如陽春,此囚罪雖罔赦,特貸其死,施以此等之律,實合終始曠蕩之典,伏惟上裁云。左議政韓用龜,以爲此囚所犯諸條,或關師律,或犯贓汚,俱是罔赦之罪,而渠又輸款,則三尺至嚴,不可撓屈,而第以師律言之,當其失機縱賊之時,旣不能梟首軍前,激厲士氣,今乃退施一律於西賊已平之後,有違聖朝寬大之典,若以贓汚言之,近來懲貪之法,掃地無餘,前後贓犯之類,擧皆無故傅生,而今於此囚,獨施極律,揆以刑政,亦涉偏重,特貸其死,施以次律,恐合平允之政,伏惟上裁云。右議政金思穆,病未獻議,大臣之意,旣如此,上裁,何如?判付啓,次律擧行爲良如敎。又啓目,社稷署守門將李亨泰原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目粘連,向前權思穆亦,聚點事體,與操無異,而不能如法擧行,至有帥臣之啓聞,事甚駭然,以此照律,何如?判付啓,依允。又啓目粘連,向前李惟采·具載哲,李吉會等段,身爲參試,不但使科場不嚴而已,聽聞之驚駭,莫甚於今番之武一所,難免重勘,李德升·趙濟民·尹載鐸等段,科場紛雜,不能察飭,至登筵奏囚供,雖或發明,有難容恕,以此照律,何如?判付啓,依允。又啓目粘連,向前金文基亦,旣不能調兵而等待,又未卽送校之探知,倉卒之事,道啓雖或曲恕,稽緩之罪,難免重勘,以此照律,何如?判付啓,依允。又啓目粘連,公忠道放未放修啓冊子中,本府所管定配罪人放秩柳基恒,未放秩洪卓然乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,平安道修啓冊子中,本府所管定配罪人放秩沈應奎段,依啓聞施行爲白乎旀,他餘罪人等,令刑曹稟處,何如?判付啓,依允。
禁府啓目,洪陽縣監柳畊原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,放送爲旀,本職遞差爲良如敎。
朴宗琦,以義禁府言啓曰,月令醫員高在暐手本,則時囚罪人李亨泰,素患吐血之症,勿發於處冷之餘,有時暈眩,不省人事,氣息奄奄,症形危重云,罪人病勢如此,則一邊保放,一邊草記,曾有定式矣。李亨泰姑爲保放之意,敢啓。傳曰,知道。
判敦寧趙尙鎭疏曰,伏以皇天眷佑,吉慶荐臻,春宮邸下水痘平復,院直旣撤,庭候且停,蹈抃之忱,中外惟均。仍伏念臣癃痼之疾,逐歲益深,痰泄之症,遇寒倍加,床笫寄命,寧日絶少,又自三四日來,偶因風寒之觸傷感冒越添,肢節刺痛,癖氣闖肆,溏泄交作,登溷無度,氣力澌綴,加以頑疾硬着,骨節麻木,腰腿酸疼,便作籧篨,伏枕呻囈,神息昏薾,此際伏見吏曹名帖,以臣塡差來初二日景慕宮冬淳大祭初獻官,其在駿奔之義,固當蹶之不暇,而第臣目下危惡之症,已作膏肓,非有時日可治,雖尋常公役,升降拜跪,匍匐蹣跚,喘喘氣不接續,況肅敬將事之地,以此醜穢癃孱之狀,顧何能自力趨赴,不至顚頓失儀耶?每以狗馬賤疾,輒煩呼籲,極知其萬萬悚惶,而其奈年迫視陰,痼病纏身,力不從心何哉?玆敢冒萬死據實疾籲於天地父母之前。伏乞聖慈,俯賜矜諒,亟許付標,以重享體,仍治臣瀆擾之罪,以安賤分,千萬幸甚。臣無任云云。答曰,省疏具悉。所請,令該曹付標。
知中樞府事李相璜疏曰,伏以天佑宗坊,吉慶洊至,春宮邸下水痘聖順,不日康復,慶忭之忱,小大惟均。臣於日前,陳疏尋鄕,中路淹病,未至楸下,而承有銅闈,問安之節,院直旣設,庭班且擧,回輿入城,粗神忭祝之誠,而第伏念臣於先壠之事,竊有區區苦衷,如結不解者。臣本險釁,早失所怙,凡所以必誠必信之道,已不能小效自盡之義,而至於兆宅吉凶,臣年方在幼昧,臣家且尠族黨,尤不能致意審定,權時厝襄,以待日後者,歲月荏苒,今且三十有八年矣。玆事未完,腸日九回,憧憧在念,食息靡寧,然臣旣係官于朝,間又奔走四方,不敢言私,遂到今日,而居然年貌凋衰,疾病侵尋,凜然自危,漸覺不齒於恒人,若又不克振擧,一事拕過,實恐歲不相與,宿願未遂,永作不暝之恨,每念到此,怵焉自悼,畿峽之間,不無一二留意之地,擬從堪輿之家,迨此木落之時,審決可否,仍議緬事,卽臣初心,而行旣徑返,計且見違,情則轉苦,身不自由,出入迫塞,若無所屆,旣又自念,臣之於君,分義甚嚴,譬如天地之截然,宜不敢于以私,而疾痛則呼,時或不免,今若抱玆苦懇,而徊徨民默,不以陳籲,則是不幾於自阻大化乎?竊庶幾體下之仁,有以垂察而矜㦖之,玆敢忘其儹越,仰塵崇聽。伏乞聖玆諒臣懇迫之衷,許臣旬月之暇,俾伸至情,仍治臣屢瀆之罪,以昭法紀焉。臣無任云云。答曰,省疏具悉。所請依施。
司書洪羲祖上疏曰,伏以臣之老母,方在身本生父江華任所,衰老宿病,遇寒必劇,一月之內,未嘗有數日之寧,臣之離側供仕,今已閱三數月矣。每承劇歇之報,焦憂依戀,度日如年,而幸値無前之疊慶,始値藥院之直宿,濫蒙恩陞,旋參春宮之候班,獲覩康復,區區榮忭,自倍他人,蹈舞趨走,固不敢爲言私之計,卽接專伻之書,則臣母所患,近添寒感,頭眩齒疼,同時闖劇,寢啖全廢,起居必扶,臣終鮮兄弟,將護無人,自聞此報,心神飛越,晷刻之間,按住不得,玆敢忙陳短章,徑尋覲路。伏乞聖慈,亟遞臣所帶之職,仍治臣擅離之罪,以安微分,以肅朝綱焉。臣無任云云。省疏具悉。爾其勿辭往護。
壬申十月二十七日午時,上御熙政堂。晝講入待時,特進官金孝建,持詩傳第一卷,同知事鄭尙愚持詩傳第一卷,參贊官李志淵,持詩傳第一卷,侍讀官李沆,持詩傳第一卷,檢討官李東永,持詩傳第一卷,假注書權華,持詩傳第一卷,記注官文養老,持詩傳第一卷,別兼春秋李紀淵,持詩傳第一卷,武臣行副護軍李惟秀,以次進伏訖。上開卷命奏新受音。沆,讀自江有汜,止章五句。上曰,文義陳之。沆曰,此章章義,別無隱晦,而觀其大旨,則嫡妻有後悔之美,媵妾無怨咨之意,蓋后妃之德,入人者深,小星之化,被下者速,私慾漸祛,天理昭著,有若陰消陽長之幾,大凡私慾勝則天理祛,天理勝則私慾去,天理私慾之不可竝行,有如是矣。如能祛其私慾,全其天理,則神氣平,情性正,可臻於太和之境矣。夫后妃至公不私之德,爲侯邦觀感興善之方,何況人君臨兆民涖萬邦,以修身祛慾之工,行大公至正之政,則於變之美,雍熙之治,在轉移間,伏願體念焉。上曰,下番陳之。東永曰,此章首章有曰,不我以其後也,悔前日之不我以私意之未盡者也,今日之後也,悔有過而知悔者也。大抵人孰無過?過而能知之,知之而能改之,則其在修省之工,可謂至盡,是以古人有不貳過之戒,今於政令施爲之間,設或有微細之過,恒思顔子不貳之意則好矣。上曰,同知事陳之。尙愚曰,上番所奏天理私慾之說,誠好矣,人君之一動一靜,苟無絲毫私欲,而均於天理,則雖至千百事爲,必無可悔之端矣。上曰,特進官陳之。孝建曰,玉堂上下番及知事旣已悉陳,臣則無可奏之言矣。上曰,參贊官陳之。志淵曰,此章別無文義之可陳,而上下番及同知事,悉陳無餘,臣亦別無所達矣。上曰,其嘯也歌,其義爲何?沆曰,先嘯者,敍其怨懣也,後歌者得其所樂也。上掩卷,志淵曰,講筵體重,而今番則未受前受音,而只命新受音,恐非重講體之意也。此後則竝爲前受音,好矣。上曰,唯。仍命經筵先退,孝建等退出。又命退,承史以次退出。
上在昌德宮。停常參,只晝講。
尹鼎烈,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
李志淵啓曰,明日常參·經筵,取稟。傳曰,只晝講。
朴宗琦啓曰,合辭方張之時,兩司無詣臺之員,事甚未安,除在外,未肅拜呈告人員,竝卽俾招,何如?傳曰,允。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰御營廳將官來言,今日本廳軍兵,日次私習云矣,敢啓。傳曰,知道。
朴宗京啓曰,藥房三提調,持湯劑來待矣。傳曰,封入。
兵曹口傳政事,以沈鍾奎,爲兼司僕將。
掌令李允謙啓曰,臣言議風采,本不合於靑朝耳目之任,而掌憲除旨,忽下於千萬夢想之外,天牌儼臨,義分是懼,雖不得不章皇出肅,以伸叨謝之忱,而第臣壬戌一疏,爲世詆斥,臺端情勢,已成鐵限。昨夏待罪玉署也,前席下詢,幸蒙聖聰之記有,至伏奉臺諫則不可行公之敎,臣且惶且感,感淚自零,伊後移除臺職,特蒙體諒之恩,則今臣處義,聖鑑孔昭,以此情踪,何可晏然仍冒於臺次乎?請命遞斥臣職。答曰,勿辭,亦勿退待。
尹鼎烈啓曰,掌令李允謙避嫌承批之後不出姑停望,直爲出去,事甚未安,推考,何如?傳曰,允。
傳于李志淵曰,政官,牌招開政。
有政。吏批,行判書曺允大病,參判林漢浩病,參議宋冕載進,呂東植進,啓曰,判書曺允大,參判林漢浩,竝牌招不進,小臣獨政未安,何以爲之?敢稟。傳曰,只出緊任。
以金逌根爲兼文學,以金逌根爲檢詳,以趙運休·金時和爲監察,以金啓溫爲洪陽縣監,前縣監宋文哲,前僉使李益年,出身尹在吉·李宜白·姜蓍周,閑良陳永昌·李宗權·成昌祿·魏光彦,已上今加通政折衝,韓運濟·鄭民獻·盧得亨,已上今加嘉善,加資事承傳,故敎官李義胤贈吏參例兼,故府使李衡中,贈吏議,故通德李顯福,贈僕正,已上同義禁李志淵三代追贈,故水使鄭彦衡,贈兵參例兼,故正郞鄭河瑞贈左承旨,故參奉鄭潤周,贈僕正,已上同知鄭㵙三代追贈。
兵批,行判書南公轍病,參判趙興鎭病,參議韓鼎運病,參知李德鉉入直進,右承旨尹鼎烈進,同知趙元鎭,僉知李在淵·金景勳,副護軍柳耕,副司果金致均·魏魯喆,竝單付。
李志淵,以戶曹言啓曰,禮曹因皇朝人花山君千萬里八代孫長湍幼學千得濟等上言,覆啓內,康·胡子孫,尙蒙給復付標之典,而至於千萬里子孫,則流離零替,獨爲見漏,其在一視之道,恐當許施,事係恩典,臣曹不敢擅便,上裁,何如?依回施啓行事判下矣。康·胡兩姓子孫之特許付料,爲其西北遠道之人,留京糊口之資,一依別付料例,則今此千得濟居在畿內,不可與西北人,一例施行,且料祿,事體本自嚴重,毋得稟請,載在法典,付祿一款,置之,何如?傳曰,允。
尹鼎烈,以兵曹言啓曰,宣傳官朴宗和,五衛將李蕙秀,俱以身病猝重,時月之內,萬無供職之望,呈狀乞遞,病旣難强,則不可遲待其差復,竝改差,何如?傳曰,允。
尹鼎烈,以備邊言啓曰,卽見開城留守柳相祚狀啓,則以爲,本營大興山城所在長湍南倉,金川西北倉餉穀半分條,屢年捧留該邑城倉留庫條,不得間年改色,故今春竝爲盡分矣。今以兩邑穡事之失稔,捧留邑倉事,各該道臣,狀請蒙允,而城餉盡數捧置於邑倉,至於城倉,無一包儲留,誠甚虛疎。長湍南倉,金川西北兩倉餉穀合八千三百石內,折半捧留該邑,折半捧置城倉事,請令廟堂,稟旨分付矣。城餉前已盡分,今年又爲捧留,則本城仍無儲粟,而城民資活,更無他路,將不免民散城空,不可以該邑民弊,盡留平倉,依所請折半輸納城倉之意,更爲行會,何如?傳曰,允。
尹鼎烈,以備邊司言啓曰,卽見京畿監司李存秀狀啓,則以爲,本道今年被災孔酷,各樣災頉,合爲四千二百六十四結六十二負八束,前劃下三千二百五十結外,不足災一千十四結六十二負八束,特許準劃,尤甚邑昨年停退條還穀,特許仍停,軍布身布之半停半收者,竝許仍停,喬桐今年身布之折半停退,固是曠絶之澤,而其餘督徵,無異龜背刮毛,亦許竝停事,更請廟堂稟旨分付矣。本道年農,最優於他道,反勝於昨年,而但災邑之災,果多尤甚,道啓請災,非不從簡,而災政至重,準請切難,向有所若爾結略減,而今又申請至此,不容一例靳施,一千十四結零,許令加劃,尤甚邑昨年停退還,及身·軍布半停條,竝姑仍停,喬桐荐罹全歉,民必難保,當施別般軫恤,當年身布,許令全停,何如?傳曰,允。
尹鼎烈,以備邊司言啓曰,卽見公忠監司元在明狀啓二度,則以爲,本道今年各樣災頉,較諸地部劃下一千結,則不足爲二萬四千八百四十五結二十三負四束,特許準劃,新還餉軍布錢,依前請尤甚,之次邑,尤甚戶三分二,之次戶及稍實邑尤甚戶,折判停退,三局保米,無論三等邑,尤甚·之次戶,全數代錢事,竝請令廟堂,稟旨分付矣。本道穡事,摠論全道,則雖云穴農,單擧災邑,則卽是全歉,況又豐不能補歉,實無足揜災,而災處之民,更無所容措,道臣請災,蓋見其勢不獲已,第己巳,當屬別例,不必爲援。而至於戊午,卽己巳前初有之歲也,當年劃災,尙不過二萬餘結,若以今年,比摠於戊午,則誠不無分數之不同,果無以準請許施,地部劃下外,一萬八千八百結零,更爲加劃,新還之不得許停,非或靳於災民也。必捧於秋穀未盡之初,將救於春飢政急之後者,一則爲民,二則爲民,則道啓之若是伸請,似未詳朝家本意,而第其民勢切悶,亦可推知,尤甚邑尤甚戶三分一,之次尤甚戶四分一,特停,三局保米代錢,尤甚邑全數,之次邑折半許施,布錢異於年穀,不可以歲歉輒停,依前行會,使之準捧,何如?傳曰,允。
尹鼎烈,以備邊司言啓曰,卽見黃海監司韓用鐸狀啓,則以爲,延安·白川·海州三邑,災摠已爲六千四百八十三結零,則以今劃下七千結,各邑災頉,無以措處,不足畓災四千五十九結十七負五束,綿田災二千五百六十結八十三負八束,特許準劃事,更請令廟堂,稟旨分付矣。大凡請災與劃災,各有所斟量,而非是該道則必請,朝家則必減也。日前劃下,亶出於均齊排俵之意,而道臣又此申請,必有所不得不爾而然也。畓災二千結,綿災五百六十結零,更爲加劃,何如?傳曰,允。
尹鼎烈,以備邊司言啓曰,卽見全羅監司朴崙壽狀啓,則以爲,道內各樣災摠,今始停當,則合爲四萬六千五百九十四結五十二負一束,地部劃下二千結外,不足災四萬四千五百九十四結五十二負一束,特許加劃事,請令廟堂,稟旨分付矣。沿邑左右,則右沿甚左沿,較蘆嶺內外,則嶺外甚於嶺內,而若論尤甚諸處,幾至擧境全棄,此所以請災之不得不從多也。然而本道災多壬午·己巳,固無論已,兩年之外,前有甲寅,後則庚午,而俱爲四萬餘結矣。寧失之義,多寡何靳?而惟正之供,卜束亦重,道臣亦豈不曲費商量,而隨請準許,勢所難愼,三萬六千五百結零,特爲加劃,何如?傳曰,允。
尹鼎烈,以備邊司言啓曰,卽見慶尙監司金魯應狀啓二度,則以爲,本道今年災頉,較諸地部劃下一千五百結,則不足爲二萬四千五百六十八結五十八負五束,特許加劃,新還餉,無論三等邑,最尤甚戶折半,尤甚戶三分一,之次戶四分一,依前請停退事,竝請令廟堂,稟旨分付矣。以嶺南全道之大,當諸路同歉之歲,有此二萬四千結加劃之請,非曰過多,第甲寅之災,不啻己巳,而卽本道初有之歉也。然且當年給災,纔過三萬餘結,今若執此較摠,有難隨請準施,二萬二千五百六十餘結零,特爲許劃,新還請停,雖緣民情之切悶,而年分未頒,糴捧先停,則啓大戶拒納之路,滋奸胥藉手之習,而嗣歲資活,更無措着,此所以民雖或先困,還不可遽停者也。然而道臣所請,申複至此,災邑事情亦可推類,但災實名色,分三等,尤甚之外,更無他層節,而今以最尤甚三字,別立一名,是乃事目之外,只以尤甚邑尤甚戶三分一,之次邑尤甚戶四分一,特令姑停,待明秋準捧之意,申飭,何如?傳曰,允。
尹鼎烈,以備邊司言啓曰,外方徵債防塞時,京司一體擧行,而年分回啓後,自本司草記知委事,曾有受敎定式矣。今年外方徵債,限明秋防塞,京司徵債,亦爲一體防塞之意,分付,何如?傳曰,允。
朴宗琦,以義禁府言啓曰,大臣獻議罪人李海昇,特貸其死,施以次等之律事,判付內次律擧行事,命下矣。李海昇,杖一百收贖,告身盡行追奪,慶尙道固城縣減死極邊定配,而依例發遣府書吏,押送配所,何如?傳曰,允。
尹鼎烈,以訓鍊都監言啓曰,本局局別將李榏,身病甚重,勢難察任,改差,何如?傳曰,允。
禁府啓目粘連,武一所參試官李惟采·具載哲·李吉會,武二所參試官李德升·趙濟民·尹載鐸等,矣本府議啓內,李惟采·具載哲·李吉會等段,身爲參試,不但使科場不嚴而已,聽聞之驚駭,莫甚於今番之武一所,難免重勘,李德升·趙濟民·尹載鐸等段,科場紛雜,不能察飭至登筵奏,囚供雖或發明,有難容恕,以此照律罪李惟采·具載哲·李吉會等段,各杖八十收贖,奪告身三等,李德升·趙濟民·尹載鐸等段,各笞四十收贖,附過還職,竝只私罪奉敎依允爲旀,功議各減一等爲良如敎。又啓目粘連,南海前縣監權思穆,矣本府議啓內,聚點事體,與操無異,而不能如法擧行,至有帥臣之啓聞,事甚駭然,以此照律,罪杖八十收贖,奪告身三等,私罪奉敎依允爲旀,功減一等爲良如敎。又啓目,向前李亨泰亦,重地闕直,事極駭然,囚供雖以非泛發明,有難容恕,以此照律,何如?判付啓,依允。又啓目粘連,熙川郡守金文基,矣本府議啓內,旣不能調兵而等待,又未卽送校而探知,倉卒之事,道啓雖或曲恕,稽緩之罪,難免重勘,以此照律,罪杖一百收贖,告身盡行追奪,私罪奉敎依允。
朴宗琦,以義禁府言啓曰,保放罪人李亨泰,還囚議處以入,而病勢一味危劇,仍爲保放之意,敢啓。傳曰,知道。
大司諫鄭景祚,司諫南惠寬,獻納李在璣,聯名箚曰,伏以臣等,卽接小報罪人李海昇,因讞府議啓,特下施以次律之命,不料聖明之世,有此失刑之大者也。爲將領而犯師律,有官守而坐贓汚,此固人臣之極罪,不可得保首領,況海昇,兼而有之乎?臣等,取見兩大臣收議,則其所論斷,實出於仰體我聖上好生之德意,而三尺至嚴,不可有時低仰,烹阿之典,斬謖之律,不施於此罪人,而施之何地乎?且夫西變以後,屢下哀痛之詔,使反側于自安,臣等固不勝欽仰之至,而此等曠蕩之典,決不可擬議於此囚。伏乞亟收成命,更令王府,快施當律。取進止。答曰,省箚具悉。所請不允。
兵曹判書南公轍疏曰,伏以景籙無疆,東宮邸下水痘,不日康復,宗社之慶,莫大於此,臣民歡忭,曷有其極?臣之待罪本兵,居然三朔于玆矣,始叨之日,猥上辭本,備陳疾病已痼,無望陳力之狀,而及承聖答,未蒙允兪,飭牌繼下,怵畏義分,他不暇顧,力疾出肅,捱過時日,此豈有一分可强之勢而然哉?間有政命,扶舁赴公,蹣跚喘汗,氣息奄奄,此非但臣心之自危,抑亦通朝之所見,臣若無病而稱病,隨俗之爲,飾辭而占便,惟身之謀,則自欺欺天,臣不敢爲也。臣之病狀,前旣屢煩於章牘,間於陪衛之班,昵近耿光,伏想聖明,必當照燭無餘,雖不敢張皇更陳,而三年之病,漸入膏肓,頑痰爲祟,已成久嗽,氣敗血脫,上熱下虛,精神如墮煙霧,食飮幾至全却,日亦不知所加而月有所加,月亦不知益痼而歲有益痼,今則形貌衰削,行步艱辛,奔走供劇,欲如前日之爲,則死亡立至,理必無幸矣。六官之中,兵爲最劇,而臣則自初至今,一味尸居,以言乎戎務,則一例抛置,全未收拾,以言乎財幣,則只憑郞吏之口,而莫省出入,至於政注一事,尤係國家之用人,而抱刺之客,不能開戶接見,能否無所鑑別,但按簿模索而已。臣之必欲速遞,非徒爲缷務調病之計,誠恐一日在職,則有一日之僨誤,二日在職,則有二日之僨誤故耳。臣本才望俱乏,自量百執事之職,一無所當,而至於中權詰戎之任,尤非孱劣措大之本色,假使受任於强壯之時,尙懼其不能稱塞,況今二竪壓身,末由自力,而猶且蹲仍,一壬委屬,則廉恥之掃地,雖屬一己之私,則哲之貽累國體之虧損,豈細故也?知臣者莫如君,宜蒙盡燭如子之望慈父,不憚屢籲。伏乞聖慈,諒臣至懇,察臣實情,亟賜遞改,回授可堪之人,以幸公私,千萬至祝。臣無壬屛營祈懇之至,謹昧死以聞。答曰,省疏具悉。卿其勿辭,調理行公。
慶尙道儒生生員金晶燦,進士柳綽遇,幼學李書國·安羽龍·金相潤·李致奎,生員康敏淳,幼學朴升煥,進士朴慶家,生員尹壽,幼學李得烈·金塾·趙熙龍·李羲範·呂文奎,都禹益,趙思愚·趙熙永·趙熙禎·趙熙敬·趙致孝·趙膺孝·趙舜孝·趙錫孝·趙弘毅·趙柱夏·生員權正九幼學許僐·權必赫·權正時·朴周敬·權正采·成激·李周岳·李浩言·李光岳·李東文·朴民定·文斯瑩·文斯玉,生員柳宜漢,幼學李元白·鄭禹善·鄭瑞奎·鄭弘猷·鄭弘九·成致儉·鄭錫一·姜得煥·曺義振·河懿範·曺啓義·曺允泳·曺昌祐·崔碩能·安羽鯉·朴天民·柳汶龍·河致中·鄭煥邦·鄭眞采·鄭必采·李門瞻·成仁魯·李時馨·成光漢·成先琇·孫夢尹·權有成·梁星度·孫德宜·孫命宜·柳壎·李敏烈·趙熙文·李聖耇·河慶浩·趙柱泰·李德樑·李陽彦·柳埆·柳奘·柳準權·柳星權·柳一權·柳必權·柳尙臣·盧國良·盧國賓·李斗榮·安德光·安德顯·安文石·權思稱·權忠夏·李恒國·李德基·李邦烈·李邦鐸·姜在熙·姜啓煥·姜馪·李元植·鄭志濟·河範疇·河範衡·河·河鑠·河鉉·河鈺·姜在寧·姜日煥·姜肅煥·姜尙煥·姜泰煥·姜必馪·李基祚·姜錫明·姜大齊·李師鎭·南溶·李亨鎭·曹錫履·李能鎭·李孟鎭·張東烈·金相權·金潤岡·柳德祚·柳學祚·金觀洙·金弼夔·金弼朝·金壔·金弼亮·李壽聃·柳暹祚·柳鳳祚·金九燦·金潤德·金潤玉·金潤行·金潤海·金鎭華·金鎭五·金鎭九·金鎭宇·金鎭洛·金鎭鎬·金鎭南·成致祥·李相稷·朴宗赫·安泊·黃載岳·黃德中·李文器·金鎭恒·金鎭鳳·金鎭龍·金鎭龜·金鎭國·金鎭漢·金鎭運·金哲壽·金熙壽·金岱壽·金養壽·金一壽·金希壽·金蓮壽·金陵壽·金極壽·金鵬壽·金靜壽·金奎壽·金驥壽·金檜壽·金弼壽·金仁壽·金庚燦·金璧壽·金翼壽·金華壽·金南燦·金復燦·金璟燦·金甲燦·金興燦·金璋燦·金道燦·金趾燦·金宇燦·金暎燦·金琮燦·金恒燦·金虎壽·金虎燦·金亨燦·金相虎·金柱卓·李漢儀·柳昇祚·柳鼎祚·柳履祚·張夔燮·張尹燮·羅衡鎭·姜秉淳·姜普淳·姜履載·姜履坦·金泰敎·金升敎·金性儒·申福應·申宅鼎·申宅重·申宅周·盧尙武·盧璧文·李秉倫·李鑽·崔箕鎭·盧尙俊·盧尙騏·宋廷觀·宋廷普·宋廷藎·呂謹行·呂宜重·呂宜圭·都禹翼·都禹璟·都宇昇·都宇鼎·都宇燮·張微·張濬·張潗·金埛·鄭學淵·鄭睦·崔柱河·崔柱浩·崔柱稷·洪錫圭·許晸·吳應雲·崔柱斗·金喆剛·金碩剛·金亨剛·金處剛·李德中·吳慶鼎·吳道忠·金相宅·金相麟·金泰精·金恒情·金相度·金相秉·李·全宅東·全宅仁·全弘履·全弘鳴·全弘曄·全弘燦·全宅溟·全弘慶·李贊華·李胄華·李鱗樑·李仲樑·李廷樑·李鼎燮·李浚·李章璞·李輝弼·李輝屹·都命寬·都必寬·安貴重·安景聖·安景鑌·李壽權·朴世益·朴世鳳·朴世德·朴世泰·朴鼎錫·朴鼎年·朴鼎璇·裵以漢·裵以汶·裵以運·裵以坤·鄭時毅·河成浩·河遠浩·河鎭卓·安明魯·河致範·河鎭洛·河潚浩·姜暄·姜詢·姜馥·姜脈·姜晬·姜旿·孫夢敎·孫必佐·孫東佐·文斯珏·趙昌鉉·趙奎運·趙得運·趙始賢·安錫魯·權景美·鄭光祐·鄭光淵·金弘龜·金弘奎·安東廈·朴致儉·朴俊蕃·朴馨珉·朴馨都·朴馨斗·朴馨柱·安弘器·安弘永·安弘慶·安夢伯·李運哲·李運大·李運永·趙義鎭·趙淰·趙·趙淳·趙浩·趙尙鎭·趙貞鎭·趙昌鎭·趙永鎭·成孝翼·成孝仁·成孝天·成孝貞·成孝永·成光璟·成虎弼·朴榮·尹宅璣·尹宅權·許泌·許·權孝國·權華國·權贊國·權柱國·宋獻明·宋有奎·宋有謙·宋泰一·宋錫益·宋錫謨·宋錫煥·宋錫璉·宋錫玉·宋錫采·宋有成·宋有臣·文有光·文善光·文尙九·文尙赫·李東奎·李世峻·李聖峻·林璞·林柱煥·林柱大·林柱奭·林柱洛·許增·鄭師一·鄭師憲·鄭師範·鄭師益·鄭道璿·鄭尙八·成致德·呂宜一·曺聲宅·金景贇·柳之五·趙周泰·鄭東贊·李膺權·安處大·曺文振·曺胤溟·權·權燱·權衡·姜馪·姜·金魯鍊·朴天健·趙得愚·權復樞·權柱漢·權明漢·權遇樞·權啓樞·權時樞·權光洛·李漢文·李漢模·李漢楫·金器成·金履常·金履一·金奎成·金躍漢·金奎漢·尹宅鼎·尹宅五·尹宅民·朴之馨·尹宅洛·成啓臣·趙永愚·趙意大·趙宅愚·安宅永·安聖權·李潤碩·李春燮·李潤綱·安浹·安瀅·安·安漢權·趙始澤·趙汶·趙湜·安尙權·安義權·朴師景·朴世虎·金致一·金駿儒·朴世賢·金哲儒·金彦儒·李贊權·崔奎燦·孫錫遠·李錫采·李錫琥·李照臣·李宗僉·孫承慶·孫承永·孫鍾玉·孫鍾玖·孫錫魯·孫承遠·孫時永·孫弼龍·趙柱天·權正範·姜錫一·姜錫老·趙柱憲·趙柱漢·趙溵·成彦榦·姜大載·朴啓三·權正華·李元璛·李宜璿·柳宜三·朴廷奎·朴廷祚·李伯烈·趙浚·趙元瞻·權必祐,權褧等,疏曰,伏以臨難盡瘁,人臣之大節,酬忠易名,有國之盛典。臣等以故正言贈參議臣李魯。加贈請謚事,前後登聞,未蒙允兪,臣等兢遑退伏,已有年所。至于今秋,代睹我殿下,崇奬節義,顯遂忠良,贈官賜祭之典,曠絶千古,風聲所曁,八方咸聳。臣等一路人士所齎恨而耿耿者,不以此時呼籲,得蒙一視之恩,則是臣等之罪也。玆敢不避猥越,浚將顚末,略陳於紸纊之下,惟殿下試垂察焉。李魯,臣等同道宜寧人也,少遊文貞公臣曹植之門,經術·文章,艷服一世,其同門若文穆公臣鄭逑,文貞公臣金宇顒,相許爲道義交,弱冠成進士而入太學,抗疏請辨乙巳忠奸,及登第而値辛卯倭書之來,則陳疏請斥絶與夫備禦防患之策,累累數千言,無非先事謀國之計。及夫漆齒長驅,列郡瓦解,則首先倡義,灑淚草檄,字字忠義,言言肝膈,遂與故縣令臣趙宗道,約與同事,入見招諭使臣金誠一。誠一喜曰,二人之來,天贊我也,自是三人者,未嘗相捨。及至晉陽城空,賊壘四逼,擧目山河,執手慷慨,誓以一死報國。於是,金誠一賦詩曰,矗石樓中三壯士,一盃笑指長江水,長江之水流滔滔,波不渴予魂不死。後四十一年壬申,巡察使臣吳䎘,爲之敍事揭板,至今尙存,世所傳矗石三壯士者此也。畢竟斬馘鼎鎭,保障東南,前後戰守之功,備載於龍蛇日錄及本郡邑誌,臣等不敢一一枚擧,而至其貽書天將陳大義而獻勦賊之策,馳檄倭衆,數秀吉而聲逆天之罪,移種勸農,以奠流民,浚濠完牒,以備不虞,竭力於列邑攻守之備,憚誠於七年矢石之間,功業未究,而身死道路,其平日死事之願,於是得遂,而跡其措置方略,盡從學問中出,眞可謂識務之俊桀應時之全才矣。粵在壬辰,我宣祖大王,下敎本道,歷擧義將十人,而李魯名列第三,奬之以忠義·信厚,望之以恢復根柢,恨其聞名之晩也。逮我英宗大王乙酉,因道臣鄭存謙狀聞,下敎若曰,三壯士中,二人旣旌表,一何漏也?令該曹,勿循常例,卽爲回啓,以示追故事樹風聲之意,特贈禮曹參議。而兩朝褒贈之典,非不盛且至矣。而臣等第伏惟念,李魯學有師承,旣爲士林之標準,身任板蕩,屹然一路之干城,共事三臣,寧或軒輊,而金誠一·趙宗道,俱蒙賜諡之典,獨李魯不得與焉。人臣殉國,自是職分,同功異賞,雖不足爲李魯恨,將何以勸百世忠志之士哉?今我殿下,丕承休烈,善繼善述,百度咸擧,群枉必伸,至於學行·忠義,尤加奬勸,所以臣等,於戊辰秋,上言于蹕路,其時吏曹覆啓,以爲李魯貞忠·孤節,不愧古人,在朝家崇報之政,合施贈諡之典,而春間,以洪霖加贈事,大臣獻議上言與上疏,其路各異,四件之外,不以疏而以上言者,置之爲宜,贈諡重典,不可輕議,上言內辭緣,置之,何如?臣等於是乎實仰朝家優待李魯之盛意,而只緣臣等,自失格例,未蒙兪音。玆於翼年己巳,拜章叫閽,伏承優批,若曰,此人之學問·忠節,宜有褒美之政,而加贈易名,國之重鎭,況有英廟一番特贈之恩,則今不可輕易疊施,令該曹,更加商確稟處。臣等承批感泣,恭俟裁稟矣。及見吏曹判書金羲淳回啓,以爲,贈參議臣李魯,當壬辰之亂,與金誠一·趙宗道,立功於晉陽,世所稱三壯士者是也。金·趙兩人,往在肅廟·英廟朝,已爲加贈賜諡,至於李魯,以同功之人,獨未蒙一體之恩。今因多士之呼籲,可見公議之稱屈,而贈諡重典,自臣曹不敢擅便,請下詢大臣處之。大臣獻議以爲,前旣有贈職,今又加贈,實合難愼爲辭矣。臣等非不知贈職,事係重典,不可遽然得請,而第伏念國朝以來,忠義·節行之加贈賜諡,非止一二。且今以矗石三臣言之,金誠一,於宣廟乙巳,贈吏曹參判,至肅廟丙辰,請加贈,依允贈吏曹判書,賜諡文忠,趙宗道,於宣廟丁酉,贈司僕寺正,後二十年丙辰,加贈吏曹判書,贈諡忠毅,一體同功之人,旣皆加贈賜諡。而獨於李魯,不敢更請加贈,則其爲公議之抑鬱,爲如何哉?臣等累瀆崇嚴,一籲再籲者,誠以公議不可遏而褒忠不可已也。又況嶺一道七十餘郡,不知有幾箇忠志之士,而皆以李魯之獨不蒙加贈賜諡,久爲先輩之齎恨矣。臣等雖無似,平日讀書,粗解此等義理,且有習聞於先輩公議,故今又千里裹足,抱疏叫閽。伏乞聖明,俯察一路輿情,特念三臣同功,亟降李魯體加贈易名之典,以光聖德,以幸斯文。臣等無任云云。省疏具悉。所陳,令廟堂稟處,爾等退修學業。
壬申十月二十八日午時,上御熙政堂。晝講入侍時,同知事李羲甲,持詩傳第一卷,特進官李溏,持詩傳第一卷,參贊官呂東植,持詩傳第一卷,侍讀官李沆,持詩傳第一卷,檢討官柳鼎養,持詩傳第一卷,假注書權華,持詩傳第一卷,記注官孫錫祚,持詩傳第一卷,記注官朴思彦,持詩傳第一卷,武臣行副護軍元晦鎭,以次進伏訖。上開卷讀前受音,自江有氾,止章五句。上命奏新受音。沆讀,自野有死麕,止一章三句。上曰,文義陳之。沆曰,此章言女子貞潔自修,專由於文王盛德,而化行俗美者也。前章之漢廣,女子變其淫亂之俗,而非復前日之可求,摽梅,女子懼有强暴之辱,而以禮自守,則今此女子之不爲强暴所汚者,皆是聖人造端之化,而婚姻以時,男女以正,則詩人之此等詠歎,莫非形容文王入人之化也。大抵源淸則流㓗,標端則影直,而人心之純正不雜,專在人主導率之化,伏願省察焉。上曰,下番陳之。鼎養曰,此詩可見文王移風易谷之化也。先於關雎,後及麟趾,莫非導民正俗之事,而治化日隆,風習日正,伏願聖明,恒於此詩,益加勉勵焉。上曰,同知事陳之。羲甲曰,玉堂上下番所陳好矣。商紂之時,女子昧貞潔之操,男子肆强暴之行,桑間濮上之風,貽譏於千古。及夫文王敷德政,召公宣敎化,而舊染汚俗,一朝丕變,若是其敏於蒲蘆,始知風俗與人心,初無不善,惟在君上敎率之如何耳。以我東言之,列聖朝深仁厚澤,浹入肌髓,金科玉條,燦然具備,凡所以敦化理淑人心之方,靡不用其極。於是乎,仁義之俗,禮讓之風,駕軼三代矣。近日以來,風俗漸壞,人心益澆,傷風敗俗之事,種種有之。夫以商紂時舊染之汚谷,猶且一朝而丕變,況以我堯·舜之民,復我堯·舜之俗,特一轉移間事。伏願此等詩進講之時,亦爲留念於體驗施措之道焉。上曰,特進官陳之。溏曰,上下番及同知事悉陳,臣無可陳之說矣。上曰,參贊官陳之。東植曰,上下番及知事,皆以文王期望於我殿下矣。殿下苟行文王之事,則二南風化之美,不難致矣。蓋文王之所以爲文王,卽惟曰德之純三字,就以今日講筵言之,則法講規模,自有次序。自上先講前受音,自下讀奏新受音,自上又講新受音,自下繼奏解釋,此不易之古規也。竊觀近日講筵,而此等文具邊事,時或有闊略者。夫爲學之工,一或有未盡處,則便欠德之純道理矣。伏願深留聖心,雖微文·末節,未或放過焉。羲甲曰,移風易俗之美,專在我殿下一心做去也。俄者參贊官所陳,果爲得當,講筵法意,自上受音,在下進講,皆有次第,卽我朝四百年古規也。小臣近日再次登筵,皆有違於格例,恐非經筵本意也。繼自今,一依格例爲之好矣。上掩卷,東植曰,闕門外,有儒疏三丈來待矣,其一則鄭蓍父子建祠事也。建祠自有朝禁,且於前日疏請時,有所曉諭下送之擧,則今亦自外曉諭下送乎?上曰,唯。東植曰,一丈則文烈公趙憲,前有設祠處,而尙未宣額,故今玆來請矣。宣額旣有法禁,則自外亦可曉諭下送乎?上曰,唯。東植曰,一丈則李魯事也。李魯在壬辰之亂,與金誠一,同爲殉節,故前有贈職之典,而今以加贈事疏請矣。上曰,捧入。王大妃殿進御加味二陳湯一貼煎入事。榻前下敎。仍命經筵先退,羲甲等退出,又命退,承史以次退出。
上在昌德宮。停常參,只晝講。
韓兢履啓曰,明日常參·經筵,取稟。傳曰,只晝講。
朴宗琦啓曰,合辭方張之時,兩司無詣臺之員,事甚未安,除在外·傳旨未下外,未肅拜·呈告人員,竝卽牌招,何如?傳曰,允。
備忘記,晉州營將南建中下直,長弓一張,長箭一部,片箭一部,筒兒一箇,賜給。
朴宗京啓曰,藥房副提調,持湯劑來待矣。傳曰,封入。
以持平李鐸遠·趙秀仁,正言金鎭牌不進罷職傳旨,傳于朴宗琦曰,只推。
朴宗琦啓曰,行大司憲趙得永,掌令李允謙牌不進,執義金熙華,掌令姜世白在外,持平李鐸遠·趙秀仁呈辭,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,掌令李允謙牌不進罷職傳旨,傳于朴宗琦曰,只推。
以義州府尹吳翰源狀啓,陳奏兼奏請使先來今月二十四日出來事,傳于朴宗琦曰,今見狀啓,勅行不遠,沿路諸道,另加申飭,俾有實效之地事,分付。
朴宗琦啓曰,明日次對,兩司當爲進參,除在外·陳疏外,未肅拜·呈告人員,竝待開門牌招,何如?傳曰,允。
朴宗琦啓曰,正言金鎭,疏批已下,一體待開門牌招,何如?傳曰,允。
韓兢履,以吏曹言啓曰,新除授禮曹佐郞吳泰長呈狀內,矣身素患痰癖之症,當此換節之時,一倍添劇,時日內,萬無起動之望,卽速入啓遞改云。其身病旣如是沈篤,則有難强令察任,改差,何如?傳曰,允。
玄在德狀啓,陳奏兼奏請正使,領中樞府事李時秀,無事作行,九月十九日,到北京,留南小館,二十二日猝添痰眩宿症,連用補中益氣湯十貼,今已差勝,而待方物進呈後,回程計料之意,詮次啓達。傳曰,知道
呂東植,以兵曹言啓曰,訓鍊院主簿李莘耆身病猝重,勢難供職,呈狀乞遞,實病旣如此,則不可强令察任,改差,何如?傳曰,允。
呂東植,以兵曹言啓曰,今番庭試殿試時,直赴入,殿試前作故者,付之榜末,成出紅牌矣。卽接平安監司鄭晩錫移文,則嘉山別付料軍官劉宗著,當初兵營成冊中,只以身死懸錄報來,故直赴人,區別狀啓中,循例置之於應頉秩矣。宗著,緊付賊黨,被囚徑斃云,不審報聞監營·兵營,俱有所失,宗著紅牌燒火次,原榜目中,今方付標以入,而平安監司鄭晩錫,前兵使申鴻周,傡推考,何如?傳曰,允。
呂東植,以禁衛營言啓曰,本營騎士別將壬聖說,職務相妨,改差,何如?傳曰,允。
正言金鎭上疏曰,伏以臣百無肖似,倥倥然樗櫟之散也,一疾膏肓,奄奄乎籧篨之賤也,居常惛憒,與病爲憐,蟄處于蓬茅之陋,塊然若木石之偶,惟以尋章摘句,自爲安分之道,守拙固窮,聊作養生之訣,若夫世所稱名利·分數,未嘗置夢想間,那意脕暮科名,適値邦慶之會,濫通朝籍,雖切僥倖之愧,遭逢昌運,實多與榮之幸。老母在堂,慰悅極矣,寒門奉誥,光耀大矣。郞秩稍遷,微分亦足,復何有一步前進之望?而迺者薇垣除旨,忽下於千萬匪意之中,臣聞命以來,始也震惕,久焉愧忸,誠不知措躬之地也。夫臺閣之任,豈爲如臣者設哉?雷霆之威重,莫嚴於宸陛,而諫議有廷爭之風,綱紀之振勵,莫要於官箴,而御史典繩糾之責,苟非言議剛直,風稜峻整者,那能補衮職之闕,亦豈副鐵冠之義也哉?顧臣人器之蔑劣,疾病之痿痼,已不足議到於堂堂耳目之官,抑又有萬萬恧慼者。臣之初除見職也,未及署經,自同虛銜,適値試院之排員,忽蒙除署之特敎,開場在卽,丐免無路,嚴命之下,義不敢違傲,雖未免冒沒暫膺,反而自顧,則官以諫爲名者,自己出處,尙未經僉議之可否,偶緣一時之往役,因爲無礙之行公,揚揚自處,以臺閣者,尤豈非壞損體例,取笑公議乎?以若情踪,臺端一步,便是鐵限。伏乞聖明,俯垂鑑諒,亟命鐫改,以重公器,以安私分焉。仍伏念臣之情地,揆以廉防,旣不可以臺職自居,視其器識,尤不可以言責自任。凡今時政之闕失也,民生之疾苦也,東破西缺,千瘡百瘼,何恨乎可言之事,而以若蒙迷疲軟之姿,何敢刺口,以犯古人不知爲知之譏乎?惟是嚴徵討一款,天綱之大關捩也,國人之所同聲也,春秋之法,亂臣賊子,人得以誅之,臣亦是具得人彝之人也,惡得無明目張膽之義乎?腔血如沸,按住不得,玆敢疾聲而呼籲。噫嘻痛矣。顧今百度崩壞之中,尤爲心寒而膽掉者,逆變層生,王章久屈,隄防漸圮,覬覦成習,甚至於極惡大憝之窩藏戎首,罔念嚴畏之道,輒思蹈踉之計,若非煽動浮言,誑惑人心,必也粧撰曲說,勒求掉脫,未有若漢祿之一種凶醜也。竊伏聞嚮者,東寢幸行之時,有一七歲兒上言者,卽觀柱之孫,而爲其祖漢祿鳴冤事也。以其猥越之故,果爲喉院之刪拔,雖未登徹,其爲放恣無忌憚,逞逆謀而背國是者,無間乎徹與未徹也,原本旣斥,臣雖未詳其遣辭之何如,而名以漢祿之事,則凶肚逆腸。惟其八字凶言,出諸口播之一世,當時湖右之人士,莫不痛心而飮涕。在昔筵臣之奏對,亦有逐條而發根,特以不忍言不敢道之故,荏苒抛置,反爲渠躱形匿跡之幸會,及乎丙寅逆節之盡綻也,公車之間,臺啓之上,眞贓盡露,左契昭著,今雖以千喙百舌,强欲伸辨當此大義旣明,斷案已成之後,惡能變黑而爲白乎?以孫訟祖,只挾家內之私情,童子無知,自露主張之有人,欲借乳臭之口,窘辨自作之孽,其計也欲巧而反拙,至陰而絶悖,朝廷紀綱,如有一半分防微之嚴,雖以彼梟獍之腸肚,焉敢售羸豖之躑躅,至此之極乎?此若視以尋常,不卽嚴處,將不知何樣禍機,伏在冥冥中。噫,彼島陸之散處,自有聲氣之相應,做出此許多變怪,莫非由於當初處分之不嚴也。伏願殿下,廓揮乾斷,亟允臺啓,盤問其指使穉童肆然上言之凶情,仍正典刑,以拔亂本,俾靖世道焉。臣無任云云。答曰,省疏具悉。所陳不允,爾其勿辭察職
壬申十月二十九日午時,上御熙政堂。晝講入侍時,知事李益運,持詩傳第一卷,特進官趙德潤,持詩傳第一卷,參贊官朴宗琦,持詩傳第一卷,侍讀官李沆,持詩傳第一卷,檢討官柳鼎養,持詩傳第一卷,假注書權華,持詩傳第一卷,記注官朴思彦持詩傳第一卷,記注官文養老,持詩傳第一卷,武臣行副護軍申緖,以次進伏訖。上開卷,讀前受音一遍訖,命奏新受音。沆讀,自何彼穠矣,止章四句。上曰,文義陳之。沆曰,此章卽王姬下嫁之詩也。王姫下嫁,而恭執婦道,不敢驕其夫家,則可以見文王·太姒之敎,所由來者漸矣,故第一章有曰,曷不肅雍?夫肅者,敬之謂也,雍者,和之謂也,蓋和敬二字,非但王姫之德爲美,君子修省之工,聖王施措之政,亦以敬爲重,以和爲貴,而敬不足則入於怠惰,和不足則近於編塞,故文王恒務和敬之德化。曁後世不獨歎美於此詩,韓奕之百兩彭彭,八鑾鏘鏘,亦皆有和敬之意,則和敬二字,允合殿下今日着意處也,伏願體察焉。上曰,下番陳之。鼎養曰,文王,以儉德爲治,遺風餘敎,及於後世,王姫下嫁而不言車服之盛,只美肅雍之儀,則文王儉德之功效,實後世人君之所可欽承而遵奉者也。伏願我殿下,益加體念於文王儉德之治焉。且夫王姫尊貴者也,其車服之制,易於奢麗,而今日曷不肅雍,則文王垂後之化,尤可見矣。周雅曰,雍雍在宮,肅肅在廟,而至於不聞亦入,不諫亦式之美,則宜其敎化之及於後而有此詩人之歎美也。夫何近日,奢侈成習,閭巷之間,率皆華其服而侈其飾焉?如欲矯捄,必以文王儉德爲先,而勉力肅雍,則可臻於不聞亦入,不諫亦式也。用此之道,行此之政,導率下民,俾無奢麗之習焉。上曰,知事陳之。益運曰,以王姬而下嫁,則易於驕奢,而今乃肅雍自持,則蓋其不敢挾貴而驕者也。大抵驕之一字,足以喪人心禍人身者,故古之聖人,恒於驕字上,深加警懼而垂戒焉,驕之不可行,有如是矣。夫驕之反爲恭,恭者卽吾人修省之工也,故書有溫恭允恭等訓,而形容堯·舜治化之美也。從古聖王,無如堯·舜,而二典中開卷第一義,卽有曰溫恭允恭,則堯·舜之聖,固是一恭字耳。今我殿下,孜孜於恭字上工夫,則勳·華之治,不難致之,此小臣所以期望於殿下,而願爲堯·舜之君者也。上曰,特進官陳之。德潤曰,玉堂上下番及知事悉陳,臣則別無所奏矣。上曰,參贊官陳之。宗琦曰,經筵·玉堂,已悉陳,而此章別無可陳之文義矣。王大妃殿進御加味二陳湯,依前方一貼煎入事。榻前下敎。上掩卷,仍命經筵先退,益運等退出,又命退,承史以次退出。
上在昌德宮。停常參,只晝講。
王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答知悉。
藥房都提調韓用龜,提調李肇源,副提調朴宗京啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
朴宗琦啓曰,行大司憲趙得永,掌令李允謙,持平李鐸遠·趙秀仁牌不進,執義金熙華,掌令姜世白在外,監察茶時之意,敢啓。傳曰,知道。
呂東植啓曰,禁衛營將官來言,今日本營軍兵,日次私習云矣,敢啓。傳曰,知道。
呂東植啓曰,御營廳將官來言,今日本廳軍〈兵〉,日次私習云矣,敢啓。傳曰,知道。
朴宗京啓曰,藥房三提調,持湯劑來待矣。傳曰,封入。
傳于呂東植曰,禮房承旨,馳詣宗廟·景慕宮,奉審摘奸以來。
傳于朴宗琦曰,大臣·備局堂上引見。
傳于朴宗京曰,藥房入侍。
呂東植啓曰,明日溫繹間,視事頉稟之意,敢啓。傳曰,知道。
呂東植啓曰,景慕宮冬享大祭齋戒相値,視事頉稟之意,敢啓。傳曰,知道。
以大司諫鄭景祚,司諫南惠寬,獻納李在璣,正言金鎭,掌令李允謙,持平李鐸遠·趙秀仁牌不進罷職傳旨,傳于朴宗琦曰,竝只推。
呂東植啓曰,傳香禮房承旨,當爲齋宿,而左副承旨韓兢履,須資出去矣,所當牌招入直,而拘於廳規,不得請牌,何以爲之?敢稟,傳曰,牌招。
傳于呂東植曰,發遣吏郞,諸執事淸齋與否,摘奸以來。
呂東植啓曰,卽伏見漢城府坐不坐單子,則連四日無緣不坐,詞訟劇地,委屬可悶,當該堂上,不可無警,推考,何如?傳曰,允。飭敎纔下,更復如是,紀綱·事體,萬萬未安,京兆堂上,竝令政院,問啓以入。此後又有此等之擧,則廟堂直捧論勘草記,秋曹亦以此意,一體申明分付。
呂東植啓曰,問啓事,命下矣。問于右尹尹尙圭處,則以爲,臣猥忝京兆之職,自底瘝曠之罪,致有此問啓之命,惶懍震越,罔知攸措,臣於今番武一所參試官孥處之後,陳章自列,未蒙恩勘,而分義所在,不敢爲晏然赴坐之計,向日飭敎之下,亦不得奉承而連呈辭單,只自縮伏俟勘矣。又伏見金吾議讞,則武一所參試官等,皆被重勘,而至謂不但使科場不嚴而已。聽聞之驚該,莫甚於今番之武一所云爾,則若論其罪,臣實爲首,而罪止參試,臣獨倖逭,則揚揚行公,非所論,以致詞訟劇地連日闕坐,由前由後,莫非臣罪,惶隕之極,不知所達云矣,敢啓。傳曰,詞訟至重之地,如是闕坐,極爲駭然,爲先施以罷職之典,他堂上,亦令政院,依前下敎,自明日,如式赴坐可也。
呂東植,以兵曹言啓曰,向因領議政金載瓚箚子,京畿監營中軍,以嘉善特差,使之代道臣擧行事,所請依施事,批下矣。今則勅期在邇,京畿監營中軍柳相默改差,其代口傳差出,何如?傳曰,允。
吏批,遠接使朴宗來,問禮官單鄭元容,兵曹口傳政事,以李東善爲京畿中軍。
呂東植,以兵曹言啓曰,今十月各廳堂下武臣朔試射,臣曹連因有故,不得爲之之意,敢啓。傳曰,知道。
呂東植,以備邊司言啓曰,卽見開城留守柳相祚狀啓,則以爲,本營各倉餉還加分耗條之狀請取用,已有前例,今春各倉加分耗各穀六百二石,竝依已例劃給事,請令廟堂,稟旨分付矣。加耗之自本府取用,已有其例,依狀請許施,何如?傳曰,允。
副應敎朴周壽,校理李沆·洪起燮,副校理李墷,修撰鄭祖榮·柳鼎養,副修撰尹致謙·李東永,箚曰,伏以臣等,卽伏見正言金鎭疏本,則有漢祿孫七歲兒上言之擧矣。噫嘻,此何變怪也?彼漢祿,卽窮天地亘古今所未有之極逆大憝也,八字凶言,一世傳播,眞贓盡綻,左契昭著,而今於斷案旣成,大義已明之後,渠何敢生意容喙,有若伸辨者然乎?窮寇愈急粧撰,宜無不至。孩兒何知,指使必有其處,臣等未見其原本,雖未知遣辭之如何,而覬覦之習,固已絶憤,蹢躅之漸,寧不可畏。此不嚴徵,將不知可樣禍機,伏在何地。伏乞聖明,亟允臺請,俾隄防益嚴,奸萌永折焉。取進止。答曰,省箚具悉。所陳不允。
左副承旨韓兢履疏曰,伏以臣待罪喉院,數朔于玆,而愚迷疎闇,百無肖似,周旋之際,醜拙莫掩,而仁覆之天,曲加容護,獲免大戾,感祝之圖報無地。仍伏念向日行幸回鑾之後,所捧上言,臣以該掌,一一披閱於出納之時,而其中果有漢祿之孫,爲其祖鳴冤者,見來不覺掉膽髮竪,宜卽輪視諸僚,仰請盤覈,而緣臣新入生疎,只以猥越拔去,不以一言聲討,至今追思,不勝痛恨,昨伏見臺疏所論,辭嚴義正,顧臣溺職之罪,於是乎益著矣。噫,彼祿賊,包藏凶肚,謀危宗國,乃以不忍言不敢道言八字凶言,肆然發口,爲群凶之淵藪,諸賊之根窩,凡在橫目之列而戴天履地者,孰不欲臠肉而寢皮乎?丙寅以後,逆節盡露,斷案已成,而不知何許梟獍之徒,粧出七歲乳臭之兒,將萌嘗試之計於已明之後,此若置而不問,將見羸豕躑躅,隄防破壞,國不得爲國,人不得爲人,豈不大加懼哉?伏願殿下,廓揮乾斷,亟允臺臣之請,卽命有司,盤覈其主張指使者,明正典刑,以絶亂本,仍治臣溺職之罪,以嚴國綱,千萬幸甚。臣無任云云。答曰,省疏具悉。所陳不允。爾其勿辭,察職。
壬申十月三十日辰時,上御熙政堂。大臣·備局堂上,引見入侍時,右副承旨朴宗琦,假注書權華,事變假注書金喆遠,記注官朴思彦,別兼春秋李紀淵,領議政金載瓚,左議政韓用龜,禮曹判書李肇源,知訓鍊事李得濟,行護軍李溏,吏曹參判林漢浩,副校理李墷,以次進伏訖。載瓚等曰,近來日氣稍寒,聖體,若何?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮患候平復日已久矣,近來則氣候,何如?上曰,一樣矣。載瓚等曰,嘉順宮氣候,如何?上曰,一樣矣。載瓚等曰,世子宮,水痘平復後,諸節,何如?上曰,如前矣。上曰,經筵入侍時,藥房都提調,同爲入侍,可也。仍命次對爲之。載瓚曰,延安府使權晙上疏批旨,有令廟堂稟處之命矣。取見其疏本。則其一,本邑沿海十五坊大小稅納,已爲停退,而外此七坊,亦無異同,抄其尤甚面里,施以一視之澤事也。其一,本道請災爲九千餘結,而所劃只爲五千結,則本邑所俵之災,必當折半見削,依數給災事也。其一,興嗣之功,專靠種糧,而本邑倉儲已罄,捧納無路,三南穀,量宜許劃事也。其一,本邑案付軍保闕額,一千一百五十二名,身布,依己巳羅州例,容俟兒弱漸長,流亡稍集,限年塡代,隨塡徵布事也。其一,本邑庚戌海溢,未蒙永頉者,爲一百七十七結八十三負,每爲白徵,亦宜釐革事也。其一,本邑鹽盆中,永破三盆,査減其稅,而至於案付網基,亦多流亡,査實定稅事也。海坊停納,已是特恩,外此加請,雖係民隱,全一邑竝停,便屬恩渴之歎,今不可遽議也。災結加劃,纔已許施,道臣,自當從實均俵也,嗣歲種糧,令道臣,詳按還摠虛實,細量民勢緩急,便宜挪移,務從裒益,俾無方春絶巡之患,軍保闕伍之猝難竝塡,海溢陳畓之未入永頉,不獨延安一邑爲然,亦令道臣,更加詳覈,出意見以啓。漁鹽兩稅,分付該廳,使之往復道臣,詳査釐刷,俾無海民呼冤之弊,何如?上曰,依爲之。出擧條載瓚曰,客使今將入境,而行期太促,應接尤難,先自我國使星,必從省約然後,民邑之弊,或可少紓,自儐使道臣,至各務差員,凡係浮文瑣節一截刪祛,簡其騶率,減其供億,數器飯供外,切勿貽弊之意,先期嚴飭於各該道,何如?上曰,依爲之。以此意,各別嚴飭,可也。出擧條載瓚曰,各道分等,今已回下矣,尤甚邑守令,限麥秋竝勿移遷,雖瓜滿守令,亦爲仍任之意,分付該曹,何如?上曰,依爲之。出擧條載瓚曰,山林耆耉之臣,今凋零無餘,惟有宋穉圭一人,而久在招旌之列,尙闕晉秩之命,實爲聖朝之欠典,士林之缺望,特擢一資,更加敦召,以爲側席必致之道,似好,故敢此仰達矣。上曰,依爲之。令政院,將予至意,代撰敦諭以入,可也。出擧條載瓚曰,故判書尹鳳九,故贊成宋煥箕,俱蒙易名之典,今已有年,家本寒疎,尙未延諡,而其子孫,見在仕籍,特畀一邑,俾各祗受恩命,以示優禮記存之意,何如?上曰,依爲之。出擧條載瓚曰,今年諸道舊還,已因年分,皆許仍停,而惟統營·廣州·江華·松都四處舊還,姑未分排知委矣。廣州則穡事稍登,己巳條三分一收捧,其餘統營及兩都舊還,竝依各該道已許之例,一體仍停之意,分付,何如?上曰,依爲之。出擧條載瓚曰,事雖已過,而竊有所區區所懷,敢此仰達矣。今番庭試拆榜時,試券,自內取入,入格及外字等,竝皆書下云。大抵科規至嚴,諸試官科次入侍後,御手親拆,自是國朝定規,而不可少忽者也。昔在先朝御誠正閣設科時,小臣忝居考試之列,拆榜時,試官中一員,未卽待令,至有被罪之擧,則科規之嚴且重,推可知矣。若夫館學儒生應製,則雖或有自內拆榜之規,而至於科試試取,所重自別,則今番科試,可謂全不成規。諸考官旣不入侍,而只使黃門司謁輩,往來傳命,此而不已,則日後之弊,將不知至於何境。小臣誠極惶悚,而不勝憂愛之忱,今適登筵,敢此仰達矣。又啓曰,前正言韓兢裕,旣經臺職,當有侍從推恩之典,而聞其所後家,無可施處云。依近例許令移施於其本生父之意,分付該曹,何如?上曰,依爲之。出擧條載瓚曰,李海昇所勘次律,不過減死而已,則罪名絶異於他囚,而善地例配,有非極邊遠竄之意,卽爲改定配所之意,分付該府,何如?上曰,依爲之。出擧條載瓚曰,勅使聞已發行,匪久當入我境,儐接之節,不可不先期整待,請以工曹判書朴宗采,差定遠接使之任,問禮官,亦令該曹差出,使之從便發行,館伴及迎接堂郞,待牌文出來,亦宜差出,小臣退出後,卽以草記仰稟乎?上曰,依此爲之。出擧條上命大臣就座,載瓚等就座。上曰,諸宰奏事,可也。肇源等曰,臣等別無可奏之事矣。宗琦曰,今日賓對,兩司無一人進參,事甚未安,竝推考,何如?上曰,依爲之。出擧條進善宋穉圭特加一資事。榻前定奪。固城縣定配罪人李海昇,遠惡地移配事。榻前定奪,賓對不參兩司諸臺,竝推考事。榻前定奪,仍命大臣·諸宰先退,載瓚等退出,又命退,承史以次退出,
壬申十月三十日午時,上御熙政堂。晝講入待時,同知事林漢浩,持詩傳第一卷,特進官洪羲臣,持詩傳第一卷,參贊官呂東植,持詩傳第一卷,侍讀官李墷,持詩傳第一卷,檢討官尹致謙,持詩傳第一卷,假注書權華,持詩傳第一卷,記注官朴思彦,持詩傳第一卷,別兼春秋李紀淵,持詩傳第一卷,武臣副護軍李民秀,以次進伏訖。上命藥房提調,率醫官入侍,賤臣承命出傳,與藥房都提調韓用龜,偕入進伏。醫官吳千根·秦東秀·吳仁豐·卞之錞,卞光厚,進伏楹外。上開卷讀前受音一遍訖,命奏新受音。墷讀,自彼茁者葭,止章三句。上曰,文義陳之。墷曰,此章先言草木之茂,禽獸之多,繼言騶虞,以美文王及物之化,章雖二章,諷頌洋洋,溢於言外。大抵文王德敎,瀜液透徹,推其仁民之餘恩,及之於庶類,則仁民二字,卽後世人君之所可着念者也。況今三南·兩西,連遭歉荒,兼以癘疫,在殿下爲民父母之心,尤當軫念於仁民之道矣。上曰,下番陳之。致謙曰,此章所以詠歎文王之化也。天壤之間,莫不生成於文王化育之功,則惟彼草木禽獸,亦皆蕃息於自然之化,而非可以勉强求之者也,故詩人美文王及物之化,而係之於召南之末,以應周南狑趾之義,蓋二南諸詩,莫非正家之義,而正家而後國治,國治而後澤曁庶物,則伏願殿下,軫念正家之道,而反覆詳究於二南之風敎焉。上曰,知事陳之。漢浩曰,此章下註,有言意誠心正四字,文王,治化只是意誠心正中出來,而自然得之於方寸之間者,今此庶物之蕃延生息,莫非文王意誠心正而致之也。然則人君做治,不過曰意誠心正四字而已,故先儒有曰格君之非,鄒傳亦曰,遏人慾存天理,古人垂戒非有他意,蓋欲其誠其意正其心,而陶鑄涵泳,苟萌動息,咸被其澤,則二南風化,不難致之。且二南,卽王道之基本也,伏願念玆在玆焉。上曰,特進官陳之。羲臣曰,玉堂·知事悉陳無餘,臣無可奏矣。上曰,參贊官陳之。東植曰,此章章句,雖不多,而其功化所及,則至爲廣大,殿下前日所講經傳之微辭奧旨,千條萬緖,而其功效極至處,無出於此一章,雖進講他經傳,亦必以此章功化爲準,而體驗,似好矣。且伏念今日畢講詩傳第一卷,自明日,溫繹間姑停矣。以列聖朝勤學之工,有姑停之規,則其溫繹之工,有倍於逐日開講,可以仰揣矣。今夫燕閒之暇,涓濩之地,非臣所敢仰度,而若於姑停之間,其所溫繹之工,不克有加於逐日開講之時,則是徒停也,無溫繹之實矣。伏望深留聖意,俾有實踐之效焉。上掩卷,仍命經筵先退,漢浩等退出。上曰,藥房都提調進前。用龜進伏奏曰,今番可以入診脈候乎?上曰,唯。用龜曰,醫官吳千根·秦東秀·卞之錞,三員使之入診可乎?上曰,唯。仍命千根入診。千根診候訖,退伏奏曰,左右三部脈候調均矣。又命東秀入診。東秀退伏奏曰,脈候左右三部調均矣。又命之錞入診。之錞曰,左右三部脈候,皆調均矣。用龜曰,前藥進御四十貼後,諸節,何如?上曰,如前矣。王大妃殿進御加味二陳湯,依前方一貼煎入事。榻前下敎,仍命藥院先退,用龜率醫官退出,又命退,承史以次退出。
上在昌德宮。停常參·經筵。
王大妃殿進御加味二陳湯前方中,加黃芩七分,杏仁減五分,一貼煎入事。榻前下敎
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗琦啓曰,行大司憲趙得永未肅拜,執義金熙華,掌令姜世白在外,掌令李允謙,持平李鐸遠·趙秀仁呈辭,監察祭時之意,敢啓。傳曰,知道。
傳于李志淵曰,傳香承旨馳詣景慕宮,奉審摘奸以來。
朴宗京啓曰,藥房副提調持湯劑來待矣。傳曰,封入。
李志淵啓曰,來初五日,朝參日次矣,敢稟。傳曰,知道。
李志淵啓曰,假注書權華,身病猝重,勢難察任,今姑改差,何如?傳曰,允。
以左副承旨韓兢履牌不進罷職傳旨,傳于尹鼎烈曰,只推。
兵批,以李石求爲御營中軍。
尹鼎烈,以都摠府言啓曰,今日入直內三廳武兼禁軍及軍兵等,當爲中日習射技放,而景慕宮冬享大祭齋戒相値,不得設行之意,敢啓。傳曰,知道。
諭進善宋穉圭。予惟君德之成就,必資於山林宿德之士,而士之讀書窮理,非爲獨善其身也,蓋幼而學之,壯而欲行之,竊稽我朝列聖相承,敦尙儒賢,協贊盛治,爲傳授家法,亦粵名儒輩出,代不乏人,契合之昭融,事業之嵬煥,至今垂美於後,赫赫可觀。肆予自嗣服以來,寤寐一念,惟在於廣求儒賢,以輔不逮,而第緣予誠意未孚,禮遇未盡,一未見幡然來立于朝,以資夾輔之功。嗚呼,日月不與,今焉林樊老成之人,相繼凋零,側席之念徒勞,招旌之禮無所,而惟爾一人在耳。爾以先正之孫,素抱經濟之學,淵源有守,踐履究性命之本,名實俱副,出處係朝野之望,自先朝已在抄選之列。逮寡躬益勤招徠之禮,前後敦召,匪止一再,而奈莫回於遐心,東岡之陂固守,空谷之乘未縶,此豈予之所期望於爾者乎?目今朝家多事,艱虞溢目,凡所以拯濟奠安之策,靡所止依,爾於此時,若不賁然來思,置諸左右,則眇予一人,將誰與相須爲理,而今日朝廷德業成就之方,經幄啓沃之責,舍爾其誰也?昨因大臣之筵奏,特擢爾一資,自有默契於中者,可見公議之僉同,益幸予心之先獲,又況离筵之冊禮已成,德性之輔導尤重,爾以宮僚之任,豈可囂囂然自樂畎畝,不思所以體予如渴之至意也?嗚呼,予小子好賢有爲之德,雖未及於孝廟之禮遇先正,而爾以先正之肖孫,獨不可以先正輔孝廟之事,以輔予今日乎?毋曰予小子,先正是似,卽予區區之望也。玆又別下敷心之諭,以示必致之意,爾其惕然改圖,不日登道,庸副予延佇之誠焉。行左承旨李志淵製進。傳于呂東植曰,山林敦諭,遣史官傳諭。
李志淵,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
傳于尹鼎烈曰,都監軍器造成之役,今已畢完,監董將官匠募等,別單書入。
以訓鍊都監監造所別單,傳于尹鼎烈曰,大將內廐馬鞍具一匹賜給,都廳前水使吳文常·李惟秀竝加資,別造監官前郞廳姜信邊將除授,出身全宗一,看役知彀官嘉善池得龜,嘉義金昌仁,出身金道默,司果車順行,旗牌官出身吳再敏,司果禹弘範,竝加資,員役·工匠,各米布分等施賞。
李志淵,以議政府三公意啓曰,卽見檢詳金逌根呈狀,以爲,身病猝重,勢難察任云。檢詳金逌根,今姑改差,何如?傳曰,允。
尹鼎烈,以吏曹言啓曰,今此客使出來時,兩西迎慰使,依近例,以道內堂上守令下批矣,今方自臣曹,發關知委於兩西道臣處,使之罔夜進去,而若或實預差俱有頉,則往復臣曹,更爲塡差之際,將未免費了多日,有緩不及事之慮,今番則迎慰使中,如有不得不更爲塡差之事,道臣以便近處守令,先爲塡差,借銜亦以已下批之職銜塡書後,具由狀聞之意,預爲措辭,關飭於兩西道臣處,何如?傳曰,允。
尹鼎烈,以兵曹言啓曰,禁軍來春夏等都試因政府及臣曹有故,不得設行,今已過時矣,在前如此之時,有仍停都試,代行祿試射之例,今亦依此擧行,何如?傳曰,允。
朴宗琦,以義禁府言啓曰,慶尙道固城縣減死極邊定配罪人李海昇,遠惡地移配事,承傳啓下矣。李海昇,咸鏡道慶源府移配,而依例發遣府書吏,押送配所,何如?傳曰,允。
大司諫鄭景祚,司諫南惠寬,掌令李允謙,持平李鐸遠·趙秀仁,獻納李在璣,箚曰,伏以臣等,昨伏見正言金鎭疏本,始知月前行幸時,漢祿孫鳴冤之擧,此所謂世變之無不有者也。夫鳴冤云者,以其跡涉䵝昧,情有原恕之謂也。至於極惡大憝,名在丹書者,皆欲伸暴,則雖莽·操·懿·溫之孫,亦可以爲其祖鳴冤乎?噫嘻,漢祿八字凶言,卽載籍以來所未有之逆,海東臣子不共戴之讎。丙寅春處分之後,眞贓畢露,斷案已成,則雖使漢祿復作於九原,抑亦無辭可辨,況彼七歲蒙騃之兒,有何知識,乃能辦此耶?其受人指嗾之狀,昭不可掩。目今人心滔溺,變故層生,凶徒逆孽,種下生種,愈出愈憯,而我聖上好生之仁,差欠乾斷,雖以漢祿事言之,餘孽之當鞫者不鞫,王章之可伸者不伸,致使負國死黨之徒,無所懲畏,暗地排布,藉此乳臭之口,敢生嘗試之計,機關陰祕,情跡巧憯。若不嚴加鉤覈,打破凶窩,則一種怪鬼輩,安知不接踵而起也?思之及此,寧不凜然而寒心?伏乞聖上,亟加三思,卽令攸司,盤問其指使之人,快施邦憲,以絶亂本焉。臣等於喉院該掌事,亦有所訝惑者,上言披閱時,固當驚心痛骨,卽地請覈,以效聲討之義,而不此之爲,只以猥越拔去,雖或因生疎之致,職在惟允,大是不審,施以譴罷之典,斷不可已也。取進止。答曰,省箚具悉。所請不允,承旨事推考。
上在昌德宮。停常參·經筵。
王大妃殿進御加味二陳湯,依前方自今日一貼式,限二貼煎入事,榻前下敎。
朴宗琦啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李志淵啓曰,藥房提調持湯劑來待矣。傳曰,封入。
權華改差,代以鄭基譱爲假注書。
注書朴來謙奉命在外,代以金周默爲假注書。
傳于李志淵曰,政官牌招開政
李志淵啓曰,行吏曹判書曺允大,參判林漢浩,參議宋冕載牌不進推考傳旨及罷職傳旨,今方捧入,而開政命下之後,如是違召,事甚未安,判書·參判,更爲牌招,何如?傳曰,允。參議只推,一體更爲牌招。
李志淵啓曰,行吏曹判書曺允大,參判林漢浩,參議宋冕載再牌不進推考傳旨及罷職傳旨,今方捧入,而開政命下之後,連事違召,不卽承膺,誠甚未安。判書·參判,所當更請牌招,而係是一日三牌,何以爲〈之〉?敢稟。傳曰,參議只推,與判書·參判,更爲牌招。
朴宗琦啓曰,三品官之不得無端下鄕,曾有定式,時帶臺職,尤爲自別,而持平趙秀仁,謂以有事先壠,投章徑行,原疏纔已退却,而事體所在,萬萬未安。所當重勘,而本院請推之外,無他可施之罰,何以爲之?敢稟。傳曰,推考,本職遞差。
朴宗琦啓曰,行大司憲趙得永,掌令李允謙,持平李鐸遠牌不進,執義金熙華,掌令姜世白在外,持平一員未差,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言金鎭,掌令李允謙,持平李鐸遠牌不進罷職傳旨,傳于朴宗琦曰,只推。
朴宗琦啓曰,事變假注書金喆遠,身病猝重,勢難察任,今姑改差,何如?傳曰,允。
金喆遠改差,代以金持泰爲事變假注書。
禮曹,今十一日十九月冬至朝賀時應行節目,參考前例,磨鍊擧行,何如?判付啓,權停爲良如敎。
兵曹口傳政事,副司果單金逌根。
李志淵,以禮曹言啓曰,今此迎勅儀節,當爲磨鍊,而謹稽謄錄,東宮如在沖年,則郊迎及殿庭行禮等節,問禮官齎去儀註中,循例磨鍊,傳給勅使,而仍令儐臣,周旋停止矣,今亦依此擧行乎?敢稟。傳曰,依此擧行,可也。
李志淵,以禮曹言啓曰,今此迎勅處所,依例以仁政殿磨鍊乎?敢稟。傳曰,以仁政殿磨鍊,可也。
李志淵,以禮曹言啓曰,謹稽謄錄,則東宮封典,迎勅翌日有百官進箋陳賀之例,而箋文頭辭,不爲別撰,仍舊遵用,今亦依此擧行,而凡有賀儀,京外箋文,有只進大殿之例,亦有竝進各殿宮之例,今番則何以擧行乎?敢稟。傳曰,各殿宮竝進可也。
朴宗琦,以義禁府言啓曰,保放罪入李亨泰,還囚照律以入之意,敢啓。傳曰,知道
禁府啓目粘連,社稷署守門將訓鍊院主簿李亨泰矣本府議啓內,重地闕直,事極駭然,囚供雖以非次發明,有難容恕,以此照律,罪笞四十收贖,附過還職私罪,奉敎依允爲旀,功議各減一等爲良如敎。又啓目粘連,慶尙道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目,全羅道放未放修啓冊子中,本府所管定配罪人仍秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。
戶曹參議南履翼疏曰,伏以景祿無彊,吉祥竝湊,惟我春宮邸下,水痘之候,新復天和,纔撤院直,歡祝之忱,小大同情。仍伏念臣,中歲孤露,一身零丁所生偏母,與臣相依爲命,而臣負釁至重,積禍未艾,今焉永失所恃,三霜甫闋,一縷苟延,而冠裳依舊,視息晏如,俯仰慨廓,此何人斯?噫,臣本無似濫藉先庥,策名榮途,涵囿於兩朝雨露之中,而猥玷大夫之後。臣母生時,憂臣涯分之踰濫,勉臣駑鈍之殫竭,每於除旨之降,怵焉誡飭,匪榮伊懼,臣之半生行止,臣母未嘗不知之,而免爲無狀之歸者,臣母之訓也。今臣遇喜而靡所告賀,當事而無所稟承,風樹之感,永纏於胸臆,苫堊之喘,無意於人世,彯纓結綬,復隨班聯,斷無餘念,豈意簪履不遺之眷,遽及祥禫甫畢之蹤?地部新命,忽下於病蟄松楸之日,臣拜擎恩旨,榮愴交至,理朝依而手線如舊,拚華誥而感涕無從,臣雖頑如木石,何忍爲心?顧臣情私,如灰已冷,職名之淹久於荒寒之濱,尤非賤分之所安。玆敢歸伏私次,冒入文字,略暴悲苦之懇,仰瀆崇嚴之聽。伏乞聖慈,俯垂憫憐,特賜鐫遞,以全微諒,千萬切祝。臣無任云云。省疏具悉。爾其勿辭,察任。
應敎洪冕燮疏曰,伏以臣,卽伏見日昨臺臣金鎭疏本,則始知有漢祿之孫七歲兒鳴冤之擧矣。噫嘻,此何等變怪也?夫所謂鳴冤云者,跡或涉於䵝昧,事或係於疑亂,而爲其子若孫者,以其私而或冀其徹天之聽也,至若漢祿八字凶言,卽載籍以來所未有之逆,而覆載之間所難容之賊也。眞贓自露,斷案已成,爲今日環東土含生之倫,莫不知漢祿之爲窮天地亘古今所未有之極逆大憝,而恨不得食肉而寢皮者也。何物一童子,稱以祿賊之孫,肆然爲上言之擧,乃若眞個有可鳴之冤,而敢爲此無嚴之事耶?七歲蒙騃之童,明知不能於主張,而一種怪鬼之徒,必有指嗾於暗地,欲以爲事過疑亂之計,而歲久嘗試之策,顧今世道,雖曰日下,人心雖云益陷,而機關之陰祕,情迹之巧憯,豈有若此之可驚可愕者乎?覬覦之習,固所痛惋,而躑躅之漸,不可不防。伏願聖明,亟允臺請,特命攸司,盤問指使,永絶亂本焉。仍伏念臣本庸愚蔑識,百無所取,而濫通瀛選,七年于玆矣,屢叨橫經之列,偏蒙近君之寵,榮已極矣,分已足矣。見今所帶之職,卽世所稱東壁淸銜也,尤豈有一分堪承之望,而徒然爲苟充承乏之擧乎?年前大僚,以六通之多濫,有所筵奏,以致銓官問備之擧,大僚筵奏,寔出於愼官方惜名器也,而臣亦六通中一人也,自顧跼蹐,不敢爲冒昧承膺之計,有除輒辭,坐違召命,四載如一日,惶蹙之私,去而愈甚,憫隘之極,無地自容。伏乞聖慈,特遞臣所帶職名,以安微分,仍治臣瀆擾之罪,以肅朝綱焉。臣無任云云。省疏具悉。所陳不允。爾其勿辭,察職。
副校理洪羲瑾疏曰,伏以紀綱不立,而隄防有漸壞之患,懲討不嚴,而義理有漸晦之慮,有識憂歎,雖已久矣,而復豈料祿賊遺種,敢近輦路之傍,肆然上訟厥祖之言哉?是則隄防之大壞,而不但漸壞而已,義理之盡晦,而不但漸晦而已。噫嘻,彼漢祿者,卽天地間有君有臣以來所未有之極惡大憝也。八字凶言,眞贓畢露,三尺王章,斷案旣成,則是固萬世之隄防也,百代之義理也。雖使渠,有年壯支屬之漏於天綱者,罔畏憲章之至嚴,欲售覬覦之凶圖,已足爲世道之一大變怪。又況七歲之兒,雖其凶種逆孽,妖慝自別,而是不過蒙騃之一穉孩耳,渠祖之爲逆爲賊,猶不應詳知而辨別,矧敢能自辨此躑躅跳踉之習乎?是必有凶逆餘黨之糾結隱伏,乘時逞頑者,故借乳臭之口,擬售嘗試之計,必欲毁敗我隄防,壞亂我義理而後已,其習絶可痛矣,其漸吁亦怖矣,此亦尋常掩置,不卽嚴處,則其可曰朝廷立紀綱,而亂逆嚴懲討乎?昨日僚員之聯籲也,臣以差祭淸齋之故,雖已謹悉於簡通,而未得隨參於箚請,憂憤弸中,達宵未已,玆敢略控血懇,仰瀆崇嚴。伏願殿下,廓揮乾斷,亟允臺請,盤覈其指使者,嚴加鋤治,使壞亂之隄防更固,晦塞之義理復明,則國家幸甚,臣民幸甚。臣無任云云。省疏具悉。所陳不允。
上在昌德宮。停常參·經筵。
尹鼎烈啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗京啓曰,藥房三提調持湯劑來待矣。傳曰,封入。
李志淵啓曰,左副承旨韓兢履,今日不爲仕進,卽爲牌招,何如?傳曰,允。
金周默有頉,代以李鶴秀爲假注書。
以大司諫鄭景祚,司諫南惠寬,獻納李在璣,正言金鎭,掌令李允謙,持平李鐸遠牌不進罷職傳旨,傳于尹鼎烈曰,竝只推。
尹鼎烈啓曰,行大司憲趙得永,掌令李允謙,持平李鐸遠牌不進,執義金熙華,掌令姜世白在外,持平一員未差,監察茶時之意,敢啓。傳曰,知道。
以左副承旨韓兢履牌不進罷職傳旨,傳于李志淵曰,只推。
李志淵啓曰,行吏曹判書曺允大,參判林漢浩,參議宋冕載三牌不進推考傳旨及禁推傳旨,今方捧入,而開政命下之後,連事違召,終不承膺,事體所在,萬萬未安。判書·參判,所當更請牌招,而係是一日四牌,何以爲之?敢稟。傳曰,參議分揀,與判書·參判,一體更爲牌招。
以吏曹參議宋冕載牌不進罷職傳旨,傳于呂東植曰,只推。
尹鼎烈,以都摠府言啓曰,都摠管金啓洛,副摠管吳淵常·嚴耆在外,韓致應呈辭,金履喬有實病,都摠管金孝建,以身病方在呈告中,二員未差,宿衛重地,番次苟艱,交替無人,令政院,稟旨變通,仍令該曹,口傳差出,待下批牌招,以爲推移替直之地,何如?傳曰,允。
尹鼎烈啓曰,因都摠府草記,都摠管金啓洛,副摠管吳淵常·嚴耆在外,韓致應呈辭,金履喬有實病,都摠管金孝建,以身病方在呈辭中,二員未義,宿衛重地,番次苟艱,令政院稟旨變通事,允下矣。合有變通之道,何以爲之?敢稟。傳曰,竝許遞,今日政差出。
李志淵啓曰,今此勅使出來時,黃州·平壤·安北·定原·義州五處迎慰使及平壤問安假承旨,依近例,以道內守令,借銜差定,御帖及空名帖,遠接使齎去,以爲從便奉傳之地,而亦爲下諭于兩西道臣及各其守令處,使之擧行之地,何如?傳曰,允。
吏曹館伴單南公轍,迎接都監提調單朴宗慶,郞廳八單李紀淵·金益鉉·趙厚鎭·蔡弘韻·李中鎭·李益秀·鄭時綏·鄭漪,公事郞廳單沈日永。
有政。吏批,行判書曺允大進,參判林漢浩,參議宋冕載牌不進,同副承旨呂東植進。以李應奎爲持平,李相璜爲判尹,任希存爲右尹,李禮延爲禮曹佐郞,李世膺爲純陵奉事,李乃魯爲參奉,尹慶烈爲牙山縣監,南學訓導單卓瑊,故縣監鄭胤獻贈吏議,忠節卓異,故學生朴獻可贈童敎,孝行卓異,竝贈職事承傳,金海府使權逴,肅川府使李儒秀,泰安郡守洪聖禧,安北縣監趙鍾永,已上限麥秋仍任事承傳,進善宋穉圭,通訓今加通政加資事承傳,通德韓光燮,年八十二,今超通政,侍從臣前正言韓兢裕本生父加資事承傳,行護軍吳文常·李惟秀已上,今加嘉善加資事承傳。
兵批,行判書南公轍進,參判趙興鎭,參議韓鼎運病,參知李德鉉入直進,右承旨尹鼎烈進。啓曰,公忠水使,今當差出,而擬望之人乏少,他道守令竝擬,何如?傳曰,允。以李得濟爲知事,沈能建·李相璜爲都摠管,林漢浩·洪羲臣·權常愼·李儒慶·李海愚·金益彬爲副摠管,吳致壽爲宣傳官,兪逈遠·鄭明弘爲五衛將,安光貞爲宣傳官,張鎭萬爲都摠經歷,趙建洙爲訓鍊主簿,尹膺烈爲都摠經歷,沈能顯·李儒甲·金繼祖·金相稷爲武兼,吳道直爲部將,趙義鎭爲公忠水使,僉知單安業,大護軍李堯憲,副護軍申絢·宋哲文·朴宗和,副司直趙秀仁·李德升,竝單付。
傳于尹鼎烈曰,新除授公忠水使趙義鎭,以時任中和府使,支勅相値,使之迎送後赴任之意分付。
以咸鏡監司金履陽狀啓,長津府邑弊下詢廟堂處之事,傳于尹鼎烈曰,令廟堂稟處,
以全羅監司朴崙壽狀啓,今秋當捧各穀,尤甚·之次邑,依前請,限明秋停退,己巳未捧軍布,限明秋仍停事,令廟堂稟旨分付事,傳于尹鼎烈曰,卽爲稟處。
尹鼎烈,以都摠府言啓曰,副摠管朴基豐,以訓鍊中軍,本營諸將官射會監試事,訓鍊院晝仕出去之意,敢啓。傳曰,知道。
李志淵,以禮曹言啓曰,今此王世子冊封受勅,翌日進箋陳賀時,例有告廟之節矣,謹依謄錄所載,宗廟·景慕宮,臨時擇日擧行,何如?傳曰,允。
李志淵,以禮曹言啓曰,今此王世子冊封受勅,翌日進箋陳賀時,大殿·王大妃殿·中宮殿·惠慶宮·嘉順宮進獻方物物膳,依例封進事,知委京外,何如?傳曰,置之。
李志淵,以禮曹言啓曰,今此王世子冊封受勅,翌日進箋陳賀時,各殿宮進獻京外方物物膳封進事草記,傳曰,置之事,命下矣。在前各道方物物膳置之之時,議政府六曹物膳及京聽方物·京畿物膳,則例爲封進矣,今亦依前例,知委封進,何如?傳曰,允。
李志淵,以承文院都提調意啓曰,冬至使行員役中携帶鐵剪子·鐵鏟子等屬,究干例禁,自行査辦竝嚴飭進京使臣齎咨官等處,毋得再行違禁事,盛京禮部咨文出來矣,各別更加飭勵於進京人員事,回咨措辭撰出,正書安寶後,定禁軍騎撥下送于灣府,使之入送鳳城將處,以爲轉致盛京之地,何如?傳曰,允。
尹鼎烈,以兵曹言啓曰,今當儲窠之月,虛司果,例不得循例區處,而在前積滯之時,有勿拘儲窠,以虛司果擬入之例矣,今亦依此擧行,以爲次次疎滯之地,何如?傳曰,允。
上在昌德宮。停常參·經筵。
李志淵啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李志淵啓曰,禁衛營將官來言,今日本營軍兵,日次私習云矣,敢啓。傳曰,知道。
李志淵啓曰,御營廳將官來言,今日本廳軍兵,日次私習云矣,敢啓。傳曰,知道。
李志淵啓曰,藥房提調持湯劑來待矣。傳曰,封入。
李志淵啓曰,右承旨尹鼎烈,左副承旨韓兢履,今日不爲仕進,竝卽牌招,何如?傳曰,允。
傳于李志淵曰,遠接使入侍。
呂東植,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
李志淵啓曰,行大司憲趙得永,掌令李允謙,持平李鐸遠·李應奎牌不進,執義金熙華,掌令姜世白在外,監察茶時之意,敢啓。傳曰,知道。
李志淵啓曰,摠戎使金基厚,時無職名,令該曹,口傳付軍職,何如?傳曰,允。
兵曹口傳政事,行護軍單金基厚。
以右承旨尹鼎烈,左副承旨韓兢履牌不進罷職傳旨,傳于呂東植曰,只推。
以大司諫鄭景祚,司諫南惠寬,獻納李在璣,正言金鎭,掌令李允謙,持平李鐸遠·李應奎牌不進罷職傳旨,傳于呂東植曰,只推。
呂東植,以禮曹言啓曰,自前勅使在我境,如遇節日,則例有問慰官差送設宴之擧矣。今年冬至,在於本月十九日,勅行渡江,若在其時,則固當遣官預待,而至日之値於我境,有未可必,則問慰官,預爲差送,徒貽廚傳之弊。此時船路,在所當念,依諸處迎慰使例,問慰官一員,令該曹,以道內堂下守令,借銜差出,御帖及禮單,照例磨鍊,齎付於問禮官之行,以爲觀勢擧行之地,何如?傳曰,允。
呂東植,以備邊司言啓曰,卽見全羅監司朴崙壽狀啓,則以爲,今年穡事,稍勝於己巳,而民情遑急,反有甚於己巳,今秋當捧新還,尤甚邑尤甚面里折半,尤甚邑之次面里,之次邑尤甚面里三分一,依前請,限明秋停退,己巳未捧軍布,亦依舊還例,限明秋仍停事,竝請令廟堂,稟旨分付,而判付內,卽爲稟處事,命下矣。新還停捧,旣爲許施於湖西矣,見今湖南災荒,殆甚於湖西,而道臣申請,若是懇摯,還政非不至嚴,民情亦係切悶,隨時闊狹,在所不已。本道尤甚邑尤甚面里三分一,尤甚邑之次面里,之次邑尤甚面里四分一,特令停退,己巳未捧軍布,不但數旣無多,舊還前已許退,舊布今難督捧,依所請,限明秋仍停,何如?傳曰,允。
呂東植,以司僕寺一二提調意啓曰,楊州牧場馬,城內外樹木,自前茂密,不無虎患,壬戌設牧初,自本牧報本寺,只就場內最近處,疎滌其略干枝葉矣。今秋該牧官,謂有虎傷牧馬之患,林木太密處,屢請剪伐,故使之躬審其不可不斫伐處,略略剪除矣,不有本寺知委,擅自亂斫,馬城以內許多松雜木,一齊芟去,延袤幾里,一望童濯,聽聞所及,萬萬驚駭,發遣郞廳摘奸,則果如所聞。若使樹木,有防馬政,則略加疎滌,容或無怪,而至於都城不遠處幾年長養之木,初不難愼,全數斫去者,實是前所未有,不可尋常處之。監牧官沈誾之,爲先汰去,令該府,拿問嚴勘,何如?傳曰,允。
領議政金載瓚,左議政韓用龜,右議政金思穆,箚曰,伏以察影而知形,識微而柄幾,卽聖人閑邪禦寇之至道也。噫嘻,漢祿孫上言之變,不特影也微也,今所以熄欲燃之灰,防將堅之氷者,其不容少忽也明矣。祿賊八字凶言,天下之劇逆,千古之斷案,而薄海臣民同仇必執之賊也,顯戮未加,追律已施,亘古今不刊之案,雖使銷金泐石,而移易他不得,疑亂他不得,而今乃幻出七歲穉兒,肆然爲蹕路鳴冤之計者,形已露矣,幾已著矣。而若非醞釀於暗地,則豈能嘗試於今日哉?執端拔本,一日是急,而杜漸防微,三司齊請,何殿下只以二字不允,仍作一副例批,不念閑邪禦寇之急先務也?玆敢聯陳微見,亟從諸臣同聲之請,不勝大幸。取進止。答曰,省箚具悉卿等之懇,七歲孩兒,何所知乎?且與登徹稍間,所陳不允。仍傳于李志淵曰,此批答,遣史官傳諭于領左右相。
四學儒生幼學兪國煥·徐璜輔·李秉禮·朴宗迪·尹昌烈·金弘淳·鄭淳榮·李發源·朴庚壽·黃仁爲·李季愚·趙配永·徐碩輔·朴泰浩·洪耇燮·李竣祜·宋持行·李㵸·金達淵·尹致益·趙泰廷·李周鉉·李有謙·金炳源·南敎重·李濟敬·李最謙·李用觀·柳聖麟·李忠淵·趙基鼎·金胤根·徐有遠·李承祖·申在翼·權中和·洪秉默·南駿行·沈宜永·金炳喆·朴宗衡·趙玶鎭·李文愚·洪元謨·任百恒·權五應·洪箕燮·趙溟·宋男圭·沈樂憲·鄭始容·尹致蓂·李熙夏·李培秀·金錫淳·金啓溆·柳叔麟·李達欽·李基恢·崔弘憲·金在善·吳致愚·洪孝燮·南謹中·崔崑重·兪光柱·李羲碩·李憲球·閔龍顯·申錫弼·金履鍾·黃仁憲·洪明燮·朴氣浩·李英世·金正柱·魚用九·洪翼周·金鑅·趙濟元·李玄五·尹經烈·李仲愚·金相喜·尹致魯·申命求·沈宜晉·李審淵·南孝重·金鼎均·柳煥昇·趙匡鎭·李泰冕·沈允永·趙憲植·李在稼·黃鍾元·柳弘根·徐有勉·鄭趾榮·李淵愚·金啓灃·林鎭璜·徐承淳·安廷璘·具㢍·洪秉觀·宋晩載·鄭倫始·李奎鉉·許霖·柳公喆·金敬懋·洪羲書·柳台喆·朴成進·成禹圭·金學莘·安弘壽·林箕洙·徐胤輔·李鳴九·鄭·黃鍾協·任最常·沈宜㝢·趙基升·申在博·李羲敎·洪秀敬·趙在兢·李鍾慤·洪益謨·尹致朝·朴魯壽·洪益淵·吳致久·具定默·黃仁愚·李在敎·李時翼·李槼·朴祺壽·尹致章·崔羲臣·權用萬·韓用駿·沈鈺·金鎤·林弼鎭·宋欽明·金大均·安弘默·朴鼎德·徐有純·金敬淵·尹度一·呂東翊·兪紳煥·李象秀·元錫周·安最良·李祐信·李寬峻·李祐岳·徐有實·尹可烈·朴鳴九·李羲謙·李始永·金宇鉉·閔夔鏞·成惠柱·趙秉圭·李秉祜·鄭基夙·吳泰重·李炳斗·李相斗·鄭海明·趙興淳·徐有明·李㙉·柳謨·南正源·李寅昌·洪鍾浩·徐相祐·金弘根·姜元會·徐有璜·朴基鎬·李柔重·尹奎烈·李垿·朴齊淵·趙逸永·金台鉉·黃·閔致玉·沈恭鎭·尹容大·金箕協·李樂在·金鐩·南駿冀·權用敬·任廉·尹克善·李駿載·趙基恒·兪錫柱·朴光浩·李寅峻·李坤載·李憲百·趙秉鉉·李鼎沼·李克宇·趙在斗·李承祜·金炳斗·南駿應·申在實·鄭基重·吳再秀·朴齊人·金憲根·閔瑞鏞·洪履燮·柳東根·趙德林·崔吉憲·權趾仁·申在俊·魚用性·李濟晩·閔大鏞·李惟慶·朴耆壽·李垂·李寅文·金可均·趙耆洛·沈憲永·李承裕·洪秉彝·鄭志顯·黃鍾人·安光吉·韓相五·李羲範等,疏曰,伏以我東之有文廟,文廟之有從祀,卽朝家崇賢衛道之第一關棙也。孔·孟萬古一聖賢,程·朱,孔·孟後一聖賢,而孔·孟首於躋享,程·朱列於陞配,則傳孔·孟之心學者,亦一孔·孟也。續程·朱之道統者,亦一程·朱也,以孔·孟後之孔·孟,程·朱下之程·朱,亦豈不從享於孔·孟·程·朱之位乎?今有其人於此,卽前朝祭酒文僖公禹倬是已,是故皇明詔使許國·歐希稷等,問孔·孟心學,東方程·朱,而文純公臣李滉,文節公臣柳希春諸賢,特以禹倬,首擧以對,則禹倬之躋配於孔·孟,列享於程·朱者,實是不易之祀典,而古今之公議也。故先正臣金宏弼等四賢之從祀議請時,李滉以爲禹倬從祀事,不必在四賢之後,且於先大王甲寅春,筵席下敎,有曰禹倬之道學,不易多得,而何不與於從祀之列也?夫以漢晉間一經之師,規規於訓誥文義之間,而特以其解經之功,猶入於從祀之班,則況乎四書·五經,參究講解,上以接孔·孟之心學,下以紹程·朱之道統,爲吾東理學之宗師者,其惟禹倬一人,而寥寥四百有餘年,尙未蒙文廟從祀之禮,是豈非朝家未遑之典耶?此所以八道儒生幼學臣宋煥普,四學儒生幼學臣朴基鎬等,次第呈疏於庚午之冬,辛未之春,連蒙聖批,辭旨溫淳,若曰所奏甚好,又曰姑待後日,竊伏念姑之爲言,匪久之義,後之爲言,將來之謂,而姑字之下,着箇後字,則蓋言其匪久於將來之日也。臣等仰體聖旨,卽當伸請,而第緣國家多事,不遑及此,荏苒歲月,延拖至今,此固臣等之罪也。今方八域昇平,一國同慶,則我殿下右文崇儒之治,昔非不足,而益加修勵而申明者,今其時也,臣等不於此時,敢陳籲請,庶幾有補於聖化之萬一耶?況此四學,卽禹倬所以倡論建立,作成人士,則臣等之景仰嚮慕者,尤有所自別於他,一疏再疏,雖至百疏,期於陞廡,崇報其作成之功者,固是臣等區區之忱,故敢此仰籲於纊旒之下。伏乞聖明,更加垂察焉。夫禹倬之事蹟,備載於麗史本傳通鑑,而照人耳目,炳若日星,歷千載如一日,則此非假臣等之一二談也。粵在肅廟朝,特以易東二字,扁額禹倬之書院,而其致祭文,若曰挺出眞儒,開發群蒙,又曰持斧抗疏,山岳可掀,又曰力觝妖神,滌去陋俗,又曰晩年退遯,芥視功名,又曰功懋業廣百世不朽,此皆言禹倬之道學忠節,繼前聖而開後學也。又於賜祭丹巖書院文,若曰降及麗季,眞儒乃作,獨尋墜緖,是謂先覺,此東史列傳所謂有功於斯文甚盛者也。又曰,一部羲經,用力尤勤,竗契前賢,功啓衆昏,此中原學士所謂吾易已東者也。又曰白衣叫閽,近臣股栗,孤忠峻節,百代可師,此通鑑史斷所謂千載之下,亦可想見其孤忠峻節,卓乎不可及已者也。又於列聖朝受敎,若曰禹倬之道學精明,傳於萬世,義理之學,自此而始,倘所謂吾東理學之祖宗者非耶?此乃先大王所以嗟歎慨惜於從祀不與者也。且以諸先輩已定之論言之,則文純公臣李滉,有曰先生之忠義大節,動天地撼山岳,而經學之明,進退之正,爲後學師範,又曰先生之學,脫去世習之陋,而有發於龍門之餘韻,又曰吾鄕先正,如禹祭酒風節,東方古今,豈可多得?又曰逮夫麗末,禹倬·鄭夢周等,參究性理之說,又有詩曰初來易道乾坤闢,漸賁文獻日月懸,又曰主敬龍門千聖法,明倫·鹿洞一原功,其詩之尾,以吾儕講習非他緖一聯結之,蓋續孔·孟·程·朱之統,而垂東國諸賢之緖者,非禹倬而誰也?夫李滉,以東方集大成之賢,尊慕趨仰者,若是其至矣。而特以其講習之緖,歸之於禹倬,則禹倬之亶合於陞廡者,其非百代不惑之一大明驗耶?至若文忠公臣權近,以爲禹倬通經史,尤邃於易,敎授不倦,理學始行。文簡公臣金宗直,以爲高麗涵儲五百年之運,生此賢人。文憲公臣奇大升,以爲高麗學問,只主詞華,至禹倬,始倡性理之學。文正公臣宋時烈淵源錄曰,禹倬以小學·家禮,訓誨民間。文烈公臣趙憲上疏略曰,四書·五經,至於禹倬,因俗解講明,肇我國之文明,故儒臣趙穆,以爲先正禹祭酒,留精於易學,使東人得泝伊·洛之餘波而與聞羲·孔之道,文貞公臣申欽,以爲東方名賢,禹倬最傑然者也,閉門讀易,啓蒙士理學之道,爲之倡首,實有優於鄭夢周。文純公臣權尙夏請額疏曰,禹倬一代名儒,後學師範,至今聞其風者,雖在千里之外,莫不膝屈心醉,有高山景行之思。文元公臣宋明欽,以爲我朝道學之淵源有自李滉之所以表章崇報禹倬者,如彼其至矣。且以近年觀之,則文敬公臣黃景源序敦奬錄曰,潛心性命之理,傳文王·周公絶學於千載之下者,文僖公一人而已。領議政臣金載瓚回啓八道疏曰,道學則首倡絶學,而有用夏變夷之功,節義則身蹈禍機,而有面折廷爭之風,允爲吾東命世之賢,此所謂公論之不泯於千載者也。以斯人而不參於從侑之典,則將焉用千載大同之公論耶?公論不發則已,發則不可已也。臣等請以其顚末而摠言之可乎?夫易者,理學之祖,而禹倬全體皆易,一心具劃,閉門潛究,月餘乃解,明燭涉獵,一宵徧誦,考於朱子註釋,只漏應萬事三字,則時人之號以易東先生者,固其然矣。以道學言,則宗乎易理,而傳通經史,始倡旣絶之學,遠紹不傳之統,卓卓然山斗於一世,爀爀乎日月於長夜,使我偏邦,一歸於休明之域,以事功言,則設四學立鄕校,興禮樂定喪制,革其夷俗,一遵華規,彬彬文質,咸囿於禮樂之鄕,以忠節言,則君有內失,人所難言,而白依束藁,持斧請死,天地動色,雷霆自靡,凜凜高風,如昨於百世之下,其他正學之闢邪,而鈴祠遂絶,高節之遯世,而旌招不動者,已悉於前疏,更何敢煩籲耶?傳所謂天道久而必復,義理遠而益明者,亦此之謂也。前乎禹倬,而理學無敎,後乎禹倬,而道統有傳,孔·孟·程·朱之學,賴禹倬而得傳於東方。麗季本朝之群賢,賴禹倬而得聞其聖道,則臣等前後之請,安敢以無稽之言,猥瀆於崇嚴之聽耶?是以上焉而有列聖朝崇奬之敎,下焉而有諸先輩推重之語,近焉而有儒林廊廟之公議,如出一口,訖無異辭,如此而不躋於聖無之祀,則我國家禮,宜乎否乎?夫水無無源之水,木無無根之木,而源潔則流淸,根固則枝達,禹倬之道學事功,卽我東方群哲之源也根也,而源旣潔矣,流所以淸也,根旣固矣,枝所以達也,以其源於流根於枝,而獨不與諸先正從祀之列者,果豈非昭代之缺典耶?臣等玆敢不揆僭越,繼籲於八路聯章之餘,申告于往年承批之後者,非但秉彝好德之良心,實欲崇報斯文之盛功。伏願殿下,承萬川之明月,弘一德之光華,善繼善述,遹追傳受之心法,肯構肯堂,克遵顯承之家業,擧先朝未及擧之禮,行先王未及行之事,採納輿論,亟施曠典,以踐姑待後日之敎,則彰吾道千百載相傳之學者,係於斯矣,奠東土億萬年無疆之休者,基乎此矣。明時之縟儀,斯文之大幸,孰有過於是哉?臣等無任云云。省疏具悉。此事甚大,議于大臣處之,爾等退修學業。
壬申十一月初四日辰時,上御熙政堂。遠接使入侍時,同副承旨呂東植,假注書李鶴秀,記注官朴思彦·車翊修,遠接使朴宗來,以次進伏訖。上命遠接使進前,敎曰,西路新經搶攘,迎勅凡節,着念申飭,善爲之也。仍敎曰,當有賜物,自外受去,可也。命先退,宗來退出。東植曰,四學儒生,以高麗祭酒文僖公禹倬從祀文廟事,陳疏伏閤,今至多日,何以爲之乎?上曰,捧入,可也。仍命退,承史以次退出。
上在昌德宮。停常參·經筵。
申時,雷動電光。
藥房都提調韓用龜,提調李肇源,副提調朴宗京啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
李志淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
呂東植啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李志淵啓曰,右承旨尹鼎烈,左副承旨韓兢履,今日不爲仕進,竝卽牌招,何如?傳曰,允。
呂東植啓曰,右尹任希存,除拜後過三日不爲出肅,依定式推考警責,仍卽牌招察任,何如?傳曰,允。
呂東植啓曰,假注書鄭基譱,身病猝重,勢難察任,今姑改差,何如?傳曰,允。
朴宗京啓曰,藥房三提調,持湯濟來待矣。傳曰,封入。
以右承旨尹鼎烈,左副承旨韓兢履牌不進罷職傳旨,傳于李志淵曰,只推。
呂東植啓曰,行大司憲趙得永,掌令李允謙,持平李鐸遠·李應奎牌不進,執義金熙華,掌令姜世白在外,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言金鎭,掌令李允謙,持平李鐸遠·李應奎牌不進罷職傳旨,傳于李志淵曰,只推。
李志淵啓曰,卽者吏曹郞廳來言,牙山縣監尹慶烈,憲府則旣已署經,而諫院則大司諫鄭景祚,正言金鎭呈辭,獻納李在璣未肅拜,正言洪光一在外,只有司諫南惠寬一人,無以備員暑經云。未肅拜呈告人員,竝卽牌招,以爲備員署經之地,何如?傳曰,允。
鄭基譱改差,代以尹豐烈爲假注書。
傳于李志淵曰,燁燁之光,轟轟之聲,出於冬月,予小子不明于德,致天之怒歟?竦然而聽,若不自容,自今初五日,至初七日減膳,大臣三司,以至草野,直言過失,以補不逮。
行左承旨李志淵,同副承旨呂東植,啓曰,伏以近年以來,天災之示警,時候之乖宜,無歲無之。而今此轟燁之異,又何爲而作也?災不虛生,必有所召,則非時之雷,安敢諉之於適然之致,而不思所以警惕兢畏,應天以實之道乎?臣等固不敢以今日朝廷某事之或失,某政之有闕,傅會援引,指爲致災之端,而竊伏惟念我殿下,遇災修省之念,非不至矣,而不免應文之歸,未見實效之著。顧今民生之殿屎,日甚一日,西土搶攘之後,奠接無期,嶺·湖荐饑之餘,賙賑方急,蠲停之命日下,而莫補顚壑之憂,按廉之行四出,而未聞解紱而去,以至黃·白之納布也,陳荒之徵稅也,洞族之侵糴也,外此零瑣微細爲厥民害者,不啻指不勝屈,臣等雖不敢一一仰陳,而亦殿下所嘗俯燭而憫念者也。嗚呼,民生之困苦如此,則天心安得悅豫於上,而不以災警之乎?臣等之所不能知者天也,臣等之所能知者民也,今日奠安民生之道,卽所以感回天心之機也。臣等伏見傳敎下者,責躬之音,求言之旨,藹然於辭表。猗歟大哉,聖人敬天之德,不勝欽仰,而旣求言矣,聽不以實,則臣等所謂不免應文未見實效者,猶夫前也。伏願殿下,於大臣·三司以至草野,凡係言事者,一切優納,施於實用,以爲安民敬天轉災爲祥之方焉。惶恐敢啓。答曰,卿等所陳,實出忠愛,當益加留念矣。
以全羅監司朴崙壽狀啓,靈光郡守沈能稷,暗行御史旣已封庫,依例罷黜事,傳于李志淵曰,令該曹,口傳差出。
以黃海監司韓用鐸狀啓,金川郡守李,身病沈重,萬無察任之望,不得已罷黜事,傳于李志淵曰,令該曹,口傳差出。
吏曹口傳政事,以閔致載爲靈光郡守,尹時東爲金川郡守。
呂東植,以都摠府言啓曰,副摠管朴基豐,以訓鍊中軍,本營諸將官射會監試事,訓鍊院晝仕出去之意,敢啓。傳曰,知道。
呂東植,以義禁府言啓曰,卽接安北縣監趙鍾永,郭山縣監孫應虎牒呈及成冊,則謀反大逆罪人大勛·弘益·浩益·爾恒等應坐諸人,査出以來矣。爾恒子正宇年十六,捉囚平安兵營,弘益子以濟年十九,捉囚郭山獄,發遣府都事二員,與各其地方官眼同,竝依律文緣坐處絞,弘益妻大阿只慶尙道咸安郡,子婦金女全羅道寶城郡爲婢,弟明益慶尙道梁山郡爲奴,姪石圭泗川縣流三千里安置,大勛女大阿只全羅道光陽縣爲婢,浩益妻宣川阿只慶尙道宜寧縣,女大阿只丹城縣爲婢,子石柱年九,玉仁年四,竝以年未滿免絞,石柱昌寧縣,玉仁彦陽縣爲奴,而右罪人等,方囚安北郭山縣獄,依例竝令刑曹,押送于各其配所,何如?傳曰,允。
校理李沆,副修撰李東永,箚曰,伏以臣等,卽伏見傳敎下者,言言丁寧,字字懇惻,有足以孚格天心,轉災爲祥,臣等不勝欽仰攢歎之至。而臣等竊觀殿下臨御以後,冬月轟燁之災,無歲無之,而有若程課,而殿下輒自警動,減膳撤樂,每下求言審理之敎。噫,減膳撤樂,只是畏天之末節,求言審理,不過應天之虛文,苟無其實,徒事繁末,則減膳而止耳,求言而止耳。顧何賴於克享天心,冀釋天怒也哉?詩曰敬天之怒,無敢戲豫,敬天之渝,無敢馳驅,昊天曰明,及爾出王,昊天曰朝,及爾游衍,蓋人君,亦一天而已,一出入一動息,一政令一事爲,無不與天相關,故在我之天,苟失其道,在彼之天,輒加以警動,其理然耳。臣等未敢知殿下修省之德,果無一分未盡底否,敬畏之誠,或有一毫不合底否,旣修省矣,又敬畏矣,而天譴之如此,抑何然歟?殿下試於燕蜎濩蠖之中,萬慮澄寂之時,每自循省,照管身心,盂水之墨不攪,塵鏡之垢自明,則疵纇尤悔,自然呈露,苟於斯,益勉存養之工,克軫逸豫之戒,則何患乎災之不弭,何憂乎國之不治?古語曰應天以實不以文,苟欲以實心而行實政,則抑不越乎開言路而使讜言日至,頻召接而使廟務無滯也。何者,言路有國之元氣,古人以言路之通塞,占城門之開閉,其言深切,有足感奮,求之前史,曷嘗觀言路開而不興,言路閉而不危者乎?噫,今日之言路,雖不可專謂之杜塞,而章奏之間,或有翕受之量,而求諸事爲,便無敷施之實,則通猶塞也,開亦閉也。由是之故,臺閣之風,專事金緘,草野之論,自歸土苴,以至於貪墨益肆,而無所駮正,紀綱日頹,而莫可整頓,如此而國之不危特幸耳。噫,君臣猶天地也,天道下濟而光明,然後地道得以上行,其相須輔相之義,顧何如也?古昔聖帝·哲辟之得賢共理,咸用此道,雖以我朝祖宗故事觀之,日三御筵,引接儒臣,孜孜講問,且頻引大臣,咨訪治道,至於庶司小官,皆得以輪次入對,監司·帥臣及守令之辭陛與外官之因公上來者,竝皆賜對,詢以民瘼,申用戒飭,當時咸以爲榮,後來因作,成憲,民隱皆得以上徹,廟籌不至於坌積,而近日以來,召接常稀,優悠頹惰之弊,因循姑息之政,與先王政法,不無相反之漸。此雖由於大小恬嬉,無一振刷,而群下之所仰望,實在於遵先王之法而纘先王之治也。伏願聖明,惕然省念,激揚言路,延訪籌謨,懋盡修己安民之術,以爲祈天永命之本,則惟彼仁愛之天,豈不昭格於至誠之化乎?致和位育之功,在殿下一轉移之間,豈不休哉?臣等猥以無似,目見災異之來,徒切憂懼之忱,智慮淺短,專昧時務,掇拾陳腐之餘論,冀補修省之萬一。惟聖明,勿以人廢言。取進止。答曰,省箚具悉。所陳當留念矣。
江原監司李好敏疏曰,伏以皇穹默佑,祖宗垂隲,惠慶宮諐度遄和,縟儀載擧,世子宮睿候康復,院直已撤,臣民慶忭,大小惟均。仍伏念臣,庸愚湔劣,百不猶人,而濫荷洪造,猥叨方面之寄,承流宣化,是臣之職,而器不足以任重,察瘼恤隱,是臣之責,而政不能以對揚,受任一期有餘,無往而非罪。向者年分啓目中附陳諸條,雖出於萬不獲已,而事係格外之徼恩,惶恐隕越,惟譴罰是竢,不意聖度天大,不惟不加之罪。凡臣所言,幾皆許施,則聖德大惠,亶出於爲民至意,臣誠攢頌欽仰,莫省所喩,而第臣向者所陳,罔念國體之至重,如或可已而不已,則臣固死有餘罪,而北關四邑目下遑急之狀,有倍於前年,古人以荒政一事,比之於救焚拯溺。今夫行道之人,見人之迫於水火,則其所以拯救之道,雖狂奔盡氣有不暇顧。今者四邑所遭,無異於水火之急,臣之所處,不但如行道之人,則安得不狂奔盡氣,以思拯救之道哉?臣若怵畏義分,惟緘默是事,則越視秦瘠,其罪尤大,左右思量,語默俱難,謹就向陳諸條中,擇其尤容已者一二事,冒萬死仰籲於仁覆之下,伏願聖明,垂察焉。臣道尤甚五邑中,伊川·鐵原·平康三邑,昨年未捧還上,許令全數代捧矣,猶可爲災民紓力之道,然而今此三邑,俱以昨年慘歉之地,今秋穡事之告歉,殆甚於昨年,故目今民情之遑急,有加於昨年。畛濕原野,一望焦土,則各種所收,元無有餘不足之可論,雖欲以某穀代某穀,其勢末由。且年前該邑守令,以未捧之過多,皆蒙譴罰之典,揆以常情,則爲守令者,豈欲甘受未捧之罪,而緩於徵督也哉?誠以甁罌告罄之民,決非椎朴之政所可捧納故也。今若以此連年荐歉之民,徵前年未捧之還,而新還·舊還,一時竝督,則民間之騷擾,已無可言,而畢竟將至於轉而之四之境而後已,爲守令者,亦將相繼而獲罪,與其責之以行不得之政,一例徵督,而兩失民穀,曷若保民於窮冬,而完穀於來秋哉?糴政所重,專爲嗣歲之濟活,而仳㒧之患,非朝伊夕,則恐未暇及於嗣歲之憂,區區臣意,則伊·鐵·平三邑年前未捧之還,特許待明秋捧納,今年元還,亦令分數停退,然後勢在十分地頭者,可得一分生路矣。安峽一邑,雖無前年未捧之還,而今年告歉,與三邑無別,則今年元還,宜與三邑,一體許施。金化·狼川,今年農形,比尤甚五邑,不無毫釐之差,而三等區別,事係難愼,故不得置之之次,而亦可謂之次中尤甚,民情之遑急,與尤甚邑,無少間焉。朝家之所以顧恤,宜無所不用其極,二邑之今年元還,雖未敢更請停退,而昨年停退條及金化縣昨年未捧條,一體限明秋捧納,然後二邑之民,庶可以安意奠接矣。至若伊·鐵二邑當年軍布錢,三分一停退,昨年停退條,待明秋收納,實是曠絶之惠澤,臣固攢仰萬萬,而二邑之民,亦當家頌而戶祝矣。至於京案中付死亡絶戶之指徵無處者,臣敢以蠲減二字,有所論列,格外非常之典,自下之所敢仰請,則廟堂之請寢,固是正當底道理,而問備之罰,於臣可謂太恕,臣何敢更事煩瀆?第念二邑之民,荐遭饑饉,兼患癘疫,死亡之數,殆不可摟指,而村里之間,十室九空,古亦以饑饉·癘疫·師旅三者,竝擧而言之,今此二邑,兼此二者,則所見慘酷,無異於關西之經亂。今雖欲速塡闕額,遍徵隣族,恐不可得也。稍待流亡之還集,闕伍之塡充,許令限年,觀勢收捧,誠一權宜之道,而今年身布·戶還,若得限明秋全數停退,如是而民有奠接之望,邑有支保之道,則臣雖以此獲罪,只當以罪爲榮。伏願殿下,將臣所陳數條,許令廟堂稟施,仍治臣愚妄猥屑之罪,以肅朝綱,以尊國體,不勝幸甚。臣無任屛營之至,謹昧死以聞。答曰,省疏具悉。所陳令廟堂稟處。
上在昌德宮。停常參·經筵。
呂東植啓曰,合辭方張之時,兩司無詣臺之員,事甚未安,除在外·傳旨未下外,未肅拜·呈告人員,竝卽牌招,何如?傳曰,允。
李志淵啓曰,右承旨尹鼎烈,左副承旨韓兢履,今日不爲仕進,竝卽牌招,何如?傳曰,允。
李志淵啓曰,假注書李鶴秀,身病猝重,勢難察任,今姑改差,何如?傳曰,允。
李志淵啓曰,藥房副提調,持湯劑來待矣。傳曰,封入。
以右承旨尹鼎烈,左副承旨韓兢履牌招不進罷職傳旨,傳于李志淵曰,只推。
李志淵啓曰,牙山縣監尹慶烈,憲府則旣已署經,而諫院則大司諫鄭景祚,獻納李在璣牌不進,正言金鎭罷職傳旨未下,洪光一在外,只有司諫南惠寬一人,無以備員署經,何以爲之?敢稟。傳曰,一司除署經。
以大司諫鄭景祚,獻納李在璣牌不進罷職傳旨,傳于呂東植曰,只推。
以正言金鎭牌不進罷職傳旨,傳于呂東植曰,只推。
呂東植啓曰,大司諫鄭景祚,獻納李在璣,正言金鎭,旣有只推之命,竝一體牌招,何如?傳曰,允。
呂東植啓曰,行大司憲趙得永牌不進,執義金熙華,掌令姜世白在外,李允謙,持平李鐸遠陳箚,李應奎未署經,監察茶時之意,敢啓。傳曰,知道。
李鶴秀改差,代以權偌爲假注書。
呂東植,以刑曹言啓曰,義禁府啓辭內,卽接安北縣監趙鍾永,郭山縣監孫應虎牒呈及成冊,則謀反大逆罪人大勛·弘益·浩益·爾恒等應坐諸人,査出以來矣。爾恒子正宇年十六捉囚平安兵營,弘益子以濟年十九,捉囚郭山獄,發遣府都事二員,與各其地方官眼同,竝依律文,緣坐處絞,弘益妻大阿只慶尙道咸安郡,子婦金女全羅道寶城郡爲婢,弟明益慶尙道梁山郡爲奴,侄石圭泗川縣流三千里安置,大勛女大阿只全羅道光陽縣爲婢,浩益妻宣川阿只慶尙道宜寧縣,女大阿只丹城縣爲婢,子石柱年九,玉仁年四,竝以年未滿免絞,石桂昌寧縣,玉仁◆彦陽縣爲奴,而右罪人等,方囚安北·郭山縣獄,依例竝令刑曹,押送于各其配所,何如?傳曰,允事,命下矣。右罪人等囚在安北·郭山縣獄,令本道押送于各其配所之意,分付道臣,何如?傳曰,允。
傳于呂東植曰,郭山·安北兩處出去禁府都事,只令一人兼行。
李志淵,以備邊司言啓曰,卽見廣州留守金羲淳所報,則以爲,本府添餉條五百石,船價補縮條八十三石五斗,支放條三百四十九石,城役條一百五十三石十斗三升七合四夕,係是年例應用,而關西各邑,停捧夥多,不得施行,移劃於他道爲辭矣。該府支放,專靠於此,而關西事勢,有不可如例取用,則各項所需,不可無給代之擧,湖西雙樹軍餉米中,依此數一千八十六石零,劃給該府,使之從便取用之意,分付,何如?傳曰,允。
李志淵,以備邊司言啓曰,卽見開城留守柳相祚所報,則以爲,本營開市及軍需所用關西小米二萬石耗條二千石,前秋因關西歉荒,移劃於嶺南矣,關西今年事勢,有倍昨年,依前秋例,移劃嶺南爲辭矣。該營耗條,係是支放所需,而關西事勢,果有甚於昨年,則有不可如例取用,嶺南右兵營軍餉米中二千石,依昨年例,劃給該都之意分付,何如?傳曰,允。
李志淵,以備邊司言啓曰,江原監司李好敏上疏批旨,有稟處之命矣,取見其疏本,則以爲,伊川·鐵原·平康三邑,連年荐歉,前年未捧還,待明秋捧納,今年元還,分數停退,安峽今年還,與三邑一體許施,金化·狼川昨年停退條及金化昨年未捧條,限明秋捧納,伊·鐵二邑京案付中指徵無處者,許令限年,觀勢收捧,誠一權宜之道,而今年身布·戶還,限明秋全數停退爲辭矣。伊·鐵·平三邑民事,與海西四邑,果無異同,而四邑新還,旣令停退矣,伊川·鐵原·平康·安峽今年還餉,依海西四邑例,三分一停退,金化·狼川昨年停退及未捧條,限明秋仍停,至於伊·鐵兩邑絶戶身布限年分捧事,旣不得許施於延安,今不可遽議,而只令當年還布,限折半停退,何如?傳曰,允。
呂東植,以迎接都監言啓曰,臣等與諸郞廳,會同開坐,檢飭諸事,而啓下郞廳八員外,不足郞廳五員,依例別單書入之意,敢啓。傳曰,知道。
呂東植,以迎接都監言啓曰,本都監都廳兵曹正郞李紀淵,時帶別兼春秋,郞廳戶曹正郞趙厚鎭,時帶別例房,職務相妨,竝姑減下,其代奉常寺正李錫祜,戶曹佐郞洪善謨差下,使之察任,何如?傳曰,允。
吏曹啓曰粘連,觀此江原監司李好敏狀啓,則以爲,道內蔚珍,今年穡事,已判歉荒,災政糴政,俱是目下緊務,該縣令鄭鳳采段,爲政非不勤孜,而年紀衰邁,精力恐有不逮之慮是白遣,平海郡守趙運永段,人固勤幹,才優剸理,藹蔚成績,五載如一,實合弊局之委任責成,該郡則以之次之邑,比諸尤甚之蔚珍,別無難治之可言是白如乎,平海郡守趙運永,蔚珍縣令鄭鳳采,使之相換,各當其任,恐未知如何是白乎乙喩,令該曹稟處亦爲白有臥乎所,本道穡事有異於三南,瓜滿守令,又移於他邑,事出常格,有難從施是白乎矣,但道臣狀辭中,旣已災形之淺深,吏才之優劣,多少論列,必欲相換,則其間斟量,必有熟講而然,兩邑守令相換事,依狀請施行,何如?判付啓,依允。
領議政金載瓚,左議政韓用龜,右議政金思穆,箚曰,伏以昨夕雷電之異,又何爲而發也?陽未復而雷出地則災也,災豈恒有?或然之變也,而近年則不然,今年如此,昨年如此,再昨年又如此,殆若歲課,是以上下狃安,不知警惕,此尤爲災之大者也。先正臣趙光祖之言曰,天之示變有二意,邦國無道,危亡將至,迷而不悟,則天降災異而譴告之,又若時事漸好,有可致至治之幾,而猶且遲疑不進,則亦出災異,使之警省加勉。旨哉言乎,應天以實之道,不外於是矣。臣等試觀夫今日國事,天不降康,饑饉荐仍,生民倒懸,溝壑在卽,而公私俱罄,拯救沒策,至若滻·浿以北,經亂遘癘,十室九空,重以民志未定,艱虞溢目,千里關防,若撤藩籬,國家西顧之憂,豈或一日而可忘?此誠君臣上下,聚精會神,思所以敷敎宣化,爲撫摩奠安之方,而目今紀綱凌夷,堂陛之分不嚴,廉恥倒喪,貪饕之風益熾,爵賞踰濫,而不足爲勵世之具,科場淆雜,而未嘗見觀國之美。若使賈生,生于今日,其所痛哭而流涕者,必不至於一二矣。凡此所陳,何莫非召災之端?而先正所謂危亡將至者,不幸近之。然而恭惟我殿下,以明睿之姿,承艱大之業,勤學之誠,恤民之德,夙夜靡懈,此正大有爲之會也。今若惕然反顧,大奮發大振作,則民生可以奠安也,紀綱可以維持也,廉恥可以淬勵也。爵賞可愼,而科弊可革,庶見治理昭明,百度維貞,而獨奈處事常主寬容,臨筵每多淵默,政令注措之間,太欠勇斷,此豈非先正所謂有可致至治之幾而遲疑不進者耶?惟彼仁愛之天,警告而加勉之者,若是諄諄,倘使殿下萬化之源,一下工於轉移之間,則悅天心鞏邦基,亶在於此矣。臣等伏見十行求助之敎,惻怛懇摯,有足以孚感天心,百回莊誦,攢手以祝,而第伏念殿下之遇災求言,凡幾遭矣,上自公卿,下至芻蕘,陳勉之言,堆積公車,未必盡是嘉謨·嘉猷,而前後批旨,輒皆翕受,獨於敷施處,未見採用之實,徒歸應文之具,此亦殿下遲疑不進之一端,竊不勝慨然憂歎之至。臣等俱以庸鹵之姿,忝竊承弼之任,識不足以曉達治體,才不足以贊襄聖化,致使災沴荐臻,生靈困瘁,徒貽宵衣之憂,厚招伴食之譏,又未能敷陳弭災之策於側席求言之日,一則臣等之罪,二則臣等之罪。伏乞亟命斥退,改卜賢德,以幸國事,不勝幸甚。取進止。答曰,省箚具悉卿等之懇。予小子年年對越恐懼者,亶由上天之所諄諄然敎者也,由予否德,致此無前之災,荐逢於連年,豈不可歎哉?今見卿等眷眷之言,滿幅直言,深可欽念,卿等益加對揚天命,是又予日夕之望也。卿等安心,勿辭視事。仍傳于李志淵曰,此批答,遣史官傳諭于領左右相。
大司諫鄭景祚,司諫南惠寬,掌令李允謙,持平李鐸遠,獻納李在璣,正言金鎭箚曰,伏以天之降災,世不恒有,日月星雹之變,山川蟲魚之妖,必書之簡策,以著稀異之蹟。夫何今日,聖明在上,而冬雷之作,殆乎無歲無之,有若暑雨寒雪之隨節必下者然,此不可以稀異論也。顧今時政·民瘼,有何召災之端,仁天譴告,若是其諄複耶?臣等愚昧,雖未敢傅會爲說,而竊伏覵我殿下,敬天無豫,一心對越,乃於遇災之日,惕若責躬之敎,藹然求助之誠,溢於絲綸,當其時也,若將有大奮發大振作之效,纔過數日,恐懼修省之念,漸不如初,玩愒婾惰之弊,猶復依前,群下應旨之章,日積公車,而迄未聞一言一事之翕受敷施,只以留意二字,循例賜批,此固臣等膚淺之見,無足採用之致,而連章累牘之中,亦豈無一二可取之說耶?然而終未能見槪於聖心,不免爲紙上之空言,則殿下之求言,徒歸應文備例而止,廷臣之陳戒,亦是塞責副急之歸,如是而其何望天心之底豫,災沴之自消乎?目今庶政叢脞,百司解弛,饑饉連仍,而民生顚連,經用匱乏,而國計板蕩,紀綱名分之掃地,貪墨奢侈之成風,廟謨之恬嬉,臺閣之媕婀,固爲識者之憂歎,而此皆年來廷臣之所盡言者也。若其矯捄之策,不越乎振刷二字。倘殿下,惕然改圖,凡於一政一令之間,恒存懲創奮勵之念,以盡應天以實之道,則惟玆數者之弊,自當雲消霧散,而轉災爲祥之方,亶在於斯。伏願殿下,懋哉懋哉。取進止。答曰,省箚具悉。所陳切實,當體念矣。
校理洪起燮疏曰,伏以雷電告異,聖心驚惕,詢于在庭,懇惻丁寧,孰不欲罄竭尺寸,稱塞萬一?而臣本以謏寡之學,且乏直截之風,固知草草應文,徒歸不誠,而亦懼經幄故事,緣臣廢壞,玆附芻蕘,略布陳腐,惟聖明,垂察焉。先正臣李珥之言曰,人君遇災異,初見未嘗不恐懼警惕,及其屢見,而無朝夕之應,則反歸狃安,臣見挽近以來,冬雷之作,殆無歲無之,而殿下之責躬求助,發於絲綸,亦無歲無之,此可謂恐懼警惕也。而考諸政令施措之間,未有一二實效之著,而仁愛之示譴,若是洊疊,豈非以初見屢見,或有間於對越之際乎?臣恐先正狃安之憂,不幸近之矣。嗚呼,災之由生,不一其端,而顧今事務叢脞,而恬嬉成風,廉恥壞喪,而名義掃地,言路久閉,而官箴無聞,侈靡日長,而國計愈絀,紀綱隳而敎化閼,貪墨橫而民生瘁,表裏本末,無不受病,凜凜有呼吸危亡之形,而乃殿下,深拱九重,有若已安已治,無一事可憂者然,國家殿下之國家也,而尙視以越人之瘠乎?殿下旣不能摠攬權綱而董責群工,則恬嬉者,何所振發?旣不能愼惜名器,而培植士氣,則名義者,何所興勸?非不翕受,而竟無敷施之實,則言路何以開乎?非不儉約,而未見節省之效,則侈靡何以止乎?先自朝著,而等威不明,則何望乎紀綱之整也?一任有司,而刑法不嚴,則何望乎貪墨之懲也?凡玆諸條,孰非殿下所當反顧而自省者,而如此是病,不如此是藥,則不過殿下一轉◆移間耳,雷者陽德也,出入有時,乖則爲沴,當發而不發與夫不當發而發,其乖等耳,殿下陽剛之德當發而不發也,亦已久矣,謂災虛生,則臣未敢知也。而苟不然者,天人相與之應,安得不示警於不當發而發者乎?然則今日弭災之道,不外乎奮發二字,而奮發之要,又不外乎勤御經筵,頻接臣僚,本源之地,先立乎大者,而知一行一,知二行二,黜陟之間,嚴別叔慝,聽斷之際,深戒優柔,審幾微於涓炎,防宴安之鴆毒,一此不已,則危可爲安,災可爲祥。而向所云諸條,有不足憂者矣,殿下何憚而不爲是也?朱子曰,今人未必愼怯弱,自是先有畏事之心,此蓋甚言不能奮發之過,而大凡天下事,未有人不可做者,只是人不曾盡力做去耳,苟能自持權衡,克恢力量,勇往直前,無所退托,則事豈有不可做者?古昔聖王所以若決江·河,沛然莫禦,用此術也。伏乞聖上,必應天以實,而一心修省,勿因人廢言,而留神採納焉。臣無任云云。省疏具悉。所陳當留念焉。
副校理李墷疏曰,伏以天之於人,若不相關,而吉凶禍福,各以類應,考諸往牒,甚可懼也。臣竊覵我殿下聰明睿智,度越百王,臨御出治,已過一紀,凡於政事之得失,國家之治亂,靡說不講,無微不燭,庶可以天心底豫,和氣自至,而如之何數年以來,饑饉荐臻,災異疊現,加之以師旅,重之以勵疫,中外流亡之狀,大小憂畏之端,固不可一二計。而又此雷電之異,轟轟燁燁,不令不寧,以其時則雖陽復之月,而以其節則未屆也。見今穉陽如綿,潛伏地底,方當扶護培達之不暇,而先時太洩,竟夕有聲,天意玄邈,實難測知,而災不虛生,必有所召,則誠不知袞躬有何闕失,朝政有何乖錯,使仁愛之天,諄諄然警告之至此也?繼伏見傳敎下者,首尾五十有餘言,遇災答天之誠,責己求言之意,溢於辭表,丁寧懇惻,臣伏讀未半,誠不勝感歎之至。古人有言曰,警予之天,猶可爲也,棄予之天,不可爲也。今日之災,雖曰可畏,而若君臣上下,戒懼修省,仰答天怒,則桑穀不能爲殷宗之災,熒惑不足爲宋景之異,而其所警予者,實所以爲愛予矣。若慢焉忽焉,不知憂畏,則非但今日之災爲可懼,又不知何樣禍機,伏於冥冥之中,而天將震怒之棄絶之,終至於莫可救之域。然則憂勤警惕,迓續景命,其惟今日,恬嬉悠泛,終底危亡,亦惟今日,豈不大可憂畏哉?臣學術魯莽,識見淺短,雖不知當今何事何政,爲召災致異之端,而第以目下一二事言之,則講學者,所以明理正心之本,而一日一對,反歸應文之科,乍作乍輟,率多停廢之時,臨筵端默,未聞酬酢之如響,挾冊登對,不過章句之敷奏,上之所以求之者,徒循文具,下之所以應之者,專欠誠實,以此而欲望聖學之緝熙,君德之成就,則眞所謂適越而北軒,求進而却步,不亦難哉?必須頻御經筵,講論理趣,引接臣隣,咨詢治道,體驗身心,措諸事,以爲盡格致誠正之實,馴致中和位育之盛而後,方可謂之學也。紀綱者,所以御世出治之具,而朝廷之間,百度懈弛,廊廟之上,萬事叢脞,以言乎俗習,則俗習侈靡,以言乎名分,則名分凌夷,內以百工恬嬉玩愒,事多姑息,外以守宰貪汚剝割,徒事肥己,蔀屋之下,實惠未究,閭巷之間,愁苦日甚,危急之形,凜綴之勢,譬如方病之人,雖不見朝夕顚仆之患,而自其臟腑百骸,以至一毛一髮,未有不受病處,此不待扁·倉而知之,雖粗解醫理者,亦可以知之。以此而欲治一家一鄕,猶不可得,況堂堂千乘之國,內有三公百執事之臣,外有八路牧伯守之任者乎?家而無紀綱,家不得爲家,國而無紀綱,國不得爲國,自古以來,未有紀綱不立而其國治者也。亦宜董飭廷臣,諭及外方,苟可利民者,不憚施爲,一意撫摩,力思拯濟,黜其守宰之尤無良者,無憚大吏,隨現重繩,益思節用之道,以禁侈靡之風,克施勵俗之政,以防凌夷之漸焉。且隄防者,所以治亂逆壹民志之道,近年以來,王章未明,天討不行,只見上天好生之德,而未聞秋霜肅殺之威,防閑漸弛,法綱不密,梟性未悛,蜮計愈巧,當誅而不誅者,不知免死之爲幸,而敢生棹脫之計,宜死而不死者,不知得生之爲恩,而潛售嘗試之謀,至於漢祿孫上言事而極矣。祿賊八字凶言,卽載籍以來所未有者也,凶如漢祿,逆如漢祿,而其子若孫之尙今貸頭假息者,實是王政之大失,而在渠,爲千古所未有之恩也,今乃嗾出七歲穉兒,肆然上言,有若有冤號訴者然,古今天下寧有如許變怪乎?雖使祿賊,復作於九原,抑亦無辭可辨於眞贓畢露,斷案已成之後,而況彼蒙騃乳臭之兒,安知上言之爲何事,渠家之負何罪,而乃能辦此耶?此必有指使者矣,亦必有主張者矣。近日大臣·三司之箚疏,已陳無餘,臣不敢更事覼縷,而若其盤問情節,究覈根因,則斷不可已,若以未及登徹爲敎,則拆有大不然者,彼之上言也,豈不以登徹爲期,而其放恣無忌憚,逞逆謀而背國是,無間乎徹與未徹者,誠有如諫臣之言矣。此而仍置,此等變怪,其將接踵而起,竟至於國不得爲國,人不得爲人,將何以洩神人之憤,防躑躅之漸乎?伏願聖明,亟從諸臣同聲之請,以拔亂本,俾靖世道焉。嗚呼,今日國事,可謂急矣,民窮於下,天恕於上,聖學雖曰勤矣,而猶有間斷之憂,紀綱雖欲振矣,而終至委靡之歎,隄防雖宜嚴矣,而尙多覬覦,憂虞萬端,顚隮將迫。思之及此,良可寒心。臣本以無似,猥忝邇列,自乏識務之才,未知捄弊之道,今此臚陳,皆是前人之芻狗,世俗之常談,固知其不槪於聖心矣,然而今日之可言者,要亦不出於此。倘殿下,不以人廢言,則未必不爲弭災之一助矣。臣無任云云。省疏具悉。所陳當留念,末段事不允。
副修撰尹致謙疏曰,伏以災異之作,天意深遠,固難窺測,而不過仁愛人君而已。歷觀古昔明王·誼辟,可以有爲而政或不修,則天必示譴以警動之,至於季世之君,與天相忘,則反無災異,是故無災之災,天下之至災也。近年以來,日月薄蝕,雷電失節,非常之變,可愕之災,疊見層出,無歲無之,至于今年而極矣。頃者九月之雷,雖異冬節,而亦已乖於收聲之令矣,今當陽潛之時,轟轟之響,燁燁之光,殆甚於盛夏,此何變異,此何爻象?伏惟我殿下,臨政願治,十三年于玆矣,政多因循,化不下究,世道·人心,日沈月痼,如水益下,四維墜地,倫彝斁敗,內而紀綱陵夷,號令不行,渙散之形,昭在目前,外而民生倒懸,流離殿屎,土崩之勢,迫在朝夕,逖矣西土之人,饑饉勵疫之餘,又經兵火,人命之致死者,不知其幾千萬,則冤鬱之氣,足以上干天和,以致乖沴。而況復三南,饑荒之荐仍,于今四五年矣。哀彼嗷嗷之類,卽君之天,維邦之本也。顚連死亡,若是之極,而漠然無解懸之望,言念及此,不覺寒心,今以殿下之明聖,値可爲之時,而一政令·一注措之間,臣未敢知何事,可以仰答天心,俯悅民情者乎?設使今日,景星日出,慶雲日興,殿下之危懼,固無所自容,而況今變異之出於此際者,上天之仁愛殿下,其亦至矣。殿下其可不惕然警動,奮然振作,思所以弭災之方乎?夫避殿減膳者,畏災之文也末也,進德修省者,畏災之實也本也,文與末,固不可廢,而實與本,其可不汲汲修省乎?漢臣劉陶之疏曰,天災不有痛於肌膚,震蝕不有損於聖體,故蔑三光之謬,輕上天之怒,此言眞今日之藥石也。顧今千疵萬瘼,指不勝屈,難以毛擧,而請以目下之急務,略爲三條之說,要備殿下懋實端本之資,敢此覼縷,惟聖明,留神澄省焉。一曰講學以勉實功。夫講學之要,只在於堅定聖志,勉勉不怠而已。惟我殿下,聰明睿智,卓冠百王,宵承旰食,勵精圖理,至於講學之方,非不勤孜,而邇來經筵臨御,不過暫時之頃,臨文討論,不過數語之間,至若政要時務,未嘗一言詢咨,如此而睿學何以進就,政謨何以講究乎?是有講學之名,而無講學之實也,罷筵之後,大內深邃,晉接絶罕,而殿下左右,只有宦官宮妾而已,未知淸燕之暇,所覽者何書,所做者何事,所聞者何語耶?近臣尙不知,況外臣乎?程子曰君德成就,責經筵,經筵之設,非爲講讀章句而已,將以典學而明道也,將以論政而制治也。是以祖宗,於經筵官,待之有禮,親之有恩,如家人父子,情意洞徹,朝夕講論,裨益弘多。伏望殿下,講學則必窮義理,論治則必求實用,雖非進講之時,勿拘常規,源源召對于便殿,質問所疑,宣示淵衷,使近臣得以舒氣講論,畢陳所蘊。如是則上下之契日密,而情意無間,性理之說日進,而學業日就,亦於保嗇聖躬,迓續景命之方,大有補益矣。若失此時,而春秋漸高,志氣漸弛,視聽誘於外,思慮紛于中,則雖欲强勉學問,竊恐未易得也。伏願殿下,勿以正心誠意,爲厭聞之陳言,須以窮理居敬,爲致治之本原,以實心勉實工,措諸事爲,則可爲弭災之道也。二曰救民以行實政。挽近以來,政紊吏苛,賦役繁重,饑荒連年,疾疫竝行,壯者散之四方,老弱顚乎溝壑,閭里蕭條,四野荒蕪,氣像愁慘,令人墮淚,殿下深居九重,豈能實知斯民之困悴至此之極哉?察眉之恩言雖勤,而德澤無下究之實,蠲恤之惠政雖多,而流民無奠接之效,是有憂民之名,而無憂民之實也。是故恤隱之音,勸農之綸,前後諄懇,而民不信令,視作等閑之文具,是豈聖上夙宵憂勤之意耶?凡今日病民蠧財之患,不一其端,而最是軍田糴三政,爲積痼之弊,饒戶富民,圖免軍丁者,其道多岐,只以貧弱無依,及未離襁褓者,苟然充額,流亡相繼,半是虛錄,靑山白骨,擧入徵布之中,侵至於族之族隣之隣,每當簽丁之時,一額將塡,百人受害,闔境騷擾,鷄狗亦不得寧,其勢將至於民無孑遺而後已。糶糴本是恤民之資,而反爲害民之政,蓋其名色多繁,典守不勤,積儲之穀,潛消暗鑠於猾胥之奸竇,倉庫枵如懸磬,而官長徒擁虛簿而已。且其分糶不均,富民則初無一斗之受,貧戶則多至十斛之餘,及其收捧之時,傾産而不足,至於徵族而徵隣,竟不得安其田里,而保抱携持,呼號轉徙者,相續於道,爲守令者,拱手熟視,而亦莫之恤,民曷由安土而奠業乎?至若田政,則專委下吏之手,而爲官者,曚不覺察,蓋其文書,錯亂無統,奸僞萬端,雖有綜明者,無以核實故也。雖其陳荒之土,白地徵稅,略無差等於耕獲之地,至於災結之頒下者,則盡歸胥吏之囊橐,初無把束之及民,朝廷之實惠,無以下究。惟此三政之痼弊,八域同然,而三南尤甚,其爲切骨之冤,無過於此,苟求厥由,孰使之然哉?蓋生民休戚,係於守令之賢否,而今日之守令,只知斂民以自利,行媚以干譽,能以字牧爲心者,有幾人乎?監司者,守令之綱也,而巡遊自娛,以廚傳豐約,文書工拙,爲科束守令之資,雄州·巨牧,每置上考,殘蔭冷弁,必居於殿,生民之塗炭,職此之由,能以承流宣化,大明黜陟爲心者,有幾人乎?惟其奸胥之輩,投間抵隙,執其機要,生民膏血,殆盡於此輩之手。伏願殿下,別擇剛明仁厚可任方面者,以爲監司,責之以陟罰臧否,保民成政,而其殿最不公,無績可紀者,顯示譴罰,又申明薦擧之法,必擇廉能忠勤盡心奉公者,出爲百里之任,責之以蘇殘祛弊,得民歡心,而其怠事虛民者,按以重罪,竝治擧者,永不收用,殿下亦宜一念憂惕,特推不忍人之心,以實心行實政,期使實惠,均沾於遐邇,則亦爲消災之方也。三曰納諫以施實用。夫諫官,人主之耳目也,耳目不明,則四聰爲之壅蔽,而庶事隨以叢脞,淸朝之設諫官,顧不重歟?伏惟殿下,臨御以後,大小章奏,無不優容,虛受之量,轉圜之美,逈出千古,凡在瞻聆,孰不聳感?第伏念翕受之餘,竟無敷施之實,凡於奏疏之際,略不留心,如風之過耳,如水之投石,惟以切實體念爲優批,以廟堂稟處爲常例,是有容諫之名,而無納諫之實也。是以朝廷之上,循默是尙,骪骳成習,臺閣長鎖,而朝陽之鳴鳥不聞,衮職有闕,而府中之噤烏無聲,以致公道不行,直氣頓沮,避臺官如避機穽,無情勢無實故之人,惟以違牌爲能事,不意聖明之世,有此媕婀之風,此固群下不能對揚之失,而亦豈無憾於天地之大也?雖以近日事言之,義理漸晦,隄防日壞,龍蛇之歸化無期,羸豕之躑躅有漸。嗚呼,漢祿之逆,卽窮天地亘古今所無之極惡大憝也。梟心獍腸,天生戾氣,謂天可讎,肆倡凶言,至於質問士友之間,要爲誑惑人心之計,何幸眞贓畢露,而天討始擧,明證俱在,而鐵案已成。而乃者粧出七歲小兒,投書於淸蹕之前,外托爲祖而訟,實欲眩惑天聽,壞滅國是,其暗地指使之輩,孰主張是也?噫嘻痛矣,日月已久,傳聞漸遠,謂此賊有可訴之端,則是上天可誣,而君父可欺矣。世變層生,人情忸安,謂此時有可乘之機,則是大義將滅,而倫常將斁,自古以來,豈有如此而不至於危亡者乎?顧今三司·大臣,相繼爭論,則宜殿下,大加驚動,亟推原本,明辨洞斥,盤覈其指嗾者,以絶潛滋之亂萌,而奈之何聽我邈邈,一例以不允之批,聊爲酬應之具,雖尋常故紙之謄傳於臺啓者,二字例批,實不勝下情之抑鬱,況此關係何如,變怪何如,而處之如此乎?若斯不已,必至於耳目塗塞而後已。伏乞聖明,亟允其請,以光聽納之德,以絶禍亂之本。至於李海昇之三大罪,彰露無餘,西民欲食其肉,國人皆曰可殺,而殿下,特以好生之德,至下減死之命,失刑之大,孰過於此?夫爲將而師律屢違,居官而贓汚狼藉,世安有罪犯如此而得保其首領者乎?諫院聯箚,儘得臺體而竟不蒙允從之音,何殿下,不有三尺,不從輿論,乃至於此乎?伏乞更加三思,廓揮乾斷,亟令王府,快族當施之律。且夫自今以後,必以剛方正直有骨鯁有風稜者,置諸諫官,毋使巽軟疲劣之類,廁於其間,敦勉之優禮之,使之盡言不諱,而其言之可採者,則與諸臣商確,亟施於政令,則人爭樂告以善,而一國之善,皆歸於上矣,此亦轉災爲祥之道也。凡此所陳,言雖膚淺,效必長遠,顧其轉移之機,要在殿下之一心,殿下之心旣正,則朝廷百官萬民四方,皆歸於正,何患乎聖學之不進,何憂乎生民之困悴,何慮乎直言之不達乎?惟願殿下,奮發大警動大有爲之志,一以誠實底道理做去,凡可以便國利民者,深究其方,期於必行,俾有實效,則宗社幸甚,生民幸甚。臣方治疏正書之際,伏見傳敎下者,責躬求言,盛意藹然,臣伏讀再三,不覺感激流涕也。大哉王言,一哉王心,此正昭格天心,導揚和氣之一大機會也。雖然如前因循,不務實功,則危懼雖切,治效終邈,民生豈可保乎,天怒其可弭乎?申願殿下,念哉念哉。臣無任云云。省疏具悉。所陳當留念,末段事竝不允。
修撰柳鼎養疏曰,伏以昨日雷電之異,何爲而發也?夫時値閉固收藏之節,忽有震發奮擊之象,災不虛生,必有所召,當今之時,弊俗疵政,雖楮連百牘,僕更千人,未可以一一數之,而最是切可悶而莫之醫者,卽恬嬉不事事之病耳。夫董率百僚,親附萬姓,廟堂之事,而不但在於期會簿書而已,公明選擧,進退人物,銓曹之事,而不可循於顔私資格而已。臺閣之上,當盡激揚之風,而不可自取於寒蟬仗馬之譏,藩邑之間,當懋黜陟之公,而不可一任其泰虎永蛇之患,以至於百司郞官,亦不當朝除夕遷,優遊自在,瑣細節目間事,只責於胥吏之手也,使期會簿書,而足了廟堂之事,則按例應行,一庶僚足矣,中書之伴食,歇後之作相,何爲見譏於當世?使顔私資格,而便作銓曹之事,則執簿呼名,一政吏足矣。文仲之蔽賢,崔亮之停年,何故見非於君子?在臺閣者,以不言爲務,則官何必以諫爲名,爲牧守者,以肥己爲能,則國何必爲民置吏?百司郞官,亦皆以不事事爲得計,則又何爲而竭太倉之米,以資其素餐也哉?至若臺諫之不能激揚,監司之不能黜陟,又有由焉官師相規,聖世之美事,而推罷簿勘,被者引爲讎隙,旁觀目之不緊,工身之謀,夫夫皆有,孰肯言之?冬夏殿最,核實之良法,而一置中考,當者怒決去就,聽聞責其已甚,市恩之利,中人恒性,孰欲公之?於是上自廟堂,下至州縣,各司罔不曰大事不必更張,小事略之,可也。上下外內,便成一副當規模,此其故何哉?彼其涉世便身之方,無出於從俗二字,其自爲身家之計,則誠得矣,其流之害,竝及於國,則將欲置宗社生靈於何地乎?此蓋我殿下,臨御八域,已過一紀,而未嘗有大奮發大有爲之念,臨下則專尙簡默,遇事則徒涉優柔,出納之官,啓沃之臣,尙皆罕接,月六賓對,亦或稀闊,雖於大臣諸宰奏事之時,依爲之批,留意之敎,若成前例,殿下之所自治,旣如是矣,大小臣僚之恬嬉偸安,何暇以責之耶?獨賴我祖宗列聖之深仁厚德,上格天心,啓佑我後人,故仁愛之天,不忍棄絶,數出災異以警告之。自數年以來,旱澇恒極,饑饉荐至,彗孛騁妖,兵革繼起,今又盲風怪雨,發作無節,暴雷震電,降非其時。嗚呼,曩在九月之雷,已是變異之大者,月前半夜之殷殷,又一仁天之至警,而由前則歸之於先時,衮職之闕無補,由後則諉之於微發,雲臺之報不上,臣聞人君事天,若子事父母,豈可以怒非其時而不知變,略示不豫而不知戒哉?此所以今者之轟轟燁燁,克迅克烈,俾發其上下惕厲之思,天之於殿下,可謂愛之至而戒之切矣。臣不敢以穿鑿傅會之說,仰陳於黈纊之下,而質之以經訓,參之以時政,則雷者奮發之象也,故其能奮發者,則易曰洊雷震,君子以恐懼修省,又曰震來虩虩,後笑言啞啞吉,以言其恐懼作於其心,修省見於行事也。其不能奮發者,則有曰震蘇蘇,以言其神氣緩散自失之象,又曰震遂泥,以言其陷溺於重陰之間,不能自震奮者也。文王·周公,豈欺我哉?惟聖明,猛省惕念,克己自奮,出言行事之際,常若皇天·上帝,臨之在上,宗社神靈,守之在傍,不敢有一毫自豫自暇之心,群下之一或有因循舊習,不事其職者,先警其一二尤甚,以肅紀綱,如是而國俗不變,天怒未弭,則臣請伏妄言之誅焉。至若國用之罄竭,民生之殿屎,雖使劉晏理財,黃覇爲吏,誠左右顧而莫知下手也。國無民則亡,民無食則死,必然之理,而愚夫之所知也。冗費不節,而半泄於尾閭,奢靡日加,而都歸於花消,九年六年之蓄,尙矣無論,而一歲之入,不能供一歲之用,自己巳以後,無歲不歉,民國之計,若涉無津,雖以今年穡事而言之,畿內水田,稍可免歉,而三南·兩西,又判大無,其接濟而奠安之者,當用何策,欲蠲其舊逋耶?經費將焉辦之,欲收其常稅耶?白地將焉徵之,欲貸其最尤甚者耶?無麪之不托,於何備之?不寧惟是,至愚而神者民也,可近而不可下者亦民也,不可以口舌欺也,不可以法禁制也。飢寒切身,廉恥何顧,恒心已喪,何事不爲?弱者塡于溝壑,强者起爲盜賊,始於穿窬,終至嘯聚,景來君則,豈獨西土之種乎?臣於昨年,待罪西邑,目見其饑饉兵革之狀,每欲爲殿下一陳之,臣纔渡浿水以西,所經道路,傷心慘目之事,非止一再。或穉兒吮死母之乳,或慈母棄在抱之兒,一盂飯之所關,叔侄相訟,數緡銅之不償,兄弟相刃,不幾何而嘉博之變果出矣。臣於伊時,多獲其潛蹤而赴賊者及或脫身而逃還者,盤問其情節,則莫不曰連歲凶荒,甁甖旣竭,催科日急,隣族俱逃,不能食已數日矣,賊徒則衣我食我,不得不歸附之。嗚呼,蠢蠢者民,不識逆順,只知口腹,於彼乎何責哉?其亦可哀而不可怒也。至於桀黠之校,奸細之吏,太半是張皇恐喝,長賊氣勢,厥或諭之以良將·謀士,不日將下,誘之以廩帛·船粟,待春早至,則輒含哂而相顧曰,朝廷之上,若多賢士,則西來牧守,何必獨擇其非才?倉庫之中,若有餘儲,則歉歲民財,何爲割剝而無遺耶?臣一聞此言,不覺驚汗之浹背,彼輩情狀,固令人憤惋之不暇,而民心嚮背之機,殊亦可畏也已,殿下深居九重,何由而見此民窮困之狀,聞此民怨咨之言耶?幸而天佑宗祊,賊魄先奪,一戰而潰自伏天誅,而苟或有黃巢·自成之輩,在於其中,則臨津以西,非復國家之有也,自有西警以來,國綱·人心,尤無餘地,兵在千里之邊城,而都人之家,搬運相屬,閭巷之間,無賴成黨,可驚可愕之事,不可以盡說矣。夫覆車於前者,必戒其後懲羹之熱者,尙吹其薤,臣不敢知廟堂之設施,營邑之懲毖,有可以大服民志,不令至於顚連而失所耶?夫歲之有水旱,堯·湯之所不免,而費用旣節,蓄積有備也,故國無匱竭之憂,民無捐瘠之患矣。近者公私之蓄,可謂哀痛之極,而目下侈靡之俗,年加月增,罔有限節,王涯之玉釵,何曾之萬錢,猶諉以豪貴家恒習,而商譯之微,身燦錦貂,僕胥賤,口飫珍錯,京師如是,四方觀法,從惡如崩,時風靡靡,米錢則日瀜於酒肉,金銀則歲走於燕倭,居處玩好,如列市肆,出入服飾,無異倡優。財用者,非天雨而地湧也,皆斯民之膏血也,百人力竭而耕之,不能供一人之口,十婦指瘃而織之,不能侈一人之體。由是而百物刁蹬,貧者益苦,用之無節,略不愛惜,徒欲使飢病流離之餘喘,强括龜背之毛,哀彼小民,亦獨何辜?昔我世宗大王,以朝士之尙侈爲憂,相臣黃喜曰,此在殿下與臣耳,明日朝衣弊垢,侃然就列,見者自恥其華,旬日之間,侈風頓改,大抵導率之要,轉移之機,只在吾君吾相一施措之間,而未可責之於法令禁止之間者,較如是矣。伏願殿下,先從大內,亟省不急之費,痛革華靡之習,使風草之化,及於中外,君臣上下,矻矻孜孜,惟以一民之不得其所爲己憂,則傳所謂心誠求之,雖不中不遠者是也。親民之官,莫如守令,選用則勿拘常格,黜陟則一循公心,實惠下究,得紓其力,恒産旣足,驅而之善,遠近小大,俾無歎息愁限之聲,則和氣上格,吉祥自湊,堯天舜日,廓然淸明。譬如强壯之人,眞元充積,客邪不敢爲害,此乃殿下應天以實,轉災爲祥之一大機會也。惟殿下,深留聖意焉。且臣於目下事,有不可泯默者,近來王綱解紐,亂賊無懼,甚至有漢祿孫上言之變而極矣。噫,彼祿賊凶言,卽亘古今所未有之極逆大憝也。惟其孥戮之請,久未蒙允,凶醜之種,尙有遺育,乃敢粧出七歲之兒,肆然有蹕路鳴冤之擧,醞釀之形,昭不可掩,蹢躅之漸,慮無不到,日前齊籲,未承兪音,伊後兩司之請,大僚之箚,一例靳允,歸之以孩兒何所知,拒之以與登徹稍間焉。孩兒誠無知也,故其憂尤甚於指使之不覈,原本雖未徹也,而其端畢露於箚疏之迭陳。此而置之,則將不知何樣變怪,又出何時?其可曰朝廷有紀綱,亂逆有隄防乎?伏願殿下,亟允群請,嚴覈亂本,以絶其覬覦之習,以杜其霜氷之漸焉。李海昇之罪,可勝誅哉?其翫寇之律,贓汚之犯,已著於道査府讞,則今不必更加臚列,而松林之戰也,苟使海昇,棄其初銳,直驅其後,則烏合鳥鼠之賊,何暇入保定城?而一日縱賊,害及半年,終使數千生靈,竝死於鋒刃之下,此雖曰海昇殺之,非過語也,是乃臣目所及覩,心所絶憤者,其他贓汚之狼藉,言之醜也。減死之命,雖出於好生之至意,而刑訊不及其身,拿繫無異輕囚,當初薄竄,殆若細故,畢竟移配,亦一善地。從今以後,師律固無可畏,贓吏不必知戢,此非細憂也。臣謂李每昇,更令王府,移之於遠惡絶島,永勿揀赦宜矣。小人之澤,五世則斬,故從古用人之道,不欲已甚,雖在釁累之裔,未必永枳於閑司·漫職,而至若臺端之峻選,不可平步做去。而向來沈英錫·李鐸遠之一政竝通,公議之所不許,有識之所竊憂,臣謂沈英錫·李鐸遠,一倂改政於臺閣之望,當該銓官,宜施推考之典焉。臣無任云云。省疏具悉。所陳當留念,其外可採用者,廟堂卽爲稟處,銓官推考事,亦爲指一草記,李海昇事,漢祿孫兒事,竝不允。
上在昌德宮。停常參·經筵。
李志淵啓曰,明日常參·經筵,取稟。傳曰,只晝講。
朴宗琦啓曰,合辭許久闕啓,事甚未安,除在外·未署經·陳疏外,未肅拜·呈告人員,竝卽牌招,何如?傳曰,允。
朴宗琦啓曰,來十一日,朝參日次矣,敢稟。傳曰,停。
李志淵啓曰,來十一日,輪對日次矣,敢稟。傳曰,當次人受點,後日次待令。
李志淵啓曰,右承旨尹鼎烈,左副承旨韓兢履,今日不爲仕進,竝卽牌招,何如?傳曰,允。
李志淵啓曰,藥房提調持湯劑來待矣。傳曰,封入。
朴宗琦啓曰,行大司憲趙得永陳疏,執義金熙華,掌令姜世白在外,李允謙,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫南惠寬,獻納李在機,正言金鎭,掌令李允謙,持平李鐸遠牌不進罷職傳旨,傳于朴宗琦曰,只推。
以右承旨尹鼎烈,左副承旨韓兢履牌不進罷職傳旨,傳于李志淵曰,只推。
傳于朴宗琦曰,此重臣地處何如也,今日又何如時也?以其地處倚毗,於今日豈爲私昵而然乎?一則爲國事也,二則爲國事也,忽以虛無罔測之言,如是陳疏,無復餘地,況其最末云云。此尤萬萬無形之垢辱,極爲駭愕,不可以年前樹立,有所容恕,大司憲趙得永,亟施譴削之典。
朴宗琦啓曰,訓鍊大將朴宗慶,謂有情勢,使其將校,來納命召,揆以事體,萬萬未安,從重推考,何如?傳曰,允。
朴宗琦啓曰,訓鍊大將朴宗慶,謂有情勢,使其將校,來納命召,何以爲之?而將兵之任,不可一刻無摠察之人,何以爲之?敢稟。傳曰,臺疏之語無倫脊,不勝駭愕,纔有處分矣,許多臚列,旣不近似,且況委任柄用之久,豈重臣之咎也?一則由予不舍,二則由予不舍,以重臣之處地,將何以免其任用乎?以此言之,使重臣狼狽,乃予之致也,重臣何有,爲重臣之心,雖云遭罹罔測,地處何如,所帶之重任,何如而此時有此輕行之擧乎?擧措之輕遽,極爲乖當,訓鍊大將朴宗慶,從重推考,牌招傳授命召。
朴宗琦啓曰,訓鍊大將朴宗慶牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
李志淵,以禮曹言啓曰,今十一月初五日所下傳敎中,自今初五日,至初七日減膳事,命下矣。減膳之限,止於今日,自明日依例復舊封進事,分付,何如?傳曰,允。
朴宗琦,以都摠府言啓曰,今日入直內三廳武兼禁軍及軍兵等,當爲中日習射技放,而減膳相値,不得設行之意,敢啓。傳曰,知道。
行大司憲趙得永疏曰,伏以邦籙鼎新,吉慶咸湊,我世子宮邸下,光膺儲極,誕受顯冊,萬億年無彊之休,肇基於是,罔有遠邇,久愈蹈忭。仍伏念臣,卽天地間窮無告之一僇人耳,慟冤如結,身名已衊,跧伏草莽,苟偸食息,日夕惴惴,惟抆血待盡而已。不意釁廢之蹤,屢辱甄錄之恩,待罪都憲,五朔虛縻,日事違召,惶隘靡措,臣於庚午秋,竊附擊鼓訟冤之義,猥效抱函籲哀之懇,幸荷孔邇之天,特軫曲爲之地,十行誕宣,辭敎嚴正,有足以孚豚魚而感木石,聖批中若曰予之罪,彼亦是重卿之故,又若曰知卿本心而然,昭晳照燭,日月之明也,愛護顧復,父母之慈也,臣之一門八口,保有今日,何莫非我殿下罔極之洪造?而惟玆曠絶之恩言,尤是臣生死肉骨之大德也,是豈臣未死餘喘,夢寐之所期到也哉?嗚呼,人生斯世,感恩或有之,知己則鮮焉,蓋其默契相照,最貴知心,心者無跡可尋,形於言而著於事,似驗其心之所存,而然而辭令之間,多略而少詳,施措之際,易疑而難信,所以古之慷慨尙義之士,或以一諾之重,片言之感,結以深知,有不惜一死者,知心之難,敵以下猶然,況君臣之分,截若霄壤,在下者設有願忠之素蘊,難暴之至冤,何可望高遠之天俯監聽卑,赫臨之日至照戴盆乎?又況臣逖違軒墀,今已六載,出入覲光,若隔前生,區區情志之結轖于中者,自分生而爲窮民,沒而作冤鬼,朝而拜日,夜而依斗,瞻天掩涕,衷命之卒,木枯灰死,萬念都冷,寧有一毫妄想,敢自擬於仰托殊知,而煌煌衮褒,有隕自天,憫恤之眷,知遇之渥,前後絲綸,去愈隆摯。嗚呼,臣之本心,我殿下旣洞燭之,又明諭之,歷考往牒,爲人臣而得此恩敎於君父者,有幾人哉?臣雖卽刻溘然,從此臣之目,可瞑於地下,湯火鼎鑊,臣豈敢辭?而自顧形影,大質全虧,莫嚴廉防,餘生永判,重以年復年來所遭,轉益危怖,或挺身而直搏,或換面而陰逞,齗齗齕齕,餘毒輒肆,臣以眇然一軀殼,上下搗簸於前弩後刃之中,而尙未滅死,其亦頑且怪矣。去就一節,有未暇論,積犯方命,罪上添罪,玆敢冒死號籲,猥徹崇聽。伏乞聖慈,特垂矜察,亟命鐫改臣職名,以重公器,仍許臣放廢丘壑,以卒生成之澤焉。臣旣不以官職自居,則尤何敢開口妄言,而君恩浹髓,夢魂猶泣,國事關心,憂虞轉深,今又仁天示警,洊雷告異,轟轟之聲,燁燁之光,乃在窮沍之節,無異盛夏之時。夫雷者,陰陽之氣激而爲也,天地有陰陽,猶人之有君臣上下之分,君有奮發之德,誕懋克剛而克愛,臣無跋扈之漸,罔敢作福而作威,則陽長陰消,其應孔昭,何有乎玄冬之災,靑臺之報乎?我殿下,以對越之念,軫修省之方,半夜宣綸,辭旨懇惻,至有減膳之命,求言之敎,臣於是,仰感殷湯責躬之誠,俯激袁安流涕之憂,不顧出位之嫌,少效畢忠之願,狂戇之誅,益無所逃。嗚呼,先正臣李滉之言曰,戚里賢,國家之福,若不賢則可知爲國家之禍,世降俗薄,賢者常少,今之戚里,亦安保其箇箇皆賢,雖賢如竇建陰識,不可使干與朝政,玷累君德,況賢者豈易哉?又況右賢左戚,卽我先朝盛德至善中一副宏規,尤豈非殿下之所當監法者乎?唐太宗中主也,猶且抑貴倖裁賞賜,貞觀時,戚里無敗家,漢馬后賢妃也,而唐之長孫后,斥之以不能早自檢抑,但戒車馬之侈,開本原而恤末事,深加歎惜,前鑑昭昭,覆轍滔滔,殿下試看今日,以戚里爲名者,凡幾家乎?榮耀雖極於濯龍,謹飭絶罕於類,赫赫藉藉,爲人指目,未必爲聖世美事,上以貽及昵之譏,下以招挾貴之災,畢竟鮮終,可立而待,公私不幸,莫大於斯。藉令彼善於此,甲優於乙,不過爲小小月評而已,此而不嚴立防限,大加懲創,則世家大族,相率入於戚里圈中,䑛瀝饕利,汨蕫風敎,後之論今者,一筆斷之曰戚里壞亂,奚暇乎善否優劣之可辨者哉?臣請以一國公共之言,爲殿下陳之。戚臣朴宗慶,幸托肺腑之親,厚沐雨露之澤,苟有一分彝性,固宜百倍謙畏,而其奈心術不正,手勢愈滑,釋褐數歲,蹴到卿班,貪戾自是,伎倆豪侈,全沒分數,田園臧獲之八道置庄,包山絡海,聲色狗馬之四時行樂,恒舞酣歌,第宅之連屬彌望,曲阿騰怨,姻戚之吹噓迭進,倖門熏焰,東巖有名勝之池臺,而主人自在,無難攘攫,作爲朋飮之戲場,竇憲之奪沁園,何以如此?南部爲詞訟之衙門,而城圖所載,肆然撤毁,廣拓妓嬖之私室,田蚡之取武庫,未有甚焉,氣勢之嚇賣,半世幾皆蝨附,賄賂之輻輳,列路無不龜刮,中外財産,盡入囊橐之聚散,大小典章,敢售金石之毁裂,科場之循私濁亂,鷹犬承望,偏其愛憎,人命之恣意戕殺,吏士奚辜,罹此凶毒?符印體重,行止宜愼,而招呼各營,笙簫跌宕於郊外,此等將任,在古有否,槐棘座尊,公禮末罷,而提挈賤娼,粉黛狎褻於堂上,如許籌會,受辱極矣。然而此皆薄物細故也。第朝廷之職,最重權要淸三字,雖通才達識之人,不敢生全綰兼察之計,非但精力之不周,體貌之未安而已。誠以名器至重,不可以專擅,況權者尤非人臣之所敢竊弄者也,噫,彼宗慶,有何才望,有何識見,以言乎長處能事,則紈綺騃子,但曉金穀之牟利,以言乎不學無識,則綿線提學,反甚銀根之貽笑,渠是何人,兜攬官爵,要膴淸華,非我莫可事係權字,看作己物,四面盤據,一身都當,世所稱文權武權銓權籌權·甲兵之權·錢穀之權·田賦之權·主司之權·市井之權,竝在掌握,揚揚得得,左柄右衡,罔有忌憚。在渠家爲大災殃,在昭代非好消息,臣固知阿蒙沒覺,生貴肆氣,自幸專權之爲久享,莫念作孽之不可逭,苟或此習不悛,惟慾是遂,則末流之害,不知至何境,雖以我殿下愛欲生之德,恐不得終始曲保,豈非可哀可憂之甚者乎?噫,惟辟威福,箕範著訓,罔居寵利,殷衡垂戒,莫如豫嚴防杜,稍賜裁奪,優游如張日永之奉朝請,斥退如馬光之守墳墓,使之勿參涉朝政,勿交結朋類,永拔仕籍,屛置田里,或可爲一分息補之道,聖朝寬大,不問前愆,上可以全私恩而伸公議,下可以承榮寵而保門戶,況其乃父乃兄勤勞之功,秉執之忠,乃心王室,嚴於忠逆,賊裕凶疏,沮戲大婚,而炳幾折奸,不少撓奪者誰歟?逆達悖奏,誣逼三朝,而辨慝癉惡,獨扶義理者誰歟?碓乎素執,足以有辭於後世,旣有人皆賢之譽,宜念鬼其餒之慮,豈意此家,有此背馳父兄,孤負國家之悖子弟乎?狡童跳踉,於汝何誅?赤子匍匐,反爲不忍,姑以不治治之,不有愈於用法也耶?臣抱此耿耿,亦已久矣,意以謂渠亦人耳,或庶幾悔過而斂跡,不必欲聲罪而發奸,使渠有自新之路矣。近見其戀嫪怙終,愈往愈甚,權焰所熾,莫敢誰何,方來之憂,有不可道,臣若隨衆畏怯,終不一言,則是臣負殿下也,負臣心也。負官名也,臣今老白首,何忍爲此?伏願聖明,穆然澄省,深軫馭柄之要,亟頒代鉞之音,戚臣朴宗慶,快施嚴斥之典,永錫全保之恩,以光聖德,以靖世道,其在抑陰弭災之政,未必不爲少補焉。臣無任云云。答曰,省疏具悉。
左副承旨韓兢履疏曰,伏以臣,卽有罪未勘之蹤耳,出納惟允之任,有非如臣空疎所可冒叨,斷斷衷悃,雖無當官而盡職,種種僨誤,每在臨事而昧例。至於向日逆孫上言事,而臣罪益無所逃矣。凶孽鳴冤,係是莫大之變怪,臣雖愚迷,粗知懲討之大義,滿心駭憤,卽地拔去,而未能登時請覈,此又臣昧例之一端,臺臣譴罷之請,猶屬末堪,而日月之明,府燭臣心之無他,只施問備之薄罰,在臣身,非罪伊榮,惶隕感祝,圖報無地。然臣見職,便同已遞,不敢爲束帶抗顔而計,日事違召,跡涉慢蹇,伏切悚懍,如無容措。玆敢冒入文字,仰瀆崇嚴。伏乞聖慈,俯垂鑑諒,亟遞臣職,仍治臣罪,以肅朝綱,以安淺分,不勝大願。臣無任云云。省疏具悉。爾其勿辭察職。
副校理洪羲瑾疏曰,伏以臣,謹按易之震,象曰洊雷震,君子以恐懼修省,蓋恐懼者,內所以敬天怒,而修省者,外所以修人事也。敬於內而已,不有以修於外,則是固斯須之敬,安足以回天怒也哉?是以自古人君之遇災,內能盡恐懼之實者,外必務修省之道,所謂修省者,亦必有措諸事爲之間,或嚴黜陟而整紀綱,或明賞罰而定趨向,或尙德而緩刑,或輕徭而薄賦,或杜私而恢公,或興利而除害,凡可以上答天心,下慰民望者皆是也。凡此數事,一不修擧,則雖憂遑煎迫,夙夜靡寧,其所以恐懼者,祗爲自貽伊戚而已,抑何補於弭災之道耶?且或臨時警惕,徒爲應文之具,而至於國之巨蠧,民之大瘼,安危之所由判,治亂之所以分者,依舊沁泄,無所施爲,則尤見其不誠於應天,亦豈所以修省之道哉?近者冬雷之變,無歲無之,而減膳之敎,求言之命,凡幾下矣。殿下之所警動惕厲,恐懼乎淵衷,必有群下所不敢盡知者,而若以其修省於外者言之,何曾有一事之施爲,上可以答天心而下可以慰民望者耶?然臣於昨日轟燁之異,始焉驚憂,而終有所反以爲喜者,此乃皇天之仁愛我殿下,旣警告之,又警告之,必欲使殿下,不但恐懼而已,期至於修省之也。轉災爲祥,此正其機,殿下又豈可沁沁泄泄,無所施爲,如往日而止乎?嗚呼,自古人君,欲治其國,則必先有所期,如王者之期於王,覇者之期於霸,爲其君者,旣有所期,則凡其群工,罔不曉夜淬勵,趨事赴功,必充其君之所期而後止焉。如射之有的而望其有中,如農之有畔而望其有秋,雖王之與覇,自有高下得失之可言,而先必有所期後,必充其期,則本無不同者,苟不如是,惟有委靡削弱,終至於危亡而已矣。今殿下,臨御圖治,一紀于玆矣,未知殿下先之有其期者如何,而未知朝臣後之所以充其期者如何也。方今民天已絶,大命近止,兵革之餘,癘疫以瘥之,饑饉以荐之,財竭於上,民窮於下,若是而君臣,尙可以保其安,國家尙可以保其存哉?然則在今日之道,惟當上下一心竭方殫智,譬如救焚拯溺,濡手足焦毛髮,此豈緩步徐行,旁觀却立而所可能圖者耶?今朝廷大官·小官,玩愒成風,未聞有一人慷慨激厲,出而當事,國勢奄奄,如屋之將頹而莫之修葺,此固群下偸惰之罪也。然念不有以先之,孰得以隨之,不有以倡之,孰得以應之?今殿下,仁厚出天,而奮發少遜,恭默有餘,而振作不足,凡其發號施令之際,實無雷厲風飛,挽回斡旋之擧,而反爲日征月邁,恬嬉宴安之歸,似此氣象,決不可以長保今日。噫,今日國勢之凜綴,亦奚待燮異而可知也?自古大艱屯之世,能痛自理會,轉移天命,回安於旣危者,非等閒工夫之所可辦,要之其精誠之篤實,感通乎天地,氣力之强忍,透徹乎金石,其大節約大彌綸,又足以救生民而回國勢,及其成就也,能維新邦命,享有泰平,此不可他求,惟在於一心所奮發耳。以我殿下卓越之姿,高明之學,直坐於因循遷就,不能大段振勵,駸駸然終歸於削弱危亡之域,則是豈臣民所期望於殿下者,而殿下之所自期者,亦豈欲止於是也?卽今則猶有可及,更費歲月,復下一層,則無可爲矣,豈不大可寒心哉?伏乞聖上,深思此理,克自奮發,立心立誠,以上所謂動天地透金石者,自爲大節約大彌綸,日孜孜焉,期於挽回國勢,無徒爲一時遇災恐懼而已焉,則夫然後,方可謂敬天之以實,而修省之有效矣。惟殿下,懋哉懋哉。臣無任云云。省疏具悉。所陳當留念矣。
修撰鄭祖榮疏曰,伏以今玆上天之怒,殿下知其所以致之故乎?休咎之應,其理渺冥,未易測度,而昨日雷霆之威,臣雖至愚,已慮其有此也。夫爲人臣子者,平居怠慢不職,君父於辭氣之間,示之以不豫者屢矣。而臣子處之晏如,了無警懼之意,則雖以止仁之德,止慈之心,必將威怒而責罰之矣。近自九月以後,雷雨頻數,寒燠舛易,種種乖候,殆無虛日,是則上天不豫之色,固已屢見於外矣。君臣上下,所宜惕然恐懼,改心易慮,圖所以克回天意,而猶復沁泄遣日,處若無事,宜乎上天之威怒責罰,終至震疊而後已也。噫,今日國事,殿下以爲何如時也?夫人君之共與爲治者臣也,而今日則有君而無臣矣。人國之賴以爲本者民也,而今日則有國而無民矣。臣請略言之,食人之食者,將以事其事也,而上自廟堂,下至百僚,莫肯有事殿下之事者,其優者,外若秉公,內實營私,下者,只知有私,不知有公,其能者,始若有爲,終焉無實,不能者,始而無有,終焉可知,以是相襲,靡然成俗,至於廉防都虧,而謀身者爲工,名器已褻,而無檢者得與,科試以關節而立落,詞訟以請囑爲勝負,如是而其可曰有臣乎?得人之心者,將以得其力也,而今自滻·浿以北,嶺·湖以南,民心有向國者乎?兵革纔經,而中澤之鴻鳴未集,饑饉荐臻,而涸轍之魚喁方急,奠接之良策未聞,侵擾之苛政猶存,而所謂矯救之方,止於守令之換差,拯濟之術,不過徭役之停退。夫換差者,謂其不堪而換之也,不堪於此者,何能堪於彼乎?邑倅之不欲數遞,爲其有迎送之弊,而今以貽弊於一邑者,延及於二邑,得失之分,不待智者而可知。且字牧之任,爲斯民也,非爲其人也,則不堪者,罷之,可也。乃移之他邑,他邑之民奚罪?徭役之停,固爲暫時之惠,而曾未一年,瘡痍未蘇,而催督旋至,寬於去年,而迫於今歲,其惠幾何?是皆苟且之政,姑息之計也,國之於民,待之如此,民之於國,其心可知,如是而其可曰有民乎?國事如是,而殿下,深拱九重,罕接臣僚,時御經筵,淵默爲度,處極艱極否之會,而如已安已治之形,此臣之所未敢知也。今使殿下,宵而求衣,旰不遑食,周咨謨猷,勤討問學,在廷之臣,固無實心對揚,忘私爲公者,至如臣之空疎愚魯,不學無術者,亦忝論思,尤何足以仰裨顧問,啓沃上心,而殿下,不賜酬接,上下隔絶如天之視物,邈然無相親之意,以今貌樣,雖賢良處廊廟,鴻碩置帷幄,其奈不得左右於君,朝夕於君何哉?今我殿下,遇災求言,惻怛之敎誕降,公車之章日上,此政有爲之會,振作之機也。臣聞天下萬事,未有不以誠而能成之者,故曰不誠無物,細微皆然,況修身之工,應天之道,豈可以虛僞而能之哉?大學曰誠其意者,毋自欺也,如好好色,如惡惡臭,夫好善惡惡,苟有一分未盡處,則是自欺也。今殿下,旣有畏天之心,求助之敎,而一或出於應文備數而止,則非誠也,尙何望聖學之日就,天心之底豫耶?伏願殿下,懋哉懋哉。臣無任云云。省疏具悉。所陳當留念矣。
上在昌德宮。停常參·經筵,只晝講。
李志淵啓曰,明日常參·經筵,取稟。傳曰,停。
朴宗琦啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李志淵啓曰,右承旨尹鼎烈,左副承旨韓兢履,今日不爲仕進,竝卽牌招,何如?傳曰,允。
李志淵啓曰,藥房都提調,持湯劑來待矣。傳曰,封入。
李志淵啓曰,吏曹郞廳來言,臺諫有闕,政事,取稟。傳曰,當日爲之。
李志淵啓曰,卽者吏曹郞廳來言,政事當日爲之事,命下,而判書曺允大,參判林漢浩,參議宋冕載,俱以病不來,不得開政云,判書·參判·參議,竝卽牌招,何如?傳曰,允。
朴宗琦啓曰,大司憲未差,執義金熙華,掌令姜世白在外,李允謙,持平李鐸遠牌不進,李應奎未署經,監察茶時之意,敢啓,傳曰,知道。
以大司諫鄭景祚,司諫南惠寬,獻納李在璣,正言金鎭,掌令李允謙,持平李鐸遠牌不進罷職傳旨,傳于呂東植曰,只推。
以右承旨尹鼎烈,左副承旨韓兢履牌不進罷職傳旨,傳于呂東植曰,只推。
朴宗琦啓曰,訓鍊大將朴宗慶,飭敎之下,謂有情勢,擅自徑行,事體所在,極爲未安,所當重勘,而本院請推之外,無他可施之罰,何以爲之?而將兵之任,不可一刻無總察之人,何以爲之?敢稟。傳曰,處義自處義,分義自分義,以此重臣之地處,帶莫重將任,不念分義,不顧國體,無難鄕行乎?雖不爲鄕行,欲處義則何所不可,乃爲壞損分義之擧乎?他人猶不敢如此,重臣豈可如此?重臣之地,其因一被彈,將不復入修門乎?萬萬未安,更爲從重推考,各別嚴飭,卽爲催促入城,入來間御將兼察。
朴宗琦啓曰,訓鍊大將,以御將兼察事,命下矣。兼察訓鍊大將李溏,卽爲牌招聽傳敎,何如?傳曰,允。
朴宗琦啓曰,卽者義禁府都事來言,時囚無得過三日滯囚,曾有定式矣。時囚罪人沈誾之捧供,咸鏡道放未放回啓,當爲擧行,而判義禁南公轍有身病,回啓則次堂,例不得擧行云。判義禁南公轍,卽爲牌招,何如?傳曰,允。
朴宗琦啓曰,判義禁南公轍牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
以京畿監司李存秀狀啓,砥平縣監洪景斗,因一論題,屢呈辭狀,終不還任,來到布政門外,投呈印符,爲先罷黜,其罪狀令攸司稟處事,傳于朴宗琦曰,令該曹,口傳差出,使之卽爲下送。
以公忠監司元在明狀啓,不足災特許準劃事,令廟堂稟旨分付事,傳于朴宗琦曰,卽爲稟處。
傳于李志淵曰,吏判疏批已下,卽爲牌招。
朴宗琦,以都摠府言啓曰,副摠管金益彬,以摠戎中軍,本營諸將官射會監試事,南別營晝仕出去之意,敢啓。傳曰,知道。
朴宗琦,以兵曹言啓曰,在前迎勅時,闕內設布帳,令訓局擧行,城內外街巷屛門,則三營分掌,以布帳防遮矣,今亦依此擧行,何如?傳曰,允。
朴宗琦,以備邊司言啓曰,香室藝文館營建時材木,勢當取用於兩湖·關東三道,而沿邑俱是最歉,運役將用沿民,此時添弊,不可不念,營建之役,今姑停止,待年豐擧行之意,分付,何如?傳曰,允。
朴宗琦,以備邊司言啓曰,卽見公忠監司元在明狀啓,則以爲,本道災狀,可謂擧一道穴農,右沿大野,一望無秋,今以劃下之結,實無塗抹之路,前劃下一萬八千八百結零外,不足災六千結,特許準劃還餉保米,稍實邑尤甚戶,一例分數停代事,請令廟堂,稟旨分付,而判付內,卽爲稟處事,命下矣。本道執災,非曰太濫,而朝家加劃,亦極從優,雖使有若爾未準之數,若能精排,則庶可均俵,此則惟在守令之能否,今無以更爲加劃,有請輙施,至於稍實邑,亦豈無全災之戶?而旣定稍實,更拈出尤甚名目,各年之所未有也,他道之所未請也,依前行會施行之意,分付,何如?傳曰,允。
呂東植,以成均館同知館事意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成洪命周,直講尹尙烈,典籍朴基宏,俱以身病呈旬,時無入直之員,以他郞官,姑爲代直,何如?傳曰,允。
朴宗琦,以義禁府言啓曰,京畿監司李存秀狀啓內,砥平縣監洪景斗,爲先罷黜,其罪狀,令攸司稟處事,啓下矣。洪景斗,今方待命,拿囚之意,敢啓。傳曰,知道。
朴宗琦,以御營廳言啓曰,本廳把摠任白觀,身病甚重,勢難察任,改差,何如?傳曰,允。
行吏曹判書曺允大疏曰,伏以雷異洊發,聖心警惕,責躬之敎,求言之旨,十行絲綸,藹然惻怛,有可以悅豫天心,感動臣隣,公車之積,罔非嘉言善謨,若因警告,大加修省,以實心而行實政,則轉災爲祥,此其時也。臣不勝區區蘄祝之至,仍伏念臣,根孤植弱,才謏識蔑,天官重寄,非可擬議,重以疾病沈淹,已入膏肓,屢控疏籲,冀蒙遞解,而聖恩愈摯,兪音尙靳,不敢更瀆,苟度時日,徒知信心直行,未能與世推移,早晩狼狽,臣固自料。迺者儒臣之疏出矣,臣之行政,今至五朔,瘡疣百出,嗤點四至,論其疵纇,奚特一二?而但偏私二字,固是臣平生所戒,況承向來恩批以後,微衷倍激,圖報益切,思欲尊朝廷於日月之上,導一世於太和之域,以仰承我聖上恢張之德意,才雖不逮,其心則然,誠愚且妄耳。謂臣愚妄,則臣固拜受之不暇,而若其顔私之目,臣實莫曉。崔亮之停年,非臣創行,文仲之蔽賢,果是何人?若使擺脫資格,惟意進退,則臣未知更加何等題目矣。至於兩臺通擬事,其所論列,初無別白,臣亦莫知其何以爲對,而第以釁累之裔一句觀之,則似指其先故也,論人何若是容易耶?李鐸遠,卽故判書眞儉之玄孫也,其出後兄眞儒,不幸近出,追施逆律,而眞儉則官爵如舊,其子匡泰,繼拜寢郞,其六寸弟眞源·眞洙,七寸姪匡世·匡輔,後皆爲顯官,伊時有服之親,亦俱無礙,今於五世之後,何可以釁累爲言,而又是旁孫,則何可曰後裔乎?如彼處地之歷揚華要者,前後何限,則何獨於此人而見枳乎?沈英錫,卽故判書檀之曾孫也,辛丑之臘,檀爲賓客,泣進忠言,力討凶閹,英考衮褒,每詡功忠,至其子孫,眷注殊異,其八寸孫沈瑴之特除藥院提擧時,有敎若曰,沈瑴是誰之孫?其從祖檀之誠正閣所奏,一片丹心,尙今憶焉。逮夫庚申夏,臣之爲知申也,英錫以記注登筵,先朝聖敎,特擧誠正閣故事,至以樹立爲敎,此則臣所親承,而前後事實,具載於政院日記,且其從叔檀之祀孫墣,曾通臺閣,無人雌黃,在其孫則無礙,在其曾孫則謂之釁累,其可成說乎?況此兩人之材器·文學,爲儕流所稱道,故臣果擧似而不疑,未料論思之地有此捱異之言,抑或儒臣,未詳其本末而然歟?方當災異警懼之時,宜用淹滯疎振之政,而忽於無故之人,橫加不韙之目,豈不反爲之干和乎?大抵朝著之間官師相規,固是美事,臣非敢文過遂非,自是拒人,而辨析事理,以致覼縷,有若較挈,不覺愧恧,第臣宜去之端,不止一事,病旣貞痼,無望强策,性又疎戇,未諳世情,則以此昏聵,固不可冒據匪據,自速譏訕,況今被參之後,銓衡一步,便成鐵限,臣之去就,尤無可論。旣有令廟堂指一草記之命,則固當靜俟大僚之論斷,而卽伏承畿邑守令口傳差出之命,顧臣情地,不敢以銓官自居,晏然排望,成命之不,冞切惶阨。玆敢略控短章,仰暴情實。伏乞聖明,俯垂鑑諒,亟遞臣所帶銓銜,以謝人言,以安私分,千萬幸甚。臣無任云云。答曰,省疏具悉。果如卿言,則儒臣言過矣。卿其勿辭,卽爲入來行政。
全羅監司朴崙壽疏曰,伏以天休滋至,邦籙無疆,慈闈獻岡陵之祝,春宮奏水痘之慶,院直已撤,睿度冞康,臣民蹈抃,環海惟均。仍伏念臣之冒膺重寄,殆十朔于玆矣。以材則履屐無當,以病則膏肓難醫,識慮鈍滯,而未能措置便宜,精力短少,而無以剸理煩劇,雖在平常無事之時,尙難坐鎭,矧値洊災極艱之會,尤何堪承?而始昧量入之義,終貽尸素之譏,苟然蹲冒,一無猷爲,每自循省,惶愧交中。噫我國財賦,專出於租稅,而湖南租稅之甲於諸路者,以其結摠最多也。是以上自惟正之供,下至軍國所儒,外內交須,盈朒互資,此所以有外度支之稱者也。挽近以來,歲比不登,常賦漸縮,經用隨匱,重以河內之移,關西之運,計累鉅萬,若言儲蓄,京外俱枵,有識之憂,庸可旣乎?國儲之板蕩如此,爲今日一分牽架者,惟在歲入之無縮,災政之難,莫今時若,而況本道今年穡事,無論山沿野,諸邑均被旱蟲霜三災,而畢竟驟雨,所得以成歲功,故咫尺之間,焦浥不同,一坪之內,災實相懸,苟於此,少或蹉跌,則差毫謬千,民國俱病。言念及此,寧不凜然?大抵己巳湖南之慘歉也,時則盡一國之力,救一道之民,惠已遍矣,恩亦渴矣,此豈常有之例,而可繼之道也哉?然而伊後四年之內,三被歉荒,廣澤殊典,無歲不下,蚩蚩者氓,視同年例,其習雖猥,其情可慼,今迺裁以經法,從前蠲恤,一切抑減,則必將謂己巳以後南民之得免溝壑,保有今日者,莫非朝家濟活之澤,而今獨未免白徵耶云爾,則亦恐無辭以解之也。試以臣巡路所見言之,傍海濱浦之地,洊被災損,瘡疣未蘇,流徙未復,井落蕭然,十室九空,良疇沃土,尙多汚菜,外此山野之間,多災少實,如繡相錯,較絜數歲之中,視諸己巳,雖若差勝,比之庚午,不翅加甚。況己巳則在屢豐之餘,而今年在洊荒之後,此所以年事則少愈,而民勢則反甚者也。此箇事情,臣於年分之啓,略有仰陳,而荒年災政之重,不出乎民憂國計四字,於此而全沒斟酌,任他濫觴,使滑胥售奸,長吏見瞞,徒損於上,無益於下,則臣罪至此其將何居?臣庸是憂懼,面飭關飭於邑倅,親審替審於災坪,繼以屢報屢退,一減再減,以減一把不得,削一束不得之十分災處,執定陳聞,其數之僅居己巳之半,差加庚午之摠者,不期自然,非敢自謂精約,亦有苦心稱量,竊以爲雖欲入於此數之內,更不可爲,而及奉覆啓,大失所圖,雖非歉年,近萬結還實,其勢末由。顧今湖南民情,如經大病,元氣未完,別症層加,醫家所謂調護之方政急今日鎭安之策。若夫加以冤徵,任其流散,則是無沿邑也,無沿邑,則是無湖南也。向後支計,其將焉靠?夫國依於民,民國一體,本不可以二看,而臣則謂雖使專就國計上言之,亦不可惜目前之所蠲,而忘日後之大慮也明矣。臣若徒懷嚴畏,囁嚅不言,則不但爲孔距心之罪人,亦非所以對揚我聖上如傷若保之盛德·至意,玆不得不據實陳請。伏乞聖慈,俯垂矜諒,劃下外不足災八千結,特命準許,則臣謹當略綽塗抹,俾實惠得以有終,災民得以安頓,不勝幸甚。臣無任云云。答曰,省疏具悉。所陳令廟堂,從速稟處。
行護軍金履喬疏曰,伏以臣,忠不足以衛國,義不足以顯親,從前沐浴之義,旣不能定國是而尊主威,式至今日,徒取凶孽之反噬,醜辱及於先故,臣慙恨痛悼,如不欲生,臣生髮未燥,已聞漢祿,是包藏禍心之劇逆大憝,而特以鬼魅之怳惚,自匿其形影,狐鼠之憑依,人莫敢誰何?何幸天道終始而不僣,大義終始而不泯,乃於丙寅之夏,賊情畢露,天討肆行,臣於伊時,亦隨諸臣之後,略陳臣祖忠正公臣時粲明言顯斥之由,再從兄故參判臣履成,屢奏筵席,仰質聖旨之事,臣兄弟被凶徒誘脅百端之狀。伏想聖明,亦必記有矣。然前後聲討之際,不免隱約爲說,未能築窮到底者,誠以本事之至重至大,不忍言不敢道故耳。今天誘凶孽,自發其惡,臣請畢其說焉,日前臺臣金鎭疏出後,始得其所謂上言者,則其中有以唐中宗事問難,在於辛巳春,引李東允所編言行錄,謂臣族兄履陽,變幻年條,眩亂虛實。噫,眞欲巧而反拙也。漢祿之凶言,言之非一時,聞者非一人,故至今不能掩諱,擧世皆得聲討,然而不過言傳,未著明文,臣私常以年代久遠之後,凶徒若以初無此凶言,爲抵賴之計,則朝廷之所以應之者,將患無可證之事爲憂,今乃自其口吐出,無辭納款。從此以往,雖窮宙閱劫,此案莫翻,臣當釋憂而爲幸矣。若使漢祿之言,果是尋常問難,則當時所講,何爲而及於此也?果是尋常問難則錄中所記,亦何爲而詳載如許也?臣族叔敎行之斥之,與東允之錄之,其必有以也,況言行之錄,出於追記,而斥拒之擧,在於當日,則是不待錄之有無,而人皆知之也。辛巳以後云云家庭之傳聞卽然,故履陽年前疏,不過述其所聞而言,初不引東允錄中語爲重,則有何變幻之可言乎?就如渠言,眞箇是辛巳春,則嗚呼辛巳,是果何等時也?宗國之憂,岌岌遑遑,在朝在野,無大無小,惟其願忠於國者,則莫不心有所係仰,深憂遠慮,擧懷爲一死之願,而乃渠一門之醞釀,非一朝一夕之故,則幸國家有變而思逞焉。于斯時也,假借問難之名,首倡凶邪之論者,其窮凶絶悖,將有甚於辛巳以後也,抑臣昔嘗聞之,當時湖右士大夫之以道學·名節相尙者,磊落相望,其身不越乎州里,其言有資於國論,故彼漢祿者,包其凶計,不敢遽售,必欲取質於如彼之人藉重於如彼之地,蜮伺狙詐,出入嘗試,不獲於此,則又轉而之他,臣家諸父之外,親聞其凶言而排斥者亦有一二士友,此臣所謂言之非一時,聞之非一人者。而年前臣族侄羲淳疏所云臣祖之族弟與知友,嘗斥其言而痛之者,亦此意也,卽境則各懷隱痛,而未敢誦言,追後則轉相流聞,而始覺符合。於是乎漢祿之凶腸逆肚,綻露無餘,及夫後來,其侄龜柱之凶言有繼發,則唱喁相應,脈絡相續,如印一板,如貫一串,司馬昭之心,路人皆知之矣。吁亦凜乎其危哉。其上言,又以渠家壬辰疏事,張皇爲圈隱,然欲混同而漫漶,此尤不倫無理之甚者也。苟使渠,初不萌心而發口,則自非姻親,卽是知舊,豈忍以惡逆之目,白地加之於渠,又況臣祖與諸家長老之凋零,皆在壬辰之前,則當日之辨之早斥之嚴者,何干於身後幾年之事乎?亦不足置辨於其間矣,渠又以聞而不卽陳告,爲自明之端。然夫所謂上告下布,明正其典刑者,必待乎時,而勢亦有可爲不可爲者,苟不深量乎此而爲之,鮮有不失,而非所以爲國家慮也。蘧伯玉,衛之賢大夫也。吾夫子亟稱以爲君子,然聞孫林父·寗殖之謀,不對而出,可謂知情矣,亦在位之大夫也,力有所不能討,則其所以處之不過如此。朱子引此,以爲君子卷懷之證,謂其出處,深合聖人之道,何嘗以不告罪之?然則古人之處惡人而謀宗國,蓋亦有道矣。渠又以後承之終始相與,爲不見斥之證,此亦有不然者,司馬光涑水記聞,載呂夷簡瑤華事,夷簡之惡,光非不知,然其所以處呂氏諸人者,未可謂匿怨,然則罪狀未著,典刑未加之前,未嘗私自決絶,自古伊然,是又何累於臣家諸人也?設如渠辭,使臣家之父兄,而盡擬知情之律,子姪而盡歸匿怨之目,庸詎瘳於漢祿之爲逆而夤緣爲掉脫之階哉?只見其計之益疎。嗚呼,幸而及聞於臣祖之耳,爲能警告士友,逆折奸萌,其亦不幸而及聞於臣祖之耳,媒今日之醜詆,而爲泉下之橫逆也。嗚呼,臣之尤所悲憤痛惋者,渠敢誘以鳴冤,而肆然以誣先王止於孝之德,置先王於何地等語,無難筆之於書也。曾在先朝,臣再從兄履成,以此事陳於筵席,非止一再,而聖敎若曰,渠所同惡之量海,旣已自抵誅殛,龜柱又當此罪,今於旣故之物,不欲更起事端,自有深意,然則先朝,旣已昭其奸矣,斧鉞之嚴,寓於山藪包容之中,何嘗以漢祿謂非逆,而以懲討爲讒說耶?至於觀日之收用,大聖人權度,譬如天地之造化,雨露雷霆竝行,而不相悖也,若以雨露之時行,而謂雷霆之必無,則豈不亦誣造化之迹而干天地之紀乎?今其爲說,憑藉抑揚,以爲在先朝,則眷顧如此,在今日,則處分如此,有若我聖上,反昧先朝之事實,而爲讒說之所移者然。噫,其說之放恣無嚴,胡至此極?鯨鯢之誅,尙遺餘種,虺蠆之毒,到死猶螫,臣誠痛心疾首,只恨當初之鋤劇逆,未能盡拔本塞源之道,致有今熄灰復噓之漸,是亦臣等不忠無狀之罪也。然此實擧國公共之論,臣何敢刺口輒論,如報私怨?而灼見情狀,倍激忠憤,大義爲重,小嫌難顧。玆不得不臚列顚末,復瀆宸嚴。伏乞聖明,毋曰王章之已施而餘孽之不足憂,嚴加處分,以存霜氷之戒焉。臣無任云云。答曰,省疏具悉。龜·祿之罪,自昔聞之,卿不煩陳,予豈不知之乎?大義今已明,故特爲容貸,連坐者,亦仰體昔日包容盛德大度也。不允。
副修撰尹致謙疏曰,伏以卽伏見傳敎下者,有前都憲臣趙得永處分之擧矣,臣未及見其原本,雖未知其辭意之如何,而槪知其爲重臣事也,重臣之處地何如,倚毗何如,而不少顧藉,如是論斥,雖不槪於聖心,目下求言之下,處言責之地者,上自衮闕,下至官箴,無不極力竭論,卽其職耳。殿下旣使之言,今復以言而罪之,以其職則憲長也,以其事則應旨也,事體之虧損,言路之杜塞,竊恐爲累於聖德矣。臣纔以開言路一事,有所仰勉,而旣蒙體念之批矣,曾未數日,處分如此,臣竊爲聖朝惜此擧也,憂愛之極,玆陳短章。伏乞特寢前都憲譴削之命,以光聖德,以恢言路,不勝大願。臣無任云云。省疏具悉。趙得永處分,非以言官也,重臣處地何如也?而名以求言應旨,以如許無倫脊不近理之說,論列重臣者,豈可以應旨言,豈可以臺疏言乎?此所以亟爲處分者也,此人之忽地挺身伸救者,是誠何意?萬萬駭然。此不可嚴處,則國綱將不振,而國事無可倚之地,爾則亟施削去仕版門外黜送之典。
壬申十一月初八日辰時,上御熙政堂。晝講入侍時,知事李益運,持詩傳第二卷,特進官尹序東,持詩傳第二卷,參贊官朴宗琦,持詩傳第二卷,侍讀官洪羲瑾,持詩傳第二卷,檢討官鄭祖榮,持詩傳第二卷,假注書權偌,持詩傳第二卷,記注官朴思彦,持詩傳第二卷,別兼春秋李紀淵,持詩傳第二卷,武臣行副護軍柳相默,以次進伏訖。上開卷,命奏新受音。羲瑾讀,自泛彼栢舟,至栢舟五章章六句。上曰,文義陳之。羲瑾曰,此章卽婦人之不得於其夫者所作,而無怨恨之語,述憂憫之意,以第三章見之,則尤能自反於其身,慮或有心志之無常,威儀之不善。夫自反者,欲以盡在我之道也,不但婦人事夫之道如是,臣子於君父,道理亦然,至於人君遇災修省之道,亦當如此。大舜當洪水之患,而曰洚水儆予,成湯臨桑林之禱,而亦以六事自責,舜與湯之德,豈或有不豫天心,可以致災者,而猶且反躬自省,若此其勤,是乃所以聖益聖焉者也。日者轟燁之告警,卽下求助之敎,而其反躬自省之意,懇惻於辭旨之間,臣固欽仰萬萬,而反省之念,必須久久靡懈,雖於進講此等章之時,亦必體念於其義,以爲婦人持心之道,不可無常,則況人主一心,萬化之本,其或有立心不固者乎?婦女一身之威儀,不可不棣棣,則人君之威儀,卽四方之所畏象,其或有可選者乎?如是反省,常若對越,則可以克享天心,而轉災爲祥矣。伏願另加留念焉。上曰,下番陳之。祖榮曰,此詩所云威儀棣者,婦人自道之言,固無深義,而益威儀者,君子之所愼也,抑詩曰抑抑威儀,惟德之隅,夫威儀著於外者也,德者存乎內者也,內有所存,則外有所著,故曰德之隅,隅者,猶屋之有廉隅,方嚴正直之形也,所謂德者非他,敬之謂也。易擊所云敬以直內,義以方外者,此之謂也,故朱子作敬齋箴,必以威儀兼言之,其曰正其衣冠,尊其瞻視,足容必重,手容必恭者,威儀也,其曰潛心以居,對越上帝,戰戰兢兢,罔敢自失者,敬也,是蓋動靜交養,表裏相須之意,而持敬之工,一篇之內,最爲切要者,對越上帝一句也。凡人之學,莫不皆然,而帝王之學,尤當以敬天爲本。今當遇災警惕之日,益懋對越之工,內而常存敬畏,外而愼乎威儀,則緝熙聖學之方,底豫天心之道,不外乎此矣。此詩又曰不可選也。以此觀之,君子之所以爲威儀者亦多矣,而各有隨處而不同者,如宗廟之內,君父之前,進退唯諾,每以疾速爲貴,是則疾徐緩急,各有其儀,而苟或相反,不可謂動容周旋中禮也。殿下於引接臣僚之儀,每患促迫,次對法講,筵體尤別,而酬接之頃,不過霎時,諸宰稟事,或多未盡,經義敷陳,常患草率,臣之區區微悃,竊以爲殿下接下之威儀,恐有次觖。夫君臣相接之際,上下各有威儀,群下之威儀,實係君上之威儀,向所進講羔羊之詩曰,委蛇〈委蛇〉,自公退食,委蛇者,徐緩之貌也,公退之時,有委蛇之儀,則方其進接之際,其儀可想,若如今日暫時登筵,未罄所懷,旋卽退出之時,則其威儀,必不免於草草,豈能有委蛇委蛇之美乎?自今以後,凡於賓對講筵,務盡舒泰之儀,使群下,各得以盡其儀焉,則棣棣之盛,奚旦止於此詩所稱耶?伏願體念焉。上曰,知事陳之。益運曰,今此第五章云日居月諸,胡迭而微,日者常明,月者有虧有盈,而至德之世,或有當蝕而不蝕,季世以降,則日月薄蝕,日月之蝕,雖是或有之事,而古之聖人,未嘗不遇災而修省,日前轟燁之災,乃在收藏之節,伏見求言之敎,恐懼修省,求助臣隣之意,溢於辭表,臣固欽仰之不暇,而災不虛生,必有所召,則凡諸召災之道,多在於不聞不覩之中。伏願殿下,恐懼乎所不聞,戒愼乎所不覩,使天心悅豫,以爲轉災爲祥之美,是臣區區之望也。上曰,特進官陳之。序東曰,上下番旣陳之,臣別無可達之辭矣。上曰,參贊官陳之。宗琦曰,上下番皆已仰奏,臣亦無可達之辭矣。上命掩卷。宗琦曰,今此迎送勅動駕時,出還宮門路,依近例,以崇禮門爲之乎?上曰,依爲之。出擧條羲瑾曰,今當遇災求言之辰,昨以草草膚淺之說,略有所敷陳,而今適登筵,竊有區區愚見,敢此仰達矣。近聞西來傳說,則道臣方以戶布事,輪關列邑,一二邑亦已有設始處云。夫租庸租三者,自古役民之大法,至於我朝,制賦之規,實皆倣此而爲之,關和舊章,至今率由,而行之旣久,不能無弊,故已自百年前,有戶布之儀,而甲乙不齊,竟未之試,今當關西兵亂甫足,民力蕩殘之餘,若行此法,則其利害得失,姑未可遙度,彼道臣受任於此時此道,其於蘇殘救瘼之方,縱不可拘以常法,而此則係是國制之大更張,雖自上欲行之,必廣詢廷議,博採民情,待其可否之歸一,然後始可出令。今以一道臣意見,不稟于朝廷,不關於廟堂,率爾擅斷,略不愼重,則法之便否,姑置勿論,有非敬邦憲謹職分之義,臣意則令廟堂,關問於該道臣,詳陳事勢,備列條目報來之後,又自廟堂,爛熳商確,如其可行,上稟取裁,行會該道,使西民知令出朝廷,以重事面宜矣。上曰,依爲之。關西民情,宜倍他道軫念,依此擧條,令道臣,便宜從事,可也。出擧條上命經筵以下先退,益運等退出,又命退,承史以次退出。
上在昌德宮。停常參·經筵。
呂東植啓曰,明日常參·經筵,取稟。傳曰,停。
呂東植啓曰,合辭方張之時兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
呂東植啓曰,禁衛營將官來言,今日本營軍兵,日次私習云矣,敢啓。傳曰,知道。
呂東植啓曰,御營廳將官來言,今日本廳軍兵,日次私習云矣,敢啓。傳曰,知道。
呂東植啓曰,藥房副提調,持湯劑來待矣。傳曰,封入。
呂東植啓曰,假注書尹豐烈,身病猝重,勢難察任,今姑改差,何如?傳曰,允。
呂東植啓曰,大司憲未差,執義金熙華,掌令姜世白在外,李允謙牌不進,持平李鐸遠陳疏,李應奎未署經,監察茶時之意,敢啓。傳曰,知道。
以大司諫鄭景祚,司諫南惠寬,獻納李在機,正言金鎭,掌令李允鎌牌不進罷職傳旨,傳于呂東植曰,只推。
以右承旨尹鼎烈,左副承旨韓兢履,右副承旨朴宗琦牌不進罷職傳旨,傳于呂東植曰,只推。
尹豐烈改差,代以朴龍祜爲假注書。
呂東植啓曰,卽者,副校理洪羲瑾,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
呂東植啓曰,玉堂備員間視事頉稟之意,敢啓。傳曰,知道。
呂東植啓曰,行吏曹判書曺允大,參判林漢浩,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體更爲牌招。
呂東植啓曰,行吏曹判書曺允大牌不進推考傳旨,今方捧入,而開政命下,已至經宿,而如是違牌,事甚未安。參判林漢浩,參議宋冕載陳疏入啓,判書更爲牌招,何如?傳曰,允。參判·參議,待批下一體牌招。
呂東植啓曰,行吏曹判書曺允大再牌不進,參判林漢浩,參議宋冕載牌不進推考傳旨及罷職傳旨,今方捧入,而政命已至經宿,連事違召,無意承膺,誠極未安。判書所當更請牌招,而係是一日三牌,何以爲之?而參判,更爲牌招,何如?傳曰,允。參議只推,與判書,一體更爲牌招。
呂東植啓曰,行吏曹判書曺允大三牌不進,參判林漢浩,參議宋冕載再牌不進推考傳旨及罷職傳旨,今方捧入,而政命已至經宿,終不承膺,揆以事體,萬萬未安,所當更請牌招,而判書係是一日四牌,參判三牌,何以爲之?敢稟。傳曰,參議只推,與判書·參判,更爲牌招。
呂東植啓曰,臣與右副承旨朴宗琦坐直矣,纔已聯名陳疏徑出,坐直無人,右承旨尹鼎烈,左副承旨韓兢履,所當牌招,而拘於廳規,不得請牌,何以爲之?敢稟。傳曰,牌招。
呂東植啓曰,右承旨尹鼎烈,左副承旨韓兢履牌不進,坐直無人,行左承旨李志淵,右副承旨朴宗琦,所當牌招,而拘於廳規,不得請牌,何以爲之?敢稟。傳曰,牌招。
呂東植啓曰,行左承旨李志淵,右副承旨朴宗琦牌不進,右承旨尹鼎烈,左副承旨韓兢履傳旨未下,行都承旨朴宗京家在城外,坐直無人,何以爲之?敢稟。傳曰,竝許遞,前望單子入之,待下批牌招察任。
承旨前望單子入之,韓致應·趙萬元·李采·李惟命·鄭魯榮,落點。
傳于呂東植曰,橫逆虛無之說,本不足彈也,言者與救者,皆已嚴處,以示予至意,可謂無餘矣。日來飭諭,何等諄複,則尙此引義,不知變動乎?重臣地處分義姑舍,以其向國之誠,忘私之心,何可如是乎?莫重將兵之不得在外,猶是餘事,勅行之出來漸迫,擧行之事,多在延勅都監,萬萬時急,勅行之所重,有國之大事,豈可不顧國體,而此時徒爲處義之擧,終不入來乎?此尤萬萬不可,萬萬未安之端。戶曹判書朴宗慶,令政院嚴飭,使之卽日入來擧行。
傳于呂東植曰,向者,修撰柳鼎養疏意未瑩,令政院,問啓以入。
呂東植啓曰,問啓事,命下矣。問于修撰柳鼎養處,則以爲,臣於日前,仰陳一疏,而辭未達意,至有問啓之命,惶懍慙恧,無所容措,第臣竊自以爲,兩臺之改正,銓官之推考,卽擧世之公議,而非臣一人之言也。及伏見吏曹判書曺允大疏本,則其所爲說,亦不敢曰華門名閥,而所稱道者,卽故判書眞儉之玄孫及故判書檀之曾孫也。此固自中之所稱艷,而臣愚之所以爲釁累也。彼但知眞儒之爲劇逆,獨不知眞儉之所犯耶?庚子冬一疏,甘作亂賊之嚆矢,乍提獨對,欲售惎間之陰謀,厚誣封典,捏造危亂之巧譖者,卽一斷案,而伊時聲討之章,亦有曰憤毒盈懷,而衝口噴發,自不覺其歸於惡逆者鳳輝也,而眞儉草創之。泰耇潤色之,此非釁累而何?特以儒賊之同氣也,故豺狼之下,不問狐狸,官爵不收,而今豈可歸之以古昔名卿也哉?檀則首據金吾,鍛鍊忠賢之誣獄者,誰歟?凶言悖論,無不參涉而主張者誰歟?力討凶閹之說,尤覺一哂,始焉締結,終至敗露,則雖以耇·輝·鏡·夢之逆,心雖愛惜,口則請討,況在賓客之任者乎?惟我英宗大王,以山藪之度,一竝包容,雖如輝·光之徒,有置台司之時,而畢竟義理,如日中天,則今何敢急於營護,詡之以樹立之家乎?苟使有浮於此,爲其子孫者,初不敢自齒於平人,有何改正不改正之可論乎?以其煞有分數也,故臣亦謂以未必永枳於閑司,而臺選則不可者也。今以二人之改正,而歸之於干和之一端,苟如是也,何不遍索釁累之裔,布列淸要,俾爲導迎和氣之一助乎?臣由前則欠直截之風,由後則忝論思之責,惶恐震越,不知所達云矣,敢啓。傳曰,令廟堂稟處。
呂東植啓曰,判義禁南公轍再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
呂東植啓曰,今此勅使接見說話,依例書入,而或不無未盡處,令廟堂增刪,以備睿覽,何如?傳曰,允。
呂東植,以弘文館言啓曰,本館上番闕直,事甚未安。應敎洪冕燮,校理李沆·洪起燮,副校理李墷,竝卽牌招,以爲推移入直之地,何如?傳曰,允。
呂東植,以迎接都監言啓曰,支勅時各年謄錄不一,今番則贈給物種及諸凡擧行,依癸亥年例磨鍊之意,知委京外,何如?傳曰,允。
呂東植,以迎接都監言啓曰,本都監郞廳司饔院主簿金箕曾在外,今姑減下,其代以司僕寺主簿鄭性愚差下,使之察任,何如?傳曰,允。
呂東植,以義禁府言啓曰,副修撰尹致謙,亟施削去仕版門外黜送事,承傳啓下矣。尹致謙,削去仕版門外黜送之意,敢啓。傳曰,知道。
禁府啓目,楊州監牧官沈誾之原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,砥平前縣監洪景斗原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,咸鏡道放未放修啓冊書中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。
呂東植,以義禁府言啓曰,卽接月令醫員金俊男手本,則時囚罪人洪景斗,素患風漸,處冷復發,口眼喎斜,言語短澁,不省四到,症形危重云。罪人病勢如此,則一邊保放,一邊草記,曾有定式矣。洪景斗,姑爲保放之意,敢啓。傳曰,知道。
副校理洪羲瑾,修撰鄭祖榮聯名箚曰,伏以臣等,卽伏見喉院文蹟,今日晝講有停止之命矣。夫日三開講,所以勤聖學而諮治謨也,雖在平時,固宜一循定規,無或間斷,而今當遇災修省,反躬求助之時,昨日開筵,今旋停闕,如臣等魯莽蔑裂者,方待罪豹直,雖無足以展經陳義,仰裨顧問,而在殿下終始典學,誠心應天之道,恐不當如是怠懈。臣等不勝區區憂愛,玆敢略控微忱。惟聖明,勿以人廢言,亟加警省焉。取進止。答曰,省箚具悉。適因感候,未及召接,當俟數日開筵矣。
廣州留守金羲淳疏曰,伏以吉運潛湊,寶籙彌鞏,玉候乃復寧泰,慈宮底翼瘳之喜,東邸告勿藥之慶,諸慶所集,史不勝書,大小抃頌,亘宇溢海。仍念臣,因三司箚疏之發,始知有漢祿之孫上言,而喉院却之矣。臣雖未見其原本,而槪聞其說,反噬臣家,欲以掉脫其宿昔贓案也。嗚呼,天下之事變無窮,而是誠往牒所未聞一大變怪也。臣聞陽微則陰亢,霜之隕而氷之至,今日之事,可謂陰亢而氷至矣。臣又聞譬彼桃蟲,鳥乃拚飛,言其始小而終必滋大,莫之制也,是不獨臣家之私痛·私憤而已,爲國家深憂長慮,却顧而悸恐之不已也。其說無倫無脊,無憚無忌,無非所以閃弄手脚,幻眩虛實之計也。而其於臣家,把持之誣衊之,罔有其紀,臣苟欲辨也,與凶孽呶呶若對質,臣之恥也辱也,臣之所不欲爲也。抑其爲辭也,有曰辛巳之講說也,有曰臣家之不絶也,有曰先王之不棄也,而然其欲自明也,適所以重其不可明也,其欲解脫也,乃所以自就徽纏也。臣請得以詳陳之,夫其所謂講說者何事也?乃其問唐中宗事於臣祖臣敎行,而臣祖,以朱夫子天理人心之論答之也。夫天下之事,可言者何限,則何必以唐中宗問也,又何必以此時有此問也?此問也因文托義,映帶閃倏,揀問之際,凶腸莫掩,故臣祖據義理之正,而辭闢之甚嚴,此臣前疏所謂臣祖所以心誅者也。今其家不敢祕此答問,旣曰有之,至以故同知臣李東允所記臣祖行錄證之,則千古之贓案已具,自其口出矣,是何待臣之言而發之乎?祕不得此一款,則其亦自知其不免,故乃欲以年條之後先,圖所以眩聽幻案也,其不亦可笑之甚矣乎?就以此年條言之,辛巳之翌年,是何許年也?跡其漸也,渠輩之幸國家有變,釀禍亂於先時者,正在於此時,觀於魯翬之逆節可知,矧惟漢祿與龜柱,二身而一心也,前唱後喁,東譸西張,無謀之不與,無變之不圖,凶言所煽,禍肚相聯,其露也設不同時,其跡也如印一板,探源尋脈,繩索串貫,是尙可以年之後先掩之哉?噫,臣祖處湖右士友之望,故漢祿首問此論於臣祖者,將欲採臣祖之議,藉重於煽禍之日故也。于斯時也,可謂危乎殆哉?臣祖之片言斧劈,固已誅其心而折其膽矣。然而草野之人,不從大夫之後,雖欲效沐浴之討,勢末由也,況臣祖,未幾而身已作古人者乎?今其家,雖欲以臣祖之不告,爲掉脫之計,其可得乎?況其發此言也不止於一番講問於臣家而已。繼發於他席,不獨臣祖聞之,臣之族祖聞之,不獨臣家聞之,聞者溢乎一世,而踵有龜賊之言實之,夫豈萬口之可防,萬耳之可掩,尙敢以一句問難,歸之偶發而泛論乎?自夫一席之散,漢祿之聲臭,不復與臣家相接,則更無絶不絶之可言,而若其心誅之義,卽臣家相守之論也。然未有早爲之聲討也者,蓋亦有由焉,其爲說也,聞乎耳尙可驚心,誦之口有不敢爲,況先祖聞之,後承發之,事之至難愼,不比自我聞而自我誦道之易易也。此臣家所以隱忍齎憤于中,而臣之族叔故判書臣履成,筵白而討其罪,未蒙處分,則先王非不明燭其罪案猶且置之,臣家之心誅,雖倍於餘人,聲討之不發於當日,亦由是耳。旣未及聲討,而遽發於色辭,大有不可,此臣所以隱忍齎憤,而終必待時而乃發者也。古人於此等處,其所以處之,亦不過如是,臣可以歷數其人矣,其可以此爲不絶之證耶?竊惟念我先大王,於彼罪人家,以恩而不以罪,以庇而不以露,曲費權度於其間者,非群下之所敢窺度,如渠凶逆輩,況敢恃而無恐,因此爲倖逭之左契乎?善復之伏其罪也,而任用於其初者,非先王不早察逆節而然也。渠敢以先王時事,藉口於今日,欲眩我聖上聰聽,豈非無嚴之心?不軌之圖,隱結於中而發出來者也,此尤臣惋憤痛恨之不已也。誠使臣對彼而言者,彼必無辭之可明,無說之可以難臣者,彼若知講說一句語之爲渠和盤托出來之大贓案,則夫豈或吐出此一款,而此已吐出,則何辭之反噬臣家,反噬臣祖爲哉?彼其匿影祕踪,幾十年之凶論,由臣家而發其根核,則宜其怨毒臣家者倍之。而今其所以螫人,乃所以自螫也,多見其不量之甚矣,雖其言之上徹,尙可以欺誣天聰矣乎?然其所以於臣家如是者,非其意專在於臣家,將以窺闖我朝廷也。窺闖之可間焉,則義理可眩,忠逆可混,忠逆義理之可翻可亂,則於是乎思亂樂禍群不逞之徒,乘機而起,接踵而進,其憂也不惟漢祿是已。而漢祿孫之一紙上言,此其兆也。臣之向所謂不獨臣一家之私憤·私痛,爲國家憂慮悸恐云者,正爲是耳。臣之所不能無慨焉者,旣往之處分,猶未免留根不剪之歎,故今復有滋蔓之漸,若不及此而加之盤核,斷以斧鉞,則臣誠莫敢知國之稅駕矣。臣非有司也,以當初聲討之人,慘被其誣,辱及於先故,而猶不暇私慟之自恤,輒附亂臣賊子人得誅之義,沬飮而痛陳之。所慟者,國體也公憤也,國體不可以不念,公憤不可以不伸。伏乞聖明,穆然嚴斷,特允三司論啓之語,以爲破凶肚杜亂萌之機焉。臣無任云云。答曰,省疏具悉。予之秉執,已諭於日昨宰臣之批,不允。
吏曹參判林漢浩疏曰,伏以臣,冒據匪據,宜去不去,于今四閱月矣。其服不相稱之實,不待人言,臣固自知,又重以疾病纏綿,勢難强策,間嘗一疏,呼籲於仁覆之天,而言拙辭蕪,不能感回崇聽,臣怵惕嚴畏,不敢更事煩瀆,而乃其心,則日益憫蹙,殆似痿人之不忘步,瞽者之不忘視也。際玆儒臣柳鼎養之疏出,而臣之情跡,尤不可一日安於見職矣。其疏槪論銓官,而以爲只循顔私資格,一政吏足矣,下又論臺通之不當通而通,仍請政官之推考。當此言路寥寥之時,抗章評彈,以警擧世媕婀之俗,此誠淸朝之美事,臣始喜諤諤之有其人,終又反躬自省,不覺赧然顔赬,悚然背汗,不知所以措此躬於何地也。夫權衡人器取捨,卽銓官之責,而若或不問其人之能否,一從顔私而低仰,則其蔑法溺職之罪,在所難逭,且資格云云。朝廷之設官,自有上下階級,循序排擬,自是銓家之舊例,資格之考閱,間多有免不得處,以此爲駁正銓官之話柄,誠莫曉其故也。今其疏語,雖不指斥誰某,臣於近日,多因長銓之有故,屢次代斲,則臣之被論,自在於不言之中矣。身爲政官,不能黜陟賢否,至被一政吏之斥,則以何面目,晏然復廁於行政之席乎?至若新新通之法,必須諸儀之歸一,故或有不得赴政之僚,則簡通相議,務歸至當,一有參差之論,不敢排擬,卽銓曹之古法也。臣於李鐸遠·沈英錫臺通之日,適有採薪之憂,未克赴政,而往復簡通,詢謀僉同,臣雖不進,其實則與聞其事,與參其議,今當政官請罪之日,理難獨逭。仍伏念臣,質本脆弱,少小善病,及至中歲,恩補海邑,累年蹲冒,水土之所祟,瘴濕之所侵,遂有肢體痲痺之症,每値換節之時,必如期復發,自今秋冬以來,爲乖候所添傷,風動痰結,手足不利於運用,胸背又從以牽引,方其劇時,轉動屈伸,不得如意,便同一籧篨也。臣之向來陳懇,略提目下病狀,而不敢悉暴者,蓋有所怵畏而不敢發也。以情踪,則人言之峻發如彼,以疾病,則症形之轉痼如此,臣雖欲自恕自力,强赴見職,而不可得矣,敢復冒萬死申暴於孔邇之下。伏乞聖明,諒臣微懇,憐臣情病,亟降鐫改之恩,以警不職之僚寀,以謝繩糾之公議,千萬幸甚。臣無任云云。答曰,省疏具悉。不必强引,卿其勿辭,入來開政。
吏曹參議宋冕載疏曰,伏以臣,以鹵下無似之姿,荷聖上庇覆之恩,兜攬淸顯,踰濫涯分,而不念過寵之是懼,徒知趨走之爲恭,有除輒膺,恬若固有者,是豈臣一分可堪而然哉?特以感激殊恩,不敢言私,黽勉隨行,間因右僚之有故,時或代斲,數遭行政,論其疵纇,何往非罪?而乃者堂疏之出,尤切愧恧之至,然其顔私資格云云?未知何所指的,而自來政格,必循資歷,則何可遽然擺脫,朝廷之人,無不相知則何可別求素昧乎?臣誠莫曉其故,而政吏足矣之說,在臣身亦爲箚着,豈敢以諉之右僚,晏然自恕,至若臺通,則又有不然者,臣固當一一仰陳,以備宸覽,第判堂之疏,詳陳事實,臣不必架疊縷煩,仰瀆聰聽。而顧今銓衡一步,便成鐵限,政牌之下,承膺無路,玆不得不略控短章,仰塵崇嚴。伏乞聖明,俯垂鑑諒,亟遞臣所帶之職,以安私分,千萬幸甚。臣無任云云。省疏具悉。不必强引,爾其勿辭,入來開政。
右副承旨朴宗琦,同副承旨呂東植,聯名疏曰,伏以臣等,卽伏見持平李鐸遠到院之疏,則以其疏本之見阻喉院,斥之以殆近沮抑,繼之以竊爲慨然,臣等不勝悚恧,無地自容。昨者臺疏到院,而旣非言事,只是辭職,故不敢循例卽捧,果爲退却矣。今此臺臣,執此尾論,則在臣等處義,其不可晏然也審矣。玆敢相率陳籲,經出禁扄。伏乞聖明,亟治臣等瀆擾之罪,以肅朝綱焉。臣等無任云云。省疏具悉。何必如是引義乎?爾等勿辭察職。
副校理洪羲瑾疏曰,伏以臣,卽接家信,臣父猝得毒感,重添宿,年旣篤老,症又苦劇,昏眩之中,促臣歸視,臣數日離側,憂慮方深,及聞此報,方寸煎灼,按住不得,玆敢忙陳短章,徑出禁扄。伏乞聖明,俯垂鑑諒,亟許鐫遞臣職名,以便救護,仍治臣擅離之罪,以肅朝綱焉。臣無任云云。省疏具悉。爾其勿辭救護。
上在昌德宮。停常參·經筵。
藥房提調李肇源,右副承旨鄭魯榮啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
進御加味拱辰湯,自明日停止事,榻前下敎。
王大妃殿進御加味二陳湯,五貼製入事,榻前下敎。
鄭魯榮,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
鄭魯榮啓曰,合辭許久闕啓,事甚未安。除在外·未署經·疏批未下外,未肅拜·呈告人員,竝卽牌招,何如?傳曰,允。
鄭魯榮啓曰,禁衛營將官來言,今日本營軍兵,日次私習云矣,敢啓。傳曰,知道。
鄭魯榮啓曰,御營廳將官來言,今日本廳軍兵,日次私習云矣,敢啓。傳曰,知道。
鄭魯榮啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
鄭魯榮啓曰,行左承旨趙萬元,時在京畿水原地,斯速乘馹上來事,下諭,何如?傳曰,允。
鄭魯榮啓曰,同副承旨呂東植,今日不爲仕進,卽爲牌招,何如?傳曰,允。
鄭魯榮啓曰,藥房提調持湯劑來待矣。傳曰,封入。
傳曰,刑·吏換房。
傳曰,藥房入侍。
鄭魯榮啓曰,大司憲未差,執義金熙華,掌令姜世白在外,李允謙牌不進,持平李鐸遠疏批未下,李應奎未署經,監察茶時之意,敢啓。傳曰,知道。
鄭魯榮啓曰,大司諫鄭景祚,司諫南惠寬,獻納李在璣,掌令李允謙牌不進罷職傳旨,傳曰,只推。
以左承旨李采,左副承旨李惟命牌不進罷職傳旨,傳曰,只推。
以同副承旨呂東植牌不進罷職傳旨,傳曰,只推。
以應敎洪冕燮,校理李沆·洪起爕,副校理李墷牌不進罷職傳旨,傳曰,只推。
鄭魯榮啓曰,卽者修撰鄭祖榮,以其親病,陳疏徑出,原疏纔已捧入矣,所當直請禁推傳旨,而此與無端徑出有異,推考警責,何如?傳曰,允。
鄭魯榮啓曰,副校理洪羲瑾受由,修撰鄭祖榮陳疏徑出,副修撰一員未差,玉堂上下番俱空,事甚未安。應敎洪冕爕,副應敎朴周壽,校理李沆·洪起爕,副校理李墷,修撰柳鼎養,副修撰李東永,竝卽牌招,以爲入直之地,何如?傳曰,竝許遞,與未差之代,前望單子入之,待下批,牌招察任。
玉堂前望單子入之,應敎李龜雲,副應敎洪冕爕,校理姜世綸·李錫祜,副校理尹久東·李魯集,修撰李沆·洪起爕,副修撰李墷·高廷鳳落點。
內醫院都提調·提調意啓曰,本院提調例不得兼帶刑獄之官矣。副提調韓致應所帶金吾之任,許遞,何如?傳曰,允。
傳曰,刑·吏換房。
傳曰,以人言則狂妄不倫之說,不足較也。以處地則倚毗之外,承候之所重,何如也?日來處分旣截嚴,以示不槪之意,昭晰飭諭,以開進身之路者,果何等鄭重勤摯,不念倚毗之予心,不顧承候之所重,但靳持於較挈不倫之說,謂以處義,不思變動,無意入城者,豈非孤負予眷眷之至意乎?不謂國體之復損於此重臣也耶?戶曹判書朴宗慶,亟施不敍之典,以示處義自處義,分義自分義之意。
傳曰,戶曹判書有闕之代,前望單子入之,待下批,牌招察任。
戶曹判書前望單子入之,南公轍落點。
韓致應,以禮曹言啓曰,今此王世子冊封受勅翌日陳賀時儀節,當爲磨鍊,而謹稽謄錄,則每以權停例擧行矣。今番則何以爲之?敢稟。傳曰,依此爲之。
韓致應,以禮曹言啓曰,卽接懷德幼學宋載斗所志,則以爲,族孫景濂,嫡妾無子,以其同姓十寸弟一復第二子秀老味,欲爲繼後,諸族相議完定,而未及禮斜之前,景濂夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後,明有可據,而不得登聞者,許令該曹,論理草記事,曾有筵奏定式,而門長宋載斗所訴旣如此,依定式,宋一復第二子秀老味,立爲宋景濂之後,何如?傳曰,允。
鄭魯榮,以備邊司言啓曰,全羅監司朴崙壽上疏批旨,有令廟堂從速稟處之命矣。取見其疏本,則以爲,本道穡事,山沿海均被災損,視諸己巳,雖若差勝,比之庚午,不翅加甚,前劃下外不足災八千結,特許準劃爲辭矣。道臣則集列邑之災,而有刪無過,廟堂則分各路之災,而寧簡毋濫,此非專念國計,不恤民隱而然也。蓋以劃災之政,自有一副榘律,不得不如是爲者也。今欲使湖南夏畦之氓,一夫無憾,則雖以道臣初請之數,盡爲從施,尙患其未敷,況又就其中,略有所減,烏得無道啓更請,而第災政至重,各有分定,有不容隨時加減,必以前所劃下,務從精分之意,分付,何如?傳曰,允。
持平李鐸遠疏曰,伏以臣空疎淺劣,學未通方,自弱冠時,獲覩先大王右文之盛際,名忝上庠,屢侍文陛,而諭之以故家之裔,申之以奬勵之音,恩言鄭重,榮動衿紳,雖洪勻賦物,不遺微瑣,而賤分惶感,銘在肝肺,每一追惟,涕淚自零,顧臣學不加進,倖竊科第,時攝記注,間遷郞署,莫非我聖上恩造,而迺者除名自天,以臣爲司憲府持平,副擬特除,亶出異數,臣且惶且感,粗伸叨謝之忱。旋因試事,又下除署經之命,天牌日臨,義當竭蹶,而臣之老母,年迫八耋,宿病沈劇,未可以蹔離膝下,故積犯違傲,蚤夜惶悶,恭俟恩勘之際,得見儒臣柳鼎養疏本,則以臣名之通擬臺望,有改正之請矣。臣稟性迂拙,持議巽軟,其於論執時政,糾擧官邪之職,實無一分堪承之望,儒臣之疏,若執此爲說,嚴加駁正,臣固僕僕之不暇,而今迺斥臣以釁累之裔,誣及臣祖先,臣驚隕痛刻,直欲溘然而無訛也。蓋裔者卽後孫之稱也。臣之祖先,累世卿孤,忠孝易名,至于臣高祖故判書臣眞儉,歷事三朝,位至宗伯,臣之曾祖,亦以門蔭入仕,臣家之世受國恩,河海莫量,而惟我英宗大王,曲垂聖眷,終始全保之恩,卽臣家之世世銘骨結草爲期者也。今玆儒臣之疏,其果未詳臣世閥,而輕發此言耶?抑或心知其不然,而故爲凌藉耶?論人之道,恐不當指無爲有,而告君之辭,尤何可若是爽實乎?臣家亦齒於喬木簪纓之族,則先祖之仕宦本末,昭載國乘,一按可知,終非一人之言可以硬定之者也。臣之所自悼者,門戶凋零,墻壁無依,區區仰望,惟是日月之照燭,而閉戶窮居,扶養老母,付康濟於書史之中,絶希冀於淸顯之途,而濫廁臺閣,駭機飇發,不肖無狀,貽辱祖先,撫躬自痛,尙誰怨尤哉?臣伏覩儒臣疏批下者,有銓官推考事,亦爲指一草記之命,在臣分義,秪當縮伏以俟,而橫遭先誣,伸暴爲急。玆敢瀝血陳章,冀徹崇嚴,而喉院視若等間辭職,却而不捧,惟允之地,殆近沮抑,殊非導達冤枉之意也。竊爲慨然,繼以悶隘。伏乞天地父母,俯垂鑑燭,曲察臣家之受誣,亟削臣職之濫叨,仍治臣瀆擾之罪,以肅朝綱焉。臣無任云云。省疏具悉。爾言之如是無怪矣。
修撰鄭祖榮疏曰,伏以臣本生母,年旣篤老,病又貞固,居常凜綴,寧日絶少。臣於今曉,得接家信,臣母宿病復作,比前益劇,終夜苦痛,諸症轉加云。臣無他兄弟,身縻職次,藥餌救治,無人可恃,方寸煎灼,按住不得。玆敢忙陳短章,徑出禁扃。伏乞聖明,俯垂鑑諒,亟遞臣職,俾便救護,仍治臣罪,以肅朝綱焉。臣無任云云。省疏具悉。爾其勿辭救護。
壬申十一月初十日辰時,上御熙政堂。藥房入診入侍時,提調李肇源,右副承旨鄭魯榮,假注書權偌,記注官朴思彦,別兼春秋李紀淵,檢校待敎李龍秀,以次進伏。醫官李敬培·吳千根·秦東秀·卞之錞·吳仁豐·金宇敬,以次楹外進伏訖。肇源等曰,日前有感候之敎矣。幸有差勝之道乎?上曰,一樣矣。肇源等曰,王大妃殿氣候,何如?上曰,一樣,而各殿宮氣候,亦皆一樣矣。仍敎曰,醫官以次入診。李敬培等,次第入診。肇源曰,脈度如前乎?李敬培等曰,脈度左右調均矣。上曰,諸醫官議進湯劑,可也。仍命退。諸臣以次退出。
上在昌德宮。停常參·經筵。
鄭魯榮啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
韓致應啓曰,右承旨李采,左副承旨李惟命,同副承旨呂東植,今日不爲仕進,竝卽牌招,何如?傳曰,在外及不爲仕進承旨,竝許遞,前望單子入之,待下批,牌招察任。
備忘記,水口萬戶車翼煥下直,長弓一張,長箭一部,片箭一部,筒兒一箇賜給。
韓致應啓曰,假注書權偌,身病猝重,勢難察任,今姑改差,何如?傳曰,允。
承旨前望單子入之,李羲甲·朴宗薰·金敎根·李魯益落點。
韓致應啓曰,新除授右副承旨李魯益,時在京畿楊根地,斯速乘馹上來事,下諭,何如?傳曰,允。
鄭魯榮啓曰,大司憲未差,執義金熙華,掌令姜世白在外,李允謙,持平李鐸遠牌招不進,李應奎未署經,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言金鎭,掌令李允謙,持平李鐸遠牌不進罷職傳旨,傳于鄭魯榮曰,只推。
金敎根啓曰,明日冬至望闕禮,依例爲之之意,敢啓。傳曰,知道。
金敎根啓曰,明日冬至望闕禮習儀,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
金敎根啓曰,應敎李龜雲,副校理尹久東·李魯集,副修撰高廷鳳在外,玉堂上下番俱空,事甚未安。副應敎洪冕爕,校理姜世綸·李錫祜,修撰李沆·洪起爕,副修撰李墷,竝卽牌招,以爲推移入直之地,何如?傳曰,允。
以副應敎洪冕爕,校理姜世綸·李錫祜,修撰李沆·洪起爕,副修撰李墷牌不進罷職傳旨,傳于金敎根曰,只推。
韓致應,以吏曹言啓曰,今此宗廟望祭獻官,前承旨李志淵塡差,而時無職名,令該曹,口傳付軍職,何如?傳曰,允。
兵曹口傳政事,護軍單李志淵。
金敎根,以備邊司言啓曰,因政院啓辭,勅使接見時說話書入,而或不無未盡之處,令廟堂增刪,以備睿覽事,允下矣。就政院書入措語,略加增刪,還送政院,改書以入之意,敢啓。傳曰,知道。
朴宗薰,以禁衛營言啓曰,本營哨官李弼耆·尹瀅·魚在溟·鄭汶濟,俱以所任,同列料米馬太,恣意收斂,如是鄙悖之類,不可仍置,爲先汰去懲勵之意,敢啓。傳曰,知道。
領議政金載瓚,左議政韓用龜,右議政金思穆箚曰,伏以日前雷電,非常之變也。臣等忝在燮理之任,惶懼懍惕,倍切于中,而不能出一言發一謨,仰塞求助之明命,乃敢聯陳一箚,仰請斥退,非欲以備例之辭,强效策免故事。蓋以臣等之宜退而不退者久矣。百僚怠慢,恬嬉成習,而臣不能董率而勉飭之,宜退者一也。諸路歉荒,財用告罄,而臣不能接濟而奠安之,宜退者二也。紀綱墮地,而無維持之策,位著多曠,而昧進賢之方,宜退者三也。賁飾治敎,彌綸世道,尙矣無論,而雖簿書期會之末,格例應行之事,亦多踰時淹月,以致庶務之叢脞,宜退者四也。陰陽乖盭,災異洊仍,國事泮渙,民生困瘁,天之譴告,人之怨咨,皆由臣等之冒據匪據,以妨賢路,此豈但宜退而已?臣等之罪,尤萬萬難贖矣。近在三司之列者,皆以含默爲能,而日昨見孺臣柳鼎養應旨之疏,意出無隱,語多切實。此誠朝廷之美事,而至若伴食歇後之譏,在臣等,可謂好題目,勤攻之言,固當愧服之不暇,而第伏承以疏中兩臺事,有指一稟處之命,此是臣等私義之所不敢出也。民事之不可緩者,則近或以草記擧行,而勿論輕重緊歇,臣等皆入其疏論中,則揆以廉防,臣等之決不可可否於其疏也明矣。成命之下,奉承無路,玆敢相率聯籲,恭俟威罰。伏願聖明,亟命斥退,以謝公議,以幸國事,千萬幸甚。取進止。答曰,省箚具悉卿等之懇。柳鼎養疏辭,不過泛論相職而已。卿等豈有侵逼之端,而如是煩引乎?萬萬過矣。勿辭安心視事。仍傳于金敎根曰,此批答,遣史官傳諭于領左右相。
行戶曹判書南公轍疏曰,伏以度支,掌一國戶口錢糧田土之政,凡貢賦出納之經,金幣轉通之法,府藏委積之實,物貨貴賤斂散準駮之宜,悉以任之。蓋君國之道,子民爲重,故財賦旣均,邦本植焉。語其職則不過有司,而中玆選者,宜求正人。古之居此任而稱其職者,自有其人矣。劉晏當中外艱食之時,浚汴水,歲運米數十萬石,以給關中,又以錢穀出入,委之士類,吏惟書簿牒,不得輕出一言。柳約以爲掌邦賦者,當以奮厲盡言爲務,凡例外宣索,擧皆執奏,至今史冊美之。至如李緯之鬚髯但好,元齡譏之,莫濟之詞科士人,魏杞劾之。君子論治,雖不以富國爲先,而底愼財賦,生財有道,經傳言之。以是論之,謂戶部不與比文學政事者,非通論也。當此之時,以此之任,授不才如臣,而不少難愼者,聖上之簡畀,朝廷之處置,未知得乎否乎?顧今諸路之災荒溢目,西鄙之干戈甫息,仍之饑饉,加以師旅不幸當之,而郡縣租稅,歲以減縮,經費不能支一年,處財之法,卽開與節二者,而旣不能議開,又不能議節,籌出則餉糜,籌入則民疲,雖使智者當之,其將無可救之策。客使迎送,又是目下之劇務,大而宴享贈贐之需,細而米麪盤膳,排設供億等事,都監無不主之。假使財用已有措備,以臣材具精力萬無堪當之勢。臣身之一時勞瘁,雖不暇言,而念及畢竟之僨敗,寧不可悶?臣性本疎迂,惡煩樂閒,一切世務,茫不知其措置,加以年來,病情日痼,纔閱簿書,前後忘失,少有應接,顯覺落下,怵畏義分,雖不敢長入不起,而顧其實,則卽一行尸之未冷者耳。前辭之未獲,病症如添,新除之復降,夢想豈到?擧行時急飭敎下,而左右思量,承膺無望。玆敢略入文字,仰瀆宸嚴。伏乞聖明,諒臣言之非出例飾,速賜遞改,更命材能强幹之臣,以畀重任,毋使民國受弊,支勅一事,亦無延拖時日,以致狼狽,則於公於私,幸孰甚焉?臣無任云云。答曰,省疏具悉。度支之任甚重,卿其勿辭行公。
校理李錫祜疏曰,伏以臣,謹按春秋,二百四十年間,自日蝕雨雹隕星震雷,至多麋有蜮有蜚之類,纖悉畢載,而獨祥瑞之事,闕然不聞,豈無可書之實而然耶?吾夫子筆削垂戒,以示萬世人君警惕之意,則祥瑞之多,不足喜也,災異之疊,不足憂也。程子曰,聖人不貴祥瑞者,因災異而修德則無損,因祥瑞而自恃則有害也。故雊雉宜異而高宗興,桑穀宜災而太戊治,二龍爲瑞而夏道微,甘露爲祥而唐政衰。此無他,高宗·太戊,因災修德而無損者也。夏后·唐宗,因瑞自恃而有害者也。然則何憂乎災,何喜乎瑞?國之治亂盛衰,不在於災瑞,惟在於人君戒忽之間耳。日前雷異,卽我殿下恐懼修省,惕然奮發之機也。夫災異之作,天意深遠,固難窺測,亦不過仁愛我殿下而然,歷觀古昔明王誼辟,可以有爲,而政或不修,則天必示譴以警動之,至于暴棄之君,與天相忘,反無災異。臣竊以爲皇天之示警非懼,而惟恐殿下之側身修行,或忽於政令施爲之間也。顧今國計民憂,茫無涯涘,而譬如萬間大廈,歲久不理,傍傾上漏,杗桷蠧朽,丹雘漫漶,支撐牽補,苟度朝夕,若不奮然振作,易而新之,則棟撓屋壞,指日可待。恭惟我殿下,以明聖之姿,當可爲之運,勵精圖治,存心萬機者,一紀于玆,而天心未豫,民力已竭,于斯時也,苟不董威群工,釐革百弊,則天心何以仰答,民力何以俯紓乎?是以易泰之九二曰,包荒用憑河,程子之傳曰,人情安肆,則政紓緩而法度廢弛,庶事無節,治之之道,必有包容荒穢之量,則其施爲寬裕詳密,弊革事理,而人安之,故曰包荒也。自古泰治之世,必漸至於衰替,蓋狃習安逸,因循而然。自非剛斷之君,英烈之輔,不能挺特奮發以革弊也。故曰用憑河。雖以泰治之世,狃習安逸,尙至衰替,況今百度廢壞,邦本盡瘁,必以包荒之量,容受衆善,以憑河之勇,洗滌舊痼,然後可以轉災爲祥,可以轉危爲安矣。惟殿下,懋哉懋哉。臣卽伏見大僚聯箚,三司章牘,始知漢祿孫七歲兒上言之擧矣。蓋漢祿八字凶言,卽從古亂賊以來所未有之劇逆大憝也。斷案已成,臣民同仇,顯戮未加,追律雖施,支屬之尙今假息,已是失刑之大者,而種下生種,餘孽猶存,粧出髫齕之孩,敢售嘗試之計者,亦巧且憯矣。噫,義理不明,隄防不嚴,覬覦之習,躑躅之漸,愈往愈甚,甚至有此變而極矣。終若根柢自在,窩窟未拔,則不知何樣禍機,伏在何處。言念及此,寧不凜然?伏願聖明,俯循輿情,亟命攸司,盤覈指使,永絶亂本焉。且臣於吏曹判書曺允大日前對辨之章,竊爲之駭歎焉。蓋李眞儉之庚子凶疏,沈檀之壬寅治獄,陰售禍心,毒害善類,其與耇·輝·鏡·儒輩,同一凶徒,則其後孫之見枳於淸選,猶幸公議之未泯者,此銓長之循私遽通,宜有人言之駁正,而不思所以受而爲過之意,乃反滿紙張皇,傅會爲說,或稱其處地華要,或稱其才器文學,以至有干和等語,何爲其遂非之甚也?臣竊恐義理,漸至於堙晦,是非由是而疑亂,此豈非慨然而寒心也哉?臣謂吏曹判書曺允大,施以譴罷之典,斷不可已也。臣無任云云。省疏具悉。所陳留念。漢祿孫兒事,不允。吏判之無可駁之端,已諭他批矣,不允。
前正言安尙默疏曰,伏以地底之穉陽將復,而上天之威怒示警,轟轟之聲,爗爗之光,不寧不令,可懼可惕,聖明亟加警動之念,益修茂對之政,徹樂減膳,而求助之敎,至及草野,甚盛意也。臣幸際斯會,何敢以職非言責,而獨無一言對揚明命乎?竊伏惟我殿下,御極圖治,一紀于玆矣。殿下亦一天也,殿下之心,卽天心也,殿下之德,卽天德也,而聖化獨未能與天爲一,災異之警,頻年斯生,何也?聰明睿智,殿下之姿也,孝友溫恭,殿下之性也,寬仁博愛,殿下之德也,而音樂聲色,殿下非所好也,馳騁弋獵,殿下非所娛也,土木之華,貨利之殖,殿下非所欲也。凡古之人君所以蠱心害政者,皆非殿下之所屑也。宜其治效丕應,民俗於變,而今乃一切反是,用舍不審,而人才壞矣,財用極匱,而民生窮矣,紀綱漸弛,而風俗澆矣,廉恥全喪,而貪婪熾矣,軟熟成習,而言路塞矣。臣工恬嬉,黎元嗷喁,朱子所云一毛一髮無不病者,殆近之矣。殿下試一思之,亦不怵然而惕,飜然而悟矣。古語曰災不虛生,必有所召,臣不必效漢儒傅會之說,以爲某事爲某災之應,而殷宗修政,而祥桑枯死,宋公發言,而熒惑徙度,天人相感之機,蓋如殿下之警惕修省,其可少緩乎哉?臣請爲殿下略陳之。夫事天之道,在乎安民,安民之道,在乎知人,知人之道,在乎修己,修己之道,在乎講學。何謂事天在乎安民也?書曰,天佑下民,作之君作之師,寵綏四方。又曰,天視自我民視,天聽自我民聽,四海至廣矣,兆民至衆矣。人君統攝而治之,使皆安其居而樂其生,無一夫不獲其所,化被遠邇,薰蒸瀜液,則思傳所云中和位育之功,不過如斯,而和氣洋溢兩間,慶星見慶雲興,寧有災異之作?天者積氣以成,其爲氣也,滾轉騰倒,無聲臭之可尋,惟視下民,而知上天之道焉。目今民生之困瘁極矣。缾罌無儲,杼柚俱空,連歲饑饉,老弱塡乎溝壑,壯者散之四方,愁怨之聲,上徹穹蒼,則和氣何自而生乎?感傷天地之和,以召轟爗之災,理之所必至也。殿下苟欲弭災,宜先恤窮惠困,如救焚拯溺,此爲事天之道也。何謂安民在乎知人也?傳曰,爲於得人,書曰,知人則哲,安民則惠人。君處九重之深,而御億兆之衆,不能獨運於上,必須傍招俊乂,量才授任,庶事釐而百姓安,雖有仁民之心,而不能知人而任之,則闒茸在朝,掊克在位,而民不被其澤矣。夫設官分職,非爲厚其人也。得賢才以治天工,而今也不然。爲人擇官,不問才否,所計者班資之崇卑,所商者財賄之有無,位高而無憂國之志,官卑而多瘝職之嘆,任銓衡者,只循顔私,而笑罵從他,居臺閣者,擧廢官箴,而媕婀爲工,藩臬而未聞孟博之攬轡,州縣而率多距心之失伍,大小內外,師師非度,一有欲擧職辦事者,則衆怒如火,群譏似屋,指爲癡兒,是以士之自好而自守者,不欲做官而甘於窮餓。今日朝廷,可謂得人乎否乎?殿下愛民之念,至矣盡矣。每於絲綸之下,孰不感歎,而官不得人,澤未究下,殿下苟欲安民,宜先辨別賢愚,量材而任之,此爲安民之方也。何謂知人在乎修己也?傳曰,有諸己而後求諸人,又曰權然後知輕重,度然後知長短。夫知人惟帝其難之,則涇·渭易混,苗莠相亂,苟能德修于身,吾心如鑑之明,而塵垢不翳,如水之止,而泥沙不汨,湛然虛明,無物欲之蔽,則自然萬理俱明,人之邪正賢不肖,莫逃於在我之權衡尺度,而孰重孰輕,或長或短,錙銖不爽,分寸不眩。伏念殿下,明睿所照,譬如辨堂下人曲直,必無毫髮之差,而未敢知殿下所以戒懼省察,養之以理義,持之以莊敬,爲萬化之本,果如堯·舜精一之工歟?殿下苟欲知人,宜先正心修身,懋昭大德,此爲知人之本也。何謂修己在乎講學也?傳曰,念終始典于學,厥德修罔覺,程子曰,君德成就在經筵,經筵之法,講明義理,解惑而明道,納悔而進德,致知之方,居敬之要,莫不具於經訓史冊之中,苟不講學,則何以知事理之當否,驗之於心,而體之於身乎?故古昔哲辟,罔不勤御經筵,討論經史,湊泊此心,維持此心,窮其理而致知,居於敬而力行,縕之爲德,發而爲政。竊覵我殿下,日開法講,聖學緝熙,臣隣之所嘗欽仰攢歎,而第所貴乎講學者,將以行之也。若誦讀備禮,而下而略綽仰陳而已,上而泛忽俯聽而已,殊無體驗踐履之實,則亦何以薰陶德性,日臻於昭曠之域哉?殿下苟欲修己,宜先益懋聖學,勤孶不倦,此爲修己之要也。嗚呼,朱子曰,知此是病,不如此是藥,今日之許多弊病,亦豈無對症之劑乎?民生之倒懸,莫甚於近日,關西賊變,亦因民極塗炭,不能聊生而起耳。經曰,民惟邦本,本固邦寧,薄稅斂,輕徭役,省刑罰,卽固邦本之政,而古之論治者,言之已詳,可按而行,而最爲當今之弊者有二,糶糴也,吏胥也。還穀之設,本爲利民,而今反厲民,受以升斗,而納以斛庾,給其糠塵,而徵其精實,盻盻然終歲勤農,盡輸之官,至於鞭扑狼藉,族隣侵困,弊如蝟毛,難以枚擧。若不救得此弊,民必至於靡孑。臣愚以爲,糶糴可罷,而行朱子社倉之法,以爲民食,用耿壽昌常平之規,以爲軍需,取耗資用者,則以戶布而代之,里社斂散,其弊也少,賤糴貴糶,其蓄也陳,戶布必自京師始,其行也不撓如此,則州縣无事,而吏奸莫售矣。故文貞公臣曺植之言曰,我國必亡於吏胥之手,吏胥不農不賈,剝割民髓,而近來外邑吏額,日漸增加,而雖作奸犯科,罪不及身,故暋不知畏。若守令之道貶繡啓者,該邑吏胥,亦皆從重刑配,如京司之官員有罪,該吏竝科治之例,則吏胥庶知懲畏,不敢肆矣。此可爲一半分救瘼之方也。若夫知人之要,孔子有聽言觀貌之戒,孟子有衆好惡必察之訓,人君必須先見其賢否之實,然後從而用舍之。所謂賢否之實,如朱子所云光明正大,疎暢明達爲賢,依阿淟涊,回互隱伏爲邪,先正臣李珥所云以社稷爲心,生民爲念者爲君子,以爵祿爲心,他不遑恤者爲小人者,卽其大槪也。旣知其賢,則用之適其器,任之極其重,則不才者,不得以倖進矣。若夫修己之方,其目亦多,而最是克己爲要。程子曰,克己須從性偏難克處克將去,書曰,高明柔克,沈潛剛克。竊伏覵殿下,寬裕溫柔有餘,而發强剛毅不足,是以政令施措之間,或欠大奮發之擧,其於治心修身,亦安保其猛省勇往乎?然則殿下所以實下功夫,聖而益聖者,固不在於剛克之道乎?至於講學之方,則朱子己酉封事第一條及便殿第二奏箚,說之詳矣,而皆勉其實心踐履。聖學高明,其必熟講深玩,何待乎群下之仰勉,而實者誠也,誠者徹始徹終底工夫也。傳曰,不誠無物,凡所以修己知人,安民事天,莫不以一誠字做得矣。臣謏陋謭劣,蔑蔑無識,而感激勤懇之聖旨,略效憂愛之微忱,僭率之罪,有不可逭。如殿下,不以人微而忽其言,或賜澄省,或命採施,則千萬幸甚。且臣竊有憂歎者。言路之閉塞是已,勳華之世,尙有吁咈,以今艱虞,豈無可言?近年以來,臺閣含默爲事,至於尋常箴規,寥寥無聞,豈眞無一政之可間,一人之可適歟?我殿下優容弗吁之盛德,逈出百王,而習俗猶如此,蓋緣柔軟占便,工謀成風而然。由是忘公怠慢者,益復放肆,營私貪饕者,無所顧憚,世道漸汚,莫可收拾,誠非細故也。特加飭勵,俾各隨事盡言,亦爲今日之要務也。噫嘻,近日漢祿孫上言之事,是何等大變怪也?祿賊凶言,卽亘古今所未有之極逆大憝也,王綱太恢,凶裔尙存,固已失刑之大者,而乃敢粧出七歲之兒,肆然有蹕路鳴冤之擧,孩兒無知,而必有指使之人,其書未徹,而已登章奏之間,大僚之請覈,三司之齊籲,誠是不可已之事,而殿下一味靳允,臣實不勝抑鬱之至。伏願亟從群請,嚴覈亂本,以絶其覬覦蹢躅之漸焉。臣於治疏將上之際,得見前都憲趙得永疏,竊有所駭惋不已者。渠旣以傷倫悖理,爲世所唾鄙,雖輿儓走卒,恥與相近,渠雖欲自同恒人,抗顔以臺閣自居,刺口論人,亦何患無辭,而拖引長孫后譏斥馬后之事,敢指擬於莫重莫嚴之地,辭語閃映,旨意叵測,犯分蔑義,甘自歸於大不敬之科,爲今日北面於殿下之廷者,苟有一分嚴畏之心,豈敢萌心而發口乎?三司之地,宜有請罪之言,而臣適當進言之會,略此附陳焉。伏乞聖明垂察,而嚴加處分焉。臣無任云云。省疏具悉。趙得永疏語事,予非不見之,姑且含忍,爾言旣發之後,予亦不敢一向含忍,姑先施以竄配之典。
前掌令鄭弼祚疏曰,伏以天人無遠,一理相感,訇爗之災,乃發於潛藏之時,惟我聖明,以遇災警懼之心,十行絲綸,懇懇於求言之敎,思所以反躬省過,仰答天心,則此誠轉災爲治之時也。爲今日對越之道,惟當上下寅協,無失爕理之功,輔導儲宮,克盡蒙養之方,左右掄選,皆得正人,朝夕講劘,咸資端士,薰陶德性,將就睿學,人事無失於下,而天監克孚於上,則惟皇穹眷仁覽德之心,自可赫然於甄災降祥之機矣。臣不拘出位之嫌,略陳獻曝之誠,伏願聖明,細細澄省焉。第伏念臣,向在辛酉夏,以數件事,疏論譴削罪人趙得永劻攘之習,而辭未得原,仍以屯滯者,十有二年矣。不意今夏,特蒙我聖上記簪之恩,柏府新命,忽下於病蟄垂死之濱,臣且驚且感,固當自處以引義,而適値徵討之是急,有不暇顧於避嫌,含默出肅,因又徑遞,竟未得一暴微悃矣。昨伏見趙得永疏本,則滿紙張皇,偃然論思,渠是何人,應旨進言,乃敢自許以平人,若是其唐突無嚴也?大抵忠孝,本無二致,孝於其父母,則忠愛其君上,友於其弟兄,則協恭其臣僚,而今此得永之不孝不悌,婢妾之所唾罵,兒童之所揶揄,譬之於夷狄,夷狄怒之,譬之於禽獸,禽獸恥之。此則非但繡啓之登聞,擧世之同棄,而五典之絶悖,萬古之大罪。渠雖癡駭無知,以何面目,比肩於世,敢復抗辭於覆載之間乎?況今國勢孤危,人心泮渙,則朝家所以倚毗而賴安者,惟此三數戚里,而噫,彼得永,乃以鳴吠之說,欲售傾軋之計,一以爲撓蕩朝象,一以爲逞世私憾,包藏禍胎,譸出亂萌,則究厥爲心,實未知來頭之又作何樣變怪矣。一自得永之疏出,戚里擧懷危懼之心,朝著不勝紛紜之幾,殆同伏線潛弩藏在何邊,是何等景像也?然則渠雖有頃年樹立之大,而不可以此,容恕於今日。臣以爲譴削罪人趙得永,亟治以首禍倡亂之罪,竄逐絶島,以解群惑,以安人心宜矣。臣無任云云。省疏具悉。趙得永事,近日處分不見乎?
上在昌德宮。停常參·經筵。
鄭魯榮啓曰,大司憲未差,執義金熙華,掌令姜世白在外,李允謙,持平李鐸遠牌不進,李應奎未署經,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
李羲甲啓曰,臣羲甲,以今日冬至望闕禮習儀進去,下直之意,敢啓。傳曰,知道。
傳于金敎根曰,永陵受香承旨,仍爲奉審摘奸,局內諸陵,一體奉審。
李羲甲啓曰,今日冬至望闕禮時,憲府則監察代行矣。雖無諫院,仍爲行禮之意,敢啓。傳曰,知道。
以大司諫鄭景祚,司諫南惠寬,獻納李在璣,正言金鎭,掌令李允謙,持平李鐸遠牌不進罷職傳旨,傳于鄭魯榮曰,只推。
傳于朴宗薰曰,飭已施矣。訓鍊大將朴宗慶,敍用仍任,申飭入來,傳授命召。
兵曹,訓鍊大將單朴宗慶仍任事承傳。
朴宗薰啓曰,訓鍊大將朴宗慶仍任事,命下矣。卽爲牌招,傳授命召,何如?傳曰,允。嚴飭牌招。
朴宗薰啓曰,訓鍊大將朴宗慶牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。申飭牌招。
朴宗薰啓曰,訓鍊大將朴宗慶再牌不進推考傳旨,今方捧入,而命召傳授,一時爲急,特敎申飭,何等截嚴,而如是違牌,無意承膺,事體所在,萬萬未安。所當更請牌招,而係是一日三牌,何以爲之?敢稟。傳曰,更爲牌招。
權偌改差,代以尹永魯爲假注書。
以副應敎洪冕爕,校理姜世綸,修撰李沆·洪起爕,副修撰李墷牌不進罷職傳旨,傳于鄭魯榮曰,只推。
金敎根啓曰,玉堂上下番俱空,事甚未安。副應敎洪冕爕,校理姜世綸,修撰李沆·洪起爕,副修撰李墷,旣有只推之命,竝卽牌招,以爲推移入直之地,何如?傳曰,允。
金敎根啓曰,玉堂上下番俱空,事甚未安。校理李錫祜疏批已下,卽爲牌招入直,何如?傳曰,允。
傳于李羲甲曰,昨日批下之後,終不入來肅命,戶判事萬萬未安。況今勅務倥傯,豈可如是拖引?令政院,各別嚴飭牌招,使之卽爲察任。
傳于金敎根曰,今當天示以警,上下憧憧,不遑自寧,各盡其職之日,因一微事,銓司闕政,已至多日,是豈予專毗之義哉?且官人之法,以才較任,以德較分,豈可以有累無累,爲用人之本務乎?故日昨吏判批,以儒臣言過矣者,且循資循私等說,似是相規,而反爽于實,何必如是較挈,以至庶績之叢脞乎?令政院,各別嚴飭牌招政官,使之今日內開政,如有違召,勿爲呼望。
以吏曹參議宋冕載三牌不進禁推傳旨,傳于鄭魯榮曰,分揀。
金敎根啓曰,吏曹判書曺允大,參判林漢浩,參議宋冕載,特敎申飭之下,謂有情勢,奉牌闕外,屢度催促,終不入來,事體所在,萬萬未安。竝推考,何如?傳曰,允。特敎申飭,何等截嚴,而如是違召,萬萬未安,嚴飭入來開政。
金敎根啓曰,文學尹命圭,以其親病,陳疏徑出,原疏纔而捧入矣。所當直捧禁推傳旨,而此與無端徑出有異,推考警責,何如?傳曰,允。
吏曹,迎接都監提調朴宗慶有頉,代南公轍。
兵曹口傳政事,大護軍單朴宗慶。
金敎根,以吏曹言啓曰,今此綏吉園忌辰祭典祀官兼大祝,前監察柳榮五塡差,而時無職名,令該曹,口傳付軍職,何如?傳曰,允。
兵曹口傳政事,副司果單柳榮五。
以咸鏡監司金履陽狀啓,十一月令薦新生靑魚及生瓜魚,限內不得封進,惶恐待罪事,傳于金敎根曰,卿其勿待罪事,回諭。
金敎根,以侍講院言啓曰,本院上番六員內,輔德徐有望呈辭,兼輔德宋冕載以本職謂有情勢,弼善鄭元容問禮官出去,兼弼善洪冕爕本職未肅拜,兼文學金逌根謂有身病,只有文學尹命圭入直矣。今以親病,陳疏徑出,上番闕直,事甚未安,輔德徐有望,兼輔德宋冕載,兼弼善洪冕爕,兼文學金逌根,竝卽牌招,以爲推移入直之地,何如?傳曰,允。
鄭魯榮,以義禁府言啓曰,趙得永,姑先施以竄配之典事,承傳啓下矣。趙得永,咸鏡道端川府竄配,而以承傳內辭意,具罪目,依例發遣府都事,押送配所,何如?傳曰,允。
鄭魯榮,以義禁府言啓曰,卽接定原縣監李身敬,宣川縣監金燨,昌城府使許乘牒呈及成冊,則謀反大逆罪人溶·大天·爾恒·琛·振恒應坐諸人,査出以來矣。大天子才厚年二十一,方囚宣川獄,發遣府都事,與地方官眼同,依律文緣坐處絞,子婦阿只全羅道樂安郡,女阿只連綾州牧,衆連求禮縣,孫女於仁女淳昌郡竝爲婢,子巖石年七,年未滿免絞,順天府弟以祺潭陽府爲奴,叔弘哲玉果縣,姪七孫慶尙道金山郡,七成義城縣,姪女足金連靑松府,竝流三千里安置。溶子阿只老味年二十三,以病啞懸錄,而大明律謀反大逆條有曰,男夫篤疾,免緣坐之罪,阿只老味,以病啞免絞,全羅道長興府爲奴,妻花月咸鏡道洪原縣,子婦朴女慶尙道熊川縣,女者斤阿只晉州牧竝爲婢,姪道陽長鬐縣,流三千里安置。琛妻徐女慶尙道咸安郡,女兒孩全羅道光陽縣,妹阿只慶尙道昌寧縣竝爲婢,振恒妾池色咸鏡道定平府,子婦金女慶尙道宜寧縣,次子婦金女固城縣竝爲婢,弟振兼全羅道長水縣爲奴,爾恒妾李女慶尙道昆陽郡爲婢,姪成右河東府,流三千里安置,而右罪人等,方囚定原·宣川·昌城等邑獄,依例令刑曹,押送于各其配所,爾恒女大阿只·小阿只,前以爾崙姪女,因該縣所報,大阿只慶尙道延日,小阿只玄風縣,流三千里安置矣。今則其父爾恒,亦以劇逆正法,大阿只·小阿只,竝依律文,仍於其配所爲婢之意,分付該道道臣,何如?傳曰,允。日前下去都事,仍爲監刑上來事,分付。
吏曹判書曺允大疏曰,伏以臣於昨者,得見修撰臣柳鼎養問啓,實不勝駭惑之至。臣於日前對章,固宜歷敍顚末,詳陳事實,而非惟煩屑是懼,亦不欲與之呶呶,以傷忠厚之風,故只擧梗槪,平說道理,彼當溫言巽辭,辨其可否,而乃反肆氣厲鋒,極其噴,吁亦異矣。廟堂草記,尙無動靜,則有不敢一向泯默,臣請畢其說焉。蓋李眞儉之庚子疏中獨對一款,非眞儉之所獨言,彼亦謂之乍提,則今無足言,其下一句,只以銀貨之多帶,就事論事,謂之過當,初無一言近似於彼之所斥,原疏具載於本年十一月記注,一按可知,不必多辨。以是之故,其時處分,秪爲勉入使臣,不過暫時行遣,伊後國是大定,懲討肆行,而至若眞儉,則除都憲擢宗伯,嚮用如初,一無所礙,其子寢郞,又在此後,當者與其子,不以是累,而乃於其玄孫而爲累乎?若以他人章奏章間殫劾句語抉摘,而爲釁累之斷案,則世豈有完人?大抵論人,當以朝家典章之所載,當者官職之有無爲準,而眞儉則典章之所不載,官職之所自如,而直驅之釁累叵測之科,竝與其子孫而枳之,則是朝家不罪,而彼乃罪之,寧有是理耶?且凡凶逆之至親,若有自作之負犯,其所勘律,固當比他加嚴,而今乃曰特以儒賊之同氣,不問狐狸,官職不收者,其果成說乎?至於沈檀事,蓋於辛丑之臘,英廟時在春邸,方有萬萬驚遑之事,檀涕泣陳勉,竟回天心,求對大朝,嚴鞫凶閹,此載誠正閣日記,御極後,絲綸筵話,每多衮褒,子孫近族,屢蒙殊渥,而逮夫先朝,庚申四月十三日入侍時,以沈英錫假官事,至有沈檀樹立之諭。又於二十日次對入侍時,聖敎若曰,辛丑年先朝出閤時,故判書沈檀,以未肅拜之賓客,挺身求對,能成捧日之功,豈不難乎?且其爲禁堂時,與委官隨事爭執,多有救解之功,至於徐德修事,倡周家八議之論,其家之終始全保,寔此人之功也。又若李喜之之母,則引李洁母事,俾免收司之律,其所平緩之論,傅生之功,果何如乎?先朝每敎曰,沈檀忠臣也,功臣也,特加眷注於其家人,故故判書沈瑴登科後,一年內超五資,沈墣亦爲實注書者,蓋出念舊償功之盛意也,非以一邊人攻之而曲爲之地也。其所以然如此,卿等亦當以此等事,轉相告諭於新進蒙昧者,使之知悉,抄啓當從速爲之,亦留意俾無當入者不入之歎可也爲敎,而此亦載政院日記,則彼所謂鍛鍊誣獄,參涉悖論者,一何相戾也。文臣抄啓,卽年少名官之淸選,而英錫亦旣被選,則今獨見阻於臺望乎?其叔臺通,臣疏爲證,而彼獨不爲擧論,豈以擧此,則無枳英錫之路,而故自略之耶?檀之力討凶閹,昭載於莫重莫嚴之誠正閣日記,而彼敢曰尤覺一哂,樹立二字,先朝聖敎,炳若日星,而彼敢曰急於營護,詡以樹立,彼雖汲汲構臣,語不擇發,獨不念其自陷於無倫妄發之歸乎?且於丙午冬,檀之以壬寅按獄事,橫罹於臺啓也。其祖謙明,時爲正言,獨停其啓,而今彼則反以此事,攻檀甚力,其祖則謂以無罪而停啓,其孫則謂之有罪而不饒者,其於道理,又果何如耶?不能自撿,攘臂論人,滿紙張皇,全沒着落,固不足較挈,而到此地頭,不得不爾,是豈臣所樂爲也哉?臣於治疏將上之際,伏見校理李錫祜上疏批旨,聖敎鄭重,已盡照獨,臣實欽頌,更容更辨,而第其疏語,專事脅勒,其所構揑,愈往愈甚,抑又何故?噫,一鼎養不得逞志,則忽復換頭面迭加拳踢,冀其助力,必欲角勝,乃敢以兩聖朝筵敎所載,歸之傅會,眞可謂無忌憚矣。只緣臣冒據要津,厚被媢嫉,吹覓交至,鋒鏑叢集,莫非臣滄浪自取,尙誰尤哉?從此銓任,鐵限萬重,寧被嶺海之典,實無盤礴之望,陳疏到院,兩日相持,今伏承傳敎下者,誨責備至,辭旨截嚴,至有勿爲呼望之命,惶隕之極,直欲鑽地,而所被人言,抗顔無路。伏乞聖明,俯垂鑑諒,亟遞臣職,以安賤分,千萬幸甚。臣無任云云。答曰,省疏具悉。已諭於大臣箚批,卿其勿辭,入來開政。
文學尹命圭疏曰,伏以臣之偏母,素患風痺之疾,年衰漸痼,寧日無幾,近因冬候之不適,宿病頻發。臣無兄弟,每獨將護,而頃値少間,黽俛就直矣。卽見臣家書,則臣母夜添寒感,痰滯喘作,症形忽劇,促臣歸視,急伻踵至。臣聞此報,方寸焦灼,按住不得,玆敢忙陳短章,徑出禁扃。伏乞聖慈,俯垂矜諒,亟鐫臣職,俾便救護,仍治臣擅離之罪,以肅朝綱焉。臣無任云云。省疏具悉。爾其勿辭救護。
兵曹參知李德鉉疏曰,伏以臣,五年於外,歷佩二符,曾無勞績之可紀,猥蒙資秩之特超,今纔北塞之報瓜,遽又西省之持被,恩造如天,圖報無地,感悚交切,靡所措躬。仍伏念臣所前任三水府,卽北關之重地也。控制三路敵衝,專管十一鎭堡,實爲一路不可無之關防,而乃有一路最所甚之弊瘼,日積一日,弊而益弊,將至於莫可收拾之境。臣莅任以來,夙宵商度,稽之前修之論,聽於輿民之誦,又嘗親察形便,參互事宜,思爲一分矯捄之策,以盡一日官守之責,而不惟才微識淺,慮不得中,旣係更張之方,則人皆難愼,若非時急之務,則事易因循,是以抱玆耿耿,徊徨趑趄,於焉之間,今已遞歸矣。乃者因災求助,聖敎勤摯,要使大小之臣,各陳闕遺之事,蓋上自衮職,下至朝政,在廷諸臣,必當有次第條陳矣。如臣則新從外邑,夙有區區之微懷,竊念一事之微,一政之小,若係民隱國計,則罔不爲弭災之道,況三水,地雖邊邑之僻遠,事係生民之休戚,今當上下警惕之日,此亦當爲修擧中一事。且本府事勢,若不及今速捄,將來言亦無益。玆敢不避猥越之嫌,妄效一得之見。伏望俯賜裁納,無以人廢言焉。大抵三水,巖邑也。形便之險阻,甲於一道,而山高谷深,地寒泉冷,又無原野可居之地,故生理絶艱,民人尠少,方其盛時,尙不過三千戶,到今凋弊,甚至爲八百戶,境內鎭堡,摠爲十一,而仁遮外·羅暖·小農·坡知·舊坡知,在鴨綠江邊,卽所謂東五鎭也。自作·魚面·江口·神方·廟坡·別害,在長津江邊,卽所謂西六鎭也。以八百殘瘵之民,應十二處支供之責,身役之煩重,卽他邑之所無也。是以人不堪苦,無以聊生,及夫厚州之復設,歸之者扶携相屬,非厚州之別爲樂土而然也。蓋爲三水之民,則所役者十二,爲厚州之民,則所役者一,民少而役重,則民日以散,民多而役輕,則民日以聚,聚者日以益聚,散者日以益散,一任其散而莫之捄,則三水之民,幾何而不至於靡有了遺乎?旣置厚州,又不罷三水,則惟有西六鎭撤罷一節,實爲目下救急之務。夫鎭堡之沿境設置者,爲防一時之小小竊發,而若有入境之寇,則卽通郡邑大陣,以爲豫先備禦之方,以故如非彼此分境之處,則殘鎭小障,非但無所用,抑亦不當置矣。顯廟癸丑年,故相臣南九萬莅北藩時,請設厚州,而有曰,當初朝廷,旣廢四郡及厚州,以與胡人,而以長津江爲界,其設堡等處,皆急流絶峽,重山疊嶂之中,道路險惡,人不堪通行,又無可耕之田,毋論防守形勢之便否,決非人民可居之地也。今若更置郡邑於厚州故地,則長津江一帶自作·魚面·江口·神方·廟坡·別害等鎭堡,悉爲內地,皆可罷也。先朝甲寅年,因本道兵使狀啓,廟堂覆啓,有曰,厚州形便,故相臣南九萬疏,指陳甚詳,其中利害之較然者,一則厚州復設之後,自作·魚面·江口·神方·廟坡·別害等諸鎭,悉爲內地,皆可革罷,而鎭民之苦可除也。此皆出於積費籌度,不是造次間懸空說去,則其爲確論,庶可無疑。據此二論,厚州復設,殆近二紀,已作不拔之基,而內地六鎭之尙不撤罷,不過爲未遑之事。況三水之爲痼瘼,諸堡之爲冗弊,視前時轉有甚焉。其所當革,尤爲較然,議者或以爲三水僉萬戶,自是武臣厭避窠耳,革之無礙,而權管亦減,則西班之初入仕窠見縮,豈不爲難云,而此亦有通變之道。若於自作·江口·廟坡三權管革罷後,以仁遮外萬戶·羅暖萬戶,坡知僉使,換作權管窠,則初入仕元數,與前一般,而不患其窠窄矣。但西六鎭中別害一鎭在烏蔓嶺之下,距三水府,幾四百餘里,而嶺底,本有採金舊穴,故四方無賴輩,竄居山谷,驅去復還,且不無自中侵掠之患,而本邑政令,難及於四百里之外,則不可不仍置鎭將而禁之。此一鎭則仍置,其餘自作·魚面·江口·神方·廟坡等鎭堡,一倂革罷,一境之內,減得五邊將,則前之爲十二邑鎭者,幾減其半,而民力可以少紓,未去者無徵求之急,則自當安業而重遷矣。已散者有招徠之惠,則亦可戀舊而懷歸矣。豈可持疑靳惜於此,坐視無民無邑而後已哉?伏願聖明,下詢廟堂,特賜裁處,千萬幸甚。臣無任云云。省疏具悉。疏辭令廟堂稟處。
上在昌德宮。停常參·經筵。
鄭魯榮啓曰,大司憲未差,執義金熙華,掌令姜世白在外,李允謙,持平李鐸遠呈辭,李應奎未署經,監察茶時之意,敢啓。傳曰,知道。
朴宗薰啓曰,訓鍊大將朴宗慶牌不進推考傳旨今方捧入,而命召傳授,一時爲急,特敎申飭,已至經宿,如是違召,事甚未安。更卽牌招,何如?傳曰,允。連日申飭反覆,卽爲入來受符。
朴宗薰啓曰,訓鍊大將朴宗慶牌不進推考傳旨今方捧入,而命召傳授,一時爲急,連日飭敎,何等截嚴,連事違召,終不入來,事體所在,萬萬未安。所當更請牌招,而係是一日三牌,何以爲之?敢稟。傳曰,更爲牌招。
金敎根啓曰,政命已至多日,飭敎何等截嚴,而吏曹判書曺允大,參判林漢浩,參議宋冕載謂有情勢,奉牌闕外,連日催促,終不入來,事體所在,萬萬未安。竝推考,何如?傳曰,允。嚴飭入來,若不承召,承旨當重勘矣。
傳于朴宗薰曰,前後傳敎,昭晰無餘,訓將又爲徑尋鄕路云,萬萬過矣。令政院申飭,使之承召入城事,分付。
金敎根啓曰,行吏曹判書曺允大,參判林漢浩,參議宋冕載,特敎嚴飭之下,一向奉牌闕外,終不變動,事體道理,極涉未安。竝從重推考,何如?傳曰,允。更爲嚴飭入來。
以副應敎洪冕燮,校理姜世綸,修撰李沆·洪起燮,副修撰李墷牌不進罷職傳旨,傳于鄭魯榮曰,只推。
金敎根啓曰,玉堂上下番俱空,已至多日,事甚未安。副應敎洪冕燮,校理姜世綸,修撰李沆·洪起爕,副修撰李墷,旣有只推之命,竝卽牌招,以爲推移入直之地,何如?傳曰,允。
金敎根,以侍講院言啓曰,本院輔德徐有望,兼輔德宋冕載,兼弼善洪冕爕,兼文學金逌根,旣有只推之命,更爲牌招,以爲推移入直之地,何如?傳曰,允。
以輔德徐有望,兼輔德宋冕載,兼弼善洪冕爕,兼文學金逌根牌不進罷職傳旨,傳于金敎根曰,只推。
傳于鄭魯榮曰,留院上疏入之。
以咸鏡監司金履陽狀啓,薦新生靑魚·生瓜魚,限內不得封進,惶恐待罪事,傳于金敎根曰,勿待罪事,回諭。
以全羅監司朴崙壽狀啓,茂朱府民家失火事,傳于朴宗薰曰,聞甚矜惻,別加慰撫事,分付。
朴宗薰,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
玄在德書啓,陳奏兼奏請正使領中樞府事李時秀,今月十七日,自北京離發,按站前進,而病勢雖已差勝,尙未快復,故連用人蔘粟米飮之意,詮次啓達。傳曰,知道。
鄭魯榮,以刑曹言啓曰,義禁府啓辭內,卽接定原縣監李身敬,宣川縣監金燨,昌城府使許乘牒呈及成冊,則謀反大逆罪人溶·大天·爾恒·琛·振恒應坐諸人,査出以來矣。大天子才厚年二十一,方囚宣川獄,發遣府都事,與地方官眼同,依律文緣坐處絞,子婦阿只全羅道樂安郡,女阿只連綾州牧,衆連求禮縣,孫女於仁女淳昌郡竝爲婢,子巖石年七,年未滿免絞,順天府,弟以祺潭陽府爲奴,叔弘哲玉果縣,姪七孫慶尙道金山郡,七成義城縣,姪女足金連靑松府,竝流三千里安置。溶子牙只老味年二十三,以病啞懸錄,而大明律謀反大逆條,有曰,男夫篤疾,免緣坐之罪,牙只老味,以病啞免絞,全羅道長興府爲奴,妻花月咸鏡道洪原縣,子婦朴女慶尙道熊川縣,女者斤阿只晉州牧竝爲婢,姪道陽長鬐縣,流三千里安置。琛妻徐女慶尙道咸安郡,女兒孩全羅道光陽縣,妹阿只慶尙道昌寧縣竝爲婢,振恒妾池色咸鏡道定平府,子婦金女慶尙道宜寧縣,次子婦金女固城縣竝爲婢,弟振兼全羅道長水縣爲奴。爾恒妾李女慶尙道昆陽郡爲婢,姪成右河東府,流三千里安置,而右罪人等,方囚定原·宣川·昌城等邑獄,依例令刑曹,押送于各其配所,爾恒女大阿只·小阿只,前以爾崙姪女,因該縣所報,大阿只慶尙道迎日縣,小阿只玄風縣,流三千里安置矣。今則其父爾恒,亦以劇逆正法,大阿只·小阿只,竝依律文,仍於其配所爲婢之意,分付該道道臣,何如?傳曰,允。日前下去都事,仍爲監刑上來事,分付事,命下矣。右罪人等,方囚定原·宣川·昌城等邑獄,令本道,卽爲押送于各其配所之意,分付道臣,何如?傳曰,允。
大司諫鄭景祚,司諫南惠寬,掌令李允謙,獻納李在璣,正言金鎭等疏曰,伏以人心日陷,世變層生,至於今番趙得永之疏出而極矣。前後章奏之間,乖理悖常之跡,爲世指目,厥惟久矣,則在渠自處之道,固當鏟跡朝班,杜門訟愆,不敢與恒人自同,而肆然以臺閣自居,稱以應旨,投呈一疏,乃敢以長孫后一句語,指擬於不敢言之地,外借譏斥之言,內售閃弄之心,爲今日北面於殿下之庭者,何敢萌此心而發此言乎?究厥心跡,專出無嚴之習,論以國法,自陷不敬之科,則今者竄配之典,可謂失之太寬。臣謂竄配罪人趙得永,加施絶島移配之典,斷不可已也。且以尹致謙事言之,身居三司之列,如許犯分滅義之類,甘心右袒,挺身營救者,事之駭惋,莫此爲甚。日前削黜之命,猶屬末勘,亟施屛裔之典,宜矣。臣等無任云云。答曰,省疏具悉。所請依施。
上在昌德宮。停常參·經筵。
鄭魯榮啓曰,大司憲未差,執義金熙華,掌令姜世白在外,李允謙,持平李鐸遠呈辭,李應奎未署經,監察茶時之意,敢啓。傳曰,知道。
傳于李羲甲曰,禮房承旨馳詣宗廟·景慕宮,奉審摘奸以來。
以副應敎洪冕爕,校理姜世綸,修撰李沆·洪起爕,副修撰李墷牌不進罷職傳旨,傳于鄭魯榮曰,只推。
李羲甲啓曰,玉堂上下番俱空,已至多日,事甚未安。副應敎洪冕爕,校理姜世綸,修撰李沆·洪起爕,副修撰李墷,旣有只推之命,竝卽牌招,以爲推移入直之地,何如?傳曰,允。
傳于朴宗薰曰,昭晰無餘,復豈有引義,而況敍仍之後,一樣違傲,分義之外,亦關師律,訓鍊大將朴宗慶,記過待令。
傳于鄭魯榮曰,今方殿座,何不使之受符乎?政院擧行駭然。承旨爲先從重推考。
傳于鄭魯榮曰,訓鍊大將朴宗慶記過處所,以協陽門爲之。
傳于鄭魯榮曰,夜深故今方殿座,何不受符乎?此是記過,故受符之命,則不爲入來,萬萬駭然,引義自引義,處分自處分,嚴飭受符後待令。
傳于鄭魯榮曰,訓鍊大將朴宗慶記過分揀。
金敎根啓曰,行吏曹判書曺允大,參判林漢浩,參議宋冕載,屢日飭敎,何等截嚴,而謂有情勢,一向奉牌,無意變動,事體道理,萬萬未安。竝從重推考,何如?傳曰,允。嚴飭入來。
朴宗薰啓曰,吏曹判書曺允大,參判林漢浩,參議宋冕載,屢度嚴飭之下,一向奉牌,尙不入來,事體道理,萬萬未安。竝從重推考,何如?傳曰,銓官累次申飭,終不承膺,萬萬駭然。竝罷職,前望單子入之,待下批牌招開政。
吏曹堂上前望單子入之,判書金羲淳,參判洪羲臣,參議金敎根落點。
朴宗薰啓曰,吏曹參議金敎根,旣在闕中,不爲肅謝,直爲出去,事甚未安,推考,何如?傳曰,允。
李羲甲啓曰,卽者奉常寺官員來言,冬至祭祭物,明日當爲看品,而都提調李時秀奉命出疆,提調李相璜受由在外,無以擧行云,何以爲之?敢稟。傳曰,禮堂代行。
李羲甲啓曰,吏曹參判洪羲臣,參議金敎根牌不進推考傳旨及罷職傳旨,今方捧入,而開政命下之後,如是違牌,事甚未安。判書金羲淳在外,參判更爲牌招,何如?傳曰,允。參議只推,一體更爲牌招。
鄭魯榮啓曰,吏曹參判洪羲臣,參議金敎根再牌不進推考傳旨及罷職傳旨,今方捧入,而開政命下之後,連事違召,不卽擧行,事甚未安。判書金羲淳在外,參判所當更請牌招,而係是一日三牌,何以爲之?敢稟。傳曰,參議只推,與參判一體更爲牌招。
注書朴來謙病,代以朴龍祜爲假注書。
備邊司薦望,以李肇源爲廣州留守。
傳于鄭魯榮曰,新除授廣州留守李肇源,明日卽爲辭朝。
傳于鄭魯榮曰,兵曹判書前望單子入之。
兵曹判書前望單子入之,趙尙鎭落點。
鄭魯榮啓曰,新除授行兵曹判書趙尙鎭,卽爲牌招,傳授命召,何如?傳曰,允。
李羲甲啓曰,行都承旨韓致應差祭,右承旨朴宗薰內閣直,左副承旨未差,右副承旨李魯益在外,同副承旨鄭魯榮須資出去,院中只有臣一人,伴直無人,同副承旨鄭魯榮,卽爲牌招,何如?傳曰,允。
李羲甲,以侍講院言啓曰,輔德徐有望,兼文學金逌根,謂有身病,兼弼善洪冕爕,本職未肅拜,連事違牌,終不入來,連日上番闕直,極涉未安。輔德徐有望,兼弼善洪冕爕,兼文學金逌根,更爲牌招,以爲推移入直之地,何如?傳曰,允。
以輔德徐有望,兼輔德宋冕載,兼弼善洪冕爕,兼文學金逌根牌不進罷職傳旨,傳于鄭魯榮曰,只推。
注書朴來謙狀啓,臣於本月初二日辰時量,敬奉聖諭,同月初八日未時量,馳到公忠道懷德縣北面佳作里,敦諭于進善宋稚圭所住處則是白乎,則以爲,臣之僥冒宮銜,已累閱月矣。一再控籲,旣未蒙允許,而臣久病殘喘,㱡㱡欲盡,不能專事陳乞,只自縮伏俟罪,不意玆者大臣,乃有陞秩之請,而聖明遽下敦召之命,諭旨懇惻,史官臨宣,臣是何人,宜被嚴譴,而反叨異數,臣感泣之餘,繼以惶感,罔知攸措。噫,資本駑劣,學又空疎,爲世需用,初非可論,而純盜虛名,久祺寵命,臣進而圖報,寸長未有可施,退而乞免,血懇徒歸飾讓,臣每念欺君忝先,直欲溘然無知,而聖敎乃以臣爲先正肖孫,而以臣祖所以事孝廟者責勉焉。臣之悚恧隕越,尤當如何哉?第竊念今此恩禮之濫加於臣身者,蓋以臣無似之實,見逃於上下故也。臣固知欲安邱壑之微分,惟在一謝恩命,盡露瘢釁,而顧臣病狀,遇寒添劇,無以跬步起動,瞻望雲天,徒切兢惕,倘蒙聖慈,俯察微情,亟收召旨,仍命刊去臣姓名於仕籍,復勿檢擬,則在微臣,實爲大幸,而亦豈不有補於各遂萬物之聖德也云矣。臣則仍爲復路,緣由馳啓云云。踏啓字。
李羲甲,以迎接都監言啓曰,在前迎勅時,應行茶宴,各爲三度,以此預備以待之意,分付廚院及各該司,勅使入京日,迎恩門別酒肴,亦爲備待之意,一體分付,何如?傳曰,允。
李羲甲,以迎接都監言啓曰,勅使入京時,城內外街巷屛門及闕內設布帳,每令三軍門,分排爲之矣。今亦以此擧行之意,分付,何如?傳曰,允。
李羲甲,以迎接都監言啓曰,勅使入闕時及還來館所時,下隷輩觀光於紅馬木近處,每有雜遝之患,故自前以三營門將卒,排立於闕外,禁喧等節,兵曹專當擧行,而都監所屬各差備人馬外,一倂嚴禁,勅使詣闕時,百官皆從敦化門入去,詣館所時,百官皆從金虎門出來,俾無人馬紛雜之弊矣。今亦依此擧行之意,嚴飭,何如?傳曰,允。
李羲甲,以迎接都監言啓曰,勅使入京時禁雜人等節,自弘濟院至迎恩門,使御營廳·摠戎廳,出略干校卒,嚴飭禁斷,自迎恩門至城內近處,亦令三軍門·摠戎廳,分掌嚴禁,已有近例。依此擧行之意,分付,何如?傳曰,允。
鄭魯榮,以義禁府言啓曰,竄配罪人趙得永,加施絶島移配之典事,承傳啓下矣。趙得永,全羅道珍島郡金甲島移配,而前罪目,添書今番罪目,依例發遣府都事,所到處執捉,仍令押送配所,何如?傳曰,允。
鄭魯榮,以義禁府言啓曰,削黜罪人尹致謙,亟施屛裔之典事,承傳啓下矣。尹致謙,咸鏡道洪原縣屛裔,而以承傳內辭意具罪目,依例發遣府羅將,押送配所,何如?傳曰,允。
上在昌德宮。停常參·經筵。
藥房都提調韓用龜,行左承旨李羲甲啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
朴宗薰啓曰,大司憲未差,執義金熙華,掌令姜世白在外,李允謙,持平李鐸遠呈辭,李應奎未署經,監察茶時之意,敢啓。傳曰,知道。
朴宗薰啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于李羲甲曰,永陵受香承旨,仍爲奉審摘奸,仍詣綏吉園,奉審摘奸,昭寧園,一體奉審以來。
以副應敎洪冕爕,校理姜世綸,修撰李沆·洪起爕,副修撰李墷牌不進罷職傳旨,傳于李羲甲曰,只推。
李羲甲啓曰,玉堂上下番俱空,事甚未安。副應敎洪冕爕,校理姜世綸,修撰李沆·洪起燮,副修撰李墷,旣有只推之命,竝卽牌招,以爲推移入直之地,何如?傳曰,允。
李羲甲,以禮曹言啓曰,今十一月十九日,行顯隆園冬至祭享香祝,官員一員,前期二日,祗受陪往後,兩官當爲備員將事,而令有闕未差,參奉今方入直,受香無人,令未差之代,卽令該曹,以在京無故人口傳差出,以爲及時受香之地,何如?傳曰,允。
吏曹口傳政事,以李在安爲顯隆園令,趙鎭衡爲砥平縣監。
以輔德徐有望,兼弼善洪冕爕,兼文學金逌根牌不進罷職傳旨,傳于李羲甲曰,只推。
朴宗薰啓曰,行兵曹判書趙尙鎭牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
朴宗薰啓曰,行兵曹判書趙尙鎭牌不進推考傳旨,今方捧入,而命召傳授,一時爲急,如是違牌,不卽承膺,事甚未安,更爲牌招,何如?傳曰,允。
朴宗薰啓曰,行兵曹判書趙尙鎭再牌不進推考傳旨,今方捧入,而命召傳授,一時爲急,連事違召,不卽承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲嚴飭牌招。
吏曹,館伴使單朴宗慶。
李羲甲啓曰,吏曹參判洪羲臣,參議金敎根三牌不進推考傳旨及禁推傳旨,今方捧入,而開政命下之後,連事違召,無意承膺,事體所在,誠極未安。參判所當更請牌招,而係是一日四牌,何以爲之?敢稟。傳曰,參議分揀,與參判更爲嚴飭,仍以前牌催促,如有違牌,勿爲呼望。
傳于李羲甲曰,飭已施矣。前判書曺允大,前參判林漢浩,前參議宋冕載敍用,所帶提調仍任。
李羲甲,以吏曹言啓曰,今此冬至祭,各陵·殿·宮·園·廟獻官執事,當爲磨鍊,而除老病·公故外,實無推移分排之路。刑官·司饔院官員及年六十以上人員,依近例通融塡差以入,而其中時無職名人員,令該曹,口傳付軍職,何如?傳曰,允。
有政。吏批,判書金羲淳未肅拜,參判洪羲臣牌不進,參議金敎根進,行左承旨李羲甲進。啓曰,判書金羲淳在外未肅拜,參判洪羲臣牌招不進,小臣獨政未安,何以爲之?敢稟。傳曰,只出緊任。
傳于李羲甲曰,見窠今日政,皆令差出。
以李顯默爲同副承旨,金履度爲大司憲,朴宗薰爲兼輔德,李益運爲禮曹判書,李志淵爲刑曹參判,李文會爲右尹,李憲琦爲兵曹參議,朴宗來爲知經筵,金羲淳爲同經筵,朴宗京爲同經筵,金愚淳爲同義禁,金羲淳爲左副賓,金羲淳爲內局提調,金箕殷爲檢詳,金履錫爲綾州牧使,金周喆爲中和府使,徐榮輔爲判敦寧,柳爲同敦寧,宋穉圭爲工曹參議,朴宗京爲大司成,徐榮輔爲弘文提學,金羲淳爲尙義提調,趙尙鎭爲軍器提調,南公轍爲禮賓提調,朴宗慶爲濟用提調,金羲淳爲平市提調,任百禧爲左通禮,趙民和爲奉常正,李魯謙爲健元陵令,金离喆爲崇靈殿參奉,李肇源爲廣州留守,平海郡守趙運永,蔚珍縣令鄭鳳采相換,訓鍊都監提調二單南公轍·趙尙鎭,禁衛提調單南公轍,御營提調單南公轍,折衝金漢泰,今加嘉善加資事承傳。
兵批,行判書趙尙鎭未肅拜,參判趙興鎭入直進,參議未差,參知李德鉉病,右副承旨鄭魯榮進。以金照爲楊州監牧官,僉知單兪逈源,上護軍徐榮輔,護軍朴宗京·趙萬元·鄭尙愚·金在淳·吳文常·李惟秀,副護軍李采·尹鼎烈·呂東植·韓兢履·朴宗琦·李惟命·李謙會·柳相默·韓鼎運,副司直朴周壽·洪羲瑾,副司果鄭祖榮·柳鼎養·李東永,以上竝單付。
傳于鄭魯榮曰,訓鍊大將上疏入之。
鄭魯榮啓曰,訓鍊大將朴宗慶遞差事,命下矣。將兵之任,不可一刻無摠察之人,何以爲之?敢稟。傳曰,御將兼察,牌招聽傳敎。
備邊司薦望,以李得濟爲訓鍊大將。
兵曹,訓鍊大將單李得濟。
鄭魯榮啓曰,新除授訓鍊大將李得濟,卽爲牌招,傳授命召,何如?傳曰,允。
鄭魯榮啓曰,禁衛大將李得濟,移拜訓鍊大將矣。將兵之任,不可一刻無摠察之人,何以爲之?敢稟。傳曰,御將兼察,牌招聽傳敎。
鄭魯榮啓曰,行兵曹判書趙尙鎭三牌不進推考傳旨,今方捧入,而命召傳敎,一時爲急,連事違召,無意承膺,揆以事體,萬萬未安。所當更請牌招,而係是一日四牌,何以爲之?敢稟。傳曰,更爲牌招。
李羲甲,以奎章〈閣〉言啓曰,景慕宮望廟樓,今望奉審,無頉之意,敢啓。傳曰,知道。
李羲甲,以備邊司言啓曰,各道差員守令,多是災邑,且當劇務,竝令明日下送。統制使趙,尙未赴任,夫馬貽弊,亦令待明朝辭朝,催促下送之意,分付,何如?傳曰,允。
李羲甲,以備邊司言啓曰,頃因關東監賑御史洪遇爕別單,原州案付三軍門軍保七百八十餘名所納米以錢相貸便否,論報之意,覆啓行會矣。卽見該監司李好敏所報,則以爲,本州米劣,遠貿以納,故一名所納六斗米所費,豐歲爲四五兩,歉歲不下六七兩,實爲原民難支之弊,依他道例,軍保米,許令以錢參半爲辭矣。本州旣入稍實,則純米雖關民弊,軍需有難代捧,依前收納之意,分付,何如?傳曰,允。
李羲甲,以備邊司言啓曰,吏曹判書金羲淳,備堂還差,仍察有司之任,何如?傳曰,允。
李羲甲,以司譯院一二提調意啓曰,勅使接見時,漢淸學御前通事,當以有資歷之人差下,而目今勅行當前,堂上譯官老病及赴燕,無以推移擧行。在前如此之時,多有陞品任使之例矣。漢學折衝金漢泰,爲人履歷,可合陞用,特爲加資,以爲及時任使之地,何如?傳曰,允。
鄭魯榮,以義禁府言啓曰,卽接月令醫員金宗龍手本,則時囚罪人沈誾之,屢日處冷之餘,素患疝症,猝然衝亘,又添毒感,喘促非輕,食飮全却,目下症形,萬分危劇云。罪人病勢如此,則一邊保放,一邊草記,曾有定式矣。沈誾之,姑爲保放之意,敢啓。傳曰,知道。
知敦寧李集斗疏曰,伏以臣,癃老·賤疾,閱月叫苦,前後享役,特蒙俯燭體諒之恩,伏枕感祝之際,又差冬至毓祥宮獻官,揆以義分,豈敢辭免,而目下病情,一如前狀,寒痰凝結於腰脅之間,左右牽掣,不能任自運動,起居行步,必須傍人,藥餌蔑效,委床度日。臣之病狀,通朝共知,肅敬之地,升降失措,拜跪無望,如此而將何能駿奔乎?實病難强,猥陳短章,冒死呼籲。伏乞聖明,天地父母,俯垂鑑諒,亟令該曹,卽爲變通,以安私分,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭許令該曹付標。
大護軍朴宗慶疏曰,伏以臣罪,臣自知之,以其地則戚畹之列,以其人則庸碌之類,位躋崇顯,官兼華膴,區區寸誠,自以爲竭識慮而盡精力,欲效萬一之報,而做爲之際,不協於人,愚昧之致,見忤於世。蓄嫌含慍,傍伺側睨,吹毛檢膚,覓疵索瘢,竟至於做作虛無之說,構陷罔測之地,去年今年,凶書悖疏,先後迭發,上貽君父之憂,下招門戶之辱,此莫非臣銜恩戀寵,未忍便訣,懷祿保位,不能早自決退之故也。尙誰怨尤,而噫,彼趙得永者,嘗與臣,雖無心契之托,有何血讎之視,今其疏語之全篇臚列,不翅千百言,有若急書告訐,駭機之至,雖極危怖,夷考其實,都是沒摸捉無倫脊之極口醜辱耳。臣雖鹵愚,豈欲與得永,費辭多辨,一一仰溷於黈纊之聽哉?至若引用竇憲·田蚡等事,驅穽下石,靡不用極,其急於構捏,巧爲援比,固不滿一哂,而亦安可一向泯默,不爲略暴其實狀乎?彼所云東巖池臺,臣族叔故都尉臣朴明源之舊庄,而久爲他人之所買有,臣旣給價贖還,則此豈攘攫,而其可近似於沁園之奪乎?南部隔在隣比,而屋宇頹圮,因該部之所願賣,遂作惠吏之文書廳,其爲公廨則一般,又豈可近似於武庫之取乎?科場臣之主試,不過一二,節製有何循私濁亂之跡,而鷹犬者何人,愛憎者何事,戕殺苟有是也,吏士卽臣所帶衙門之吏胥士卒也。臣雖欲掩諱,其可得乎?招呼各營,笙簫跌宕,公禮未罷,提挈賤娼,十目之視,十手之指,又焉敢誣也?頃當西師凱還,群情快說,略設小饌,以圖識喜,而籌司諸郞,巡撫軍官,閱月勞苦,宜使暢懷,分與酒食,隨送妓樂,亦可謂賁飾昇平,慰悅衆心之一道,是果狎褻於堂上,而及其賊頭周示之日,六營咸聚,破陣凱奏,是果跌宕於郊外乎?此外條列,指不勝摟,亦皆臆逆揣測,虛罔疑眩,而又所謂權之一字,此何說也?苟或有一毫彷彿於彼言,則乃人臣之大戾也。況如臣處地者,看作己物,罔有忌憚,則厥罪何居?權亦有分數,有威福之權,有事務之權,彼所云某權某權,亦不過事務之謂也。臣之所經諸職,卽文武·甲兵·錢穀·貢市之任,有是任有是事,有是事有是權,以此論臣權在掌握,其心所在,不亦甚乎?雖然其言之構虛捏無,公肆醜詆,本不足較,而臣心惕厲,亦不害爲他山之石也。惟其下段背馳二字之誣衊,用意至憯,遣辭絶悖,直驅之以護逆黨惡之科。臣覽之至此,不覺髮豎骨靑,駭惋憤痛,如不欲生。爲人子者,苟有一分人子之心,此等悖說,又寧忍無難加之於他人哉?夫裕·達之罪,擧國之所共誅也,一世之所共討也。臣以臣家之人,處地自別,彝性不泯,其於大義所關,大防所在,豈或有小忽於明張之義哉?今忽有得永之所脅持,遭此前古所無之惡言,言之者雖容易,聽之者其可堪乎?渠旣無端怨憾於臣,逞其恚恨,肆口詬辱,無所不至,末乃以此二字,抑勒構誣,不有餘力,顯售禍心,疑亂聽聞,必欲湛滅臣家而後已。是可忍也,孰不可忍也?今臣所遭,世復有哉?幸賴我聖上日月之明,洞燭無遺,昭晰備至,恩言懇惻,斥之以不倫無形,雖使臣自爲之辨解,亦何以加此哉?臣奉此聖敎,感涕無從,雖卽日滅死,亦復何恨,而所自悼者,臣行己無狀,不能遠避榮塗,處世昧方,亦多受人媢嫉,致此狼狽,僇辱身名,其將在朝,爲不忠之臣,在家爲不孝之人。每一思至,肝膽摧隕,寧欲溘然而無知,又奚暇論於官職之去就乎?殿下之於臣,天地也父母也。必欲愛而生之,拔之坑坎之中,置之袵席之上,乍罷旋敍,復授將任,始焉感祝,繼以震剝,臣情危蹙,如鳥傷弓,何敢以恩造之偏深,溫綸之鄭重,拚棄廉隅,冒沒進身,重犯蔑分之罪乎?特以事在師律,記過有命,雖不得不來待,而難回迷執,猶復逡巡,至下夜深臨殿之敎,辭旨旣嚴,義分益懼,乃敢黽勉受符,俯仰跼蹐,鐵限自在,席藁闕下,縮伏俟命。玆又涕泣疾聲,仰首鳴號於閔覆之下。哀之命也,不哀之命也,況今受符之後,粗伸其分,而臣之情勢,轉益悶隘,何可不更蘄體諒於殿下乎?伏乞聖慈,俯垂矜察,先改臣將兵之任。仍令攸司,議臣當律,以謝人言,以肅朝綱,臣不勝云云。答曰,省疏具悉。予於卿之所遭,不欲索言,於卿何有,於卿何損?況卿之所遭,猶屬之餘事,今見所陳,卿之情事,亦不可不念。宜令一伸,特許所請,俾安卿心。
上在昌德宮。停常參·經筵。
鄭魯榮啓曰,行大司憲金履度,執義金熙華,掌令姜世白在外,李允謙,持平李鐸遠呈辭,李應奎未署經,監察茶時之意,敢啓。傳曰,知道。
李羲甲啓曰,同副承旨李顯默今日不爲仕進,卽爲牌招,何如?傳曰,允。
備忘記,廣州留守李肇源下直,長弓一張,長箭一部賜給。
備忘記,統制使趙下直,長弓一張,長箭一部,片箭一部,筒兒一箇賜給。
傳于鄭魯榮曰,統制使留待。
傳于朴宗薰曰,廣州留守,統制使,新除授守令,差使員守令,竝先入侍後下直。
鄭魯榮啓曰,行兵曹判書趙尙鎭四牌不進推考傳旨,今方捧入,而命召傳授,一時爲急,一向違召,終不承膺,事體道理,萬萬未安。所當更請牌招,而係是一日五牌,何以爲之?敢稟。傳曰,更爲牌招。
備邊司薦望,以李海愚爲禁衛大將。
兵曹禁衛大將單李海愚。
鄭魯榮啓曰,新除授禁衛大將李海愚,卽爲牌招,傳授命召,何如?傳曰,允。
鄭魯榮啓曰,新除授禁衛大將李海愚時在京畿仁川地,命召傳授,一時爲急,斯速乘馹上來事,下諭,何如?傳曰,允。
傳于鄭魯榮曰,留院上疏入之。
以同副承旨李顯黙牌不進罷職傳旨,傳于朴宗薰曰,只推。
朴宗薰啓曰,玉堂上下番俱空,已至多日,事甚未安。副應敎洪冕爕,校理姜世綸,修撰李沆·洪起爕,副修撰李墷,竝卽牌招,以爲推移入直之地,何如?傳曰,允。
鄭魯榮啓曰,行兵曹判書趙尙鎭牌不進推考傳旨,今方捧入,而命召傳授,一時爲急,連日違召,終不承膺,事體所在,誠極未安。陳疏到院,而原疏以國忌正日,纔已退却矣。更爲牌招,何如?傳曰,允。原疏入之。
鄭魯榮啓曰,行兵曹判書趙尙鎭疏批已下,卽爲牌招,傳授命召,何如?傳曰,允。
鄭魯榮,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
鄭魯榮,以御營廳言啓曰,本廳別將吳文常身病甚重,勢難察任,改差,何如?傳曰,允。
兵曹判書趙尙鎭疏曰,伏以,臣狗馬賤齒,今已七十有三矣。視蔭之景,百疾侵凌,沈淹床席,與鬼爲隣,榮塗一步,萬念灰冷,凡百器使,已矣無望,而至於筋力奔走,其勢尤爲末由,惟幸置跡冗散,隨分調息,苟延縷喘,以爲餘生不報之報而已。不自意中權特除之旨,忽下於杜門病囈之中,臣誠驚惶震剝,繼以抑塞,岡知所以自措也。噫,臣於是職,亦嘗承乏叨冒,辭不獲命,屢朔盤據,而鑑識素蔑,旣無以甄別韎韋,材智極劣,亦無以綜鍊戎務,觸事昏錯,尤悔山積,果於京察之後,自速譏評,臚列備至,伊時事實之乖舛,旣蒙聖鑑之俯燭,雖不必更事煩浼,而至今追惟,惶恧交切,臣何敢諉以人言之爽實,歲月之稍久,而揚揚彈速,復蹈旣覆之轍耶?況念臣夙抱貞疾,到老益痼,癖積衝滿於肚腹而溏泄頻作,頑痰流注於筋骨而屈伸俱艱,冷氣小觸則如期闖肆,勞役稍過則一倍添損,雖在少壯之歲,已不得以恒人自居,而及乎癃衰之後,尤無寧息之時,邪祟迭攻,眞元漸脫,形殼雖存,直不過尸居餘氣耳。況値嚴寒之節,雖在房闥之間,常有喘喘垂盡之意,凡此形症之危惡,氣息之澌綴,實是通朝之所共憐憫者也。至若往年冒膺之時,則年紀未甚衰暮,病狀猶堪振作,雖或黽勉供職,而顚仆之慮,恒切于中,矧今之距癸亥,亦已十年于玆,而暴衰之形,殆甚下山,難醫之症,便同浸水,比諸往時,已不知落下幾層,則今雖欲陳力於侍衛之列,效誠於銓注之間,決是行不得之事。且其病氣連綿,神思銷落,班簿之高下,流品之淸濁,一不記念,茫然若前生事,雖云宿趼,實是生手,尤何以抖擻精力,向前擔夯也哉?大凡官職辭受,毋論大小緊漫,固當量力揣分,不底後悔,而不專在於含恩怵義,趨走爲恭,則曷嘗衰頹如臣,痼病如臣,而冒當本兵之重寄者乎?苟使臣之病情,有一毫可强之勢,則臣以常調凡品,猥荷不世之洪渥,塵刹圖報,寸心如丹,湯火趨命,身非己有,況又特授之恩,感激居先,豈敢不拚棄他事,冒沒一出,而其奈昏囈之喘,欲起還仆,何哉?左右參倚,趨承無路,荐違嚴召,冞增悚隘。玆敢略具短章,仰瀆崇聽,疾痛之呼,未敢緩聲,庸材菲識之初不稱當,亦不暇槪及焉。伏乞聖慈,諒臣情地之兢蹙,㦖臣癃疾之沈苦,亟賜鐫改臣新授之職,俾重任無曠而殘喘獲蘇,公私不勝萬幸。臣無任云云。答曰,省疏具悉。卿其勿辭行公。
護軍閔命爀疏曰,伏以,臣姿性庸憒,疾病浸淹,積年癃痼,便成籧除,公私間陳力之事,每不能如意自强,居常跧伏,非但臣心之自顧悚恧,抑亦通朝之所共㦖然者。入秋以來,素患痰癖之症,忽復衝亘,宛轉床笫,屢月于玆矣。比來風寒,最妨病祟,四五日來,更加一層,奄奄垂盡,便一僵屍,尋常飮啜之間,轉側之際,亦須傍人,至若動身出門,初非暇論。此際明陵節享之帖,見方差下,臣震惕㦖阨,益添病思,如臣蔑劣之姿,旣無他報效之圖,區區塵刹之願,只在於筋力奔走而已。如有一分可强之勢,則從前矢心,未嘗爲蘄免之計,而目下病狀,實無跬步蠢動之望。玆敢疾聲呼籲於㦖覆之天。伏乞聖慈,亟令攸司,俾卽變通,以重享祀之禮,仍治臣瀆擾之罪,以肅朝綱,以安私分焉。臣無任云云。答曰,省疏具悉。疏辭許令該曹改付標。
護軍尹序東疏曰,伏以,臣卽伏奉祭帖下者,見差健元陵冬至祭享官矣。其在蹶之義,固宜駿奔之不暇,而第臣素患痰喘之症,當寒添劇,及其胸膈之衝亘,呼吸短促,少或風冷之觸冒,頭目眩暈,委頓床笫,不省四到,以此病狀,萬無起動之望。玆敢不避猥越,呼籲於崇嚴之下。伏乞聖慈,俯垂諒察,特令該曹劃卽變通,以重享祀,仍治臣瀆撓之罪,以肅朝綱,千萬幸甚。臣無任云云。答曰,省疏具悉。疏辭許令該曹改付標。
副應敎洪冕爕,校理姜世綸,校理李錫祜,修撰李沆,修撰洪起爕,副修撰李墷等疏曰,伏以,噫,彼趙得永疏語出,而亦一世變之大者也。渠之年前樹立,非不有辭,而伊後行己,已多無狀,爲世指目者久矣。在渠道理,固當杜門斂跡,沒齒自靖,以爲一分贖愆之圖,而乃敢肆然以臺閣自居,托以應旨,投呈一疏,攙引長孫后一句語,隱然指擬於不敢言之地,歎惜之言,無難援比,閃映之意,自底綻露,以跡則無嚴,以罪則不敬,渠若有嚴畏敬謹之心,豈敢以此等句語,直陳於殿下之前哉?島配雖幸蒙允,刑政猶失太寬,臣等謂金甲島移配罪人趙得永亟施加等之律,宜矣。臣等無任云云。省疏具悉。非大臣也。加律之言,何爲也?不允。
敎廣州留守李肇源書。王若曰,周東郊保釐之任,古難其人,宋西京居留之官,今屬之子。庸畀管轄重地,俾鎭畿輔一方。惟卿,簪纓詩禮之門,黼黻文章之彦。世德之金章玉潤,當今無出右焉,家聲之蘗苦氷淸,曰汝有所受也。文學政事,蔚然淸朝之藎臣,忠孝謹廉,允矣名門之賢胤。處頹俗視奢汰爲恥,律己以家規,自先朝受特達之恩,儲望以宰輔。惟前後簡拔之有素,伊中外望實之俱隆。眷彼南漢一隅,卽我左海重鎭。比湖嶺而有異,重任非按籓,與沁華而竝稱,其責也守鑰。府庫貯甲兵之富,以備緩急之需,保障當咽喉之衝,實爲內外之應。念昔年設施之重,何今日疎虞之多。城池頹靡,政急修葺之擧,防禦怠忽,宜懋振刷之方。滑校有濫橫之嘆,那無懲戢之政,生民受侵漁之弊,擧望懷保之恩。當是時屬誰,非此人莫可。玆授卿以廣州府留守兼南漢守禦使。卿其祗服寵命,殫竭弘猷。若其興學而備戎,自是施措間事,凡係便民而利國,何待勸勉而能?外營寄節制之權,詎或忽於戎務,南城畀牧禦之任,大可觀於治規。於戲,往汝欽哉。得君重耳,輕裘緩帶,可想晉都督之風流,雙嶌鳴琴,不徒趙太守之雅望。故玆敎示,想宜知悉。知製敎李錫祜製進。
敎統制使趙書。王若曰,西閫授仗銊之任,方責一面之可當,南維移統節之權,特畀三道之專制。宸簡非偶,廟剡已完。顧玆環海之雄藩,實是有國之巨鎭。永念統制使之肇號,粵自忠武公而設防。陸地營雉堞千尋,壯要衝之鎖鑰,水路創龜艦萬軸,運心籌之鞱靲。鯨波接扶桑之鄕,控制殆數千里,豹纛開細柳之壘,設置歷二百年。兼兩使而體貌尤尊,錢穀甲兵之特爲保障,較諸路而管轄最重,臺隍樓櫓之作我藩屛。邇來備禦之日疎,蓋緣昇平之歲久。舳艫任他朽敗,而戎政孰能繕修,鞭鞾疲於饋遺,惟工作殆無暇隙。迨玆釐革之方急,所以掄選之尤難。惟卿,忠勤自持,廉介可尙。有恂恂能讓之意,古將遺風,無赫赫求譽之心,儒素本色。資歷殆遍於內外,恩遇無替於始終。凶穢忽警於關西,嗟時事若無涯涘,措畫得宜於海閫,伊民情賴以全安。矧今統三方旌節之任,卽卿傳一門箕裘之業。故此時在心之簡,蓋平日注意也深。玆授卿以三道統制使兼慶尙右道水軍節度使,卿其欽玆寵章,愼乃職事。倭虜之情狀難測,寧忘倉卒之憂,戎陣之紀律不嚴,宜思申明之道。未陰雨而撤桑土,期盡綢繆之謨,鍊卒伍而峙糗糧,毋忽守禦之重。惟謹與直,固已卿素所有諸,以猛濟寬,實爲予亦當勉者。常存居安思危之戒,須殫同休共戚之心。於戲,草木知名,旌旗變彩。轅門之牙纛是仗,庶藉熊虎之雄圖,閑山之壁壘尙留,忍說龍蛇之宿恥。故玆敎示,想宜知悉。知製敎李重蓮製進。
壬申十一月十六日辰時,上御熙政堂。廣州留守·統制使·差使員守令,新除授守令入侍時,右承旨朴宗薰,假注書朴龍祜,記注官文養老·車翊修,廣州留守李肇源,統制使趙,綾州牧使金履錫,南原縣監洪集圭,三嘉縣令吳徹常,麟蹄縣監柳仁根,高山縣監李文載,鎭岑縣監鄭履元,全義縣監李昇明,長連縣監吳慶德,中和府使金周喆,砥平縣監趙鎭衡,以次進伏訖。上曰,皆進前奏職姓名,可也。肇源進伏奏職姓名。上曰,下去善爲之,可也。進伏奏職姓名。上曰,下去善爲之,可也。仍命退。肇源等退出。履錫·集圭·徹常·文載·履元·周喆·慶德·昇明·仁根·鎭衡等以次進奏職姓名。上命竝退。履錫等退出。宗薰曰,新除授守令仍爲下直乎?上曰,依此爲之。宗薰曰,周喆未署經,何以爲之乎?上命書傳敎曰,新除未署經守令,竝除署經。宗薰曰,新除守令不待迎勅而交遞乎?上曰,雖下直,迎勅後交遞,可也。仍命退。承史以次退出。
上在昌德宮。停常參·經筵。
鄭魯榮啓曰,合辭方張之時,憲府無詣臺之員,事甚未安。除在外,差祭外,呈告人員,卽爲牌招,何如?傳曰,允。
鄭魯榮啓曰,來二十一日朝參日次矣,敢稟。傳曰,停。
朴宗薰啓曰,來二十一日輪對日次矣,敢稟。傳曰,當次人受點,後日次待令。
朴宗薰啓曰,同副承旨李顯默今日不爲仕進,卽爲牌招,何如?傳曰,允。
鄭魯榮啓曰,禮曹判書李益運,刑曹參判李志淵,右尹李文會,行大司成朴宗京除拜後,過三日不爲出肅,依定式推考警責,仍卽牌招察任,何如?傳曰,允。
鄭魯榮啓曰,行兵曹判書趙尙鎭牌不進推考傳旨,今方捧入,而命召傳授,一時爲急,連事違召,無意承膺,事體所在,極爲未安。更爲牌招,何如?傳曰,許遞,政官牌招開政。
以同副承旨李顯默牌不進罷職傳旨,傳于朴宗薰曰,只推。
以副應敎洪冕爕,校理姜世綸,修撰李沆,副修撰李墷牌不進罷職傳旨,傳于朴宗薰曰,只推
朴宗薰啓曰,玉堂上下番俱空,已至多日,事甚未安。副應敎洪冕爕,校理姜世綸,修撰李沆,副修撰李墷,旣有只推之命,竝卽牌招,以爲推移入直之地,何如?傳曰,允。
傳于朴宗薰曰,發遣吏郞,諸執事,淸齋與否,摘奸以來。
朴宗薰啓曰,吏曹參判洪羲臣,參議金敎根牌不進推考傳旨及罷職傳旨,今方捧入,而開政命下之後,如是違牌,事甚未安。判書金羲淳在外,參判更爲牌招,何如?傳曰,允。參議只推,一體更爲牌招。
朴宗薰啓曰,吏曹判書金羲淳,自鄕上來,一軆牌招,何如?傳曰,允。
朴宗薰啓曰,吏曹判書金羲淳牌不進,參判洪羲臣再牌不進推考傳旨,今方捧入,而開政命下之後,如是違牌,事甚未安。參判所當更請牌招,而係是一日三牌,何以爲之,而參議金敎根疏批已下,與判書更爲牌招,何如?傳曰,允。與參判嚴飭牌招。
大司諫鄭景祚,司諫南惠寬,獻納李在璣啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克寬,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不稱施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。逆鏔岡赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之寃憤,可以小洩。而今旣決案正法,則孥戮之法,便是應行之典,請正法罪人鏔亟施孥戮之典。噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前矛,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,快施典刑。噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡。是宜益加刑訊,到底盤鞫,而究覈未竟,遽置末勘。噫,今此酌處,雖出於好生之意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,夬施典刑。梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施常施之律。請梟示罪人性世亟施孥戮之典。趙得永之罪,可勝誅哉?賦性陰譎,行己鄙悖,無恥嗜利,固是平生之伎倆,蔑倫乖理,久爲當世之指目,親知亦多棄絶,擧朝無不唾罵。渠若有一分顧忌之心,固當屛伏訟愆,不敢自齒平人,而乃反揚揚肆氣,急急投疏,外托應旨之稱,內售不逞之心,全篇語意,旣是論人,則抑亦不患無辭,而長孫后譏斥馬后之言,又何爲而發也?隱然指擬於不敢言之地,辭語絶悖,旨意叵惻,渠雖至凶至憯,亦嘗北面於殿下之庭者,則何敢以如許無倫之說,肆然發諸口而筆之書,甘心自陷於大不敬之科乎?情跡畢露,斷案已成,而若不嚴加盤覈,亟施當律,則倫綱斁絶,義理晦塞,將不知至於何境。思之及此,豈不凜然寒心哉?請金甲島島配罪人趙得永,設鞫嚴問,快正王法。新除授正言洪光一,時在公忠道永同地,司憲府行大司憲金履度,時在京畿水原府任所,執義金熙華,時在江原道春川地,掌令姜世白,時在慶尙道尙州地,請竝斯速乘馹上來事,下諭。答院曰,不允。李戒國等事,亟停勿煩。趙得永事,不允。下諭事,依啓。
大司諫鄭景祚,司諫南惠寬,獻納李在璣啓曰,臣等俱以無似,淸朝耳目之任,本不稱當,而或有自來情勢,或因目下老病,未能效出一言論一事,仰副我聖上求助之盛念,每一循省,惶汗浹背,乃者儒臣之疏,以寒蟬仗馬之喩,備陳臺閣溺職之失,此是切實之論,則臣等惟當愧服之不暇,何敢爲費辭自明之計哉?然而有言責者,旣遭不言之斥,廉義所在,豈可抗顔蹲冒,重貽當世之譏笑乎?宜卽相率引避,而懲討方殷,不敢言私,尙此泯默,揆以廉防,所失尤大。以此情踪,其何可一刻晏然於臺次乎?請命遞斥臣等之職。答曰,勿辭,亦勿退待。
鄭魯榮啓曰,大司憲·執義·掌令一員未差,李允謙,持平李應奎差祭,李鐸遠牌不進,監察茶時之意,敢啓。傳曰,知道。
以持平李鐸遠牌不進罷職傳旨,傳于鄭魯榮曰,只推。
傳于鄭魯榮曰,在外臺諫竝許遞,前望單子入之,待下批,牌招察任。
臺諫前望單子入之,執義柳鼎養,掌令任㸁,正言安尙默落點。
朴宗薰,以禮曹言啓曰,卽接明陵所報,則今此冬至祭享時,兩官當爲備員將事,而別檢鄭禮容身病猝重,萬無進參之望云矣。莫重祭享,兩官不可不備員,別檢鄭禮容,今姑改差,其代卽令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以黃基安爲明陵別檢。
兵曹口傳政事,護軍林漢浩,副司果兪理煥·洪晩爕竝單付。
宣傳官金鎭永書啓,臣於本月十六日卯時量,以氷津摘奸事,敬奉聖敎,先自乫頭,轉至楊花津·西江·玄石湖·麻浦·龍山等津,次第看審是白乎,則凍氷之厚簿,隨其水勢之緩急,而鑿氷裁尺則或一寸二寸,各有不等,故行人通涉,非所可論是乎所,各該津將,揷旗嚴禁是乎等以,臣亦完氷前勿爲通涉之意,別加嚴飭是白乎旀,其中麻浦段,水勢灘急,氷合淺薄,故伐氷而行船,此津通涉,無慮是白齊。傳曰,知道。
宣傳官柳信儉書啓,臣於本月十六日卯時量,以纛島·三田渡·松坡·廣津泮氷摘奸事,伏奉聖敎,馳往各津是白乎,則纛島段氷合完如盤石,人馬通涉無慮是白乎乃,猶有未信底意,各別申飭於洞任處是白遣,三田·松坡·廣津段,未及完氷,故打鑿薄氷,僅爲行船是白如乎,三田渡別將具在元處,使之審愼渡涉之意,另加申飭是白齊。傳曰,知道。
宣傳官吳致勛書啓,臣於當日卯時量,以各津泮氷摘奸事,敬奉聖敎,先爲馳往于鷺梁津,看審是白乎,則自本月十四日氷泮,故伐氷而用船通涉是白乎旀,裁尺氷厚則爲二寸五分是白乎旀,沙工等言內,日氣連寒,則非久乘氷是如爲白乎旀,次詣銅雀津,看審是白乎,則自本月十三日夜氷泮云,而裁尺氷厚,則差薄於鷺梁是白乎乃,亂澌流塞氷底,勢難伐氷,故人畜毋得通涉之意,立旗禁斷是白遣,次詣西氷庫津,看審是白乎,則自本月十三日夜氷泮,至十四日始用穴船,至今通涉,而裁尺氷厚則爲二寸三分是白遣,次詣漢江津,看審是白乎,則自本月十三日夜氷泮,而流澌亂塞,不得用穴船是白遣,裁尺氷厚,則爲二寸五分是白乎旀,次詣豆毛浦看審是白乎,則自本月十三日夜氷泮,而裁尺氷厚則爲二寸七分是白乎乃,人馬來往,初非可論是白乎所,鷺梁·漢江兩津將處,使人畜毋得輕先乘氷之意,各別申飭是白齊。傳曰,知道。
領議政金載瓚箚曰,伏以,水原留守金履度移拜大司憲矣。固當隨卽差代,而本府事有切可悶者。蓋災邑守令,必請仍任,卽以災邑不可易倅,荒政難付他手故也。今以本府之大,連値海坊之災,目下民勢,實是災邑之最,而催科救荒,政屬方張,管轄之責,專在守臣。若使守臣,此時遞易,則民情必見騷繹,邑務不當渙散,況念本府近漸淍弊,無復昔日之比,雖使守臣,聚精殫心,久任責成,尙憂其難濟,而今又未經一歲,數遞如此,則誠不無收拾不得之慮,其爲憂不但在於災邑而已,荒政而已。臺職遞授,事體雖重,臣以爲,特仍前任,俾奏成效,恐不可已也。取進止。答曰,省箚具悉卿懇。所請依施,仍傳于朴宗薰曰,此批答遺史官,傳諭于領議政。
吏曹參議金敎根疏曰,伏以,臣於待罪喉司之中,伏奉恩旨,以臣爲吏曹參議者,臣誠驚惶感悚,莫省攸措。噫,是職何等職也?佐貳冢宰,銓衡才彦,甄別賢否,激揚淸獨,其爲任也淸而要,其爲選也難且愼,苟非通才雅望,爲一世所推重,則莫宜居之。臣是何人,萬有一擬議於其間乎?臣本庸庸碌碌,百不猶人,早爲祿仕,倖竊科第,釋褐五年,遽從大夫之後,每自循省,騂顔汗背,至於見職,又是進一步之地也。誤恩愈摯,新簡遽及,蚊山之顚踣,觴竽之汎濫,可立而待之,一身之無幸,有不可恤,上累則哲之明,下貽名器之辱,亦豈細故也哉?況今長銓,卽臣之族叔也。朝彦林立,何患無人?一門之內,竝居銓地,不但私分之兢惶,益覺公格之苟艱,昨欲披瀝衷懇,以效必辭之義,庚牌屢臨,至有勿爲呼望之命,雖不得拚棄廉隅,冒沒出肅,反顧初心,不勝慙惶,今豈容誘以一番行政,而因仍蹲冒,恬若固有乎?召命之下,蠢動無路,玆敢冒陳短章,仰瀆崇嚴。伏乞聖慈,諒臣情之非出飾讓,亟命鐫遞臣職,因治臣逋慢之罪,以肅朝綱,以安微分,不勝幸甚。臣無任云云。省疏具悉。爾其勿辭察職。
校理李錫祜疏曰,伏以,臣得伏見前吏曹判書曺允大疏本,有不勝驚駭者。臣於日昨治疏將上之際,前吏判對辯之章出矣。其所爲說,苟且文過者,甚是不韙,故尾陳數句之論斷,粗效官箴之義矣。今此自引之章,盛氣噴,不啻劻攘,臣雖疲劣,不欲呶呶較挈,而第其筵敎所載,歸之傅會,眞可謂無忌憚云者,是何等可驚而可駭者乎?臣疏中傅會云云,以其對辯之語,謂之傅會,重臣則勒把歸之於莫重之筵敎,謂之傅會,老成人口氣固如是乎?蓋霜露舒慘,在上之造化也。淸濁激揚,在下之持論也。徒見其雨露之沾被,而不知有霜雪之震肅,則是豈可曰善觀上天造化之盛也?此重臣非不知此箇道理,而急於掩護營私之跡,拈出聖朝筵敎中一時恩露所濡之一句,隱然作爲自證之端,而不念淸朝百年公議之不泯者。此臣所謂傅會爲說者也。苟論其無忌憚,則傅會者爲忌憚乎,抑責其傅會者爲無忌憚乎?噫,彼重臣,位躋崇班,職在銓衡,旣不能盡激揚之政,以致淸議之見斥,則在今日道理,只當受而爲過,雍容平說,以守無辯之義,不此之爲,一疏再疏,愈出愈激,期於角勝而後已,臣不勝慨然。至於脅勒搆捏,改換頭面等語,殆無異於街路上叫嚷,誠不滿一哂。第臣骳骫巽軟,不能見重於同朝,乃有謬辱之至此,撫躬慙歎,尙誰咎哉?伏乞天地父母,俯諒臣難冒之義,亟遞臣見帶之職,以安賤分,以謝人言,千萬幸甚。臣無任云云。省疏具悉。爾其勿辭察職。
上在昌德宮。停常參·經筵。
鄭魯榮啓曰,大司憲未差,執義柳鼎養,掌令任㸁傳旨未下,李允謙,持平李應奎差祭,李鐸遠呈辭,監察茶時之意,敢啓。傳曰,知道。
鄭魯榮啓曰,禁衛營將官來言,今日本營軍兵日次私習云矣,敢啓。傳曰,知道。
鄭魯榮啓曰,御營廳將官來言,今日本廳軍兵日次私習云矣,敢啓。傳曰,知道。
李羲甲啓曰,同副承旨李顯默今日不爲仕進,卽爲牌招,何如?傳曰,允。
傳于朴宗薰曰,禮房承旨馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
傳于鄭魯榮曰,日寒如此,禁府·刑曹輕囚放釋。
傳于李羲甲曰,日寒如此,街路流丐,實可矜念,各別結幕以給,俾無呼寒之弊事,分付該廳。
以副應敎洪冕爕,修撰李沆,副修撰李墷牌不進罷職傳旨,傳于朴宗薰曰,只推。
朴宗薰啓曰,玉堂上下番俱空,已至多日,事甚未安。副應敎洪冕爕,修撰李沆,副修撰李墷,旣有只推之命,竝卽牌招,以爲推移入直之地,何如?傳曰,允。
以同副承旨李顯默牌不進罷職傳旨,傳于李羲甲曰,只推。
以執義柳鼎養,掌令任㸁,正言安尙默牌不進罷職傳旨,傳于鄭魯榮曰,只推。
兵曹口傳政事,護軍單任希存。
鄭魯榮啓曰,吏曹判書金羲淳再牌不進,參判洪羲臣三牌不進,參議金敎根牌不進推考傳旨及罷職傳旨,今方捧入,而開政命下之後,連事違召,不卽承膺,誠甚未安。判書·參判,所當更請牌招,而判書係是一日三牌,參判係是一日四牌,何以爲之?敢稟。傳曰,參議只推,與判書·參判一體嚴飭,更爲牌招,違牌,勿爲呼望。
鄭魯榮啓曰,臣敬奉聖敎,馳往義禁府,取考囚徒案,則時囚罪人沈誾之以楊州監牧官,馬城樹木,擅自亂斫。洪景斗以砥平縣監,因一論題,投呈印符,不可以輕囚論,而方在保放中,故竝仍,仍爲馳往典獄署,取考囚徒案,則御寶僞造罪人七名,結案罪人一名,殺獄罪人二十四名,殺獄干犯罪人四名,大將牌偸竊罪人一名,俱是重囚,故竝爲仍囚,此外人命致死干連刃刺人物,潛造紅蔘,拔釰齊庭等罪人七名,不可以輕囚論,故竝仍囚,其餘各司雜犯罪人八名,係是輕囚,故竝依傳敎放送之意,敢啓。傳曰,知道。
有政。吏批,判書金羲淳進,參判洪羲臣未肅拜,參議金敎根進,行左承旨李羲甲進。以李堯憲爲兵曹判書,朴宗慶爲大司憲,徐榮輔爲刑曹判書,林漢浩爲左尹,任希存爲同義禁,李羲玄爲社稷令,洪善謨爲濟用判官,水原留守金履度仍任事承傳,舍人單金箕殷,開城府分敎官單全錫天。
兵批,判書未差,參判趙興鎭病,參議李德鉉入直進,參知李憲琦未書拜,右副承旨鄭魯榮進。上護軍曺允大·趙尙鎭,副護軍宋冕載,副司直金熙華姜世百,副司果洪光一,以上竝單付。
鄭魯榮啓曰,新除授兵曹判書李堯憲,卽爲牌招傳授命召,何如?傳曰,允。
傳于鄭魯榮曰,東班日課頒賜單子,誤爲書入,當該堂上及捧納承旨,竝推考。
以慶尙監司金魯應狀啓,蔚山府民家失火事,傳于李羲甲曰,聞甚矜惻,被燒人等處,別加慰撫事,分付。
鄭魯榮,以義禁府言啓曰,卽接鐵山縣監柳成逵牒報及成冊,則謀反大逆罪人志相應坐諸人,査出以來矣。志相子執耒年十二,次子執耨年五,俱以年未滿免絞,執耒慶尙道英陽縣,執耨靑松府,竝緣坐爲奴,妻金女開寧縣,女阿只連全羅道南平縣,竝爲婢,叔雲鵠長水縣,仁鵠務安縣,竝流三千里安置,而右罪人等,方囚鐵山縣獄云。令刑曹押送于各其配所,何如?傳曰,允。
宣傳官具錫朋書啓,臣於本月十六日卯時量,臨津江泮氷摘奸事,敬奉聖敎,卽爲馳往看審是白乎,則以海潮往來之故,流澌間間積峙,氷合厚薄不齊,鑿氷裁尺,則或爲一二寸,或爲四五寸,而人馬之登氷往來,姑非可論是白乎旀,以西路要津,鑿成一路,僅用穴船是白如乎,該津將處,使人畜審愼渡涉之意,各別申飭是白齊。傳曰,知道。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,朝廷二品以上·六曹堂上冬至單子問安。答曰,知道。世子宮單子問安。答曰,知悉。
鄭魯榮啓曰,大司憲朴宗慶,執義柳鼎養,掌令任㸁未肅拜,李允謙,持平李鐸遠呈辭,李應奎未署經,監察茶時之意,敢啓。傳曰,知道。
鄭魯榮啓曰,禁衛營將官來言,今日本營軍兵日次私習云矣,敢啓。傳曰,知道。
鄭魯榮啓曰,御營廳將軍來言,今日本廳軍兵日次私習云矣,敢啓。傳曰,知道。
李羲甲啓曰,同副承旨李顯默今日不爲仕進,卽爲牌招,何如?傳曰,允。
鄭魯榮啓曰,兵曹判書李堯憲牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
朴宗薰啓曰,領議政金載瓚,左議政韓用龜有稟達事,率禮堂來詣請對矣。傳曰,入侍。
鄭魯榮啓曰,禁衛大將李海愚自鄕上來云。卽爲牌招,傳授命召,何如?傳曰,允。
鄭魯榮啓曰,禁衛大將李海愚謂以情地悚蹙,奉牌闕外,不卽承膺,命召傳授,一時爲急,而如是逡巡,揆以事體,萬萬未安。從重推考,何如?傳曰,武臣之自前不敢違召,已有飭敎,豈敢如是?嚴飭卽爲入來。
傳于朴宗薰曰,俄者大臣·禮堂,陳請明年陳賀進宴等禮,小子自內亦已縷縷仰達,而慈殿斷斷不聽,在小子養志之誠,奉承而已。且年凶歲饉,慈心尤以是牢拒,下情雖缺然,奉承之外,豈有他道?進宴置之,只行賀儀,以伸祝慶之誠。
朴宗薰啓曰,吏曹判書金羲淳,參判洪羲臣,參議金敎根牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允,參議只推,一體牌招。
朴宗薰啓曰,吏曹判書金羲淳,參判洪羲臣,參議金敎根再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判一體更爲牌招。
以副應敎洪冕爕,修撰李沆,副修撰李墷牌不進罷職傳旨,傳于朴宗薰曰,只推。
朴宗薰啓曰,玉堂上下番俱空,已至多日,事甚未安。副應敎洪冕燮,修撰李沆,副修撰李墷,卽爲牌招,以爲推移入直之地,何如?傳曰,允。
朴宗薰,以備邊司言啓曰,新除授綾州牧使金履錫,前以咸陽郡守,入於御史鄭晩錫啓罷中,所論諸條,具在原啓矣。六月飭敎之下,遽擬見職,有違令甲,當該守令改差,政官推考,綾州牧使之代,令該曹口傳擇差,待下批催促下送,何如?傳曰,允。
吏曹口傳政事,以南麟耉爲綾州牧使。
鄭魯榮,以都摠府言啓曰,今日入直內三廳武兼禁軍及軍兵等,當爲中日習射技放,而冬至相値,不得設行之意,敢啓。傳曰,知道。
朴宗薰,以禮曹言啓曰,今十一月十九日冬至朝賀諸道所封箋文中,南兵使柳相亮,以應封官兼別軍職,故各爲封箋矣。一體看審捧入之意,敢啓。傳曰,知道。
鄭魯榮,以刑曹言啓曰,義禁府啓辭內,卽接鐵山縣監柳成逵牒報及成冊,則謀反大逆罪人志相應坐諸人,査出以來矣。志相子執耒年十二,次子執耨年五,俱以年未滿免絞,執耒慶尙道英陽縣,執耨靑松府,竝緣坐爲奴,妻金女開寧縣,女阿只連全羅道南平縣,竝爲婢,叔雲鵠長水縣,仁鵠務安縣,竝流三千里安置,而右罪人等方囚鐵山縣獄云。令刑曹押送于各其配所,何如?傳曰,允事,命下矣。右罪人等方囚鐵山縣獄,令本道卽爲押送于各其配所之意,分付道臣,何如?傳曰,允。
同副承旨李顯默疏曰,伏以,臣一病貞痼,多年跧伏,自分癃廢,屛跡朝行,不意簪履之眷,頻及床笫之命,銀臺除旨,聯翩於數月之內,蓬蓽生輝,隣里動色,臣感激恩數,不敢荐違,頃於天牌之下,力疾仕進,未及數日,病狀莫强,幸於其時,卽蒙恩遞,得免顚仆。而入冬以來,形症轉劇,神識益耗,與鬼爲謀,奄奄少陽界意,日昨寵除,又在於昏囈涔涔之際,捧誥攢祝,冞切感惶。第臣病情,苟有一分可强之勢,則固當聞命趨承,卽地蹶之不暇,而較諸向時,又不啻落下幾層,言語動作,常多顚錯,夙夜供劇,匪可擬議,鎭日違傲,義分都虧,瞻望象魏,祗益惶蹙。玆敢略控實狀,仰瀆崇嚴。伏乞聖慈,俯垂悶憐,亟賜遞改,以安私分,仍治臣瀆擾之罪,以肅朝綱,千萬幸甚。臣無任云云。省疏具悉。所請依施。
同敦寧柳疏曰,伏以臣伏奉敎旨,以臣爲同知敦寧府事者,臣且惶且感,怵畏義分,雖不得不冒沒出肅,而臣於見職,本無敦寧,揆以格例,不可仍帶。玆敢短章自列,仰瀆崇嚴。伏乞聖慈,特許鐫免,以重官方,以存公格焉。臣無任云云。答曰,省疏具悉。疏辭下該曹稟處。
全羅監司朴崙壽疏曰,伏以,臣猥將歉民切矜之情,冒控災結準劃之請,及奉批旨,許令從速稟處,臣與南民,惟日夕顒俟覆奏,卽伏見備局行會,以災政至重,各有分定,有不容隨時加減,必以前所劃下,務從精分爲辭。以今國計,寧簡毋濫,臣雖愚昧,豈或不知,而有刪無過,亦旣見諒,臣之以啓以疏,一籲再籲,豈得已也?蓋本道之今年災荒,似勝己巳,反甚庚午之狀,臣已屢陳之矣。更不敢張皇,而己庚之災,皆未移也。今年被災,則皆在已移之後。夫未移之入災也易,已移之入災也難,旣已移種,而略有穗穎之形,則官吏例蘄執災,雖或入災,而罕給全災,究其實則初無可食,與未移何異哉?況己庚則代播食實之處,以未移入災,今年則均不食實,而以已移減災,卽此一款,今年災民之不幸,反有甚於己庚,而其未入災者,固多稱冤,今乃就已入之災,而屢加點退,畢竟自臣營剋減者,爲一萬二千三百餘結,外此卽臣前所陳,減一把不得,削一束不得者也。不如是則削萬二千於前者,獨不可削八千於後,而不避猥越之誅,甘犯瀆擾之科哉?雖令災劃,準臣所請,見減之民,已多失望,此而又減於已減之後,强敷其未敷之數,其勢誠末由。顧今窮蔀事情,轉益遑汲,鶉衣鵠形,奠接爲急,而臣若煩瀆是懼,泯默而止,使彼濱死之災民,不免於冤徵,坐視其流散,則是豈臣所忍爲也,亦豈臣所敢爲也?玆敢冒死申籲。伏乞聖慈,俯垂矜諒,特許準請,俾災歲窮民,得蒙終始之澤,千萬幸甚。臣無任云云。答曰,省疏具悉。所請令廟堂更爲稟處。
執義柳鼎養疏曰,伏以,建天地而不悖,質鬼神而無疑,傳諸萬世而不可泐者,辛壬之大義理也。國而無此,則中國而幾於夷狄矣,人而無此,則冠裳而變爲禽獸矣。可不謂嚴且懼乎?昔我英考丙午,臣祖故修撰臣謙明,以正言上疏曰,今日忠逆之辨,不須多言。當先王有疾之日,爲宗社大計,策我殿下爲儲君,請以代理者忠也。以建儲代理,爲篡奪廢立,而屠戮四大臣,網打一時士流者乃逆也。爲今日殿下之臣子,而有忽於討復之義,則臣以爲,如臣等輩,無以自解於春秋趙盾之誅也。亦粵我先朝丁酉,臣父故判書臣戇,以大司諫,有景廟實錄改修之請,賊輝誣奏陳辨之啓及戡亂錄序文洗補之奏,竝蒙嘉納之敎。臣自在生髮之未燥,習熟於家庭之內者,已如此矣。嗚呼,歲月旣久,人心陷溺,朝廷之上,老成凋零,閭巷之間,聞見寢遠,人之聞此者,殆若見上古茹毛飮血之俗,莫不相顧而驚怪之。此非細憂也,而其變幻是非,壞亂義理,未有甚於今番曺允大之疏矣。彼疏中有曰,國是大定,懲討肆行,而至若眞儉,則除都憲擢宗伯,嚮用如初,一無所礙,其子寢郞,又在此後。噫嘻,此何言也?辛壬之義,乍顯乍晦,至於英考乙亥而大明於世,及乎先朝丙申以後,如日中天,彼之所謂國是大定,懲討肆行者,卽指乙亥之以前耶,以後耶?謂在於以前,則輝光之徒,固在相職,邦誣未伸,忠賢還在罪籍,檀·儉之輩,起自遠竄,擢在六卿,其子寢郞,又何可言?謂在於以後,則眞儒已施逆律,儉之所犯,姑捨是,焉有逆如眞儒,而其弟其姪,敢廁於仕籍耶?且況其平日右袒之人,莫不革心向化,聲討之章,同然一辭,日積於公車,一按可知也。獨對一款,眞儉倡之,而夢寅之急書,一鏡之凶疏,無不言之,彼所謂非眞儉之所獨言者,可見其愈護而彌彰,欲巧而反拙也。六萬銀貨用之何處云者,其果就事論事而止乎?泰耉冒嫌之說,繼之於後,而至曰仲約有先見之明,仲約卽眞儉之字也。又於儉疏,有以辛丑七賊之疏,謂綱常所係,名義所關,此皆在於尹焜憲府之啓,安世甲還給之疏,烏可祕之?沈檀則本以賊䥴之鷹犬,戕賢醜正之習,自是伎倆,告廟按律之論,無不擔當,甲戌以後,廢枳不復者殆三十年矣。忽於辛丑之冬,起長天曹,而腸肚相連於一鏡,急變暗嗾於虎龍,擢置金吾,鍛鍊誣獄,毒殺忠賢,主張兇論,以其最著者而言之,則妖儉事出之後,宜其先請拿鞫,窮覈凶謀,而首發不必鞫問,斯速正刑之請,以爲滅口之計,任敞之忠憤慷慨者,必欲直殺,李潛之窮凶絶悖者,反請褒贈,玄逸·來善之罪在惡逆者,尙欲伸雪之,他尙何言?其投合逆賊,戕害善類,名出白望之招者,昭載於故判書臣金相奭之啓,聚銀於益昌之家,傳給尙儉之跡,備陳於故承旨臣李倚天之啓,天地鬼神,昭布森列,焉可誣也?彼疏之所以自辨者,卽兩聖朝包容之恩敎,而又於庚申閏四月十五日,以辛壬事,多有上下之酬酢,筵敎中若曰,辛丑義理,何等至嚴,而在先朝則事關聖躬,故容或有一時寬大之典,而在下者爭執,固亦宜也。又曰,被斥人事,予所稔知,在先朝則或許之以忠字,或褒之以功字,而今予則不過謂之於其中容有可議而已。被斥之人卽檀也。猗歟,盛矣。大聖人秉執之嚴,有可以仰揣矣。由前則曲垂一時慰藉之恩,由後則明示萬世隄防之義,彼尙不知而輕發此營護之說耶?且夫納汙藏疾,費陶甄於雨露霜雪之澤者,在上之造化也。抑邪扶正,明義理於筆端鈇鉞之誅者,在下之淸議也。有司曰在辟,公曰宥之,禮經之明訓也。天子曰是,諫官曰非,臺閣之故事也。甚矣其不學而無識也。以是之故,文理之不難曉處,亦不解看,以臣向來問啓中不滿一哂四字,歸之於無倫妄發者,其果成說乎?彼之初疏曰,辛丑之臘,檀爲賓客,泣進忠言,力討凶閹,英考衮褒,每詡功忠,至其子孫,眷注殊異,然則力討凶閹之說,當屬之上句乎,屬之下句乎?樹立二字則臣歷擧事狀,末乃曰,今何敢急於營護,詡之以樹立之家云爾,則下一今字,又曰何敢者,此非指伊日銓長乎?此等無理之說,不足多辨,而至以檀之停啓,謂在於丙午冬臣祖之在諫院時,而乃曰以謂無罪而停之,此重臣果能多識古事而發此言耶?檀啓之停論,卽丙午六月十二日朝講入侍之時,而臺臣卽申處洙也。及夫公議之復發也,他臺官之引避規免,處置失宜者,如鄭匡濟·李光運·李齊恒等,臣祖或駁遞之,或請罷之,此皆載於堂后日記,又於聯箚之批,首尾四百十有一言,奬誨備至,有旣寢之檀事,斥其停論,復發爭執,此等之處,已甚乎否乎之敎。及至十一月十八日所停之啓,卽按獄諸臣與問郞事也。三年按獄之人,無論輕重緊歇,其數甚多,檀亦固在其中,而是時也,檀已竄矣,更發請鞫之啓,自在憲府,則最初諫院前啓之一倂請竄者,在所當停,彼疏所引,一何苟且之甚也。臣祖以言行名節,見推於世,及入三司,以辨君誣討國賊爲己任,前後章奏,忠憤激發,有曰彼輩罪犯,罔非惡逆,亦豈有輕重首從之可分,而特以誅不勝誅,故三司之請討者,只是合啓中諸賊,其他忠言讜論,今不敢盡擧,而當時士友之稱道讚歎,登諸公私文蹟者,不一書之,國人輿儓,罔或不知,彼烏可以似此語法,容易加之哉?又以沈璞之臺通,英錫之抄啓,爲藉口之實,璞之通望,不知何時,而伊時之不爲駁正,臣未知其可也。抄啓則年少名官之稍有文墨者,固宜見抄,豈若臺選之爲峻嚴乎?彼但見近者選法之不古,而視在抄啓之下,居銓之意見如是,政目之無一可觀,可推而知也。臣之所慨惜者,彼重臣已老白首而位崇品矣。臣之當初所論,不過問備而已。兩臺亦不過改正,而謂未必求枳,則但當受以爲過,以效古人推緘滿囊之風,而遂非之不足,分疏之,分疏之不足,噴之,噴之不足,竝與莫重莫嚴之義理,而必欲漫漶之疑亂之,不知自陷於背馳國是,護黨營私之科,吁亦甚矣。伏乞聖明,將臣此疏,下之廟堂,詢之在朝,臣言如有一毫過實,則施之以誣人之律。苟非然也,亟明其疑晦是非,汨董義理之罪,少存霜氷之戒焉。仍伏念,臣學未通方,樣不入俗,年過四十,濩落無成,晩竊科第,獲忝祿位,雖郞吏卑秩,尙懼不稱,而臺選瀛錄,次第兜攬,尋常愧悚,若隕淵谷,不自量力,妄一開口,反詈之誣,至及祖先,撫躬悼恨,尙何可抗顔復叨於三司之列哉?忽於千萬夢想之外,中丞特點,逈出常格,且感且恧,無所容措。今若怵畏義分,黽勉行公,則臣雖無恥,人將謂何?新除之下,承膺無路,臣情到此,惶隘甚矣。且臣於日前遇災之時,略陳瞽說,仰塞明旨,而辭不達意,致有問啓之命,論思之地,緣臣貽羞,又因泛言恬嬉之弊俗,大僚過嫌,諫臺引避,下致紛紜,上貽瀆擾,固非本情,人胡不諒?此亦臣難安之一端。況今持平臣李鐸遠,卽臣所謂改正者,旣以釁累而斥之,又何可與同周旋於臺閣之上哉?情勢之難冒旣如彼,迷見之所守又如是,惟聖慈曲垂諒察,亟命鐫改臣所帶職名,以爲妄言者之戒焉。臣旣不以見職自居,則何敢更論時事,而竊不勝目下之駭惋,不得不附陳焉。噫嘻,痛矣。趙得永之罪惡,卽千古所無之極逆大憝,而堂箚之只請加等,已違格例,諫院之單啓聲討,亦云遲緩,臣實惜之,而殿下又何不卽賜兪音,使凶如得永,逆如得永,而使之一日假息於覆載之間乎?誠非國人之所望於今日者也。夫得永之爲人,本以蔑倫敗常之行,濟之以樂禍思亂之心,始則腹心於行恁,爪牙於行恁,人孰不知,而以其年前樹立,假借之優容之,在渠亦可謂蔑以加矣,而況西藩事以後,又不思自靖之道,偃處城闉之間,恣行恣止,小不畏忌,晝宵經營,東西排布,莫非凶國禍家之心,而闖乘求言之會,憑藉攻戚之論,一篇精神,閃忽隱映,乃敢以貞觀以下數句語,肆然措擬於不敢言之地。此等絶悖之說,雖在敵以下,尙不得容易加之,渠亦北面於殿下之庭者,苟有一分嚴畏之心,何忍萌於心而發諸口乎?無將之誅,不敬之律,斷當不踰晷刻,而自黜而竄自竄而島,視若尋常罪人之按例加律者然,臣竊痛之。伏願殿下,廓揮乾斷,亟允臺啓,嚴鞫得情,快正典刑,使倫彝大明,亂賊知懼焉。臣無任云云。省疏具悉。末段事,不允。爾其勿辭察職。
壬申十一月十九日辰時,上御熙政堂。領議政·左議政率禮堂請對入侍時,右承旨朴宗薰,記事官朴來謙,記注官朴思彦,別兼春秋李紀淵,領議政金載瓚,左議政韓用龜,禮曹參議金會淵,以次進伏訖。載瓚曰,今日是陽復之日也。節候載新,吉慶咸湊,此時聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,各殿宮氣候,皆一樣矣。載瓚曰,日氣甚寒,世子宮諸節,何如?上曰,如前矣。載瓚曰,天休篤棐,慶祿鼎臻,明年太歲,維我王大妃殿下寶甲重回之年,此乃聖孝所感,景命彌新,而實是吾東莫大之慶,百世罕有之會也。殿宮愛日之誠,朝野祝崗之忱,曷有其極?謹稽列朝古例,每當慶年嘉會,必於元月上朔,克擧大庭之賀,庸答率土之情,仍行進宴之禮,以寓豳宮萬壽之祝,是固彝典攸在,邦禮卽然,而先於亞歲陳請,乃以是年行禮者,亦出於大小群心,遲不得一日故也。臣等今方率禮堂求對,仰稟慈旨,卽降成命,區區之祝。上曰,當仰稟慈殿下敎矣。出擧條載瓚曰,卽伏聞勅行渡江,似當在今月二十二三日間云,而入城日字,則春曹以來月初一·十六兩日擇定矣。渡江旣在念後,則初一入城,似太促,十六入城,似太緩,其間日字或値齋戒,或有拘忌云,而謹稽謄錄,則先朝有迎勅禮節勿拘齋日之敎,蓋以我國齋戒,不必用於接賓故也。今番則何以爲之乎?上曰,依先朝下敎爲之,可也。載瓚曰,勅行遲速,旣不能預料,則入城日字,擇定數三日,以爲臨時進退之地似好,而初四日初七日初八日,皆値國忌,無他拘忌云,旣有勿拘齋日之敎,則以此三日擇定,以爲從便入城之意,下諭於遠接使處,何如?上曰,依此爲之也。載瓚曰,勅行入城後,自上當有宴禮,而先朝迎勅時,若値國忌,遠代則依例設宴,近代則以此意先爲通諭,以私禮設宴後,留勅數日,更設別宴矣。今此迎勅時,七日八日則是遠代忌辰,而初四日是崇陵忌辰也,何以爲之乎?上曰,依先朝例爲之,可也。載瓚曰,禮曹多有擧行之事,而判書·參判俱有實故,竝許遞,令政院政官牌招開政差出,待下批,牌招察任,何如?上曰,依爲之。出擧條載瓚曰,京畿迎勅時,中軍將替行,而年前兩西道臣有故,皆以節度使替行矣。今亦依此例,中軍以本道節度使借銜擧行之意,分付,何如?上曰,依爲之。出擧條用龜曰,臣方見帶藥院都提擧之任矣。本院秋等所捧麝香二百六十七部內,平安兵營所捧麝香三十部停捧,實捧二百三十七部內,進上淸心丸,世子宮待令安神丸及待令雲母膏,樻上淸心元,紫金丹,臘藥等所入,合爲三百九部矣。不足之數七十二部,依例令戶曹別貿取用,何如?上曰,依此爲之,可也。用龜曰,本院蔘料不敷,臘藥合劑時,將有不足之慮,羅蔘·戶蔘之蠹損者,竝爲入用似好,故敢此仰達矣。上曰,依此爲之也。仍命大臣先退。載瓚曰,俄旣承仰稟後下敎之批,臣等謹當退出,顒俟成命矣。仍退出。宗薰曰,卽聞司饔院言送,則迎勅宴享時,司饔提調差備頗多,時提調無以分排,故每有加出四員擧行之例云。勅行不遠,分付吏曹,依舊例差出,何如?上曰,依爲之。出擧條仍命退。承史以次退出。
上御昌德宮,停常參·經筵。
藥房提調金羲淳,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
朴宗薰啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
朴宗薰啓曰,合辭方張之時,兩司無詣臺之員,事甚未安。除未署經外,未肅拜·呈告人員,竝卽牌招,何如?傳曰,允。
傳于朴宗薰曰,同副承旨未差之代,李龍秀除授,使之牌招察任。
以大司諫鄭景祚,司諫南惠寬,獻納李在璣,正言安尙默,執義柳鼎養,持平李鐸遠牌不進罷職傳旨,傳于朴宗薰曰,只推。
以副應敎洪冕燮,校理姜世綸,修撰李沆,副修撰李墷牌不進罷職傳旨,傳于鄭魯榮曰,只推。
鄭魯榮啓曰,玉堂上下番俱空,已至多日,事甚未安。副應敎洪冕燮,校理姜世綸,修撰李沆,副修撰李墷,竝卽牌招,以爲推移入直之地,何如?傳曰,允。
鄭魯榮啓曰,吏曹判書金羲淳,參判洪羲臣,參議金敎根三牌不進推考傳旨及禁推傳旨,今方捧入,而開政命下之後,一向違牌,無意承膺,揆以事體,誠極未安。判書·參判,所當更請牌招,而係是一日四牌,何以爲之?敢稟。傳曰,參議分揀,與判書。參判一體更爲牌招。
鄭魯榮啓曰,吏曹判書金羲淳,參判洪羲臣牌不進推考傳旨,今方捧入,而開政命下,已至經宿,連事違召,不卽承膺,事甚未安。判書金羲淳,參議金敎根陳疏入啓,參判更爲牌招,何如?傳曰,允。判書·參議疏批已下,一體牌招,卽爲開政。
有政。吏批,判書金羲淳進,參判洪羲臣未肅拜,參議金敎根牌不進,右副承旨鄭魯榮進。以朴宗來爲判敦寧,李集斗爲禮曹判書,權常愼爲禮曹參判,李羽晉爲刑曹參議,徐榮輔·李相璜爲司饔提調,趙德潤·吳淵常爲司饔副提調,李堯憲爲軍器提調,閔斗㷜爲戶曹佐郞,黃仁紀爲典簿,司饔提擧二單,趙鎭宣·徐洛修,司饔提檢二單,閔致成·李鼎寬,禁府都事南履默,北部都事尹宗圭相換,禁衛提調·御醫提調單,李堯憲,以林秉遠爲宗廟令。
兵批,判書李堯憲病,參判趙興鎭病,參議李德鉉入直進,參知李憲琦未肅拜,同副承旨李龍秀進。大護軍李益運,護軍吳淵常,副護軍李顯默,以上竝單付。
鄭魯榮,以禮曹言啓曰,傳曰,俄者大臣·禮堂陳請明年陳賀進宴等禮,小子自內縷縷仰達,而慈殿斷斷不聽,在小子養志之誠,奉承而已。且年凶歲饉,慈心尤以是牢拒,下情雖缺然,奉承之外,豈有他道,進宴置之,只行賀儀,以伸祝慶之誠事,命下矣。今此王大妃殿寶齡周甲元朝稱慶陳賀時,大殿·王大妃殿·中宮殿·惠慶宮·嘉順宮箋文方物物膳,依例封進之意,知委京外,箋文頭辭,令文任撰出,何如?傳曰,允。
鄭魯榮,以禮曹言啓曰,來癸酉年元朝王大妃殿寶齡周甲稱慶陳賀時儀節,當爲磨鍊,而謹稽謄錄,則親上致詞箋文表裏後,親臨受賀矣。今亦依此磨鍊擧行乎?敢稟。傳曰,依此磨鍊,可也。
鄭魯榮,以禮曹言啓曰,來癸酉年元朝王大妃殿寶齡周甲稱慶陳賀時,告廟祀之節,當爲磨鍊矣。謹依已例,宗廟·景慕宮告由祭,來正月初一日正朝祭兼行,永寧殿·社稷告由祭,同日一體設行,祝文撰出添入等事,令藝文館擧行,而獻官依例以一品塡差,何如?傳曰,允。
鄭魯榮,以禮曹言啓曰,來癸酉年正朝朝賀儀節,當爲磨鍊,而與稱慶陳賀相値矣。謹稽謄錄,則自前如此之時,正朝朝賀,有只進表裏磨鍊之例,今亦依此擧行乎?敢稟。傳曰,依此磨鍊。
鄭魯榮,以禮曹言啓曰,諸道正朝朝賀箋文及稱慶陳賀箋文,當爲各定差員陪進,而自前如此之時,有一差員兼進之例。今亦依此擧行事,分付,何如?傳曰,允。
鄭魯榮,以禮曹言啓曰,各陵園墓今秋植木播橡,纔已畢役,而株數斗數區別報來,故依定式別單書入,而昭寧園·綏吉園局內,樹木茂密,令無加植處云矣,敢啓。傳曰,知道。
李龍秀,以賑恤廳言啓曰,傳曰,日寒如此,街路流丐,實可矜念,各別結幕以給,俾無呼寒之弊事,分付該廳事,命下矣。通街處年例結幕,合爲四處,而此外二幕,又爲加造以給之意,敢啓。傳曰,知道。
鄭魯榮,以迎接都監言啓曰,本都監郞廳戶曹佐郞洪善謨遷轉代,戶曹正郞李翼榮差下,使之察任,何如?傳曰,允。
吏曹啓目粘連,觀此同知敦寧府事柳上疏,則以爲,臣本無敦寧,揆以格例,不可仍帶,特許鐫免,以存公格,亦爲白有臥乎所,旣無敦寧,則公格所在,似當許遞是白乎矣,宰臣所帶遞任當否,臣曹不敢擅便,上裁,何如?判付啓。依回啓施行爲良如敎。
吏曹判書金羲淳疏曰,伏以,宸孝上格,天心俯眷,慈殿寶曆載回,華甲賀儀將擧,群情胥忭,仍伏念臣俟罪居留,行及二載矣,而才不導窽,事多突梯,竟未克蘇其瘼剔其弊,荏苒解歸,報補無稱,悸恐慙恧,交積于中,而迺者新除,踵以及之,臣誠且惶且隘,不省所云。噫,量器授人,國之大政也。夫銓選之重,亦一器也。器之用必待乎人,故授之其人則安,授之非其人則危,危則國亦受其患矣。是可以人人而授之哉?夫非人人之可授,則臣之受也,其不亦可危之甚乎?臣雖至愚也,其自知則不愚,臣之才疎鈍而多滯,臣之識蒙陋而不明,若迷塗之不辨西東,往往涉泥淖而莫之知避也。此臣之從前所以憂恐於是職,懇辭之不已,而終幸蒙褫鞶之恩,得以免蹶㚄顚擠焉者,罔非聖明之賜也。鐫刻在心,欲報無極,而乃復以是任輕加之臣身,何哉?臣之不堪,惟聖鑑在上,況有高才宿望,林立之群賢,不乏於朝廷之上,尙何取於已試蔑效無狀之如臣者哉?臣聞古之人有以人事君者,有夾帒之錄,有蔘朮之籠,君有命則進之,朝拔一而暮又拔一,所擧者咸適其宜,楩柟之材,琳珉之珍,布之于朝列,可以需廈屋而賁國之寶矣。若臣則平昔之所覩聞,局於小而泥於今,矧又無事之時,茫乎無所有於其中,及其臨急而强覓,輒致窘遁而無所用,如暗室手探,物之重輕小大,有不暇秤稱而銖分矣。由其如是也,故其用也有愆乎其心者,十居八九,臣之所進者,未必是材也,臣之所擧者,未必是賢也。驗之旣往,而其人有瘝職者,有僨事者,臣乃擧而後悔,悔已無及,則非其人瘝之,瘝之者臣也,非其人僨之,僨之者臣也。其僨其瘝之由臣,而臣之罪大矣,則臣其可再斯擧矣乎?古人得人而事之,今臣不得人而事之,是尙可以受器之重而不之辭乎?又況敢以前之所不能,而今乃能之乎?臣於拜命之日,固已以必辭爲期,而納符義重,不敢不趨進,繼又召牌狎至,未免黽勉而行政,盤礴至此,非臣之意也。滿心慙懼,不遑自安。且念賓客新銜,人臣之至榮也,而猥以眇末賤臣,夙事我殿下潛龍之日,恭瞻天日之異表,承聆洪亮之睿音,訖今追惟,龍光煥爛,而今復陪奉我春邸,周旋講書之筵,臣之至願,無過於是,而是職也亞於右僚,得備於諭導之列,其責則大,其選也不輕,自非賢彦之有才識有望實者,莫宜居之,是尤臣不可冒膺之端也。伏乞聖明,俯垂鑑諒,亟遞臣實兼不稱之職,以幸國事,以安私分焉。臣無任云云。答曰,省疏具悉。卿其勿辭行公。
吏曹參議金敎根疏曰,伏以,臣之出脚於見職者,豈臣自謂其足可堪承而然哉?飭命嚴截,義分怵畏,以逃遁不得之蹤,有此張皇出肅之擧,一行政注,瘡疣四出,至以臣之族祖金履錫照擬綾州事,有廟堂問備之擧,臣滿心慙惶,尙復何言?第念履錫,十許年前,果以咸陽事被罪,而伊後屢經赦典,罪名旣滌,無礙調用,出宰淸風,數考居最之後,遂陞除羅州。臣之愚見,以爲曾雖被劾,旣已連經府牧,卽是無故之人,與夫近日被繡劾不久而初除守令者,大有不同。故果有無疑檢擬之事,若知廟堂之一例見枳,則初何敢生意哉?誤擧之罪,實無所逃,而臣之不堪是任之狀,於是益著矣。召命屢降,承膺無路,玆敢短章自列。伏乞聖明,特命鐫削臣職,仍治臣不審擧人之罪,以肅朝綱,不勝幸甚。臣無任云云。省疏具悉。別無可引之事,爾其勿辭察職。
掌令李允謙疏曰,伏以臣之父母,年迫八耋矣。平居雖善攝無恙,臣之早夜憂懼之情,固難暫時弛慮,而況臣母蛔積本症,爲五十年貞疾,將攝少或失宜,則症形如期輒發,方其劇時,坐臥不得,方便按摩,亦難如意,俄傾之間,呼吸不通,幸賴神明之佑,或得藥餌之效,而如是者或七八日一次,或四五日一次,自來綿綴之氣力,每當一番經過,不知落下幾層,委貼床褥,神息奄奄,須人運動,形色凜凜,計其一年調養,殆無一朔安過矣。近因日候之猝寒,臣母病情,又復添劇,今至十餘日,症形彌篤,奔走醫藥,闔室遑遑。此際見差永陵冬至享官,言送該曹,末由變通,數日離捨,雖萬萬切迫,而享事至重,亦不得不進詣,罷享歸路,急報踵至,促臣歸視,臣心神飛越,顚倒來省,則諸般症勢之危劇,比前加倍。臣無他兄弟姊妹,單孑一身,左右扶護,肝腸盡焦,萬無暫刻離側之勢,而臺銜縻身,不得專意調將,臣之情私,萬萬遑急,萬萬悶隘矣。玆敢疾聲仰籲於孝理之下。伏乞聖慈,天地父母,俯賜矜諒,亟遞臣所帶職名,俾便救護,千萬至祝。臣無任云云。省疏具悉。爾其勿辭救護。
正言金鎭疏曰,伏以臣人器蔑劣,病情沈痼,本不稱於百執事之末。若夫淸朝言責之任,尤不近似,區區情實,頃已陳暴,而間因大論之方張,雖有聯籲隨參,若夫召命之下,連事違傲,非但匪分之職名,不敢冒膺而已,竊有所情私之萬萬遑急者,玆敢仰籲於憫覆之天。伏乞聖慈,俯垂鑑諒焉。臣之老母年今七十有二,而自少多病,到老愈劇,及今耋艾之齡,百症癃痼,殆無一日之粗安,四時床笫,尤忌三冬之嚴冱,近日以來,危症敗兆,轉轉交劇,臣情切急,屢欲申懇,而瀆擾是懼,荏苒未卽,際玆享官之役,義不敢言私,往來三數日之間,歸而省視,則風寒所感,痰喘成痞,眩暈如霧,食飮全却,坐臥須人,臣滿心驚惶,無以爲心,目今情地,躬居薄供,親屬亦小,出入而省視之,左右而扶將之,以至於尋常菽水之末,非臣無以親其任者,蓋其至情之所切,離一步不得,捨一刻不忍,庚牌之下,進身無路,此際職名,雖冗官漫銜,旣無霎時奔走之暇,矧此耳目之地,責任,何如?決不可一日尸素也明矣。以若情勢,處此職名,虛縻度朔,違傲課日,私分之惶蹙,猶屬餘事,其於乖名器而瘝重任,何哉?伏願孝理之下,特推體諒之恩,亟賜鐫免,俾專救護,從今餘慶之致養,莫非聖主之恩賜,誠不勝隕結之至。臣無任云云。省疏具悉。爾其勿辭救護。
上在昌德宮。停常參·經筵。
朴宗薰啓曰,合辭方張之時,諫院無詣臺之員,事甚未安。除受由外,未肅拜·呈告人員,竝卽牌招,何如?傳曰,允。
朴宗薰啓曰,來二十五日朝參日次矣,敢稟。傳曰,停。
朴宗薰啓曰,禁衛營將官來言,今日本營軍兵日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵日次私習云矣,敢啓。傳曰,知道。
傳于韓致應曰,藥房入侍。
韓致應啓曰,藥房提調·副提調持湯劑來待矣。傳曰,封入。
以吏曹參議金敎根牌不進罷職傳旨,傳于鄭魯榮曰,只推。
以副應敎洪冕爕,校理姜世綸,修撰李沆·洪起爕,副修撰李墷牌不進罷職傳旨,傳于鄭魯榮曰,只推。
注書朴來謙病,代以黃基文爲假注書。
傳于朴宗薰曰,當該注書,從重推考。
鄭魯榮啓曰,玉堂上下番俱空,已至多日,事甚未安。副應敎洪冕爕,校理姜世綸,修撰李沆·洪起燮,副修撰李墷,竝卽牌招,以爲推移入直之地,何如?傳曰,允。
以正言安尙默牌不進罷職傳旨,傳于朴宗薰曰,只推。
玄在德書啓,陳奏兼奏請正使領中樞府事李時秀,病勢漸至快差,無事作行,今月十七日未時量,還渡江出來之意,詮次啓達。傳曰,知道。
鄭魯榮,以承文院都提調意啓曰,勅使泒送緣由事,盛京禮部咨文出來矣。回咨依例撰出,正書安寶後,定禁軍騎撥下送于灣府,使之入送鳳城將處,以爲轉致盛京之地,何如?傳曰,允。
鄭魯榮,以吏曹言啓曰,通禮院右通禮任天常,素患痰癖之症,當此換節,一倍添劇,萬無供職之望云。顯隆園參奉金炳球,素患痰癖之症,一倍添劇,時日內,實無供職之望云。身病俱如是,則有難强令察任,竝改差,何如?傳曰,允。
鄭魯榮,以吏曹言啓曰,禮曹正郞文尙表,受由過限不上來,依例改差,何如?傳曰,允。
朴宗薰,以兵曹言啓曰,今此迎勅動駕時,隨駕軍兵及慕華館環衛軍兵,當爲磨鍊,而取考謄錄,則在前訓局馬步軍,大將率領隨駕,禁御兩營軍兵,禁·衛大將或御營大將都領環衛,癸亥年,訓鍊大將,率馬軍五哨,步軍五哨,禁·御兩營騎士各一番爲先廂,訓局步軍三哨爲後廂,三營及龍虎營·摠戎廳餘軍,禁衛大將都領,先詣慕華館環衛,禁軍入直外,全數磨鍊,留營留陣斥候伏兵,連爲置之矣。今番則何營軍兵隨駕,何營軍兵留陣,禁軍馬步軍以幾番幾哨磨鍊,而環衛軍及餘軍留營,斥候伏兵,何以爲之乎?敢稟。傳曰,竝依癸亥年例爲之,可也。
朴宗薰,以兵曹言啓曰,在前迎勅習儀時,挾輦軍四十名,禁軍入直外,全數依例磨鍊,前後廂訓局軍,或三百名或二百名擧行,而近年連以二百名磨鍊矣。今番則何以爲之乎?敢稟。傳曰,竝依近例磨鍊,可也。
朴宗薰,以兵曹言啓曰,在前勅使止宿弘濟院時,訓局軍一百名,前期定送,各別防護矣。今亦依此擧行之意,分付,何如?傳曰,允。
朴宗薰,以兵曹言啓曰,在前迎勅時,三營入直馬兵,各留三名,餘皆除出,殿門排立,扈衛軍官六十人及標下軍,別將與所任軍官率領,各門分把,道路左右屛門把守,除器械排立,嚴禁雜人,而兵曹及三營,別定校卒,另加申飭矣。今亦依此擧行,何如?傳曰,允。
朴宗薰,以兵曹言啓曰,在前迎勅習儀時,慕華館環衛軍,比正日減數排立矣。今番則依此擧行之意,分付各該營,何如?傳曰,允。
朴宗薰,以兵曹言啓曰,在前勅使傳語軍,例以禁·御兩營鄕軍,輪回磨鍊,而今番則御營廳當次矣。依前例一百名磨鍊,習儀時四十名擧行,何如?傳曰,允。
朴宗薰,以備邊司言啓曰,全羅監司朴崙壽上疏批旨,有令廟堂更爲稟處之命矣。取見其疏本,則以爲,今年被災,皆在已移之後,均不食實,而以已移減災,災民之不幸,有甚於己庚,雖令準請劃災,已多失望,減於已減,其勢末由,不足災八千結,特許準請爲辭矣。本道劃災,非不比他道稍優,而道臣之再疏加請,必有民勢之萬不得已,有難一向靳許,一千五百結特爲加劃,而朝家恤民之政,今已靡不用極,以此數務從精俵之意,分付,何如?傳曰,允。
掌令任㸁啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟揚蕩,而噫,彼丁若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始述終悟之說,都是粧撰,力拒痛脫之跡,了無可證,沈溺之自如,可以推知,而又況恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止。盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,而邪術而自服,至請伏法,又納鞫庭之供,究厥情跡,何變不圖?噫,彼致薰以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證,兇祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲,渠輩莫不願此事云爾,則凡爲邪術者,尙必知此箇兇謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長與府定配罪人寬基,竝令王府設鞫嚴問,期於得情,夬正典刑。噫嘻,痛矣。十數年來賊勢益肆,人心靡定,顧瞻他日之徒三·四字刀割之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端。今幸乾斷赫然,四字刀割此等黨與,不可仍置。請周赫亟令王府,嚴鞫得情,快正典刑。三啓中諸賊,罪關宗社,憤切神人,往在先朝,旣允臺閣,傳旨未下,故其時憲臣發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如熱火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫,彼李東萬則言之便覺汚口。渠於履猷,卽是聲氣漠然之間,而托迹輸心,始出逐臭之意,臨急圖生,遂作及噬之謀,綢繆設施,經營脈絡,卽與履猷,一串貫來,則主客輕重,初無可論,前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,亟令王府設鞫嚴問。噫嘻,痛矣。宋國仁窮凶絶悖之情節,可勝誅哉?渠以幺麽賤弁,憯懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者竟致凶身徑斃,厲口自滅,則王章無可伸之日矣,輿憤無少洩之時矣。不可以其身之物故,而少緩當律之夬施。請物故罪人國仁支屬應坐之類,亟施島配之典。今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內,敬賊所謂紀淳來見之月日,與敬賊文書中所錄,果有相左者。故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節。請朴紀淳,亟令王府,拿來嚴問,以重鞫體。噫,彼尹致謙,則身居三司之列,凶如得永,逆如得永,甘心右袒,挺身營護者,此又何等變怪也?渠以未見原本爲辭,而焉有不知裏面,而經綸其事者哉?得永之疏,若但泛然論人而已,則渠之爲說,何必如是回互,而以其有至絶悖大不道之句語,故渠亦無辭遮護,乃以未見爲言,妍情慝態,路人所知,究厥情犯,有浮於得永,斷以春秋之法,焉逭黨與之誅?如此之類,不可屛裔而止。請洪原縣屛裔罪人尹致謙,拿鞫嚴問,明正其罪。答曰,不允。
大司諫鄭景祚,司諫南惠寬,獻納李載璣啓曰,臣等知識淺短,言議竝軟,耳目之任,豈有一分堪承之望哉?日前自引之辭,已是臣等難冒之端,而昨又見憲臺疏本,則以聲計遲緩,論斥甚峻,臣等滿心悚恧,靡所容措。當此懲討方殷之日,人皆有得誅之心,則況此職在言責,明張致討者,尤豈容一刻小緩?臣等於趙得永竄配命下之後,卽爲聯疏,仰請島配,幸蒙允兪,伊後連値齋日,不得發啓,十七日始爲無故日,故與數三諸僚,聯陳新啓,而不待憲府之備員,先發院啓者,蓋出於一時爲急,不敢遲延之義也。今此憲臣之如是爲說,或未能諒此實狀而然耶?臣等雖甚無似,顧其職則諫官也。今此大論迭發之時,至被緩討之斥,揆以廉防,尙何顔面,晏然蹲冒乎?從此臺端一步,永作鐵限,寧被鈇鉞之誅,不敢爲進身之計者決矣。請命遞斥臣等之職。答曰,勿辭,亦勿退待。
李龍秀啓曰,大司諫鄭景祚,司諫南惠寬,獻納李在璣,避嫌承批之後,不爲傳啓,直爲出去,事甚未安。竝推考,何如?傳曰,允。
掌令任㸁啓曰,臣儱侗憒劣,本不合於淸朝耳目之任,而重以自來情勢,鐵限在前,有除輒辭,屢瀆崇聽,此非但通朝之所共知,抑亦爲聖明之已記有矣。日者掌憲特除,忽下於病伏涔寂之中,以若情病,豈有蠢動之望,而目見亂逆層生,大論方張,冒沒出肅,發啓懲討,而輿疾之義旣伸,難冒之情如舊。且況臣於今春,亦叨臺職,以沁逆事,合辭請對,未蒙允兪之音,致承遞斥之命,伊時臣等之一般恧蹙,不可以時月之稍久,自同無故,此又臣難安之一端。以此情踪,其何可一刻晏然蹲冒於臺次乎?請命遞斥臣職。答曰,依啓。
壬申十一月二十一日午時,上御熙政堂。藥房提調·副提調率醫官入侍時,藥房提調金羲淳,副提調韓致應,假注書朴龍祜,記注官車翊修·孫錫祚,檢校待敎李龍秀,以次進伏。醫官吳千根·趙宗協·秦東秀·吳仁豐,以次進伏楹外訖。羲淳曰,日氣甚寒,聖體,若何?上曰,一樣,而各殿宮氣候,亦一樣矣。仍命醫官二員進前。千根等診脈奏曰,左右脈候則調均,而自前或有痰候,値此隆寒,得無小盛乎?上曰,無矣。千根等還伏奏曰,出去議定湯劑以入乎?上可之。進御加味六君子湯,自今日一貼式煎入。出榻敎羲淳曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前,以限滿守令通融備擬,以爲次次遷轉之地,而雖値口傳政事之時,亦爲一體擧行,已成近例。今亦依此爲之,何如?上曰,依爲之。出擧條仍命退。諸臣以次退出。
上在昌德宮。停常參·經筵。
朴宗薰,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道
朴宗薰啓曰,合辭方張之時,兩司無詣臺之員,事甚未安。未署經,受由外,未肅拜,呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵日次私習云矣,敢啓。傳曰,知道。
鄭魯榮啓曰,三品官之無得過三日循例請牌,曾有定式矣。刑曹參議李羽晉,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
鄭魯榮啓曰,假注書朴龍祐身病猝重,勢難察任,今姑改差,何如?傳曰,允。
傳于鄭魯榮曰,贈領相靷葬不遠,遣官致祭,祭文當親撰矣。
韓致應啓曰,藥房都提調·副提調持湯劑來待矣。傳曰,封入。
以副應敎洪冕燮,校理姜世綸,修撰李沆·洪起燮,副修撰李墷牌不進罷職傳旨,傳于鄭魯榮曰,只推。
鄭魯榮啓曰,玉堂上下番俱空,已至多日,事甚未安。副應敎洪冕燮,校理姜世綸,修撰李沆·洪起燮,副修撰李墷,竝卽牌招,以爲推移入直之地,何如?傳曰,允。
朴宗薰啓曰,行大司憲朴宗慶,執義柳鼎養,持平李鐸遠牌不進,掌令李允謙受由,一員未差,持平李應奎未署經,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言安尙黜,執義柳鼎養,持平李鐸遠牌不進罷職傳旨,傳于朴宗薰曰,只推。
鄭魯榮啓曰,吏曹郞廳來言,臺諫有闕,政事,取稟。傳曰,當日爲之。
鄭魯榮啓曰,卽者吏曹郞廳來言,臺諫有闕,政事當日爲之事命下,而判書金羲淳,參判洪羲臣,參議金敎根,俱以病不來,不得開政云。判書·參判·參議,竝卽牌招,何如?傳曰,允。
有政。吏批,判書金羲淳進,參判洪羲臣未肅拜,參議金敎根牌不進,右副承旨鄭魯榮進。以李久源爲掌令,宋冕載爲輔德,曺允大爲判敦寧,趙尙鎭爲工曹判書,李普天爲同敦寧,朴宗來爲判義禁,閔秉勳爲禮曹正郞,李益秀爲刑曹正郞,洪時濟爲左通禮,李羲平爲顯隆園參奉。
兵批,判書李堯憲病,參判趙興鎭入直進,參議李德鉉病,參知李憲琦在外未肅拜,行左承旨李羲甲進。護軍柳,副護軍徐有望,司直任竝單付。
以咸鏡監司金履陽狀啓,薦新生靑魚限內不得封進,惶恐待罪事,傳于朴宗薰曰,卿其勿待罪事,回諭。
朴龍祜改差,代以李基華爲假注書。
朴宗薰,以迎接都監言啓曰,勅使接見茶禮時,御床用淡薑茶,上副勅床用白毫茶,已有年前定式,今番依此擧行之意,分付,何如?傳曰,允。
朴宗薰以迎接都監言啓曰,本都監郞廳刑曹正郞林秉遠遷轉代,濟用監判官洪善謨差下,使之察任,何如?傳曰,允。
刑曹參議李羽晉疏曰,伏以,臣聖世之一僇人也。遭罹罔極,誅殛猶輕,而査命特下,已蒙昭晰而無餘,薄竄旋宥,仍侈爵秩之如故,臣方跧伏窮廬,長與衢童壤老,歌頌聖德,以圖不報之報,迺者秋官除命,忽下於千萬夢想之外,臣雙擎華誥,感極涕下,不知所以自措也。噫,宋臣滕甫之告其君曰,倘因疑似,復致人言,陛下亦難屢赦,今殿下之赦臣已屢矣,世必欲坑坎臣,迺殿下極拔之,人必欲汚衊臣,而殿下洗拂之,隨處曲費,罔非造化,高天厚地,不足喩其覆載,泰山河海,不足喩其隆深,俾臣得至今日,皆殿下所賜,臣是何人,得古人所未得之殊恩至渥於殿下也哉?第伏念,臣久據三司之故,積忤一世也半,愚莫回於守株,力不量於抗葦,顧無墻壁之可依,妄犯鋒鏑之交下,蓋緣血腔彝性,銷鑠不得而然也。所以萬死投荒而不移,十年見枳而靡悔,命與仇謀,動輒禍隨,一是滄浪,將誰怨尤?至於頃年一案,肆口醜辱,極意構捏,若報私讐者然,必欲甘心乃已,臣誠莫曉其所以也。諸條臚列,已盡分析於道査之啓,臣不必呶呶自陳,更事煩瀆,而抑臣之撫躬自訟,慙悼欲死者,以臣逮事三朝,久叨邇列,頂踵毛髮,薰沐雨露,而蔑效絲毫之報,徒累日月之明,乃於白首垂死之年,被人驅擠於平地罟擭之中,身名之敗僇,固無足恤,恩德之辜負,死有餘罪,而反使充德輩揶揄相賀,好爲渠報仇之資,臣至庸極劣,縱不能毁冠入山,以滅其跡而快人意,更何面目,彯纓結綬,揚揚追逐於班聯,重貽淸朝搢紳之羞哉?噫,臣之逖違文陛,六載于玆矣。區區犬馬之誠,豈不欲一伸叨謝,仰覲耿光,而情窮勢蹙,甘犯違逋,觚稜入望,寸丹如結。玆不得不仰首鳴號於慈覆之天。伏乞聖明,特垂鑑諒,亟命鐫削臣職,俾臣優遊田里,以卒餘年,生生世世,永圖銜結之報,千萬幸甚。臣無任云云。答曰,省疏具悉。爾其勿辭察任。
前獻納尹愭疏曰,伏以,皇天旣眷佑我東,慶溢宗祊,歡均朝野,而又以仁愛之心,示警治世,近年以來,不但極備極無而已。星雷水火之變,風雹蟲霜之災,無歲無之,歲荐饑荒,民轉困窮,老弱不勝飢寒,顚于溝壑,狀者保抱携持,以哀籲天,閭閻之景色愁慘,山川之氣象蕭索,和安得不干,災安得不生?於是乎朝廷所以奠安之賑濟之者,雖曰靡不用極,究其實狀,則惠澤之及于下者,百不一二,弊瘼之切於民者,十過八九,慰諭之溫音,非不惻怛,而終歸於應文備例,粟財之轉侈,非不周便,而卒至於有名無實,馹馳廚傳,在近侍榮其身則美矣,而彼盻盻然者則有死而已。憑公行私,在官吏自爲謀則得矣,而斯嗸嗸然者則盡劉而已。此所以民怨於下而天怒於上也。式至今年,春夏雨暘,似有有秋之望,而卒之亢旱終年,百物焦枯,其罹害之最酷者,不死則流,殆己巳以後初有也。蓋當昨今之年,毒之以兵革,仍之以饑饉,又重之以癘疫,民之死亡,不知其幾萬萬矣。苟非仁恤之政,蘇枯而澤涸,則周餘黎民,將靡孑遺,天之降禍,吁亦酷矣。逮當冬藏之月,又有轟燁之異,不寧不令,胡至於斯?災不虛生,理必有由,肆殿下以恐懼修省之念,軫廣詢博訪之道,誕降絲綸,反躬自責,爰求讜論,勤勤懇懇,有可以感鬼神而孚躁冥,是足以上格天心,下洽民望,解冤鬱而變爲蹈舞,反災咎而化爲休祥。凡爲臣民,孰敢不殫竭忱誠,以副我聖上如傷如渴之至意哉?伏念臣本以庸資,晩竊科第,無足以廁列於百執事之末,而粵自泮宮應製之時,猥蒙先朝不世之恩,屢被魁擢,輒叨褒賞,提誨則殆同嚴師,獎諭則無異慈父,詢及破屋之狀而特軫其貧寒,命誦御批之句而至許以文章,恩山德海,未足諭其淪洽,糜粉未足酬其萬一,至今銘鏤,每不覺感涕之被面,而俯仰天地,萬已矣。惟以追先報今,爲四字符,而無奈桑楡之景,已迫遲暮,螻蟻之忱,末由報答,耿耿一念,未嘗少馳於夙宵矣。今殿下遇災求助,欲使衆志毋隱,嘉言罔伏,此誠大聖人詢蕘之盛德,而微末賤品,有懷必陳之秋也。臣仰感聖意,俯激愚衷,玆敢以平日所蘊蓄者,披瀝心盰,粗效狂瞽之說,惟殿下試垂察焉。臣竊觀今之世,以外面言之,則可謂太平矣。以言乎朝廷,則賢能晉用,傝䢇退蟄,百僚率職,奔走震懾,一事之不遵例則罪之,一擧之不如儀則斥之,同朝有寅恭之美,庶務無瘝曠之歎。以言乎外方,則方伯懷綜核之志,守令盡畏愼之心,昏憒招謗則考績以殿之,貪濁厲民則衣繡以黜之,邊境絶狼煙之警,老稚鋤桑柘之影。此無他,殿下聖德之所致也。殿下臨御以來,言無失發,動無過擧,無馳騁弋獵之娛,無聲色土木之過,摠攬權綱,恭己無爲,誠意正心,宋帝之所厭聞,而殿下則無是也。面折廷諍,漢主之所變色,而殿下則無是也。典學之工,罔間一日,虛受之量,度越百王,一政一令,有以服人之心,仁言仁聲,咸仰入人之深,是宜至治徯志,天休滋至,金膏玉燭,躋一世於春臺之上,而夷考其實,則乃有大不然者。無論中外,處心則以持祿保位爲主,而有似乎奔走率職,當事則以推諉彌縫爲策,而有似乎遵例如儀,因循姑息,而終歸於怠慢,架漏牽補,而竟至於壞裂,人心日趨於薄惡,世道日底於頹敗,才非不擇,而民生之困瘁特甚,法非不行,而紀綱之隳廢已極,九重之憂勤,非不至矣,而恩澤無下究之驗,群下之奉行,非不善矣,而庶績無其凝之期,巧僞乖悖之習,疊見層出,災異變怪之事,日新月盛,玆曷故焉?臣誠愚蒙,莫知其所以也。無或聖學雖臻於高明,而猶有萬分一未盡於戒懼之工歟?睿質雖得於天成,而猶有萬分一未盡於克治之方歟?知人有則哲之明,而任用之道猶有未盡歟?視民有如傷之仁,而懷保之方猶有未盡歟?容諫之量,雖無所不弘,而猶未盡於悅而繹從而改歟?恤刑之德,雖無所不及,而猶未盡於洽民心用不犯歟?凡此所謂未盡者,一或有近似者,則向所謂其實之大不然者,亦無足甚怪也。譬如人內祟重病,而外若無傷,起居飮食,未至有妨,容貌精神,不覺有異,而臟腑虛弱,榮衛損傷,蓋無一毛一髮不受病者,而不自知其爲危迫之證,越人見之則望而却走,而當之者方且談笑而度日,及其病已形而覺之,則又群醫雜進,衆藥交攻,遂至於不可爲,此必然之勢也。夫小而醫一身,大而醫一國,其理一也,特不能察其微而治於豫耳。書曰,若藥不瞑眩,厥疾不瘳,又曰,若有疾其畢棄咎。孟子曰,七年之病,求三年之艾,苟爲不畜,終身不得,豈欺我哉?嗚呼,人主之一身,是萬民之本,而人主之一心,乃萬化之源也。心正然後可以運萬化,身修然後可以懷萬民,是故格致爲誠正之基,而格致必貴乎誠正,治平在修身之後,而治平必資於修身,後乎格致而可以收格致之功者,惟誠正也,前乎治平而可以致治平之效者,惟修身也。誠正則身無不修矣,身修則國無不治矣。然而身之修不修,心之正不正,只判於意之誠不誠,而意之誠不誠,必由於人所不知,而己所獨知之地,故大學誠意章言,如惡惡臭,如好好色,欲其必自慊毋自欺,而丕惟曰君子必愼其獨,又言誠於中形於外,十目所視,十手所指之嚴,而亦惟曰必愼其獨。中庸首章言,戒愼乎其所不睹,恐懼乎其所不聞,又言莫見乎隱,莫顯乎微,而丕惟曰君子愼其獨也,末章言知遠之近,知風之自,知微之顯,又言潛雖伏矣,亦孔之昭,內省不疚,無惡於志,而亦惟曰君子之所不可及者,其惟人之所不見乎。然則聖門相傳之旨,莫不以愼獨二字,爲第一緊要工夫,重言複言,以始以終,必欲使之實用其力於此,以審其幾。蓋誠者,實也,而實者,眞實無妄,表裏如一之謂也。欲誠其意而不於愼獨上着工,則心之所發有未實,而善惡之幾,或有所未審矣。此古昔聖人所以眷眷致意於此者也。學者之爲學,固不外是,而至於帝王之學,則尤當致戒懼謹愼之方,苟能涵養乎未發,省察乎已發,不以幽暗之細微之事,而或忽其愼之之術,不以跡之未形,人之不知,而或忘其謹之之道,使其實於中而形於外者,無一毫自欺之端,有十分自慊之意,則心可得而正,身可得以修,推而至於致中和天地位萬物畜,篤恭而天下平,乃其次第事耳。故程子論夫子川上之歎曰,此見聖人之心純亦不已也。純亦不已,乃天德也,有天德便可語王道,其要只在謹獨,其論出門如見大賓,使民如承大祭,亦曰惟謹獨便是守之之法。朱子戊申封事曰,古先聖王,兢兢業業,持守此心,雖在紛華波動之中,幽獨得肆之地,而所以精之一之克之復之,如對神明,如臨淵谷,無纖芥之隙,瞬息之頃,得以隱其毫髮之私,雖以一人之身,深居九重之邃,而凜然常若立乎宗廟之中,朝廷之上,此先王之治所以由內及外,自微至著,精粹純白,無少瑖翳,而其遺風餘烈,猶可以爲後世法程,臣敢以是兩夫子之說,爲殿下誦之。伏願殿下,深加聖意而試以思之,吾之於人心道心之間,果能精之一之乎?於天理人欲之際,果能克之復之乎?所以誠其意者,果能表裏如一乎?所以正其心者,果能敬以直之乎?所以爲愼獨之工者,果能審其幾於未形之跡,而遏人欲於將萌,不使其潛滋暗長於隱微之中乎?造次克念,戰兢自持,則其表端影正,源淸流潔之效,自有不期然而然者矣。眞所謂朝廷百官,六軍萬民,莫敢不出於正而治道畢也。此臣所以必以殿下之一心,爲天下之大本,而至於今日之百弊千瘼,則殆不可毛擧。蓋莫非任事者之過,而若論捄弊之最先急務則有四焉,曰振綱紀也,曰用賢才也,曰育多士也,曰子庶民也。苟能於此四者得其道,則所謂許多般弊瘼,可以不期去而自盡去矣。臣請以四者歷陳之。所謂振綱紀者,何也?詩曰,勉强我王,綱紀四方,又曰,受福無疆,四方之綱之紀,燕及朋友,書曰,若網在綱有條而不紊,韓愈亦曰,善計天下者,察紀綱之理亂而已。蓋綱者,猶網之有綱也,紀者,猶絲之有紀也,網無綱則不能以自張,絲無紀則不能以自理,故欲張網者,必先張其綱,欲理絲者,必先理其紀,則事有序而功不勞矣。一家則有一家之綱紀,一國則有一國之綱紀,綱紀不振而能治其家國者,未之有也。方今風俗頹弊,名分紊喪,禮義廉恥,國之四維,而擔却一邊,倫常名敎,人之大節,而變怪多端,朝野之間,全沒忠厚質實之風,閭閻之際,徒有欺詐騙賣之習,幼少以凌加長老爲能事,卑賤以抗衡尊貴爲主意,服食之奢濫無度,而窮者益窮,律式之從違惟意,而橫者愈橫,爲文章表貴賤,黃帝所以垂萬世之法,而今則貴賤無別,苟其力可爲則爲之,殆有甚於賈誼所謂繡墻緣履,同律度量衡,虞舜所以啓一王之治,而今則長短大小輕重,人各異而用各殊,又有甚於陸贄所謂相繆相欺,各自逞私,交互成習,其秉心則克伐怨欲,紛馳於方寸,聲氣臭味,潛通於暗地,表裏縣截,畦畛陰森,外諛內猜,榮勝恥屈,揜己之爲,鉤人之隱,其行事則貌若無異於衆,而實背於理,言若有似乎公,而暗濟其慾,事之是非則無所別白,而惟師鄕愿之閹媚,人之彦技則輒懷媢疾,而遂成蜮弩之傍伺,宰相則置國事於秦人肥瘠,而惟以貪權固寵爲長技,甚則開賂恣私,縱傔籠物,至有奪貢人邸吏之利者,外任則送民憂於華子乾坤,而惟以染指稇橐爲妙計,甚則盜廩榷利,黨吏愚民,至有商客賈兒之術者,以士夫爲名者,以讀書飭行爲迂闊,以締結躁競爲茶飯,甚至或奔走請謁,或非理好訟,或憑債敷虛,或酒色賭戲,凡諸頑黠鄙瑣之事,無所不爲,故爲小民者,其心不服,侮疾成習,或公肆詬辱,或暗售欺記,上下交賊,積懷讐怨,凶狡悖亂之風,又無所不有,無貴無賤,染馳一世,天理滅絶,人欲橫流,從風而靡,如印一板,言行雖悖戾,而苟其富也有勢也,則必諂畏之,齒德雖兼備,而若其貧也無勢也,則必凌踏之,殺人者何嘗償命,贓汚者何嘗竄錮,無一點之瑕者,公然枳廢,負難容之累者,反獲顯擢,禁吏則獵錢縱罪,而平民若罹網之鴻,掖隷則張勢肆惡,而村坊如焚巢之鳥。然則雖謂之無法之國,可也。曾子曰,上失其道,民散久矣。凡今蒼生之殿屎,罔不由於在上者之不恤其下,徒徇一己之私,遂使之至於此極。今姑以奢濫一節而言之,富貴家一飯一啖,擧皆窮極侈美,一器所入,百味咸具,無非珍異稀貴之物,何曾之日食萬錢,李德裕之一羹三萬,未足喩其費,則其衣服輿馬宮室器玩,可知其稱是也。此豈世業與祿俸所能辦繼也哉?其勢不得不在內則廣賂遺之門,在外則窮椎剝之政,以充其尾閭也。夫天地之生財,止有此數,不在民則在官。今之所謂財,皆損於下而益於上,溢於此而涸於彼,民安得不窮,財安得不竭?以故一世之人,惟利是趨,惟錢是貴,汨沒於貨財,則見金者攫,而無復顧忌,奔競於功名,則疾足〈者〉先,而自矜巧捷,請囑賄賂,公行於京鄕之間,讒毁誣罔,恣意於脣舌之端,架虛構無,忽成空中之蜃樓,信訛傳誤,渾疑牀下之牛鬪,聽訟則顚倒謬戾於是非曲直之分,用法則傅會舞弄於親疎緊歇之別,千塗萬轍,計較粧撰,不復知世間有所謂事理者,而只以勢之輕重,賂之多少,周旋之如何爲左右,故雖理直者,亦必旁鑽曲穿,期得蹊逕而後,乃敢呈辨而畢竟直者常屈,曲者常伸。此蓋由於直者猶有恃其直之意,故其所周旋,常不及於曲者而然也。毋論中外,苟是大利所在,不惜所入者,則互相窺覘,迭生謀計,一邊人有所納則右之,又一邊人納之益多則又翻而右之,前官所決者,後官忽反之,京兆所移者,秋曹乃翻之,査官所報者,道伯直置之,立落無常,始終難測,其所謂前所決者,亦未必皆公,而吏緣爲奸於其間,人競相效於其後,至相語曰,擧世皆然,我是何人,獨不爲此?且雖公平,人雖謂然,徒招憎怨,不若效人所爲,猶有所利,此則由於一有公決者,則落者反陷以受囑,如唐時段文昌,以書屬進士於錢徽,徽不聽,文昌反陷徽以關節之類,故無緣辨白,遂成䵝昧也。甚矣風俗之移人也。風俗旣如是,故是非以之而混淆,名分因之而陵夷,惟其私意之所在,不知公議之可畏,己自謂得,人不爲怪,輾轉薰染,反復沈痼,遂成一種時體,只思利吾身利吾家,不識公耳忘國耳忘,遇事則以巧避占便,爲行世之妙方,接物則以甘言好說,爲悅人之圓機,而至其利害分數,則不顧他人之是非,不恤將來之成敗,舍命做去,滿意而後已。是故外若無崖異之行,而內實濟忮克之心,陽若爲孤高之態,而陰實蹈鄙賤之習,之其所親好則無可棄之人,可非之言,之其所疎外則無可用之人,可採之言,靑白之眸,變於俄頃之利害,翻覆之手,因於忽地之喜怒,謬例則因之以爲得計,正論則嘲之以爲古談,狡者揚揚而縱恣,善者蹙蹙而拘攣,事旣失其宜,故下不直其上,言不當於理,故人不服以心,剛者發忿詈之語,懦者呑愁怨之聲。是皆由於綱紀不振於上,故風俗習熟於下,轉相慕效,靡然同歸,遂至私邪之路開,凌犯之習成,以吏屬而謀害官長者有之,以下輩而刃刺士夫者有之,有夫有子則婦女不得縱恣,而藏踪匿影,使之驚動天聽者有之,繼絶存亡,聖王之先務,國家之令典,而反爲之絶繼而亡存者有之,其他悖理而賊義,犯分而乖常者,指不勝僂,雖其有輕重大小强弱隱見之不同,而其爲傷風敗俗,圮族梗化,則未有甚於今日者也。朱子·延和奏箚,有曰三綱五常,天理民彝之大節,而治道之本根也,故三代王者之制曰,凡聽五刑之訟,必原父子之親,立君臣之義以權之。竊以爲,諸若此類,涉於人倫風化之本者,有司不以經術義理裁之,而世儒之鄙論,異端之邪說,俗吏之私計,得以行乎其間,則天理民彝,幾何不至於泯滅哉?故臣願陛下深詔中外之官,凡有獄訟,必先論其尊卑上下長幼親疎之分而後,聽其曲直之辭。朱子之言,如此其嚴,而今之有司,遺失大體,掩棄公議,啗其錢貨則黑白失色,溺於請托則朔南易位,以之積怨而攢怒,召災而致殃,皆綱紀撓敗而風俗乖亂之致也。苟綱紀之先立,則風俗奚爲而若是其壞弊,名節奚爲而若是其骪骳,訟獄奚爲而若是其舛錯,德澤奚爲而若是其壅閼?今若一朝而振肅宏綱,整緝棼紀,有張理之美,無解紐之歎,則所謂風俗名節,訟獄德澤,將不待隨事理會,而自無所不得其宜矣。眞所謂綱一擧而萬目皆張,紀一整而萬絲皆理者也。朱子曰,四海之廣兆民至衆,人各有意,欲行其私,而善爲治者,乃摠攝而整齊之,使之各循其理,而莫敢不如吾志之所欲者,則以先有綱紀以持之於上而後,有風俗以驅之於下也。何謂綱紀?辨賢否以定上下之分,核功罪以公賞罰之施也。何謂風俗?使人皆知善之可慕,而必爲皆知不善之可羞而必去也。人主以其大公至正之心,恭己而照臨之,則賢者必上不肖者必下,有功者必賞,有罪者必刑,而萬事之統,無所缺也。綱紀旣振,則天下之人,自將各自矜奮,更相勸勉,以去惡而從善,不待黜陟刑賞,一一加於其身,而禮義之風,廉恥之俗,已丕變矣。然則振綱紀以厲風俗,固爲治之急務,而若今日之綱紀風俗,正如將傾之屋,輪奐丹雘,雖未覺其有變於外,而材木之心,已皆蠧朽腐爛,而不可復支持也。如欲振已頹之綱紀,而厲已壞之風俗,是豈可不思其所以然者而亟反之哉?此今日急務之一也。至於用賢才之說,則振肅綱紀,儘是今日之急務,而振綱紀之道,又在乎賢才之進用。蓋人君不能獨運萬機,故必資賢材而共理,賢材不能自進其身,故必待人君之能用。古昔盛時,以聖主得賢臣,而治隆於上,俗美於下者,良以此也。是故伏羲有六佐,神農有火師,黃帝有七輔,少皞有五鳥五鳩九扈,堯命四子而庶績熙,舜咨二十有二人而天下治,禹曁益稷擧皐陶而聲敎訖,湯擧伊尹萊朱而不仁者遠,文王有疏附奔奏先後禦侮而受天命,武王有亂臣十人而萬姓服。降至漢唐以後,雖小康之世,未有不得一代之賢才而能成一代之治者也。然而自已然之跡而言之,則治世之所用者皆賢才,亂世之所用者皆非賢才,而自用舍之時而言之,則雖非治世,其所信用而委任之者,孰不以爲賢才,而爲其君者,亦豈欲棄賢取邪,安其危而利其菑,樂其所以亡哉?惟其所謂賢才者,非賢才而乃小人也。蓋其無誠正之工,修身之實,明不足以知人,剛不足以攬權,惟其意之所好,則輒以爲忠也賢也,而彼小人者,雖仁義不足而姸狡有餘,故得以其斗筲之才,巧令之態,伺其隙而中其慾,出言則似誠,任事則似忠,竟以入于左腹,固其根柢,積順生愛,積譖生疑,膩近而汚人,蕕藏而勝薰,以致一小人進而衆君子退,其進也必引類樹黨,其退也必株連網打,卒至毒流生民,禍及國家,固其勢然也,而其君曾不覺悟,乃以爲非屬此人,當誰任哉,豈不悲乎?昔唐德宗曰,廬杞淸忠强介,人言其姸邪,朕殊不覺。李泌曰,若陛下覺之,豈有建中之亂?李勉曰,天下皆知而陛下獨不知,所以爲姸邪。當是時德宗,方且以杞爲賢才,泌·勉之言,何足以悟其心乎?爲人君者,苟能舍其私意,公其觀聽,則君子小人之分,宜若不至於若此之相反,而同鑑于殷,同循其轍,終不免於以小人爲君子,而不知賢才之乃在於疎遠擯棄,不識何狀之中。故從古以來,率皆枉擧直錯,智藏瘝在,治日常少,亂日常多。此其故何哉?良由於不能如堯之知人官人,湯之立賢無方,武王之不泄邇不忘遠而然也。夫不能知人,則何以能官人乎,不能無方,則何以能立賢乎,不能一遠邇,則何以能不泄不忘乎?不知人而官人,則所謂官人者,必非其人也。不能無方於立賢,則所謂立賢者,必非其賢也。不能不泄不忘,則邇者常邇而遠者常遠也。以此而望治亦難矣。皐陶之告舜,又無曠庶官,天工人其代之。傅說之告高宗曰,旁招俊乂,列于庶位。夫曠者,非曠位之謂也。不得代天工之人,則是謂之曠也。旁者,非一方之謂也。苟招之以一方,則不可謂之旁招也。此所以不但曰庶官之無曠,而又必曰天工之人代,不但曰俊乂之列位,而又必曰旁招也。惟其能代天工也,故庶官以之而無曠,惟其旁招也,故俊乂以之而列于庶位。此所謂爵惟其賢,罔及惡德,而其治之所以嵬蕩郅隆,非後世之可幾及也。顧今世級日下,人才渺然,雖不可擬議於堯·舜三代之時,而理無殊於古今,才不借於異代,苟無方而旁招,則何患乎無人?特患不能無方而招之以一方耳。雖然舜何爲哉?矢謨者皐陶也。高宗亦何爲哉?欽承者,傅說也。人君之能得俊乂而無曠庶官者,非有賢臣之思日贊襄,對揚休命,則亦何由而托密契於風雲,躋至治於都兪也哉?夫天之生才,初無貴賤之殊,亦無遠邇之別,而以人事君者,乃欲强以私意小智,區分而取舍之,則竊恐天之意,不如是之偏狹也。天之意不如是,則天聰明自我民聰明,天明畏自我民明畏,達于上下,又何以代天而治民乎?今我聖上,宵旰憂勤,一念憧憧者,惟在於得人而任職,內而百官庶位,外而方伯守令,惟恐一人之不得其人,一職之或曠其職。凡所以勅屬而申戒者,靡不用極,至於大政之時,則每降絲綸,責之以終歸文具,諭之以毋謂例勅,丁寧懇惻之意,溢於辭表,可感豚魚,而其所以對揚者,反無仰體之實,徒循自來之套,公然以堂堂朝廷之公器,把作自己之私物,惟貨惟來,爲人擇官,不但貴賤遠邇之區分,抑亦親疎愛憎之殊異,銓衡之際,變錙銖於低仰,鑑別之間,幻姸媸於好惡,分排注擬,泛若按例,而亦自有其人焉,內外豐薄,暗分彼此,而摠不出其圈焉。一官之瓜期將近,則旁蹊曲逕,左右鑽刺,而畢竟得失,在於緊歇,一任之徑遞有漸,則群起競走,先人預圖,而末梢成敗,換於俄忽,勢能熱手則擇肉而食,物可通神則無脛而走,或私相結約,而忽有難違之分付,則每歎造物之多戲,或有爲作窠,而偶値他手之行政,則空資漁人之收功,進退專由於冷暖,則所謂上品無寒門,下品無勢族也,用舍不襯於功罪,則所謂著效附卑品,無績獲高敍也。古則以兩及吾門爲可惜,而今則以不及吾門爲可惜,古則欲托邑子,終日不敢見,而今則以不聽其托爲仇怨,古則懷金欲餽,竟不敢出口,而今則惟恐其餽之不厚,以故閥閱之家則朝除暮遷,兜攬淸要,人人凝豐貂而聳高蟬,孤寒之族則潦倒卑下,一斥不復,箇箇豐啼飢而煖呼寒,遂致騰颺者長騰颺,沈滯者永沈滯,或有窮經蘊抱,而每多處巖穴虛老之歎,或有勤苦通籍,而不免抱紅牌餓死之患。此雖緣守拙而無求,亦足以積鬱而干和,非謂寒門之可用,而勢族之不可用也。揆之以旁招無方之義,不亦左乎?蓋今銓注之法,毋論高品下官,只以近來所擧擬者,循環其中,遞相塡補,舍置餘外,更不擧論。苟如此而已焉,則一吏足矣,何難之有?且家世地閥之稱,自古已然,而我國尤以是爲用人之方。式至近日,不論其人之賢不肖才不才,而惟視某人之裔,某家之族,以之布列百僚,分授各邑,苟其賢與才則固善矣,如其不然則奈國事何,奈生民何?譬猶求大木者,徒知求之於鄧林,而所得者乃是擁腫離奇,空中液瞞而已。取良馬者,徒知取之於冀北,而所得者惟是大耳短脰,攣腕薄蹄而已。殊不知楩楠豫章之材,多在於深山窮谷之中,追風超景之蹄,猶存於鹽車白汗之間。其不見笑於匠石孫陽者幾希,而梧檟所以見棄於賤場師,赤驥所以頓長纓而淚至地也。昔程子謂韓維曰,持國居位,却不求人,使人倒來求己,只爲平日不求者不與,來求者與之。朱子曰,除書未出而其物色先定,姓名未顯而中外已逆,知其天下之第一流矣。蓋用人不得其道之弊,誰昔然矣,而未有若今日之擧世盡入於膠柒盆中,無一人能自解脫者,豈不可爲之寒心乎哉?今試論此弊,亦孰有不能知不能言者,而只緣人心已痼,習俗已成,滅天理於私意,蹈前轍於後車,雖以殿下至誠惻怛之意,祛文務實之敎,亦莫可奈何也。是故一經都政,輒騰物議,債帥市曹之號,郭墦李蹊之譏,千奇萬怪,一唱百和,街談巷論,不勝藉藉,無所與於得失者,謾作笑話,有所欲而未得者,忿發唾罵,其所傳說,雖未必一一皆信,而要之偏私濫雜,不公不平則極矣,而決非治世之好消息也。苟能知恬靜者,必非躁競之類,謹拙者,必非浮雜之輩,而於門閥燀赫之中,擇其賢能,於疎遠窮賤之中,拔其才德,因私逕而窺覘者,正色而斥退,守本分而冤屈者,旁探而甄敍,則雖今世囂囂之俗,好說人短,不好說人長,其拂鬱而層激,豈至於是乎?或曰今世豈有才德?不若世家大族之猶爲習熟見聞於供職臨民之例也。此言不幾於顯誣一世,而暗濟己私乎?殿下如欲朝無邪逕,野無遺賢,賢者在位,能者在職,茅茹彙征,師師濟濟,則莫若先擇公正廉介之人,以爲有司。有司得其人,則後世之賢才,雖不及於古所謂賢才,而亦豈無在內而能擧其職,在外而不虐其民者乎?朱子曰某做時,揀得一箇好吏部,玆豈非提綱挈領之至論妙訣耶?此今曰急務之二也。至於育多士之說,則所謂得賢才之道,其本又不外乎多士之樂育。詩曰,周王壽考,遐不作人,又曰,思皇多士,生此王國,王國克生,維周之楨,濟濟多士,文王以寧,又曰,肆成人有德,小子有造,古之人無斁譽髦斯士,蓋當商之末世,士氣之卑弱甚矣。惟文王爲能變化鼓舞之,故言其待而興之效,則詠其思皇克生,爲國楨幹,而文王有賴安之慶,言其見於事之實,則歎其成人小子咸得成就,而斯士有譽髦之美。韓愈亦曰,菁菁者莪,樂育材也,君子之長育人材,若大陵之長養微草,先儒有言曰,多士本由文王敎化陶範而後生也,而文王之國,又待多士以爲安焉,猶人勤於菑田,反以自養,樂於植材,反以自庇。由是觀之,則人君所以樂育多士,作成人材者,其效乃至於斂時五福,敷錫庶民,各羞其行,邦乃其昌,鳶飛魚躍,有物物自得之妙,鳳鳴梧萋,致藹藹多吉之休,爲治之道,豈有以加於此哉?嗚呼,古者師氏敎國子以三德三行,保氏道國子以六藝六儀,樂正崇四術立四敎以造士,春秋敎以禮樂,冬夏敎以詩書之制,尙矣無容議爲,而若董仲舒願興太學置明師,以養天下之士,少則習之學,長則材諸位,朱光庭請置太學明師,以養人材者,實爲切至之論,後世之所宜法也。夫士者,國之元氣也。人無元氣則不可以爲人,國非多士則不可以爲國。必也培養士習,扶楨士氣,正其趨向,勤其學業,考其藝而進退之,興其化而甄陶之,然後方可謂得其道矣。今我聖上,以崇儒重道之心,行敷敎育才之政,十三年于玆矣。學校之政,不爲不修,而儒術無蔚興之效,敎養之方,不爲不至,而士風無丕變之期,游談於黌庠之中,而絶絃誦之音,輕薄於閭巷之間,寂講讀之聲,日夜所經營者,只是科名之拔身也。生死所醉夢者,只是榮塗之顯迹也。擧業固是壞心術之資,而其所以陷溺心術者,又不但治擧業而已。科第固非盡人才之道,而其所以詿誤人才者,又非特由科第而已。何者?良以請囑賄賂,已作不可醫之病根故也。今之士也,所以日趨於汚下者,不在乎他,在乎科擧。臣請冒死而悉陳之。夫科擧者,非古也。至漢文帝,親策賢良方正能直言極諫士而得鼂錯,武帝又繼述之,幸董仲舒之醇儒,而猶且三策之,其難愼如此,而其用之也,卒至於江都相,烏在其本意哉?其後又令郡國,徵吏民明當世之務,習先聖之術者,縣此續食,令與計偕,甚盛擧也,而乃有公孫弘之策,有司置之下等,而武帝以其言之容悅也,故擢爲第一,使之待詔金馬,超遷爲丞相,已失求賢之道,只是好名之擧,而其後若杜欽之白虎殿對策,蕭望之之射策甲科爲郞,遂爲以科取人之例。然漢之時去古未遠,猶孝廉茂材,獨行異等之興擧,故率多需世之彦,至其季世,至有詣公車不對策,而退著政論者,其用人也行政可知也。自唐以後,專以科試取人,雖高才博識,皆不免騎驢歌庶,應擧覓官,決得失於一夫之目,而有在擧場十餘年,竟無知遇者,有銜淚渡㶚,又爲考官所辱者,有物議囂囂然稱屈者,有持紙終日不成一字者,有不對策而出,不復應進士擧者,科擧之不足以得人才,以反有害也,有如是矣。以我東言之,尤以是爲取人之方,蓋自麗朝雙冀以來,科制漸備,雖隨弊立法,而無奈黃抗之·廉國寶·尹就輩之濫雜轉甚,終至有紅粉榜之譏,則科擧之弊極矣。逮至我朝,立國規模,敻越前古,禮樂文物,彬彬郁郁,其於科擧之法,雖因循舊例,未有更張,而方其百度修擧,盛化流行之時,爲士者無不飭躬修業,以爲幼學壯行之本,有司者無精白公明,以爲網羅賢俊之資,人到于今傳稱,以爲美談,而夫何挽近以來,人心俗尙,月移而歲不同,輾轉層加,晦盲否痼,爲士者生平不讀,只事追逐而游戲,有司者一片私意,不思守職奉公,迹其平日,固已無可取之才與取才之心,而每當設科之時,爲士者妄生非理之慾,有司者喜得逞私之便,以利相餂,有如互市,暗標授受,惟意作奸,廳傔庭卒,皆作耳目,甲名乙入,便成規例,慮其誤中則錄納句頭,難於欄入則場外書呈,用某字刮某處,備盡巧妙,丸以蠟繫以石,窮極詭祕,眉眼融通,書札狼藉,監察禁亂所之設法,非不嚴矣,而只是備故事而已,史官備邊郞之摘奸,非不密矣,而亦是布例飭而已。又或不但備故事布例飭,反更爲之匿其人通其情,以故場門之縣法,見之者曰是前例也,圍內之列枷,過之者曰此文具也,間或有捉枷隨從挾冊等數人,姑以爲塞責之資,而亦不過是疲劣者流耳。何嘗敢犯所畏與所親哉?然隨從挾冊,比諸諸般弄奸,猶爲薄物細故,而乃獨見捉,其亦冤矣。然則今之所謂法者,皆是應文備數,而所謂奉法者,皆是飾例循私而已。是故只觀其科之主試何人,而可以預知其榜,但見其人之親密何處,而可以坐待其捷,甚至預題宿構,先寫試紙,私結下輩,換易祕封,巧計千百,愈出愈奇,設場之後,出榜之前,無非呈券受札之時,而較計緊歇,變換立落,無論大小科,行私之中,又有分排,皆依陞學之例,故或有全一榜無一公道之說,或有一榜中僅有一二人得參之說,有口皆傳,無遠不及,而方且得得焉自以爲能,人亦恬不爲怪,古之所謂科賊,今之所謂才能,古之所謂殃及,今之所謂例套。如此則何必糊名,又何必設場?且以場屋言之,一人操券,十人隨從,皆是麤戾無賴之輩,故蹂躙之患,亂場之變,無不至,揆以世道,寧不寒心?夫科目之法,不過設場聚士,出題收券,考定其立落,而又程式以拘之,時刻以限之,藉使十分高眼,十分公心,考得十分精審,黜陟高下,不差錙銖,固非登賢俊致君民之術,而況利欲萬端,詐僞百出,緣法而爲巧,憑公而濟私,科期在近,則凡以儒爲名,晝夜奔走,或鑽刺蹊逕,或誘脅文筆,惟以圖占爲事,其當爲試官者,左右接應,或約結姻親,或延攬貨財,惟以售私爲能,苟無此路,百無一得,故人心之巧詐日增,世道之危險歲加,有勢有錢者,以借述巨擘爲高致,有文有筆者,以售才射利爲妙術,中間行媒者,有文儈都家之稱,外場代入者,有優劣論價之例,高者互相慕效,而又互相猜謗,下者各自沮喪,而又各自濫想,殆同頹波之難障,奔車之莫遏,豈不痛哉?行私之外,又有取早之弊。蓋主試者厭於始終之細閱,只取暗標早呈者擢之,而晩呈者都置之落軸,故爲士者自私習之時,不顧其文之工拙,惟以燭刻急構爲主,人皆以一日做幾多首者爲實才,已亦自誇其敏速,而無文筆者,預備速製速寫之手,及其入場,忙忙寫出,競欲先入,甚至以數三人合作一篇,以數三人合寫一張,必期第一二軸,而不然則自以爲不善修人事,其父兄與他人,亦不問其文之如何,惟問其呈之早晩,以占得失。如此而才安得自盡,文安得爲文?昔宋仁宗,試士以危言日出爲題,因擧子頃刻進券,命停科十年,歐陽脩與王禹玉·范景仁六人爲考官,鎖院五十日,長篇險韻相唱和,其視今日之霎時輟場,一二日出榜,敎導之得失,氣象之舒促,果何如?今日登科者,卽他日主試者,所見所尙,本自習熟,其取之也,固必有濫竽遺珠之歎,而況濟之以一段私意,則又安得不失人才乎?前科旣如此,後科復如此,眞箇有才識有蘊抱者,終身不得一廁於其間,故每一經科,醜悖奇怪之說,不勝紛紜,令人掩耳,設科取人之意,豈亶使然哉?不但大科爲然。小科亦然,不但京試爲然,鄕試亦然,蓋當式年及增廣,則外方皆差送試官,於是外方有錢財者,先期戾洛,圖差試官於政官,至有買試官之語,而試官旣差之後,凡其親戚連姻知舊之請及以財自通者,日夜塡咽,各有定價,閒或有稍知自好,不肯隨衆,則必群嘲衆嗔曰,爾何固滯也。擧世皆然,爾獨何人?爾雖自正,其如見賣於他試官,何哉?畢竟得談則均,孰肯爲爾淸脫,不如同流合汚,與之分利,以故科榜出處,醜聲輒彰,而人皆看作常事,其行私最甚者,則當科而必先擬試望,考續而必以公居最。此無他,以如此輩爲試官,然後可以隨處而無不如意也。夫導之以公正,尙恐不能獎一而聳百,懲一而勵百,況導之以私邪,則是推波而助瀾也。勸懲之政,旣若是相反,故自以爲只此可以長享利窟,不羨方伯守令,曾不顧忌於局外之公論,乃反傲然自處以廉公,而蕩然無復羞愧悔悟之萌,其亦可哀也已。且不但製述爲然,明經亦然。號爲治經,而實不勤讀,臨科奔走,預約帖括,爲試官者,先有分排,顯加扶抑,於其所扶則雖瘡疣百出,而帖耳闔眼,於其所抑則雖若決江河,而强詰勒降,呼冤雖不足恤,天道寧不可畏,惟其如是也。故爲製工者相語曰,何以文爲?多錢則大小科可以唾手。爲經工者相語曰,何以讀爲?有財則七大文是爲妙方。生斯世也,惟患貨殖之不能,不患才具之不足。於是,以富厚爲實才,以勤苦爲徒勞,人皆解體,俗成惰棄。以此觀之,人心世道,可謂極盡無餘地,而非細故小憂也。不但文科爲然,武科亦然。代射代講,與夫以不射爲射,以不中爲中,諸般弄奸及武技雖高,講栍必抑之弊,難以悉擧。且當稱慶廣取之時,寬其規矩,使不難於入格,又自下弄巧,甚至虎榜掛名,纔易一醉,故武科之數,多則近萬,少不下千,窮鄕傭牧,鮮有不得,而一國之中,游食者過半,他日占得大將閫帥者,自有其人,而其能通宣傳之薦廁西班之列,入備宿衛,出典州郡者,亦無多焉。其餘則皆只是受紅牌稱先達而已。軍額之漸縮,名分之益淆,職由於斯,蓋無論彼此。以科爲名,則其紊亂乖戾,莫近日若,而又莫可救藥,臣未知如之何則可也。嗚呼,天下萬事,豈有其弊,則必當痛革而疾更之,不然則弊而益弊,終至於難言之境矣。易曰,窮則變,變則通,通則久,朱子曰,知如此是病,則不如此是藥,古人有言曰通其變,天下無弊法,執其方,天下無善敎,今之科弊,與其存科名而有害無益,無寧罷科擧而去名就實。今若革罷科擧,而專用薦選,則彼不足以去民畝就吏祿者,初無倖望,而在國家用才之道,亦不患無其人矣。或以爲,薦選亦有奔競私邪之弊。然明白指名,猶勝暗地之弄巧,門調戶選猶愈於猥沓之徼幸,而可用者皆用,不可用者無錯雜之路矣。在古而不失於鄕擧里選之法,在今而無缺乎需國治民之道,因其蔭仕之俗,省其場屋之弊,此所謂通古宜今,因俗省事之道也。今玆之弊,如病已痼,而尙有醫之之道,知之而不欲醫則己,如欲醫而已之,則計無善於此者,而今日之事,率皆膠古而印例,必若以爲,三代以上之制,有難猝復,漢唐以後之規,不可遽革,則亦豈無抑可以爲次者乎?每當有科之時,則預令京外,各選其才可以應擧者,錄名許赴,而一或容私,罪其薦主,嚴立科條,毋使攔入,則多士必當整齊,隨徒不敢闖雜,而無文筆者,不得仰人而僥倖,有才學者,庶可專意而呈券。此足以杜初頭濫雜之弊,而及其大小科榜出之後,則又行面試之法,著爲成憲,其不能成篇者,不必用停擧充軍之律,只拔去榜中,則其庸懶自廢者,固不足惜,其有慷慨奮發,篤業更赴者,亦所可取。如此則士子有刻厲進修之美,場屋無狹窄蹂躪之歎。彼無才者雖賞之,初不入場,而決科者擧有光色,私詐者自當沮縮,此亦遵古法,而非有欠於待士之道也。斯可爲存法救弊之術,而亦惟在乎明法勅罰,劃一擧行,不以貴勢而撓奪,不以年久而弛縱,始終如一,彼此惟均而已。苟法一撓則反爲文具中文具,而初不如仍舊貫之爲愈也。然而就其中最有決不可不急先革罷者,升補學製是已。噫,升學之弊,可勝言哉?士習之日漸乖悖,育材之不得其方,專在於玆。蓋陞學者,本出於勸獎興起之意,而惟其有初試一條路,且權在於大司成與學敎授,而其設行之期,又無限定,一歲之中,惟其所欲,故其奔競尤甚,自童丱古風之時,已有聞見之稔熟,及其勝冠,曾不留意於讀做,而所蓄銳馳心者,只是鑽刺於敎授及泮長,百蹊千逕,以通其情,謂之公誦,及其入場也。懸題之後,奔逬四出,以借述於能者,呈券之際,則瞬目搖手,翹頸跂足,呫囁於吏隷,窺於牕壁,或書納首句,或傳通囑札,鄙瑣駭愕之擧,無所不至,令人騂顔。及夫累抄垂畢,晝數相埒,則晨夜狂奔,不但自己之送言,又覓他人之瑖疵,做出白地,公肆構陷,變恠之事,又無所不有。當此之時,莫有徐其行步,正其眸子者,若是者其可曰士乎?今日陞學之士,其名位事業之期於他日者,皆不可量,政宜謹飭勤修,以圖大,而今其所見所行,乃如彼相反,此如嬰兒之受病於胞胎,草木之被傷於萌芽,雖或生長,終不免於尫羸卷曲,豈不惜哉?且主試者則於其行私之中,別有一榜之分排,欲黜則畫雖多,必抑而屈之,非以其文之劣於他也。欲升則畫雖少,必超而進之,亦非以其文之優於他也。是故計畫之際,則預知某也之當爲某等,某也之當在落科,又預知某也之當取陞補,某也之當得合製,而畢竟入格者,不出於意中之分排,亦不出於方外之傳說。然則初試之爲初試,已定於未出榜之前,試與不試一也,而其必設場而考取,直是因前例假外面而已。豈不如兒戲之可笑,而自有科擧以來,安有如許科擧乎?況近來皆不遵每朔每抄與各學四等之法,荏苒終歲,必待飭敎,然後始行於歲末,故輒不免連日或間日設場,虐雪饕風,通宵露坐,哿矣富人,哀彼寒餓,是故多年赴升庠者,未有不嬰終身之疾者。然則所謂升學,乃是傷風敗俗之具,積瘁促壽之資。此臣所謂決不可不急先革罷者也。若又以爲,流來古規,有難猝罷,則有一焉。仍其舊而月課之,取其優等而賞之,不復付之於解額,如程子改試爲課之意,則不害爲勸獎聳動之術,而鄙悖忮克之習,未必至此之極,庶可爲一分厲廉恥抑躁竟之端矣。今欲正士習育人材,而不改絃易轍,則士習終不可正,人才終不可育,而眞箇讀書之士,終不可復得,古所謂不調甚者,必解而更張之者,此之謂也。何憚而不爲,何拘而不能,直一轉移間事耳。此今日急務之三也。至於子庶民之說,則君民之相須,自是至理,不待多言,而就其至切而言之,則莫如父母之於子,故書曰,元后作民父母,又曰,如保赤子,又曰,子惠困窮,詩曰,樂只君子,民之父母。大學曰,民之所好好之,民之所惡惡之,此之謂民之父母。中庸曰,子庶民則百姓勸,夫父母之於子,爲之就利避害,取安去危,慮其飢寒,憂其疾病,其懇至之心,惻怛之意,未嘗頃刻而忘于懷。人君之於民也亦然,孟子曰,得其民有道,得其心,斯得民矣,得其心有道,所欲與之聚之,所惡勿施爾也,此是父母爲子之誠心,而鼂錯之言亦曰,人情莫不欲壽,三王生之而不傷,人情莫不欲富,三王厚之而不困,人情莫不欲安,三王扶之而不危,人情莫不欲逸,三王節其力而不盡,而先儒以爲,非惟壽富安逸之遂其志,用舍從違,無不合其公願,此三王之治,所以卓乎不可及,而三王之民,所以皞皞如日,遷善而不知爲之者也。苟或忽於本固邦寧,可近不可下之義,而損下益上,不免於率獸食人,使斯民飢而死,則惡在其爲民父母也?夫海內至廣也,兆民至衆也。惟天生民有欲,無主乃亂惟天生聰明時乂,苟君不能子以愛之,民不能父母以親之,則君何以辟四方,民何以錫保極哉?況民者,至弱而不可勝,至愚而不可欺,若魚焉見網則驚奔,若蟻焉遇羶則聚慕,難一者民情也,易散者民心也。惟爲民父母者,不視之以民,而視之以子,以恤愛惻隱之意撫之,而忠信誠慤之心懷之,不違其所欲,不行其所惡,蓋之如天,容之如地,疾痛苛癢,無細不知,抑搔按摩,無遠不及,使以時而不奪,遂其利而不爭,凜乎若朽索之馭六馬,溫乎若陽春之澤庶物,然後民亦尊之如父,親之如母,有命則子趨,有役則子來,有難則如子弟之衛父兄,眞所謂四海之內,瞻望畏愛如親父母,天下雖廣而一其心焉,萬姓雖衆而同其懷焉。古昔聖王所以享國久長,澤流萬世者,用此道也。後世惟不知此義也,故以爲我是君也,彼乃民也。君者出令以使民者也,出粟米麻絲,竭股肱之力,以事其上,而否則誅者也。法令以敺之,刑罰以威之,法令極而民風哀,刑罰濫而民命殘,天下始熬然若焦,而君亦無所行其令矣。若是乎君之不可不子其民也。惟我殿下,撫熙洽之運,膺艱大之投,燕蠖之中,孜孜一念,未嘗不在乎民,凡所以撫字而懷保之者,無所不用其極。惟恐實心實惠之不得下究,而匹夫匹婦之不獲其所,不啻如慈母之保赤子,故歲首則綸音以勸農,水火則遣使以慰恤,方伯守令則愼擇而臨遣,凶年饑歲則發帑而停糴,皆所以爲民也,而今之方伯守令,果皆能體殿下爲民之心,行殿下子民之政乎?昔宋孝宗卽位,詔求直言,朱子上封事曰,四海之利病,繫於斯民之戚休,斯民之戚休,繫乎守令之賢否。然而監司者,守令之綱也,朝廷者,監司之本也。欲斯民之皆得其所,本原之地,亦在乎朝廷而已。陛下以爲,今日之監司,姦贓狼藉,肆虐以病民者誰,則非宰執之親舊賓客乎?然則某事之利,爲民之休,某事之病,爲民之戚,陛下雖欲聞之,亦誰與奉承而致諸民哉?臣嘗讀之,以爲守令得其人而後,生民可以蒙至治之澤,監司得其人而後,列邑可以責治民之績,而監司守令之得人,又在乎銓逆之公平。此固探本之論,必然之理,而姑以監司守令而論之,以言乎守令,則古所謂內重外輕者,今則外重而內輕,雖以玉署銀臺宰列之榮貴,無不以圖得外任爲事,其志將以豐衣食而廣産業也,則其圖得也,固已只懷肥己之策,計較揀擇於某邑,一年所得之幾何,有勢者薄不爲冷殘,幸得者不敢望雄腴。吏部之擬之也亦以此,而及其臨民也,乃以一邑,爲己囊橐,暗弄權詐,巧作名色,行掊克之政,則刮地皮猶患不足,開賂遺之門,則充谿壑如恐不及,賣鄕鬻任,而官屬長事遞易,翻弄那移,而穀簿幾盡虛錄,驅催鶉衣鵠腹之脂膏骨髓,而輦載以輸權幸之門。棄絶貧族窮交之情理恩義,而巧密以通幽陰之逕,不法之事,蕩無忌憚,無前之例,自謂妙方,誅剝徵斂,無有藝極,占田治第,無有限量,人之無告則酷虐無所不至,勢有所壓則詿誤有所不恤。聽訟則以延拖不決爲主,當事則以規避捱過爲例,衒能要名而外似幹辦之才,憑公營私而貌飾恪謹之行,及其私欲飽滿,鑽硏有效,則又可以東裝問塗,而望他積以爲己資矣。能如是者,人以爲有才能可任事,而陞雄州超顯職,不然則銓家置之於棄物,一世笑之爲庸愚。是不但無所懲其惡,乃反奬而導之,百里分憂之意,果如此而已耶?蓋生民之倒懸,莫甚於今時,而就其難支之最大而尤甚者言之,軍政則武科及自稱班裔者外,又有圖出史庫帖·郞廳帖等諸般謀頉者,不可勝數。且勢家之墓下廊下近處及緣蹊受囑者,擧皆蠲免,則黃口之簽丁,白骨之徵布,勢所必然,而不勝其苦,逃移京中者,又相續於道,故族徵里徵,日事橫侵,間或有保家作農者,亦無以自存,故十家九空,戶口日縮,而軍籍殆盡是虛名,脫有緩急,將何所恃?田政則紊亂尤甚,守土之臣,徒憑所任輩之言,於是乎所任輩恣行己私,無所顧憚,九等之法,三稅之徵,惟意幻弄,養戶之患,換名之弊,不一而足,苟其勢與賂也,則以實爲災,不然則以陳爲墾,只自冤號,安有聽理?糶糴則本邑各倉外,又有京倉及各軍門各衙門等名目,又有他邑移轉某處拯米,其年停退,某年未收等各樣名色,蝟集趲督,轉輸之弊,添加之費,情債之操縱,色落之濫橫,無非斲膏椎髓之苦。且吏屬之逋欠,豪族之拒納,最是痼弊,而皆看作例事,惟小民是侵是虐,冬糴之時,皮穀則除芒簸稊,粒米則糳䑔圓白,期於十分精實,其中逃故丐病者,族隣收徵,必取足以後已,而至春開倉,則悉是空殼與腐糲,一斛僅五六斗。此乃吏輩之換弄,而爲官長者,皆委之鄕任,初不看檢,其有才幹者,或以米作錢,而給錢受米,或傾庫翻動,而換名取贏,勒授濫取,鞭扑枷囚,以爲牟利之資,而貪猾之吏輩,又因緣憑籍,百端侵漁,彼無告之民,雖空杼柚而竭甁罌,何以堪其滿壑之命哉?其外訟獄之非理舛誤,使役之違奪偏重,閭巷則呑聲疾蹙,吏校則吐氣踊躍,叫呼隳突,鷄犬不寧。以此論之,守令之有不如無,不待智者而可知也。以言乎監司,則觀風察俗,已矣無望,厲民封己,便成一套,虐㷀獨則不遺餘力,畏高明則惟恐或後,下車而吏報失珠,聽訟而人思伐棠,春秋巡歷則治道供膳,衆民愁怨,只爲偏裨輩張氣誅求之地,冬夏殿最,則雪嶺墨池,毁譽顚倒,每作傍觀者竊笑暗罵之資,任藩臬旬宣之責者,豈容如是?蓋巡歷者,古刺史·太守之行部也。將以觀風謠察民隱,詳縣邑之得失,決訟獄之難平者也。在古猶有若召公之恐傷民事而不入邑中,韓延壽之恐無益重爲煩而不肯行縣者,其不欲以行部傷民如此,而近所謂巡歷,則其爲民弊,有不可勝言。蓋當巡歷之時,農務政殷,民失一日之力,則有終年之飢。此聖人所以曰使民以時,曰不奪農時,以爲王政之第一急務,而乃以治道之役,集遠近之民,使之離田疇舍耕耘,而齎糧費執器械,長在於道路之間,忍死於箠楚之下,盻盻然熟視其田畝之荒廢,而不敢出一聲,此是王政之所不忍,而且以供億之節言之,不遠千里,貿易京洛,珍羞妙饌,務以適口而勝人,錦帳綺席,悉欲便身而悅眼,一或愆期,勞費倍蓰,罄盡一邑之力,而又或迂回於山水之游賞,流連於妓樂之宴飮,則列邑支待之苦,民間聚斂之煩,有難以言語形容。故一經巡歷,如逢亂離,而又必以治道之不善,飮食之不適,鞭棍狼藉,囚繫相望,其害安歸?歸於殘民。哀彼殘民,何以聊生?臣聞道路之言,則年前有一監司,巡歷之路,招聚衆民,詢訪弊瘼,則中有一人出而對曰,無他弊矣。只有一大弊,使道巡歷,是也。吾民之春不得耕,秋不得斂,顚於溝壑,散之四方,職此之由,此弊除則更無弊矣。此所謂疾吏之風,悲痛之辭,而民情大可見也。語其弊則至於如此,而語其益則未聞施一惠除一瘼決一訟,小慰士民之望,可謂無毫髮之益,而有難言之害也。然則革罷巡歷,然後生民之命可保也。殿最者,三載考績,黜陟幽明之遺意也,而今也則吐剛茹柔,愛膝憎淵,已成一副當規模,而所謂廉探者,蓋偏裨下吏之以賂請欺弄,故雄州巨牧,無非龔·黃·召·杜,殘邑冷官,無非昏憒貪虐,欲爲之褒,妄自極意,欲加之罪,何患無辭?以故在勢者有所恃而益無所忌憚,孤弱者有所畏而不能行其意,均之罹其害而中其毒者民也。率是道而因循無改,則事之所謂利,民之所謂休,將何時而擧,事之所謂病,民之所謂戚,將何時而除乎?且以今番西警言之,潢池盜弄,蓋緣於不勝貪虐之政,則鼠竊狗偸,本不足平,而及夫王師之出征也,屢降絲綸,原情曲恕,禁暴止殺,惻怛之旨,勤懇之音,孰不感涕,而乃反有棄城降賊者,有擁兵玩寇者,其罪已不容誅,而松林·多福之戰,雖云克捷,亦多橫罹,曁乎破定州也。擧一城無少長皆斬,是豈仰體我聖上好生之德,而亦豈不上干天和乎?書曰,殲厥渠魁,脅從罔治,舊染汚俗,咸與維新。夫旣曰從,則雖云脅從,從爲罪矣,旣曰染,則雖云舊染,染亦罪矣,而聖人猶且置之於罔治維新之科,後世若唐之誅止其魁,釋其下人,稱爲盛德事者,豈非原恕憫恤之無所不至乎?昔曺彬克金陵而不戮一人,曺翰破江州,而忿其久不下,屠戮無遺,後人至以其子孫之榮悴,謂之報應,則濫殺之戒,若是其至,而今之好殺者,直以爲快忿張功之資,豈不舛於理乎?蓋今民間之百千萬弊,殆難更僕以數,而莫不由於方伯守令之不得其人。今若旁求而愼擇,公聽而竝觀,久其任以責其成,擧其善而懲其惡,剛亦不吐,柔亦不茹,惟盡心於爲國爲民,而無有一毫私意於其間,則遐遠之民,均被實惠,而寬大之恩,不但爲掛墻壁之具而已。惟此庶可爲矯救之道,而持惠終不能若是耳。此今日急務之四也。凡此四條,皆不可緩,而若其本原之地,則又有在,朱子曰,陛下之一心正,則六事無不正,一有人心私欲以介乎其間,則雖欲憊精勞力以求正,夫六事者,亦將徒爲文具,而天下之事,愈至於不可爲矣。故所謂天下之大本者,又急務之最急,而尤不可以少緩,此言正爲今日道也。嗚呼,萬川之月,處處皆圓,千紙之印,箇箇皆同,以其本之有在,而其所及者,皆自此而推之耳。今殿下之心一正,則夫四條者,皆將次第修擧,而天下萬事,無一不出於正矣。苟不先正其本,而徒規規翦翦於事爲之末,則是猶曲其表而求其影之直,汨其源而欲其流之淸也。天下寧有是理哉?然誠正之工,又不過在乎敬之一字。蓋敬者所以存養其體,省察其用,乃體道之要也。是故程·朱之所以爲敎,千言萬語,不出乎敬,戒懼愼獨,只是敬,在天理遏人欲,只是敬,推而至於中和位育,只是敬,此所以爲徹上徹下,成始成終者也。苟能常存此敬,無須臾之有間,毫釐之或差,則意自然誠,心自然正矣。此非臣所爲之言,乃有所受之也。惟殿下懋哉。今或以爲,目今朝野升平,四方無虞,苟能無失舊章,粗守前例,隨風因俗,以度時日,則區區弊端,自當隨毁隨補,何足爲深憂?不宜更爲庸人所擾,以致無事中有事。臣則竊以爲不然。天下之事,非艱難多事之可憂,而姑息委靡之可畏,政使如唐·虞之至治,尙不忘儆戒無虞,罔違罔咈之猷,傲慢惰墮,日奏罔切之戒。況今日雖若未有目前之急,而風俗頹敗,生民之困瘁,未有甚於此時,若非大奮厲大振作,以新一世之耳目,而姑且狃安遲疑,以幸時日之無事,則竊恐弊中生弊,百爲懈弛,終必無着手之地矣。苟其有百害無一益之事,則安可以舊例而固守乎?至於正本原勅時幾之道,則安可以陳談而泛置之乎?蓋格致誠正修齊治平之序,人心道心,精一執中之訓,聖賢相傳,布在方策,自古及今,人皆知之,人皆言之,初無新奇可喜,有似常談死法,而朱子謂常談之中,自有妙理,死法之中,自有活法,然則天下之至理,人君之治道,舍此而更有何說哉?易曰,正其本,萬事理,差之毫釐,繆以千里。伏願殿下,深留聖意,毋忽焉。嗚呼,古人有言曰,應天以實不以文,所謂實者,何也?以實心行實政,施實惠於民也。苟使但曰敬天之怒,畏天之威,則天之大,奉天之公,而或不無一毫文具,備例意思,則人無所不至,惟天不容僞,人之應之也以文,則天之應之也,亦不以實矣。是故成湯以實心自責,故能致數千里大雨,太戊以實心修德,故祥桑枯,景公以實心三言,故熒惑徙,若非眞箇實心,則豈若是影響桴鼓之捷哉?昔宋臣張栻,告孝宗曰,不可以蒼蒼者爲天,一念纔是,是上帝觀監,一念不是,是上帝震怒,蓋其陟降厥士,日監在玆者,有如是矣。夫天之視聽,皆自我民,則民之心卽天之心也,民心悅則天意得矣。今殿下誠能以實心仁民則亦一天也。豈必以高高在上者爲天乎?苟或不然,則雖日下減膳之命,人進應旨之疏,亦不免乎文具備例矣。烏足以弭災而致治乎?凡今之日就於委靡頹墯者,由於因循玩愒,苟且彌縫,則矯救之道,惟在乎至公無私,惕厲奮發,張紀綱而克行彰善癉惡之政,鼓風俗而咸趨眞實篤厚之域,以至於黎民於變,天心悅豫,則怨何由生而災何由起乎?然究其本則亦在天,殿下之明善誠身,而反以求之於心耳。聖心誠無不正,則必能振綱擧紀,移風易俗,向所謂頹弊之患,不期矯而自矯矣。聖心誠無不正,則必能任賢使能,隨才收用,向所謂偏私之風,不期變而自變矣。聖心誠無不正,則必能樂育多士,作成人材,以與廉恥禮讓之俗矣。聖心誠無不正,則必能選任監司,愼簡守令,以成熙皞嵬蕩之化矣。愁鬱之色,可化爲歡笑,怨讟之聲,可變爲歌頌,洋洋乎溢和氣於天地之間,而凡天下犯倫蔑義背公恣私之類,擧皆革面而化心矣。至此而所謂弊者無可言,而所謂治者眞可致,所謂災者無由生,而所謂祥者皆畢至,豈不休美乎哉?方今殿下,盡求言之誠,恢來諫之量,凡天下忠言嘉謨,崇論谹議,日陳於前,不患不足,而翕受敷施,率作興事,言可採之事,可行則行之,如臣之素無學識,愚迷庸憒者,豈容復有所言於其間,而亦何能有補於萬分之一哉?然而臣旣有漆室中私憂隱度,而陰拱噤默,終不效區區之一言,則是臣上而負殿下,內而負臣心也。故敢冒鈇鉞之誅,略效芹曝之誠,若其言不知裁,忘觸時諱,則宜不免於不知不覺之中,而其實則皆出於愛君憂國之一片赤心也。伏惟聖慈,憐其愚忠,赦其萬死而擇其中焉,臣無任瞻天望聖戰慄俟罪云云。省疏具悉。所陳俱爲切實,當留意矣。
四學儒生李坤載·黃仁爲·李槼·徐有皓·金炳亀·金正柱·李在文·金箕鈺·安光吉·金炳喆·洪耇燮·金達淵·金鼎均·徐有璜·魚用九·金箕衡·李元會·李泰熙·任圭白·趙達永·李源實·吳致淳·申在堯·具鍾和·閔大鏞·黃鍾人·李垿·朴基慶·金洛秀·金人柱·朴龍九·朴鼎德·金始源·安光亨·鄭在善·具定默·金顯箕·趙洛永·宋欽俊·尹奎烈·李信源·吳致元·金秉喜·黃浩民·宋欽命·姜駿永·申錫五·崔在明·柳榮七·鄭舜善·金鏐·洪胤祚·韓用俊·閔致玉·宋煥培·李儒準·洪大泳·趙顯豐·李正綸·金履網·鄭在絅·李沂源·申在博·尹守白·兪圖煥·金樂喜·趙學敬·吳箕常·尹致祜·李默會·李賢緖·崔鎭澤·李一進·洪秉翰·楊泰熙·崔一河·盧昌遠·朴應淳·許曄·朴震洙·李寅錫·李東升·朴光龍·鄭·吳相贇·朴聖濤·奇思儉·韓光孝·楊達煥·金樂敎·崔廷八·李志亨·丁達仁·兪擎柱·李儒岳·金載良·崔寬賢·尹致彦·李尙祚·金相休·鄭涵·高弼鎭·李至容·羅廷德·李振煥·李致玉·崔廷大·尹致德·柳道澈·洪秉俊·金碩休·鄭東運·高貞鎭·柳在洪·鄭漢楫·柳榏·奇思殷·金膺煥·趙瓘·吳宰源·金在鉉·李觀容·金珪·韓啓斗·申時權·洪三宅·吳致觀·尹致默·金樂佑·曺允稷·金樂佐·丁命煥·南鼎燁·曺學奎·李重魯·宋履新·李東訓·金瓅·閔鳳爕·趙重祚·柳震洙·趙南周·韓琰·朴志祐·金必鏞·趙命彬·兪極柱·崔百應·吳聖懋·宋元洛·金尙敬·朴載新·宋守邦·任泰東·趙顯周·任泰岳·李光履·崔淰·魚致大等疏曰,伏以,尊賢衛道,卽士林之關棙,建祠腏享,寔朝家之儀範,謹按傳曰,鄕先生沒而祭於社,鄕先生尙然,而況於道學之大於此,勳勞之過於此者乎?是以國朝祀典,學牖群蒙則社之,功存社稷則祀之,凡天下萬古之有國者,莫不以此禮爲一副當大頭䐉,而桑梓之鄕,必有妥靈之所,杖屨之地,爰有創祠之禮,故孔氏之廟,必建於闕里,紫陽之祠,亦在於寒泉,此非徒爲享先賢之禮,亦可見尙遺風之義焉。至於我朝,聖神相承,文敎益明,凡有一鄕之賢,則克盡尊慕之誠,必致崇報之禮,近自畿甸之外,遠至嶺·湖之間,鄕祠相望,享儀無闕,一間茅齋,士有絃誦之所,兩丁苾薦,禮盡俎豆之享,雖其道學之未盡卓絶,而猶且崇奉之,勳勞之未能彰著,而猶且享祀之,若夫近日之卓絶於道學,彰著於勳勞者,則惟有故監役臣朴胤源及故忠獻公臣朴凖源兄弟二人而已。嗚呼,胤源篤力行,淸心苦節,從遊文敬公臣金元行之門,明辨人物之性,講磨於掌令臣任聖周之徒,獨得門路之正,力辭僚屬則能盡撝謙之義,講究禮說則獨任擊蒙之責,實地孝友,祖述曾·閔,餘事文章,駕軼韓·柳,簞瓢之飮,有巷之樂,一團之和,得明道像,而閨門之內,嚴若朝廷,鄕黨之間,莫如山斗,至若塤箎之間,身兼師友之益,刮磨乎齊家之道,勸勉乎立朝之節。其弟渠源之所以傳道學於一門,樹功業於萬世,平生工夫,主大學之誠意,小心戒懼,得中庸之謹獨,孝于其親則嚼指而嘗糞,思乎其兄則不進其酒饌,惟其居家之行義篤實,自少之踐履堅確,故及至進身而事君,以端雅正直之姿,任師保輔導之責,一身擔負,秉心謹愼,十年禁直,鞠躬盡瘁,語默不踰於規矩,行止不失其尺寸,朝夕納誨,有啓沃之資,晝宵仔肩,盡懇惻之誠,我先大王,不備輔養官,而自內勸課,獨任於渠源,下敎曰,保護沖子,在卿一身,渠源承命殫竭,進以經傳,日勤程課,又手抄程·朱箴銘以進,晨夕勤勞,幾無退食之暇,自是睿學日就,可謂高宗之傅說,成王之周公,於不休哉。噫,當庚申崩坼之日,奠宗社於磐泰之安,翊聖躬於億萬之基,承先王顧命之義,而盡初元保護之責,斷斷其忠,其質神明,赫赫其功,爰及生靈。此非臣等之阿好,則我一國之公言,萬口之同聲,猗歟之功之忠,殿下已盡俯燭,則臣等不必覼縷,而第其天姿近道,學力主敬,得自家庭之聞見,而做去朝廷之事業,若夫聞其言語,則翼翼訢訢誠愼懇惻也,見其恭儉,則兢兢休休,崇鄕去奢也。其忠孝也則洞洞屬屬如集滿盈,其寬恕也則柔柔和和,包荒隱過,而耽翫經史,講究旨義,資其體驗之方,加以存養之功,省察乎幽獨之中,恐懼乎周旋之際,善行懿德,必法賢聖,忠國孝家,卓冠今古,若非愼獨之工,誠意之學,其能如是乎?玆故一國之士,傳誦其巍勳,尊尙其餘澤,思所以百世之不泯,而惟彼驪江之上,舊址尙在,遺躅可見,則別立鄕賢之祠,竝侑兄弟之賢,實合於我朝家崇儒之道,享賢之禮矣。臣等以韋布之賤,居庠序之列,無負樂育之德,顧其職耳,若乃騈首叫閽,干瀆九重之崇聽者,豈其分之所敢爲哉?然事或有關於士林之公議,國家之常典,則又安得默默而不一陳於黈纊之下哉?蓋我國之有院有祠,其例久矣。或有道學之大賢,則必建院而尊尙之,或有勳勞之碩輔,則必設祠而酬報之。是以苟有其人,則不以拘禁之嫌,而必有俎豆之所,臣等玆將一國之公議,庸陳兩賢之實行,伏願聖明,特降兪音,以故監役臣朴胤源,故忠獻公臣朴凖源,亟施驪州建祠之請,上以光聖德,下以循公言之地焉。臣等無任云云。答曰,省疏具悉。今見爾等之疏,可知多士之公議,而矛豈有異議乎?然而自古難愼,不得卽兪者,非謂其不可也。愈久愈好,爾等退修學業。
上在昌德宮。停常參·經筵。
朴宗薰啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
韓致應啓曰,藥房提調·副提調,持湯劑來待矣。傳曰,封入。
以吏曹參議金敎根牌不進罷職傳旨,傳于朴宗薰曰,只推。
以副應敎洪冕燮,校理姜世綸,修撰李沆·洪起燮,副修撰李墷牌不進罷職傳旨,傳于朴宗薰曰,只推。
朴宗薰啓曰,玉堂上下番俱空,已至多日,事甚未安,副應敎洪冕燮,校理姜世綸,修撰李沆·洪起燮,副修撰李墷,竝卽牌招,以爲推移入直之地,何如?傳曰,允。
以大司諫鄭景祚,司諫南惠寬,獻納李在璣,正言金鎭,執義柳鼎養,掌令李允謙,持平李鐸遠牌不進罷職傳旨,傳于朴宗薰曰,只推。
李基華有頉,代以沈湜爲假注書。
傳于朴宗薰曰,公事亂俑當該中官李允吉,拿問定配。
以平安監司鄭晩錫狀啓,因暗行御史移文楚山府使崔信燁罷黜事,傳于朴宗薰曰,令該曹口傳差出。
朴宗薰,以成均館行大司成意啓曰,迎勅時日慕華館及仁政門外儒生整齊等事,該曹節目,已爲啓下矣。自前迎勅時,祗迎假儒生,例次計士·律官·畫員·寫字官·日官·醫官·譯官中限四十人,分排擧行矣。今亦依前例,所屬各該司,預爲申飭知委之意,敢啓。傳曰,知道。
朴宗薰,以備邊司言啓曰,卽見摠戎使金基厚所報,則以爲,關西別餉米耗條,每年作錢,以爲支放,而昨年入於停捧耗條,所減爲三百五十二石二斗五升,賊失條爲四百三十石,營用不敷,支放見縮,上項米七百八十二石二斗五升,以某樣穀給代,支放條元小米一千石,船價補縮條一百六十六石零,別餉米今年耗條六百四十七石零,合大小米一千八百十四石七斗二升,因關西防報,不得作錢取用,依昨年例,亦爲區劃爲辭矣。該營支放,專靠於此,而關西事勢,停捧夥多,則有難如例取用,勢當從他道,以爲給代之道,胡南山城軍餉米中,依此數二千五百九十六石九斗七升,劃給該營,使之從便取用之意,分付,何如?傳曰,允。
朴宗薰,以備邊司言啓曰,卽見水原留守金履度所報,則以爲,本府分奉常寺所管關西年例作錢小米一千五百石,該道以各邑停捧夥多,錢荒甚於穀荒,不得作錢,從他區劃爲辭矣。享需所重,關係自別,而關西事勢,難於如例取用,則不可不從他道移劃嶺南,右兵營軍餉米中一千五百石,劃給該府,使之從便取用之意,分付,何如?傳曰,允。
朴宗薰,以備邊司言啓曰,卽見江華留守洪義浩所報,則以爲,本府鼎足山城藏史閣,待明春改建,物力則本府年例劃來嶺·完營貿米錢中,限二千兩劃下,材木則德積·靈興兩島松中,體木二百株,椽木一百五十株,䂨給爲辭矣。史閣營健,係是不可已之事,而本府事力,旣無從他着手處,則嶺·完營貿米錢中限二千兩,使之姑先取用,以爲追後從長區處之道,體木二百株,椽木一百五十株,就德積·靈興兩島取用事,竝依所報施行之意,分付,何如?傳曰,允。
掌令李久源,正言安尙默啓曰,噫嘻痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·獜,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,似然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之則速出斬之等語,肆然發惡。且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,,請遲晩後物故罪人啓能亟施孥籍,趾賊等凶種快施邦刑,獻遂設鞫得情。噫嘻痛矣。從古亂逆何限?而豈有如夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所末有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊?而乃者逆恭之出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬跅,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而斗·恒尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請夏賊子女亟施跪斬之典,斗恭親屬應坐之類,一依适·雲例施行,斗·恒及夏賊親屬奴傔連伊夫妻,竝嚴鞫得情,快正典刑。噫嘻痛矣。明謙之凶謀逆節,實是亘萬古所無之賊也。身爲閫帥,已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞。以謙以逆復之子,傳襲其父之凶圖鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,旣已遲晩,顧瞻他日之計,明白納招。甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,豈不大可憂而大可懼哉?請明謙·以謙亟施孥戮,逆復庶子好石亟施處絞,遲晩罪人宇鎭捧根脚快正王法。噫嘻痛矣。亂賊之變,從古何限?而豈有若嶺啓中諸賊之窮凶極惡者哉?嗚呼,際庚年天崩地坼之痛,大小中外,惟有血泣擧號,直欲無生而已。噫,彼逆魁時景等兄弟,渠亦今日臣民耳。抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於獜·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,凡此諸賊,雖或有首從之別,而其在誅亂根重獄體之道,不可自外勘斷而止。請時景·時昱,竝施孥籍之律,金樂敎亟令王府,設鞫嚴覈,快正邦刑。噫嘻痛矣。權奸之凶國禍家,從古何限?而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之通列,自簪筆而躋緋玉,恩至渥也,德至厚也。奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天監之下。故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑。大聖人則哲之明,凡在臣隣,孰不欽仰?而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當庚年崩坼之變,大小哀遑,罔知所爲。渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇·張之手段,其言則假托義理,而其心則壞亂義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發敢爲推托之辭,告文代撰,陰用寬大之句,當此之時,渠之所謂義理,果安在哉?璁蕚之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者。渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸,還他本色,蓋其千億化身,惟利是趨,利在浚賊則附浚賊,利在異類則附異類,利在邪黨則附邪黨,至於天下之惡,始若殊塗,終必同歸,況渠之於逆任,腸肚相連,脈絡交通,眞臟現捉,昭不可掩。況今可發之凶言凶書,卽窮天地亘萬古載籍以來未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及夫竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道而苟究其根柢窩窟,一則行恁,二則行恁,何幸我慈聖殿下,俯察輿情,廓揮明斷,特降賜死之命,王章自此可伸,輿憤得以少洩,而第伏念,行恁罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂快洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。噫嘻,亂臣賊子,從古何限?而豈有若家煥·承薰·樂敏·哲身之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒儉輩鞠案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而獜·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦轂也,春間治獄之時,只以邪黨而誅鋤,或徑先物故,或誅止其身,而儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏施以孥籍之典。噫嘻痛矣。國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望。至於丙申節獻之闕封,己亥宮女之逮訊,而倫綱之斁敗無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限?而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉,而髮竪眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻小緩也,決矣。陽澤之家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也。幸賴我先大王廓揮乾斷,特降允兪,而傳旨未卽頒下,典刑尙稽快施,神人之憤惋,容有極哉?諸物故罪人國榮,亟施孥籍之典。噫嘻,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞臟,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰。而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是大早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫嚴。特以先大王好生之德,姑不設鞠嚴,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徒薪之援比,指意凶憯,卽此一段,其沮戲大婚之凶肚,背馳先王之逆節,綻露無餘。渠以今日北面之臣,乘國運之不幸之時,而疑亂熒惑,潛圖不逞之計,是可忍也?吁亦憯矣,亂臣賊子之干常犯紀,從古何限?而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞠招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後,追律之例,大有異焉,不可援用尙魯追施之律,請物故罪人裕,亟施孥戮之典。噫嘻,魯賢本以不逞之素蓄樂禍之心,凡係怪論悖議,無不主張,及夫裕賊凶疏之際,從容筆談,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。噫嘻,在民,手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連。及其凶疏之構草也,密勿綢繆,爛熳酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕,請知情不告罪人在民,亟施孥籍之典。噫嘻痛矣。不逞怪鬼之徒,壞世道而禍家國者,從古何限?而豈有如向來悖疏悖通者哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以么麽蔭吏,常欲兜攬,朝權陰懷,網打之計,倡爲憯毒之擧,昂然自處以窩主巨魁,而嘯聚無賴之類,做出平地之浪,掃盡朝著,將欲何爲?此在渠猶屬薄物細故,尤有所絶悖而窮凶者,渠之造謀用意,專出樂禍,而及其眞臟綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸,請物故罪人履猷諸子,亟施散配之典。噫嘻痛矣。人心日陷,世道日詿,凶國禍家之變,前後何限?而豈有如向來鞫獄諸賊之窮凶絶悖者哉?噫,彼裕賊沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參,如安默·魯賢·在民等三賊,雖已伏法,其餘鞠囚之關係獄情干連逆謀者,固宜到底窮覈打破窩窟,不可以區別首從,輕先酌放也,明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無劇,宣力停啓之事,眞臟畢露,渠雖喙長三尺,無以自明,卽此一款,已是斷案,而一次平問,不加栲訊,屢朔抛置,遽然酌處,失刑之大,莫此爲甚,及夫發配之初,謂有吐實之言,恐動禁堂,至有大臣請對,更爲設鞠之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭之計哉?反坐自有當律,誣招宜覈隱情,今此原配所安置之典,論以刑政,萬萬乖當,至於金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放,金千孫,雖曰蒙騃賤類,旣是親密之傔屬,亦係鞠獄之干連,亦不宜全然放釋,請安置罪人李晦祥,島配罪人金宇光,竝令王府,更加嚴鞠,快正典刑,放釋罪人權思穆·金千孫,亟施絶島安置之典。噫嘻痛矣。干常亂紀之賊,從古何限?而豈有如在敏之至妖慝絶凶悖者哉?常懷梟獍之心,莫掩鬼域之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然。又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是雖之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無强之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彝之心者,孰不頌慈仁仰聖孝?而渠亦北面於慈聖曁殿下之庭者,抑何心腸?至有不欲比肩之凶言,而矢死不欲立於殿下之庭?卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共載一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可快伸,輿憤從此少洩,而豈意酌決之命遽下,至令似此凶逆,生出獄門,刑政之乖失,神人痛惋,容有極哉?噫,彼賊敏,卽一貸頭之逆豎也。此而不嚴覈情節,快斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請而不宜從輕,自有邦憲而不容少緩,請楸子島減死安置罪人在敏,亟令王府還爲拿來,嚴鞫得情,快正典刑。噫嘻痛矣。李東馨之罪,可勝誅哉?莫重莫嚴者,某年之義理也,至精至微者,先朝之秉執也。是以過與不及,均之爲殺無赦矣。彼達淳之假托闡揚,敢提不敢提之事者,已是窮凶絶悖所未有之變怪,而東馨之夤緣事會,憑藉聲討,又復忍提不忍言之言,顯售壞亂挾雜之計者,其所以干犯大義,貽慼聖心,同歸於亂逆之一轍,何其無嚴無忌至此之極也?蓋達淳之罪,在於干犯義理,東馨之罪,在於乖亂義理,干犯者旣爲人臣之極罪,則壞亂者亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了,思之及此,不覺髮豎而膽掉,此固殿下之罪人,而亦是兩朝之罪人也。島置之典,雖已蒙允,此等怪鬼凶徒,決不可一日容貸,請金甲島安置罪人李東馨,爲先施以荐棘之典。噫嘻痛矣。徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖貝備,而㝡其罔赦之罪,父事能賊,至行見舅之禮,讐絶母家,全廢謁廟之擧,傳神於能賊,護法於能賊,一世共憤,萬口難防,而及能賊伏法之後,天網太恢,王章不加,渠之尙今載頭假息於覆載之間者,已是天地好生之德,使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翺翔名塗,自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目,論其前後情跡,前後罪惡,則渠豈可彈冠東帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛熳綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,盃盤慇懃,形跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二二而一。至於筵本圖改之說出,而渠之斷案眞臟,益難一刻容置於天壞之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一子不得,從古人臣之干犯於史事者,厥罪何居。而況伊日賓對之筵本,卽我聖上闡明大義,遵守先志之一大關捩,則其爲關係於莫重莫嚴,果何如也?而渠敢急於掉脫,暗地指使,悖姪有恂,作俑於前,妖弟淇修,紹介於中,必欲改易其文字,變幻其事實者,古今天下,豈有如許至凶至憯至妖至奸者乎?謂人可誣,人不可誣,謂天可欺,天不可欺,島置之典,雖已特施,其設計造謀,同逆共惡之窮凶情節,不可不盤覈得情,請楸子島安置罪人徐瀅修,設鞠嚴問,快正王法。李魯春,本以傾邪之性,濟以反復之行,千億化身,恬不爲愧,百計鑽穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲腹心,甚至於結爲兄弟,罔念匪類之可恥,遂許生死之與同,重牢宴獻壽之說,母喪時致奠之謗,一世喧傳,唾罵四起,畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慼我殿下之心,而私書往復,稱以樹立,公肆推詡,看作茶飯。蓋此輩以此等凶說,作爲家計,不知有君父,是可忍也,孰不可忍也?及夫奸狀綻露,聲討方嚴,則叔姪相鬨,互相推諉,傳說狼藉,莫不掩口,渠之前後情節,昭不可掩如此矣。雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沬血請討,況其眞贓已露,證援昭在,此與達淳·瀅修,一而二二而一。如此窮凶絶慝之類,若不嚴加盤覈,快施王章,則亂逆無所知懼,世道無以底定,請巨濟府島配罪人李魯春,亟令王府,設鞫嚴問,明正典刑。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案,故儒臣趙恒鎭疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說,論斥言者?夫以斥裕之疏,謂之奸萌賊膽則渠之凶肚逆腸,已不可掩。又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿憤久而益激,島置之律,雖已蒙允,如此奸凶之類,決不可一日容貸於覆載之間,請古今島安置罪人張錫胤,亟令王府,嚴鞫得情,快正典刑。噫嘻痛矣。煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲,恣行威福,慶刑判於喜怒,殺活變於吐吸,一世屛息,萬人側目,其有奴顔婢膝,脅肩諂媚,則悅其附己,而吹噓奬擢,如恐不及,或能介然有守,稍欲自持,則惡其異己,而排擯擠陷,靡有餘力,於是乎擧一國之嗜利昧義,忘廉沒恥,閃倏如鬼蜮,鄙瑣如駔儈之類,無不匍匐而歸之,焚然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩拆之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘而凶肚愈肆,謂擧世可䝱,而猾手轉熟,驟擢私黨,列樹爪牙之勢,廣引醜類,密布耳目之助,瑣瑣之婭,賣其凶焰,齪齪之徒,䑛其殘瀝,朝政蠱壞,世道殽亂,駸駸至於莫可收拾之境,是皆昭布一時之瞻聆,修播萬口之喧騰,雖至輿儓下賤,竈婢耘夫,擧懷憤惋,戟手唾罵,凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之廷,以不忍聞於先大王者,不敢言於殿下,則義理湮晦云云,此何語也?殿下以先王之心爲心,群下以事先王者事殿下,卽天理臣分之所當然。若曰,先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前茅後殿,一串貫來,至于今番達賊之凶圖,而首尾相符,脈絡相通,無不根柢於煥之,本原於煥之,今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞臟。夫裕賊之凶謀陰圖,卽煥之之異身同腸,爛熳綢繆之狀,已不可掩,更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備,當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莽·卓·懿·溫,何以加執跡而誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已。其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩,請追奪罪人煥之諸子,亟施散配之典。噫嘻痛矣。達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注,何如,倚毗,何如?而罔念圖報之義,敢懷叵測之心。初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王二十五年固守之大義理大秉執,何等精微,何等嚴正?而渠乃包蓄禍心,把作奇貸,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶憯,此其死罪一也。渠所謂邪說,卽所以自唱,做出謊怪之言,繼以憂歎之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來,所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,小無畏縮之意,悍然不服,愈肆角勝之氣,俯詢丁寧則引他說而漫漶,辭旨惻怛則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言,諱諫根柢等語,筆之於書,肆然上逼於莫重莫嚴之地。此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰,此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身,請賜死罪人達淳諸子,亟施遠地定配之典。日煥,性本狠愎,跡又詭祕,托身權凶之門而腸肚相連,藉賣戚畹之勢而威福自恣,鄙悖如達·翊者,稱以大老,諂諛若龜·獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉,至欲食肉寢皮?而渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚,究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲專伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞,果然在民之招,至以其叔而爲證,卽此一節,尤是斷案,未施肆市之律,而鬼誅先加,其爲輿情之憤惋,容有極哉?何幸天討亟行,追奪之典,今旣蒙允,則次第應行之律,不容少緩,請追奪罪人日煥諸子,亟施散配之典。噫嘻痛矣。亂臣賊子,何代無之?而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪。至以自有受敎爲批,臣等誠不勝抑塞悲憤之至。殿下試思之,前乎漢祿而豈有如漢祿,後乎漢祿而豈有如漢祿,剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以快雪君父之讐,少洩臣民之憤耶?适·雲之所不敢而此賊敢爲之,鏡·夏之所不忍而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,諸逆賊漢祿亟施孥戮之典。噫嘻痛矣。漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所,彼日柱,本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讐國家而危宗社,年來機關,盡是結淫朋而戕善類,氣焰所使,無事不爲,甚至於自處戚畹,締結煥賊,假托儒名,圖占抄選,蓋欲虛張聲勢,威䝱異己,使一世之人,莫敢誰何,不得追提漢祿之凶言故也。其所爲計,吁亦巧且憯矣。況其險圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具,千變萬怪,疊出層生,而要其歸則皆從其父凶圖中出來,與日煥諸賊,一而二二而一,卽其身犯,實諸逆之窩窟,群凶之根柢也,形迹狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還菀,請黑山島安置罪人日柱,依初下傳敎,設鞫得情,快正典刑。噫嘻痛矣。亂臣賊子,從古何限?而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習而潛畜禍心,長其覬覦之計而遂懷凶圖,必欲頓覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨?如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未快施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應座之類,一依尙魯例,施以散配之典。噫嘻痛矣。龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢繆揣摩,自爲凶徒之謀主,醞釀設施,甘作諸賊之窩窟,鼓倡凶論,爲龜·祿之後殿,排布逆謀,與觀·日而同腸,晝宵經營,莫非凶禍家國,東西嘯聚,必欲網打朝紳,裕賊之凶疏,而指使之者此賊也,履猷之悖通,而陰嗾之者此賊也,此乃十手所指,萬口所傳,而當時鋤治,不及巨魁,仍作漏網之魚,便成伏莽之賊,兩煥·裕·玉之元惡大憝,達·瀅·春·翊之陰謀祕計,莫不根柢於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使鉗制一世,擠陷異己,其計吁亦巧且憯矣。論其許多凶謀,許多逆節,實覆載之所不容,神人之所共憤也。凡今日含生之倫,孰不欲食肉寢皮?而尤有所窮凶而絶悖者,惟我殿下,追念慈聖之盛德,至命承宣之特除,則渠當感泣榮幸之不暇,而罔念恩渥,愈肆狼毒,不縣玉圈,抑何心腸?其怨懟不臣之心,殆有浮於觀柱之請退於親政之初也。卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日。思之及此,寧不凜然而寒心哉?請金甲島安置罪人龍柱,亟令王府,設鞫得情,快正典刑。李書九,薄有才藝,工於反覆,迹其平生,可謂千億化身,而此於渠,猶屬餘事,其庚申一疏,設爲問答,極其妖譎,頭腦於裕疏,張本於達奏,爲劇逆巨魁之前芧嚆矢者,一則書九,二則書九。且其辭疏中斜封墨勅之說,尤非當世之所敢引用,究其指意,萬萬叵惻,伊時慈敎,深斥妖邪,特命竄逐,終因煥賊之力救,致有反汗之擧,其爲煥之異身同腸,已不可掩,而況敬臣疏出後,渠敢以忠藎元老,盛推煥之,訾毁賢相,痛斥敬臣,其力護凶魁,箝制人口,渠已自供,今當三賊逆節彰露,聲討方張之時,根窩之如書九,血黨之如書九者,偃息在家,官爵自如,亂臣賊子,將何以知懼乎?請前監司李書九,設鞫得情,快正典刑。噫嘻痛矣。凶魁亂本,從古何限?而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讐君,晝宵營爲,不出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讐國之計,一番逆變起而罔不根柢於渠,一番凶獄出而罔不窩窟於渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也。龜·祿之絶慝,而掩護者渠也,渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·㯳之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗杜,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二二而一之狀,不亦凶憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計?而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則若可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達·瀅之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣以自渠口傳說,賊龜之乙未冬悖說,亦必先他人聞知,則何不於先大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推翊尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張?龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾添也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙快允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行。噫,彼鍾厚,性旣陰譎,跡又詭祕,本以蔑識之鄙夫,自知發身之無階,因悖弟托士流之會,而暗覰欺世之術,附逆戚讐國家之論,而遂致華選之濫占,于以威喝一世,把作張氣勢之奇貨,于以指使群凶,自居樹黨與之淵藪,外托遺逸,內執朝柄,把弄威福,如恐或失,藉賣權寵,無所不至。於是乎不逞之徒,逐臭之失,轉相告引,靡然從之,粗解文字者,自稱高弟,濁亂世道者,願結死友,煥·日之凶而皆其部曲,達·瀅之惡而卽其餘孽,駸駸然至於今日滔天之禍而極矣。是知逆敬之悖口,傳襲於漢祿,則平日之所學得,可以推知,賊觀之凶招,源委於鍾秀,則乃兄之所綢繆,昭不可掩矣。且其願留榮賊之疏,爲渠斷案,鄙悖可醜。伏祝賊秀正罪之後,渠之身犯,又如彼昭著,則削逸追奪,雖幸王章之少伸,而次第應行之律,不容暫緩,請追奪罪人鍾厚支屬,亟施散配之典。從古亂逆何限?而其窮凶絶悖,至憯極惡,豈有如審度者哉?其疏之全篇旨意,句句字字,無非包藏不道中出來,而忍所不忍,壞亂義理,敢所不敢,凌逼天日,陽擠陰護,斁敗百世之倫彝,指東撈西,疑眩一代之耳目,有一於此,已是人臣之極罪斷案。又況帳殿親訊之下,肆發六字之凶言,聞來肉顫,思之膽掉,凡有人心者,孰不欲手磔而口臠哉?何幸乾斷斯赫,王章亟加,快施藁街之律,少洩神人之憤,而第念凶如此賊,逆如此賊,而誅止其身,戮不及孥,則恐無以懲萬世亂逆之徒,慰一時忿鬱之情,請正法罪人審度加施孥戮之典。噫嘻痛矣。從古亂逆何限?而豈有若賊㯳之窮凶絶悖者哉?渠以鄕谷鄙微之類,敢懷窮天地亘古今所無之凶肚逆腸,以不敢言不忍聞之凶言,筆之於書而投呈公門者,其平日醞釀,不問可知。憤痛之極,直欲手磔口臠,而乃以梟獍之心,敢肆狠毒之性,帳前親問,頑忍不服,王府嚴鞫,一直肆惡,終始忍杖,至於徑斃,肆市之典,旣未得施,則國體之虧損,已不成說,神人之憤惋,更無可言,豈可以徑斃之不用極律,擬議於此賊乎?其支屬尙在,則綢繆情節,尙有可覈之地,殪殄無遺,庶爲洩憤之方,臣等以沬飮之忱,合辭仰請矣。及承聖批,以追孥禁令,靳允重法之聖意,實不勝欽仰,而此賊之窮凶絶悖,不可以常典議律,寔爲擧國之公議,請物故罪人㯳支屬,亟令王府,嚴加盤覈,仍施孥戮之典。噫嘻痛矣。人心日陷,義理日晦,惟彼夢賊,以遐鄕卑微之類,乃敢懷不道之心,投罔測之書,此實窮天地亘古今所無之一大變怪也。嗚呼,恭惟我先大王,以根天之孝,盡倫之聖,義理則至精至微,秉執則莫嚴莫重,初元綸音,昭如日星,師·翰處分,森如鈇鉞,凡東土北面於國家者,莫不知,此箇義理之一或背違,則兇逆也大憝也,渠獨何心,肆發不忍聞之說,誣逼不敢言之地?全篇指意,至凶絶憯,見之骨靑,思之膽掉,千剮萬䂨,不足以洩神人之憤,收孥瀦澤,未足以懲亂逆之心,是豈只勘以治逆常律而止哉?且其包藏設施,決非渠之獨辦,凶書製寫,斷非渠之自爲,而帳前親問,頑忍不服,王府嚴訊,終始抵賴,端緖未露,窩窟莫査,國法之虧損,鞫體之疎漏,萬不成說,一線究覈之道,惟其支屬在耳。臣等不勝悲憤,以加律之請,窮覈之方,日前聯籲,及承聖批,以大非法意靳允,臣等相顧,抑鬱之至。夫制法本意,隨時變通,則欲治前古所未有之逆,合施前古所未有之典,而況适·雲已行之律,非無於前者也,支屬盤問之例,非創於今者也。此等之律,不施於此賊而施於何處乎?請大逆不道罪人夢瑞,亟令王府,以适·雲例施行,其支屬之應問者,亦卽拿覈得情,使王法伸而亂本拔焉。噫嘻痛矣。今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雪·海之所不道也。是乃窮天地亘宇宙之極惡大憝,雖幸天討略行,王章少伸,尙何足以快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生?幸西賊之有警,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計,而十三日至凶之說,與鍾一一而二二而一。似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采則謂以可用,薦振采於鍾一則稱有神術,逆賊光友,本以鄕曲賤孽,托爲凶徒死士,父事振采,兄事友文,欲輸軍糧則轉到南陽,凡爲群凶之指使,率皆挺身而樂赴,其意何在?將臣家將欲火攻,所營何事,店含綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞臟斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩,請逆賊友文·光友加施孥戮之典,致後·延壽竝施孥籍之典。今番逆獄之至凶至潛,實是亘古之所罕,鍾·振諸賊,雖已伏法,情節猶未盡究,黨與猶未盡鋤,治逆之法,豈容如是?噫,彼李永純,當兩賊有警之日,曾霑祿仕之在鄕者,莫不入處城闉,以效奔問之誠,而渠以侍從之列,蒼黃下鄕,事若知幾,跡涉殊常,況以鍾一爲妹夫,致後爲死友,掌中書字之語,出於後招,指日往來之說,證以一傔,則綢繆之跡,明若觀火,李元樸,身居下邑,密通京華,鍾一切友也,而讖緯妖誕之書,逢輒問答,致後甥姪也,而凶悖不道之言,爛熳傳說,則知情之律,在所難逭,永喆,鍾一之姪子也,始以應坐而發配,致後之娚妹也,旋因鞫招而就拿,則枝上之枝,種下之種,可以畢究。矧又鍾萬之猝斃,添一疑端,而鞫治未竟,竝加酌處,獄體疎虞,輿憤轉激,請李永純·李元樸·永喆等,更爲設鞫嚴問,期於得情,抉正典刑。噫嘻痛矣。趙得永之罪,可勝誅哉?渠本賦性凶譎,行己鄙悖,陰鷙肆惡,自是戾氣,貪饕嗜利,猶屬薄物,蔑倫敗常之行,擧世唾鄙,樂禍思亂之心,平生伎倆,始也附麗於行恁,爲爪爲牙,指使於行恁,作鬼作蜮,暗地糾結,譸張凶論之狀,指目已久,心跡難掩,究厥情節,已是罔赦,而以其年前樹立,尙置優容之科,濫廁崇顯之列,而不思圖報,莫悛舊惡,及莅西藩,負國虐民,式爲亂階,至有繡啓之發,則固當杜門訟愆,不齒恒人,而偃處城闉之間,恣行恣止,揚眉吐氣,猶談世事,眞是無羞惡之心而非人者也。況晝宵經營,東西排布,罔非凶國禍家之心,闖乘求言之會,憑藉論人之章,辭語閃映,旨意陰憯,乃敢貞觀以下數句語,肆然指擬於不敢言之地,此等絶悖之說,於敵以下,尙不得容易加之,渠亦北面於殿下之庭者,何敢萌於心而發諸口乎?是可忍也,孰不可忍也?此是窮天地所未有之極惡大憝,則無將之誅,不敬之律,斷當不踰晷刻,而殿下何所顧藉,尙靳兪音,不卽置法乎?此而一日假息於覆載之間,彝倫將斁,亂賊無懼,將至於國不得爲國,人不得爲人,請金甲島島配罪人趙得永,設鞫得情,快正典刑,以洩神人之憤焉。
掌令李久源啓曰,請正法罪人鏔,亟施孥戮之典。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,快正典刑。措辭見上請周爀亟令王府,嚴鞫得情,快正典刑。措辭見上請亟下三啓依允之傳旨,令該府擧行焉。措辭見上請物故罪人基讓子寵億,姑先施以竄配之典。措辭見上請古今島定配罪人李東萬,亟令王府,設鞫嚴問。措辭見上請物故罪人國仁支屬應坐之類,亟施島配之典。措辭見上請朴紀淳亟令王府,拿來嚴問,以重鞫體。措辭見上請洪原縣屛裔罪人尹致謙,拿鞫嚴問,明正其罪。措辭見上
正言安尙默啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請亟下三啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請絶島爲奴罪人李戒國·劉用孫·金金乭,亟令王府,快施典刑。措辭見上請古今島定配罪人李東萬,亟令王府,設鞫得情,快施典刑。措辭見上請梟示罪人性世,亟施孥戮之典。措辭見上答兩司曰,不允。時景等事,裕事,徐瀅修事,日柱事,龜柱支屬事,審度事,亟停勿煩。夏賊等事,國榮事,㯳支屬事,亟停。魯賢事,更勿煩啓。鍾一·振采事,不允。友文·光友事,致後·延壽事,李永純·李元樸·永喆等事,不允。趙得永事,不允。答府曰,不允。答院曰,不允。李戒國等事,亟停勿煩。
正言安尙默啓曰,臣姿性愚魯,言議拙劣,淸朝耳目之任,豈有一分堪承之望?而日者薇垣特除之命,忽下於病伏床笫之中,召牌荐降,而實無蠢動之勢,屢犯違逋之罪,萬萬惶悶,而且當大論齊發,懲討方張之時,亦不敢一向泯伏,扶病出肅,隨衆論啓,以伸輿疾之義,而第臣於春間,忝叨見職,以沁逆事,合辭多日,請借方寸之地,冀伸三尺之律,而忱誠淺薄,不能上格,未蒙允兪之音,而竟承遞斥之命,愧恧惶蹙,靡所容指,今不可以時月之稍久,自同無故,而伊時僚臺之復叨者,亦皆以是引避,臣亦義無異同,以此情踪,其何可因仍蹲冒於臺次者?請命遞斥臣職。答曰,勿辭,亦勿退待。
驪州幼學李東燮·申在儆·沈弘之·李基文·韓中履·李秉沃·任白·申在貞·柳性養,進士權常顯·沈宜性·尹喆文·朴聲載·閔翊顯,幼學申光順·宋文煥·閔章顯·尹致彦·李魯憲·洪履燮·韓復履·閔百復·閔百彰·元明孫·韓周新·宋煥璟,進士閔致周·洪學淵·洪稚圭·洪錫謨·申錫輔,幼學金思欽·李應老·閔象鉉·李邦烈·韓夏新·申在言·李海道·閔百祿·沈啓永·韓德履,進士尹克謙·鄭世顯·李致憲·宋在誼,幼學洪秉倫·李光晦·尹龜烈·申在徹·申在儉·申光台·趙台衡·趙台正·黃基命·元錫顯·元錫孫·沈夔相·鄭海柱,進士趙台昇·洪容默·李允植,幼學洪永燮·鄭五錫·尹喆獜·鄭宗岳·李禮源·韓雨商·朴志漢·成浩禮·李秉民·趙元遇·洪秉鏞·趙鏞·權喆·朴起燮·朴春命·李基夏·申光聖·具載民,進士鄭基直·李容奎·李若遇·安光集,幼學兪羲柱·申在翼·金炳斗·兪元煥·金錫喜·任天白·魚用九·徐有,進士魚在璜·徐鴻輔·趙萬永·權中任·李文容,幼學趙民永·李在稼·趙衍豐·宋楹·尹惠彩·韓用休·李曾會·朴心浩·李垿·朴氣浩·辛錫羽·張奎煥·崔致觀·郭林栢·金簊疇,進士洪栴·黃基南·李觀九·趙錫,幼學盧塾·金在善·金懋·慶實·李基榮·李秉善·尹鳳烈等疏曰,伏以,自古聖王所以鼓鑄一世,珪璋治道,使瞻聆有所矜式,斯文有所培植者,卽不過曰尊賢而已。尊之如何?生焉而寵用之,以盡其委任之誠,沒焉而俎豆之,以見其崇奉之實焉已矣。洪惟我朝,儒賢接武,或衣鉢於聖門,或羽翼乎斯道,一有以聞於朝者,則朝家必爵諡而褒賞之,或祠院而妥享之,或有以韋布而躋祀者,或有以兄弟而竝腏者,岳麓之院,滄洲之祠,在在相望,指不勝屈,而至於大賢之祠,則家侑而戶祝,維持鞏固,永基我億萬年無彊者也。臣等竊伏謂,近世人物之學問事功,實維無愧於古人者,惟近故監役臣朴胤源,贈領議政忠獻公臣朴準源昆季二人,庶幾近之矣。臣等卽其鄕里人也,其所悅服而濡染者,尤非他人之比,則臣等固不敢一一覼縷,而姑就其大致,爲陳其一二,惟殿下澄省焉。蓋朴胤源,天姿淸粹,志氣高爽,自在幼時,已聞詩·禮之敎,及長,慨然有志於聖人之學,左右圖書,硏窮經傳,沈潛反覆,不得不措,終日儼然,端坐一室,討論訓典,探賾隱微,自吾一心一身,以至一動一靜,皆以醇正篤實爲標準,以毋自欺爲立心之本,以謹其獨爲進道之基,雖不見聞,而所以戒懼者,愈嚴愈敬,雖處幽獨,而所以省察者,愈精愈密,明誠俱到,體用咸備,未嘗見繩趨尺步,而自不踰於規度之中,未嘗爲高談大言,而亦自臻於高明之域,萬事萬理,莫不瞭然於心目之間,故義利之辨,一刀兩端,邪正之分,水臨萬仞,不由師承,洞見大源,則默契文成公臣李珥理氣之論,自任大經,以靖厥躬,則克闡文正公臣宋時烈尊攘之義,論人物性同,則脗合文康公臣金昌翕之微言,辨心與氣質,則一遵文敬公臣金元行之緖論,胡氏二岐之辨,亦從朱夫子之訓,辨別衆理,折衷群言,左右逢源,玲瓏透澈,此非天稟近道,踐履純篤,豈可以若是乎?是皆充養有道,德業隆深,大本旣立,品節不差,故見於日用者,奉親極其孝,撫下極其慈,閨庭之間,外內斬斬,秩然有序,居處必恭謹,處事必從容,望其儀容,剛毅宏博,若有不可犯者,而及其與人相接,則沖和之氣,達於面貌,愷悌之意,溢於言笑,終日談論,必以第一等義理爲說,而貨利聲色,未嘗一及於話頭矣。是以其發於文辭也,簡雅高潔,曲暢旁通,不甚用意而自然成章,此可見和順積中,英華發外者乎?學修而道立,德成而行尊,山斗之望,爲世所仰,忠信之實,達於遠邇,莫不尊信而誠服焉。及其講官之除也,敦勉益重,輿望日隆,而介石之操莫回,考槃之志益堅,守我東崗,尙友千載,從容乎禮法,優遊乎道義,壁立千仞之氣,自在於弱不勝衣之中,挽回三代之志,不忘於澹若遺物之際,其功化之及人者,雖若不見其跡,而德業之牖於來裔,而後學之所矜式,則其有關於斯文者,復豈淺淺者乎?至若忠獻公臣朴準源,性溫而氣淸,姿粹而識敏,早就其兄胤源,切磋琢磨,十三歲已盡讀通史·綱目,歷論古今治亂興亡事是非得失,使聞者瞠然而呀其口,遂遍讀經傳百家,尤喜朱子書,講究靡遺,質疑明辨,其兄胤源亦曰,吾第識解精敏,吾不如也。逮夫登朝之日,我正宗大王,亦嘗稱之曰,不獨其兄有學行,是亦眞學者。禁直多年,操躬飭行,不懈益虔,且明識經旨,予於文字,多賴其力,眞諭善材也。嗚呼,大聖人一言之褒,極其稱停,殆無餘蘊,則其平日經術之得力者,推可知也。粵在庚申,我殿下時惟沖齡,嗣無疆大歷服,擧國含恤,朝野震遑,準源於是時,不脫公服,夙夜勤勞,而殿下之學文,日就於高明,睿質已章於追琢,此雖緣殿下天縱之聖,而抑亦有資於準源啓沃之力,則訓迪之功,亦不亞於周·召矣。論其德性,則專事鞱晦,不彰著於事爲之際,不誇矜於朝紳之間,雖若泯然無跡,默焉不泄,譬彼泰山喬嶽,不見運用,而利澤所及,有不可量者,眞可爲此重臣而言者也。凡十載禁扄,咳唾不聞於戶外,書尺不通於家內,贊襄於萬幾之餘,師表於百僚之上,勳勞著於王室,功業垂諸社稷,有足以紀太常而銘彝鼎,則其他細瑣節,有非假臣等一二談,而惟我殿下,亦常習聞而親薰者矣。臣等以爲二臣終始,一時炳朗,道同程門之伯叔,功孚商巖之輔弼,卲德偉烈,允合百世之享,而尙未遑俎豆之典禮,實不勝士林之嗟惜。惟彼黃驪故里,卽忠獻公臣準源杖屨之所也。洛社之會,遺風未泯,滁水之間,精爽猶存,臣等竊謂於此地,創建一院,以故監役臣朴胤源,忠獻公臣朴準源昆季,竝爲腏享,如臨江院之竝躋金安國·金定國,坡山院之同享成守琛·成守琮,則章甫之莊修有所,後學之景仰斯存,有裨於斯道,有光於國家,當如何哉?臣等治疏將上之際,卽伏見四學儒生李坤載等疏批下者,則若曰,愈久愈好,而猶未蒙特兪之音,臣等不勝抑鬱之忱,不避猥越,敢瀆崇嚴。伏願聖明,特降允兪之音,以光聖德,以幸斯文焉。臣等無任云云。答曰,省疏具悉。已諭於四學儒生之批矣。爾等退修學業。
上在昌德宮。停常參·經筵。
朴宗薰啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
李羲甲啓曰,右副承旨鄭魯榮今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
朴宗薰啓曰,行大司憲朴宗慶,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于朴宗薰曰,只推。
吏曹口傳政事,以李錫夏爲楚山府使。
傳于鄭魯榮曰,新除授楚山府使,使之當日下送。
以副應敎洪冕爕,校理姜世綸,修撰李沆·洪起爕,副修撰李墷牌不進罷職傳旨,傳于朴宗薰曰,只推。
鄭魯榮啓曰,玉堂上下番俱空,已至多日,事甚未安,副應敎洪冕爕,校理姜世綸,修撰李沆·洪起爕,副修撰李墷,竝卽牌招,以爲推移入直之地,何如?傳曰,允。
朴宗薰啓曰,明日次對,兩司當爲進參,未署經外,未肅拜·呈告人員,竝待開門牌招,何如?傳曰,允。
以黃海監司韓用鐸狀啓,海州判官吳慶元,暗行御史卽已封庫,依例罷黜,其代,令該曹各別擇差,催促下送事,傳于鄭魯榮曰,令該曹口傳差出。
吏曹口傳政事,以尹心約爲海州判官。
以濟州防禦使金守基狀啓,薦新進上唐金橘·柑子,俱不得如例封進,惶恐待罪事,傳于鄭魯榮曰,勿待罪事,回諭。
朴宗薰,以都摠府言啓曰,副摠管朴基豐,以訓鍊中軍,本營諸將官射會監試事,南別營晝仕出去之意,敢啓。傳曰,知道。
鄭魯榮,以禮曹言啓曰,卽伏見濟州牧使金守基狀啓謄報,則去十月朔所封柑橘,一一摘取,唐金橘爲二千五箇,柑子爲一百七十箇,宗廟·景慕宮薦新,數旣不足,無以排比,謹援前例,都封上送于禮曹,以爲稟旨進獻事爲辭矣。莫重薦果,如是不足,誠甚未安,而在前如此之時,有減數薦獻之例,今亦依前例,當日分排薦進,何如?傳曰,允。
朴宗薰,以訓鍊都監言啓曰,本局別將趙岐以兼帶番次相妨,呈單冀遞,改差,何如?傳曰,允。
鄭魯榮,以迎接都監言啓曰,今此迎勅時,上副勅通官頭目等贈給,依癸亥年例擧行事,發關知委矣。京畿·海西·關西三道及開城府贈給物種數爻,今纔報來,故別單書入之意,敢啓。傳曰,知道。
鄭魯榮,以迎接都監言啓曰,勅使在館時,館門把守及館內守直·房守·房子各差備等釐正名數,別單書入之意,敢啓。傳曰,知道。
禁府啓目,中官李允吉原情云云。傳旨內辭緣,泛稱遲晩,所當請刑是白乎矣,曾經長番內侍,勿爲請刑,載在大典通編,且有拿問定配之命,待判下擧行,何如?判付啓,以此定配爲良如敎。
判敦寧曺允大疏曰,伏以,臣於向來,情地難安,奉牌闕外,罪犯罔赦,而聖度天大,罰止薄罷,纔經一宿,特命甄敍,諸司提擧,竝蒙仍任,曾未幾何,除旨又降,轉罪爲榮,曲被洪私,闔門攢祝,感惶交中。仍伏念,臣前遭李錫祜之對章論斥,繼又柳鼎養之疏出矣,臣得見其疏本,始也危怖,終焉駭歎,乃知其不足與言也。嗚呼,辛壬義理,何等莫重也?炳烺若日星,森嚴如鈇鉞,凡爲我東臣子者,雖婦孺之愚,輿儓之賤,亦莫不瞭然於忠逆邪正之分,而今其疏語,忽自大鋪敍極張皇,有若人所不知而己所獨知者然,是誠何意?至若沈·李事,臣之前疏,已盡事實,今不必架疊,而蓋臣所信者,國家典章也,所受者,兩朝筵敎也,初非臣私智之所敢出者,則雖欲吹洗覓㾗,脅持爲說,天鑑孔昭,焉可誣也?彼亦豈不知此事理?而特因一句之拶逼,無處逞憾,乃以不近理無倫脊之言,橫說豎說,無所不至。至謂之背馳疑亂,直驅臣於罔測之科,噂畓凌轢,劫辱狼藉,殆無異於街兒戟手之爲,此何擧措,此何口氣?不意淸朝之上,有此駭怪之事,豈如是然後快於心乎?臣實爲臺臣惜之。臣旣知其劻勷,則不欲復與之交口上下,而彼之爲言,全事捏誣,則臣之一疏,蓋亦不得已也。第臣年衰病痼而不知退,鍾鳴漏盡而不知止,乃於白首垂死之日,爲新進年少輩所凌藉侮辱,罔有紀極,撫躬慙痛,寧欲無訛?從今以往,何可抗顔周行,不知世間有羞恥事乎?伏乞聖慈,俯垂矜憐,早賜斥退,以靖私義焉。且臣於見職,旣無敦寧,論以公格,自在當遞,亟命攸司,照例遞改,千萬幸甚。臣無任云云。答曰,省疏具悉。卿不必如是强引,卿無敦寧,許施。
韓陵君李海愚疏曰,伏以,臣曩守西梱,隳失職事,潢池小醜,竊發部內,旣不能先機詗戢,又不能迎鋒勦滅,上貽宵旰之憂慮,下致生靈之塗炭,此已臣死有餘罪。及夫窮寇鼠竄,死守孤城,環以攻之,不以時拔,曠日經月,師老餉匱,於是乎玩寇稽討之罪,臣亦自知其不可活矣。臣雖無狀,亦具彝性,顧其憤激痛惋之心,百倍他人,豈欲一毫玩愒,一日稽遲。而只緣臣庸懦憒劣,籌劃乖方,執跡以論,自歸稽緩,縱未能剚刃于腹,以白臣心,亦宜其膏身于鑕,以贖臣罪。且念査事之行,雖云落空,若其無嚴放恣之目,至今追惟,魂夢猶噩,自分餘生,永作僇廢,乃蒙聖度過加包荒薄竄旋宥,除旨聯翩,數月之間,再叨禁營。嗚呼,以若罪戾,受若恩寵,求之古人,果有是否?臣誠含恩感義,不知死所。又況靺韋賤品,分義爲重,顧何敢爲逡巡辭巽之計?而第臣所負,寔關師紀,將何顔面敢復從事於戎垣乎?且其用兵稽玩,臨陣僨誤旣如彼,則其平時之不能操鍊團束,居然可知。臣雖欲包羞耐恥,冒當此任,其勢亦末如之何矣。日昨牌召,進退維谷,而飭敎截嚴,命召體重,雖不得不黽勉受符,震懍慙恧,五情失守,縮伏屢日,莫省所措,臣若諉以已出,晏然蹲仍,有若尋常罪過之乍勘旋敍者,則世之持淸議者,其必斷臣以沒廉恥之鄙夫,無忌憚之小人,臣雖萬萬無似,豈忍以滓穢賤蹤,仰累淸朝四維之治乎?玆敢輒忘猥越之誅,冒昧呼籲於仁覆之下。伏乞聖慈,察臣微諒,憐臣危悃,先遞其職名,以安賤分,仍命有司,重勘臣前後罪犯,以爲人臣辜恩負職者戒,千萬幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
藥房都提調韓用龜,提調金羲淳,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
朴宗薰,以都摠府言啓曰,今日入直內三廳武兼禁軍及軍兵等中日習射技放,請出標信。傳曰,知道。
朴宗薰啓曰,行大司憲朴宗慶,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
韓致應啓曰,藥房三提調,持湯劑來待矣。傳曰,封入。
朴宗薰,以備邊司言啓曰,賓對籌坐,武臣無得懸病,先朝飭敎,極爲嚴重,已成不易之令甲,而今日賓坐,兵曹判書李堯憲,在家懸病,無端不來,禁衛大將李海愚,昨書進字,今忽稱病不進,未知實故之果爲何如,而朝綱壞損益無餘矣。在昔故相臣李浣,以刑曹判書,有情勢違牌,故重臣蔡裕後語人曰,武臣始違牌,自此國事無可爲矣。若使古人視今,則將謂何如也?兩臣之今日擧措,不可但以駭異言,兵曹判書李堯憲,施以譴罷之典,禁衛大將李海愚,令該府拿問重勘,何如?傳曰,允。
傳于朴宗薰曰,大臣·備局堂上引見。
以大司諫鄭景祚,司諫南惠寬,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于朴宗薰曰,只推。
鄭魯榮啓曰,吏曹郞廳來言,兵曹判書有闕,政事,取稟。傳曰,當日爲之。
兵曹口傳政事,大護軍單朴宗慶。
鄭魯榮啓曰,卽者吏曹郞廳來言,政事當日爲之事,命下,而判書金羲淳,參議金敎根病不來,參判洪羲臣未肅拜,不得開政云,判書·參判·參議,竝卽牌招,何如?傳曰,允。
鄭魯榮啓曰,吏曹判書金羲淳,參判洪羲臣,參議金敎根牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議更爲牌招。
以吏曹參議金敎根牌不進罷職傳旨,傳于鄭魯榮曰,只推。
以副應敎洪冕爕,校理姜世綸,修撰李沆·洪起爕,副修撰李墷牌不進罷職傳旨,傳于鄭魯榮曰,只推。
鄭魯榮啓曰,玉堂上下番俱空,已至多日,事甚未安。副應敎洪冕爕,校理姜世綸,修撰李沆·洪起爕,副修撰李墷,竝卽牌招,以爲推移入直之地,何如?傳曰,允。
以副應敎洪冕爕,校理姜世綸,修撰李沆·洪起爕,副修撰李墷牌不進罷職傳旨,傳于鄭魯榮曰,只推。
鄭魯榮,以侍講院言啓曰,新除授輔德宋冕載,除拜已至多日,尙不出肅,卽爲牌招察任,何如?傳曰,允。
以輔德宋冕載牌不進罷職傳旨,傳于鄭魯榮曰,只推。
朴宗薰,以兵曹言啓曰,來十二月癸酉正月當上番騎兵二百二十八名,依定式本曹點考後,仍令該曹,襦衣題給之意,敢啓。傳曰,知道。
朴宗薰,以義禁府言啓曰,時囚罪人李允吉原情公事跋語內,且有拿問定配之命,待判下擧行事判付內,以此定配啓下矣。李允吉告身盡行追奪,慶尙道機張縣定配,而以傳旨內辭意,具罪目依例發遣府書吏,押送配所,何如?傳曰,允。
京外儒生幼學沈弘之·李基夏·申在廷·李信源·李垿·李秉溫·趙在昌,進士李驥秀·安光集·魚在璜·徐鴻輔·趙萬永·權中任·兪茂煥,幼學金錫喜·徐有任·趙民永·金炳斗·任天白·申在翼·李鍾晳·黃仁爲·李在稼·朴氣浩·黃鈺·兪羲柱,進士黃基南·權度應·李觀九·李近源·尹昇大·金銘·姜元會,幼學金在善·李松秀·兪漢芝·金䥐·李憲瑜·金東健·趙洛永·李秉沃·李基文·申在儆·任白·柳性養·申在貞·鄭海柱·沈奎鎭·韓中履·魚用九·權中傑·李儒祜·金箕景·李羲碩·洪永爕·鄭五錫·成載崇·金鏐·趙在昉·李仲愚·黃梜·徐有偉·金正柱·李海謙,進士閔翊顯·洪容默·李允植·元錫範·趙台昇·李宅鉉·李鼎完·洪學淵·兪伯煥·洪益聞·李敎明·趙鎭室,幼學申光順·宋文煥·閔舟顯·尹鳳烈·權命周·閔章顯·洪秉倫·元錫孫·李魯憲·閔百祿·申光聖·李東憲·柳源鼎·姜在周·申在儉·韓夏新·李邦烈·閔百復·金鼎均·李忠淵·徐碩輔·徐有純·黃仁愚·尹致益·金弘淳·李俊祜,進士權常顯·朴致爕·沈宜性·尹喆文·徐有璟·洪穉圭·申錫輔·朴重浩,幼學尹致彦·李秉民·申光萬·李·尹龜烈·趙台正·尹喆隣·趙元遇·沈翼相·朴志漢·李光晦·具德永·沈殷相·權命翼·李東明·金懋·沈周相·成浩禮·黃基命·具百永·韓德履·趙台弼·沈洛秀·申在徹·李遲模·韓復履·李曾會·任植·李進源·李養模·辛鍾崙·閔象鉉·閔廷鉉,進士洪錫謨·李容奎·閔致周·沈能穆·鄭基直·沈敎鎭,幼學李命九·李聖猷·閔百霖·尹守白·安宗斗·金守鉉·張奎煥·尹儁·朴晉圭·安有遠·李源道,進士金宅善等疏曰,伏以,人臣告君之辭,必質諸神明而無疑,以俟聖人而不惑,然後可以達於黈纊之下,備於法筵之上矣。今日韋布之士,景仰山斗之義,實出秉彝之心,而其發於疏章者,則眞百世不易之公,而亦一代大同之論也。臣等以爲,故監役臣朴胤源道學之純正,忠獻公臣朴準源功德之卓異,可謂質無疑俟不惑,而四學之儒,驪鄕之士,以兩賢腏享之義,循一時公共之議,前後陳章,終始靳兪,臣等不勝抑鬱之忱,玆敢更瀆崇嚴,伏乞殿下澄省焉。蓋我朝建祠立院之規,或尙其文章道義,或紀其勳烈忠孝,而至若兼此四德者,惟朴胤源·朴準源兄弟二人也。臣等竊聞朴胤源眞積力久之學,則以一心而盡存養之功,以一身而擔開繼之責,東崗一榻,閉戶窮經,凡四十餘年矣。若其閫域之造,涯岸之極,固非後生末學所可窺測,而氷壺秋月之襟,淸水芙蓉之姿,已見於發外之像,可知其積中之美也。至如講三千三百之經禮,論一本萬殊之體用,本末該貫,大小畢擧,每謂元聖周禮,綱領擧矣。柳氏隨錄,條目備矣,尤加格致之工,洞見大原,而宗石潭理氣之論,自任大經,而闡華陽尊攘之義,評人物之性則一遵金文康昌翕之說,辨心氣之分則亦合金文敬元行之論,其文章則不爲險峭崎嶇之態,紆餘委曲,純正簡雅,自爾淸峻,此其德行節義文章之大致也。若使斯人,任經濟之策,展蘊抱之才,則足以尊主而庇民,範俗而垂世,而及夫講官之除也,朝家之敦勉日以重,士林之期待日以切,而固守之志彌篤,自謙之意愈深,終莫膺命,此非徒一世之欽仰,而抑亦爲百代之師表。嗚呼,學業如彼其專矣,德望如彼其高矣,而祀典未擧,腏享無所,豈非朝家之曠典而生徒之缺望者乎?此乃臣等所以區區冀懇之忱也。贈領議政忠獻公臣朴準源,早歲聞道,學就家庭,兄及弟矣,如切如磋,常許以天倫知己,而相與講論經傳,質疑明辨,其兄胤源曰,吾弟識解精敏,吾不如也,且其孝友天性也,甘旨之貝,起居之節,不以貧窶而少懈,禱天之誠,踰節之毁,蓋緣孝思之不匱,嗟哉董生之儔,鮮有而今覯,卓乎黔婁之行,罕聞而斯覩矣。事其兄如事嚴父,如奉尊師,凡有事,稟而後行,及其貧居驪鄕,不忍孔懷之情,跋涉江湖,往來頻繁,聞兄遘癘,晨夜驅馳,兼程二百,極力診護,竟臻勿藥,此蓋誠感所致,而神明之默佑也。仍與團會一室,塤箎迭唱,棣萼交輝,資以講學,勉以道義,問其飢飽,候其寒暖,雖以春津之相愛,溫公之克恭而無以加矣。逮夫登朝之日,一心謹愼,戰兢自持,先大王嘗稱之曰,此人風儀,眞宰相也。又謂筵臣曰,朴準源,不獨其兄有學行,是亦眞學者。予於文字,多賴其力,眞諭善材也。嘗於經筵,從容顧問天人命道,心性理氣,歷代治亂,古今得失,靡不指陳,喜動天顔,稱之以老師宿儒,苟非天姿忠孝,德與年卲,充養有素,則自天之褒,豈如是隆重耶?當庚申含恤之辰,我殿下沖年嗣服,朝野震遑,準源於是時,不脫公服,夙夜靡懈,保護聖躬,聖躬益豫輔導睿學,睿學日就,搢笏立朝,朝著以肅,十載靑瑣,一片丹心,只知有國,不知有身,此非獨草萊臣管窺之賤,有所覩記而實是我殿下淸讌之地,日監在玆也。臣等復何敢覼縷而陳耶?勞大王室,可以紀太常而不泯,功高社稷,亦合銘彝鼎而永傳,而尙未遑俎豆之禮享,實不勝士林之嗟惜。瞻彼黃驪之地,卽忠獻公臣朴準源杖屨之所也。宜於此地,請建一院,以故監役臣朴胤源,贈領議政忠獻公臣朴準源兄弟,竝躋俎豆之享,以寄多士尊慕之誠,則實爲朝家之盛典。伏願殿下,特降兪音,以光聖德,以幸斯文。臣等無任云云。省疏具悉。已諭前批,爾等退修學業。
壬申十一月二十五日辰時,上御熙政堂。大臣·備局堂上引見入侍時,右承旨朴宗薰,假注書沈湜,事變假注書金持泰,記注官朴思彦,別兼春秋李紀淵,領議政金載瓚,左議政韓用龜,吏曹判書金羲淳,漢城判尹李相璜,知中樞府事李得濟,行護軍金基厚,以次進伏訖。載瓚等曰,近來日氣陰寒,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。用龜曰,醫官皆已待令,入診似好矣。上可之。賤臣承命出傳,檢校待敎李龍秀追入進伏,醫官趙宗協·秦東秀·卞之錞·吳仁豐,隨入進伏訖。上曰,醫官診候,以二人爲之,可也。宗協診脈候訖,退伏奏曰,脈候左右三部調均矣。上曰,秦東秀亦爲入診也。東秀診脈候訖,退伏奏曰,脈候左右三部調均,而微有痰候,大體則調均矣。用龜曰,湯劑進御已有日,水刺諸節,更何如?上曰,一樣矣。上曰,次對爲之。載瓚曰,朔寧郡守洪旭浩上疏批旨,有令廟堂稟處之命矣。取見其疏本,則以爲,本郡軍額爲二千四百餘名,而太半是黃白疊役,禁御上番軍,比他邑不啻倍簁,而民多死亡,充數無望,分移於民多軍少之邑,校書館唱準保,兵曹餘丁等收布,各爲七十餘名,限十年除減,待戶增還充,禁衛軍上番,明年爲當次,而一境繹騷,辦充無路,停番移次於年穀稍登邑,本郡田農,無給災之法,而今年初不起耕者爲二百七十結零,勢當白徵,依續田例,隨起隨稅爲辭矣。二百餘上番軍之專責一邑,未知自初分定之若是不均,果緣何故,而雖民阜戶多之時,尙患偏重,則況今死亡流離之餘,如數責立,其勢末由,令道臣詳按列邑軍簿,移俵於元額差少之邑,本邑旣是尤甚,民勢政在竿頭,軍布之新舊竝督,實所當念,各樣軍布昨年停退,特令仍停,唱準及餘丁,卽該衙門經用之需,而闕一年不得者,則今無以限十年權減也。兩營軍上番年次,各有井架進退不得,己巳湖南,雖有權宜退番之別例,而此不可每以爲援,竝置之,此外諸條,使道臣更加消詳論理以啓,以爲指一稟處之地,何如?上曰,依爲之。出擧條載瓚曰,兵曹參知李德鉉上疏批旨,有令廟堂稟處之命矣。取見其疏本,則以爲,三水境內鎭堡,摠爲十一,而以八百凋弊之民戶,應諸鎭堡支供,身役煩重,爲弊轉甚,且厚州復設之後,內地鎭堡,皆可撤罷,自作·江口·魚面·神方·廟坡五鎭革罷,而其中權管三窠亦減,則西班初仕,見縮爲難。以仁遮外·羅暖·坡知,換作權管窠,亦爲通變之道爲辭矣。厚州復設則宜罷西六鎭之議,已詳於故相臣南九萬疏中,而伊後以厚州之旋罷,此議遂寢矣。大抵以事勢言之,則以八百戶將散之民,應十二邑鎭諸般徭役者,實是行不得也。以關防言之,則厚州雖未及陞邑,而自是大鎭,跨據邊門,外控內護,則所謂西六鎭之疊置於厚州以內之地,果無義意,前倅臣所論,非是一己之見,卽自前已有之說也,而況見今民勢,必無以支存,合有所通變之方。然而關隘沿革,事係重大,且其形便,旣不得躬行目擊,則有難遽定其當否,令道帥臣詳審形止,博考物議,出意見論理以聞之意,分付,何如?上曰,依爲之。出擧條載瓚曰,卽見咸鏡監司金履陽狀啓,則枚擧長津府使李一愚牒呈,備陳四條弊瘼,而一則該府會付處上及大同雇馬庫當捧耳麥,爲工萬六千四百石零,而皆是絶戶,指徵無處,別般變通,一則民戶連値歉荒,流亡相續,見存纔爲八百餘戶,式年戶籍,從實成籍,一則進上鹿茸二對,卽己未年間自三水移來者,而措辦無路,一對還屬三水,一則京邸之役,不過如干酬應,而歲費三百石役價,萬萬無義,永罷京邸,而外此較戶減糴,計結定稅,量損軍額等三政適宜,然後民當還集,下詢廟堂處之爲辭,而判付內,令廟堂稟處事,命下矣。長津設邑,未過多年,旣聚之民,旋復渙散,一則地力之漸未生穀也,二則戶役之轉至掊克也。兼以還多民少,隣族不保也,若不降邑還鎭,而欲令仍成邑治,則不可不大加釐革,而第糴法至嚴,有難以一時民散,遽減近三萬石正還也,結役軍額,卽三政之大,不可以一邑倅所報,輕議裁減,至於籍法,當從實戶,姑令從實勘籍,以待流者還集,次次增口,鹿茸一對,今若還屬三水,則三水亦長津,而元定之數,三水爲多,又復添定於三水則三水之弊,尤倍於長津矣。厚州設鎭之後,姑無封進之例,而戶多民聚,實非長津之比,以此一對,移定於厚州,有不可已也。六鎭·三·甲,本無邸人,而獨設於長津者,卽自初未深量之致也。今則尤異於設邑之初,事當及今革罷。第邸人如貢人,互相賣買,今若直爲罷去,則將使無辜邸人,白地公失,此不可不念。使道臣更以罷邸後區處之道,商量報司,以爲稟定之地,何如?上曰,依爲之。出擧條載瓚曰,卽見義州府尹吳翰源所報,則備陳邑樣凋弊之狀,仍以爲,本府排朔錢八千兩,在昔乙丑,每結以錢一兩五錢二分,收捧需用,自丁卯築垌作屯之後,以屯穀取用,而結稅則仍爲蕩減矣。庚午大浸,垌畓收租,已無可言,而自朝家區劃,只爲救急,則目下經用,措手無處,更捧結錢,民願惟同。且管餉會錄條爲九百餘石,而自庚午水災,五百餘石,雖懸災減稅,而未蒙永頉,其餘四百餘石,殆同龜括,竝爲蠲給爲辭矣。罷結錢而創垌稅,果爲裕財便民之政,年前水浸以後,各垌皆潰一稅未捧,而八千排朔,無麪不托,則復創結錢之議,實是不易之論,而況民願如此,民弊可除,固當依所請許施,而事係更張,竝與管餉會錄,永蠲當否,更爲關問於道臣,待所報更爲稟處,何如?上曰,依爲之。出擧條載瓚曰,卽見義州府尹吳翰源所報,則以爲,公用條四萬兩之責納灣商,蓋因私帽千隻之收稅四萬兩,以充其數,而帽隻之出來,年減歲縮,今不過二三百隻,又除靑布廛一百隻則稅錢四千兩,又爲白失,故灣商蕩敗,邊門凋殘,公用條四萬兩,更勿責納於灣商,帽隻與後市馬窠等條,從實數自公家收稅,營錢未納五萬八千兩之每年七千兩備納者,每年以三千五百兩,更爲分排爲辭矣。灣商莫保之弊,專出於帽稅之漸縮,漸至於莫可矯捄,而渠輩所訴,卽公用條之自官收稅也,無稅帽之無以責應也,營錢收納之加年分徵也。灣商失利之後,四萬公用之無中責有,誠萬萬切矜,而旣無從他方便之策,而倅臣所報,亦見事勢之轉到窮渴,以此原狀一通,下送于道臣,使之營邑爛議後,出意見論報,以爲從長決處之地,何如?上曰,依爲之。出擧條載瓚曰,卽見濟州牧使金守基災實狀啓,則不爲分等,後錄兩條,依例先擧行之意爲辭矣。三邑秋事,俱得免歉,爲島民萬幸,而舊還仍停,軍兵雜頉,待充定分鍊,卽年例所請,而啓聞前,先爲擧行,亦邑例然也,竝依狀請許施,何如?上曰,依爲之。出擧條用龜曰,臣於年前,以京外獄囚之積滯,仰請審理之政,獲蒙允兪之音矣。其後雖或有裁處疏放之類,而近聞各道錄啓之已上來未回啓者,又爲三十五度,方在繫縲之中者,多至百有餘人。其中亦豈無抱冤莫伸,無罪橫罹者乎?雖一人,如或瘐死於桁楊之下,則亦足爲干和之一端,其所貽累於國家刑政大矣。大抵獄案之未卽決折,專由刑官之不能久居其職,看作五日京兆,初不欲擔着擧行,因循至此,誠極寒心。臣意則分付刑曹,待判堂出仕,三堂逐日赴衙,聚會精神,詳閱文案,勿論京外,竝卽回啓,可以置法者置法,可以傅生者傅生,而未回啓之前,毋或遞改刑官之意,亦爲申飭銓曹似好,故敢此仰達矣。上曰,依爲之。出擧條用龜曰,先朝癸卯,特軫行乞兒遺棄兒之啼飢呼寒,無所依歸,爰命攸司之臣,略倣育嬰社遺制,給糧餉乳之節,著成事目,頒示中外,此實大聖人先四之政,洋溢惠澤,足以導迎和氣,迓續休命。於乎盛哉。第近年以來,內而五部,外而八道,搜訪收養,漸不如初,月終所報,輒不過數口,値此歉荒之歲,哀彼嬰孩之路傍顚連,豈止於此?而不能誠心奉行,使昔年若保之德意,有始而無終,漸成文貝,豈不萬萬悚惕?臣以爲,捧甘於五部,發關於諸道,使之一遵典則,毋敢違越,而如或有依前稽忽,不善擧行者,則以摘發論勘,修明舊典之意,嚴飭分付於京兆堂上及諸道道臣,何如?上曰,依爲之。出擧條載瓚曰,桂坊以新設衙門,凡百極其草創,不成官府貌樣,甚至於柴炭燈油等屬,入直官自備以去云,事面萬萬苟艱,無論事例有無,一從春坊例磨鍊上下之意,分付戶曹,何如?上曰,依爲之。出擧條上曰,大臣就座,諸宰奏事,可也。羲淳等曰,臣等則別無可達之事矣。宗薰曰,今日賓對,兩司諸臺無一人進參,事甚未安,竝推考,何如?上曰,依爲之。出擧條宗薰曰,京外啓覆,例於陽復前擇日擧行,而在前歉荒之時,多有退行之例,且已過時,今不得循例擧行,故敢此仰達矣。上曰,依爲之。出擧條宗薰曰,因備局草記,禁衛大將拿處事,允下矣。命召奪納,當爲擧行,標信及密匣,敢此請出矣。上曰,筵退後擧行,可也。宗薰曰,禁衛大將李海愚拿處事,命下矣。將兵之任,不可一刻無摠察之人,何以爲之乎?上曰,御將兼察,可也。出擧條宗薰曰,禁衛大將,御將兼察事,命下矣。兼察禁衛大將李溏,卽爲牌招聽傳敎,何如?上曰,依爲之。出擧條宗薰曰,勅使若除京外宴享,則有別遣問安使,中路致謝之例矣。預爲下諭儐臣處,以迎慰使中,依例從便差定擧行似好,故敢此仰達矣。上曰,依爲之。出擧條宗薰曰,勅使至開城府,則例有問安使,以京畿守令中承首假銜爲之,而御帖,使該守令上來奉往,已有其例,故敢達矣。上可之。上命大臣先退,載瓚等退出。又命退,承史以次退出。
上在昌德宮。停常參·經筵。
朴宗薰啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
韓致應啓曰,行左承旨李羲甲,今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
鄭魯榮啓曰,玉堂上下番俱空,已至多日,事甚未安,副應敎洪冕爕,校理姜世綸,修撰李沆·洪起爕,副修撰李墷,竝卽牌招,以爲推移入直之地,何如?傳曰,允。
朴宗薰啓曰,吏曹判書金羲淳,參判洪羲臣,參議金敎根再牌不進推考傳旨及罷職傳旨,今方捧入,而開政命下之後,連事違召,不卽擧行,誠甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
傳于朴宗薰曰,貢果入來,黃柑,再明日以明倫堂通方外,試紙用大好紙。
朴宗薰啓曰,大司憲未差,執義柳鼎養,掌令李允謙·李久源,持平李鐸遠牌不進,李應圭未署經,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于朴宗薰曰,只推。
有政。吏批,判書金羲淳進,參判洪羲臣未肅拜,參議金敎根牌不進,右副承旨鄭魯榮進。以李晩秀爲兵曹判書,金啓洛爲大司憲,李止淵爲兼文學,宋奎熙爲刑曹佐郞,朴善浩爲司饔僉正,沈厚之爲司僕僉正,張龍八爲宗簿主簿,卒光恩副尉金箕性諡號孝憲,故學生金震秀贈童蒙敎官,孝行卓異贈職事,承傳。再政。以李復鉉爲景慕宮令。
兵批,判書未差,參判趙弘鎭入直進,參議李德鉉病,參知李憲琦病,右承旨朴宗薰進。上護軍單曺允大。
朴宗薰啓曰,新除授兼兵曹判書李晩秀,卽爲牌招,傳授命召,何如?傳曰,允。
以吏曹參議金敎根牌不進罷職傳旨,傳于鄭魯榮曰,只推。
以副應敎洪冕爕,校理姜世綸,修撰李沆·洪起爕,副修撰李墷牌不進罷職傳旨,傳于鄭魯榮曰,只推。
朴宗薰啓曰,兼兵曹判書李晩秀牌不進推考傳旨,今方捧入,而命召傳授,一時爲急,如是違牌,事甚未安,更爲牌招。傳曰,允。
鄭魯榮以侍講院言啓〈曰〉,輔德宋冕載,旣有只推之命,更爲牌招察任,何如?傳曰,允。
鄭魯榮,以迎接都監言啓〈曰〉,三道支勅差使員,今纔報來,故別單書入之意,敢啓。傳曰,知道。
鄭魯榮,以迎接都監言啓〈曰〉,卽接遠接使移文,則通官跟役等姓名年歲,後錄以送矣。正書以入之意,敢啓。傳曰,知道。
朴宗薰,以禁衛營言啓曰,來十二月當五番左部後司屬公忠道四哨軍兵逢點實數五百十三名,已爲點閱整齊,來十二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
朴宗薰,以禁衛營言啓曰,來癸酉二月當六番中部前司屬京畿四哨軍兵,來正月二十五日京中逢點,依例準二朔立番之意,本道監司處,預爲知悉,何如?傳曰,允。
朴宗薰,以御營廳言啓曰,本廳來十二月癸酉正月兩朔應立中部左司屬全羅右道四哨軍兵五百十七名,今已逢點整齊矣。十二月初一日,與舊番前司軍兵替代立番後,舊軍放送之意,敢啓。傳曰,知道。
朴宗薰,以御營廳言啓曰,本廳來癸酉二月三月兩朔應立中部中司屬全羅右道二哨,公忠二哨合四哨軍兵,正月二十五日,京中逢點,二月初一日,與左司軍兵,當爲替代立番,趁期調送事,兩道監兵使處,措辭知會之意,敢啓。傳曰,知道。
禁府啓目,禁衛大將李海愚原情云云。傳旨內辭緣,泛稱遲晩,所當請刑是白乎矣,曾經閫帥勿爲請刑,載在大典通編,議處,何如?判付啓,依允。
朴宗薰,以義禁府言啓曰,卽接月令醫員鄭文綏手本,則時囚罪人李海愚,以痰眩貞疾,處冷添劇,晝宵叫痛,食飮全却,轉側須人,症形危重云。罪人病勢如此,則一邊保放,一邊草記,曾有定式矣。李海愚姑爲保放之意,敢啓。傳曰,知道。
上在昌德宮。停常參·經筵。
李龍秀啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
李龍秀啓曰,來初一日輪對日次矣,敢稟。傳曰,當次人受點,後日次待令。
李龍秀啓曰,禁衛營將官來言,今日本營軍兵,日次私習云矣,敢啓。傳曰,知道。
李龍秀啓曰,御營廳將官來言,今日本廳軍兵,日次私習云矣,敢啓。傳曰,知道。
李羲甲啓曰,右承旨朴宗薰今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
李龍秀啓曰,兼兵曹判書李晩秀謂有情勢,拜章下鄕,命召傳授,一時爲急,旣不承膺,又此徑行,事甚未安,推考,何如?傳曰,允。
李龍秀啓曰,玉堂上下番俱空,已至多日,事甚未安,副應敎洪冕爕,校理姜世綸,修撰李沆·洪起爕,副修撰李墷,竝卽牌招,以爲推移入直之地,何如?傳曰,允。
以副應敎洪冕爕,校理姜世綸,修撰李沆·洪起爕,副修撰李墷牌不進罷職傳旨,傳于李龍秀曰,只推。
行大司憲金啓洛啓曰,臣素乏諫諍之姿,不合言議之職,而至如風憲之長,責任尤大,非臣湔劣所可僥濫。且臣於前啓中,竊有私義之不可聯參者,年前屢叨諫職,以此引避,而每蒙體諒之聖恩,臣之處義,前後無異,顧今大論方張,懲討當嚴,而以臣踪地,其何可仍冒於臺次乎?請命遞斥臣職。答曰,依啓。
李龍秀啓曰,藝文提學金啓洛時無職名,令該曹口傳付軍職,何如?傳曰,允。
兵曹口傳政事,大護軍單金啓洛。
以大司諫鄭景祚,司諫南惠寬,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于朴宗薰曰,只推。
以輔德宋冕載牌不進罷職傳旨,傳于李龍秀曰,只推。
李龍秀啓曰,明日柑製爲之事,命下矣。藝文提學金啓洛,待明朝牌招,何如?傳曰,允。
李龍秀以侍講院言啓曰,輔德宋冕載疏批已下,卽爲牌招察任,何如?傳曰,允。
李龍秀,以禮曹言啓曰,卽接永禧殿官員所報,則明日柑製時,兩官俱爲觀光云矣。依定式假官一員,令吏曹以成均館官員口傳啓下,以爲替直後赴試之地,何如?傳曰,允。
朴宗薰,以義禁府言啓曰,明日柑製時,本府都事皆爲赴擧,本府入直都事,當直入直都事,公事回公都事,無以推移,假都事三員,令該曹差出,以爲分排之地,何如?傳曰,允。
朴宗薰,以義禁府言啓曰,卽接成川府使金履載牒報及成冊,則謀反大逆罪人正用應坐諸人,査出以來矣。正用父益武年七十二,方囚成川獄,發遣府都事,與地方官眼同,依律文緣坐處絞,母金召史年七十二,以盲人懸錄,依律文免坐,子同伊年三,次子同伊年一,俱以年未滿免絞,子同伊全羅道寶城郡,次子同伊光陽縣,弟基用慶尙道昌原府竝爲奴,妻金召史全羅道順天府,女朴女慶尙道柒原縣竝爲婢,叔承武寧海郡,臣武全羅道海南縣,鼎武慶尙道蔚山府竝流三千里安置,而右罪人等方囚成川府獄云,依例令刑曹押送于各配所,何如?傳曰,允。
朴宗薰,以訓鍊都監言啓曰,本局別將張鉉宅身病甚重,勢難察任,改差,何如?傳曰,允。
兼兵曹判書李晩秀疏曰,伏以,臣逖違軒陛,今焉三載,聖體日康,慈候快復,离宮之寶冊光膺,東朝之瑞甲將回,大慶如川,泰運無彊,歡聲喜氣,洋溢區宇。仍伏念,臣直一辱國之臣,僨軍之將,誅之殛之,王法之所不容,而善地薄竄,特旨蒙宥,保有首領,生還故土,夫豈臣始望之攸及哉?生死而肉骨,坑坎而袵席,欲頌聖恩,有淚被面,顧臣大質已虧,寸心難明,天地之洪造莫報,風波之餘畏尙在,默數愆尤,撫躬慙痛,餘生所自期,惟有戴罪銜恩,匿影田間,杜門不見人面而死而已。不自意我殿下至仁至慈,涵貸拂拭,愈往愈勤,恩敍寵除,次第聯翩,中權新命,又下於千萬夢想之外,臣方求死之不暇,於官職乎何有?而適因臣兄出壃之行,及面在邇,情急迎覲,冒入私次,夜中除旨,逃遁無地,坐違天牌,有若尋常情病之循例辭巽者然,跡涉無憚,義蔑自靖,昌披放恣,大聆瞻聆。夫朝臣之被臺參者,雖於時移事宿之後,義不得輒騰章牘,費辭自辨,所以尊朝廷也,畏簡書也。況臣彈墨未乾,罪籍纔解,滿身滓穢,例海莫洗,尙何敢抗顔開口,張皇文字,仰煩九重之淸覽哉?臣之所被職名,至爲嚴重,旣不容一刻虛縻,又不敢昧然偃處,冒萬死略控短籲,逬出鄕外,僭越之誅,益無所逃。伏乞聖明,俯垂照察,亟遞臣新授之職,仍命有司,重勘臣前後罪犯,以嚴邦憲,以勵臣分,不勝幸甚。臣無任云云。答曰,省疏具悉。卿其勿辭,卽爲還入肅命。
輔德宋冕載疏曰,伏以,臣猥以無似,久叨匪據,畢竟狼狽,勢所必至,銓地便成艮限,情勢末由晉身,積犯逋慢,多日奉牌,泥首惶隘,惟大何是俟。不意聖度天大,罰止薄罷,匪罪伊榮,曾未一宿,恩敍遽降,旋奉華誥,宮銜如舊,顧此螻蟻之賤,何以得此於聖明?驚惶感愧,靡所自措。噫,前後人言,雖非箚着於臣身,自來情地,不可異同於判堂,豈可以論者之不擧臣名,厭然自恕於參聞注擬之末哉?滿心慙恧,自訟不暇,今若憑藉寵榮,晏如無故,則臣雖不足言,人將謂何?在臣自靖之道,其不可揚揚就列也,決矣。且臣素患癖積之症,當寒添劇,浹旬委頓,暈眩交作,若墜雲霧,時日之內,蠢動無路,玆敢冒死煩籲。伏乞聖明,諒臣情病之難强,亟遞臣所帶之職,仍治臣瀆擾之罪,以幸公私焉。臣無任云云。省疏具悉。爾其勿辭察職。
上在昌德宮。停常參·經筵。
朴宗薰,以都摠府言啓曰,今日入直內三廳武兼禁軍及軍兵等中日習射技放,請出標信。傳曰,知道。
朴宗薰啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
韓致應啓曰,藥房都提調·副提調,持湯劑來待矣。傳曰,封入。
以慶尙監司金魯應狀啓,昌原府使具綘,晉州牧使洪大淵,限明年麥秋,姑爲仍任事,傳于李龍秀曰,竝依狀請仍任事,分付吏曹。
朴宗薰啓曰,大司憲未差,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言金鎭牌不進罷職傳旨,傳于朴宗薰曰,只推。
李龍秀啓曰,卒光恩副尉金箕性諡號,兩司當爲署經,而憲府雖已署經,諫院則只有正言安尙默一人,不得備員署經,大司諫鄭景祚,司諫南惠寬,獻納李在璣,正言金鎭,旣有只推之命,竝卽牌招,以爲署經之地,何如?傳曰,允。
李龍秀啓曰,卒光恩副尉金箕性諡號,當爲署經,而大司諫鄭景祚,司諫南惠寬,獻納李在璣,正言金鎭牌不進,只有正言安尙默一人,無以備員署經,何以爲之?敢稟。傳曰,更爲牌招。
以大司諫鄭景祚,司諫南惠寬,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于朴宗薰曰,推考傳旨捧入。
李龍秀啓曰,藝文提學金啓洛牌不進推考傳旨,今方捧入,而柑製試取命下之後,如是違牌,事甚未安,更爲牌招,何如?傳曰,允。
李龍秀啓曰,藝文提學金啓洛再牌不進推考傳旨,今方捧入,而柑製試取命下之後,連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于朴宗薰曰,右承旨持此御題,與藝文提學偕往泮宮,試取以來。
李龍秀啓曰,玉堂上下番俱空,已至多日,事甚未安,副應敎洪冕燮,校理姜世綸,修撰李沆·洪起燮,副修撰李墷,竝卽牌招,以爲推移入直之地,何如?傳曰,允。
李龍秀啓曰,吏曹郞廳來言,臺諫有闕,政事,取稟。傳曰,當日爲之。
李龍秀,以備邊司言啓曰,金吾堂上不備,時囚議處,無以擧行云。此時滯囚可悶,在外判義禁許遞,仍卽開政差出,待下批牌招擧行,何如?傳曰,允。
李龍秀,以備邊司言啓曰,館伴朴宗慶在外,勅行今卽渡江,期已迫近,事多窘束,減下,其代,令該曹卽爲啓下,何如?傳曰,允。今日政啓下,可也。
有政。吏批,判書金羲淳進,參判洪羲臣未肅拜,參議金敎根進。同副承旨李龍秀進。啓曰,大司成今當差出,而擬望之人乏少,承旨竝擬,何如?傳曰,允。以李相璜爲大司憲,朴宗薰爲大司成,趙尙鎭爲判義禁,李晩秀爲軍器提調,趙學榮爲漢城判官,魏尹喆爲中部令,尹鍾烈爲掌樂主簿。訓鍊都監提調單李晩秀,禁衛提調單李晩秀,御營提調單李晩秀,東學訓導單李得英,昌原府使具絳,晉州牧使洪大淵限麥秋仍任事承傳,兼大司成單朴宗薰,館伴單趙尙鎭。
兵批,行判書李晩秀在外未肅拜,參判趙興鎭入直進,參議李德鉉病,參知李憲琦在外未肅拜,行左承旨李羲甲進。護軍單朴宗京。
朴宗薰啓曰,臣與藝文提學金啓洛,偕往泮宮,柑製儒生試取,則收券爲一千二百六十三張矣,捧入之意,敢啓。傳曰,知道。
傳于朴宗薰曰,科次入侍。
李龍秀啓曰,卽者司饔院官員來言,今此勅行宴享習儀時,提調當爲備員,而加出提調徐榮輔在外,無以備員擧行云,何以爲之?敢稟。傳曰,許遞,令該曹口傳差出。
吏曹口傳政事,以李益運爲司饔提調。
以副應敎洪冕燮,校理姜世綸,修撰李沆·洪起燮,副修撰李墷牌不進罷職傳旨,傳于李龍秀曰,只推。
李龍秀,以迎接都監言啓曰,迎勅吉日,禮曹更爲推擇,今十九日,自政院下諭于儐使,亦自都監發關知委矣。卽接儐使上送路程記,出於二十四日,而以初擇日子停當,更擇吉日,未及知之,渡江以後,必當更爲周旋,而此時勅奇,無非時急擧行之事,則撥路之如是稽緩,事未前有,不能檢飭之三道道守臣,竝推考,去來遲滯之陪持鈍馬立待之撥將,亦令各該道詳査嚴懲,勅使路程記,待其停當,報來書入之意,敢啓。傳曰,知道。
李龍秀,以迎接都監言啓曰,今番勅使贈給,以五通官及跟役十九名磨鍊,別單啓下矣。卽接儐使移文,則通官五人中一人有故,只四人及跟役十八名出來云。依此數擧行事,分付各道及各該司之意,敢啓。傳曰,知道。
李龍秀,以迎接都監言啓曰,勅使入京第三日,大臣有請行茶禮之例,今亦依此備待之意,敢啓。傳曰,知道。
李龍秀,以迎接都監言啓曰,勅使今已渡江,公事郞廳二員,依近例以都摠府經歷尹載鐸,訓鍊院判官金殷喆,竝爲差下,與前差郞廳,闕下輪回待令,書吏一人,亦爲擇定,使之擧行,何如?傳曰,允。
朴宗薰,以義禁府言啓曰,今此勅使在館時,三門把守假都事三員,令該曹預爲口傳差出,以爲習儀時分差之地,何如?傳曰,允。
朴宗薰,以刑曹言啓曰,義禁府啓辭內,卽接成川府使金履載牒報及成冊,則謀反大逆罪人正用應坐諸人,査出以來矣。正用父益武年七十二,方囚成川獄,發遣府都事,與地方官眼同,依律文緣坐處絞,母金召史年七十二,以盲人懸錄,依律文免坐,子同伊年三,次子同伊年一,俱以年未滿免絞,子同伊全羅道寶城郡,次子同伊光陽縣,弟基用慶尙道昌原府竝爲奴,妻金召史全羅道順天府,女朴女慶尙道柒原縣竝爲婢,叔承武寧海郡,臣武全羅道海南縣,鼎武慶尙道蔚山府竝流三千里安置,而右罪人等方囚成川府獄云。依例令刑曹押送于各其配所,何如?傳曰,允事,命下矣。右罪人等方囚成川府獄,令本道卽爲押送于各其配所之意,分付道臣,何如?傳曰,允。
壬申十一月二十八日二更,上御熙政堂。科次入侍時,右承旨朴宗薰,記事官朴來謙,記注官朴思彦,記注官車翊修,藝文提學金啓洛,對讀官輔德宋冕載,說書洪遠謨,以次進伏訖。上曰,所取十券,各書等第,可也。啓洛書等第訖,宗薰以壯元試券奉傳內侍,內侍奉置榻前,上親坼祕封後還下,宗薰讀奏祕封。上曰,其餘諸券,皆坼封讀奏,可也。宗薰以次坼封讀奏訖,奏曰,三下二幼學鄭五錫,祕封不書姓本,次上生員崔克明,祕封墨漫,字不可讀,有違格例,何以爲之乎?上曰,竝拔去,可也。仍命書傳敎曰,柑製賦居首三下幼學李奎鉉直赴殿試,之次三下生員沈兢泰給二分,之次次上生員李好謙等六人,令該曹考例施賞。又命書傳敎曰,入格儒生明日待令。仍命試官先退,啓洛等退出。宗薰曰,卽伏聞迎接都監言,則勅使別贈給一款,取考前例,則或自上直下物種,癸亥年前例則以件記書下,令戶曹擧行,今番則何以爲之乎?上曰,依癸亥年例爲之,可也。仍命退,承史以次退出。
上在昌德宮。停常參·經筵。
李龍秀啓曰,合辭方張之時,兩司無詣臺之員,事甚未安,未署經,傳旨未下外,未肅拜·呈告人員,竝卽牌招,何如?傳曰,允。
朴宗薰啓曰,右副承旨鄭魯榮今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
傳于朴宗薰曰,入格儒生入侍。
禮曹,來十二月十三日王大妃殿誕日陳賀時,應行節目,參考前例,磨鍊擧行,何如?判付啓,旣承慈敎,權停爲良如敎。
李龍秀啓曰,卽者義禁府都事來言,時囚議處事,命下,而判義禁趙尙鎭有身病,不得擧行云,卽爲牌招,何如?傳曰,允。
李龍秀啓曰,判義禁趙尙鎭牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
李龍秀啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以執義柳鼎養,掌令李允謙·李久源,持平李鐸遠牌不進罷職傳旨,傳于李龍秀曰,只推。
傳于朴宗薰曰,在外及有實故承旨,竝許遞,前望單子入之,待下批牌招察任。
承旨前望單子入之,申在明·徐能輔·朴宗琦落點。
以大司諫鄭景祚,司諫南惠寬,獻納李在璣,正言金鎭牌不進罷職傳旨,傳于李龍秀曰,只推。
李龍秀啓曰,卒光恩副尉金箕性諡號,當爲署經,而大司諫鄭景祚,司諫南惠寬,獻納李在璣,正言金鎭再牌不進,只有正言安尙默一人,無以備員署經,何以爲之?敢稟。傳曰,更爲牌招。
以獻納李在璣,正言金鎭牌不進罷職傳旨,傳于李龍秀曰,只推。
李龍秀啓曰,玉堂上下番俱空,已至多日,事甚未安,副應敎洪冕爕,校理姜世綸,修撰李沆·洪起爕,副修撰李墷,竝卽牌招,以爲推移入直之地,何如?傳曰,允。
以副應敎洪冕爕,校理姜世綸,修撰李沆·洪起爕,副修撰李墷牌不進罷職傳旨,傳于李龍秀曰,只推。
李龍秀啓曰,判義禁趙尙鎭疏批已下,卽爲牌招開坐之地,何如?傳曰,允。
以右承旨申在明,左副承旨徐能輔牌不進罷職傳旨,傳于李龍秀曰,只推。
李龍秀,以都摠府言啓曰,副摠管金益彬以摠戎中軍,本營諸將官射會監試事,禁衛營新營,晝仕出去之意,敢啓。傳曰,知道。
李龍秀,以迎接都監言啓曰,卽接遠接使移文,則勅使齎來大殿賜物,世子宮元賜物,別賜物物種數爻,謄書以送矣。正書以入之意,敢啓。傳曰,知道。
李龍秀,以迎接都監言啓曰,卽接遠接使移文,則勅書一度,誥命一度,謄書上送矣。正書以入之意,敢啓。傳曰,知道。
兼兵曹判書李晩秀疏曰,伏以,釁累賤臣,忽承千萬匪分之命,震懍窮蹙,如羊觸藩,冒陳短牘,迸出城闉,竊庶幾咫尺之守,天日所燭,積罪畢勘,重務自解,及伏奉批旨,未蒙準許,至有還入肅命之敎,繼而又伏聞下政院嚴飭之命,臣誠驚遑抑塞,大失所圖,五情隕越,莫省攸措。此殆臣數行初疏,嚴畏拙訥,曾未足以詞感至尊也。伏惟我殿下,不知臣不肖,付臣以西門鎖鑰之任,而臣乃庸懦昏憒,漫不事事,兩載尸素,無往非罪,民生殿屎,溝壑而塗炭,臣之罪也,賊變猖獗,燎原而滔天,臣之罪也,王師遠征,閱五月而暴露,亦臣之罪也。距心之罪,臣實自知,以此罪臣,臣焉敢逭?而臺疏論列中逗遛觀望四字,覽之未竟,直令人魄褫骨靑,臣雖無狀,亦一橫目之倫,爲人臣子,負此罪名,高天厚地,將安所歸?又若貪墨一事,天下之所共鄙,人類之所不齒,稽之國典,贓汚之律,與强竊盜等,雖値大霈,不在咸宥之列,郡縣墨綬之小吏,剝民肥己,尙有當律,況按方面而任澄淸者,一得此目,厥罪何居?臣以白首垂死之年,酣豢榮利,自陷坑阱,上負兩朝之知照,下墜家世之緖餘,無面可顯,撫躬自悼,中夜飮涕,卽欲溘然而不可得。夫慶賞威罰,古聖王勵世磨鈍之具,而虞廷之五庸,周官之八柄,所以刑一人而萬人懼者也,如臣受恩罔極,負犯至重之類,論以五辟,斷以三尺,王府關和,莫可低仰,南州薄竄,豈足勘臣罪之萬一乎?如或聖朝寬大,特念簪履之舊,不忍金木之誅,則刊姓名於衣冠之籍,賜骸骨於樵牧之社,俾臣避冥墑之危塗,保螻蟻之殘喘,得與田夫野老,歌詠畎畝,以畢草木之命,天地父母終始生成之澤,臣敢不隕結以報,而其於淸朝四維之治,亦豈無小補也哉?臣之更不可抗顔周行,彈冠供職,卽通朝縉紳輿儓婦孺之所共知。今玆本兵之長,是何等國之重任,而一向虛縻於萬重鐵限之身,恩批飭諭,頻繁遠辱於荒江草莽之中,顧臣孤恩方命之罪,唯斧鉞是俟,而殿下獨不念損國體之尊,貽四方之惑乎?且今客使入境,鑾蹕將戒,整待儀衛,修飭戎務,俱係本曹擧行,此時此任,尤不容晷刻暫曠,而臣身轉動,斷無其望,一日默息,徒增死罪,玆敢不避屢瀆,申暴情實,從縣道仰徹於聽卑之天。伏乞聖慈,亟降處分,使法綱少振,微諒獲全,不勝大願。臣無任云云。答曰,省疏具悉。勅行當近,騎曹事務,十分緊急,卿何引義至此之過乎?勿辭,卽必上來受命召。
判義禁趙尙鎭疏曰,伏以,臣於日前,猥叨本兵之任,自量癃痼之狀,萬無冒膺之勢,敢控辭本,略暴情實,果蒙憫恤之澤,特垂體諒之私,旋又移授閑局,俾得以安意調息,少延視蔭之孱喘,隆恩厚渥,浹髓淪肌,區區感戴,與天無極。不自意金吾除旨,又下此際,開坐有命,庚牌儼臨,臣誠惶懍悶隘,不省措躬之所也。噫,臣於見職,前後十五年之間,承乏叨冒,殆過數十遭矣。智識昏短,觸事瘡疣,厚被論劾,不啻屢次,而荏弱之性,旣失深引,嚴急之會,又或怵迫,竟未免淟涊承當,廉防之毁劃,去就之猖披,每一循省,滿心慙恧,馴至於年前尹光顔事,而臣之顚頓狼狽,益無餘地矣。始因議律之失當,大僚啓請譴罷,繼以堂奏之詆斥,臺疏之臚列,遣辭嚴峻,至請竄配之典,甚至京外章甫之疏,四五次相繼迭攻,下語憯毒,聲罪狼藉,其中所云不知有君父等語及三凶猾濫等題目,罔非人臣覆載難容之罪案,臣讀之未半,不覺骨驚膽掉,直欲鑽地而不可得也。此外許多詬詈之說,惟意驅勒之狀,轉益危怖,罔有紀極,必欲湛滅臣身而後已。至今追思,夢魂悖噩,儻非我殿下照察之明,拯拔之澤,則臣之爲薤爲粉,卽頃刻間事耳,臣安得保有今日乎?惟此遭罹之罔測,身名之僇辱,實是通朝之所共知,一世之所共諒,雖使沒齒而自靖,猶不足爲黥劓之息補,今豈忍幸鋒鏑之稍斂,諉歲月之已久,蹈此覆轍之地,重對胥隷,復考律案,揚揚作廷尉,當之任耶?臣雖奊詬,亦具彝性,粗識廉義之不可全然放倒,則宿趼彈束,萬萬無此理也。其在聖朝禮使之道,亦豈可强其鐵限,俾喪匹夫咫尺之守哉?且臣昨伏見吏曹單付啓下者,以臣差出館伴之任,此則一時之往役,苟有可强之勢,豈敢萌一毫規避之計?而第臣癃孱之疾,已作膏肓,年迫崦嵫之後,日加月增,奄奄昏囈,絶無寧息之時,況値嚴沍,一倍添劇,癖積衝逆,痞泄暴注,登溷無常,筋力澌綴,腰脅骨節,頑痰硬着,酸疼滋甚,屈伸不得,百骸沈頓,種種症形,已是危惡,而又自近日來,風寒乍觸,感冒越添,頭疼苦劇,寒熱交作,食飮全却,眩瞀兼發,似此醜穢昏涔之狀,雖淹伏床笫,多方藥治,尙患其欲起還仆,喘喘垂盡,則況今儐接之任,是果何等重務,而其可責之以觸冒驅策,克竣大事也哉?目下賤疾之沈劇,雖靡情勢之危蹙,卽此實狀,蠢動末由,苟非然者,當此客使入都,朝家事殷之日,凡厥大小臣僚,罔不奔走率職,臣安敢獨自偃便,甘犯逋慢之誅哉?百爾思量,趨承無路,玆敢坐違嚴召,冒萬死據實呼籲於紸纊之下。伏乞聖慈,俯諒臣情病之俱極難强,亟遞臣金吾·館伴之任,以幸公事,以全微諒,仍治臣此時瀆擾之罪,以肅朝綱,千萬幸甚。臣無任云云。答曰,省疏具悉。勿辭行公。
壬申十一月二十九日辰時,上御熙政堂。入格儒生入侍時,右承旨朴宗薰,假注書沈湜,記注官車翊修,別兼春秋李紀淵,以次進伏訖。上曰,儒生以次進奏職姓名,可也。奎鉉等各奏職姓名訖。上曰,儒生退出,自外頒賞,可也。奎鉉等退出。仍命退,承史以次退出。
上在昌德宮。停常參·經筵。
藥房都提調韓用龜,提調金羲淳,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
朴宗琦啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
朴宗薰啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
朴宗薰啓曰,左副承旨徐能輔今日不爲仕進,卽爲牌招,何如?傳曰,允。
朴宗琦啓曰,判義禁趙尙鎭再牌不進推考傳旨,今方捧入,而開坐命下之後,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
李龍秀啓曰,玉堂上下番俱空,已至多日,事甚未安。副應敎洪冕爕,校理姜世綸,修撰李沆·洪起爕,副修撰李墷,竝卽牌招,以爲推移入直之地,何如?傳曰,允。
傳于李龍秀曰,傳香承旨馳詣宗廟·景慕宮,奉審摘奸,仍詣受香所,奉審摘奸以來。
韓致應啓曰,藥房三提調,持湯劑來待矣。傳曰,封入。
兵曹口傳政事,副護軍單李魯益。
朴宗琦啓曰,判義禁趙尙鎭牌不進推考傳旨,今方捧入,而開坐命下,已至多日,如是違牌,事甚未安,更爲牌招,何如?傳曰,允。
李龍秀啓曰,卽者漢城府郞廳來言,每年十二月初一日獻民數,判尹親呈事,曾有定式矣。明日獻民數時,判尹未差,無以擧行云。未差之代,政官牌招,開政差出,待下批仍卽牌招察任,何如?傳曰,允。
朴宗琦啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于朴宗琦曰,只推。
有政。吏批,判書金羲淳進,參判洪羲臣未肅拜,參議金敎根牌不進,同副承旨李龍秀進。以朴宗慶爲右參贊,金啓洛爲漢城判尹,徐有稷爲司饔主簿,永禧殿殿監單安文規。
兵批,兼判書李晩秀未肅拜,參判趙興鎭病,參議李德鉉入直進,參知李憲琦未肅拜,右承旨朴宗薰進。護軍李羲甲·張夢說,副護軍鄭魯榮·成周悳以上竝單付。
以吏曹參議金敎根牌不進罷職傳旨,傳于李龍秀曰,只推。
以左副承旨徐能輔牌不進罷職傳旨,傳于朴宗薰曰,只推。
以副應敎洪冕爕,校理姜世綸,修撰李沆·洪起爕,副修撰李墷牌不進罷職傳旨,傳于李龍秀曰,只推。
朴宗薰,以都摠府言啓曰,副摠管朴基豐,以訓鍊中軍,本營諸將官射會監試事,南別營晝仕出去之意,敢啓。傳曰,知道。
李龍秀,以備邊司言啓曰,勅行入京日子,筵稟改擇,有旨下送之後,固宜善爲周旋,勅使雖未及聽從,事當以形止,一邊狀聞,在途入站,連爲開諭,期於必從,而乃於已過多日之後,遽以前定日子,排站以啓者,大是疎忽,到今雖不可更令進期,徒致紛紜,而事體所在,不可無警。遠接使朴宗來,從重推考,居間設辭,隨事斡旋,專在於差備譯官,而無意擔着,全不事事,誠萬萬駭然。當該首譯,待回還從重勘罪,雖以撥路言之,改定日字後,卽成有旨,下送於本月十九日,而始於二十四日,到付良策,勅使渡江,旣在二啓,二十七日夜,始爲到京,今此以前定日排站狀啓,二十六日封發,而二十九日夜,始爲入啓,撥路申飭,前後,何如?而況今客使入境之時,時急文簿,晷刻是爭,而若是稽滯,前所未有,兩西道帥臣,京畿道臣,開城留守,義州府尹,竝姑先從重推考,何如?傳曰,允。
李龍秀,以迎接都監言啓曰,卽接儐使謄移,則更擇吉日,不得停當,以十二月十六日停當,報來矣。路程記書入,而勅使到灣作詩,刻揭後謄出以送矣。正書以入之意,敢啓。傳曰,知道。
右承旨申在明疏曰,伏以,天祐宗國,泰運無疆,夏秋以來,大慶川至,朝野交忭,動植均歡,如臣滓孽餘蹤,少須臾無死,獲覩斯會,攢頌之忱,萬倍常品。仍念,臣一夜無妄,被天地無所容之惡名,千載洪造,蒙人臣不可得之恩庇,人擬斧礩,而生得出於圓扉,吏議編配而寵反紆於減年,臣雖卽地滅死,固已無恨,而矧於遇慶之初,特蒙霈典,曾未幾何,繼荷收敍,歷數今古,負罪如臣,受恩如臣者,絶罕其倫比,而遭罹奇怪,衅犯狼藉,不敢復齒於人流,則區區涓埃之效,今生已矣,撫躬慙悼,此何人斯?噫,臣本愚戇鈍滯,百無一能,而遭際兩聖朝特達之知,釋褐十有餘年,踐歷華要,遂躋下大夫之列,顧其頂蹠毫毛,莫非君賜,則平日所以矢心圖報者,只知夷險燥濕,生死以之而已。至若臨事規避之態,飾詐欺隱之習,不惟不忍,亦所不能,而今乃命與仇謀,病爲禍祟,猝然得此聲於同朝,此殆臣本自多釁,授人以罅,一步蹉跌,無所顧惜而然也。抑且臣積災兜攬,被猜神鬼,假人手而汚衊之,使不得自立而然也。由前由後,莫非臣罪,旣知其罪,又何必費辭自解,重得罪於無辨之戒哉?雖然臣之所遭,以言其時會則奇巧而危迫,以言其臺參則凜怖而閃映,儻不一番陳暴,則雖以殿下日月之明,亦何以悉燭其顚末乎?蓋臣昨臘之得由上洛,非直爲有事先壠,實緣穉子病報之十分危劇,則老䑛私情,豈不欲倍日兼程,朅來相見?而狗馬賤疾,猝重於路次,寒熱迭作,飮啖全却,遂致一晝夜淹滯,伊後前進,未免寸寸,通計六百餘里之程,恰滿十日而始至。此事虛實,自有許多官隷,沿路邑站之一査可按者,臣雖欲昧心欺天,決不可得,則其時臺臣朴升鉉疏所謂方其受由而來也。跨鞍揚揚,千里疾馳,其身固無疾,到今假托,如見肺肝等語,誠莫知其何所見聞,而質言如彼也。臣行入城纔一日,忽聞西土有警,密啓到院,而病伏窮巷,無路的知,際此廟堂促還之令,一時申束,事當卽地登程,不留如火,而時則日已侵暮,病尤阽危,倉卒遑窘,未及廻旋,故猥以一宿調治,明早當發之意,白直說去,書呈擧案,而及其翌朝,舁疾出城,行到沙峴,遽奉嚴旨,還入就囚,此箇事實,槪悉於當初供辭,已徹乙覽,伏想聖明,亦或記有之矣。大抵臣之經宿始發,雖緣病勢之萬不獲已,孽自已作,無所逃罪,所以廟堂論勘之辭,不外乎經宿二字也。噫,時當警急之會,痛懲稽緩之弊,則卽不計其身之有病無病,其行之已發未發,只論其經宿之罪者,事理卽然,此乃以其罪罪其人也。臣且甘心引伏之不暇,若使司直之地,繼發就事之論,則官箴之來,安敢不拜受?而其疏則不然,全篇臚列,便一急書,而不復以一毫人理相假貸,則此非以其罪罪其人,殆若爲其人成其罪者也。今欲逐條分疏,非但恐損體面,驚魄尙褫,冤膈先塞,有不忍呶呶追提,而第其所謂敢懷全軀負國之心一句語,最是歷千古難明之案也。夫爲人臣子,心懷負國,則斷是不忠,而心之爲物,在人腔裏,他有予忖,非跡莫可,今乃指斥人曰,彼懷不忠之心者,是何等大關頭,而未有執跡之論,直用誅心之法,則言之者雖易,恐無以服當者之心矣。雖然子都之美,工訶者不能訾以醜於陵之廉,善□者不能誣以貪,□□平日貞亮之操,忼慨之節,有足以□見當世,則雖素不悅者,其孰敢變亂白黑,徒逞仇嫉之私?而況臣與臺臣,初無分毫仇嫉者乎?此尤臣所以俯仰慙痛,直欲無生者也。噫,若使古之烈丈夫,處臣今日之義,則必當引歐刀,自刳其心,以白於天下,而臣誠荏弱,且恐傷我殿下好生之德,旣不能辦此,則下此一頭地,獨有鏟跡朝班,沒齒田閭,自靖以謝人言而已。至於復隨冠冕,自同平人,決非廉隅義分之所敢出也。今於千萬夢想之外,忽伏奉喉院除旨,臣誠惝怳感激,有淚無從。噫,逖違軒陛,今且三載,區區犬馬之戀,豈不欲一謝恩命,退塡溝壑?而情地危蹙如右所陳,坐違嚴召,尤增死罪,玆敢披瀝腔血,冒溷宸聽。伏乞天地父母,俯察微衷,亟賜鐫遞,仍命選部,永刊仕籍,以爲爲人臣不忠者戒焉。臣無任云云。省疏具悉。爾其勿辭察職。
上在昌德宮。停常參·經筵。
朴宗薰,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
朴宗琦啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
朴宗薰啓曰,來初五日,朝參日次,而崇陵忌辰祭正日相値,頉稟之意,敢啓。傳曰,知道。
朴宗薰啓曰,禁衛營將官來言,今日本廳軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,右承旨申在明,今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
李龍秀啓曰,玉堂上下番俱空,已至多日,事甚未安。副應敎洪冕爕,校理姜世綸,修撰李沆·洪起爕,副修撰李墷,竝卽牌招,副校理尹久東,自鄕上來云,一體牌招,以爲推移入直之地,何如?傳曰,允。
朴宗琦啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于朴宗琦曰,只推。
朴宗琦啓曰,判義禁趙尙鎭再牌不進推考傳旨,今方捧入,而開坐命下之後,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
朴宗琦啓曰,判義禁趙尙鎭牌不進推考傳旨,今乃捧入,而開坐命下,已至多日,連事違召,無意承膺,事體所在,誠甚未安,更爲牌招,何如?傳曰,允。
以副應敎洪冕爕,校理姜世綸,副校理尹久東,修撰李沆·洪起爕,副修撰李墷牌不進罷職傳旨,傳于李龍秀曰,只推。
朴宗琦啓曰,事變假注書金持泰,身病猝重,勢難察任,今姑改差,何如?傳曰,允
朴宗琦啓曰,行都承旨韓致應藥院進,左承旨朴宗薰須資出去,右承旨申在明傳旨未下,同副承旨李龍秀內閣直,院中只有臣一人,伴直無人,左副承旨徐能輔,所當牌招,而拘於廳規,不得請牌,何以爲之?敢稟。傳曰,牌招。
以右承旨申在明牌不進罷職傳旨,傳于朴宗琦曰,只推。
朴宗琦啓曰,行都承旨韓致應,藥院進,左承旨朴宗薰須資出去,同副承旨李龍秀內閣直,左副承旨徐能輔牌不進,院中只有臣一人,伴直無人,右承旨申在明,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
傳于李龍秀曰,吏兵批歲抄點下者,依例捧傳旨。
傳于朴宗琦曰,時囚開坐,令次堂擧行。以左副承旨徐能輔牌不進罷職傳旨,傳于朴宗琦曰,只推。
以慶尙左兵使李勉植狀啓,進上靑魚,冬至已過,趁未封進,惶恐待罪事,傳于李龍秀曰,勿待罪事,回諭。
李龍秀,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
李龍秀,以戶曹言啓曰,本曹自辟郞廳,句檢錢穀,難付生手之故,雖於滿瓜之後,多有請仍之例,正郞趙厚鎭今已準瓜,而所掌方有看檢之事,勅行當前,曹務亦繁,今姑仍任,何如?傳曰,允。
李龍秀,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。
李龍秀,以備邊司言啓曰,卽見戶曹所報,則以爲本曹丙寅請得加分耗米,未區劃條合六千石,依數劃給爲辭矣。加分耗未之當爲劃給於本曹者,因諸道荐歉,穀摠大縮,尙未區劃,而竝計三年都數,未區劃者爲六千石矣。留儲不敷,經用多詘,該曹事勢,亦不可不念。就湖南加分耗中,折米一千石,備局句管私備穀中折米二千石,嶺南右兵營軍餉米中一千石,備邊司南倉錢作米中二千石,劃給該曹,以準未區劃之數,俾爲從便取用之地,何如?傳曰,允。
李龍秀,以備邊司言啓曰,卽見平安監司鄭晩錫狀啓,則以爲平壤等三十九邑鎭,賑資剩得二萬五六千石米然後,庶可塗抹,今春賑餘米會錄條中一萬石,特許取用,外此一萬六千石,如難移粟,則約得六萬餘錢,可辦貿取,某樣準劃事,請令廟堂,稟旨分付矣。纔經兵燹,荐遭災荒,本道民事,轉益遑急,所以有道臣請賑之啓,而今年賑邑,視昨年多寡,不甚相懸,較摠量穀所請之二萬六千石賑穀,儘有斟量,未必過多。所請穀物中一萬石,則依狀請,以賑餘穀,許令取用,一萬石則本道例貿蔘條之當自本道作錢上下者,旣已自本司,移劃於他道,本穀則爲本道嗣歲賙賑之需,仍令留置者六千石,則摠廳及三都年例耗作錢之當年條,亦念本道事勢,自本司,已爲移劃於他道,而以穀留置者,爲七千石零,就此中六千石及貿蔘穀一萬石,竝爲許劃,以準所請二萬六千石之數,何如?傳曰,允。
李龍秀,以備邊司言啓曰,卽見黃海監司韓用鐸狀啓,則以爲春後賙賑之資,不可不預爲措置,元賑·自備·私賑等穀中,折米一萬石,京納某樣錢中二萬兩,特爲許劃事,請令廟堂,稟旨分付矣。荐斂至此,民事其棘,鶉衣鵠面之不能自保者,不可無拔例賙救之政,而本道穀摠,元自不敷,軍興所需,重以經賑,公儲枵然,無以塗抹,於還賑請穀之外,又請劃錢,其事勢之切悶,可以推知。穀物則就自備米中六千石,私賑米中二千石,元賑米中二千石許劃,以準所請一萬石之數,而錢則非但京外蕩然,無以準施,本道賑邑,不甚夥多,雖以五千石價錢,依詳定劃給,庶可排比。就本道京司上納中,無論某樣錢,限一萬五千兩,許令自本道姑先取用,仍爲修成冊報來,以爲自本司給代之地,何如?傳曰,允。
李龍秀,以備邊司言啓曰,卽見統禦使白東遠所報,則以爲本營所屬各鎭水軍身布錢,因朝令蕩減者,爲一百二十二兩零,此是支放所需,依例區劃爲辭矣。鎭軍減布,係是該營支放之不可不給代者,依已例,就本道加分耗穀中四十石,劃給之意,分付,何如?傳曰,允。
李龍秀,以漢城府言啓曰,京外獻民數,每於十二月初一日修正入啓矣。今年則京中及七道民數成冊,皆已來到,而平安道,則因該道道臣狀請,不得同爲磨勘,京外已報來戶口摠數,先爲入錄,平安道,待其上來,追後添錄之意,敢啓。傳曰,知道。
判義禁趙尙鎭疏曰,伏以臣,情勢則鐵限在前,病形則尸居餘氣,金吾館伴之任,決無以冒沒趨膺,亦不容曠久虛縻,猥控疾聲之籲,顒俟體諒之恩,及奉聖批,兪音尙閟,召牌連降,一例敦迫,臣猶且積犯違傲,冥然頑然,不知變通,徒以微末之去就,致煩鎭日之酬應,是豈臣全昧義分,甘速重戾而然哉?臣於是,惶懍悶隘,益不省其自措也。噫,職在有司,被人參劾者,時移事宿之後,復叨其任,則或一再撕捱者有之,或沒身自劃者有之。蓋其所坐,自有輕重,人言不無淺深,隨時處義,雖各不同,其爲伸廉而潔就,則均矣。至若臣者,頃年遭罹,僇辱罔測,毒鋒危懍,駴機迫急,直欲驅納於坑穽縻粉之科,到今提說,尙覺心膽之隕墜,則揆以廉義,參以常情,其何忍抗顔宿趼,視若尋常官箴之一伸可已也哉?覆轍之地,株守莫變,嶺海鐵鉞,亦所甘心。至於館伴之任,臣之病狀,苟有一分可强之勢,則其在往役之義,顧何敢屢煩哀懇,必遞爲期也哉?蓋臣癃孱之疾,源委已痼,痰飮癖積,每當嚴沍,作孽無常,七耋之後,逐歲增加,今冬尤劇,此常理之所不免也。諸般貞疾,孰非危惡,而目下最難强者,乳傍脅骨,頑痰結着,行步屈伸,俱極酸疼,房闥之間,須人起居,氣火上升,鮮血亦吐,食飮停滯,肚腹牽痛,痞泄無度,眞元暗鑠,少觸冷氣,則痰肆而肩背浙瀝,暫有勞動,則氣竭而喘息促急,以此昏眩澌綴之實狀,萬無時日調治,復作恒人之望。雖冗漫職務,尙無以如意趨走,筋力自效,況此客使儐接,責任不輕,都監擧行,節目甚多,將何以收攝病骸,支持孱喘,驅策於鞍馬之上,升降於館宇之間乎?百爾思量,決是行不得之事。臣焉敢爲毫分浮實之辭,巧占便身之圖哉?臣受國厚恩,與天無極,一息未泯之前,區區所自矢者,惟在於夷險殫竭,則今此一時之役,豈敢憚勞?而病隨年痼,欲起還仆,其亦末如之何矣。今若徒知瀆擾之爲懼,而不自陳暴,劃卽變通,則延接之節,生梗必矣。臣身顚仆,非敢暇恤,其於國事何哉,朝體何哉?以情以病,蠢動末由,迫隘之極,復申前懇。伏乞聖慈,俯賜矜諒,亟遞臣金吾館伴之任,以幸公事,仍治臣冒瀆之罪,以安賤分,千萬至祝。臣無任云云。答曰,省疏具悉。所請依施。
左副承旨徐能輔疏曰,伏以一陽來復,百祿咸萃,銅闈之衣尺漸長,長樂之賀儀將擧,臣民歡忭,小大惟均。仍伏念臣於日昨,伏奉除旨,以臣爲承政院左副承旨者,是職也,卽臣已試僨誤之地,今何可以時月之稍久,有所自恕,而唐突冒膺也哉?且臣於刑曹參議李羽晉之疏,有不敢晏然者,其疏所稱如報私讐云者,似指臣向來繡啓而言也。噫,何其言之不自量也,夫人臣盡職之道,皆有常分,在言責,則當盡言責之分,在字牧,則當盡字牧之分,若以曾前之出入言責,後先於三司論事之章,遂謂人莫敢我何,而不思所以隨處盡分,則自古字牧之列,此等之人亦自不少,監司考績之政,不可施之於此人,繡衣抽栍之法,不當及之於此邑耶?羽晉之治忽臧否,階前萬里,威顔不違,不惟臣之不必張皇,亦不欲更事索言於年久之後,而挽近以來,朝綱日頹,風習不古,一有糾彈,無難反詈,乃以充德揶揄等說,隱映閃弄,作爲鉗制之欛柄,若此不已,官師箴規之風,尙矣無論,奉命按廉之臣,將不得論一墨倅,劾一不法,豈細故哉?臣以至孤至弱之蹤,猥膺持斧之命,徒知勿欺之爲盡分,不能隨俗低仰,四五年來,受人噂畓,迄亦可已,莫非臣骪骳湔劣,不敢見重之致,尙誰尤哉?連日違召,諒非獲已,玆敢略控短章,仰瀆崇嚴。伏乞聖明,亟賜鐫斥,以快人心,以安私分焉。臣無任云云。省疏具悉。爾其勿辭察職。
掌令姜世白疏曰,伏以臣,窮老田間之一措大耳,百無肖似,最居人下,而晩暮科第,被先朝陶鑄之恩,周旋臺省,荷聖上收錄之眷,歌詠餘生,涯分已足,居然賤齒,六十有五矣。質殘蒲柳,跡甘草莽,榮塗進步,念所不到,月前瀛館新命,遠降於嶠嶺之外,曾未幾何,特以臣爲司憲府掌令,華誥荐頒,鄕閭動色,臣是何人,蒙被簡拔之恩,若是其隆且摯也?固宜不待馹召,扶舁寸進,以伸叩謝之忱,而自來宿祟,便成貞疾,欲起還仆,强策無路,偃處床笫,虛帶見職,今幾二朔于玆矣。淸朝耳目,責任,何如?而瘝曠許久,義分都虧,伏地惶隕,罪積逋慢,不得已縣道呼籲,仰暴情病。伏乞天地父母,曲加矜諒,亟遞臣職,仍治臣違傲之罪,以肅朝綱,以安私分焉。臣於丐免之章,不宜贅及他說,而當此上天示警,聖旨求言之日,葵藿之誠,本不後於恒品,芻蕘之言,或見擇於聖人,敢將一得之見,仰籲九重之天,伏願聖明垂察焉。臣竊惟今之冬雷,便成年例,以已驗者觀之,屢朔兵戈,瘡痍未起,五道飢饉,拯濟沒策,而又不知前頭何樣變怪,伏在何地,臣未敢傅會爲說,的指某事某政,爲召災致異之徵,而顧今朝綱之頹弛,民生之困瘁,風俗之婾敗,財賦之匱竭,苟欲罄陳,殆難毛擧,而聖王之治,有本有末,不可捨本而捄末,故敢以端本之說,爲今日修省之策,一曰體天,二曰法先,三曰輔儲,四曰主敬,五曰從諫,六曰擇人,此皆殿下之所嘗用力者也。然而以臣憂愛之忱,亦安敢不盡其愚,以冀萬一少補於衮職也哉?蓋所謂體天者,在易乾之象曰,天行健,君子以自强不息,詩之文王章曰,維天之命,於穆不已。夫天行之所以健者,徒以至誠不息,而能晝夜轉運,亘古今常如一日,文王之德之純,夫豈異於此哉?蓋必於穆不已而後,始可與天爲一,伏未知今日殿下之自强不息,其果無愧於此否乎?近伏聞經筵日開,聖學日進,臣不勝欽仰之至。而第帝王爲學,異於匹庶,機務之繁縟,宴安之浸漬,每有工夫易斷,歲月難尋之歎,是以詩人之贊文王,不過曰於穆不已,朝焉講而夕焉輟,則非不已,今日學而明日否,則非不已也。必也無時不學,無日不講,造次斯須之際,動靜云爲之間,慥慥乎體驗省察之工,然後心與學爲一,身與道俱融,以臻夫高明廣大之域,此文王所以致於穆不已之功也。臣未敢知殿下之勤學,果如文王之不已否乎?三晝晉接,作輟靡常,便殿討論,酬酢尙簡,敷奏發難,或近應文,上下情志,亦欠交孚,如是而何可望眞箇不已之效乎?法筵臨御,設或有妨於酬應,臥內引接,自多簡禮之故事,上自聖賢經傳之旨,旁及古今治亂之蹟,以至朝章典故,民憂國計,孜孜詢訪,亹亹談論,則何往而非講學也哉?此非但資益身心,浹洽貫穿,大有關於聖而益聖之工,抑亦開發聰明,流通血氣,實有助於導養天和,消弭異災之方,惟殿下念哉。其曰法先者,詩曰,不愆不忘,率由舊章,傳曰,孝者,善繼人之志,善述人之事者也。惟我先大王,以堯·舜之聖,行文·武之道,臨御二十餘年,凡所以摠攬乾綱,振擧人紀者,無所不至,而聖功神化,蕩乎無名,第以昭著者言之,政注一出於大公,而百官有司,咸得其人,恩施一由於至仁,而陰崖寒谷,均被其澤,有如天地之無物或棄,日月之容光必照,置朝廷於平蕩之地,陶一世於鴻熙之域者,何莫非後王所當法,而殿下所當監者乎?孔子曰,孟莊子之孝,其他可能,不改父之政,是難能也。況以我殿下寤寐追慕,殫誠繼述之孝,寧或少違於先王成憲?而第以聖上之今日,較之先朝之當日,則或不能無憾天地之大,苟能無憾於是,則法先,乃所以體天也,體天法先,而焉有災沴之可憂,禎祥之不臻乎?惟殿下,反省而益加勉焉。其曰輔儲者,禮曰,一有元良,萬國以貞,臣伏聞我王世子邸下,天姿克岐,睿質夙就,未離姻抱而儼若成人,已長衣尺而遠播令聞,星謠齊騰,雷肆誕啓,此正萬國以貞之休也。臣與田夫野老,延頸攢手,仰以祝太平萬歲之基焉。目今招延遺逸之士,簡選端方之僚,左右前後,聞正言行正事,以軫夫三代保傅之義者,爲第一義,而若夫提誨導牖,養正早諭之道,亦惟在於殿下一身上耳。惟殿下,念及于玆,一言辭一起居之間,必曰,是予儲嗣之所監法也,一嚬笑一喜怒之際,亦惟曰,是予儲嗣之所則效也。念念而加勉,事事而反顧,純然一出於正,而無須臾少違於道,然後方可爲先以身敎之本,而在殿下學問緝熙之工,其效亦豈淺鮮乎哉?惟殿下念哉。其曰主敬者,易曰,敬以直內,敬者,一心之主宰,萬事之根本也。其爲工也,貫動靜徹終始,志於道者,未有捨此而能焉,故必也整齊嚴肅於外,虛明靜一於內,然後以之成始而成終,君子之所不可及者,惟在於人所不見而已,所獨知之地,則旣已戒懼存養而立大本。又須致勤致愼於隱微幽獨之際,使人慾之萌,不得少售於其間,而一循乎天理之正者,是又行達道之道也。殿下穆然高拱,儼然下臨,威儀容止之則,固不離於敬,然厥或有一毫滲漏於這間,而不自覺察,則聲色玩好之慾,近習便嬖之私,必將投間抵隙,雜然而進,以累聖德於幽暗之中者,亦是容易事也。其所以檢防維持之方,寧可以少忽也哉?古之聖王,所以能達順於體信之餘,以致中和之工者,無不用是道焉,惟殿下加勉焉。其曰從諫者,孔子曰,悅而不繹,從而不改,吾末如之何也。夫所謂從者,非面從之謂也,必須繹之改之,然後方可謂之從。今殿下於群臣之諫,無不容受,或賞以勸之,或官以勉之,使之盡言無諱,此固帝王之盛節,然及其容之之後,夷考其用之之實,則似無著見於事爲者,此臣愚所未曉也。苟如是,則言者必將以爲末如何而將不復進言矣。彼其進言於紸纊者,初豈有望於爵賞而然哉?其心亶欲殿下之繹之也改之也。伏願殿下,必繹之而必改之,毋徒以容諫爲主,以從諫爲務,而見諸事爲之實,使一世耳目,洞然皆知夫翕受敷施之聖度,果如成湯之不咈,文王之亦入,則將見忠戇之士,莫不歡欣鼓舞,益進昌言,豈不盛哉?惟殿下加勉焉。其曰擇人者,孔子曰,君子之使人也,器之,器者無小大,各適其用者也。蓋惟體無不具,用無不周者,然後方能爲不器,而若此者豈能多得乎?必也各隨其才而用之,然後方無不勝任之患矣。且夫久其職,然後始可責其成效,故肆我聖朝,自祖宗以來,率皆使之久於其職,各奏其能,內而三公六卿,至百執事,外而方伯閫帥,至守令,惟器焉是適,惟用焉是當,而降及後世,斯法遂廢,不爲官擇人而爲人擇官,勢家舊族,揚歷中外,無官不做,寒門冷跡,沈滯遐遠,有才莫試,私意滔天,公論掃地,如是而國其能爲國乎?不惟此也,今則爲守令者,稍名善治,則纔經數考,輒陞右職,雖其不治之甚者,苟有勢力,則滿瓜因置,縱其貪虐,此已大乖於黜陟之典,而又況文蔭武外除,各有其窠,不令相通,至於邊遠諸郡,專委武夫,而類多不閒治道,全昧懷綏,使窮髮之氓,不得沾聖人之化,而其所事者,惟是剝割生靈,媚悅權貴者也。是以民被其毒,常懷怨忿,一朝有變,則潢池弄兵之患,安保其必無乎?臣愚竊以爲不可不及今變而通之。苟其出六之後,則無論文蔭武,各畀一小邑,以試其治否,而治則選諸所表而進用之,否而貪汚甚者,雖終身斥不用,亦無不可。且使文蔭武,無復定窠,互相交遞,邊郡亦若是定規,則邑無貴賤之別,人無榮枯之判,而其於爲官擇人之道,柔遠能邇之方,恐或不能無助焉,惟殿下澄省焉。凡此六條,言雖陳腐,無足有槪於聖心,而端本出治之要,安民保邦之策,未必非今日之急務。伏願殿下,勿以狂妄而視之,迂闊而斥之,於其所謂,體天法先者,必如周公之日乾夕惕,思兼三王,以克享天心,而大慰陟降之靈,於其所謂輔儲主敬者,必如文王之敎喩德成,緝熙敬止,以建中建極而丕闡裕後之業,於其所謂從諫擇人者,必如大舜之取人爲善,擧八元而咨十二牧,光天下而至海隅,使八域含生,咸戴聖功,則其終也不特與二帝·三王,比隆而已。惟我列聖祖燕翼嘉謨,逮我殿下而益彰明較著矣。將見轉災爲祥,時泰歲和,民生可以樂其業,邦國可以享其慶矣,豈不猗歟盛哉,猗歟休哉?臣治疏將上之際,得見朝紙,則有所謂漢祿孫上言之擧,此何等變怪也?惟彼祿賊,卽載籍所未有之極逆也。八字凶言,眞贓畢露,千古斷案,義理昭著,而孥籍之典尙稽,隄防之嚴漸弛,致有此七歲兒鳴冤之變,此豈穉孩之所能辦得也哉?是必凶逆餘黨,糾結隱伏於不知不覺之中,而改頭換面,作此巧憯跳踉之擧也,以其王章之未伸也,故有此嘗試之習,公法之不行也,故有此覬覦之計,此而置之,亂逆無所懲畏,義理去益疑晦,而殿下輒以七歲兒何知爲敎,不思所以拔本塞源之道。噫,祿賊之負犯,何如?關係,何如,是宜劓殄滅之,俾無遺類,而次例窮覈之請,如是靳允,此臣之所未曉也。伏願聖明,亟允臺請,俾隄防益嚴,奸萌永折焉。臣無任云云。省疏具悉。所陳當留念,末段事,不允。臺職已遞矣。
上在昌德宮。停常參·經筵。
朴宗琦啓曰,合辭方張之時,兩司無詣臺之員,事甚未安。未署經外,未肅拜·呈告人員,竝卽牌招,何如?傳曰,允。
李龍秀啓曰,明日乃是小寒,自明日,日暖間視事頉稟之意,敢啓。傳曰,知道。
李龍秀啓曰,右參贊朴宗慶,除拜後,過三日不爲出肅,依定式,推考警責,仍卽牌招察任,何如?傳曰,允。
朴宗薰啓曰,左副承旨徐能輔,今日不爲仕進,卽爲牌招,何如?傳曰,右承旨與竝許遞,前望單子入之,待下批牌招察任。
韓致應啓曰,藥房提調·副提調,持湯劑來待矣。傳曰,封入。
朴宗薰啓曰,假注書沈湜,身病猝重,勢難察任,今姑改差,何如?傳曰,允。
李龍秀啓曰,玉堂上下番闕直,已至多日,事甚未安,副應敎洪冕爕,校理姜世綸,副校理尹久東,修撰李沆·洪起爕,副修撰李墷,旣有只推之命,竝卽牌招,以爲推移入直之地,何如?傳曰,允。
傳于李龍秀曰,回還三使臣入侍。
承旨前望單子入之,李翼晉·崔光泰落點。
金持泰改差,代以韓發翼,爲事變假注書。
吏曹,館伴單徐榮輔。
朴宗琦啓曰,行大司憲李相璜,掌令李允謙·李久源,持平李鐸遠牌不進,執義柳鼎養陳疏,持平李應奎未署經,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言安尙默·金鎭,掌令李允謙·李久源,持平李鐸遠牌不進罷職傳旨,傳于朴宗琦曰,只推。
以副應敎洪冕爕,校理姜世綸,副校理尹久東,修撰李沆·洪起爕,副修撰李墷牌不進罷職傳旨,傳于李龍秀曰,只推。
以右參贊朴宗慶牌不進推考傳旨,傳于李龍秀曰,此重臣,若有一毫近似被疏,則予豈不知構誣也橫來也,本無足辨晰之事?前後批諭,已盡予意,則復豈何引義之事,如是浼浼隨除必違,有若奉身而退者然?豈不未安之甚?日前官職許解,已盡曲諒,又豈一樣逡巡?更爲從重推考,令政院,嚴飭肅命。
以右副承旨崔光泰牌不進罷職傳旨,傳于朴宗琦曰,只推。
沈湜改差,代以韓益相爲假注書。
以咸鏡監司金履陽狀啓,永興府使韓光迪身死,端川府使韓應浩遭父喪事,傳于李龍秀曰,令該曹,口傳差出,催促下送
禁府啓目粘連,向前李海愚,亦賓坐不參,雖緣實故,武將懸頉,有損朝綱,以此照律,何如?判付啓,依允。又啓目粘連,向前沈誾之,亦該鎭禁養之木,所重,何如?而憑藉本寺剪伐之題,身爲該監,不加難愼,有此濫斫,極爲駭然,以此照律,何如?判付啓,依允。又啓目粘連,向前洪景斗,亦守令雖圖遞,印符任自投呈,揆諸法例,誠甚駭然,以此照律,何如?判付啓,依允。
朴宗琦,以義禁府言啓曰,保放罪人李海愚·洪景斗·沈誾之,還囚議處以入,而三囚病勢,一味苦劇,仍爲保放之意,敢啓。傳曰,知道。
執義柳鼎養疏曰,伏以國家之所以設置臺官,蓋使之上弼君違,下糾時政,風裁可任於激揚,言議有關於治忽,不當如閒司漫職之備數充員而已。臣之虛縻見職,日已久而月又易矣。鎭日違召,便作常例,臺廳之上,尙闕謄傳之故紙,茶時之啓,添一酬應之文具,仰辜聖簡,俯失初心,是豈臣樂爲而然哉?顧臣情勢之決難冒膺,非止一再,始不量力,妄論銓官,上焉而幾晦已明之國是,下焉而誣及旣骨之先祖,撫躬悼恧,無面可顯,餘外劻勷戟手等許多醜罵,誠不可以呶呶交口,此其難冒者一也。泛論弊俗,言不知裁,疏啓之間,引避紛然,事出無情,跡近喜鬧,此其難冒者二也。月前疏論及問啓,竝有稟處之成命,而廟堂回啓,久閱時日,寂然無聞,臣固不足言,而其職則三司也,其言則公議也。仍以置之於無是無非,不行不格之科,此其難冒者三也。從今以後,臺端·玉署,便成鐵限,惶蹙慙悚,靡所容措,玆敢冒死仰籲於宸殿之下。伏乞聖慈,俯垂鑑諒,特許鐫改,仍令選部,勿復檢擬於三司之望,以重官方,以靖私義焉。臣方陳情乞免,則豈敢開喙更言?而竊惟所區區愚見,又此附陳焉。臣卽伏聞客使已近,而頒賜中,有玉佛齎來,不審殿下,將何以處此耶?方今匕鬯有托,寶冊光膺,百神竝護,萬祿滋至,顧何藉於福田異敎?而上國之賜,今日之受,皆非也。事端雖微,不愼於始,則終必有悔,辛有之於伊川,康節之於天津,所憂者漸也,所察者氣也,却之誠患無辭,而處之亦必有方。伏願殿下,亟命儐使,善爲方便,期令留置於所經寺刹,勿之渡浿水以東,使我日出衣冠之邦,無自貽於强受非禮之譏焉。臣無任云云。省疏具悉。所陳卽令廟堂,嚴飭分付,爾其勿辭察職。
壬申十二月初二日午時,上御熙政堂。回還三使臣入侍時,同副承旨李龍秀,記事官朴來謙,記注官孫錫祚,別兼春秋李紀淵,上使李時秀,副使金銑,書狀官申緯,以次進伏訖。時秀曰,小臣辭陛,已半年矣。其間聖體,一向康寧,惠慶宮患候,快臻平復,世子宮水痘之候,極其平順,王大妃殿寶齡周甲,賀儀誕定,下情歡抃,曷有其極?近日陽生後,日寒甚劇,此時聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,各殿宮氣候,皆一樣矣。時秀曰,惠慶宮諸節,世子宮諸節,已快復常度乎?上曰,已快復矣。仍敎曰,三使臣,俱得無事往還乎?時秀曰,小臣入彼地後,宿病猝發,累日辛苦,幸得差道,今此復命,莫非王靈所曁矣。上曰,使臣先退,可也。時秀曰,小臣病祟,果因水土而發,故方欲出就江郊,以爲調治之計,小臣去就,有難每每煩稟。伏乞許令從便往來焉。上曰,依此爲之,可也。時秀等退出,又命退,承史以次退出。
上在昌德宮。停常參·經筵。
朴宗琦啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,右副承旨崔光泰,今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
朴宗琦啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫南惠寬,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于朴宗琦曰,只推。
韓益相有頉,代以李相龍爲假注書。
李龍秀啓曰,玉堂上下番俱空,已至多日,事甚未安。副應敎洪冕燮,校理姜世綸,副校理尹久東,修撰李沆·洪起燮,副修撰李燁,竝卽牌招,以爲推移入直之地,何如?傳曰,允。
以副應敎洪冕燮,校理姜世綸,副校理尹久東,修撰李沆·洪起燮,副修撰李燁牌不進罷職傳旨,傳于李龍秀曰,只推。
吏曹口傳政事,以嚴耆爲永興府使,李恒權爲端川府使。
李龍秀,以禮曹言啓曰,王世子冊封受勅翌日陳賀時,宗廟·景墓宮,告由祭,臨時擇日擧行事,草記允下矣。今此勅使入京,以今十二月十六日爲定,而在前勅行入京日字相値,月初之時,亦有兼告於朔祭之例,今番告由祭,同月十五日望祭,依例兼告,祝文措辭添入事,分付,何如?傳曰,允。
朴宗薰,以摠戎廳言啓曰,今此勅使時,自弘濟院,至迎恩門,其間防護禁雜人等節,令御營廳·摠戎廳,依近例擧行事,自迎接都監,草記蒙允矣。臣廳則勅使入京日,別定將校十人,標下軍一百名,自追慕峴越邊,至于弘濟院,禁辟等節,分掌嚴飭,勅使回還日,亦依此擧行之意,敢啓。傳曰,知道。
崔光泰,以義禁府言啓曰,公忠監司元在明狀啓,則淸風府使張瀚罪狀,令攸司稟處事,啓下矣。張瀚時在任所云,依例發遣府羅將,拿來,何如?傳曰,待待命拿囚。
寧越府使李勉昇疏曰,伏以明年,卽我端宗大王踐位之元年也。臣待罪是邑,周旋拜跪於喬山松栢之間,愴慕之忱,有倍他日。仍伏念本邑,介在深山之中,氓俗癡蠢,吏習縱恣,居民難支之弊,難以毛擧,擧其巨弊之不可不通變者,有二焉,曰軍政也,曰還政也。近來軍·還之弊,何處不然,而本邑則有甚焉者。蓋弊巨也,故民散,民散也,故弊終不可醫,將無邑而後已。臣有一日字牧之責,安得不仰首一陳,圖所以救其萬一也哉?以言乎軍政,則本邑帳內戶摠,爲二千五百六十五戶,而此亦欺罔不誠之事也。逐戶査櫛,未滿二千,而不敢損戶,以挾戶寄寓者,草广無依者,苟然充數,彼朝聚暮散之徒,何足以民戶道哉?其中班戶及官屬應頉者過半,計其實戶之可當軍役者,則未滿千戶,本邑京外軍額及陵軍校院生,各樣保名,恰爲二千之多,以未滿千之戶,應二千丁之役,黃·白·隣·族之徵,烏可免乎?七十從軍而不敢爲老除之計者尙多,此猶有勝於逃故故也。是豈仁人君子之所可忍也耶?職此之故,去者益多,居者益悴,雖謂之十室九空,未爲過也。蓋莊陵復陵,卽千古盛德事也。越中含生之類,孰不忻悅感泣?至今有於乎不忘之心,而復陵以後,置守護軍山直,兒弱等名色,漸次增設,今爲二百名,此皆依例定額者也。謹按莊陵誌有曰,中廟朝守墓之軍,定以六名,而終未得良民充定,故移送官奴二名,俾禁樵牧云。古者良民之難得,有若是者,豈古之所難,而今之所易耶?特以陵軍不可闕額,遊丁不可多得,故京外案付軍中,不得不推移牽補,二百之多,無中辦有,終使疊役之害,及於收布之類,民安得不弊也哉?伏想近畿各邑,莫不以祗奉陵寢,屢蒙蠲恤之澤,此年此邑,少加變通,使依近象設之民,被朝家一視之惠,恐是不可已之政也。軍摠最多之中,禁衛營上番軍八十四名,御營廳上番軍二十一名,各有資保一人,合爲二百十名。以若至殘之邑有此上番之多,亦他道之所罕有也。間三年一上番,故每當上番之時,則補充虧闕,姦僞百出,闔境震盪,流散相續,爲官長者,雖欲明目防奸,非疊役則無以塡其闕,所謂資保者,上番時,每名各收千錢,以爲元軍資裝之需者也。設令無一闕額,千餘兩之一時竝督,勢難支堪,況四年之間,逃故未塡,不得不徵隣徵族,牛馬釜鼎,攘奪爲事。故一經此事,若經兵燹,蕭然無樂生底意,此弊不救,則將見邑不邑而民不民矣。道內各邑上番軍摠,大抵夥然,而猶有差少處,少或不滿十名,多或爲二三十名,此邑百有五名之多,其不均可知也。乞下臣疏於廟堂,酌量事勢,損多益寡,限元軍五十名,竝資保,分排于道內差少之邑,以施均一之政,以解倒懸之急,幸甚幸甚。以言乎還政,則今年當捧各穀,爲一萬八千餘石,民少穀多,捧納無路,鶉衣鵠形,鞭撻狼藉,姦鄕猾吏,又從而蠹之,此已還民無窮之弊,而就其中尤有不可不釐正者,各穀中有小米焉有皮粟焉,而小米則價高,皮粟則價賤,故捧糴入庫之後,吏有米粟相和,以收其利之弊,各納精鑿之米,春受皮雜之穀,歲以爲常,民怨入骨,唉彼蔀屋窮民,罄其缾罌之儲,輸諸太倉之中,待春受食,賴以爲命。今則稇載來而橐垂去,冒虛名而受實害,朝家之設置還穀,所以爲民,而反爲厲民之資,將焉用彼粟哉?穀色漸劣,不足爲備荒之資,庫內相雜,畢竟無防奸之道。今若以皮粟作小米,則合爲一穀,故吏手無所容,準折計價,故京司無所損,豈不兩便也哉?且石數則比前減縮,民食則比前稍實,故民願久矣。特以穀名之係於各衙門也,故不敢擅自增減,至今因循者也。大抵祛弊,易致生弊,而此則無毫分相妨之事,有公私俱便之利,何苦置此不緊名,拂其欲而取其怨哉?以會內外記付參看,則不計代穀,時在田米爲二千二百餘石,皮粟爲一千四百餘石,以少合多,文簿不紊,儘是便宜之政也。議者或以爲皮穀給還,例爲播種之資,今不可全廢云爾,然而粟之爲體,至微至細,一匊下種,可收屢包,故民不待糶而耕播矣。又以爲還穀之重皮穀,蓋爲便於積置也。今若盡作小米,則必有紅腐之患云爾。然而近來還穀分多留少,纔過一年,舊儲已罄,二三歲陳因之穀,雖盡括倉庾,終不可以得矣。何積置便否之可論哉?且皮粟中,以他穀代捧者,尙有粟之名,此則待其還作本色之日,亦可以準折作米,凡此數者,皆不足爲掣礙之端。伏乞付之廟堂,永祛皮粟之名,只存小米之目,使吏奸莫售,民食稍裕,則越民之幸也。臣本姿性憒劣,材具鈍滯,莅任周歲,一不事事,目見溝壑之憂而終未有救濟之策,居常愧懼,實無對民之面,玆敢不避猥越,略陳實狀,竊冀聖鑑之燭,少副生民之望。臣無任云云。省疏具悉。所陳,令廟堂稟處,俾有實效之地。
上在昌德宮。停常參·經筵。
朴宗薰啓曰,行大司憲李相璜,執義柳鼎養未肅拜,掌令李允謙·李久源,持平李鐸遠呈辭,李應奎未署經,監察茶時之意,敢啓。傳曰,知道。
李翼晉啓曰,同副承旨李龍秀,今日不爲仕進,卽爲牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
李龍秀啓曰,玉堂上下番俱空,已至多日,事甚未安。副應敎洪冕爕,校理姜世綸,副校理尹久東,修撰李沆·洪起爕,副修撰李墷,竝卽牌招,以爲推移入直之地,何如?傳曰,允。
韓致應啓曰,藥房副提調,持湯劑來待矣。傳曰,封入。
李龍秀啓曰,吏曹郞廳來言,端川府使李恒權,兩司當爲署經,而諫院則雖已署經,憲府則只有掌令李久源一人,無以署經云。未署經外,未肅拜·呈告人員,竝卽牌招,以爲備員署經之地,何如?傳曰,允。
以副應敎洪冕爕,校理姜世綸,副校理尹久東,修撰李沆·洪起爕,副修撰李墷牌不進罷職傳旨,傳于李龍秀曰,只推。
以執義柳鼎養,掌令李允謙,持平李鐸遠牌不進罷職傳旨,傳于李龍秀曰,只推。
傳于崔光泰曰,因柳鼎養疏,使之分付,更思之,道中經爲區處難便矣。入城後,亦未晩,都監受之,待下敎。
朴宗薰,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
李龍秀,以承文院都提調意啓曰,奏請使回便齎來咨文中,有賜物,東宮賜物方物,移準使臣參宴等事,以前頭使行,別伸謝悃之意,先通咨文,及勅使派送儀物裁減肩輿停止,通官差送事回咨,一體撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
李翼晉,以備邊司言啓曰,卽見江原監司李好敏狀啓,則以爲,伊川等五邑賑資,就今夏賑餘帖別備各穀中,限七千石許劃,空名帖二百五十張,亦爲頒下事,請令廟堂,稟旨分付矣。嶺東西五邑饑口,不滿六千者,可知其十分精抄,春後設賑,不容少緩,則歲前辦穀,方可均排,帖別備七千石,空名帖二百張,依所請許,以爲及時措備之地,何如?傳曰,允。
上在昌德宮。停常參·經筵。
藥房都提調韓用龜,提調金羲淳,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
朴宗薰啓曰,行大司憲李相璜,執義柳鼎養未肅拜,掌令李允謙·李久源,持平李鐸遠呈辭,李應奎未署經,監察茶時之意,敢啓。傳曰,知道。
朴宗薰啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李翼晉啓曰,左副承旨朴宗琦,今日不爲仕進,卽爲牌招,何如?傳曰,允。
崔光泰啓曰,端川府使李恒權,署經事,命下矣。執義柳鼎養,掌令李允謙,持平李鐸遠,旣有只推之命,與行大司憲李相璜,竝更牌招,以爲備員署經之地,何如?傳曰,一司除署經。
韓致應啓曰,藥房三提調,持湯劑來待矣。傳曰,封入。
傳于朴宗薰曰,兵曹判書除拜之後,尙不肅命,萬萬未安,令政院嚴飭,卽爲入來肅命。
傳于朴宗琦曰,禁府滯囚可悶,勿拘齋日,令次堂擧行。
以江原監司李好敏狀啓,旌善郡守朴周源身死事,傳于崔光泰曰,令該曹口傳差出,使之卽爲下送。
吏曹口傳政事,以李鳴運爲旌善郡守。
傳于崔光泰曰,玉果縣監有闕之代,令該曹,口傳差出,使之卽爲下送。
有政。吏批,判書金羲淳進,參判洪羲臣未肅拜,參議金敎根牌不進,右副承旨崔光泰進。以李止淵爲副應敎,申緯爲校理,金箕殷爲副校理,林處鎭·李羲準爲修撰,朴基宏爲副修撰,李集斗爲判義禁,黃量源爲永陵令,徐鳳輔爲禁府都事,李止淵爲中學敎授,咸從府使尹郁烈,雲山郡守韓象默,戶曹正郞趙厚鎭,仍任事承傳,兼掌令申緯,奏請書狀官減下,以李晩永,爲玉果縣監。
兵批,兼判書李晩秀未肅拜,參判趙興鎭病,參議李德鉉入直進,參知李憲琦未肅拜,右承旨朴宗薰進。以洪景義爲蔚山監牧官,大護軍李堯憲,護軍尹尙圭,副護軍申在明·徐能輔·鄭宅休,以上竝單付。
以副應敎李止淵,校理申緯,副校理金箕殷,修撰李羲準,副修撰朴基宏牌不進罷職傳旨,傳于崔光泰曰,只推。
以吏曹參議金敎根牌不進罷職傳旨,傳于崔光泰曰,只推。
崔光泰啓曰,玉果縣監李晩永,聞有催促之命,來入闕中,門鑰已下之後,始呈肅單,事未前有,極爲駭然,所當重勘,而本院請推之外,無他可施之罰,何以爲之?而當該不飭之兵曹堂上,亦不可無警,推考,何如?傳曰,允。拿處。
朴宗薰,以都摠府言啓曰,副摠管朴基豐,以訓鍊中軍,本營諸將官,射會監試事,北營晝仕出去之意,敢啓。傳曰,知道。
崔光泰,以備邊司言啓曰,永興府使韓光迪,在任身死矣。依法典,返柩時,擔軍題給之意,分付所經各道,何如?傳曰,允。
朴宗琦,以義禁府言啓曰,保放罪人李海愚·洪景斗·沈誾之,還囚照律以入之意,敢啓。傳曰,知道。
吏曹啓目粘連,觀此平安監司鄭晩錫狀啓,則以爲咸從府使尹郁烈,雲山郡守韓象默,瓜期已滿,法當遞改是白乎乃,該邑,入於之次而無異尤甚,迎送之弊,不可不念。且賑政經紀,勅需磨勘,不可付之生手,限麥秋仍任事,令該曹稟處亦爲白有臥乎所,兩倅雖已準瓜是白乎乃,賑政經紀,勅需磨勘,難付生手,誠如道臣狀辭,兩邑守令,限麥秋仍任事,依狀請施行,何如?判付啓,依允。
禁府照目粘連,禁衛大將李海愚矣,本府議啓內,賓坐不參,雖緣實故,武將懸頉,有損朝綱,以此照律,罪杖八十收贖,奪告身三等,私罪奉敎依允爲旀,功減一等爲良如敎。又照目粘連,砥平前縣監洪景斗矣,本府議啓內,守令雖欲圖遞,印符任自投呈,揆諸法例,誠甚駭然,以此照律罪,告身盡行追奪,卽其地限三年定配,私罪奉敎依允爲旀,功減一等爲良如敎。又照目粘連,楊州前監牧官沈誾之矣,本府議啓內,該鎭禁養之木,所重何如,而憑藉本寺剪伐之題,身爲該監,不加難信,有此濫䂨,極爲駭然,以此照律,罪杖一百收贖,告身盡行追奪,徒三年定配,私罪,奉敎依允爲旀,功減一等爲良如敎。
壬申十二月初五日午時,上御熙政堂。藥房入診入侍時,都提調韓用龜,提調金羲淳,副提調韓致應,記事官朴來謙,記注官朴思彦,別兼春秋李紀淵,檢校待敎朴宗薰,以次進伏,別待令洪旭浩,醫官吳千根·趙宗協·秦東秀·吳仁豐·卞之錞·白成五,以次進伏楹外訖。用龜曰,日氣極寒,此時聖體,若何?上曰,一樣矣。用龜曰,寢睡·水刺之節,何如?上曰,一樣矣。用龜曰,王大妃殿氣候,何如?上曰,一樣矣。用龜曰,惠慶宮氣候,何如?上曰,一樣矣。用龜曰,嘉順宮氣候,何如?上曰,一樣矣。仍命醫官入診,旭浩診候訖,退伏奏曰,左右三部調匀矣。千根診候訖,退伏奏曰,左右三部調勻矣。宗協診候訖,退伏奏曰,左右三部調匀,而向來滯候,亦少減矣。用龜曰,伏聞近日水刺,比前少進云。未知緣何症情,而詳承諸節,然後可以議定湯劑矣。上曰,近日則善進矣。旭浩曰,進御君子湯,已滿十五貼,出去後,更定湯劑,似好矣。上可之。仍命醫官先退,旭浩等退出。用龜曰,勅行當前,兵曹多有擧行之事,而判書在外,尙無去就,誠極可悶,嚴加申飭,使之從速上來似好,故敢此仰達矣。上曰,依爲之。令政院,申飭,可也。出擧條用龜曰,經幄論思之任,不可暫曠,而近聞玉堂闕直,已至一月之久,雖未知實故之如何,揆以事體,萬萬寒心,違牌諸玉堂,竝施罷職之典,其代,令政院,政官牌招,開政差出,待下批使之推移入直,何如?上曰,依爲之。出擧條宗薰曰,見今歲色垂暮,陞試尙多未勘,臣方次第設行,而亦甚窘束矣。至於庠製,竝與春等而未設者,爲三學,近年每每如此,或自本館替行,事面之苟艱莫甚。今番則申飭諸學,使之及期磨勘,敎授中出壃人,趁卽變通,俾無如前之弊似好,故敢此仰達矣。上曰,依爲之。出壃人,許遞,可也。出擧條。宗薰曰,勅使入來後,別贈給物種,自前例皆遣中使贈給矣。今番則旣承自戶曹備給之命,故物件雖已備待,而依前例,臨時遣中使贈給,則似好,故敢此仰達矣。上曰,當依此爲之也。王大妃殿進御加味六君子湯,自今日五貼式,日次製入事。出榻敎上命退,諸臣以次退出。
上在昌德宮。停常參·經筵。
進御加味六君子湯停止,加味歸脾湯,自今日一貼式煎入事,榻前下敎。
朴宗琦啓曰,行大司憲李相璜,執義柳鼎養未肅拜,掌令李允謙·李久源,持平李鐸遠呈辭,李應奎未署經,監察茶時之意,敢啓。傳曰,知道。
李宗琦啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗琦啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,藥房副提調,持湯劑來待矣。傳曰,封入。
備邊司薦望,以李堯憲爲禁衛大將。
兵曹,禁衛大將單李堯憲。
朴宗琦啓曰,新除授禁衛大將李堯憲,卽爲牌招,傳授命召,何如?傳曰,允。
李龍秀啓曰,玉堂上下番俱空,已至多日,事甚未安,副應敎李止淵,校理申緯,副校理金箕殷,修撰李羲準,副修撰朴基宏,旣有只推之命,竝卽牌招,以爲推移入直之地,何如?傳曰,允。
以副應校李止淵,校理申緯,副校理金箕殷,修撰李羲準牌不進罷職傳旨,傳于李龍秀曰,只推。
傳于李龍秀曰,留院公事入之。
以李晩永囚單子,傳于朴宗琦曰,分揀放送。
傳于朴宗琦曰,昨今飭敎,何等嚴重,而不爲變動乎?此時此職之授,意豈徒然?往事已歸昭晰,到今亦何有强引之情勢乎?如是之後,不爲出肅,是不知分義也,更加嚴飭,使卽肅命。
朴宗琦啓曰,明日傳香,禮房承旨,當爲齋宿,而右副承旨崔光泰,須資出去,卽爲牌招,何如?傳曰,允。
以右副承旨崔光泰牌不進罷職傳旨,傳于朴宗琦曰,只推,更爲牌招。
朴宗琦啓曰,行都承旨韓致應,藥院進,左承旨李翼晉不爲仕進,右承旨朴宗薰陞試進,右副承旨崔光泰牌不進,同副承旨李龍秀內閣直,院中只有臣一人,伴直無人,左承旨李翼晉,所當牌招,而拘於廳規,不得請牌,何以爲之?敢稟。傳曰,牌招。
傳于李龍秀曰,奏請正使領中樞府使李時秀,廐馬一匹面給,奴婢五口,田二十結,副使行護,軍金銑加資,奴婢四口,田十五結,書狀官副司果申緯加資,奴婢三口,田十結賜給,首譯朴宗行,譯官堂上張舜相·李載光·金權竝加資,奴婢中各一口,田三結賜給,先來譯官李命聃,軍官崔漢星,畫員李壽民,竝加資,上通事以下,竝依庚申例,捧傳旨。
傳于朴宗琦曰,兵判批下,令政院,更加嚴飭入來。
以右副承旨崔光泰再牌不進罷職傳旨,傳于朴宗琦曰,只推。
李龍秀,以禮曹言啓曰,今此王世子,冊封受勅,翼日陳賀時,王大妃殿·中宮殿·惠慶宮·嘉順宮,百官進致詞箋文表裏,行禮儀註,直爲書入各殿宮之意,敢啓。傳曰,知道。
李龍秀,以迎接都監言啓曰,在前迎勅之時,都廳所帶本職,多有請遞之例,本都監都廳弘文館校理李錫祜,職務相妨,本職今姑改差,仍令該曹,口傳付軍職,使之察任,何如?傳曰,允。
李龍秀,以迎接都監言啓曰,卽接黃海監司牒呈,則差使員中,有身病人差代,奉誥陪誥差使員,追定報來矣。別單書入之意,敢啓。傳曰,知道。
李龍秀,以迎接都監言啓曰,卽接儐使移文,則副勅及通官,自持來縷緋五十疋,分排海西·關西後,邑名疋數,修成冊上送矣。別單書入之意,敢啓。傳曰,知道。
李龍秀,以迎接都監言啓曰,卽接儐使移文,則副勅所作五律一首,謄書上送矣。正書以入之意,敢啓。傳曰,知道。
朴宗琦,以義禁府言啓曰,時囚罪人沈誾之,杖一百收贖,告身盡行追奪,徒三年定配照律公事判付內,依允,功減一等事,命下矣。沈誾之,功減一等,杖九十收贖,告身盡行追奪,江原道旌善郡碧呑驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
朴宗琦,以義禁府言啓曰,時囚罪人洪景斗,告身盡行追奪,卽其地限三年定配,照律公事判付內,依允,功減一等事,命下矣。洪景斗功減一等,告身盡行追奪,京畿砥平縣,限二年半定配,而以議啓內辭意,具罪目,依例發遣府羅將,押送配所,何如?傳曰,允。
吏曹啓目粘連,觀此公忠監司元在明狀啓,則以爲道內木川縣,以被災之次邑方營賑事,條緖已始是白遣,該縣監鄭宗顯,誠心爲治,綜核頻著,而瓜期向滿是白乎所,目下抄飢,來頭賙賑,付之生手,實爲可悶,限畢賑仍任事,令該曹稟旨施行亦爲白有臥乎所,災邑守令之瓜滿請仍,旣有已例,而該邑賑事,難付生手,今此陳請,則該道臣,必有參量而然是白乎所,木川縣監鄭宗顯,限畢賑仍任事,依狀啓施行,何如?判付啓,依允。
兼兵曹判書李晩秀疏曰,伏以臣謬承寵除,居然一旬,不惟臣鐵畫株守,死不敢承命,大而公卿大夫,小而胥吏卒隷,衆口一辭,莫不曰已遞之職,早晩勘處,夙宵顒俟,日昨再疏批旨,諭之以勅期之近,勉之以引義之過,辭旨隆渥,慰藉鄭重,大非滓穢賤臣,所敢承當,雙擎九頓,感淚如瀉。卽伏聞大臣筵奏,有令政院申飭之聖批,繼又特下傳敎,飭諭嚴重,有卽爲入肅之命。臣於是,震惶窮隘,四體投地,益不如措躬之所。噫,人臣事君,惟國耳忘身,公耳忘私而已。臣討賊而得觀望之目,居藩而速貪墨之案,聲罪之狼藉,遭罹之危懍,從古被論,莫有臣比,立身一敗,萬事瓦裂,氓詩所以戒君子也。臣旣負此二大罪,其於國耳公耳之義,不啻蔑如也,則將何以藉手擧顔,玷辱冠冕之列,重自陷於小人之無忌憚乎?雖水部閑司,西樞散銜,尙未敢以官職自居,況軍國樞要之中堅重任乎?雖平居無事之時,尙不容虛其位而曠其職,況勅行隔日,曹務旁午之際乎?雖丙枕將御,更鼓已闌之後,命召傳授,晷刻是爭,庚牌踵降,嚴於師律,況委聖簡於荒野,借名器於逋蹤,方命而威罰不加,陳情而忱誠未格,一日二日,羈縻假貸,不易之典章,緣臣而破壞,莫重之擧行,緣臣而抛閣,此殆設置本兵以來,所未有之事,臣罪固不勝誅,而將奈國體之虧損,國事之僨誤,何哉?屢瀆宸嚴,極知萬萬僭猥,而特飭之下,承膺末由,情窮勢迫,冒死更籲。伏乞聖上,天地父母,特垂體下之仁,曲察由中之懇,亟命鐫改臣所帶職名,仍令選部,刊臣朝籍,勿復檢擬,俾作聖世耕鑿之氓,則臣雖死之日,猶生之年也。臣無任云云。答曰,省疏具悉。卿無可引之事,何必過自深引?卿其勿辭行公。
上在昌德宮。停常參·經筵。
藥房都提調韓用龜,提調金羲淳,副提調韓致應啓曰,節屆隆冬,寒事漸緊,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?世子宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮,口傳問安。答曰,知悉。
朴宗琦啓曰,行大司憲李相璜,執義柳鼎養未肅拜,掌令李允謙·李久源,持平李鐸遠呈辭,李應奎未署經,監察茶時之意,敢啓。傳曰,知道。
李龍秀啓曰,來十一日輪對日次矣,敢稟。傳曰,當次人受點,後日次待令。
朴宗琦啓曰,來十一日,朝參日次矣,敢稟。傳曰,停。
朴宗琦啓曰,禁衛營將官來言,今日本營軍兵,日次弘習云矣,敢啓。傳曰,知道。
朴宗琦啓曰,御營廳將官來言,今日本廳軍兵,日次私習云矣,敢啓。傳曰,知道。
李翼晉啓曰,右副承旨崔光泰,今日不爲仕進,卽爲牌招,何如?傳曰,允。
李龍秀啓曰,判義禁李集斗,除拜後過三日不爲出肅,依定式推考警責,仍卽牌招察任,何如?傳曰,允。
韓致應啓曰,藥房三提調,持湯劑來待矣。傳曰,封入。
李龍秀,以弘文館言啓曰,本館上番闕直,事甚未〈安〉,副校理金箕殷,修撰李羲準,旣有只推之命,竝卽牌招,以爲推移入直之地,何如?傳曰,允。
兵曹口傳政事,副司直單李錫祜。
朴宗琦,以備邊司言啓曰,兼兵曹判書李晩秀,新除之後,已過旬日,而屢煩飭敎,終不膺命,至於昨夜所下傳敎,尤何等嚴重,而終不爲變動之計者,誠萬萬未安。且今勅行已迫,本曹時急擧行者,亦不免以此稽滯,今不可遲待。其去就私義,雖曰難强,國體自有所重,亟施罷職之典,何如?傳曰,允。
傳于李龍秀曰,政官牌招開政。
以右副承旨崔光泰牌不進罷職傳旨,傳于李翼晉曰,只推。
李龍秀啓曰,吏曹判書金羲淳,參判洪羲臣,參議金敎根牌不進,推考傳旨及罷職傳旨,今方捧入,而判書金羲淳,陳疏到院,原疏,以國忌正曰,不得捧入矣。判書·參判,竝更牌招,何如?傳曰,允。參議只推,一體牌招,上疏入之。
以副校理金箕殷,修撰李羲準牌不進罷職傳旨,傳于李龍秀曰,只推。
注書朴來謙病,代以具宜默爲假注書。
李龍秀,以弘文館言啓曰,本館上番闕直,事甚未安,副校理金箕殷,修撰李羲準,旣有只推之命,竝卽牌招,以爲推移入直之地,何如?傳曰,允。
李龍秀,以弘文館言啓曰,本館上番闕直,事甚未安,今日政新除授玉堂,竝待下批牌招,〈以爲〉推移入直之地,何如?傳曰,允。
有政。吏批,判書金羲淳牌不進,參判洪羲臣未肅拜,參議金敎根進,左承旨李翼晉進。啓曰,判書金羲淳,參判洪羲臣,竝牌招不進,小臣獨政未安,何以爲之?敢稟。傳曰,仍爲之。以徐榮輔爲兵曹判書,金逌根·南惠寬爲校理,朴周壽爲兼弼善,木川縣監鄭宗顯,限畢賑仍任事承傳,行護軍金銑,今加嘉義,校理申緯,今加通政加資事承傳,資憲朴宗行,今加正憲,嘉善張舜相,今加嘉義,折衝李光載·金權,已上今加嘉善,前僉正李命聃,今加通政,前郞廳崔漢星,副司果李壽民,已上今加通政加資事承傳。
兵批,判書未差,參判趙興鎭入直進,參議李德鉉病,參知李憲琦未肅拜,左副承旨朴宗琦進。啓曰,兵批無緊窠,吏批無送西之人,無政事之意,敢啓。傳曰,知道。
朴宗琦啓曰,新除授兵曹判書徐榮輔,卽爲牌招,傳授命召,何如?傳曰,允。
李龍秀啓曰,新除授兵曹判書徐榮輔,時在京畿長湍地,命召傳授,一時爲急,斯速乘馹上來事,下諭,何如?傳曰,允。
朴宗琦,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
李翼晉,以備邊司言啓曰,卽見公忠監司元在明狀啓,則以爲韓山等十四邑,不可不設賑,北穀折米一千石,嶺南穀折米一千石,元山穀折米四千石,均廳軍作米一千石,補還穀折米一千石,合折米八千石,特爲許劃,穀簿最少邑,還賑分排,實難塗抹。毋論還軍餉,量宜移轉,竝請令廟堂,稟旨分付矣。十四邑設賑,八千石請穀,不爲過多,可見從實,依狀請許施,自經荐歉,餉穀不均,本道爲甚,量宜移轉,務從裒益之意,竝爲分付,何如?傳曰,允。
李翼晉,以備邊司言啓〈曰〉,卽見統禦使白東遠狀啓,則以爲本營支放及軍器舟什各項公下之需,初以本府軍餉米三道常賑租,取耗需用矣。連値歉荒,停減相仍,四千石軍餉,今爲一百七十六石零,四千石常賑租,今爲七百八十石,而亦入於半停,支放不足,爲九百石,闕放已至三朔,依癸亥例,爲先劃下,而軍餉米常賑租年年停減之代,以三道所在還米租,比數代劃事,請令廟堂稟處矣。該營餉穀及三道常賑租之移劃取耗,以爲本營公用者,本穀漸致耗減,無以濟用,事勢誠甚可悶。但三道荐歉,穀摠大縮,姑無以推移劃送,而至於目下支放之不足者,亦不可全然無給代之政,就本道當年加分耗租中,六百石許劃之意,分付該道該營,何如?傳曰,允。
李龍秀,以承文院都提調意啓曰,關北交易事,禮部咨文出來矣。回咨依例撰出,正書安寶後,定禁軍騎撥,下送于灣府,使之傳給鳳城將處,以爲轉致北京之地,何如?傳曰,允。
朴宗琦,以摠戎廳言啓曰,因迎接都監移文,今此勅使迎送時,都監堂上,前排巡視旗手二雙,令旗手五雙,軍牢七雙,燈龍手一雙,隨率軍五雙,自本廳,別定次知敎鍊官,自習儀日爲始,依例領送之意,敢啓。傳曰,知道。
吏曹判書金羲淳疏曰,伏以臣於向者,蘄解臣銓任,進一疏而未獲請,怵義而冒處,不敢再煩於聰聽,臣不勝懼怍萬萬。而抑臣至切之懇,有不可以不暴焉者。臣有叔母,卜襄於廣州之山,期在本月旬有一日,臣義當躬執綢練,一號慟原隰之間,以無憾於情禮,地不百里,容費四五日來去,此臣之所不可已者,而顧臣職守,已迫京察之月。且況內局重地,候起居議刀圭之節,不可一日曠也,不潔齋則不敢進也。于斯時也,非私之暇恤而情之切矣,亦不敢自隱,齋日陳懇,呈徹無路,輒因政命之下,冒犯違傲,短章披列,仰干崇嚴。伏乞聖明,諒其情而恕其罪,遞臣吏部藥院之任,仍許臣往還之暇,俾得以重公事伸私情焉,不勝幸甚。臣無任云云。答曰,省疏具悉。卿其勿辭往來焉。
上在昌德宮。停常參·經筵。
朴宗薰啓曰,行大司憲李相璜,執義柳鼎養未肅拜,掌令李允謙·李久源,持平李鐸遠呈辭,李應奎未署經,監察茶時之意,敢啓。傳曰,知道。
李翼晉啓曰,右承旨朴宗薰,右副承旨崔光泰,今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
以右副承旨崔光泰牌不進罷職傳旨,傳于李翼晉曰,只推。
傳于李龍秀曰,大司憲李相璜,職務相妨,司饔提調之任許遞,令該曹口傳差出。
吏曹口傳政事,以李集斗爲司饔提調。
以校理金逌根·南惠寬牌不進罷職傳旨,傳于李龍秀曰,只推。
以副校理金箕殷,修撰李羲準牌不進罷職傳旨,傳于李龍秀曰,只推。
朴宗薰啓曰,行兵曹判書徐榮輔,自鄕上來云,卽爲牌招,傳授命召,何如?傳曰,允。
李龍秀啓曰,吏曹郞廳來言,臺諫有闕政事,取稟。傳曰,當日爲之。
李龍秀啓曰,卽者吏曹郞廳來言,政事,當日爲之事命下,而判書金羲淳受由,參判洪羲臣未肅拜,參議金敎根病不來,不得開政云,參判·參議,竝卽牌招,何如?傳曰,允。
朴宗薰啓曰,行兵曹判書徐榮輔牌不進推考傳旨,今方捧入,而命召傳授,一時爲急,如是違牌,事甚未安,更卽牌招,何如?傳曰,允。
李龍秀啓曰,吏曹參判洪羲臣,參議金敎根牌不進推考傳旨及罷職傳旨,今方捧入,而開政命下之後,如是違牌,事甚未安,參判更爲牌招,何如?傳曰,允。參議只推,使之一體牌招。
李龍秀啓曰,吏曹參判洪羲臣,參議金敎根再牌不進推考傳旨及罷職傳旨,今方捧入,而開政命下之後,連事違召,不卽承膺,事體所在,誠極未安,參判所當更請牌招,而係是一日三牌,何以爲之?敢稟。傳曰,參議只推,與參判一體更爲牌招。
有政。吏批,判書金羲淳受由,參判洪羲臣未肅拜,參議金敎根進,左承旨李翼晉進,啓曰,判書金羲淳受由,參判洪羲臣牌招不進,小臣獨政未安,何以爲之?敢稟。傳曰,只出緊任,以金熙華爲司諫,李得濟爲刑曹判書。
兵批,行判書徐榮輔未肅拜,參判趙興鎭入直進,參議李德鉉病,參知李憲琦未肅拜,左副承旨朴宗琦進,副護軍單申緯。
李龍秀,以弘文館言啓曰,本館上番闕直,事甚未安,校理金逌根·南惠寬,副校理金箕殷,修撰李羲準,旣有只推之命,竝卽牌招,以爲推移入直之地,何如?傳曰,允。
以校理金逌根牌不進罷職傳旨,傳于李龍秀曰,只推。
以副校理金箕殷,修撰李羲準再牌不進罷職傳旨,傳于李龍秀曰,只推。
朴宗薰啓曰,行兵曹判書徐榮輔再牌不進推考傳旨,今方捧入,而命召傳授,一時爲急,連事違召,無意承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
李龍秀,以迎接都監言啓曰,卽接儐使移文,則副勅所作五律一首,七絶二首,謄書上送矣,正書以入之意,敢啓。傳曰,知道。
李龍秀,以成均館兼大司成意啓曰,本館入直,久任郞廳外,凡郞無敢入直,若有代員贊直之事,則依下都監郞官例,草記代直事,曾有定式矣。司成洪命周,直講尹尙烈,俱爲身病呈旬,典籍未差,時無入直之員,以他郞官,姑爲代直,何如?傳曰,允。
朴宗薰,以訓鍊都監言啓曰,本局哨官金應潤,身病甚重,勢難察任,改差,何如?傳曰,允。
朴宗薰,以禁衛營言啓曰,本營哨官金潤璧,身爲兼參軍,不勤巡山,爲先汰去之意,敢啓。傳曰,知道。
領府事李時秀箚曰,伏以景運方開,吉慶咸湊,惠慶宮愆度,遄臻康和,世子宮水痘,繼又平復,王大妃殿寶齡,誕躋周甲,賀儀將擧,歡聲喜氣,洋溢區宇,臣於半年逖違之餘,歸登文陛,仰瞻天顔之勝昔,恭承玉音之溫諄,區區下情,方切忭祝。不意玆者,天廐上駟,田民寵典,忽及賤臣,手擎恩敎,感愧交竝。前星耀彩,冊禮賁成,國勢增磐泰之安,輿情均蹈舞之喜,臣於此時猥膺奏請之命,粗效原隰之役,不惟臣心之忭幸,人皆爲臣榮之。及其竣事而還也,沿路士民,同朝搢紳,莫不以歡顔而相迎,賀使事之順成,只覺光耀之已極,初無微勞之可紀,而上賞殊錫,冒昧濫受,則不但私分之兢惶,實有乖於聖朝懋賞之典,猥控短箚,仰瀆崇聽。伏乞聖明亟命收還,以重恩賞,以安賤分焉。取進止。答曰,省箚具悉卿懇。卿其勿辭,安心領受。仍傳于李龍秀曰,此批答,遣史官傳諭于領府事。
上在昌德宮。停常參·經筵。
夜自一更至三更,月暈。
朴宗琦啓曰,行大司憲李相璜,執義柳鼎養未肅拜,掌令李允謙·李久源,持平李鐸遠呈辭,李應奎未署經,監察茶時之意,敢啓。傳曰,知道。
朴宗琦啓曰,禁衛營將官來言,今日本營軍兵日次私習云矣,敢啓。傳曰,知道。
朴宗琦啓曰,御營廳將官來言,今日本廳軍兵日次私習云矣,敢啓。傳曰,知道。
李翼晉啓曰,右副承旨崔光泰,今日不爲仕進,卽爲牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
李翼晉啓曰,假注書李相龍身病猝重,勢難察任,今姑改差,何如?傳曰,允。
以右副承旨崔光泰牌不進罷職傳旨,傳于李翼晉曰,只推。
李龍秀啓曰,行兵曹判書徐榮輔牌不進推考傳旨,今方捧入,而命召傳授,一時爲急,如是違牌,事甚未安,陳疏到院,而原疏,以國忌正日,纔已退却矣,更爲牌招,何如?傳曰,原疏入之。
李龍秀啓曰,行兵曹判書徐榮輔,疏批已下,卽爲牌招,傳授命召,何如?傳曰,允。
李龍秀啓曰,行兵曹判書徐榮輔牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
李相龍改差,代以韓發翼爲假注書。
李龍秀啓曰,行兵曹判書徐榮輔再牌不進推考傳旨,今方捧入,而命召傳授,一時爲急,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
李龍秀啓曰,明日次對,兩司當爲進參,未署經外,未肅拜·呈告人員,竝待開門牌招,何如?傳曰,允。
李龍秀啓曰,行兵曹判書徐榮輔三牌不進推考傳旨,今方捧入,而命召傳授,一時爲急,連事違召,終不承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
韓發翼陞付,代以洪煥爲事變假注書。
李龍秀,以吏曹言啓曰,卽接通禮院牒報,則以爲,今月十二日,迎勅習儀時,左右通禮,不可不備員,而新除授左通禮任百禧,身病猝重,不得進參,卽速變通差出云,又接司僕寺牒報,則以爲,今此迎勅習儀時,本寺正,當爲進參,而正李光文,奉命出疆,卽速變通差出云。通禮院左通禮任百禧,司僕寺正李光文,竝改差,其代,口傳備擬以入之意,敢啓。傳曰,知道。
吏曹口傳政事,以鄭祖榮爲司僕正,李錫祜爲左通禮。
兵曹口傳政事,副司果軍李光文。
李龍秀,以迎接都監言啓曰,勅使入京不遠,本都監郞廳徐鳳輔,移拜禁府都事,職務相妨,令該曹口傳他司相換,使之察任,何如?傳曰,允。
吏曹口傳政事,禁府都事徐鳳輔,掌樂主簿李在紹相換。
李龍秀,以迎接都監言啓曰,卽接儐使移文,則副勅前日所作七絶二首中,一首略加刪改,又作七絶一首,竝謄書上送矣,正書以入之意,敢啓。傳曰,知道。
李龍秀,以迎接都監言啓曰,卽接京畿監司牒呈,則今此迎勅時,奉勅陪勅,奉誥差使員,依例以三員差定矣,卽見儐使知委,則兩西俱有陪誥差員,獨於本道,不可異同,陪誥差使員,以積城縣監南陽進,差定擧行之意報來矣,敢啓。傳曰,知道。
行兵曹判書徐榮輔疏曰,伏以天佑東方,景籙無疆,自春以來,大慶咸湊,聖躬彌康,九如騰頌,睿孝上格,慈候遄復,惟我王世子,光膺寶冊,宗社永鞏,輝潤呈瑞,吉祥方至,史不勝書,而明年太歲,我東朝寶甲載週,月正元日,賀儀將擧,箕疇五福,華封三祝,猶未足以形容盛事,八域含生之倫,莫不欣欣相告,抃手蹈足。仍伏念,臣天下之窮人也,纍然在卹,忍而苟活,畢筵几之事,而復衣冠之舊,復欲齒列於平人,俯仰穹壤,此何人斯?際此恩命,命臣以職事,敦府秋官,除書聯翩,文苑華銜,宿趼如新,繼又中權新命,忽下於千萬夢想之外,遺簪必收恩實罔極,奉檄無所,情又何堪?臣本險釁,中歲失怙,㷀㷀顧影,無樂爲生,惟是恃而爲命者,入而慈母在堂,恩斯勤斯,出而君父在上,天地於臣耳,臣又不天,慈母見背,轉眄三霜,廓然靡歸,從此臣之一身,祗有依近觚稜,以畢餘生而已。臣之逖違我殿下,凡幾日月,方其苫塊待盡,萬念都灰,而熲熲一心,猶懸魏闕,常恐溘先朝露,永阻威顔,旣又孱喘苟支,遂到今日,進而一登文石,卽日退塡溝壑,更復何感?宿命于家,非但常分不敢,誠急覲光,亦覺一日爲遲,其奈悲冤結轖,按抑不得,欲起而止,欲前而却,若有人從後挽執,不能自由何哉?臣賦性狷拙,與物寡諧,受氣綿薄,自少善病,蓋無一事可以怡悅母心,而出入與居,動貽母憂。幸際兩聖朝孝理之化,屢縻藩邑,旣致洗腆之慶,濫躋崇顯,亦霑封誥之恩,及臣之待罪西藩,則晩暮便養,榮耀尤至矣。比及三載,母病忽劇,疾聲之呼,幸格仁天,始旣恩遞,俾得將還京廬,旋賜長暇,許其終養餘年,此皆曠絶之異數,生成之大化,自此臣母崦嵫餘景,皆我聖上賜也。臣於是,安意在家,不離母所,扶將於轉側之際,點檢乎刀圭之間,心之所營,手之所執,非母身之飢飽寒燠,更無他事,母子相對,攢手祝天,臣心之默禱者,惟願此歲月之彌長,庶以奉聖恩於悠久。如是者甫數月,緣臣獲戾神明,自底愍凶,上而孤負錫類之恩,下而未報劬勞之德,抱玆至恫,其將安歸?恩暇之光陰雖短,而救護之往事如昨,禮經之定制有限,而私心之慟冤冞切,今雖泣血窮山,鳥獸爲群,尙靦面目,其何忍重理朝衣,遽同平常,揚揚於周行乎?況臣宜死不死,積殃未艾,數年之內,三哭至切之慽?昔所依庇於臣母者,相繼夭殞,禍罰之偏酷,殆所罕比,臣雖木石其頑,何以能堪疾病之來,常理之所不免,而積有源委,發爲百病,自泄而痢,轉成休息痔漏之疾,行立輒脫,尫瘠之形,皮骨徒存,又是妄行之血,自遠自近,其下無常,竟於冬初,大致崩潰,一旬所失,殆過數斗,量此枯槁殘殼,更有幾滴餘貯,渾身萎黃,面部浮高,筋絡拘攣,脚膝痿軟,暫時臥起,號呼呻楚,少有動作,怔忡喘促,擁被涔涔,奄一拭巾之朝暮人耳。蓋其脾土先敗,大本已虧,虛不受補,衛不攝榮,以致澌涸之至此,而醫者斂手,藥路遂窮,不但見者危之,臣亦自知其終必無幸,醜穢之狀,本不足仰煩崇聽,而臣不悉陳,閔覆之天,何由悉燭也哉?制闋陳情,世所多有,而鮮民之痛,纏結心骨,莫有如臣,癃痼之疾,無望復起,亦莫有如臣,雖欲抑苦衷而曳殘骸,自廁趨走之末,誠末由也已。伏況臣之所叨,卽古所稱大司馬之職也,簡選之嚴,責任之重,顧何如也?藉使臣,無難抑之情,難醫之疾,顧其庸愚孱劣,初非可擬議於是任,況今情理病形,如右所陳者乎?天牌踵臨,冒氾違傲,逋慢之罪,無所逃誅,至若兼銜故事之不敢冒膺者而虛縻,重添臣罪,館伴往役之義難控辭者,而自力實無其望,似此情地,卽通朝之所共見諒,玆敢倩人締疏冒昧哀籲。伏乞聖慈臣庇覆臣,亟遞臣本兼諸任,仍命選府,勿復擧擬,俾得以專意調治,少延床玆之餘日,臣不勝大願。臣無任云云。答曰,省疏具悉。卿其勿辭,卽爲入來受符。
上在昌德宮。停常參·經筵。
藥房都提調韓用龜,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
朴宗琦,以都摠府言啓曰,今日入直內三廳武兼禁軍及軍兵等,中日習射技放,請出標信,,傳曰,知道。
朴宗琦啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
朴宗琦啓曰,禁衛營將官來言,今日本營軍兵日次私習云矣,敢啓。傳曰,知道。
朴宗琦啓曰,御營廳將官來言,今日本廳軍兵日次私習云矣,敢啓。傳曰,知道。
韓致應啓曰,藥房都提調·副提調,持湯劑來待矣。傳曰,封入。
傳于朴宗琦曰,大臣·備局堂上引見。
以大司諫鄭景祚,司諫金熙華,獻納李在璣,正言金鎭·安尙默,執義柳鼎養,掌令李允謙·李久源,持平李鐸遠牌不進罷職傳旨,傳于朴宗琦曰,只推。
朴宗琦啓曰,行兵曹判書徐榮輔三牌不進推考傳旨,今方捧入,而命召傳授,一時爲急,連事違召,終不承膺,事體所在,極爲未安,所當更請牌招,而係是一日四牌,何以爲之?敢稟。傳曰,更爲牌招。
朴宗琦啓曰,行兵曹判書徐榮輔牌不進推考傳旨,今方捧入,而命召傳授,一時爲急,連事違召,無意承膺,事體所在,萬萬未安,更卽牌招,何如?傳曰,允。
朴宗琦啓曰,行兵曹判書徐榮輔,疏批已下,卽爲牌招,傳授命召,何如?傳曰,允。
李龍秀,以弘文館言啓曰,校理金逌根,副校理金箕殷,修撰李羲準,旣有只推之命,竝卽牌招察任,何如?傳曰,允。
李龍秀,以弘文館言啓曰,應敎李龜雲,時在慶尙道禮安地,副校理李魯集,時在京畿驪州地,修撰林處鎭,時在公忠道石城地,副修撰高廷鳳,時在全羅道光州地,經筵入番事緊,請竝斯速乘馹上來事,下諭。答曰,依啓。
李龍秀,以迎接都監言啓曰,卽接儐使移文,則副勅所作五律一首,謄書上送矣,正書以入之意,敢啓。傳曰,知道。
李龍秀,以禁衛營言啓曰,因迎接都監移文,今此勅使,前排大旗幟入京時,本營擧行,回還時,摠戎廳擧行矣。依前例,大五方旗五面,中五方神旗五面,淸道旗一雙,黃門旗一雙,金鼓旗一雙,另擇捧持旗手,勅行入京日,自迎恩門至館所,排立前導,而左邊屛門七十處,哨官八員,別武士三人,別騎衛十人,騎士四十九人,京標下軍一百三十六名,嚴飭定送,率領把守,而所經屛門,則以布帳堅實防遮,別定將校四人,京標下軍三十名,竝爲除器械,另加申飭,嚴禁雜人,今月十二日習儀時,亦依此擧行之意,敢啓。傳曰,知道。
朴宗琦,以禁衛營言啓曰,本營中軍白師誾,身病猝重,勢難察任,今姑改差,何如?傳曰,允。
行兵曹判書徐榮輔疏曰,伏以臣情理悲苦,疾病沈篤,無復生世之念,免喪之日,遽叨重任,茹哀之腸,觸境而感,始也涕泗,終也惝怳,未悟冠裳已卽吉矣,而忽擬奉除目於夢寐,庚牌降臨,神思如癡,徒以違傲爲事,泯泯然若不知逋慢之爲懼,經宿而後,授人以意,倩成文字,仰控閔覆之天,及承批旨,竟靳兪可,臣於是,大失始圖,情窮勢蹙,不知所以自措也。夫本兵重任也,有國設官,大官各有分職,如天地四時之不可闕一,而若論責任之嚴重,管領之繁委,蓋莫如是官。故本兵之長,惟難其人,掌宿衛,則威望是仗,主銓選,則鑑藻宜具,鈐轄軍旅,則須要鞱略之通曉,鉤考錢布,則亦求幹理之綜察,兼是四者然後,可以處此,其難不其然乎?臣本昏劣最居人下,亦嘗備數於任使之末,而隨處庸憒,無一可稱,此淵鑑之所俯燭也。今乃以至重之任,擧以畀之,臣雖不足恤,聖朝官人之失當,非細故也。鮮民之生,至痛纏髓,難醫之疾,復陽無望,今若徒懷嚴畏,貪戀榮寵,按抑未忘之哀,牽曳垂盡之軀,傴僂頓躓,喘喘惶惶,而卒未免乎顚蹶也,則豈不駭人瞻而損國體乎?中權闕官,月已改而四易其人,重務之瘝曠多矣,客使漸近,鑾衛將戎,擧行旁午,不容少緩,臣雖愚甚,豈敢自懷占便,恬不知動哉?誠以狗馬賤疾,一如前疏所陳,二豎嬰身,萬念如灰,失血之人,精爽先奪,土敗之形,便道無恒,宛轉床玆,奄奄待盡,非但臣不以陽界人自居,人之視臣,亦以爲癃病之一棄物耳。藉使置身於靜散之地,盡意調治,比如枯木朽株,不可以復受津潤,若又勞動筋骸,費用心思,强行常人之事,則殘骸危喘,無幸也必矣,況能鞭弭櫜鞬,周旋鹵簿之間,而不仆於道路乎?能整飭周衛,組練戎旅,而無所闕乎?能甄別韎韋之長短,而得其當乎?能考察出入之簿領,而無僨誤乎?臣自知其萬萬不能也,百爾思惟,趨膺無路,嚴召繼降,惶阨轉甚,玆敢冒萬死更瀆崇聽。伏望聖慈,諒臣言之非出假飾,亟賜鐫改臣本兼諸職,廻授可堪之人,仍治臣屢瀆之罪,以勵法紀,千萬幸甚。臣無任云云。答曰,省疏具悉。卿其勿辭行公。
吏曹參判洪羲臣疏曰,伏以一陽來復,百祿咸萃,東朝之賀儀將擧,春宮之尺衣漸長,臣民歡忭,中外同情。仍伏念,臣於銓任,鐵劃株守,不可抗冒,非但同朝之所共知,抑亦聖明之所俯燭,前叨是職,虛縻屢朔,疏凡三上,竟蒙曲遂之恩,獲保自劃之義。臣於是,莊誦恩批,奉若金石,竊自幸從此銓銜,永不當復縻於此身,不意誤恩復降,天牌屢臨,惶阨震懍,莫省攸措。噫,臣之年前遭罹,已悉於向來章奏,今不必復事覼縷,而蓋其駭機迭發,餘魂尙悸,大防爲重,微諒莫回,臣身前後,旣非二人,則安得不以殿下之前所體諒者,重望今日,以卒其生成之澤也哉?嗚呼,人臣辭職,其道不一,辭以病難强,則或涉於例語,辭以才不稱,則亦近於飾讓,臣嘗以爲君臣交際,貴在孚誠,此不當如是耳,是以臣固善病,而當官不敢言私,臣固不才而有除,亦未苦辭,夷險直前,趨走爲恭,卽臣區區所自矢也。獨於銓地一步,威罰在上而睯若不知,怵畏義分,在下而蠢然無所變動,一疏再疏,不避煩瀆,三違四違,自速逋慢者,是豈臣得已而然哉?誠以廉防所係,踰越不得,重貽累於淸朝之四維,恐自歸於小人無憚之科故耳。昔晉臣王述,平生未嘗辭職,而其所辭,則必於其所不可居,今臣愚劣,非敢擬之於古人,然於其不可居而決不可冒居者,其義一也。職名之一日二日,羈縻曠瘝者,臣心之進退窮蹙,雖不足恤,而其奈國體之虧損,官方之苟艱何哉?況今大政不遠,貶坐在卽,則尤不可一刻虛帶也審矣。屢瀆崇嚴,極知萬萬僭猥,而艮限在前,進身無路,玆敢仰籲於天地父母之前。伏乞聖慈,復賜鑑諒,特垂全保之恩,亟命遞改,仍治臣瀆擾之罪,俾肅朝綱焉。臣無任云云。答曰,省疏具悉。卿其勿辭行公。
右副承旨,崔光泰疏曰,伏以臣,犬馬之齒,已六十有九矣,衰與年添,病隨日加,杜門息影,無足於人世者久矣。不意銀臺除命,遽下於積違之餘,戀結旣深,叩謝是急,章皇出肅,不暇自恤,而供劇纔不過三數日,素患痰癖之症,乘寒闖發,胸膈痞塞,喘息短促,舁還私第,略加調治,而達宵叫苦,轉益危綴,天牌屢降,日事違傲,惶隕之極,更添一病,況迎勅在近,而臣所掌禮房之任,尤爲緊重?以此病狀,萬無趨走奉行之望,揆以公私,亦甚悶隘,玆敢力疾構草,仰干崇嚴。伏乞聖慈,俯垂矜憐,亟賜遞改,以安微分,仍治臣瀆擾之罪,以肅朝綱,千萬幸甚云云。省疏具悉。所請依施。
壬申十二月初十日辰時,上御熙政堂。大臣·備局堂上引見入侍時,左副承旨朴宗琦,假注書韓發翼,事變假注書洪煥,記注官朴思彦,別兼春秋李紀淵,領議政金載瓚,左議政韓用龜,刑曹判書李得濟,行大護軍李堯憲,行都承旨韓致應,漢城左尹林漢浩,行護軍李溏·金基厚,校理南惠寬,以次進伏訖。載瓚曰,日氣稍和,聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。載瓚曰,世子宮氣候,何如?上曰,如前矣。上曰,次對爲之。載瓚曰,卽見全羅監司朴崙壽狀啓,則以爲務安等三十五邑鎭牧,抄付公賑,而量其容入,則約得折米三萬五千石,空名六百張,可以塗抹,竝令廟堂稟旨畫下,則當就賑餘帖價常賑濟倉等穀中,量宜執數,計其飢口,從實入追于登聞爲辭矣。三十五邑鎭抄飢,卽是過半道設賑,而穀物所請,果見其務從精當,以賑餘帖價常賑濟倉等穀,依狀請之數,許令取用,賑後有餘,則俾爲還錄,空名帖五百張,亦令成送,何如?上曰,依爲之。出擧條載瓚曰,因寧越府使李勉昇上疏,有令廟堂稟處之命矣。取見其疏本,則以爲,本邑實戶,可當軍役者,未滿千戶,而各樣軍保,恰爲二千,莊陵陵軍,漸令增設,今爲二有名,以京外案付軍,推移牽補,疊役之害,及於收布之類,禁御上番軍,竝資保合爲二百十名,而所謂資保者,上番時,每名各收千錢,以爲元軍資裝之需,勢難支堪,元軍五十名,竝資保,分排于道內軍少邑,還穀有小米皮粟,而徒滋吏奸,實爲民弊,以皮粟作小米,合爲一穀爲辭矣。本邑軍弊,比他邑尤甚,陵軍二百,上番軍二百,竝責於不滿千戶之邑,安得無黃白之簽,隣族之徵,而民不得支堪,勢所必至。陵軍則旣有元定之額,雖無以到今加減,而至於上番軍,依朔寧已許之例,令道臣,詳按道內軍案,抄出戶多軍少邑,以此五十名,竝資保卽爲均排移定,還政之穀名甚多,最爲還弊,而皮粟名色,只當爲種子所用,不必多積添弊,亦令道臣更閱本邑穀摠後,皮粟只存種子所用外,竝換作小米之意,分付,何如?上曰,依爲之。出擧條載瓚曰,臣於向來儒臣洪羲瑾,以關西戶布事筵奏,實有慨歎,欲一陳本事者久矣。蓋自夏間,關西戶布之說,盛傳於京中,臣則以爲,戶布,雖有先輩所論,卽國之大更張,非道臣不稟擅行者,況今非其時乎?宜無是理,言不可信,卽爲書問虛實於道臣,則答以爲本道絶戶徵布之弊,矯革無路,每對守令,語或及於戶布,而初無發關出令之事,苟欲行之,豈有不請朝廷之理乎云,故臣始破疑,轉示僚相,自是浮言亦止矣,此事顚末,不過如斯,而今此儒臣所奏,未知果有何所據也。儒臣講筵之奏,異於臺諫風聞固當十分端實,務存古人習而後進之義,而乃以塗聽爽實之說,未分有無,率爾煩徹,甚失論思之體,雖是新進生疎之致,不可無警,從重推考,何如?上曰,依爲之。出擧條載瓚曰,戶曹參判李壽咸,明年爲進士回榜,而以式年元榜之退行,將不得唱榜云,老人之遲待一年,在所當念,雖無元榜,而若回榜人,則特令別爲唱榜,旣有已例,此亦依例許施,何如?上曰,依爲之。出擧條載瓚曰,旣聞奏請使之言,敢此仰達,今番使行,賞典中先來軍官崔漢星,本以科業之人,不願加資,公幹譯官李一逵,效勞最多,獨漏於加資云,不願則更爲收還,見漏則追後加資,前亦有是例,依此許施,何如?上曰,依爲之。出擧條載瓚曰,勅行今將到京,伴送使,前期差下,使之預爲整待,可無窘束之弊,大護軍李益運,伴送使啓下,何如,上曰,依爲之。出擧條用龜曰,今年醫官之獲蒙賞典加資者多矣,蓋醫官輩加資之後,實職無以得差,故在前輒筵稟後,隨其階梯,以知事同僉樞單付之意,分付於西銓矣,今亦依已例,分付,何如?上曰,依爲之。出擧條用龜曰,關西供獻,皆以歉荒,特令停蠲矣,內醫院所用白淸,亦在停蠲中,而需用甚不足,依例卜定於他道,俾得繼用之地,似好矣。上可之。載瓚曰,今日賓對,兼爲承候來待,而此外別無稟定之事矣。上曰,大臣就座。宗琦曰,今日賓對,兩司諸臺,無一人進參,事甚未安,不參諸臺,竝推考,何如?上曰,依爲之。出擧條仍命大臣先退,載瓚等退出。王大妃殿進御加味六君子湯,停止,加味二陳湯,五貼製入事。出榻敎惠慶宮進服加味異功散前方中,人蔘加五分,自今日五貼式,日次製入事。出榻敎又命退,承吏以次退出。
上在昌德宮。停常參·經筵。
朴宗琦啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
李龍秀啓曰,來十六日,日次儒生殿講日次,而動駕相値,頉稟之意,敢啓。傳曰,允。
韓致應啓曰,藥房副提調,持湯劑來待矣。傳曰,封入。
李龍秀啓曰,卽者吏曹郞廳來言,承旨有闕政事,取稟。傳曰,前望單子入之。
承旨前望單子入之,李魯益落點。
傳于李龍秀曰,日前飭敎後,右參贊朴宗慶,至今無變動,自政院,使之知入。
李翼晉啓曰,今十二日,卒光恩副尉金箕性賜謚時,遣承旨致祭事,命下矣。何承旨進去乎?敢稟。傳曰,左承旨進去。
朴宗琦啓曰,行兵曹判書徐榮輔牌不進推考傳旨,今方捧入,而命召傳授,一時爲急,連事違召,不卽承膺,揆以事體,誠極未安,更爲牌招,何如?傳曰,允。
李龍秀啓曰,行兵曹判書徐榮輔,旣入闕中,兼帶弘文提學,不爲肅謝,直爲出去,事甚未安,推考,何如?傳曰,允。
朴宗琦啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫金熙華,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于朴宗琦曰,只推。
以慶尙監司金魯應狀啓,密陽府使李鼎老身死事,傳于李龍秀曰,令該曹口傳差出,卽爲下送。
吏曹口傳政事,以閔斗爀爲密陽府使。
以校理金逌根,副校理金箕殷,修撰李羲準牌不進罷職傳旨,傳于李龍秀曰,只推。
李龍秀,以弘文館言啓曰,校理金逌根,副校理金箕殷,修撰李羲準,旣有只推之命,竝卽牌招察任,何如?傳曰,允。
以校理金逌根,副校理金箕殷,修撰李羲準牌不進罷職傳旨,傳于李龍秀曰,只推。
傳于李龍秀曰,山林疏批,以地方官傳諭。
李龍秀啓曰,今十七日頒敎陳賀時,頒敎文,當爲製進,藝文提學金啓洛,待明朝牌招,何如?傳曰,允。
李龍秀啓曰,明日迎勅習儀時,兩司當爲進參,除未署經·嫌不進外,未肅拜·呈告人員,竝待開門牌招,何如?傳曰,允。
吏曹,伴送使單李益運。
兵曹,以徐英輔爲禁衛中軍。
朴宗琦,以都摠府言啓曰,副摠管金益彬,以摠戎中軍,本營褒貶進參事,平市署晝仕出去之意,敢啓。傳曰,知道。
李龍秀,以兵曹言啓曰,明日迎勅習儀時,傳衛禁軍別將,當爲率領,而禁軍別將鄭學畊,身病猝重,不得進參,內禁衛將尹之謙,使之兼別將擧行,何如?傳曰,允。
李龍秀,以訓鍊都監言啓曰,今此迎勅時,各處定送將卒竝單子,書入之意,敢啓。傳曰,知道。
李龍秀,以訓鍊都監言啓曰,今十二月十二日,迎勅習儀時,闕內設布帳把守次,軍三十名,將校五人,門外屛門八十四處,設布帳把守次,軍二百八十九名,將七十五人,竝除器械擧行,而事畢後,依例解送之意,敢啓。傳曰,知道。
李龍秀,以訓鍊都監言啓曰,今十二月十二日,迎勅習儀時,因兵曹草記,挾輦軍四十名,前後廂軍二百名,標下軍七十名,各其將官,率領擧行,而事畢後,依例除標信解送之意,敢啓。傳曰,知道。
李龍秀,以訓鍊都監言啓曰,今十二月十二日,迎勅習儀時,慕華館環衛,比正日減數排立事,自兵曹草記矣。環衛次,軍二百名,將校十五人,率領擧行,而事畢後,依例解送之意,敢啓。傳曰,知道。
朴宗琦,以禁衛營言啓曰,去夜初更量,進士崔尙綸,本營巡邏被捉,而係是士子,依例移送秋曹之意,敢啓。傳曰,知道。
朴宗琦,以刑曹言啓曰,因禁衛營啓辭,去夜初更量,犯夜進士崔尙綸,移送秋曹事,命下矣。崔尙綸,依更數,決笞三十度,放送之意,敢啓。傳曰,知道。
右議政金思穆疏曰,伏以臣膏肓危喘,死亡無日,心懸魏闕而身不離於衾褥,名忝台司而跡則謝於班聯,漫無省識,曠廢所事,居然半載于玆矣。有國以來,居臣之職而若臣之爲者,臣未之聞也,猶且一任其據位縻祿,養病自逸,而莫之斥退者,臣誠不識其何說也。臣雖老悖,亦不至全沒廉恥,則其將內恕尸竊之罪,而不思所以自處之道哉?又況恬嬉不事之歎,伴食歇後之目,雖曰時弊之泛論,而至登公車之指斥,以臣自歉之心,尤覺箚着於身,實際之評,固不必費辭引辨,而慙恧之情,亦焉得冒沒自安?噫,人老則病,病久則死,物理之常,而有不容人爲於其間者,則臣自得疾之初,寧復幸痊之理,而榮衛之銷鑠,形症之沈綿,如水漬紙,如日下山,自秋徂冬,漸就凘滅,非如外感內傷之一時標症,而卽所謂末疾之無奈者也。近當嚴寒之節,尤失將攝之宜,別症迭出,不可名狀,一息僅存,萬緣都空,是何可擬議於官職之去就,而上下相持,迄無究竟,不念其損國體而速官箴乎?臣今以情以病,已決一退,區區自劃,便成艮限,雖至閱月踰時之久,斷無抗顔彈冠之望,然則與其一向羈縻,徒貽瘝曠之弊,曷若速賜處分,俾全進退之義哉?伏惟仁覆之天,曲遂萬物,倘或垂諒於此,則必將釋然開許,而無留難矣。顧今寶甲載回,群情胥忭,而旣不能致身文陛,共效請祝之忱,客使入境,鑾蹕將戒,而又末由趨簉郊館,以參陪扈之列,臣罪至此,尤合萬殞,玆敢不避煩猥,更暴血懇。伏乞聖明,俯垂矜察,鐫改臣職名,重勘臣辜負,以礪廉防,以全微諒,不勝大願。臣無任云云。答曰,省疏具悉卿懇。前後批旨,罄悉予意,以卿體國之至心,何自過引累疏乎?卿其勿辭,卽起視事。仍傳于李龍秀曰,此批答,遣史官傳諭于右議政。
草莽臣宋穉圭疏曰,伏以臣於史官之回,附陳微悃,而心魂愯悸,拙訥之辭,顧不能以達意,臣踧踖之極,歷日靡定,忽又敎旨繼降,以臣爲工曹參議者,臣冞增震駴,無地容措。臣聞爵以命德,官以任能,不知殿下,奚取於臣,而猥加陞擢之異恩也。臣一草萊之庸愚下品,以言其學,則臨文多不通口讀,以言其才,則遇事全不解頭緖,始而盜名欺君,終焉違命自遂,執跡而論罪,宜伏斧鑕,原情而推恕,合蒙棄斥。今乃超班躐階,坐溷名器,夫所謂假眞售僞,因退媒進,如臣之謂也。明時擧措,豈宜有是,臣雖甚不肖,一端廉恥,猶未盡泯,則貪榮冒進,上以累朝政,下以招物議,誠有所不忍爲也,抑又臣夏秋重病,幸得不死,餘症未祛,仍置深冬,更兼寒疾,不離床席,而少有勞動,喘氣輒劇,若將頃刻就盡,雖欲嚴畏義分,强策趨朝,跬步起動,其勢末由,臣瞻望雲天,只自隕越而已。伏乞聖明,念名器之莫重,察微情之難强,亟收元降職秩,以便公私,不勝幸甚。臣無任云云。省疏具悉爾懇。敦諭纔宣,凝佇政切,巽牘際至,遐心益堅,帳觖之餘,大失所圖,今玆升秩,非惟廟剡,寔出予簡,而猶不足以稱爾宿德,及見來章,辭巽太過,還用慙恧。顧今線晷初舒,衣尺漸長,此時冑筵輔導之任,不可一日暫曠,此尤所以渴望於致爾也,而爾以先正之孫,若又念及於此,則豈不克回初心,幡然來思乎?愼節雖極奉慮,陽泰自當遄復,望須安心善攝,稍待和暖,賁然簉朝,以資啓沃之責,是予區區之望也。右副承旨朴宗琦製進。
上在昌德宮。停常參·經筵。
朴宗琦啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
朴宗琦啓曰,新除授左副承旨李魯益,時在京畿楊根地,斯速乘馹上來事,下諭,何如?傳曰,允。
韓致應啓曰,臣致應·龍秀,今日迎勅習儀進去,下直之意,敢啓。傳曰,知道。
李翼晉啓曰,臣翼晉,以卒光恩副尉金箕性致祭進去,下直之意,敢啓。傳曰,知道。
李龍秀啓曰,藥房都提調,持湯劑來待矣。傳曰,封入。
李龍秀啓曰,今日迎勅習儀時,憲府則監察代行矣,雖無諫院,依例行禮之意,敢啓。傳曰,知道。
以右議政金思穆初度呈辭,傳于朴宗琦曰,封還。
朴宗琦啓曰,副應敎李止淵,三度呈辭,誤以再度書入,至下加給由之命,事未前有,萬萬未安,臣之矇然捧入,不勝惶悚,而原呈辭勿施,當該玉堂,推考,何如?傳曰,允。
傳于朴宗琦曰,頒敎文中,赦句添入。朴宗琦啓曰,頒敎文中,赦句添入事,命下矣。藝文提學金啓洛,卽爲牌招,使之添入,何如?傳曰,允。
朴宗琦啓曰,頒敎文中,赦句添入事,命下矣。某罪以下宥之乎?敢稟。傳曰,雜犯死罪以下,竝宥。
以大司諫鄭景祚,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于朴宗琦曰,只推。
朴宗琦啓曰,行都承旨韓致應,同副承旨李龍秀,迎勅習儀進去,左承旨李翼晉致祭進去,右承旨朴宗薰,內閣直,左副承旨李魯益在外,院中只有臣一人,伴直無人,同副承旨李龍秀,卽爲牌招,何如?傳曰,允。
李龍秀,以弘文館言啓曰,校理金逌根,副校理金箕殷,修撰李羲準旣有只推之命,竝卽牌招察任,何如?傳曰,允。
以平安監司鄭晩錫狀啓,順安縣令金魯喆,因吏鄕之推治,投印擅行,大違法例,爲先罷黜,其罪狀,令攸司稟處事,傳于李龍秀曰,令該曹口傳差出,卽爲下送。
吏曹口傳政事,以洪善謨爲順安縣令。
朴宗琦,以都摠府言啓曰,今十二月十六日,大駕詣慕華館迎勅時,侍衛寶劍守宮,當爲備員,而副摠管權常愼,以禮曹參判,右贊禮進,朴基豐,以訓鍊中軍陣上進,洪羲臣未肅拜,都摠管沈能建有身病,三員未差,無以備員,令政院稟旨變通,仍令該曹口傳差出,待下批牌招,以爲備員之地,何如?傳曰,允。
朴宗琦啓曰,因都摠府草記,今十六日大駕詣慕華館迎勅時,侍衛寶劍守宮,當爲備員,而副摠管權常愼,以禮曹參判,右贊禮進,朴基豐,以訓鍊中軍陣上進,洪羲臣未肅拜,都摠管沈能建有身病,三員未差,無以備員,令政院稟旨變通事,允下矣。合有變通之道,何以爲之?敢稟。傳曰,許遞。
兵曹口傳政事,以朴宗慶·金孝建爲都摠管,趙德潤·尹序東·李志淵·鄭東榦·張鉉宅爲副摠管,趙歧爲內禁將,李鍾英·柳民儉爲宣傳官。
李龍秀,以議政府領議政意啓曰,今日迎勅習儀時,三品以上,無端懸頉,應參不參者甚多,事體所在,萬萬未安,衆所共知老病實故外,令政院捧現告,施以從重推考,何如?傳曰,允。
李龍秀,以司饔院檢擧提調意啓曰,今十二日,仁政殿茶禮宴禮習儀後,西宴廳茶禮宴禮習儀,仍行於館所之意,敢啓。傳曰,知道。
朴宗琦,以兵曹言啓曰,今此迎勅動駕時,領軍之將,侍衛之職,當爲備員,而內禁衛將白東運,身病猝重,勢難供職,呈狀乞遞,不可遲待其差復,改差,其代及宣傳官未差之代,口傳差出,何如?傳曰,允。
朴宗琦,以兵曹言啓曰,文臣兼宣傳官朴齊聞,除授在外,過限不爲上來,依法典改差,何如?傳曰,允。
朴宗琦,以義禁府言啓曰,平安監司鄭晩錫狀啓內,順安縣令金魯喆,爲先罷黜,其罪狀,令攸司稟處事,啓下矣。金魯喆,自任所未及上來,依例發遣府羅將,所到處拿來,何如?傳曰,待待命拿囚,可也。
行上護軍曺允大疏曰,伏以臣,卽伏見吏曹享帖,則以臣塡差於社稷壇臘享大祭獻官矣,在臣分義,固當竭蹶趨承,以效駿奔之忱,而第臣自日前,偶觸風寒,重患輪症,從以宿癖闖肆其間,風邪外攻,頑痰內注,腰脊牽引,肢體痺麻,頭疼身熱,百骸交痛,宛轉床笫,昏囈不省。顧今病狀,萬無時日間蠢動之望,而誓戒在卽,末由趨詣,惶阨之極,萬萬罔措,玆敢疾聲呼籲於閔覆之下。伏乞聖慈,俯垂鑑諒,亟賜變通,以重享事,仍治臣瀆擾之罪,以肅朝綱焉。臣無任云云。答曰,省疏具悉。疏辭,令該曹改付標。
右參贊朴宗慶疏曰,伏以臣卽一滓穢之蹤,蟄伏訟愆,思效自靖,有除旨則必辭,有召命則必違,跡犯逋慢,罪難容貸,我聖上不惟不加威罰,乃降敦迫之敎,十行恩言,鄭重惻怛,臣雙擎拜誦,有淚如瀉,繼以惶懼震懍,歷累日而益無容措。卽接邸報夜下傳敎,又以臣無變動於飭敎之後,令政院知入,臣之情地,憫隘轉甚而已,臣之罪戾,孤負漸大而已,跼蹐徊徨,若窮無歸。噫,臣本無狀,貪戀爵位,冒居寵列,殆十年于玆,經訓所謂知進而不知退,知存而不知亡者,不幸近之矣。臣雖至愚,亦知其大小狼狽,早晩必至,而拔擢陶甄,天地之造也,眷顧仁愛,父母之恩也,惟其感激圖報之忱,頂踵磨放,固所自甘,湯火蹈赴,亦在不辭,妄欲自效於王臣盡瘁之義,而性本固滯,行多冥擿,爲人猜怒,積受齮齕,甚至於向日論臣者,無端盛氣,極意構誣,其所臚列喫緊,自有彈章以來,所未見所未聞,此非一朝一夕之故,而湛宗滅身之禍,迫在呼吸,倘非我殿下,洞察明辨,則爲虀爲粉,可以立俟,而恩被再造,幸保軀命,生死肉骨之恩,河海莫量。此生此世,所以欲報於殿下者,惟滅跡息影,置身田間,歌詠聖澤,以畢餘生,尙可爲不報之報,卽臣至願,斷斷此心,可質神明,然而休戚之地,何敢長往,只知有身而不知有國乎?此則亦不關於官職之有無也,人臣審於去就,世敎實重廉防,今若徒畏義分,拚棄四維,謂以聖眷如此,聖敎如此,職任閒漫異於權要,又如此,憑依寵靈,冒昧進身,則是不識人間有羞恥事也,豈忍爲此,豈忍爲此?危蹙之至,玆不得不將此情懇,更籲天閽。伏乞聖慈,憐臣苦衷,諒臣迷執,許解臣本兼之任,仍令勿置朝籍,以淸朝著,以快人心,千萬血祝。臣無任云云。答曰,省疏具悉。卿之慘被構誣之狀,予旣洞悉,前後昭晢,無復餘蘊,而且況卿之所藉手事予,予之所倚毗於卿者,不但卿處地自別而已,則豈有一毫近似於構捏之說,而卿乃深自引義,殆若奉身而去者乎?深爲卿萬萬慨惜也。今又悉諭衷曲如是,而卿猶不欲變動,則是卿自棄予也,予有何顔乎?予言止此,卿勿復以引義二字爲心,卽爲入來肅命。
行大司憲李相璜疏曰,伏以臣虛縻臺銜,已歷多日,而一向泯伏,不敢爲出膺之計者,臣於昔日忝在持憲,曾被永刊三司之嚴譴,臺端一步,已成鐵限,自是以後,或叨除命,輒蒙體諒,況風憲之長,地望特殊,實非如臣謭劣,所可擬議,參倚前衡,抗冒無望,而臣本尫羸喘喘,自少善病,重經喪威,內銷外鑠,氣轉衰落,疾益侵尋,不能以恒人自居,而忽自近日以來,重添風痰之祟,肩背洒淅,寒縮者時來攻心,肢節拘攣,流注者忽又遍體,目下症形,自房闥起居而不能自力,動須旁人,雖欲趨走爲恭,粗伸義分,勢實末由。臣方進退窮蹙,譴何是俟際,伏見吏曹名帖,以臣塡差於太廟臘享而誓戒在今夕矣,臣尤病思迫塞,不知所出,百無肖似,不堪任使,徒沐鴻私,濫躋崇班,磨放縻粉,不足以圖報萬一,而惟於筋力奔走之事,少效塵刹,卽臣區區初心也。況有國大典,祀享居先,廁跡於穆淸之地,效誠於祼獻之列,至榮在是,常分實然,顧何敢爲却顧占便之計哉?惟其床玆危綴,轉動無路,將興平日所自勉者,而未免孤負違繣,俯仰惶隘,又添一病,玆不得不忙綴短章,猥溷崇聽。伏乞聖慈,俯賜鑑諒,亟命該曹,變通臣獻官之任,仍許臣鐫改本職,俾全株諒,而若臣逋慢煩瀆之罪,亦令有司議勘當被之律,以昭法紀,千萬幸甚。臣無任云云。答曰,省疏具悉。疏辭,許令該曹改付標。
上在昌德宮。停常參·經筵。
王大妃殿誕日,大殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上奉朝賀·大司諫口傳問安。答曰,知道。世子宮,口傳問安。答曰,知悉。王大妃殿,單子問安。答曰,知道。
朴宗琦啓曰,行大司憲李相璜,執義柳鼎養未肅拜,掌令李允謙·李久源,持平李鐸遠呈辭,李應奎未署經,監察茶時之意,敢啓。傳曰,知道。
朴宗薰啓曰,事變假注書洪煥,身病猝重,勢難察任,今姑改差,何如?傳曰,允。
韓致應啓曰,藥房都提調·副提調,持湯劑來待矣。傳曰,封入。
李龍秀啓曰,吏曹郞廳來言,順安縣令洪順謨,兩司當爲署經,而諫院則雖已署經,憲府則只有掌令李久源一人,無以備員署經云。未署經外,未肅拜·呈告人員,竝卽牌招,以爲署經之地,何如?傳曰,一司除署經。
以校理金逌根,副校理金箕殷,修撰李羲準牌不進罷職傳旨,傳于李龍秀曰,只推。
朴宗薰,以兵曹言啓曰,今此迎勅擧動時,本曹堂上守宮及侍衛,當爲備員,而參知李憲琦在外未肅拜,令政院稟旨變通,仍令該曹,以在京無故人,口傳差出,待下批牌招,以爲備員之地,何如?傳曰,允。
朴宗薰啓曰,因兵曹草記,迎勅擧動時,本曹堂上,當爲備員,而參知李憲琦在外,令政院稟旨變通,仍令該曹口傳差出事,允下矣。合有變通之道,何以爲之?敢稟。傳曰,許遞。
李龍秀,以吏曹言啓曰,卽接內贍寺牒報,則以爲,勅使入京時,酒進排監造官,當爲擧行,直長呂東根,在喪未差之代,卽速變通差出云。內贍寺直長未差之代,口傳備擬以入之意,敢啓。傳曰,知道。
朴宗薰,以司僕寺一二提調意啓曰,兼內乘李鍾英,昨日政,移拜宣傳官矣。其代,令該曹口傳差出,何如?傳曰,允。
吏曹口傳政事,以申緯爲兵曹參知,沈存之爲內贍直長。
兵曹口傳政事,以具信喜爲內乘。
洪煥改差,代以尹豐烈爲事變假注書。
尹豐烈有頉,代以沈湜爲事變假注書。
朴宗薰,以都摠府言啓曰,今日入直內三廳武兼禁軍及軍兵等,當爲中日習射技放,而王大妃殿誕日相値,不得設行之意,敢啓。傳曰,知道。
李龍秀,以吏曹言啓曰,小農堡權管李煐名字,以煥改名,武科出身李渶名字,以澈改名事,俱爲告狀,竝令藝文館給帖,何如?傳曰,允。
李龍秀,以迎接都監言啓曰,本都監郞廳洪善謨,移拜外任矣。其代,刑曹佐郞宋奎熙差代,使之察任,何如?傳曰,允。
李龍秀,以迎接都監言啓曰,卽接儐使移文,則兩勅以爲世子宮封典親受,雖已停免,願爲一番瞻望,屢屢爲辭,故使任譯,以寒殿出臨之重難,連爲懇請,則到開城府,始爲聽從,百官見官禮,亦爲停免之意,敢啓。傳曰,知道。
李翼晉,以備邊司言啓曰,卽見咸鏡監司金履陽狀啓,則枚擧會寧府使吳載重牒呈,備陳開市時,八條弊端,仍以爲該府所在他衙門穀,換作元會付,就其耗條中折米,限五百石逐年別下,則少除市邑難支之弊,請令廟堂稟旨分付矣。開市八條之弊,誠如道倅臣所陳,合有釐救之方,而第今爲弊之本,不但彼人之不遵約束,卽係本邑之漸壞科條之致,而數十年來,尤見其年增歲加,今雖加劃穀物,以紓目下之弊,若使不治弊源,只救其末,則不出幾年,弊當如前,將不勝其隨弊隨救,而穀簿尾閭之歎,亦不可不念。先使之一遵約條,更無得一分違越,以爲釐救之本,而至若請劃一款,從後更議之意,分付,何如?傳曰,允。
李翼晉,以備邊司言啓曰,每當荐歉之歲,雖是尤甚之邑,三稅大同及免稅條,不得混入於停退者,蓋以惟正之供,事目至嚴,若非自上特敎,則本無以輕議低仰故也。今番海州等四邑,大小應納之竝許停退,非是稅大同之謂,而道臣,錯看關辭,竝入停退,已爲頒令於四邑云,故卽以大違法意,萬萬不當然之意,連加關飭,使之依例收納矣。卽見該道臣所報,則以爲,新舊應捧,旣令竝停故誤認以稅大同,亦當同停,遽爲發令停免,而今於歲窮民竭之後,還寢旣頒之令,追督已停之穀,則始緣不察,竟歸罔民,而勢有所行不得者,寧受不審之責,實無以到今更捧,亟爲論勘,特許還寢爲辭矣。四邑民情,旣知其萬萬爲悶,各般公納,雖許停捧,而至於田稅大同,初非與他條同停者,而錯認誤頒,使莫重王稅,混同停免,事未前有,萬萬未安,而第先已發令,到今還徵,則民事狼狽,已無可言,而銷刻之歎,自歸朝令,今不可以道臣之失,貽弊歉民。三稅大同及免稅條,仍令停退,道臣姑先從重推考,何如?傳曰,允。
上在昌德宮。停常參·經筵。
朴宗薰啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
傳于李龍秀曰,傳香承旨,馳詣宗廟·景慕宮,奉審摘奸以來。
韓致應啓曰,藥房副提調,持湯劑來待矣。傳曰,封入。
李翼晉啓曰,假注書韓發翼,身病猝重,勢難察任,今姑改差,何如?傳曰,允。
朴宗薰啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫金熙華,獻納李在璣,正言安尙默·金鎭,執義柳鼎養,掌令李允謙,李久源,持平李鐸遠牌不進罷職傳旨,傳于朴宗薰曰,只推。
韓發翼改差,代以鄭基譱爲假注書。
李龍秀,以弘文館言啓曰,校理金逌根,副校理金箕殷,旣有只推之命,竝卽牌招察任,何如?傳曰,允。
以校理金逌根牌不進罷職傳旨,傳于李龍秀曰,只推。
以慶尙監司金魯應狀啓,蔚山府民家失火事,傳于朴宗薰曰,聞甚矜惻,別爲慰撫事,廟堂分付。
李龍秀,以吏曹言啓曰,今日本曹褒貶坐起時,堂上,不可不備員,而參判洪羲臣未肅拜,令政院牌招,以爲同參開坐之地,何如?傳曰,允。
李龍秀,以侍講院言啓曰,兼文學李止淵,時無職名,令該曹口傳付軍職,何如?傳曰,允。
兵曹口傳政事,副司果單李止淵。
李龍秀,以禮曹言啓曰,今此勅行回還時,正朝節日,勢將遇於我境,當有差遣問慰官設宴之擧,而此時沿路廚傳之弊,不可不念,依今番冬至例,問慰官一員,令該曹以堂下守令假銜差出,御帖及禮單,照例磨鍊,齎付於伴送使之行,以爲從便擧行之地,何如?傳曰,允。
朴宗薰,以義禁府言啓曰,今此迎勅擧動時,各差備都事,當爲備員,出使都事尹宗圭,令該曹口傳相換,以爲分排之地,何如?傳曰,允。
吏曹口傳政事,禁府都事尹宗圭,掌苑奉事權中敏相換。
朴宗薰,以摠戎廳言啓曰,今十二月十六日,大駕詣慕華館迎勅時,環衛軍,因兵曹關,本廳標下餘軍一百五十名,別定將校十五人,領付于禁衛營之意,敢啓。傳曰,知道。
行工曹判書趙尙鎭疏曰,伏以郊館戒蹕,玉體罕康,震邸膺冊,賀儀將擧,臣民歡忭,中外惟均。仍伏念臣素抱痼疾,値此隆寒,一倍添劇,淹伏床笫,昏囈不省,此際伏見吏曹名帖,以臣塡差今二十日景慕宮臘享大祭獻官,其在駿奔之義,若有一分可强之勢,固當竭蹶之不暇,而第臣癖痞溏泄等症,迭發交攻,劇歇無常之外,最是目下切悶之祟,乳房腰腿,頑痰硬着,呼吸而撞觸,屈伸則酸疼,傴僂宛轉,作一籧篨,風寒失攝,感冒越添,頭痛苦㞃,支節麻木,寒熱交作,食飮全廢,加以痰火上升,鮮血吐咯,雖房闥之間,少有勞動,則喘息促急,眩瞀昏涔,殆欲垂盡,蓋此視蔭之景,沈淹膏肓,自是常理之所不免,決非時日之內,調息可治之症也。以今氣息形樣,雖尋常公役,尙難自力趨走,況可與論於升降拜跪肅敬將事之列哉?臣身顚踣,非敢暇恤,而莫重享禮,若或緣臣而失儀,則臣雖萬殞,何以少贖其罪乎?臣自篤老癃痼之後,凡於大小享事,屢煩呼籲,以丐變通者,誠以醜穢之症,齋沐無路,綿綴之力,收拾不得故也,豈敢爲一毫浮實之言,仰浼聰聽也哉?況此時瀆擾,極知其萬萬悚惶,而實狀如右,蠢動末由,玆敢冒萬死疾聲仰籲於紸纊之下。伏乞聖慈俯賜矜諒,亟許付標,以重享祀,仍治臣屢瀆之罪,以肅朝綱,千萬幸甚。臣無任云云。答曰,省疏具悉。疏辭,許令該曹改付標。
平安監司鄭晩錫疏曰,伏以惟天惟祖宗,默垂眷佑,聖體康寧,慈候平復,震邸之寶冊光膺,東朝之瑞甲重回,景命永鞏於磐泰,純嘏克享於岡陵,大小慶忭,匝域惟均。仍伏念方岳重任也,關西重藩也,兵燹饑癘,又是極艱之會也,値此極艱之會,而處於重藩重任,決非疎闇如臣,褊滯如臣者,所可一半分堪承。故向者冒陳血懇,仰冀鞶褫,未蒙體諒,反辱恩批,臣誠怵分畏義,冒沒蹲據,居然已歲且周矣。間經無限搶攘,許多酬接,而識不足以應變,才不足以濟艱,冥擿而顚倒,牽架而紕繆,自朝至暮,無時非孤負,由近及遠,無處非僨誤,反躬循省,滿心悸恐。卽見儒臣洪羲瑾筵奏,以戶布事,大加詆斥,其曰自上欲行之,必廣詢博採,然後始可出令,今以一道臣意見,率爾擅斷,有非敬邦憲謹職分之意云者,何其危怖之甚也,夫不敬邦憲,不謹職分,已是罔赦之案,而況其爲人臣而擅行人主之所不可行者,是何等大罪大惡也?臣自聞此語,心肝竝墮,毛骨俱竦,亟欲鑽地而不能得也。臣方縮伏戰慄,恭俟重勘,而第其本事,有不然者,玆不得不抗顔自列,臣罪至此,尤合萬殞。蓋本道,自昨冬以來,死亡相續,流散不絶,村閭則太半是空戶,軍伍則太半是虛籍,如非刻木束芻,誠難準額充疤,而黃白隣族之弊,必將罔有紀極。方切焦遑罔措之際,伏承六月初一日所下傳敎,六條軫恤,十行布諭,辭旨懇惻,逈出尋常,而尤眷眷於黃白之冤徵,懷保之聖德,藹如陽春,明見之睿知,昭乎赫日,臣誠欽仰攢祝,而其在對揚之道,罔敢怠忽,罔敢因循,行關嚴飭於道內列邑,凡係黃白之冤徵者,十分詳査,一切蠲免,而其代定收布之方,則鄕將校院之納賂收帖者,收括汰定,不然則試依宣·龜·朔·昌·碧·楚·渭等邑例,竝行戶布之法,兩條中,聚會民人,詢問便否後,報來之意,有所知委矣。及見各邑所報,或可或否,參差不一,有不可强令行之,故戶布及汰定兩條,竝令破計,當初關問,便作一場閑商量,而但一道經用,終不可都廢,各軍納布,終不可全闕,晝度夜量,計窮思竭,誠不知其何以措處也。第念本道軍丁,例自該里代定,而近來人心,避軍役如避惡疾,每値闕額,必疤虛名,而其番布,則自該里,收斂納官,官亦只責其布之盈縮,不問其人之虛實,是以各邑各里,必有軍錢之留儲,役田之設置,放債收稅,備納虛名之布,而若無錢與田,則毋論大小民人,逐戶均徵,每戶一年所徵,多或至十餘兩,少不下五六兩,乃是一道通行之規也。見今各邑納布軍虛額,都數七萬四百四十七名,未必皆今番搶攘之逃故,太半是積年彌縫之虛僞,而闖此黃白査抄之時,混歸一套,妄希全脫,不意兵荒之劫運,反作奸濫之倖會,此若囫圇無別,則誠非核實之政,亦無支用之道。故就各邑虛額都數中,折半或三分一,量宜權減,而破分外,仍又不足者,此莫非向所云積年彌縫,里戶收斂之數,將欲使各該里,曉諭民人以其戶口,以其田結,以其軍根,錢與田,依倣前規,均排收納,以待來後之收丁充額,若其時存實額,則竝依式徵布而枚擧,此由申報廟堂,遲待其回題發落,尙未得布令施行,其本事顚末,不過如斯而已,此何嘗彷彿於戶布耶?戶布者,打破軍丁疤定之法,而逐里計戶,戶收一疋布之謂也。今此時存實丁之收布,依舊例也,折半虛額之斂錢,因舊俗也,有何別般大更張大變革之擧,而彼儒臣之驅勒爲說,乃至於斯耶?惟彼許多名虛額,未論其舊虛新虛,一竝蠲蕩,則營邑經用之爲無麪不飥者,其勢不得不仰請給代,而竊惟內外蓄儲,到處匱竭,多少財貨,無路拮据。且況本道之田賦軍布,盡付本道而無所補於國家經費,則本道需用之若大若小,當自本道區處,而不當貽憂於國家,故不敢固請給代,必欲從便取辦,其爲計誠拙且苟矣,而豈謂遭此罔極之言,罹此難貰之罪耶?祗緣臣根植孤弱,最易敲撼,言行蔑裂,未見孚信而然也。臣實自取,但當自反而自悼,更何足呶呶較辨哉?人言峻嚴,負犯深重,嶺海誅殛,惟命是俟,官職去就,非所暇論,而惟其留在灣府之時,得聞此報,延勅在卽,言私末由,淟涊度日,黽勉視務,今始冒入文字,仰瀆崇嚴。伏乞天地父母,俯賜鑑諒,亟削臣職,仍勘臣罪,以振法紀,以謝人言焉。臣無任云云。答曰,省疏具悉。卿不必過引,況大臣筵奏,尤無可引之事?勿辭察任。
副校理金箕殷疏曰,伏以臣見叨之職,卽是宿硏,況又在逖違之餘,何敢爲控辭之計,而第臣老父,年來善病,雖在常時,安日恒少,近因寒威之猝遽,越添感冒之重毒,閱旬沈苦,諸症迭發,一日之內,寒熱無常,朝晝之頃,症形隨異,頑痰結塞,呼吸喘急,食飮全却,眞元大下,精神昏眩,氣息綿綴,非但時日之間,差完未易。顧今目下情理,焦迫罔措,藥餌所須,扶護諸節,臣方躬視而親執,實難暫捨而少離,庚牌荐降,承膺無路,分義都虧,悚惶冞增,與其徒懷嚴畏,坐犯違傲之罪,毋寧冒陳情私,庶蒙體諒之恩,故玆敢略控悶迫之懇,仰籲聽卑之天。伏乞聖慈,俯垂矜察,特賜鐫改臣所帶之職,俾得安意救護,仍治臣瀆撓之罪,以肅朝綱,千萬幸甚。省疏具悉。爾其勿辭救護。
上在昌德宮。停常參·經筵。
藥房都提調韓用龜,提調金羲淳,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
世子宮口傳問安。答曰,知悉。
李龍秀啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
朴宗琦啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
韓致應啓曰,藥房副提調,持湯劑來待矣。傳曰,封入。
朴宗琦啓曰,假注書鄭基譱,時無職名,令該曹依例付軍職,使之冠帶常仕,何如?傳曰,允。
傳于李龍秀曰,吏兵房承旨,持褒貶啓本入侍。
柳河源啓曰,卽伏見京畿監司李存秀守令褒貶啓本,則坡州牧使趙應鉉之鉉字,誤以玹字書塡,事甚未安,該道臣,推考,何如?傳曰,允。
傳于朴宗薰曰,嫌不進與左副承旨許遞,前望單子入之,待下批牌招察任。
承旨前望單子入之,任厚常·柳河源落點。
朴宗薰啓曰,明日動駕時,承旨當爲備員,而右承旨任厚常在外,何以爲之?敢稟。傳曰,許遞,前望單子入之。
承旨前望單子入之,徐能輔落點。
李龍秀啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫金熙華,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于李龍秀曰,只推。
傳于朴宗琦曰,明日動駕時,別侍衛,令次堂擧行。
朴宗薰啓曰,明日大駕詣慕華館,入幕次後,王大妃殿·惠慶宮·嘉順宮問安,何承旨進去乎?敢稟。傳曰,左副承旨進去。
傳于柳河源曰,向批已悉予心,意謂見此必當怳然而悟,不俟駕屨,至今待之,不見變動,是何道理,是何分義?右參贊朴宗慶,卽爲牌招,嚴飭肅命。
李龍秀啓曰,凡狀啓之不得以假都事替行,例也,而平安監司鄭晩錫,謂以人言峻發,廢却公務,以假都事替行,事甚未安。原狀啓,係是守令罷黜,雖不得不捧入,而該監司不可無警,推考,何如?傳曰,允。
以平安假都事金基豐狀啓,龍川府使李祐植,暗行御使,旣已封庫,依例罷黜事,傳于朴宗琦曰,令該曹口傳差出,催促下送。
吏曹口傳政事,以崔命健爲龍川府使。
傳于朴宗琦曰,明日出宮內門路,以協陽門爲之。
傳于柳河源曰,日寒如此,輕囚放釋,遣宣傳官,流丐人摘奸以來。
李龍秀,以義禁府言啓曰,明日擧動時,各差備都事,當爲備員,而新除授參下都事權中敏,與同義禁金愚淳,有娚妹應避之嫌,權中敏,令該曹口傳相換,以爲分排之地,何如?傳曰,允。
吏曹口傳政事,禁府都事權中敏,司饔奉事韓用鎬,相換。
柳河源,以奎章閣言啓曰,景慕宮·望廟樓,今望奉審無頉之意,敢啓。傳曰,知道。
柳河源,以吏曹言啓曰,奉常寺主簿成老鎭,受由過限不上來,依例改差,何如?傳曰,允。
柳河源,以吏曹言啓曰,武科崇祿李永植名字,以一植改名,武科出身李永郁名字,以浚郁改名事,俱爲告狀,竝令藝文館給帖,何如?傳曰,允。
柳河源,以迎接都監言啓曰,卽接儐使移文,則勅使明日入京,軍令,以卯刻書出云矣,敢啓。傳曰,知道。
柳河源,以迎接都監言啓曰,卽接儐使移文,則勅使齎來賜物,別定差使員,慶安察訪黃萬齡,先送都監矣,令尙衣院官員,呈納承政院之意,敢啓。傳曰,知道。
朴宗薰,以戶曹言啓曰,時御所內各司雨漏處,每於四季朔,看審修改,而時値隆冬,依近例待明春擧行,何如?傳曰,允。
朴宗琦,以備邊司言啓曰,卽見慶尙監司金魯應狀啓,則以爲,三等邑尤甚面里中,至貧窮最無依之民,趁歲前從便救恤,不煩公穀,請行私賑處,竝依報許施,而慈仁等邑·驛鎭·四十八處,公賑穀物,就道內備局軍作及三賑各穀中二萬石,常賑米一千石,太四千石,租麰合六萬五千石,都合九萬石,特令許劃,空名帖五百張,亦爲劃下事,竝請令廟堂稟旨分付矣。以今請穀之數,較諸執災之摠,九萬石賑資,雖涉過多,第今開賑邑鎭,至爲四十八處,則容入穀物,不得不姑從優厚,其勢固然,況此所請,卽是假令,而未必是一一停當者,用後有餘,則自可還錄。軍作三賑常賑,各穀合九萬石,依狀請許劃,空名帖則以四百張成送,何如?傳曰,允。
朴宗琦,以兵曹言啓曰,今十二月十七日,武臣堂上祿試射日次,而勅使在館,不得設行,待回還後,無故日退行之意,敢啓。傳曰,知道。
柳河源,以議政府三公意啓曰,今壬申年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
朴宗琦,以中樞府言啓曰,本府郞廳及醫員錄事等今壬申年秋冬等褒貶,當爲等第,而領中樞府事臣李時秀,有身病,判中樞府事臣徐龍輔在外,限內不得磨勘之意,敢啓。傳曰,知道。
柳河源,以敦寧府言啓曰,府郞廳等今秋冬等褒貶,當爲磨勘,而以領事身病,不得爲之之意,敢啓。傳曰,知道。
柳河源,以忠勳府言啓曰,本府今壬申年秋冬等褒貶,當爲磨勘,而有司堂上不備,限內不得爲之之意,敢啓。傳曰,知道。
柳河源,以儀賓府言啓曰,本府郞廳今壬申年秋冬等褒貶,當爲磨勘,而堂上不備,限內不得爲之之意,敢啓。傳曰,知道。
柳河源,以吏曹言啓曰,曹所屬司饔院·宗簿寺官員等矣今壬申年秋冬等褒貶,當爲等第,而司饔院則都提調身病,宗簿寺則提調出疆,竝不得限內磨勘之意,敢啓。傳曰,知道。
柳河源,以禮曹言啓曰,各陵·殿·園·墓,本曹郞廳,四學童蒙敎官,通禮院·典牲署·圖畫署官員等今壬申年秋冬等褒貶,等第以入,而宗廟署·社稷署·景慕宮·弘文館·藝文館·春秋館·承文院·奉常寺·成均館·掌樂院·東西氷庫·東西活人署·禮賓寺·觀象監·內醫院·司譯院·典醫監·惠民署,東·南關王廟官員等褒貶,各其司領事都提調·提調及堂上有故,不得一時磨勘之意,敢啓。傳曰,知道。
柳河源,以奎章閣言啓曰,本閣今壬申年秋冬等褒貶,當爲磨勘,而提學二員,直提學二員,直閣·待敎未差,不得擧行,外閣褒貶,亦不得爲之之意,敢啓。傳曰,知道。
柳河源,以弘文館領館事意啓曰,今秋冬等本館褒貶,當爲等第磨勘,而以大提學不備,限內不得爲之之意,敢啓。傳曰,知道。
朴宗薰,以戶曹言啓曰,本曹郞廳及所屬各司官員今壬申秋冬等褒貶,依前例磨鍊以入,而軍資監·濟用監·司䆃寺·內資寺·長興庫·平市署,因都提調·提調有故,不得磨勘。去春夏等褒貶時,軍資監·司宰監·內資寺·長興庫,因都提調·提調有故,限內不得磨勘矣,今則其時官員,已多遷轉,難以考績,依近例蕩滌,何如?傳曰,允。
朴宗薰,以戶曹言啓曰,今秋冬等所屬各司褒貶啓本中,東部都事韓景履,與判書臣南公轍,爲娚妹相避,參判臣李壽咸,參議臣南履翼,同爲磨勘以入之意,敢啓。傳曰,知道。
朴宗薰,以宣惠廳都提調意啓曰,本廳郞廳等今壬申秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
柳河源,以耆老所言啓曰,本所堂上,多有身病,無參坐之人,今壬申秋冬等褒貶,限內不得磨勘之意,敢啓。傳曰,知道。
柳河源,以禮曹言啓曰,今此本曹秋冬等褒貶時,通禮院官員啓本中四處,典牲署官員啓本中一處,刀擦之意,敢啓。傳曰,知道。
朴宗琦,以兵曹言啓曰,本曹今壬申年秋冬等褒貶,等第磨鍊以入,而曹所屬軍器寺·司僕寺,訓鍊院部將·津渡別將等褒貶,因各其司提調及堂上有故,不得一體磨勘之意,敢啓。傳曰,知道。
朴宗琦,以兵曹言啓曰,本曹今壬申年秋冬等褒貶啓本中,刀擦二處之意,敢啓。傳曰,知道。
朴宗琦,以都摠府言啓曰,本府郞廳及部將等今壬申年秋冬等褒貶,當爲磨勘,而都摠管朴宗慶未肅拜,限內不得設行之意,敢啓。傳曰,知道。
朴宗琦,以訓鍊都監都提調意啓曰,本局從事官·禁松參軍及諸將官等今壬申年秋冬等褒貶,當爲等第,而都提調臣李時秀以身病,限內不得磨勘之意,敢啓。傳曰,知道。
朴宗琦,以禁衛營都提調意啓曰,本營從事官及諸將官今壬申秋冬等褒貶,當爲等第,而臣載瓚有身病,限內不得磨勘之意,敢啓。傳曰,知道。
朴宗琦,以御營廳言啓曰,本廳從事官及諸將官今壬申年秋冬等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
朴宗琦,以濬川司都提調意啓曰,本司都廳及郞廳今壬申年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
柳河源,以工曹言啓曰,今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
刑曹參判李志淵疏曰,伏以臣之八耋老母,近以感冒風寒,委頓床席,轉側須人者,已有月餘矣。重以日候不調,宿感添傷,元氣日下,寒熱交作,有時輒劇,全無省覺,一日之間,少不下數三次昏窒,情私焦灼,已無可言,症形十分危惡,決不可諉之於尋常輪行之祟,而目今所見,實有晷刻難保之慮,日事藥餌,有加無減,臣左右扶將,勢不可以食息之暫離。臣之見帶秋官佐貳之職,實無理繁聽訟之暇,而有時少歇,間或赴坐矣,今又摠管新除,忽下於候班進參之日,雖不得不隨牌肅謝,而第値動駕隔日,守宮特點,又在於此際,臣以此情地,奔走供職,實無其望,惶懍悶阨,轉益罔措,玆敢忙構短章,仰瀆崇嚴。伏乞聖慈,俯賜鑑諒,亟遞臣本兼之職,以便救護,仍治臣瀆擾之罪,以肅朝綱,千萬幸甚。臣無任云云。答曰,省疏具悉。卿其勿辭救護。
壬申十二月十五日辰時,上御熙政堂。吏兵房承旨持褒貶啓本入侍時,左承旨朴宗薰,同副承旨李龍秀,記事官朴來謙,假注書鄭基譱,記注官朴思彦,別兼春秋李紀淵,以次進伏訖。上曰,啓本入之。少頃,開坼還下。龍秀曰,卽伏見諸道今秋冬等褒貶啓本,則江原監司李好敏,黃海監司韓用鐸,咸鏡監司金履陽,守令無一人居中居下,京畿監司李存秀,公忠監司元在明,全羅監司朴崙壽,平安監司鄭晩錫,無一人居下,殊無嚴明殿最之意,竝推考警責,何如?上曰,依爲之。出擧條宗薰曰,卽伏見諸道今秋冬等褒貶啓本,則開城留守柳相祚,京畿水使白東遠,公忠水使李謙會,黃海兵使徐春輔,黃海水使柳和源,統制使吳載光,邊將無一人居中居下,江華留守洪義浩,平安兵使李元植,南兵使柳相亮,北兵使朴宗柱,邊將無一人居下,殊無嚴明殿最之意,竝推考警責,何如?上曰,依爲之。出擧條仍命退,承史以次退出。
上在昌德宮。停常參·經筵。
大駕,詣慕華館,入幕次後,王大妃殿·惠慶宮·嘉順宮,遣承旨問安。答曰,知道。還詣仁政殿,入幕次後,內閣·政院·玉堂·藥房·朝廷二品以上·六曹堂上口傳問安。答曰,知道。還內後,內閣·政院·玉堂·藥房口傳問安。答曰,知道。
韓致應啓曰,藥房都提調·副提調,持湯劑來待矣。傳曰,封入。
柳河源啓曰,臣河源,今日館所問安進去,下直之意,敢啓。傳曰,知道。
朴宗琦啓曰,司僕寺內乘來言,捲窓,取稟。傳曰,捲窓。
柳河源啓曰,臣承命馳詣館所問安,則上副勅以爲,俄間別遣近侍,如是勞問,極爲感謝云矣,敢啓。傳曰,知道。
傳于朴宗琦曰,侍衛軍兵,毛具。
朴宗琦啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
韓致應啓曰,明日大駕,詣館所,入幕次後,王大妃殿·惠慶宮·嘉順宮問安,何承旨進去乎?敢稟。傳曰,左承旨進去。
傳于柳河源曰,明日出宮內門路,以協陽門爲之。
朴宗琦啓曰,臣敬奉聖敎,馳往義禁府,則時無見囚,故仍詣典獄署,取閱囚徒案,則御寶僞造罪人六名,結案罪人一名,殺獄罪人二十四名,殺獄干犯罪人二名,印信僞造罪人一名,大將牌偸竊罪人一名,俱是重囚,故竝爲仍囚,其餘各司雜犯,欺人偸賣,潛屠發賣,他錢不報,作拏府內,別肉犯禁罪人韓光植等十六名,罪名旣係輕囚,故竝依傳敎,放送之意,敢啓。傳曰,知道。
宣傳官徐章輔書啓,臣於當夜,伏奉政院所下聖敎,以流丐摘奸事,馳往城內西部各字內,逐廤詳審是白乎則,中方木橋結幕一處流丐十五名,廣通橋上邊一幕三十二名,該橋下邊二十八名,布廛屛門一幕二十名,合四處爲九十五名是白乎所,臣見面細問,則渠輩所告內,今姑無凍病是白乎乃,最是難得者,掩身之空石,故地氣冷侵,實爲難堪是如爲白齊。傳曰,令漢城府卽爲題給。
宣傳官徐翯淳書啓,臣以流丐摘奸事,伏奉政院所下聖敎,自孝經橋上下周回看審是白乎則,孝橋下北邊只有一幕,而名數,則爲四十三名,姑無病凍之患,而爲先得覆空石,則可免地氣冷逼之端是如爲白齊。傳曰,令漢城府卽爲題給。
朴宗琦,以兵曹言啓曰,今十二月十七日,館所擧動時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依癸亥年例磨鍊。
朴宗琦,以兵曹言啓曰,在前迎勅動駕時,雲寶劍受點人員,例爲仍用於館所動駕時及送勅時矣。今亦依此擧行,何如?傳曰,允。
朴宗琦,以兵曹言啓曰,在前館所接見勅使時,別雲劍·別軍職,信箭宣傳官·承傳宣傳官各一員,侍衛寶劍及兵曹堂上郞廳各一員,承傳宣傳官·挾輦軍,隨入大門內,其餘侍衛及槍禁軍倭槍手,大門外留駐,交龍旗,作門外留駐矣。今亦依此擧行,何如?傳曰,允。
朴宗琦,以禁衛營言啓曰,迎勅時,北作門擧行後,只率旗鼓,移陣於石橋上,大駕還宮時祗迎,自有前例,而今日臣,不善周旋,未及於祗迎處所,惶恐待罪之意,敢啓。傳曰,勿待罪。
徐能輔,以承文院都提調意啓曰,勅書一道,誥命一道,提調一員陪進,奉安于禮曹奉安閣後,仍行奉審之意,敢啓。傳曰,知道。
徐能輔,以迎接都監言啓曰,勅使入迎恩門幕次後,以酒果饌品各一盤傳給,兩勅皆以爲,此是國王所賜,小許飮之,至於果盤,入給館所云,而通官·跟役等處,亦以酒肴分饋之意,敢啓。傳曰,知道。
徐能輔,以迎接都監言啓曰,勅使到紅箭門家丁十八名,使之落後,先入館所之意,敢啓。傳曰,知道。
徐能輔,以迎接都監言啓曰,勅使來入館所矣,敢啓。傳曰,知道。
徐能輔,以迎接都監言啓曰,勅使旣入館所,各色郞廳,輪回入直之意,敢啓。傳曰,知道。
徐能輔,以迎接都監言啓曰,勅使館所茶啖,依例排入之意,敢啓。傳曰,知道。
徐能輔,以迎接都監言啓曰,勅使歇所,茶啖入饋之意,敢啓。傳曰,知道。
徐能輔,以迎接都監言啓曰,通官等賜茶床,分入各房之意,敢啓。傳曰,知道。
徐能輔,以迎接都監言啓曰,卽者差備譯官來言,副勅,往上勅房云矣,敢啓。傳曰,知道。
壬申十二月十六日卯時,上詣慕華館,迎勅擧動入侍時,行都承旨韓致應,左承旨朴宗薰,右承旨徐能輔,左副承旨朴宗琦,右副承旨李龍秀,同副承旨柳河源,記事官朴來謙,假注書鄭基譱,事變假注書沈湜,記注官文養老,別兼春秋李紀淵,以次侍立。通禮,跪啓請外辦,上具翼善冠·衮龍袍,乘駕轎,出宣化門。致應進前奏曰,請來譯官先送之意,敢達矣。上曰,唯。由協陽門·肅章門·進善門·敦化門,仍進發出崇禮門,至慕華館,降轎御幕次後,問安勿爲之事。出駕前下敎勅書上龍亭,通禮,跪啓請出次。上出次,通禮,跪啓請鞠躬,上鞠躬興平身。通禮,跪啓請乘轎,上乘轎進發,入崇禮門,由敦化門·進善門,至仁政門外,降轎乘輿,入仁政門,御小次。敎曰,勅行來到何處,速速知入。少頃,勅書至,上出次鞠躬,勅書奉安殿上後,上行禮陞殿,受勅如儀,仍由殿南西夾門,降自西階,入小次。勅使,亦由東階入幕次。上遣史官問安,湜承命出問安訖,上仍詣殿內。御前通事李廷奎·李龍秀,譯官通事金在洙·金漢泰·金達三·金權等,往請勅使,上副勅,自殿東夾門入。上命御前通事,請行再拜禮,廷奎等回奏曰,上副勅,以不敢當之意,固辭矣。上又敎曰,是禮也,不敢從命之意,更爲往傳也。廷奎等,以上副勅,又爲固辭之意,回奏。上又敎曰,賓主初見,禮不可廢,況僉大人,奉皇命遠臨,敢不如儀,以此往傳。廷奎等回奏曰,上副勅,願行揖禮矣。上又敎曰,大人有命,不敢不從,當行揖禮,而拜無交拜之禮,則揖亦不可以交揖,主人先揖,大人答揖,以此往傳。廷奎等回奏曰,上副勅,依敎爲之云矣。仍行揖禮,禮畢,上曰,皇上氣候,若何?以此往傳。廷奎等回奏曰,上副勅以爲,出來時,皇上氣候萬安云矣。請就椅後,上曰,諸王貝勒安否,何如?以此往傳。廷奎等回奏曰,皆安云矣。上曰,小邦所被皇恩,與天無極,每有控告,輒蒙準施,而今玆儲嗣冊封之請,不循常例,特旨允許,恩敎鄭重,榮寵曠絶,格外賞賜之物,如是便蕃,海外偏邦,何以得此?況遠勞使華,卽宣誥命,一國上下,歡欣感祝,惟有北望攢手而已,以此往傳也。廷奎等回奏曰,貴國有慶,誠不勝攢賀,而當以國王感謝之意,歸告皇上云矣。上曰,世子之郊迎受誥,在禮卽然,而僉大人,曲加體諒,以其迎候拜跪之節,非沖年所可行,特許停免,此莫非仰體皇上德意,隨事軫念之致,尤萬萬感幸矣,以此往傳。廷奎等回奏曰,世子旣在沖齡,無以奉瞻,誠爲悵然云矣。上曰,僉大人,光臨海外,專爲小邦冊禮之事,凡於接待之道,尤當敬謹,而小邦事力未逮,沿路凡百,必不成樣,極爲愧歎矣,以此往傳也。廷奎等回奏曰,沿路接待,極其豐厚,無物不備,實爲感謝,當以此意,歸告皇上云矣。上曰,昨聞副勅大人,有病患矣,今則加減,何如?龍秀回奏曰,一時微恙,今已快差,又荷遣近侍存問之恩,尤極感謝云矣。上曰,向因小邦,有潢池之弄,以致上國邊境備警之擧,此亦小邦貽憂上國之一端,其爲悚蹙,何可盡言?畢竟小醜之旋卽勦滅,莫非上國威武所曁,到底感祝之意,爾其往傳。廷奎等回奏曰,西賊殄滅,爲貴國甚幸,而敎又及此,謹當歸告皇上云矣。上曰,天氣正寒,日勢向晩,數器茶果,亦已備待,請進茶之意,爾其往傳也。廷奎等回奏曰,旣荷盛念,不敢固辭云矣。進茶畢,上曰,通官以下賜茶,何如?以此往傳。廷奎等回奏曰,依敎爲之云矣。上曰,進饌,何如?以此往傳。廷奎等回奏曰,連荷軫念,謹當盡食云矣。上曰,僉大人今日之行,在小邦,榮感極矣,物雖菲薄,意則勤摯,惟願僉大人,勿以不腆而却之,盡其醉飽,以慰此區區情悃爲望之意,往傳也。廷奎等回奏曰,曲念如此,尤爲感謝云矣。上曰,一酬一酢,賓主之禮,而顧此酒戶不寬,未能多酌,僉大人幸賜恕諒,更進數爵,以畢今日之歡爲望之意,往傳也。廷奎等回奏曰,旣醉且飽云矣。上曰,通官以下,賜饌,何如?爾其往傳也。廷奎等回奏曰,不安云矣。上曰,送饋館所,使之安意食之好矣。宴禮畢,上曰,僉大人跋涉之餘,勞憊必多,在此敍禮,雖甚欣幸,移時挽留,亦所不安,明當進詣館所,躬探起居,願僉大人,過夜平安之意,往傳也。廷奎等回奏曰,旣承明日躬臨之敎,可以欣幸奉拜云矣。下椅行揖禮,上由殿南西夾門,降西階,勅使,由殿南東夾門,降東階,相揖畢,上乘輿出仁政門,由肅章門·協陽門,入宣化門還內。諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂翌日口傳問安。答曰,知道。世子宮口傳問安。答曰,知悉。大殿·朝廷二品以上·六曹堂上·奉朝賀·大司諫單子問安。答曰,知道。
大駕,詣館所,入幕次後,內閣·政院·玉堂·藥房口傳問安。答曰,知道。
王大妃殿·惠慶宮·嘉順宮,遣承旨問安。答曰,知道。還內後,內閣·政院·玉堂·藥房口傳問安。答曰,知道。
藥房都提調韓用龜,提調金羲淳,副提調韓致應啓曰,郊館迎勅,冒寒勞動,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
朴宗琦啓曰,來二十一日,朝參日次矣,敢稟。傳曰,停。
徐能輔啓曰,來二十一日輪對日次矣,敢稟。傳曰,當次人受點,後日次待令。
朴宗琦啓曰,司僕寺內乘來言,捲簾毛帳,取稟。傳曰,捲三面。
韓致應啓曰,藥房三提調,持湯劑來待矣。傳曰,封入。
徐能輔啓曰,宰臣右尹李文會,今日館所問安進去,下直之意,敢啓。傳曰,知道。
傳于朴宗琦曰,侍衛軍兵,毛具。
朴宗薰啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
徐能輔啓曰,宰臣右尹李文會,馳詣館所問安,則上副勅以爲,旣遣中使,賜以珍饌,器器可食,當齎去,又遣宰臣,感謝無已云矣,敢啓。傳曰,知道。
以慶尙監司金魯應狀啓,居昌府使李大遠,暗行御使,旣已封庫,依例罷黜事,傳于韓致應曰,令該曹口傳差出,卽爲下送。
吏曹口傳政事,以尹彝鉉爲居昌府使。
兵曹口傳政事,副護軍單李魯益。
徐能輔,以禮曹言啓曰,今此王世子冊封受勅翌日陳賀,諸道所封箋文中,南兵使柳相亮,以應封官兼別軍職,故各爲封箋矣。一體看審封入之意,敢啓。傳曰,知道。
朴宗薰,以漢城府言啓曰,因宣傳官流丐摘奸書啓,空石,令漢城府卽爲題給事,命下矣。卽報賑恤廳,亦爲申飭各該府,使之一一分給之意,敢啓。傳曰,知道。
徐能輔,以迎接都監言啓曰,勅使入京第三日,大臣請行茶禮一款,前已草記蒙允矣。明日乃是勅使入京第三日,大臣茶禮,依例請行之意,敢啓。傳曰,知道。
徐能輔,以迎接都監言啓曰,卽者副勅,以生地黃六兩,麥門冬三兩去心,共搗極爛,爲丸如梧桐子大以來之意,小紙書出,故作丸以給之意,敢啓。傳曰,知道。
徐能輔,以迎接都監言啓曰,卽者差備譯官來言,上副勅,共登明雪樓云矣,敢啓。傳曰,知道。
徐能輔,以迎接都監言啓曰,卽者差備譯官來言,副勅以爲,明雪樓所揭前後勅使詩律,謄書以來云,故依其言,謄書以給之意,敢啓。傳曰,知道。
徐能輔,以迎接都監言啓曰,卽者差備譯官來言,副勅,往上勅房云矣,敢啓。傳曰,知道。
徐能輔,以迎接都監言啓曰,卽者差備譯官來言,上勅,往副勅房云矣,敢啓。傳曰,知道。
敎中外大小臣僚耆老軍民閑良人等書。王若曰,闡邦休於鴻圖,儲位豫建,攀皇恩於鳳綍,使華臨宣,式表同歡,用申誕告,念寡躬纘重熙之緖,幸冢嗣膺一索之休,殷家毓長發之祥,猗歟,三宗之積累,周邦協篤生之慶,展也一人之元良,日表天章,譽夙著於英睿,星輝海潤,望已屬於謳謌。玆以固本之宏謨,爰擧升儲之盛典,禮成貳極,應皇祖龍飛之期,光增少陽,符聖考虹流之歲,尺衣漸長,奚但供殿宮含飴之歡?德器儼成,可以托宗祧主鬯之重。雖遠圖莫如早建,已定號於東闈,然丕冊未敢自專,遂陳請於上國,迺者字小之德,侈以錫命之恩,荷寵光於宣綸,建爾元子,分珍品於在笥,貺之中心,星槎臨析木之躔,皇靈遠曁,景籙啓磐石之業,邦命愈新,而朝野歡聲之普騰,肆昕庭賀儀之誕擧,頒十行渙汗之號,承華凝祥,副八域延頸之情,綿瓞播頌,此誠皇天祖宗之攸佑,思與寰海人民而同休。於戲,燕翼詒謨,嘉誨益勉於遇物,龜疇斂福,至化咸囿於錫民,故玆敎示,想宜知悉。藝文提學金啓洛製進。
壬申十二月十七日辰時,上詣館所,擧動入侍時,行都承旨韓致應,左承旨朴宗薰,右承旨徐能輔,左副承旨朴宗琦,右副承旨李龍秀,同副承旨柳河源,記事官朴來謙,假注書鄭基譱,事變假注書沈湜,記注官申翊修,別兼春秋李紀淵,以次侍立。通禮,跪啓請外辦,上具翼善冠·衮龍袍,乘輿出宣化門。藥房都是調韓用龜,副提調韓致應,進前奏曰,日氣甚寒,連日勞動,聖體,若何?上曰,一樣矣。出協陽門,通禮,跪啓請降輿乘輦,上降輿乘輦,由肅章門·進善門,出敦化門,進發至館所中門外,降輦乘輿,入幕次。命來謙奉御帖往傳。來謙回奏曰,兩勅以爲,御帖則不敢受,少間當面致固辭之意云矣。上仍步出幕次,入宴大廳中門內,勅使降階,讓先陞。上敎曰,大人當先陞,主人不敢先陞,以此意往傳也。廷奎等回奏,上副勅固辭之意,三讓後,仍同陞至西宴廳。遣通事,請拜禮,廷奎等回奏曰,當行揖禮云矣。揖禮訖,仍就椅。上曰,昨日雖得奉接,未能從容,終宵耿耿,至今不已,日氣甚寒,館宇疎冷,僉大人,夜來起居,何如?以此往傳。廷奎等回奏曰,館宇淨潔,飮食豐備,眠睡穩便,請勿過慮云矣。上命問上副勅年紀。廷奎回奏曰,上勅年紀四十九云矣。龍秀回奏曰,副勅年紀三十六云矣。上命請行茶禮。廷奎等回奏曰,盛念如此,謹當隨賜盡食云矣。茶禮畢,上曰,通官以下,賜茶,何如?以此往傳。廷奎等回奏曰,依敎爲之云矣。仍命請行宴禮。上曰,宴禮節次,速速擧行。宴禮畢,上曰,通官以下,賜饌,何如之意,往傳。廷奎等回奏曰,不安云矣。上曰,小邦偏被皇恩,視同內服,前後賤价之朝京,輒蒙曠絶之殊私,每與一國臣民,未嘗不感戴榮耀,而至於今番奏使之獲侍御筵,霑以法醞,尤是異恩,榮光所被,匝域動色,方欲謹具謝表,以伸微忱,而僉大人,倘以此感頌之意,歸奏皇上否?以此往傳。廷奎等回奏曰,謹當歸奏云矣。上曰,僉大人之光臨海外,實是小邦莫大之榮,館所雖甚湫隘,接待雖甚齟齬,願安意休息之意,往傳也。廷奎等回奏曰,若留二日,可以調息,當於十九日發行,而多日滯留,貽弊甚多,還用不安云矣。上曰,只留兩日,甚爲悵然,更爲請留之意,往傳也。廷奎等回奏曰,眷意隆摯,敢不奉承?當於二十日發行,而日氣甚寒,勞動旣久,請早罷宴禮云矣。館伴使徐榮輔進前奏曰,今番則別給,以單銀子九百兩決定,而上副勅及通官以下,分排數爻,從當議定矣。上可之。仍行揖禮,上降階,勅使隨行,上遣廷奎等,再三請止。上出中門外,入幕次,命書傳敎曰,諸司預備。仍乘輦進發,入敦化門,由進善門,至肅章門外,命書傳敎曰,還宮內門路,以賓陽門爲之。仍由肅章門·建陽門·銅龍門·景化門·集禮門,至明政門外,降輦乘輿,入明政門,出標信解嚴,入賓陽門,還內。諸臣以次退出。
上在昌德宮。停常參·經筵。
李龍秀啓曰,合辭方張之時,兩司無詣臺之員,事甚未安,差祭外,未肅拜·呈告人員,竝卽牌招,何如?傳曰,允。
韓致應啓曰,藥房副提調,持湯劑來待矣。傳曰,封入。
朴宗琦啓曰,臣宗琦,今日館所問安進去,下直之意,敢啓。傳曰,知道。
朴宗琦啓曰,臣承命馳詣館所問安,則上勅以爲,俺則在此迎接,別無勞攘,夜又好過,而昨日駕臨,冒寒勞動,諸節一樣乎?半日酬酢,方切欣幸,今又遣近侍勞問,不勝感謝云。副勅以爲,昨日冒寒勞動,得無損節乎?事當送人問候,而此無法例,故不得爲之,近侍之來,因此問安,還用不安云矣,敢啓。傳曰,知道。
李龍秀啓曰,行大司憲李相璜,掌令李久源,持平李鐸遠牌不進,執義柳鼎養,掌令李允謙,持平李應奎差祭,監察茶時之意,敢啓。傳曰,知道。
以大司諫鄭景祚,司諫金熙華,獻納李在璣,正言安尙默·金鎭,掌令李久源,持平李鐸遠牌不進罷職傳旨,傳于李龍秀曰,只推。
朴宗琦,以兵曹言啓曰,宗廟·社稷·景慕宮,臘享大祭時,守門當爲塡差,而本曹郞廳及都摠府郞廳·五衛將,排擬無路,依定式,堂上軍職,堂下前銜武臣,代差以入,而時無職名人,口傳付軍職,何如?傳曰,允。
兵曹口傳政事,副司果李儒常·柳興源·李仁泳·安光質·李喆懋·任百觀·李克豐,以上竝單付。
以慶尙監司金魯應狀啓,巨濟府民家失火事,傳于柳河源曰,聞甚矜惻,別爲慰撫事,廟堂分付。
傳于徐能輔曰,發遣吏郞,諸執事淸齋與否,摘奸以來。
徐能輔,以吏曹言啓曰,司宰監奉事洪稷謨呈狀內,矣身素患痰癖之症,當此寒節,一倍添劇,時日之內,萬無起動供職之望,斯速入啓遞改云。身病旣如是,則有難强令察任,改差,何如?傳曰,允。
徐能輔,以迎接都監左議政意啓曰,臣承命來詣館所,進呈御帖,請行茶禮,則勅使以爲,昨日親臨,設行宴禮,移時陪話,已極感幸,連遣近侍勞問,今日又遣大臣,請行茶禮,眷念之意,去益隆摯,不勝感激,而身憊難於行禮,茶禮停免,床排入送云。御帖仍爲奉還,故令都監郞廳陪進于承政院,床排入送,臣則退歸之意,敢啓。傳曰,知道。
徐能輔,以迎接都監言啓曰,大臣來詣館所,進呈御帖,請行茶禮,則勅使以爲,昨日親臨,設行宴禮,移時陪話,已極感幸,連遣近侍勞問,今日又遣大臣,請行茶禮,眷念之意,去益隆摯,尤不勝感激,而身憊難於行禮,茶禮停免,床排入送云。御帖奉還,故令都監郞廳陪進于承政院,床排入送,大臣仍爲退歸之意,敢啓。傳曰,知道。
徐能輔,以迎接都監言啓曰,卽者差備譯官來言,勅使回還時,庭排茶啖,城門砲,上下馬砲,軍樂,依上來時例爲之云。以此知委於伴送使及開城留守,三道道臣,何如?傳曰,允。
徐能輔,以戶曹言啓曰,上副勅贐行及四通官賞給,依癸亥例入給,而銀子數爻,別單書入之意,敢啓。傳曰,知道。
徐能輔,以迎接都監言啓曰,明日乃是空日,別茶啖,依例排入之意,敢啓。傳曰,知道。
徐能輔,以迎接都監言啓曰,卽者差備譯官來言,上勅,往副勅房云矣,敢啓。傳曰,知道。
上在昌德宮。停常參·經筵。
李龍秀啓曰,行大司憲李相璜未肅拜,執義柳鼎養,持平李應奎差祭,掌令李允謙·李久源,持平李鐸遠呈辭,監察茶時之意,敢啓。傳曰,知道。
傳于徐能輔曰,禮房承旨,馳詣社稷·宗廟·永禧殿·景慕宮,奉審摘奸以來。
韓致應啓曰,藥房副提調,持湯劑來待矣。傳曰,封入。
徐能輔啓曰,宰臣行護軍吳淵常,館所問安進去,下直之意,敢啓。傳曰,知道。
韓致應啓曰,明日大駕,詣慕華館,入幕次後,王大妃殿·惠慶宮·嘉順宮問安,何承旨進去乎?敢稟。傳曰,左承旨進去。
傳于朴宗琦曰,明日動駕時,別侍衛,令次堂擧行。
傳于朴宗琦曰,明日出宮內門路,以協陽門爲之。
徐能輔啓曰,宰臣行護軍吳淵常,承命馳詣館所問安,則上副勅以爲,俺等夜間好過,而早賜勞問,不勝感謝云,且問夜來聖候矣。敢啓。傳曰,知道。
徐能輔,以備邊司言啓曰,謝恩使,今當差出,而在前已例,每於勅使在館之時,必爲差出矣。勅行明當離發,令政院稟旨後,政官卽爲牌招,開政差出,何如?傳曰,允。
徐能輔,以弘文館言啓曰,本館下番闕直,事甚未安,今日政,新除授玉堂,竝待下批牌招,以爲推移入直之地,何如?傳曰,允。
傳于李龍秀曰,坐直承旨入侍。
李龍秀啓曰,藥房提調,持湯劑來待矣。傳曰,封入。
傳于李龍秀曰,送勅擧動置之,百官郊餞,依例爲之。
有政。吏批,判書金羲淳進,參判洪羲臣未肅拜,參議金敎根進,左副承旨朴宗琦進。以金逌根爲副應敎,姜世白爲修撰,徐榮輔爲軍器提調,金箕曾爲戶曹佐郞,安宗植爲軍器判官,李景熙爲典籍,洪稷謨爲司䆃奉事,李義悅爲司宰奉事,徐龍輔爲謝恩正使,任希存爲副使,鄭元容爲書狀官,朴善浩爲豐基郡守,李尙羲爲引儀,車亨基爲崇靈殿參奉,訓鍊都監提調單徐榮輔,禁衛提調單徐榮輔,御營提調單徐榮輔,學錄單禹錫簡,學諭二單韓發翼·金持泰,書題單李弼振,前正李一逵今加通政加資事承傳。兵批,行判書徐榮輔,迎接都監進,參判趙興鎭病,參議李德鉉入直進,參知申緯病,右副承旨李龍秀進。以康綖爲明月萬戶,知事四單崔遂燁·秦東秀,卞之錞·吳仁豐,副護軍李翼晉·任厚常·崔光泰·李憲錡·韓光燮,副司果李羲準,副司正鄭基譱,以上竝單付。
以平安假都事金基豐狀啓,觀察使鄭晩錫,情地惶蹙,一向廢務,疏批有旨祗受形止代行事,傳于柳河源曰,觀此狀辭,別無可引之端,而如是廢務,萬萬未安,令廟堂申飭。
以全羅監司朴崙壽狀啓,光陽縣民家失火事,傳于朴宗薰曰,許多民戶之當寒被燒,極爲矜惻,元恤典外,別加顧助,卽爲奠接事,廟堂分付。
朴宗琦,以都摠府言啓曰,今日入直內三廳武兼禁軍及軍兵等,當爲中日習射技放,而臘享大祭齋戒相値,不得設行之意,敢啓。傳曰,知道。
朴宗琦,以兵曹言啓曰,今十二月二十日,文臣朔試射日次,而勅使相値,不得設行之意,敢啓。傳曰,知道。
朴宗琦,以備邊司言啓曰,平安監司鄭晩錫,連以假都事,替封狀啓矣,都事替啓,本非國典所在,而若當本道無道臣之時,有及時登聞者,而急不可暫失期會,遠無以遲待朝令,則不得不以都事兼亞使之故,替道臣封啓,又若無都事,則乃以守令,姑借假都事三字銜擧行,此固事勢所迫,出於權變,而諸道之不恒有者也。若使少關私義,政欲圖遞,則便出官制所無之職,倩上登覽文字,蓋自前未嘗有也,倘使此路一開,則國體朝綱,更無可言,而向後之弊,容有旣哉?苟或有情勢情理之果係難安,則以疏陳懇,恭俟上裁,尙無所不可,而今以無足過引,不當必辭之事,直廢職務,無難爲倩人修啓之擧,是果何據,而獨不念所關者至重乎?事體所在,不可但曰未安,當該道臣,姑先從重推考,替封狀啓,令政院切勿捧納,竝卽下送,此後則各道道臣,若非身故遭故,則俾無敢都事代行,復或有犯,先自無朝命而擅代道臣之守令,令該府亟勘重律,仍載於本司及禁府事目,永爲定式施行,以此意一體行會各道,以爲先甲之地,何如?傳曰,允。
李龍秀,以義禁府言啓曰,卽接月令醫員金興信手本,則時囚罪人金魯喆,素患痰積之症,處冷添劇,晝宵叫痛,食飮全却,氣息奄奄,實有難保之慮云。罪人病勢如此,則一邊保放,一邊草記,曾有定式矣。金魯喆,姑爲保放之意,敢啓。傳曰,知道。
徐能輔,以迎接都監言啓曰,上副勅元禮單,各贈給,通官·跟役等贈給,無弊入給之意,敢啓。傳曰,知道。
徐能輔,以迎接都監言啓曰,勅使回還牌文,以今月二十日起程書出,先爲發送之意,敢啓。傳曰,知道。
朴宗琦,以兵曹言啓曰,今十二月二十日,大駕詣慕華館送勅時,何營軍兵隨駕,何營軍兵留陣,禁軍馬步軍,幾番幾哨磨鍊餘軍留營,慕華館環衛軍兵,何以爲之乎?敢稟。傳曰,依乙丑年例爲之。
徐能輔,以迎接都監言啓曰,勅使回還路程記書出,而今月二十日,自京離發,高陽止宿,來正月初十日,當到義州云。以此分付伴送使及開城留守,三道道臣處,而路程記,書入之意,敢啓。傳曰,知道。
徐能輔,以迎接都監言啓曰,卽者差備譯官來言,勅使回還時,欽差牌·肅靜牌·回避牌各一雙,龍旗·黃傘節,竝作馱以去云矣,敢啓。傳曰,知道。
徐能輔,以迎接都監言啓曰,卽者差備譯官來言,上副勅禮單馬,竝折銀持去云矣,敢啓。傳曰,知道。
徐能輔,以迎接都監言啓曰,勅使元禮單,例贈別贈·都求請·別求請,通官以下元禮單,都求請,別求請,各項物種,或以本色持去,或以折銀持去,分付戶曹,區別懸註,追後別單書入之意,敢啓。傳曰,知道。
徐能輔,以迎接都監言啓曰,卽者差備譯官來言,勅使離發時,自館所轎子作行云矣,敢啓。傳曰,知道。
徐能輔,以迎接都監言啓曰,卽者差備譯官來言,勅使發行軍令,以明日巳時書出云矣,敢啓。傳曰,知道。
壬申十二月十九日申時,上御大造殿。坐直承旨,率醫官入侍時,左副承旨朴宗琦,假注書鄭基譱,記注官文養老·車翊修,檢校待敎朴宗薰,以次進伏。醫官卞之錞,楹外進伏訖。上曰,醫官入診。之錞診脈候訖,退伏奏曰,脈候左右三部調均,而微有沈意,或有滯候而然否?上曰,滯症則別無顯著,而夕水刺後,有嘔氣,盡爲還吐矣。之錞曰,似是痰滯之候矣。宗薰曰,或有感候乎?上曰,別無感候,出而議定湯劑,可也。命醫官先退,之錞退出。宗薰曰,聖候靡安,日氣又寒,明日郊館擧動,下情悶迫,自外往復於館所,仍爲權停似好,故敢此仰達矣。上曰,唯。進御加味正氣散,一貼煎入事。出榻敎仍命退,承史以次退出。
上在昌德宮。停常參·經筵。
藥房都提調韓用龜,提調金羲淳,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。世子宮〈口傳問安〉。答曰,知悉。
李龍秀啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
朴宗琦啓曰,備邊司郞廳來言,今日賓廳日次,而送勅相値,不得來會云矣,敢啓。傳曰,知道。
朴宗薰啓曰,假注書鄭基譱,身病猝重,勢難察任,今姑改差,何如?傳曰,允。
韓致應啓曰,藥房都提調·提調,持湯劑來待矣。傳曰,封入。
注書朴來謙病,代以金喆遠爲假注書。
韓致應啓曰,臣致應,以館所問安進去,下直之意,敢啓。傳曰,知道。
李龍秀啓曰,臣龍秀,今日館所問安進去,下直之意,敢啓。傳曰,知道。
李龍秀啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫金熙華,獻納李在璣,正言安尙默·金鎭,執義柳鼎養,掌令李久源·李允謙,持平李鐸遠牌不進罷職傳旨,傳于李龍秀曰,只推。
傳于韓致應曰,都目政事,以二十七日爲之。
以副應敎金逌根牌不進罷職傳旨,傳于徐能輔曰,只推。
韓致應啓曰,臣承命馳詣館所問安,則上勅以爲,連遣近侍,厚贈物件,不勝感激,擬於郊餞之時,仰致謝意,聞有未寧之節,無以面陳別意,誠極怊悵,旣不得躬進叨謝,故纔送名帖,以寓悵觖之懷,而御帖則不敢留,玆以奉還云。副勅以爲,夜來患候,加減若何,而所患何症,所用何藥,不勝憂慮,旣無以躬進問候,故俄送名帖,以表仰慮之心,而雖於登途之後,實不敢弛慮,唯望亟加調理,遄承快瘳之報,御帖不敢留,玆以奉還云矣。敢啓。傳曰,知道。
李龍秀啓曰,臣承命馳詣館所問安,則上副勅以爲,俺等夜來好過云矣,敢啓。傳曰,知道。
鄭基譱改差,代以尹景鎭爲假注書。
以京畿監司李存秀狀啓,都事鄭文始,呈病乞遞,罷黜事,傳于韓致應曰,令該曹口傳差出,使之卽爲下送。
朴宗琦,以兵曹言啓曰,在前勅使回還時,訓局軍兵,各其將官,率領出去慕華館環衛,而除標信解送矣。今亦依此磨鍊,何如?傳曰,允。
朴宗琦,以訓鍊都監言啓曰,今此勅使回還時,因兵曹節目,慕華館環衛軍四百名,標下軍七十名,將官六員,將校十一人,門外屛門六十二處,設布帳把守次軍二百八十九名,將〈校〉七十五人,環衛及屛門別申飭軍十五名,將校二人,嚴飭定送,各別擧行,而事畢後,除標信解送之意,敢啓。傳曰,知道。
朴宗琦,以訓鍊都監言啓曰,年終放砲,今月二十五日,洗馬臺爲之之意,敢啓。傳曰,知道。
朴宗琦,以禁衛營言啓曰,今十二月二十日,勅使回還時,左邊屛門三十一處,哨官八員,別騎衛四人,騎士二十人,鄕軍八十五名,嚴飭定送,率領把守,而所經屛門,則以布帳堅實防遮,別定將校四人,京標下軍三十名,竝爲除器械,另加申飭,嚴禁雜人,而事畢後,依例撤罷之意,敢啓。傳曰,知道。
朴宗琦,以摠戎廳言啓曰,今十二月二十日,勅使回還時,慕華館環衛軍,依迎勅時例,本廳標下餘軍一百五十名,別定將校十五人,禁雜人等節,另加嚴飭,事畢後,卽爲撤罷之意,敢啓。傳曰,知道。
徐能輔,以迎接都監言啓曰,勅使今方離發館所矣,敢啓。傳曰,知道。
徐能輔,以迎接都監言啓曰,卽者差備譯官來言,勅使以爲,弘濟院旣是過站,大臣·承旨,勿爲出來云矣,敢啓。傳曰,知道。
徐能輔,以迎接都監言啓曰,勅使回還時,上副勅到迎恩門,百官祗送所祗送之節,竝令停免,過去時,使之回避而去矣,敢啓。傳曰,知道。
徐能輔,以迎接都監言啓曰,本都監宴享色郞廳,持兩勅宴床,進去高陽前站之意,敢啓。傳曰,知道。
徐能輔,以迎接都監言啓曰,勅使已踰沙峴矣,臣等退去之意,敢啓。傳曰,知道。
朴宗薰,以戶曹言啓曰,今此支勅時,上副勅以下四通官等,別求請各種中,許給及防給數爻,區別懸註,別單書入,而上副勅以爲,依近例買去,從當給價云矣,敢啓。傳曰,知道。
李龍秀,以義禁府言啓曰,卽見咸鏡監司金履陽狀啓,則備陳甲山府還穀,自丙寅至辛未,未捧源委,仍以爲丙寅府使李熙燮,丁卯·戊辰府使趙應鉉,辛未府使申善應,因謬襲謬,不能準捧,亦不告之以實,彌縫掩覆之罪,令攸司稟處,己巳·庚午府使李貞坤,與任內未捧,煞有間焉,前等未捧,旣不能準捧,又從以循例磨勘,亦不可無罪,竝令稟旨勘處爲辭矣。還穀法意,至嚴且重,掩置虛錄之前官,反作磨勘之後官,其律不輕,李熙燮·申善應·李貞坤,今方待命,竝拿囚捧供後,考律勘處,趙應鉉,以坡州牧使,時在任所,依例發遣府書吏,交代後拿來,何如?傳曰,待待命拿囚。
李龍秀,以義禁府言啓曰,卽接月令醫員金興信手本,則時囚罪人張瀚,素患痰積,處冷添劇,食飮全却,轉側須人,李熙燮疝積之症,有時闖發,肚臍衝上,氣息奄奄,俱有難保之慮云。罪人病勢危重,則一邊保放,一邊草記,曾有定式矣。張瀚·李熙燮,竝姑保放之意,敢啓。傳曰,知道。
壬申十二月二十日辰時,上御熙政堂。藥房入診入侍時,都提調韓用龜,提調金羲淳,右承旨徐能輔,記事官朴來謙,記注官朴思彦,別兼春秋李紀淵,檢校待敎朴宗薰,以次進伏。醫官趙宗協·崔遂燁·秦東秀·卞之錞·吳仁豐,以次進伏楹外訖,用龜曰,伏聞昨夕有嘔吐之候,下情實不勝焦慮之至,正氣散進御後,夜來諸節更若何?上曰,少勝矣。用龜曰,王大妃殿氣候,何如?上曰,各殿宮氣候,皆一樣矣。仍命醫官入診。宗協進候訖,退伏奏曰,左右三部調匀,而右脈稍有活大之氣,近日劇寒之餘,似有痰滯之候矣。之錞診候訖,退伏奏曰,脈候調匀,微有痰候,而膈間不寧之氣,則勝於昨日矣。上曰,出去後,議定湯劑,可也。仍命藥房先退,用龜等退出。能輔曰,取考前例,則勅行回還時,自上若不親餞,則高陽站,有遣中使問安之例矣。今番則何以爲之乎?上曰,依前例擧行,可也。進御加味歸脾湯,停止,加味正氣湯,依前方一貼煎入事。出榻敎王大妃殿進御加味六君子湯,五貼製入事。出榻敎上命退,承史以次退出。
上在昌德宮。停常參·經筵。
李龍秀啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
李龍秀啓曰,來二十五日,朝參日次矣,敢稟。傳曰,停。
韓致應啓曰,藥房都提調·副提調,持湯劑來待矣。傳曰,封入。
傳于韓致應曰,藥房入侍。
李龍秀啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫金熙華,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于李龍秀曰,只推。
吏曹口傳政事,以朴升鉉爲京畿都事。
以慶尙監司金魯應狀啓,知禮縣監朴祖壽,暗行御史,旣已封庫,依例罷黜事,傳于徐能輔曰,令該曹口傳差出,使之卽爲下送。
吏曹口傳政事,以李益秀爲知禮縣監。
徐能輔啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府·江原監營·公忠監營·全羅監營·慶尙監營·咸鏡監營各一件營上事,自本院,依例成有旨下送,京各司應爲頒賜二十三件,亦爲依例頒給之意,敢啓。傳曰,知道。
徐能輔,以弘文館言啓曰,副校理金箕殷,卽爲牌招察任,何如?傳曰,允。
以副校理金箕殷牌不進罷職傳旨,傳于徐能輔曰,只推。
以濟州牧使金守基狀啓,今十一月令薦新與進上柑橘,不得如例封進,惶恐待罪事,傳于徐能輔曰,勿待罪事,回諭。
徐能輔,以禮曹言啓曰,卽伏見濟州牧使金守基狀啓謄報,則今十二月令宗廟薦新洞庭橘,如例封進,當日薦進,而同月令宗廟·景慕宮薦新乳柑,箇箇摘取,則爲二百十三箇,無以排數,不得已近援前例,都封上送于禮曹,以爲稟旨進獻事爲辭矣。莫重薦果,如是不足,雖甚未安,在前如此之時,有減數薦獻之例,今亦依例,當日分排薦進,何如?傳曰,允。
朴宗琦,以兵曹言啓曰,考見諸道今秋官鎭門聚點狀啓,則公忠兵使金見臣狀啓中,道內編伍軍兵聚點時,忠州等四邑,服色渝傷,器械朽破云,前水使李謙會啓本中,道內舟師軍兵聚點時,海美等六邑鎭,軍額闕點,器械渝破云,全羅兵使許溟狀啓中,道內束伍軍兵聚點時,金溝一邑,軍兵老弱苟充,器械渝弊居多云,慶尙前左兵使申大坤狀啓中,道內束伍軍兵聚點時,興海等三邑,旗幟戰笠,不無渝傷,一名馬軍,未及代定云,右兵使李晦植狀啓中,道內束伍軍兵聚點時,草溪等四邑,老弱之軍伍,渝弊之服色,甚於諸邑云,南兵使柳相亮狀啓中,道內各邑鎭堡軍兵聚點時,洪原·居山兩邑驛,服色全不鮮明,器械亦多破傷云。官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽,各該道執頉,當該邑鎭驛守令·邊將·察訪,竝推考警責,何如?傳曰,允。
朴宗琦,以兵曹言啓曰,今十二月二十一日,武臣賓廳講書日次,而大臣來詣賓廳,依前例不得爲之之意,敢啓。傳曰,知道。
朴宗琦,以禁衛營言啓曰,本營騎士別將李晢,身病猝重,勢難察任,改差,何如?傳曰,允。
徐能輔,以承文院都提調意啓曰,謝恩使今已差出矣,冊封謝恩,例有本方物,而取考已例,則因特敎,賜物謝恩及東宮賜物謝恩,以有方物磨鍊入送。今亦依例,以具方物磨鍊事,分付該曹該院,方物移准及使臣參宴,以無方物,只進謝表,方物入送緣由咨,令文任撰出,何如?傳曰,允。
禁府啓目,甲山前府使李熙燮·申善應·李貞坤等原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,竝只議處,何如?判付啓,依允。又啓目,淸風府使張瀚原情云云。所失配囚,已於限內,捕捉到配,至登啓聞,依律文分揀放送,何如?判付啓,依允。啓曰,順安前縣令金魯喆原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
李龍秀,以義禁府言啓曰,保放罪人金魯喆·李熙燮·張瀚,還囚捧供以入,而金魯喆·李熙燮,病勢一向危重,仍爲保放之意,敢啓。傳曰,知道。
咸鏡監司金履陽疏曰,伏以臣之遠離京國,待罪邊鄙,居然四序之將周矣,內而朝綱不立,外而民生日瘁,譬如舟流之靡屆,幾乎倉公之望走,則進退皆憂,竊有感於古人,抱玆耿介,中夜屢興。頃因三司箚奏,始知祿賊之孫,未離鷇音者,乃敢唐突蹕路,生心雪冤,爲變幻國是之計。噫嘻,自古凶逆之孽何限,而一未聞有恣意鳴籲,反噬聲討之人,力抗公議之世者,苟使朝廷尊而堤防嚴,豈或鬼魅晝橫,虎兕出柙,略無顧忌,至於此極也?臣自聞此報,氣勃勃衝上如不欲竝生一世,及見臣族弟臣履喬,臣從姪臣羲淳,相繼陳章者,痛辨明析,幾無餘蘊,而恩批旋下,首尾四十四字,爲金爲石,爲雷爲霆,爲象物之鼎,爲照魔之鏡,質諸鬼神而無忒,俟之百世而不惑,臣等,雖明日死,萬萬無餘恨矣。大明方中,爝火曷補,太阿在上,鉛刀何用,而臣弟臣姪之疏,亦已道得臣所欲言者,則臣不必架疊張皇,仰瀆宸嚴,而臣之掩泣隱痛,寧欲溘然無聞者,最在於誣逼二字。噫嘻,是何言也,是何言也?恭惟我先大王,自甲申以後,處九四之位,蹈夕惕之機,惟我貞順聖母,是仰是庇,是依是賴,而惟我聖母,至明至聖,至仁至慈之德,只知有我先王而已。故先王之處此事,屬之聖躬,爛用經權,曲費造化,龜柱之罪惡旣討,而旋貸一縷之命,漢祿之凶言已燭,而姑付勿問之科,斯義也,臣嘗聞之於臣族兄參判臣履成筵退後所傳,臣亦親炙近密,許多年,鑽仰瞻忽,怳有所得。竊以爲我先王不忍言不敢道之一副精義,實寓於此,而所以爲先王之達孝也,先王之所以涵容於當時,殿下之所以懲討於今日,異跡同揆,質聖無疑,雖有堅白之辨,將無容說於此。惟彼凶孽一生伎倆,只在於誣脅聖躬,凌逼莫重,故渠輩之倖免於在宥之世,亶以不忍言不敢道之故,而乃欲以此,反爲誣脅凌逼之資,上而眩惑昭奸之聖聰,下而擠陷沬血之公議,敢以前之凶逆必誅而無赦,後之凶逆山藪而容貸等說,把持簸弄,毫無忌憚,渠雖死中求生無所不爲,苟有一半分人心人理,則亦豈忍爲此,亦豈忍爲此?今幸聖批一出,源委洞悉,雖以渠輩之凶頑,亦必破其胆而囚其舌,則臣不必索言矣,若其變換年條之說,渠則以爲明白可辨之端,而以臣觀之,適見其自是其祖之贓案,反作臣等之參證,脫不得百劫天網。夫爲人子若孫,欲雪其父祖之冤,則何思之不及,何慮之不周,而乃有此自然流出於不知不覺之中者,於此益覺乾道之孔昭,而莫顯乎隱微者也,渠旣以臣疏,爲白地構誣,則謂其祖之初無是言也,又以李東允之所錄,爲信史,則謂其祖之誠有是言也,旣有其言,則雖欲以構誣脅臣,其果成說乎?渠之爲計,則以爲四十年間傳播一世之言,若全沒其苗脈,則或恐情理之不近,而人心之滋惑也,乃曰其說則有之,而只是講席中泛論也,又曰,年條相左也,以此爲明白可辨之端,此所謂欲掩其惡而卒不可掩者也。噫,千古之史,極其浩穰,獨拈出中宗之事,抑何故也?朱子之論,已有勘定,必欲從胡·張之論,又何心也?假使漢祿,不過偶然說過,則見格於臣堂叔敎行,便可休矣,又何爲齕齕不已,邅道更質於臣族叔毅行,見格於臣族叔,則便可休矣,又何爲奔走更質於一二士友乎?以此而謂之泛論,則雖三尺童子,尙不可瞞,天鑑孔昭,神目如電,焉可誣也,焉可誣也,至於年條先後之說,尤見其窮遁之甚,臣疏中辛巳以後云云,蓋緣不忍言某年二字,不得已越引前一年說起也,本不是指的凶言年條,則夫何相左之可論也,先時也殺無赦,後時也殺無赦,少先少後,不足以換其凶肚,匿其凶圖,則臣不欲呶呶多辨也。渠又以臣疏中,語不顯於文字,跡未著於事爲一句語,如得奇話,把作簸弄之大柄,而此尤甚可笑。臣意,以爲文字則不顯,而其語則已顯,事爲則未著,而心跡則已著,正謂手脚未及顯弄,腸肚固已畢露云也。渠反以此,好作破綻,欲爲漏網逃淵之計,此非但語無倫脊,亦可謂全不識文字者矣,抑臣別有所腐心痛骨,不能堪者,凶圖則釀自渠家,凶言則出自渠口,而盜憎主覺,蜮射偏毒,臣家諸父兄之身伏衡茅者,齎志而無以自達,名通朝籍者,由此而動罹世網,沐浴之義,鬱而未張,父而詔子,祖而傳孫,炯炯一心,四十年如一日,而臣等之發之也,不過有所受焉,則非自臣等發之也,實先族祖先父兄發之也,夫何先後遲速之可論也哉?況臣族兄臣履成追奪之議,權輿於筵奏之首發,族弟臣履在無名之禍,媒孽於被脅而不撓,苟其冤也,何不登時而鳴暴,苟無是也,何故到今而跳踉?雖其蓄毒逞臆於幾年之後,而不敢出一口氣於先朝之世,此亦一重公案之不可誣者,而雖以渠輩之極意鳴冤,亦不敢全諱其言,則贓益著矣,義已定矣,臣不必枉費聲氣,說之太張,而臣之隱憂永歎,勃然不釋者,卽向所云朝廷之不尊而堤防之不嚴也。苟或包容之太過,一任其跳踉,則臣姪疏中群不逞乘機接踵之語,實非過計之憂也。伏願殿下,深存霜氷之戒,特允三司之請,洞斷根株,毋使滋蔓,以靖世道,以洩公憤焉。臣無任云云。答曰,省疏具悉。已諭宗臣之批,勿辭察任。
吏曹參議金敎根疏曰,伏以臣人器鹵下,才識顓蒙,樗散不堪於椳,寸長無當於履屐,徒藉門蔭,濫叨淸顯,而至於參佐銓衡,尤豈臣夢寐之攸到也哉?只緣澸激恩造,怵畏義分,遂不免冒昧承膺,驢技已殫,鳩拙畢露,臣實自知,人謂斯何?且況銓部三堂,二屬一門,私心不安,猶屬細故,在朝廷用人之方,恐不當若是苟艱。臣於前疏,略暴衷懇,而目下京察大政,已有定期,此與尋常政席之隨後與聞,大有不同,今若諉以公格之無拘膺命之有日,而仍因蹲據,不思解免,則實有妨事面而傷廉義之歎,玆敢不避猥越,仰瀆崇嚴。伏乞天地父母,諒臣言之非飾,顧事情之宜然,亟命鐫遞臣三銓之任,以重公器,以安私分,不勝大願。臣無任云云。省疏具悉。爾其勿辭察職。
壬申十二月二十一日辰時,上御熙政堂。藥房入侍時,都提調韓用龜,副提調韓致應,假注書金喆遠,記注官朴思彦,記注官車翊修,以次進伏。醫官趙宗協·秦東秀·卞之錞·吳仁豐,進伏楹外訖。用龜曰,夜間聖體,若何?上曰,與昨一樣矣。用龜曰,王大妃殿氣候,何如?上曰,各殿宮氣候,亦一樣矣。仍敎曰,醫官入診。宗協等,以次診脈候訖,退伏奏曰,左右三部調均,而痰滯則與昨一樣矣。用龜曰,無思食之念而厭進乎,微有嘔氣而厭進乎?上曰,如平常而自然厭進矣。用龜曰,振威縣令趙宗協,卽待令醫官也,道里稍遠,往來之際,動費三四日,若値議藥之時,則每有遲帶之歎,且本邑,以孔路弊邑,事務之曠廢,亦不可不念,分付銓曹,以近地守令相換,何如?上曰,依爲之。出擧條進御加味養胃湯,一貼煎入事。出榻敎上命退,都提調以下先退,用龜等退出。又命退,承史以次退出。
上在昌德宮。停常參·經筵。
進御加味養胃湯,依前方一貼煎入事,榻前下敎。
李龍秀啓曰,合辭許久闕啓,事甚未安,未署經外,未肅拜·呈告人員,竝卽牌招,何如?傳曰,允。
徐能輔啓曰,左副承旨朴宗琦,今日不爲仕進,卽爲牌招,何如?傳曰,允。
韓致應啓曰,藥房三提調,持湯劑來待矣。傳曰,封入。
傳于柳河源曰,其人已討,其疏之言,皆構捏都不足有無,又況前後昭晢,殆無餘蘊,雖重臣自爲之,何過於此乎?至今長在城外,一向引義,歲色垂暮,而不爲承候之念,重臣何不思之甚也?以重臣之地,豈可爲坐邀之狀,而不念予至意,不思所重乎?右參贊朴宗慶,牌招嚴飭,肅單卽爲捧入。
徐能輔啓曰,今此延祥詩製述人中,時無職名人,令該曹口傳付軍職,何如?傳曰,允。
兵曹口傳政事,副司果任天常·李承達,竝單付。
徐能輔啓曰,右參贊朴宗慶,特敎申飭何等截嚴,而謂有情勢,奉牌闕外,席藁俟勘,事體所在,誠極未安,推考,何如?傳曰,嚴飭肅命。
李龍秀啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫金熙華,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于李龍秀曰,只推。
傳于柳河源曰,右參贊朴宗慶更爲牌招。
以右副承旨朴宗琦牌不進罷職傳旨,傳于徐能輔曰,只推。
徐能輔啓曰,右參贊朴宗慶,屢度嚴飭之下,一向奉牌,無意承膺,事體所在,尤極未安,從重推考,何如?傳曰,允。
以右參贊朴宗慶牌不進推考傳旨,傳于柳河源曰,違牌勿爲呼望,嚴飭入來。
徐能輔啓曰,延祥詩製述人,旣已抄啓矣,弘文提學徐榮輔,待明朝牌招,以爲出韻科次之地,何如?傳曰,允。
傳于柳河源曰,前後飭敎,何如,而迷不知變,乃有此奉牌席藁之擧,此何光景,此何道理?不謂此重臣之不念事體若是之甚也,寧欲無言,寧欲無言?處義自處義,國體自國體,右參贊朴宗慶,楊州牧使除授,使之待明朝辭朝。
傳于柳河源曰,楊州牧使洪羲俊,遞付京職。
徐能輔,以弘文館言啓曰,副校理金箕殷,旣有只推之命,卽爲牌招察任,何如?傳曰,允。
徐能輔,以弘文館言啓曰,新除授修撰姜世白,時在慶尙道尙州地,經筵入番事緊,請斯速乘馹上來事,下諭。答曰,依啓。
徐能輔,以禮曹言啓曰,三名日及,各殿宮誕日陳賀時,王世子,當爲進箋致辭表裏之禮,而冠禮前,則依前例權停,自內只進表裏事,已爲啓下矣。來正月初一日,王大妃殿寶齡周甲,稱慶陳賀時,亦依此磨鍊以入之意,敢啓。傳曰,知道。
徐能輔,以禮曹言啓曰,來正月初一日,王大妃殿寶齡周甲稱慶,親上致詞箋文表裏儀註及王大妃殿·中宮殿·惠慶宮·嘉順宮,百官陳賀儀註,直爲書入各殿宮之意,敢啓。傳曰,知道。
醫官玄禹瑞書啓,臣敬奉下敎,藥物齎傳于永明尉洪顯周處,以聖敎慰問,則以爲,無事作行,別無身病,而太醫遠來,傳宣聖諭,又傳藥物,惶殞感泣,不知所達云,此意詮次啓達。傳曰,知道。
柳河源,以都摠府言啓曰,今日入直內三廳武兼禁軍及軍兵等,當爲中日習射技放,而勅使回還,未過畿境,不得設行之意,敢啓。傳曰,知道。
柳河源,以兵曹言啓曰,坼見諸道褒貶啓本,則平安監司鄭晩錫啓本中,慈母別將姜渭興,以保障甚重,典守宜勤爲目,平安兵使李元植啓本中,嗭洞權管金天郁,以烽料招謗爲目,全羅右水使柳相燁啓本中,多慶浦萬戶羅得潤,以謗不盡信,宜勉振刷爲目,則竝宜置下考,而置諸中考,殊無嚴明殿最之意,各該道帥臣推考警責,慈母別將姜渭興,嗭洞權管金天郁,多慶浦萬戶羅得潤,竝置下考施行。平安兵使李元植啓本中,吾老梁萬戶田昌奎之奎字,以畦字書之,水口萬戶車益煥之煥字,以環字書之,北兵使朴宗柱啓本中,高嶺僉使李魯植題目中,靺韋之韋字,以葦字書之,廢茂山萬戶姜漢信之信字,以臣字書之,奏御文字,何等審愼,而如是誤書,不可無警,竝推考,何如?傳曰,允。
柳河源,以兵曹言啓曰,禁軍來春夏等祿試射時,柳葉箭沒技人,別單書入之意,敢啓。傳曰,知道。
柳河源,以兵曹言啓曰,五衛將安業,老病沈重,勢難供職,呈狀乞遞改差,景福宮衛將趙雲韶,不爲受由,任自下鄕,汰去,何如?傳曰,允。
李龍秀,以義禁府言啓曰,卽接月令醫官方始大手本,則時囚罪人申善應,本以風眩之症,處冷添劇,寒熱交作,四肢如束,李貞坤寒痰挾食,轉成關格,食飮專却,氣息奄奄,俱有難保之慮云。罪人病勢如此,則一邊保放,一邊草記,曾有定式矣。申善應·李貞坤,姑爲保放之意,敢啓。傳曰,知道。
柳河源,以禁衛營言啓曰,本營哨官韓信謩,事多慢忽,爲先汰去之意,敢啓。傳曰,知道。
柳河源,以御營廳言啓曰,本廳中軍李石求,身病甚重,勢難察任,改差,何如?傳曰,允。
同副承旨柳河源疏曰,伏以臣空疎湔劣,百無肖似,以器則苦窳不中用,以才則文質無所當,通籍立朝,垂四十年,特一陶甄中物耳。平生噉着,罔非恩渥,前後歷揚,一出造化,況以白紛之年,濫廁緋玉之列,涯分已踰,意望已足,此生此世,圖報無階,惟有生老太平,歌詠聖澤,以酬塵刹之願而已。乃者銀臺新除,忽下於夢想之外,且惶且感,罔知攸措,揣分量才,自知者明,出納之任,豈臣所堪,而義分是懼,章皇出肅,依近於耿光之下,周旋於陪席之列,滿身榮耀,至願已畢,豈敢不量己分,復生希覬,而第臣有至切之懇,不一暴於孝理之下,則是上而自阻於仁天,下而自負於私心,安得不仰首呼號,以冀聰聽乎?臣之老母,今年爲七十五歲矣,臣旣終鮮,母之所依,惟臣一身,而自少多病,到老食貧,今則八耋垂近,奄奄床笫,牙齒脫盡,筋力綿綴,風雨寒暑,疾病頻仍,肉不過取汁,食不過恃粥,而臣家素至貧,計拙謀生,朝哺二盂,尙患不繼,滋補之資,藥餌之用,尤何暇論?臣母知臣至拙,望絶榮塗,故老益安貧,不以介意,而顧臣情私,倘作何懷?昔在先朝有隕自天,特補南邑,俾獲榮養,于今二十有一年矣,其後間叨館職,而時則母年不甚高,母病不甚篤,以臣迂拙之見,常懷煩瀆之懼,怵惕未發,亦已久矣。至今篤老情理,時日爲急,卽臣不於此際,陳情乞養,則臣誠不肖,無以自解,恩除未幾,有此陳懇,猥越之罪,固無所逃,而情窮勢迫,不暇他顧,玆敢疾聲呼籲於天地父母之前。伏乞聖明,諒臣至懇,特命選部,畀臣一小邑,俾遂餘日之養,則反哺之私,殆無餘憾,結草之報,永世爲期。臣無任云云。省疏具悉。疏辭,下該曹稟處。
吏曹啓目粘連,觀此同副承旨柳河源上疏,則以爲,臣之老母,今年爲七十五歲矣,自少多病,到老食貧,今則八耋垂近,奄奄床笫,肉不過〈取〉汁,食不過恃粥,而臣家素至貧,計拙謀生,朝哺二盂,尙患不繼,滋補藥餌,尤何暇論?特命選部,畀臣一小邑,俾遂餘日之養亦爲白有臥乎所,柳河源親老且病,菽水難繼之狀,卽通朝之所共知,許畀一邑,俾遂便養之願,允合於孝理之情是白乎矣,邇列之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
上在昌德宮。停常參·經筵。
進御加味養胃湯一貼,依前方煎入事,榻前下敎。
朴宗琦啓曰,行大司憲李相璜,執義柳鼎養未肅拜,掌令李允謙·李久源,持平李鐸遠呈辭,李應奎未署經,監察茶時之意,敢啓。傳曰,知道。
備忘記,楊州牧使朴宗慶下直,長弓一張·長箭一部·片箭一部·筒兒一箇賜給。
韓致應啓曰,藥房提調·副提調,持湯劑來待矣。傳曰,封入。
徐能輔啓曰,吏曹郞廳來言,知禮縣監李益秀,兩司當爲署經,而諫院則旣已署經,憲府則尙未署經云。未署經外,未肅拜·呈告人員,竝卽牌招,以爲署經之地,何如?傳曰,一司除署經。
徐能輔啓曰,弘文提學徐榮輔牌不進推考傳旨,今方捧入,而延祥詩出韻科次,一時爲急,如是違牌,事甚未安,更爲牌招,何如?傳曰,允。
以副校理金箕殷牌不進罷職傳旨,傳于徐能輔曰,只推。
徐能輔啓曰,弘文提學徐榮輔再牌不進推考傳旨,今方捧入,而延祥詩出韻科次,一時爲急,連事違召,不卽承膺,誠甚未安,所當更請牌招,而係是一日三牌,何以爲之?敢稟。傳曰,更爲牌招。
傳于徐能輔曰,飭已施矣,亦已出場,楊州牧使內移,前牧使,仍任,除朝辭赴任。
兵曹口傳政事,大護軍單朴宗慶。
徐能輔啓曰,弘文提學徐榮輔三牌不進推考傳旨,今方捧入,而延祥詩出韻科次,命下之後,連事違召,無意承膺,事體誠甚未安,所當更請牌招,而係是一日四牌,何以爲之?敢稟。傳曰,更爲牌招。
兵曹,以申鴻周爲御營中軍。
朴宗琦,以備邊司言啓曰,正朝在近,各陵寢祭官,當爲差遣,而侍從罷散甚多,難以分排云。在前如此之時,亦有請敍之例矣,侍從堂上堂下違牌坐罷人員,竝爲敍用,令該曹口傳付軍職,何如?傳曰,允。
朴宗薰,以備邊司言啓曰,卽見江華留守洪義浩狀啓,則以爲,闔境荐歉,春後賑資,預可措辦,而各庫罄竭,料理無路,本府年例劃來嶺完營貿米錢六百兩,戶曹別會錄米一百八十七石零,常賑租七百五十九石零,木麥一百八十九石零,春麰當年加分耗一百十四石零,通津年例輸納玉倉耗米十二石零,特許劃給事,請令廟堂稟旨分付矣。本府,地旣四阻,歲又荐歉,民有顚連之急,官無奠活之方,其所以冬救春賑者,俱是無中生有,則朝家軫恤之政,固當拔例另施,曲循其請,貿米錢六百兩,及各樣穀一千二百六十餘石,數不過多,勢非得已,竝依狀請許劃,使之及時開賑,賑後有餘,竝卽還錄之意,分付,何如?傳曰,允。
上在昌德宮。停常參·經筵。
李龍秀啓曰,行大司憲李相璜,執義柳鼎養未肅拜,掌令李允謙·李久源,持平李鐸遠呈辭,李應奎未署經,監察茶時之意,敢啓。傳曰,知道。
朴宗琦啓曰,御營廳將官來言,今日本廳軍兵日次私習云矣,敢啓。傳曰,知道。
柳河源啓曰,弘文提學徐榮輔四牌不進推考傳旨,今方捧入,而延祥詩出韻科次,一時爲急,而連事違召,終不承膺,事體所在,萬萬未安,所當更請牌招,而係是一日五牌,何以爲之?敢稟。傳曰,嚴飭更爲牌招。
柳河源啓曰,今十二月二十七日,都目政事爲之之意,敢啓。傳曰,知道。
韓致應啓曰,藥房都提調·副提調,持湯劑來待矣。傳曰,封入。
傳于朴宗薰曰,藥房入侍。
柳河源啓曰,弘文提調徐榮輔牌不進推考傳旨,今方捧入,而延祥詩出韻科次,一時爲急,連事違召,終不承膺,揆以事體,萬萬未安,陳疏到院,而原疏,以國忌正日,纔已退却矣,更爲牌招,何如?傳曰,原疏入之。
柳河源啓曰,延祥詩製述人,旣已抄啓矣,藝文提學金啓洛,卽爲牌招,以爲出韻科次之地,何如?傳曰,允。
朴宗薰啓曰,明日正朝望闕禮習儀時,兩司當爲進參,末署經外,未肅拜·呈告人員,竝待開門牌招,何如?傳曰,允。
柳河源,以禮曹言啓曰,今此寧陵正朝祭享香祝,本陵官員一員,前期三日,祗受陪往後,兩官當爲備員將事,而本陵令有闕未差,參奉今方入直,受香無人。令未差之代,卽令該曹,以在京無故人,口傳差出,以爲及時受香之地,何如?傳曰,允。
吏曹口傳政事,以李尙熙爲寧陵令。
兵曹口傳政事,副司果洪冕燮·姜世綸·尹久東·李沆·洪起燮·李墷,竝單付。
柳河源,以禮曹言啓曰,卽接觀象監牒呈,則來正月初一日,日有食之,而食在地下,只爲齋戒,不爲救食事報來矣。伊日稱慶陳賀,與日食齋戒相値,在前如此之時,賀儀之以無故日退定,曾有已例,而初二日,則社稷祈穀大祭齋戒相値,以初三日擧行,何如?傳曰,允。
朴宗琦,以備邊司言啓曰,頃以朔寧郡守洪旭浩疏陳諸條,令道臣論理啓聞之意,筵稟行會矣。卽見京畿監司李存秀狀啓,則以爲,軍額移定事,參酌列邑軍額,量宜移定追于登聞計料,初不起耕田二百七十結,降續事,本郡續田載錄中,稍沃之土,無一陞錄於正田,只許正田之降續,有非法意,且踏驗之前,不可遽許降續,而本邑田農,全無所收,許令當年減稅,則田無撓改,民蒙懷保,請令廟堂稟處矣。田政陞降,法意至嚴,該倅臣降續之請,雖不可輕議,本邑田歉,旣知其連年尤甚,而猶責常稅,切可矜悶,依道啓二百七十結,田稅之當年應捧條,特許停免,以示朝家曲恤峽民之至意,何如?傳曰,允。
朴宗琦,以備邊司言啓曰,頃因年分狀請,水原稍實面,各年舊還餉三分二,使之收捧矣。卽見該留守金履度狀啓,則以爲,歲律垂盡,封倉在卽,而民勢窮乏,捧納無路,稍實各面所在戊辰己巳停退中,當捧各穀合五千五十五石五斗零,己巳仍未捧當捧條各穀五百十四石十二斗零,依尤甚面例,竝許全數仍停事,請令廟堂稟旨分付矣。旣以稍實之面里,亦請舊還之全停,則將無可捧之日,徒啓拒納之習,後弊所關,切難開路,而第今封倉有限,歲除隔日,五千餘石之此時督捧,已無可論,依所請姑令仍停,守臣推考,何如?傳曰,允。
朴宗薰,以賑恤廳言啓曰,西部社稷洞契任掌柳巖回,今月二十四日,本洞路傍,得一歲遺棄男兒,同里居良女金召史,欲爲收養,蓮池契任掌河士玉,今月二十四日,本洞路傍,得二歲遺棄男兒,同里居良女崔召史,欲爲收養,新井里契任掌崔成大,今月二十四日,本洞路傍,得一歲遺棄男兒,同里居良女崔召史,欲爲收養,貧不自食,皆願受料,告于本部,自該部,同日牒呈,故依節目竝爲給料,使之乳養之意,敢啓。傳曰,知道。
李龍秀,以義禁府言啓曰,卽接博川郡守李運植牒呈及成冊,則謀反大逆罪人一恒應坐諸人,査出以來矣。一恒妻車女全羅道和順縣,女阿只慶尙道金山郡,者斤阿只全羅道同福縣,竝緣坐爲婢,而右罪人等,方囚博川獄,依例令刑曹押送于各其配所,何如?傳曰,允。
領議政金載瓚疏曰,伏以臣豈容尙在此職者哉?私而隱痛纏心,公而積罪在躬,病且難强,理必無幸,向於前席臨退之時,猥以三可遞之義,略略衷懇,而嚴畏之至,雖未及悉暴情實,竊庶幾天日之明,亦燭其出自苦心,亶非飾辭矣。臣非不知退而力請,必遞爲期,而連値朝家有事,不遑言私,齎懷未發,姑且遲徊,而擬俟一日之隙,必遂七年之願者,蓋久矣。噫,臣卽上欺君親,兩負家國之人也,千手所指,百病交㞃,雖欲貪戀不去,勢將無奈,此臣所謂可遞者三,而今請畢其說而仰陳焉。臣自拜職之初,冒當首席,今於備員之後,仍據元輔,受重宸托膂之重,忝百僚具瞻之首,居然爲七考中書,歷數黃閣已事,未有若臣之專且久者也。然而至愚極陋,事事辜負,忠不能以披渴一心,材不足以底回百艱,致聖上徯志之治,日就撕乖,使朝野溢目之憂,益阽危亡,臣罪到此,已難自贖,而試以目下事爲之最著而易見者,逐端更僕,則罄竹之誅,臣實爲首。嗚呼,聖學乃出治之本,而作撤無常,將進何望,而臣何嘗積誠開導,以冀回悟乎?勤政,卽傳心之符,而淵默成習,振發無期,而臣何嘗披心規誡,丕見孚應乎?星雷告警,天示垂亡之象,而臣不能盡誠格非,仰贊求助之至意,水旱連年,民有胥溺之急,而臣不能出謨發慮,用答若保之聖德,百隷不率,四維全壞,世道朝綱,塗地無餘,而臣不能董礪規刷,一任其土崩川決,三寶俱渴,八路同匱,國計民産,弩末已窮,而臣不能幹當䌤綸,只見其水涸魚爛,至使檀·箕肇化之邦,今成林巢弄兵之場,灰燹甫經,煙火殆絶。淸南·北幾大州郡,將爲國家空棄之土,而勞徠乖方,收復無策者,臣也。西京之良二千石,固難責之於今人,而貪饕成俗,剝蝕爲技,賊國賊民,略無顧憚,懸魏之灋,束閣已久,而威乏慴衆,言未警世,徒煩筵席之奏,了無懲勸之效者,臣也。名器,卽礪世之具,而緣臣而注措多雜,相府,非伴食之所,而緣臣而瘝曠益甚,顧今百度皆潰,一脈幾危,岌岌有朝不謀夕之憂者,直由於如臣不材,亦居是職,負殿下寄畀之重,累殿下淸明之治,而一則臣罪,二則臣罪也。誅殛猶輕,去就何論,而然臣自處之義,則其不可倖其幸逭,晏若無辜也審矣,臣所必辭者一也。臣自辛酉遭罹,痛先訓之永墜,判此身之已僇,與心爲矢,斷置餘生,乃以自劃自靖之義,操文明告于先臣之墓,忽承匪常之除,至有匪常之擧,倉卒恇劫,全失素守,嚴命是承,而私義先壞,趨走惟恭,而廉愧都喪,生無對人之顔,死無歸報之語,每中夜以思,未嘗不怛然而疚,懣然而慙悼,心跡之乖舛也。惟以鞶帶之褫,要爲桑楡之收,初筵陳懇,恩言渙降,至以早晩成就,慰誨備摯,臣奉若金石,信如四時,百回莊誦,鏤在心骨,向臣所謂居未嘗一日忘痛,進未嘗一日忘退者,實是質神天不敢誣之言也。今焉駸駸爲七載光陰,而若又仍爲固有,恬若頓忘,是欺親欺君,終此世而更無息補之日矣,況今年至病劇,死且無日,倘或至願未遂,朝露先晞,則尤何敢自立於泉下耶?臣所必辭者二也。臣生纔孩提,已嬰奇疾,成聚成積,滿腹皆病,及至中歲,轉成幽憂之症,四年成痼,九死僅生,而一添於己未時令,再劇於庚申燕館,間兼風痺,遂成殘疾之人,雖於少可之後,心肚不堪牽痛,步履每患蹇跚,形貌徒存,榮衛漸脫,平日家居,奄奄有篤老樣子,而今則年紀益邁,神精全耗,加以昨夏必死之病,雖或不殊,難醫之證,又添籧篨,將頹之景,漸迫崦嵫,實無以强其難强,陳力就列,而直以自春經冬,義在靡盬,將死向前,尙此淟涊,今幸事務少間,廊廟有暇,始可以迨此退息,獲保殘喘,而天地至仁,無物不遂,父母孔邇,如孺望哺,臣所必辭者三也。噫,臣受兩朝罔極之恩,處三事至重之任,斷斷願忠,秉彝之所當然者,苟使情若可强,病或可醫,則豈敢不夷險無擇,生死自效,以盡不報之報,而其奈去就之際,宜退者非一,情病之間,難進者有三,況又膏肓之祟,到老愈㞃,種種形證,更不可自力供職?此所以瀝盡腔血,竊有望於成始成終之盛德至化者也。臣情窮勢迫,控告無所,而帷蓋之恩,尙及微物,葵藿之傾,亶出本性,今以白首垂死之喘,久備任使,區區之所仰恃,惟我殿下耳。伏乞曲賜鑑憐,亟循至懇,俾得以銜恩至榮,生順沒寧,永爲聖世再造之人,千萬至祝。臣無任云云。答曰,省疏具悉卿懇。卿之辭巽,何爲也,大臣於國家,其重果何如也,非有必可去之義,則豈可無故求去,亦豈可許之乎?卿之自謂可遞之義者,以予觀之,皆强引之說也。如卿之元輔,以養閑爲心,則豈古人鞠躬盡瘁之義乎?此時何如也,卿亦欲奉身而去,予將誰與爲國乎?右相年高於卿,而以予苦心不許之,況卿未及右相之年乎?卿其思之,卿其思之,安心勿復爲辭免之計,予小子之至望至懇也。卿其諒之。
弘文提學徐榮輔疏曰,伏以臣猥叨重任,辭不獲命,抑難抑之情,强難强之疾,黽勉奔奏,今已旬有餘日矣。館客之役,觸寒偏甚,外感內損,若將顚仆,還次之後,便卽委席,此際成命遽下,大政有期,臣曹應行節次,本自浩多,臣方左右鞅掌,夜以繼日,略略依樣,庶幾及期,乃於昨日,因延祥詩出韻課次事,以臣兼帶弘提,牌招有命,臣於是職,竊有難安者,前疏已槪陳之矣。臣嘗聞文苑故事,曾經文衡者,更不行公於兩館提學,卽前輩相傳之美事。以臣所覩,故相臣李福源,亦引是例而不膺命,蓋文苑地峻,以讓爲貴,前輩之所克讓,後人必守,列朝以來,名卿鴻儒,相傳授而遂成故事,臣雖無似,何敢破壞?臣於庚午夏,暫叨藝苑,引故事不敢出,卽蒙體諒,旋賜遞解,伏惟聖聰,亦必記有矣,臣豈敢前後兩截哉?前疏略引,諒非飾辭,今玆召命,末由趨膺,庚牌洊臨,坐犯違傲,惶隕凜蹙,無地自容,悶隘之極,冒陳短章。伏乞聖慈,俯賜諒察,亟許鐫改,仍治臣逋慢之罪,以肅朝綱,不勝幸甚。臣無任云云。答曰,省疏具悉。所請依施。
壬申十二月二十四日辰時,上御熙政堂。藥房入侍時,都提調韓用龜,副提調韓致應,假注書金喆遠,記注官朴思彦·文養老,以次進伏。醫官吳千根·趙宗協·秦東秀·卞之錞·吳仁豐等,以次進伏楹外訖。用龜曰,日間聖體,若何?上曰,一樣矣。用龜曰,王大妃殿氣候,何如?上曰,各殿宮氣候一樣矣。用龜曰,加味養胃湯進御之後,聖候諸節,何如?上曰,稍勝矣。上仍命醫官入診。千根等,以次診脈候訖,退伏楹外。上命奏脈候,千根等曰,左右三部調均,右脈之前所稍洪,今則稍微,而痰滯則尙有餘氣矣。上曰,前進加味養胃湯,退出後,更爲議定以入,可也。用龜曰,水刺厭進,比前,何如?上曰,稍勝矣。用龜曰,謝恩正使徐龍輔,以老母在堂,難於離捨出疆云矣。年前使銜之許解,特軫情理之難强,則其所體諒,宜無異同,且臣等亦無無故可赴之人,依近例以正〈一〉品以上,差擬之意,分付銓曹,何如?上曰,依爲之。出擧條進御加味養胃湯,依前方一貼煎入事。出榻敎上命退,都提調以下,用龜等先退。又命退,承史以次退出。
上在昌德宮。停常參·經筵。
藥房都提調韓用龜,副提調韓致應啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
進御加味養胃湯,依前方一貼煎入事,榻前下敎。
徐能輔啓曰,備邊司郞廳來言,今日賓廳日次,而正朝望闕禮習儀相値,不得來會云矣,敢啓。傳曰,知道。
李龍秀啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
朴宗琦啓曰,禁衛營將官來言,今日本營軍兵日次私習云矣,敢啓。傳曰,知道。
朴宗琦啓曰,御營廳將官來言,今日本廳軍兵日次私習云矣,敢啓。傳曰,知道。
韓致應啓曰,藥房都提調·副提調,持湯劑來待矣。傳曰,封入。
柳河源啓曰,臣河源,今日正朝望闕禮習儀進去,下直之意,敢啓。傳曰,知道。
徐能輔啓曰,今日正朝望闕禮習儀時,憲府則監察代行矣。雖無諫院,仍爲行禮之意,敢啓。傳曰,知道。
以大司諫鄭景祚,司諫金熙華,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于徐能輔曰,只推。
徐能輔啓曰,來初三日,王大妃殿,寶齡回甲,稱慶陳賀時,頒敎文,當爲製進,藝文提學金啓洛,待明朝牌招,何如?傳曰,允。
徐能輔,以弘文館言啓曰,副應敎金逌根,副校理金箕殷,竝卽牌招察任,何如?傳曰,允。副應敎許遞。
徐能輔啓曰,今此春帖子製述人中,時無職名人,令該曹口傳付軍職,何如?傳曰,允。
兵曹口傳政事,副司果金逌根·任百禧·李致祜,竝單付。
徐能輔,以禮曹言啓曰,明年元朝稱慶陳賀,以初三日退行事,草記允下矣。在前如此之時,告廟之節,或値朔望已有兼告之例,今番告由祭,依前啓下擧行,何如?傳曰,允。
徐能輔,以禮曹言啓曰,明年元朝稱慶陳賀,以正月初三日擧行事,草記允下矣。諸道箋文之已封發上來者,所塡日子,雖爲相左,曾有仍用之例,今亦依此擧行,何如?傳曰,允。
徐能輔,以吏曹言啓曰,今日本曹開坼坐起時,考見諸道褒貶啓本,則陽智縣監李是釺,以縱未振刷,徒善亦善爲目,孟山縣監金魯甲,以小疵且略爲目,桃源道察訪張泰顯,以實責難恕爲目,則俱宜置下考,而置諸中考,陰竹縣監朴昌壽,以殘邑遞易,難保反勝爲目,則宜置中考,而置諸上考,殊無嚴明殿最之意,兩道道臣,推考警責,陽智縣監李是釺,孟山縣監金魯甲,桃源道察訪張泰顯,竝罷黜,陰竹縣監朴昌壽,中考施行,何如?傳曰,允。
徐能輔,以吏曹言啓曰,安奇道察訪李廷馥,以三十朔窠,兩次居中,而其前一中,雖因赦令蕩滌,不可仍置,依例罷黜,何如?傳曰,允。
徐能輔,以吏曹言啓曰,成均館典籍金載鎭,除拜後過限未肅拜,依例改差,何如?傳曰,允。
徐能輔,以奎章閣言啓曰,原任直提學洪奭周,父喪卒哭日,依定式,遣檢書官,勸肉以來之意,敢啓。傳曰,知道。
朴宗琦,以都摠府言啓曰,今日入直內三廳武兼禁軍及軍兵等,當爲中日習射技放,而正朝望闕禮習儀相値,不得設行之意,敢啓。傳曰,知道。
朴宗琦,以兵曹言啓曰,今十二月十七日,武臣堂上祿試射,以勅使在館,後日退行事,草記蒙允矣。今二十六日設行,而試官望擬入之意,敢啓。傳曰,知道。
朴宗琦,以兵曹言啓曰,宣薦內禁衛取才,未及畢試,日勢且暮,明日繼試之意,敢啓。傳曰,知道。
朴宗琦,以訓鍊都監言啓曰,本局諸將官,自今年四月至十二月,射講居首人,別單書入之意,敢啓。傳曰,知道。
朴宗琦,以禁衛營言啓曰,本營諸將官,今年射講居首人,依例別單書入之意,敢啓。傳曰,知道。
朴宗琦,以摠戎廳言啓曰,本廳諸將官,今壬申年射講居首人,依例別單書入之意,敢啓。傳曰,知道。
李龍秀,以弘文館言啓曰,本館所藏銀桃杯及杯臺,本是內賜寶器,而置在直廬矣,俄忽之頃,不知去處,的是偸兒之變故,知委捕廳,使之糾捕,而今至多日,尙未跟捉矣。自館中,多般鉤覈偸去之漢,今始斯得,仍爲盤問,則轉轉相賣,已至銷鎔之境云,此是兩聖朝御製所刻之器,則所重自別,而致此閪失者,萬萬悚懍。臣等適叨豹直,不善典守之責,在所難免,惶恐待罪,而以捕廳事言之,屢日譏詗,趁不搜捉,竟致銷鎔者,極涉稽忽,兩捕將,亦爲推考,此杯旣爲莫重之寶藏,依其本樣,令度支更爲造成之地,何如?傳曰,允。爾等勿待罪。
李龍秀,以刑曹言啓曰,義禁府啓辭內,卽接博川郡守李運植牒呈及成冊,則謀反大逆罪人一恒應坐諸人,査出以來矣。一恒妻車女全羅道和順縣,女何只慶尙道金山郡,者斤阿只全羅道同福縣,竝緣坐爲婢,而右罪人等,方囚博川獄,依例令刑曹押送于各其配所,何如?傳曰,允事,命下矣。右罪人等囚在博川郡獄,令本道卽爲押送于各其配所之意,分付道臣,何如?傳曰,允。
徐能輔,以戶曹言啓曰,今番勅行時,上副勅元禮單,例贈別贈贐行,都求請買去,別求請及通官以下元禮單,賞給都求請·別求請,各項物種,或折銀,或以本色持去,故元數中區別懸註,別單書入之意,敢啓。傳曰,知道。
禁府啓目粘連,向前金魯喆亦,投印擅行,法禁至嚴,無難冒犯,誠極駭然,以此照律,何如?判付啓,依允。又啓目粘連,向前李熙燮段,任內還穀準數畢捧,勘報文簿,無所虧欠,而乃於六年之後,百餘石未捧,雖錄於在任時糴案,逋吏幻錄之說,囚供不無所據是白乎乃,邑報如是至登道啓,則不察之罪,在所難免,申善應段,停餘未捧,數旣夥然,而連値歉歲,不能準捧,勢或無怪是白乎乃,徒擁虛簿,襲謬磨勘,揆以法意,罪難寬恕,李貞坤段,荒年新還,竭力充捧,許多舊還之未捧,不足深罪,而流來虛留,循例磨勘,竝只以此照律,何如?判付啓,依允。
李龍秀,以義禁府言啓曰,保放罪人李熙燮·申善應·李貞坤·金魯喆,議處以入,而四囚病勢,一向未差,仍爲保放之意,敢啓。傳曰,知道。
吏曹參判洪羲臣疏曰,伏以臣於見職,曾蒙曲諒之恩,獲遂自靖之私,雖仁天之覆燾,慈父之顧復,亦何足以諭其萬一哉?迺者誤恩,久此虛叨,復申危苦之懇,冀垂終始之澤,及承聖批,大失所圖,今焉辭已竭矣,情亦蹙矣,進退維谷,若窮無歸,只得泯默靖處,恭俟郵罰,而罪戾愈積,涵假愈寬,上下相持,徒費時日,臣身狼狽,雖無足惜,所可惜者,卽國體耳。噫,臣之年前阻罹,實係名義之大防,旣不可以薄罰已行而得以自恕,又不可以歲月旣久而得以自安,其慙惶戰悸之私,實與名在白簡時,少無異同,則僨敗之地,勢難再蹈,危厲之機,理宜遠避。今雖萬被嚴誅,決不可奉承恩命,此不但微諒卽然,人之所以侍臣者,亦皆如是。蓋人臣之辭受去就,實關世道,義之所不可冒者,心之所不可强者,則或未免逡巡却顧,而不敢以趨走爲恭者,誠以分義廉防,有時乎相爲輕重,不得不如此,人主於此,亦必不奪其守不枉其性者,豈亶爲正天地而然也?不如是則將無範一世而張四維,導以之於崇廉尙義之域故耳。是以同朝之如臣情地者,輒賜體諒,而今獨於臣,尙靳一視之澤,連章累牘,便歸飾讓,一日二日,淟涊至此,欲使臣,强其所不可强,而行其所不可行,此豈所望於曲遂萬物之至仁大德也哉?臣雖至庸極陋,粗具彝性,若其恬然作悖義昧恥之事,自陷於小人無憚之科,則汚不欲爲此,寧可干冒嚴威,自犯逋慢之誅,不敢厮壞艮限,仰貽朝廷之羞,此臣所以瀝血累控,仰首鳴籲,而不知止者也。今雖經年閱月,徒費久曠之罪,萬無暫膺之望,況今京察,卽國之大政也,銓注通塞,必待僚堂之俱備,則向者夏政,緣臣而闕員,今又緣臣而不備,則事體之苟艱,朝綱之虧損,尤當如此。政期隔日,尤不庸一刻虛縻,玆不得不重犯死罪,仰瀆宸聽。伏乞聖慈,俯賜矜諒,亟許鐫改,俾遂生成之澤,仍治臣逋慢之罪,以服法紀焉。臣無任云云。答曰,省疏具悉。卿其勿辭行公。
上在昌德宮。停常參·經筵。
李龍秀啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
徐能輔啓曰,卽者奉常寺官員來言,正朝祭物,今日當爲看品,而都提調李時秀,有身病,提調李相璜,時帶臺職,不得進參云,何以爲之?敢稟。傳曰,提調許遞,前望單子入之。
徐能輔啓曰,春帖子製述人,旣已抄啓矣。藝文提學金啓洛,旣在闕中,卽爲出韻科次之地,何如?傳曰,允。
傳于徐能輔曰,頒敎文中,赦句添入。
徐能輔啓曰,頒敎文中,赦句添入事,命下矣。藝文提學金啓洛,旣在闕中,使之添入,何如?傳曰,允。
徐能輔啓曰,頒敎文中,赦句添入事,命下矣。某罪以下宥之乎?敢稟。傳曰,雜犯死罪以下,竝宥。
李龍秀啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫金熙華,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于李龍秀曰,只推。
傳于柳河源曰,自今日至二十九日,各司藏牌。
奉常提調前望單子入之,吳淵常落點。
傳于徐能輔曰,有實故學敎授許遞,令該曹口傳差出。
吏曹口傳政事,以金箕殷爲南學敎授。
徐能輔啓曰,卽者說書洪遠謨,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
徐能輔,以侍講院啓曰,本院設書洪遠謨,連日入直矣,以其親病,陳疏徑出,下番闕直,事甚未安,司書洪羲祖,兼司書趙晉和,卽爲牌招,以爲推移入直之地,何如?傳曰,允。
徐能輔,以弘文館言啓曰,本館上番副校理臣金箕殷,以南學敎授,今日儒生試取事,晝仕出去之意,敢啓。傳曰,知道。
徐能輔,以弘文館言啓曰,副校理李魯集,自鄕上來云,卽爲牌招察任,何如?傳曰,允。
徐能輔,以吏曹言啓曰,今此正朝祭獻官執事,當爲磨鍊,而除老病公頉,實無推移排比之路,依近例,刑官及司饔院官員,年六十以上人員,通融塡差以入,而其中時無職名人員,令該曹口傳付軍職,何如?傳曰,允。
柳河源,以漢城府言啓曰,朝官六十一歲見漏人,申飭五部及四都·八道,隨其報來鱗次書入之意,曾已草記蒙允矣。京中及各道,今始報來,故別單書入之意,敢啓。傳曰,知道。
柳河源,以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今春等未婚人書啓後,過婚形止,自該部修成冊報來,故別單書入之意,敢啓。傳曰,知道。
柳河源,以宣惠廳言啓曰,今年諸道告歉所劃災摠,殆至十萬結,言念經費,誠爲罔涯,在前如此之時,京外所需,每有減分之擧矣。今亦依前例,營邑需八分一,名樣價四分一,京貢價十分一,自明年正月爲始,裁減磨鍊,何如?傳曰,允。
說書洪遠謨疏曰,伏以臣母素抱貞疾,重以衰謝,比年以來,寧日恒鮮,寒暄失宜,頃刻闖劇,臣之離側在職,已累日矣。憧憧一念,靡時可弛,每値門鑰已下,更漏旣深,則繞壁依慈,竟曉無寐,卽接朝信,則臣母宿症,夜寒添越,頑痰衝亘,省覺迷錯,譫囈之中,促臣歸侍,自聞此報,方寸煎灼,遞直之間,按住不得,玆敢忙陳短章,徑出禁扄。伏乞天地父母,亟遞臣所帶之職,以便救護,仍治臣擅離之罪,以肅朝綱焉。臣無任云云。省疏具悉。爾其勿辭,救護。
上在昌德宮。停常參·經筵。
徐能輔啓曰,來初一日輪對日次,而正朝相値,頉稟之意,敢啓。傳曰,允。
李龍秀啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
李龍秀啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫金熙華,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于李龍秀曰,只推。
傳于徐能輔曰,每當大政,有飭敎,而守令爲治民之本,初仕爲守令之本,可不愼擇歟?勿以文具視之,兩銓惕念對揚,俾有實效事,分付。
傳于徐能輔曰,忠臣淸白吏子孫西北·松都人,拔例收用。
傳于徐能輔曰,雖非親政,尙瑞院官員,入侍注書,依例陞六,金喆遠陞六,代以朴龍祜爲假注書,尹景鎭陞六,代以趙萬協爲假注書,趙萬協在外代,韓用錡爲假注書。
徐能輔啓曰,卽者副校理金箕殷,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
徐能輔,以吏曹言啓曰,今日都目大政時,本曹堂上,不可不備員,而參判洪羲臣未肅拜,令政院牌招,以爲同參政事之地,何如?傳曰,允。
以吏曹參判洪羲臣牌不進推考傳旨,傳于徐能輔曰,許遞。
徐能輔啓曰,今都目大政,各歧仕滿應遷者,相避及未準朔監察,禁府都事,戶曹·刑曹·工曹·漢城府郞官,平市署官員,五部令,各司久任時推人員,竝擬,何如?傳曰,允。
徐能輔啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。
徐能輔啓曰,咸興府判官,今當差出,而本府以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。
徐能輔啓曰,原州牧判官,今當差出,而本州以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。
徐能輔啓曰,蔭仕六品官之陞五品者,每於過都政後,照擬,而見今在職者,絶無經一考之人,故五品官,無以推移備擬,未經一考之人,勿拘陞擬,何如?傳曰,允。
朴宗琦啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
徐能輔啓曰,廣州府判官,今當差出,而本府以營下劇邑,物衆地大,素稱難治,不可不擇差,他道有聲績已準朔守令,竝擬,何如?傳曰,允。
都政。吏批,判書金羲淳進,參議金敎根進,正郞南達孫·權熀,佐郞柳鎭澤·李鋗進,右承旨徐能輔進。以魚在琬爲敦寧主簿,李普漢爲司饔主簿,李文遠爲引儀,黃基翼爲社稷令,金思植爲司饔僉正,朴惟儉爲桃源察訪,金履疇爲召村察訪,秦東老爲松羅察訪,李時升爲安奇察訪,李耆秀爲長水察訪,韓用鎬爲泰陵直長,尹成奎爲司宰直長,沈尙祖爲司圃直長,李鼎寬爲刑曹正郞,趙宅謙爲濟用判官,典籍單吉顯範。徐能輔,以吏批言啓曰,今番大政,窠闕不敷,應遷者不無虛司果之慮,平昌郡守林周喆,陽城縣監徐儒修,明年爲年滿當遞矣,在前如此之時,多有前期差代之例,且不過數日間,竝依已例改差,以爲次次遷轉區處之地,何如?傳曰,允。金銖爲司圃別提,洪醇浩爲氷庫別提,羅元野爲瓦署別提,李奎新爲平昌郡守,李光濂爲禁府都事,金時吉爲膳工奉事,李基壽爲內資奉事,黃仁紀爲廣州判官,金民淳爲定山縣監,趙萬元爲吏曹參判,金基常爲果川縣監,兪平植爲平市直長,李奎說爲義盈直長,李功敏爲宣陵直長,李重鉉爲陽城縣監,康達秀爲陽智縣監,廣興主簿單李魯俊,軍資主簿單李章玉,直長單李俊模,李羲玄爲典簿,宋太鼎爲敦寧判官,吳鼎秀爲平市令,李興愚爲刑曹佐郞,張瀚爲原州判官,養賢主簿李景熙,奉常直長單李基華,振威縣令趙宗協,龍仁縣監韓喆裕相換,李升淵·安厚遠爲禁府都事,蔡臣永爲長興奉事,李榏爲坡州牧使,尹光濩爲淸風府使,金喆遠·尹景鎭·李濟翼·柳可均爲典籍,林景祚爲奉常主簿,禁府都事李光濂,掌苑奉事尹宗圭相換,李秉奎爲漢城主簿,尹鍾烈爲永禧殿令,宋文述爲金海府使,李致祜爲鏡城判官,金致龍爲孟山縣監,李秉淳爲尙瑞直長,李宗億爲恭陵令,趙基復爲掌樂主簿,南履默爲尙衣主簿,鄭元容爲副應敎,魚在琬爲平市主簿,南泰德爲英陵令,李秉淳爲長興主簿,趙湕爲尙瑞副直長,鄭時綏爲社稷令,沈毅鎭爲宗廟副奉事,羅元野爲禁府都事,李秉淳爲監察,南公轍爲弘文提學,李謙秀爲尙瑞副直長,金喆遠爲禮曹佐郞,趙尙鎭爲右參贊,徐榮輔爲濟用提調,朴宗慶爲典醫提調,朴宗珩爲咸興判官,沈承奎爲瓦署別提,朴宗慶爲工曹判書,洪醇浩爲監察,趙湕爲敦寧主簿,沈承奎爲戶曹佐郞,趙基復爲工曹佐郞,洪羲臣爲刑曹參判,李九會爲社稷令,沈能述爲茂朱府使,金炳翼爲繕工副奉事,張洛賢爲興海郡守,李近植爲長連縣監,韓錫倫爲自如察訪,承膺祚爲祥雲察訪,牟達謙爲禮曹佐郞,尹德年爲咸鏡都事,蔡一祥爲慶尙都事,安袷爲典籍,崔大寔爲司藝,李謙秀爲尙瑞直長,李普漢爲掌樂主簿,李羲溢爲醴泉郡守,洪起燮爲弼善,洪命周爲兼弼善,李廣度爲尙瑞副直長,吳鼎秀爲連山縣監,徐榮輔爲謝恩正使,洪起燮爲書狀官,南履默爲監察,徐殷輔爲濟用副奉事,金魯鍾爲平市令。徐能輔啓曰,玉堂闕員,今當差出,而擬望之人乏少,外任竝擬,何如?傳曰,允。姜浚欽爲校理,金銖爲工曹佐郞,金尙愼爲長興主簿,李尙迪爲司圃別提,尹懿成爲司饔主簿,李大濟爲軍器主簿,李時鎬爲尙衣主簿,黃碩淵爲瓦署別提,白達雲爲氷庫別提,李鍾英爲靈巖郡守,趙文彦爲遂安郡守,宋啓朱爲中部都事,成近默爲北部都事,尹景儀爲西部都事,洪容默爲永禧殿參奉,鄭謙容爲慶基殿參奉,鄭燖爲章陵參奉,權常翕爲惠陵參奉,郭命燦爲禧陵參奉,李鉉玉爲懿陵參奉,李兢德爲齊陵參奉,李昌孝爲宣陵參奉,盧命鼎爲禮賓參奉,趙翊相爲典獄參奉,朴絅爲崇靈殿參奉。朴宗琦啓曰,今日都目政事時,本曹堂上,當爲備員,而參判趙興鎭,病不來,令政院牌招,同參政事,何如?傳曰,允。
朴宗琦啓曰,每都目,新資五窠,例以營將·中軍·虞候區處,而營將之滿二十朔後,始爲內遷,曾有定式矣。今番則無一準朔處,依近例,推移內遷,何如?傳曰,允。
朴宗琦啓曰,各道營將·中軍·虞候,邊地僉使,今當差出,而擬望之人乏少,已準朔守令及未準朔禁軍將·虞候,竝擬,何如?傳曰,允。
兵批,行判書徐榮輔進,參判趙興鎭受由,參議李德鉉進,參知申緯進,正郞柳訸,佐郞任文白·李基承·李中鎭·金履垕進,左副承旨朴宗琦進,以曺允大爲知事,金斗範爲同知,李東善爲副摠管,韓兢履·韓光燮爲僉知,曺允大爲都摠管,李忠運·金鼎基·尹·宋觀休爲五衛將,朴宗慶爲知事,洪樂淵爲曹司衛將,嚴啓膺爲景福將,尹載鐸爲宣傳官,成樂鎭爲訓鍊僉正,沈日永·柳民儉·兪武煥爲訓鍊判官,申光赫爲武兼,魚錫命爲部將,李益運爲知事,鄭祖榮爲文兼,尙得容爲訓鍊加設判官,黃善興·金履協爲訓鍊加設主簿,護軍單李東善,李存敬爲安東營將,元永象爲洪陽營將,李時晦爲京畿中軍,李仁泳爲咸鏡中軍,吳慶德爲南虞候,僉知單李忠運,金衡遠爲公忠水虞候,金思喆爲黃海水虞候,李文植爲城津僉使,吳致壽爲阿斤僉使,趙文錫爲惠山僉使,僉知單鄭明弘,李春華爲古城僉使,吳成烈爲委曲僉使,朴宗茂爲開雲浦萬戶,崔鳳德爲仇寧萬戶,桂運海爲慈母別將,李寅會·具載默爲宣傳官,李集玉爲司禦,郭宗默爲守門將,李光錫爲公忠兵虞候,朴升煥爲都摠經歷,朴載潤爲荏子島僉使,朴春根爲龜山僉使,李大興爲西生僉使,朴處儉爲恃寨僉使,副護軍單金相儀·尹益儉·李寬彬·南志復,柳民儉爲夞怪萬戶,朴升煥爲神方萬戶,孔志文爲西水羅萬戶,李命祿爲智島萬戶,安昇玄爲黔毛浦萬戶,安東營將李存敬,洪陽營將元永象,京畿中軍李時晦,咸鏡中軍李仁泳,南虞候吳慶德,今加折衝加資事承傳。禹道恒爲會寧浦萬戶,禹弘鼎爲梨津萬戶,金昌國爲鉢浦萬戶,李守文爲多慶浦萬戶,孫大彦爲南桃浦萬戶,朴東浩爲馬島萬戶,張善樞爲長峯萬戶,裴完敬爲濟物萬戶,金達元爲在德萬戶,劉景龍爲古豐山萬戶,護軍單洪羲臣。朴宗琦,以兵曹言啓曰,忠翊衛將朴明煥,病難供職,呈狀乞遞,五衛將李忠運,前任安東營將,金鼎基前任咸鏡監營中軍,尹前任洪陽營將,宋觀休前任南虞候,俱在任所,該廳番次苟艱,鄭明弘除授在外,過限不爲上來,古豐山萬戶劉景龍,老母,今年已過七十,無兄弟獨身,法不當遠離赴任云,竝改差,何如?傳曰,允。金宗珣爲忠翊將,元永道爲宣傳官,李書彬爲都摠都事,金重麗爲武兼,尹行成爲古豐山萬戶,李憲植·李實爲訓鍊判官,柳昇根·李應植爲訓鍊主簿,韓民獻爲公州營將。朴宗琦,以兵批言啓曰,五衛將鄭繼周,前任公州營將,時在任所,上來間,該廳番次苟艱云,改差,何如?傳曰,允。金彝鍾爲訓鍊僉正,李重恢·元禾·李晉保爲訓鍊主簿,高景殷爲五衛將,僉正單鄭必秀,李命豐·具信喜爲訓鍊副正,具命德·秦東運爲武兼,同知單崔鎭一,僉知單金宗珣,李完植爲宣傳官,副司果單尹喜豐,李殷常·崔應鉉·趙濟建·孔彦周·李周彦·高慶赫·李一倜·徐有近·元策·李應燮·李大亨·李明植·申義直爲宣傳官,金用基·李元緖·權宜秉·閔致書爲武兼,朴基元·吳東斗·南公偘·成快碩·鄭殷柱爲部將,李鍾榦·宋寅濟·崔縝衡·張斗敬爲守門將,梁鍾益爲南道參軍,權管秩舊坡知朴蓍會,同仁趙萬和,嗭洞白順男,乾原金象禹,安原康漢錫,雲頭里崔永岳,廟洞李大洽,副護軍單李商一。
吏曹口傳政事,司導主簿洪世周,儀賓都事李鍾稷相換。
徐能輔,以漢城府書啓曰,朝官年八十,士庶年九十,士族婦女年九十以上人,每年歲首,依法典陞資事定式矣。令各該部搜訪報來後,加資人職姓名,別單書入,而其中奉朝賀李敬一,今年爲八十,旣已資窮,不得循例入錄之意,敢啓。傳曰,史官持藥物,奉朝賀處,存問以來。
朴宗琦,以司僕寺一二提調意啓曰,兼內乘具信喜,移拜訓鍊院副正矣。本寺多有擧行之事,而數遞可悶,仍任,何如?傳曰,允。
朴宗琦,以兵曹言啓曰,宣薦內禁衛取才三技入格別單及宣部守三薦參上武臣前銜人,別取才入格矢數,落仕年條,居住薦名,各其名下,懸註以入之意,敢啓。傳曰,知道。
李龍秀,以義禁府言啓曰,鐵山兼監牧官宣沙浦僉使安德恒,令該府拿問勘處事,傳旨啓下矣。安德恒,時在任所,依例發遣府書吏,交代後,拿來,何如?傳曰,待待命拿囚。
朴宗琦,以御營廳言啓曰,本廳諸將官,今年射講居首人,依例別單書入之意,敢啓。傳曰,知道。
左議政韓用龜箚曰,伏以臣卽一癃殘之平居動作,不離於床褥,尋常茶飯,惟在於瞑眩,縱或黽勉趨簉,常若朝夕顚踣,而況臣所縻藥院之任,關係甚重,有非如臣垂死之喘,所敢承當。忽自昨秋,至今蹲仍,中間暫解,不過三朔,頻登軒陛之上,躬承起居之節,此在臣榮莫大焉,勞何敢言,而第臣供劇,政値隆沍,中寒忒甚,泄症猝發,登溷頻數,藥餌罔效,見方神氣昏眩,動嚲不得,明日日次承候之班,亦無以少伸微悃,伏枕惶隕,不知措躬之所,玆敢疾聲呼籲於慈覆之天。伏乞聖明,俯垂鑑憐,亟遞臣藥院都提擧之任,仍治臣曠職虧分之罪,俾殘喘獲延,邦憲益嚴焉。取進止。答曰,省箚具悉卿懇。卿其勿辭,安心調理。
知事曺允大疏曰,伏以臣,向控疾痛之呼,曲荷體諒之恩,特許享單改標,得以安意調息,感祝之極,悚惶冞切,而第臣所患,一味無減,出寓江村,重冒風寒,宿祟旣痼於心肺,別証交攻於肢體,頭疼身熱,不省四到,床笫宛轉,便成土木形骸,晝宵呻囈,殆同煙霧觀聽,跧蟄荒郊,自分癃廢,彈束脩門,若隔前塵。際見吏曹享帖,則又以臣塡差於社稷祈穀大祭矣,臣於是,益不勝惶隘罔措。若使臣,苟有一分可强之勢,則雖係尋常往役,固當竭蹶趨承,況此祼將肅敬之地,尤何敢爲規免占便之計,而顧臣病情,如右所陳,跬步蠢動,萬無其望,玆敢不避屢瀆之誅,猥控難强之狀。伏乞天地父母,俯垂矜憐,亟賜變通,仍勘臣逋慢之罪,以肅朝綱,以安私分,千萬幸甚。臣無任云云。答曰,省疏具悉。疏辭,許令該曹改付標。
工曹判書趙尙鎭疏曰,伏以歲籥將新,茀祿方至,東朝之寶甲重屆,而大庭涓呼嵩之禮,元良之尺衣漸長,而殿宮供含飴之歡,臣民蹈忭,匝域惟均。仍伏念,臣於病伏昏囈之中,伏見吏曹名帖,以臣塡差來初一日永寧殿告由祭獻官,臣固宜竭蹶趨膺,而第臣狗馬賤疾,篤老癃痼之狀,已悉於前後疏籲,庶蒙聖明之俯燭。今不敢架疊煩浼,而筋骸漸衰,源委已深,實非一時調息可瘳之疾,況今痰癖溏泄,當此酷寒,一倍越添,呻吟痛楚,藥石罔效,加以毒感觸冒,頭疼如碎,支節麻木,寒熱交作,氣力昏綴,不省四到,且自近日,左脚臀腿交骨,忽然頑痰結着,酸疼牽引,屈伸不得,房闥之間,須人起動,宛轉床笫,神息如縷,今雖欲自力於駿奔之事,其奈病勢難强,欲起還仆,何哉?此時瀆擾,揆以分義,萬萬悚惶,而百爾思量,蠢動末由,玆敢冒萬死,據實呼籲於紸纊之下。伏乞聖慈,俯賜矜諒,亟許付標,以重享禮,仍治臣冒瀆之罪,以肅朝綱,千萬幸甚。臣無任云云。答曰,省疏具悉。疏辭,許令該曹改標。
行戶曹判書南公轍疏曰,伏以臣於病伏涔涔之中,伏見吏曹移牒,以臣差景慕宮告由祭獻官矣。義當竭蹶將禮,而臣於宿病沈痼之中,適當客使之迎接,觸風冒寒,多日失攝,歸次之後,舊症挾感添劇,頭疼眼眩,委頓床席,咳喘之達夜,而食飮全却,寒熱之交攻,而嘔吐不止,轉側須人,昏例不省。一時駿奔之役,豈敢爲病之計,而目下實狀,末由自力,玆敢倩人構疏,冒瀆宸嚴。乞令該曹卽爲變通,以重祀典,仍治臣瀆擾之罪,以肅朝綱焉。臣無任云云。答曰,省疏具悉。疏辭,許令該曹改付標。
兵曹參判趙興鎭疏曰,伏以臣至庸愚極疎拙,無所肖似,而特荷聖朝拂拭之恩,節次推遷,濫躋亞卿之列,自顧臣身,榮已至矣。有除輒膺,有役斯往,不擇燥濕,竭蹶奔走,忘其衰朽之已逼,限以筋力之所及,以爲一半分報效之計矣。忽自十數日來,觸冒風冷,病祟添谻,積聚肆亘,泄痢俱發,汚穢床席,昏眩度日,飮㗖全廢,轉側須人。此際見差於弘陵正朝享官之役,以今病勢,雖欲陪香於一舍之地,以效駿奔之誠,其勢末由,玆敢不避猥越,疾聲呼籲於紸纊之下。伏乞天地父母,俯諒情勢,亟令該曹改塡無故之人,以便公私焉。臣無任云云。答曰,省疏具悉。疏辭,許令該曹改付標。
護軍朴命燮疏曰,伏以臣庸陋衰朽,百無所用,惟以筋力奔走,以爲一半分涓埃之效矣。素患痰癖之証,近年以來,便成癃痼,每當冬寒,疝厥輒加,胸復衝亘,有時運動不得,矧玆十數日來,觸冒毒寒,一倍添谻,食飮全廢,轉側須人,實有頃刻難保之慮。此際見臣差於健元陵享官之役,以此病狀,雖欲馳進,末由蠢動,以效駿奔之誠,玆敢不避猥越,疾聲呼籲於紸纊之下。伏乞天地父母,俯垂矜諒,亟令該曹改塡無故人處,以便公私,千萬幸甚。臣無任云云。答曰,省疏具悉。疏辭,許令該曹改付標。
副校理金箕殷〈疏曰〉,伏以臣之父病,數旬沈痼,進退無常,向日陳章丐免,實非得已,而救護限滿,召牌荐降,臣怵畏義分,黽勉出肅,適値僚員有故,仍又就直本館,日已三易,憂慮情私,不能食息少弛。卽者家中急報來到,謂臣父病,忽自晩後,添却痰眩,昏窒不省,目下証形,十分危劇,促臣來視,煎迫之情,暫時難住,未及往復,替直于同僚,玆陳短章,忙出禁扄。伏乞聖慈,諒臣至情,遞臣見職,仍治臣瀆擾之罪,以肅朝綱,以安私分,千萬幸甚。臣無任云云。省疏具悉。爾其勿辭救護。
弼善鄭元容疏曰,伏以臣,年淺學蔑,百不通方,固不堪備數於執事之末,而厚沐洪造,偏蒙隆庇,前後歷揚,殆遍淸華,如臣無似,何以得此?每自循省,感激銘鏤,惟以夷險燥濕,陳力奔走,爲一分涓埃之報矣。迺者行臺特點,有隕自天,顧今封典纔準,謝使隨發,臣時帶官銜,又膺是命,實有與榮之幸,兼以往役之重,揆諸分義,不宣言私,而第臣情理,竊有萬萬至切者,敢將由中之懇,翼蒙體下之私,猥煩之罪,實無所逃。仍伏念,臣父母,今年俱滿六旬,而臣父週甲生朝,在於明年初夏矣。親年週甲,卽人子難再逢之辰,而洗腆稱壽,繞膝舞班,效微誠於報暉,寓深愛於知月,亦人子至情之攸願也。臣父近在西邑任所,而臣身長縻職名,請由難數,曠省居多,庭闈私戀,夙宵如結,而頃因問禮之行,暫得歷路之覲,關河旅館,父子相對,榮耀所及,北望感祝,而王程有限,不得淹留,暮歲殊鄕,離懷難抑,而私念之所自慰釋者,惟擬於元春縟儀過後,陳情往省,是年是月,不離親側,朝夕服勤,小酬劬勞之恩,而今若怵義抑情,遠離出疆,則還期之趁此日時,萬萬無其望。臣抱此耿耿,歷日悶菀,至情所發,終不獲自按,玆敢略控文字,冒罪陳暴。伏惟殿下,天地於臣,父母於臣,特推孝理之政,俯垂矜諒之恩,亟遞臣書狀官之任,俾伸至願,千萬顒祝。臣無任云云。省疏具悉。所請依施。
上在昌德宮。停常參·經筵。
藥房副提調韓致應啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。世子宮口傳問安。答曰,知悉。
朴宗琦,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李龍秀啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
傳于朴宗薰曰,守令邊將,初仕人,留待。
傳于朴宗薰曰,守令邊將,初仕人,入侍。
李龍秀啓曰,行大司憲李相璜,執義柳鼎養,掌令李允謙·李久源,持平李鐸遠牌不進,李應奎未署經,監察茶時之意,敢啓。傳曰,知道。
以大司諫鄭景祚,司諫金熙華,獻納李在璣,正言安尙默·金鎭,執義柳鼎養,掌令李允謙·李久源,持平李鐸遠牌不進罷職傳旨,傳于柳河源曰,只推。
徐能輔,以奎章閣言啓曰,新差檢書官李文哲·洪義人,時無職名,令該曹口傳付軍職,使之冠帶常仕,何如?傳曰,允。
兵曹口傳政事,副司勇李文哲·洪義人。
徐能輔,以禮曹言啓曰,齊陵正朝祭享香祝,英陵祭享香祝,本陵官員,昨日已爲祗受陪往,而兩陵寢程道稍遠,享日且近,新除授,齊陵參奉李兢德,英陵令南泰德,勢無及時進參之望,齊陵前參奉李升淵,英陵前令李集玉,雖已移職,仍爲將事後就職之地,何如?傳曰,允。
徐能輔,以禮曹言啓曰,今此正朝祭享時,宣陵兩官,禧陵兩官,懿陵兩官,惠陵兩官,當爲備員將事,而新除授宣陵直長李功敏,身病猝重,無以進參云。禧陵參奉郭命燦,懿陵參奉李鉉玉,惠陵參奉權常翕俱在外,勢無及期上來之路,莫重祭享,兩官不可不備,宣陵直長李功敏,禧陵參奉郭命燦,懿陵參奉李鉉玉,惠陵參奉權常翕,竝姑改差,其代,卽令該曹,以在京無故人,口傳差出,以爲備員將事之地,何如?傳曰,允。
朴宗薰,以賑恤廳言啓曰,今年內貧寒宗室子女,葬時顧恤數,別單書入之意,敢啓。傳曰,知道。
徐能輔,以弘文館言啓曰,本館上番闕直,事甚未安,副應敎鄭元容,卽爲牌招入直,何如?傳曰,允。
徐能輔,以弘文館言啓曰,新除授校理姜浚欽,時在黃海道遂安郡任所,經筵入番事緊,請斯速乘馹上來事,下諭。傳曰,依啓。
朴宗琦,以備邊司言啓曰,遂安郡守姜浚欽,移拜校理矣。本邑今方支勅,民邑騷繹,又添以遞易迎送之弊,則必無以支過,而送勅後勘簿,亦不可付之生手,仍任,何如?傳曰,允。
朴宗琦,以備邊司言啓曰,卽見伴送使李益運所報,則以爲,今此勅行回還時,正朝當遇於平壤,而設戲張樂,以暢客懷,謂有已例,縷縷懇請,以常用軍樂,如干優戲,以副其請爲辭矣。勅行,今將過歲於我境,而設戲張樂,旣有已例,兩勅所請,又爲甚勤,依其請許施,以示款接之意,分付伴送使及該道道臣處,何如?傳曰,允。
朴宗琦,以備邊司言啓曰,本司文書,必令郞廳親執回公,自是不易之規,而今日回公當次郞廳,無端不來,替使下隷傳示,事未前有,萬萬駭然,當該備邊郞李元學,爲先令該府拿處,何如?傳曰,允。
朴宗琦,以備邊司言啓曰,卽見平安監司鄭晩錫狀啓二度,則以爲,今春討賊時,軍需及恤典所用中,未區處錢爲一萬七千五百四十六兩,大同館宇改建時元劃一萬兩外,加入錢爲四千六百兩,竝請令廟堂區劃矣。此係不可不區劃充補者,而本道留貨,更無可擬之處,只有本營年例別備條,可以推移彌縫,而此亦因年前道臣狀請,使之作穀添還矣。行未幾年,遽令毁劃,雖甚可悶,旣無從他變通之路,依狀請分數,以本營別備條,無論今年明年,許令從便移充,而嗣後則逐年添還,一依前定式施行之意,分付,何如?傳曰,允。
徐能輔,以承文院都提調意啓曰,院製述官金尙愼,仕滿出六,代吏文學官南石老陞付,吏文學官有闕,代幼學朴蓍淳差下,使之付軍職,冠帶常任,何如?傳曰,允。
徐能輔,以承文院都提調意啓曰,本院寫字官前銜洪允翕·李梅·趙應奎·鄭有柱·劉運昇·李鼎泰·白師訥·李希龍陞實,代及洪宅柱·金榮·洪允協有頉,代以洪明運·朴完吉·彭元性·金聖興·尹弘赫·柳晟鎭·閔壽根·劉復基·張宅潤·韓弘基·全海烈,依例付軍職,冠帶常仕,肄習陞補,代以金再興·鄭喜·金三興·石元錫·趙祥,筆才頗有成就之望,故屬于本院肄習,使之鍊業,何如?傳曰,允。
徐能輔,以成均館兼大司成意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成洪命周,身病呈旬,直講尹尙烈,典籍李景熙,俱爲差祭時,無入直之員,以他郞官,姑爲代直,何如?傳曰,允。
朴宗琦,以兵曹言啓曰,兼司僕將李基鼎,慶熙宮衛將趙元鎭,俱以身病猝重,勢難供職,呈狀乞遞,不可遲待其差復,竝改差,何如?傳曰,允。
朴宗琦,以兵曹言啓曰,來癸酉年各處頒給信漢符別單及文宰二品以上武臣蔭官,曾經摠管人員章標,別單修整以入之意,敢啓。傳曰,知道。
李龍秀,以義禁府言啓曰,卽接月令醫員金俊男手本,則時囚罪人李命奎,素患痰積,處冷添劇,食飮全却,氣息奄奄云。罪人病勢如此,則一邊保放,一邊草記,曾有定式矣。李命奎姑爲保放之意,敢啓。傳曰,知道。
朴宗琦,以訓鍊都監言啓曰,今十二月二十八日,二十九日,年終放砲時,次知將官將校姓名,兼別破陣等容貌年歲器械數爻,竝別單書入之意,敢啓。傳曰,知道。
朴宗琦,以訓鍊都監言啓曰,本局局別將尹致儉,哨官高應喆,俱有身病,勢難察任,改差,何如?傳曰,允。
朴宗琦,以右邊捕盜廳言啓曰,本廳從事官申命源,身病猝重,勢難察任,改差,何如?傳曰,允。
壬申十二月二十八日辰時,上御熙政堂。守令邊將初仕人入侍時,左副承旨朴宗琦,記事官朴來謙,記注官孫錫祚,別兼春秋李紀淵,以次進伏訖。坡州牧使李榏,興海郡守張洛賢,龍仁縣令趙宗協,靈巖郡守李鍾英,廣州判官黃仁紀,鏡城判官李致祜,果川縣監金基常,定山縣監金民淳,陽智縣監康達秀,長連縣監李近植,連山縣監吳鼎秀,孟山縣監金致龍,慶基殿參奉鄭謙容,永禧殿參奉洪容默,禮賓參奉盧命鼎,洪陽縣監元永象,咸鏡中軍李仁泳,城津僉使李文植,惠山僉使趙文錫,阿耳僉使吳致壽,茄坡知僉使李秉文,黃海水虞候金思喆,神光僉使李行謹,吾叉浦僉使咸義衡,安義僉使金亨祿,古城僉使李春華,西生僉使李大興,龜山僉使朴春根,恃寨僉使朴處儉,夞怪萬戶柳民儉,西水羅萬戶孔志文,智島萬戶李命祿,黔毛浦萬戶安昇玄,多慶浦萬戶李守文,開雲浦萬戶朴宗茂,會寧浦萬戶劉道恒,梨津萬戶禹弘鼎,鉢浦萬戶金昌國,南桃浦萬戶孫大彦,馬島萬戶朴東浩,長峰萬戶張善樞,濟物萬戶裴完敬,在德萬戶金達元,仇寧萬戶崔鳳德,古豐山萬戶尹行成,古突山別將崔泰嶸,晴川別將許鐄,首陽別將劉成圭,乾原權管金象禹,安原權管康漢錫,宣傳官李明植·申義直等,以次入來。上命守令邊將初仕人進前,各奏職姓命。榏等進奏職姓名訖,上命守令邊將初仕人先退,榏等退出。王大妃殿進御加減蔘蘇飮,二貼製入事。出榻敎上命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上除夕單子問安。答曰,知道。世子宮單子問安。答曰,知悉。
李龍秀啓曰,行大司憲李相璜,執義柳鼎養,掌令李允謙·李久源,持平李鐸遠呈辭,李應奎未署經,監察茶時之意,敢啓。傳曰,知道。
朴宗琦啓曰,備邊司郞廳來言,今日賓廳日次,而問安相値,不得來會云矣,敢啓。傳曰,知道。
韓致應啓曰,左參贊趙尙鎭,工曹判書朴宗慶,吏曹參判趙萬元,除拜後過三日不爲出肅,竝依定式推考警責,仍卽牌招察任,何如?傳曰,允。
傳于徐能輔曰,禮房承旨,馳詣社稷·宗廟·永寧殿·永禧殿·景慕宮,奉審摘奸,仍詣受香諸處,一體奉審,摘奸以來。
徐能輔啓曰,明日正朝望闕禮,依例爲之之意,敢啓。傳曰,知道。
徐能輔啓曰,應敎李龜雲,修撰姜世白·林處鎭,副修撰高廷鳳在外,校理南惠寬,副校理李魯集,副修撰朴基宏差祭,校理一員未差,副校理金箕殷受由,玉堂上下番俱空,事甚未安,副應敎鄭元容,卽爲牌招入直,何如?傳曰,允。
以副應敎鄭元容牌不進罷職傳旨,傳于徐能輔曰,只推。
吏曹口傳政事,以洪俊謨爲宣陵直長,沈能植爲禧陵參奉,柳諫爲懿陵參奉,李奎憲爲惠陵參奉。
朴宗琦啓曰,訓鍊大將李得濟,無職名,令該曹口傳付軍職,何如?傳曰,允。
兵曹口傳政事,大護軍李得濟。
朴宗薰,以戶曹言啓曰,今年內貧寒宗室子婚扶助數,別單書入之意,敢啓。傳曰,知道。
徐能輔,以內醫院都提調·提調意啓曰,正朝進上倭柑子,倭學,前期來納,自是年例,而今見正朝隔日,尙未封進,揆以事體,萬萬駭然,不善擧行之罪,在所難免,當該首譯及掌務官,令攸司從重科治,何如?傳曰,允。
徐能輔,以成均館兼大司成意啓曰,每歲末圓點準點儒生,別單書入事,曾有定式矣,依定式,當年條準圓點儒生,別單書入之意,敢啓。傳曰,知道。
朴宗琦,以兵曹言啓曰,今冬等能麽兒考講時,訓鍊院副正李近植·李思謙,僉正具載默,主簿兪武煥·洪楫,武臣兼宣傳官李周虎·吳在臣·尹喜豐·柳光濂,部將趙濟建,守門將鄭復齡·李雲淵,二次不通,都摠府都事具應和,武臣兼宣傳官柳民儉,守門將金瑩綬,一次不通,竝依定式從重推考,何如?傳曰,允。
朴宗琦,以兵曹言啓曰,今十二月,各廳堂下武臣朔試射,依例停止之意,敢啓。傳曰,知道。
朴宗琦,以兵曹言啓曰,本曹正郞吳聖根,身病猝重,屢度呈狀乞遞,宿衛重地,不可久曠,今姑改差,何如?傳曰,允。
朴宗琦,以兵曹言啓曰,雲頭里權管崔永岳,老母今年七十三歲,且無兄弟,法不當赴任,呈狀乞遞,邊將之親年七十無兄弟獨身者,許遞其任,載在法典,依法典改差,何如?傳曰,允。
李龍秀,以義禁府言啓曰,卽接月令醫員金俊男手本,則時囚罪人李元學,素患冷積,猝然闖發,又添毒感,食飮全却,氣息奄奄云。罪人病勢如此,則一邊保放,一邊草記,曾有定式矣。李元學,姑爲保放之意,敢啓。傳曰,知道。
行大司憲李相璜疏曰,伏以歲籥將新,景籙方湊,東朝之寶甲重回,貳極之尺衣漸長,歡聲協氣,洋溢區宇,蹈舞抃祝,大小攸均。卽伏奉吏曹享帖,以臣塡差於太廟獻官,臣之前此陳籲,蒙恩改標者,纔有日矣,俯仰籧篨,雖緣無望於自力,而奔走殫竭,未免有乖於初心,至今追惟,惶隕冞切,臣雖不肖,亦不至全昧義分,顧何敢一向煩浼,更請體諒,而第臣病狀,浹旬彌劇,敗兆疊出,腰脅之痰,終始膠結,而臥起俱致牽掣,喉舌之痛,轉輾脹塞,而飮啜動皆妨礙,一日二日,頓綴床玆,目下證形,又不止於前日之比而已,房闥起居,尙須傍人,矧望其升降於肅敬之地,趨走於祼獻之列乎?百爾思量,蠢動無路,玆不得不又將醜穢之狀,重干崇嚴之聽,唐突溷擾,冞增死罪,病心憫阨,尤添一病。伏乞聖慈,特垂愍念,亟令該曹變通臣享官之任,仍治臣屢瀆之罪,以昭法紀焉。臣無任云云。答曰,省疏具悉。疏辭,許令該曹改付標。
行護軍尹序東疏曰,伏以臣年近七耋,病又癃痼,委頓床笫,三朔于玆矣。膈痰衝亘,呼吸短促,脚力痿痺,行步艱澁,雖在房闥,轉側須人,長時昏眩,不省四到,此際伏奉祭帖,以臣差永寧殿春享祭終獻官矣,其在竭蹶,固宜駿奔,而目今病狀,萬無蠢動之望,玆敢不避猥越,呼籲於崇嚴之下。伏乞聖慈,俯垂矜察,特令該曹劃卽變通,以重享事,仍治臣瀆撓之罪,以肅朝綱,千萬幸甚。臣無任云云。答曰,省疏具悉。疏辭,許令該曹改付標。
