上在慶熙宮。常參·經筵以代理停。
正朝問安。大殿·中宮殿,王世子遣宮官問安。答曰,知道。王世孫遣講官問安。答曰,知道。
政院·玉堂單子問安。答曰,知道。朝廷二品以上·六曹·宗親·奉朝賀單子問安。答曰,知道。
大駕入太廟齋室後,王世子遣宮官問安。答曰,知道。王世孫遣講官問安。答曰,知道。
政院·玉堂·藥房口傳問安。答曰,知道。
展拜罷後,政院·玉堂·藥房口傳問安。答曰,知道。
大駕入昌德宮後,政院·玉堂·藥房口傳問安。答曰,知道。
傳于李翼元曰,諸司預備。
大駕入毓祥宮後,政院·玉堂·藥房口傳問安。答曰,知道。
傳于李翼元曰,諸司預備。
大駕還宮後,王世子遣宮官問安。答曰,知道。王世孫遣講官問安。答曰,知道。
政院·玉堂·藥房口傳問安。答曰,知道。
傳于沈鏽曰,宗班亦有年七十與否,知之以待。
吏曹口傳政事,奉朝賀洪重徽今加崇祿,行副司直南泰慶今加嘉義,年八十曾經承旨參議行副護軍元命揆今加資憲,閫帥父權啓應·宋堯和今加嘉義,白尙賢·李山斗·南德純今加嘉善,以上年八十九十加資事,承傳。
吏曹口傳政事,行副司直李春躋今加正憲,折衝元海翼今加嘉善,前府使徐敏修,通德郞辛最敏,學生李休臣,以上今超通政,侍從臣父年七十加資事,承傳,夏陵君樀今加顯祿,夏坪君懋今加綏德,以上年八十加資事,承傳。
傳于沈鏽曰,明日晝夕講,依例擧行。
李心源啓曰,明日常參時,六曹長官當爲進參,吏曹判書金相福,待開門牌招,何如?傳曰,允。
以常參·經筵稟,傳于李心源曰,明日爲之,朝講爲之。
王世子在昌德宮。常參停。
尹坊達曰,明日常參取稟。令曰,停。
又達曰,大司憲尹鳳九,執義洪啓能在外,掌令二員,持平一員未差,李迪輔受由在外,今日以監察茶時之意,敢達。令曰,知道。
又達曰,吏曹判書金相福,連日違召,不爲行公,事甚未安,卽爲牌招察任,何如?令曰,依。
世子宮·嬪宮,政院·玉堂單子問安。答曰,知道。
世孫宮,政院·玉堂單子問安。答曰,知悉。
辛巳正月初一日辰時,太廟擧動入侍時,行都承旨沈鏽,左承旨沈墢,右承旨金時默,左副承旨李翼元,假注書任煜·兪彦脩,記事官李在簡·姜趾煥,以次陪從。上具翼善冠·衮龍袍,出崇賢門,降輿乘輦,藥房提調李昌壽問候訖。上曰,兵判之母年今幾何?鏽曰,九十四歲矣。上曰,多矣。上曰,驪陽奉祀孫爲誰乎?鏽曰,閔百奮,方爲延安府使矣。上曰,然矣。予忘之矣。仍命承旨書曰,三陽回泰歲律已新,三十七歲臨御,何事繼述,於民何德,俯仰自恧,追慕一倍之中,其況此歲亦是何年?年纔八歲,聖后仙馭莫攀,于今六十八,重逢此年,丁丑永慕,已爲冥然,其於此年,亦何能堪?凡諸等事已爲區處,而此日此心,何能堪抑?禮判卽爲馳往明陵·三陵上奉審,驪陽府院君府夫人致祭,而其孫方在延安任所,令本道擧行。出傳敎仍又命書曰,國依於民,民依於農,可不重歟?勸農之敎,歲首每下,而徒爲文具。噫,卅載臨御,無一惠民,今年祈年,欲爲親行,而爲軍命攝,其雖攝行,心在壝壇。凡諸勸課之政,着意奉行,俾有實效,而噫,三陽回泰,萬品咸新,吁嗟元元,其無與春俱新,況設賑之處乎?其於賑政,着意擧行,使我元元,其無顚連之意,下諭于八道道臣·兩道留守。出傳敎書訖。上曰,此傳敎使留院承旨今日頒布,可也。上曰,各司禁牌封置,以待十六日開之,而先自政院爲始,可也。牌之一出,民不堪其弊矣。鏽曰,臣等親承聖敎,當收入各司牌,留置本院,待十六日出給,似好矣。上曰,最善思矣。春坊尤難,年少輩出牌,則必多侵民之事矣。仍命書曰,各司粉牌藏于政院,十六日頒給。出傳敎鏽曰,臣等雖承聖敎,猶不若以傳敎頒布矣。上曰,禮曹判書尹汲奉審出去,所授守禦使密符,仍佩往來。出駕敎仍又命書曰,噫,予之六十八歲,卽予千萬夢想之外,而絜矩之章,豈不云乎?年七十·八十歲饌,應爲擧行者,而自前有相臣提奏者,宜思人子愛日之心,令史官問于大臣,若有今日擧行,侍從臣父,亦有年七十者,令吏曹今日單子啓下,口傳下批,騎判之母,今年九十四歲,人間七十古來稀,其況九十乎?其令該曹衣資食物從厚今日擧行。出傳敎上詣太廟入齋室,諸臣退出。上還出奉審時,諸臣以次陪從。上曰,本署提調入侍。出駕敎本署提調洪鳳漢入侍,上,下詢後殿加建基址。鳳漢曰,戶曹佐郞徐命瑞方爲圖形,觀此則可以知之矣。上命徐命瑞入侍,下詢加建時立柱處,命瑞進奏形地而退,上奉審後還入齋室,諸臣退出。上卽又還出,諸臣以次陪從。上曰,行禮卽爲擧行,還宮嚴,待下敎擧行。出駕敎上詣昌德宮入萬安門,諸臣退出。上還出,諸臣以次陪立。上詣仁政殿月臺,行望拜禮,禮罷。鏽曰,年七十·八十人員,依傳敎問于大臣,則右相以爲猝難思得,從當詳探,後日筵中奏達云。左相以五人錄送矣。上曰,誰某耶?鏽曰,前同敦寧宋堯和年八十,前僉知白尙賢年八十一,前僉知南德純年八十,行副護軍權啓應年九十,副護軍李山斗年八十二矣。上曰,特爲加資,使之今日擧行。鏽曰,侍從臣父則纔已單子入啓矣。曾經承旨·參議及閫帥父年八十人亦有之,而傳敎中所無,故不敢擧行云矣。上曰,一體擧行。出擧條上至壯洞鍾閣邊,命李翼元書曰,前判決事李山斗已爲加資,工曹參判再度受由云。許遞,其代除授。出榻敎上詣毓祥宮後,諸臣退出。上還宮時,諸臣以次陪立,上出宮門乘輦。時默曰,禮曹判書尹汲,奉審後來待矣。上曰,禮判入侍。出駕敎禮曹判書尹汲入侍。汲曰,臣依下敎馳往奉審,則舊陵陵上無頉,而新陵莎草根不附土,如掌許矣。上曰,自禮曹卽送出番陵官,使之叩其莎根,以爲堅附,可也。汲先退。上命沈墢書曰,頃者下敎時,自今年歲初,軒架鼓吹,陣而不作,自八月勿設云矣。逢今年此心難抑,噫,今年之內,何謂八月前後乎?今年內軒架鼓吹,一體勿設,此以予言之,關係所重處,不必混看,而其於士庶勿禁。出傳敎上至夜晝介,命禮房承旨金時默馳往孝章廟·懿昭廟,看審以來。出駕敎上入興化門內。時默還奏曰,兩廟依下敎馳審,俱爲無頉矣。上至崇賢門外,命時默招挾輦軍下諭曰,今日是元正元日也。替番有弊,只以入直軍隨駕,而於汝豈不勞乎?再明日當崇賢門親臨犒饋,以此待令,可也。又命招掌樂院典樂下諭曰,今年則勿爲鼓吹,已有下敎,而使汝輩虛設軒架,隨往隨來,於予心有所不安,而亦於汝輩,得無勞苦乎?限今年特爲勿設,汝輩以此休息,可也。上曰,今聞宗臣夏陵君樀,年今八十一,夏坪君懋,年今八十,依例加資,亦令今日擧行。出傳敎上曰,明日常參,以景賢堂爲之,常參後仍爲朝講。出駕敎上入崇賢門,諸臣退出。
上在慶熙宮。常參只朝講。
藥房提調李昌壽,副提調沈墢啓曰,伏未審夜來,聖體調攝,若何?昨日躬行展禮,侵夜還宮,勞動之餘,不瑕有損乎?寢睡·水刺諸節,亦何如?今日是日次,臣等率諸御醫入侍,診察聖候,議定湯劑繼進當否爲宜,臣等不任區區伏慮,敢來問安,竝此仰稟。答曰,知道。氣則一樣。雖伸情禮,此心一倍,加劑五貼劑入,下敎日入侍,宜矣。
中宮殿,藥房口傳問安。答曰,知道。
以副修撰洪趾海牌不進罷職傳旨,傳于李心源曰,只推。
李翼元,以都摠府言啓曰,都摠管咸溪君櫄,以宗廟春享大祭初獻官肄儀事,議政府晝仕出去之意,敢啓。答曰,知道。
傳于李翼元曰,今日夕講停,初旬次對爲之。
以承傳色,口傳下敎曰,朝講後夕講停,次對爲之事命下,而不卽擧行,當該承旨推考。
傳于李心源曰,今日殿座時,承旨以時服入侍,入直軍當犒饋,其代以鄕軍爲之。
李心源,以禮曹言啓曰,每年親耕,歲首以稟事,曾已命下矣。來二月初五日,先農祭親行,及親耕等節,何以爲之?敢稟。答曰,攝行。
王世子在昌德宮。常參停。
尹坊達曰,明日常參,大朝常參相値,頉稟。令曰,知道。
又達曰,大司憲尹鳳九,執義洪啓能在外,掌令二員,持平一員未差,李迪輔受由在外,今日以監察茶時之意,敢達。令曰,知道。
又以講書院言達曰,本院新除授左贊讀尹勉憲,自鄕纔已入來云。卽爲牌招察任,何如?令曰,依。
又達曰,卽者檢閱尹師國,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,待敎鄭彦暹,卽爲牌招入直,何如?令曰,依。
忠淸水使金範魯申本,李明金等渰死事,令于尹坊曰,渰死人等令本道恤典擧行。
吏曹判書金相福書曰,伏以,臣自頃蒙被特擢,上而爲聖朝憂用人之失,下而循私分懍過福之懼,仰控血懇,未蒙矜許,親政有命,轉身無路,遂未免顚倒出肅,晏然若固有者,然惝怳愧悚,五情失守。然其區區所祈幸,惟在於擧行大政,非以罪免,則亦應隨例獲遞,不意三告而加由,大失於所圖,假使臣能幸無罪,仰報隆恩之萬一,惟其曠世超授,固非愚臣所敢當,理難仍冒,而況生疎之才,注措多措,昏短之失,用捨失平,雖蒙聖主寬仁,不加重誅,前後問備,罪失彰著,尤何可一日虛帶,益增罪戾也哉?噫,大朝殿下所以責勉於臣者,欲其無私,臣誠懦弱,無以仰承明訓,而亦何忍頓忘國恩,徒循己私乎?然而滔滔者人心,各有所好,好惡之異而扶抑判焉。一或反其所好,必將指謂阿私,雖其言之者未必爲公,而當之者誠難自明之矣。誠信未孚於同朝,猜疑易成於纖芥,臣縱虛心而應物,人將有意而求過,與其遲回,而卒陷於辜負之重罪,無寧量度,而早謀於斂避之爲得,歲時起居之禮,百僚咸造,而臣獨阻焉。今日常參之班,長官當進,而臣未能焉,雖關去就之甚重,乃若分義則都虧,其爲惶悚之無地,不獨召命之屢違,卽又伏奉大朝傳敎,有入侍次對之命,而牌又降矣。特召之下,何敢違逋,而迷滯之執,終難變改,短書陳暴,自外徑歸。伏乞邸下,削臣之職,治臣之罪,以肅朝綱,以安私分焉。答曰,覽書具悉。卿勿過辭,從速行公。
檢閱尹師國書曰,伏以,臣於直中。得接家信,則臣之老母宿病沈淹之中,卒添非時之泄,登溷無算,神息昏綴,臣聞此報,方寸煎灼,按住不得,忙撓短章,經出禁門,伏乞睿慈俯垂鑑諒,以便救護,仍治臣擅離之罪,以昭法綱千萬幸甚。答曰,覽書具悉。爾其勿辭,救護母病焉。
辛巳正月初二日辰時,上御景賢堂。常參入侍時,行都承旨沈鏽,左承旨沈墢,右承旨金時默,左副承旨李翼元,同副承旨李心源,假注書任煜·兪彦修,記事官李在簡·姜趾煥,以次先入,四拜陞殿而伏。左議政李,右議政閔百祥,左參贊洪鳳漢,禮曹判書尹汲,漢城判尹南泰齊,戶曹判書尹東度,吏曹參判鄭弘淳,獻納吳奉源,應敎沈履之,修撰李商芝,監察黃槃,吏曹正郞申景濬,戶曹佐郞尹象厚,禮曹佐郞南碩老,行兵曹判書金聖應,知寧韓師得,刑曹判書具善行,安南君烿,完春君李殷春,僉知中樞府事沈佖,兵曹正郞尹得孟,刑曹佐郞鄭持淳,工曹佐郞李漢鼎,以次四拜後,注書出楹外而言曰,有啓事官陞,無啓事官出,李·閔百祥·洪鳳漢·尹汲·南泰齊·尹東度·鄭弘淳·金聖應·韓師德·吳奉源諸臣,陞殿而伏,餘皆退出。曰,逢此新年,臣等南山獻賀之時也,昨日勞動,聖體若何?上曰,又逢今年,此心一倍,而氣則一樣矣。曰,中宮殿氣候,何如,而東宮氣候,何如?上曰,善過矣。曰,王世孫,亦何如?上曰,昨日見之,尤勝矣,曰,入學冠禮,今旣涓吉,此乃朝家大事也。聖心之嘉悅,臣嘗稱道矣。上曰,不勝其喜矣,朝鮮大事,惟在於此矣。上曰,四朔常參,予豈樂爲哉?雖親行之,心有愧焉。凡爲人君者,若思祖宗創業之艱,則夏豈有桀,殷豈有紂乎?曰,常參下敎,可見自强之聖意矣。及此倦勤之年,至有自强之意,臣不勝喜幸矣。百祥曰,聖躬保嗇,當爲先務,而未嘗有一日休息,臣誠爲悶矣。上曰,卿等勞矣。予則許身於民國,初旬次對,今日爲之,亦有意矣。百祥曰,伏見傳敎夕講代,次對爲之之敎,似涉如何矣。上曰,所奏是矣,以夕講停,次對爲之,改書傳敎,可也。上曰,儒臣上下番,不爲陞殿,誠非矣,推考可也。百祥曰,常參後當有朝講,故儒臣之不入,必以此矣。上命承旨書曰,身爲儒臣,雖有朝講,不爲陞殿,事體不然,推考。出傳敎上曰,耳目之官,只有一人入來,開陽門充塡之臺臣,皆何去乎?鏽曰,抄選外,或有違牌坐罷者,又有呈辭者矣。上曰,旣有頃日下敎,而豈可歲初受其辭單乎?知申非矣,遞差可也。仍下敎曰,彼知申據職矣。今受辭單,其不受尙或難矣。仍又曰,元景淳尙不爲知申乎?曰,未及思之矣,命書以元景淳拜知申傳敎。上曰,此人今方在外乎?時默曰,受由在外矣。上曰,在外則當遞,而雖如此暫拜,亦可謂已行知申乎?其人可貴矣,曾於恭默閤時陞資,而當此操競之時,可用如此之人,而非子陵,無以成光武之大矣。今此特拜,亦可謂光武封褒德侯古事矣。上曰,常參,卽大朝會,東邊侍衛仰見懸板,從重推考。出擧條上曰,洛昌則願其速死,而尙今不死,洛豐則旣有其子,欲受高登可賀之語,而已作故人,以此觀之,世人之操競,可謂無益矣,人事豈非命數乎?仍又曰,吏判何不行公乎?曰,吏判事,臣欲陳之矣,聞三度呈辭後,當陳書承批而出云矣。上曰,始未陳書,而先言承批云乎?曰,大冢宰何等重任,而不參於大朝會,似涉如何?各別申飭,恐宜矣。上命承旨書曰,今聞大臣所奏,吏判所爲,其涉過矣。從重推考牌招,次對入侍。出傳敎上命時默書曰,昨日到徽寧殿咫尺,而展拜之前,不敢倒禮,望見而來。噫,今年卽貞聖報七之年也,此心一倍,初四日當行奠酌禮,三嚴辰正三刻,元良方在調理,行禮置之,都監軍歲初勞動,今番禁將率禁衛軍隨駕,而騎士只一百名隨駕,都監則只挾輦軍擧行,禁軍二番隨駕,道由敦化門·景化門入齋室,行禮後卽爲回駕,以此分付,朝參非徒奠酌禮相値。噫,昔於癸巳年朝參也,予以寶劍入侍崇政門,其後不及仰覩矣。今於望七隔一年之時,何忍登此門,且今年何歲?予心則若昔之重光矣,何行大朝禮乎?停。出傳敎上又命墢書曰,歲色已新,而顧我八域,吾民其將熙皞乎,蹙頞乎?噫,幾歲臨御,負元元多矣,況今加一年之時乎?自顧否德,撫心愧恧。噫,吾民休戚,係於守令,三百六十州,果皆得人乎?至於殘邑水土之鄕,非徒數遞,爲人擇官,無勢之類,難堪之輩,苟然充差,其於數遞,民受其弊,其於莅民,民不知惠,此正有庳之民,何辜者也?噫,蹙頞之輩,此等之邑尤甚,三陽雖回,此民則莫知陽春,思之及此,若恫在己,歲初臨殿,宜先飭此,申飭銓曹,爲官擇人,申飭南道道臣,故犯殿最者,與謀免者,一切嚴禁,羲經咸卦,豈不云乎?有夫婦然後有父子,過期未婚者,曾有申飭,而況此時乎?申飭中外,勸婚扶助,着實擧行。出傳敎上又命翼元書曰,年今又加,其尤衰矣,而述編旣云,體昔年慰武士之心,其豈弛乎?大抵文武抱紅牌老於牖下者多,而至於武弁特甚,故持宣薦而沈滯者亦多,頃者一二人帳殿目覩特敎者觀之,豈徒一二人申飭?西銓凡於內三廳擬望,以遐方之人,先取於京華名武事,分付。出傳敎曰,伏見武士收用傳敎敢達,臣前以外方可用之人,依續典使道臣抄聞事,有所陳達,此是鄕選之法也。更飭諸道道臣,採訪人才,一依續典擧行,何如?上曰,所奏最好,申飭諸道,可也。出擧條曰,昨伏見優老之敎,臣誠欽歎,而此實絜矩平天下之道也。此豈但治一國之道乎?以實心行實政,臣所仰勉矣。上曰,切實矣。曰,保民之策,在於守令,守令之責,在於道臣,而近來殿最,多有拘於顔情之弊,殿最若失實,宜罪道臣矣。上曰,罪道臣則亦難矣。今世之人,以殿最撕捱,其子弟至有不相面者,此豈不難乎?曰,殿最至嚴,以此撕捱,誠寒心矣。上命承旨書曰,以殿最,子弟撕捱其人,三百年所無之事,若此其何有三代考績之事乎?此後此等撕捱者,非徒申飭,直施制書有違律,勿揀赦典。出傳敎上曰,中官鼾息駭然,從重推考,同入中官,不爲提醒,一體推考,可也。出擧條百祥曰,三陽回泰,萬品昭蘇,常參有命,而暮年勤勵,又體昔年,伏願殿下,不弛自强之言,益加奮勵之政焉。上曰,所捧切實矣。百祥曰,節財用於治國之謨,未有大於此者,聖上非不節財而勿弛,其心至有實效焉。上曰,是矣。百祥曰,開言路之說,嘗已仰陳,而遜逆之間,必求諸道,求諸非道焉。上曰,所奏切實,當銘心矣。百祥曰,左相以實心實政,旣有仰陳,而有實政然後,亦有檢下之道矣。上曰,最是當體念矣。上命承旨書曰,辭單捧納知申遞差下敎,今方歲初臨殿,其宜參酌,此人至公,予常知之。自强之際,此等知申,其遞可惜,勿遞,從重推考。出傳敎仍又曰,此人至公矣。其受單者,人多莫請,則不亦難乎?頃言每赴朔試射云者,其心誠貴矣。上曰,明日殿座,崇賢門爲之,侍衛,入直擧行。出榻敎上曰,講筵體重,諸臣退出,習講後卽入,可也。諸臣以次退出。
辛巳正月初二日巳時,上御景賢堂。朝講入侍時,領事李,知事洪象漢,特進官南泰齊·洪得厚,同知事元仁孫,參贊官金時默,侍講官沈履之,獻納吳奉源,檢討官李商芝,假注書兪彦脩,記事官李在簡·姜趾煥,以次進伏訖。上讀前受音,沈履之讀舜其大孝章。履之陳文義曰,兩端雖有厚薄輕重,而非以欲輕重厚薄,執其中也。一從其是處,爲用中之道矣。曰,執兩端之意,尤可深察,凡在臣僚陳奏義理之外,必察其是非,擇其兩端,則無偏倚處矣。上曰,所奏是矣。不言他文理,陳此一句者,可知卿意矣。曰,群臣不能體殿下之誠意,使聖心不得宣布於一世,然惟以誠之一字,運用不已。加勉於執兩端之道,而不違於此,則雖有私意進於朝者,必不得售矣。上曰,是矣。諸臣退出之際,履之先起。元仁孫曰,入侍諸臣之退出,必以職次,乃所以重筵體也。上番儒臣沈履之,大臣經筵未退之前,先爲退出,推考,何如?上曰,依爲之。出擧條諸臣以次退出。
辛巳正月初二日午時,上御景賢堂。大臣·備局堂上引見入侍時,大司成趙明鼎,左承旨沈墢,假注書兪彦脩,記事官李在簡·姜趾煥,應敎沈履之,修撰李商芝,以次進伏訖。上曰,常參後有朝夕講下敎,而夕講旣停,則宜卽以次對入侍,而晝講則初無下敎,以晝講入侍者,已極怪駭,而朝講之時,時刻單子亦不入之,此皆不善擧行,事體誠寒心矣。墢曰,時刻則常參後隨時爲之,故不入單子矣。上仍呼寫徽寧殿奠酌禮祭文寫訖,命明鼎校正。上命墢書曰,奠酌禮其進定,朝參已有下敎。且値齋日,依前下敎停。出傳敎又命書曰,再明日御營廳留陣,都監軍留營置之。出傳敎上曰,注書出去,今日次對該房承旨及大臣·備局堂上使之入侍。竝出榻敎賤臣彦脩承命而出,與左副承旨李翼元,事變假注書趙德亮,左議政李,右議政閔百祥,行兵曹判書金聖應,判敦寧李昌誼,左參贊洪鳳漢,行司直洪象漢,禮曹判書尹汲,行副司直韓翼謩,漢城判尹南泰齊,戶曹判書尹東度,刑曹判書具善行,行副司直鄭汝稷,吏曹參判鄭弘淳,行副司直徐志修·趙暾,漢城右尹朴相德,江華留守洪樂性,行副司直洪麟漢,開城留守金相喆,獻納吳奉源進伏,左承旨沈墢先退。上曰,今日乃今年初頭殿座也,朝講旣罷,而使卿等少退者,欲爲改着靑衣故也。旣以次對爲敎,則以晝講擧行者可駭矣。百祥曰,臣則不知有晝講之敎矣。曰,今日朝講,在外之人皆知必有晝講,而臣亦知其如此矣。上曰,今日次對,可謂濟濟矣,豈必每每如是,而後日毋至多有不參之人則好矣。此乃歲首故,有此敎耳。曰,此全羅監司朴道源狀本也。因戶曹啓下關詢問三漕倉弊瘼後,條列以爲每船雜費,依嶺南例從優磨鍊,法聖倉餘漕船一隻,移劃聖堂倉稅穀分倉時,一從收租文書捧納,越海糧·回海糧,依前備給,不足漕布二十同及自戶曹取用漕米六百石,以某樣劃給,造船時補工糧米勿劃地方官稅穀納倉時,私自濫徵之弊禁斷事,請令廟堂稟處矣。狀聞內辭意,俱係該司,竝令該曹稟處,何如?上曰,依爲之。出擧條曰,湖南御史金應淳所啓,湖南軍作米當初貿置,而不許其改色,亦有意焉,但甲戌年至今七年,將至陳腐不可食之境,一依糶糴例變通爲請,而有令廟堂登對時稟處之命矣。蓄儲年久,則必致陳腐,而亦難盡數分給,下詢諸臣而處之,何如?上曰,諸臣之意何如,而洪麟漢纔自湖蕃遞歸,詳知此事矣,何以則爲好耶?奏之可也。行副司直洪麟漢曰,軍作米事體甚重,固不可遷動,而陳腐蠹縮之患,亦涉可悶,故臣待罪本道也。守令或以面議,或以報請,必欲趁卽改色,而其時則貿置不過五六年,似不至大段朽傷,果未及狀請朝家矣。到今年久之後,不可無變通之道,以還穀中應分者,限定石數,推移改色,另飭各該邑,俾無憑藉僞濫之弊,恐似便好矣。右議政閔百祥曰,以嶺南言之,或有糶糴之例矣。兵曹判書金聖應曰,以各邑還穀換作改色則似好矣。行副司直韓翼謩曰,軍作米遷動誠難矣,而每捧新糴許以換色儲積,年年如是,則法有長留之嚴,米無久陳之弊,不待分給,而自至改色矣。左參贊洪鳳漢曰,軍作米之不爲遷動,法意甚嚴,兵判所奏中,以新捧還上中次次相換者,亦有意見。每年分還,只就應分還中無過折半之數,而使之從便擧行,則所謂軍作米元數,長時在庫,而自然爲改色矣。行司直徐志修曰,若以還穀換入,則便是那移,且便爲年年糶糴,殊無當初嚴立法之意,臣意恐不如依御史所奏,只許今年改色,還爲留儲,無敢遷動爲宜矣。開城留守金相喆曰,年久陳腐者,就其尤甚處,宜有一番改色之道,而兵判所奏以還穀換作云者,事近方便,自廟堂恐不當以此發令矣。判敦寧李昌誼曰,以其腐傷最尤甚者,只限一年改色爲宜,而若其所分數爻,則不可不使諸道監營,枚報於備局矣。戶曹判書尹東度曰,勿論軍作米儲置米,年久陳積之邑,則其民皆以爲憂患,蓋知其畢竟有一番改色之擧,故無寧及未甚腐傷,而願受之意也。或因道臣繡衣狀請,間許改色亦多其例,至若還穀換入申飭陳穀等事,那移之嫌,犯手之慮,誠所不免,亦涉苟且?臣意則就其中最久腐傷者,特令改色爲宜矣。上曰,大臣更奏可也。曰,分數輪回改色,似好矣。百祥曰,分數輪回改色,非不好矣,而如是則必將曠世持久,恐啓逐年改色之路。糶糴時方便換色,最爲無痕,以湖南一道言之,亦或有用此例無陳腐處,而若其別藏一庫,初不遷動者,則今幾十年矣。以腐傷蠹縮之穀,無朝令代分還上,必有民怨,此等處不得不一番改色而後可以責。向後守令,任其腐傷之弊,臣意則令道臣就其最陳腐之邑,許令一年改色,從今毋得以腐傷二字,煩聞朝家之意,申飭好矣。上曰,依爲之。出擧條曰,此江原監司金孝大狀達也。以爲眷率節目中劃給寺奴婢,以道內各邑官奴婢移劃,而所謂各邑官奴婢元數至些,實無移劃之道,寺奴婢各十五口,仍前劃給事,請令廟堂稟處矣。各邑官奴婢果無推移之道,則寺奴婢中依眷率節目,各以十五口劃給,何如?上曰,依爲之。出擧條禮曹判書尹汲曰,王世孫入學時節目,有稟定者矣。王世子入學時出宮,由集春門還宮由宣仁門,今此王世孫出還宮,亦當如此,而宣仁門爲王世子正門,王世孫還宮時,當由夾門乎?上曰,出還宮,竝以集春門爲之,可也。出擧條汲曰,王世子入學時,三公·賓客及宮僚隨往矣。今此王世孫入學時,何以爲之乎?上曰,師傅諭善講書官員隨往,可也。出擧條汲曰,庭試節目中,大庭則初試取一千人,小庭試則取八百人,而古又有五百人取之之例矣,今此庭試初試,則取幾人乎?上曰,取五百人,可也。出擧條江華留守洪樂性曰,江都軍餉,最初則十八萬石,而臣於庚午御史往見時,爲八萬石矣。自庚午至今十餘年之間,減爲六萬石,大抵一年應入之數,不足於一年應下,輒於元餉中劃出四五百石餘,又有應頉雜縮,爲三百餘石,則元數之減縮,自不得不然,臣之所望,惟在於每年若得千餘石添餉,俾免見在六萬石之,更無漸減之患矣。左議政李曰,年年千餘石,旣無出處,從何變通而添得乎?樂性曰,十年之間所減,爲二萬石,推此則三十年後,將盡六萬石,豈不萬萬悶迫乎?令廟堂商量稟處,何如?上曰,依爲之。出擧條左參贊洪鳳漢曰,今仍言端,敢此仰達,軍作米朝家不許遷動,則陳腐固其勢也。至於儲置,本是用舊蓄新者,豈有陳久之理?設或有此弊,在守令奉公畏法之道,自當有方便善處之道,初安敢陳腐之說,煩聞於營門與朝廷乎?此亦紀綱所關,此後摘奸時,如有儲置米陳久之事,則時任守令,從重嚴處事,爲先知委,使之各自警飭,俾不陷於重過,何如?上曰,所奏誠是,依爲之。出擧條戶曹判書尹東度曰,今方歲首,特下明農之敎,十行絲綸,藹然惻怛,道臣及居留之臣,孰敢不盡心奉行,而蓋勸農之道,必有實政,可責實效。惟彼下民,豈不欲力於耕作,而只緣無食無牛,耕播每患愆期,哿矣富人,哀此貧民,守令若能先察乎此,無食者分給農糧,無牛者勸借農牛,夫里相助,俾得協力,無失其時然後,勸農之聖飭,方可以不歸於文具矣。卽令道臣申飭守令,使各致力於給糧借牛之政,受其形止,考其勤慢,轉報京司,俾爲惕慮擧行之地,何如?上曰,所奏最是,申飭可也。出擧條東度曰,堤堰申飭,前後累勤,儲水灌漑,實爲農政之本,蒙利之處,所宜嚴加申飭,疎鑿以廣儲水,植木以防潰決,而其中亦多廢棄不得儲水之地,堤下水田,曾未蒙利,而列邑每因堤堰申飭之時,鄕色監考輩,憑藉斂漁,反爲堤下民人之弊。自今以後,行用灌漑之堰,另加申飭深濬儲水,而憑藉斂民之弊,一切嚴禁事,申飭諸道,何如?上曰,依爲之。出擧條東度曰,每於歲首,漕轉事目例爲頒布,其續典中區別遠近道發船及上納,各有定限,其他法條俱極申嚴,而各邑輒多過限濫載之患,及其臭載之後,始雖發覺,又不能施以一截之法,不過一番就理,終乃看還,故守令無警惕之意,續典嚴法之意,漸益蕩然矣。今年則申明續典,苟或違越,一以續典之律繩之,斷不饒貸,以此申飭,何如?上曰,依爲之。出擧條東度曰,謝恩使進獻方物,不得移準,置之於鄭世泰家云,如白綿紙等卜重之物,固難帶回,而至於各色紬紵等物,不過爲三四駄載來之卜物,而寄置而來,若經今夏,則勢將渝傷,遂歸無用,終必前頭放賣而已。方有漂漢人領去齎咨官,若令雇車載來,則其回還,當在四月間足可以移用於今冬節行時矣。雇車價,亦爲方便區劃,使之善爲堅裹,無致渝傷而來則似好,下詢大臣處之,何如?上曰,大臣之意,何如?右議政閔百祥曰,發回方物留置與發賣,俱甚苟艱,前旣誤矣,今又誤矣。從便輸來,似好矣。左議政李曰,使臣領方物而去,彼若還送,則又當領來以納,而私貨則駄來,方物則置之於商賈之家者,極爲非矣,臣意則罷職,似宜矣。左參贊洪鳳漢曰,使行凡事,首譯不能無責,當初渡江日月之許久延拖,已是近古所無,到江發回,紬紵之公然留置,亦一後弊所關,使臣被罪之時,首譯安可獨爲晏然乎?且譯官近甚凋弊,朝廷稍加顧恤,此輩不知其感,漸無畏怯之意,其在懲勵之道,尤不可置之矣。上曰,依爲之,三使臣罷職,首譯,令該府從重科治,可也。出擧條上曰,今番回還三使罷職。出榻敎東度曰,一自坡水坪移屬均廳之後,議政府耆老所所送魚鹽,則自均廳給代,而成均館所送魚鹽價,則自戶曹逐年輸送矣。均是坡水坪魚鹽,而政府耆〈老〉所,則自均廳給代,獨於太學,自戶曹替當,事甚班駁,宜自均廳一體給代矣。均堂方入侍,下詢處之,何如?左參贊洪鳳漢曰,勿論事理之如何,均廳給代,次次漸廣,臣則以此爲慮,惟在自上深加軫念矣。上曰,自均廳爲之,可也。出擧條吏曹參判鄭弘淳曰,歲色已新,東作在近,民事不可少緩,守令在官然後,可以及時經紀於勸農之政,卽今守令多有未及赴任者,另加催促,使之不多日內辭朝,何如?上曰,再明下送,可也。出擧條弘淳曰,守令給暇,自有續典所載而近來此法懈弛,或有累朔曠官,民邑受病,其在修明舊典之道,不可置之,以此意另加申飭,何如?上曰,依爲之。出擧條行副司直徐志修曰,王世孫入學儀節,禮判俄有所稟定,而臣方帶諭善,敢有所達矣。伏聞博士將以提學爲之云,博士,卽太學博士也,而大提學以例兼知館事之,故爲博士之任,提學則不當於成均館矣。古者博士官,敎天下儒士,而世子齒學,謂與儒士齒也。故亦受學於博士官,則世孫入學時博士官,恐亦宜無異矣。上曰,所奏有意見,以大提學擧行,可也。出擧條志修曰,臣職在諭善,不敢不仰達,當此歲首,王世孫進見之節,似當有下敎矣。上曰,所奏是矣,奠酌禮後,令日官擇日擧行,可也。出擧條百祥曰,李領府事病勢,方今萬分危重云,賜以藥物則恐好矣。上曰,然乎,其年幾何?百祥曰,六十四歲矣。上命承旨書曰,領府事家遣御醫持藥物,不離看病。出傳敎曰,大提學金陽澤,以文苑古事,引例爲嫌,不爲行公云,推考申飭,何如?上曰,從重推考,可也。出擧條上仍又曰,陽澤以文苑古事爲嫌,若以此必遞,則大提學其可多乎,學乃父之固執,而陽澤則可謂生固執矣。此亦紀綱漸下之致也,止其固執,行公可矣。獻納吳奉源曰,當此歲首,聖心益加奮勵,在廷臣僚,宜加仰體恪勤,而春坊上番輔德柳思欽,弼善柳脩,昨日番次互相推諉,終至於闕直之境,事極寒心,令該府處之,何如?百祥曰,令該府處之之請似涉,如何矣?上曰,改其律名,可也。奉源曰,拿處,何如?上曰以彼以此,其律何殊。奉源曰,罷職,何如?上曰,依爲之。出擧條上命翼元書曰,歲首入侍,兩司不備,一人入侍,其涉寒心,近者臺閣,其宜扶植,古昔聖王,一陽之生,其猶扶之,況三陽回泰之時乎?雖然僅備入侍,未諳臺體,擧措矛盾,而爲今臺閣獻納吳奉源,特爲只推。出傳敎上初以吳奉源遞差,書傳敎曰,謂有所懷,故予以傾聽,以此所請,勘律失當,豈非矇然乎?曰,常參·法講·次對,今皆行之,臣誠欽仰,而人君御世之道,開言路爲先務,而今見入來臺臣,則擧措慙愧,聖上必不信用其言,而不以人廢言,則豈不有光於聖德乎?今此臺體之失,筵臣似必請罪,而聖上之直爲處分,恐似如何矣。上曰,所陳是矣。仍命改書只推,上命書曰,新撰定例殿號,一從本定例。出傳敎上曰,明日殿座時只該房承旨入侍。出榻敎諸臣退出。
上在慶熙宮。常參·經筵以代理停。
藥房口傳啓曰,今日臣等,率諸醫入診于東宮,則脈度浮數,齒痛一樣,且有添減之候,諸醫以爲芎芷香蘇散停止,香葛湯加荊芥·防風各一錢,進服爲宜云,此藥五貼劑入之意,敢啓。答曰,知道。
李翼元,以都摠府言啓曰,今日入直內三廳武兼禁軍及軍兵等,當爲中日習射,而親臨犒饋相値,不得爲之之意,敢啓。答曰,知道。
傳于李心源曰,戶長未及還下者,建明門外待令。
沈墢啓曰,今日諸承旨當爲齋宿,而都承旨沈鏽不爲仕進,所當牌招,而拘於廳規,不得請牌,何以爲之?敢稟。答曰,一時飭勵,何敢若此?卽爲牌招察任。
傳于金時默曰,明日行禮時,世孫來光政門外小次,回駕時祗迎,隨駕挾輿軍,以昌德入直軍擧行,回轝後依前入直,前後廂軍,予前後廂軍兼用,回時以御營軍百名,爲先後牌軍,前例若有,禁軍,亦以昌德入直禁軍用,回後仍入直,門與道一體擧行,祗迎時刻,隨時,予入行禮時,只白外整。
沈鏽啓曰,明日徽寧殿擧動時,留院及昌德宮入直,何承旨爲之乎?敢稟。答曰,依前爲之。
李翼元,以義禁府言啓曰,明日徽寧殿擧動時,大駕各差備都事·本府入直都事·當直入直都事,及王世孫詣慶熙宮時左右考喧都事二員,當以十二員分差,而無以備數,假都事二員,令該曹差出,以爲分排之地,何如?傳曰,允。
王世子在昌德宮。常參停。
尹坊達曰,明日徽寧殿奠酌禮動駕相値,再明日春享大祭齋戒相値,此兩日常參頉稟。令曰,知道。
又達曰,大司憲尹鳳九,執義洪啓能在外,掌令二員未差,持平李迪輔受由在外,一員未差,今日以監察茶時之意,敢達。令曰,知道。
又達曰,吏曹判書金相福昨日陳書承答之後,今日又不出肅,事甚未安,卽爲牌招察任,何如?令曰,依。
又以侍講院言達曰,本院輔德柳思欽入直矣。因臺臣所懷,罷職出去,上番闕直,事甚未安,文學金普淳,直爲牌招入直,何如?令曰,依。
又達曰,今日是日次,藥房提調李昌壽,副提調沈墢,率諸醫來待矣。令曰,入對。
又達曰,明日擧動時,侍臣無進參之員,除在外未署經外,獻納吳奉源,明日待開門牌招,何如?令曰,依。
又以義禁府言達曰,卽接月令醫員李淳夏手本,則時囚罪人金光國,本以抱病之人,處冷之餘,添得吐血之症,甚重云,自前罪人病勢如此,則有保放救療之規,敢此仰稟。令曰,知道。
辛巳正月初三日辰時,上御崇賢門。入直軍親臨犒饋入侍時,左副承旨李翼元,假注書兪彦脩,記事官李在簡·姜趾煥,以次進伏訖。上曰,宣傳官二員入侍。出榻敎上見禁軍將池友翼。命翼元下詢曰,汝年幾何?友翼對曰,六十六矣。上曰,甚老矣。翼元曰,此乃故大司憲池達海之後也,雖老,臣於園幸時見其馳馬之狀,猶爲矍鑠,且素以計慮有名稱,故相臣趙顯命以爲大用云矣。上曰,觀其狀貌,果矍鑠矣。仍命賜饌,友翼喫訖。伏地曰,願以御饌,分饋臣之率下軍未散之前矣。上曰,是矣,誠得體矣。仍命承旨書曰,禁軍將池友翼,今見其人老猶矍鑠,問其登科已過四十年,只內將,未經外將,可謂沈滯,其令銓曹營將,待窠卽爲懸注調用。出傳敎又特賜上弦弓一張。上曰,各邑戶長來待者幾人乎?翼元曰,只有泰安·鐵原戶長來待云矣。上命召入兩邑戶長,下詢勸農之意。泰安戶長曰,郡守及戶長,或往見官門近處,又往見可見之處矣。上曰,均是一邑,何處可往,而何處是不可往乎?當警飭一戶長,以勵三百六十州,可也。仍命入前排,拿入兩戶長,以勸農之意,申申戒飭,仍使之拿出。上命翼元書曰,噫,幾載臨御,民不被惠,夙宵奚弛,于今歲首,爲民欲除一弊矣。己所不欲,勿施於人,孔聖所訓,老老長長,絜矩之道,今雖藏牌,用牌之際,其必猶前。凡諸捉現推治之時,以子代父,以弟代兄,其猶可也。至於以父代子,以兄代弟,而甚至於及於其母,非徒有違倫紀,亦有關於風敎,其或推治當身,可也。必也稱以正妻,其弊百端於雜職之類,汎稱次知。侵漁之際,無異正妻,此後以父代子,以兄代弟,正妻推治,次知之名一切嚴禁,其或犯者,勿論大官·小官,上司·諸司用牌關文,施以制書有違之律,其隷屬令秋曹隨現杖流,而噫,此弊豪奴悍僕,尤爲甚焉。目今雖耳聾口啞之時,設置耳目,意焉在哉?此則付諸耳目,隨現勿論宗戚,大官糾繩,而爲耳目,視若尋常,不爲糾正,令備局隨聞當該臺臣,請施同律,噫,莫云若此而法,何行也?予之所執,卽倫紀也。欲祛者,爲民巨弊也,雖有捉現之事,有其子有其弟,雖有推治之事,有當身有其奴,噫,白首暮年,深知其弊,今當歲首,其何默默乎哉?以此申飭中外。出傳敎上曰,以此傳敎,書于御製,使之遵守,可也。上曰,入直騎郞入侍。出榻敎翼元曰,臣因用牌傳敎,有所仰達矣。今月十五日以前各司不得用牌事,旣有傳敎,繼又有各司牌自政院藏置之敎,非但用牌,衙門之朝家優待,旣有傳敎,又爲收牌,體端,如何?故敢達矣。上曰,頃因都承旨所奏,有所下敎,而承旨所奏得體矣。初見傳敎,又爲收牌,則傳敎反不爲輕乎?以此意分付各司,出給其牌,可也。仍命他承旨入侍。出榻敎同副承旨李心源入侍。仍命書曰,左副承旨李翼元,以藏牌事所奏其得惟允。深用嘉之,特賜鹿皮一令。出傳敎上曰,吳奉源鄕人乎?翼元曰,在京矣。上曰,若然則昨日所請之律,何其鄕暗耶?仍命書曰,靜而思之,昨日臺臣所爲,不過不察,昨已諭雖薄勘問備,其在惜鳥卵之道,其宜參酌,推考下敎勿施。噫,若是下敎之後,其復若前負何在焉。出傳敎翼元曰,以昨日朝講後,誤爲擧行事,便同分疏,而敢此仰達矣。昨日司謁,以朝晝講傳敎,故承旨則以此擧行矣。上曰,昨日當該承旨勿推。出榻敎諸臣退出。
辛巳正月初三日午時,王世子坐德成閤。藥房入診入對時,提調李昌壽,副提調沈墢,假注書方禹坤,記事官朴師海,記注官李宗明,醫官金履亨·方泰輿·金德崙·李泰遠·金履貞,諸臣進伏訖。李昌壽曰,歲色換新,此時睿候若何,而再昨日進見時勞動,不瑕有傷損之節乎?令曰,其日適雪添感矣。昌壽曰,寢睡·水刺之節,何如?令曰,寒觸添感,未穩寢睡矣。昌壽曰,齒痛,何如?令曰,左邊又痛,可悶矣。昌壽曰,診候,何如?令曰,首三醫入診議藥焉。金履亨·方泰輿·金德崙入診。退對曰,脈度如前浮數,感候尙爾彌留,香葛湯進服,宜矣。諸臣退出。
上在慶熙宮。常參·經筵以代理停。
大駕入徽寧殿齋室後,政院·玉堂·藥房口傳問安。答曰,知道。
奠酌禮罷後,政院·玉堂·藥房口傳問安。答曰,知道。
朝廷二品以上·六曹口傳問安。答曰,知道。
大駕詣眞殿後,政院·玉堂·藥房口傳問安。答曰,知道。
王世孫陪進眞殿後,政院·玉堂口傳問安。答曰,知道。
大駕還宮後,王世子遣宮官問安。答曰,知道。
政院·玉堂·藥房口傳問安。答曰,知道。
世孫宮,政院·玉堂口傳問安。答曰,知悉。備忘記,傳于沈鏽曰,長番內官金明佑承傳色差下,政院知悉。
傳于李翼元曰,於義宮展拜時挾輿,歲初展謁展拜時挾輦,今日挾輦,令都監鳥銃試才三中五分人書入,其餘本監試賞之意,分付,只分付訓局。
傳于金時默曰,世孫欲留,明日當還,挾輿軍·禁軍·御營軍使之入直於本處,明日待令講書院,衛從司入直於承文院。
沈鏽啓曰,卽者吏曹郞廳來言,今日爲政事命下,而判書金相福身病未出仕,參判鄭弘淳,參議鄭存謙,俱以病不來,不得開政云,判書·參判·參議竝卽牌招開〈政〉,何如?傳曰,允。
以承傳色,口傳下敎曰,今日吏判遙望驪州,可謂塞心,申飭。
以承傳色,口傳下敎曰,莫重下敎,當該中官錯傳,從重推考。
傳于金時默曰,朝鮮臣子今日若是乎?雖五牌入來,開政後當進水刺,政事酬應後當就寢,過時則承旨當下敎矣,參議只推,一體牌招,三堂入來開政,牌去來,勿稟。
又以傳曰,政官皆入來後當進水刺之敎,則承旨政官,爲臣子之道若是乎?牌去來,申飭。
又以傳曰,政院只呼聲,而其君飽乎?申飭擧行。
有政。吏批,判書金相福進,參判鄭弘淳進,參議鄭存謙進,左副承旨李翼元進。吏批啓曰,講書闕員,今當差出,而擬望之人乏少相避,竝擬,何如?傳曰,允。
以權噵爲大司諫,以朴海潤·李萬育爲掌令,以金亮行爲持平,以嚴璘爲校理,以李宜老爲輔德,以李憲默爲弼善,以李仁培爲左翊善,以沈履之爲兼右翊善,以洪麟漢爲刑曹參判,以沈星鎭·元仁孫爲同義禁,以洪錀爲禮曹正郞,以金相翊爲兵曹佐郞,以徐命瑞爲宜寧縣監,以崔道興爲懷仁縣監,以金光運爲崇靈殿參奉,以徐有元爲注書,奉敎單金夢華,兼春秋單金德元,諭善單朴聖源,左翊善朴聖源,兼右翊善朴相喆,今加通政加資事,承傳。
兵批,行判書金聖應病,參判洪得厚病,參議成天柱病,參知朴昌潤入直進,參知韓師直昌德宮入直,左副承旨李翼元進,副護軍權啓應·元命揆·宋堯和·白尙賢·南德純·元海翼·徐敏修·辛最敏·李休臣·申應顯·李世澤,副司直金陽澤·李吉輔·徐命臣·鄭光忠·任瑋·安,副司果魚道采·趙,副司勇金述澤,同知單成胤良。
以承傳色,口傳下敎曰,其雖開政,國體寒心,吏批三堂,六等越俸。
傳于李翼元曰,再明日犒饋,以殿座例,承旨·中官崇賢門外爲之。
王世子在昌德宮。常參停。
尹坊達曰,大司憲尹鳳九,執義洪啓能在外,掌令二員,持平一員未差,李迪輔受由在外,今日以監察茶時之意,敢達。令曰,知道。
又達曰,吏曹判書金相福,連日違牌,無意承應,令其在事體極爲未安,卽爲牌招察任,何如?令曰,依。
又達曰,左議政李,右議政閔百祥,爲歲首承候,來詣求對矣。令曰,詣閤。
以文學金普淳牌不進罷職令旨,令于尹坊曰,推考徽旨捧入。
辛巳正月初四日辰時,徽寧殿奠酌禮擧動入侍時,行都承旨沈鏽,左承旨沈墢,右承旨金時默,左副承旨李翼元,假注書任煜·兪彦脩,記事官李在簡·姜趾煥,以次陪從。上具翼善冠·衮龍袍,出崇賢門降輿乘輦,藥房提調李昌壽問候,上詣徽寧殿入齋室,諸臣少退,上卽出,諸臣陪從。上行奠酌禮後還出時,下敎曰,侍衛不爲待候,待候外侍衛,從重推考,可也。出擧條上還入齋室,諸臣退出。上還宮時,諸臣以次陪從。王世孫祗迎于景化門外,仍爲隨駕。上曰,追思懿昭,此心一倍矣。上至肅章門外,下敎曰,瞻望眞殿,予心愴感,歲初雖已展拜,今旣過此,豈可不拜乎?世孫當祗迎于景光門,隨入端暉門,可也。上詣眞殿,諸臣退出,上展拜後卽出,諸臣陪從。復至肅章門外乘輦時,上曰,予使世孫隨後者,俾我臣民,咸知國有世孫之意也。命翼元書內乘郭禎垕陞六傳敎曰,甲申不遠,風泉之思一倍矣。書傳敎訖。兵曹判書金聖應曰,禎垕方登直赴科唱榜後,則自當陞六矣。上曰,俄書傳敎,置之可也。上至芭子橋,下詢于翼元曰,翊善與贊讀,何官品高乎?翼元曰,翊善則四品職,而贊讀則六品職矣。上曰,兩諭善,皆隨世孫駕後乎?翼元曰,左諭善徐志修則隨從,而右諭善金陽澤則未付軍銜,故不得隨從矣。上曰,陽澤無實職乎?翼元曰,纔遞工參,而未及付軍職矣。上命翼元書曰,伊後思之,古亦有此。今番使行,卽謝使也。予於暮年,是豈所料?雖無前例,宜有參酌,飭已行,謝恩三使臣敍用,首譯亦爲分揀。出傳敎上至鍾樓街上,命翼元下諭于街上觀光之人曰,今日予率世孫而來者,欲使國人咸知有世孫之意也。上至惠政橋,謂翼元曰,有政稟乎?翼元對曰,果有政稟而未下矣。上曰,政事,當日爲之。出傳敎上至建明門外駐輦,望見世孫曰,世孫似當興化挾門下輦矣。沈墢曰,然矣。上曰,予欲見世孫之乘轎,史官出傳此意也。賤臣彦脩承命傳敎,還奏曰,臣謹以聖敎出傳,則世孫謂以大朝回駕後,當爲乘轎云矣。上曰,敎之以義方,可也。卽爲回輦。仍命彦脩曰,復以此意出傳,可也。上入建明門下敎曰,禁衛大將洪鳳漢,解嚴後入侍。出駕敎鳳漢入侍。上曰,世孫待予回駕,而乘轎云者,無乃卿等贊助乎?鳳漢曰,不然矣。上曰,世孫之隨駕,外民似多未及知矣,觀光之人,何其小也?鳳漢曰,必於世孫回還時,多有觀光者矣。上至崇賢門外下輦,命世孫入侍,上謂世孫曰,觀光之人,期望於汝者,何如也?世孫對曰,欲使臣爲善矣。上曰,何如則可以爲善乎?對曰,多讀古人之書,行古人之事,則可以爲善矣。上曰,汝旣讀小·大學及論語,其所爲善者,易乎,難乎?對曰,易矣。上曰,其易字之言,何如?下詢朴聖源曰,世孫以爲善之易仰答,翊善之素所敎導者,果皆以易字導之乎?聖源曰,以爲善爲易然後,可有勇進之道矣。上顧謂徐志修曰,諭善亦以爲如何?志修曰,若以爲善,爲高遠難行之事,則似有妨於將進之道,而知之以易者,誠好矣。上曰,諸講官各陳所見,可也。朴相喆曰,必以爲高遠難行,則夫豈有勇進之道乎?以易爲對者好矣。尹勉憲曰,凡人之自暴自棄者,皆由以善爲難矣,易字之對極好矣。鳳漢曰,以易爲對可也,而若以難爲對,則人事參入於其間矣。上笑曰,講院僚屬,俱是世孫地也,予亦以此爲美消息矣。世孫至於如此者,皆朴聖源善導之功也。仍命沈鏽書曰,頃年欲與懿昭同行,今日與世孫同來,愴喜交集,白首暮年,七旬隔一年,豈意與世孫偕來乎?誠是料外料外,且今日同來,意亦深焉,豈可無志喜之道乎?隨來諭善徐志修今者之擧,卽提請而然也。昨日欲爲下敎而未果,熟馬一匹特爲面給,講書院左右翊善,特爲加資,左右贊讀準職除授,左右長史陞敍,左右從史陞六,隨來摠府兵曹郞廳武兼禁軍及日傘事知·月刀差備與忠義,各上弦弓一張賜給,挾輿軍令都監施賞,輿正差備令兵曹施賞。出傳敎又命書曰,世孫陪來中官金鳳來·崔昌恒加資,其餘內官司鑰各弦弓一張賜給,別監以下,令該曹米布參酌題給。出傳敎上曰,講官之陞資,軍兵之施賞者,欲使國人咸知予與世孫同來之意也。顧謂成天柱曰,騎堂曾謂予有晩福矣。今此暮年與世孫同來,雖謂之晩福,亦非怪矣。上曰,朴聖源年幾何?鳳漢曰,六十五歲矣。聖源今旣陞資,失此翊善,誠可惜矣。上曰,予有所思矣。仍命鏽書曰,左翊善朴聖源之輔導世孫,其功不淺,而望七之人,長在講書,是豈酬功之道,而意亦在矣,今日陞資,爲講書院深惜。子曰,繪事後素。噫,今日悠悠萬事,卽一世孫,其輔導之方,豈可忽,而投珠於沙石,抛棄乎前功?特設諭善一窠,以朴聖源今日政以實諭善單付啓下,輪回入直,其令成章成就爲期。出傳敎上曰,從使爲誰乎?鳳漢曰,李瀚·李得永也。上曰,李得永誰也?金聖應曰,李台重之子也。上命李瀚入侍。上曰,瀚克當乃父矣。鳳漢曰,然矣。上曰,曾見重臣畫像,予謂之以鄕人貌樣,而李瀚亦似鄕人矣,其言勝於其兩兄之言矣。朴聖源曰,臣旣無輔導之功,而聖恩至此,臣誠惶恐不敢當矣。上曰,左翊善朴聖源,特資之下有所自陳,推考可也。出擧條上命翼元書曰,明日當爲香祗迎,侍衛儀注置之,只入直承旨入侍,時刻辰正初刻爲之。出傳敎上還入大內,世孫陪後,諸臣退出。
辛巳正月初四日未時,王世子坐德成閤。左右相請對入對時,左議政李,右議政閔百祥,左副承旨尹昉,假注書方禹坤,記事官朴師海,記注官李宗明,諸臣進伏訖。李曰,歲色迎新,睿候何如?令曰,頃日眞殿往來時,適雪添感矣。曰,今日世孫閤下之隨駕,實爲罕有之盛擧,都下臣民,莫不爭瞻,歡聲滿城,臣等不勝獻賀之忱矣。邸下以睿候之彌留,未能隨駕,睿心憂菀爲如何哉?令曰,以一病之彌留,今日盛擧,未能同爲隨駕,心甚菀悶矣。閔百祥曰,睿候方在調攝中,賓廳次對久廢矣。以俟睿候少愈時,以行次對,何如?令曰,依。百祥曰,臣之淺見,以行進見之禮然後,次對尤爲好矣。曰,右相之言合當矣,卽爲進見千萬伏望。令曰,春日愈於冬寒,當爲進見矣。令曰,通史前已歷覽,而近又閱覽,各別好矣。曰,史記多有興起之事矣。令曰,非但有興起之事,又多有懲戒之鑑,尤可好矣。諸臣以次退出。
上在慶熙宮。常參以代理停,只晝講。
藥房提調李昌壽,副提調沈墢啓曰,昨日冒寒動駕,親行奠酌,伏未審夜來,聖體調攝,若何?連日勞動之餘,寢睡·水刺諸節,不瑕有損乎?王世孫氣候,亦何如?臣等不任區區伏慮,敢來問安。答曰,知道。氣則一樣,世孫氣亦一樣矣。
中宮殿,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
傳于金時默曰,禮房承旨往太廟·徽寧殿奉審,祭物亦爲奉審以來。
又以傳曰,中旬晝講今日爲之,時刻則辰正三刻爲之,大司成同爲入侍。
傳于李翼元曰,有下敎事,天明後右副承旨入侍。
李翼元,以訓鍊都監言啓曰,依傳敎挾輿軍等自都監施賞之意,敢啓。答曰,知道。
王世子在昌德〈宮〉。常參停。
尹坊達曰,明日常參,取稟。令曰,停。
又達曰,大司憲尹鳳九,執義洪啓能,掌令朴海潤·李萬育,持平金亮行在外,李迪輔受由在外,今日以監察茶時之意,敢達。令曰,知道。
李心源達曰,卽者檢閱李在簡,以親病陳書經出,原書以春享大祭齋戒,纔已退却矣,所當直捧禁推徽旨,而此與無端經出有異,推考警責,何如?令曰,依。
尹坊達曰,檢閱尹師國由限已過,旣爲牌招入直,何如?令曰,依。
又達曰,新除授注書徐有元,時在黃海道猉獜驛任所,斯速乘馹上來事,下諭,何如?令曰,依。
又達曰,新除授奉敎金夢華,時在慶尙道善山地,斯速乘馹上來事,下諭,何如?令曰,依。
世孫宮,政院口傳問安。答曰,知悉。
辛巳正月初五日辰時,上具翼善冠·衮龍袍,御崇賢門外板位。香祗迎入侍時,左副承旨李翼元,假注書兪彦脩,記事官李在簡·姜趾煥,以次進伏訖。藥房提調李昌壽問候,右承旨金時默傳香後入侍。上曰,禮房已爲傳香乎?時默曰,俄纔傳香矣。上香祗迎後下敎曰,龍亭用於各處,故色渝駭然,此後新造別置,用於太廟,可也。出擧條上命時默讀祭報府。上曰,吳得良未通淸乎?時默曰,然矣。上曰,豈可以此等人塡差耶?命時默書曰,今覽祭官分排,其於正卿,雖曰不多,其猶塡差亞獻官則實職軍銜中固多,而於徽寧殿則取便塡差,於廟殿則俱以宗臣塡差,噫,宗臣零替莫若甚於近日,若無塡差之人,其將口傳忠義陞資塡差乎?莫重堂上執禮,以未通淸文臣,苟然充差,事之寒心,莫此爲甚。當該堂上下,義禁府推考,當該郞廳以制書有違私律施行,十六日捧傳旨。出傳敎上曰,吏曹三堂之昨日違牌,極爲非矣。吏判有何撕捱之事乎?終是隘滯,故然矣,渠若遙望寧陵,則何敢若是乎?昨日初意欲於下批後,吏曹三堂,竝下義禁府,使之自開陽門直往金吾矣,深思而止之矣,昔則蕭何亦下獄矣。上還入大內。諸臣退出。
辛巳正月初五日午時,上御景賢堂。晝講入侍時,同知事趙明鼎,特進官具善復,參贊官李翼元,侍讀官沈履之,檢討官金魯鎭,假注書兪彦脩,記事官李在簡·姜趾煥,武臣具鼎煥,以次進伏訖。上讀新受音,履之讀子路問强章,上復讀之。履之曰,不變塞,是子路可勉,故孔夫子以是訓,子路過於勇,故以寬柔以敎,不報無道爲訓者,所以戒子路之强矣。上曰,是矣。以孔聖所以已知子路之入於衛輒之亂,而有此訓也。履之曰,吾不能已矣者,可見聖人至誠無息之工也。今我殿下聖學,已造高明之域,而益勉不能已之工,則豈非聖益聖之道乎?上曰,所奏切實矣。魯鎭曰,夫子不賴勇而裕如者,卽至誠無息不勉而中者也。殿下暮年三講三對,猶以爲不足,至行常參,新年之慶,無大於此。益勉不息之工,無懈奮勵之心,臣所望也。上曰,所陳好矣,當加意矣。明鼎曰,欲罷不能,是爲聖人之極致,而顧今殿下之所勉,當在於半塗而廢四字矣。殿下聖學工夫,雖已過半,而九仞之山,未及一步,則便是半塗也。願加聖念焉。上曰,所奏是矣。履之曰,行百里者,以九十里爲半矣。上曰,然矣,予於暮年,氣已衰矣,恐難勉進矣。翼元曰,衛武公,九十作抑戒詩矣。魯鎭曰,召公之戒旅獒,在於武王年八十之後,殿下猶未及武王之年,人臣責難之義,不在於人君之衰與不衰矣。上曰,衛武公,志氣俱不衰矣,武王若氣衰,豈有孟津之行耶?予則惟以前後之判若二人,爲懼矣。上命世孫侍坐,仍命賤臣曰,講書院衛從司官員入侍。出榻敎賤臣承命而出,與講院從司諸臣進伏。上曰,世孫所讀,論語第幾篇乎?李瀰曰,第四卷泰伯篇也。上曰,視世孫之年,則所讀不已多乎,誠可嘉矣,今日予所見處,使世孫臨文而讀其前受,可也,其師則於冠禮前,不爲相見禮矣。今日予當敎之,予雖耗矣,孫之文則可以敎矣。命世孫讀前受〈音〉,子曰師摯之始洋洋乎盈耳哉。上曰,汝陳文義可乎?仍命曰,成功者,何意也?世孫曰,事業也。上曰,何者爲事,何者爲業乎?世孫曰,事與業皆所爲之道也。上曰,惟天爲大,惟堯則之,天蓋高矣,堯何以則之乎?世孫曰,堯是聖人,造聖道之極處,故與天合德,自爲則之矣。上曰,可謂純通矣。十歲之兒見解者,誠難矣,凡兒十歲讀人皇氏,而問輒忘之矣。又曰,予以六十八歲,爲兒孫之師,可貴矣,但其所授者似多矣,只以五六行,取其要約,可矣。明鼎曰,然矣。上曰,見其讀時,自然蹙眉,可見其多用氣力矣。履之曰,所授或止於四五行矣。上曰,朴聖源當不勞而敎之矣。仍命世孫曰,雖非師受處,可能自讀乎?世孫曰,展讀不曾讀處,而如有不知字,則當問而讀之矣。上命講官拈出三十七板可與共篇,命世孫讀之。上曰,汝曾讀此乎?世孫曰,否也。上曰,九人而已,有婦人者,何意也?世孫曰,九人及婦人,爲武王之亂臣十人,而成武王之治矣。上嘉歎曰,吾國庶幾乎,所謂婦人,馬氏曰,文母,劉侍讀曰,子無臣母之義,邑姜是也。何說爲是也?世孫曰,劉侍讀之言,是矣。上曰,予不足以爲人師,而如汝弟子,吾可以走矣。以劉侍讀之言爲是者,誠是矣。明鼎曰,世孫讀書聲音,恰似聖上,尤可貴矣。上曰,正相似矣。魯鎭曰,奚但聲音之克肖而已哉?世孫之一動一靜,必當仰法殿下,惟願每思身敎之方,以爲貽燕之謨焉。上曰,儒臣所達,誠得體矣。上命講官從史諸臣,各讀一大文,李仁培·沈履之·尹勉憲·李瀰·洪應辰·宋翼彦·李瀚·李得永,次第讀之,各陳文義。上謂世孫曰,有臣多然後,可以爲治乎?世孫曰,臣雖小,君聖臣賢,可以爲治矣。上曰,婦人可以助治乎?世孫曰,雖婦人,若賢也則亦可助也。上曰,何謂才難乎?世孫曰,才亦入於德矣。上曰,才勝德者,何謂也?世孫曰,才難之才,則竝言德也,才勝之才,則專言才也。上曰,招來賢者,易乎,難乎?世孫曰,躬行賢德以來賢者,則可以易矣。上曰,舜有臣五人,以舜聖德,何只有五人乎?世孫曰,只言五人者,擧其最賢者而言之矣。上曰,汝欲得賢者乎?世孫曰,願得之矣。上曰,賢者常在左右,使汝勸之,以勿怠勿荒,則得無苦乎?世孫曰,賢者使我欲賢,聽其言,可以有益矣。上曰,舜·武,如天之高而未可及耶?世孫曰,雖高,力行則可至矣。明鼎曰,伏聞所對之語,實宗社無疆之福矣。上命諸講官進前曰,今見世孫,不但刮目相對,誠有成就之效矣。今日悠悠萬事,莫過於此,而三百年命脈,惟在世孫,今予爲此者,深有意也。謂李仁培曰,爾以翰林,任使久矣。深用嘉尙,着意輔導也。謂尹勉憲曰,爾等何年入闕中乎?勉憲曰,戊午揀擇時入來矣。上曰,今在世孫師傅之列,尤可貴矣。以乃祖之孫,旣有特除之意,勿爲耳目違牌,久任僚屬,勉力輔導,而至於文義,則勿須長語,必以簡約易解爲主,然後,將有其效矣。明鼎曰,講官皆是極擇也,使之久任責效,好矣。上曰,爲人最嘉矣。命衛從史進前,謂洪應辰曰,爲我世孫,至誠報國也。謂宋翼彦曰,以汝父未盡之事,事我世孫也。謂李瀚曰,汝以古相之孫,乃父之子職在從史,只書省記,則此豈繼汝父祖之道乎?見汝而思汝父祖,不覺聲隨淚下矣。瀚曰,聖敎及於臣之父祖,臣誠惶感,敢不念報效之道乎?謂李得永曰,予不得早用爾父,溫幸時陞資,使之隨來,而必欲大用矣,予則至今臨御,爾父則已作故人。予今思之,聲淚交迸矣。李顯重嘗謂爾父之必不來,而方欲陞擢進用之際,居然作故矣。予旣不能盡其用,汝必盡心事我世孫,以效乃父未卒之志,可也。得永曰,臣父於丙子,以世孫輔養官,仰瞻世孫侍坐之時,臣亦獲聞於家庭矣。臣今入侍,又承聖敎,臣誠感泣,而圖報無地矣。上仍面諭世孫曰,昨日率來,今又爲此者,實爲三百年宗社之計耳,聞汝文義,誠是料外,必須善養氣稟,毋敢怠荒,可也。若負今日奏對之語,則負汝祖矣,負彼蒼矣。今則非可以局於文義而已,勿塵鏡,勿泥珠,以副期望之心也。明鼎曰,常於學問之間,少勿間斷,俾得游泳好矣。上曰,游於學,可也。履之曰,伏見昨年七月御製勉戒之辭,至及於臣等,臣雖無似,其於勸講導迪之方,豈敢有一毫自弛之念乎?第念世孫遠在,殿下不得遇物而誨,臣誠悶鬱矣。上曰,其祖臥時常多,豈有可誨之事乎?顧謂世孫曰,汝知講官有若老友,而少有懈怠,則講官亦必提醒,可也。李仁培曰,向者世孫,講無友不如己章。徐志修曰,閤下無友,誰以爲友乎?世孫沈吟久之曰,講官吾友也,此實臣等之所嘗欽仰者也。上曰,其所沈吟有意,而講官則果是友矣。履之曰,雖以閭巷家言之,有家長然後,少者不敢放過,奴僕亦當畏憚,語未卒。上曰,昔者宦官敎其徒曰,勿使其君讀書,使汝欲其遊戲者,非爲汝也。須思此語,自勉于心,可也。昨於中官加資時,世孫顧笑,予謂接賢士大夫時少,親宦官宮妾之時多,意謂世孫視中官有加於朴聖源云矣。更聞之,世孫嘗學書於其中官而然矣。勉憲曰,臣等敢不盡心輔導,而大抵親近宦妾,誠如聖敎矣。上曰,昔有呼成謹甫之事,不以召對爲名,有疑則輒召講官討論,可矣。履之曰,不但文義而已。須於事物之間,有疑輒問,則臣等當隨事而不敢不盡心矣。上顧世孫曰,汝之語法,頗近於訥,不學李瀰語耶?世孫曰,不然矣。勉憲曰,十歲則出就外傅,世孫今滿十歲矣,雖於遊戲之時,必使講官左右而周旋,則此正合於十歲就傅之義,而有勝於昵押宦妾者矣,且進見大朝,則必有得於觀感之際,頻使進見,每如今日之爲,則豈不好哉?上曰,朴相喆年雖少,當不負世孫矣。履之曰,內遷三儒臣,已閱月經歲,而皆陳書不爲上來,似有催促之道矣。上曰,政院申飭催促,可也。出擧條履之曰,臣於近日動駕,竊有區區愚見,敢達矣。法駕和鑾,固宜遵大路而行,而夜晝介之道,極爲狹窄,軍兵班行,不能成列,事甚苟艱,此後動駕時,則必從大路而行,何如?上曰,爲軍兵而取捷路矣,所奏最是,當依爲之。履之曰,臣伏聞日昨臨門,有外邑戶長拿入之事,其所奏對,雖極無狀,殿陛之間,頻入前排,恐非裕昆之道,王世孫今方侍坐,故敢此仰達矣。此後則殿陛之間,勿入前排,以爲貽則之地,實有光於聖德矣。上曰,所奏最是,此後當體念矣。翼元曰,日昨藥院水刺二字拔出之敎,誠惶隕矣。上曰,此乃中官誤傳,爻周可也。上命世孫還入,諸臣退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
李翼元,以都摠府意啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。答曰,知道。
傳于尹坊曰,李領府事家致弔,右副承旨進去。
傳于李心源曰,予心,如何?昨所稟入者,政院留置。
注書徐有元在外代,以沈鏶爲假注書。
傳于尹坊曰,犒饋令承旨中官爲之矣,思之如何,以乾物給之事,分付。
李翼元,以兵曹言啓曰,依下敎王世孫輿正差備等處,木綿施賞之意,敢啓。答曰,知道。
王世子在昌德宮。常參停。
李心源達曰,明日常參取稟。令曰,停。
又達曰,大司憲尹鳳九,執義洪啓能,掌令朴海潤在外,李萬育未肅拜,持平金亮行在外,李迪輔受由在外,今日以監察茶時之意,敢達。令曰,知道。
辛巳正月初六日辰時,上御惜陰閣。右副承旨入侍時,右副承旨尹坊,假注書兪彦脩,記注官李胤恒,記事官姜趾煥,以次進伏。上命承旨抽草紙書之曰,李領府事爲國之誠,調劑之心,其知熟矣。噫,摠護之勞,亦何忘耶?于今台席之不備,欲復拜焉,其恙已知,有志而未果,聞相臣所奏,令太醫往視,庶幾勿藥,噫,頃年咫尺一視之後。今作古相,傷悼曷諭,聞政院微稟,其心難抑,而却疑非眞,適因大祭相値,今乃下敎,其亦愴矣。柩材令該署卽爲擇送,凡諸等事,一依他大臣例擧行,月俸限三年仍給,以表予意。出傳敎上曰,都承旨入來乎?坊曰,不爲入來矣。上曰,似有所事矣?坊曰,與喪出大臣,爲査親矣。上曰,然矣。仍命曰,使右副入侍者,有意矣,卽爲分付,可也。十六日前旣不使之用牌,而秋曹捕廳,或有拘留及輕囚,卽皆放釋,或有下敎後囚禁者,察推可也。出傳敎承旨乃該房,故有此下敎矣。坊曰,臣有區區所懷,敢此仰達矣。下敎中大官·小官用牌,施以制書有違之律,語未卒。上曰,不但大臣,雖大君·王子,不可置之。仍命曰,承旨所奏事體寒心,從重推考。出擧條諸臣退出。
上在慶熙宮。常參·經筵以代理停。
藥房提調臣李昌壽,同副承旨臣李心源啓曰,伏未審日間,聖體調攝,若何?寢睡·水刺諸節,亦何如?湯劑帖數已盡於昨日,入診之未行亦已許久,臣等卽與諸御醫入侍,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,湯劑五貼劑入。下敎日,入侍矣。
中宮殿,藥房口傳問安。答曰,知道。
李心源,以內醫院言啓曰,今日問安副提調沈墢,不爲仕進,卽爲牌招同參,何如?傳曰,允。
以內局副提調沈墢牌不進罷職傳旨,傳于李翼元曰,只推,待開門牌招。
李翼元啓曰,假注書沈鏶時無職名,令該曹依例口傳付軍職,冠帶常仕,何如?傳曰,允。
李心源,以禮曹言啓曰,領中樞府事李天輔,曾經世子師傅矣。五禮儀,師傅之喪王世子有臨弔擧哀之節,而方在調攝中,不得磨鍊以入之意,敢啓。傳曰,知道。
又以禮曹言啓曰,五禮儀大臣之喪,自上有擧哀之節,而今則春享大祭齋戒相値,今此領府事之喪,擧哀一節,不得循例取稟之意,敢啓。傳曰,知道。
王世子在昌德宮。常參停。
金時默達曰,明日常參取稟。令曰,停。
又達曰,大司憲尹鳳九,執義洪啓能在外,掌令李育未肅拜,朴海潤,持平金亮行在外,李迪輔受由,今日以監察茶時之意,敢達。令曰,知道。
又達曰,刑曹參判洪麟漢,世孫講書院諭善朴聖源,除拜後過三日不爲出肅,依定式推考警責,竝卽牌招,何如?令曰,依。
又達曰,假注書方禹坤,閱月入直矣,身病猝重,勢難察任,今姑改差,何如?令曰,依。
上在慶熙宮。常參·經筵以代理停。
下直,多慶浦萬戶劉順希。
加出注書望方禹坤改差,代鄭錫台爲假注書。
傳于金時默曰,召對爲之,持第七卷入侍。
傳于李翼元曰,監市御史肅謝後入侍。
藥房口傳啓曰,今日臣等率諸醫入診于東宮,則脈度浮數,感候與齒痛,一向無憾,齒齦浮高,諸醫以爲香葛湯前加入中,更加歸·辛五分,進服爲宜云,此藥五貼劑入之意,敢啓。傳曰,知道。
傳于金時默曰,新除授承旨肅謝後入侍。
金時默,以弘文館言啓曰,新除授副校理金鍾正·李碩載,自任所纔已上來,副修撰洪趾海,旣有只推之命,竝卽牌招察任,何如?傳曰,允。
李心源,以備邊司言啓曰,觀此禮曹粘目,則東萊府使洪名漢狀啓據以爲,新關白承襲告慶大差倭,非久出來,京接慰官差出,請令廟堂稟處矣。京接慰官差送接待,旣有前例,依此擧行之意,分付該曹,何如?傳曰,允。
吏曹口傳政事,接慰官單黃榦。
領中樞府事李天輔疏曰,伏以,臣猥以無似,濫蒙洪造,位至三事,無一報答,一縷方絶,永隔天顔,瞻望耿結,其將不瞑矣。伏惟我殿下寶算七旬,精力强健,臣民顒祝岡陵之無疆,而竊有區區奉獻者,顧今悠悠萬事,莫如保嗇聖躬。喜怒或至暴發,則非但失其中正,氣血有損傷之慮,施措或致激惱,則非徒害於政令,精神有耗敗之患,伏願殿下,益懋中和之道,克享康寧之休焉。臣虛帶保護,一未承候,固多罪負,而平日憂國之忱,實有結轖于中者。今將臨死,氣促語短,不能陳其一二,只以保嗇二字,略貢愚衷,伏枕涕泣,不知所喩,臣無任瞻天望聖屛營於悒之至,謹昧死以聞。答曰,省卿遺章。不覺涕濕于衫,噫,知卿晩而任卿小,頃者咫尺卽見今若夢焉。疏中勉陳,專由忠懇,深用感歎,可不銘心,而顧今國事,旣許民國,節宣之方,不無掣肘,恐或負卿聞奏,愴深之中,中官奏語糢糊,承旨之侍不提。今乃以答,其亦忸焉。呼寫其批,命入侍承宣往宣,纔經成服,卿靈豈昧?感我此心,庶慰幽冥。
王世子在昌德宮。常參停。
李翼元達曰,明日常參取稟。令曰,停。又達曰,大司憲尹鳳九,執義洪啓能,掌令朴海潤在外,李萬育未肅拜,持平李迪輔受由在外,金亮行在外,今日以監察茶時之意,敢達。令曰,知道。
又達曰,世孫講書院諭善朴聖源,旣有只推之令,卽爲牌招,何如?令曰,依。
以諭善朴聖源牌不進罷職令旨,令于李翼元曰,推考徽旨捧入。
又達曰,檢閱李在簡由限已過,卽爲牌招入直,何如?令曰,依。
又達曰,今日是日次,藥房提調李昌壽率諸醫來待矣。令曰,入對。
又以侍講院言達曰,新除授弼善李憲默,時在慶尙道慶州地,書筵入番事緊,斯速乘馹上來事,下諭,何如?令曰,依。
又以成均館言達曰,今正月初七日儒生上旬輪次,當爲設行,而大提學金陽澤,以身病不爲行公,限內不得爲之,今月內無故日退行之意,敢達。令曰,知道。
行都承旨沈鏽書曰,伏以,臣疎愚鈍滯,百無一可,而尤不合於銀臺長席耳。猥蒙聖簡,不敢辭避,黽勉趨承,居然閱月,而歲亦新矣,出納之不能惟允。尸素之合被大戾,臣所自訟而恭竢者,日昨筵中,以臺單捧入,至有遞差之命,而嚴旨旋卽反汗,恩敎又極鄭重,不知如臣不肖,何以得此於聖明也?臣誠惶隕感泣,無地措躬,臣旣罪著不職,宜置重辟,則問備薄勘,不足爲自解之道,而動駕隔宵,特敎且嚴,分義是懼,雖不得不章皇承牌,憑恃寵靈,冒沒仍據,終非臣心之所敢安。玆具短章,略暴微懇,伏乞睿慈,察臣訟罪之忱,削臣不稱之職,以安私分,以肅朝綱焉。答曰,覽書具悉。卿其勿辭,從速察職。
禮曹參議李奎采書曰,伏以,臣罪惡通天,奄失所恃,理宜滅死,而苟延視息,喪制甫畢,俯仰廊然,歸依松楸,萬念都灰,迺者春曹佐貳之命,忽降於夢想之外,噫,臣嘗受國厚恩,職名連仍,雖無一分報效,而每除書之下,母子相對,感祝洪私,今焉已矣?雖與爲榮,拊心摧隕,尙復何言?念臣跡阻天陛,今已四載,豈不欲祗肅恩命,以伸戀結之忱,而哀苦餘喘,疾病危劇,形殼雖存,神精隕落,束帶從宦,斷無其路,而偃處鄕廬,曠日虛縻,義分之所不敢,來伏私次,短章陳籲,伏乞离明,俯加矜憐,亟許鐫遞,以安私心,不勝幸甚。答曰,覽書具悉。爾其勿辭,從速察職。
諭善朴聖源書曰,伏以,三陽載回,景命維新,王世孫齒學三加吉期已卜,仰惟大小朝嘉怳倍深,日昨聖上動駕,命我世孫隨行,輦輿先後,萬姓聳觀,天顔帶笑,綸音志喜,特推恩賞於隨來僚屬,如臣庸陋,最被異渥,鸞駕咫尺,恩言鄭重,謂微勞之可記,而特陞資秩,欲講事之終責,而別設新窠,恩出常格,事未前聞,惶駭震懍,罔知攸措,非不知筵體有嚴,不敢控懇,而猥越之誅,亦未暇顧。略陳萬萬難安之端,而問備隨下,抑塞而退,悚惕之極,歷累日而靡定,噫,官資陞遷,係是恩榮,雖使臣循例得之,尙宜逡巡,矧玆寵擢,名以酬功,臣有何功,可煩聖念,臣本才識淺短,學術蔑裂,出入講書,于今三載,而所自效者,不出於章句訓釋之間,至於古人所謂薰陶成德之功,則非臣魯莽所可髣髴,此臣所以常自愧懼,必欲遞免而不得者也。今乃以此得賞,則大非其實,非但私心之騂汗,豈不爲有識之竊笑哉?且今新除與前翊善之職,稍變其名,而字義有淺深之別,地望出講僚之右,本不當輕授於人人,而況乃爲臣加設,創出新規,其在臣身,雖極榮耀,獨不念玷名器而駭視聽乎?臣之從前求退者,祗爲隆托之不敢當,久任之不可居,而今又縻之以曠絶之選,責之以遠大之效,僬僥之力旣竭,而益以重負,尸素之日已多,而猶復堅縶,臣之狼狽窘迫,顧不足恤,而其於莫重輔導之失,其宜何哉?反復揣量,終不得其可進之說,荐違召令,冞增惶隕,玆敢披瀝肝血,仰于离照,伏乞睿慈,亟稟大朝,收還誤恩,以重官方,以安賤分,不勝幸甚。答曰,覽書具悉。今辭陞資,聖意攸在,爾其勿辭,從速察職。
說書朴取源書曰,伏以,三陽回泰,萬品維新,伏惟我邸下上奉兩殿,誕膺純嘏,區區不勝忭祝之至,仍伏念臣母,方在臣兄臣道源完營任所,而年迫九耋,病且癃痼,宛轉床席,居常澟綴,此豈人子暫離之時乎?臣之待罪宮僚,前後非一,而學識空疎,絲毫無補,自顧慙恧,循墻不得,分甘優閑,便意省覲,庶幾自此母子相守,感祝洪恩矣。不意玆者除旨復下,馹召繼降,榮光遠被,感淚無從,奉撽以還,不敢私宿,況當睿候欠寧,尙未快復,有不可以已試蔑效?引義逡巡,卽日登程,將欲趨進城闉之下,以爲陳情祈免之計,而行到湖甸,急足踵至,備言臣之老母數日之間,飮啖失攝,胸膈噎而幾至悶塞,肢末蹙而有時寒戰,頭暈眼眩,氣升喘急,目下所見,極其奄奄,而夢囈諄諄,思一見臣,屢顧旁人,使之催還。臣聞此報,心神飛越,半道徊徨,方寸焦煎,召命至重,顧無前進之勢,情理交急,遂決復路而歸,則任情去來,分義都虧,臣罪至此,萬殞難逭,臣母此病,實數十年沈痼之症,每當寒節,輒多發作。臣今歸省,若果出於宿症之所祟,則計日調治,猶可承召,而老人筋力,有如下山,其能蘇完,未易預度,如或緣臣虛縻,致使講員久曠,則在於國體,所損非少。玆從縣道,封章陳籲,伏乞离明,特推孝理之恩,亟許鐫免,俾便救護,兼治慢命之罪,以昭邦憲,勵此臣分焉。答曰,覽書具悉。爾其勿辭,救護母病焉。
檢閱姜趾煥書曰,伏以,臣素患關格之症,轉成膏肓之疾,六朔持被,發作無常,而責任緊重,黽勉淹直矣。忽自昨日夕後,重添寒感,宿症從以闖作,頭目眩疼,胸膈痞塞,呼吸不通,嘔瀉兼發,頃刻之間,若將殞絶,苟不及時醫治,實有汚穢淸禁之慮。玆敢急控短章,疾聲呼籲,伏乞睿慈,俯加矜諒,亟賜鐫遞,以便調治,以肅朝綱,千萬幸甚。答曰,覽書具悉。爾其勿辭,調理察職。
獻納吳奉源書曰,伏以,臣年衰病痼,品且巽劣,淸朝耳目之寄,自知爲萬萬不稱之銜,而向於歲前朝參,特除夜降。臣誠驚惶恐感激,有不遑自顧私義,冒昧出肅,因仍至今,而日昨次對之命,亦出於我大朝歲首自强之聖意,猗歟欽歎之忱。參以新元瞻天之願,而入侍前席,思效一日之責,目見宮僚之推諉持被,終至於空省記入啓,則省記之空,卽乃闕直也。不能直請譴罷,擬律乖當者,實緣臣生疎顚錯憒憒露醜,而聖度天大,特敎諄復,竝與薄勘之命,亦至還收,則臣尤感悚,莫知攸措,旋値大朝動駕,不敢顧私,黽勉陪扈。第念臺體旣嚴,公議自在,擬律矛盾,所失難掩,則圖爲桑楡之收,惟在職名之亟遞。伏乞离明,曲賜諒察,卽令削臣臺銜,以安私分,千萬至幸,臣方乞免之不暇,而區區憂愛,有不能自已者,略貢愚忱焉。惟我邸下聰明齊聖,睿學卓越,其於修齊治平之道,古今興替之幾,固已瀜會暸然,似若無待於更涉他書,而然而聖而益聖。惟在於終始典學之工,日接講官,左右是列,而舊則玩繹,新則記省,能得一善,而聞所未聞者,如登一步,而見所不見者,漸積瀜和,進進不息,卽是爲邸下之極處工夫也。一或怠間,簣虧隨之,是以從古聖王之自勉,賢輔之仰勖者,不越乎孜孜二字。古人亦以爲祈寒盛暑,雖或間歇,間歇之時,所與宴游者誰歟?是則慮近習褻御,易狎於少間之時,而其所以至誠憂思者,若是之懇且切,則今日講官之挾冊而冀進者,何遽不若乎古人之誠也哉?今惟邸下浹月靜攝,臣民焦灼,而新陽方回,萬物咸蘇,宗社之佑,神人之祝,庶幾有不日臻瘳之慶。伏願邸下,茂膺天和,益愼節宣之方,而時則臥內頻招宮僚,討論方策,俾新睿德,則久停講筵之餘,其所以開發資益之效,可與刀圭竝功,而亦宜深自斟量,稍俟睿候之康復,仍開書筵,以副八域延頸顒祝之忱焉。答曰,覽書具悉。所陳切是,可不銘心焉,爾其勿辭,從速察職。
辛巳正月初八日午時,王世子坐德成閤。藥房入診入對時,提調李昌壽,左副承旨李翼元,假注書方禹坤,編修官李宜老,記注官李宗明,醫官方泰輿·李以楷·金履貞·李世珪·鄭允協諸臣進伏訖。李昌壽曰,風寒浮於歲前,此時睿候調攝,若何?令曰,齒痛一樣,又添寒觸之症,是誠可悶矣。昌壽曰,寢睡·水刺之節,何如?令曰,以寒觸不成寢睡,尤可悶矣。昌壽曰,診候議藥,何如?令曰,依方泰輿入診。退對曰,脈度浮數,掌心燥而不潤,感候一向彌留,香葛湯連爲進服,而齒痛則以白鹽嗽水,宜矣。諸臣退出。
辛巳正月初八日未時,上御景賢堂。召對入侍時,參贊官李心源,侍講官金鍾正,檢討官金魯鎭,假注書沈鏶,記注官李胤恒,記事官鄭琂章以次進伏訖。上曰,注書誰也?李心源曰,沈鏶也。上曰,都承旨之族也?仍命曰,注書出去,畿伯入侍,奉常寺官員使之待令事,分付。賤臣沈鏶退出傳命後進伏。上讀聖學輯要第七道統篇,自古者包犧氏之王天下也,止終條理者聖之事也。上曰,上番讀之,金鍾正讀自臣按上古聖神,止接乎黃帝焉。上曰,下番讀之。金魯鎭讀自朱子曰止尊湯爲天子。上曰,承旨讀之。李心源讀自朱子曰止仁之盛也。上曰,注書讀之。賤臣沈鏶讀自朱子曰止不勉而中也。上曰,上番兼史讀之鄭琂章讀自又曰聖人生知安行,止知其已矣。上曰,下番兼史讀之。李胤恒讀自朱子曰止不能行於一時,讀訖。上曰,孔子六十八自衛歸魯,而終不見用,惜乎,魯幾大治而不得也?鍾正曰,不得行者,時君之過也。上曰,定禮樂作春秋,便是行道也,而予則六十八,而心與氣俱衰,奈何?鍾正曰,上在君師之位,惟當自强不息,則聖益聖矣。上曰,好矣。鍾正曰,允執厥中,萬世道統,而過非中也,不及亦非中也,執中則道統不外是矣?上曰,是矣。孔子之集大成,亦不出於中庸一部,而予則無工夫,奈何?鍾正曰,中庸必以踐履爲本。上曰,自思三講不出中庸,而書自我自,實多愧矣。鍾正曰,竊觀辭氣或欠於和平,政令或近於嚴急,此非中庸之道,更加體念焉。上曰,所奏誠是矣。鍾正曰,日前政官催促之時,至以水刺之進不進爲敎,此亦過中之一端也。上曰,良是良是。當體念,而予於其時,已令勿出朝報者,其有意也。金魯鎭曰,上番所奏誠切實矣。上曰,然矣。上曰,上番儒臣自外方來,詳陳其民事也。仍又下敎曰,義城小乎?鍾正曰,十九面矣。上曰,民戶幾何,軍丁幾何?鍾正曰,民戶八千餘,軍丁六千餘矣。上曰,寺奴婢釐正後,何如?鍾正曰,年前道臣査正啓聞之後,無弊矣。上曰,一疋之役,有勝於二疋乎?鍾正曰,豈不勝乎?上曰,一疋又當如昔之二疋矣,姑不至其境耶。鍾正曰,一疋誠有實惠,而三年連豐,雖乙丙後似當復古,而大體言之,生民困窮,專由還上,而民不堪矣。上曰,何以變通?上曰,新舊逋其皆已捧耶?鍾正曰,舊逋則無之,而早爲封倉矣。上曰,嶺南乃是鄒魯之鄕,有其人乎?鍾正曰,雖未知誰某,而讀書純實之人則固多矣。上曰,猶愈於京士耶?鍾正曰,京亦有讀書之人。上曰,無鄕戰乎?鍾正曰,不敢爲鄕戰,而謂至丕變則未矣。鍾正曰,故領府事遺疏,以國忌齋戒留院矣。上驚曰,承旨不卽奏稟,中官又不提稟矣。鍾正曰,大臣遺章留院有日,而承旨不爲提稟,當該承旨推考,何如?上曰,依爲之。當該中官亦從重推考,可也。出擧條上曰,儒臣先退,注書出去持入遺疏。上命書傳敎曰,久任朴聖源,其豈非此人難此任之意,亦豈此人之外亦無此人之意也?只取其質實,爲世孫成就而然也。噫,三百年靑邱血脈,只有世孫,三百年國之興替,惟在一人,予之脫常格欲久任者,意蓋深矣。於聖源欲報之道,亦焉敢固辭?待書答下,卽爲牌招入直,其令着實勸學。又命書傳敎曰,陞擢于爾軍銜以召,非爲爾也,思爾祖也,非爲文也,其爲質也。噫,白首暮年,豈以文召,讀書之士幼學壯行之道,亦豈可從俗而過辭乎?爾須體此之意,卽爲上來事,自政院更爲下諭于司直宋明欽。又命書傳敎曰,於此闕則武藝廳試才,銃則令中官先試而來,試射技藝此闕爲之例也,故今春等試射,亦命中官先試,而因停朝市相値未果。今覽試記,看勢敎鍊官一體試放而來,事體寒心,當該中官竝越俸一等。又命書傳敎曰,頃日以獻官執事下敎而申飭已示,待十六日捧傳旨,事體,亦若何?今番參酌諸堂推考,該郞從重推考,前下敎置之。又命書傳敎曰,噫,世孫命名之時下敎若何,而況其日當另擇,若應敎·亞長望,不可不備擬者則已矣。翊善之望,豈無其人,而噫,副擬其人,被斥之相臣,翌日乃故,非徒予心之愴然,非爲世孫擇左右之意,歲初侍從之望,其不思本挾雜之人擬副,豈與歲俱新之意乎?望單中畫下者,非拔之之意,而先示予意之意也,當該銓官從重推考。賤臣沈鏶持入遺疏。上命承旨讀之,李心源讀訖。上命書傳敎曰,賞宜先於小官賤遠,法宜先於大官貴近,而頃日承宣所奏,其涉寒心,故已下敎,而其在國體,不可推考而止,方欲下敎。今聞儒臣所奏,噫,領府事遺章,當該中官糢糊以奏,其日入侍承宣,亦不提稟。今乃覺焉,於此於彼,不可推考而止,承旨尹坊遞差,當該中官罷職。又命書傳敎曰,前府使金始煥承旨除授,解由勿拘牌招察任,命書領府事遺疏,批答曰,省卿遺章。不覺涕濕于衫。噫,知卿晩而任卿小頃者,咫尺召見,今若夢焉,疏中勉陳,專由忠懇,深用感歎,可不銘心,而顧今國事旣許民國,節宣之方不無掣肘,恐或負卿,聞奏愴深之中,中官奏語糢糊,承旨之侍不提。今乃以答,其亦忸焉,呼寫其批命,入侍承宣往宣,纔經成服,卿靈豈昧?感我此心,庶慰幽冥。命書傳敎曰,承旨持此宣讀。又命書傳敎曰,承旨傳諭,代以牌招,承旨坐直,在院承旨入侍。出榻敎京畿監司入侍及奉常寺官員入侍。出榻敎賤臣沈鏶承命退出,右承旨金時默,京畿監司蔡濟恭,同爲入侍。上命承旨書傳敎曰,今仲春陵行時,氷丁亦勿待令,道路平然,略略修治事,分付。又命書傳敎曰,下旬晝講再明爲之,時刻依前午時中旬,次對同日爲之。上曰,畿伯進前。蔡濟恭進伏。上曰,今則已開春矣,賑政何以區劃,而設賑邑爲幾處乎?濟恭曰,已設邑則驪州·南陽·安山,而其餘邑則或觀今月念晦而當開賑,或觀來月初而當開賑,姑未知畢境幾邑當賑,而大體言之,則尤甚者十四邑內,設賑處似入於十數之內矣,其中三四邑,則不爲請賑矣。上曰,何邑也?濟恭曰,金浦·果川等邑也。上曰,金浦倅誰也?濟恭曰,金謹行也。上曰,非偶然矣。上曰,果川倅誰也?濟恭曰,徐覺修也。上曰,其爲人極純實矣。濟恭曰,臣於待罪本職之後,詳察民間形勢,則今年市直,雖尤甚處,亦皆豐登,故民間以此聊賴,姑無荷擔之意矣,前頭接濟與勸農之政,專係於還上之善否矣。上曰,然矣,而尤甚處市價之豐登,何故也?濟恭曰,此則酒禁之效也。上曰,然矣。命承旨書人日御製與穀日御製,命濟恭讀之,讀訖。上曰,畿伯之編次,無減下之事,須校正可也。濟恭曰,臣雖讀奏,而至於校正,則臣是藩臣,安敢諫議御製乎?上曰,卿言是矣。又以勸農下敎曰,百姓不足,君誰與足,頃者以勸農事,有戶長拿入之擧,而沈履之有所陳勉者,予甚是之,而卿須體念予意,盡心奉行,可也。仍命曰,城門幾閉。畿伯令退出,蔡濟恭退出。上曰,承旨亦爲少退後謝恩,承旨·監市御史同爲入侍,諸臣以次退出。
辛巳正月初八日初更四點,上御景賢堂。北道開市御史·奉常寺官員,同爲入侍時,右承旨金始煐,監市御史嚴璘,假注書沈鏶,記注官李胤恒,記事官鄭琂章,以次進伏訖。上命金始煐曰,今日特除,以承旨年限之不遠,而仍使入侍,深有懷焉?始煐曰,臣年益老而恩彌篤,今日入侍,承聞玉音,臣誠感泣,不知攸爲矣。上曰,承旨則老而剛健,猶可更入也。予之見承旨,此豈期料乎?命書傳敎曰,令聞諭善朴聖源違牌云,特敎之下,焉敢若此?噫,今日下敎,聖源雖有固執,聞此敎,抑何心若此?只推,待開門更爲牌招。上曰,御史進前。嚴璘進伏後,上曰,別單來乎?璘曰,來矣。上曰,讀之。璘讀訖。上曰,與道臣相議乎?璘曰,議之矣。上曰,柳健所爲者,其何故也,此乃文人而若是耶?璘曰,諺書牌子,乃是傔從輩所爲,而至於踏印手決,乃渠之所知也。柳健豈曰不知,而第崔起肇爲名漢,欺幻柳健,至於此境,則事當別樣嚴刑,故四次刑訊,而三次則重治矣。上曰,開市之時,連遣御史,則彼果畏㤼乎?璘曰,畏㤼矣,向者李潭之行,有執捉打杖之擧,故彼實生怯,而不能作亂矣。上曰,守令治否,其有知聞耶?璘曰,南關不能詳知,而北關則多善治者,其中穩城李光瀷,慶源李國賢,最善治矣。仍命退出。臨退,上〈曰〉,不辱君命甚嘉,再明日次對同爲入侍。上曰,奉常寺官員進前。上曰,汝誰也?對曰,朴浚源也。上曰,百畝田親耕,以攝行定之,何間當爲之耶?浚源曰,先農祭後始之矣。上曰,百畝內足爲祭享乎?浚源曰,入於進上,故不足矣。上曰,不進上則可以足乎?浚源曰,足矣。上曰,予受粢盛之物而食之,可謂例置矣。仍命書傳敎曰,兩次親耕,一次觀刈,非爲進獻,乃爲粢盛,每年所進,意謂餘穀。今聞太常官員所奏,親耕田所捧,皆封進云,是豈重粢盛之意乎?耕種九穀,禮文攸在,宜隨禮文,而九穀中稻·梁·黍·稷,應爲粢盛者,及太小麥,應爲薦新者,以百畝田耕種者,精舂而用,而不足者,餘田所捧添補,而其餘皮糖豆太,除種子封進,以示重粢盛之意,三穀封進者,當以此知其豐歉,勿爲充補,一從豐歉以捧事,一體分付太常。浚源曰,竊有所懷敢陳之。上曰,陳之。浚源曰,自前近處兩班,以賭地耕食,故丁酉間臣等都提調草記入啓,以爲禁斷,而諸宮家,自議賓廳禁斷,士夫家,自當部禁斷事有節目矣,法久弊甚,近來所謂兩班作者,少無畏戢之道,無以禁制,故敢此仰達矣。上曰,噫,親耕百畝定制之後,貢獻其猶若此,況他乎?且驛位田買賣,纔有申飭於祭田,豈敢若是?不可使聞於隣國,令太常一竝推尋,作爲民田,此後復踵前習者,隨現太常草記,有職者,施以制書有違之律,無職者,施以流配之律,噫,若是下敎之後,太常其若循私不遵,堂堂之國,曰有太常,一體嚴飭。出擧條仍命退出。上命書傳敎曰,今者開市御史嚴璘條陳者,謂有意見,令備局再明日次對時,稟處。諸臣以次退出。
上在慶熙宮。常參·經筵以代理停。
夜一更二更,月暈兩珥,上有白氣逶迤暈上,良久乃滅。
金始煐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李殷春,以禁衛中軍軍兵等中日試放事,南別營晝仕出去之意,敢啓。傳曰,知道。
金時默,以弘文館言啓曰,本館下番修撰臣李瀰,以訓鍊都監郞廳,今日本營坐起時晝仕出去之意,敢啓。傳曰,知道。
李翼元,以訓鍊都監言啓曰,依傳敎挾輦軍等鳥銃一巡三放試取後,三中五分者,別單書入,而其餘得中之類,從分數自本營依例施賞之意,敢啓。傳曰,知道。
傳于李翼元曰,今番挾輦試才二巡書入,一巡例爲貫一中邊二中人,一體書入事,分付訓局。
備忘記,傳于李翼元曰,今春等內試射時,大報壇守僕王世興,鳥銃三中五分,武藝別監權世隆片翦二中,竝直赴殿試。
王世子在昌德宮。常參停。
金始煐達曰,明日常參取稟。令曰,停。
又達曰,大司憲尹鳳九,執義洪啓能,掌令朴海潤在外,李萬育牌不進,持平李迪輔受由在外,金亮行在外,今日以監察茶時之意,敢達。令曰,知道。
又達曰,憲府連日監察茶時,諫院許久闕達,俱甚未安,兩司除在外未署經外,未肅拜不爲行公人員,竝卽牌招,何如?令曰,依。
以掌令李萬育,獻納吳奉源牌不進罷職令旨,令于金始煐曰,推考徽旨捧入。
又達曰,明日次對時兩司當爲進參,除在外未署經外,未肅拜不爲行公人員,竝待開門牌招,以爲推移進參之地,何如?令曰,依。
又達曰,檢閱李在簡書答已下,卽爲牌招入直,何如?令曰,依。
江原監司金孝大狀達,寧越等官居鄭福順子十二歲兒等囕死·燒死事,令于金始煐曰,囕死·燒死人等,令本道恤典擧行。
左承旨沈墢書曰,伏以,臣所帶藥院副提調,卽臣一時替授之任,今則知申無嫌避之端,臣有必遞之義,伏乞离明,亟許改差,以存格例焉。臣前年重經奇疾,入冬始得生路,形殼雖存,中實枵然,而奔走夙夜之任,已近七十日矣。中間所兼之職,係是莫重之地,不敢言病,忍死供仕,忽自再昨,又添寒感,膈痰偏痞,頭疼如碎,飮啖全廢,眞元大脫,種種危惡之症,何敢煩陳,而以此病狀,萬無起動之望,昨今兩日,荐違召命,問候診對,俱未入參,誠禮都虧,罪戾層積,臣病裏惶懍,益無所措,玆陳短章,略暴危懇,更伏願睿慈,俯垂軫諒,先削臣職,仍治臣罪,以肅朝綱,以安賤分,不勝幸甚。答曰,覽書具悉。或有仍帶之例,爾其勿辭,從速察職。
司諫趙擎書曰,伏以,天休滋至,邦慶無彊,我大朝封爵之年回甲已過,臣民忭蹈,曷有其極?仍伏念臣年迫七十,神精衰耗,疾病侵尋,寧日常少,退伏田里,念絶榮途,自分爲淸朝之棄物矣。迺於千萬夢寐之外,忽奉諫省除命,馹召繼降,榮動柴門,瞻聆俱聳,臣感激天恩,固當承膺之不暇,而臣於客冬,旣居中考,則銓曹檢擬,有違格例,官職去就,非所可論,而恩召之下,不敢偃然退伏,卽日登程,行到公州地,素患胸痛,觸冷添劇,晝夜刺痛,頻頻昏窒,多灌藥物,少無分效,實有頃刻難保之慮。以此病狀,時月之內,萬無自力前進之望,玆不得不從縣道封章,略暴微懇,伏乞离明,俯賜諒察,卽令該曹照例遞改,以安微分,千萬幸甚。答曰,覽書具悉。邦慶無彊,聖上封爵甲年重回,慶忭曷有其極?爾其勿辭,俟其少間,卽速上來察職。
檢閱李在簡書曰,伏以,臣日昨直中,得聞臣母病劇之報,方寸煎灼,按住不得,自犯擅離之罪,恭俟鈇鉞之誅,睿度寬容,罰止問備,歸護病母,感惶靡措。今以由限已過,召牌降臨,而伏聞下番檢閱臣姜趾煥,以其身病陳書出去矣。趾煥之病勢輕重,雖不知其果如何,而下番之以病控籲,旣非古例,喉院之容易捧入,未免曲循,此莫非如臣無似,忝居右位,不能檢下之致也。其何可昧然冒陳,替行下位之事,重損館規也哉?反復揣量,承膺無路,玆詣禁扃之外,敢陳自劾之章,伏乞离明,亟削臣職,仍勘臣罪,以肅朝綱,以存館規,不勝幸甚。答曰,覽書具悉。其何撕捱者?爾其勿辭,從速察職。
吏曹判書金相福書曰,伏以,臣違召命,而自速嚴敎,因政注而致勤重推,一罪二罪,且惶且悚,臣於銓任,夫豈有一分承當之望,而適會親政有命,辭避無路,雖不得不唐突冒膺,而過大政必遞,初計已審,呈告陳懇,未蒙恩許,則遂敢撕捱爲事,迷不知改,誠以難進之義,甚於逋命之罪故耳。深夜政席,聖敎至嚴,薄罰越捧,臣罪難贖,至於昨日重推之命,尤增懍惕,右翊善例是陞品玉堂所兼帶,而目下無故當擬者,只是若而人臣之愚昧,只爲照案排望而已,而聖敎至此,顧安敢自安於心,又安敢費辭煩陳乎?前犯旣重,後愆且著,其不可晏然於本職者,益決矣。玆敢略控短章,仰瀆睿聽,伏乞邸下俯賜諒察,削臣之職,治臣之罪,以幸公私,不勝大願。答曰,覽書具悉。卿其勿辭,從速行公。
上在慶熙宮。常參以代理停,只晝講。
辰時巳時,日暈。
下直,別害僉使黃錠,淸城僉使鄭忠僑。
沈鏽啓曰,左承旨沈墢,今日不爲仕進,卽爲牌招,何如?傳曰,允。
備忘記,傳于李翼元曰,今下弓矢,別害僉使黃錠,淸城僉使鄭忠僑等處給送。
傳于李翼元曰,今番直赴人直赴帖卽爲成給。
李翼元,以禮曹言啓曰,今年二月初四日崇陵展謁事,曾已傳敎矣。儀節當爲磨鍊,而自前陵幸時,一山內諸陵寢皆行展謁之禮,而展謁時因地勢之便順,不拘先後之次矣。今亦依前儀節,崇陵親祭後行辭陵禮,仍詣徽陵,次詣健元陵,次詣穆陵,次詣顯陵,次詣惠陵,展謁事磨鍊以入,何如?傳曰,允。
又以禮曹言啓曰,今年大小賀禮,旣命停止,今正月二十一日王世子生辰百官賀,不得循例磨鍊之意,敢啓。傳于李翼元曰,今年稟此乎置之。
傳于李翼元曰,今年賀稟置之。
又以禮曹言啓曰,昨年六月所下傳敎中皇壇展拜禮,孟春十五日孟秋初一日爲之,而以衮龍袍奉審行禮,百官勿參,當奉審壇所事定式傳敎矣,今正月十五日奉審展拜禮壇所奉審,何以爲之?敢稟。傳曰,當親行矣。
傳于李心源曰,編次人趙明鼎入侍。
李翼元,以禮曹言啓曰,皇壇壇上及祭器等物,每年孟春戶·禮堂上奉審事定式矣,今正月十二日臣曹與戶曹堂上,眼同奉審後稟處,何如?傳曰,允。
李翼元啓曰,今日政新除授承旨,以在京無故人差出,何如?傳曰,允。
以吏曹參議鄭存謙牌不進罷職傳旨,傳于李心源曰,只推。
以承傳色,口傳下敎曰,今年雖應爲擧行者,失奏而後擧行,當該禮官遞差。
以承傳色,口傳下敎曰,當該中官其涉慢忽,三等越俸。
有政。吏批,判書金相福進,參判鄭弘淳陳書入達,參議鄭存謙病不進,左副承旨金時默進,以任㻐爲大司諫,以沈殼爲掌令,以南彦彧爲獻納,以金鍾正爲兼司書,以韓益謩爲禮曹判書,以李爲內局都提調,以徐有慶爲戶曹佐郞,以李瀰爲司僕寺正,以柳敍五爲司成,以金履禧爲注書,以李顯永爲敦寧參奉,以金永緩爲興海郡守,以具庠爲麒麟察訪,以金時默爲左承旨,以金始煐爲右承旨,以李翼元爲左副承旨,以李心源爲右副承旨,以朴相喆爲同副承旨,以榯爲鶴陵君,承文博士單鄭錫台。
兵批,行判書金聖應病,參判洪得厚病,參議成天柱病,參知朴昌潤,昌德宮入直,參知韓師直入直進,右承旨金始煐進,知事單李益輔,以朴相喆爲護軍,以尹汲·李益輔·李章五·南泰會·元景濂·沈墢·尹坊爲副司直,以沈鏶爲副司正,同知單金德炯,僉知單蔡挺夏·趙泰祥·李熙春。
傳于李翼元曰,同副承旨待開門牌招察任。
李心源,以御營廳言啓曰,依傳敎挾輿軍兵等鳥銃三柄一巡試放後,得中之類,從分數多寡,自本營施賞之意,敢啓。傳曰,知道。
王世子在昌德宮。常參停。
李心源達曰,明日常參取稟。令曰,停。
又達曰,備邊司郞廳來言,今日賓廳坐起日次,而大朝次對相値,頉稟。令曰,知道。
又達曰,賓廳坐起旣已頉稟,所當持公事入對,而睿候方在調攝中,頉稟。令曰,知道。
又達曰,大司憲尹鳳九,執義洪啓能,掌令朴海潤在外,李萬育牌不進,持平李迪輔·金亮行在外,今日以監察茶時之意,敢達。令曰,知道。
以大司諫權噵牌不進罷職令旨,令于李心源曰,推考徽旨捧入。
李心源達曰,注書徐有元自鄕上來,卽爲牌招,何如?令曰,依。
又以兵曹言達曰,今日罷漏太晩,此由於更漏誤傳之致,事極可駭,當該禁漏官,令攸司從重科罪,何如?令曰,依。
知義禁沈星鎭書曰,伏以,臣病苦情危,跧伏江郊,世念都灰,金吾除名,忽此降辱,臣誠惝怳感激,罔攸措躬。臣之昨秋所遭,至今循省,尙有餘愧,臣本疎迂,重以衰耗,夫豈可堪於掌禮之職,而夤緣冒出,只得按例而副急。若乃節文儀,則臣固昧昧,有識之歎,臣何敢辭?第臣平生拙法,粗欲無苟於去就,伊時同僚之嫌迹固未形,而況其遭罷?又在作僚數日後,承命祗役之際,臣雖欲自處,未暇容旋,而臣之區區微諒,固已決遞,兩朔呈告,一味見阻,此則同朝之所共知,情外之言,誠不滿一哂,而蹈籍無餘,僇辱則極,只緣臣戀係恩造,白首遲徊,垂死之年,至速臺嘖,莫非自取,更誰怨尤?今臣之計,惟有屛跡朝端,沒齒田野,免使驚浪,漫及虛舟而已。官職一節,無復可論,歲鑰載新,象魏入望,而無路進身,以伸叩謝之忱,罪戾冞增,無以自贖。玆從縣道,略陳短章,仰暴微懇,伏乞睿慈,俯垂諒察,亟許鐫免,以靖私義,以安賤分,不勝幸甚。答曰,覽書具悉。卿勿過辭,從速上來行公。
副司直申思建書曰,伏以,臣以螻蟻之賤,濫蒙大小朝洪造,致身宰列,而爲人空疎,才識鹵莽,曾無毫分自效,尋常悚懼。若隕淵谷,惟以筋力奔走,庶爲萬一之報,因仍遲徊,有進無退,迄至于今,不幸數年以來,屢經死疾,神精枯落,視聰昏昧,床席之間,自不能運動者已多日月,澟澟有朝夕難保之慮。設令幸而不死,萬無復起爲人之望,則疇昔所以自勉於筋力奔走者,亦不可期,而犬馬之齒,恰滿七十矣。區區去就,眞如江湖鳧雁,固不必仰請謝事,而年至必退,禮經明訓,雖在垂死之中,人臣大防,不可壞也。今日得請,則臣死之日,可以瞑目,敢據經訓,仰暴情懇,伏乞离明,矜憐老臣將死之請,卽賜處分,俾遂至願,安意就盡,不勝千萬幸甚。答曰,覽書具悉。卿年雖老,精力不衰,亦非篤老之比,奉朝之請,其何輕議焉?
吏曹參判鄭弘淳書曰,伏以,臣之無似,旣冒膺銓任矣,豈敢爲無故撕捱?自懷便身之圖,而適會大政之後,長僚多日引入,政牌之下,臣不敢先承,雖義例則然,而違傲之罪,實無所逃,深夜嚴敎,追思震懍,越俸薄勘,誠不足以自贖,至若兼銜例擬,亦被重推嚴命,臣旣參政,顧安敢晏然而已乎?縮伏累日,冞增悚惕,以此情地,其不可苟據於見職決矣。玆敢略控短章,仰請威譴,伏乞睿明,俯垂諒察,亟令鐫削臣職,仍治臣罪,以昭法紀,以安賤分,不勝萬幸。答曰,覽書具悉。卿勿過辭,從速察職。
吏曹參議鄭存謙書曰,伏以,臣義在當遞,勢難虛縻,旣陳懇矣,又尋單矣,不敢以政官自處,故向日政命之下,竟犯違召,聖敎截嚴,有非臣子所敢一刻承聞者,怵迫義分,他不暇計,顚倒承牌,聖度天大,罰止越捧,私心悚慄,歷日靡定,此際又以春享獻官之不善排擬,至有待日置對之命,臣之昏憒不職之罪,於是乎益彰著無餘矣。噫,將事於於穆之廟,駿奔於升歌之列者,卽臣子效誠恪之地也,況當歲初王室昭穆之親,朝廷夙夜之賢,孰豈無肅雝來止?獲伸愀見之心,而緣臣愚昧,擬失參互,究厥所由,罔非臣罪,此與尋常注擬之差,事體迥殊,而重究不加,前旨還寢,勘以問備,罪重罰輕,在臣私分,尤爲兢蹙,決難容晏然仍冒,自來情勢,亦不暇拖及。玆敢略陳危懇,仰瀆睿聽,伏乞离明,特許亟遞,仍賜重勘,以安微分,以肅朝綱,不勝萬幸。答曰,覽書具悉。爾其勿辭,從速察職。
辛巳正月初十日午時,上御景賢堂。晝講入侍時,特進官李昌誼,知事尹東度,參贊官沈鏽,侍讀官嚴璘,檢討官李瀰,假注書沈鏶,記注官李胤恒·李宗明,武臣行護軍黃暹,以次進伏訖。上曰,北道事方欲問之,前受音爲之後,新受音當小爲之。上讀中庸第十章·第十一章訖,嚴璘讀第十二章,上受讀訖。上曰,夫婦之愚不肖,何以別之?璘曰,非夫妻也,乃匹夫匹婦也。上曰,然則造端夫婦,亦指匹夫匹婦耶?璘曰,然矣。特進與知事,以爲如何?知事尹東度曰,造端之夫婦,似指夫妻矣。特進官李昌誼曰,下文夫婦,與上文夫婦有異矣。上曰,下番,何如?李瀰曰,造端夫婦,與上文有異矣。上曰,參贊官,何如?沈鏽曰,造端二字,與上文似異,而求夫婦道理於其中也。上曰,鳶魚鳶,與他鳥有異,一展翅而能盤飛云,然乎?璘曰,鳶之飛,果與聖敎,而其所取興者,不過欲其所見而取興,故鳶在其中也。上曰,嶺南人進講時,以鳶魚爲釋,鳶魚卽爲費隱耶?璘曰,鳶魚之飛躍者,卽費也,其所以飛躍者,卽隱也。上曰,第一章致中和·天地位·萬物育,卽極切也,鳶魚卽是二件事,人能淨盡私慾,則自至於中和之域矣?東度曰,以其極處而言之,則不可須臾離也,是以先儒以爲堯·舜·禹·湯·文·武之道,天地中和之至,非有取而然也,故周於萬物,通乎無窮,聖人體道之工,無間斷無放過,自然至於天地位萬物育,而道之費隱,無不在矣,聖敎以天地位萬物育,爲一篇之宗旨。臣誠欽仰聖學之高明,伏願深留聖意,日用之間,無或間斷放過,求合乎堯·舜·禹·湯·文·武之道焉。上曰,予每對卷深有愧矣,人常讀書,不能實下工夫,是以不能行矣?仍命曰,講官先退。先退時,沈鏽曰,諭善朴聖源,昨已承牌肅謝,而以節目間事,有稟定然後,可以入直云矣。上曰,何事耶?鏽曰,諭善有禮節,講官無禮節,故以此掣肘矣。上曰,當問於大臣矣。沈鏽曰,頃者褒貶開拆時,廣興主簿南性五,以上考致勤點下,而該堂推考擧條未啓之前,自吏曹草記罷職矣,昨年二月大臣陳達,上考點下,則施以中考,中考點下,則施以下考事定式,而今此性五之以下考施行,有非定式之意,故敢達。上曰,依定式勿罷窠付職。出擧條上曰,大臣·備局堂上該房承旨入侍。出榻敎賤臣沈鏶承命傳諭于大臣,次對入侍時。左議政李,右議政閔百祥,判敦寧李昌誼,左參贊洪鳳漢,行司直洪象漢,行副司直韓翼謩,漢城判尹南泰齊,戶曹判書尹東度,吏曹判書金相福,刑曹判書具善行,大司成趙明鼎,行副司直鄭汝稷·徐志修,漢城右尹朴相德,刑曹參判洪麟漢,右副承旨李翼元,校理嚴璘,假注書沈鏶,事變假注書趙德亮,記注官李胤恒·李宗明,以次進伏訖。上曰,兩司違牌乎?李翼元曰,大司諫·掌令·獻納皆違牌矣。上曰,大臣猶爲不然,況臺臣豈如是乎?可謂寒心矣。仍命書傳旨曰,噫,暮年歲初次對,兩司望備一員,而今日其皆違牌,事之寒心莫此爲甚。不可使聞於隣國,亦不可垂示於後昆,不可循例例罷,而止違牌臺臣竝罷職。上曰,大臣雖不言,而兩司之無進參,誠可駭矣,近來李最中初牌肅謝,有求對之事矣。李曰,待諸臣奏事畢,欲爲陳達矣。上曰,此輩不爲之時,則欲其爲也,及其爲也,又欲其圖遞,今此下敎,適中其願也。左右相進伏。李曰,聖體調攝,若何?上曰,一樣矣。曰,寢睡·水刺之節,若何?上曰,一樣,而一齒動搖,不便於飮食。曰,以狗馬賤疾驗之,齒牙雖動,以藥治之,則復爲堅固矣,願爲調養也。上曰,雖得調治,有若枯楊生花矣?閔百祥曰,用白荷鹽則卽效矣。上曰,白荷鹽,亦安能止老耶?曰,中宮殿氣候,何如?上曰,一樣矣。曰,王世子氣候,何如?上曰,如昨矣。曰,王世孫氣候,何如?上曰,安吉矣。上曰,頃因世孫進講,少慰此心矣。抽其未讀之文,使之讀之,則無所礙滯,其奏對文義,極當其理,予甚美之矣。大司成其時入侍,而其他諸臣,不得見之,予猶爲恨矣,且其聲音,比前稍大,亦似其袒之聲音,此亦貴矣。曰,臣等外聞消息,不勝欽仰矣。當新年設此盛擧,使臣民咸覩者,實萬世無彊之休,而社稷生民之福也。閔百祥曰,臣得聞入侍宰臣之言,則仰對文義之際,實非有常云,雖是帝王家天生聰明,而豈十歲之所能至此者耶?臣聞此言,不勝欣幸矣。上曰,進銳退速自有其理,故予以早覺,還爲深慮,此則窮極之念也。然而予豈料衰年與世孫同講乎?初日入侍,世孫,以爲善易爲對,故予問之諭善及講官,則皆曰,以易爲對者好矣,此言,卿等亦聞之耶?曰,臣等亦聞之,而以易字仰對者,亦曰好矣。上曰,然則堯·舜陳戒與湯之日新者,豈非難耶?曰,此則聖而益聖之工,非所擧論,而至於日用事物之間,其所得見甚明,勇往力進者,皆自易字上做去。若以爲難而趑趄,則必生拙怯,無進而有退矣,易字之對誠好矣。上曰,三百年血脈,都在於此,卿等善爲輔導,可也。予於歲首,率而同來,使萬姓咸覩者,深有意也。上曰,宋明欽處下諭傳敎,卿等見之乎?予必欲招致,置之講院。曰,豈不好乎?非但學業,爲人極嘉矣。上曰,李領府事遺章,有陳戒之事,再昨日召對儒臣,亦以政官催促時停水刺事陳戒,其言誠是矣,而儒臣,若以損國體爲言則可也,以躁爲言,則誠非予本心,至若些小節目間事,或云有躁,而至於此等事,亦皆躁云,則當此世道,予何堪乎,頃日雖百牌,必以出政官爲心,故至有停水刺之敎,而亦使之勿出朝報,則予已知其太過矣。然而若無此敎,銓官必不出矣,李領府事以予爲躁者,其有所自出也。悲夫,大臣餘存者,今惟四人而已,豈不悼惜乎?頃欲拜首揆,而惟以卿等之必歸重於首揆,有思而未果矣。曰,今失元輔,朝廷如空矣。,以平安監司狀文事啓曰,此平安監司鄭翬良狀達,備陳慈母山城,軍餉糶糴之弊,仍以爲城內元軍餉及補餉補城穀五萬餘石,仍作城餉料量所屬邑遠近,分排糶糴,其餘會付軍餉一萬九千九百三十七石零,仍令秋納於各該邑平倉事,請令廟堂稟處矣,道臣所陳有見,依狀請施行,何如?上曰,依爲之。出擧條,又以御史別單事啓曰,此北道監市御史嚴璘別單也,以爲開市時會寧鍾城·穩城·慶源等四邑,皆設差需庫,無一斂民,而獨慶興公市之斂民依舊,則民必盡散,而自本邑萬無拮据之望,令道臣量其所入,以某樣穀區劃,開市時或有贈賂潛商之現發,則首通事施以梟市之律,限五年無弊了市,則首通事免賤事特爲定式。會寧將校金泰慶,昨年邑贈革罷時,與譯學隨機應變,能使通官不失和氣而歸,其時譯學旣蒙加資之恩,今此泰慶,一體加資事亟請稟處矣,所陳三件,皆可施矣。慶興事依所請,令道臣以某樣穀區劃,會寧將校金泰慶加資,亦依請施行,而首通事免賤事有無,更問於御史者矣。上曰,嚴璘入侍問之,可也。曰,首通事過五年輒許免賤,而若不復爲使役,則首通事可合之人,其無難繼之慮乎。嚴璘曰,免賤後則似以他通事,代定首通事,而免賤之人,則亦當以差備通事使役矣。曰,然則免賤事,依所請施行,何如?上曰,依爲之。出擧條上曰,柳健之當淸差讀書,與金浚之抱膝長哺一般也,柳健可謂迂闊之人也。百祥曰,讀書之日尙多,何必淸差時讀書乎?誠笑矣。上曰,讀亦不勤矣。上曰,頃日朴聖源之處分,予已善矣,其於世孫,至誠輔導,若閭家人多率弟子,夙夜勸學,終始無怠者然矣。歷代帝王享七十者,惟漢高而已,予自初至今,小無所成,而徒添年齒,今則以三尺之孫,托於諭善,講官宜須至誠敎導,以至克終,則朝鮮其庶幾乎?朴聖源之不入直,以禮貌爲拘云,果然否。徐志修曰,禮節則初見相拜,再見相揖,此何有拘,且旣爲世孫設此官,則不可不入直矣。上曰,諸臣皆奏之。洪鳳漢曰,朴聖源若不入直,則必無實效,朝往暮來,何效之有也,臣意則定爲入直,好矣。韓翼謩曰,入直然後,可以奏效也。尹東度曰,臣亦曰,入直可也。金相福曰,入直然後,可以有效,則何拘乎禮貌也?朴相德曰,臣意則諭善有異於講官,使之入直,終有如何,而若使入直,則三諭善輪回入直,可也。洪象漢曰,臣意亦與諸臣之意同矣。曰,當初若置之意,專爲世孫敎導之意,則使之或出,或出未爲其專一,使聖源專爲入直,仍作定式,好矣。上曰,然矣。承旨書之。仍書傳敎曰,今聞朴聖源,以番次禮節,雖渝其命,亦爲入直去,故旣問大臣,又問諭善,諭善與贊善等,而贊善·進善俱在番間,則無掣肘之端,禮貌自當與兼諭善等,依下敎雖修省記,自今日入直事,分付。上曰,今正月初四日,朴聖源實諭善單付啓下傳敎,成章二字抹去。出榻敎徐志修進伏曰,旣出言端,敢達矣。都承旨以嘉善爲兼判事,則兼補德,亦以嘉善,擇差入直爲好矣,臣先爲之可也,如趙明鼎者亦好矣。上曰,慷慨之心貴矣,乃父之子也,乃父之子也。然而官制甚重,不可輕許矣。李翼元曰,徐志修不問大臣,而直請官制,請推。上曰,大臣旣入侍故奏之,勿推焉,其心則誠可貴矣。曰,臣伏見傳敎中以趙榮順講官望事,有御墨畫下之敎,未知聖意之攸在,而臣則竊以爲過中之擧也。上曰,榮順之入講官望,予以爲非,故以墨畫之,以示予意之不然,而別無他意也,榮順若以黨習敎之於講學之時則奈何?嚴璘曰,以趙榮順之地處文學,擬於講官望者,此非銓官之不善事也。上曰,治田者必鋤雜草然後,禾乃茁長,而若不深鋤,則萌芽更生矣。曰,聖上每有疑於臣子,誠非注使之道也。上曰,如虎狼之在穽,似不嚙人,而及其脫出,猛態毒害,無所不至,雖欲禁之,其可得乎?曰,殿下旣知榮順之心,更用榮順,則渠必入於造化之中,而無所更施矣。黨習必生於有權勢處,而榮順豈有權勢者哉?百祥曰,李厚中·趙榮順之爲盛世棄物,此誠可惜矣,若復用之,而渠自不出則可矣。若棄而不用,則實爲聖明之欠德也,臣竊閔惜之。上曰,易云,開國承家小人勿用,予則曰,開國承家,黨人勿用,彼如金養心者,以武子武孫,身獨爲文官,傳來鐵鍪着之人者,誠亦可駭,此亦銓越俸之實罪也。百祥進伏曰,臣雖無才,惟思筋力奔走矣,近來幾至廢食之境,人見之擧皆危之,故欲爲針灸,玆敢請由。曰,雖灸,豈不行公乎?上曰,左相入時,右相出矣,左右旣出,右相又欲入乎?稍待日煖爲之,可也。曰,頃有銓官越俸之敎矣,越俸出於一時飭勵之意,而乃至於六等,則似爲過中矣。上曰,所奏是矣,初下敎置之。出擧條曰,達城府院君後事,甚零替可悶,而徐有祐前任永春時,以糶糴事,方在五年禁錮,而又非渠之所爲,乃前任時事,則尤有分揀之道矣。上曰,國法難撓,且近來禁錮漸將解弛,使之忍待數年,可也,曰,今當歲新,而重臣罷職者,已經年矣。上曰,誰也?曰,李益炡·李益輔,而宰臣中亦有南泰會矣。上曰,皆敍用。曰,侍從堂上堂下坐罷者,亦皆敍用,何如?上曰,依爲之。出擧條尹東度曰,臣以祭享禮弊事,有仰稟釐正者矣。禮幣尺數考之,五禮儀則長以造禮器尺爲一丈八尺,而禮器尺一尺,爲布帛尺六寸二分,禮器尺一丈八尺,合爲布帛尺十一尺一寸二分,且考之俗五禮儀,則凡幣每一端長,爲禮器尺十一尺六寸七分,而卽今行用幣帛,則以布帛尺爲十一尺六寸七分矣,禮文所載與行用恒式,若是相左,宜有一番釐正之事,而磨鍊例自臣曹擧行,故敢此仰稟。下詢入侍大臣而處之,何如?上曰,大臣之意,何如?曰,本五禮儀,是舊典也,當從本五禮儀矣。上曰,一從本五禮儀,以造禮器尺擧行。出擧條趙明鼎曰,前例視學入學時,自朝家必有區劃,以爲接濟多士之資,王世孫入學大禮,旣已涓吉,而本館財力之蕩殘,比前尤甚。玆敢援例仰達,米錢布三色,請一依壬戌入學時例,劃給,何如?上曰,事體似當壬戌稍間矣。百祥曰,壬戌劃給,未必適中,而況今經用盡渴,不可不念,請依壬戌折半劃給,似好矣。上曰,依爲之。出擧條洪鳳漢曰,臣以大廟奉審事進去,適値大祭,得見祭官記,則奉俎官,多以中庶塡差,事之寒心莫此爲甚,當該郞廳宜有飭責之道,故敢此仰達。上曰,不可循例處之,當該郞廳汰去。出擧條仍又下敎曰,祭享色當該郞廳汰去。出榻敎上曰,前判書李益炡·李益輔,前左尹南泰會敍用。出榻敎以禮曹草記,更爲命書傳敎曰,已親行望拜禮,此展拜不必取稟,而噫,意有定,因此豈不諭乎?望七服衰三年未遑,昨年親行儀文未遑,今予所爲,祗有祭享季春之祭,當爲親行,其月勿爲更稟,只擇日以入。又命書傳敎曰,左承旨許遞,多臺有闕,政官牌招開政。仍命退出,編次人趙明鼎留待。出榻敎上曰,承旨少退,諸臣以次退出,更爲入侍時。上曰,編次人入侍。賤臣沈鏶承命退出,編次人趙明鼎同爲進伏。上命趙明鼎曰,讀此製,明鼎讀御製人日述懷,穀日祝辭訖。上曰,卿往太學,與諸生設講,能有興起可觀處耶?明鼎曰,臣名爲士儒之長,旣執經於明倫堂上,雖霎時,諸生豈無興感者乎?上曰,講會先以何書?明鼎曰,先以大學,次以論孟,一依朱子讀書法爲之,而大學分三段,前月已三次設講,正月初旬,又以論語行一次,而論語則每冊分三段,限以每朔了一卷矣。上曰,講會節次細陳之。明鼎曰,前期約日,當日大司成入泮詣明倫堂主壁而坐,掌儀率諸色掌居齋生,進前單拜訖,分左右相揖序坐,人多則左右重行坐,設書案於前,儒生二人名曰直日,執筆分坐於案東西,錄其講說,講生進坐案前,大司成抽一二章使之講讀,發問文義,座中諸生隨所思應對,自諸生又或先發文義,大司成答之,諸生亦互相問答,講生一人又進讀如前,次次輪回矣。上曰,其禮貌節次甚整肅,必多可觀矣。明鼎曰,然矣。上曰,行之許久,能有作成之效,而不歸於文具耶?明鼎曰,今番講會,出於久廢之餘,前後聖敎之飭勵亦甚勤摯,多士之心感激聳動,頗有樂赴之意,而但凡事久則解弛,以是懼矣,且前頭有慶科,亦不可專以此從事,一經背講者,時欲抽牲,試誦賦表,亦欲出題試製,此必有若干賞格,然後可以爲之,而本館近甚蕩竭,姑不能生意,甚可悶矣。且講會外,每一旬如敬齋箴·夙興夜寐等箴,使之背誦,以爲講會時試誦之資。上曰,果能如此,則誠甚切實,而但諸生輩能受卿指揮,不厭誦習否?明鼎曰,箴銘等文甚要約,限以一句,誦之不難。且試誦之故若或不通,則亦當從輕重施以責罰,則儒生豈敢不從乎?上曰,如此則誠好誠好,儒生奬勵成就之方,專委於卿,至於箴銘等背講之法極好。予當早晩試誦,以考勤慢,而卿之勤慢,亦可以推知矣。益加勉勵,可也。明鼎曰,聖敎至此,臣敢不殫竭心力,奉行不怠乎?上曰,俄者晝講時,予以夫婦愚不肖之說,問於講官,而終莫曉然。上文愚不肖之夫婦,與下文造端之夫婦,果有異同,而夫婦云者,亦知夫妻之夫婦耶?明鼎曰,上段夫婦,乃匹夫匹婦也,非必謂夫妻,則與下段夫婦似異矣。上曰,承旨奏之。翼元曰,臣亦與大司成略同矣。上曰,注書奏之。賤臣沈鏶對曰,上段夫婦乃指凡常人夫婦也,下段造端夫婦,似指夫妻之夫婦也。上曰,然耶?未知其曉然也。上曰,上番奏之。李胤恒曰,其注有近自夫婦居室之說,與下段夫婦,似無異同,而誠如聖敎矣。上曰,下番奏之。李宗明曰,愚不肖之夫婦,非謂人人而皆愚不肖也,乃指夫婦中愚不肖者而言也,文義當活看矣。上曰,甚明白矣,汝科何科?宗明曰,甲戌增廣也。上曰,已知其製述也。明鼎曰,每年升學,必支連於歲末,請一月一次設行,而依定式爲之。上曰,所奏是矣。諸臣以次退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
沈鏽啓曰,左承旨金始煐今日不爲仕進,卽爲牌招,何如?傳曰,允。
又啓曰,注書金履禧在外,代假注書沈鏶姑爲仍察,何如?傳曰,允。
以副修撰洪趾海牌不進罷職傳旨,傳于朴相喆曰,只推。
李翼元,以兵曹言啓曰,今正月十一日,武臣賓廳武經講書日次,故落點單子昨已入啓,而親臨內試射相値,不得爲之之意,敢啓。傳曰,知道。
備忘記,傳于李翼元曰,今日軍職宣傳官春等試射時,軍職陳弼祚·安擎國,片箭二中,加資,南行宣傳官具明謙,柳葉箭十巡居首,直赴殿試。
傳于李翼元曰,莫重親臨試射時,弓不被樺,弦不結鉤,當該牌頭弓人,令該曹決棍後,草記以稟。
朴相喆,以內醫院官員,以提調意啓曰,院鍼醫有闕之代,醫人韓壽禧術業精詳,以此人差下,令該曹依例付軍職冠帶常仕,何如?傳曰,允。
王世子在昌德宮。常參停。
李心源達曰,明日常參取稟。令曰,停。
又達曰,憲府連日監察茶時,事甚未安,除在外外,掌令沈瑴,卽爲牌招,何如?令曰,依。
又達曰,新除授注書金履禧,時在忠淸道栗峯察訪任所,斯速乘馹上來事,下諭,何如?令曰,依。
又達曰,檢閱姜趾煥由限已過,卽爲牌招入直,何如?令曰,依。
又達曰,卽者輔德李宜老,以其親病陳書徑出,原書今方捧入,而所當直捧禁推徽旨,而此與無端徑出有異,推考警責,何如?令曰,依。
又以義禁府言達曰,卽接月令醫員金斗運手本,則保放罪人金光國,病勢今已向差云,還囚之意,敢達。令曰,知道。
掌令沈瑴前達,請其時于連人英梅,更令鞫廳嚴刑窮問,期於得情。請尹宅履·德喜等,更令王府拿鞫嚴訊,以正王法。請島配罪人鼎九,亟令王府依律正刑。請還收罪人桂永放送之令,亟令攸司依律處斷。請罪人彦杓·楊祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請殺獄罪人老秋,僞造罪人梁德秋,稟于大朝,竝命依律勘斷。請僞造印信罪人河世仲,殺獄罪人申後辰·張厚男,仰稟大朝,竝令依律勘斷。措辭見上新除授執義洪啓能,時在京畿積城地,掌令朴海潤,時在忠淸道溫陽地,持平金亮行,時在京畿驪州地,獻納南彦彧,時在全羅道井邑地,請竝斯速乘馹上來事,下諭。答曰,不從,下諭事,依達。
左承旨金始煐書曰,伏以,臣三年郡紱,逖違天陛之餘,銀臺特除,遽下夢想之外,至有勿拘解由,牌招顚踣,拚死趨謝,重登文陛,獲覲耿光,忱誠粗伸,榮感交極。臣雖卽日退塡,亦復何恨?第臣數年以來,衰病轉深,視昏聽瑩,便成癃廢之狀,雖於霎時登對之間,我大朝殿下想必俯燭無餘矣。假使臣精力康健,可堪供仕,夙夜之役,尙難奔走,矧玆蒲疾先衰,疾病纏綿,尙何望復備驅使程力能於群彦之間哉?始雖以瞻天之至願,未敢言辭,竭蹶趨承,而因仍冒居,實非微分之所敢安,故玆敢據實仰籲於貳極之下,伏乞离明,俯垂矜察,亟賜鐫改,俾安私分,不勝幸甚。答曰,覽書具悉。爾其勿辭,從速察職。
輔德李宜老書曰,伏以,臣之偏母,素抱奇疾,居常澟澟,臣之情理,豈有一時離捨供職之勢,而向叨是職?又當睿候欠常之時,分義是懼,不敢言私,抑情就直,已多日矣。卽接家信,則臣母宿病,越添於近日風寒,食飮全廢,精神昏倒,轉側須人,有不保朝夕之慮云,臣自聞此報,心神飛越,按住不得。玆不得不投進短章,徑出禁門,伏乞睿慈俯垂諒察,亟削臣所帶職名,以便救護,仍治臣擅離之罪,以肅朝綱,千萬幸甚。答曰,覽書具悉。爾其勿辭,救護母病焉。
上在慶熙宮。常參·經筵以代理停。
未時申時,日暈兩珥。酉時,日有兩珥。
下直,委曲僉使崔奎齡。
藥房都提調臣李,提調臣李昌壽,同副承旨朴相喆啓曰,伏未審日間,聖體調攝,若何?寢睡·水刺之節,亦何如?劑入湯劑已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,五貼劑入,下敎日入侍,宜矣。
中宮殿,藥房口傳問安。答曰,知道。
李翼元,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈鏽啓曰,左承旨金始煐,右承旨金時默,今日不爲仕進,竝卽牌招,何如?傳曰,允。以左承旨金始煐牌不進罷職傳旨,傳于朴相喆曰,只推,待明朝牌招。
備忘記,傳于李翼元曰,今下弓矢,委曲僉使崔奎齡處給送。
李翼元啓曰,臣依定式,今日進詣崇政殿月臺,入番禁軍等戎器服色點考,則皆無頉,仍以傳敎依例勞問,則皆爲好在云矣,敢啓。傳曰,知道。
傳于沈鏽曰,召對爲之。
金時默啓曰,因本院達辭,上番兼春秋李胤恒減下事,依下矣。其代令該曹卽爲口傳差出,何如?傳曰,允。
吏曹口傳政事,兼春秋單朴祥馨。
金時默,以禮曹言啓曰,臣景源與戶曹判書尹東度,進詣大報壇奉審,則壇上方甎·壇下方甎,神路·御路方甎,間間破碎,階石塗灰庫庫剝落。西邊壝門箭木一箇,柱木一柱朽折,柱根塗灰剝落,曲墻面灰剝落。奉室第二室坐榻黃甲褓二幅,第三室神位褥色渝改備,鎖鑰一部破傷。奉室樑上塗灰·冽泉門樑上塗灰庫庫剝落。奉室庫庫雨漏,黃幕一部,黃帳一部,白布遮日一部,庫庫破傷。中束叱乼四艮衣破改備,油遮日二部庫庫破傷,修補。籩六部·瓦凳三箇破改備。紅紬衣二件·皂紬衣七件·白紬中單二件·白紬裙二件破,改備。介幘冠三箇·進賢冠十箇,皮弁冠十箇破修補。烏皮履十部,角槌四柄,缶一坐,舞翟六箇,塤一坐,柳笥一部,竝破傷等物,竝令各該司急速改備事,分付,何如?傳曰,允。
沈鏽,以弘文館言啓曰,本館下番修撰臣李商芝,以禁衛營郞廳,今日本營坐起時晝仕出去之意,敢啓。傳曰,知道。
李翼元,以兵曹言啓曰,莫重親臨試射時,弓不被樺,弦不結鉤,當該牌頭弓人,令該曹決棍事,命下矣。依傳敎牌頭弓人李時煒,決棍十度之意,敢啓。傳曰,知道。
以承傳色,口傳下敎曰,歲新矣,中宮越俸下敎竝蕩滌。
王世子在昌德宮。常參停。
李心源達曰,明日常參取稟。令曰,停。
又達曰,大司憲尹鳳九,執義洪啓能,掌令朴海潤在外,沈瑴呈辭,持平李迪輔受由在外,金亮行在外,今日以監察茶時之意,敢達。令曰,知道。
又達曰,上番兼春秋李胤恒,身病猝重,勢難察任,今姑減下,何如?令曰,依。
又以侍講院言達曰,本院輔德李宜老連日入直矣,以親病陳書徑出,弼善李憲默在外,文學金普淳,以親病陳書下鄕,兼輔德·兼弼善·兼文學未差,上番他無推移之員,兼司書金鍾正卽爲牌招,以爲姑陞入直之地,何如?令曰,依。
禮曹判書韓翼謩書曰,伏以,臣姿性鈍滯,臨事憒憒,見識儱侗,全無分曉,持此短拙,無職可辦,至於禮官,尤非其任也。乃於日昨,伏奉春曹新命,此實周官宗伯之任也。專掌邦禮,職任之重爲如何哉?必得熟諳儀節,敏於奉職者,方可處之,而臣非其人,恩命之下,惶隕愧忸,罔知所措。且臣年前忝叨佐貳也,適値長僚之有故,一時攝事,遲滯做錯,致勤大朝之嚴敎。仍賜鐫遞,追思至今,惶汗浹背,矧今晉長一曹,爲任自別,而徒懷寵祿,自掩前愆,厭然冒進,實非義分之所敢出。玆敢略暴危懇,仰瀆睿聽,伏乞离明,察臣所叨之不可堪任,諒臣所辭之非出飾讓,亟賜鐫解,以安賤分,不勝幸甚。答曰,覽書具悉。卿其勿辭,從速察職。
文學金普淳書曰,伏以,臣之老母素抱奇疾,遇寒輒劇,殆無一日之寧,向爲就煖,往留郊舍,近因日候不適,重添毒減,食飮全廢,氣息澟綴,眩暈諸症,俱係非常。臣卽聞此報,心神飛越,按住不得。玆敢忙授短章,徑尋鄕路,伏乞睿慈,俯垂矜諒,亟賜鐫削,俾便救護,不勝幸甚。答曰,覽書具悉。爾其勿辭往護焉。
辛巳正月十二日午時,上御景賢堂。召對入侍時,參贊官朴相喆,侍讀官李碩載,檢討官李商芝,假注書沈鏶,記注官李胤恒·李宗明,以次進伏訖。上讀聖學輯要第七卷自顔淵喟然而歎,止知德者希,孰識其貴。上曰,上番讀之。李碩載讀自朱子曰止餘皆可考也。上曰,下番讀之。李商芝讀自朱子曰止以詔後之學者。上曰,承旨讀之。朴相喆讀自趙氏曰止作孟子七篇。上曰,注書讀之。賤臣沈鏶讀自朱子曰止嗚呼盛哉。上曰,上番兼史讀之。李胤恒讀自又曰先生,止斯名之稱情。上曰,下番兼史讀之。李宗明讀自伊川先生年譜,止成德尤著,讀訖。碩載曰,顔淵以知行爲主,伏願殿下加意焉。上曰,予每有書自我自之歎,雖三講而無益矣。碩載曰,自今勿以此爲敎而加勉焉。上曰,旣無恃我之工,故亦無解我之效,奈何?碩載曰,自古聖君明主,不恥下問,好問則裕,故舜好問而好察邇言,以能問於不能,伏願殿下益爲自强焉。上曰,中庸之稱大舜者,只是好察邇言也?李商芝曰,顔淵問爲邦,答曰,乘殷之輅,蓋取質而得中也。上曰,冕則用周,輅則乘殷,此實得中之事,非聖人不能也。上曰,伯程似顔淵,伊川似孟子,以我東言之,予以同春似伯程也。上曰,儒臣自外來,如有所懷,則陳之可也。碩載曰,關西稍豐,風俗醇厚,別無仰達者矣。上曰,昔年講此冊,予以此興懷講此矣,今則畢當講心經矣。碩載曰,心經當爲縣吐乎?上曰,依爲之。仍命書漢學殿講傳敎曰,明日漢學文臣,當爲親臨殿講,時刻以辰正三刻爲之。諸臣以次退出。
上在慶熙宮。常參·經筵以代理停。
傳于朴相喆曰,冊封時一小次下云,今番大禮亦一小次直下之意,分付該曹。
以試官付標望筒,傳于李翼元曰,以南泰齊爲之。
藥房口傳啓曰,今日臣等率諸醫入診于東宮,則脈度微數,齒痛一樣,且有挾感喉疼之候,諸醫以爲香葛湯停止,必用方甘吉湯加玄蔘一錢,進服爲宜云,此藥五貼劑入之意,敢啓。傳曰,知道。
有政。吏批,判書金相福式暇,參判鄭弘淳進,參議鄭存謙牌不進,同副承旨朴相喆進,啓曰,判書金相福式暇,參議鄭存謙牌招不進,小臣獨政未安,何以爲之?敢稟。傳曰,仍爲之。以李世孝爲吏曹正郞,以趙爲奉常正,以柳錫麟爲禮賓主簿,以全性天爲栗峯察訪,以金時默爲左承旨,以李翼元爲右承旨,以李宜哲爲左副承旨。
兵批,行判書金聖應病,參判洪得厚呈辭受由,參議成天柱入直進,參知朴昌潤式暇,參知韓師直昌德宮入直,同副承旨朴相喆進,以柳謇·尹學東·兪漢蕭·金始煐爲副司直,以黃榦爲副司果,以韓壽禧爲副司勇。
以吏曹參議鄭存謙牌不進罷職傳旨,傳于沈鏽曰,推考傳旨捧入。
沈鏽,以吏曹言啓曰,接慰官金應淳,身病甚重,勢難往赴云,今姑改差,其代口傳擬差以入之意,敢啓。傳曰,知道。
王世子在昌德宮。常參停。
李翼元達曰,明日常參取稟。令曰,停。
又達曰,大司憲尹鳳九,執義洪啓能,掌令朴海潤在外,沈瑴呈辭,持平李迪輔受由在外,金亮行在外,今日以監察茶時之意,敢達。令曰,知道。
又達曰,今日是藥房日次,提調李昌壽率諸醫來待矣。令曰,入對。
又以侍講院言達曰,本院上番連日闕直,事甚未安,兼司書金鍾正書答已下,卽爲牌招,姑陞入直,何如?令曰,依。
大提學金陽澤書曰,伏以,臣之冒據文衡,今已四載,乞解文衡,亦且經年,杜門引伏,職務都廢,大僚有所轉達,天鑑亦或頫燭,庶幾鞶褫,朝暮可竢,忽於日昨筵中,聖上有以賤臣去就,責諭嚴截,旣降重推。又飭行公,聞命悚懍,靡所容措,臣之前後控辭章,已盈軸矣。千言萬語,亶出於苦心血懇,而辭拙誠淺,未能上孚,文苑援例之請,似若曲引循墻力辭之義,亦涉飾讓,旣不能得準所請,又從以致勤責敎。愚迷執滯,罪固不辭,衷情未暴,無面可顯,竊計臣之冒膺是職,非謂有一分可堪,每當事會猝迫,不能固守本分,一典而有一番副急,二典而有二番副急,至于三典·四典,輒副急爲事。三館至重之任,只爲庸品副急之用,固多可羞,今若夤緣飭敎,乍入旋出,從前辭遜,便是一場虛僞,而畢竟形迹,不免爲徼恩固寵之歸。識者笑之曰,夫夫也不顧當褫之例,必辭之義,頭出頭沒,貪饕不止云爾,則臣雖喙長三寸,何以自解?且於目下事有懍惕不自安者,是任也兼綰成均。古所稱博士,而自王家之元子適嗣,以至凡民俊秀,皆入太學,受其敎誨,職任之尊且重,殆無與倫,苟非經術雅望,爲一代師表者,莫宜居之。方今世孫齒學已涓吉,而令聞英識,與凡蒙懸殊,誠宜別揀耉造長德之人,寘之皐比,以行其禮,不當使如臣庸陋充位講書者,冒當不敢當之任,以駭四方之觀瞻也。噫,臣以雕蟲小藝,屢玷文柄,黔驢之技試已殫矣,池鳳之刺羞亦深矣,敢引古事矣,矢心必退,區區微諒,莫能卽遂,迺反以莫重莫盛之禮,出而當之,則處義郞當,將爲兩截人,傳所謂辭萬而受十萬,尙不可爲,況今辭萬而受百萬,尤不成事理。臣雖欲弁髦廉義,冒沒於此,堂堂聖朝,安用如此臣哉?由前而言,文苑之定例,不可緣臣而隳廢,由後而言,國家之盛禮,不當緣臣而玷誤,飭諭之下,萬難承應,略具辭本,仰干嚴威,伏乞离明,俯賜諒察,亟許鐫遞,以幸公私,不勝大願。答曰,覽書具悉。卿其勿辭,從速察職。以下二十八行切張
辛巳正月十三日辰時,上御景賢堂。漢學文臣親臨殿講入侍時,考官吏曹判書金相福,大司成趙明鼎,行都承旨沈鏽,右承旨金時默,左副承旨李翼元,同副承旨朴相喆,參考官司直韓光會·徐命膺,司僕寺正李瀰,副校理李碩載,記事官徐有元,假注書沈鏶,記事官朴祥馨,記注官李宗明,以次進伏訖。上命沈鏽書傳敎曰,左承旨金始煐許遞,試官外政官牌招,以在京無故人備擬。仍命曰,都承旨出去分付後入來。上曰,諺解,注書出去持入,賤臣沈鏶承命持入。金時默曰,金應淳·洪相直病不入來,請拔之。上曰,拔之。上曰,下注誰也?時默曰,沈鏶也。上曰,上注誰也?時默曰,徐命珩之孫也,卽實注書徐有元也。上曰,下注書講冊,上注收栍,李商芝進講。上曰,已看矣,少年之如此其可矣。金魯鎭進講。上曰,非生手也,金尙迪亦氣豪善講矣。南碩老進講。上曰,此是嶺南人也,非南泰齊之一家也?金相福曰,此則比育芝加熟矣。韓光會曰,此是善文之人也。上曰,姓名亦不虛得矣。韓喆謩進講。上曰,能讀之矣。崔昌國進講。上曰,能通矣。金相福曰,漢學敎授,當以能通漢語者,爲之可也。上曰,然矣,以不知者差之,非誠實也。任希孝進講。上曰,予欲使少年困之,而適帖出第一篇,此亦渠之故也?金相福曰,任希孝曾受譯官之講,故此最近似矣。上曰,今番能講者,由於吏文製述之效也,以朔試射觀之,亦勝於前日矣。金台一進講。上曰,汝居關西乎?能辨淸濁矣。南玄老進講。上曰,不能開弦矣,南泰齊若入來,甚爲無聊矣。洪相直追後入來進講。上曰,無不對也,此南碩老之對也。沈鏽曰,鄕外之人,以落職爲慮,故善之,而至於李商芝與金魯鎭,誠貴矣。上曰,然矣。上曰,人必熟習於凡事然後,可矣。假注書初頭書講冊時則不善矣,今則善寫矣。上命朴相喆書傳敎曰,漢學殿講純通人,各半熟馬一匹賜給,純不人已有舊例,事當禁推,而今番旣下敎,雖有若干日,其命當信其令,十日內能讀後當試講,其日若不通,依例直捧禁推,畢讀後放。上曰,新除授承旨待下批牌招。出榻敎諸臣以次退出。
辛巳正月十三日辰時,王世子坐德成閤。藥房入對時,提調李昌壽,右副承旨李心源,加出假注書鄭錫台,記事官朴師海·鄭琂章,醫官方泰輿·李以楷·金履貞·鄭允協·吳道炯,以次進伏訖。李昌壽曰,春寒如冬,今又大雪,伏未審,睿候調攝,若何,而水刺之節,更何如?令曰,一樣矣,而感氣比前有加,齒痛亦添苦,而且有喉疼之症矣。昌壽曰,不無寒縮之候乎?令曰,尙未取汗,故厭進食飮矣。昌壽曰,使醫官診脈,何如?令曰,依,診訖。泰輿曰,脈候如前一樣,掌心燥而不潤矣。三醫同辭以對。昌壽曰,議藥,何如?令曰,依諸醫以爲香葛湯今姑停止,必用方甘吉湯加玄蔘一錢進服,宜矣。心源曰,禮曹判書韓翼謩,除拜後過三日不爲出肅,依定式推考警責,仍卽牌招察任,何如?令曰,依爲之。出擧條諸臣以次退出。
上在慶熙宮。常參·經筵以代理停。
夜一更,月暈,暈上有冠,暈下有履。二更,月暈,暈上有冠,暈下有履,暈右有戟,暈左有抱,上有白氣透迤暈上,良久乃滅。自三更至五更,月暈。
吏曹口傳政事,接慰官單李蓍建。
沈鏽,以吏曹言啓曰,新差接慰官李蓍建時無職名,令該曹口傳付軍職,何如?傳曰,允。
兵曹口傳政事,以李蓍建爲副司果。
李宜哲,以兵曹言啓曰,今此崇陵擧動時,問安馬各差備入把本曹驛馬及京畿·忠淸·江原三道驛馬補把之數,依前例磨鍊,別單書入,自各其監營定差使員,今月二十八日京中逢點事發關知委,而司僕寺添補京畿驛馬,則從本寺啓下數,亦依前例直爲入把事,分付,何如?傳曰,允。
以承傳色,口傳下敎曰,丁丑年事何可忘也?初一日欲諭而遺漏矣,前頭多有爲之之事,太學典僕贖錢,明日爲始至二十日拔之。又下敎曰,明日夜異於他日,夜禁弛之,例察爲之。
傳于李宜哲曰,近日爲國用心之中,夜夢拜侍,怳若昔年,而慇懃之玉音,覺猶在耳,其若仍睡,可謂孝乎,昔之漢明,卽日拜陵,況咫尺之殿乎?明日當爲展謁南興殿,來時拜儲慶宮而回三嚴午正一刻擧行,仍坐下敎,今番御營廳爲前後廂,訓局軍·禁營軍·留營軍及元良祗迎副輦,皆置之,侍衛守宮仍,承旨右副守宮,挾輦軍以入直訓局軍擧行。
傳于李宜哲曰,禁軍二番隨駕,馬兵置之。
傳于李宜哲曰,儲慶宮展拜時,百官行禮竝置之。
王世子在昌德宮。常參停。
李翼元達曰,明日常參取稟。令曰,停。
又達曰,大司憲尹鳳九,執義洪啓能,掌令朴海潤,持平金亮行在外,李迪輔受由在外,掌令沈瑴式暇,今日以監察茶時之意,敢達。令曰,知道。
又以吏曹言達曰,繕工監監役官尹東質,受由過限未上來,依例改差,何如?令曰,依。
又以義禁府言達曰,卽接月令醫員金斗運手本,則時囚罪人尹心緯,素患痰癖之症,猝然發作於處冷之餘,呼吸不通,飮啖全却,神識昏瞀,不省人事云,自前罪人病勢如此,則有保放救療之規,敢此仰稟。令曰,知道。
京畿監司蔡濟恭申本,判府事金尙魯月廩不受事,令于李翼元曰,令本道更爲諭送。
上在慶熙宮。常參·經筵以代理停。
沈鏽啓曰,今日擧動時,昌德宮入直,何承旨爲之乎?敢稟。傳曰,右副承旨爲之。
傳于沈鏽曰,左承旨留院,右副承旨昌德宮入直。
傳于李宜哲曰,下旬晝講明日爲之,時刻依前擧行,次對亦爲之。
傳于李宜哲曰,兵曹守宮,之次爲之。
傳于李翼元曰,謝恩使動駕前復命。
傳于李宜哲曰,謝恩使動駕前謝恩,明日晝講,同爲入侍。
傳于李翼元曰,編次人趙明鼎來待政院。
傳于李宜哲曰,軍兵毛具。
大駕永禧殿入齋室後,王世子遣宮官問安。答曰,知道。王世孫遣講官問安。答曰,知道。政院·王堂·藥房口傳問安。答曰,知道。
展拜罷後,政院·玉堂·藥房口傳問安。答曰,知道。
大駕儲慶宮入齋室後,政院·玉堂·藥房口傳問安。答曰,知道。
展拜罷後,政院·玉堂·藥房口傳問安。答曰,知道。
大駕還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
傳于李宜哲曰,不食軍士留置。
李宜哲啓曰,同副承旨朴相喆,毓祥宮奉審後依下敎來待矣。傳曰,入侍。
王世子在昌德宮。常參停。
李心源達曰,明日常參取稟。令曰,停。
又達曰,南眞殿擧動時,侍臣不可不備員,兩司除在外未署經外,掌令沈瑴,正言趙台命,竝卽牌招,以爲進參之地,何如?令曰,依。
又達曰,明日次對,諫院無進參之員,除在外未署經牌不進罷職令旨未下外,大司諫任㻐,待開門牌招,以爲入侍之地,何如?令曰,依。
以正言趙台命牌不進罷職令旨,令于李心源曰,推考徽旨捧入。
又達曰,正言趙台命旣有只推之令,一體待開門牌招,以爲推移入侍之地,何如?令曰,依。
又以侍講院言達曰,本院下番姑陞入直,事甚未安,輔德李宜老由限已過,卽爲牌招入直,何如?令曰,依。
海運君槤,副司直徐命臣,刊名書曰,伏以,臣等俱以無似,猥膺專對之任,王靈所曁,幸免道途之顚仆,今始來伏城外矣。離去闕庭,倏已經歲,豈不欲登時趨造,以伸犬馬之戀,而第臣等前後所被罪名至重,雖荷天地父母之仁,荐蒙收敍之命,而情地危蹙,有不敢抗顔而復命,臣等之罪於此尤萬萬矣。噫,在途而誠有淹滯之咎,臨事而亦失措處之宜,臣等之罪,臣等知矣。然而傳聞未必皆眞,隃度,有難懸合,則亦豈無一二可辨者,而呶呶較絜?以重傷事面,臣等不欲爲此,只有受而爲罪,甘心引伏而已。玆敢略披衷悃,仰訴於离明之下,伏乞睿慈,亟令重勘臣等之罪,以爲奉使者之戒,公私幸甚。答曰,覽書具悉。卿等其勿過辭,卽速入來焉。
辛巳正月十五日午時,上幸永禧殿·儲慶宮。擧動入侍時,行都承旨沈鏽,右承旨李翼元,左副承旨李宜哲,同副承旨朴相喆,記事官徐有元,假注書沈鏶,記事官朴祥馨,記注官李宗明,以次隨駕。上具翼善冠·衮龍袍,出興泰門,光達門外乘輿。左議政李進前曰,寢睡,何如?上曰,夜不能眠矣。曰,如此雪中,何爲擧動也?上曰,夢拜侍怳若昨年,故爲此擧也。上曰,侍衛雨具。駕前下敎上曰,百官雨具。駕前下敎上見馬軍甲冑曰,以太廟展謁禮爲之,故想如此,入殿門後卽爲解甲。駕前下敎永禧殿門外降輿時。右承旨李翼元曰,挾侍中官有不善擧行之事,從重推考,何如?上曰,依爲之。出擧條上詣齋室,改具冕服以出,左通禮跪啓請執圭,近侍跪進圭,上執圭,左右通禮前導入詣殿庭版位西向立,左通禮跪啓請鞠躬四拜·興·平身上鞫躬四拜·興·平身後,奉審自第一室,次第奉審,至第四室奉審後,俯伏神榻前良久。沈鏽進伏曰,小臣極知惶恐,而其間已久,此是冷濕之處,不瑕有傷損乎?顧念聖躬,此亦孝思,其何爲此乎?上曰,此非語音之處也,稍久。沈鏽又曰,伏願止之,不勝焦遑,敢此更達。李翼元伏於殿門外,高聲曰,雖知惶恐,而焦悶敢達,伏願止之。上曰,此非語音之處,上自第一室更爲奉審後。上曰,垂籠。又曰,垂簾閉門。閉門後,上顧殿令李章祐曰,必速達矣,仁平有子,而其堅緻則反勝於其兩兄矣。沈鏽曰,爲人甚堅緻,且能善文,必速達矣。上顧參奉李曰,不知李之已老成矣,人或有三十而無髥者矣,李則多髥矣。上詣儲慶宮展拜訖。上曰,諸司預備,更以宣武祠歷臨事,下敎。上詣宣武祠禮畢後,命忠衛開櫝見之,又臨官軍位祠。命忠衛開櫝見之曰,朝鮮可謂不忘皇明矣。旣設宣武祠,祭於楊經理·邢軍門,又於官軍位而祭之矣,予之今日來見,亦有光焉。還宮時,大駕到廣通橋。命曰,中官一人駕前遮謁,其涉可駭,令該府處之。駕前下敎大駕到六曹前下輦,命同副承旨朴相喆曰,馳進毓祥宮,奉審後入侍。駕前下敎上曰,禁軍留住,摠府·騎堂·雲寶劍,只堂上隨入,堂下置之。駕前下敎上曰,龍虎營御營解嚴,挾輦軍當下飯羹食之後去,史官留待典設司,興元·興化門留門。上曰,趙明鼎明日入侍。駕前下敎上降輿時,左議政李進前曰,聖體勞動之餘,不瑕有傷損之節耶?上曰,少伸後一樣矣。李翼元曰,下旬晝講已過,明日更爲之敎何爲也?上曰,已疑而欲問矣。仍爲下敎曰,晝講已過置之,謝恩使次對同爲入侍。上曰,來月謁陵之回,當展謁懿陵,分付儀曹,上還入大內,諸臣以次退出。
辛巳正月十五日初更,上御景賢堂。同副承旨入侍時,同副承旨朴相喆,假注書沈鏶,記事官朴祥馨,記注官李宗明,以次進伏訖。上曰,奉審時一如下敎耶?朴相喆曰,依下敎奉審矣。以次退出。
上在慶熙宮。常參·經筵以代理停。
藥房都提調臣李,提調臣李昌壽,副提調臣沈鏽啓曰,伏未審夜來,聖體調攝,若何?昨日冒雪動駕,抵暮還宮,勞動旣多,不瑕有損乎?寢睡·水刺之節,亦何如?臣等不勝區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
大殿·中宮殿,王世子遣宮官問安。答曰,知道。王世孫遣講官問安。答曰,知道。
沈鏽啓曰,同副承旨朴相喆,今日不爲仕進,卽爲牌招,何如?傳曰,允。
傳于李宜哲曰,大臣·備局堂上引見。
傳于李宜哲曰,昨日中官下敎置之。
傳于沈鏽曰,俄者藥房批答,中官誤傳,批答更爲書下矣。
吏曹口傳政事,待敎單鄭彦暹,檢閱三單尹師國·李在簡·姜趾煥。
承旨前望,以韓光肇爲右承旨。
以武臣朔試射望筒,傳于李宜哲曰,之次爲之。
金時默,以戶曹言啓曰,濟用監正布元貢有裕,多有遺在,以致貢人無限弊端,故昨冬筵中,以該監他物種隨便換作之意,陳達蒙允矣。就正布元貢中除出四十同,以芝草·紅花·水紬苧布等,每年別貿條及兩西元貢芝草中參酌移來,一從貢人所願充數換作,而其餘兩西芝草,則移定三南,一體磨鍊,別單書入之意,敢啓。傳曰,知道。
李宜哲,以兵曹言啓曰,王世孫入學慶科庭試,來九月二十四日設行事,自禮曹推擇,啓下矣。武科初試吉日,令日官推擇,則來八月二十七日爲吉云,以此日設行,何如?傳曰,允。
敎慶尙道觀察使,兼兵馬水軍節度使巡察使大丘都護府使黃仁儉書,王若曰,眷玆嶠南一居,實是我東重鎭,大爲州,小爲縣,左右凡七十一官,東至海,西至湖,幅員幾數千餘里,家塾絃誦,蔚有鄒魯之風,貢賦魚鹽,殆同荊楊之富,由其民物之象,政務式繁,兼以隣國之交,責應亦重,必得疎通鍊達之手,可盡物禦鎭撫之方,惟卿出自大家,襲于賢父,自布衣而負公輔之望,休休有容,歷華貫而若寒士之居,淡淡無累,能自拔於衆流之際,簡在予心,遂寵擢亞卿之班,進非他道,方當嶺臬之授任,益見廟剡之得人。玆授卿以慶尙道觀察使,兼執馬水軍節度使,巡觀察使大丘都護府使,卿其祗服寵靈,往宣德意,恤民隱而觀風俗,在所當先,興學政而詰戎兵,其可或後,庸嚴黜陟之典,俾知勸懲之圖,公則生明,廉則生威,庶殫壓於列郡,簡而制繁,靜而制動,可鎭安於一方,凡厥稟裁,自有典憲。於戲,委寄之權甚重,宜體宵旰之意,保釐之責不輕,須思屛翰之道,故玆敎示想宜知悉。。
王世子在昌德宮。常參停。
李心源達曰,明日常參取稟。令曰,停。
左尹曺命采三度呈辭。令于李心源曰,只遞本職。
又達曰,正言趙台命上書到院,而係是言事,持入受答之意,敢達。令曰,入對。以下十三行切張
咸鏡監司李彛章書曰,伏以,臣於昨春,猥陳癃病之實,冀蒙鐫改之恩,而誠未格天,辭不獲命,病情非有半分差減,而職守亦難,一直拋棄,等待新涼之生,强作北巡之行,道臣省秋,百務所叢,而臣則捧揭病殼,無一猷爲。其所以拚死驅馳者,徒煩沿路廚傳之弊,而五十日行役觸冒邊塞風寒,素患癖氣眩症,益復越添,種種醜惡之狀,惶恐不敢煩陳,而大抵三冬月日,强半床笫,似此病狀,雖京司漫職之上賴長官,下藉僚佐者,決不可一味尸素,而至於方岳之任,旣專且咸,守宰勤怠,生民休戚,都繫一人,而臣旣病矣,其將誰諉,每念緣臣一身之病,致使一道受病者,未嘗不怵惕震懍,無地自容。噫,臣之不肖無狀,最居人下,而幸蒙聖朝拂拭之隆恩,致位至此,圖報一念,秉彝攸根,筋力奔走,宿昔所願,況今臣所叨?昔人所稱榮官也,苟有一分可强可耐之勢,臣以何心,崇飾虛讓,以犯瀆撓之誅哉?顧其病狀,實有强不能耐不得者,而北門鎖鑰之重,決不可作爲臣養病之坊,故玆又疾聲呼籲,伏乞离明,俯加諒察,卽賜鐫削,千萬幸甚。答曰,覽書具悉。卿勿過辭,調理察任。
同副承旨朴相喆書曰,伏以,臣蒙騃蔑裂,百不猶人,弱冠倖第,誠一不幸,濫蒙洪造,歷揚華顯,尋常愧懼,若履淵氷,迺於千萬夢想之外,猥被紼玉之資,繼叨銀臺之除,臣聞命驚懍,五內震蕩,罔知所以自措。噫,國家用人,自有階級,一循其序,則輿情允協,苟違常格,則公議有拂,上之所以授之,下之所以受之者,其可不兢兢然致愼也哉?顧臣眇末後生,曾無襪綿之長,尺寸之勞,而卒然進擢於下大夫之列,責以喉舌之任,不但臣心之悸恐不敢當,其羞朝廷而辱名器,又何如也?抑臣有區區私懇之不敢不陳於君父之前者,臣年纔二十五,通籍僅七年,歷數前輩之早颺超陞,實未有如臣班資之驟躐無漸,雖使才學地望,百倍於臣者當之,亦宜有惡盈招損之懼,況臣菲才眇福,濫躋至此?人忌鬼猜,理所必至,臣身顚踣,縱不足恤,其不有歉於上天遂物之仁,朝家懋實之政耶?特召有命,逃遁無路,雖不得不章皇入肅,而因仍蹲據,實非私分之所敢安也。且臣本生偏母,素患痰癖,遇寒輒劇,不離床簀,藥餌爲事,如臣情理,實難離側,而迫於嚴命,冒沒持被,已經數日,昨者歸省母病,則寢食全失,氣息澟綴,諸般證形,俱係非細,方寸焦灼,尤無供劇之望,至於春秋兼銜,有兄弟應避之嫌,而職在必遞,未暇竝陳。玆於召牌之下,隨詣闕外,略陳短章,仰暴肝膈之懇,伏乞睿慈,俯諒臣兢蹙之情懇急之私,亟令收回臣新授職秩,以重公器,仍許臣安意省護,俾伸微情,千萬幸甚。答曰,覽書具悉。今慈陞資,聖意攸在,爾其勿辭,救護焉。
辛巳正月十六日巳時,上御景賢堂。大臣·備局堂上·謝恩使,同爲引見入侍時,左議政李,右參贊洪鳳漢,謝恩使上使海運君槤,行司直洪象漢,禮曹判書韓翼謩,工曹判書金尙翼,戶曹判書尹東度,吏曹判書金相福,刑曹判書具善行,謝恩副使徐命臣,行副護軍崔鎭海,大司成趙明鼎,副司直鄭汝稷,司直徐志修,刑曹參判洪麟漢,左副承旨李宜哲,大司諫任㻐,掌令沈瑴,校理嚴璘,假注書沈鏶,事變假注書趙德亮,記事官朴祥馨,記注官李宗明,以次進伏訖。左議政李進伏曰,勞動餘,聖體若何?上曰,一樣矣。曰,寢睡·水刺之節,若何?以下四行半切張
送入來逢人倡說矣。上笑曰,自前御送入去試術有效矣,在鉉曾爲御前通事乎?槤曰,曾經御前通事矣。槤又曰,康熙末子諴親王有后妃臂病,送人招金譯而去,金譯點穴艾灸,使之卽效,諴親王稱以恩人,厚待之際,冊封謝恩方物,有不必收受之皇旨,臣等使任譯以移准事,再次呈文于禮部,則禮部以爲事無前例,終不許聽,在鉉往諴親王家,乘間言及,則王招禮部漢尙書陳德華,滿尙書五齡安兩人,考錄題奏之際,浙江一富民,費萬金趙皇太后萬壽節日進獻之禮,呈于浙江巡撫御史,以爲奏聞,則皇帝命下以不必收受矣。御史與戶部尙書相議,以奏進獻之意,則皇帝起怒,此事適出於禮部題奏之時,以此意告于王,王亦不能强招。金譯曰,今則不可成矣。方物置之吾庫中而去,則當乘間告達於皇帝,如或不成,明年方物,不必持來,而以此代納云,故臣等答以王之眷念指揮雖極可感,而外國方物,私置王府,不安云爾,則王以爲置之吾店房中一處云,在鉉以爲置之不知面之店房爲難云,則王以爲置之何處耶?在鉉曰,鄭世泰家自前相親當置之云,王以世泰卽吾兄顯親王之奴也,吾當與兄同坐招致,着實看守云,翌日果爲分付,則鄭哥生怯而來,咎責譯輩云矣,諴親王有寵於乾隆,八旗都統,親王皆爲之,諸王只統一旗,而諴親則統三旗,皇帝出外,以王留都,小事咸決之,雖以今番事見之,內府所屬捧上之際,執頉多端,元人情外求索甚多,而得王之一分付,元人情外少無徵求,前頭方物或有偸傷之弊,而王旣自當,則似無可慮。且己卯年發回方物席子,留置鄭家,故取來見之,則少無所傷,而延至明春,則殆過兩年,似涉可慮,故以今番持去者,換物而來矣。上曰,留置之物,旣有載來之命,將何以處乎?趙明鼎曰,雖留置而決不可復用也,斥賣之外無他策也。上曰,彼宰臣旣已經事,故預知後弊矣。洪鳳漢曰,後使臣若恃其留置而往,則近於狼狽矣。上曰,然矣。槤曰,臣等回還時,諴親王以爲今年冬至使入送在鉉云,故臣答以自下不得任意,當稟國王處之云矣。洪鳳漢曰,旣無使臣親見之事,中間之說不可信矣。且其入送,例有循次,若開此路,亦關後弊。上曰,所奏是矣。上曰,在鉉敎藥於彼人,使之得生者,誠無益矣,此藥用之於吾國,人心丕變舊習則好矣。使臣先退。曰,頃有堂上堂下坐罷,及特敎一體敍用之敎,臣已親承銓官,亦參聽知,已有該曹之擧行,而擧條中下敎,只以依爲之啓下,特敎罷職,不入其敍,而銓官則已敍之,於此於彼,必有聽瑩做錯之失,故敢達,而待下敎更有仰達者矣。上曰,近來精神昏耗,昨日之言,今輒忘之,兼史不善記事,故欲敍翰林,而此亦忘之,其時傳旨見之,則予當悟,注書持入。賤臣沈鏶持入傳旨。上曰,擧條中特敎外三字爻周。曰,付籤入之,可也。上曰,付籤入之,予亦昏耗忘之,注書則當推,而勿推可也,李壽鳳則極爲非矣。如此臺臣,將何用之?貽羞搢紳而已。曰,知事李益炡,司直李益輔,竝還差備堂,何如?上曰,依爲之。出擧條仍命曰,知事李益炡,司直李益輔,備堂還差。出榻敎曰,大小班行,已多不齊,而至於今番還宮時,尤有甚焉,駭於觀瞻,東西押班監察,從重推考,何如?上曰,依爲之。出擧條,以京畿水使狀啓事啓曰,此京畿水使李裕身狀啓也,以爲前前水使南正五在任時,軍需庫所貸用餉米一百九十五石零,還租二百三十石零,防卒給糧錢三百五十餘兩,以今秋所捧充報,則諸將官放料之需,及戰兵船新造修補之資,萬無成樣之路,令廟堂急速區劃事爲請矣,船材木則可以許之,而至於修補所入物力,他無區劃之道,此則今姑置之,何如?上曰,依爲之。出擧條,以全羅兵使狀本啓曰,此卽全羅兵使洪若水狀本也,以爲道內五鎭營三山城操鍊時試射放賞格之資,初無磨鍊之事,以留布隨入隨下,如干所儲,殆盡於各年公用,而軍兵賞格一次放下之數,乃爲十餘同。若値春秋竝行,則其數倍多,自今以後,操鍊時賞格,依慶尙左右兵營例,以道內有裕處某樣錢木中區劃事,請令廟堂稟處矣。三南閫帥,擧皆殘弊,不能成樣,而習操後試賞。今無出處云,則試才激勸之道,不可不自朝家有所區劃,自今以後,每當許操之時,則休番木五同,定式劃給,何如?上曰,依爲之。出擧條曰,西平府院君家以立後事呈文,以爲奉祀孫前都事韓致億,無後作故,禮曹以兄亡弟及之規陳達,許令以致億之再從弟奉祀,而致億旣有同生弟所生姪子之可合繼後者,請以此爲致億立後,以奉國舅之祀云矣。禮官今方入侍,使之博考可據事實,而稟處,何如?上曰,此等事當從本家所願,當初禮曹何以如是判下耶?象漢曰,其時前領相獻議判下,而用兄亡弟及之例,則西平後孫中有年長可合之人,欲立致億之後,則非西平之後孫,而乳稚未成長,故大臣之意有所據矣。璘曰,臣亦有所聞,故敢達矣。以兄亡弟及判下之後,致億之所后母,以爲致億旣爲宗子,則無故廢絶,人情之所不忍,必欲立致億之後云,雖以事理言之,兄亡弟及,禮之變也,立孫,禮之正也。翼謩曰,兄亡弟及,禮之變者,父亡子繼,理之常也。今聞儒臣之言,許立致億之後,尤宜矣。上曰,如沈翼雲矣。仍命曰,諸臣皆奏之。鳳漢曰,韓致億出繼國舅之家,旣爲奉祀之孫,則及其身死,當立其後,豈可强據兄亡弟及之例,復立其養父之養子乎?況替致億而繼後於其家者,雖云稍近之族,其非國舅血孫,則與當爲致億後者無異焉。當初稟處委折,雖不敢知,卽今事理,致億立後之外,無容更議。且公法禮意之外,敢以人情言之,致億爲其家主人,致億死後致億妻爲其主婦,今乃絶其統而移之於他人,則死者·生者,俱有所絶悲,而爲致億養母者,決不忍爲此,設或見理不明,橫生異議,此是人家大變,在聖朝敦倫之政,尤不可不使之歸正矣。尙翼曰,左參贊旣已盡達,致億之立後,可也。東度曰,許立韓致億之後,似是矣。相福曰,宜立致億之後矣。明鼎曰,兄亡弟及者,乃是不得已也,韓致億旣爲宗孫,則當立其後,何以容他議乎?汝稷曰,立致億之後,宜矣。鎭海曰,立致億之後,可也。志修曰,臣亦無異見矣。麟漢曰,人家或不無兄亡弟及之例,而此則禮之變者也,致億旣爲宗孫,則繼致億之後,恐合序禮矣。善行曰,繼絶存亡,事固重大,諸臣立致億後之意,恐合事宜矣。上曰,承旨言之。宜哲曰,凡立後之法,殷禮則雖有子而必立其弟,周禮則弟雖在而必立其子,所謂立孫,是其義也。今此韓致億之禮,臣未悉其委折之詳,不敢妄斷。上曰,兩司亦奏之。㻐曰,諸臣所達,爲重倫紀,臣意亦同矣。殼曰,致億,曾已奉祀於西平而身死,則爲致億立後,似宜矣。上曰,凡立後當守常經,立孫韓致億。出擧條嚴璘啓曰,北道開市時,巡營譯學,例往接待,而彼人出來者,只是寧古塔烏喇兩處人,言語酬酢,全用淸語,譯學若以漢學差送,則便爲無用之人,亦無防奸之道,自今以淸學差送,好矣。上曰,大臣之意,何如?曰,所奏似然,分付司譯院,何如?上曰,依爲之。出擧條韓益謩啓曰,來二月初四日崇陵展謁時,王世子祗迎祗送,及隨駕之節,何以爲之?敢稟。上曰,置之。出擧條又啓曰,陵行時吹打停止,則揷羽亦除之矣,來月回鑾時揷羽亦除之乎?敢稟。上曰,除揷羽。出擧條又啓曰,卽接顯陵令所報,則兩陵上莎草間間稀疎,惠陵別檢所報,陵上莎草間間枯損,俱不大段云,節候尙早,展謁在近,有雖輕議,姑觀解凍蔓生與否,更爲稟處似宜,敢稟。上曰,依爲之。出擧條鳳漢啓曰,解氷後當始濬川之役,而城內起耕處,難以盡禁之意,臣與重臣洪啓禧,曾已仰禀矣,不可不禁處外,仍前置之,何如?上曰,依爲之。出擧條又啓曰,陵幸後犒饋等節,勢當預爲經紀,兵判適不入侍,臣敢因言端,仰稟。上曰,今番乾犒饋爲之。出擧條上曰,臺臣無所懷乎?任㻐啓曰,祭官規避已成痼弊,正朝獻官金光國,至受香日,始稱病終不入來,付標改塡,致煩聖聽,受香過時,晩而至午,事體寒心,慢蹇宜警,雖因伊時政院之稟啓,已經禁推,決不可以事過而不論,臣謂行司直金光國削職,宜矣。上曰,依爲之。出擧條又啓曰,班行禮貌自別,政院尤爲近侍,承旨李翼元昨日隨駕之班,作爲聲色,詬叱,吏隷不恤,事面擧措顚妄,搢紳傳笑,聽聞俱駭,右承旨李翼元罷職,何如?上曰,依爲之。出擧條仍命曰,右承旨李翼元罷職。出榻敎沈殼啓曰,近來國家堤防不嚴,誠極慨然,戊申凶逆,載籍以來所未有之變,而第緣歲月稍久,堤防漸壞,李益普,以戊申傳關凶賊之至親,遽通臺擬,物情大駭,此等處不可不嚴防,李益普臺望改正,斷不可已矣。上曰,嚴堤防之意雖是,所劾則過不允。出擧條鳳漢曰,以沈翊雲事見之,韓致億之立後,無可疑矣。上曰,予聞卿言,心有所殘忍者矣。慈聖昔有下敎,而予亦夜不寐矣。曰,其兄弟爲人,誠可惜也。上曰,此是第二件事也,其於廚廟,將何以處之?鳳漢曰,且有一事之可以昭雪,而非群下之所可仰請者,惟在造化之如何而已矣。上曰,參贊之言,何以云也?鳳漢曰,拔其爲益昌之血續,則都無事矣。上曰,不問吏判,而有默會者矣。上命書傳敎曰,承旨前望單子入之。又命書傳敎曰,違牌翰林竝敍用,令該曹口傳付職牌招察任。嚴璘曰,頃有朝講,而無晝夕講,則今月之三講未滿,而昨日承旨不以此稟之,而只以畢講稟之者,非矣。上曰,儒臣之言過矣,白首其君,以三講猶以爲多,而況加乎?不必以朝晝夕各三講也。鳳漢曰,臣等不覺聖算之已高,而只知勤學之爲好也。上曰,予望卿之速老也,若至予年,則卿亦知筋力之衰矣。上曰,備堂先退。先退後上命書傳敎曰,少退,召對爲之,編次人召對同爲入侍。諸臣以次退出。
辛巳正月十六日未時,上御景賢堂。召對編次人同爲入侍時,參贊官李宜哲,侍讀官嚴璘,檢討官李商芝,編次人趙明鼎,假注書沈鏶,記事官朴祥馨,記注官李宗明,以次進伏訖。上命書述懷,仍命趙明鼎校正後,上曰,編次人先退。上讀聖學輯要第七卷自橫渠之學,止至先生而始著,又讀末端臣謹按以下訖。上曰,上番讀之。嚴璘讀自朱子曰止空言而已。上曰,下番讀之。李商芝讀自朱子行狀,止三致意焉。上曰,承旨讀之。李宜哲讀自勉齋黃氏,止行跡如左。上曰,注書讀之。賤臣沈鏶讀自宋史曰,止不幸死矣。上曰,上番兼史讀之。朴祥馨讀自蔡元定,止西山先生。上曰,下番兼史讀之。李宗明讀自黃榦,止竝禰曰,黃李讀訖。上曰,予不意聖學輯要之畢讀也。上曰,陳文義。璘曰,此書逐條分柝,更無可以敷衍仰陳者矣,末端謹按以下,辭意痛切,而聖上親自讀之,實仰聖意之攸在,伏望勿以古人之書看作,而直認爲今日筵中陳戒之言,則其於聖學,裨益必多,伏望深加聖意。上曰,予讀此書,每起曠感之心矣。璘曰,張橫渠初溺於孫吳之書,直陷於佛老之說,而畢竟超出,歸于吾道,粹然爲傳道之大儒,其姿稟之絶異,固有過於自初循蹈者矣。然其棄異學,而歸正道者,實由於范文正公·兩程子之提撕,則人之爲學,其可無朋友之資益乎,人主爲學,亦何異於此乎?上曰,下番陳文義。商芝曰,謹按末端中志道不懈以下數轉語,可見先正裨補聖學之誠意,殿下每以書自我自,過爲謙抑,而先正所謂毋爲退怯之意所撓,毋爲因循之論所拘者,實爲今日之藥石,伏望益加勉焉。上曰,大體則是,而今於衰暮之年,何以副此望乎?商芝曰,聖學輯要今已畢講,日昨以心經繼講事,有下敎,而法講旣以庸學輪回,則召對亦以輯要直講,似好矣。上曰,己卯年以此書進講,故興感於此,果以此書爲召對講矣,今已畢講,卷秩稍多,誠難再講矣。璘曰,臣以爲史記,亦兼治亂鑑戒,取其小秩講之,如何?上曰,當觀勢爲之矣。上曰,前右相闋服,果在何時?商芝曰,前年臘月乃小祥也。上曰,然則闋服乃在來年矣,始知其在近矣。上曰,儒臣先退,承旨進伏。上曰,內班乎本事,俄覽御筆,則不無可疑之端,當令本房下于左參贊,而必能詳辨,以此傳之,後日來奏,可也。諸臣以次退出。
辛巳正月十六日初更五點,王世子坐德成閤。承旨持正言趙台命上書,請對入侍時,右副承旨李心源,加出假注書鄭錫台,記事官朴師海·鄭琂章,以次進伏訖。李心源曰,此趙台命上書也。令曰,承旨高聲以讀,心源讀至數三行。令曰,趙台命何在乎?心源曰,鄕人也。又令曰,居在何地乎?心源曰,淸州人也。讀訖。令曰,李文爕事,繡衣何以處之?對曰,聞査處,而伏未知處置之如何耳。令承旨書。答曰,覽書具悉。所陳切實,當體念,而沈鳳徵·李文爕事,遠外風聞,何可取信,而鄙瑣受賂之說?旣登對章,虛實之間,不可置之暗昧之中,竝令該府査處焉,尹東柱事所論過矣,爾其勿辭,從速察職。出書批諸臣遂退出。
上在慶熙宮。常參·經筵以代理停。
夜一更,流星出奎星下,入艮方天際,狀如拳,尾長二三尺許,色赤。四更五更,月暈。
下直,智世浦萬戶盧世豪。
藥房都提調臣李,提調臣李昌壽,副提調臣沈鏽啓曰,伏未審夜間,聖體調攝,若何,寢睡·水刺之節,亦何如?劑入湯劑已盡於昨日,臣等卽與諸御醫入侍,詳察聖候,議定繼進當否,爲宜。臣等不勝區區伏慮,敢達問安,竝此仰稟。答曰,知道。氣則一樣,五貼先爲劑入,入侍,宜矣。
中宮殿,藥房口傳問安。答曰,知道。
沈鏽啓曰,右承旨韓光肇,今日不爲出肅,卽爲牌招,何如?傳曰,允。
傳于金時默曰,濬川諸堂,看審五間水門及永渡橋後入來。
傳于沈鏽曰,藥房提調詣閤,濬川諸堂同爲入侍。
金時默啓曰,濬川堂上洪鳳漢·南泰齊·具善行·鄭汝稷依下敎來待矣。傳曰,入侍。
傳于韓光肇曰,昨日左參贊入侍時,田畓下敎,當更諭矣,擧條,姑置之。
李宜哲,以都摠府言啓曰,副摠管金聖遇以能麽兒堂上,本廳坐起晝仕出去之意,敢啓。傳曰,知道。
韓光肇,以內醫院官員,以都提調·提調意啓曰,本院例有間三年造鍼之事,而戊寅春造鍼,今已四年,諸醫所持尖芒已鈍,更爲精造進上後,分給諸醫,何如?傳曰,允。
王世子在昌德宮。常參停。
李宜哲達曰,明日常參,取稟。令曰,停。
又達曰,大司憲尹鳳九,執義洪啓能,掌令朴海潤,持平金亮行在外,李迪輔受由在外,掌令沈殼呈辭,今日以監察茶時之意,敢達。令曰,知道。
又達曰,待敎鄭彦暹,時在忠淸道扶餘地,檢閱尹師國,時在京畿楊州地,竝斯速乘馹上來事,下諭,何如?令曰,依。
慶尙左水使朴載河狀達,迎日等官居良人金莫立等渰死事,令于李宜哲曰,令本道恤典擧行。以下五張六行刀割
正月十七日巳時,上御景賢堂。藥房入診,召對,濬川諸堂追後入侍時,都提調李,提調李昌壽,副提調沈鏽,侍讀官嚴璘,檢討官李商芝,禁衛大將洪鳳漢,判尹南泰濟,知訓鍊具善行,禦營大將鄭汝稷,記事官徐有元·李在簡·姜趾煥,醫官方泰輿·許礈·李以楷·金履貞·鄭允協·吳道炯·徐命緯以次進伏訖。上曰,今日則欲休矣。見左參贊而欲問濬川事,而適値日次,故使之入診矣。曰,近日風寒連不佳,聖體調攝,若何?上曰,一樣矣。曰,寢睡·水刺之節,亦何如?上曰,別無比前加減矣。曰,近日則久未承候,下情抑菀,何可盡達?伏不審其間,無他症候,而耳部塞音之節,果何如乎?上曰,近日則不爲大段矣。曰,中宮殿氣候,何如?上曰,一樣。曰,王世子氣候,何如?上曰,好過云矣。曰,嬪宮氣候,何如?上曰,一樣。曰,王世孫氣候,亦一樣安順乎?上曰,頃見之,尤堅堅矣。曰,向者瞻望於路次則果然矣。上曰,今年則非僧非俗,而少陽界之心矣。曰,臣則謂之過矣。昌壽曰,雖出於孝思之至,而誠過矣。上曰,雖欲爲之,此豈易乎?豫讓謂將以愧後世爲人臣懷二心者,千載之下,思猶凜然,予不意復踐今年,而非以愧夫後之不能盡孝者,只爲予之所當爲之事矣。六禮後倏已三年,予之一端心,惟在於爲國,豈爲予之婚姻乎?又値聖祖誕降之辰及聖后禮陟之月,而甲申又不遠,皆予所未料也。曰,陵幸日字今雖似遠,而聖躬調保之道,預爲加意,此後更當陳請,而諸臣之奏,幸勿挽止也。上曰,當觀勢爲之矣。八月則翌日還駕,雖不植炬,而今番則當用之矣。曰,兵判雖於動駕時陪從,而不入於次對之時,此必有祈免之意也,今若以濬堂入來,則飭敎恐好矣。上曰,其何故也?當飭之矣。曰,陵幸時貂皮吐手,當爲造待矣。上擧手視之曰,此異於三澣之衣,視之,何妨?予之吐手如此,而在內之時,或脫置,何用貂皮爲耶?曰,防寒之道,莫如貂皮矣。上曰,此亦爲弊不少,至若針線婢,亦必爲弊矣。曰,針線婢皆待令而在此,何足爲弊乎?上曰,以戶曹胡貂皮爲之,可也。諸醫以次入診,方泰輿曰,脈候帶數,而脾胃脈不足之候,則與前一樣矣。諸醫之言,大略相同,藥房先退,沈鏽曰,以褒貶點下事,頃有所奏,而臣旣錯認,惶恐待罪,而聞大臣所奏,入於點下,則勿論中考·上考,竝置之下考,乃是前例云,後日更詢大臣而處之,恐宜矣。上曰,勿爲待罪,所奏則依爲之。其點下者,誰也?鏽曰,南性五,以上考點下,文始龍,以中考點下矣。儒臣嚴璘·李商芝入侍召對,璘讀心經御題序文,諸臣以次讀之,賤臣有元讀訖。上曰,善讀而聲音亦好矣。此是徐命珩之孫,而爲人極非常矣。鳳漢曰,非但聲音之好,其容貌,極非泛,必有將來矣。上曰,然矣。可以爲其祖,未及爲之爵矣,徐命珩,誠有孫矣。鳳漢曰,果川縣監徐覺修,亦不泛矣。臣聞其爲治,至誠謁力,甚多聲聞,誠可貴矣。上曰,誰耶?鳳漢曰,命珩之子,而彼注之父也。上曰,然乎?能繼之矣。璘曰,今此心經,累經講筵,文義則今無更陳者矣,向來四儒臣補外者,皆有老親,而聞金華鎭,則不能將往矣,其老母之病,今方極重,情理可矜矣。商芝曰,宜有將護之命矣。鏽曰,可以許由乎?上曰,可也。命承旨書之曰,聞儒臣所奏,人君以孝爲治,何聞之晚也?旌善郡守金華鎭,其令卽爲來護。出傳敎上曰,重講置簿冊,弘文館有之矣,注書入來也。賤臣承命持入,上覽訖曰,昔年丁丑,始講聖學輯要,今年乃畢,其亦異矣。世孫十歲已讀論語,予以爲愧矣。七講中庸,而庸自庸我自我矣,豈不愧乎?鳳漢曰,七講中庸,果盛矣。儒臣退出,上命濬堂進前,下詢永渡橋五間水門,鳳漢曰,五間水門則浮出尺許,仍爲之擧手三四寸曰,夫地乎幾如此矣。上曰,判尹亦見之乎?泰濟曰,與前若霄壤矣。臣於濬川時,在外聞之,則亦無異同之論,而今見之,功役多入,此後略略修治,則其效,豈不知百年乎?上曰,予之調劑,乃三十年苦心,而旣受八字之號,乃使猜忌兩婦人,同入一室,而恐後有生鬪,濬川事又至如此,或慮有後患矣。泰濟曰,雖有異同之論,惟斷乃成,事事皆然矣。鳳漢曰,都廳梁世絢,亦待令於閤外矣。上曰,注書招入,可也。賤臣承命出來,與之偕入。上曰,川渠,方何如耶?世絢曰,雖有如干破毁處,不至大段,開春後略加修補,則當如前矣。上曰,稍待春和,更加修治,可也。世絢承命先退。上曰,均廳事亦與時像,同矣。若以一疋之役,復爲二疋,則國必亡矣,而只是牽架補漏,與古相大同法,異矣。鳳漢曰,大同,卽古相臣李元翼之發端,而古相臣金堉,繼而成之,其後李元貞諸人,亦皆遵守,故其事乃完矣。上曰,均廳事人必無犯手之理,而將與惠廳同時像,均廳旣與之同,而開川亦同矣。鳳漢曰,時像誤則國可以亡,均廳誤則亦必亡矣。鳳漢又曰,兵判例兼濬堂,而欲遞本職,故今於看審之行,亦不同往矣。上曰,兵判入來乎?鳳漢曰,不爲入來矣。上曰,左相謂予以勉飭,而今不入來者,誠過矣。上以信城君宮庄事,下詢于鳳漢曰,大體田畓相訟未決之前,宮家先買而無推者,誠非矣。鳳漢曰,然矣。以今番事觀之,實多有未可知者也。鏽曰,旣有聖敎,重臣又有所達而臣待罪關東時,見之而深知其弊矣。京司行關及宮家圖署,以御覽成冊,每有打量之擧,百姓相率呼訴於營門。此後則百姓相訟決斷後,宮家與之買賣,好矣。泰濟曰,臣亦見之於松都,知有其弊,事在六十年者,一竝禁之,則都無事矣。鏽曰,買之於未得決之前,則道臣具由狀聞,似好矣。上命承旨書之曰,此後凡諸田畓,得決前勿爲替當手本事,分付內需司。出傳敎上曰,今番御營廳留都。出傳敎鳳漢曰,香炭山事,頃年奉朝賀兪拓基深陳其弊,而未及變通矣,今因言端,敢此仰達。蓋香炭山初定之時,騷擾之端,殆遍各邑,已定之後,濫捧之患,轉及小民。且況各陵折受處,多少有無不一,毋寧磨鍊其價,均其進排,則不但永絶民邑之弊,亦有合於重事體之道矣。上曰,消商備局,後日次對更稟,可也。出擧條濬堂退出,鏽以趙台命書批,仰達,上曰,原書入之。賤臣承命持入,上命承旨讀奏,讀訖,上曰,予得閫帥代一窠矣。尹東柱,乃尹學士之後耶?鏽曰,然矣。上曰,予見尹東柱於皇壇望拜禮時,爲人不能健矣,此乃尹泓之子耶?鏽曰,然矣。上曰,臺書則塗之以粉,更加之以臙脂矣。諸臣以次退出。
上在慶熙宮。常參·經筵以代理停。
下直,麟山僉使魚震海。
藥房口傳啓曰,今日臣等率諸醫,入診于東宮,則脈度浮數,齒痛一樣,且有挾感寒縮之候,諸醫以爲,必用方甘吉湯停止,芎芷香蘇散加荊芥·防風各一錢進服,爲宜云,此藥五貼劑入之意,敢啓。傳曰,知道。
李心源,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
備忘記,傳于李心源曰,今下弓矢,麟山僉使魚震海處給送。
韓光肇,以禮曹言啓曰,皇壇季春祭親行事,命下矣。親祭吉日,令日官推擇,則來三月初七日爲吉云,以此則擧行之意,分付,何如?傳曰,允。
王世子在昌德宮。常參停。
李宜哲達曰,明日常參,取稟。令曰,停。
又達曰,大司憲尹鳳九,執義洪啓能,掌令朴海潤在外,沈瑴書批未下,持平金亮行在外,李迪輔受由在外,今日以監察茶時之意,敢達。令曰,知道。
又達曰,諫院許久闕直,事甚未安。除在外未署經外,正言趙台命卽爲牌招,何如?令曰,依。
又達曰,今日,是藥房日次,都提調李,提調李昌壽,副提調沈鏽率諸醫來待矣。令曰,入對。
正言趙台命達曰,臣學識空疎,言議巽軟,本不合於淸朝耳目之任,而旣居其職,不容無一日之責,敢於辭本之末,略貢草草陳戒,兼附一二聞見,及承睿批,虛心開納,至有切實之敎。臣實欽仰感歎,而第於沈鳳徵等事,或以何可取信,爲敎,或以過矣,爲敎,臣於此竊不勝瞿然慙悚之至。夫沈鳳徵到任屬耳,多行鄙瑣,額外褊裨,作弊多端,年例都案,賂門大開,李文爕之縱隷受賂,徵索百端,尺杷之長短,疏鑿之能否,一視錢物之多少,而爲之輕重焉。雖以忠原一邑言之,所斂之錢,其數夥然,至令倡優呈技,躬評其工拙帖給,行樂窮日夜不已,全沒官人之樣子,傳爲吏隷之唾罵,至入於御史査問之中,其奉命受賂之罪,旣若是狼藉。至於尹東柱之憒憒昏劣,全不省事,政委下吏,民怨載路,其爲民除害,亦莫急於此。此皆臣鄕邑之所見聞,而有非遠外風聞之比,則臣安得不論,而反承此敎?莫非臣人微言輕,不能見孚之致。且於文爕擬律,宜以削版仰請,而緣臣新入生疎,誤請以削職,追聞物議,大以爲非,以此以彼,俱不可一刻仍冒於臺次。請令遞斥臣職。答曰,勿辭。
李宜哲達曰,正言趙台命再達煩瀆,退待物論矣。令曰,知道。
刑曹參議柳正源書曰,伏以臣,庸陋空疎,無所比數,而筮仕以來,猥蒙洪造,淸塗華貫,次第忝叨,實平生夢想所不到也。揣分量能,血懇辭遜者,蓋亦屢矣,而繫銜計資,循例因仍,以履歷自處,則是亦同歸冒受而已,終未有以小效涓埃。仰酬眷渥之萬一,居常愧懼,若負大何,數年前解免郡紱,養病田廬,庶幾自此歌頌太平,以送餘年,不負古人止足之戒,實無絲髮餘念,復覬榮進矣,忽伏奉去年十二月十九日除旨,授臣以秋曹佐貳之職,臣惶駭隕越,不省措躬之所也。夫詰姦刑暴,責任緊重,惟明足以覈事情,才足以剸煩劇者,乃宜居之,如臣迂滯遲頓,其於諏律傅議,辭聽貌稽之方,素所昧昧。今若貪榮戀寵,爲僥倖濫竽之計,則福過之懼,係臣一身者,縱不暇恤,其如物議之嗤點,職事之僨誤,何哉?第伏念臣,逖違天陛,倏焉四載,區區犬馬之戀,自切于中。況行不俟車,禮所當然,蹲伏丐免,跡涉偃蹇,倘能趨詣闕外,叩謝恩光,因陳難冒之實狀,則分義可以粗伸忱誠,易於徹聞,此固臣之大願也,而不幸臣自前年夏秋,毒疽丹氣風眩等症,更迭發動,委頓危惡,不分人鬼者,七八朔矣。數旬以來,痛楚稍減,微有一線生意,而久病積敗之餘,膚革耗脫,筋骸脆弱,嘔咳連作,而食飮不下,舌本强直,而語音艱澁,扶頭起坐則旋暈迷塞,恃杖學步則危慄顚倒,時月之間,實無調護蠢動扶曳上道之勢,北望雲天,但有涕淚。所帶職名,旣非閑司漫局之比,而緣臣將不免曠務之憂,尤不勝萬萬惶怵,敢從縣道,封進短章,以伸疾痛之呼。伏乞睿慈,察臣人器之不稱,憐臣劇病之難强,亟收誤授之恩,俾安私分,繼治違傲之罪,以昭法紀,千萬幸甚。答曰,覽書具悉。爾其勿辭,調理上來察職。
掌令沈瑴書曰,伏以臣之衰邁空疎,豈堪冒廁於淸朝臺閣之列,而怵分畏義,祗謝恩命,昨日大朝次對,不敢不黽勉入參,而不能隨事進言,以效一日之責,反躬循省,慙恧極矣。第以戊申凶賊至親李益輔之臺望改正事,有所陳達,區區衷悃,自附於堤防之嚴,而誠淺辭拙,未蒙允從,此莫非臣平日言議不能見孚於君父之致。何敢蹲冒於臺次乎?罷對之後,旋卽詣臺,仍値日暮,未及自列,泯默而退,臣於此,冞切窮蹙,不知所以自措也。且臣連日奔趨之餘,病狀猝劇,落席叫楚,更無轉動之望,玆不得不略陳危懇,仰暴必遞之義。伏乞离明,俯加諒察,亟許鐫削臣職名,以安私分,不勝幸甚。臣方祈免,何敢有言,而竊有所耿耿於中者,謹此附陳焉。見今三陽載回,群品咸蘇,天時如此,人事隨之,伏惟邸下,於此其果奮發作興,思所以日新其德乎?群下顒祝,有不能自已,而昨秋以來,睿候長在調攝,久曠三朝常節。伏惟篤孝思慕之誠,必難自抑,而大朝殿下,惟憂之至念,尤當如何?至於講筵及次對·常參,一倂停閣,雖是事勢之致然,而邸下亦豈不環顧而怵然乎?臣伏覩大朝殿下寶算彌高,而益復勵精自强,三講三對,未或間輟,此固大聖人不息之工,而亦出於爲邸下身敎之意,則其在仰體之道,尤宜惕念欽承。況今春氣漸開,天和易復,庶幾無妄之憂,自臻勿藥之喜。伏願邸下,務盡補養,更加警動,亟擧定省之禮,仍又自强於書筵,而凡諸臣僚應接等節,亦皆遵式而行,上以解大朝之憂,下以副臣民之望,千萬至祝。答曰,覽書具悉。所陳當體念,爾其勿辭,從速察職。
辛巳正月十八日巳時,王世子坐德成閤。藥房入對,春坊上番同爲入對時,都提調李,提調李昌壽,副提調沈鏽,輔德李宜老,加出假注書鄭錫台,記事官朴師海·鄭琂章,醫官方泰輿·李以楷·金履貞·吳道炯·徐命緯以次進伏訖。李曰,日寒如此,睿候調攝,若何?令曰,比前有加而無減,齒痛一樣,而且挾感矣。曰,靜攝以後,臣今始初對,伏不勝驚心。自此三日入對,何如?令曰,如前五日入對,可也。昌壽曰,寒縮之候,何如?令曰,雖取汗而亦一樣矣。曰,醫官速爲入診。諸醫診訖,同辭以爲脈度浮數,掌心暖澡不潤,方甘吉湯停止,芎芷香蘇散加入荊芥·防風各一錢進服,爲宜矣。諸臣遂退出。
上在慶熙宮。常參·經筵以代理停。
辰時,日有兩珥,申時酉時,日暈兩珥,暈上有冠,自初昏至一更,有霧氣,五更,月暈。
沈鏽啓曰,同副承旨朴相喆由限已過,而今日不爲仕進,卽爲牌招,何如?傳曰,允。
王世子在昌德宮。常參停。
韓光肇達曰,明日常參,取稟。令曰,停。
又達曰,憲府連日監察茶時,事甚未安,正言趙台命引避退待,已至經宿,尙未處置,亦甚未安。兩司除在外未署經外,不爲行公人員,竝卽牌招,何如?令曰,依。
又以備邊司言達曰,今日本司之坐,堂上進參,只是三員,前後飭敎之下,事極未安。公故應頉外,懸病人員,竝推考警責,仍卽牌招,以爲參坐之地,何如?令曰,依。
又以義禁府言達曰,忠淸兵使沈鳳徵,令該府査處事,徽旨達下矣。沈鳳徵時在任所,依例發遣府都事,交龜後拿來,何如?令曰,依。
掌令沈瑴達曰,請其時干連人英梅,更令鞠廳嚴刑窮問,期於得情。請尹澤履·德喜等,更令王府拿鞠嚴訊,以正王法。請島配罪人鼎九,亟令王府依律正刑。請還收罪人桂永放送之令,亟令攸司依律處斷。請罪人彦杓·陽祚等,仰稟大朝,更加嚴鞠得情。請稟于大朝,還收柱泰·昌翼酌處之命,更加嚴鞠得情,依律處斷。請定配罪人孝曾·孝順,稟于大朝,亟令王府更加嚴鞠得情。請稟于大朝,還收崔守仁定配之命,更加嚴訊期於得情。請仰稟于大朝,爟·爣諸子竝令絶島移配。請殺獄罪人老秋,僞造印信罪人梁德秋,稟于大朝,竝命依律勘斷。請僞造印信罪人河世仲,殺獄罪人申後辰·張厚男,仰稟大朝,竝令依律勘斷。措辭見上正言趙台命,以臣學識空疎,言議巽軟,本不合於淸朝耳目之任,而旣居其職,不容無一日之責,敢於辭本之末,略貢草草陳戒,兼附一二聞見,及承睿批,虛心開納,至有切實之敎。臣實欲仰感歎,而第於沈鳳徵等事,或以何可取信,爲敎,或以過矣,爲敎,臣於此,竊不勝瞿然慙悚之至。夫沈鳳徵到任屬耳。多行鄙瑣,額外褊裨,作弊多端,年例都案,賂門大開,李文爕之縱隷受賂,徵索百端,尺把之長短,疏鑿之能否,一視錢物之多少,而爲之輕重焉。雖以忠原一邑言之,所斂之錢,其數夥然,至令倡優呈技,躬評其工拙帖給,行樂窮日夜不已,全沒官人之樣子,傳爲吏隷之唾罵,至入於御史査問之中,其奉命受賂之罪,旣若是狼藉。至於尹東柱之憒憒昏劣,全不省事,政委下吏,民怨載路,其爲民除害,亦莫急於此。此皆臣鄕邑之所見聞,而有非遠外風聞之比,則臣安得不論,而反承此敎?莫非臣人微言輕,不能見孚之致。且於文燮擬律,宜以削版仰請,而緣臣新入生疎,誤請以削職追聞,物議大以爲非,以此以彼,俱不可一刻仍冒於臺次,引嫌而退,隨事陳列,臺體固然,睿批之下,何可過引?請正言趙台命出仕。答曰,不從。處置事,依達。
上在慶熙宮。常參·經筵以代理停。
以文臣朔試射試官望筒,傳于李宜哲曰,已爲親臨,今番置之。
傳于沈鏽曰,同副承旨許遞,政官牌招,在京無故人備擬。
有政。吏批,判書金相福進,參判鄭弘淳進,參議鄭存謙牌不進,行都承旨沈鏽進。以金相翊爲正言,以李瀰爲副應敎,以李聖圭爲副修撰,以具允鈺爲兵曹參判,以元景淳爲左尹,以李邦榮爲徽陵別檢,以柳德宜爲陽川縣監,以李瀰爲兼補德,以金應淳爲兼文學,以趙榮燁爲繕工監役,以成天柱爲右副承旨,以李心源爲同副承旨。
傳于韓光肇曰,騎堂有闕代,動駕近矣,今日政擧行。
吏批,以朴昌潤爲兵曹參議,以朴相喆爲兵曹參知。
兵批,行判書金聖應病,參判未差,參議成天柱進,參知朴昌潤昌德宮入直,參知韓師直病,左副承旨李宜哲進。同知單鄭商儒,僉知三單金省身·尹泓·李德遇。以曺命采·洪得厚·朴相喆爲副司直,以洪趾海·李貞翼爲副司果。
以吏曹參議鄭存謙牌不進罷職傳旨,傳于韓光肇曰,只推。
以承傳色口傳下敎曰,今日謁陵前例試射時,別軍職陳弼祚,駕後李東豹,駕前成大翼,片箭二中加資,宣傳尹心恒,片箭二中三分陞六,駕後田昌禧,柳葉箭三中四分居首,駕前李恒胤,柳葉箭三中,俱片箭居首加資。
以承傳色口傳下敎曰,今日內試射時,駕前崔祥雲·金澤和,片箭字數誤書,令禦營廳決棍,當該冶匠多有做錯之事,一體禦營廳從重決棍,大將卽爲開坐於廳草記。
傳于李宜哲曰,今日內試射加資下批,今日政爲之,騎曹亦爲之。
傳于李宜哲曰,判書雖不入來,內試射加資成給。
傳于李宜哲曰,今日所命下批者,不爲傳言,堂上則騎曹擧行,二品則吏曹口傳卽爲擧行。
吏曹口傳政事,嘉義李恒胤,今加資憲,折衝李東彪·陳弼祚今加嘉善。
兵曹口傳政事,成大翼·田昌禧今加折衝。
傳于李宜哲曰,駕前等當爲決棍者,靜而思之,日勢如此,似當然矣。不棍則從當下敎,置之,若爲之,亦置之。
王世子在昌德宮。常參停。
金時默達曰,明日常參,生辰相値,頉稟。令曰,知道。
又達曰,備邊司郞廳來言,今日,賓廳坐起日次,而睿候方在調攝中,頉稟。令曰,知道。
又達曰,今日,賓廳日次,旣已頉稟,所當持公事入對,而睿候方在調攝中,頉稟。令曰,知道。
又達曰,大司憲尹鳳九,執義洪啓能,掌令朴海潤在外,沈瑴呈辭,持平金亮行在外,李迪輔受由在外,今日以監察茶時之意,敢達。令曰,知道。
以大司諫任㻐牌不進罷職令旨,令于金時默曰,推考徽旨捧入。
又以義禁府言啓達曰,卽接月令醫員李弘杞手本,則保放罪人尹心緯病勢,今已向差云,還囚之意,敢達。令曰,知道。
執義洪啓能書曰,伏以臣於去月旬間,猥入文字,祈解前授職名矣,書未及達,而早許褫免,感戴靡極,方竊自幸,曾未幾何,又辱新命,誤恩荐加,驟躐無漸,今於召旨之下,益切駭惑,反復思量,不自知其何說。夫言責,重任也,旌招,厚禮也,究觀祖宗創設之意,尙論前輩望實之隆,其所以風勵世道,鼓作人心,使朝廷尊榮,士林興起,鋪張一時文物之盛,非偶然也。苟非其人,上不可以虛加,下不可以冒受,事理明甚,如覩白黑,如臣膚末,何所肖似?承誤踵訛,苟然充數,節次推排,更進一步,朝廷視以尋常,自己處以倘來,苟且因循,無所變動,是上下交失,而國事所以日非也。古人有言曰,縱不能禁,忍助之乎?臣以世祿遺裔,毫無有補於國家,而反以塵穢之賤,重爲休明之累,助成末流虛僞之習,臣竊痛之。且臣於此,別有慙悚於中者,臣有病在身,無田可歸,旣去復來,已多屑屑之愧,而試以今番事言之,以在京稱在外,是謾上也,帶臺銜下鄕,是違條也,有一於此,合被重究。況知而故犯,其罪益重。大抵近年以來,一有除拜,動輒窒礙,其行止淹速之間,內違素心,外招人譏者,多矣。蓋嘗隨事自引,未敢厭然自掩,而固有不盡於言說者,亦有不勝其煩猥者,雖蒙聖朝寬暇,不加譴罰,臣豈敢以是自安於心乎?善無可紀之實,而罪在應勘之科,其於疾病之私,有未暇及,而自來癃殘之質,重襲風寒之苦,目下諸症,越添於旅瑣顚頓之餘,擁衾山齋,生意索然,歸命松楸,本爲朝暮瞻依之地,而風樹嬰情,丘壟入望,亦不能以時自力於省掃之節。顧此床簀危喘,死亡無日,雖欲强自鞭策,粗伸義分,而誠無如之何矣,然臣之所辭,初不在此,故今不欲察察言之,直陳其情實之所存,仰首哀鳴於貳極之下。凡玆所云皆前日所已具,而未及徹者,意不殊前,言悉由中。伏乞睿慈,曲賜照察,諒臣至懇,出於萬不獲已,將臣新授職名,亟許鐫改,仍治臣前後罪犯,以嚴邦憲,以安賤分,公私不勝幸甚。答曰,覽書具悉爾懇。以余誠淺,屢次別諭,招致漠然,心實忸怩。今覽爾章,尤愧余誠之淺,況爾以世祿之臣,豈不惕然感動乎?山林宿德之士,今當竭誠招致之時,捨爾而誰,捨爾而誰?爾其思余日夕佇立之企,勿復固辭,卽速上來,用副余如渴之望。
副司果尹冕東書曰,伏以臣於去春慘被囚人魏興祖之所構捏,無倫絶悖之辱,至及於臣父,臣於此崩心痛骨,直欲無生。囚供中所謂勸父改名一段,萬萬巧惡,而臣旋遭臺評,號籲路阻,迄不得鳴愬,其爲痛鬱,益復如何?今則前達已停,事關父兄,不計職名有無,玆敢一陳委折,以冀睿鑑之俯燭焉。臣父澤顯,居在洛中,已至三十餘年,名字之在人耳目,不爲不廣,初若有改名之事,則宗黨親知之間,其孰不知之?第臣曾參甲戌司馬,而再昨冬榜目始成,修撰臣李瀰,以臣同榜,實主其事,而校正之役,委之於同榜湖南進士梁學淵,初不參準於春曹啓下原榜及恩門草榜,而乃於傳刻之本,抹臣父名一字,書以得字,卽臣父同宗兄弟行所同命之字,故任自臆料而致誤者也。彼興祖亦豈不知臣父之不改名,而急於陷臣,因其誤印,把爲架鑿之資,做出勸字,勒加以人子所不忍言之說,旣辱臣身,又重以辱臣之父,傍引已故之宗人,以證其構誣之言,雖其姦肚妖腸,無所不至。苟有一半分秉彝,則寧忍爲此?噫嘻痛矣,蓋此榜目,實多謬誤,非獨臣家爲然,如文學金普淳,前縣監李性源,都事李得培,或以具慶,誤書以嚴侍,或以所後慈侍,換書以生家永感,又如進士李羲輔及其父齊杉,則父子之名,竝爲錯書。此等之役,監董者少有不審,則例多此患,李瀰亦深悔其不能愼察,以致此誤,卽爲收聚其已散冊子,竝與其近百件未分者,一體洗補,則此豈可爲誣辱臣家之事者耶?況此榜目之誤,亦出於故重臣墓草已宿之後,則囚供所謂重臣座上云云之說,不但本事之落空,豈不爲欺天而誣人乎?第臣有九死難瞑之恨,如使臣獲見此冊於囚供之前,則可卽痛辨於醜誣之初,而只緣其鑱印之訖,適在臣向時奉命之後,奬成之工,延至臣前春在鄕之時,未及分來於臣所,故全然不知其誤印,及其囚供之出,惝怳疑怪,莫測其設心。意謂臣因私諱有改名之事,而且其下端,明是專屬臣身之語,故臣之伊時對章略略說去矣,追聞興祖袖此榜目,到處噂,傳說譁然,臣不勝驚心。始爲推見印本,始知興祖之意,直指臣父而爲誣矣。緣臣之故,貽辱於父,臣之不能卽地披瀝,洞辨其誣罔者,雖因事勢之使然,亦臣不孝無狀之罪也。嗚呼,尙忍言哉?玆敢冒死哀籲於貳極慈覆之下,仰請處分,至若事止一身,則雖其至醜且憯,如興祖掠馱之說,金養心趨附之目,有不暇論,而惟是泝及之誣,實爲縉紳間所未有之變怪,在朝家綜理之政,不宜以臣之人微,而一任其黯昧而莫之辨也。伏乞亟令攸司,收取臣前後大小試券封彌及榜目之啓下本及草本中本一一詳覈,一以杜奸人誣衊之習,一以伸微臣弸結之冤,仍治臣瀆擾之罪,以嚴邦憲,千萬泣祝。答曰,覽書具悉。此等之言,其何足掛念焉?
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
王世子生辰,政院·玉堂口傳問安。答曰,知道。
李宜哲,以都摠府言啓曰,今日入直內三廳,武兼·禁軍及軍兵等,當爲中日習射,而王世子生辰相値,不得爲之之意,敢啓。傳曰,知道。
韓光肇,以弘文館言啓曰,新除授副應敎李瀰卽爲牌招察任,副修撰李聖圭,時在京畿楊州地,經筵入番事緊,請斯速乘馹上來事,下諭。傳曰,知道。
傳于沈鏽曰,右相留都,朴昌潤·韓師直守曹,同副留院,左副昌德宮留院。
韓光肇,以奉常寺官員,以都提調·提調意啓曰,東耤親耕田所種九穀,先農大祭後,卽爲起墾付種之意,敢啓。傳曰,知道。
李宜哲,以御營廳言啓曰,依傳敎駕前別抄崔祥雲·金宅夏,當該冶匠金應之·咸守吉等,各從重決棍二十度之意,敢啓。傳曰,知道。
王世子在昌德宮。常參停。
李宜哲達曰,明日常參,取稟。令曰,停。
又達曰,大司憲尹鳳九,執義洪啓能,掌令朴海潤在外,沈瑴呈辭,持平李迪輔受由在外,金亮行在外,今日以監察茶時之意,敢達。令曰,知道。
世子宮誕日,政院·玉堂單子問安。答曰,知道。嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
李宜哲達曰,卽者輔德李宜老以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
禮曹參判黃景源三度呈辭。令于李宜哲曰,只遞本職。
右議政閔百祥箚曰,伏以臣,連伏見藥院啓辭,睿候調攝尙在進退,區區焦慮,有不容極,臣忽自去冬,偶得阻食之病,輾轉沈痼,日甚一日,形貌尫羸,精力漸薾,見之者無不危之。臣亦自知其莫可支吾,近日以來,種種諸症,挾感簁劇,頭疼嘔逆,俱係危惡,晝而全廢飮啖,夜而不能成寐,眞元暴下,昏頓莫省。今我邸下生辰載屆,百僚咸造於起居之班,而臣不能自力進參,旣缺情禮,又蔑分義,有臣如此,生不如死,乞令重勘,以安私分,以警具僚焉。取進止。答曰,覽箚具悉卿懇。以卿之所患未參,其何所傷?卿須安心,勿辭善攝焉。
輔德李宜老書曰,伏以臣,之偏母宿病沈痼,居常懍懍,臣之情私,誠難一時離側供職之狀,已暴於前書,伏想离明已俯燭矣。連値睿候欠寧之時,分義是懼,不敢言私,黽勉就直,已多日矣,卽接家信,則臣母病狀,又添於數日之間,食飮全廢,諸般症形,極其危苦,臣自聞此報,方寸煎灼,不能自按,略陳短章,徑出禁門。伏乞亟許鐫削臣職,以便救護,仍治臣擅離之罪焉。且臣日昨得見文學臣金普淳書本,則以爲,與臣有嫌,不可同周旋於一院之間。雖其原書見阻,未獲登徹,而同僚之間,旣以與臣有嫌,而至於陳章自列,則在臣廉義,有不可獨爲晏然者,不得不略擧其槪,仰瀆崇聽。伏願睿慈,竝垂諒察,特賜處分,以安私分,千萬幸甚。答曰,覽書具悉。爾其勿辭,救謢母病焉。
副應敎李瀰書曰,伏以臣於向者,伏承格外準職之命,無功倖賞,爲愧方深,迺於昨政,以臣爲弘文館副應敎兼侍講院輔德者,旬望之間,誤恩稠疊,驚惶感激,若隕淵谷,實不知所以自措也。夫西淸華貫,孰非榮選,而東壁地分,尤號淸切,雖廁邇列,才望素著,必復有通擬之擧,蓋其不輕而愼,有如是矣。臣忝居經幄,今已四載,文辭軋拙,旣多畫葫之愧,學術鹵莽,曾無補衮之益,尙今竊吹,得免於參抨,亦云幸矣,乃以已試蔑效之人,節次推排,擧以擬之,而不少留難焉,在臣則榮矣。其於朝家綜核之政,不亦有累乎哉?況臣本兼所帶春秋之銜,與監事臣閔百祥,有內外兄弟應避之嫌,前叨館職宮僚之時,援例陳懇,得蒙變通者屢矣。今何可顚倒格例,唐突承膺,以益其無忌憚之罪哉?召牌之下,進身無路,略構短章,冒控血懇。伏乞离明,俯垂諒察,將臣職名,竝行刊汰,以重名器,以存公格,不勝幸甚。且臣於副司果尹冕東書本,竊有所訝惑焉。臣與冕東,同參甲戌司馬,其榜目刊行之事,臣雖主之,而至於校讎之役,則委之於同榜鄕儒矣。昨春冕東來見臣,以爲,人言之來,實由榜目之不善校勘,臣聞甚驚怪,取考伊時禮曹啓下,則其爲訛謬,誠如其言,故卽收合印本,就加釐正,其事實不過如斯而已,今忽以臣之料外不干者,歷擧其名,攙論於對辨之章。彼其爲父訟冤,顧何所不至,而臣之疲亦已甚矣,使臣平日如有一分取重於人,豈若是乎?此亦區區難冒之一端也。答曰,覽書具悉。書辭,令該曹考例稟處焉。爾其勿辭,從速察職。
兼文學金應淳書曰,伏以臣,猥以無似,玷辱淸華,罪著不職,厚速人言,自顧愧忸,只思其斂迹訟愆,忽於此際,伏奉春坊除旨,臣誠惝怳悚惕,不知所措。臣之逖違耿光,今已久矣,除命之下,又値今日庭班,區區慶祝之誠,曷敢不蹶然造賀,而情窮跡蹙,無以趨伸犬馬之戀,臣罪至此,尤萬萬矣。噫,處三司者,以不言被彈,前後何限,而亦豈有如臣之僇辱者哉?旣斥以焉用,又請其極擇,則是豈意欲使臣必去而後已,臣雖欲不去,得乎?區區自處之義,無容更議於官職去就,而且臣春秋兼銜,與文學臣普淳,有從兄弟應避之嫌,揆以法意,在下當遞。伏乞离明,令該曹考例稟處焉。答曰,覽書具悉。書辭,令該曹考例稟處焉。
上在慶熙宮。常參·經筵以代理停。
藥房都提調臣李,提調臣李昌壽,副提調臣沈鏽啓曰,春寒尙峭,伏未審此時,聖體調攝,若何,寢睡·水刺之節,亦何如?劑入湯劑已盡於昨日,臣等卽與諸御醫入侍,詳察聖候,議定繼當否,爲宜。臣等不勝區區伏慮,敢來問安,竝此仰稟。答曰,知道。氣則一樣,五貼劑入,下敎日入侍,宜矣。
中宮殿,藥房口傳問安。答曰,知道。
傳于沈鏽曰,新定規太學月三講會儒生,明日當人日製試製,居學生考其時食堂到記書入,方外儒生,其若有錄名置學者,一體書入,若遺錄,只居學儒書入,其後講會儒皆書入,承旨禮房殿坐正時,辰正一刻,試官卽爲書入。
韓光肇啓曰,今此試官望中時無職名人員,令該曹卽爲口傳付軍職,何如?傳曰,允。
兵曹口傳政事,以黃景源爲副司直。
傳于韓光肇曰,儒生製述,再明日爲之。
王世子在昌德宮。常參停。
李宜哲達曰,明日常參,取稟。令曰,停。
又達曰,憲府連日監察茶時,諫院許久闕達,俱涉未安。除在外未署經外,掌令沈瑴,正言金相翊竝卽牌招,何如?令曰,依。
又以侍講院言達曰,本院輔德李宜老,連日入直矣,以親病陳書徑出,上番闕直,事甚未安。文學金善淳,卽爲牌招入直,何如?令曰,依。
又以兵曹言達曰,今正月二十一日,禁保姜斗貞稱名人,自興化門入來,差備門外擊錚,極爲駭愕。令攸司囚禁科罪,同門守門將朴希胤,常時不能禁斷雜人,以致闌入,亦難免其責,推考,何如?令曰,依。
掌令沈瑴達曰,請其時干連人英梅,更令鞫廳嚴刑鞠問,期於得情。請尹宅履·德喜等,更令王府拿鞠嚴訊,以正王法。請島配罪人鼎九,亟令王府依律正刑。請還收罪人桂永放還之令,亟令攸司依律處斷。請罪人彦杓·陽祚等仰稟大朝,更加嚴鞠得情。請稟于大朝,還收柱泰·昌翼酌處之命,更加嚴鞠得情,依律處斷。請定配罪人孝曾·孝順,稟于大朝,亟令王府,更加嚴鞠得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子竝令絶島移配。請殺獄罪人老秋,僞造印信罪人梁德秋稟于大朝,竝命依律勘斷。請僞造印信罪人河世仲,殺獄罪人申後辰·張厚男仰稟大朝,竝令依律勘斷。措辭見上答曰,不從。
前玉果縣監宋明欽書曰,伏以臣,本庸愚下品,夙嬰痼疾,累叨誤恩,一未承膺,一則分不敢當,一則病不能堪,專事違逋,有若慢蹇,至於頃年勸讀之命而極矣。原臣負犯,萬戮猶輕,夙夜戰懼,恭俟誅殛,不料聖度天大,含垢棄瑕,不施刑章,反加寵擢,授以命德之器,假以招賢之禮,恩綸鄭重。有曰,惟先正欲見爾,臣拜受震駴,神爽飛越,繼又伏聞生員臣金寧所被聖旨,逾益隆摯懇惻,逈出尋常,至令書報賤臣,勸其起發,此實列聖所以尊禮宿德寵異元老之故事。臣是何人?敢當斯禮,遠近傳誦,莫不駭惑,臣亦環顧惝怳,不自知其何以致此?此蓋聖上追惟臣先祖文正公臣浚吉之賢,慨然有不同時之歎,象德之諭,屢發於祭文·筵敎,愛烏之恩,推及於蟣蝨賤微,九原有知,其將含榮感泣。臣雖擧族湛滅,何以圖報?第惟臣不肖不才,無能爲役,徒竊虛聲,久叨選籍,節次推遷,遂致通顯,追念先戒,怛焉內疚,及今苫塊餘生,蒲柳早零,百疾侵凌,與鬼爲隣。前夏大腫,幾殊僅蘇,尫羸醜朽,無復人形,些少記聞,已皆茫昧,尋常起居,亦且須人,以此容狀,雖已嘗從仕者,猶宜亟許歸死,以全晩節,豈容更加翦拂?被以異恩,使鍾鼓鶢鶋,適足驚死,而梁鵜軒鶴,貽譏後世耶?又況春官之職,本非蔭路所當與,雖以先正臣金集·宋時烈之道德位望,猶據格力辭,獲請而後已。顧臣醜差,尤何敢擬議於此乎?臣急於自暴危懇,冒法陳疏,疏未及徹,而大朝別諭又下,特解本職,以開進塗,奬勵誘掖,反復溫諄,有若天地之陶化庶物,父母之敎誨迷子,從古疎逖之臣,得此於君父者,其有幾人,臣非木石,寧不感激?因此倖會,一謝丹陛,獲瞻淸光,少伸臣子之義,呈露醜態,永爲究竟之法,豈非臣之所大願,而新資尙在,惶蹙依舊,宿疾方劇,轉身無路,昔人所謂身世若玆,主恩未報者,正道臣今日情事也。臣祖浚吉,嘗辭官於聖祖,而誦朱子之言曰,士大夫之辭受出處,不獨其身之事而已,其所處之得失,實關風俗之盛衰。又曰,世衰道微,士大夫假眞售僞,淸官美職,可以從容辭遜而得,則是以身啓此弊,爲後世嗤笑。又曰,漢太祖詔求遺賢,而令癃疾勿遣,宋陳州處士萬適,輿疾赴召,數日而死。誠願聖上以漢祖之體下,爲法,微臣以萬適之苟進,爲戒,則君仁臣義各得其分,臣每誦斯言,如鍼箚身,如臣疵賤,固不足比擬於古人出處,而亦不忍辭少取大,生行死歸,以玷辱名器,壞敗風敎,傷聖主之明,而墜先祖之訓也。噫,臣名忝宮僚垂二十年,前後辭章,瀝盡肝肺,又嘗一蒙晉接,猥陳狂瞽,其本末虛實,不惟睿鑑之所洞燭,抑亦通朝之所共知,特大朝未之知耳。遂使不世之異數,屢屈於醜陋之地,此固臣從前僞冒欺罔之罪,然左右之臣,亦不肯明言顯讁坐視擧措之失,而莫之救,臣竊爲之慨惜也。臣之前疏,旣見格於喉司,幽鬱結轖,無路道達,玆敢疾聲哀籲於离明之下。伏乞睿慈,上念國體,俯察微情,亟稟大朝,收還召旨,鐫削新資,俾得安意養疴,以沒餘齒,則臣死之日,猶生之年也。臣治書將上,忽又伏承今月初八日承政院成貼有旨,聖上之敦迫賤臣,至於三矣,辭旨截嚴,每加一節,臣五情震灼,實不知死所矣。夫虞人之三招,而不至幾喪其元而不悔者,直以分所不敢,義有重於生也,今臣則加以疾病,至此一縷將盡,雖欲不顧禮義,渴蹶趨承,有不可得,此臣所以反復揣量,理窮勢極,寧爲虞人,而不願爲萬適也。臣之情勢,其亦慼矣,瞻望宸極,感涕自零,上天鑑臨,豈敢虛妄?席藁私次,泥首俟罪。答曰,覽書具悉爾懇。以余誠淺,未能感孚,招致無期,心甚忸怩。方今聖上屢次別諭,藹然懇惻之盛意,逈出尋常萬萬。爾以世祿之臣,豈不惕然感動乎?又覽爾章,尤愧余誠之淺余誠之淺。須體聖上慇懃之盛意,勿復固辭,卽日登途,用副聖上虛佇之意,顧余日夕如渴之望。
上在慶熙宮。常參·經筵以代理停。
下直,阿吾地萬戶桂寅成。
藥房口傳啓曰,今日臣等率諸醫,入診于東宮,則脈度微數,齒痛與感候,而時有微煩之候,諸醫以爲,芎芷香蘇散停止,和解散元方人蔘,代入沙蔘,加乾葛一錢,進服爲宜云,此藥五貼劑入之意,敢啓。傳曰,知道。
備忘記,傳于韓光肇曰,今下弓矢,阿吾地萬戶桂寅成處給送。
傳于李宜哲曰,講會儒生書入者,只一巡耶?通屢巡竝爲書入耶?食堂儒生外,亦有參講者耶?幼學則不入,問于趙明鼎以啓。
傳于李宜哲曰,居齋儒生欲知之,居齋外儒生,別書以入。
李宜哲啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
韓光肇,以兵曹言啓曰,在前陵幸時,駕前前排手,因傳敎或十雙或五雙磨鍊擧行矣。今番幸行時則以幾雙磨鍊乎?敢稟。傳曰,五雙式擧行。
王世子在昌德宮。常參停。
李心源達曰,明日人日製相値,常參頉稟。令曰,知道。
又達曰,大司憲尹鳳九,執義洪啓能,掌令朴海潤在外,沈瑴呈辭,持平李迪輔受由在外,金亮行在外,今日以監察茶時之意,敢達。令曰,知道。
又達曰,兵曹參判具允鈺,參知朴相喆除拜後,過三日不爲出肅,依定式推考警責,仍卽牌招察任,何如?令曰,依。
沈鏽達曰,今日,是藥房日次,都提調李,提調李昌壽,副提調沈鏽率諸醫來待矣。令曰,入對。
以兵曹參知朴相喆牌不進罷職令旨,令于李心源曰,推考徽旨捧入。
以文學金普淳牌不進罷職令旨,令于李心源曰,推考徵旨捧入。
又以侍講院言達曰,本院上番闕直,事甚未安。文學金普淳旣有只推之令,卽爲牌招入直,何如?令曰,依。
又以漢城府言達曰,近來國綱漸弛,法府詞訟,輒爲豪勢家沮撓,法令無所施,良可痛惋。日昨京居朴萬善,與安山人朴載根,有相訟於本府者,而廣陵副守烻,捉致朴萬善,結縛毆打,勒令退訟本府,未處決之前,侵虐訟者,誠極謬妄,發送差使,推捉其奴子,欲爲懲治,則廣陵副守親自拔劍,亂擊官差於街路之上,聽聞所及,莫不駭然。此而置之,其可曰,國有法乎?其罪狀,令該府拿問嚴處,何如?令曰,依。
副提學趙曮書曰,伏以天祐宗祊,世孫閤下日漸岐嶷,冠禮·入學吉期已定,臣民慶幸,曷有其極?仍伏念臣,待罪嶺藩,今已瓜遞,而絲毫蔑效,愧懼恒深,千萬夢外,忽伏承弘文館副提學除旨,纔過數日,又有備邊司副提調差下之命,繼以降乘馹上來之敎,臣於是驚惶震惕,莫省置身之所也。噫,經筵進講,何職不重,而玉署長官,則責任之緊,尤有逈異,苟非學問精通言議正大者,則莫宜居之。至於籌司·副提,廟謨之贊成,邊備之籌策,由是而出焉,則其爲職,竝當如何?我國官制,或有淸而不要者,或有要而不淸者,而今臣本兼所帶之任,俱是三品中第一淸宦與要職也。假使臣才學全備,尙不可兼之。況臣性本鈍滯,才極鹵莽,幼而失學,戲嬉無常,擧世便指謂狂妄,長而多病,懶怠成習,終年未嘗訖一冊。雖其尋摘章句,猥竊科名,憑依先蔭,濫歷榮途,而此已過分,其於此等職任,不惟不敢自期,實是公議之所不許者也。且臣陞資外邑,移遷方伯,一未經當品內職,而直廁於見帶兩任者,此亦曾所未聞,人器不稱,固多自愧,而朝家用人,何若是其無漸也?臣實爲之憂歎。念臣,素有數十年痰病,便成痼疾矣,伊來五載,久滯嶺外,重傷於水土風氣,强勉於文簿酬應,病源轉深,症情隨變,濕痰滿腔,則肢體不能便利,眩氣作孽,則精神有時昏瞀,朝之所思,夕乃忘之,志之所向,氣不從焉。白晝對人,往往顚仆,去歲一年所服藥餌,殆過五百餘貼,而榮衛已傷,刀圭罔功,閑仕漫職,尙難奔走而報效,名途要津,尤何可忘廉而冒進也哉?以情以病,實無承膺之勢,玆不得不縣道陳懇。伏乞离明,亟令削臣本兼諸任,以淸官方,以安微分,千萬幸甚。答曰,覽書具悉。爾勿過辭,卽速上來察職。
辛巳正月二十三日辰時,王世子坐德成閤。藥房入對時,都提調李,提調李昌壽,副提調沈鏽,加出假注書鄭錫台,記事官朴師海·朴祥馨,醫官金履亨·方泰輿·金德崙·李泰遠·金履貞以次進伏訖。李曰,日氣峭寒,尙未解溫,伏未知睿候調攝,若何,而水刺·寢睡之節,何如?令曰,近雖取汗,而頭痛一樣,齒痛與挾感之症,亦不減却矣。李昌壽曰,醫官速入診。三醫診訖,同辭以爲,脈度微數,掌心燥熱,汗候似不和解矣。昌壽曰,議藥,何如?令曰,依。諸醫以爲,芎芷香蘇散停止,和解散元方人蔘,代入沙蔘,加乾葛一錢進服,爲宜矣。諸臣遂退出。
上在慶熙宮。常參·經筵以代理停。
下直,興海郡守金永綬。
李宜哲,以都摠府〈言〉啓曰,今日入直內三廳,武兼·禁軍及軍兵等,當爲中日習射,而親臨人日製相値,不得爲之之意,敢啓。傳曰,知道。
成天柱,以弘文館言啓曰,副應敎李瀰書答已下,卽爲牌招察任,何如?傳曰,允。
又以兵曹言啓曰,在前經宿陵幸時,十里斥候伏兵,令守禦·摠戎兩廳,各隨地方擧行,當日回鑾時則無擧行之例,而丙辰年思陵,丁巳年健元陵幸行時,雖非經宿,道里頗遠,勢將犯夜,故因本曹啓稟,令守禦廳擧行矣。今番則何以爲之乎?敢稟。傳曰,勿爲擧行。
王世子在昌德宮。常參停。
李心源達曰,明日常參,取稟。令曰,停。
又達曰,大司憲尹鳳五,執義洪啓能,掌令朴海潤在外,沈瑴呈辭,持平李迪輔受由在外,金亮行在外,今日以監察茶時之意,敢達。令曰,知道。
以文學金普淳牌不進罷職令旨,令于李心源曰,推考徽旨捧入。
兵曹參知韓師直書曰,伏以臣衰朽癃病,固不堪於筋力奔走,而仰感大朝之渥恩。顧念分義之至重,驅策孱軀,黽勉供職者,今已累朔矣,忽於直中,重感風寒,素患關格之症,挾感發作,胸膈痞塞,吐瀉無算,精神昏瞀,不省四到,直廬疎冷,將息亦妨。雖欲陳書祈免,而見阻喉院,憂憫罔措之際,大朝親臨時刻已迫,莫重侍衛,緣臣廢曠,萬萬惶悚。不得已扶曳匍匐,忍死入參,及至退出之後,諸般症形,一倍越添,落席叫苦,奄奄欲盡,實有汚穢淸禁之慮,玆敢倩書疾籲。伏乞离明,俯燭至懇,亟令鐫遞,俾使調治,以尋生路,不勝大幸。答曰,覽書具悉。爾其勿辭,調理察職。
辛巳正月二十四日辰時,上御景賢堂。親臨人日製入侍時,讀券官戶曹判書尹東度,司直黃景源,大司成趙明鼎,禮房承旨成天柱,對讀官禮曹參議李奎采,戶曹參議尹得養,校理金鍾正,修撰金魯鎭,假注書沈鏶,記事官李在簡·姜趾煥以次進伏訖。上曰,今番擧措爲其聳動也,若此之後,講生必多,而大司成酬應則難矣。上曰,大司成,分付掌色進前。任冕周·尹勉升進伏,上曰,宿齋,來乎?冕周曰,昨參外三寸虞祭,故未入宿矣。上曰,色長,何以爲之?勉升曰,未宿矣。上曰,掌色,當宿而不宿,今番,則雖恕之,此後則不可如此,試製後,大司成五日往宿於明倫堂,可也。如此則汝輩敢不宿齋耶?上試官尹東度進伏曰,科場甚嚴,而試官之受點三日後,入來參試,無前之規,本院當稟改,而不能稟改,此豈嚴科場之道乎?諸試官則異於文任,故敢此仰達矣。上曰,異於庭試,何害之有?上曰,幼學則不參講會乎?明鼎曰,太學,只生·進入參,而有下敎則幼學亦當參講矣。上曰,諸臣之意,何如?東度曰,凡民俊秀,皆可參矣。幼學,豈不可參乎?上曰,提學之見,亦何如?景源曰,生·進則雖有留泮之道,而幼學則旣無此道,故自前幼學不得留於泮中矣。上顧李奎采曰,三年易過矣,今此堂上試官,已入來矣,予誠觸事興感矣。上呼書策題,以人日發問,書題畢,又命寫六陵攝行祭文,至寫徽陵祭文曰,此陵本房,乃趙榮國家乎?天柱曰,乃其傍祖。上曰,曾有下敎矣。上曰,少退,更爲入侍時。上曰,大司成入侍。趙明鼎入侍後,上曰,箴銘頌,果有誦之者乎?明鼎曰,果皆誦之矣,此後則成節目,以一年十二次定式,似好矣。上曰,一年十二次,後人猶望捷經,亦當有親試之時矣。明鼎曰,如此之時,必受其講,因其勢而利導之,則豈無其效乎?又有一奇事,彼儒生輩皆東西南北之人,各自知面,而亦有情誼相通者矣。上曰,必有知面,而情誼亦必相通矣。且方外儒生之勇赴於講會者,有駭俗之慮,故雖不參,而今必悔矣。上命書傳敎時,明鼎曰,居魁者,宜爲試講,更加三思而處之。天柱曰,其言是矣,倖門固可杜也。上曰,誠是矣。儒生則必歸咎於大司成矣,然而不必只講箴銘頌,儒生呈券後使之講經,而如有踰者,製述居魁後當直赴殿試矣。明鼎曰,未考券前,使彼多士,盡講一經,則有遲延之慮矣。上曰,雖或遲延,使試官留宿闕內,立法之道當如是矣,受其文義,若有不通,則當推考大司成矣。明鼎曰,然矣。如是而後,臣亦可以勸課諸生矣。上命書傳敎曰,申飭師儒之長,月三講會,意蓋作成賢關,而近日勤課,故今日特試,意亦深矣。但惜乎昔之唐學遐方之人,亦遣子入侍,今番方外之士,何其少也?雖然,科規宜嚴,倖門宜杜,此後,雖有此命,一年十二次講會儒生應製事定式施行,入格居首人試講,亦依節製例,一體分付成均館。明鼎曰,伏見俄下傳敎,有此後雖有此命,一年十二次講會儒生應製事定式施行之命矣,此必有年條之定限者然後,前頭擧行,可以無差矣,蓋一準十二次之後,勿限年許赴,不但分數之太過,亦恐非勸課之本意。臣意則今年十二次參講者,限翌年歲末許赴,過翌年則勿施,使之更準十二次,今年內若有命試取,則正月爲始,以每朔一次定數許赴,而箴銘等文字,亦必抽栍誦,以爲考課勤慢之地,似宜矣。上曰,所奏盛水不漏,以此出擧條定式,可也。出擧條又啓曰,近來士習不古,每當入學等,大禮掌議及諸執事差出之際,或不無排軋爭競之端,雖士望所歸之人,若欲擊去,則一儒生沮之有餘,若不預加嚴防,則必多有臨時狼狽之患,齋會公議則一二儒生之挾私倡論,投單沮遏者,竝入啓論罪事,出擧條申飭,何如?上曰,今番入學,豈有是事?其若有此,豈徒重繩?勿廁賢關。出擧條天柱曰,將命乃是極望,故顯廟將命,故相金壽興也,肅廟將命,故相趙相愚也,景廟將命,故相李觀命也。上曰,三朝將命,皆入閣,而予之將命,獨不入閣矣。天柱曰,趙龜命,乃趙相愚之孫,而少時物望,勝於趙顯命矣。上曰,趙龜命之爲人,果是極嘉矣。明鼎曰,將命,不但取門閥而已,人物文華,亦皆取之,故此乃爲奔兢之端矣。又啓曰,首善之地多士之矜式糾檢,專在於掌議之得其人,而近來作一厭避之任,士子之稍欲自好者,皆以不投趾爲高致。甚或有無情勢而强爲自削者,此弊若不嚴防,則將至於無掌議而後已,事甚可悶。此後掌議中有情勢欲遞者,呈單於同任,無同任,則呈單於大司成,其無義自削之謬習,一切勿施之意,定式施行,何如?上曰,依爲之。出擧條成天柱曰,京畿監司以植炬事,報狀於備局,故大臣欲爲稟定,而入侍未易,送言于政院矣。丁卯癸酉幸行時,本道植炬出宮時,則自雨裝峴,至廟洞晝停所而排立,前例則如此,而今番則限陵所待令云矣。上曰,然乎?天柱曰,回鑾時則懿陵站爲晝停,故前例自懿陵洞口,至雨裝峴排立云,今番日晷猶短,未及晝停之前,日暮可慮,何以擧行乎?上曰,回還時則日勢必不至暮,依前爲之,可也。出擧條諸生呈券時,上曰,呈券儒生,當抽栍受講矣。仍命曰,注書持入御覽三經。賤臣沈鏶持入詩·書,上曰,周易,姑置之。任冕周進講後,上曰,賢關爲傾軋之場,士習當自賢關始,雖東西南北之人,視如同胞,至於掌色差出之際,亦勿偏差,可也。冕周不卽對,上曰,汝何默默?汝有所懷,勿爲面從而陳之,可也。冕周曰,乙亥後,已無偏黨·掌色之互對,豈不野俗乎?上曰,意則可尙,而不答者,以互對爲難矣,以互對有標榜,爲不可則好矣,而若出於厭互對之心,則不可矣。仍命曰,退去。上曰,講經後能通箴銘頌者,若入格於製述,則可以直赴矣。李禹圭·尹勉升·閔游進講後,李赫胄進講,上曰,汝,誰也?赫胄曰,文簡公李時光之五代孫也。上曰,又誦所讀之箴。赫胄誦敬齋箴,上曰,守口如甁,防意如城,今世之人,亦有如此者乎?赫胄曰,似有如此之人,而物之不齊,物之情也。豈料人人之皆如此乎?上曰,誠好矣。金淑鳴·朴東楫·李長老進講後,上曰,李赫胄更爲入侍。入侍後,上曰,宜書文簡之後,提醒銓曹。仍命書傳敎曰,講會生員金淑鳴,年七十六,能誦夙夜箴,老儒之若此,可見師儒長勸課之勤,望八之儒,宜先勸奬,特賜書傳一件,以聳動北關之士。生員李赫胄再次入侍,以文簡之後,經工可尙,誦箴文義,異於今俗,特賜紙三卷,筆三枝,墨三笏。朔州生員朴東楫以再次殿講居首之人,能誦毛詩·夙夜箴,文義以邊地儒生,所對有識,特賜詩傳一件,勸奬一道。諸試官入試科次訖,命書傳敎曰,居首生員李長老,直赴殿試,之次生員朴一源,進士宋載德,直赴會試。又命書傳敎曰,虎皮一令待令。上曰,大司成趙明鼎,虎皮一令賜給。出榻敎仍命明鼎曰,齋任不爲宿留於泮中,故使卿往宿於泮中,今夜直往焉。箴銘頌之講,初聞卿言謂之古談矣,今聞其講,有若絃誦之聲矣,誠好誠好。諸臣以次退出。
上在慶熙宮。常參·經筵以代理停。
下直,陽川縣監柳德由。
沈鏽啓曰,吏曹郞廳來言,臺諫有闕政事,何以爲之?取稟。傳曰,當日爲之。
有政。吏批,判書金相福進,參判鄭弘淳式暇,參議鄭存謙病,右副承旨成天柱進。以李載顯爲正言,以趙爲修撰,以徐志修爲禮曹參判,以徐命臣爲同義禁,以洪相直爲兵曹正郞,以任希孝爲兵曹佐郞,以李敬玉爲司僕正,以李瑞圭爲思陵令,以朴相玉爲司宰奉事。
兵批,行判書金聖應病,參判具允鈺入直進,參議朴昌潤昌德宮入直,參知韓師直病,參知朴相喆未肅拜,左副承旨李宜哲進。無政事。
成天柱,以弘文館言啓曰,本館下番修撰臣李商芝以禁衛營郞廳,今日本營坐起時,晝仕出去之意,敢啓。傳曰,知道。
傳于成天柱曰,金氏·林氏爲尙宮。
王世子在昌德宮。常參停。
李心源達曰,明日常參,取稟。令曰,停。
又達曰,大司憲尹鳳九,執義洪啓能,掌令朴海潤在外,沈瑴式暇,持平李迪輔受由在外,金亮行在外,今日以監察茶時之意,敢達。令曰,知道。
又以侍講院言達曰,本院上番連日闕直,事甚未安。輔德李宜老由限已過,卽爲牌招入直,何如?令曰,依。
又以兵曹言達曰,參知韓師直入直矣,身病猝重,陳書入達,參議朴昌潤昌德宮入直,參判具允鈺,參知朴相喆俱爲未肅拜。參判·參知竝卽牌招,以爲推移入直之地,何如?令曰,依。
又以吏曹言達曰,宗簿寺正李堣除授後,過限未肅拜,本曹佐郞徐有良受由,過限未上來,竝依例改差,何如?令曰,依。
又以吏曹言達曰,司宰監奉事李存誠受由,過限未上來,依例改差,何如?令曰,依。
兵曹參知朴相喆書曰,伏以臣,猥以蒙昧,遽叨不敢當之恩命,略陳區區情懇,冀垂矜諒,未準所請,益切憂懍。銀臺之遞,旣出特旨,騎省之除,繼下於一日之內,臣是何人,荐被殊渥,一至於此也?臣誠驚惶感激,宜卽趨謝,而臣於近日,重添寒疾,寒熱交作,頭目暈疼,委身床簀,蠢動無路。非不知逋慢之爲罪,而冒違召命,誠不獲已,未蒙例勘,罰止問備,病裏憂惶,如添一病,今以番次苟艱,召牌又降,而諸般症形,一味危苦,萬無束帶起動之望,玆敢擔曳來詣闕下,略陳疾痛之呼。伏乞离明,俯賜矜諒,亟許鐫臣職名,俾得安意調息,以尋生路,仍治臣瀆擾之罪,以肅朝綱,不勝幸甚。答曰,覽書具悉。爾其勿辭,調理察職。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
金時默啓曰,右承旨韓光肇,今日不爲仕進,卽爲牌招,何如?傳曰,允。
傳于成天柱曰,召對爲之,左相·騎判·濬川堂上使之入來。
韓光肇啓曰,左議政李,兵曹判書金聖應,濬川堂上洪鳳漢·南泰齊·具善行·鄭汝稷依下敎來待矣。傳曰,入侍。
傳于韓光肇曰,今番動駕侍衛摠管,守宮仍。
成天柱,以弘文館言啓曰,新除授修撰趙,時在忠淸道連山地,經筵入番事緊,請斯速乘馹上來事,下諭。傳曰,知道。
王世子在昌德宮。常參停。
李宜哲達曰,明日常參,取稟。令曰,停。
又達曰,大司憲尹鳳九,執義洪啓能,掌令朴海潤,持平金亮行在外,李迪輔受由在外,掌令沈瑴式暇,今日以監察茶時之意,敢達。令曰,知道。
又以侍講院言達曰,本院上番連日闕直,事甚未安。文學金普淳旣有只推之令,卽爲牌招入直,何如?令曰,依。
知事李益炡書曰,伏以臣,罪在失職,自速譴罷,曾未幾何,恩敍遄降,樞府除旨,籌司兼任,相繼荐及於縮伏訟愆之中,臣誠惶隕感激,益不知置身之所也。伊時議讞之失當,臣實自訟,而蓋自前如李守彬·崔粹敬者,不知何限,而未聞有加資還收之律,臣惟恃前例之有據,果有陳稟之擧,而僚席之間,不少見諒,遽然奏達,則尙何望大僚之曲恕也?第其論責,非比尋常,惶懍悚惕,靡所容措。若使按法之臣,惟視愛惡而低仰其律,則其爲壞國綱而紊刑政,孰大於此?揆以邦憲,萬殞猶輕,在臣自靖之義,何可以已經薄勘,有所自恕也哉?噫,臣年紀衰邁,神識昏憒,復豈有一分供仕之望,而猶且遲回未忍便訣者,區區寸忱,惟在於感聖主罔極之恩,思所以筋力奔走,生死酬答,而祗緣職務稍緊,釁咎輒生,畢竟僨敗,乃至於斯,撫躬慙恧,無面可顯。以此兢危之蹤,何可抗顔復廁於周行之間哉?惟當杜門息影,以補桑楡之景而已,官職去就,固未暇論。且臣又有私懇之萬萬煎迫者,臣之老母,年迫九耋,氣息綿綴,冉冉若下山之日,藥餌爲命,母子相守,實無頃刻離捨之勢,曠久稽謝,分義惶悚,而況我邸下,生辰載屆,百僚咸造於起居之班,而亦不得進參,情禮虧缺,尤增罪戾,玆敢略暴危悃,仰首鳴號於离明之下。伏乞睿慈,俯賜鑑諒,亟令鐫遞臣所帶兩任,以便救護,仍勘臣前後辜負,以肅朝綱,以安微分,千萬幸甚。答曰,覽書具悉。卿勿過辭救護焉。
辛巳正月二十六日午時,上御景賢堂。召對入侍時,參贊官成天柱,侍讀官嚴璘,檢討官李商芝,假注書沈鏶,記事官李在簡·姜趾煥以次進伏訖。上讀心經第一卷,自帝曰,人心惟危,止罔念作狂,上曰,上番讀之。嚴璘讀自勉齋黃氏,止手畫成圖,上曰,下番讀之。李商芝讀自詩曰,上帝臨女,止神見汝矣。上曰,承旨讀之。成天柱讀自朱子曰,止武公其聖賢之徒,上曰,注書讀之。賤臣沈鏶讀自易乾之九二,止豈可躐等,上曰,上番翰林讀之。李在簡讀自易坤之六二,止用之不窮,上曰,下番翰林讀之。姜趾煥讀自朱子堂房,止便是不義,讀訖,嚴璘曰,旣爲朝講,則當爲晝夕講之意,已有下敎,而今月則行朝講,只行二次晝講矣。上曰,旣行常參,則有朝晝夕三講者,雖古規,而常參旣以代理停之,則予以一月三講,爲界限矣,向者朝講之後,見欺於知經筵之所奏矣。璘曰,知經筵之所奏,誠非誤也。上曰,來月初一日則宜有散致齋,來月之講,欲進行於今日,次對又欲爲之矣。予以一月三講對爲界限,故只召大臣·騎判·濬堂矣。上曰,注書出去,大臣·騎判·濬堂使之入侍。賤臣沈鏶承命出去,傳諭于大臣左議政李,兵曹判書金聖應,濬川堂上左參贊洪鳳漢,漢城判尹南泰齊,行司直具善行·鄭汝稷以次進伏訖。李進伏曰,風日不順,聖體調攝,若何?上曰,一樣矣。曰,寢睡·水刺之節,亦若何?上曰,一樣矣。曰,前劑入湯劑·丸藥,其已進御乎?上曰,姑不進御矣。曰,中宮殿氣候,若何?上曰,一樣矣。曰,王世子氣候,若何?上曰,如前矣。曰,王世孫氣候,若何?上曰,好過矣。曰,頃者講會儒生試製,誠東方之盛擧,亦可見譽髦斯士之休矣。上曰,只欲修擧,而有若絃誦之聲,誠好矣。宜有聳動之效矣,第下齋與學不得同參,興學之道,何論生進幼學?第若使之同參,則大司成必難酬應矣。曰,國家所以試製者,豈有別乎?上歷詢諸臣,洪鳳漢曰,拔出幼學,雖有抑鬱,而亦有難處者矣。上曰,博施濟衆,堯·舜猶病,而下齋四學,皆入講,亦好矣。鳳漢曰,若通四學,則京華之人,必爭其居學矣。上曰,所奏是矣,居齋生則當時或招見矣。仍命書傳敎曰,今番勸奬,下齋學儒不與焉,不無向隅之歎,再明日當親臨殿講,伊日食堂儒生,其令應講。上曰,騎判進前,騎判事,誠過矣。曰,無意味而欲爲祈免矣。上曰,卿有何所執而然乎?聖應曰,小臣本無寸長,而四次冒叨,不但私心之惶悚,中權之任,雖異軍門,而亦豈有間乎?免此任以遂臣之私情,則臣誠感祝,而至於動駕時,亦難空侍衛之班,故謹爲隨駕矣。上曰,將於何處用卿乎?所奏雖甚懇惻,而不宜置之於軍器提調而已矣。金奉朝賀以爲,訓將有闕,則復當率來云矣。卿年,豈其多乎?不用於此任,則又將何爲?惟當過二都政矣。予欲任使卿,而卿欲必免者,分數過矣。聖應曰,所叨之職,雖異將任,而鑑衡人物,豈曰輕哉?上曰,卿心則可嘉,而事體不然,動駕不遠,卿何過辭?遞免訓將,非爲卿年老,爲卿百歲之母也。古人以爲事君日長,今則卿之事君,與事親之日,同矣,卿之爲騎判,又將幾時,此非入坐之時也。聖應曰,下敎如此,敢不承命?上曰,今則兵判出矣。曰,方有閫帥二窠而爲政,急矣。上曰,一窠,忠淸兵使也,一窠,誰也?聖應曰,慶尙兵使也。上曰,何以作闕?聖應曰,向者臺諫吳奉源請削也,下答以遠外風聞,何可盡信?拿問處之,爲敎矣。上曰,臺達不稟於予,當該承旨罷職。鳳漢曰,上書,雖有仰稟之定式,而至於臺達仰奏,無定式矣。上曰,豈不定乎?命書傳敎曰,忠淸兵使沈鳳徵其所差閫,乃由特敎,聞頃者臺臣之書,亦涉訝之,而元良旣已下答,故不諭,伊後思之,果若此則嚴處,可也。帥臣査處,有關後弊,將欲下敎,今聞本事落空,令該府査處之令,置之,因此而又聞慶尙左兵使趙威鎭事亦若此,而予莫聞知,不告當該承旨,從重推考,此後依書以奏。聖應曰,內禁將三人,以營將內移,未及上來,奉行迫近,亟改差,摠管一員亦有闕,亟口傳差出,何如?上曰,依爲之。出擧條上命書傳敎曰,今番動駕時,步軍以十哨擧行。李啓曰,日前內試射時,御營別抄用奸之節,發露云,不可棍治而止。上曰,大臣旣奏,御將亦陳之,諸臣亦陳之,可也。鄭汝稷曰,雖外試射時,猶不敢如此,況天威咫尺之地乎?若不嚴懲,無以戢他武士,依律勘處,恐不可已也。金聖應曰,天威咫尺之下,未及盡射得中之三矢已上,雖以聖上山藪之德,付諸闊略,其於公法之屈不得,何哉?臣意,決不可不嚴懲矣。洪鳳漢曰,聖上愛恤之德,孰不欽仰,而今此別抄則奸情已露,他武士擧皆憤菀,不可不懲勵矣。具善行曰,此等事實,關紀律,不可尋常處之,臣謂嚴處,宜矣。嚴璘曰,欲爲掩覆,雖出愛恤之聖德,刑一人使百人知戒,乃所以愛恤也。上曰,令該曹嚴査後,登對稟處。出擧條嚴璘啓曰,臣有所懷,今因言端敢達矣。外方軍丁物故狀,必經兵曹照勘後,始許代定,而外方以其情債之無出處,不得出物故狀,修都案上送兵曹之時,每以已故之人,書塡,自本官私自代定。只爲付纖於案中,以收番布付纖者,又有頉則就其纖上又爲付纖,官吏寅緣爲奸,旣徵布於付纖之人,又諉姓名之在都案,而竝懲於已故之一族,此爲民弊之大者。若自朝家特爲定式,凡物故之頉,雖不經勘於兵曹,自各邑直爲代定於都案,脫有徵發之事,可以按簿而不差矣。大臣及兵判方入侍,下詢處之,何如?上曰,諸臣之意,何如也?李曰,此等事但當嚴加申飭而已,至於都案磨勘,何可廢之乎?金聖應曰,守令,其若親執査正,豈有此弊乎?京司磨勘,乃重軍政也,不可廢之。洪鳳漢曰,物故狀成給之際,官吏索賂,誠爲痼弊,固當痛禁,至於京司歲抄磨勘,自是流來法典,不可議其變通。具善行曰,弊源,不全在於兵曹,磨勘之時,各邑則管由於兵營,故兵營吏稱以例債,捧賂列邑,磨勘色吏,用於兵曹吏,今雖禁賂於兵曹吏,兵營吏之捧賂自如,恐無禁止之效矣。南泰齊曰,此弊固當痛禁,而徵布於已故者,爲守令者昏暗大不治後,方有此弊。璘曰,臣於外方,多見此等事,故如是敢達矣。上曰,嚴飭外方。出擧條洪鳳漢啓曰,新撰定例之役,不可持久,戶曹無以專一,定一公廨,使戶曹郞廳鄭一祥,惠廳郞廳兪彦鉉,主管擧行,甚好,戶判適不入侍,故臣敢仰稟。上曰,依爲之。出擧條李啓曰,軍中紀律,宜嚴明,今此別抄所犯如此,則大將不可無責,御營大將鄭汝稷罷職,何如?上曰,所奏是矣,依爲之。出擧條上曰,御營大將鄭汝稷罷職。出榻敎上命書傳敎曰,御將有闕代,姑勿差代,令訓將兼察。李曰,下敎誠得當矣,但當施責而已矣。上曰,儒臣外皆先退。仍命曰,注書出去,持入宋史常節。賤臣沈鏶持入,上曰,儒臣讀數丈。讀訖,上命書傳敎曰,訓將牌招,使之聽傳敎後,下鑰。諸臣以次退出。
上在慶熙宮。常參·經筵以代理停。
藥房都提調臣李,提調臣李昌壽,副提調臣沈鏽啓曰,伏未審夜間,聖體調攝,若何,寢睡·水刺之節,亦何如?劑入湯劑已盡於昨日,臣等卽與諸御醫入侍,詳察聖候,議定繼進當否,爲宜。臣等不勝區區伏慮,敢來問安,竝此仰稟。答曰,知道。昨已諭氣則一樣,湯劑五貼加劑以入,後日次入侍,宜矣。
中宮殿,藥房口傳問安。答曰,知道。
傳于韓光肇曰,權軍洗馬,明日殿坐相値,殿講若有比較,則似至於二日,今日爲之。
韓光肇,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
傳于成天柱曰,試官望斯速書入。
傳于成天柱曰,依人日製例只落點,承旨入侍。
成天柱啓曰,今此試官望中時無職名人,令該曹依例口傳付軍職,何如?傳曰,允。
傳于韓光肇曰,今日無異展謁之日,而挾侍中官,自興泰門着揮項隨往,極爲駭然。所當記過晝停所依法,而姑爲參酌,分付內侍府,揮項使之卽爲脫去。
韓光肇,以兵曹言啓曰,在前陵幸時,馬步軍兵哨數,因傳敎磨鍊,而上年明陵·昭寧園幸行時,馬軍或五哨,或三哨,步軍或十哨,或九哨,亦因傳敎擧行矣。今番則禁軍與馬兵步軍,各以幾番幾哨擧行乎?敢稟。傳曰,禁軍三番,馬軍三哨擧行。
李心源,以戶曹言啓曰,掌苑署所管元貢中不爲減下物種減下事,昨冬筵中已爲定頉矣。辛丑加定生梨·乾柿·柏子等減下數爻及價本磨鍊,別單書入之意,敢啓。傳曰,知道。
韓光肇,以備邊司言啓曰,卽見濟州牧使李昌運狀啓,則彼人之漂到大靜縣者爲九名云,而考其問情,見其票文,則果是商船之漂泊者,別無可疑之端。所當從陸路回送,而不但渠輩情願之水路還歸,若以旱路領遣,則越海出陸,歷過五道之際,其爲弊端不可勝言,而聞其所騎船隻則旣不致敗,什物中若干傷失云,使之卽爲修改,務從完固,衣資及糧膳之狀中所論列者,從優題給,以示朝家優恤之德意。所入之數,令本州考例報本司會減,而此不容一刻遲滯者,依例捧手票後,從海路回送之意,本州及道·守臣處,竝馳驛一體嚴飭分付。以此事具由撰咨,別定禁軍下送灣府,轉送鳳城事,亦爲分付槐院,何如?傳曰,允。
又以司僕寺官員,以提調意啓曰,今此崇陵擧動時,入把馬匹數,依例別單書入,而其中驛馬則令兵曹依前依知委各驛,使之直爲入把,何如?傳曰,允。
王世子在昌德宮。常參停。
成天柱達曰,明日常參,殿坐相値,頉稟。令曰,知道。
又達曰,憲府連日監察茶時,事甚未安。除在外外,掌令沈瑴·朴海潤,卽爲牌招,何如?令曰,依。
又以侍講院言達曰,本院上番連日闕直,事甚未安。輔德李宜老·金普淳牌不進令旨未下,弼善李憲默在外,兼輔德·兼弼善·兼文學俱未差,他無推移之員,不得已兼司書金鍾正卽爲牌招,姑陞入直,何如?令曰,依。
又以義禁府言達曰,卽接月令醫員金斗運手本,則時囚罪人李文燮,重得寒疾,晝夜苦痛,飮啖專廢,四肢不收云,自前罪人病勢如此,則有保放救療之規,敢此仰稟。令曰,知道。
掌令沈瑴達曰,請其時干連人英梅,更令鞠廳嚴刑窮問,期於得情。請尹宅履·德喜等更令王府拿鞠嚴訊,以正王法。請島配罪人鼎九,亟令王府依律正刑。請還收罪人桂永放送之令,亟令攸司依律處斷。請罪人彦杓·陽祚等仰稟大朝,更加嚴鞠得情。請稟于大朝,還收柱泰·昌翼酌處之命,更加嚴鞠得情,依律處斷。請定配罪人孝曾·孝順稟于大朝,亟令王府,更加嚴鞠得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子竝令絶島移配。請殺獄罪人老秋,僞造印信罪人梁德秋,稟于大朝,竝命依律勘斷。請僞造印信罪人河世仲,殺獄罪人申後辰·張厚男,仰稟大朝,竝令依律勘斷。措辭見上新除授司諫院正言李載顯,時在京畿交河地,請斯速乘馹上來事,下諭。答曰,不從。下諭事,依達。
上在慶熙宮。常參·經筵以代理停。
夜五更,流星出房上,入南方天際,狀如拳,尾長二三尺許,色赤。
下直,神光僉使金養慶。
藥房口傳啓曰,今日臣等,率諸醫入診于東宮,則脈度浮數,齒痛與感候一樣,而且有咳嗽之候,諸醫以爲,和解散停止,蔘蘇飮元方人蔘代,入沙蔘,加荊芥·防風·杏仁各一錢進服,爲宜云,此藥五貼劑入之意,敢啓。傳曰,知道。
備忘記,傳于韓光肇曰,今下弓矢,神光僉使金養慶處給送。
兵曹口傳政事,以李章五爲都摠管,以李邦一·李光國爲內禁將,以申旭爲羽林將。
沈鏽,以吏曹言啓曰,卽接奉常寺牒呈,則今此崇陵親祭典祀官,當以本寺正塡差矣,正有闕之代,卽速變通云。奉常正未差之代,卽爲口傳差出,何如?傳曰,允。
吏曹口傳政事,以安克孝爲奉常正。
王世子在昌德宮。常參停。
金時默達曰,明日常參,取稟。令曰,知道。
又達曰,大司憲尹鳳九,執義洪啓能,持平李迪輔·金亮行在外,掌令沈瑴呈辭,朴海潤令旨未下,今日以監察茶時之意,敢達。令曰,知道。
又達曰,今日,是藥房日次,都提調李,提調李昌壽,副提調沈鏽率諸醫來待矣。令曰,入對。
以兼司書金鍾正牌不進罷職令旨,令于金時默曰,推考徽旨捧入。
又以侍講院言達曰,本院上番連日闕直,事甚未安。兼司書金鍾正,旣有只推之令,卽爲牌招姑陞入直,何如?令曰,依。
又以議政府言達曰,政府每於歲首,例爲議薦觀察使·節度使可合之人,而連有頉,故限內不得議薦之意,敢達。令曰,知道。
又以兵曹言達曰,同知中樞府事李楫,僉知中樞府事李載榮素患痰病添劇,景福宮衛將金德炯·李昌世近得輪疾,差復無期,俱爲呈狀乞遞。竝今姑改差,何如?令曰,依。
辛巳正月二十八日辰時,上御景賢堂。親臨下齋,四學儒生殿講入侍時,考官禮曹判書韓翼謩,行司直金陽澤·元仁孫,右承旨韓光肇,參考官行司直徐命膺,工曹參議洪重孝,應敎沈履之,校理李碩載,記事官徐有元,假注書沈鏶,記事官李在簡·姜趾煥以次進伏訖。上曰,頃則旣製而講矣,今則先講而製矣,皆好矣。次第進講時,上曰,彼注書,熟矣,於都承旨,誰也?韓光肇曰,一家矣。上曰,彼試官,知之乎?沈履之曰,於都承旨十六寸也。上曰,與都承旨爲一行矣。講訖,命純·通儒生入庭,命書賦題日新其德,使之出揭曰,人日出策時欲出論矣,論其難乎?光肇曰,策則有體規,而論則無體規,故甚難矣。徐命膺曰,有規式者,難矣。上曰,少退,承旨觀試所,更爲入侍。上曰,編次人元仁孫入侍。出榻敎上曰,在院承旨入侍。出榻敎元仁孫入侍,上呼寫懿陵攝行祭祭文,仍命較正訖。仁孫曰,臣伏見日昨傳敎曰,十二次講會後有設製之命,而大司成又以年年十二次後,使之赴擧設科取人之法,實是共一國之意,而若以年年十二講會許赴,則鄕儒決無逐年參講之道,此非共一國之意。上曰,是矣。上曰,寄齋生及四學儒生,若使同參講會,則京人必爭其居齋學矣。光肇曰,豈敢爭乎?七書純·通然後,使之許入,而但四學齋任,必欲同赴矣。上曰,予不知四學之有齋任,而頃者擧動時,有上疏而隨之者,乃李毅中之弟也,其誰也?光肇曰,卽李彦中也。上曰,洪好人之孫,曾入揀擇者亦隨之,其後始知四學之有齋任矣,若以經工言之,京人不如鄕人矣。光肇曰,鄕人亦有不及於京人者矣。仁孫曰,臣意則以前傳敎施行,恐宜矣,取人之道,不可偏也。上曰,所奏是矣,後日大臣·大司成入侍,當更議矣。上曰,大司成,爲升補乎?光肇曰,聞已爲之矣。上曰,貴矣,近無正月設行之事矣。光肇曰,新定式後,昨年正月亦爲之矣。仁孫曰,大司成,以入學時掌議·執事分競之意,出擧條以飭其弊,而紛競之狀,未及現露,而有此堤防之擧,恐非待士之道也。上曰,所奏是矣,而此亦士子之自取也。仁孫曰,士子雖自取,而自上待士之道,不必如是也。上曰,吳奉源以近來文臣所加之鍪,又加之於武臣矣。仁孫曰,臣亦以削職之請,過矣。上顧李碩載曰,其貌恰似其父矣。仍下詢姜邯贊事,仁孫曰,其貌醜惡云矣。命膺曰,故相李元翼亦貌寢,而有人見之,以爲,雖至宰相,必經國家之禍亂云矣。上曰,故相有畫像乎?命膺曰,有之。上曰,忠勳都事李彦秀持完平府院君畫像,明日來待。出榻敎諸生呈券後,上曰,諸試官入來。入侍編次後,上命書傳敎曰,居首幼學南允熙,直赴殿試,之次幼學尹載命·趙昌仁·盧淑·具昌瑞·東方淑·姜齊興·金瑨·朴漢維·朴光一·尹載衡·許蔡竝直赴會試,幼學金元恒·鄭律·金達五各給二分,李景洙·金憲球·金重瑞·尹擎柱·李㷒各給一分。上曰,人日製居首李長老,今日殿講居首,南允熙明日來待。出榻敎上曰,頃日漢學講時下敎人員,明日竝來待。出榻敎上曰,濟州子弟三人明日來待。出榻敎元仁孫啓曰,試券立落,專在命官,主文諸試官不敢參涉,乃所以重科規也。試官尙如此,況試所承旨乎?今日科場不嚴,承旨韓光肇,越俎參涉,事體未安。臣待罪經筵,推考,何如?上曰,依爲之。出擧條韓翼謩啓曰,身爲士子,全謄他人文字,其習不美,親臨考試,事體至重,發覺之後,宜施重罰。命膺曰,若諸試官自下考較,則剽竊之類,容或有不問之道,而今兩券竝謄香案,親別主客,又已坼奏姓名,則其獵用全文,略無愧恥者,恐不可一向寬恕矣。上曰,所陳是矣,申飭師儒長,施罰,可也。出擧條諸臣以次退出。
辛巳正月二十八日巳時,王世子坐德成閤,藥房入對時,都提調李,提調李昌壽,副提調沈鏽,加出假注書鄭錫台,記事官朴師海·朴祥馨,醫官方泰輿·李以楷·金履貞·鄭允協·慶絢以次進伏訖。李曰,伏未知近日睿候調攝,若何?令曰,感氣自再昨添加,頭痛與齒痛亦一樣,而間或有嘔氣矣。曰,水刺之節,何如?令曰,一樣矣。曰,醫官斯速入診。三醫診訖,同辭以對曰,脈度浮數,掌心燥暖,比前有加矣。昌壽曰,議藥,何如?令曰,依。諸醫以爲,和解散停止,蔘蘇飮元方人蔘代沙蔘,加荊芥·防風·杏仁各一錢進服,爲宜,而此藥於咳嗽,亦好矣。曰,臣敢有所達矣。正月內祗謁宗廟,自是不可已之禮,而且國俗於新歲相見,禮也,下之風俗如此,在上禮節,亦不外是。邸下方在靜攝中,難行此兩禮,臣民之情抑鬱,極矣,而且大駕陵幸,已迫頭耳。令曰,病未之行,不勝鬱抑。曰,誠如睿慮,伏望加意調攝,以副臣民之望焉。令曰,何時動駕乎?曰,臣姑未知,而似在四更頭矣。崇陵近處,前則五陵,而今則六陵,回駕時,又幸懿陵,擧動時刻,似差早矣。令曰,大駕經宿乎?曰,卽日還宮矣。因問安大殿·中宮殿訖,又曰,嬪宮·世孫宮氣候,何如?令曰,一樣矣。曰,靜攝之中,久對未安。卽辭出,鏽曰,春坊上番連日闕直,輔德李宜老與文學金普淳,謂有世嫌,普淳上書中,有難同入一院之語,而原書留滯喉院,未得登達,宜老陳書徑出,而書末以此爲說,伏未知何以處之乎?令曰,有何世嫌耶?鏽曰,普淳之祖以南行,爲宜老之祖所彈駁矣。令曰,豈以一彈駁,爲嫌耶?一則雖未出仕,而一則使之出仕,可也。鏽曰,雖情勢難安,而催促入直,何如?令曰,文學金普淳只推,各別申飭牌招入直。出擧條諸臣遂退出。
上在慶熙宮。常參·經筵以代理停。
下直,高山里僉使朴載大,夞怪萬戶洪旰。
沈鏽啓曰,左副承旨李宜哲,今日不爲仕進,卽爲牌招,何如?傳曰,允。
備忘記,今下弓矢,高山里僉使朴載大,夞怪萬戶洪旰等處,傳于韓光肇曰,給送。
傳于李宜哲曰,召對爲之,諭善朴聖源,秋判同爲入侍。
有政。吏批,判書金相福進,參判鄭弘淳病,參議鄭存謙病。行都承旨沈鏽進。啓曰,蔚山府使今當差出,而本府以營下弊邑,素稱難治,不可不擇差。他道有聲績已準朔未準限守令,竝擬,何如?傳曰,允。以姜潤爲掌令,柳觀鉉爲輔德,李溵爲兼文學,李鼎輔爲右賓客,盧聖中爲吏曹佐郞,柳思欽爲宗簿正,鄭文柱·成大中爲典籍,李廷重爲宗簿主簿,辛宅寧爲西部都事,尹心宰爲蔚山府使,李普溫爲務安縣監,鄭橃爲假監役,崔益男爲崇陵參奉,李敬玉爲兼弼善。兵批,判書金聖應進,參判具允鈺入直進,參議朴昌潤病,參知韓師直昌德宮入直,朴相喆未肅拜,右副承旨成天柱進。啓曰,慶尙兵使今當差出,而擬望之〈人〉乏少,他道守令竝擬,何如?傳曰,允。以元海翼爲同知,朴良藎爲同知,徐敏修·李休臣爲僉知,印贊起·鄭斗錫爲慶福衛將,李潤翼·金晉熙爲昌德衛將,沈士希爲翊衛,金鍾萬爲慶尙左兵使,尹泓爲全羅監營中軍。同知金瑞采單付,僉知金熙澤·陳弼祚單付,副司果兪愼中·沈墩單付。
李宜哲,以義禁府言啓曰,今此幸行時,本府都事當爲備員,平安兵營出使都事鄭世柱,令該曹依例口傳換差,何如?傳曰,允。
吏曹口傳政事,禁府都事鄭世柱,訓鍊主簿孫相龍相換。
王世子在昌德宮。常參停。
金時默達曰,明日常參,取稟。令曰,停。
又達曰,大司憲尹鳳九,執義洪啓能,持平李迪輔·金亮行在外,掌令沈瑴呈辭,一員未差,今日以監察茶時之意,敢達。令曰,知道。
李心源達曰,注書金履禧,自鄕上來云,卽爲牌招察任,何如?令曰,依。
又以侍講院言達曰,本院文學金普淳入直矣,陳書徑出,弼善李憲默在外,輔德·兼輔德·兼弼善·兼文學,俱未差,上番他無推移之員。兼司書金鍾正,卽爲牌招,姑陞入直,何如?令曰,依。
又以兵曹言達曰,僉知中樞府事李時中,素患痰病添劇,昌德宮衛將金光晉·鄭商儒,所犯奇疾,近甚危頓,俱爲呈狀乞遞。竝今姑改差,何如?令曰,依。
又以工曹言達曰,本曹每於歲首,觀察使·節度使薦爲之,而堂上有故,限內不得議薦之意,敢達。令曰,知道。
左尹元景淳書曰,伏以臣,向蒙恩暇,歸省母病,洪私所被,感祝無極。第臣老母年近七十,素抱貞疾,遇寒以後,宿症頻發,殆無數日之安,未有離席之時,扶救靡托,實難捨去,荏苒之頃,由限已過,西樞之除,未克祗謝,元朝起居,亦且闕禮,惶隕兢惕,措躬無所,京兆新命,又下此際。在臣常分,固當蹶趨承之不暇,而近以時氣乖常,風寒邁冬,狗馬之疾,風痰本祟之外,重添毒感,乍寒乍熱,表裏莫分,宿火增熾,頭面如烘,眩暈虛煩,精神瞀亂,手臂頑麻,脛膝氷冷,胃土潰敗,食飮不化,數呷糜粥,輒患噎滯,咳嗽兼劇,咯血無算,委貼床笫,與鬼爲隣,今已數旬于玆矣。雖或醫治得路,幸占回甦,時月之內,萬無蠢動之勢,顧臣所叨本職,異於閑局,兼綰籌堂,尤非漫任,其不容一任虛縻於在鄕垂死之中也,決矣。況伏聞大朝殿下展禮園陵,期日不遠,而將無以致身於陪扈之末,揆以邦憲,合被重戮。伏乞睿慈,俯垂鑑諒,亟令鐫削臣本兼兩任,仍治臣前後逋慢之罪,俾安賤分,以昭法紀,公私不勝萬幸。答曰,覽書具悉。卿其勿辭,調理上來察職。
持平金亮行書曰,伏以臣於昨年冬,伏奉大朝殿下特召之命,綸音鄭重,禮數夐異,有非眇末賤臣所敢承當,臣不勝惝怳媿恧,亟欲悉暴情實,仰請收還,而蔭官之冒昧陳章,亦恐猥屑,只得一味泯伏,悚蹙俟譴而已。不圖玆者,祗受承政院有旨,以臣爲司憲府持平,令臣乘馹上來,以臣無似,兼有違慢之罪,而不惟不被顯斥,反叨格外之恩擢,臣誠隕越于下,莫知所以自措也。噫,君臣大節,本於秉彝,著於人倫,無所逃於天地,而臣以世祿之裔,實有休戚之義,豈敢不仰承德意?一造天陛,少酬宿昔犬馬之微誠也,只以臣之空疎譾劣,最居人下,初非可與於招延之數者。雖欲貪戀恩私,出而膺命,而癃殘之質,不可以近耿光,拙訥之辭,不足以對淸問,必至於立見顚躓,醜謬百出,不但臣身之狼狽而已,其有損於公朝之事體,豈細故哉?是以,雖蒙聖上召之以蔭官,以開其進身之路,而臣猶自量己分,終不敢冒進。況此憲職者,有國之綱紀,一時之名論,繫焉。其責任之重,顧何如,而乃敢苟然承膺,以壞廉隅,而駭聽聞乎?且臣受氣甚薄,早嬰奇疾,少失將攝,輒復增劇,前秋妄作江行,船破渰水,幾死幸免,自是肢體麻木,喘息急促,委頓床席,不能任意行動,尙何望其自力登程,致身京輦也哉?伏乞睿慈,察臣之讓非由外飾,憐臣之疾不可强起,亟令遞臣職名,勿復檢擧,俾臣得以安意待盡於壟畝之間,不勝萬幸。答曰,覽書具悉。爾其勿辭,調理察職。
文學金普淳書曰,伏以臣與僚臣,荐犯違傲,實緣臣家舊嫌,則見職處義,彼或可仍,而臣則只有一遞而已,乃於昨日令旨之下,臣職自如,而使僚臣獨被例勘。臣之當遞之義,不啻參前倚衡,而忽伏承申飭行公之令,仍又庚牌踵臨,臣於是惶隕踧踖,不敢冥然無動,不計其去就之當否,冒沒暫膺,而臣若以此爲己出,揚揚蹲仍,則臣心愧忸,姑置之,人謂臣,如何哉?今則義分已粗伸矣,區區廉隅,亦不可不顧,玆敢略暴危懇,徑出禁門。伏乞离明,俯垂諒察,特令刋削臣職,仍治臣擅離之罪,以肅朝綱,千萬幸甚。答曰,覽書具悉。其何撕捱?爾其勿辭,從速察職。
副修撰李聖圭書曰,伏以臣,適出近畿,淹病未還,此際伏承本月二十一日承政院有旨,以臣爲弘文館副修撰,使之從速乘馹上來者,臣祗奉恩誥,驚惶感激,罔知所以自措也。第今所叨之職,卽臣從前自畫之地,間者一再承膺,實出於怵迫嚴命,俾伸叩謝之忱,而非敢爲仍因盤礴之計也。念臣,謏才淺識,固不足備數於顧問之列,已悉於前後辭本。今不必更事覼縷,而向來譴罷之斥,非比尋常,追思至今,惶愧彌切,此莫非臣平日言議,不能見孚於人,自取其輕侮,更何顔面,恬然冒進,以益其嗤點也哉?此臣所以每承恩命,獲罪爲期,不敢冒出者,亦出於廉防之不可放倒,私義之不可墜失也。自講甚熟,迷守難變,金華一步,便成鐵限,積逋威命,雖非義分之所敢爲,復進榮途,實亦私心之所不安,與其虛縻職名,徒損公體,莫若速被譴何,俾全微諒也。且臣所患痰癖之症,已成痼疾,近因郊居冷落,將攝失宜,諸般症形,挾感重發,貼席涔涔,蠢動無路,以此病狀,尤無自力登途之勢。諭召之下,末由承命,病裏惶隕,冞增罪戾,玆敢縣道拜章,疾聲仰籲。伏乞离明,俯賜諒察,亟令鐫削臣職,仍治臣罪,以安微分,以肅朝綱,千萬幸甚。答曰,覽書具悉。爾其勿辭,調理上來察職。
工曹判書金尙翼書曰,伏以臣半生宿癖,便作貞疾,每當寒節,發輒如期,四朔沈綿,萬念都灰,而歲星已周,元月將半,爲覲耿光,强疾入參於賓對。其匍匐凜綴之狀,衆所共覩。及其罷歸之後,舊症復發,胸膈痞塞,肢體麻痺,僵臥床席,四到不省,時月之間,無望轉動,而我大朝拜陵之禮,期日已迫,職在長官,豈敢獨後於陪扈之列,而驅策病軀,萬無自力之勢,臣心惶隘,當復如何?略控短章,敢申疾痛之呼。伏乞离明,亟賜變通,仍命勘治臣罪,以安微分,不勝幸甚。答曰,覽書具悉。卿其勿辭,調理察職。
司書朴師海書曰,伏以臣於直中,重觸風寒,久患毒感,屢日委頓,終不取汗,貼席㱡㱡,生意薾然,只緣上番連闕,臣獨在直,不敢言病,忍死挨過矣。昨日診筵,推諉無路,强起匍匐,僅經入對,纔出閤外,昏倒不省,渾身寒戰,頭疼如碎,痰凝膈塞,癖動而氣喘,急灌藥物,少無變動,僵臥直廬,人鬼未分,實有汚穢淸禁之慮,玆敢力疾構書,疾聲呼籲。伏乞离明,俯垂矜察,亟令鐫遞,俾得急時調治,以尋生路,不勝幸甚。且臣與右承旨韓光肇,爲內外兄弟,有春秋兼銜應避之嫌,而臣實生疎,矇未省覺,尙稽自引,今始尾陳,不勝惶愧。伏望卽賜處分,以存公格,以靖私義焉。答曰,覽書具悉。書辭,令該曹考例稟處,在直調理焉。
正月二十九日未時,上御景賢堂召對。諭善·秋判同爲入侍時,參贊官成天柱,侍講官李瀰,檢討官金龜鎭,諭善朴聖源,刑曹判書具善行,記事官徐有元·李在簡·姜趾煥,以次進伏訖。上命朴聖源進前曰,風日如此,世孫好在乎?聖源曰,向來微有感候,數日停講,今則差勝矣。上曰,文義,近復如何?聖源曰,前則旣受文義,或忘或記,今則一聞而不忘,若有文義之如前受者,則必以爲此義如某義云矣。上曰,陞擢諭善,意有在矣,成就之責,惟在付托之人,以此爲己任而勉力也。聖源曰,陞擢出於常格之外,而聖敎又如是鄭重,敢不黽勉承膺,而臣本才學空疎,實難堪承矣。上曰,僚屬果皆得人,隨事警飭,俾知今日下敎,可也。聖源曰,旣有聖敎之勉飭,孰不盡心,而臣則筋力亦難堪當,尤爲惶悚矣。瀰曰,朴聖源以輪回之敎,不替他人之直,而徐志修以爲,入直外使之入參講學,如兼諭善爲好云矣。上曰,是矣。仍命承旨書之曰,此後世孫講書時,諭善朴聖源,雖入直之外召見時,連爲兼入事,分付。出傳敎上曰,甲子年入耆社時,諭善有言,故予有何待年之敎矣?今則予年已至朝臣入耆社之年,而諭善則敎世孫,世間事不可知也。聖源曰,入直與入參講學,只當奉行下敎,而雖入直一次,召見之外更不得入見,亦無益矣。上曰,昔年有字呼謹甫之事,非但別召見,或於靜夜,頻頻召見,可也。天柱曰,好矣。程子云,飮食起居,必使經筵官知之,每每時時召見,豈不好乎?上曰,我國之事每拘於文法,非常例而召見之意,必使世孫知之也。聖源曰,昨年秋臣於辭疏之末,有所仰勉,而不但戒飭,臣等自內無耳提面命之道,誠可悶菀矣。上曰,恐使世孫效予之臥也。聖源曰,世孫雖在沖年,天資穎寤,殿下則春秋已高,臥時雖多,豈無可敎之道乎?且殿下不見世孫獨在之時,安知不臥於不見之處乎?上曰,其言切實矣。聖源曰,惟望身敎之方矣。上曰,予在銅闈之時,頻爲夜對明燭之節,自有浮費,世孫夜對,勿使義盈庫進排,其燭自內爲之,以省其弊之意,亦使世孫知之也。聖源曰,節省之法,使知之亦好矣。聖源退出,上曰,朴聖源,至誠矣。天柱曰,然矣。前後聖敎勤摯,豈不感激圖報乎?上曰,其年雖老,而筋力尙强,足可爲兼諭善矣。上命直赴人李長老·南允熙入侍,賤臣承命出來,與之偕入。上謂長老曰,今之講會設科,與他有異,爾若負國,則是負先祖也。命南允熙誦試券後,長老·允熙先退。上曰,使李彦秀持入完平畫像也。賤臣承命與之偕入,上覽訖曰,安知今日見李元翼之像乎?百聞不如一見,昨夜聞之,認爲古怪之像矣,今不然矣。仍命承旨書之曰,今覽完平府院君李元翼畫像,追憶扈聖之功,愴懷冞切,旣見其像,豈無表意?特遣入侍承旨致祭,祭文亦令入侍儒臣製進,奉祀孫李彦秀,令銓曹右職調用之盟府元本,令該曹粧䌙以給。出傳敎又命書之曰,昨因試官韓翼謩所陳,雖有申飭之命,賢關勉飭之時,士習若此,豈可尋常申飭?大司成趙明鼎越捧一等。出傳敎上曰,昨日士子之全謄他人之作,其在士習誠不美矣。瀰曰,然矣。年前徐海朝,換呈他人之作而自首,故其時大司成徐宗玉被賞典矣。上曰,然矣。旣飭大成,則大成亦當飭其儒生矣。上曰,頃日漢學殿講,不通四人,竝令入侍。出榻敎上曰,濟州子弟高允文亦入侍。出榻敎賤臣承命出來,與洪相直·南玄老·柳煥德·金鳳著,濟州人高允文偕入,以次講漢語訖,上曰,雖今日入金吾門,明日出來,可以勉飭矣。仍命書之曰,凡勤懲,誠實則有效,爲觀瞻則爲文具。噫,暮年勉飭,奚爲文具?追漢語講四人中三人能誦,而其中二人亦能答,此承文奉常寺官員也,此可見瘠土之民,莫不嚮義。承文校檢柳煥德,奉常寺主簿金鳳著,各賜弦弓一張,正郞洪相直,十日之間,苟且誦焉,宜信前敎禁推。出傳敎上命允文,問其年紀履歷後,使之退去曰,子弟名目,可見先朝之盛意矣。上曰,禦營別抄等,果已査問乎?善行曰,擧條俄始啓下,故未及擧行矣。上曰,今日內擧行也。上曰,試射時用奸人,令該曹査問事,旣下敎,秋判旣承下敎,當今日擧行,而崔祥雲,令該曹今日査問後,明日一體持奏。出傳敎上曰,儒臣召對。瀰讀心經敬以直內,義以方外篇,諸臣以次讀訖。瀰曰,此章內三先生之言,孰非不好,而其中朱子戒謹恐懼之說,尤爲切近,非但學者之用工如此,以帝王家言之,上承皇天,下臨兆民,恒懷戒懼之志,如朽索之御六馬,則修齊之方,不外乎是矣。龜鎭曰,古之文王,亦常懷兢畏之心矣。帝王之學,尤不可蹔有逸豫之心矣。上曰,書云,顧畏于民碞,豈非可畏之道乎?當體念焉,而予嘗以敬勝怠吉,丹書攸訓,莊敬日强,表記攸戒十八字,揭之壁上矣。上曰,兼輔德·玉堂,爲之乎?天柱曰,然矣。上曰,李敬玉,似當撕捱矣。瀰曰,似然矣。天柱曰,亦有間於玉堂矣。上曰,何可撕捱?姑置之。崔益男,誰耶?男字作名有異,故俄於陵官望點下,而予於初入仕低望,多點下,故監役末望,亦落點矣。鄭橃誰耶?天柱曰,鄭宲之弟云矣。上曰,然乎?好矣好矣。上曰,李赫胄,誰耶?天柱曰,向者特賜紙筆墨之人,而故芝峯之後也。上曰,予忘之矣。若知芝峯之後,雖末望,予豈不點下耶?亦可謂一飽食之數也。上命入來朔朔祭報府,命承旨讀訖,上曰,今番則善爲塡差,申飭,果有效矣。諸臣以次退出。
上在慶熙宮。常參以代理停,只朝講。
宣祖昭敬大王忌辰齋戒。
夜五更,巽方·坤方有氣,如火光。
金時默,以都摠府言啓曰,今日入直內三廳,武兼·禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
傳于金時默曰,時刻已過,傳香尙不爲之,催促卽爲擧行。
成天柱啓曰,傳香時刻已過,而宗廟朔祭獻官行副司直李吉輔謂有身病,尙不入來,以致臨時付標,依定式禁推傳旨捧入之意,敢啓。答曰,知道。
傳于成天柱曰,節已入矣,法講進定,亦有前例,來月上旬法講,進定於今日,朝講爲之,時刻則午正一刻爲之,上旬次對兼行。
成天柱啓曰,今日朝講,兩司當爲進參。除在外未署經外,大司諫任㻐,掌令沈瑴竝卽牌招,以爲進參之地,何如?傳曰,允。
判義禁洪象漢,刑曹判書具善行依下敎來待矣。傳于金時默曰,次對同爲入侍。
兵曹口傳政事,副司直鄭汝稷。
右議政閔百祥箚曰,伏以園陵行幸期日漸迫,早春風氣,一味寒冷,仰想冒夜勞動,聖體不瑕有損,臣預切區區憂慮之至。臣頃因賤疾之難强,自覺源委之不輕,前席陳懇,獲蒙長暇,多般醫治,少無分效,自數日前忽添腹脹之別症,腹大如鼓,全廢呑嚥,呼吸喘急,夜不成寐,日前留都命下之時,猶期自力進參,及得別症之後,精神昏眩,轉側須人。顧此管戎扈闕之重務,送迎法駕之常禮,以此病狀,萬無擧行之勢。臣雖在病伏之中,非不知僚員苟艱,推諉無路,而到此地頭。實無强起運動之望,玆不得不疾聲呼籲,冀賜處分焉。取進止。答曰,省箚具悉卿懇。初則意謂不過若干受由,今覽卿箚,爲卿悶焉。特寢留都之命,卿其安心善攝焉。仍傳曰,遣史官傳諭,遣御醫看病。
王世子在昌德宮。常參停。
李宜哲達曰,明日國忌正日,常參,頉稟。令曰,知道。
又達曰,備邊司郞廳來言,今日,賓廳日次,而睿候方在調攝中,頉稟。令曰,知道。
又達曰,今日,賓廳日次,旣已頉稟,所當持公事入對,而國忌齋戒,頉稟。令曰,知道。
又達曰,大司憲尹鳳九,執義洪啓能,持平李迪輔·金亮行,掌令姜潤在外,沈瑴呈辭,今日以監察茶時之意,敢達。令曰,知道。
又以戶曹言達曰,觀察使·節度使薦,每於歲首擧行,而堂上有故,不得爲之之意,敢達。令曰,知道。
又以禮曹言達曰,觀察使·節度使薦,本曹堂上有故,限內不得爲之之意,敢達。令曰,知道。
又以兵曹言達曰,本曹觀察使薦,例於歲首擧行,而堂上有故,限內不得爲之之意,敢達。令曰,知道。
又以刑曹言達曰,觀察使·節度使薦,每於歲首合坐擧行,而參議臣柳正源,今方在外未上來,故限內不得同議磨勘之意,敢達。令曰,知道。
辛巳正月三十日午時,上御景賢堂。朝講入侍時,領事李,知事洪象漢,同知事金相福,特進官南泰齊·朴相德,參贊官金時默,大司諫任㻐,侍讀官沈履之,掌令沈瑴,檢討官金魯鎭,記事官金履禧·李在簡·姜趾煥以次進伏訖。上讀中庸十三章畢,沈履之曰,違道不遠之遠字,與集註高遠難行之遠字,似不同矣。上曰,不甚相遠矣。履之曰,此章所求乎四條,乃是夫子自謙之辭也。夫子,豈眞有所未能也哉?只是勉進後人之意也。上曰,雖是謙辭,而聖人常有不足之心故也。履之曰,有所不足,不敢不勉,有餘不敢盡者,聖人常自不足之心也,請留神加勉焉。上曰,有餘則非可論,不足處,亦何能勉乎?洪象漢曰,此章之意,蓋以違道不遠,爲主,又以君子之道四,結之,又終之以慥慥爾,爲學之道,貴知不自足矣。上曰,凡爲子爲臣者,以孝子忠臣,爲高遠難行者,蓋由於不知其不足故也。上曰,特進官言之。金相福曰,言顧行行顧言,此是眞切省察處也。伏乞留念焉。上曰,所奏是矣。上曰,參贊官,言之。金時默曰,法講事體至重,參贊官,何敢陳文義乎?上曰,過矣。上曰,注書出去,備堂使之入來。臣履禧承命趨出,與兵曹判書金聖應,判敦寧李昌誼,左參贊洪鳳漢,判義禁洪象漢,行司直尹汲,禮曹判書韓翼謩,判尹南泰齊,戶曹判書尹東度,吏曹判書金相福,刑曹判書具善行,吏曹參判鄭弘淳,禮曹參判徐志修,右尹朴相德,事變假注書趙德亮偕入,以次進伏訖。曰,近來風日如此,聖體調攝,若何?上曰,猶不臥矣。曰,寢睡·水刺之節,亦何如?上曰,寢睡則頗困矣,然爲國用心,不臥亦幸矣。曰,湯劑連爲進御乎?上曰,八味元服之矣。曰,湯劑,何不進御乎?上曰,將欲進御矣。曰,中宮殿氣候,何如?上曰,善過矣。曰,王世子氣候,何如?上曰,一樣矣。曰,王世孫氣候,何如?上曰,昨聞諭善之言,好在云矣。曰,此,咸鏡監司李彛章狀啓也。以爲,本道己·庚兩年舊還徵捧之數幾及二十萬石,今年應分,視己卯當增二之一矣,今年還分則姑許三分一分給,二分留庫,而穀少民多邑,或分折半,穀多民少邑,或分四分一,三分一,通計一道,留庫爲二分,則今番徵逋之數,恒留於庫中。不幸有荐飢,庶可接濟,道內舊還未收,辛未最多,而今其未捧,纔爲一千餘石,乃是眞箇流亡指徵無處者,特許蕩減事,竝令廟堂卽速稟旨分付,爲請矣。未捧,果是指徵無處之類,則道臣狀請,竝依施,何如?上曰,辛未條蕩減之請,道臣曾爲御使時有所請之事,其捧已多,今者之請,想必精詳,依狀請施行。曰,此,江原監司金孝大習操狀啓也。以爲,明春三鎭合操,固當依例擧行,而今年穡事,未免失稔,且當節早,累千兵馬之遠程赴陣之際,不無春耕愆期之慮,詰戎之政,關係甚重,明春合操與營將巡點,依例擧行事,恭俟廟堂稟處矣。關東戎政,比他道最爲疎迂,軍伍懈弛云,屢停之餘,何可每爲許停乎?今年則使之操鍊,似好矣。上曰,詰戎之政,豈可怠乎?依爲之。出擧條曰,此,守禦使尹汲狀啓也,以爲,今春面操,依定式設行事,請令廟堂稟處矣。上曰,面操次第,爲何處乎?曰,守禦使方入侍,下問,何如?汲曰,廣州爲當次邑矣。上曰,年事,何如耶?汲曰,年事不至凶歉矣。上曰,備堂中,陳之。鳳漢曰,廣州每年合操之變通爲輪操者,蓋欲使軫民弊,重戎政之意,兩行不悖,而今則竝與輪操而每每停止,臣實慨然。至於今年輪操,廣州當次,而本州,昨秋年事不至甚歉,如此之歲,其又廢操,則何時當行乎?上曰,今年則設行,可也。出擧條曰,此,黃海兵使李漢膺狀啓也,以爲,道內各營將所屬軍兵,與臣營別武士等,今春習操及各邑鎭軍器點視,依定式擧行事,請令廟堂稟旨分付矣。上曰,備堂之意,何如?鳳漢曰,詰戎,國之重事,非大歉則不可廢,況海西年事,比他道尤豐,似當擧行矣。上曰,黃海道春操則爲之。出擧條曰,此,慶尙左兵使趙威鎭狀啓也,道內各鎭束伍軍兵習操與營將·節制使巡點擧行事,請令廟堂稟旨分付矣。上年旣行秋操,今春則停之,何如?上曰,今年年事,何如云耶?曰,年事則稍豐,而屢經災荒之餘,幸逢少豐,比如瘡痍甫起之時,竝除勞役,使之蘇息,何如?上曰,依爲之。出擧條曰,此,摠戎使崔鎭海狀啓也,本營今春輪操,南陽當次,依例擧行事,請令廟堂稟處矣。上曰,諸臣中奏之。鳳漢曰,今年本營輪操,若當次於長湍,則湍是稍豐,不可廢矣,而聞是南陽當次云,南陽失稔,入於尤甚,是甚可慮矣。上曰,停止,可也。出擧條曰,此,開城留守金尙喆狀啓也,今春習操依例擧行事,請令廟堂稟處矣。上曰,松都年事,如何云耶?泰齊曰,年事則不至凶歉,而但松都軍卒,不務農作,專以商賈爲業,每當春初,散之八路,徵發之際,動費數朔,失業者居多,故私營習操,每慮此弊,間五六年一行,而己卯春,已爲設行矣。上曰,此何異於市井白徒耶?今番則爲之。出擧條曰,此,喬桐水使李裕身狀啓也,以爲,今春京畿·海西舟師,依定式合設於臣營前洋事,請令廟堂稟處矣,今年畿內未免失稔,詰戎之政,雖重,民事亦不可不念。竝與海西水營前洋行操而停止,何如?上曰,停止,可也。出擧條曰,此,慶尙右兵使李命峻狀啓也,各鎭束伍軍兵習操與營將·統制使巡點擧行事,請令廟堂稟旨分付矣。上年秋操,旣以設行,春操則一體停止,何如?上曰,停止,可也。出擧條曰,此,北兵使李邦佐狀啓也,茂山以北六鎭春操,依定式擧行事,請令廟堂稟處矣。北道年事,雖曰稍豐,而前旣行之,今番則停止,何如?上曰,諸堂之意,何如?鳳漢曰,本道年事,旣已免凶,況詰戎之政,何道不重,而至於西北,比他道尤別,不可不行矣。象漢曰,北路戎政,異於他道,似當設行矣。上曰,設行,可也。出擧條曰,此,全羅兵使洪若水狀啓也,以爲,今春巡操·巡點竝依例擧行事,請令廟堂稟處矣。庚辰秋操,旣已設行,今春操則停止,何如?上曰,諸堂之意,何如?行兵曹判書金聖應曰,湖南旣非凶年,則設行,似宜矣。判敦寧李昌誼曰,廟議或以春操時有損於麥田,爲慮,而詰戎事重,恐不宜遽停矣。上曰,春操則停止,秋操爲之,可也。鳳漢曰,今若以麥田爲拘,則此後,春操其將永廢耶?諸道習操,國之重事,年年失稔,則不可行,不失稔則不可廢而已。其外固不當論,從前當行之年,爲行秋操,先停春操,及到其秋,若或失稔,則竝與秋操而廢之,臣之淺見,先自春操而行之,恐不可已也。上曰,左參贊所奏,是矣,春操爲之,秋操停之,可也。曰,兩南之民,屢經災年,方以今年稍登,爲喜,使之除其弊,而安頓似好,故以停止,仰請矣。上曰,然矣。依初下敎停止,嶺南一體停止,可也。出擧條曰,此,南兵使洪泰斗狀啓也,以爲,三·甲左右營春操,依定式擧行,而南各營依近例各其官門聚點事,請令廟堂稟旨分付矣。上曰,設行,可矣。出擧條曰,此,江華留守洪樂性狀啓也,以爲,本營軍兵及所屬四營合操依例擧行事,請令廟堂稟處矣。本島年事則稍豐,而四營所屬,至於海西合操則重難矣,停止,何如?上曰,春操停止,可也。出擧條曰,此,統制使李泰祥狀啓也。以爲,兩南舟師春操,則合設于本營前洋,秋操則各其水營設行,已有定式,而丁卯春,嶺南左右道合設,兩南合操,二去甲戌年設行後,因朝令停廢,今至六十九年之久,一向廢閣,誠極疎虞。今春合操,有不可已事,當直爲擇日馳啓,而不敢擅便,先次稟啓,合操當否,令廟堂稟旨分付,爲請矣,兩南習操旣令停止,則至於統制使合操,比他操尤爲大矣。有難容易許之,竝與各其前洋習操,而今番則姑令停止,何如?上曰,依爲之。出擧條曰,此,忠淸兵使沈鳳徵狀啓也,今春習操巡歷及各鎭營將巡點依例擧行事,請令廟堂稟處矣。本道習操,多年不行,有難一向停廢,而上年年事,未免凶荒,春操則停止,何如?上曰,今年則停止,可也。出擧條曰,司直鄭纘述上疏,各道束伍春秋操鍊,尙患專昧,其坐作進退。況値歉歲,則輒下停止之令,此可惜之甚也。今後則雖荒年,使各其守令,聚會官門,從容抄鍊,則似勝於兵使之一時行操。批答束伍事,亦甚切實,亦令備局依此申飭諸道爲敎矣,疏中論列,實有意見,軍兵之各其邑抄鍊,有勝於兵使之行操云者,尤爲切當。各道停操邑,竝以此知委,何如?上曰,依爲之。勤慢當爲廉察,以此一體嚴飭。出擧條曰,北伯狀啓一張,在外未及持來,使備堂一員持入,何如?上曰,依爲之。曰,臣伏見入侍下敎,則曰,節已入爲敎,臣於此敎,有所慨然矣。自上如欲開講,則雖今月,何妨,而必以節入,爲敎乎?上曰,予之苦心已定月三講者,一則爲先志,一則爲國事,予年,豈三講之時乎?相德持狀啓一張入來,曰,此,咸鏡監司李彛章狀啓也,以爲,臣營獨鎭軍兵大操,將欲春耕前設行矣,軍器修補操後犒賞,非三十同綿布,則萬無成樣之望,而本營各庫如洗,關西遼軍木·慈母山城留儲木·海西兵營句管木中,參酌區劃事,請令廟堂稟處矣。上曰,諸臣之意,何如?聖應曰,今若依例給之,則此後必爲前例矣。犒賞軍兵,雖是好事,國家儲蓄亦重矣。昌誼曰,道臣所請,想必精約,而兩道所儲亦係重需,參酌區劃,恐似得宜矣。鳳漢曰,道臣引故相臣閔鼎重·南九萬按本道時例,而論理狀請,國家之視北民,豈有古今之異乎?如欲聳動慰悅,則數十同木,誠無所惜。且故相臣以後,更無所請,如此別例,宜無引例之慮,而若或視爲應行,每每請得,則亦甚可悶,此路恐不可不防矣。象漢曰,後日引例之慮,果有之,而道臣狀請,誠有意見,似難防之矣。汲曰,所引前例已遠,到今改路,則似有後弊矣。翼謩曰,詰戎事重,宜若可許,本營事力,臣旣未悉,則有不敢指的仰對矣。泰齊曰,以他道所儲者移劃,恐涉重大矣。東度曰,前例久遠,則何可許乎?相福曰,頃見論報,備局請得遼軍木,而前領相防塞之矣。善行曰,事係詰戎,似宜顧助,而近來他道兵營軍需殘薄,每以此等事,仰稟於朝廷矣。今若許之,則他兵營必將繼請,開路,恐如何矣?弘淳曰,其所援例,旣是久遠,則中間雖或行操,而不爲請得歟,抑初不行操,故無所事於請得而然歟?是未可知矣。志修曰,今此合操擧措甚大,有若統營之合操,不得頻行,故相臣李宗城按道時,一番行之,其後不行,已十三年,可見其難行矣。其時則本營財力,猶可自辦其費,而今則殆落下數倍,若無所劃給,則必難行操,見其狀辭,則獨鎭輪操已畢云,合操若使之不行,則似可無劃給之事矣。相德曰,臣則未知本道事例,不敢臆對也。曰,然則勿施,何如?上曰,依爲之。出擧條上曰,筵體至重,而重臣單擧故相臣名字,推考,可也。出擧條聖應曰,今番陵幸,吹打旣除之,則動駕時三嚴,當以放砲,代行乎?上曰,依爲之。出榻敎又啓曰,武科初試已定於八月,而初試取人之例,或二三百,或五六百,或至於七八百人,今番則取幾人乎?上曰,取二百,可也。出擧條又啓曰,今番動駕時嚴時刻,尙未出矣。上曰,忘之矣。命承旨書傳敎曰,今番動駕,三嚴,以三更五點擧行。翼謩曰,事關祀典,竊有淺見,敢且仰達矣。嶽瀆之祀,有國所重,興王之地,視他尤別,我國北路,若周之豳岐,漢之豐沛,列祖舊基,土人尙指某水某丘,列祖陵寢,皆奉北路,而一水一麓,無不發源於白頭,玆山,實我朝炳靈發祥之地,尙未有崇報之禮,似是闕典也。臣久欲以此仰聞,而趑趄未敢矣,卽考本曹謄錄,漢拏山,卽海外一山也。先朝癸未因牧使狀請,許入祀典,今此白頭山之入於秩祀,實合典禮,祀典事重,請下詢大臣而處之。上曰,所奏甚好,大臣·諸臣之意,何如?曰,漏於祀典,未知何故,而事體旣重,下詢他大臣而處之,恐好矣。聖應曰,祀典事體重大,博詢而處之,似好矣。昌誼曰,禮判所奏,儘有意見,而祀典體重,博詢而審處之,恐好矣。鳳漢曰,宗伯所陳,似有意見,而事體重大,不敢以臆見仰對之矣。象漢曰,禮判所奏是矣,而有此議亦久矣,然祀典所載,不必以高山大川爲之者,似有所據,此等事,令弘文館博考典禮及古事後,廣詢處之,似好矣。汲曰,白頭山,卽我國諸山之祖宗也,不載祀典,實爲欠典。臣之被恩譴而往北路時,其前士子輩,亦多以此爲言,今者宗伯所奏,誠有意見,博詢處之,恐宜矣。泰齊曰,白頭山,實爲我國諸山之祖宗,禮判所奏,誠有意見,而凡名山秩祀之規,必就最高頂,建祠宇設位版,置守直然後,儀文始備,而白頭上峯距平地爲三四百里,道路荒絶,人迹罕到,當初漏於祀典者,或由於此耶?以臣淺見,不敢臆對,唯在博詢而處之。東度曰,嶽瀆鎭山,厥有秩祀之常,此山之漏於祀典,未知何以,而禮意所在,臣不敢臆對,博詢于在外大臣及山林知禮之人,似宜矣。相福曰,禮堂所奏,似有意見矣。善行曰,國之大事,在祀與戎矣。以臣淺見,何敢仰對?下詢諸臣而處之,似好矣。弘淳曰,臣於此事,未嘗留意,不敢率爾臆對矣。志修曰,雖云國初祀典,成於六鎭開拓之前,故此或見漏云,而祀典之定,六鎭之拓,皆在世宗朝,則未可以此爲斷矣,其所見漏,必有禮意,而臣不敢臆對矣。相德曰,漏於祀典,必有其意,而臣不敢臆對也。上曰,臺臣及儒臣皆奏之。㻐曰,祀典至重,博詢處之,似好矣。履之曰,宗伯所奏,儘有意見,博詢處之,恐好矣。瑴曰,國之大事,臣不敢率爾仰對矣。上曰,宗伯所奏,甚有意見,而關係祀典,特遣禮官,問于大臣以奏。出擧條東度曰,頃因江原監司金孝大狀請,大臣以寺奴婢各十五口劃給事,回啓許施,本道實貢奴婢,僅爲百餘口,而官奴婢則爲千餘口矣。奴婢貢亦關經費,則決不可減縮矣。以官奴婢,準此數推移劃給,似宜,下詢于覆奏大臣而處之,何如?上曰,大臣之意,何如?曰,備局則從節目施之矣,而戶判之所奏,旣如此,若以此推移,則似好矣,此則不必請下詢矣。上曰,依爲之。出擧條又啓曰,田稅正供,事體至重,而只緣各邑監色沙格,從中作奸,每當上納時,欠縮甚多,輒至於下送本邑,遂成許多未收,曾在戊寅筵稟定式。己巳以後,未收稅穀,守令勿以往未收施行,依當等未收例解由拘礙,而令道臣句檢上送事,行會矣,至今無上納之事,極爲寒心。各道拯劣米,頃已筵稟督納,而兩湖元田稅,己巳以後,各年未收,今又抄出,則殆過萬有千石,如是而經用,何以支繼乎?當該守令所當一倂論罪,而適當上納之時,今姑安徐,更爲各別嚴飭,使之稅船添載上納,而如是定奪之後,如或慢於擧行,則當該守令草記論罪,不能董飭,責在道臣,姑觀前頭,不可無警責之道。以此分付申飭,何如?上曰,依爲之。出擧條又啓曰,本曹經費,每當歲末,輒患大縮,而自上連加節損,故今至歲翻,僅幸支過矣,然纔經臘月大等,正·二月各司都下又將夥然,卽今形勢,實無新舊相繼之道,關西稅收米一萬石,木綿三百同,更爲移劃事,旣已就議於兩大臣矣。依此數取用,何如?上曰,大臣之意,何如?曰,從前請得,皆以二萬石,則卽今一萬石之請,似可許之,而木綿三百同則過矣,以二百同許之,似好矣。上曰,依爲之。木綿則許其半,可也。出擧條曰,今番動駕,儀註中以馬裝磨鍊,而早曉動駕,豈可以馬裝爲之乎?以駕轎爲之,何如?上無發落。曰,朝廷之風,宜尙篤厚,頃日洪述海上書中,有浮薄惡少之語,尹冕東上書中,有奸肚妖腸之語,專不擇發,不可無警。前弼善洪述海,司果尹冕東竝罷職,何如?上曰,依爲之。出擧條曰,備堂趙暾,不但久不進參於次對入侍,至於本司之坐,一切不爲來參,從重推考警責,何如?上曰,依爲之。出擧條又啓曰,元景淳催促上來事,前已陳達,而久無消息,日前始爲陳書,而卽今所帶實職,乃是詞訟重地。況當動駕之時,尙不上來,更加催促,何如?上曰,依爲之。出擧條又啓曰,曺命采,在鄕久不上來,使之催促上來,何如?上曰,依爲之。出擧條上命象漢進讀崔祥雲供辭,又命善行進讀金宅河之原情後,上曰,若用科場用奸之律,則過矣。訓將之意,如何?善行曰,果是用奸,則二字射,必封上二字矢,而封上三字矢者,誠可疑也。上曰,刑判之言,好矣。鳳漢曰,無論有情無情,莫重親臨試射,封矢違錯,是可勘律矣。上曰,臺臣·儒臣,各陳所懷。㻐曰,近來科場不嚴,而親臨尤爲至重,旣已現發,則不可不嚴治矣。履之曰,聖意則臣亦知之,而外方物議,則皆以爲用奸,似不可不嚴治之矣。上曰,決棍足矣,科場律則過矣。曰,聖意至此,今番則用包容之量,雖如是處分,而親臨之時,或有雜亂。蓋由於殿下愛恤軍兵太過,故軍士輩皆爲驕兵矣,將焉用驕兵乎?上曰,所奏是矣。仍命承旨書傳敎曰,駕前二人,旣已分揀,當初處分,不過飭勵,前御營大將鄭汝稷敍用,復授前任,牌招傳授命召。出傳敎相福曰,新除授蔚山府使尹心宰親年八十餘歲,法不當赴遠邑,而呈狀本曹,依例遞差,何如?上曰,依爲之。出擧條又啓曰,頃因大臣陳達,侍從罷散人敍用時,李永暉未免遺漏,臣有不察之失,惶恐待罪。李永暉敍用傳旨中,添書付標改啓下,何如?上曰,勿待罪,依爲之。出擧條又啓曰,臣方待罪尙方提擧,故敢達矣。王世孫入學,冠禮不遠,尙方,多有擧行之事,本院僉正尹心宰,纔除外邑,以親老旣已遞差,還仍前職,何如?上曰,依爲之。出擧條曰,聞右相陳箚云矣。上曰,然乎?入之。覽畢,命書批答。見上上曰,今覽箚辭,留都亦難矣。曰,聞有腹脹之病矣。上曰,自前有非大臣而留都之例乎?曰,考見前例則無之矣。上命書傳敎曰,左相留都。出榻敎上曰,戶判宜知之矣。昨日朴聖源入侍已下敎,而或有夜間召見之事,則明燭,自內擧行事,下敎矣。志修曰,臣於今日,入參講學,則世孫下言曰,昨夜欲召見,而昨日則旣再次召見,故今日欲召見云矣。上曰,聞而欲行之,貴矣。進伏曰,今番諸陵,只行展謁,勿爲奉審,何如?上曰,昔年康·泰陵動駕時,承旨請勿奉審,其時下敎曰,承旨往祖先之墓,只望見而歸乎,爲敎矣。旣詣陵所,何不爲奉審乎?瑴曰,頃者尹冕東自辨之書,語多慌亂,令人可駭,其所謂同榜進士榜目傳刻拔去父名之一字,而臆料書之云者,尤涉無謂。他人父名,他人寧有不準原榜,不言其子,而勒改之理乎?揆以常例,萬不近似,當初魏興祖之反噬,誠極無狀,而冕東爲父訟冤,巧飾爲說,書本一播,人皆嗤笑。如此之人,不可置之於衣冠之列,臣謂尹冕東削去仕版,宜矣。上曰,下語不擇,大臣旣請依允,以此勘律,似近太甚。況於此世浮囂嗤笑,亦何準信?不允。出擧條諸臣以次退出。
上在慶熙宮。常參·經筵以代理停。
宣祖昭敬大王忌辰。
大殿·中宮殿,王世子遣宮官問安。答曰,知道。王世孫遣講官問安。答曰,知道。
沈鏽啓曰,右承旨韓光肇今日不爲仕進,卽爲牌招,何如?傳曰,允。
以右承旨韓光肇牌不進罷職傳旨,傳于金時默曰,只推,待明朝牌招。
成天柱,以兵曹言啓曰,今此幸行時,侍衛·禁軍不可不點擇矣。各番禁軍中□受馬及病蹇不能致遠之類,依舊例今初二日推移替直,監軍巡將,亦以初三日受點人員,初四日至仍察,何如?傳曰,允。
成天柱,以兵曹言啓曰,在前陵幸時,吹打停止,則晝停所初二三吹,以信砲代行矣。今亦依此擧行乎?敢稟。答曰,知道。
又以兵曹言啓曰,自前陵幸時,交龍旗馬,豫爲調習矣,今亦依前例,旗與竹,出郊外試習之意,敢啓。答曰,知道。
藥房口傳啓曰,今日臣等,率諸醫入診于東宮,則脈度微數,感候少有減勢,而齒痛有加,齒齦浮高。諸醫以爲,蔘蘇飮停止,當歸連翹飮進服,爲宜云,此藥五貼劑入之意,敢啓。傳曰,知道。
王世子在昌德宮。常參停。
李宜哲達曰,明日常參,取稟。令曰,停。
又達曰,大司憲尹鳳九,執義洪啓能,持平李迪輔·金亮行在外,掌令沈瑴呈辭,姜潤在外,今日以監察茶時之意,敢達。令曰,知道。
又達曰,卽者兼司書金鍾正,因副修撰李聖圭上書,謂有難安情勢,陳書徑出,原書以國忌正日,纔已退却矣。所當直捧禁推徽旨,而此與無端徑出,有異,推考警責,何如?令曰,依。
沈鏽達曰,藥房都提調李,提調李昌壽,副提調沈鏽依下令來待矣。令曰,入對。
掌令沈瑴達曰,臣昨於登對時,以尹冕東削版事,有所陳達,而未蒙允從,至以勘律,似近太甚,爲敎,臣於此不勝悚蹙之至。臣之所論,只據冕東自辨之書,蓋其書辭,極涉詤亂,改其父名一款,歸之於同榜進士者,萬萬可駭。世間安有他人不問其子,不考原榜,而勒改他人之父名者乎?其所謂任自臆料而致誤云者,可謂欲掩而卒不可掩者也,謂以爲父訟冤,專事巧飾,見其書者,莫不唾罵而嗤笑。臣之請以削版者,實取公論,而咫尺前席,恐涉煩猥,不敢一一備達,致勤下敎,此莫非臣平日言議未能見孚於君父之致,何敢一刻仍冒於臺次乎?昨緣日昏,今始來避,所失尤大。請令遞斥臣職。答曰,勿辭。
李宜哲達曰,掌令沈瑴,再達煩瀆,退待物論矣。令曰,知道。
辛巳二月初一日巳時,王世子坐德成閤。藥房入對時,都提調李,提調李昌壽,副提調沈鏽,加出假注書鄭錫台,記事官朴師海·朴祥馨,醫官方泰輿·金履貞·鄭允協·慶絢·玄處明以次進伏訖。李曰,日氣稍解,伏未知睿候調攝,若何?令曰,昨夜及再昨夜,數次取汗,感氣稍有減漸,而但齒痛,比前有加矣。昌壽曰,齒齦,不無浮疼乎?令曰,浮高矣。曰,寢睡·水刺之節,何如?令曰,一樣矣。曰,睿候欠和,一向彌留,臣等伏慮萬萬,自此藥房連日直宿,何如?令曰,何必直宿也?曰,醫官,斯速入診。三醫診訖,同辭以對曰,左右三輔脈度微數,齒齦亦浮,睿候素多風熱,當此換節之時,齒痛發作,不是異事矣。曰,議藥,何如?令曰,依。諸醫以爲,蔘蘇飮停止,當歸連翹飮進服,爲宜矣。令曰,雖嗽口而齒痛有加,未知此藥,於齒痛亦好否。諸醫皆云,風熱治療,最好矣。令曰,一日幾次嗽口乎?對曰,一日一二次,可也。曰,雖累次,亦無妨矣。此下二行刀割
上在慶熙宮。常參·經筵以代理停。
中宮殿,藥房口傳問安。答曰,知道。
都提調李,副提調沈鏽啓曰,伏未審日間,聖體調攝,若何,寢睡·水刺之節,亦何如?前日批旨,旣承後日次入侍宜矣之敎矣,臣等卽與諸御醫入侍,詳察聖候,議定湯劑,繼進當否,爲宜。臣等不勝區區伏慮,敢達問安,竝此仰稟。答曰,知道。氣則一樣,湯劑五貼劑入入侍,宜矣。
傳于李心源曰,兵判·禮判·內局入診,同爲入侍。
傳于成天柱曰,藥房入診,待下敎詣閤。
傳于金時默曰,藥房提調·兵禮判詣閤。
李心源,以弘文館言啓曰,副修撰李聖圭自鄕上來,卽爲牌招察任,何如?傳曰,允。
以寶劍望筒,傳于李心源曰,之次爲之。
李心源,以兵曹言啓曰,去正月朔各廳堂下武臣等試射,連因有故,今已逾月,不得爲之之意,敢啓。答曰,知道。
李心源,以兵曹言啓曰,今此陵幸時,右邊捕盜大將吳以訓鍊都監中軍,領軍隨駕矣。依前例限回鑾間,左邊捕盜大將具善復姑爲兼察,何如?傳曰,允。
又以啓曰,今此陵幸時,右邊捕盜大將吳以都監中軍,領軍隨駕,依前例限回鑾間,左邊捕盜大將具善復姑爲兼察事,兵曹草記,允下矣。左邊捕盜大將具善復,待開門牌招,以爲聽傳敎之地,何如?傳曰,允。
成天柱啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
李心源,以訓鍊都監言啓曰,今此崇陵幸行時,延和門·南營入直禁衛軍兵,北二營入直御營軍兵及昌德宮西營入直禁衛軍兵,東營入直御營軍兵,依前例令訓局餘軍,前期一日替代,還宮後還入直事,自兵曹節目,啓下矣。延和門軍一百名哨官李運弘,南營軍四十名哨官曺夏興,北二營軍五十名哨軍李光紹,西營軍三十名哨官宋錫孫,東營軍三十名哨官鄭運涵,率領與禁·御兩營軍兵,替代入直,而還宮後,還爲替直之意,敢啓。答曰,知道。
又以禁衛營言啓曰,今二月初四日崇陵擧動時,延和門入直軍一百名,南營入直軍四十名,昌德宮西營入直軍三十名,以訓鍊都監砲手,前期替把事,自兵曹節目,啓下矣。初三日與訓鍊都監砲手,依例替把,而還宮後,以本營軍兵,還入直之意,敢啓。答曰,知道。
又以禁衛營言啓曰,今此崇陵擧動時,本營騎士及五哨軍兵隨駕矣。本營則千摠閔範洙,把摠趙德鎭,哨官洪喜舟,敎鍊官金鐵柱,騎士二十五人,別破陣二名,工匠牙兵五名,露梁牙兵四十名,率領入直,火藥庫則哨官吳熙績,別破陣十五名,率領入直,南別營則哨官許淳,別騎衛二人,工匠牙兵十名,率入直,城外屛門把守,則別騎衛二十三人,別破陣四名,工匠牙兵十五名,哨軍三十六名,亦爲分排定送之意,敢啓。答曰,知道。
又以御營廳言啓曰,今此陵幸時,北二營·東營入直步軍以訓局餘軍,前期一日替代事,自兵曹節目,啓下矣。今初三日與訓局餘軍替代,而還宮後,還爲替直之意,敢啓。答曰,知道。
王世子在昌德宮。常參停。
李宜哲達曰,明日動駕齋戒,再明日正日,此兩日常參,頉稟。令曰,知道。
又達曰,大司憲尹鳳九,執義洪啓能,掌令姜潤在外,沈瑴引避退待,持平李迪輔在外,金亮行在外,今日以監察茶時之意,敢達。令曰,知道。
又達曰,掌令沈瑴,引避退待,已至經宿,尙未處置,兩司除在外未署經外,大司諫任㻐,卽爲牌招,以爲處置之地,何如?令曰,依。
又達曰,京外守令薦擧單子一百三十九張,邊將薦擧單子五十四張,依例捧入,而其中應薦不薦人,令該堂察推,何如?令曰,依。
又以侍講院言達曰,本院兼司書金鍾正,姑陞入直矣。謂有情勢,陳書徑出,上番將未免闕直,事甚未安。文學金普淳,新除授兼弼善李敬玉竝卽牌招推移入直,新除授輔德柳觀鉉,時在慶尙道安東地,書筵入番事緊,斯速乘馹上來事,下諭,何如?令曰,依。
以兼弼善李敬玉,文學金普淳牌不進罷職令旨,令于李宜哲曰,竝推考徽旨捧入。
又以侍講院言達曰,本院新除授弼善李憲默,自鄕纔已入來云,卽爲牌招察任,何如?令曰,依。
又以義禁府言達曰,卽接月令醫員申德沈手本,則時囚罪人李吉輔素患風痰之症,今方彌重,飮啖全廢,不省人事云。自前罪人病勢如此,則有保放救療之規,敢此仰稟。令曰,知道。
右承旨韓光肇書曰,伏以臣之無似,觸事昏憒,才短俯仰,分宜散閒,而只緣感激恩造,有除輒膺,自效奔走之忱,已非量入之義,卽伏見擧條下者,試官元仁孫,所以聲罪臣者,比匪尋常,至以科場不嚴越俎參涉等語,忽地加之,臣惝怳悚懍,莫曉其故。方其兩試券之難分主客也,臣之所奏,不過使試官,明白鑑別而已,立落之際,初無一言之出口,而今其言如此,果如其言,則論其罪,豈可以問備薄勘而止也耶?雖然,臣若有復圭之操,而守緘金之戒,則斯言也,奚爲而至哉?罔非自取,不必索言,揆以廉義,決不可因冒之狀,較然明甚,昨違嚴召,未蒙例勘,天牌又降,末由祗承,玆陳事實短章,呼籲於貳極之下。伏乞离明,察臣難冒之義,亟許鐫遞臣職名,以安私分,不勝幸甚。答曰,覽書具悉。其何撕捱?爾其勿辭,從速察職。
二月初二日午時,上御景賢堂。藥房入診,兵判·禮判同爲入侍時,都提調李,提調李昌壽,副提調沈鏽,行兵曹判書金聖應,禮曹判書韓翼謩,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協以次進伏訖。上命入崇陵親祭祭文,使承旨讀奏訖,添入四句。進伏曰,伏未審日間,聖體,若何?上曰,一樣矣。曰,寢睡·水刺之節,亦何如?上曰,或勝或減,雖一日之內,亦多變時矣。此下九行刀割直矣,予意,何如?陳之也。鏽曰,都提調之言,是矣,聖敎雖如此,在群下之道,有難奉承矣。上曰,棖也,慾,焉得剛?承旨今日之言,非矣。昌壽曰,聖候康安,臣民欣忭,而殿下寶算已高,藥餌之節,豈可少弛乎?曰,長閉內局之門,豈非朝鮮之幸,而雖以醫官之言觀之,殿下之胃脈方虛矣,如此之時,藥餌之節,決不當停止矣。上曰,何用藥爲?當問於上番翰林矣。汝祖年深,亦用藥餌乎?在簡曰,用之矣。上命書毓祥宮親祭傳敎時至前領相語,上曰,前領相,方在沙斤乎?曰,方在果川矣。上曰,雖有小失,是處則當謂之是矣。於諸臣,尙猶此,況大僚乎?仍命添書兩相所奏其心可見之句,上曰,向者予之減饍時,以苦心有所下敎,而默默逡巡,故予以此慨然,而有免相之擧矣。上曰,毓祥宮展拜,三月當稟。噫,親之忌日,人子終身之慟也。況日益衰耗,其能復爲?三月初八日,詣毓祥宮,其夜行祭,當翌日回駕。噫,莫曰,享祀之稠疊。人之爲人,不過事君事親,雖不能盡孝於昔年,亦豈無追補於暮年?因此而有示意者,頃年前領相以予衰耗,太廟大享,請其皆攝。昨日左相,六陵奉審,皆請攝行,而前領相,則謁陵伸情禮而雖舒暢,大享則決難强行云爾。左相則京禮雖行,謁陵固難云,其日日暮,莫對餘懷,只答必行云矣,靜夜思之,因此不寐。噫,兩相所奏,其心可見。若從兩相之請,於廟於陵,將無伸禮之日。噫,非徒日益衰耗,爲國事焦于心,朝臣引接之外,皆貼身於席,而其於伸禮之日,判若二人,步不能澁,氣亦能行,追慕雖切,心則舒暢,是誰之賜?陟降攸賜,其雖艱辛行禮,必也行矣。猶能爲之,不爲親行,其曰孝乎?其又中夜長吁者,及今不爲,更待何日,而吁嗟,諸臣不諒予心,亦不思後。噫,苦心命代理,而三講三對,猶欲自强,若欲自强,不先於君,不先於親,而可謂忠歟,可謂孝歟?呼寫于此,望蒼嗚咽,吁嗟,群工,諒予此心。出傳敎上曰,噫,予於二十歲癸巳秋,本陵忌辰祭攝行時,於此闕,臨賢政殿,承敎而行,豈意今六十聖祖誕彌之日?親祭于本陵,雖欲復承其敎,焉可得也?追惟昔年,此心彌切。況親祭本陵,其各直行,豈爲人子之道乎?明夜三嚴,進定於三更一點,行時,先詣昌德,由端暉門入拜眞殿,奏而後行,若此之際,自至三更五點,詣昌德時,先後廂,道上留住,只駕前駕後隨入,待諸司豫備擧行。出傳敎以北伯狀啓還穀蕩減事,仰達曰,分數分給,亦有弊矣。上曰,前領相,於恭默閤入侍,有所陳達,李瀰策文時,洪鳳漢提奏而致此矣。提調之意,何如?昌壽曰,臣則職在保護之任而已,不敢與議也。上曰,過矣。曰,下問之下,如是之極非矣,使之詳陳所見,宜矣。昌壽默默,上曰,姑置之。邊鄙若有事,則雖李昌壽,安敢晏然而坐耶?後日登對時更稟,可也。曰,向日祭官李吉輔實病云,宜有分揀之道矣。聖應曰,正郞洪相直亦在囚,而陵幸在近,可悶矣。上曰,李吉輔,今聞大臣所奏,不無參酌之道,放送,正郞洪相直禁推之命,不過申飭,而尙未了當云,一體分揀放送。出傳敎翼謩曰,今番陵幸時,王世子迎送之節,何以爲之乎?上曰,方在靜攝中,置之,詣昌德宮時,東宮祗迎祗送,置之。出榻敎上曰,更思之,文武科初試不無班駁,而且今番卽初規,其宜節約,文武科初試,各新三百人事,分付。出傳敎上曰,敦義門,再明日勿開,三明日後開事,分付。出傳敎上曰,飭已行,前承旨李翼元敍用。出傳敎曰,毓祥宮祭祀,旣命親行,連日勞攘聖躬,極爲可悶。皇壇則使臣等虔誠攝行,則亦非有害於禮節。且多前例,伏願更加聖思。上曰,予氣足可以行之矣。鏽曰,卽聞吏曹書吏之言,則本曹年久望筒中,有孝廟御諱云,故臣使之奉安于大廳矣,敢達。上曰,然乎?使吏曹入直郞廳,奉安入侍。出榻敎賤臣承命出來,與吏曹正郞李世孝,偕爲奉入,上起居而奉覽曰,貴矣,已分付戶曹郞廳,使之卽爲作函奉安,可也。鏽曰,臣於祭官事,常有所懷,故敢達。享官差定之後,孰無駿奔之心,而或有實病之衆所共知者,或有所遭而難着帽入闕者,此則容有可恕,而近來差祭,率多不均,有勢者輒皆圖免,每以疲殘者,臨急塡差,此誠寒心矣。近因申飭之敎,與前頗勝,而大抵祭官規避,已成痼弊,若有跡涉規避者,則禁推之外,雖加等嚴處,此猶可也,而每下嚴敎,使之罰役還差矣。享官事體,何等嚴重,而以罰役差送者,豈不未安乎?此後則勿以罰役差送,爲敎,伏望矣。上曰,所奏是矣,予當體念焉。鏽曰,臣考見續大典考課條,有京外回啓公事過限,則政院察推之文矣。各司多有經年未覆奏者,而前此一未見察推之事,其不職之罪,臣亦難免,而察推之不得行,蓋緣本院,初不留意,故某狀之何日啓下於某司與否,未能檢察之致,而恬嬉成習,因循度日,臣誠慨然。雖以上言言之,勿論許施與否,以其不卽覆達之故,遠外之民,往來等待,而該吏,則輒以情債之厚薄,欲爲操縱,此亦寒心。自今以後,公事之可以覆奏者,自本院一一錄置,各別申飭,若過三日之限,則啓辭推考,使之卽爲擧行,何如?上曰,所奏誠是,依爲之。各司未回啓,勿論啓目申目,回駕後,諸堂持而入侍。出擧條諸臣以次退出。
上在慶熙宮。常參·經筵以代理停。
韓光肇,以都摠府言啓曰,今日入直內三廳,武兼·禁軍及軍兵等,當爲中日習射,而陵幸齋戒相値,不得爲之之意,敢啓。答曰,知道。
傳于沈鏽曰,今番執事儒臣與承旨,一體入直,而不爲入直諸儒臣,推考,承旨亦不能申飭,當該承旨一體推考,省記,卽爲書入。
傳于韓光肇曰,今異一闕,今明軍號入之,明日省記,懿陵晝停所入之。
傳于成天柱曰,內局,今番上來守令·醫官三人隨駕。
韓光肇,以扈衛廳別將,以留都大臣大議政意啓曰,臣承命留都,依兵曹啓下事目,今日申時量,結陣於興化門南墻隅,歷開陽門至敦義門,而亦依昨日稟定,又自備邊司西邊歷興元門,至武德門排列扈衛之意,敢啓。答曰,知道。
王世子在昌德宮。常參停。
李宜哲達曰,大司憲尹鳳九,執義洪啓能,掌令姜潤在外,沈瑴引避退待,持平李迪輔·金亮行在外,今日以監察茶時之意,敢達。令曰,知道。
以大司諫任㻐牌不進罷職令旨,令于李宜哲曰,推考徽旨捧入。
上在慶熙宮。常參·經筵以代理停。
夜五更,坤方有氣,如火光,自卯時至申時,日暈。
大駕晝停所入幕次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
大駕入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道矣。
親祭罷後,政院·玉堂·藥房口傳問安。答曰,知道。
各陵奉審後入齋室,政院·玉堂·藥房口傳問安。答曰,知道。
懿陵入小次後,政院·玉堂·藥房口傳問安。答曰,知道。
奉審後,政院·玉堂·藥房口傳問安。答曰,知道。
大駕還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。
傳于韓光肇曰,當該中官,時刻淹滯,記過。
傳于韓光肇曰,今下弦弓二張,左右通禮處賜給。
傳于韓光肇曰,諸司豫備。
傳于沈鏽曰,畿伯各務差員入侍。
傳于金時默曰,虎皮一領待令。
傳于韓光肇曰,時刻單子置之,初嚴,待下敎爲之。
傳于韓光肇曰,諸司豫備。
王世子在昌德宮。常參停。
李宜哲達曰,大司憲尹鳳九,執義洪啓能,持平李迪輔·金亮行,掌令姜潤在外,沈瑴引避退待,今日以監察茶時之意,敢達。令曰,知道。
又達曰,掌令沈瑴引避退待,已至多日,尙未處置,事甚未安。除在外未署經外,大司諫任㻐卽爲牌招,以爲處置之地,何如?令曰,依。
辛巳二月初四日寅時,上幸崇陵動駕入侍時,行都承旨沈鏽,左承旨金時默,右承旨韓光肇,右副承旨成天柱,記事官徐有元·金履禧·李在簡·姜趾煥以次陪從。上具戎服,乘輿出廣達門,乘馬時,上曰,崇禮門,分付留都,卽爲還閉。出駕前下敎藥房提調李昌壽進前曰,侵曉動駕,聖體,若何?上曰,不關係矣。〈昌壽曰〉,水刺之節,亦何如?上曰,一樣矣。上曰,喧譁太甚,後廂大將,記過後復若此,則雖上司·下人,竝決棍。出駕前下敎上詣昌德宮眞殿,少頃還出乘轎時,沈鏽曰,下番翰林姜趾煥,身病猝重,何以爲之?上曰,落後,兼春秋隨駕。出駕前下敎上曰,若更喧譁,則禁喧郞,當記過,以此分付。出駕前下敎上至宗廟前,下馬俯伏。少頃仍詣晝停所時,上曰,八月謁陵時,雖不植炬,陵所行祭時,必夜炬子,以儲置米會減事,豫爲分付。出駕前下敎上詣崇陵紅箭門內,行展拜禮。奉審陵上時,上曰,陵官,誰也?時默曰,趙武範·崔益男也。上曰,崔益男,是故奉朝賀之族乎?時默曰,非其族矣。上奉審碑閣及丁字閣後,仍行酌獻禮畢,上親製香室廳記及吏曹望單子後跋,命鏽讀之。天柱曰,丁未行幸此陵時,聖后私親,無隨來者矣,今番則兵判父子隨來矣。上曰,然矣。彼承旨今番隨駕,貴矣。仍命書傳敎曰,今日親祭崇陵,追慕一倍。噫,隨來四承宣中,在承旨金時默,卽淸風府院君奉祀孫也,其豈偶然?咫尺象設,愴慕冞切。特加一資,淸風府院君家,遣承旨致祭,祭文當製下矣。上曰,癸巳年,予來此入齋室矣,豈意今年,又入此室乎?還可貴也,此後獻官,依前入處事,分付,可也。上仍詣徽陵,奉審陵上及碑閣時,上曰,此碑成後,今再次見之矣。陵官,誰也?時默曰,李邦榮·李思彬也。上曰,李邦榮,是兄弟登科者乎?時默曰,然矣。上次詣建元陵奉審後,上曰,此陵石物,異於他陵矣。仍奉審碑閣及丁字閣時,上曰,陵官入侍。金宗郁·尹㫛進前,上問姓名後,次詣穆陵奉審陵上時,上曰,陵官,誰也?時默曰,安鼎大·李宜祿也。仍詣碑閣及丁字閣奉審後,次詣顯陵奉審時,上曰,陵官,誰也?李思國·趙台鉉,進前,上問姓名後,仍詣碑閣奉審,次詣惠陵,陵上奉審時,上曰,陵官,何不上來?時默曰,方入侍矣。鄭煥猷·鄭益儉進前,上問姓名,上奉審禮畢後,還詣幕次時,下敎曰,東班希疎,押班監察,事過後令該府處之。出駕前下敎上仍詣懿陵奉審時,陵官李復永入侍,上問姓名後,次詣碑閣奉審後,仍詣丁字閣。上於殿門前俯伏,少頃還御幕次,承·史入侍時,上曰,京畿監使及各務差員,明日晝講,同爲入侍。出榻敎上曰,明日晝講爲之,時刻,依前午正三刻爲之,編次人同爲入侍。出榻敎還宮時,上曰,禮房承旨,馳往康·泰陵,奉審以來。出駕前下敎上曰,自喸古介至梁山橋,捧上言事,分付。出駕前下敎上曰,禁將及兵曹郞廳記過事,置之。出駕前下敎上至廣達門下馬乘輿時,上曰,訓將使之入侍。訓鍊大將具善行入侍,上曰,隨駕軍兵乾犒饋,卽爲擧行。出駕前下敎藥房都提調李,提調李昌壽進前曰,勞動之餘,聖體,若何?上曰,少伸情禮,此心一倍,而氣則一樣矣。上還入大內後,諸臣退出。
上在慶熙宮。常參以代理停,只晝講。
翌日,大殿·中宮殿,政院·玉堂口傳問安。答曰,知道。中宮殿,藥房口傳問安。答曰,知道。大殿,朝廷二品以上·六曹堂上口傳問安。答曰,知道。
成天柱啓曰,副校理李碩載,修撰李商芝以紅箭門外班不參人罷職事,自筵中直爲出去矣,追後書出傳敎中,只二品以上罷職,則錯認出去,殊涉未安。推考警責,仍卽牌招入直,何如?傳曰,允。
藥房都提調李,副提調沈鏽啓曰,伏未審夜間,聖體調攝,若何?昨日動駕,展省七陵,侵夜還宮,勞動旣多,不瑕有損乎?寢睡·水刺之節,亦何如?今日,雖非日次,臣等與諸御醫入侍,詳察聖候,爲宜。臣等不勝區區伏慮,敢來問安,竝此仰稟。答曰,知道。雖伸情禮,追慕一倍,氣則一樣,下敎日入侍,宜矣。
傳于沈鏽曰,中旬次對,今日晝講,同爲入侍。
傳于成天柱曰,上言不多,斯速抄入。
以副修撰李聖圭牌不進罷職傳旨,傳于成天柱曰,只推。
以徐命膺爲左承旨。
傳于成天柱曰,編次人及諸堂,使之再明日入來。
成天柱,以戶曹言啓曰,依傳敎徽寧殿·孝章廟·懿昭廟祭物藥果以中桂床磨鍊別單書入,而就己卯加定貢價中,不足黃蜜等三種,參酌換作後,餘米減下,其餘粘米等八種及孝章廟·懿昭廟加進排小麥等三種,竝以太常元貢有裕者,直爲封進,而昨冬徽寧殿祭物中,芝草等換作五種,則今已改磨鍊之後,無所可論。前單勿施之意,分付惠廳及奉常寺,何如?傳曰,允。
又以兵曹言啓曰,今番崇陵幸行時,隨駕禁軍及標下軍兵,各差備等犒饋,依定奪以乾物,今日分給之意,敢啓。
又以訓鍊都監言啓曰,今番隨駕將校軍兵及武藝別監·別破陣等犒饋,依傳敎以乾物磨鍊分給之意,敢啓。傳曰,知道。
又以禁衛營言啓曰,本營隨駕將校軍兵等處,因傳敎乾犒〈饋〉依例磨諫分給之意,敢啓。傳曰,知道。
王世子在昌德宮。常參停。
李宜哲達曰,明日國忌齋戒,再明日正日,此兩日常參,頉稟。令曰,知道。
又達曰,大司憲尹鳳九,執義洪啓能,掌令姜潤在外,沈瑴引避退待,持平李迪輔·金亮行在外,今日以監察茶時之意,敢達。令曰,知道。
又達曰,今日,賓廳日次,而睿候方在調攝中,頉稟。令曰,知道。
又達曰,檢閱李在簡,下番翰林姜趾煥身病落後,謂以自損古風,陳書徑出,原書纔已退却矣。所當直捧禁推徽旨,而此與無端徑出,有異,推考警責,仍卽牌招,檢閱姜趾煥,一體牌招,何如?令曰,依。
平安監司鄭翬良狀達,寧邊等郡居良人金老郞等渰死·燒死事,令于李宜哲曰,渰死·燒死人等,令本道,恤典擧行。
辛巳二月初五日午時,上御景賢堂。晝講入侍,畿伯各務差員,同爲入侍時,特進官李之億,同知事元仁孫,參贊官韓光肇,侍讀官李碩載,檢討官李商芝,記事官金履禧·朴沁·金德元,武臣柳世復,京畿監司蔡濟恭,楊州牧使李思觀,水原府使尹東昇,長湍府使沈仁希,朔寧郡守朴師伯,安城郡守李聖模,龍仁縣令兪漢葛,平丘察訪許溫以次進伏訖。上曰,彼武臣,誰也?韓光肇曰,柳世復也。上讀前受音中庸十三章畢,李碩載讀十四章訖,起伏曰,上章則分人己言,此章則主一身言,而末節四條,只是出於誠之一字,而中庸一篇之意,只是誠字,殿下所宜體念也。上曰,然矣。反求諸其身一句,尤當猛省處也,小民祈寒暑雨艱難之狀,反求於吾身,可也。仁孫曰,聖敎中祈寒暑雨,雖非此章之文義,而推吾之寒暑,知民之寒暑,則忠恕之道也。上曰,所奏好矣。商芝曰,上番旣已陳之,不必更達,而射而不中,反求其身者,自修之謂也。此章之旨,亦不出於誠正之道矣,伏願體念焉。上曰,所奏是矣。守令方入侍,故言忠恕之道矣,爲守令者,若能忠恕愛民,則小民,庶可支保矣。仁孫曰,君子居易以俟命,小人行險以徼幸者,所當詳察矣。朝廷之上,用人之道,至公無私,則人皆俟命,而無徼幸之心矣。上曰,所奏是矣。上命蔡濟恭進前,下敎曰,賑政,爲之乎?濟恭曰,抄尤甚邑設賑,而其中安城·驪州·南陽·利川四邑,方設賑矣。上曰,賑政,異於糶糴,何以爲之耶?濟恭曰,以乞糧白給矣。上曰,趙濟泰,能善爲賑政乎?仁孫曰,善治云矣。濟恭曰,其於賑政,驪州則無憂矣。上曰,今番動駕植炬一節,忘未下敎,至中路以儲置米會減之意,分付矣。濟恭曰,重臣洪鳳漢,定爲規式,儲置米會減之時,則依定式磨鍊減給,欲使無濫觴之弊矣。上曰,今番植炬,則何以爲之?守令以次進奏。思觀曰,民之所當爲者,則使民爲之矣。東昇曰,臣府則別無役民之事矣。濟恭曰,此是謙讓之語也,水原多有分定者,而百姓,則不知有役事矣。聖模曰,臣邑亦無大段分定事矣。濟恭曰,此亦謙辭也。上曰,然矣。朴師伯曰,臣邑則距京絶遠,故前官時,已爲備定需用之資,不復役民矣。上笑曰,此言甚好,不有己功,歸於前官,有識矣。濟恭曰,東藉田,本是沙田,故年年被水災,故相臣李宗城,請代土,蒙允矣,其後戶判,請勿給代土,又蒙允矣,前監司鄭弘淳,躬往見之,則決難以人力防水,故又請代土矣。今年非但災年,以若干民力,似難防之,而藉田,事體甚重,故敢達矣。上曰,次對時,當問于大臣及諸堂而處之矣。上問東昇曰,本府,朔操爲之乎?東昇曰,不爲矣。命書傳敎曰,朔操下敎之後,今聞水原府使尹東昇所奏,一不爲之云,此豈飭礪之道乎?其涉寒心。從重推考,凡事,先飭其本,此後,摠戎廳合操時。噫,此府,昔年有外都監之敎,軍械若有坐作疎虞之事,則狀請軍法從事之意,申飭,或不遵此敎,當該摠帥,當重繩,以此一體嚴飭。上問仁希曰,朔操,爲之乎?仁希曰,臣到任不久,故未及爲之矣。命書傳敎曰,長湍以稍實之邑,府使沈仁希,況以武臣,春等朔操不爲云,其涉寒心。事當下義禁府處之,而水原以獨鎭,專不爲,而尤甚邑,當賑政,故從重推考,一依水原例,申飭摠戎廳。上問聖模曰,汝以何政,治郡乎?聖模曰,別無可奏之事,而臣旣知聖上恤民之德意,故盡心竭力爲之矣。上曰,予以安城一郡付汝矣。上又問朴師伯曰,汝再任朔寧,軍政及人心,比前,如何?師伯曰,人心則與前無異,而閭落,則比前蕭條矣。上曰,予以朔寧之民,付爾,勉力爲之,可也。上又問兪漢葛曰,爾之爲政規模,如何?漢葛曰,本無材能,有何規模之可達乎?但竭力爲之矣。上曰,爾之兪哥多在朝廷,爾報國之道,只在百里之任矣,勉力爲之,可也。上曰,新除授承旨,牌招入直。出榻敎上曰,東藉田官員入侍。出榻敎上曰,注書出去,大臣·備局堂上,使之入侍。臣履禧承命趨出,諸臣以次退出。
辛巳二月初五日申時,上御景賢堂。大臣·備局堂上·畿伯引見入侍時,左議政李,行兵曹判書金聖應,左參贊洪鳳漢,判義禁洪象漢,行副司直尹汲,禮曹判書韓翼謩,戶曹判書尹東度,刑曹判書具善行,行司直鄭汝稷,吏曹參判鄭弘淳,漢城右尹朴相德,京畿監司蔡濟恭,右承旨韓光肇,記事官金履禧·朴沁·金德元以次進伏訖。曰,勞攘之餘,聖體,若何?上曰,少伸情禮,此心一倍矣。曰,寢睡,若何?上曰,頗困,此則勞動所致也。曰,湯劑,進御乎?上曰,姑不進御矣。曰,昨日各陵展拜升降之餘,脚部諸症,若何?上曰,予少時身弱多病,而冬則尤甚矣,四十以後則稍强,而其於動駕時,卽日回還,則脚部不便,寢睡亦不穩矣,近來則年雖衰,而或當勞動,不以爲疲也。今番陵行,雖曰一日,實則三晝夜也。諸臣及中官輩不勝其憊,至於互相替代私自憩息之謀,而予則七陵展謁凡六十餘拜,不息膝而能成拜,此則雖少年亦難矣,非欲誇予之氣力也,心甚怪之之言也。還宮後穩寢,二更睡罷起坐,精神新新,此近來初見也。曰,馬裝及行步,玉體如常,此誠元氣有餘之致也,臣外聞都承旨及醫官之言,竊不勝欽仰欣忭之至矣。上曰,此非元氣也,乃人之持身,馴習之致也,予自少持身不取便,此下三十三行刀割曰,此,咸鏡監司李彛章狀啓也。以爲,端川府有北兵營納條鐵軍一百五十名,而甲子年,因審理使別單,本府炭草軍,移定於定平以南之際,條鐵軍混爲移送,而昨秋開市,定例炭草軍,移劃南差需庫時,未及分析,定例已頒,今欲使端川充定,則旣移還送,亦甚重難。今此利·北兩邑所在條鐵軍,一依炭草軍例,每名布一疋,代以一兩爲定,則一百五十名,雖不充定,北閫條鐵,亦無減數,而其所不足,只是三名,使端川充定,似合便利,請令廟堂稟處矣。北道軍額事,臣未詳知,而以狀中論列,見之,則必如是然後,條鐵軍一百五十名之混入移送者,可以順便處置,而南差需庫定例,亦可無變改之弊,道臣必有所詳量而然矣。狀請許施,何如?上曰,依爲之。出擧條曰,此,黃海監司金善行狀本也,以爲,內奴婢推刷後,漏現奴婢,丁丑·戊寅兩年條身貢,前監司在任時,狀請停退,而今因內司移牒一一徵捧矣。本道荐饑之餘,民力未蘇,雖其當年條,實難準捧,刷前身貢,尤何以竝徵乎?推刷前,丁丑·戊寅兩年條身貢,依例特許蕩減事,請令廟堂稟處矣。此則前有蕩減之例,今亦依此狀請,特許蕩減,何如?上曰,依爲之。出擧條曰,此,咸鏡監司李彛章狀啓,還穀分數分給及舊未捧蕩減事也,前日次對時,以狀請竝依施覆奏而更聞之還上事,昨秋仍儒臣對策,重臣所奏,有依前守分半之敎矣,然則今此分數之請,不可不更爲陳稟,故持入矣。上曰,諸堂之意,何如?洪鳳漢曰,還穀半留半分,其法甚嚴,而穀多民少處,則實有弊端,向來廟堂之從願分給云者,蓋出於便民除弊之意,亦非邑邑皆然,特不過最甚處,略加闊狹者,而外方不知此本意,以致濫觴,臣甚悶之。且新變通之初,則守令,宜若留心於分排,道臣若可以申飭,而若不明白定限,仍以差過數年,則三百餘官,任意分還之際,無限奸弊自在於不言之中,上司雖欲句管,不可得,御史雖欲廉察,亦不可得矣。凡還穀,爲民而設也,豐年則民雖不願,荒年濟民,全在於此,亦有停退蕩減之規,眞是出於民歸於民者也。半分二字,卽百姓官長易曉而難犯之一統要法,如有穀數最多邑,則使道臣從便移轉,移轉猶患其多,則許其枚擧狀聞,隨時許施,未爲不可,至於無所立準,使之任自分排,決知其不可爲矣,右相之頃日筵中陳達,亦以此也。近來諸道道臣,每言糶多之弊,而巡營還穀,盡分盡捧,無一逋欠,如欲少祛民弊,則宜自營還變通,朝家爲民嗣歲之資,則不必弛其從前分留之法,今此北伯所請,不過今年變通而止者,許不許,無甚關緊矣。洪象漢曰,分數分給云者,蓋就折半應分之中,量民之多少而分給,不必準折半之數,以貽民少穀多之弊也,非謂不計折半與否,而任自分糶也。若依此詳察處之,則有何眩亂舞弄之弊乎?行司直尹汲曰,其時廟堂之意,則折半以上,如有不願受者,則從願勿分,不必固守折半之法云,而外邑,則錯認以雖傾庫分給,不至爲罪者然,故臣待罪畿營時,詳言廟堂本意,蓋法一變,則不無紊錯之弊矣。禮曹判書韓翼謩曰,半分之法,未嘗不嚴,而亦有其弊,今雖分數分給,守令以其數報方伯,方伯報廟堂,以此摘奸,則其弊似不至甚矣。戶曹判書尹東度曰,無論折半與分數,其加分之弊則一也。糶糴均平之道,莫如酌量民穀多少,次次移轉之,爲宜矣。吏曹參判鄭弘淳曰,糶糴之法,初未嘗不好,耗穀漸息,故穀多民少之弊,生矣。左參贊所奏畫一之法,誠好矣,而守令犯分之弊,則折半分數,一也,若許其分數,而廟堂與道臣,嚴加檢束,則似可無弊矣。京畿監司蔡濟恭曰,朝令必畫一然後,上可以易於指揮,下可以易於遵守,今若棄折半之法,行分數之令,則三百六十州必將邑邑異規,法令之眩亂,恐無大於此者。臣意則嚴守折半之法,而就其中穀多民少,不支堪處,朝家有商量變通之道,則好矣。漢城右尹朴相德曰,法令數變,弊隨而生,折半之法,行之已久,而不無濫觴之弊,分數糶糴,易致眩亂,似不可輕改舊法矣。上曰,承旨亦奏之。右承旨韓光肇曰,國家之置糶糴,爲民而設也,當視民情之便否,而隨時增減,歉歲則加分之,年豐則加留之。民穀相當之邑,則半留之,法意如此,折半,本非古法,近來爲慮加分,始有定式,臣之迷見,不必膠守,唯以便民之道,酌量闊狹,宜矣。上曰,左參贊之言,大體則是矣。曰,守法之意則是矣,而近來還穀數多,反爲民弊,今此道臣所請,蓋爲前頭捧納之無弊,而亦非永爲定式也,似是當年事矣。上曰,半留之法,不可改,北伯狀請,則依前擧條施行,可也。出擧條曰,卽見永宗僉使金光白謄報,則以習操事,狀請矣,喬桐水營,旣令停止,永宗,亦當在停止之中矣。以停操知委,何如?上曰,依爲之。出擧條上曰,今日,是上旬次對之日,而特召卿等,亦使畿伯同爲入侍,其亦有意矣。人君展謁,植炬治道之節,雖云常例,近來畿民凋殘,心甚矜悶之中,今番植炬,亦使二夜勞役,中夜思之,此心冞切,雖云儲峙米之有助,而其役則十餘年所無之事也。今番習操籍田等役,竝令除之,少使安歇,何如?曰,今此下敎,特出於顧恤小民之意,臣亦欽仰矣。下詢諸臣及道臣,以好樣處之,伏望。鳳漢曰,惠民之政,不宜撙節,而今番陵幸,尤爲臣民之所欽仰者也,爲念民情,而下敎至此,限今年勿使役民,似好矣。上曰,諸臣之意,何如?僉曰,好矣。上命書傳敎曰,人君謁禮,禮之當然,植炬治道,事體亦然,而大抵近來畿民,凋殘特甚,故凡諸等事,恐煩民力,以儲置米,顧助矣。今番,非徒卽日回駕,預爲下敎,故茫然不覺,道傍問之,乃覺用民,中夜思之,心自歉然。今日問于道臣,其中或有不煩民力者,而其用民與不煩民,俱有意見,而參差則參差矣。若此則無矣,有庳之民,奚辜也?其涉矜惻。晩後欲減,不無眞僞相雜之弊,限今春夏,畿甸三十六官,凡諸役民之政,切勿爲之事,分付道臣,雖有京司關文狀聞,勿施事一體分付,以示予矜民之意。上曰,各陵洞口稍遠,百官陪從,雖云極難,而望七其君,升降展謁,猶忘其勞,而東西班列,見甚寒心矣。無事回駕之後,每事斟酌,而只飭押班監察矣,其時班列,只見禮判一人而已,豈不寒心乎?追後思之,則此亦紀綱所在也,昨日班列諸臣二品以上,禮判外一倂從重推考。曰,臣亦聞之,不勝寒心,方欲仰達矣,此誠國綱攸係,不可重推而止矣。上曰,大臣所奏得體,禮判外一倂罷職,可也。備堂中多有退出者,上曰,予已知爲次對,則或有如此擧措矣,今此退出之諸宰,皆不參者也。豈不寒心乎?留都班列,亦甚駭然矣。曰,臣則未知其何狀矣,今承聖敎,不勝惶悚矣,今當使之自首矣。上曰,留都班列,尤不當若是矣。道理,豈可如此乎?命書傳敎曰,噫,望七興感,展謁七陵,而大臣,不爲隨駕,隨駕官行禮之班,其涉寒心,晩後只有禮判一人,三晝夜回駕,留都祗迎之班,僅成其樣,俱涉寒心。今日命次對,一則意此,而予則不過諭於大臣,大臣所奏得體,紅箭門外班,禮判外二品以上,回駕祗迎時留都班中耆老雜職外二品以上不參人,一倂罷職,度支長外,明朝政官開政,仍差其代。書傳敎時,光肇顧謂左相曰,耆社諸臣,亦入乎?上曰,承旨之言,非矣。此雖爲親之意,而承旨則嫌不可發言矣,當該承旨遞差。出榻敎光肇退出,成天柱入侍,上曰,吏判則不入於罷職中乎?必以摠管隨駕矣,所緊者,唯戶判一人矣,度支則決不可失矣,李喆輔後只此一人矣。曰,誠可久任之人也,爲人精詳從容矣。上曰,承旨前望入之。上曰,任㻐,隨駕乎?天柱曰,以令旨未下,故不得隨駕矣。上曰,徐命膺脚病,今則如何?鳳漢曰,承旨之役,足可爲之矣。上曰,奉常寺官員,使之入侍。臣履禧與朴浚源入侍,上,下詢籍田事,鳳漢曰,溝洫則或可防築,而其餘則誠難矣。上曰,左參贊往見後奏之,可也。鳳漢曰,此非臣之所奏矣,何以爲之?上曰,以備堂往見,無妨矣。曰,以臣迷劣之才,萬無做國事之路,百事憒憒,至有班行之如此,此莫非臣之罪也,而散班之說,旣發於筵中,故敢此仰達矣。諸臣之不入班列,而只爲祗伏於遠近間路左者,或謂之散班,此不過自下相傳之俗談,而近來擧案之中,有以散班進懸錄者,旣曰,散矣,豈可以班稱乎?此則古之所無者也。上曰,散班,聞涉寒心,此後若此之類,政府詳察重繩,可也。出擧條汲曰,南漢行宮,漸至頹圮,不可不修改,故前守禦使李益輔在任時,算摘以來,而卽今本廳財力蕩然。今方多般拮据,而至於材木,則關東木外,他無可得之路,昨年關東道臣,筵請防禁,而此後亦有許斫之事。且行宮修補,事體不輕,雖有禁令,合有變通之道,敢此仰達矣。上曰,難矣。曰,北漢行宮修補時,曾有所許矣。鳳漢曰,行宮修改,不可遲延,而臣之待罪本營時,亦爲經紀,而因經遞未果,木物,非關東則無出處,雖有禁令,如此所關尊重處,不可一例論。且守禦使嚴加操切,只就當入者而算摘,故其數不過數百,似當依摠廳例施行矣。上曰,已許摠戎廳乎?然則依所達許施。汲曰,所入多少,議于廟堂,量宜斫取矣。上曰,依爲之。出擧條上曰,新除授承旨,牌招入直。出榻敎上曰,依下敎各司留滯公事,諸堂持入事,分付。出榻敎諸臣退出。
上在慶熙宮。常參·經筵以代理停。
自巳時至申時,日暈,夜五更,流星出太微端門,入南方天際,狀如拳,尾長四五尺許,色赤光照地。
大殿·中宮殿,王世子遣宮官問安。答曰,知道。王世孫遣講官問安。答曰,知道。
有政。吏批,判書金相福病,參判鄭弘淳進,參議鄭存謙病,行都承旨沈鏽進。兵批,判書金聖應病,參判具允鈺昌德宮入直,參議朴昌潤差祭,參知韓師直入直進,右承旨徐命膺進。
啓曰,判書金相福,參議鄭存謙俱以病不來,小臣獨政未安,何以爲之?敢稟。傳曰,仍爲之。
又啓曰,蔚山府使今當差出,而本府以營下弊邑,素稱難治,不可不擇差。同道及他道有聲績守令,竝擬,何如?傳曰,允。
以金尙重爲大司諫,元仁孫爲禮曹參判,李齊華爲工曹參判,金相福爲知義禁,南泰耆·黃景源爲同義禁,洪益大爲蔚山府使,金養材爲益山郡守,洪象漢爲判敦寧。右承旨金時默,今加嘉善,判校洪敍箕,今加通政。尙衣僉正尹心宰仍任,行司直李之億,工曹判書除授,禮曹參議李奎采,漢城右尹除授。兵批,同知李潤翼,僉知李邦一,副司直韓光肇·李翼元·李永暉,副司果李溵單付。
吏批啓曰,新除授工曹判書李之億,前任楊州牧使時,解由未出,何以爲之?敢稟。傳曰,勿拘解由。
以承傳色口傳下敎曰,內局提調李昌壽,所執雖過,有分揀者,傳旨中拔去,柳謇其所敍用,出於參酌,則曾未幾何,擬望亞卿,當該政官推考。
金時默,以都摠府言啓曰,今日入直內三廳,武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于成天柱曰,回咨文書,出付承文院官員,往示左相。
傳于成天柱曰,釋奠正位·配位從享,儒生,明日食後大司成率而入來。
傳于沈鏽曰,御史明日來待。
成天柱,以弘文館言啓曰,本館下番闕直,事甚未安。副修撰李聖圭旣有只推之命,副修撰金魯鎭謂有情勢,不爲入直。竝牌招入直,何如?傳曰,允。
王世子在昌德宮。常參停。
李宜哲達曰,大司憲尹鳳九,執義洪啓能,掌令姜潤,持平金亮行在外,李迪輔受由在外,掌令沈殼引避退待。今日,以監察茶時之意,敢達。令曰,知道。
又達曰,加出假注書鄭鍚台稱以呈辭受由,不待交代注書之入來,亦不通知於院中,任自出去,事極可駭。本院請推之外,無他可施之罰,何以爲之?敢稟。令曰,禁推。
以濟州牧使狀達,今二月朔所捧靑橘進上節果,未免艱充,惶恐待罪。令于李宜哲曰,勿待罪事回諭。
上在慶熙宮。常參·經筵以代理停。
申時酉時,日暈。夜自一更至三更,月暈。
中宮殿,藥房口傳問安。答曰,知道。
藥房都提調李,副提調沈鏽啓曰,伏未審日間,聖體調攝,若何?寢睡·水刺之節,亦何如?劑入湯劑,已盡於昨日,臣等,卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日入侍,宜矣。
編次人元仁孫,依再昨下敎來待矣。傳于成天柱曰,詣閤。
北道御史鄭光漢,依昨日下敎來待矣。傳于成天柱曰,詣閤。
吏曹判書金相福,禮曹判書韓翼謩,刑曹判書具善行,漢城判尹南泰齊,依昨日下敎,持留滯公事來待矣。傳于成天柱曰,詣閤。
以同副承旨李溵,副修撰李聖圭·金魯鎭牌不進罷職傳旨,傳于成天柱曰,竝只推,待明朝,一體牌招。
以李溵爲同副承旨,金時默爲都承旨,李重祜爲右承旨,洪重孝爲右副承旨。
成天柱,以弘文館言啓曰,本館下番,連日闕直,事甚未安。應敎沈履之,副應敎李瀰,副校理金鍾正,竝卽牌招,以爲推移姑降入直之地,何如?傳曰,允。
以應敎沈履之,副應敎李瀰牌不進罷職傳旨,傳于成天柱曰,竝只推,待朝牌招。
成天柱啓曰,因本院達辭,昌德宮入直兼春秋朴祥馨,身病猝重,今姑減下事,依下矣。其代,令該曹口傳差出,何如?傳曰,允。
南碩老單付兼春秋。
王世子在昌德宮。常參停。
李宜哲達曰,明日常參,取稟。令曰,停。
又達曰,大司憲尹鳳九,執義洪啓能,掌令姜潤在外,沈瑴引避退待,持平李迪輔受由在外,金亮行在外,今日以監察茶時之意,敢達。令曰,知道。
又達曰,兼春秋朴祥馨,身病猝重,勢難察任,今姑減下,何如?令曰,依。
校理嚴璘箚曰,伏以,掌令沈瑴,以臣昨於登對時,以尹冕東削版事,有所陳達,而未蒙允從,至以勘律似近太甚爲敎,臣於此不勝悚蹙之至。臣之所論,只據冕東自辯之書,蓋其書辭極涉謊亂,改其父名一款,歸之於同榜進士者,萬萬可駭。世間安有他人,不問其子,不考原榜,而勒改他人之父名者乎?其所謂任自臆料而致誤云者,可謂欲掩而卒不可掩者也。謂以爲父訟冤,專事巧飾,見其書者莫不唾罵而嗤笑。臣之請以削版者,實取公論,而咫尺前席,恐涉煩猥,未敢一一備達,致勤下敎。此莫非臣平日言議未能見孚於君父之致,何敢一刻仍冒於臺次乎?昨緣日昏,今始來避,所失尤大,引嫌而退,其所論列,雖若過中,不可以此輕遞言官,請掌令沈瑴出仕。取進止。答曰,覽箚具悉。處置事,依達。
辛巳二月初七日巳時,上御景賢堂。編次人·各司公事堂上·北道暗行御史·儒生,同爲入侍時,吏曹判書金相福,禮曹判書韓翼謩,刑曹判書具善行,漢城判尹南泰齊,編次人元仁孫,北道暗行御史鄭光漢,右承旨徐命膺,記事官金履禧,記注官李宗明,記事官金德元,以次進伏訖。上曰,儒生來待乎?命膺曰,已爲來待矣。上曰,注書出去率入,可也。臣履禧與之偕入。上命書傳敎曰,在外承旨許遞,其代,兼文學李溵除授。上命儒臣,以次進讀中庸十二章。儒生以次進讀。至辛應三,上曰,此則曾已讀者矣,點其名以表之,可也。命膺,持儒生擧案點之。至鄭述煥,上曰,汝出去着實讀書,勿效浮囂之習。至南宅寬,上曰,點之。至李翼運,上曰,汝入於頃日殿講否?面目聲音頗熟矣。翼運曰,臣入於殿講,而其時誤讀落講矣。至徐有肯,上曰,汝亦出去,着實讀之,可也。至金晩耉,上曰,最善讀矣。圈其名,可也。至沈豐之,上曰,文義之前,當先問於汝矣。汝儒生輩,亦以此世,爲浮囂乎,否乎?豐之曰,聖敎至當矣,今世何不浮囂乎?上曰,汝亦欲效浮囂乎?豐之曰,雖有此心,君父之前,豈敢以有此心仰奏乎?上曰,所奏質實,點之。至許佖,上曰,圈之。至應宗,上曰,點之。至台秉,上曰,點之。至金聲國·申孟權,上曰,圈之。至權以綱·黃夏鎭·權晤·任瓘,上曰,點之。至朴徽鎭,上曰,此人誰也?徽鎭曰,故師傅臣光一之孫也。上曰,貴矣。點之。至康烈土·鄭漢孚,上曰,圈之。儒生讀畢。上命書傳敎曰,今番大成殿執事儒生召講,意蓋深矣。康烈土·鄭漢孚·李星俊,依朔書居首例,金晩耉·許佖·李台秉·金聲國·申孟權·任,依朔書之次例,鄭夢弼·沈豐之·李應宗·權以綱·李東駿·黃夏鎭·權晤·任瓘·朴徽鎭·李壽咸,依朔書三等例施賞。上曰,諸臣少退,可也。編次人以下少退還入,上命諸臣持公事以奏。翼謩進前曰,此咸興居前別將崔基大等上言,而以興龍舊基立碑豎表事爲言矣。誠如其言,則前後爲道臣者,宜無一任其荒弊之理矣。上曰,更爲詳問于道臣,狀聞後持稟。出擧條又啓曰,此燕岐幼學鄭熙敍,晉州幼學鄭重權等上言也。熙敍,自稱故相臣鄭苯繼後子孫,重權,自稱血孫,果是繼後則宜無血孫,如有血孫,則必不繼後,彼此以此相爭矣。上曰,事在久遠,勿施。出擧條又啓曰,此京出身安厚成上言也。本以姜哥子,早喪父母,遺棄道路,爲其姨母夫安廣浹所收養,冒姓安氏,今請復其本姓矣。上曰,依上言許施。出擧條又啓曰,此陜川幼學文必龍上言也。爲其先祖勝國名臣克謙,請建祠宇,而曾在辛酉,有私自創建之禁令。又於年前,有子孫爲祖先干恩者,一切防塞之下敎矣。上曰,猥濫,勿施。出擧條又啓曰,此京居魚用壯上言也。其父錫耉繼其三寸叔有鑄之後,乙亥後其門長,以錫耉爲堯鏡之外孫,呈本曹入達罷養矣。今者用狀,敢請還繼,事極駭然矣。上曰,勿施,事涉無嚴,令攸司從重科治,此上言之下該曹,曰有政院?當該承旨罷職。出擧條泰齊曰,此乃西部幼學朴行三上言也。其從祖景德,買得長淵癈堰,費財修築矣。本府土豪洪燧締結衙客,嚴囚景德,奪取文書,終不出給,請令京兆更査事也。此不過田畓相訟,而冒瀆天聽,事極猥越矣。上曰,此等事,呈于京兆秋曹,可也。何敢上言?勿施,令有司從重科治。出擧條又啓曰,此忠淸道靑陽幼學文天孝上言也。其十六代祖高麗待中克謙,卽我穆祖大王祖妣文氏之考也。墓在全羅道南平縣德龍山,子孫零替,莫能守護,今欲改築省掃,則墓下有法雲菴,而僧徒頑悍,稱以佛堂至近之地,使其子孫,莫敢接足云矣。上曰,其涉猥濫,勿施。出擧條又啓曰,此乃慶尙道草溪幼學李興甲擊錚原情也。與陜川文啓東,爲山訟,而興甲上年夏間擊錚之後,自本府,未及回啓,興甲,又於駕前訟冤,故自上以事極猥越,爲敎特,命還送本道,令道臣嚴處。此事已經處分,而其原情,則尙留本府,故敢此持入矣。上曰,其亦猥濫,勿施。出擧條相福曰,老職上言中載寧忠翊衛孟仁昌,黃州幼學趙時亮,南部閑良金尙佑,平壤通政崔世完,大丘幼學許瀁,竹山通政李信寬,鳳山幼學金孰亨,大興幼學申文夏,通津僉知張世權,南部禦侮金尙璧,長水通政梁聖麟,瑞興通政高夢協,淸安幼學延致賢,潭陽司果梁元悌,全州幼學丁武榮,龍岡閑良金義贊,黃州閑良朴二進,咸興權管尹萬柱,洪州通政李溫,瑞興通政高夢赫,春川鄭龜章,楊州朝奉李命圭等,啓下經年,戶籍,尙不來納,置之,何如?上曰,勿施,可也。出擧條又啓曰,此乃老職上言也。南原折衝張宇峻年八十八,泗川幼學崔允謙年九十,定山幼學趙萬亨年八十六,海州業武李光昌年九十一,黃澗前同知孫光錫年八十二,南部通政金世萬年八十五,价川通政劉進建年八十五,長湍金次益年八十八,定州朴尙契年一百一,春川幼學金德濟年八十九,遂安幼學趙義得年八十九,西部閑良張世漢年八十五,宜寧幼學許〈年〉八十五,東部幼學金必弘年八十五,義州折衝金成立年八十九,西部閑良張起漢年八十七,密陽幼學鄭萬敬年八十八,西部閑良李萬起年八十五,黃州閑良金厚周年八十六,中部忠翊衛鄭信福年八十八,楊州折衝金完碩年八十六,義州折衝洪命赫年八十六,西部閑良吳贊年八十五,楊州幼學金重基年八十六,黃州幼學朴璉年八十五,瑞興通政朴遂采年八十六,伊川通政鄭泰成年九十一,西部別破陣金昌運年八十六,西部僉知曺道泰年八十五,上項諸人,或年滿九十,或年八十,而曾有官銜,或於丙子推恩,當以年八十入參,而未免見漏,其所請者,俱有前例,且已考籍,竝許施,何如?上曰,一體加資,後日政卽爲擧行。出擧條又啓曰,此乃老職上言也。龍宮幼學鄭碩弼,年八十四,永昌通德李敏樹年八十二,鳳山幼學李震白年八十四,禮山幼學朴龍采年八十四,坡州幼學愼希顔年八十一,平壤幼學洪漢朝年八十一,安山通德金淵年八十二,淸州進士盧聖重年八十三,龍仁幼學姜鳳瑞年八十四,上項諸人,以士庶,年滿八十,竝依法典,除一階,何如?上曰,依爲之。出擧條又啓曰,此是石手金大輝·朴弼心·池俊起·崔尙運,漆匠姜世珍,毛衣匠李元春·石夢致等上言也。年滿七十後許施事,新有定式,而今此諸人俱未年滿,竝勿施,何如?上曰,依爲之。出擧條又啓曰,老職上言中,安山通德元春先,河陽通政金世鉉,松禾忠義衛李燦,鳳山崔興瑞,義州折衝金世元,瑞山通政車萬重,長淵僉知朴繼彬等戶口,與上言年歲相左,置之,何如?上曰,依爲之。出擧條又啓曰,此卽樂師金益詹·金鳳來等上言也。旣有前例,成給帖加,何如?上曰,依爲之。出擧條又啓曰,此卽禁漏官鄭德基·朴文均·李時煌等上言也。所請有前例云矣。上曰,猥濫,勿施可也。出擧條又啓曰,此江上民人等上言也。以爲折衝金振輝,本以孝行見稱,且丁丑七月因山時,募得轝士軍八十餘名,備給巾帶與鞋,其他數百名,亦爲饋糧云,而請以加資矣。若全無實狀,則衆民,似不敢如是張皇矣。上曰,特爲加資。出擧條又啓曰,此是咸陽幼學朴師儒等上言,而其爲邑人林汝芳,以戊申倡義事,請蒙贈職矣。上曰,久遠之事,今何聽施?勿施可也。出擧條又啓曰,此乃草溪幼學安世春等,爲其邑人卞三重·三信·三謹等孝行卓異,至請褒典矣。上曰,復戶足矣,棹楔之政,此等末世,何可輕施?勿施可也。出擧條又啓曰,此乃鐵山出身金聚井,以其父戊申軍功,請蒙贈職之上言也。此等之事,恐不可因其濫請而輒許矣。上曰,旣已右職調用,今何復請?勿施。出擧條又啓曰,此乃黃海道幼學金宗泰上言也。觀其措語,乃是賜牌奴婢田畓推尋事,而誤下本曹矣。上曰,非徒誤下,事涉猥濫,勿施。此等上言,其豈例下?當該承旨罷職。出榻敎又啓曰,此卽湖南御史金應淳書啓也。自上已處分外,八邑守令,旣無優異之績,又無大段疵政,置之。道臣,則事體自別,亦爲置,何如?上曰,依爲之。出擧條又啓曰,此卽咸鏡監司李彛章狀啓也。盛稱前鍾城府使李光瀷治績,互請褒賞,似施加資之典,而此乃名官之善治,而緣是陞嘉善者,依續典,通議廟堂後,稟處,何如?上曰,道臣之請,意雖勸奬,亞卿之品,不可輕施璽書,熟馬賜給。出擧條又啓曰,此卽崔必蕃子元慶上言,而觀其措語,則渠之向除忠翊將時,其時兵判李昌壽有所書論云,而歷擧其父必蕃,當初減死充軍,末終給牒敍用等事,發明其釁累二字矣。上曰,必蕃白衣逃躲,枳礙忠翊將則過矣。上言則猥濫,勿施。出擧條具善行曰,此忠淸監司具允明狀聞,沃川民姜遇周殺獄事也。私奴洪貴卜妻與子三人,傭耕姜遇周木花田,而貴卜之子,卽遇周之買奴也。以只給一器,故貴卜夫妻向遇周辱說之際,遇周之子振傑,致打貴卜,而其父遇周以足膝蹴踏,折其右脅骨之狀,現發於再次覆檢之時,初同推遇周,丁寧承款,而中間變招,出於死中求生之計,則獄情,已無可論。至於遇周子振傑,假其已死之兄名,駕前上言時,以其父年八十六歲,貴卜致死,謂之因病云,故判付內,周歲之後若此,其涉殊常,令道臣明査啓聞後登對以稟矣。道臣結語,則遇周依式同推,得情償命,遇周加年,今已綻露,而實年壬戌生,則今年始爲八十云矣。上曰,二年同月同日,謂之乾道昭昭,則可也,而遇周之增減年歲,其雖無狀,外方此弊,非獨遇周,其子之換名上言,亦涉巧詐,而大抵當初私利,旣非他人,貴卜之子遇周之奴故也。奴主之間,有若君臣,此處不可不顧。七十除刑,已載法文,則再次同推,已違法文,而其年雖非八十,今年已滿八十,欲捧承款,事當加刑,而使之物故囹圄,非王政之所爲,特減一律徒配。出擧條又啓曰,此平安監司鄭翬良狀聞也。慈山人弓道旭,猝得顚狂之疾,故其父請來醫人金相玉,治療之際,道旭,以刀刺殺尙玉,後平問之下,箇箇承款,而屍親及干連諸人,皆以道旭顚狂的實納招,推官,亦以眞狂論列,道臣結語以爲,續大典顚狂殺人者,減死定配,而狂易虛實,細加法究,一邊採探,則其眞箇顚狂,更無可疑,弓道旭勘節一款,令該□稟旨分付矣。上曰,其所作用,顚狂則無疑,特減一律定配。出擧條又啓曰,此忠淸監司具允明狀聞,宋雪雲,爲其父水民上言事也。公州居金石璧,丁巳年分,與宋水敏,以開溝審田事爭詰,打殺水敏爲言,而初·覆檢,俱以因病懸錄,故不爲成獄矣。二十餘年之後,水敏遺腹子雪雲,以不爲成獄事稱冤上言,故令本道,詳査申聞事,行會云,卽見道臣結語,則獄事更無可疑矣。上曰,二十年事,今何反決?其上言勿施。出擧條又啓曰,此忠淸監司具允明狀聞全汝殺獄事也。乞人朴應三·振應兄弟乞食於汝家,而以不得食,略有辱說,則汝,率徐仁石·金茂道等,結縛應三,周牢折脚,仍以致死,而汝與應三之弟振應,私和埋葬矣。己卯四月,現發於本官廉問,四年之後,始爲檢驗,則左右脛骨,俱折致死的實,故道臣結語,汝,以首犯,期於嚴刑得情,而干連金茂道以年未滿,已爲放送。仁石,其所干犯,由於汝之被脅,則二年逮囚,七次刑訊,足懲其罪,揆以法意,宜可酌處云矣。上曰,全汝,嚴訊同推,其不干人,依狀聞卽爲施行事,分付。出擧條又啓曰,此西部居廉史上言,而請放其夫定配事,而其夫李時大爲名人,以疏其妻多悖行,入風聞,自本曹,刑推定配矣。上曰,其妻可尙,特爲放送。出擧條又啓曰,此忠淸監司具允明狀聞劉占金殺獄事也。此則占金之打殺自先節次,旣已箇箇承服,故依例考覆親問,結案啓聞矣。依法典照律,報議政府,詳覈施行,何如?上曰,依爲之。出擧條又啓曰,此忠淸監司具允明狀聞,而沃川陳好大打殺金太發獄事也。太發子萬起,以不爲成獄稱冤上言,故令本道,詳査申聞事,行會,而今觀道臣結語與各人招辭,則別無疑亂之端,而萬起知罪自縊,獄事,今無可論云矣。上曰,萬起旣已誣罔自裁,則今無可論,而雖然以一人之故,二人隕命,於太發,雖無可言,於萬起,豈無慰魂?決杖放送太輕,卽其道,徒三年定配,三檢官,其涉無據,令該付處之。出擧條上曰,御史進前。光漢進伏。上曰,三·甲及其他守令賢否,何如?光漢曰,書啓中已陳,而北靑府使愼爾復,大體非無欲治之意,而爲人柔懦,不能束吏,是爲害政矣。上曰,御史模愼爾復畫像而來矣。命書傳敎曰,今聞三·甲御史書啓,三水府使李邦燁,雖無表著之績,其於三水,竭心奉公,無墜乃父之風,其涉可嘉,特施錫馬之典。甲山府使金光礪,矓侗昏憒,莫此爲甚,罷職。北靑府使愼爾復,當初除本府,恐或若此,爲人則精詳差遣矣。今於御史書啓,可謂畫陳其人,而無他其過,特遞其職。定平府使徐赫修,予意亦以爲欠於周密,果若所料,而下款事,關係不法,先罷後拿,其代,竝令口傳擇差,給馬下送。光漢,奏別單三件事。上曰,三·甲風俗,大體如何?光漢曰,大體質實者多,而間有獰猂者矣。其衣食則木花絶無,只以狗皮禦寒,飯膳,醢醬極貴,只喫菜根矣。上命書傳敎曰,今者北道御史啓下書啓,日後次對,登對回啓。又命書傳敎曰,今聞御史,前水使李陽重子,戊申軍功朴慶泰弟尙存云,分付軍門,爲先調用,亦令銓曹,待窠錄用。其中曾經武兼人金礪夏作散中年在於本鄕云,亦令該曹雖散政,懸註調用。李陽重子·朴慶泰弟,擬望時,一體懸註。諸堂及御史退出。命在院承旨成天柱入侍,命奏陵幸時上言,至禹洪采上言。命書傳敎曰,噫,白首暮年,今行謁禮,是豈所料?駕前上言,自是古禮,而近者猥濫太甚,巧詐百般,雖不可下者,承旨盡皆能知之乎?其若有前例而周旋則下之,雖當下者,無勢則混置猥濫,頃或親覽,意蓋此也。況今番比前有異?故不憚其憊,令承宣以奏,應置猥濫者,混置者多,至於稱政院使令,假牌作弊之人禹洪采姪上言,非徒堤防之寒心,亦非四件事,而亦在其中,事之寒心,莫此爲甚。諸承旨,從重推考,都承旨在一院之長,不能檢飭,遞差,刑房承旨罷職,命下者,勿拘違格,下各該司內弓房尙方弓矢人上言,詳考頃日下敎,準年限者施行,餘皆勿施事,分付該曹。安厚聖,與今日舊上言下敎人事,同除回啓許施,與今日許施人,榜目·紅榜·紅牌釐正,其若一人,不必疊施,而不過呈宗府·呈勳府·呈法曹·呈巡營者,皆上言,一體下之,若此,故堂陛不嚴,竝置猥濫,此後政院,依此擧行,啓下上言,三日內回啓,過限者,察推。命書傳敎曰,太僕提擧與侍衛同,李吉輔,頃爲覈官,已知實着,其宜分揀,而昨日下敎時忘却,前判敦寧李昌誼,前行司直李吉輔,竝敍用,李昌誼,仍任太僕提擧。命書傳敎曰,王者御國,不過風敎。庇仁幼學金相奎上言,其涉殊常,令該曹分付本道,詳査啓聞後,登對以奏。命書傳敎曰,今日未奏回啓,後日長官行公後,待下敎入侍。上曰,禹洪采上言啓下該房承旨,誰也?命膺曰,李宜哲也。上曰,此人老而柔善,故如此也。命書傳敎曰,新除〈授〉承旨,待朝牌招察任,房則順房,三院副提調,以新除都承旨兼察。諸臣以次退出。
上在慶熙宮。常參·經筵以代理停。
下直,老江僉使鄭壽百,北虞候尹勉亨。
藥房口傳啓曰,今日臣〈等〉,率諸御醫,入診于東宮,則脈度微數,齒痛無減,且有眩候。諸醫以爲當歸連翹飮停止,天麻半夏湯進服爲宜云。此藥五貼劑入之意,敢啓。傳曰,知道。
以承傳色,口傳下敎曰,粧帖御筆盛綵輿只細仗,於義洞本宮,曾有自壽進宮奉安處,問于守直中官,同爲奉安,禮判卽爲牌招,使之陪進。
傳于成天柱曰,同副承旨,待下答牌招入直。都承旨,待下答牌招察任。
金時默,以弘文館言啓曰,校理李海重,自鄕上來,卽爲牌招察任,何如?傳曰,允。
吏批口傳政事,以李海文爲定平府使,柳敍五爲北靑府使,李翼元爲甲山府使。
成天柱,以備邊司言啓曰,本司武郞廳閔惠洙奔走勤仕,又滿十五朔,依例陞敍,或守令除授事,奉承傳施行,何如?傳曰,允。
又以備邊司言啓曰,本司武郞廳鄭克濟奔走勤仕,已滿十五朔,依例陞敍,或守令遷轉事,奉承傳施行,何如?傳曰,允。
王世子在昌德宮。常參停。
徐命膺達曰,大司憲尹鳳九,執義洪啓能,掌令姜潤在外,沈瑴令旨未下,持平李迪輔受由在外,今日以監察茶時之意,敢達。令曰,知道。
又達曰,明日常參,取稟。令曰,停。
又達曰,今日是藥房日次,都提調李率諸醫來待矣。令曰,入對。
徐命膺,以兵曹言達曰,昌德宮衛將成胤良,所抱奇疾,近甚危篤,時月之內,萬無起動供仕之望。宣傳官具明謙,日昨內試射時,猥蒙直赴殿試之恩典,所帶之職,係是南行窠,不可仍帶。俱爲呈狀乞遞,竝改差,何如?令曰,依。
又以兵曹言達曰,參知臣韓師直,慶熙宮入直,參知臣朴相喆,直中身病猝重,勢難在直,參判臣具允鈺,參議臣朴昌潤,竝待開門牌招,以爲推移入直之地,何如?令曰,依。
又以義禁府言達曰,定平前府使徐赫修拿處事,傳旨啓下矣。徐赫修時在任所,依例發遣府書吏拿來,何如?令曰,依。
行都承旨金時默書曰,伏以,我大朝祗謁崇陵回鑾萬吉,臣民歡忭,中外惟均。況臣猥隨陪扈之列,珠丘咫尺,昵侍周旋,中心榮幸,庸有旣乎?千萬匪意,聖諭鄭重,謂臣不肖忝在先后之戚屬,一資特加,遽出格外,繼以有致祭臣先祖之命。此實千古曠絶之數,臣於是惶惑感激,涕淚被面。噫,朝臣之所被恩眷,前後何限?而未有如臣今日之所叨也。仍念臣家瞻依日月,與同休戚,世受國恩,與天無極,逮于臣生父,受任最久,致位隆顯,臣又濫通仕籍,出入近密,涯分溢矣。今忽晉之於貳卿之列,臣自聞此命,益復瞿然震悚,直欲鑽地而不可得也。然而聖上之超擢臣者,非有私於臣身,蓋出愴舊之淵衷,闔門感祝,不知死所,臣豈不顚倒趨膺,以效叩謝之忱,而第年少愚騃,望輕歷淺,憑藉先蔭,驟躐至此,負乘之譏,已不可言,而過福之災,理所必至。此臣所以俯仰怵惕,寧被慢蹇之誅,而不敢爲冒承之計者也。連値齋戒,今始仰首,鳴呼於貳極之下。伏乞睿慈,俯察由中之懇,亟推體下之仁,將臣新除資級,俾則鐫削,以重公器,以安賤分,不勝幸甚云云。答曰,覽書具悉。今玆升資,聖意攸在,卿其勿辭,從速察職。
同副承旨李溵書曰,伏以,臣於杜門病伏之中,忽伏奉銀臺恩擢之命,驚惶感激,不知所以自措也。念臣憃愚空疎,重以癃病,本不合於淸朝百執事之末,而徒籍父祖餘庥,通籍三載,歷揚華貫,已是涯分所踰溢,私心之所兢畏,畢竟誤恩,躋之以排玉之班,畀之以出納之任。臣是何人,得此殊渥於聖明之世也?況此見叩,卽虞之納言,漢之尙書省,其惟允之責,敷奏之詳,尤非如臣新進所可僥冒也,明矣。反復思惟,承膺無路,昨違嚴召,罰靳例勘,達夜悚隕,益無所容。且臣與左承旨臣徐命膺,有內外兄弟應避之嫌,在下當遞,法例昭然,不待臣畢辭,宜有該曹之變通,目下病狀之危厲,猶屬餘事,玆隨荐牌,拜章徑歸。伏乞离明,俯賜鑑諒,亟令照例遞改,仍收臣新除授資及,以存公格,以重官才,千萬幸甚。臣無任屛營祈懇之至,謹昧死以聞。答曰,覽書具悉。書辭,令該曹考例稟處。爾其勿辭焉。
上在慶熙宮。常參·經筵以代理停。
未時,日暈。
下直,務安縣監李普溫,植松萬戶趙萬采。
成天柱啓曰,卽者副校理金鍾正,以其親病,陳書下鄕,原書纔已入達矣。所當直捧禁推傳旨,而此與無端徑出有異,推考警責,何如?傳曰,允。
成天柱,以都摠府言啓曰,今日入直內三廳武兼禁軍及軍兵等,當爲中日習射,而宗廟春奉審相値,不得爲之之意,敢啓。傳曰,知道。
傳于金時默曰,右承旨李重祜,右副承旨洪重孝,同副承旨李溵竝遞差,其代,尹東暹·韓光會·兪漢蕭除授,牌招察任。
王世子在昌德宮。常參停。
徐命膺達曰,明日常參,取稟。令曰,停。
又達曰,大司憲尹鳳九,執義洪啓能,掌令姜潤在外,一員未差,持平李迪輔受由在外,金亮行在外,今日以監察茶時之意,敢達。令曰,知道。
又達曰,諫院許久闕達,事甚未安。除在外未署經外,獻納南彦彧,卽爲牌招,何如?令曰,依。
又達曰,判敦寧洪象漢,工曹判書李之億,漢城右尹李奎采除拜後,過三日不爲出肅,依定式推考警責,仍卽牌招察任,何如?令曰,依。
又達曰,檢閱尹師國,自鄕上來云,卽爲牌招入直,何如?令曰,依。
以平安監司狀達寧遠等郡古倉面居李進石女等燒死·渰死事,令于徐命膺曰,燒死人等,令本道恤典擧行。
以兵曹參議朴昌潤牌不進罷職令旨,令于兪漢蕭曰,推考徽旨捧入。
兪漢蕭,以兵曹言達曰,新除授柔遠僉使韓興瑞素患痰病,挾感添劇,旬月之內萬無自力登途之望,呈狀乞遞。邊上不可久曠,依例罷職,準期不敍,何如?令曰,依。
又以兵曹言達曰,新除授山羊會萬戶金履福,老母今年七十五歲,撫夷萬戶兪漢喆,老母今年七十六歲,法不當遠離赴任,俱爲呈狀乞遞。邊將之親年七十五歲以上者,許遞其任,已有定式,竝依例改差,何如?令曰,依。
正言李載顯書曰,伏以,天眷我東方,大朝殿下聖壽無疆,海屋添籌,園陵動駕,日吉辰良,回鑾萬安,臣民慶忭之忱,曷有其極?伏念臣跡本疎逖,材且庸駑,屈指釋褐,殆近二十年,而前後祿仕,區區之志願畢矣。至於淸塗顯秩,夫豈有一毫匪分之望哉?由是屛伏郊坰,永絶當世之念,優游歲月,甘作無用之物。今玆薇垣除旨,忽下於千萬夢想之外,繼之以馹召辱臨,臣誠驚惶感激,莫省攸措。分義所在,豈不欲竭蹶趨朝,一近耿光,以伸犬馬之微忱?而第玆所叨諫諍之職,地望別而責任重,上焉而補拾衮闕,下焉而糾劾官邪,苟非言論風采爲一世所推服者,莫宜僥冒。況今天災示警,民憂溢目,朝象無寅協之期,國事有日非之歎。及是雖揀選蹇諤之士,布列殿階之間,使嘉言讜論,日以上聞,猶懼其不克濟。今乃以如臣疲軟,苟然充數,有若冗官散職,循例塡差者然,是不但在臣身有顚沛之憂,抑豈不貽累於聖世難愼之政耶?噫,國家設官之義,惟欲擇才而任,人臣事君之道,亦必量力而受。臣固自知已審,自劃已堅,貪榮冒進,決無是理,逋慢之誅,實所甘心。且臣罪積不孝,生失所恃,幼而多病,長益瘦削,支吾半生,亦非自期。近因漂泊,久淹病鄕,水土之所祟,風寒之所傷,舊症新恙,見方交劇,寒熱往來,頑痰凝結,胸膈煩悶,肢節刺痛,奄奄床席,有朝夕難保之慮。以玆病狀,雖欲自力登途,其勢末由。日昨大朝拜陵之禮,亦未克趨造陪扈之班,臣罪於是尤萬殞難續矣。玆從縣道,冒陳血懇,伏乞离明,察臣人器之不稱,憐臣疾病之難强,特許臣鞶帶之遞,以安私分,仍治臣偃蹇之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,調理上來察職。
副校理金鍾正書曰,伏以,臣母宿病,屢歲沈痼,每當寒節,輒患增劇。昨冬南邑,病勢方苦,而恩召之下,有難久淹,扶護登程,寸寸向前,閱旬日而僅到廣州墓下,澌綴轉劇,勢難更進。且以京邸疎冷,調攝有妨,姑留鄕廬,而臣則由限已盡,不敢言私,上洛供仕,居然踰月,身係心往,憂慮方切。卽於直中,得接鄕信,則本病之外,又添毒感,頭疼苦劇,百體皆痛,寒熱交作,虛汗如注,頑痰牽刺,轉仄須人,糜飮全廢,眞元日陷。晝則終日昏昏,夜則達曉失睡,傍無侍人,促臣歸視。臣自聞此報,方寸煎灼,不能自定,忙投短章,徑出禁門,臣之罪大矣。伏乞离明,俯賜照察,亟遞臣所帶職名,且命選部,勿復檢擬,以便救護,仍治臣擅行之罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
右尹李奎采書曰,伏以,臣聞先王之法,爵以命德,如非其人,不可苟任。今玆大朝寵擢之命,何爲而謬及於賤臣也?臣始而惝怳,終焉震惕,罔知措躬之所也。念臣百無肖似,最居人下,而特蒙聖眷,猥躋下大夫之班,前後歷颺,罔非踰分,雨露若偏於臣身,涓埃莫報於聖朝,每自循省,愧懼交集。平日所自期者,不過隨衆供仕,筋力奔走而已,致身宰列,豈臣夢寐所曾到哉?夫進秩之道,或以勞勩之可紀,或以才能之可用,漸次推遷,以備器使。是以上無輕授之失,下免冒濫之譏,而臣於二者,兩無所當。或者我聖上,俯憐衰老,特施異恩,臣誠感泣萬萬,而其有傷於朝家綜核之政,則非細故也。至於詞訟劇地,尤非如臣鈍滯者,所可堪承。傳曰,量而後入,臣之自量,亦已熟矣。玆敢略陳衷懇,仰瀆貳極之下。伏乞离明,俯加諒察,收臣新資,以重官方,以安私分,千萬幸甚。臣無任屛營祈懇之至,謹昧死以聞。答曰,覽書具悉。今玆陞資,聖意攸在,卿其勿辭,從速察職。
上在慶熙宮。常參以代理停,只晝講。
巳時,雷動。午時,電動。
下直,務安縣監李普溫,植松萬戶趙萬采。
韓光會啓曰,同副承旨成天柱,今日不爲仕進,特爲牌招,何如?傳曰,允。
傳于韓光會曰,下旬晝講,今日爲之,時刻,依前擧行。
傳于尹東暹曰,下旬次對,明日爲之。
注書徐有元病,代李衡弼爲假注書,加出假注書鄭錫台受由,代金守咸爲假注書。
韓光會啓曰,假注書李衡弼,時無職名,令該曹依例付軍職,冠帶常仕,何如?傳曰,允。
尹東暹,以兵曹言啓曰,因安厚聖上言,除回啓許施事,命下矣。厚聖之直赴別單,及其子出身世柱原榜目中,竝以本姓姜字設付標,厚聖之聖字,別單中,亦以成字誤書,一體付標以入,而世柱所持紅牌,改書安寶以給,前授紅牌,則令政院燒火之意,敢啓。傳曰,知道。
又以左右捕盜廳啓曰,慶尙道河東府大同米偸食罪人裵奉章,押去河東府時,中路奪去人及裵奉章等,左右廳竝發捕事,曾有傳敎,故裵奉章奪去人崔得柱·李鎭佑·韓宗得等三名,爲先捉囚左右廳後,嚴問其持槍劍奪去辭緣,則所告內實無持槍劍之事,而只以所持之杖,威脅押去將差,果爲奪來奉章云,而裵奉章,旣自江原監營,捉送于慶尙監營矣。左右廳所囚罪人崔得柱等,旣無持槍劍之事,亦無毆打將差,則其所罪狀,有非捕廳所可懲治者,移送秋曹,依法勘罪,何如?傳曰,允。
王世子在昌德宮。常參停。
兪漢蕭達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,今日賓廳坐起,旣已頉稟,所當持公事入對,而睿候方在調攝中,頉稟。令曰,知道。
又達曰,明日常參,取稟。令曰,停。
又達曰,大司憲尹鳳九,執義洪啓能,掌令姜潤在外,一員未差,持平李迪輔受由在外,金亮行在外,今日以監察茶時之意,敢達。令曰,知道。
又以吏曹言達曰,惠陵別檢鄭煥猷呈狀內,身病猝重,不得察任云。依例改差,何如?令曰,依。
又以義禁府言達曰,卽接月令醫員李燦國手本,則保放罪人李文燮病勢今已向差云。還囚之意,敢達。令曰,知道。
又達曰,明日次對爲之事,命下矣。兩司當爲進參,除在外未署經外,大司諫金尙重,獻納南彦彧,竝待開門牌招,以爲推移進參之地,何如?令曰,依。
以黃海監司金善行狀達,海州居水鐵匠林守太妻高召史等,四名燒死事,令于兪漢蕭曰,燒死人等,令本道恤典擧行。
右參贊金相奭書曰,伏以,臣於昨冬,得蒙恩暇,往省先壟,頌戴洪私,感結松梓。第緣衰殼枵然,疾病易乘,風寒撼頓,別症橫肆,歸到江郊,僵仆床第,汔至數朔,尙稽入肅。在臣私分,已極惶悶,而況臣見帶,係是實職,亦不宜一味瘝曠。竊擬陳章控由,仰乞遞免,而病勢轉劇,鬼事將迫,數行締構,亦難自力,一日二日,延至于此,臣心悚惕,於此益切。卽伏見大朝傳旨下者,有陵幸回鑾時祗迎班不參人罷職之命,臣亦病不得進參於迎鑾之班,論其負犯,理不可獨逭,而耆老分揀,恩出格外,郵罰不加,職名自在。臣雖病病將死,尙有一端省覺,則同罪異罰,豈不爲私心萬萬恧蹙也哉?顧此病情,旣無復起供仕之望,揆以廉隅,又不可幸其倖逭,晏然蹲冒。玆敢略入文字,仰暴危懇。伏乞离明,俯賜鑑諒,亟遞臣職,仍治臣罪,以嚴邦憲,以安賤分,千萬幸甚。答曰,覽書具悉。卿其勿辭,調理察職。
行副司直李昌壽書曰,伏以,臣罪重廢禮,罰止罷官,戴恩追愆,第切感惶。不自意聖度曲貸,特命分揀,傳敎辭意,有若以臣之不參展謁時陪班,爲有所執者然,臣於是不勝慙悚之至。念臣自頃以來,情蹤綦危,雖未嘗一躡朝班,而至於以藥院而陪從於親享及展謁·展拜之時,則駿奔之班,罔或敢後,蓋陪班·朝班之或參或否,非不知事面之斑駁,而亦自有處義之斟量故耳。今番行幸,臣旣陪從,則七陵展謁之時,竭蹶趨參,義分當然,而適緣臣素患痰癖,觸冷發作,胸膈痞痛,行步艱澁,紅箭門外之班,多未進參,跡實涉於偃便,罪難逃於典憲。假令臣自有迷執,一切不參於班行,固不當以此而獨漏於諸臣被勘之中,況臣區區情實,元不如此者乎?今者區別之聖敎,恐未及俯燭臣本情,則無論朝家刑政之乖舛,臣心之惶蹙靡措,實不但同罪倖免之爲可羞而已。其何敢憑依恩貸,仍冒職次,便若眞有所執,而重自陷於文過欺天之科也哉?反復思量,晷刻難安,宜卽陳列,仰請譴何,而癖症陡劇,藥物無效,有時衝逆,殆將隕絶,委頓叫苦,昏不省事,數行文字,亦無由自力,今始略暴危懇,冒干睿聽。伏乞離明,亟令攸司,夬施已勘之罰,使公法伸而私分安,不勝萬幸。答曰,覽書具悉。卿勿過辭,俟其少間,卽速行公。
工曹判書李之億書曰,伏以,臣猥以無似,幸逢聖世,從前歷踐,罔非踰涯,自顧慙恧,靡所容措者,殆將十年于玆矣。若其疎才蔑識,全昧事事,奉職居官,觸處憒憒,驢技已殫,蚊負招譏,長短之無取,醜拙之畢露,不惟通朝之所共知,抑亦聖鑑之所俯燭也。只緣我大朝生成之澤,拂拭之恩,天高地厚,終始不替,前後除命,若私一物,臣於是銘恩佩德,未暇他顧,或不免冒玷於不稱之職,濫竽於匪據之地者,厥惟舊矣,私心愧悚,居常靦然。頃於待罪東邑之日,莫副分憂之責,絲毫未補,罪負居多,惟期隨分置散,甘作聖世之棄物矣。乃於千萬夢想之外,擢臣以正卿峻秩,授臣以水部長席,臣聞命驚惶,五內失守,誠莫知所以致此也。噫噫,臣是何人,又膺是命?仍伏念臣世受國恩,以死報答,卽臣家訓。顧臣不肖,濫蒙洪造,猥忝宰班,戒懼憂畏之心,常自懍惕于中,而惟其斷斷無他之悃,區區畢忠之願,庶格天神,無怍俯仰,則生死向前,固臣所願也,燥濕不擇,亦臣所期也,尙何敢引義,祈免於恩旨之下?而顧此新授資銜,在臣身,誠是千不似萬不近者。噫噫,八座崇班,何等名器,而有非如臣魯劣,所可冒居,六典分掌,何等職任,而尤非如臣衰朽,所可苟據。臣若徒恃寵靈,厭然自居,則聖朝官方,必將緣臣而壞了,此豈不羞搢紳而駭物情也哉?且臣伏聞日昨聖敎,有不參郊班人譴罷之命,臣雖出郊祗迎,身帶軍銜,旣未隨班,則臣亦當罷中一人,顧何敢幸其倖免,莫之首實乎?上款陳情,旣出肝膈之懇,下端請譴,宜無獨逭之理。玆將疾痛之呼,仰干离明之下,伏乞睿慈,亟加俯察臣至悃,仍令譴罷臣職名,以重公器,俾安私分。臣無任屛營祈懇之至。答曰,覽書具悉。卿勿過辭,從速行公。
獻納南彦彧書曰,伏以,臣自遭臺參以來,已灰當世之念,斂跡南歸,杜門棲息,東華軟塵,非復夢想所到矣。乃者薇垣新除,忽下於屛伏之中,繼之以馹召,鄕隣動色,闔門銜恩,臣誠惝怳感激,不省措躬之所也。伏念,臣遐鄕冷蹤,才識淺短,區區所自期,不越乎廁跡閑司,圖霑寸祿而已。其不合於淸朝耳目之任,臣實自知,以故前後除拜非止一二,而未嘗出言論事,以效一日之責,孤負旣多,愧懼徒切,而至若納言之擬,地望稍別,尤非如臣者,所可僥冒。私分已溢,群猜且至,果然搏擊之言,驟發於臺章矣。臣賦性疎迂,處世齟齬,立朝數十年,曾無恩怨於人,虛舟一任其自在,乘雁不足爲有無,而忽地臺言,蹈藉無餘,旣加以疲劣之目,又塞其檢擬之路。噫,臣與憲臣,影響遼越,長短姸媸,何由得知?而一筆句斷,若是其容易哉?究厥所由,莫非匪分之職,有以召之,不但世路之艱險耳。人言之來,臣欲直受而無辨也。臣從前之自劃已固,目下之情勢難强,一步臺端,十重鐵壁。顧臣自靖之道,惟在乎與世相謝,以避駴機而已。臣若貪戀恩寵,放倒廉隅,抗顔於彈文之餘,束帶於搢紳之間,揚揚行呼唱於道路,則眞所謂不識人間羞恥事者。一身狼狽,已不足言,而堂堂臺閣之地,豈宜着此一鄙夫耶?去就一節,今無可論,而召命之下,不敢偃蹇,催趲登途,來伏京邸,而守株之見,迷不知改,咫尺文陛,承膺無路,隨牌來詣,拜章徑歸。伏乞睿慈,俯察微諒,亟削臣見帶之職,以謝人言,仍治臣違慢之罪,以肅朝綱,千萬幸甚。答曰,覽書具悉。卿其勿辭,從速察職。
校理李重海書曰,伏以,臣於承召之路,獲蒙恩暇,歷省病母,昨始歸伏私次,而顧臣所帶春秋兼銜,與右副承旨臣兪漢蕭,有親査應避之嫌,天牌之下,不敢承膺。玆敢援例陳章,伏乞离明,亟令攸司,照法遞改,以存公格,千萬幸甚。答曰,覽書具悉。書辭,令該曹考例稟處焉。
辛巳二月初十日午時,上御景賢堂。晝講入侍時,特進官南泰慶,同知事元仁孫,參贊官尹東暹,侍讀官嚴璘,武臣李光國,假注書李衡弼,記注官李宗明,記事官南碩老,以次進伏訖。上讀前受音訖。璘讀自君子之道譬如行遠,止後二章亦此意。上讀新受音。璘曰,上文言失諸正鵠反求諸其身者,卽反躬自修之意也。於此復言行遠者必自邇,登高者必自卑,以明人能反躬自修,有合妻子翕兄弟之美,則其效將使父母安樂,此所謂邇而可遠,卑而可高,若言其所以然,則不過一誠字矣。中庸一部宗旨在誠,而首章,則統言始初工夫,末終效驗,二章以下,則只言用工之方,而終不露一誠字,及是微發其效驗,而下章,始著誠字,先儒所謂一篇樞紐,是也。誠有二道,有天道之誠,有人道之誠。鬼神之誠,卽天道之誠也。言誠而必先以鬼神爲言者,誠之實體在於微而顯三字,視弗見聽弗聞,而能使天下之人,洋洋如在者,卽所以形容微顯之理也。其下,以大舜·文王·周公之事言之者,蓋言聖人之誠,與天合也。又其下,則言九經三達德,而所以行者誠也。序次本末,大抵如此矣。上曰,予於父母其順之文,有戚戚矣。璘曰,大德必得位·祿·名·壽者,必然之理也。御製序文中徒位徒壽,固出自謙之辭,然聖心,若以爲我之所成就無愧聖人之大德,而姑爲此謙辭云爾,則恐非文王望道未見之意,而或欠成湯日新又新之工矣。上曰,此非謙辭也,予今老矣,豈敢望日新之德也?璘曰,衛武公九十五,猶爲箴儆,伏願殿下,勿以晼晩自懈焉。璘曰,法講事體甚重,而諸儒臣,或違牌或陳書,不得備員,誠未安矣。上曰,違牌儒臣,竝推考可也。出擧條璘曰,臣纔自北路還,有事關民弊者,故敢達矣。自前勅行時,彼人有雕羽求請,則自軍器寺覓給後,分徵其價於各道,他道則皆以木疋上納,至於咸鏡一道,則以極細布,分徵於南北關,而其數多至累百疋矣。聞十許年前象譯輩,與通官相議,永罷雕羽之求請,而軍器寺,則發關徵布,猶循舊例。雖以昨年言之,兩勅行後,輒皆嚴關督捧,一路殘民,受困孔酷。臣於復命之後,招問本寺吏,則以爲求請雖罷,日後或不無復請之慮,故徵布之例,難於遽罷,不免因循爲之云。雕羽旣罷,猶徵其價者,便同皮不存之毛,而一道之民弊,亦不可不恤,臣謂軍器寺雕羽價布,更勿徵捧,宜矣。上曰,聞極怪矣。明日次對時,稟處事,分付。諸臣以次退出。
上在慶熙宮。常參·經筵以代理停。
下直,甲山府使柳世德,定平府使鄭克濟,旌善郡守鄭光周,益山郡守金養材,懷仁縣監崔道洪。
大殿·中宮殿,王世子遣宮官問安。王世孫遣講官問安。答曰,知道。
以承傳色,口傳下敎曰,初六日皇壇擧動時,由敦化門·端暉門入,先爲行禮於殿,自泰秋門入明禮門行,十四日傳香時徽寧殿,旣已下敎,而弘陵傳香,亦爲一體爲之,祭後回駕時當以同門爲之,乘輦進善門外爲之事,分付儀曹,勿出朝報,毓祥宮祭文添句中昨字,以今字爲之,親押代押,己爲下敎,分付香室押單。
傳于尹東暹曰,大臣·備局堂上引見。
又傳曰,工判,備堂例兼,則何不入於單子乎?備堂差下,使之入侍。
傳于兪漢蕭曰,再明日崇政殿月臺,儲慶宮·毓祥宮親押,仍爲毓祥宮親傳香祗迎,仍爲乘輿,崇政門外乘輦,隨詣儲慶宮,而三明日,皆只傳香祗迎,承旨皆代押。
傳于韓光會曰,四昨見上言,今日問左參贊,乃覺其事之頻復。頃日左參贊所奏貂皮事擧條置之,依前下敎擧行,只分付戶曹惠廳。
有政。吏批,判書金相福進,參判鄭弘淳病,參議鄭存謙受由在外,左副承旨兪漢蕭進。
吏批啓曰,大丘判官,今當差出,而本府以營下劇邑,物衆地大,素稱難治,不可不各別擇差,他道有聲績未準限未準朔守令,竝擬,何如?傳曰,允。
趙昌逵爲掌樂主簿,李鎭翼爲司饔主簿,呂善應爲獻納,兪彦民爲禮曹參議,朴師訥爲兵曹參議,安爲參知,崔成大爲工曹參知,沈墢爲判決事,南泰齊爲知經筵,曺命采爲同春秋,房喆謩爲判校,尹埅爲江陵府使,柳世德爲甲山府使,申應顯爲北靑府使,鄭克濟爲定平府使,鄭光周爲旌善郡守,李宬鎭爲大丘判官,南惠老爲司諫,南鶴宗爲掌令,盧聖中爲持平,鄭昌順爲正言,金應淳爲副校理,洪趾海爲修撰,鄭光漢爲副修撰,崔珽爲典牲主簿,玄啓文爲氷庫別提,金致說爲掌苑別提,李光浹爲引儀,金碩重爲瓦署別提,閔塾爲掌令,尹師國·李在簡·姜趾煥,檢閱單付,前郡守申琰,今加嘉善,統虞候李行彬,今加嘉善,以上賞加。
兵批,行判書金聖應進,參判具允鈺昌德宮入直,參議安未肅拜,參知朴師訥未肅拜,參知韓師直入直,左副承旨兪漢蕭進,安豐君爀爲都摠管,南泰耆爲副摠管,李殷鼎爲五衛將,李章漢爲宣傳官,具性五爲江原監營中軍,李得海爲昌德衛將,李顯福爲部將,金昌涵爲山羊會萬戶,中樞經歷李海文仍任事承傳,李楫·李時中·洪敍箕·兪崇基·金泰慶,副護軍單付,沈鏽·徐命膺·李重祜·洪重孝·鄭夏彦·李翼元,副司直單付,李衡弼,副司正單付。
韓光會,以禮曹言啓曰,來三月初七日,大報壇親祭時,省牲·省器,依例以親臨磨鍊擧行乎?敢稟。傳曰,已飭矣。
兪漢蕭,以兵曹言啓曰,今番啓下本曹各樣上言,覆啓以入,而至於老職,則不可以渠之上言,輕易許施,待考籍陸續回啓,何如?傳曰,允。
王世子在昌德宮。常參停。
兪漢蕭達曰,明日常參,取稟。令曰,停。
又達曰,大司憲尹鳳九,執義洪啓能,掌令姜潤在外,一員未差,持平李迪輔受由在外,金亮行在外,今日以監察茶時之意,敢達。令曰,知道。
又達曰,今日所當持公事日次入對,而睿候方在調攝中,頉稟。令曰,知道。
尹東暹,以義禁府言達曰,初檢官沃川郡守趙祉命,覆檢官靑山縣監鄭錫保,三檢官永同縣監洪相宜等,令該府處之事,傳旨啓下矣。趙祉命,時在公州地本家,鄭錫保·洪相宜等,俱在任所云,依例發遣府羅將,竝拿來,何如?令曰,依。
吏曹參判鄭弘淳書曰,伏以,臣識慮昏憒,昧於鑑別,一再行政,瘡疣百出,至於日前注擬,而短拙冞著,特敎問備,辭旨截嚴,臣誠惶隕兢越,不知置身之所也。噫,刑獄之官,有國所重,不愼于此,罪豈容赦?柳謇之放敍屬耳,見擬佐貳,臣亦疑其太遽,而多窠差出之際,適當諸宰譴罷,排望苟艱,按簿分擬,全失照檢,疎闇不察,實無所逃罪,而臣之不堪銓地,亦可見其一端,其何可以已經薄勘,有所自恕,晏然爲仍冒之計乎?玆敢短章陳籲,仰請譴何,伏乞离明,俯垂鑑燭,遞臣之職,勘臣之罪,俾公私不至兩病,不勝幸甚。答曰,覽書具悉。卿其勿辭,從速察職。
修撰趙書曰,伏以,天氣開朗,日候暄暖,大朝殿下展禮陵·園,回鑾萬吉,臣民欣忭,曷有其已?臣於頃者復命之翌日,聞老母病重之報,章皇呈告,卽發歸省之行矣。曾未幾何,伏奉去月二十五日除旨,以臣爲弘文館修撰者,臣驚惶感激,不知所以自措也。念臣從前自畫於見職,殆將十年于玆矣。鐵限已固,株守難變,區區去就,初無可論,而尤於今番使事,方且待勘之不暇,顧何敢與議於榮途乎?臣以庸下,猥膺燕价之命,奉使無狀,荐速嚴旨,惶隕危蹙,無地自容,雖蒙滌蕩之恩,旋下甄敍之命,而罪猶自知,不敢以倖逭爲幸也。噫,檢押一行,自是職掌內事,則中間淹滯之太過,末後措處之失宜,雖其傳聞易訛,遙度難合,而論其罪戾,臣宜爲首,還朝之初,義當自列,而因公落後,旣不得聯參於正副使之章,所帶閑司,又不敢猥瀆於崇高之聽,循例復命,有若初無罪名者然,臣心悚懍,久而冞切。此際除命,寔出夢外,感惶之極,唯當竭蹶登程,進伏闕外,冒陳俟罪之忱,而第臣歸見病母於八朔離違之餘,則宿病痰火之症,越添於近日毒感,眞元太減,氣息如縷,實有朝晡之慮。臣以獨身,左右扶將,藥餌諸節,無人可托,情私煎迫,萬無離捨之勢。玆敢縣道陳章,仰暴危懇,臣罪至此,尤萬萬矣。伏乞睿慈,俯賜矜諒,遞臣之職,俾便救護,治臣之罪,以昭法紀,千萬幸甚。答曰,覽書具悉。爾其勿辭,救護母病焉。
辛巳二月十一日辰時,上御景賢堂。大臣·備局堂上引見入侍時,左議政李,行兵曹判書金聖應,左參贊洪鳳漢,判敦寧洪象漢,禮曹判書韓翼謩,漢城判尹南泰齊,吏曹判書金相福,刑曹判書具善行,工曹判書李之億,大司諫金尙重,校理嚴璘,右承旨韓光會,假注書李衡弼,事變假注書趙德亮,記注官李宗明,記事官南碩老進伏訖。儲慶宮春享祭,當親行,三嚴,辰正三刻,步軍五哨,馬軍二哨,禁軍二番,隨駕侍衛仍,元良,尙在調理,祗迎等節置之。出榻敎上命書儲慶宮祭文及徽寧殿祭文訖,命左參贊進前曰,編次人不入來,卿其釐正也。曰,左參贊,科文篤實,所見甚詳明矣。上曰,追憶往歲,欲親未果,親製祭文以下,徽寧殿獻官,以行副護軍李章五爲之。出榻敎上曰,儲慶宮,旣已親祭,翌日傳香,若令攝行,其曰孝乎?且日候若此,三軍,豈可仍爲經宿耶?祭後卽爲回駕,留資政殿,平明後於崇政月臺,太廟·文廟·儲慶宮·毓祥宮,親傳香,興化門,五更一點,除標信留門事,分付侍衛,承旨入直擧行。出榻敎上曰,噫,其欲自强,事先爲先,及今不祭,更待何時,今命祭儀,何待例稟?太廟夏享,先命敬依省牲省器,永寧殿攝祭,預爲知悉,一體擧行。出榻敎曰,此卽北道御史鄭光漢別單也。其一,關北一路專尙武藝,自前三·甲及六鎭,俱有觀武才,居首者沒技人直赴之例,道臣巡到時,與南兵使眼同試才,甲戌年間,以沒技者多奸濫之患,亦非續典所載,革罷之後,解體而廢射矣。觀武才,依前設行,而只取居首一人直赴事也。中間革罷,意有所在,道·帥臣巡歷時,亦有試才施賞之例,勸奬,自在其中,今此所陳中此一款,置之,何如?上曰,兵判之意,何如?聖應曰,此與白日坊無異,抄其居首,賞格足矣。若許直赴,則恐涉過矣。上曰,依爲之。出擧條曰,其一,南兵營軍餉穀,在於甲山,一年耗數折米一百二十二石零,每年自該營作錢,以補軍需不得行錢之地,貧民受穀者採蔘捕貂賣牛鬻田,三·甲烽撥將料米及各鎭將奴馬料,以此耗穀上下,以救民弊餉耗之代,推移劃給事。其一,山火田之隨起隨稅,乃是通行之規,而甲山則一番起耕,爲加耕田,過一二年,則仍陞元田,雖樹木蓊鬱,田主散亡,隣族徵稅,見今陳田未頉,爲三百二十五結二十三負八束,蕩減其稅,隨起執負事也。其一,三·甲劃給南關鹽一百五十石零,輸置北靑,使民受去,四五日程,以鹽貰馬每口一升之鹽,尙且減半,顧恤德意不能悉曁,北靑傍近煮鹽處,加劃倍數事也。請令廟堂稟處矣,此則竝令道臣商量事,宜狀聞後更爲稟處,何如?上曰,二件事,依爲之。隨起隨稅,旣行六道,西北奚異?此則雖因御史所奏,予欲下敎矣,奚徒三·甲?西北一體擧行事,分付。璘曰,陳田·新起,有限年減稅之令,而外方,每於當年,輒徵其稅,以此,民不蒙實惠矣。上曰,不聞則已,聞甚駭然,分付道臣,往者,雖不可追,時任守令中犯此者,嚴査狀聞。以此推之,諸道可知,一體嚴飭,此後他道不遵此令者,依此例,狀聞擧行事,分付。出擧條上曰,皇壇省牲省器,依例親行,分付儀曹。出榻敎曰,俄見傳敎,則亦有親行夏享之敎,此則昨年之自下仰請而攝行者也。聖上氣力,視昨年,雖無加減,而昨年旣不親行,則今年之親行,誠過矣。七陵勞動之餘,豈不念愼攝之道耶?上曰,誠之所到,金石亦透,予於奉先之道,豈敢爲自便之計耶?束裝行事,則此身飛動,若有神相者然。卿勿過慮也。上曰,今日備堂中工判·判尹,貴矣。洪重徵一人之外,只此二人而已。工判,則非予眷念,安能及此?曰,誠如聖敎矣。然而數日之內,升擢四人,前所未有,恩典,不可若是輕也。上曰,所奏誠是,當體念矣。上曰,彼承旨曾經吏議者,已久薇垣,長亦老矣,予欲用之而未果矣。上曰,李昌壽於內局,不爲行公云,是何所執也?曰,頃日傳敎中,有太僕提擧與侍衛同之敎矣。太僕提擧之必爲隨駕,則與侍衛無異,而至於參列之入參,未必與侍衛竝論矣。上曰,前下敎置之。出擧條聖應曰,迎恩門柱木朽破,鐵索自落,幾至頹圮,東拄西撑所見甚悶,不可不及時修改,故敢達矣。上曰,依爲之。出擧條上曰,徐命膺,與李溵相避云者,何也?鳳漢曰,徐宗玉,卽故相㙫之壻也。上曰,李溵之今爲承旨,則無所礙矣。上曰,承旨有闕,代前承旨李溵除授,牌招察任。出榻敎上曰,李翼元,頃於承旨望,欲爲下點,而慮其撕捱未果矣。今除甲山府使,此亦有定分也。然而予意則以爲邊地之差文官,不如武臣,諸臣之意,何如?僉曰,雖遣文官,別無其效矣。璘曰,文武交替之法,誠好矣。臣往見北道,則有文臣然後,可以彈壓武弁,不爲無助矣。上曰,李海文,予特差宣傳官,而其人之柔,汝亦知之,必不洗徐赫修矣。柳敍五,則只讀書之人,人則端雅,而其吏才之磊落,則亦未知如何於愼爾復也。聖應曰,李海文,似柔而實剛,柳敍五,則相不如人,而亦慈詳之人也。鳳漢曰,李海文,則非止於定平府使之人也,柳敍五,則臣以爲難保其善治也。曰,左參贊之言,旣發於筵中,則柳敍五去就,更無可論矣。上曰,特敎之下,不可付諸新手,雖曰,文武交替,予則曰,武臣宜先,甲山府使李翼元,北靑府使柳敍五,定平府使李海文,竝遞其職。今日政,以曾經守令人擇差。甲山,以武弁中擇擬,竝令明日辭朝。柳敍五·李海文,仍任本職。出榻敎曰,此平安兵使李潤成狀啓也。以爲兵使今纔到任,今春淸南各邑鎭巡操,令廟堂稟旨分付爲請,而又有此本道監司狀聞,以爲昨年年事告歉,驅策飢民,當農赴操,實爲可悶,今春兵使巡操停止事,請令廟堂稟處矣。上曰,備堂中陳之。鳳漢曰,兵使之請稟,監司之請停,俱是據職,而關西昨年之事最豐,如此之歲,西邊詰戎之政,安可不行乎?上曰,依例爲之。出擧條曰,今因北道邊地事,敢達。城津·吉州,皆以邊地施行,而至於明川,則處於吉州之外,獨不入於邊地中,不但武臣之公議有所抑鬱,其在官制,亦未免斑駁矣。兩銓方入侍,下詢處之,何如?上曰,兵判之意,何如?聖應曰,吉州處在嶺隘之下,故入於邊地,而明川旣無所守嶺隘,似不入於邊地矣。上曰,吏判之意,何如?相福曰,臣意以爲用爲邊地無妨矣。上曰,左參贊之意,何如?鳳漢曰,近來邊地之窠,次次增加者,實有許多弊端,吉州在明川之南,則當罷其邊地,明川之引吉州而又爲邊地,未免太過。推類而論,則西路諸邑,亦豈無願爲邊地之處乎?爲其斑駁而一有變通,則僥倖之望,或恐漸廣矣。上曰,判敦寧之意,何如?象漢曰,吉州·鏡城,皆是邊地,而明川,處於鏡·吉之間,獨不用邊地,宜有斑駁之稱冤矣。上曰,判尹之意,何如?泰齊曰,吉州若不許邊地則已矣。在吉州之北者,獨不許邊地,恐有所斑駁矣。上曰,刑判之意,何如?善行曰,邊邑之稱,古則北關之六鎭,西關之七邑,而邊地爲閫階之後,漸次增加,非關防要害之地,而爲邊窠者有之,故明川之論,蓋申於此,則明川不入於邊窠,宜有言矣。上曰,其所稱冤,勢所固然。大抵近來邊地,非爲關防而爲也,爲名武而濫也。吉州邊地已涉過矣,復何再乎?今卿所奏,欲解武弁抑鬱,雖得相體,予則爲難矣。人君政令,必也正名,旣下敎之參差,非暮年自强之意。吉州,一依明川例,邊地一節,儀節置之。出擧條相福曰,老職上言,在京而納籍者,今方回啓,不納籍者,考籍於京兆,次第回啓,而至於在鄕而久不納籍者,抄送各道監營,以爲詳考屢式年帳籍,區別虛實,報本曹擧行之地,何如?上曰,依爲之。出擧條鳳漢曰,頃承下敎,與奉常提調,往審籍田形止,則親耕之百畝田,雖有些少水破處,若干防修,自可無慮。其外之田,則乙亥覆沙處至於七石餘斗落只,而連耕驛位畓之破傷者,又過五十餘石落只云。不計物力多少,戶兵曹合力築筒則好矣,而未卜其利害矣。曰,左參贊,旣親見之,必有所料量,至於驛位田,則當使兵曹處之矣。聖應曰,雖使兵戶曹竝力爲之,決難成築,至於代土,其在後弊,亦不可以兵曹給之矣。上曰,然矣。兵曹雖云有物力,而豈可浪費於水中耶?鳳漢曰,籍田代土,戶曹當之,驛位田則勿論修築與代土,當自兵曹稟處,而百畝田防修之役,本寺往復戶曹後時擧行爲宜,以此分付,何如?上曰,依爲之。出擧條翼謩曰,咸鏡監司李彛章,以陵寢祭服造送事,論移本曹,本曹以自本道,黑團領帽帶推移以用之意,前有回移云矣。卽者彛章,又有論移,道內朝官不多,往往居在百餘里外,臨時推移,事勢苟艱,更請造送矣。祭服,事體旣重,推移又難,則自本道,依件數造成,物力,報該司會減之意,分付,何如?上曰,依爲之。出擧條翼謩曰,取考五禮儀,則王世子冠禮時,自上御正殿,百官,先行四拜禮後,賓贊,受敎書出殿門,百官,又行後四拜矣。今此王世孫冠禮時,亦當依此磨鍊,而王世子似當有率百官行禮之節,無可據儀節,何以爲之?敢稟。上曰,依爲之。方在調理,不與祀典,率百官,置之。出擧條翼謩曰,世孫宮,比世子宮,宜有差等,凡賀儀,百官勿爲擧行,堂上以上,一依庭候例進參,堂下時任玉堂·兩司進參,定施行事,昨年正月傳敎矣。王世孫冠禮日,崇文堂百官賀儀,一依昨年傳敎,磨鍊擧行乎?敢稟。上曰,異於常年,賀儀置之。出擧條翼謩曰,毓祥宮親祭時,王世子亞獻之禮,何以爲之?敢稟。上曰,置之。出擧條翼謩曰,大報壇親祭時,王世子陪參之禮,祗迎祗送之節,何以爲之?敢稟。上曰,置之。出擧條曰,此咸鏡監司李彛章狀本也。以爲慶興·鍾城·鏡城·明川等四邑,所在木代布三十一同十二疋,趁今市直之稍歇,使各其邑貿穀,合錄於備局句管,私賑穀事,請令廟堂稟旨,分付矣。此則依狀請許施,何如?上曰,依爲之。出擧條曰,此守禦使尹汲狀啓也。以爲南漢面操停止之年,別遣首將官,各邑軍兵點視,前有定奪矣。今春巡點,何以爲之事?請令廟堂稟處矣。上曰,有不爲之前例乎?前守禦使陳之。鳳漢曰,果有不爲前例矣。上曰,停止可也。出擧條翼謩曰,王世孫入學翌日頒敎時,及冠禮翌日頒敎時,王世子亦當有率百官行禮之節,何以爲之?敢稟。上曰,一體置之,命使之日,當親臨頒敎,行權停例。出擧條上曰,政事,當日爲之。出榻敎上曰,吏曹司果六品,曾所未有,今有六窠云,今日政,雖一二望筒,加入擧行,老職加資上言啓下者,今日政一體下批。今聞大臣所奏,京外年滿不請者或有云,京外則已,京中士夫有實職,年滿者,令京兆抄啓後,吏曹草記擧行。出榻敎上曰,皇壇擧動時,係是闕內,禁御兩營留陣,置之,訓局,只北營大將,只率前排及一哨軍留營,御營廳爲先後廂,入昌德宮後解嚴,挾輦,望拜禮後一體解嚴,昌德〈宮〉,入直禁軍環衛,翌日初嚴聚軍事,分付。出榻敎曰,今番承旨罷職現告中,有方伯·守令矣。上曰,誰也?曰,黃海監司金善行,江陵府使鄭尙淳也。上曰,事有輕重,海伯勿罷,從重推考。出擧條上曰,右相家遣御醫,持藥物,不離看病。出榻敎璘曰,嶺北諸邑,土瘠民貧,俗又不能儲蓄,一遇飢饉,全恃朝家之賑救,以此民之死亡,比他道尤甚,慶興前府使尹彝復,爲慮此弊,創行射屯之法,蓋嶺北,地廣人稀,荒爲草坪者,在在皆然,各邑,自前有男丁成冊點考之規,又有每朔各社訓長,聚民年十五以上可引弓者,三次會射,以射記報官之例。故彝復,令各訓長每射,就草坪可墾處,早朝點考訖,會射一二巡,仍竝力起耕,及其播種耘耔收獲之時,亦如此。積其穀於各社,以備不虞,若値凶年,則計射員而均分,雖下戶爲人寄傭者,旣參射會,則皆有當分之穀,此不但飢民之有賴,朝家賑救之政,亦可以少紓其力,脫有緩急,則又足以備軍餉,其爲設法,誠甚便好。北邑守令,或有樂聞其事而欲效者,或有嫌於依倣而不肯者,若自朝家,分付道臣,使之頒其法於嶺北十邑,則行之稍久,必當有實效矣。上曰,其法誠是,令備局,分付道臣,一體申飭。出擧條璘曰,臣於昨日講筵,以軍器寺雕羽布停罷事陳達,有明日次對稟處之命,而擧行條件,未及啓下,今日大臣,未及覆奏,故敢此更達矣。自前勅行時,彼人,例有雕羽之求請,故自軍器寺覓給後,稱以雕羽價,發關分徵於各道,而三南諸道,則以木徵納,至於咸鏡一道,則以布徵納,其數殆至累百疋,北民之受弊正酷矣。十餘年前譯官輩與通官相約,永罷雕羽求請,而每當勅行,則本寺之徵布依舊不改,此則便是無名之徵,不可不革罷,以除民弊矣。上曰,左相之意,何如?曰,下詢公事提調而處之,似好矣。上曰,兵判之意,何如?聖應曰,初無相約永罷之事,而當初分定,旣是啓下事目,故每於牌文來到之日,例爲發關分徵,而彼人之求不求,何以預度,不爲發關乎?近年數次勅行,果不求去,而此是適然之事,日後不爲更求,有未可必,則永罷一款,恐難輕議矣。璘曰,事勢固難永罷,而雖以臣所知者言之,丁丑以後三勅行,皆無求請,而布則輒皆徵納,今若依貢物預受價例,此後計勅行三次覓給後始許更徵,事理似當矣。上曰,依御史所奏,施行三次前,更勿分徵,北道南道,不可異同,一體擧行,聞所奏其數夥然,令釐正廳堂上,更爲査正以稟。出擧條尙重曰,今番行幸時隨駕儒臣之不參祗迎者,較諸二品,尤有所失,隨駕諸儒臣,竝命罷職。上曰,依爲之。出擧條尙重曰,近來朝臣之進對筵席,不過月三次次對,而今日備堂之不參者多,竝命從重推考。上曰,依爲之。出擧條尙重曰,近來臺閣之輒稱在外,固已可駭,就以今番動駕時言之,一倂偃然在鄕,終不來參陪扈之班者,事體所在,尤極無據,抄選外在外臺諫,竝命罷職不敍。上曰,依爲之。出擧條相福曰,旌善郡守,今當差出,而京職中當擬者,只是一人,而許多承傳當擧行,殆同儲窠之時,難以各司自辟及前銜備擬,議於大臣,而以爲筵中定奪,以外任竝擬爲好云,故敢啓矣。上曰,依爲之。出擧條上曰,吏判兼帶摠管及兵曹參議朴昌潤,參知朴相喆許遞,摠管有闕,代令該曹口傳擧行,兵曹堂上,待下批牌招察任。出榻敎上曰,一司署經守令,一司除署經,今日政除授守令,今不爲署經者及未下直守令,不可曠官,一體明朝辭朝。出榻敎上曰,今日薇垣長所奏不參班儒臣,抄選外在外臺臣罷職,代今日政一體擧行。出榻敎上曰,違牌翰林,竝敍用,今日政付職,仍爲牌招察任。出榻敎上曰,摠府兵曹武兼廳守宮,仍。出榻敎上曰,承旨順房事。出榻敎上曰,莫重草記不奏,今日擧行,擧條未下,當該中官,下義禁府推考。出榻敎上曰,中官禁推置之,以越俸一等擧行。出榻敎尙重曰,俄有大臣所奏,而臣亦仰達矣。七陵展謁之後連開講對,一則爲喜,一則爲懼,卽今悠悠萬事都在於殿下一身,伏乞益勉保嗇之方,以圖無疆之休焉。上曰,所陳是之矣,當體念之矣。諸臣退出。
上在慶熙宮。常參·經筵以代理停。
卯時,日有右珥。
中宮殿,藥房口傳問安。答曰,知道。
藥房都提調臣李,副提調臣金時默啓曰,伏未審夜間,聖體調攝,若何?寢睡·水刺之節,亦何如?劑入湯劑,已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日入侍,宜矣。
兪漢蕭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金時默啓曰,明日儲慶宮擧動時,本院留院及昌德宮入直,何承旨爲之乎?敢稟。傳曰,留院,同副承旨,昌德宮入直,右副承旨。
以寶劍望筒,傳于兪漢蕭曰,以其代爲之。
以寶劍望筒,傳于兪漢蕭曰,之次爲之。
尹東暹,以弘文館言啓曰,本館下番,連日闕直,事甚未安。副修撰李聖圭旣已帶職蒙宥,與新除授修撰洪趾海,副修撰鄭光漢,一體牌招,以爲推移入直之地,何如?傳曰,允。
李溵,以弘文館言啓曰,本館下番,連日闕直,事甚未安。校理李海重,書答已下,與新除授副校理金應淳,一體牌招,以爲推移姑降入直之地,何如?傳曰,允。
兪漢蕭,以內乘,以一提調意啓曰,定平府使李海文許遞,仍任本職事,命下矣。分內乘一體仍任之意,敢啓。傳曰,知道。
兪漢蕭啓曰,卽伏見黃海兵使李漢膺,水使沈義希去庚辰年秋冬等褒貶啓本,則李漢膺,邊將無一人居下,沈義希,邊將無一人居中居下,殊無嚴明殿最之意,竝推考警責,何如?傳曰,允。
王世子在昌德宮。常參停。
尹東暹達曰,明日儲慶宮親祭齋戒,再明日正日,此兩日常參,頉稟。令曰,知道。
又達曰,大司憲尹鳳九,執義洪啓能,掌令南鶴宗·閔塾,持平金亮行在外,盧聖中未肅拜,今日以監察茶時之意,敢達。令曰,知道。
韓光會達曰,藝文館檢閱尹師國·姜趾煥,時在京畿楊州地,竝斯速乘馹上來事,下諭,何如?令曰,依。
又達曰,明日擧動時,侍臣無進參之員,兩司除在外未署經外,持平盧聖中,正言鄭昌順,待開門牌招,以爲進參之地,何如?令曰,依。
上在儲慶宮齋室。常參·經筵以代理停。
夜四更,月暈。
下直,江陵府使尹埅,北靑府使申應顯。
以承傳色,口傳下敎曰,二嚴旣入,而諸承旨不爲詣閤,竝推考。
大駕入儲慶宮齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
殿拜後,政院·玉堂·藥房口傳問安。答曰,知道。
傳于兪漢蕭曰,左副承旨詣開氷祭所,摘奸以來。
傳于尹東暹曰,巡監軍單子,仍。
傳于兪漢蕭曰,夜寒,軍兵饋粥與否,知入,若不爲之,卽爲饋粥事分付,而挾輦軍,一體爲之。
兪漢蕭,以兵曹言啓曰,依下敎,隨駕禁軍及駕後與標下軍兵等,設粥以饋之意,敢啓。傳曰,知道。
又以禁衛營言啓曰,依傳敎,本營留陣軍兵等處,作粥以饋之意,敢啓。傳曰,知道。
又以訓鍊都監言啓曰,依傳敎,挾輦軍及隨駕將校軍兵等,設粥分饋之意,敢啓。傳曰,知道。
又以御營廳言啓曰,依傳敎,隨駕別抄及留陣將校軍兵等處,設粥分饋之意,敢啓。傳曰,知道。
上在儲慶宮。齋宿。
李溵啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
又啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
王世子在昌德宮。常參停。
成天柱達曰,大司憲尹鳳九,執義洪啓能,掌令南鶴宗·閔塾,持平金亮行在外,盧聖中牌不進,今日監察茶時之意,敢達。令曰,知道。
辛巳二月十三日辰時,儲慶宮擧動入侍時,行都承旨金時默,左承旨韓光會,右承旨尹東暹,左副承旨兪漢蕭,記事官金履禧,假注書李衡弼,記事官南碩老·李在簡以次隨駕。上具翼善冠·衮龍袍,出慈政門,降輿乘轎,出崇政門外,降轎乘輦。上曰,諸承旨推考置之事。出駕前下敎詣儲慶宮門外降輦,乘輿入齋室,仍就版位,行再拜禮訖。上曰,禮房承旨,進排官摘奸,仍往毓祥宮,諸執事·進排官摘奸,永禧殿殿外奉審以來事。出榻敎還入齋室,諸臣以次退出。
辛巳二月十三日四更一點,上在儲慶宮。春享祭親臨入侍時,行都承旨金時默,左承旨韓光會,右承旨尹東暹,右副承旨兪漢蕭,記事官金履禧,假注書李衡弼,記事官南碩老·李在簡以次侍立。上具翼善冠·衮龍袍,出齋室,步詣板位,行初獻禮。左議政李行亞獻禮,海興君橿行終獻禮,如儀行禮畢,上詣望燎位,望燎禮訖。上曰,還宮時刻單子置之,待下敎,初嚴入之事。出榻敎還入齋室後,諸臣以次退出。
上在慶熙宮。常參·經筵以代理停。
貞聖王后,忌辰齋戒。
卯時,日有左珥。巳時午時,日暈。夜四更,月暈,白虹,逶迤暈上,良久乃滅。五更,月暈兩珥。
親祭罷後,王世子遣宮官問安。答曰,知道。王世孫遣講官問安。答曰,知道。政院·玉堂·藥房·朝廷二品以上口傳問安。答曰,知道。
大駕還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
以承傳色,口傳下敎曰,承旨來待,日明卽爲擧行。
親傳香罷後,政院·玉堂·藥房口傳問安。答曰,知道。
藥房口傳啓曰,今日臣等,率諸醫入診于東宮,則脈度微數,齒痛有加,齒牙動搖,諸醫以爲加減天麻半夏湯停止,淸胃升麻湯元方中,去黃連,加細辛三分進服爲宜云。此藥五貼劑入之意,敢啓。傳曰,知道。
韓光會啓曰,同副承旨李溵,謂以情勢難安,陳書出去,原書,以齋戒不得捧入矣。卽爲牌招,何如?傳曰,允。
傳于尹東暹曰,儲慶宮懸板,乙亥年,有趙明履所書懸揭者,今亦依此,以粉質漆字,從簡爲之,揭于香廳空間。
尹東暹啓曰,因本院達辭,兼春秋金德元身病猝重,勢難入直,今姑減下事,依下矣。其代,令該曹卽爲口傳差出,何如?傳曰,允。
王世子在昌德宮。常參停。
成天柱達曰,明日國忌齋戒,再明日·十七日國忌齋戒正日,此三日常參,頉稟。令曰,知道。
又達曰,大司憲尹鳳九,執義洪啓能,掌令南鶴宗·閔塾,持平金亮行在外,一員未差,今日以監察茶時之意,敢達。令曰,知道。
又達曰,禮曹參議兪彦民,工曹參議崔成大除拜後過三日,不爲出肅,依定式推考警責,仍卽牌招察任,何如?令曰,依。
又達曰,司僕正李敬玉,昨日以輦輿差備,旣入闕中,所帶兼弼善,不爲肅謝,事體極爲未安。推考警責,何如?令曰,依。
金時默達曰,今日是藥房日次,都提調李,副提調金時默,率諸〈御〉醫來待矣。令曰,詣閤。
成天柱達曰,兼春秋金德元,身病猝重,勢難入直,今姑減下,何如?令曰,依。
又達曰,以禮曹參議兪彦民牌不進罷職令旨。令曰,推考徽旨捧入。
以濟州牧使狀達,正朝方物進上,過限封進,惶恐待罪事,令于成天柱曰,勿待罪事,回諭。
辛巳二月十四日罷漏時,還宮入侍時,行都承旨金時默,左承旨韓光會,右承旨尹東暹,左副承旨兪漢蕭,記事官金履禧,假注書李衡弼,記事官南碩老·李在簡以次隨駕。上具翼善冠·衮龍袍,出儲慶宮降輿。藥院都提調李曰,徹夜將事,聖體若何?不勝區區伏慮矣。入大內後,諸臣以次退出。
辛巳二月十四日卯時,上具翼善冠·衮龍袍。崇政殿月臺親傳香入侍時,右承旨尹東暹,同副承旨李溵,假注書李衡弼,記事官李在簡·南碩老以次入侍。上曰,懸板陪進,戶曹郞廳入侍事。出榻敎正郞鄭一祥,入侍進伏。上曰,懸板仍爲陪進,懸于香大廳,一祥陪進。仍爲出去,還入大內,諸臣以次退出。
上在慶熙宮。常參·經筵以代理停。
貞聖王后忌辰。
夜自二更至五更,月暈。
下直,鍾城府使柳顯章。
中宮殿,藥房口傳問安。答曰,知道。
藥房都提調臣李,右承旨臣尹東暹啓曰,伏未審夜間,聖體調攝,若何?動駕將事,冒曉還宮,勞動之餘,不暇有損乎?寢睡·水刺之節,亦何如?臣等不勝區區伏慮,敢來問安。答曰,知道。氣則一樣矣。
尹東暹,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于韓光會曰,於義宮,又有奉安者,入直承旨中上番,與中官進去,而當爲復命,興化西挾仍留,彩輿擇其精者,待令于興泰門,服色則以黑團領爲之。
傳于尹東暹曰,當召承宣書下敎,而今年追憶昔年,爲國心惛然,心定然後當下敎,凡諸等事月俸,依領府事例,卽爲擧行事,爲先分付。
以同副承旨李溵,校理金應淳,修撰洪趾海,副修撰李聖圭·鄭光漢牌不進罷職傳旨,傳于尹東暹曰,竝只推,明朝牌招察任。
吏曹口傳政事,李重海,兼春秋單付。
尹東暹,以宗簿寺官員,以提調意啓曰,今此崇陵幸行時,紅箭門外班列不參每品宗臣及回駕時東門外祗迎不參宗臣,令宗親府現告,一體罷職,以懲日後,何如?傳曰,置之。
又以禮曹言啓曰,五禮儀大臣之喪,自上有擧哀之節,而今則親祭正日齋戒相値,今此右議政閔百祥之喪,擧哀一節,不得循例取稟之意,敢啓。傳曰,知道。
王世子在昌德宮。常參停。
成天柱達曰,大司憲尹鳳九,執義洪啓能,掌令南鶴宗·閔塾,持平金亮行在外,一員未差,今日以監察茶時之意,敢達。令曰,知道。
上在熙慶宮。常參·經筵以代理停。
世宗大王忌辰齋戒。
卯時,日暈。巳時午時,日暈,暈上有冠。
大殿·中宮殿,王世子遣宮官問安。答曰,知道。王世孫遣講官問安。答曰,知道。
傳于尹東暹曰,使預備兼春秋,左相入來事,傳諭。編次人亦爲來待。
又傳曰,大臣·編次人,如已入來,詣閤。
王世子在昌德宮。常參停。
韓光會達曰,大司憲尹鳳九,執義洪啓能,掌令南鶴宗,持平金亮行,一員未差,今日以監察茶時之意,敢達。令曰,知道。
辛巳二月十六日未時,上御惜陰閣。左相·編次人同爲入侍時,左議政李,編次人元仁孫,右副承旨兪漢蕭,假注書李衡弼,記事官南碩老·李在簡以次進伏訖。曰,近來日氣不調,聖體若何?上曰,以下七行刀割上曰,右相八字甚好,而但太早矣。予則已矣,得將來輔相之人,予恃以無憂矣。自聞此報之後,心甚驚悼。非徒大臣而已,爲國事者,無如此人也。與其父之年,何如?曰,年則同矣,病亦同云矣。上曰,閔門大槪早死,而獨閔奉朝賀久壽耳。上曰,右相平生用心之人耶?曰,常時細瑣之事,全沒用心,而至於國家事,以鞠躬盡瘁爲心矣。上曰,然乎?以此觀之,不知之理也。世間之用心者,豈有如予者哉?曰,殿下當以保嗇聖躬四字留念焉,何至過用聖慮乎?上曰,予之臨御以後,拔去鳳輝而數之,則相爲三十人,而在世者只六人,豈不寒心?兪奉朝賀則自以爲受放良文書,已無可論,趙判府事,非時俗之人,卽物外之人也。昔漢武於東方朔,以俳優畜之,予於趙判府事,亦以物外待之。曰,趙判府事之心,臣所不知也。上曰,是豈難知也?非高蹈之義,雖堯舜之世,人必有不如意事,而以宋左相祭文觀之,則其心可知矣。宋左相,與其父豐原,情契相好,而一不合意,至發於祭文,豈非過當之甚乎?上曰,噫,三十年臨御,予之拜相亦三十,而今在世者,只有六相,御卅歲拜卅相,不才涼德,一無事爲,知遇倚毗之相,已作故相者多。中夜興嗟,而顧今國事,顧今世道,得一相難,此政思良相者,右相則衰年拜相,爲國之誠,同寅之心,可質彼蒼,以故奉朝賀爲祖,喬木世臣,豈不倚毗,於誠亦豈不知?而用之齟齬,知猶不深,大拜之後,一心奉公,竭誠寅協,心自歎服曰,予雖衰矣,得相若此,日後可恃,況世所謂黑頭拜相,予有所屬,豈意鼎席十四朔,遽聞此報。噫,兩朔之內,缺予兩相,此何景像,其於國事何?噫,昨年六月謁陵親祭祭文,稱奏之語已作夢焉,而況今歲何歲?予懷冞切。噫,彼右相,今拜聖后,而吁嗟,寡躬徒結愴懷,其聞此報,非徒爲大臣,此心難耐,欲召承宣,而將此心,何以呼寫?若此之際,遲滯擧行者多,故先命有司,爲先擧行,少拾神氣。今乃下敎,仍下祭文,何拘常例?十八日,遣承旨致祭,慰相之靈,表予之意。出榻敎上曰,明日右相家致弔及再明日致祭,左副承旨進去。出榻敎上曰,右相少時嗜酒耶?與其父酒量,何如?閔奉朝賀有酒量,入侍時宣醞,則醉曰,酒甕涸耶?其氣習甚好矣。然而止酒者顔貌例多滋潤云,然否?曰,曾問右相,則以爲止酒之後,有益而無害云矣。仁孫曰,近來止酒者,善飯而且嗜餠,故顔貌氣力,有愈於飮酒時矣。上曰,右相之心,予知之未深矣。自嶺伯以後,始服其調劑之心,爲國事者,例多換心矣。曰,當辛壬者,所秉者義理,而非黨心也。乙亥以後則義理大伸,右相之以調劑爲任者,亦一個公心也。上曰,曰,新歲之後,二相相繼而沒,邦國不幸,係是俗談,而殿下之憂國誠心,足以感回天心,明者因危制安,轉災爲祥,爰立輔相之人,策勉國事則恐好矣。上曰,右相之代,三朔內不可出也。雖欲重卜,金領府事,必無趁卽入來之理,趙判府事,當戊申年,則必上來,而當乙亥年,則必不上來,奈何?上曰,歲寒然後,知松柏之後凋,古相中金宇杭爲國之誠,予所嘉尙,且顔貌動盪而李奎采則不類於其外祖矣。予帶礪中有德宰相,翰林之祖父也,故有蔭,而金判府事,獨無其蔭,甚可怪也。上曰,入學,大提學,何以爲之?金陽澤之固執酸矣。曰,入學時當出之矣。上曰,然則改圈而後行公耶?仁孫曰,只以特除,故不行耳。上曰,厥父之固執過矣,而用於用處,此固執則異於厥父矣。上曰,致雲·礭,不若麟佐遠矣。麟佐猶服其罪,而礭則以爲秀垣承款耶?秀垣承款則與秀垣而同歸樂哉?不學乃父,而反學秀垣,是何人性也?卽今國家無事,可知其時足鉏治矣。若不猛加鉏治,以遺其種,則不知此時當作何等才調矣。曰,李溵緣於臣言,若是撕捱,殊甚過矣。上曰,卿之所奏出於公心,則四人之處義必無異同,姑遞其職,以伸廉隅可也。命書四臣遞差傳敎。上曰,頃者大臣所奏,意在勉予,於四臣,毫無他意,而今聞兩承宣之撕捱,其由於此云。若此四臣一也,其雖過矣,一伸廉義,其亦重四維之道也。工判李之億,右尹李奎采,都承旨金時默,同副承旨李溵,姑遞本職,以伸廉隅。出榻敎上曰,行司直南泰會,行副護軍李重祜,承旨除授,牌招察任。出榻敎上曰,頃於駕前,見兵判,則甚老矣。曰,早當重任故然矣。上曰,代則立矣。金時默,故領相,欲爲勸武,而今至此境,文武亦有數也。諸臣以次退出。
上在慶熙宮。常參·經筵以代理停。
世宗大王忌辰。
中宮殿,藥房口傳問安。答曰,知道。
藥房都提調臣李,右承旨臣尹東暹啓曰,伏未審夜間,聖體調攝,若何?寢睡·水刺之節,亦何如?劑入湯劑,已盡於昨日,臣等,卽與諸御醫入侍,詳察聖候,議定繼進當否爲宜,臣等,不勝區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日入侍,宜矣。
尹東暹啓曰,淸風府院君家,遣承旨致祭,今月十八日設行事,禮曹單子啓下矣。何承旨進去乎?敢稟。傳曰,同副承旨進去。
傳于兪漢蕭曰,明日右相家致祭後,貞敬夫人及弟與子,存問。
兪漢蕭,以兵曹言啓曰,今二月十七日,武臣堂上以上朔試射日次,而國忌正日相値,不得爲之之意,敢啓。傳曰,知道。
王世子在昌德宮。常參停。
韓光會達曰,明日常參,取稟。令曰,停。
又達曰,大司憲尹鳳九,執義洪啓能,掌令南鶴宗·閔塾,持平金亮行在外,一員未差,今日以監察茶時之意,敢達。令曰,知道。
又達曰,檢閱姜趾煥,自鄕上來云。卽爲牌招入直,何如?令曰,依。
上在慶熙宮。常參·經筵以代理停。
夜二更,月有左珥。四更五更,月暈。
兪漢蕭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于兪漢蕭曰,召對爲之。
兪漢蕭,以兵曹言啓曰,因出身吳繼聖上言,繼聖之姓字,以本姓李字還歸事,自禮曹覆啓判下矣。原榜目中,以李字改付標以入,而所授紅牌,依例改書安寶,前授紅牌,則令政院燒火之意,敢啓。傳曰,知道。
王世子在昌德宮。常參停。
尹東暹達曰,明日常參,取稟。令曰,停。
又達曰,大司憲尹鳳九,執義洪啓能,掌令南鶴宗在外,閔塾陳書入達,持平金亮行在外,一員未差,今日以監察茶時之意,敢達。令曰,知道。
李重祜達曰,憲府連日監察茶時,諫院許久闕達,俱涉未安。兩司除在外未署經外,未肅拜人員,竝卽牌招,何如?令曰,依。
又達曰,待敎鄭彦暹,自鄕上來云。卽爲牌招察任,何如?令曰,依。
又達曰,卽者司書朴師海因掌令閔塾書,謂有情勢,陳書徑出,原書,纔已退却矣。所當直捧禁推徽旨,而此與無端徑出有異,推考警責,何如?令曰,依。
尹東暹,以義禁府言達曰,卽接月令醫員李燦國手本,則時囚罪人尹泰淵,素患關格之症,猝然發作,不省人事,晝夜叫痛云。自前罪人病勢如此,則有保放救療之規,敢此仰稟。令曰,知道。
京畿監司申本,前領議政金尙魯月廩不受事。令于李重祜曰,令本道更爲輸送。
京畿監司狀達,驪州呈辭左尹元景淳,病重上去不得事。令于尹東暹曰,調理上來察職事,回諭。
行都承旨南泰會書曰,伏以,臣薄勘未幾,特敍旋降,杜門省尤,頌祝恩私。忽於夢想之外,伏奉銀臺除命,臣誠惝怳感激,靡所容措。召牌之下,固當竭蹶趨承,而第念臣於昨冬,因一吏胥之推治,名登白簡,受人凌藉,祗今追思,疲惱極矣。在臣自靖之道,其何敢徒恃寵靈,爲揚揚冒進之計哉?況臣所叨之職,卽累玷蔑效之地,而數年以來,疾病常乘,精力已耗,夙夜奔走,亦無其望。玆敢略陳短章,仰暴微懇,伏乞睿慈,俯賜鑑涼,將臣職名,特許鐫免,以安區區微分,不勝幸甚。答曰,覽書具悉。卿其勿辭,從速察職。
校理李海重書曰,伏以,臣於直中,脫着失宜,感觸非常,素患痰癖之症,乘時猝劇,橫亘胸脅,時時衝上,呼吸莫通,轉側須人,加以頭疼肌熱,肢節刺痛,種種形證,實有汚穢淸禁之慮。玆不得不冒死呼籲於貳極之下,伏乞俯賜哀憐,亟許鐫遞,俾得及時調治,以尋生路,千萬幸甚。答曰,覽書具悉。爾其勿辭,調理察職。
檢閱李在簡書曰,伏以,臣父臣重祜纔除承政院右副承旨矣。臣之所帶春秋兼銜,揆以法例,自在當遞。伏乞离明,亟令該曹照例鐫改,以存公格焉。臣無任屛營祈懇之至。答曰,覽書具悉。書辭,令該曹考例稟處。
辛巳二月十八日申時,上御景賢堂。召對入侍時,參贊官韓光會,侍讀官嚴璘,假注書李衡弼,記事官李在簡·姜趾煥,以次進伏訖。嚴璘,讀心經第一卷,自顔淵問仁,止特學者弗之察耳。上曰,承旨讀之。韓光會讀自或問顔淵問仁,止皆可一以貫之。上曰,注書讀之。李衡弼讀自仲弓問仁,止消磨了這病。上曰,上番讀之。李在簡讀自中庸天命之謂性,止只是一箇知。上曰,下番讀之。姜趾煥讀自道鄕鄒氏,止便都不管。璘陳文義曰,聖人敎人,多從已發處說,而子思却說未發之中,後人,乃就未發而求其中,求之則便屬已發。程朱諸賢之以存養涵養爲言者,誠有功於後世矣。然李延平,常使學者,思其未發時氣像如何。蓋喜怒哀樂,旣無所動於其中,則其心湛然淵靜,無少偏係,靜中,必須體䚼點檢,及其已發而無失此氣像,則此實爲靜存動察之功矣。上曰,顔淵之克己,只是見得分明。凡人汩於利欲,則以小路爲大路,以荊棘爲嘉禾者多矣。今人學言曰啞,視曰盲,聽曰聾等文字耶?何其有此氣像也?遂掩卷。璘進伏曰,下番校理李海重以姑降入直矣。今日以病陳書,承調理之批而出去矣。卽今諸僚皆在違牌中,李聖圭則間嘗膺命,而今又引入,洪趾海則旣已一遞伸廉,恐不可無申飭之道矣。上曰,此外又有幾人乎?璘曰,鄭光漢則處義似難行公矣。上曰,渠之處義,似或如此,而在上者,豈可任其所爲而不勅乎?金應淳,亦於斥補儒臣放還前,不欲行公傳旨,今將踏下矣。璘曰,無故之人,只是徐命天一人。上曰,然則可以爲之矣。諸臣以次退出。
上在慶熙宮。常參·經筵以代理停。
藥房口傳啓曰,今日臣等,率諸御醫,入診于東宮,則脈度浮數,齒痛一樣,而牙床浮高,諸醫以爲淸胃升麻湯,依前加入進服爲宜云。此藥五貼劑入之意,敢啓。傳曰,知道。
傳于成天柱曰,左相入來備堂中有稟定者,亦爲入來,上言有未及回啓者,亦持入。
又傳于曰,入侍時,淸風府院家致祭進去承旨入侍。
又傳于曰,大臣·諸堂詣閤。
同副承旨成天柱啓曰,臣依聖敎,取考刑曹囚徒案,則承傳罪人十九名,刑曹罪人二十五名,來關罪人十名,各司罪人六名內,罪人吳夢段,拒逆官首罪也。崔鎭鐵·李太彬段,蔘捧上時慢忽罪也。竝卽爲放送,而其餘罪人等段罪名,俱係重大,不可輕議,故竝仍囚之意,敢啓。傳曰,知道。
尹東暹啓曰,吏曹判書金相福,參判鄭弘淳牌不進推考傳旨,今方捧入,而特敎開政之下,如是違牌,不卽擧行,事體極爲未安,判書·參判,更卽牌招開政,何如?傳曰,允。
傳于尹東暹曰,政官其已入來耶?如尙不入,牌去來,申飭。
傳于成天柱曰,政事,何如是遲緩耶?望筒斯速入之。
又傳于曰,何時開政而何其遲耶?斯速入之。
又傳于曰,回啓今日內盡爲之,雖夜深,皆爲安寶。
又傳于曰,今日敍用備局諸宰,明日備坐皆當進參,今日政竝付軍職。
又傳于曰,下敎之下書之甚遲,當該郞廳禁推,中官遲滯傳敎,一體禁推。
以吏曹正郞李世孝,中官曺壽喆禁推傳旨,傳于尹東暹曰,竝推考傳旨捧入。
有政。吏批,判書金相福牌不進,參判鄭弘淳進,參議鄭存謙受由在外,右承旨尹東暹進。
吏批啓曰,判書金相福牌招不進,參議鄭存謙受由在外,小臣獨政未安,何以爲之?敢稟。傳曰,仍爲之。
尹東暹,以吏批言啓曰,玉堂闕員,今當差出,而曾前出入之人,多在違牌·坐罷中,無以推移備擬,合有變通之道,何以爲之?敢稟。傳曰,一體敍用。
李性遂爲持平,金漢老爲獻納,李東泰爲正言,沈履之爲應敎,徐命天爲副應敎,金魯鎭爲副校理,李商芝爲副修撰,朴弼燧爲兼文學,沈星鎭爲工曹判書,金時默爲右尹,李昌壽爲知春秋,金相福爲同成均,李祉承爲吏曹佐郞,李陽泰爲司藝,金相戊爲軍資判官,申光輔爲惠陵別檢,李章祜爲振威縣令,李喜永爲和順縣監,柳義養爲松禾縣監。徐志修左諭善單付,金陽澤右諭善單付,尹東度訓鍊都監提調單付。
兵批,行判書金聖應病,參判具允鈺病,參議安昌德宮入直,參知朴師訥入直進,參知韓師直呈辭受由,右承旨尹東暹進。李益炡知事單付,印纘起同知單付,分內乘李海文仍任事承傳,李昌誼·金尙翼·沈星鎭·李之億·徐命臣·徐志修·金陽澤·朴尙德·洪麟漢·李得宗·李奎采·李吉輔·金時默·李溵副司直單付,李瀰司果單付,李尙直副司正單付。
成天柱,以訓鍊都監言啓曰,都監從事官未差,代前副應敎李瀰已爲啓下,而方在罷散中,時無職名,依例付軍職,冠帶常仕,何如?傳曰,允。
王世子在昌德宮。常參停。
李重祜達曰,明日常參,取稟。令曰,停。
又達曰,大司憲尹鳳九,執義洪啓能,掌令南鶴宗在外,閔塾書批未下,持平金亮行在外,一員未差,今日以監察茶時之意,敢達。令曰,知道。
南泰會達曰,今日是日次,藥房都提調李,副提調南泰會,率諸醫來待矣。令曰,入對。
李重祜,以侍講院言達曰,本院司書朴師海連日入直矣。因臺書謂有情勢,陳書徑出,卽爲牌招入直,何如?令曰,依。
又以兵曹言達曰,景福宮衛將鄭斗錫,素患關格之症,日漸危篤,旬月之內萬無起動供辭之望,呈狀乞遞。身病旣如此,不可强令察任,今姑改差,何如?令曰,依。
東萊府使洪名漢狀達,倭獻不得趁時捧出,至今稽滯,惶恐待罪事。令于兪漢蕭曰,勿待罪事,回諭。
黃海監司金善行書曰,伏以,臣伏見邸報所出,則今初七日大朝入侍時,以昨冬上言誤下事,有當該承旨罷職之命,而繼伏見政院現告,則臣名爲首,臣之觸事昏謬之狀,於是乎益著矣。臣惶駭震懍,罔知攸措,惟以罪大罰輕,益切兢悚之忱矣。日前又伏聞大朝特下區別之恩,至有從重推考改下之命云。臣又不勝惝怳駭惑,莫解所以致此也。臣性本庸魯,資又鈍劣,任職居官,自謂隨事致謹,瘡疣之出,乃至於斯,私心惶恧,固不可言,而身居惟允之地,不能審別猥雜之籲者,已極失職,而況田奴事,歸之天曹,尤是意慮之所不到。臣雖萬萬無似,似不至若是之甚,而今忽有此,而臣又不能自解,則罷職薄勘,尙不足以當其罪矣。不意聖恩如天,曲加涵貸,諭以輕重,改以問備,臣是何人,誤恩之加,至此之極耶?在臣私情,雖切隕結之感,論以常憲,決無如是之理。此殆聖明,深慮藩任之數遞,有此滌蕩之異數,而竊念臣之昏憒,旣不能詳察出納常事,則尤無以堪當屛翰重寄者,不待臣言而离明必已悉燭矣。矧今本道百事已成,莫可收拾之狀,卽一世之所共知,苟非才猷威望,足以鎭物而蘇弊,則國家西顧之憂,將不知至於何境。以臣此狀,其何以錯輔整頓,克盡釐保之道耶?然則數遞猶屬輕歇,僨誤實係重大。今若因其舊愆,得解新任,則在私而不至重陷誤事之罪,在公而亦無簡畀非人之歎也。臣安敢自幸今日之倖免,姑掩來頭之必敗,而不自暴於睿鑑之下哉?臣於見職,自知千萬不近,而受命之初,連値齊日,號籲路阻,終迫嚴命,仍爲辭陛,遂至初無一辭,晏然冒赴。外面觀之,有若向前擔當,而內省其私,實切夙宵焦迫,雖微目下惶愧情勢,竊擬以此不稱實狀,陳書自劾,期於得請,而今反以見任之重,又免已勘之罰,朝家刑政之乖舛,緣臣而始矣。求之事理,寧有是哉?玆敢瀝血陳暴,仰首鳴呼,此非臣因事圖便,敢作飾讓之計也。伏乞邸下,察臣之衷,諒臣之懇,特許鐫遞,以存邦憲,以幸國事,不勝大願。臣無任屛營祈懇之至。答曰,覽書具悉。卿勿過辭,其卽察任。
掌令閔塾書曰,伏以,臣自遭朴師海之言,身名辱矣,蹤地危矣。春坊勸講,固宜另選,如臣不學,懼深濫冒,而恩出特簡,誠切延頸,黽勉趨走,若固有之,早晩顚敗,理所必至,彯纓朝班,已矣斷夢,廁跡臺端,寧不靦顔?不自意柏府除旨,遠降於屛處鄕廬之日,驚惶感激,昨始來伏私次,而咫尺雲陛,進身無路,俯仰慙悚,此生良悲。噫,臣之年前處置之失當,臣亦自知。人言之來,臣固一笑受之,顧何敢費辭自辨於日月稍久之後?第臣愚樸之性,鹵淺之見,只謂諫臣之論列,有欠忠厚立落之際,竊自附於規警之義,旣無他意有所扶抑於其間,則遣辭苟艱,何嘗襯當於臣言?而憲臣橫詆,小無稱諒,不顧齒頰,容易爲說,臣實爲言者多惜也。伊後發達,諫臣所以引避於前席者,或謂之顚倒,或謂之見輕,其所張皇,誠不滿哂,而就其中論人言事自是臺體云者,何其自重至此?苟使其言,專出於就事論事,務存臺體,則臣當喜之不暇,惟彼諫臣,又何慮料外之見斥,果如其自知者乎?緣臣孤弱,拳踢譏切,前後蹲沓,凌侮蹈藉無復餘地,是固滄浪,尙誰尤之?而羞辱已深,情地益蹙,官職去就,初非可論,其在自靖之道,惟宜息影名場,屛跡田里而已。恩召之下,承膺無望,猥將危懇,仰首冒籲,伏乞睿慈,俯賜諒察,亟行鐫削,仍治臣違慢之罪,以肅朝綱,以靖私義,不勝萬幸。答曰,覽書具悉。其何撕捱?爾其勿辭,從速察職。
吏曹判書金相福書曰,伏以,臣所患癱風之疾,于今五載,訖未全安,右手麻木,運用不良,居恒懍然,有朝夕顚仆之憂,風雨寒暑,動作不比平人,而自近以來,所帶職務緊重,强策奔走者多,而果然前日不病之左邊,今又病矣。臂脚無力,手足不仁,症兆之不佳,有非年前初發之比。醫家此疾,以再發爲難治,況前之一臂不遂,今焉手足有俱廢之慮。春木方盛,醫治不可少緩,方始灸藥,實無蠢動之望。政牌下降,承膺無路,誠不勝惶悶之至。且臣於前日之政,以曺命采,副擬同春秋之望而受天點,命采方帶春秋,而臣未覺察,有此做錯,此亦臣疾病而精神昏短之致也。悚恐之極,靡所容措。卽伏見傳敎下者,以老職上言之不卽回啓,有重推之命,而辭旨截峻,此又臣不能事事之一端也。伏乞邸下,察臣病勢之難强,諒臣職務之難曠,亟令鐫削,俾得以安意調治,以便公私,不勝幸甚。答曰,覽書具悉。卿勿過辭,從速察職。
工曹參判李山斗書曰,伏以,臣伏奉正月初四日敎旨,以臣爲嘉善大夫工曹參判,臣承命震悚,不覺繼之以感激涕零也。臣生長鄕曲,至愚極陋,冒叨科第,全乏材識,揣分投閑,自甘畢命於溝壑,而聖恩天大,不遺遐荒,特敎陞資,已是常格之外,而水部佐貳之命,荐下於一日之內,臣旣非簪纓世族,又蔑履歷功效,山樗野菌,不過爲化育中一物,而直以年髦之故,至煩大朝之軫念,光生蔀屋,寵溢州里,糜身粉骨,豈足以仰酬隆恩之萬一哉?噫,葵藿向陽,物性猶然,臣子戀主,根於秉彝,如使臣之精力,少有一分自强登道之勢,則豈不欲及此未死之前,趨入都城?重瞻終南之山,仰候天日之表,而顧念臣大命已窮,神識換脫,死亡之期,匪朝卽夕,年前再辭掌隷之除,非不知分義之未安,而惟是老病,斷無陳力之望。故引齡哀籲,不敢避瀆擾之誅,矧今犬馬之齒,八十有二矣。臣若徒知誤恩之爲榮,肅謝之爲恭,而扶曳殘喘,斃於道路,則不惟玷仕班而辱名器,抑恐上負大朝惠待微臣之盛恩也。昏憒無狀,縱不足以裨報涓埃,而實不忍持此將死之軀,陷於冒沒之科,以貽朝廷之累。臣之情地極爲悶迫,且臣竊惟冬官之職,地重而務夥,必須妙遴望實兼著識慮精强之人,以備參僚,然後可見免瘝厥之患,而如臣篤老久縻虛銜,官方由是而溷淆,庶事以之而隳廢,微臣負戾,已無可言,而淸朝官人之道,恐不宜如是也。臣素患痰疾,發作無常,冬春之交,重以感冒,胸膈痞塞,呼吸遄促,奄奄床席,不辨昏曉,而職名猶存,兢蹙無地。玆敢瀝血病裏,丐幸財照,而精神怳惚,言論無倫,伏望邸下,俯加矜諒,亟賜遞罷,以安微分,千萬幸甚。答曰,覽書具悉。卿其勿辭,調理上來察職。
檢閱尹師國書曰,伏以,臣方帶春秋兼銜,而臣之外從兄李昌壽日昨之政,除拜知春秋矣。內外之從,固是應避,而在下者遞,又況國典,則揆以法例,不可仍冒。玆陳短章,仰瀆离明,乞令該曹照例稟處,遞臣職名,以存公格,不勝幸甚。答曰,覽書具悉。書辭,令該曹考例稟處焉。
辛巳二月十九日巳時,王世子坐德成閤。藥房入診入對時,都提調李,副提調南泰會,加出假注書金守咸,編修官李憲默,記事官金夢華,醫官方泰輿·李以楷·金履貞·李世珪·鄭允協以次進伏訖。曰,日候乖常,伏未知,睿候調攝,何如?令曰,一樣矣。曰,齒痛加減,何如?令曰,浮高比前似歇,而痛勢無減矣。曰,水刺等節,何如?令曰,依前矣。寢睡諸節,亦何如?令曰,不能成寢矣。曰,醫官入診,何如?令曰,依爲之。方泰輿·李以楷·金履貞三醫入診訖。同辭以對曰,左右三部頗數,掌心亦燥而熱,少無差勝,且脈度微弱,牙床浮高,此實脾胃所傷之致,淸胃升麻湯,仍爲進服,則燥可以潤,數可以止,而齒痛減矣。曰,此藥五貼定奪劑入,何如?令曰,依爲之。令曰,漱口之藥,更問於醫官也。以下令而問于醫官,醫官三人次第對曰,牙床尙此浮高,含漱之劑似有害矣。白礬散灑於齒齦,好矣。醫官議藥訖。諸臣以次退出。
辛巳二月十九日午時,上御景賢堂。大臣·備局堂上入侍時,左議政李,判尹南泰齊,同副承旨成天柱,假注書李衡弼,記事官李在簡·姜趾煥以次進伏訖。曰,聖體調攝,若何?上曰,一樣矣。此云乎,厥父固執而□□□。上曰,前判敦寧李昌誼,前知事李益炡,前判書金尙翼·尹東度,前知義禁沈星鎭,前同義禁徐命臣,前參判徐志修,前司直金陽澤,前右尹朴尙德,前參判洪麟漢,前司直李得宗,飭已行,竝敍用。李昌誼·李益炡·金尙翼·尹東度·徐志修·金陽澤·朴尙德·洪麟漢,此時備局,誠爲可悶,尤宜聚精,仍差備堂,有司句管之任亦令仍前,玉署乏人,飭亦行,前應敎沈履之,前副應敎李瀰,前副校理李碩載,前修撰李商芝,前副修撰金魯鎭,一體敍用。出榻敎上曰,玉堂不備,且有政稟,政官牌招開政,以在京無故人備擬,守令亦有未署經者,待下批一體牌招察任。出榻敎上曰,再明日前大提學牌招,使之圈點。榻敎上曰,古人云惜此日之已過,懼來日之無多,此人子奉親之言也。噫,謁六陵捧上言其中,榮親之請,人子之至情,雖外方考籍,其宜催促,況京中上言,何可遲滯,而今日入侍命下之後,京中則已爲擧行,外方則今方考籍云,故已爲擧行者,今日政欲爲下批更問,則毋論京外,非徒三日之限,十五日束置高閣,一不回啓。噫,人事難測,其若過時,上言之人,其當終身抱恨,豈老老興孝之義乎?惜乎吏判,何不顧挈矩之道耶?吏曹堂上金相福,從重推考,其令政事時京中上言,卽爲回啓,今日政下批,外方則分遠近定日子,卽爲問諸道回啓事,一體申飭。出榻敎上曰,李領府事·閔右相諡狀催促,節惠之典,其令三月內擧行。出榻敎曰,此咸鏡監司李彝章狀啓也。以爲昨秋北巡時,考見穩城帳籍與民案,則昔之四千戶,今爲一千餘戶,昔之四千結,今爲一千餘結,而該府軍額,則自有定數,故見今在穩之民,無不身兼數役。今於辛未以後穩城之流入茂山者,就其中,限二三百丁還定,則此輩決無搔擾之慮,在茂邑,亦無增額之憂,而此際本府元田之稅,限五年特爲蠲免,則朝家所失,不過田米八十石,而穩之舊民,必有樂赴者,竝請令廟堂稟處矣。上曰,古有實邊之例,邊地,亦不可不顧,皆依狀請施行。出擧條曰,洪麟漢與趙曮,有應避之嫌,故不欲行備堂有司之任,而臣見其爲人,則年紀尙少,精力甚好,曾經監司而政績亦著,誠可用之人也。上曰,綜核細察,盛水不漏,則其兄爲過,而人物周通,則麟漢反復勝矣。曰,備堂本無相避之法,洪麟漢有司之任,申飭行公,如何?上曰,依爲之。曰,近來春氣發動,草木群生,皆在樂育之中,此正人君體天行道之時,農糧賙給,旣有下敎,而獄囚多滯,亦可疏釋,自上宜降絲綸,以光聖德矣。上曰,所奏誠是矣。仍命書傳敎。上曰,噫,漢文春詔旣云,而予則暮年,其於四時皆隨感矣。況丁丑以後,心尤冷焉,雖春而莫知春,雖秋而莫知秋,且近者爲國焦心,故三陽回泰,萬品咸蘇,而予則索然不知春,近日擧視俯覽,柳眼已開,靑草已生,乃知爲春矣。今日聞大臣所奏體元勉君,欲陳政令,深歎得相之體。噫,昔之漢文,亦有春意,乃有此詔,而吁嗟,寡躬逢春挑心,有何春意,而體元行政,人君之道也。噫,草木群生,咸有春意之時,嗟予元元,困窮蔀屋,桎梏囹圄,其豈同春之意?聞相所奏,環顧京外,不覺惻然,若慟在己,咨道臣若居留之臣,體予此意,勸農之政,懷保之道,着意申飭,有懷則聞考課之際,以此爲先,巡到之時,詳心詳察,冤鬱囹圄者,亦爲採聞以啓,莫替予暮年勤懇之意事,下諭于八道道臣,兩都留守。出榻敎上曰,鄭彦燮,嘗謂李義豐爲哀人生,今日可謂哀世界矣。諸臣近日往來於右相家,其身必勞,而予之用心,則尤有甚矣。何可自便之至此乎?命書飭勵傳敎曰,今日事甚非矣。右相之向來勤勞甚矣。今日之驅迫諸臣,亦難矣。曰,特召之下,只判尹外皆不入來,而具善行則承旨陳達其病,臣欲請推,而善行,非敢怠而不來也。上曰,噫,顧今國事,顧今民事,泰耶否耶,治耶否耶?噫,在京大臣,只有時任一員,奉朝賀一員。噫,昨行右相致祭,環顧國勢,食豈甘而寢豈便乎?今日大臣有稟事,堂上入侍之命,一則寓懷,一則鼓動,而頃者代理之後,諸臣皆歎無入侍之事,其所復開不過一月三對,而三對已行,故必也正名只有此命。噫,靑丘之內,一君一相,甚事可做?尤於此時,諸臣,其宜精白勵心,而況再昨下敎之後?今日聞召,雖有一事,聞命召入,亦慰懷其君之道,而大臣外只一重臣入侍。古人云,世間爲爲事爲爲不盡爲,一日萬幾,豈無其事?曰無其事,常時其不理會可知,若有事焉,豈予恒日恃喬木世臣之意乎?於此於彼,俱涉寒心。于今行公,備堂不入侍人,竝從重推考,以示飭勵之意,明日本司坐起爲之,曾任與復差之堂進不進單子中無頉書入。出榻敎上曰,廣陵副守烻,監察白泰源,直長鄭銅台,竝分揀放送,金吾多滯原情坐起,其令次官,爲先擧行,議讞則判義禁呈辭,旣已推考,其令卽爲入來,初度習儀前擧行。出榻敎泰齊曰,頃日筵中,因大臣陳達,有京中士夫有實職年滿者,令京兆抄啓之命矣。詳考帳籍,則曾經東西班四品年八十者,自吏曹,已爲依例加資,卽今年八九十未及加資者有二人,而皆是堂上以上官,則論以大典有旨乃授之法,非有特旨,則自下不當擧論,故臣府亦不敢循例抄啓,敢此仰達矣。上曰,有幾人耶?泰齊曰,前都正朴師任,今年八十,前知事洪禹九,今年九十矣。上曰,此不過二人,不爲濫矣。特爲加資。出擧條曰,今日特召之下,判尹外稟事備堂,無一入來,臣欲仰達而傳敎已下矣。若在回啓,諸堂竝皆承命之時,而其中具善行一人,獨有故不得入侍,則承旨之陳達,未爲不可,若或自上下問,則亦當仰對,而諸堂中承旨拈出具善行一人,而以病陳達者,有失筵體。入侍承旨推考,何如?上曰,依爲之。出擧條曰,判義禁洪象漢,以省掃受由下直矣。朝臣省掃之三年一次,載在法典,曾以此有所申飭,則今此政院之捧單,有不察之失,當該承旨推考,何如?上曰,當該承旨,從重推考,受由者,一體推考。出擧條曰,狼川·谷山人民等,以其本倅之棄官上京,有所呈訴於備局,請卽還任,兩邑倅令,吏曹催促還任,而邑民,至有此上來呼訴之境,則在道臣,有不能審察之失。兩道之臣,竝推考,何如?上曰,依爲之。出擧條上曰,此等之習,心常惡之,谷山府使李彦衡,狼川縣監金相肅,今日內令吏曹,催促下送,若過今日,其或瓜前圖遞,卽其地投畀。榻敎曰,此平安監司鄭翬良狀啓也。以爲本道淸南春操有依例擧行之令,而春分已過,兵使二月發巡,遍行一路,則三月畢操,亦未可必。且本道俱是田農,大異三南之待時耕播,晩時聚操,廢農丁寧,請令廟堂稟旨,分付矣。上曰,事勢然矣,停止可也。出擧條曰,卽見刑曹回下沃川陳好大殺獄判付,有三推官拿問之敎矣。此獄屍親,旣以誣告自服,則初·覆檢官之以因病實因者,似無可罪之端,而擧條之以三推官書出,似是檢字之誤爲推字者矣。若然則事當釐正,故敢達。上曰,然乎?誤書矣,前擧條,改付標,可也。出擧條上曰,前判書尹東度,戶曹判書除授,牌招察任。出榻敎上曰,人君飭勵,臣下不敢撕捱,卽古禮也。況今番申飭事重,特敍之下,何敢一字分疏?今番敍用諸宰·玉堂,其辭宰,政院切勿呼望,以重紀綱。出榻敎諸臣以次退出。
上在慶熙宮。常參·經筵以代理停。
以承傳色,口傳下敎曰,申飭之下,備局單子,循例捧入,該房承旨,遞差。
以右副承旨李重祜遞差傳旨,傳于成天柱曰,推考傳旨捧入。
南泰會啓曰,右副承旨李重祜旣有推考之命,卽爲牌招,何如?傳曰,允。
以備局本司坐起進不進單子,傳于李重祜曰,無懸註而改修整以入。
李重祜啓曰,今日備局本司坐起進不進單子,特敎申飭之下,懸註之人,又復夥然,其在事體,誠極未安。懸註人員,竝從重推考,何如?傳曰,允。
傳于南泰會曰,旣已下敎,則吏判昨日宜入來開政,戶判亦下敎則今日吏戶判,當肅拜參備坐,而皆懸註,極爲寒心,若不書進,國有紀綱乎?
李重祜,以備邊司言啓曰,今日本司坐起單子改修正以入事,命下矣。懸頉堂上中,在京人員,今方改修正以入,而至於在外人員,則另加申飭,使之卽爲上來,副提調趙曮差下已久,尙不行公,其在事體,殊涉未安。推考警責,牌招察任,何如?傳曰,允。
以備局副提調趙曮牌不進罷職傳旨,傳于成天柱曰,禁推。
南泰會,以吏曹言啓曰,今此太廟春奉審告祭獻官,行副司直沈鏽·趙暾,實預差,啓下矣。沈鏽,軍銜前下鄕,趙曮身病危重,不得已兵曹參判具允鈺,改付標以入之意,敢啓。傳曰,知道。
成天柱,以弘文館言啓曰,新除授副校理金魯鎭,時在京畿漣川地,副修撰李商芝,時在廣州地,經筵入番事緊,請竝斯速乘馹上來事,下諭。傳曰,知道。
李重祜,以兵曹言啓曰,今二月二十一日,武臣賓廳講書日次,而宗廟修改相値,不得爲之之意,敢啓。傳曰,知道。
又以兵曹言啓曰,禁軍等戎器點考,今日設行事,啓下矣。雨勢如此,沾濕可慮,待晴退行之意,敢啓。傳曰,知道。
又以文臣朔試射所差備官以試官意啓曰,臣等來詣試所,射員亦皆聚會,而今日雨勢終不開霽,試射不得設行之意,敢啓。傳曰,知道。
王世子在昌德宮。常參停。
兪漢蕭達曰,明日常參,取稟。令曰,停。
又達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,今日賓廳日次,旣已頉稟,所當公事入對,而睿候方在調攝中,頉稟。令曰,知道。
又達曰,大司憲尹鳳九,執義洪啓能,掌令南鶴宗,持平金亮行在外,李性遂,掌令閔塾牌不進,今日以監察茶時之意,敢達。令曰,知道。
又達曰,以守令署經事,新除授臺諫牌招事,旣有傳敎矣。掌令閔塾,一體牌招,以爲署經之地,何如?令曰,依。
又達曰,戶曹判書尹東度昨違召命,今日亦不出肅,卽爲牌招察任,何如?令曰,依。
韓光會,以兵曹言達曰,禁軍等戎器點考,今日設行事,達下矣。雨勢如此,沾濕可慮,待晴退行之意,敢啓。令曰,知道。
又以義禁府言達曰,卽接月令醫員李燦國手本,則時囚罪人李文燮,累日處冷之餘,重得寒疾,四肢不收,飮啖全却,不省人事云。自前罪人病勢如此,則有保放救療之規,敢此仰稟。令曰,知道。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
備忘記,傳于李重祜曰,西北付料軍官試射時,李胤一,十巡居首,直赴殿試,朴泰夢,十巡居首加資,朴宗恒,以朴斗樞之孫,之次,特爲直赴殿試,李依天,朔料外四中五分,特爲直赴殿試。
備忘記,傳于李重祜曰,前府使申思儼入閫帥望兩而踰點矣。今日西北廳所任詳見,沈滯可惜,日後水使望懸註,首擬前水使李陽重子若孫。今日召見,追思渠祖,其中尙蕃登科云,日後當窠,懸註卽爲調用,其子先民,付料廳,除取才待窠塡充事,分付該曹。
傳于李重祜曰,莫重傳敎,誤聽而傳,承傳色中官金德九,越俸一等。
李重祜,以都摠府言啓曰,今日入直內三廳武兼禁軍及軍兵等,當爲中日習射,而宗廟春奉審相値,不得爲之之意,敢啓。傳曰,知道。
以承傳色,口傳下敎曰,莫重試記,不稟拔之,當該中官,令該府處之。
以承傳色,口傳下敎曰,世孫入學初度在近,一時申飭之下,大提學稱在外,極爲寒心,前大提學金陽澤,禁推。
王世子在昌德宮。常參停。
韓光會達曰,大司憲尹鳳九,執義洪啓能,掌令南鶴宗,持平金亮行在外,李性遂傳旨未下,掌令閔塾令旨未下,今日以監察茶時之意,敢達。令曰,知道。
又達曰,明日常參,取稟。令曰,停。
又以侍講院言達曰,本院下番,連日闕直,事甚未安。兼司書金鍾正受由在外,說書朴取源在外,司書兼說書俱未差,他無推移之員,文學金普淳,卽爲牌招,姑降入直,何如?令曰,依。
又以講書院言達曰,本院新除授兼左諭善徐志修時在京畿長湍地,講學入參事緊,斯速乘馹上來事,下諭,何如?令曰,依。
又以義禁府言達曰,卽接月令醫員崔河瑞手本,則保放罪人尹泰淵病勢今已向差云。還囚之意,敢達。令曰,知道。
應敎沈履之書曰,伏以,臣重被臺參,屛蹙訟愆,不自意敍復如舊,飭敎且嚴,到此地頭,不敢以區區情勢爲言,而第臣老母宿病,近益沈篤,換節之際,又添感氣,頭疼膈痞,飮啖全却,汗流眩劇,眞元大陷,晝夜叫痛,藥餌無效。臣方躬自扶將,焦灼罔措,束帶供職,萬萬無路,隨牌陳懇,自外徑歸。伏願离明,特賜矜諒,亟許刊汰,以爲專心救護之地,不勝至幸。答曰,覽書具悉。爾其勿辭,救護母病焉。
副應敎徐命天書曰,伏以,臣百無肖似,特一蒙騃憒憒之流耳。前後歷踐,罔非踰涯,已極萬萬悚恧,而前冬我大朝殿下特遵英廟盛事,親臨玉署,翌日盡召在職諸僚,宣饌法殿也,臣亦隨入,而所彼恩言,別是鄭重,書下八字,感結九泉,歸傳老母,相對涕泣,以臣無狀,何以得此於聖明之世?古人所謂不知死所,猶是歇後語也。臣雖頑如木石,曷不思一分報效之道?而適於應災陳勉之箚,聯署隨參而已,別無出一言進一策,以備消弭之道。其辜恩負君之罪,萬殞猶輕,烏得免金永燮譏斥之語哉?劾之以將焉用彼,結之以極擇三司,指意深緊,聲罪狼藉,臣亦自知,何待人言?同箚諸僚以此撕捱,至於黜補,則其所去就,實無異同。自玆以還,杜門訟愆,甘作聖朝之棄物,而間者講書之兼銜,則銓官,至被失擇之譴,今日見職之誤恩,則館僚未及詳奏之致,以此以彼,情窮勢迫,惝怳悚惕,罔知攸處。玆於召牌之下,轉動無路,拜章徑歸,伏乞睿慈,亟施鐫削之典,兼治逋慢之罪,仍命選部,勿復檢擬,以快人心,以靖私義,不勝大願。答曰,覽書具悉。其何撕捱者?爾其勿辭,從速察職。
上在慶熙宮。常參·經筵以代理停。
自辰時至午時,日暈啓。
中宮殿,藥房口傳問安。答曰,知道。
藥房都提調李,提調李昌壽,副提調南泰會啓曰,伏未審日間,聖體調攝,若何?寢睡·水刺之節,亦何如?劑入湯劑,已盡於昨日,臣等,卽與諸御醫入侍,詳察聖候,議定繼進當否爲宜。臣等,不勝區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日入侍,宜矣。
南泰會啓曰,左承旨韓光會今日不爲仕進,卽爲牌招,何如?傳曰,允。
兪漢蕭,以都摠府言啓曰,副摠管金聖遇,以禁軍別將禁軍等戎器點考事,盤松亭晝仕出去之意,敢啓。傳曰,知知。
以承傳色,口傳下敎曰,昨日下敎,中官中一人,誤聽而傳,一人誤爲擧行,一等越俸,中官傳旨中,以推考付標,令該府處之,中官,以從重推考付標。
又以承傳色,口傳下敎曰,前已下敎,而八月·六月不稟,至於今日仰稟者,先私後重可駭,在直中官,竝從重推考。
傳于尹東暹曰,禮房承旨傳香後,仍爲馳往兩陵奉審,驪·利·廣州春耕,方至何境,看審以來。
備忘記,傳于南泰會曰,中官乏人,長番內官金興福,敍用。
以司憲府持平李性遂牌不進罷職傳旨,傳于尹東暹曰,只推。
傳于兪漢蕭曰,今日內外入直堂下將官·殿講試官·騎判·訓將·摠使·堂下試官·入直儒臣·騎郞·摠郞三人入侍,昌德〈宮〉守直將官,一體擧行,殿座時刻,午初三刻,承旨·都承旨·右副〈承旨〉入侍,都承旨持冊。
王世子在昌德宮。常參停。
成天柱達曰,明日國忌齋戒,再明日正日,此兩日常參,頉稟。令曰,知道。
又達曰,大司憲尹鳳九,執義洪啓能,掌令南鶴宗,持平金亮行在外,李性遂傳旨未下,掌令閔塾令旨未下,今日以監察茶時之意,敢達。令曰,知道。
又達曰,工曹判書沈星鎭,右尹金時默除拜後過三日,不爲出肅,依定式推考警責,仍卽牌招察任,何如?令曰,依。
又達曰,本曹佐郞洪秀輔,受由過限未上來,依例改差,何如?令曰,依。
輔德柳觀鉉書曰,伏以,臣以庸愚之質,鹵莽之學,偶通仕籍,誤蒙國恩,收臣於壟畝之中,而置之淸顯之班,前此所叨職名,已是萬萬不敢當者,而迺於前月二十九日,除臣侍講院輔德,繼降恩旨,俾臣乘馹上來者,臣聞命震驚,置身無所。竊伏念書筵之官,職在輔導,自古選任,必用端方經術之士,以爲保養之具,非如閑司慢局,可以計資而塡窠也。近來官方漸乖,如臣愚陋無識,亦嘗待罪春坊,數朔供職,一無所效,竟以癃病,逡巡退伏,此不惟通朝之所知,抑亦邸下之所洞照也。噫,淸朝宮僚之選,自不乏人,而今又加之已試不效之身,强以踰分匪據之職,臣雖無狀,實不忍冒沒趨承,復蹈宿趼,重貽朝廷之羞辱也。況今犬馬之齒恰滿七十,氣血耗渴,精神昏憒,掇拾經訓,仰備顧問,有不暇論,而至於趨蹌拜跪之節,亦無以自力矣。加以素患痰痞之症,因衰轉痼,冬春之交,又添毒痢,沈綿困篤,委臥床席,百方療治,了無效應。今雖欲走伏闕下,仰曝血懇,而目今病情,日漸危劇,飮噉全廢,氣息奄奄,萬無起身登道之勢,迫不獲已,敢從縣道,封進短章,以伸疾痛之呼。迹涉逋慢,難逭誅殛,伏乞睿慈,察臣微懇,憐臣劇病,亟褫所授之職,俾安私分,繼施違命之律,以昭法紀,千萬幸甚。答曰,覽書具悉。爾其勿辭,調理上來察職。
右尹金時默書曰,伏以,臣向蒙特擢,悉暴血懇,冀收成命,而及承睿批,未蒙矜許,怵分畏義,不得不黽勉出肅,而不才濫陞,臣實多慙,酌滿之懼,過福之災,日夕懍懍,大僚筵奏,可見公議,而連値淸齋,控籲路阻,一倍惶蹙,抗顔無地,前席特遞,恩出曲循,仁天雨露,若偏臣身。臣於是九頓莊頌,感涕無從,曾未幾何,京兆新除,又下於杜門病伏之中,臣是何人,荐叨誤恩,乃至於斯?念臣世共休戚,受恩罔極,夷險燥濕,筋力奔走,是臣所自期,則臣豈可假辭張皇,以效例讓?而廉隅大防,亦不可容易放倒。如使臣,徒恃寵靈,厭然冒膺,則臣之去就,固不足言,而其奈四維何?反覆揣量,進身無路,庚牌之下,坐犯違傲慢蹇之誅,尤無所逃。玆敢冒陳短章,仰瀆睿聽,伏乞离明,俯賜諒察,亟遞臣職,仍治臣罪,以重公器,以安私分,不勝萬幸。答曰,覽書具悉。卿勿過辭,從速察職。
辛巳二月二十二日午時,上御景賢堂。內外入直將官親臨殿講入侍時,試官行兵曹判書金聖應,左參贊洪鳳漢,刑曹判書具善行,行副護軍崔鎭海,校理嚴璘,兵曹佐郞任希孝,都摠都事鄭東豹,行都承旨南泰會,右副承旨李重祜,記事官金履禧,假注書李衡弼,記事官李在簡,記事官姜趾煥以次進伏訖。上命左參贊進前,呼承旨,命寫臨殿興歎,書示卿宰之綸音。仍命諸臣進前,下敎曰,今日事,予非樂爲也。國事寒心,所恃者惟卿等耳。前右相,予嘗倚重,古所謂黑頭宰相,頃日所達,可見爲國之誠心,以爲初頭則善矣,而末稍一二政,則不勝憂歎云,此實出於公心矣。鳳漢曰,大臣心事豁然,處事公正,蓋其平生有本末,自文忠公,有所家傳,如無丙寅·乙亥兩年處分,則決不擔當世務,而今則所執旣伸,故追其先志,出任世道,今忽至此,公私之慟,當如何?今於前席,承此縷縷下敎,大臣必將感泣於冥冥之中矣。上曰,眞苦心矣,惜陰閣酬酢如昨,而今無可言矣。聖應曰,皇壇擧動時,有訓將以一哨軍兵留營之命,而曾有三哨作門環衛事定式之傳敎,何以爲之乎?上曰,依前擧行。出擧條善行曰,臣有所懷,適因言端,敢達矣。自前軍門陣號令,各自不同者多,此則便是各該營操鍊時,一時約束,仍爲成習之致也。自有續兵將圖說之後,凡係號令承接,不宜異同,依訓局例擧行,然後似無掣礙之弊矣。上曰,此後從中營,可也。出擧條上曰,今日受講之意,誠非偶然,疆域有事之日,當用汝輩,講之當熟矣。上曰,軍門將官,與內三廳武兼,自在武經講之中,而頃者摠府及內三廳武兼入直官員,已武經講,故今日入直將官武經講,意蓋深矣。況暮年自强,豈爲觀瞻?武經講外,兼試將官所誦之書與法或能於此,或能於彼者,而其中都監把摠尹弼德,非徒通居首,於書與法俱能,此人曾命調用者,而慶州營將,適外下等,其令銓曹更爲營將,隨窠懸註調用,御營哨官韓榮錫·姜得仁,十八人中,講對分明,且爲人,一則精明,一則質實,而且得仁則有宣薦,而以鄕之人,軍門陞六云,此等之類,奚徒得仁,亦令該曹竝當窠懸註調用,仍至本薦,先鄕後京,都監哨官洪成龜,以行伍之人,能以居粗誦,書與法爲最,其將久勤云。調用時擇擬,其於禹正夏·黃檄·尙彦宅·具致勳·李世忠·柳潗·李復采·金聲律外,非特革講武經,於書與法,不習可知,況不通者,事當令該軍門,決棍懲勵,而以三令五申之義,今番參酌。邊鎭一·高信謙·張世億·尹弼成·張起允·方履正,分付軍門,能讀講官,使之入直畢讀後,令軍門草記,李春芳·曺夏興,令該軍門,使之三番入直,而以內入直爲先,餘則外入直。出榻敎上命書金宅鉉調用傳旨曰,思之而忘之矣。國亂思良相,辛·壬以後,無一點瑕疵者,獨金宇杭也。上曰,前參奉金宅鉉,曾有調用之命,而有陞敍之典,昨問今已作散云,令該曹隨窠懸註,卽爲調用事,分付。出榻敎上曰,前郡守南濟極,頃者處分,不過飭勵,前功不可遺,令該曹更爲調用。出榻敎上曰,前大提學禁推之命,不過飭矣。分揀放送,明朝牌招圈點。出榻敎上曰,大臣西壁六曹長官·判尹,待朝牌招。出榻敎上曰,頃者中日時武兼金泰身邊將除授者,誤付加資,加資勿施,邊將除授當該誤付中官,令該府處之。出榻敎上曰,近者玉署不備之日,頃日政新除儒臣,或在外或陳書云,事體寒心。陳書儒臣竝遞差,在外儒臣竝禁推,玉堂闕員,明朝政官牌招開政,以在京無故人備擬,待下批牌招察任。出榻敎聖應曰,臣年前待罪軍門時,勸武金海柱,而只一檢擬於宣傳官望,閑良洪和輔,卽秀輔之弟,俱有臂力,實是可用之人,故敢達矣。上曰,以其秀輔之弟爲武者,誠甚怪異,其父兄則儒中之淸者也。上曰,都監勸武金海柱,明日待令。出榻敎上曰,閑良洪和輔,都監哨官差下,其令卽爲現身上來後,使之待令。出榻敎諸臣以次退出。
上在慶熙宮。常參·經筵以代理停。
仁宣王后忌辰齋戒。
未時申時,日暈。
下直,順興府使趙暾。
南泰會啓曰,今日大提學圈點時,政府西壁六卿·判尹,當爲齊會備員,而左參贊洪鳳漢,右參贊金相奭,兵曹判書金聖應,刑曹判書具善行,牌招不進,事甚未安。竝更卽牌招,以爲參圈之地,何如?傳曰,允。
傳于南泰會曰,圈點爲之云,而何人不爲入來,有此傳呼之聲耶?知入。
又傳于曰,圈點爲之乎?斯速圈入。
又傳于曰,大提學圈點後,大臣·會圈備堂留待入侍。
又傳于曰,參圈諸堂皆入來乎?騎判·舊編次人,同爲入侍。
又傳于曰,左參贊·訓將,同爲入侍。
成天柱,以賓廳言啓曰,大提學圈點以入,而前大提學金陽澤,嫌不自書其名,依前例添書圈點之意,敢啓。傳曰,知道。
傳于南泰會曰,詣閤。
傳于李重祜曰,金宅鉉陞敍已久,仍爲陞六。
又傳于曰,昨日下敎金海柱哨官差下,卽爲現身,以哨官待令。
又傳于曰,昨日傳敎中金泰身邊將除授事,中官拿處事,置之,中日單子入之。
又傳于曰,哨官洪和輔·金海柱,催促卽爲上來事,分付。
有政。吏批,判書金相福進,參判鄭弘淳式暇,參議鄭存謙受由在外,行都承旨南泰會進。
吏批啓曰,玉堂闕員,今當差出,而擬望之人乏少,相避竝擬,何如?傳曰,允。
南泰會,吏批言啓曰,順興府使任行元遞付京職事,命下,而本曹時無相當窠,依例送西之意,敢啓。傳曰,知道。
李澤徵爲掌令,李瀰爲應敎,沈履之爲副應敎,李碩載爲修撰,洪趾海爲副修撰,沈履之爲兼輔德,洪檍爲文學,李在協爲司書,李瀰爲兼右翊善,金鍾正爲兼右贊讀,李昌誼爲司僕提調,李益炡爲內資提調,李益輔爲掌樂提調,尹東度爲司譯提調,徐志修爲司饔提調,金陽澤爲典牲提調,朴尙德爲氷庫提調,李顯泰爲吏曹佐郞,朴致謹爲掌樂正,李瀰爲中學敎授,沈履之爲兼西學敎授,金應淳爲兼東學敎授,羅潤祿爲軍器僉正,金漢祐爲永禧殿令,宋準明爲監察,金宅鉉爲禁府都事,鄭松爲北部都事,洪重孝爲綾州牧使,李得培·柳泳·柳薰·朴孝參,兼春秋單付,知事洪禹九,今加正憲年九十,副護軍朴師任,今加嘉善年八十加資事承傳,大提學圈點,金陽五,點爲大提學,金陽澤,弘文館·藝文館大提學單付。
兵批,行判書金聖應入侍進,參判具允鈺昌德宮入直,參議安入直進,參知朴師訥病,參知朴師直呈辭受由,右副承旨李重祜進,李得海同知單付,沈履之·徐命天副護軍單付,朴昌潤·朴尙喆副司直單付,黃㯙副司果單付,尹信東副司勇單付。
南泰會,以弘文館言啓曰,本館下番,連日闕直,事甚未安。校理李海重由限已過,卽爲牌招,以爲姑降入直之地,何如?傳曰,允。
王世子在昌德宮。常參停。
兪漢蕭達曰,大司憲尹鳳九,執義洪啓能,掌令南鶴宗,持平金亮行在外,李性遂未肅拜,掌令閔塾令旨未下,今日以監察茶時之意,敢達。令曰,知道。
又達曰,明日常參,取稟。令曰,停。
辛巳二月二十三日辰時,上御景賢堂。大臣·會圈備堂·騎判·舊編次人·左參贊·訓將同爲入侍時,左議政李,舊編次人李喆輔,行兵曹判書金聖應,左參贊洪鳳漢,禮曹判書韓翼謩,判尹南泰齊,吏曹判書金相福,戶曹判書尹東度,刑曹判書具善行,左承旨韓光會,假注書李衡弼,記事官李在簡·姜趾煥,以次進伏訖。上曰,噫,來月何月,予懷冞新,初八日崇政殿月臺,當親傳昭寧園忌辰香,仍爲動駕,而十九日崇政殿月臺,當望拜毅皇,二十五日,當親傳明陵忌辰祭香,初八日,獻官都尉中首差,二十五日,獻官,前守陵官海春君差遣,初四日,懿昭墓忌辰祭祭文製下,左參贊洪鳳漢,差獻官,命召其令仍佩往來,令御將兼察。出榻敎曰,親香雖已有命,而連日親祭,亦非致齋之道,臣於昨年,未免有失禮之罪,殿下實有如不祭之歎,臣誠惶愧無地,而今年必盡誠敬,以爲將事矣,伏望深思處之,皇壇親享,待明年行之,似好矣。上曰,今亦如此,何待來年?曰,日氣乖常,寶算已高等說,近於常談,故臣固不言,而兩次親享中,皇壇則更望深思而停止焉。上曰,此時不拜,更待何時?曰,備局諸宰又於飭敎之下,多有懸頉,臣在董率之地,措躬無地矣。上曰,尤可悶者,李昌壽也。曰,李昌壽今番之事,則似當分揀矣。上曰,一次分揀,二次分揀,則可以無於朝廷耶?曰,此後自上嚴飭,恐好矣。上曰,李昌壽事,予則以爲非矣,趙暾亦何故也?曰,備局次對多不來參,似聞有實病矣。上曰,趙暾於備堂自畫耶?今日欲爲處分,而趙曮,又何爲而不出耶?曰,備局有司乃峻望故也。上曰,陳書承答乎?光會曰,然矣。善行曰,自嶺南得病而來,連服藥餌云矣。上曰,趙榮國,亦撕捱於被論之後矣。曰,守禦使則行公矣。上曰,所謂行公,猶不分明,而乍出於動駕時守宮大將矣。上曰,洪重孝之子,昨日勸武,其父今日爲綾州牧使,其家産,何如也?曰,貧殘云矣。上曰,使之就食好矣。命書趙暾補傳敎時,上曰,處分前當問之矣,補外猶輕矣,近地投畀,可乎?曰,臣之請罪,則不料其至於此矣。上曰,李昌壽則猶可也,趙暾則非矣。曰,趙暾事,亦是難進易退之義也。使臣之道,固當崇奬此等事也。上曰,趙暾若追思其父,則豈可如此乎?昔日慈敎每謂趙暾兄弟之多氣,可折其氣而使之矣。仍命書傳敎曰,頃者備單,欲爲下敎,而一諭大臣未果,趙暾之處義,有何處義?謂以自畫,則曾有行公之日,其謂行公,則可謂名存而實無,此則只謂常時處義,於其日果有實恙,擔詣可也,而終不進參,無他撕捱之端,亦無自畫之義,而此何處義,此何處義?虧分義墜紀綱,於此極矣。噫,故判書趙尙絅,諄厚公平,恪謹國事,尋常思之,則今趙暾,不體其君之飭,不念其父之心,於臣於子之道,其爲得乎?事體分義,俱涉寒心,以此之故,趙曮備局副提擧,雖曰峻望,旣已承答,亦有節拍,而以至禁推之境,此等固執,予未見乎其父,正若夫子謂仲由抑爾强者也。飭其過補不足,人君御下之道也。其若飭過,宜先此人,目下分義事體,亦不可循例處之。行司直趙暾,順興府使除授,今日辭朝,時任府使,遞付京職。出榻敎上曰,頃者,擇差命下之後,不可付諸新手,兩官遞其人,而柳敍五,自翰林已知爲人,亦讀書之士,李海文,非徒特命調用,質實可尙,以一遞,更不檢擬,豈不可惜?此後隨其當窠調用事,分付。出榻敎鳳漢曰,卽聞柳敍五有八十老母,家亦貧寒,頃因臣言,至於遞職,心甚矜惻矣,今承聖敎,實仰其體下之盛德矣。曰,日前備坐,以懸頉之多,至飭敎,則在外之人,皆當趁卽入來,而金尙翼一人外,尙不上來。受由在外外,李昌誼·李益輔·李之億·曺命采·徐志修,竝推考警責,何如?上曰,竝從重推考,可也。出擧條東度曰,前廣興主簿南性五,去秋冬等殿最時,置之上考,自上點下,銓曹仍爲罷黜,故前都承旨沈鏽陳稟,有待窠付職之命矣。其後擧條有更稟之端,姑未頒布云,初旣上考,則不當落職,且有付職之成命,恐不可置而勿施,下詢吏判而處之似宜,適因言端,敢達。鳳漢曰,臣旣聞其委折,今因言端,敢此仰達,殿最時居中點下,例爲罷黜,至於居上點下,曾無可據之例,故銓曹不得不以居中點下例施行,向者銓官筵稟,而猶未別白,尙無定規,蓋居上而題目不好者,雖不堪於居上,猶有勝於元居中,而乃因點下,施以下等,反置元居中之下,則似恐違於示申飭之聖意矣。上曰,此後上爲中中爲下,定式可也。出擧條曰,頃有未及回啓者亦持入之敎,而無一人入來矣。近聞各司回啓,不無未及擧行者云,其時吏判,旣有從重推考之敎矣。今亦一體從重推考,政院之不爲察推,亦不可無警,各該房承旨,竝推考,何如?上曰,竝從重推考。出擧條上曰,事有令前令後,吉州邊地,今雖勿施,二月以前曾經此任者,事在令前,一體許其履歷事,分付。出榻敎上曰,二十一日傳敎中,國有君三字,抹去。榻敎曰,曺命采之連爲在外者,自以蹤跡之不便,而實無便訣明時之心也。上曰,備堂曺命采以在外,備堂雖命推考,此與無端逡巡者有異,況此宰臣,豈不顧國事而齟齬其君乎?此非宰臣之過,而究其心則慼矣。然近日之人,若遇一事而人皆逡巡,則予孰與爲國乎?決無是理,決無是理,適中其意,適中其意,況此宰臣所遭,其所逡巡,尤過矣。政院申飭,勿捧縣道章,其令卽爲入城。出榻敎翼謩曰,王世子冠禮時,與師傅賓客,有相向再拜之禮,賓客,亦有傳奉敎書之節矣。王世孫冠禮時,亦當依此磨鍊,以諭善,代行賓客之事,何如?敢稟。上曰,以諭善爲之。翼謩曰,王世子冠禮時,司饔副提調爲酌醴執事矣。王世孫冠禮時,似當差等,以何官,作酌醴執事乎?敢稟。上曰,以僉正爲之。翼謩曰,三月十七日,王世孫來詣慶熙宮,吉時,當令日官推擇以入矣。上曰,差晩爲之。出擧條翼謩曰,毓祥宮上諡封園後,忌辰祭親行,今至再矣。一在戊寅,故自上服色,初無稟定之事,今此親祭時服色,不可不稟定,敢此仰稟。上曰,行祭時以黑團領袍·烏犀帶,百官依例常服,三次傳香望拜禮時,亦依此擧行。出擧條翼謩曰,王世孫冠禮時,世孫宮百官行禮,前日仰稟,異於常時置之事,下敎矣。第念此非賀儀,又是重禮,依昨年下敎,三品以上時任三司入參似宜,敢稟。上曰,世孫冠禮,國之重事,雖有行焉。至於此年,何循常例,依前下敎,置之。出擧條上曰,世孫冠禮,予當親見,亦有朝謁之禮,十七日來此闕,十八日行於景賢堂。翌日崇政殿朝謁行內謁後,仍詣昌德〈宮〉見世子禮,而尙在調理中,自內行禮,門則敦化·興化西挾事,分付。出榻敎上曰,三月初八日毓祥宮行祭時留陣兩營,一依前冬例置之,初夏亦有大享,挾輦外前後廂,以禁營擧行,夏享時,以訓局擧行,而五哨擧行。今番禁軍二番隨駕,夏享時,禁軍二番,馬軍三哨隨駕,侍衛守宮皆仍。出榻敎上曰,續兵將圖說刊行後五營,今爲五衛也。親閱與常操認旗手旗,尙不釐正,今訓將所奏,可謂詳明,此後五軍門,各置該營認旗,兵判及五軍門大將當操時,持納音手旗,凡入侍·動駕時親閱時,持該營手旗事,定式施行。出榻敎曰,慶尙道句管堂上,以李益輔差下,何如?上曰,依爲之。出擧條善行曰,以公州囚推罪人金三奉打殺金石哲尸,前已承款結案,而頃年初·覆時,因判付,更査本道矣。査狀,今方啓下本曹,事當粘連前文案覆啓,而本道査狀中,文案沒謄以啓,非但有違格例,亦有疊書之端,今此査狀置之,更査以下,依例改書馳啓之意,分付道臣,何如?上曰,依爲之。出擧條善行曰,姜遇周島配之島字,以徒字出擧條矣。以島字擧行,何如?上曰,依爲之。出擧條曰,筵席事體甚重,而吏曹判書金相福,戶曹判書尹東度互相酬酢,竝推考,何如?上曰,依爲之。出擧條上曰,今覽海伯狀聞,初覆時所料無異,疑端多而律文中,亦云初雖被劫,末梢則和褒節與否,已無可論,大抵此事朴召史若褒節,則萬己當償命,朴召史不爲褒節,則萬己自在終和惟輕之典,而道臣結語中,朴召史,旣曰不宜褒節,則萬己欲置償命,不亦過乎?雖然於此於彼,朴召史之殞命,由於萬己,不可循例酌處,嚴刑一次後島配。出榻敎上曰,南所衛將及兵曹入直郞廳入侍。榻敎上曰,儒臣持宋史詳節入侍。榻敎侍讀官嚴璘,南所衛將李復采,兵曹正郞任希孝入侍時,上曰,軍門將官皆仍番去,中日點下者置之,每中日兩闕酬應單子浩多,此後都監·禁營·守門將單子各一單,上下闕通融書入,則點下後守門將三員,都監一把摠一哨官,禁營一哨官,一依金弘例,各其單子,昌德二字,當付標以下,依此擧行。昔年巡將望,例有內巡一望入直,四衛將別書受點,蓋頃年故判決事徐宗一爲衛將,金奉朝賀爲兵判時,轉稟有分五更之規,故內巡之望,因此無矣。雖部將,有分五更之規,而頃年扈衛戒嚴時踰此例,昔之五今爲八,因循而行,亦涉過矣。凡事宜遵舊,此後內巡一望,依例復舊,衛將,每夜一人一巡,部將四人,每夜分五更爲之事,分付。出榻敎璘曰,臣曾以奉命,往來湖西,聞殺獄罪人,有可以參情議律者,今因言端,敢達矣。忠原人鄭熙藩,以至貧之人,又甚庸騃,當荐凶之餘,有老母不能養,適有一婢飢餓欲死,偶到良女九良家,見酒米蒸飯偸食之,九良批頰而逐之,其婢旣去而旋死,則池占同·張多無沙里兩漢,以其婢之族屬,知九良家計稍裕,來勸熙藩,使之威喝求賂,而爲分賂之計,熙藩以窮迫所致,心欲之而未敢生意。有沈涇爲名者,與熙藩爲切姻,力勸熙藩,仍與偕往九良家,以將爲呈狀成獄之意,多般恐動,使池·張兩漢,結縛九良,九良哀乞願納錢貫,則遂解之,九良入室而牽動,其夜殞命,遂成殺獄矣。因其婢之邂逅致斃,憑藉索賂者,雖甚可惡,至於結縛九良,則不過求錢,非出欲殺之意,而誤爲致傷,則乃池·張兩漢之罪,以此兩漢中一人則獄中致死,一人則與沈涇,竝受刑遠配,熙藩則方爲日次罪人,而爲有老母,供養無策,行此非理苟且之事,遂陷死罪,其母痛其子之將死,晝夜哭而先死已三年,以過時之縗,受日次之刑,推官無不矜憐,而拘於法文,不能解救,如此事,必原情而定罪,然後方可爲欽恤之道矣。上曰,果若此奏,其涉矜惻,令道臣詳査狀聞,來到後承旨持奏。出擧條上命儒臣,讀宋史詳節訖。諸臣以次退出。
上在慶熙宮。常參·經筵以代理停。
仁宣王后忌辰。
夜二更至五更,乾方·坤方,有氣如火光啓。
兪漢蕭,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
藥房口傳啓曰,今日臣等,率諸醫,入診于東宮,脈度微數,齒痛無減,且有頭風之候。諸醫以爲淸胃升麻湯停止,淸上蠲痛湯進服爲宜云,此藥五貼劑入之意,敢啓。傳曰,知道。
南泰會啓曰,今二十五日辰時,王世孫定字事,禮曹單子,啓下矣。大臣及館閣堂上·禮曹判書,明日待開門,命牌,何如?傳曰,允。
王世子在昌德宮。常參停。
李重祜達曰,大司憲尹鳳九,執義洪啓能,掌令南鶴宗·李澤徵,持平金亮行在外,李性遂未肅拜,今日以監察茶時之意,敢達。令曰,知道。
又達曰,明日常參,取稟。令曰,停。
南泰會達曰,今日是日次,藥房提調李昌壽,副提調南泰會率諸醫來待矣。令曰,入對。
兪漢蕭達曰,大提學金陽澤,今日不爲出肅,卽爲牌招,何如?令曰,依。
又以侍講院言達曰,本院下番,連日闕直,事甚未安。新除授司書李在協,卽爲牌招入直,新除授兼文學朴弼燧,時在京畿楊州地,書筵入番事緊,斯速乘馹上來事,下諭,何如?令曰,依。
以司書李在協牌不進罷職令旨,令于李重祜曰,推考徽旨捧入。
上在慶熙宮。常參·經筵以代理停。
夜四更五更,乾方·艮方,有氣如火光啓。
李重祜,以都摠府言啓曰,副摠管李殷春,以禁衛中軍新番軍士點考及舊番軍士賞中日事,南別營晝仕出去之意,敢啓。傳曰,知道。
傳于成天柱曰,定字後禮判留待。
以承傳色,口傳下敎曰,此二字若有之處,姑勿頒布,禮判入侍時當下敎矣。
又傳于曰,詣閤。
成天柱,以弘文館言啓曰,新除授副修撰洪趾海,時在京畿楊州地,經筵入番事緊,請斯速乘馹上來事,下諭,修撰趙,自鄕上來,卽爲牌招察任,何如?傳曰,允。
以校理李海重牌不進罷職傳旨,傳于成天柱曰,只推。
兪漢蕭,以御營廳言啓曰,賞試才時六兩遠射人別單書入,已有前例矣。本廳今春等賞試才時別抄武士折衝尹興莘,六兩一矢一百五十二步,二矢一百五十六步,三矢一百四十八步入格,依前例別單書入之意,敢啓。傳曰,知道。
兪漢蕭,以御營廳言啓曰,本廳春等賞試才時射砲用劍各技藝賞格,從分數多寡,以本廳所儲木綿分給後,別單書入之意,敢啓。傳曰,知道。
王世子在昌德宮。常參停。
韓光會達曰,大司憲尹鳳九,執義洪啓能,掌令南鶴宗·李澤徵,持平金亮行在外,李性遂牌不進,今日以監察茶時之意,敢達。令曰,知道。
李重祜達曰,憲府連日監察茶時,諫院許久闕達,俱涉未安。兩司除在外呈辭受由未署經外,未肅拜不爲行公人員,竝卽牌招,何如?令曰,依。
韓光會,以侍講院言達曰,本院下番,連日闕直,事甚未安。司書李在協,旣有只推之令,卽爲牌招入直,何如?令曰,依。
又以講書院言達曰,本院新除授兼右贊讀金鍾正,時在京畿廣州地,講學入番事緊,斯速乘馹上來事,下諭,何如?令曰,依。
又以吏曹言達曰,今此城隍發告祭,獻官漢城府右尹金時默,預差行副司直李泰和,達下矣。金時默,今方陳書,李泰和,身病危重,不爲受香,不得已行副護軍金聖遇,改付標以入之意,敢達。令曰,知道。
又以義禁府言達曰,弘文館副校理金魯鎭,副修撰李商芝等禁推事,傳旨啓下矣。李商芝,今方待令於本府,卽爲拿囚,金魯鎭,時在京畿漣川地云,發遣府羅將拿來,何如?令曰,依。
左副承旨兪漢蕭書曰,伏以,臣空疎湔劣,百無肖似,厚沐洪造,前後忝竊,罔非踰涯,屢叨近密,孤負職責,少無絲毫之益,徒切尸素之譏,居常悚忸,若隕淵谷,竊有區區懇迫之私,冒死仰籲於孝理之下,以冀离明之照察焉。臣家有七耋兩親,臣父痰喘痼疾,寧日恒少,臣母宿病沈淹,藥餌爲命,近年以來,轉益沈痼,臣雖乘其少間,黽勉離側,以供職任,而若臣之情事,無日不煎熬,古人云事君日長,事親日短,此政臣今日情界也。每誦此言,未嘗不怛焉疚懷,今臣倖竊科第,出入從班,殆過數十年,徒占一身之榮寵,不思所以及時便養,則得不有愧於反哺之情哉?目今親年,漸至篤老,疾病長在床褥,而家本寒素,計拙謀生,菽水屢空,苓朮難繼,苟於此際,獲沾聖恩,得受一縣,捐俸備毳,以供甘旨之養,推宣德意,少效涓埃之報,則公私恩義,可以兩得,而區區情理,庶幾少伸。臣嘗見先輩之有兩親乞養者前後相望,而竝蒙恩許,實是聖朝錫類之仁,無一物不逮之意也。臣敢一誦而控籲於睿照之下,伏乞俯察由中之懇,特垂體下之仁,亟許微懇,以伸至情,千萬至祝。答曰,覽書具悉。書辭,令該曹考例稟處。爾其勿辭,從速察職。
行副司直李之億書曰,伏以,臣於月初,濫蒙大朝陞擢之恩,猥玷水部長席之銜,私心惶愧,敢暴自劾之悃,恩批旋降,未蒙收還之音,臣情窮勢蹙,無地自容。不意籌司特差之命,又下此際,繼而有入侍之敎,臣左右循省,尤不任悚懍怵惕,義不敢進,而迫於嚴命,黽勉登筵,自顧慙恧,愧汗沾背。於是乎資級驟陞之論,果發於大僚,大僚所奏,亶出於愼爵賞惜名器之意,則淸朝公議甚可畏也。竊冀聖聰之快回,卽收賤臣之濫秩,而及夫退出,班資依舊,臣不勝憫迫之情,仰申祈免之語,而動駕隔日,登徹無階,旋因承宣之引義屛出,幸蒙恩遞,略伸廉角,而第其已陞之資,難以復降,兼帶之銜,固所自如,臣誠反復思惟,莫知措躬之所也。噫,彼諸臣之蒙恩陞資,雖與臣同時,率皆循序而進階,有非如臣之最居人下,偏被聖渥,舊擢新超一味無漸者,所可比,況則臣何敢厭然自居,以貽一世之嗤點也哉?且臣母墳,寄在東郊,適當有事,昨出都門,而時雨終朝,重被沾傷,本病之外,兼中毒感,氣息喘喘,無以蠢動,從前情地無一毫可進之勢,目下病形,有百分難强之實。玆陳危苦之情,仰干离明之下,伏乞睿慈,俯賜照燭,將臣所帶籌司之任,亟令遞解,俾靖私義,臣無任屛營祈懇之至。答曰,覽書具悉。卿其勿辭,調理上來行公。
獻納金漢老書曰,伏以,臣本來蹤地危蹙,臺端一步,自劃久矣。向在己卯夏,江上御史以臣年前掌憲時事,有所論奏,至被大朝特下譴罷之命,臣惶隕訟愆,莫省所措。惟以罪大罰輕,益切悚兢之忱,而槪伊時有一老婆來訴以渠之女壻居常毆打其妻,甚至於詬辱渠身,不能安頓,切願徵治其頑習。雖其所訴,有難準信,其在風化之道,不可不査實,果爲捉囚一晝夜,而常漢無識輩之或打其妻,不足異事,故仍卽嚴辭警飭,捧侤音而放送,其時事實,不過如斯而已。及後御史之所奏以爲厥漢之行惡狼藉,自憲府風聞推捉,不治卽放云者,與臣所聞委折相反,豈不爲可駭之甚者耶?元非風聞,只據號訴,而所訴中,初無一言半辭之援及於繡衣所奏之事,故聞甚輕輕,不爲深覈。儻或有如許惡行之彰著,臣雖昏謬,安可不爲之重繩,而遽爾白放乎?都是所聞之大相不同,而旣承大朝處分之嚴截,臣之情窮勢蹙惶悚震懍者,不可以日月之稍久而自恕也明矣。臣性本庸下,身居風憲之地,不能隨事糾正,則失職極矣。今此薇垣新除之下,又何敢以臺官自處,而惟以守令署經,聖敎甚勤,召牌儼降,只自畏分怵義,冒沒承膺,粗伸微忱,而因仍蹲居,斷無是理。且臣痰癖之疾,曾已屢陳,而每當冬春之交,一倍添劇,昏倒㱡㱡,若不保朝夕者然。以情以病,萬無束帶趨造之望,庚牌之下,轉動不得。玆敢陳章哀籲,伏乞离明,俯垂矜察,亟賜遞斥臣職名,以安私分,以肅朝綱焉。臣於乞免之章,不宜贅及他說,而旣有所懷,不敢自隱,方今春陽載和,庶品咸新,伏惟邸下調攝之候庶幾遄臻康復,而開筵召對之節,久未見行,群下之情,悶菀延頸,雖於臥內,時接宮僚,討論經史,講確義理,則非但睿學之日進,抑亦身氣舒泰,將有勿藥而奏喜。伏望邸下深留意焉。仍念銓官相避之法至嚴,而向日大政,本曹參判鄭弘淳之妹壻曺允迪者,見擬於別提之望,長銓雖未悉其爲相避,在弘淳之道,宜卽提及,而終無自引,有若不知者然,其爲冒沒而放倒也甚矣。揆以法例,不容一向掩置,臣謂不可無譴罷之罰也,職名去就,私義必審,而李安性之孫,冒赴安城,一字之高低雖異,三字之稱號相同,則爲後孫之心,果自恬然而安之乎?其貪官忘祖,有難自解,在勵世敎之道,不可置而不論,臣謂安城郡守李聖模,宜施削版之律也。臣無任屛營祈懇之至。批答,載錄於同日入對筵說日記中
辛巳二月二十五日申時,上御景賢堂。禮判入侍時,禮曹判書韓翼謩,右副承旨李重祜,假注書李衡弼,記事官李在簡·姜趾煥,以次進伏訖。上曰,王世孫定字中,熙運二字,有徽號,顯字則有廟號,昭字則有毅昭,通字則御押也。諸臣,未及照管而然耶?今於運字上加亨字,意蓋深矣,聲音亦好矣。上曰,王世孫定字單子,出給禮曹。出榻敎翼謩曰,王世孫入學時服色,何以爲之耶?巾服,一依五禮儀,啓下節目矣,但學生服有二,一是頭巾靑衫而自古行用者,一是軟巾褌衫而十數年來行用者,兩件中宜有指一稟定者,敢稟。上曰,依舊例行之,可也。出擧條上曰,召對爲之。出榻敎上曰,初六日動駕與回駕時,當以衮龍袍,以此分付。出榻敎上曰,入學時,若以初門行,則步過者多,光政門乘轎,弘化門西挾往來事,分付。出榻敎上曰,初八日動駕與回駕時,當以黑圓領袍·烏犀帶,親祭時黲袍,百官往來則常服,親祭時則淺淡服。出榻敎上曰,初六日左承旨守宮,同副承旨昌德留院,初八日右副承旨守宮,左副承旨昌德留院,初六日侍衛守宮,仍。出榻敎禮判,先爲退出,仍爲召對。
辛巳二月二十五日酉時,上御景賢堂。召對入侍時,參贊官李重祜,侍講官李瀰,檢討官李碩載,假注書李衡弼,記事官李在簡·姜趾煥以次進伏訖。瀰讀心經,自延平李氏止其盛矣。上曰,下番讀之。碩載讀自詩云潛雖伏矣,止以警夫中人以下者歟。上曰,承旨讀之。重祜讀自大學所謂誠其意者,止一篇緊要之處。上曰,上番讀之。在簡讀自又曰有人,止心箴也。上曰,下番讀之。趾煥讀自問劉棟,止如天下國家害也必矣。上曰,注書讀之。衡弼讀自趙致道,至謹附著之訖。上曰,黶字之爲晏音,甚怪矣。卽命注書持入三韻通彙,使承旨考出,則其音屬闇。碩載曰,此冊誠有益於後生,其字音甚精矣。上曰,然矣。瀰曰,李延平於敎人,常求靜坐氣象,此以一誠字爲主宰也。上曰,朱子只學靜坐氣象,此朱然終日欽欽之意也。碩載曰,司馬溫公,於事未嘗有不對人言者,此亦出於誠字工夫也。中庸之不愧屋漏皆此意也。願留聖念焉。上曰,誠幾圖之橫書豎書,甚是怪事。碩載曰,聖賢之論道心人心甚多,而於此圖獨橫書之,以著人心之不正者,甚端的矣。上命注書招入延和門守直鄕軍二名,詢嶺南春秋牟農形訖。諸臣以次退出。
辛巳二月二十五日初更三點,王世子坐德成閤。承旨韓光會持獻納金漢老上書請對入對時,加出假注書金守咸,編修官李憲默,記事官尹師國入伏訖。令于承旨曰,日氣甚不順,不可以風,不能開門以入,當高聲讀之可也。承旨讀上書畢。答曰,覽書具悉。所陳切是,當體念,而鄭弘淳事,向日都政奔走之時,做錯之致,所論殊涉過矣。李聖模事,其若所陳,依施焉。爾其勿辭,從速察職訖。諸臣以次退出。
上在慶熙宮。常參·經筵以代理停。
夜三更,流星出翼星下,入坤方天際,狀如拳,尾長三四尺許,色赤啓。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
南泰會啓曰,右承旨尹東暹,左副承旨兪漢蕭今日俱不仕進,竝卽牌招,何如?傳曰,允。
傳于李溵曰,初八日昭寧園獻官,以摠戎使爲之,仍佩往來。
又傳于曰,摠戎使奉審後卽爲入來以奏。
傳于南泰會曰,初六日,絳紗袍爲之,三品以上,依例朝服。
又傳于曰,入學時將命執事儒生,塡差則使之入來。
又傳于曰,初度在近,將命執事儒生,至今不爲塡差,極爲駭然。今日欲爲召見,使之卽爲入來。
傳于尹東暹曰,禮房承旨留在。
又傳于曰,儒生如未及入來,禮房承旨持壬午年嘉禮儀軌,先爲入侍,儒生連爲催促。
又傳于曰,儒生執事入來乎?斯速知入。
傳于南泰會曰,極爲駭然,申飭。
尹東暹,以禮曹言啓曰,取考謄錄,則自前東宮冠禮後,例有謁廟之禮矣。今此王世孫冠禮後,亦當有宗廟·永寧殿·徽寧殿展謁之禮,過冠禮後擇日擧行乎?敢稟。傳曰,夏享時隨詣行禮後,先爲入來徽寧殿行禮。
又以禮曹言啓曰,在前王世子冠禮時,以鴉靑直領·絛帶,爲初出之服矣。今此王世孫冠禮時初出之服,亦依此例,以直領·絛帶擧行,何如?傳曰,允。
又以弘文館言啓曰,校理李海重,旣有只推之命,副修撰李商芝,帶職蒙宥,竝卽牌招察任,何如?傳曰,允。
又以承文院官員,以都提調意言啓曰,本院權知副正字鄭煥猷,移拜別檢矣。遞職後無屬處,依例還仕本院,何如?傳曰,允。
成天柱,以御營廳言啓曰,本廳來五月·六月兩朔應立前部右司屬慶尙左道三哨,右道二哨合五哨軍兵,四月二十五日,京中逢點,五月初一日,與中司軍兵,當爲替代立番,趁期調送事,本道監兵營處,依前知會之意,敢啓。傳曰,知道。
又以禁衛營言啓曰,來三月當十三番後部後司屬慶尙道五哨軍兵逢點實數六百五十二名,已爲點閱整齊,來三月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來五月當一番前部前司屬慶尙道五哨軍兵,來四月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,本廳來三月·四月兩朔應立前部中司屬慶〈尙〉左道五哨軍兵六百七十名內,機張軍一名,到竹山地,猝然得病,仍爲物故云,事極驚慘,屍體善爲埋葬事,發關本府,其餘六百六十九名,已爲逢點整齊矣。三月初一日,與左司軍兵替代後,舊軍放送,而物故軍代,不可空伍,斯速代定上送,以爲追立事,分付本道兵使之意,敢啓。傳曰,知道。
王世子在昌德宮。常參停。
韓光會達曰,明日常參,取稟。令曰,停。
又達曰,大司憲尹鳳九,執義洪啓能,掌令南鶴宗·李澤徵,持平金亮行在外,李性遂令旨未下,今日以監察茶時之意,敢達。令曰,知道。
又以侍講院言達曰,本院下番闕直,事甚未安。司書李在協,以春秋相避未回達,兼司書金鍾正,說書朴取源在外,兼說書未差,他無推移之員,兼輔德沈履之,卽爲牌招,姑降入直,何如?令曰,依。
又以侍講院言達曰,本院下番,連日闕直,事甚未安。新除授文學洪檍,卽爲牌招,姑降入直,何如?令曰,依。
又以義禁府言達曰,卽接月令醫員李燦國手本,則保放罪人李文燮病勢,今已向差云。還囚之意,敢達。令曰,知道。
檢閱尹師國書曰,伏以臣,承政院同副承旨臣成天柱臣之友壻也。臣之所帶春秋兼銜,卽有應避之嫌,揆以法例,不可仍冒,玆陳短章,仰瀆崇聽,乞令該曹,照例鐫改,以存公格,不勝幸甚。答曰,覽書具悉。書辭,令該曹考例稟處焉。
司書李在協書曰,伏以臣,百無肖似,濫蒙洪造,前後踐歷,罔非踰分,而自念謏聞寡學,無所省識,駑才弱質,不任驅使。凡有除拜,輒思逡巡,通籍五年之間,束帶供仕者,蓋無幾日矣。至於胄筵侍講,尤豈有一分承當之望,而曾叨是職,嚴畏分義,雖不得不黽勉暫出,而絲毫莫補,醜拙畢露,至今追思,惶汗浹背,今何敢憑恃寵靈,更復冒膺,以益其罪戾也哉?且臣從弟在簡,方爲藝文館檢閱,揆以春秋相避之法,臣則當遞,去就一節,尤無可論,昨値淸齋,書籲路阻,未免違傲,冞增悚霣。玆於荐召之下,隨詣闕外,短章自列,乞令該曹,照例鐫改,以存公格,以安私分,不勝幸甚。答曰,覽書具悉。書辭,令該曹考例稟處焉。
辛巳二月二十六日未時,上御景賢堂。承旨入侍時,右承旨尹東暹,假注書李衡弼,記事官李在簡·姜趾煥以次進伏訖。上命注書持入獻納金漢老上書,命承旨讀訖。上曰,獻納金漢老之書,令讀以聞,非徒無勁直之風,一篇心術,是亦舊習。其日都政,亞銓追後入侍,設或矇然不察,此乃公過,其所下語,公耶私耶?所謂用心,純然乎,挾雜乎?此乃掇拾洪相直之手段,韓愈諱辨,豈不云乎?趙侹之後,以音同不立於朝廷乎?決無是理,況六代祖名音同者乎?欲辱其人,具姓名而非斥,其心不精,設或所見過而有所陳,律何至此乎?此私受於鄭枋,加之於一蔭官,意涉不美,跡涉放肆,況此人,曾有飭勵,而不悛舊習,乃敢若此。若置於侍從之班,何顔歸拜?令該府,一依枋律施行。以下十三字刀割請勿施。其書,無答而給之。出榻敎上曰,明日朝講,以辰正一刻爲之,晝夕講,隨時爲之。出榻敎上曰,初六日動駕,三嚴,辰正三刻,初八日動駕,三嚴一體擧行。出榻敎上曰,噫,來月何月?其若此歲之重逢,抑何心爲講爲對?雖然追慕三講,亦不可闕。予當爲有所據之君,來月三講,進定於明日,行朝講晝講夕講。來月則勿稟,次對亦勿稟,若爲國爲民,當召大臣備宰矣。出榻敎上曰,噫,白首苦心,飭勵若何,而賢關掌議,不顧其飭,肆然舊習,職在納言,左拾右受,恣意甘心,三銓中一亞銓,必欲斥去。噫,莫曰其君之衰耄,用意心腸,陟降洋洋,蒼蒼昭昭,渠雖欲諱,敢逃照魅鏡乎?近者日氣,其亦乖常,此亦願察其影之一端也。吁嗟我相,于今焉在?亘中之慨,予將諭何?雖然只有一相,其亦衰老,卅載苦心,決不衰矣。吁嗟,大小臣工,益加精白,使白首其君,有暮年歸拜之顔。出榻敎上曰,世孫嘉禮,當行於開春,揀擇,當行於歲前,頃已下敎,必將紛紜。自庚午生至壬申生禁婚,而與國姓同者及當代異姓八寸親,王妃同異姓八寸親,光城·驪陽兩國舅同異姓八寸親,不爲具慶者中庶,依舊典,勿爲禁婚。出榻敎上曰,揀擇傳敎,庚午生去之,癸酉生入之。出榻敎上曰,來月頒敎,旣以權停例行,何心臨法殿乎?世孫冠禮後朝謁禮,亦以權停例擧行。出榻敎上曰,初六日擧動時,隨駕官朝服,依例擧行。榻敎上曰,頃者正殿月廊,令本館知館事,率儒生差掌議,意蓋深矣,則往日掌議任冕周所答,已涉殊常,今問二掌議,噫,當入學之時,乃敢若此,兩示字定名之意焉在?況又問三望,放恣無忌,莫此爲甚。若此而不能檢飭,大司成罷職,掌議任冕周,勿限年停擧,除靑衿案,使靑衿,知其君之暮年苦心之不衰也。出榻敎上曰,入學習儀在迫,掌議亦有下敎者,大司成有闕代,行司直徐志修除授,卽爲牌招擧行。出榻敎上曰,大司成在外云,不可等待,許遞,其代,前承旨徐命膺除授,牌招察任。出榻敎上曰,掌議有闕代,大司成,卽爲謝恩後,詣本館,率掌議望差後,詣政院以奏。出榻敎上曰,噫,堂之明倫,其名何義?爲靑丘靑衿,不能遵其君之命,五倫有曰君臣乎?敎幼孫之道,不可循例齒讓於國庠,入學,以十八日退行,使朝鮮靑衿,咸知禮義之有據焉。噫,日益衰耄,入學·冠禮,指日以待,而此情也,在君師之位,方飭賢關,而敎不能行於靑衿,抑何顔拜聖廟?今者退行之命,意在飭躬。噫,彼靑衿,其亦世臣,其由焉在?專由於角帽衣領,予無他日拜顔。吁嗟,諸臣亦有拜乃祖之顔乎?噫,暮年其君,世孫之入學,因靑衿肆舊習而差退,雖不遵君命,亦不顧若干尺幾代血脈乎?惜乎。出榻敎上曰,誓戒在近,承旨有闕代,前承旨李溵除授,牌招察任。榻敎上曰,欲爲下敎,而事必不覺,故不諭,該房,旣以此引咎,事體是矣。若此之後,不可無飭,該房承旨·該堂,竝遞差。出榻敎上曰,入學旣已退行,冠禮,必於三月內,擇日以入。出榻敎上曰,前一日前二日,豈有差等?噫,世孫入學,前已有乎?朝者下敎之後,尙今不待,在君師之位,其若正士習,宜先此等,將命以下執事,竝遞差,其代,今日內差除後書名以入。出榻敎諸臣以次退出。
上在慶熙宮。常參·經筵以代理停,爲朝講晝講夕講。
下直,振威縣令李章祜,宜寧縣監徐命瑞。
中宮殿,藥房口傳問安。答曰,知道。
藥房都提調李,提調李昌壽,副提調南泰會啓曰,伏未審日間,聖體調攝,若何?寢睡·水刺之節,亦何如?劑入湯劑,已盡於昨日。臣等,卽與諸御醫入侍,詳察聖候,議定繼進當否爲宜。臣等,不勝區區伏慮,敢來問安,竝此仰稟。答曰,知道。氣則一樣。湯劑五貼劑入,下敎日入侍,宜矣。
兪漢蕭,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
南泰會啓曰,禮曹判書韓翼謩,參判元仁孫,參議兪彦民有稟定事,來詣請對矣。無批答。
以承傳色口傳下敎曰,再明日誓戒後,再明日傳香時,當祗迎於崇賢門外,侍衛入直擧行,承旨,都承旨·同副承旨入侍。
以承傳色口傳下敎曰,在外都憲許解,其代,以吏曹參判鄭弘淳除授,牌招察任,又下敎朝講,雖有一人,可以爲之,薇垣長肅拜後,卽爲詣閤,習講時刻,卽爲入之。
備忘記,傳于尹東暹曰,薇垣長有闕代,左副承旨兪漢蕭除授,卽爲牌招入侍,都承旨南泰會,吏曹參判除授,其代,行司直李奎采除授。
以承傳色口傳下敎曰,入學時將命執事儒生,使大司成率來,兩掌議·四色掌,亦使之入來。又下敎曰,承旨前望單子入之。
宋瑩中爲右副承旨。
尹東暹啓曰,新除授右副承旨宋瑩中,卽爲牌招,何如?傳曰,允。
又以弘文館言啓曰,副校理金鍾正,自鄕上來,卽爲牌招察任,何如?傳曰,允。
又以禮曹言啓曰,順陵參奉李萬宏,以子息成婚事,受由下鄕,直長李壽羲遭母喪云,直長有闕之代,令該曹以在京無故人,卽速口傳差出,以爲入直之地,何如?傳曰,允。
又以禮曹言啓曰,世孫嘉禮,當行於開春,揀擇,當行於歲前,頃已下敎,必將紛紜。自庚午生至壬申生禁婚,而與國姓同者及當代異姓八寸親,王妃同異姓八寸親,光城·驪陽兩國舅同異姓八寸親,不爲具慶者中庶,依舊典,勿爲禁婚事傳敎,庚午生去之,癸酉生入之事,又爲傳敎矣。依聖敎許婚六條外,年歲自辛未至癸酉生,自今日禁婚嫁事,分付京外,何如?傳曰,允。
吏曹口傳政事,徐命彬爲左參贊,尹得霖爲順陵直長。
兵曹口傳政事,洪鳳漢副司直單付。
尹東暹,以兵曹言啓曰,今日將官朔試射時,闕內入直訓鍊都監把摠·哨官及禁衛營哨官等,依定奪,以先射人員,代直出射之意,敢啓。傳曰,知道。
王世子在昌德宮。常參停。
韓光會達曰,明日常參,取稟。令曰,停。
又達曰,大司憲尹鳳九,執義洪啓能,掌令南鶴宗·李澤徵,持平金亮行在外,一員未差,今日以監察茶時之意,敢達。令曰,知道。
以兼輔德沈履之牌不進罷職令旨,令于韓光會曰,推考徽旨捧入。
韓光會,以講書院言達曰,本院新除授兼右贊讀金鍾正,自鄕纔以上來云,卽爲牌招察任,何如?令曰,依。
又以春秋館郞廳,以監事意達曰,史庫曝曬,間一年擧行,乃是定式,而今年爲當次。本館及茂朱赤裳山,江陵五臺山,奉化太白山四處曝曬,擇日擧行爲宜。璿源譜略及御製冊子,亦當依前成命,奉往藏置于各處史庫,此意豫先知委於所經各道,何如?令曰,依。
又以義禁府言達曰,前獻納金漢老,令該府一依枋律施行事,承傳啓下矣。金漢老,依削黜罪人鄭枋律,削黜之意,敢達。令曰,知道。
吏曹判書金相福書曰,伏以,臣於向來都政出六之望,照擬之人,適與本曹參判鄭弘淳,有親嫌,而臣實不察矣。是宜論臣之罪,而獻納金漢老之書,乃反論鄭弘淳之不提而不引,何其謬也?夫照望者臣也,做錯者臣也。弘淳何罪焉?緣臣做錯,而歸罪僚堂,至請以譴罷重罰,臣則不顯言斥之,無乃其意欲使臣,自訟其罪,而姑爲是寬恕耶?在臣處義,不可晏然,玆敢短書請譴,伏乞亟令鐫削,以彰臣罪,以謝公議焉。臣無任屛營祈懇之至。答曰,覽書具悉。卿其勿過辭,從速行公。
辛巳二月二十七日辰時,上御景賢堂。朝講入侍時,領事李,特進官洪鳳漢,知事洪象漢,同知事黃景源,特進官具善復,參贊官尹東暹,大司諫兪漢蕭,侍讀官李瀰,檢討官李碩載,假注書李衡弼,記事官金夢華·姜趾煥進伏訖。上讀前受音,自十五章止十七章訖。瀰讀自十八章止十九章。上讀新受音訖,碩載陳文義曰,承上制禮之言,備言祭祀之禮,槪自上章,漸言治天下之事,而制禮作樂,爲政事之大者,喪·祭之禮,又是制禮之大者,故兩章,皆以此爲言,而大抵制禮作樂之本,專在於德之一字。上章德爲聖人之德字,血脈相貫,此等處體察,好矣。上曰,積德百年而後,禮樂可興,苟無其德,則何以興禮樂乎?儒臣所陳,誠精明矣。奏,竊以爲殊常矣。招問守僕,則副是洪龍漢也,末則李耉永也。究其心術則極爲非矣。若以洪龍漢爲掌議,則必將從予之志,而不作此等事,故只擬其副,以爲一時之觀美,如此之輩,置諸明倫堂上,而行入學之禮乎?上曰,金漢老旣是名人之後,則當一心事國,而亞銓,必欲逐之,此何道理?昨日下敎曰,舊少論而不曰舊老論者,蓋自乙亥以後,少論則蕩然,而老論則尙懷黨心,故稱舊少論者,意蓋深矣。曰,自李昌壽被論之後,臣竊憂之。其後尹東度·曺命采擧皆相繼被論,又有今日金漢老事,果不出於臣之所料矣。上曰,李聖模不知何狀,而欲以一鐵胄,加於一蔭官耶?東暹曰,李安性,卽故判書李植之父也。於聖模,爲六代祖云矣。上曰,李植,世所稱澤堂耶?於聖模,可謂先天事也。曰,此在自家處義,非臺臣可言者也。上曰,以南泰會,特除亞銓者,其意有在矣。金漢老·任冕周,不足責,如此而國何以爲國耶?此輩必欲與國偕亡,是何用心也?曰,一番處分之後,當釋聖念。上曰,事應旣已,我則如故,此等之事,何足介懷?曰,此乃大聖人應事接物之氣象,不勝欽仰之忱矣。上曰,予之苦心,在於消融,而終不可得矣。銓官三次逐之耶?曰,李昌壽被論後,沈星鎭,亦在銓官地位,故先爲排去矣。上曰,金漢老,特是孤雛腐鼠,而亦不無根本矣。曰,王世孫入學,何等重事,而因一儒生之故,至有退行之敎?伏望還收焉。上曰,此輩不遵君命,五倫之中,缺一君字,可謂四倫堂矣。世孫,豈可與此輩,齒讓於明倫堂耶?翼謩曰,入學日字,已頒於八方矣。昨聞非常之下敎,敢此求對而仰達矣。象漢曰,入學自是國家大事,罰儒則罰儒,行禮則行禮,誠兩行不悖矣。上曰,世孫之服儒服而爲禮讓,予所不欲,豈可以己之不欲,施之於世孫耶?曰,一箇儒生,旣已處分,則何可盡疑他儒耶?上曰,予非疑人,自戊申·乙亥之後,道遇儒生,則予以爲此心知乎否乎?心甚愧恧。人心之不同,如人面,明倫堂上,安知無任冕周乎?曰,乙亥以後,殆同統一天下,故臣待罪銓官時擬望者,或多純一,而只見人望,不見色目而爲之矣。上曰,今之將命,異於古,古之將命,擧皆登第,亦且致位,而今則不然矣。曰,將命,一時極選,故前此未有不顯之人,而獨趙魯命一人,未登第矣。仍起伏曰,臣死罪,願收入學退行之命焉。上曰,此不過自勅之意也。苟有君師之實效,則豈有今日事耶?周而不比之碑,予欲碎之。曰,以一任冕周,停止大禮,則朝家擧措,當何如耶?不知裏面者,必將致疑於殿下之處分矣。上曰,今忽思之,卿言是矣。宗伯之仰稟,亦其責也。命書退行還收之敎。上曰,噫,師道在下,心常慨歎。暮年自强,意先國庠,則其習不美,金漢老之放肆,其本亦國庠,莫曰帽帶,其亦海東之儒,不能君師之任,一也。有一於此,不覺靦然,況二乎?且滿庭諸儒雖服靑衿,或朝士或儒生,予不能君師之道,使世孫服靑衿,齒于國庠,雖不愧于心,獨不愧于先聖乎?不過差退日字,飭躬謝先聖之意,而大臣·宗伯諸臣,交口以請,因相臣所奏,怳然有思。予意雖若此,外面則有損國體,以駭聽聞,旣示予意,曰吁曰咈,亦體唐虞之道也。且强令宗伯,僶俛擧行,曹名維何,亦非體聖訓禮使之意也。入學·冠禮,依前定日擧行。出榻敎上曰,世孫冠禮後朝謁,其令權禮,亦今日進定三講之意也,而予亦所思。禮判所奏得體,而此年此月,享先之事外,服法服御外殿,心有所不忍。雖行朝謁禮,予則以衮衣御內殿,世孫,以五章服行禮,而承旨,〈以〉黑團領宣諭,禮房承旨從世孫者,朝服事分付儀曹,而內殿,卽資政殿也。出榻敎曰,今日三講,出於激惱,而至於次對,實出於君臣吁咈之意,則卒不可廢也。來月次對停止之敎,伏望還收焉。上曰,來月異於常月,故有此下敎,有事則當召大臣·備宰而商確矣,何至廢國事乎?曰,人君之孝思,私也,朝廷之事務,公也。當一日萬幾之時,無故停止,事涉如何矣。上曰,高宗之涼闇三年,亦私耶?予於三年內,亦爲次對,而至於來月,則別無可爲之事,且違於丁丑故事,非予之志也。鳳漢曰,來月三講,旣行於今日,則次對,亦將次第擧行矣。上曰,予有所執,更勿多言。象漢曰,因江原監司金孝大狀本,逆賊天永姪正觀,方有處分矣。正觀,昨年七月,以漏籍之罪,定配於瑞山矣,擅離配所,逃還本土云。當該配所官,拿問定罪,何如?上曰,依爲之。出擧條曰,王世孫入學,冠禮翌日賀儀,俱有置之之敎矣。自前陳賀日,賀儀若不得設行,則有二品以上問安之例,今亦依此擧行,何如?上曰,依爲之。出擧條上曰,有下敎事,知經筵留待,晝講同爲入侍。出榻敎上曰,禮判留待。出榻敎諸臣以次退出。
辛巳二月二十七日午時,上御景賢堂。晝講入侍時,知事洪象漢,特進官具善復,參贊官尹東暹,侍講官李瀰,檢討官李碩載,假注書李衡弼,記事官金夢華·姜趾煥,以次進伏訖。上讀前受音訖,瀰讀自哀公問政,止子思所補也歟,上讀新受音訖。碩載陳文義曰,前章祭祀之禮,備言事天事地事鬼神治人之道,治天下之大經大法備矣。此章,復詳說達道·達德·九經之目,極言爲政之事,以承上章之說,道之費至此而極矣。爲政之道,必以修身爲本,故章內以修身,爲九經之本,而章末,又備言誠之之目,自修身而推之於爲政,自爲政而復推本於脩身,反復詳說,旨意切當,此等處留神體驗,好矣。上曰,中庸皆好,而此章最多,而旨意尤好。雖愚必明,雖柔必强等語,聖人之勉人深矣。上曰,世孫入學時,有師傅諭善隨往之敎,而今因世孫傅所奏之言,更思之,非徒事面之不然,亦無故例,勿爲隨往事,分付。出榻敎上曰,冠禮習儀初·二度,禮曹爲之,三度,本堂爲之。出榻敎上曰,世孫冠禮時,賓,左參贊當爲之,而私義,雖不可諭,於禮意,予則曰不然。無禮文之事,豈可創行?左參贊洪鳳漢許遞,其代,令該曹口傳擇擬,牌招察任。出榻敎上曰,前左參贊洪鳳漢,旣命懿昭墓獻官,期日不遠矣。其令該曹口傳付軍職。出榻敎上曰,世孫朝謁禮時侍衛,以入直擧行。出榻敎上曰,前左參贊洪鳳漢,同異姓八寸親,亦勿禁婚。出榻敎上曰,大司成率執事儒生,夕講同爲入侍。出榻敎諸臣以次退出。
辛巳二月二十七日申時,上御景賢堂。夕講入侍時,禮判·大司成,率將命執事同爲入侍,知事洪象漢,特進官具善復,禮曹判書韓翼謩,大司成徐命膺,參贊官尹東暹,侍講官李瀰,檢討官李碩載,假注書李衡弼,記事官金夢華·姜趾煥,以次進伏訖。上讀前受音訖,瀰讀自自誠明謂之性,止天道也,上讀新受音訖。上曰,此章略而盡,實涵包一篇之旨矣。瀰曰,自誠明而進之不已,則可進於聖人地位,誠外無物。盡人之性,而以至於盡物之性,則可以參天地之大矣。上曰,中庸幾講,而未免書自我自之歎。以渺然一身,在於天地之間,於人道上,苟有一分欠缺處,則不可以與天地參矣。碩載曰,此章,承上章天道·人道之意,而言體道之人,有誠明二者之分也。槪上章,備言修己治人之事,所以釋性·道·敎之精蘊,此章以下,又皆言脩己治人之道,卽所以著性·道·敎之實跡也。惟天下至誠章,盡其性之性字,卽天命之性也。能盡二字,卽修道敎之意也。可以與天地參,卽天地位萬物育之意也。當與首章參看,而聖神功化,至於參天地而極矣。此則有實德,然後方可以致之,實德上,深留聖意焉。上曰,天不可遠求,方寸中,亦有一天,而人不能與天合德者,只是一箇私字耳。彼蒼可欺,方寸不可欺也。予於與天地參四字,常有媿矣。上曰,予豈欺心哉?今之大司成,予知不及於古之人,趙明鼎,雖勤於講會,不可挽三代之治,而亦登高自卑之意也。諺曰,懶讀者猶勝於浪遊。自此以往,遵守前大司成之規模,勿廢講會,可也。命膺曰,聖敎至此,臣敢不盡心焉?上曰,掌議誰也?命膺曰,朴一源也。上曰,大司成亦勞矣,尋舊掌議者,太涉苟艱矣。上曰,昨日予知非執事之罪,而旣罰掌議,則不可仍之,故遞差矣。只以大司成之子及兪彦好之子,充數,極爲苟艱矣。上曰,今聞同副承旨李溵實恙云,許遞。行副護軍鄭純儉除授,待朝牌招。出榻敎上命進掌議以下執事七人,受講訖。諸臣以次退出。
上在慶熙宮。常參·經筵以代理停。
下直,松禾縣監柳義養。
夜五更,有霧氣。
傳于尹東暹曰,今日誓戒,贊禮·執禮等諸執事,竝令入來。近來班行甚疎,如有在職而不參者,該房承旨察推。
尹東暹,以弘文館言啓曰,修撰趙,旣有只推之命,卽〈爲〉牌招察任,何如?傳曰,允。
又以吏曹言啓曰,今此寒食祭建元陵獻官,前參知韓師直,貞陵獻官,前大司諫金尙重,泰陵獻官,前參議安,大報壇親祭時壇上執禮豫差,前承旨李重祜塡差,而時無職名,令該曹口傳付軍職,何如?傳曰,允。
又以吏曹言啓曰,今此大報壇親祭時大祝以下執事,皆以侍從塡差矣。其中時無職名者,令該曹口傳付軍職,何如?傳曰,允。
兵曹口傳政事,副司直金尙重·安·韓師直·李重祜單付,副司果鄭光漢·金應淳·徐有良·李鎭恒·邊得讓單付。
尹東暹,以吏曹言啓曰,今此寒食祭宗廟,各陵·殿獻官塡差,而老病公故外,實無推移分排之道,以刑官,通融塡差之意,敢啓。傳曰,知道。
成天柱,以兵曹言啓曰,南行宣傳官申大觀,乃是別薦勸武之人,依前例,成才間限十朔除試之意,敢啓。傳曰,知道。
又以兵曹言啓曰,今二月二十七日,各廳堂上武臣等朔試射時,內乘郭禎垕,訓鍊都監哨官安東一等,未滿四中,依例汰去,武臣兼宣傳官禹弼昌,柳葉箭二中,騎芻一中,以矢數計之,則雖未滿四中,騎芻,例有倍劃之規,今亦依前例,勿爲汰去,而至於稱病之類,試所旣知其實病,竝與呈辭受由人等,退試次,姑爲懸頉以入之意,敢啓。傳曰,知道。今番一體特爲分揀。
又以兵曹言啓曰,今日各廳堂下武臣等朔試射時,宣傳官李光宅·鄭彦衡,柳片兩技或二矢或無分,故六兩試取時,折斷鏃根,減其兩數,其所幻弄之狀,狼藉難掩,事之痛駭,莫此爲甚。不可不嚴治,以懲日後之習,竝從重決棍汰去,何如?傳曰,今番一體特爲分揀。
王世子在昌德宮。常參停。
成天柱達曰,明日常參,取稟。令曰,停。
又達曰,大司憲鄭弘淳牌不進,執義洪啓能,掌令南鶴宗·李澤徵,持平金亮行在外,一員未差,今日以監察茶時之意,敢達。令曰,知道。
又達曰,憲府連日監察茶時,事甚未安。除在外外,大司憲鄭弘淳,卽爲牌招,何如?令曰,依。
修撰李碩載書曰,伏以,臣本生父臣奎采昨日除拜都承旨。臣之所兼春秋之銜,在法當遞,伏乞离明,亟令該曹照例遞改,不勝幸甚。答曰,覽書具悉。書辭,令該曹考例稟處焉。
上在慶熙宮。常參·經筵,以代理停。
親臨受誓戒罷後,政院·玉堂·藥房問安。答曰,知道。
親傳香罷後,政院·玉堂·藥房問安。答曰,知道。
藥房口傳啓曰,今日臣等,率諸醫入診于東宮,則脈度微數,齒痛及頭風之候,一向無減,諸醫以爲淸上蠲痛湯,加天麻·半夏各一錢,進服爲宜云,此藥五貼劑入之意,敢啓。傳曰,知道。
李奎采啓曰,吏曹判書金相福,參判南泰會牌不進推考傳旨,今方捧入,而開政命下之後,如是違牌,不卽擧行,事體極爲未安。判書參判,更卽牌招,何如?傳曰,允。
韓光會,以禮曹言啓曰,今此王世孫冠禮時敎書,前一日安寶事,啓下矣。安施命之寶,何如?傳曰,允。
又以禮曹言啓曰,王世孫冠禮節目,最爲緊密,通禮及禮貌官,雖習儀註,此非常行之禮,未免生疎。至於堂上行禮時,則禮貌官,皆不得入參,只賓及主人·贊冠,傳掌行禮,而各有所執之事,許多禮節,若無指導之人,則臨時必有差誤之患,故自前東宮冠禮時,侍講院官員中,擇定一人,持儀註入參,使之逐節指示矣。雖非禮文所載,似合於詳謹之道,今亦依此例,宮僚中擇定一人,以爲持笏記入參之地,何如?傳曰,允。
冬至使狀啓,先來軍官,以譯官替送,惶恐待罪事,傳于宋瑩中曰,勿待罪。
王世子在昌德宮。常參停。
成天柱達曰,明日國忌齋戒,再明日正日,此兩日常參,頉稟。令曰,知道。
又達曰,大司憲鄭弘淳陳書入達,執義洪啓能,掌令南鶴宗·李澤徵,持平金亮行在外,一員未差,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
李奎采達曰,今日,是藥房日次,提調李昌壽,副提調李奎采率諸醫來待矣。令曰,入對。
鄭純儉,以承文院官員,以都提調意達曰,本院寫字官前銜李燁·金昌瑞·金恒瑞·朴泰廉在喪及趙聖獻·李彦茂身死代,肄習安福臣·洪聖哲·朴萬億·趙重鉉·崔昌遠·趙啓澤,竝陞付前銜,付軍職冠帶常仕,肄習安福臣·洪聖哲·朴萬億·李一得·李在逸·李希儉·彭興大·閔道錫·閔謙錫·石慶裕陞付前銜代,生徒張志遠·朴盛禧·金廷鵬·吳載綸·崔甲孫·全致性·金尙麗·玄喜悅·金光喆·洪宗淵,筆才頗有成就之望,竝屬肄習,使之鍊業,何如?令曰,依。
又以義禁府言達曰,因咸安前郡守尹光億所供,各穀磨勘當該兼官,令道臣,現告拿問事,覆達分付矣。慶尙監司黃仁儉狀達內,咸安郡當該兼官漆原縣監林遇春現告,而林遇春,時在任所云,依例發遣府書吏拿來,何如?令曰,依。
又以義禁府言達曰,忠淸監司狀達據,刑曹粘目內,牙山前縣監朴師近,移本府處之事,達下矣。朴師近時在京畿廣州地云,發遣府人將拿來,何如?令曰,依。
鄭純儉達曰,卽者文學洪檍,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
全羅監司朴道源狀達,來三月朔進上洗鱗石首魚,節候尙早,未及産出,限內不得封進,惶恐待罪事,令于鄭純儉曰,勿待罪事,回諭。
文學洪檍書曰,伏以,臣之八耋老母,方在於臣兄臣櫟羅州牧任所,而年深病痼,居常凜綴,在臣情理,豈有離側供仕之望,而意外除旨適下於滯在京輦之日,含恩畏義,黽勉就直而數日矣。卽聞老母宿病,重添於向日乖候,咳喘苦劇,食飮頓減,種種諸症,皆屬危重云。臣聞此報,方寸飛越,按納不得,玆敢冒死投章,徑出禁門,仍尋鄕路,臣之任情蔑分之罪,於是乎著矣。伏乞离明,亟降威罰,遞臣之職,勘臣之罪,以安賤分,以肅朝綱,千萬幸甚。答曰,覽書具悉。爾其勿辭,往護焉。
大司憲鄭弘淳書曰,伏以,臣纔被臺劾,旋辱憲除。罪名未勘,異恩反紆,臣誠惝怳恧蹙,莫省攸措。念臣無似,猥叨銓任,初旣失於量入,又未決於引去,低回稍久,顚沛則宜,人言之來,誠云晩矣。夫出六副末之擬,雖無關緊,銓官嫌避之法,固爲嚴重,而臣旣參政,未能覺察,昏昧疎率,無以自解,官師薄規,餉臣固厚,第其冒沒放倒之斥,旨意深緊,猶恐下語之不深,臺臣,於是乎太費力矣。職名雖改,踪地甚危,去就一節,更無可論。伏乞离明,亟令攸司,勘臣當律,俾靖私義,以謝臺議,不勝幸甚。答曰,覽書具悉。此等之斥,其何掛嫌?卿其勿辭,從速察職。
副修撰洪趾海書曰,伏以,臣於館職,已有自畫,屢違召命,罪積慢蹇,而得蒙例勘,私分粗安,曾未幾日,又伏奉除旨於暫出郊埛之日,感激惶霣,罔知攸措。本來情地,旣無以轉動,今玆恩命,又末由承膺,私心悶蹙,固無可言,而其在公法,亦難倖逭,伏乞睿慈,俯加諒察,亟賜鐫削,仍令選部,勿復檢擧焉。且臣有情理之萬萬懇迫者。臣父素抱痼疾,每當換節,輒致添苦。今於衰年遠役,自不勝日夕焦慮,先來便至,獲接書信,則雖以王事之重,僅能强病驅策,而膈痞諸症,頻劇於留館之日,朝脯飮啖,全却於戒塗之後。臣於隔歲離違之餘,得聞此報,方寸煎灼,竊計還渡之期,遠不過十數日。今若及時鑽進,得以趁到半程,庶可將護而歸。情私所迫,他不暇顧,冒死陳懇,忙急登道。伏願邸下,特垂矜念,俾臣安意往護,仍治臣任情徑行之罪,以肅朝綱,千萬幸甚。答曰,覽書具悉。爾其勿辭,往護焉。
左參贊徐命彬書曰,伏以,日吉辰良,王世孫三加盛禮順成,此誠三百年始有之慶,伏惟我大小朝嘉悅之心,當復何如?念臣庸陋無似,猥忝執事重任,仰瞻溫文之容,肅敬之儀,儼然中度,罔或少愆,歡抃頌祝,有倍他人,禮席周旋之際,密邇耿光,榮輝備極,雖明日退塡丘壑,無復餘恨。不意乃者,伏見大朝賞典下者,廏馬之賜,亦及於臣,惶愧隕越,靡所容措。臣於伊日區區所自效,不過一時奔走之役,而衰朽癈疾,昏瞢憒憒,左顚右錯,動多失儀,追省自訟,尙切兢懍,得免郵罰,亦云幸矣。所被寵錫,不惟臣私心,萬萬不安,在聖朝僭賞之失,亦豈細故也哉?玆敢略入文字,冒控微懇,伏乞离明,俯賜鑑諒,導達大朝,寢還成命,以重賞典,以安賤分,不勝幸甚。答曰,覽書具悉。今者此職,聖意攸在,卿其勿辭,俟其少間,卽速行公。
辛巳二月二十九日四更一點,上御崇政殿月臺。親臨受誓戒入侍時,行都承旨李奎采,左承旨韓光會,右承旨尹東暹,左副承旨鄭純儉,同副承旨宋瑩中,記事官徐有元·金履禧·李在簡·姜趾煥以次入侍。上具冕旒冠·絳紗袍,於崇政殿月臺受誓戒。吏曹判書金相福,讀誓戒。上曰,誓戒,高聲讀之,可也。東暹曰,百官中不參人員,使吏曹査出,則仁平君臣李普赫,副提學臣趙曮不參矣。上曰,分揀可也。兵曹判書金聖應曰,本曹參知·參議今方有闕,令該曹口傳差出,何如?上曰,依爲之。禮畢,上乘輿還入。諸臣退出。
辛巳二月二十九日辰時,上御景賢堂。親傳香入侍時,行都承旨李奎采,左承旨韓光會,右承旨尹東暹,左副承旨鄭純儉,同副承旨宋瑩中,記事官徐有元·金履禧·李在簡·姜趾煥以次入侍。上具翼善冠·黑圓領袍,於崇賢門內香祗迎後,還御景賢堂,諸臣以次入侍訖。上曰,摠戎使密符仍佩往來事,注書出去,分付,可也。上曰,藥房提調同爲入侍。藥房提調李昌壽進前曰,湯劑已皆進御乎?上曰,姑未進御矣。上曰,瓊玉膏三分之一,劑入。出榻敎奎采曰,承旨房任,以順房啓下,而臣與吏曹參議鄭存謙,有相避矣。上曰,吏戶相換,可也。上曰,金宅鉉,使之入侍可也。臣與之偕入。上曰,汝年幾何?宅鉉曰,二十矣。上曰,於故相爲孫乎?宅鉉曰,曾孫矣。命誦小學題辭,宅鉉誦之。上曰,不爲大科工夫,而先誦小學,其志有不欲躐等者矣。瑩中曰,然矣。上曰,頃日落講者誰也?瑩中曰,小臣之兄也。諸臣退出。
上在慶熙宮。常參·經筵,以代理停。
章敬王后忌辰齋戒。
鄭純儉,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李奎采啓曰,左承旨韓光會今日不爲仕進,卽爲牌招,何如?傳曰,允。
傳于韓光會曰,世孫自內擧行者,勿出儀註。
大司成徐命膺,有稟達事來詣請對矣。傳于韓光會曰,大司成明日入來。
宋瑩中,以弘文館言啓曰,副校理金魯鎭旣已帶職蒙宥,卽爲牌招察任,何如?傳曰,允。
王世子在昌德宮。常參停。
鄭純儉達曰,大司憲鄭弘淳呈辭,執義洪啓能,掌令南鶴宗·李澤徵,持平金亮行在外,一員未差,今日以監察茶時之意,敢達。令曰,知道。
又達曰,卽者檢閱李在簡·姜趾煥,因奉敎金夢華未徹之書,謂以不可獨爲晏然,陳書徑出,原書以國忌齋戒,纔已退却矣。所當直捧禁推徽旨,而此與無端徑出有異,推考警責,仍卽牌招,奉敎金夢華,待敎鄭彦暹,一體牌招,推移入直,何如?令曰,依。
又達曰,卽者檢閱尹師國,因檢閱李在簡·姜趾煥引嫌徑出,謂以不可獨爲晏然,陳書徑出,原書以國忌齋戒,纔已退却矣。所當直捧禁推徽旨,而此與無端徑出有異,推考警責,仍卽牌招入直,何如?令曰,依。
上在慶熙宮。常參·經筵,以代理停。
章敬王后忌辰。
大殿·中宮殿,王世子遣宮官問安。答曰,知道。王世孫遣講官問安。答曰,知道。
韓光會啓曰,右承旨尹東暹,今日不爲仕進,卽爲牌招,何如?傳曰,允。
以承傳色口傳,下敎曰,禮房承旨卽往懿昭墓看審後來奏。
韓光會啓曰,吏曹判書金相福,參判南泰會再招不進,推考傳旨今方捧入,而開政命下之後,連爲違牌,尙不擧行,事體極涉未安。所當更請牌招,而一日三牌有傷事體,何以爲之?敢稟。傳曰,牌招開政。
傳于韓光會曰,藥房日次,今日爲之,大司成徐命膺同爲入侍。
尹東暹啓曰,藥房提調李昌壽,副提調李奎采,依下敎來待矣。傳曰,詣閤。
傳于尹東暹曰,如此之事,何可使予勞於酬應乎?初牌使之入來,更勿煩稟。
以中宮殿司鑰手本,傳于宋瑩中曰,嘉禮後初矣,直爲上下。
吏曹口傳政事,綾昌君橚爲王世孫冠禮時主人。
有政。吏批,判書金相福進,參判南泰會牌不進,參議鄭存謙在外,左承旨韓光會進。啓曰,通禮院翊禮張淀呈狀內,身病甚重,勢難察任云。依例改差,何如?傳曰,允。
又啓曰,繕工監假監役官鄭橃,除授後過限未出仕,依例改差,何如?傳曰,允。
以金汴光爲持平,李堉爲獻納,李之晦爲正言,洪準海爲兵曹參議,李溵爲參知,趙明勗爲江華經歷,朴好源爲敦寧主簿,李敍中爲中部都事,李命植爲江東縣監。尹鳳九贊善單付,奉敎單金夢華,待敎單鄭彦暹,檢閱三單尹師國·李在簡·姜趾煥。
兵批,判書金聖應病,參判具允鈺入直進,參議參知未差,參知朴師訥昌德宮入直,左副承旨成天柱進。副司直徐志修·李溵單付,副司果李在協單付,同知單金晉熙。
王世子在昌德宮。常參停。
鄭純儉達曰,明日懿昭墓忌辰齋戒,初四日正日,初五日·六日,大報壇親祭齋戒,初七日·八日·九日,毓祥宮親祭齋戒·正日,此七日常參,頉稟。令曰,知道。
又達曰,大司憲鄭弘淳呈辭,執義洪啓能,掌令南鶴宗·李澤徵,持平金亮行在外,一員未差,今日以監察茶時之意,敢達。令曰,知道。
又以侍講院言達曰,本院下番闕直,事甚未安。兼司書金鍾正入直講書院,說書朴取源在外,司書兼說書俱未差,他無推移之員。兼輔德沈履之卽爲牌招,姑降入直,何如?令曰,依。
韓光會,以兵曹言達曰,明日肄儀時本曹堂上一員,當以侍衛進參矣。判書臣金聖應有身病,參判臣具允鈺慶熙宮入直,參知臣朴師訥昌德宮入直,他無推移進參之員。今日政新除授參議·參知,待下批竝卽牌招,以爲進參之地,何如?令曰,依。
以兵曹參知李溵,兼輔德沈履之牌不進罷職令旨,令于韓光會曰,竝推考徽旨捧入。
三月初二日酉時,上御思賢閤。藥房入診,大司成同爲入侍時,藥房提調李昌壽,副提調李奎采,大司成徐命膺,記事官徐有元·李宗明·南碩老,醫官方泰輿·許礈·李以楷·金履貞·李世珪·鄭允協·金世彦,以次進伏訖。昌壽曰,風日不佳,聖體調攝,若何?上曰,一樣,而日氣如此,故自數昨寒痰凝結於腰間,不能起動,今日則差愈,而水刺專不進御,氣甚低下,此可悶矣。大禮當前,而予氣若此,不可不更服建功湯,故今日果召卿等矣。昌壽曰,伏承下敎,下懷焦慮,曷可勝達?寢睡之節,何如乎?上曰,再昨與昨日,專不成寐矣,今日則愈矣。昌壽曰,似有外氣而然矣。頭部之氣如何,而時無寒氣乎?上曰,頭部則不關,而手部外,實無寒氣矣。昌壽曰,曾有仰陳,而近來勞動太過,臣等固已仰慮矣。痰候雖是本症,而旣在靜攝之中,日氣且如此,皇壇親祭之命,伏願特爲還寢焉。上曰,予雖氣薾,微誠則耿耿。當今日已爲向差,及今不行,更待何時?此非予固執矣。太廟則連有攝行之禮,而於皇壇則必欲親行三獻者,以陪臣不敢祭皇帝之意也。昌壽曰,聖候康泰之時,道理當如此,而聖體旣如是靡寧,則使之攝行,亦合於道理矣。上曰,臨時當更觀予氣而爲之矣。奎采曰,殿下每下如此之敎,臣等尤不勝悶菀。伏願特念一國臣民之情,更加三思焉。昌壽與奎采合辭固請,而上終不許之。昌壽曰,中宮殿氣候,何如?上曰,一樣矣。昌壽曰,王世子氣候,何如?上曰,好過云矣。昌壽曰,王世孫氣候,何如?上曰,好在矣。昌壽請令諸醫入診。上曰,依。諸醫以次診察。泰輿曰,脈候左右三部微有數意,而且不能調均,胃脈亦似不足矣。礈曰,脈度左三部則數而不舒,右三部則顯有虛軟之氣矣。以楷曰,左右三部微數不調之候,比前顯加矣。世珪曰,左右三部帶數,而胃脈則專不足矣。允協曰,脈度數而不調,胃脈不足,顯有加矣。世彦曰,左右三部數而不舒,胃脈則大體專不足矣。上曰,當服建功湯,本方中有加減者乎?相議奏之,可也。泰輿曰,日寒如此,桂枝甚緊矣。此則比前方加入五分,甘草則少減之,似好矣。諸醫之言皆同。上曰,依此爲之可也。理中建功湯前方中,桂枝加五分,甘草減五分,三貼製入,繼進日問候事。出榻敎上曰,上下番翰林,何不入來耶?奎采曰,以微細事,奉敎先爲陳書,故上下番則拘於館規,皆爲徑出矣。上曰,何事耶?奎采曰,初非大段之事,藝文館下吏,大提學分付使勿立役之事云,而極涉細瑣,故原書則退却,而上下番更卽出牌,竝皆違牌矣。上曰,大提學之當初干預於下吏,誠漫事,而何可以此漸生葛藤乎?今日予當決之矣。命承旨書之曰,今日無左右史,故其涉訝之,問之則初雖有所執,何至于此乎?況大祭不遠,亦何敢若此?諸翰林竝敍用,令該曹今日政付職,雖進省記,牌招入直。出傳敎上曰,大司成進前。請對何事耶?命膺進伏曰,今番入學,國朝初有之事,故多有稟定者矣。五禮儀中入學儀甚爲草略,如繖扇侍衛止於門外,此等平常節目,亦不載焉。故自前入學時,侍衛則欲入,而本館則以爲不當入,如此者比比有之。大抵入學序齒,將以尊師道,故曰行一物而三善皆得,明倫堂門內,似不得用繖扇侍衛等屬矣。不可不筵稟釐正,故敢達。上命承旨書之曰,凡行禮時,元良繖扇陪衛,皆止於殿門外,而近者則皆入,非矣。此後依舊例,申飭。出傳敎明日隷儀,賓預差竝參。榻前下敎上曰,入學時卽齒讓,國學陪衛,宜止於門外禮也,而儀註無此,自今止於門外四字,懸註於儀註事,分付儀曹,挾侍三人·司鑰一人外,一體皆止於門外事,亦爲懸註。上曰,凡展謁時,大祭時,奉審也。中官,承·史各一人隨入,禮也,而近日則或過於此者,廟門·壝門·陵上挾侍及長番中官外,中官皆上,此後嚴飭,今番壝門內爲先,申飭。以上出傳敎上曰,掌議誰也?命應曰,一則鄭昌朝,一則成德朝也。上曰,鄭昌朝予曾見之,爲人可愛矣。申光復上來乎?命膺曰,不來矣。上曰,予所恃者,大司成也。命膺曰,今此入學盛禮,爲士者,孰不願參執事之列,而或不無引嫌太過者,前大司成趙明鼎所達奔競之說,只出於防弊之意,而爲士者旣以處義爲言,則當此禮延儒冠之日,誠爲謹始之道矣。以臣所奏及聖敎,出朝紙頒布,使諸生曉然知前大司成本意之不然,以開進身之路好矣。且任冕周事,士論莫不非之,而此則罪在於冕周,於諸執事無一毫干涉矣。今此執事中多有在外者,再度習儀,實無趁期入參之勢,以當初差出者中有士望者,塡差亦好矣。上曰,是矣。命書之曰,今聞大司成所奏,頃者前大司成所奏,其雖無隱,若宰臣所奏,非奏於筵中者,欲諭而未果。今聞所奏,果若所料,靑衿所爲,意則雖美,予不以此疑多士,而前大司成所奏,亦非渾斥之意,則誰設或有此弊,黑者自黑,白者自白,況往事勿說者乎?頃日亦有甚飭者,諸生只思世孫之入學,不雜些少之他意。噫,白首暮年,勸奬賢關之時,豈一毫疑阻於章甫?以此曉諭諸生,且頃已下敎,其時處分,意在掌議也,此非執事之故也,因掌議混遞則過矣。勿論前後執事,通融塡差可也。上曰,三百年初有之事,習儀時執事,其可不備?將命以下,今日內塡差,令皆進參,而雖不能君師之道,位在君師之位,可扶者可扶,可飭者可飭。今日下敎之後,一或不參,其曰尊君師之命?當以儒道嚴飭,以此分付本館。以上出傳敎上曰,聖祖入學時,以成均下吏之不善擧行,分付侍講院,使之懸罰。其時掌議亦懸侍講院書吏云。聖祖之事誠盛大,而其時士氣可見,此亦興學校之一端矣。奎采曰,士者國之元氣,古則如此矣。上曰,元仁孫頃陳數件事,而若有奔競之士,則大司成當處之,豈可煩陳於筵席云,其言是矣。諸生之引義,予亦料之,今日大司成必眩亂矣。命膺曰,前大司成忠朴無隱,故有此筵白,其亦貴矣。上曰,雖非渾厚,其人過於慮弊而然,亦豈有他意耶?李弘載處義甚從容,爲人亦佳矣。命膺曰,爲人非常矣。上曰,大〈司〉成之今日請對,專爲執事事也。上項儀註等說,可謂虛頭也。命膺曰,果然矣。上曰,任冕周事,渠非有器量而然矣。爲人昏憒,若釋褐則必爲人使喚矣。命膺曰,任冕周處分,士論亦以爲服矣。上曰,執事遞差,三百年所無之事,頃日事非執事之故也。冕周之以洪龍漢,擬於掌議副望者,是外飾之計也。諸臣退出時,上謂有元曰,汝已爲侍從,須體乃祖事君之誠,毋爲近來人之才調也。予恃汝,故有此諭,而見汝則每思汝祖矣。明燭之下,招汝下敎者,亦有意也。爾若負今日之敎,則是上負其君,下負爾祖也,爾須勉力也。汝之爲人非常,眞可與言者,故有此諭矣。又下敎曰,徐命珩,極純實矣。曾駁趙明翼,而聞其後歡若平昔云矣。奎采曰,此注書之爲人精明,父翰亦非常矣。旣承今日下敎之後,渠何敢他日孤負乎?上曰,然矣。賤臣起伏曰,前後聖敎每及於臣祖,感泣不知仰達矣。以次退出。
上在慶熙宮。常參·經筵,以代理停。
午時未時,日暈。
傳于成天柱曰,初六日,興政堂乘轎,於大門香祗迎,仍爲隨詣大報壇,所在龍亭持來奉香祝,禮房承旨陪進,來月大亨香祝,亦奉于龍亭,禮房承旨陪進,日後大享親享時,依此定式施行,儀註則擧行,只禮房承旨知悉擧行。
又傳于□□□曰,今日已爲隷儀,心在皇壇,而內局求對,使之留置,而中官緊其休息,頻數以稟。其雖此等世界,中官亦不知君臣之義,禁推,使之少知君臣之義,過三朔後照律,傳旨則初十日後捧入。
又傳于□□□曰,於予當劑,故强服而差勝後服之,氣已勝矣。今朔用心,內局亦當知之,而如此求對,靜而安之,俾伸情禮,其亦保護之道,一貼加煎以入,求對則置之。
又傳于□□□曰,昨日已下敎,挾侍中官,豈至今在耶?雖涼德,在君師之位,儒生輩若是耶?爲先大提學·大司成推考,欲見之,卽爲行禮於景賢堂。國有紀綱,則豈如是耶?申時前爲之,若差遲則該房承旨當申飭矣。
成天柱啓曰,禁衛大將洪鳳漢,以懿昭墓獻官,受香出去,而令御將兼察事已有下敎矣。御營大將鄭汝稷,卽爲牌招,使之聽傳敎,何如?傳曰,允。
成天柱,以都摠府言啓曰,副摠管李殷春,以大報壇親祭肄儀時侍衛事,議政府晝仕出去之意,敢啓。傳曰,知道。
宋瑩中,以弘文館言啓曰,本館下番副修撰李商芝,大報壇親祭時以祝史,今日議政府肄儀晝仕出去之意,敢啓。傳曰,知道。
宋瑩中啓曰,藥房提調李昌壽,副提調李奎采,有稟達事來詣請對矣。批答見上傳于宋瑩中曰,予氣專在於心氣,差勝後服藥,頓然愈矣。如此之時,聞局與問候則此心百倍,調補此心而後,可伸情禮,限初九日勿爲問候,旣愈湯劑之日再服則過矣。初十日前一貼或煎入,若欲加服則當下敎矣。
又傳于□□□曰,噫,憶丁丑此月,蔡膺祜之功,其豈忘乎?頃有下敎者,而尙不入侍,衣資食物,特爲題給,以示此意。
傳于成天柱曰,已行肄儀,諸執事致潔申飭,令備局郞廳摘奸。
傳于宋瑩中曰,故相金尙容及三學士後孫在職者,使之參祭,無職者口傳付軍職陪祭。
又傳于□□□曰,三百年後初也。昨已下敎,何敢若是耶?靑衿亦朝鮮臣子,若差遲則當拜先聖,坐於明倫堂,勉飭諸生,以此嚴飭。
傳于成天柱曰,行禮爲之。
又傳于□□□曰,行禮後,大司成率諸執事詣閤。
傳于宋瑩中曰,前則政事後翌日謝恩矣。近來紀綱解弛,不卽爲之。昨日政除拜人,今日牌招,卽令謝恩,此後則政事翌日,不爲謝恩者,政院禁推。
王世子在昌德宮。常參停。
韓光會達曰,大司憲鄭弘淳牌不進,執義洪啓能,掌令南鶴宗·李澤徵,持平金亮行·金汴光在外,今日以監察茶時之意,敢達。令曰,知道。
又達曰,憲府連日監察茶時,諫院許久闕達,俱涉未安。兩司除在外未署經外,大司憲鄭弘淳,獻納李堉,卽爲牌招,何如?令曰,依。
又以義禁府言達曰,瑞山郡守申得文拿問定罪事,傳旨啓下矣。申得文時在任所云,依例發遣府羅將拿來,何如?令曰,依。
又以禁衛營言達曰,本營字內南山近處風落自枯松斫伐輸入之意,敢達。令曰,依。
京畿監司蔡濟恭申本,前領議政金尙魯庚辰年十月朔月廩不受事,令于韓光會曰,令本道更爲輸送。
吏曹參判南泰會書曰,伏以,臣以百無肖似之身,通籍二十餘年,過蒙聖朝拂拭之恩,前後除拜,每出特簡,臣常懼榮祿之招尤,過福之挻災,一念愧惕,若臨淵谷,今玆新命,又何爲而至於臣身也?夫六府之職,孰非難愼,而選部爲首者,誠以注擬庶官,甄別群品之責,擧以畀之,而亞貳之官,與長僚周旋一席,爲任之重,殆無間焉。苟非望實俱著,爲一代所推服者,莫宜居之,此是何等職也,臣是何等人也?以材識則樸遬魯莽,本無可紀之善,以人望則資歷素淺,最居朝論之外,雖職任之閑漫者,猶懼其不稱,今乃不拘公格,不由銓剡,遽以世所稱要塗極選者,處之,則此何異於土木偶人而被文繡之服者哉?此猶近於隨例飾讓之歸,而抑臣尤有所兢兢不自安者。顧今世道難平,物情不齊,躁競者必於銓地而趨焉,浮囂者必於銓地而惎之,居銓地者先受其敗,風波相拍之際,傾檣敗楫,相隨屬而不已。以臣孤畸之蹤,坦率之性,冥埴之行,置之於萬目交盱之場,衆矢同的之地,則其顚頓狼狽,卽必至之勢也。臣之眇末一身,雖不足惜,其於玷聖簡而辱朝廷,何哉?臣自奉除旨,有若千斤重擔,擔在一身,神精爲之失守,寢食爲之靡寧,誠不知恩命之爲榮爲寵,臣之情悰,到此益蹙。古人所謂循墻二字,猶是歇後語耳。開政有命,冒膺無路,三召荐降,辭敎截嚴,而頑不知變,一味違傲,臣罪滋大,萬殞猶輕。玆敢冒入文字,仰暴血懇,伏乞睿慈,俯賜鑑燭,將臣新授職名,亟行鐫免,仍治臣逋慢之罪,以全微諒,以昭法綱,千萬幸甚。
辛巳三月初三日酉時,上御景賢堂。大提學·大司成·執事·儒生同爲入侍時,大提學金陽澤,大司成徐命膺,右副承旨成天柱,記事官金履禧·李在簡·姜趾煥,將命洪龍漢,執篚韓用和,執尊洪相憲代南溟學·朴左源,修案金基大·徐琢修,挾冊李耉永代洪光胤·朴相岳,置案鄭昌朝代梁鳳周,設席宋瑋明,贊引南赫老,以次進伏訖。上命承旨書傳敎曰,暮年又逢此年此月。頃已諭矣,明日是何日,初九日是何日,二十五日亦何日?逢此年其猶冥然。又逢此月,其猶忍耐,亦甚冥然。噫,明日只隔一宵,今日此習儀,予心若何?且其豈樂爲?雖然,顧今宗國三朝血脈,只一世孫,予心雖若此,今日臣子之心,其當欣躍奔走之不暇,且世孫入學,三百年再有乎?初有乎?再昨大司成求對,心竊訝之,而曾已諭徽寧行祭之時,備局日次之日,風氣乖乎?調乎?此予所以願察其影也。時値淸節,萬品春意之時,風日乖常,暮春在近,二冬恭默服湯,其本心與氣也。因其日候,且因用心,舊氣欲作,欲伸情禮,靜臥調理,故其令明日來待。昨日診筵,意在服湯,而決非節目稟定之事,故兼見師儒之長,果若所料。惜乎,前大司成之意雖慷慨,其不愼口也,雖無所奏,予亦恐或若此。此爲靑衿之至意。聞其所奏,果若所料,而其猶慨歎者,挾雜任冕周之又助葛藤也。酬應誠難,不憚其憊,措辭下敎,亦爲多士之至意也。其雖涼德,不能行君師之道,白首暮年,令我章甫去就無義乎?此予所以勤勤下敎,開諸生進身之道也。況頃日特祭於崇節祠,其意焉在?雖若此,當直而直,卽直也,而不當直而直,乃矯枉過直也。執中二字,唐虞授受者,而不當執而執,先儒亦云子莫。夫子云,事君盡禮,人以爲諂。猗歟聖訓。大抵近日士夫章甫之風習,不遵君命,自行自止爲高致,盡禮爲諂,慢命爲直。噫,爲國事亘中之中,世道又若此,於三百年宗社何?欲籲陟降而無路,欲訴彼蒼而不應,只誦毛詩悠悠蒼天之章。今日凡諸臣庶,靜聽我諭三百年血脈其幾人?非徒三百年來初有之事,考諸往牒,其亦幾有惜乎?今之大司成,其亦不審也。一則不愼,一則不審。昨夜聞明燭之諭,且勤勤下敎,則至誠貫金石,況讀書章甫乎?其若開心見誠,勉飭諸生,遲遲春晷,其何寥寥?今日習儀,其雖行,予之自恧者,昔之武王,一戎衣而安天下。今予否德,一令而僅備若干儒生矣。謂過習儀若默不諭,此近於督迫而行者也。予雖衰矣,決不爲此。初意行習儀之後,大司成越俸,掌議停擧,以存國綱,更以思之,遂事勿說。旣擇執事而行禮,爲靑衿之道,其何過爲葛藤?其雖默,綱不可墜,飭不可無。大司成從重推考,兩掌議以儒道入學禮畢前,其令東西食堂,今日拜先聖坐明倫堂之敎,莫云過也。不能君師之道,何不謝先師,而坐明倫而飭乎?今則事已順成,亦諸生之回思助予也。莫曰,其君之涼德,其常如先聖之臨汝。命書傳敎時,上曰,金鍾正以予爲辭氣,而予不爲辭氣矣。誠若鍾正之言,則以武王一怒而安天下,當爲一笑而安天下矣。今此下敎必爲予燥,而諸生方聞呼寫,豈可謂燥乎?予誠不燥矣。至至誠貫金石之句,上笑曰,欲用感豚魚之句,而儒生輩必以爲辱,故不用矣。上曰,諸堂皆非矣。何不入來於習儀乎?命膺曰,吏判頃日入來,而今日則不來矣。上曰,大司成不能善爲,而多少下敎,予不爲之矣。仍命諸執事進前。洪龍漢進伏。上曰,汝爲何執事乎?龍漢曰將命矣。上曰,今而後是矣。仍各詢諸生姓名及所差之任。上曰,俄已下敎,而今日則可謂陶金鍊沙矣。汝輩思先聖,又思三百年宗社,無復固執,可也。諸生先退,諸臣退出還入。上曰,注書考見定順王后享年幾何而來,可也。命書傳敎曰,正名分,國之重事,且邦禮一有所定,不可續續更之。於大君王子無入學之事,而王子師傅相見禮,曾無五禮儀。古王子師傅郭始徵,始定此禮,故自予行之,載於續五禮儀矣。昨聞王子宗親有入學之禮,世子入學儀懸註云。予常以修明舊典爲心,聞此欲復舊禮,將呼寫綸音,卽席覺焉。衆子入學,卽天子之禮,世子齒于國學,亦禮記攸載,名分不可紊,仍默,其令成均館儀軌,古雖有王子宗親入學之禮,其後無行此禮懸註。伊後靜而思之,古則王子宗親有登科之事,故必有此例,今無此事則若皮不存也,後無其行果然矣。懸註之命,偶合其意,而因此更思,近者凡事過乎曲盡。大抵元子·世子之外,元孫·世孫,其文未備,故乙酉辭封之章,有元孫年長之句,仰認其時儀文之未備。且己丑封世孫時,始乃修儀,而文猶未備,故度支定例凡節,與王子等。噫懿昭冊封之敎,引古例,稍加儀節,名曰續五禮儀補編,輿輦儀仗果備,而其於入學博士,於世子則大提學爲之,故世孫則以提學,冠禮時賓則世子,議政爲之,而世孫,參贊爲之,其餘儀節,皆以世子儀同修錄。頃者因一宰臣所奏,大臣亦曰,大提〈學〉爲可云,故許之,此乃過於曲盡之致。五禮儀懸註中,王子入學時博士,以司成爲之云。以此觀之,可見國初名分之嚴矣。敎幼子之道,必也重名,則新定國禮,亦不可紊。一有紊則來頭冠禮時,賓亦將以議政行之乎?較然明甚。今番世孫入學時博士,一依續五禮儀補編爲之事,分付儀曹。臣履禧承命考見後,還入伏奏曰,考見璿源譜略,則定順王后,正統五年庚申誕降,正德十六年辛巳昇遐,春秋八十二矣。上曰,此亦異矣。今年是回甲也。上曰,執事此後則無撕捱乎?命膺曰,以前三度習儀時,執事無必參之例矣。將命儒生乃是極望,故不敢卽出,乃古例也。今番則有下敎,故皆惶悚卽出,至於韓用和,則有實病,故乘轎入來云矣。上曰,此乃任便之致也。今番執事則善爲擇人矣。命書傳敎曰,今日入學習儀,差晩不爲,故其涉駭然,屢次申飭政院矣。伊後聞之,凡事整齊,而中官已到崇賢門外,一時已過,終不聞知之致,事之暗然,莫此爲甚。其中承命世孫輦陪承傳色中官,越俸一等。
成天柱曰,甲戌三月皇壇祭享時,初有親享之命矣,大臣力請,只行省牲矣。近來日氣乖常,經夜實難矣,今番亦依甲戌例命攝,何如?上曰,三獻必親爲之矣。毅皇聞丁丑下城之報,不曰背恩,而曰何不往救乎云。其爲感恩,有加於神宗矣。命承旨讀今日承傳色下敎後,命書傳敎曰,莫重下敎,做錯莫甚,其涉無據。當該中官令該府處之,而過初十日後捧傳旨。上曰,同副承旨宋瑩中勿遞,卽爲牌招入直。出榻敎上曰,今日承傳色口傳下敎中,承旨不知君父六字,中官誤傳之致,原傳敎還入爻周。出榻敎上曰,昨政新除授不爲謝恩人禁推傳敎,及講書官員成均諸堂推考傳敎,及承旨只知有儒生傳敎,一倂還入爻周。出榻敎命書傳敎曰,氣已愈,亦無入侍之事,而今聞金履亨上來云,此時豈可一日曠官?其令卽爲下去,其餘守令分付,亦令勿來。又命書傳敎曰,二冬奏功,皆是理中,今日捷敍,亦由此劑。問其功本,卽是許錭,賜名建功,仍思其術之精明。其子溫,特爲右職調用。上曰,世孫入學,歷代所未有乎?天柱曰,皇明宣宗時有之矣。上曰,感豚魚三字,予以爲辱云,則儒生輩相顧而笑矣。天柱曰,豈敢以此爲嫌,而下敎,則誠感泣處也。上曰,予於丁丑年,從權時,都承旨以爲學問工夫,今番大享,若命攝,則亦必謂之學問之功,而從權,豈可謂學問工夫乎?予於此月,必欲拜於眞殿,又見永慕堂矣。諸臣退出。
上在慶熙宮。常參·經筵,以代理停。
以承傳色口傳下敎曰,攝行祭文,例加一行,若姑未書,姑待之。
尹東暹,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
傳于韓光會曰,前左參贊入侍時,大司成·編次人及講書院官員李仁培,同爲入侍。
韓光會啓曰,行副司直洪鳳漢,懿昭墓奉審後,依下敎來待矣。傳曰,詣閤。
傳于尹東暹曰,動駕時,訓將北營留營時,只率前排爲之乎?標下軍率而爲之乎?承旨問知入侍。
又傳于□□□曰,思陵謄錄,承旨持入。
承旨前望單子入之,以兪彦民爲左承旨。
李奎采啓曰,新除授承旨兪彦民,牌招齋宿,何如?傳曰,允。
傳于鄭純儉曰,諸臣姑留,禮房承旨先爲入侍。
鄭純儉,以兵曹都摠府言啓曰,今日入直內三廳武兼·禁軍及軍兵等,中日試放事,來詣試場內,三廳纔已畢射,而停朝市相値,不得爲之之意,敢啓。傳曰,知道。
傳于鄭純儉曰,留待諸臣退去。
傳于尹東暹曰,大祝三人,以當初塡差人,竝爲齋宿。
鄭純儉,以兵曹言啓曰,再明日大報壇擧動時,本曹郞廳侍衛及各差備,不可不備員。正郞·佐郞有闕之代,令該曹以在京無故人口傳差出,以爲侍衛備員之地,何如?傳曰,允。
吏曹口傳政事,洪錀爲兵曹正郞,鄭文柱爲兵曹佐郞。
兵曹口傳政事,金履復副司果單付。
王世子在昌德宮。常參停。
宋瑩中達曰,大司憲鄭弘淳初度呈辭,執義洪啓能,掌令南鶴宗·李澤徵,持平金亮行·金汴光在外,今日以監察茶時之意,敢達。令曰,知道。
又以侍講院言達曰,本院下番連日闕直,事甚未安。兼司書金鍾正卽爲牌招入直,新除授贊善尹鳳九時在忠淸道德山地。書筵事緊,斯速乘馹上來事,下諭,何如?令曰,依。
又以兵曹言達曰,本曹正郞李重海·任希孝身病猝重,累度呈狀,勢難察任云。宿衛重地,不可久曠,正郞·佐郞,竝今姑改差,何如?令曰,依。
辛巳三月初四日辰時,上御景賢堂。前左參贊·大司成·編次人·講書院官員同爲入侍時,前左參贊洪鳳漢,大司成徐命膺,編次人元仁孫,右副承旨成天柱,左翊善李仁培,記事官金履禧·李在簡·姜趾煥,以次進伏訖。上命天柱書傳敎曰,追思思陵享春秋之多,其令奉考譜略,因此以知定順王后禮陟之年,卽是歲六月初四日也。嗚呼,無乃指導而然乎?決非偶然,遙憶昔年,追慕冞切。其在繼述先志之道。雖望莊陵,莫伸微忱。少伸情禮,只有此陵,而前月旣謁崇陵,仲秋將親祭於明陵,一歲三謁,何敢自顧,而軍民宜恤。其不若意,而嗚呼此忱,將何以伸?六月初四日遣崇品宗臣,攝行祭焉,祭文以製下者擧行。天柱曰,臣有區區微枕,敢達矣。忌辰祭不行於旣祧之陵,是常禮也。且各陵禮陟重回之年,非止今番,而無設行之事,至於戊寅莊陵攝行忌辰祭時,小臣有所陳達,仍修葺之名而兼行矣。祧陵忌辰行祭,恐是無於禮之禮也。情雖無窮,禮則有節矣。上曰,此則不然矣。忌辰祭若欲復古而行,則雖不可,而興感設行,有何不可乎?且其所奏,與前日徽寧殿用樂之請,同其所論禮,可謂太酸矣。承旨遞差出去,可也。天柱退出,左副承旨鄭純儉入侍。上曰,承旨亦應聞之矣。徽寧殿小祥後,祭時用樂,可乎?否乎?純儉未能卽對。上曰,大司成詳言之,使知之可也。命膺曰,徽寧殿小祥後,大臣請用樂,而上敎則以爲三年之內,世子豈可聽樂乎爲敎矣。純儉曰,禮意莫非出於情也,似不用矣。上曰,此言是矣。命膺曰,以私家言之,則小朞後雖入廟,朔望則出主行殷奠,以伸人子之情矣。仁孫曰,往往有小祥後不爲入廟,朔望行祭者矣。鳳漢曰,大體小祥後入廟者多矣。命膺曰,大臣之請用樂,亦必有所執矣。上笑曰,大司成亦撓矣。大司成則撓而予則不撓矣。命書傳敎曰,噫,以不肖無能,逢戊寅莊陵復位之年,今年逢思陵禮陟之歲,追慕一倍於禮陟之日,其欲展謁,而爲軍民,誠難一年三謁,故親製文遣宗臣攝祭。噫,禮非從天降從地生,情而已。情若當然,禮亦隨焉。禮若當然,情亦隨焉。欲行忌辰祭,則不無所據,亦非復舊忌辰祭之意。日偶其日,則承宣所奏,大是料外,此人深知爲人,禮文精詳,心嘗信之。頃者徽寧殿三年內用樂,意雖爲過,不爲非矣。今者之事,事體不然。因此戊寅重回復位之年,欲爲遣大臣攝祭,而因此承宣之所奏,借修葺之名,行禮今日,又誦此以奏,大覺其時處事之不審。噫,於朝臣若逢興感之年,亦遣官致祭,莫重慕先,何拘常例?且憶先重,修葺輕,則予之曲循此請,其亦不諒,今覺悚然。一猶誤矣,況再乎?噫,卅載臨御,拘於此等詭怪之論,尙有心酸者。況於暮年,焉可無飭?右副承旨成天柱特遞其職。上曰,此承旨爲人端正,故曾於用樂之請,不以爲非矣,今日之援引莊陵,事甚怪矣。鳳漢曰,承旨之意,只以忌辰,尤爲不可故也。上曰,此則是矣。命膺曰,拘於節文而然矣。上曰,拘於節文,故予幾年含蓄,而始封園乎?事之初行爲難,而儲慶宮則易成矣。與予同志者,乃李領府事及彼宰臣之父也。鳳漢曰,左相之病,甚不輕云矣。上曰,然乎?如此而何以爲國事乎?鳳漢曰,病雖重,豈有深慮乎?上曰,其鬚髮雖不白,近來頗漸衰。人事有不可知者矣,豈料閔右相之至此乎?上曰,左相家遣御醫,持藥物,不離看病。出榻敎諸臣少退還入。上命書思陵祭文,又命書傳敎曰,噫,復位甲年,攝祭莊陵,禮陟甲年,攝祭思陵。其逢頃年,其猶料表,又逢此歲,夢想豈料?雖然因此少伸繼述之意,一倍追慕。其日當親傳香,以此分付儀曹。又命書傳敎曰,礪良府院君宋玹壽之孫,若花山府院君之孫,必也零替,而今逢此年,豈不廣尋?其令中外訪問以聞。又命書懿昭忌辰日記懷文,命編次人進讀。仁孫進前讀畢曰,臣於昨下傳敎,有區區愚見,故敢達矣。入學博士之以大提學爲之者,以其兼知成均,而成均堂上,爲敎胄之職故也。至於提學,則無成均例兼,而爲入學博士似無義。今番王世孫入學時博士,依前日下敎,以大提學爲之,恐爲得宜矣。上曰,重臣之意,何如?鳳漢曰,大提學之爲博士,以其兼成均也。如可以差等,則同成均大司成可也,而藝文提學,實無義意。且凡民俊秀,皆入太學,則大提學任敎胄之責,皆可敎之,況世孫入學時乎?五禮儀中差等,亦不知洽當矣。上曰,昨日下敎,意亦在焉。今聞卿等所奏,其過矣。依前下敎擧行。仁孫曰,入學博士旣命大提學爲之,卽續五禮儀補編所載,博士下註,似不可不洗補矣。下詢入侍諸臣,而處之,何如?上曰,續五禮儀洗補印入。出擧條命膺曰,泮水石橋頹圮處甚多,修補之役一時爲急,而戶曹則以爲濬川司當之,濬川司則以爲戶曹當之,曠日相持,尙未擧行。濬川堂上,今方入侍,必有指一下敎然後,可以擧行矣。鳳漢曰,濬川司,只爲濬沙而已。橋梁修築之役,以何財力而當之乎?此乃自戶曹捧甘營繕而擧行者也。今若依營繕例擧行,則濬司亦可指揮分授軍門而爲之矣。上曰,濬沙則濬川司當之,橋梁修築物力,則戶曹當之,而其擧行則濬川司爲之,可也。出擧條仁孫曰,日前以任冕周事,有飭躬之敎,誠過矣。此後則勿復爲如此下敎,臣所望也。上曰,所奏是矣,當留念矣。命大司成·左翊善進前下敎曰,節目中某請受業於先生云者,世孫自爲之可也,所謂固請者,乃再請三請之謂也,而守僕輩但唱固請二字,世孫亦隨而誦固請,則甚無義。贊引呼固請,則世孫再請三請,皆當如初請之儀,此意不可不使世孫知之也。命膺曰,凡大禮皆有笏記,入學時亦以儒生差出,唱笏記,似好矣。上曰,是矣。命書傳敎曰,入學重禮,宜有笏記。予已曾經王子師傅相見禮,亦有笏記。自今爲始,令成均館修整笏記,執事以儒生塡差,而於博士於世孫,各差一人,名曰贊笏,此則只載於成均館謄錄。上曰,趁此入學時,鄕儒多有來者乎?鳳漢曰,聞上來者多云矣。上曰,不但觀光,亦有鼓動而然矣。上曰,近來世孫講學,如何?仁培曰,講聲與文義,比昨年大勝矣。上曰,文義問答時,有何可聞說乎?仁培曰,日昨論語文義時,至鳳鳥不至之句,徐志修曰,鳳者靈鳥也,非常有之禽,而聖世則或有來儀之祥矣。然臣下有諂佞者,則或招非鳳而謂之鳳矣云,則世孫下言曰,此則不然。爲上者若能修德,則雖有諂佞之人,何敢欺也?雖欺,亦何有信聽之理乎云矣。上曰,其言好矣。仁培曰,臣頃日適以所讀冊子事,仰問曰,凡書冊皆以紙爲之,紙之所出,閣下知之乎?答曰,不知矣。臣曰,紙者以楮皮爲之,而以木皮成此紙束之際,生民之勞苦,有不可勝言,而官家督捧之時,無非生民之膏血矣云爾,則世孫聞甚惻然矣。上曰,翊善有所見矣。久任可矣。仁培曰,近日則一日再次召見矣。上曰,此則過矣。便同程課,則厭習易生矣。此後或有厭習,則爾當曰,如此則臣恐負大朝之意,臣當辭閣下而退去云,可也。上曰,承旨前望單子持入,可也。上曰,入學時賞格日記持入,可也。命書傳敎曰,今覺日記,已有故例,世孫入學時師傅諭善,隨往事,分付。純儉曰,俄者少退時,禮曹單子來矣。上擊案曰,然乎?然乎?今則朝鮮無大臣,此是國運所關矣。鳳漢曰,連三朔有大臣之喪者,前所未有也。上曰,再昨入診時,不爲入來,予已爲殊常矣。若無故則必入來,而請命攝矣。今日予心,尤爲殊常。若有來報者然矣,頃日請今月行次對,而今則無其路矣。左相有子乎?鳳漢曰,昨年遭獨孫之喪,今則無主喪者矣。上曰,大享將何以爲之?勿論親祭攝行,將有欠潔之慮矣。上曰,入直儒臣入侍。臣履禧出,與應敎沈履之,修撰李商芝入侍。命進前下敎曰,此是國運所關,無可言者,而大享事誠可悶矣。爾等勿以予休息爲意,誠心奏之,可也。旣已聞之,則事當如何?春秋去籥之義,爾等知之乎?至於已過誓戒,而聞於致齋之時,將如何?履之曰,臣甚鹵莽,至於禮節,不敢率爾仰對,而祭享孰非重大,而至於皇壇則尤重矣。致齋之日旣已上聞,則似不可親行,且以致潔之道言之,命攝則人衆比親享大減,似無欠潔之慮矣。上曰,然矣。然予不往則必放蕩不精矣。命膺曰,自上嚴飭,則豈有不潔之慮哉?親幸則自然人多,人多則自然有不潔之慮,莫若減人數而嚴飭之也。履之曰,此是變禮。下詢於在外大臣而處之,似好矣。上曰,是矣。兪奉朝賀於此等事,必知之矣。注書往兪奉朝賀家,使之入來,而若有病難强,則問而來,可也。臣履禧承命先退。上曰,禮官使之入來。出榻敎諸臣退出。
辛巳三月初四日酉時,上御惜陰閣。禮房承旨入侍時,左承旨尹東暹,記事官金履禧·李在簡·姜趾煥,以次進伏訖。臣履禧進前,欲奏問議事,上曰,姑徐奏之,可也。仍命書傳敎曰,令史官問議于兪判府事後,靜而思之。其雖大臣,於皇壇一陪臣,莫重大祭,何敢弛張,而予則雖與戒文有異,旣聽其報,有欠致潔,且其若親行,則許多之人,將亦欠潔,皇壇祭,正一品宗臣中攝行,而諸執事以肄儀人擧行,大祝,其中入直儒臣沈履之進詣,而各司進排官,以昨日入直人,下人亦入直人擧行進詣,凡貢物人,切勿混雜,其中樂生衆多,卽爲分付,自今日留聚掌樂院,再明日進詣,雖下人若有相雜之弊,該署官員當嚴飭。旣在一兩日之內,旣不能躬享於吾皇,親行於初九日,予心豈不悚然乎?亦爲以親製祭文,令都尉攝行,而進排官及下人,亦以初六進排官及下人進詣事,一體申飭。噫,其雖衰矣,卽予一心,惟在享事。今者命攝,萬萬料表。若有誠敬,豈能致此?曰攝寥寥,忠耶?孝耶?且少伸情禮而後,以白微忱於昭昭。初十日晨朝,先詣皇壇,行禮於奉室,而眞殿行禮,一依初八日所定爲之,而次詣毓祥宮,當行自內展拜禮。其道則興政乘轎,自興化門,由弘化·靑陽門,皇壇行禮後,自明禮門·泰秋門入拜眞殿,端暉門外乘轎,進善門外乘輦,由敦化詣毓祥宮,隨駕軍侍衛仍,祗迎等節,留營·留都置之,仍爲擧行。莫重享事攝行,況入學乎?日子令該曹更爲擇入,禮房承旨仍爲入直代押,再明傳香。其雖命攝,心在皇壇。十一日前凡諸欠潔文書,留置政院,命都承旨李奎采入侍。書傳敎曰,噫,其雖命攝,心則若行,何敢以命攝而心弛乎?凡諸下敎,當諭十一日,而今日國事何,今日國事何?國有相乎?國有相乎?今只諭此。今只諭此。凡諸等事,月廩仍給,一依右相例擧行,而其中三日內先爲擧行者,爲先另擇擧行,其餘十一日擧行事,分付第四日進去承旨。十一日進去春坊官員,則依例當日擧行。上曰,此則有關於倫理,亦非欠潔之事矣。命書傳敎曰,今講中庸,此亦九經中一事,況輔相乎?且關係倫理,其令禮曹問于左相家,特爲立後,卽爲草記。命書傳敎曰,皇壇獻官海春君塡差。上曰,日昨持入廚院契屛見之,則其時僉正乃李命熙,故欲見左相而語之矣,今無可諭處矣。諸臣將退,履禧顧謂奎采曰,俄者奉命,問議於兪奉朝賀而來矣。上曰,今則已爲處分,不須奏矣。諸臣退出。
上在慶熙宮。常參·經筵,以代理停。
藥房口傳啓曰,今日卽問安日次,而日昨傳敎有勿爲問候之敎,故臣等不敢循例請診,而湯劑議定,有不容已,卽許召見,千萬伏望。惶恐敢啓。
傳于韓光會曰,都承旨入侍,只內局提調·禮判入直,吏曹郞廳同爲入侍。
藥房口傳啓曰,今日臣等率諸醫入診東宮,則脈度微數,齒痛無減,且有腹部不平之候。諸醫以爲淸上蠲痛湯停止,加味正氣散進服爲宜云。此藥五貼劑入之意,敢啓。傳曰,知道。
韓光會啓曰,禮曹判書韓翼謩有稟達事,來詣請對矣。批答見上
傳于尹東暹曰,世孫冠禮入學日,姑留之。
傳于鄭純儉曰,再昨下敎中官,一體越俸一等。
又傳于□□□曰,扈衛將入侍。
又傳于□□□曰,明日侍衛,入直擧行,挾輦置之。
鄭純儉,以戶曹言啓曰,景福殿與月廊及眞殿及報春門外齋室·於義本宮,每於季春戶工曹堂上奉審修補事,去己卯年傳敎定式矣。判書臣尹東度與佐郞臣徐有慶,工曹判書臣沈星鎭,佐郞臣鄭昭儉,進詣奉審,則眞殿與齋室,姑無修改處,而景福殿東翼閣泰寧門上第二椽間滲漏,仰粉土剝落,後面三處雨漏,仰粉土庫庫剝落,簷端唐坊草七張脫落,拾翠軒後面椽間雨漏,仰粉土剝落,房內雨漏,蒼松軒房內雨漏,後面道里上庫庫雨漏,椽木一介腐傷。於義本宮朝陽樓北行閣合閤二隻塗紙壁塗一庫,溫堗班子一庫漫漶,西翼閣椽檻一庫,動退後行閤挾門頹傷,要家動退,樓下門隻乭迪耳一介折落,前庫門屯太一介腐傷,故分付各該司,使之修改,而亦令本曹郞廳監蕫擧行,何如?傳曰,允。
又以訓鍊都監言啓曰,都監從事官李瀰·尹象厚·徐好修·鄭槳,俱差皇壇祭官,本局省記無以推移。在前如此之時,有把摠代直之規。今亦依前例以把摠代直之意,敢啓。傳曰,知道。
王世子在昌德宮。常參停。
宋瑩中達曰,明日常參,取稟。令曰,停。
又達曰,大司憲鄭弘淳再度呈辭留院,執義洪啓能,掌令南鶴宗·李澤徵,持平金汴光·金亮行在外,今日以監察茶時之意,敢達。令曰,知道。
李奎采達曰,今日是藥房日次,提調李昌壽,副提調李奎采,率諸醫來待矣。令曰,入對。
宋瑩中,以侍講院言達曰,本院下番連日闕直,事甚未安。兼司書金鍾正卽爲牌招入直,新除授兼文學朴弼燧自鄕纔已入來云,一體牌招察任,何如?令曰,依。
又達曰,明日香祗迎時,承旨不可不備員,而左承旨兪彦民身病甚重,勢難進參。合有變通之道,何以爲之?敢稟。令曰,改差。
辛巳三月初五日巳時,上御思賢閤。都承旨·藥房提調·禮判·吏曹郞廳同爲入侍時,行都承旨李奎采,藥房提調李昌壽,禮曹判書韓翼謩,吏曹佐郞李顯泰,記事官金履禧·李在簡·姜趾煥,以次進伏訖。上曰,禮房承旨入侍。臣履禧與之偕入。上命顯泰曰,皇壇諸執事齋宿及進排官及下人輩致潔與否,往而摘奸,樂生亦爲點考,奉俎官,掌牲官一體往見後,來言于政院,夜亦如之,可也。命禮房承旨尹東暹書傳敎曰,噫,子欲孝而親不在,樹欲靜而風不止。今番毓祥宮忌辰祭,必也親行,誠淺有事未果,一倍此心。初八日當香祗迎於崇賢門,令儀曹知悉。承旨傳香後,隨詣執事進排官摘奸來奏。又命書傳敎曰,今聞攝行時奠幣瓚爵官,堂下爲之云。親祭時進幣奠幣輕重,心常不然,而此乃古例,故雖仍,陪臣祭皇輕重,何敢若是?自今奠幣瓚爵官,以堂上爲之,進幣瓚爵官,以堂下爲之,而明日承旨修整儀軌以來。噫,欲親行而命攝,一片所重,唯在皇壇,與予誓戒,何敢自便?冢宰度支,其若致潔,使之進參,不然,昨日入直騎堂爲奠幣瓚爵官擧行。東暹曰,今番毓祥宮祭享,單獻乎?三獻乎?上曰,單獻可也。命書傳敎曰,噫,甲申不遠,黃河未淸,遙望中州,心隕膽墜。今番皇壇之祭,必也躬行,只緣誠淺,料表命攝,及今不祭,其何致誠於吾皇?命攝之後,心不能耐。雖儀文之節,略伸此忱然後,庶可舒心。明日禮房承旨傳香祝後,仍爲陪進奉審,紙榜書寫時,亦爲奉審,仍爲留宿於奠幣瓚爵官所住處,神座奉安奉審時,亦爲奉審入來,復命大次,而予則雖不親行,若吾皇之臨予,何敢自便?明日興化門祗迎,仍留大次,翌朝見承宣入來小次,東所衛將房擧行,東所衛將同接於南所衛將房,而此宣傳官持標信分付,當爲致潔,令度支卽爲修理,承史留於騎曹。上曰,宣傳一員入侍,入侍後命承旨傳諭傳敎中辭意。昌壽進前曰,卽今聖體若何,而寢睡·水刺之節,亦何如?上曰,國事至於罔涯,而輔相漸亡,心實隕矣,而飮食則如常怪矣。卽今臥者,有意也,若不臥而命攝,則非臣道也,非子道也。切欲經夜於大次矣,爲卿等入於小次矣。昌壽曰,湯劑不爲進御,而經夜於小次,豈不悶哉?上曰,今日則決不進御,初十日伸情禮後當服之矣。命書傳敎曰,初十日動駕往來之門,依初下敎擧行。上曰,扈衛三廳,大將皆無矣。無將之兵,豈可置之於扈衛之地乎?上曰,左相家立後,何以爲之?翼謩曰,有八歲幼稚之孫云矣。上曰,此足爲主人乎?翼謩曰,雖幼,亦可爲主人矣。命扈衛別將李栢齡入侍。下詢曰,扈衛廳或有無大將之時乎?栢齡曰,不知矣。昌壽曰,不待下詢,而似無大將之時矣。翼謩曰,入學有退定之敎,而自十一日至十六日皆有拘忌,十七日稍可,而十八日乃冠禮也。兩次大禮連日爲之,恐有所難矣。上曰,連日勞動爲難矣。冠禮有退定之日乎?翼謩曰,大禮退行甚難,而問于日官則二十日·二十一日·二十二日皆吉云矣。命書傳敎曰,世孫入學以十七日,冠禮二十一日擧行。翼謩曰,二十日世孫當來詣此闕乎?上曰,然矣。翼謩曰,曾前奉審行禮時,自上以衮龍袍爲之,百官不參矣。今亦依此磨鍊乎?上曰,依爲之。出擧條上曰,左相爲國用心而致此矣。閔相受由差久,而左相則不過若干日矣,豈不懍然乎?頃與左相言,一君一相可爲國事乎云,而今則將奈何?臨退,昌壽·奎采固請進御湯劑,上曰,當量而更有下敎矣。上曰,初十日擧動正時,以辰初初刻爲之。出榻敎上曰,再次香祗迎,以辰正三刻爲之。出榻敎諸臣退出。
上在東所小次。常參·經筵,以代理停。
香祗迎後,入東所小次,政院·玉堂·藥房口傳問安。答曰,知道。
以承傳色口傳,下敎曰,入侍下敎已久,而今始入侍,又以時服入侍,承旨推考。
又以承傳色口傳,下敎曰,宣傳官卽往昌德宮,使之卽爲復命矣,至今不來。必因留門遲滯而然,事極駭然。守宮承旨任瑋遞差,其代卽爲擧行,又使其承旨知之,宣傳官亦爲催促。
又下敎曰,承旨有闕代,參議柳正源除授,牌招入直。
又下敎曰,心在壇所,或慮喧譁,依幕等事,有何忙急,而如是紛紜乎?予已慮之,有所下敎,則不卽申飭,有此紛紜,新除授外諸承旨,一倂遞差。
又下敎曰,下敎之下,不能申飭,明禮門至重處,而雖政院下人,亦使入之。初九日後,明禮門守門將決棍。
又下敎曰,承旨有闕代,參判具允鈺,行副司直韓光肇,戶曹參議尹得養除授,具允鈺·韓光肇牌招入直,尹得養在於其處,先隨駕後謝恩。
又下敎曰,當該承傳色稽滯傳命,事過後令該府處之。
又下敎曰,宣傳官招見問之,則善爲擧行,決棍傳敎爻周。
尹東暹啓曰,兵曹判書金聖應有稟達事,來詣請對矣。傳曰,入侍。
傳于尹東暹曰,兵判入侍時,藥房提調李昌壽,副提調李奎采同爲入侍。
具允鈺啓曰,右副承旨宋瑩中,謂有情勢,陳書徑出,原書纔已退却矣。卽爲牌招,何如?傳曰,允。
傳于具允鈺曰,明日詣昌德宮後,當下諸司預備,嚴時刻置之。
傳于尹東暹曰,騎判入侍。
傳于具允鈺曰,都承旨入侍。
傳于具允鈺曰,攝行時九成之樂,樂生減之,欲速成,事有緊促之弊。分付禮房承旨,使之申飭。
又傳于□□□曰,五更一點留門,昌德宮若預開,必有雜踏之弊。除標信待下敎,只敦化門開門。
以摠府守宮望筒,傳于柳正源曰,之次爲之。
傳于具允鈺曰,騎曹參判有闕代,行副司直李應協除授,牌招入直。
又傳于□□□曰,分付昌德守宮承旨,宣傳官及排設司鑰出來後,還閉。
又傳于□□□曰,承旨竝入侍。
以守宮史官望筒,傳于具允鈺曰,以首爲之。
王世子在昌德宮。常參停。
宋瑩中達曰,大司憲鄭弘淳再度呈辭留院,執義洪啓能,掌令南鶴宗·李澤徵,持平金亮行·金汴光在外,今日以監察茶時之意,敢達。令曰,知道。
任瑋達曰,明日擧動時,侍臣無進參之員,兩司除在外呈辭受由未署經外,獻納李堉待開門牌招,以爲進參之地,何如?令曰,依。
辛巳三月初六日辰時,上御興化門大次。香祗迎入侍時,行都承旨李奎采,右承旨韓光會,同副承旨宋瑩中,記事官徐有元·金履禧·李在簡·姜趾煥,以次入侍。上具翼善冠·衮龍袍,出興泰門,下敎曰,香祝奉于龍亭以進,可也。仍詣興化門大次,香祗迎後,光會曰,承旨方有闕矣。命書傳敎曰,承旨有闕代,李溵除授,參知有闕代,行副司直李重祜除授,牌招察任。令尹東暹進前下敎曰,身雖在此,心在皇壇,須着念擧行,可也。上仍御東所小次。諸臣退出。
辛巳三月初六日辰時,上御東所小次。兵判請對,藥房提調·副提調同爲入侍時,行兵曹判書金聖應,藥房提調李昌壽,副提調李奎采,左承旨韓光會,記事官金履禧·李在簡·姜趾煥,以次進伏訖。昌壽曰,俄間,聖體,若何?上曰,一樣矣。湯劑果已進御乎?上曰,進御矣。今見奉進香祝,心焉如消,而此心無以籲於吾皇矣。聖應曰,侍衛軍兵有退去之命,而皆是入直之軍。興元門咫尺而洞開,此地處所甚淺露,異於大內。以一哨軍兵,環衛於門外,似好矣。上曰,軍兵旣入直,則何異於環衛乎?予亦有思矣。興化門東挾則閉之,西挾則以砲手六名守直,興元門亦以六名守直,而又以都監禁營軍各八名,環衛於後面,可也。聖應曰,少矣。上曰,然則各以二十名,輪回環衛,可也。上曰,儒臣誰爲入直乎?光會曰,金魯鎭矣。上曰,一則誰也?光會曰,皆以祭官進去矣。昌壽曰,此處便是露處,且日候不好,湯劑進御,何如?上曰,門閉後煎進一貼,而副提調煎入,可也。上曰,承旨順房。出榻敎上曰,初十日動駕時,同副承旨守宮,右副承旨昌德宮留院。出榻敎諸臣退出。
辛巳三月初六日未時,上御東所小次。騎判入侍時,行兵曹判書金聖應,左承旨韓光會,記事官金履禧·李在簡·姜趾煥,以次進伏訖。上命都承旨李奎采入侍,下敎曰,方有所重,而爲此下敎,然後心可專一,故下敎矣。香祗迎纔已爲之,君父在此,則便是未解嚴前也。承旨之循例申退,極爲非矣。奎采曰,無申退者,而只有小臣及左承旨矣。上曰,然則左承旨何獨爲謝恩,而諸承旨不入於省記中乎?奎采曰,同副承旨李溵與右副承旨宋瑩中有嫌矣。聖應曰,宋瑩中則已爲陳書徑出矣。上曰,李溵之承旨有頉,誠支離矣。近來除一承旨,則兩承旨輒必竝遞,誠可悶矣。予當若不知而處之矣。仍命書傳敎曰,親傳香旣在大次,則便是未解嚴前。且承旨留待騎曹事已下敎,意謂必皆入直若常時,而只入直二員,故其涉訝之,將欲下敎,只有二員云,事體寒心。右副承旨宋瑩中,同副承旨李溵遞差,其代前參議安,行副司直任瑋除授,卽爲牌招入直。又命書傳敎曰,心不敢弛,雖親傳香留此,惟我三皇莫能躬祭,陪臣攝行,雖小次之中,於坐於臥,曷勝悚然?且値前月十日行禮,亦未信然。其所命攝,致潔享祀,過祭之後,無他拘礙。況百官不參,亦無煩雜,其何曠日?神座未撤前,晨朝欲拜壇下,三嚴寅正初刻擧行,未明前自此動駕,展拜皇壇,仍審奉室奉安,而拜眞殿,詣毓祥宮展拜後,親自奉留香祝於香大廳,來泰秋門外。只今日承史侍衛待令,隨往於毓祥宮大門內,亦依此擧行。侍衛摠府守宮仍,騎曹參知李重祜守宮,洪準海昌德宮入直,承旨安守宮,任瑋昌德宮留院,往時衮龍袍,來時端暉門外小次,更以黑圓領袍。承史諸臣,仍着常時黑團領。又命書傳敎曰,旣已享日,且與奉室展拜有異。壇下行禮時,當以冕服。冽泉門內隨入承史·引儀,朝服,禮房承旨仍留壇所,神座勿撤,以待行禮事,分付。上曰,雖悔今日之攝行,而精則必精矣。親行,則自然易致於雜亂矣。奎采曰,然矣。上曰,諸臣以予勞動爲言,而以今日此心見之,不若少伸情禮之爲愈矣。前左相及金奉朝賀,能知予此心矣。旣經皇壇之祭,則當行毓祥宮享事,而予旣不能親行於皇壇,豈可親行於毓祥宮乎?此可以見予心矣。仍命聖應曰,節目磨鍊以入,而以御營廳擧行,可也。諸臣退出。
辛巳三月初六日四更三點,上御東所小次。承史入侍時,行都承旨具允鈺,右副承旨安,記事官金履禧·李在簡·姜趾煥,以次進伏訖。上命允鈺書御製冽泉編後,諸臣退出。
上在慶熙宮。常參·經筵,以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。大殿,政院·玉堂·藥房口傳問安。答曰,知道。大駕昌德宮入齋殿後,政院·玉堂·藥房口傳問安。答曰,知道。大駕大報壇入齋室後,政院·玉堂·藥房口傳問安。答曰,知道。大駕奉室展拜罷後還入齋殿後,政院·玉堂·藥房口傳問安。答曰,知道。大駕毓祥宮入齋室後,政院·玉堂·藥房口傳問安。答曰,知道。大駕孝章宮歷臨後,政院·玉堂·藥房口傳問安。答曰,知道。大駕還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
傳于尹得養曰,禮房承旨與香室官員入侍。
又傳于□□□曰,禮房承旨,香室官員,摠戎使入侍。
傳于李溵曰,諸司預備。
尹得養啓曰,王世孫入學翌日,頒敎文當爲製進。大提學金陽澤待明朝牌招,使之製進,何如?傳曰,允。
王世子在昌德宮。常參停。
柳正源達曰,明日毓祥宮忌辰祭齋戒,再明日正日,此兩日常參,頉稟。令曰,知道。
又達曰,大司憲鄭弘淳再度呈辭入達,執義洪啓能,掌令南鶴宗·李澤徵,持平金汴光·金亮行在外,今日以監察茶時之意,敢達。令曰,知道。
辛巳三月初七日寅時,上詣大報壇。毓祥宮擧動入侍時,行都承旨具允鈺,右副承旨安,同副承旨柳正源,記事官徐有元·金履禧·李在簡·姜趾煥,以次陪從。上具翼善冠·衮龍袍,出東所小次乘轎。藥房提調李昌壽,副提調具允鈺進前曰,經夜小次,聖體,若何?上曰,一樣矣。允鈺曰,承旨韓光肇在外,不得仕進矣。上曰,卽今身潔者,只李溵一人矣。命書傳敎曰,在外承旨許遞,其代前承旨李溵除授,先隨駕後謝恩。兵曹判書金聖應曰,本曹參判李應協亦違牌矣。命書傳敎曰,兵曹參判李應協許遞,行副司直洪麟漢除授,牌招察任。上至皇壇齋室,具冕服展拜壇所後,奉審奉室,俯伏良久,諸臣請止,不許。上曰,頃日旣已定式之後,薛里中官闌入奉室之內,事過後令該府處之。出擧條上曰,近者堂上中官數多,莫重皇壇守直中官,苟充塡差,當該承傳色從重推考。出擧條上命承旨問忠義中一人姓名,乃是宋翼周,而佐命功臣礪山府院君十二代孫云矣。禮房承旨尹東暹進前曰,進幣瓚爵官,曾以吏曹參議爲之,奠幣瓚爵官則戶曹參議爲之,而今番有奠幣,尤重於進幣之敎矣。臣與諸臣相議,則以爲進幣,非進之於獻官,則便是奠也云矣。上曰,予亦思之,事固然矣。依前爲之,可也。東暹曰,此後吏曹差祭官時,似有拘礙之端,日昨傳敎還收,恐宜矣。上曰,寢之可也。出榻敎上曰,以蟒衣覲先王之義,當以此服進詣直殿,諸臣亦以朝服隨之,可也。此乃九章之服,而卽皇朝所賜也。上出朝宗門外,命書傳敎曰,噫,爲臣忠乎?爲子孝乎?噫,欲精致潔,略無其效。若此而不爲親享,是誰之愆?旣奏奉室,何以贖愆?自今日減膳三日,不能申飭該房承旨諸執事,一倂從重推考,頃日特召詢問時,儒臣所對,有甚着落,伊日玉堂沈履之·李商芝竝罷職。上曰,頃日下詢時,儒臣以不知答之。今則於予,亦以不知爲對,則何以使臣乎?如許玉堂,置之焉用?予於今番享事,旣見不潔之狀,明年若復來則已,不然則予將目不瞑矣。上入眞殿少頃,出端暉門入小次,具黑圓領袍,還出乘轎時,命允鈺,書御製內宗問安廳記。又命書傳敎曰,旣已行禮,其何退行?世孫入學冠禮,依前定日擧行事,分付。又命書傳敎曰,旣已興懷,其無製意?衿川延齡君墓,十一日遣承旨致祭,祭文當製下矣。上仍詣毓祥宮御齋室後,命禮房承旨尹得養,香室官員孟儒龍及昭寧園獻官崔鎭海入侍。親傳香祝後,上曰,還宮時當歷臨孝章廟矣。出榻敎還宮時,上曰,明禮門·拱北門守門將記過,待令于興化門。出駕前下敎右副承旨李溵曰,明禮門部將,旣有記過待令之命,則今日省記中不卽付標,致勤聖敎,該曹不審之失,不可無飭,當該騎堂推考,何如?上曰,依爲之。出擧條上還宮殿坐于廣建門,命拿入拱北門守門將金道光·張以良,以祭享時不禁雜人之意,下敎,仍命決棍,又命拿入明禮門部將趙鳳岐,一體下敎後,上還入大內時,命允鈺書延齡君致祭文。允鈺曰,藥房提調李昌壽身病方重,內局事誠可悶矣。命書傳敎曰,藥房提調李昌壽許遞,其代禮判韓翼謩除授,衿川致祭,同副承旨進去。諸臣退出。
上在慶熙宮。常參·經筵,以代理停。
中宮殿,藥房口傳問安。答曰,知道。
藥房提調韓翼謩,副提調具允鈺啓曰,伏未審夜來,聖體調攝,若何?昨日動駕,躬行展禮,侵夕還宮,不瑕有損?寢睡·水刺之節,亦何如?臣等不勝區區伏慮,敢來問安。答曰,知道。氣則一樣矣。
傳于安曰,禮房承旨馳進毓祥宮,進排官摘奸以來,都承旨持再昨日下敎,竝待下敎來待。
傳于李溵曰,竝詣閤。
傳于安曰,東所衛將廳依前入接。
安,以兵曹言啓曰,雲劍預差決棍事,命下矣。當該守門將李錫倫·李夏績等,依傳敎決棍各十度之意,敢啓。傳曰,知道。
王世孫入學敎文。王若曰,鞏基命於裕昆,誕撫重熙之運,賁儀文於齒胄,聿修三代之規。凡在瞻聆,孰不懽忭?肆颺大號,庸告多方。念我國崇禮樂之治,而君嗣就庠序之敎。自列聖而縟儀皆擧,式遵皇朝彛章,洎寡躬而壯成亦行,蓋述寧陵舊事。此豈但親師敬業之道?抑亦爲化民成俗之基。顧予世孫,夙著令譽。端凝岐嶷之表,闇然德容天成,仁厚溫良之姿,允矣學業日就。承統延儲嗣之緖,所重斯存,敎胄爲燕貽之謨,於禮亦可,迨沖齡將就外傳,而盛禮首謁先師。輦降橋門,翼翼遵道之念,衣摳丈席,亹亹進學之誠。折節謙恭之儀,儼若成人規度,橫經問難之語,聳我滿庭衿紳。六藝詩書之業,備於斯,八條治平之功,本於此。美小子愛敬之行,已自灑掃而推將,勉我家精一之工,當從博約而做措。以文孫而齒學,古有是不?見藐汝之服儒,予甚嘉止。斯誠我東曠稀之慶,詎無大庭宣布之詞?於戲,牖一代興學之方,三善皆得,樹萬世鞏本之業,百祿是遒。故玆敎示,想宜知悉。
王世子在昌德宮。常參停。
柳正源達曰,大司憲鄭弘淳三度呈辭留院,執義洪啓能,掌令南鶴宗·李澤徵,持平金汴光·金亮行在外,今日以監察茶時之意,敢達。令曰,知道。
慶尙監司黃仁儉狀達,東萊府釜山面城內居民死亡六十四名事,令于柳正源曰,令本道恤典擧行。
三月初八日未時,上御景賢堂。都承旨,禮房承旨同爲入侍時,行都承旨具允鈺,右承旨尹得養,記事官徐有元·李在簡·姜趾煥,以次進伏訖。上曰,禮房承旨果已摘奸以來乎?得養曰,果爲摘奸,則竝皆無頉,而進排官單子,亦爲持來矣。上曰,讀之。得養讀奏。上命書之曰,親祭有攝行,卽忌辰祭也。與園宜同,無瓚幣,一獻官行三獻禮,淺淡服事,分付。出傳敎上曰,明日摠戎使入來後,編次人同爲入侍。出榻敎上命具允鈺呼寫自敍錄一篇訖。上謂允鈺曰,撰永慕堂行錄時,卿兄以承旨入侍書之矣。今卿又書此篇,似非偶然矣。仍命允鈺讀之,允鈺讀奏訖。諸臣以次退出。
上在慶熙宮。常參·經筵,以代理停。
夜自一更至三更,月暈。
傳于李溵曰,昨日禮房承旨下敎服色事及行酌獻禮下敎,勿出朝報。
傳于具允鈺曰,都承旨持草先爲詣閤,摠戎使入來後,使之入侍。
傳于具允鈺曰,都承旨持昨日草來待,摠戎使使之入來。
傳于具允鈺曰,右副承旨同爲入侍。
編次人元仁孫,依下敎來待矣。傳于柳正源曰,入侍。
禮曹判書韓翼謩,依下敎來待矣。傳于柳正源曰,入侍。
李溵,以吏曹言啓曰,卽接通禮院牒呈,則今此王世孫入學時,翊禮不可不備員云。翊禮未差之代,卽爲口傳差出,何如?傳曰,允。
吏曹口傳政事,以朴起采爲翊禮。
柳正源,以吏曹言啓曰,今此王世孫冠禮時,差備官,以權知承文院副正字洪景顔·任觀周·鄭煥猷·兪恒柱塡差,而時無職名,令該曹口傳付軍職,何如?傳曰,允。
王世子在昌德宮。常參停。
安達曰,明日常參,取稟。令曰,停。又達曰,大司憲鄭弘淳三度呈辭留院,執義洪啓能,掌令南鶴宗·李澤徵,持平金亮行·金汴光在外,今日以監察茶時之意,敢達。令曰,知道。
以兼司書金鍾正牌不進罷職令旨,令于安曰,推考徽旨捧入。
辛巳三月初九日未時,上御景賢堂。都承旨先爲入侍,摠戎使·編次人·禮判追後入侍時,都承旨具允鈺,事變假注書趙德亮,記事官李在簡·姜趾煥,以次進伏訖。上曰,都承旨持御製進前讀之。允鈺進讀。上曰,編次人在外,見御製乎?允鈺曰,見之矣。上曰,亦有刪削處,故先使承旨讀之。親自改書然後,當召編次人較正矣。上曰,注書出去,摠戎使入來,則直爲入侍事,分付,可也。臣德亮承命出,傳摠戎使崔鎭海入侍。上曰,詳盡奉審乎?鎭海曰,依下敎奉審,則諸節皆安寧,而至於莎草,則向陽處皆有靑色,而陰地處則無靑氣,故臣披見,則亦有欲生出之氣,而卑濕處則以手扣之,頗有浮根不着之意,故臣鑿視莎根,則果不着根矣。臣卽當取土塡其浮根處,使之堅根回生之計,而不敢擅便,敢此仰達矣。上曰,卑濕處,勢必然矣。冬則凍而春則解,故莎根浮動矣。上曰,注書出去,禮判率莎草匠入來事,分付,可也。臣德亮承命出來傳敎。上命摠使先退,鎭海退出。上曰,彼善於乘馬,故今日摘奸而早來矣。頃於北漢擧動時見之,則最善於馬上矣。今以摠使摘奸,少慰先妣之靈矣。上曰,注書出去,右副承旨入侍事,分付,可也。臣德亮承命出傳敎,右副承旨李溵入侍。上曰,世孫入學將迫,必使講書院官員,預爲習儀然後,可免臨時失措之弊矣。此意承旨詳傳講書院,可也。溵承命退出。上曰,注書出去,編次人使之入侍,可也。臣德亮承命出傳敎,編次人元仁孫入侍。命使較正御製訖,承旨讀至慈敎中三宗血脈之句,上曰,血脈今其幾何?講書院尤宜至誠輔導也。上曰,注書出去,講書院入直官員入侍事,分付,可也。臣德亮承命出傳敎。上曰,都承旨亦習於編次矣。其兄在湖營,方鬱寂矣。李溵入侍,以講書院官員來待之意,仰達。上曰,承旨出去率入,可也。溵承命退出,偕李仁培入侍。上謂李仁培曰,鄕黨篇畫聖人形容,其趨進之樣,揖遜之節,必爲諄諄敎誨於世孫,使之留想體習,則入學禮數,亦在其中矣。入學將近,預爲習儀,俾無臨時差錯之節,可也。最難知者,東一位西一位也。予亦爲難,況世孫乎?亦使之先知,可也。擧酌亦難,亦使之詳審,可也。講官退去,卽使世孫知此敎習儀,可也。溵·仁培先退。上曰,注書出去,同副承旨使之入侍。臣德亮承命出傳敎,同副承旨柳正源入侍。仁孫·允鈺退出。上曰,同副卽嶺人,故入來時可見其純質之狀矣。上謂正源曰,欲見之而使之入侍矣。嶺南卽我東鄒魯之鄕,尙有其風習乎?正源曰,今則不能如古,而讀書之士則頗有之矣。上曰,來時見李山斗乎?正源曰,見之矣。上曰,筋力,何如?正源曰,年雖老而筋力則尙强矣。上命書傳敎曰,今問自鄕上來承宣,參判李山斗,年雖過乎八十,精力猶尙不衰云。望九之人,豈可望奔走乎?予欲一見,亦不欲一謝其命,量力上來之意,政院下諭。上曰,注書出去,禮判使之入侍,莎草匠亦招入。臣德亮承命出傳敎,禮曹判書韓翼謩入侍,莎草匠入伏月臺。上命莎草匠進伏階下,以昭寧園莎草浮根處修培事下詢後,上謂禮判曰,其濕坎處取土塡補,以手堅扣後,被以莎草,則水氣自然下趨,莎根完着。禮判以此意,着實申飭,可也。禮判及承史退出。
上在慶熙宮。常參·經筵,以代理停。
未時,日暈。
自初昏至夜四更,月暈。
中宮殿,藥房口傳問安。答曰,知道。
大殿·中宮殿,王世孫詣成均館,遣講官問安。答曰,知道。
藥房提調韓翼謩,副提調具允鈺啓曰,伏未審夜來,聖體調攝,若何?寢睡·水刺之節,亦何如?今日是日次,臣等卽與諸御醫入侍,詳察聖候,議定湯劑繼進當否爲宜。臣等不任區區伏慮,敢來問安,竝此仰稟。答曰,知道。氣則一樣。湯劑五貼劑入,下敎日入侍,宜矣。
李溵,以都摠府言啓曰,今日入直內三廳武兼·禁軍及軍兵等,當爲中日習射,而王世孫入學相値,不得爲之之意,敢啓。傳曰,知道。
傳于尹得養曰,明日金商門親行三日製,侍衛入直擧行,布帳,令禁營擧行,試官,大提學兩館提學任㻐·李重怙·嚴璘·金鍾正,試所承旨,右副爲之,各紙紙頭,書京鄕事,分付。殿坐正時辰正初刻,科次入侍爲之。
李溵啓曰,卽者校理嚴璘,修撰李碩載,謂有難安情勢,陳書徑出,原書纔已入達矣。所當直捧禁推傳旨,而此與無端徑出有異,推考警責,何如?傳曰,允。
傳于李溵曰,畢書後,編次人留待入侍。
以承傳色口傳,下敎曰,行禮後,博士以下諸執事儒生書入,承旨持書啓,待下敎崇賢門來待。
又下敎曰,前例考出以入。
又下敎曰,行禮後,翊善李仁培使之入來,執事儒生,以執事時服色來待。
左翊善李仁培,執事儒生依下敎來待矣。傳于李溵曰,詣閤。編次〈人〉同爲入侍。
李溵啓曰,明日三日製試官,任㻐爲之事,命下而,方在罷散中,何以爲之?敢稟。傳曰,敍用,仍爲付軍職。
兵曹口傳政事,副司直任㻐。
李溵,以弘文館言啓曰,本館下番闕〈直〉,事甚未安。修撰李碩載書答已下,卽爲牌招入直,何如?傳曰,允。
以左承旨尹東暹牌不進罷職傳旨,傳于李溵曰,只推,更爲牌招。
以修撰趙·李碩載牌不進罷職傳旨,傳于李溵曰,竝只推。
李溵,以弘文館言啓曰,本館下番闕直,事甚未安。校理嚴璘書答已下,與應敎李瀰,校理李海重,副校理金鍾正,一體牌招,以爲推移,姑降入直之地,何如?傳曰,允。
兵曹口傳政事,以洪景顔·任觀周·鄭煥猷·兪恒柱爲副司果。
李溵,以訓鍊都監言啓曰,都監把摠邊鎭一,哨官高信謙,兵書能讀間依傳敎使之入直矣,今已畢讀之意,敢啓。傳曰,知道。
李溵,以義禁府言啓曰,明日金商門內親臨三日製時,本府都事竝皆赴擧,武都事一員本府入直,上下當直,禁亂都事,無以推移,假都事三員,令該曹卽爲差出,以爲分排之地,何如?傳曰,允。
王世子在昌德宮。常參停。
安達曰,大司憲鄭弘淳三度呈辭入達,執義洪啓能,掌令南鶴宗·李澤徵,持平金亮行·金汴光在外,今日以監察茶時之意,敢達。令曰,知道。
又達曰,明日常參,取稟。令曰,停。
安,以成均館官員,以知館事·同知館事·大司成意達曰,今三月初三日,儒生課試,當爲設行,而以王世孫入學再度習儀相値,限內不得爲之,今月內無故日退行之意,敢達。令曰,知道。
行都承旨具允鈺書曰,伏以,臣自遭人言,一切榮塗,無復意念,而向叨騎省貳參之命,怵分畏義,黽勉承膺,一日二日,未卽鞶解,心常愧恧,未敢自安。乃者知申特除,忽降於半夜省直之際,適値動駕在卽,他不暇顧,未免章皇入肅,仍參陪扈之班。此不過一時副急之計,夫豈有因仍蹲居之意哉?念臣向來所遭,實由於見職之久據,則見職,卽臣僨敗之地。至今追思,餘悸尙存,其不可以情實之粗暴,時月之稍久,有所自恕,而厭然仍冒也決矣。反復揣量,無望供職,宜卽露章自列,以冀遞免,而連値淸齋,書籲路阻,今始瀝血陳懇,仰瀆睿聽。伏乞离明,俯賜矜諒,將臣所帶知申之任,亟行刊削,以重廉隅,以安微分,千萬幸甚。答曰,覽書具悉。卿其勿辭,從速察職。
校理嚴璘,修撰李碩載等書曰,伏以,臣等猥廁皇壇將事之列,不能致敬於駿奔之際,致勤問備之特敎,已極萬萬悚懍,而乃以群下之罪,至有大朝減膳之擧。論以邦憲,合被重戮,豈敢以已蒙薄勘,晏然在直,而連値淸齋,瀆擾是懼,今始略陳訟罪之忱,徑出禁門,伏乞离明,亟降威罰,以昭法紀,以安私心,不勝大幸。答曰,覽書具悉。爾等其勿辭,從速察職。
左承旨尹東暹書曰,伏以,天篤申休,日吉辰良,王世孫齒學之禮載擧,歡忭慶祝,曷勝形言?仍念臣猥以無似,叨忝近密,前後凡十餘遭矣。未有涓埃之效,徒積尸素之愧,迺於今月初六日大朝殿下,特命臣陪進皇壇香祝,仍留享所,祗審奉室,飭率有司,卒事而反。臣承命悸恐,虔心自效,思有以小紓我聖上如不祭之念,而緣臣昏憒,禁束不嚴,乃以人衆之多雜,享儀之弗蠲,至下減膳之命,凡在駿奔之列,罔不兢慄自訟。臣於是罪著失職,理宜罔赦,而郵罰之降,止於問備,臣尤戰越,靡所自容。噫,伊日朝拱北之內,事係祀享者,無大無小,凡有不勤,臣執厥咎,而畢竟處分,反有輕於全然無餘,與之在院諸僚,雖聖鑑偶有遺照,偏賜曲代,在臣私義,豈不萬萬惶且忸哉?宜卽自列,冀伏重誅,而連値淸齋,今始仰籲,冞增死罪。伏乞睿慈,俯垂諒察,亟令攸司,議以常刑,以嚴公法,以安賤分,不勝幸甚。答曰,覽書具悉。爾其勿辭,從速察職。
右承旨尹東暹書曰,伏以,日吉辰良,王世孫齒學盛禮載擧,臣民慶祝,曷有其極?仍念臣日昨見差皇壇攝行祭執事不善奉行,致勤特推之命。臣心惶霣,當復如何?只緣群下之罪,至於大朝殿下特下減膳之敎,臣尤悚蹙震悸,靡所措躬。臣何敢晏然供職,以益無忌憚之罪,而連値淸齋,瀆擾是懼,姑且泯默度日矣,卽者入直儒臣,以此陳書經出。臣之所坐與儒臣無間,則其所處義,不可異同。玆敢露章自列,徑出禁門,訟罪自引,亦後於人,尤不勝愧恧之至。伏乞离明,亟賜鐫削,以肅朝綱,以安微分,千萬幸甚。答曰,覽書具悉。爾其勿辭,從速察職。
三月初十日未時,上御景賢堂。編次人·左翊善·入學諸執事同爲入侍時,編次人元仁孫,右副承旨李溵,左翊善李仁培,記事官徐有元·李在簡·姜趾煥,將命洪龍漢,贊笏韓鼎裕·徐浩修,執篚韓用和,執尊朴左源·柳知養,修案徐琢修·金基大,挾冊朴相岳·申光緝,置案李昌伋,設席宋瑋明,奉香元繼孫,奉爐李直永,贊引南赫老,以次進伏訖。上命仁孫先爲進前曰,自敍錄盡爲編次乎?仁孫曰,未及爲之矣。上曰,以冽泉自敍錄名之。以冽泉自敍合錄,作爲諺解,書入二件,可也。仁孫曰,諺解事,誠大矣。與趙明鼎同事則好,而方在罷散中矣。上曰,卿須爲之也。仁孫先退。溵曰,左承旨尹東暹,右承旨尹得養,以日昨執事事,陳書出去,都承旨具允鈺亦陳書不爲仕進,院中一空可悶矣。上曰,都承旨以往事撕捱耶?溵曰,所遭後初拜其職,故然,而牌招則似可入來矣。上曰,三承旨皆已承答乎?溵曰,然矣。上曰,具允鈺一拜摠管,一拜知申,皆不行公矣。仍命書之曰,今聞都承旨以往事撕捱,陳書云。玆事無謂,業已知矣。其後旣伸廉隅,況於此任,亦不仕焉,而于今再授,則尙今撕捱,分義道理,俱涉過矣。聞已受答云,牌招察任。左承旨·右承旨俱爲陳書,不爲仕進云,以禮房執事,一番陳書,事體雖然,何可以此過爲撕捱?亦已受答云,一體牌招察任。出傳敎上命仁培進前曰,世孫於酌獻禮時,無做錯耶?仁培曰,折旋陞降,無一毫差爽矣。上曰,以僚屬之故,過爲稱道而然乎?仁培曰,非過也。上曰,盡讀小學題辭乎?仁培曰,果盡讀而或慮氣減,請勿高聲,而至讀幸玆秉彝之時,讀聲之尤高,無一誤吐矣。溵曰,日氣甚好,尤可幸矣。上曰,願察其影。天其祚宋而然耶?世孫且能善擧勺乎?仁培曰,擧勺如一而三上香時,亦等分而爲之矣。上曰,執事儒生中頃日未入侍者,以次進前,可也。鼎裕進伏。上曰,年幾何?對曰,二十四矣。溵曰,禮判韓翼謩之子也。上曰,禮判有子矣。溵曰,素稱望士矣。知養進伏。上曰,養字多矣,入於揀擇者誰也?知養曰,臣之再從兄松禾縣監義養也。昌伋進伏。上曰,汝曾爲入來乎?昌伋曰,前日果以圓點儒生入侍矣。直永進伏。上曰,此何以與他異樣乎?溵曰,此則幼學故然矣。上曰,年幾何?直永曰,二十五矣。溵曰,故判書台重之子也。上曰,見汝而思汝父矣。此亦必做矣。溵曰,素稱雅潔矣。上命書之曰,師李鼎輔,傅洪象漢,兼左諭善徐志修,兼右諭善金陽澤,諭善朴聖源,大司成徐命膺,各大鹿皮一令,大提學金陽澤半熟馬一匹賜給,左翊善李仁培準職除授,左贊讀,尹勉憲兒馬一匹,兼右翊善李瀰,兼右贊讀金鍾正,廟司學正金躍河,各上弦弓一張,左長史洪應辰,右長史宋翼彦,左從史李瀚,右從史李得永,各不粧弓一張,將命生員洪龍漢,論孟中一件,奉香生員元繼孫,奉爐幼學李直永,庸學中一件,贊笏生員韓鼎裕·徐浩修,執篚生員韓用和,執尊生員朴左源·柳知養,修案生員徐琢修·金基大,挾冊生員朴相岳·申光緝,置案生員李昌伋,設席生員宋瑋明,各紙三卷·筆三枚,墨三笏賜給,守僕以下下人等,令該曹米布比壬戌差等題給。出傳敎上曰,世子入學時,則輔德引導,而翊善亦輔德之代乎?溵曰,然矣。上曰,酌獻禮時弼善爲之乎?仁培曰,然,而贊讀則爲弼善之代矣。上曰,贊讀,尹勉憲乎?溵曰,然矣。上賜饌諸臣及執事諸儒生,仍下敎曰,今番執事皆善擇矣。溵曰,誠極一代之選也。上曰,頃日執事入來時,已有受講者,圓點時亦有踰者,而今日之事,乃三百年初也。執事中或登明日之科,則當爲世孫特爲除講,爾等須皆放心盡力爲之也。諸臣先退。上曰,執事輩聞除講之聲,想必動於決科,還不得放心矣。溵曰,似然矣。上曰,紙頭書以京鄕爲敎,一窠則人人自以謂可得,而將命亦必一番爲之矣。溵曰,世皆稱名下士矣。上曰,兵判誠有孫,金基大亦善生矣。溵曰,然而善文云矣。上曰,玉堂誰爲入直?溵曰,嚴璘·李碩載,以向日執事事,引嫌陳書徑出矣。上曰,已受答而所答云何?溵曰,爾其勿辭,察職也。上曰,玉堂之爲執事者多,而沈履之·李商芝已處分,則其外又誰耶?溵曰,李瀰·李海重·金鍾正也。上曰,帶軍銜而參於執事者,若爲一番實職,則必皆爲嫌,如是則無期矣。今日當決之矣。仍命書之曰,今聞執事儒臣,其亦陳書撕捱云。一番陳書,其猶可也,何敢一向撕捱?況二承旨二儒臣受答之後,亦不可一例紛紜。此後追後陳書者,切勿呼望,其令申飭察任。出傳敎上曰,明日三日製試官金鍾正改,代金應淳爲之,明日頒敎,趁早爲之,開門差早。出榻敎上曰,明日三日製收券四五軸後,他承旨與試官入侍,先爲科次,試所承旨,仍留試所,待畢收券入侍。出榻敎諸臣以次退出。
上在慶熙宮。常參·經筵,以代理停。
申時,日暈左珥。酉時,日暈。夜自一更至四更,月暈。
親臨三日製罷後,政院·玉堂口傳問安。答曰,知道。
藥房口傳啓曰,今日臣等率諸醫,入診于東宮,則脈度微數,齒痛及腹部不平之候一樣。諸醫以爲,加味正氣散加蘇葉一錢,進服爲宜云。此藥五貼劑入之意,敢啓。傳曰,知道。
尹得養啓曰,禮曹判書韓翼謩,依下敎來待矣。傳曰,入侍。
巡監軍單子,傳于具允鈺曰,仍。
傳于李溵曰,明日時刻勿爲入之,待下敎詣閤。
以應敎李瀰,校理嚴璘·李海重,副校理金鍾正等牌不進罷職傳旨,傳于尹得養曰,只推,更爲牌招。
尹得養,以弘文館言啓曰,本館下番闕直,事甚未安。修撰趙·李碩載旣有只推之命,竝卽牌招,以爲入直之地,何如?傳曰,允。
以應敎李瀰,校理李海重·嚴璘,副校理金鍾正·金魯鎭禁推傳旨,傳于尹得養曰,竝從重推考,牌招入直。
今日故左相李家致弔事傳敎矣。何承旨進去乎?敢稟。傳于尹得養曰,同副承旨進去。
王世子在昌德宮。常參停。
王世孫入學翌日,世子宮·嬪宮,政院單子問安。答曰,知道。世孫宮,政院單子問安。答曰,知悉。
安達曰,卽者左副賓客李益輔,東學敎授金應淳,旣入闕中,不爲肅謝,直爲出去,事甚未安。竝推考警責,何如?令曰,依。
又達曰,大司憲未差,執義洪啓能,掌令南鶴宗·李澤徵,持平金亮行·金汴光在外,今日以監察茶時之意,敢達。令曰,知道。
又達曰,明日常參,取稟。令曰,停。
具允鈺達曰,今日是藥房日次,提調韓翼謩,副提調具允鈺率諸醫來待矣。令曰,入對。
安,以吏曹言達曰,部將李亨運呈狀內,矣身名字有惶恐不敢暫仍之事,以亨進改名云。依願許施,而令藝文館給帖,何如?令曰,依。
又以兵曹言達曰,卽接昌德宮衛將牒報,則衛將金晉熙除授過限,未入仕云。依法典改差,何如?令曰,依。
忠淸監司具允明狀達,木川縣遠東面居幼學李壽希女年十五歲兒等燒死·渰〈死〉事,令于安曰,燒死·渰〈死〉人等,令本道恤典擧行。
辛巳三月十一日辰時,上御金商門。親臨三日製入侍時,行都承旨具允鈺,左承旨尹東暹,右承旨尹得養,右副承旨李溵,記事官徐有元·金履禧·李在簡·姜趾煥,以次進伏訖。藥房提調韓翼謩進前曰,日氣溫和,聖體,若何?上曰,一樣矣。寢睡·水刺之節,亦何如?上曰,亦一樣矣。翼謩曰,守奉官率匠手進詣昭寧園,當日畢役,已爲回還,自政院稟達乎?上曰,率來求對,可也。翼謩曰,冠禮後行禮節次,有望拜·朝謁·頒敎等禮節,似有先後之序矣。上曰,朝謁禮則二十日擧行。上曰,承史少退,只試所承旨,下番翰林·試官進前。試官金相福·黃景源·金陽澤·任㻐·李重祜·嚴璘·金應淳進伏。命書賦題春服初成。諸臣還入。上曰,此與浴沂·舞雩之意,大體同而差異矣。陽澤曰,初成之初字,異於論語本文矣。上曰,春服初成,亦在於濂洛風雅矣。當以濂洛取義乎?㻐曰,旣出於濂洛,則當取其義矣。景源曰,濂洛,亦詠曾點而作,則又有浴沂之意矣。上還入大內,諸臣退出。
一張刀割
辛巳三月十一日午時,上御景賢堂。科次入侍時,左承旨尹東暹,記事官金履禧·李在簡·姜趾煥,以次進伏。上命禮判及守奉官入侍。禮曹判書韓翼謩,禮房承旨尹得養,守奉官兪漢膺,以次進伏。上曰,若當旱時,則以水灑莎草,可也。上曰,注書率諸試官入來。臣履禧出,與諸試官入侍。翼謩·漢膺退出,諸試官持試券進前。上曰,三提學之同入,近來初也。陽澤曰,題出於濂洛詩詠曾點事,而下語之際,似與春服旣成少異矣。上曰,如有不書京鄕字者,當爲違格矣。試券中有雷同。上曰,勿爲別置,混歸於落軸,以隱其過,可也。得養曰,玉堂互相推諉,不爲入直,省記以空字塡入,亦可悶矣。上曰,駭然矣。禁推可也。嚴璘趨出。上曰,彼何故也?得養曰,有玉堂禁推之命,故不敢在試官之列矣。上曰,旣在試官,考試可也。禁推則改以重推,而使之牌招入直,留開陽門,以待玉堂入來後,閉之可也。諸臣少退還入。上曰,已考者爲幾軸乎?李溵曰,爲十二軸矣。上曰,夜深則精神少矣,分考可也。堂上試官二人則與大提學讀券,嚴璘則與藝文提學爲之,金應淳則與弘文提學爲之,可也。夜深後,上曰,諸試官停考,依黃柑例別省記宿於典設司,而承旨則直宿於本院,待明朝考試,可也。諸臣退出。
上在慶熙宮。常參·經筵,以代理停。
自巳時至未時,日暈。
下直,綾州牧使洪重孝,大丘判官李宬鎭,和順縣監李直永,山羊會萬戶金昌涵。
柳正源,以吏曹言啓曰,太廟夏享大祭親行時,許多執事,當以侍從塡差,而在京者數少,將無以推移分排。在前如此之時,有在外侍從催促上來之例矣。在外侍從斯速上來事,預爲知委申飭,俾無臨時苟艱窘迫之弊,何如?傳曰,允。
備忘記,傳于安曰,今下弓矢,山羊會萬戶金昌涵處給送。
傳于李溵曰,嬪宮十六日當先來此闕,三度習儀,兼行再度於十三日事,分付。
傳于李溵曰,試官詣閤。
王世子在昌德宮。常參停。
尹東暹達曰,明日常參,取稟。令曰,停。
又達曰,大司憲未差,執義洪啓能,掌令南鶴宗·李澤徵,持平金亮行·金汴光在外,今日以監察茶時之意,敢達。令曰,知道。
尹東暹,又以侍講院言達曰,本院下番連日闕直,事甚未安。兼司書金鍾正卽爲脾招入直,何如?令曰,依。
辛巳三月十二日辰時,上御景賢堂。科次入侍時,試官金相福·黃景源·金陽澤·任㻐·李重祜·嚴璘·金應淳,右副承旨李溵,記事官金履禧·李在簡·姜趾煥,以次進伏。上曰,試券中,以入學意思命意者,望其僥倖入格矣。此習可痛,一傡落下,可也。合考之際,上曰,今番入學執事已除講,而如雖取捨其高下,則當考講而定矣,第書其等第以進也。璘曰,以賞典除講,已涉如何,而又何可以講定其取舍乎?恐非嚴科規之道矣。上曰,是矣,而今番事三百年初爲之事,故除講則已爲下敎矣,書等以進。上親坼鄕儒皮封,睦祖洙居首,京則洪樂仁居首。上曰,洪樂仁爲之,不偶然矣。頃者似被抄矣。相福曰,善文而被抄於柑製矣。溵曰,誠得人矣。上曰,果得人矣。陽澤曰,此乃將命之姪矣。上曰,如孝章時南有常,其亦異矣。上曰,注書出去,入格人使之來待。諸臣退出。少退後入侍,上注書入
三月十二日午時,上御景賢堂。諸試官·入格儒生同爲入侍時,藝文提學金相福,大提學金陽澤,弘文提學黃景源,副司直任㻐,兵曹參知李重祜,右副承旨李溵,校理嚴璘,司果金應淳,記事官徐有元·李在簡·姜趾煥,儒生洪樂仁·鄭一祥·睦祖洙·李普恭·權以綱,以次進伏訖。上曰,世孫冠禮時執事記,持入可也。賤臣承命出來,持入以進。上命溵讀奏。上曰,大提學以博士,進參於入學時,必知之矣。聞李仁培之言,則世孫講聲比前尤善云矣。陽澤曰,動容進退,講讀問難之際,無不中節,講聲比常時,頓益弘亮,觀瞻者便成人海,而讀聲高出於外,拈出文義之可問者而問之,人皆聳動,莫不欽仰矣。且今冠禮當前。冠者禮之始,而人道之始也。成就之效,雖責於講官,而惟望身敎之方矣。上曰,予無可以爲師者。予之所望,專在於講書僚屬矣。冠禮時亦有敎文乎?陽澤曰,然矣。上曰,雖無頒赦,亦有於戲之句乎?陽澤曰,然矣。上曰,赦則曾有下敎,故不爲,而元良時有赦,世孫則無之矣。敎命文誰讀之耶?陽澤曰,有差備矣。溵曰,禮房承旨讀之云矣。上曰,俄者思之,洪樂仁,故右相妹夫也。年雖少,可繼右相矣。追思右相而心自作惡矣。上曰,金相奭,在京乎?此人實貴矣。陽澤曰,居江郊云,而本自恬雅矣。上曰,徐命彬,亦入耆社乎?溵曰,自今年始入矣。相福曰,頃者賓差出時,有擇差之敎,而贊則禮參當爲之矣。俄先元仁孫抵承宣書,則以其無子之故,私心不安云矣。上曰,預差,何如?相福曰,朴相德則有子矣。上命書之曰,今聞吏判所奏,冠禮時贊,以預差陞實,主人亦以副望海興君爲之事,分付。出傳敎璘曰,八字之好,自下擇之,可也,而自上書出傳敎,則似如何,此則拔於傳敎中,恐好矣。上曰,是矣。仍命抹去傳敎中擇差意在等句。上曰,嚴璘兩件所奏,其禮是矣。以試官入侍,則行儒臣之事,有違頃日下敎,推考。出擧條上曰,儒生以次進前。樂仁進伏。上曰,正如厥父矣。汝講何書乎?,樂仁曰,詩傳矣。上曰,誦菜蘩章,可也。樂仁講訖。上曰,通則雖不足,而講則踰矣。誦所作,可也。樂仁誦至入題。上曰,汝以濂洛爲主乎?樂仁曰,竝濂洛·論語而作之矣。上曰,何爲如是?樂仁曰,御題似出於濂洛故也。上曰,是矣。聞其讀聲,可知其讀書之士也。祖洙進伏。上曰,講何經乎?對曰,書傳矣。上命誦堯典帝曰咨四岳一大文竝訓誥。講訖,上曰,汝亦踰矣。命誦科作,至末句,上曰,趙重瞻則立法之初,受講太峻,予尙爲悔,而宋載中則初不開口,無可奈何矣。重祜曰,李致中時,以特敎只誦一大文,而講規則不然矣。一祥·普恭·以綱,次第進伏,各誦所作數三句。上謂樂仁曰,汝則非但前左參贊之子,見爾而追思故右相矣。以其道理事國也。予恃汝矣。今日之科,誠得人矣。謂祖洙曰,今番入學,實三百年初有,故各書京鄕以新之,爾須體此意,以報國也。上仍命書之曰,今番節製異於前,故先命書以紙頭矣。京居首進士洪樂仁,鄕居首進士睦祖洙竝直赴殿試,之次進士鄭一祥·權以綱,生員李普恭,竝直赴會試。出傳敎上曰,諸試官率儒生出去,與之知面,可也。又下敎曰,翰注亦爲出去知面也。上命書之曰,今年大享外,不御法服,坐法殿,已劃于中,故世孫朝謁時,亦以衮衣御資政殿。翌日頒敎權停例事曾已下敎,臨軒命文,亦以權停例擧行。上曰,十六日嬪宮來此闕,十七日世孫來此闕,正時皆以辰正三刻擧行。以上出傳敎諸臣以次退出。
上在慶熙宮。常參·經筵,以代理停。
李溵,以兵曹言啓曰,今此懿昭墓擧動時問安馬及各差備應把之數,無以推移。依前例京畿驛馬三十三匹補把,以充不足之代事,本道監司處分付,何如?傳曰,允。
大駕懿昭墓擧動入幕次後,政院·玉堂·藥房口傳問安。答曰,知道。
大駕臨墓上看審後,政院·玉堂·藥房口傳問安。答曰,知道。大駕還宮後,政院·玉堂·藥房·朝廷二品以上·六曹口傳問安。答曰,知道。
傳于尹得養曰,懿昭墓守衛官差除有意,加一瓜,多植樹木。
以守宮史官望筒,傳于尹得養曰,鄭彦暹爲之。
尹得養啓曰,今日習儀時,主人當爲進參,而海興君橿,謂以不敢冒當之由,與首望無異,陳書不爲進參,何以爲之?敢稟。傳曰,旣已爲之,仍爲擧行。
柳正源啓曰,兵曹判書金聖應有稟達事,來詣請對矣。傳曰,入侍。
傳于尹得養曰,禮房承旨·翊善·賛讀入侍。
傳于尹得養曰,軒架置之,行禮卽爲之,百官置之。禮房承旨持敎書以待。
傳于尹得養曰,崇政殿行禮,先爲之,景賢堂行禮,禮房承旨入侍後爲之,百官置之。
柳正源,以都摠府言啓曰,今日入直內三廳武兼·禁軍及軍兵等,當爲中日習射,而王世孫冠禮三度習儀相値,不得爲之之意,敢啓。傳曰,知道。
王世子在昌德宮。常參停。
安達曰,明日常參,取稟。令曰,停。
又達曰,大司憲未差,執義洪啓能,掌令南鶴宗·李澤徵,持平金亮行·金汴光在外,今日以監察茶時之意,敢達。令曰,知道。
司直李益輔書曰,伏以,王世子邸下,天休滋至,日吉辰良,王世孫入學順成,三加縟儀,將次第擧矣。此乃三百年所無之慶,而實係宗社無疆之休,伏惟我大小朝嘉悅之心,當復如何?臣誠不勝懽忭之至。念臣不肖,向叨銓地,區區本心,在於竭誠秉公,爲官擇人,而鑑識不明,注措失偏,致勤嚴敎,至被譴罷,臣至今訟愆,愧悚冞切。夫居銓者之用私,人臣之極罪,而聖度天大,雖蒙一時薄勘之律,在臣私義,不敢揚揚飄纓於周行,退伏江郊,一味惶蹙,適値莫大之慶,爲參大庭頒敎之班,冒沒入城,而臣之所帶賓客之任,決非如臣鹵莽所可堪承者。且臣兄鼎輔,方帶左賓客,兄弟之倂據此任,古無此例。心有所不安,伸叩謝之忱,冒詣闕中,有犯朝令,臣之罪尤益著矣。玆陳短章,仰干离明,乞遞臣所帶之兼銜。仍治臣罪,以安私分,千萬幸甚。答曰,覽書具悉。卿其勿辭,從速行公。
兵曹參知洪準海書曰,伏以臣,獲忝宿衛之地,自切昵近之幸,而近緣番次苟艱,多日牢鎖,不得交替,身患毒感,亦未調息。此際得聞臣之老母,自四五日前,添得寒疾於宿病沈淹之中,症形危劇,神氣凜綴,多試藥料,少無收效,每日伻至,爲念臣直中焦慮,輒以不甚苦重爲辭,今因家人所報,始聞諸症,有加無減,要臣急速歸護,趁卽醫治。臣方寸煎灼,不能住直,欲任情徑歸,察視證狀,卽就司敗,乞被嚴誅,而重地豹直,遽難擅離,終朝徊徨,欲出旋止。姑且仰暴情私,投章請急,伏乞离明,俯賜矜察,亟許鐫改臣職,俾得安意救護,以抒至情,千萬幸甚。答曰,覽書具悉。爾其勿辭,救護焉。
奉敎金夢華書曰,伏以,邦慶無疆,我世孫齒學之盛儀已擧,三加之吉期在邇,臣民懽抃,中外惟均。仍伏念臣父,方在善山地,而積抱痼疾,居常凜綴。臣職事所縻,不敢省視,曠月離違,日夕係戀。卽於此際,以太白山所藏列聖實錄曝曬事,祗奉成命,明將陛辭矣。竊惟善山於奉化,同在一路。若於竣事之後,得遂歷省之願,則較諸官路,不甚迂回,參以人情,實爲大榮。臣嘗稽本館謄錄,前後史官之奉使歸路,以歷覲爲請者,非止一再,而輒蒙恩許。玆敢援例仰瀆,伏乞孝理之下,俯賜矜許,俾伸至情,千萬血祝。答曰,覽書具悉。依其所陳歷省焉。
三月十三日辰時,上御景賢堂。禮房承旨入侍時,右承旨尹得養,記事官徐有元·李在簡·姜趾煥,以次進伏訖。上命書之曰,噫,今年此月,予心若何?且有興感之事,今日當臨懿昭墓,侍衛外只揷羽。勿論侍衛·隨駕,皆靑戎服,除揷羽百官,只各司堂郞各一員隨駕,留都百官着黑團領,元良祗迎,留營留都大臣斥堠。畿伯導駕等事置之,差員亦勿擧行,只訓局隨駕,而步軍五哨,馬軍二哨,禁軍二番,前排各五雙擧行,副駕轎亦爲置之。時刻三嚴,以未正初刻爲之。更思之,與弘陵有異,百官行禮,勿爲擧行,此後臨時,亦依此例擧行。出傳敎上曰,中官有做錯之事,當該中官,越俸一等。出榻敎上曰,承史少退,留待於閤外。少退後更爲入侍時,兵曹判書金聖應,左翊善李仁培,右翊善李瀰,左贊讀尹勉憲,右贊讀金鍾正,同爲進伏訖。上曰,史官待令事,俄已下敎,而下番不備,推考可也。出擧條上,下詢冠禮儀註,仁培·瀰·勉憲·鍾正,以次仰對。上曰,今日習儀,善成矣。講官先退。上曰,講書僚屬,皆甚擇人,此則當久任矣。得養曰,誠皆得人矣。上曰,頃日望見政府備局,不覺寒心,正如皇朝舊事。皇朝之末,無丞相,故彼國仍無丞相,而只有閣老矣。故左相强請今月之次對,今則雖欲爲之,實無其地,國事罔涯矣。仍命書之曰,追慕昔年,顧今國事,夙宵一倍。欲諭者多,而自初四日至今日,無弛心之日,亦無暇日,尙今泯默。入學之日三度習儀之時,日皆淸和,正日其若若此,可占祚宋,而雖然,亦不可信此而放心。成冠之後,其所補導,十倍于前,心尤憧憧。此則涼德何能?惟望講書僚屬,而今皆得人,予尤望焉。自再明日後,亦無暇日。噫,今朔次對,業已下敎,其時故相强請,今雖欲爲,將若之何?若此而於國事何,於斯民何?不可若是泄泄,亦不可循其常度。明日備堂中有實職人及有司堂上,其令入侍。出傳敎上命入冠禮時告由祭祭文,至三百年初之句,命改以于今若初。得養曰,俄者習儀之差遲,以主人海興君之與綾昌無異,陳書不爲遽入故也。上曰,似聞海興有子矣。得養曰,繼子矣。上曰,然矣。命書之曰,今聞主人海興上書云,其代,長溪君爲之事,分付。出傳敎上曰,賓則八字好矣。得養曰,然矣。上曰,爲人廉雅,故亦能長壽矣。得養曰,實無雜念矣。聖應曰,今日動駕時出宮,以何門擧行乎?未承下敎,故敢達。上命書之曰,挾輦除倭鎗,依京內例,只八十名擧行,興政堂乘轎。自興化門由敦義門往來事,一體分付。上曰,今日侍衛守宮仍,右副承旨留院,同副承旨,昌德宮留院。以上出傳敎聖應曰,卽今有若干邊將窠,而各軍門及禁旅,多未遷轉,三月及四月,亦有箇滿者矣。後日政,當竝爲差出乎?敢稟。上曰,兪奉朝賀,曾有所奏,卽爲定式,皆以當朔擧行,可也。出擧條上命書之曰,凡下敎下,不能知悉者多。以今番頒敎事觀之,頃者下敎中已諭,有赦則有舞蹈之節,故今年則凡爲赦者,皆令頒敎。且世孫與元良有異,宜有差等,故其時亦諭,而今番入學頒敎,依常時例,敎文中於戲之下,若當赦句添入者,然而聞承宣所奏,其亦等待云,此乃當初不能詳盡分付之致。中外必也望赦之擧,此欺中外也。今番冠禮頒敎,亦無頒赦,而頒敎敎文,不若頃日事,分付使中外,非徒此也,今年之內,曉然知只行頒敎焉。出傳敎諸臣以次退出。王世子朝謁禮,以二十日爲之事。出榻敎
辛巳三月十三日未時,上幸懿昭墓。擧動入侍時,行都承旨具允鈺,左承旨尹東暹,右承旨尹得養,左副承旨安,記事官徐有元·金履禧·李在簡·姜趾煥,以次入侍。上具戎服出廣達門,下敎曰,日氣甚暖,挾輦軍勿爲疾行事,分付,可也。上臨墓所看審後,御丁字閣,命書傳敎曰,文章所以表上下,日傘差備·大殿兼司僕·世子宮羽林衛·內三廳,豈有差等,而雖名目,古制若此矣。予於昔年,見之於世弟時,亦以親覩之,凡繖扇差備,大殿,卽嫡長忠義帽帶,中宮殿·嬪宮,皆以內侍帽帶,世子宮·世孫宮,忠贊衛紙帽黑衣,古例較然。且司禁朱杖差備,大殿·訓鍊院·中宮殿朱杖差備及嬪宮烏杖差備,皆內侍。世子宮·世孫宮烏杖差備,皆忠贊衛。諸嬪皆然,而近者凡事,務爲曲盡,故差等亦紊。昔爲忠賛衛者,今爲忠義。非徒忠義,有皇壇待令新規而已,舊制蕩然。今日習儀見之,其涉訝之,問之果非忠贊衛,卽忠義也。騎判推考,此後一遵舊例擧行事,另加申飭。凡法殿行禮時,頃見古之忠贊衛者,今爲忠義者亦有之,一體申飭。上曰,還宮時刻,待下敎入之。出榻敎上出幕次乘馬時,藥房提調韓翼謩進前曰,風氣晩後稍高,以駕轎回鑾伏望。上曰,不遠之地,何用駕轎爲哉?仍卽上馬還宮,作門內有擊錚者,乃統營軍人李晩三也。上命秋曹査稟。上還至廣達門,命刑曹判書具善行入侍,下敎曰,擊錚人推覈後,明日登對以奏。上曰,懿昭墓甚近矣。明陵·昭寧園若此則予心差勝矣。上還入大內,諸臣退出。
上在慶熙宮。常參·經筵,以代理停。
午時,日暈。酉時,日暈兩珥。夜一更,月暈。
大殿·中宮殿,王世子遣宮官問安。答曰,知道。王世孫遣講官問安。答曰,知道。政院·玉堂口傳問安。答曰,知道。大殿·朝廷二品以上·六曹堂上單子問安。答曰,知道。
藥房提調韓翼謩,副提調具允鈺啓曰,伏未審夜來,聖體調攝,若何?昨日臨幸墓所,侵暮還宮,寢饍之節,不瑕有損?臣等不勝區區伏慮,敢來問安。答曰,知道。氣則一樣矣。
傳于尹東暹曰,平市官員率貢市人建明門外待令,而鄕民或有入城內者,同爲率入。
尹得養啓曰,編次人元仁孫,御製有稟達事,來詣請對矣。傳曰,備堂入侍時,編次人同爲入侍。
尹得養啓曰,備局堂上實職人及有司堂上,依下敎來待矣。傳曰,入侍。
傳于尹得養曰,編次人及承旨,先爲詣閤。民人等如入來,則留待於建明門外。
以承傳色口傳,下敎曰,都監軍昨日旣用之,嬪宮上來時前後肄,以禁衛營軍爲之,世孫來時前後肄,以御營廳軍爲之。
王世子在昌德宮。常參停。
柳正源達曰,明日常參,取稟。令曰,停。
又達曰,大司憲未差,執義洪啓能,掌令南鶴宗·李澤徵,持平金亮行·金汴光在外,今日以監察茶時之意,敢達。令曰,知道。
又以吏曹言達曰,通禮院右通禮安致宅呈狀內,身病甚重,勢難察任云。今姑改差,何如?令曰,依。
黃海監司金善行狀達,今三月朔進上生石首魚,節序差早,限內不得封進,惶恐待罪事,令于柳正源曰,勿待罪事,回諭。
辛巳三月十四日巳時,上御崇賢門殿坐入侍時,編次人元仁孫,左副承旨安,記事官金履禧·李在簡·姜趾煥,以次入侍。仁孫以自敍錄校正事,仰達後,仍曰,臣待罪禮官,以國朝典章,敢有所陳矣。王世孫冠禮時,則皆禮判爲之,先朝朴長遠·朴泰尙,皆以禮判擧行。今此世孫贊官,則禮參似當爲之,小臣遞職,恐宜矣。上命書傳敎曰,古例皆然,故禮曹參判旣已許遞,其代賓贊冠朴相德除授,牌招察任。又命書傳敎曰,嬪宮方在調理,再明日來此闕,勿爲擧行。上曰,惠堂·判尹,率貢市人先爲入侍,戶判同爲入侍。出榻敎平市提調洪鳳漢,判尹南泰齊,戶曹判書尹東度,行都承旨具允鈺,左承旨尹東暹,右承旨尹得養,右副承旨李溵,記事官徐有元,以次入侍。仁孫退出。上曰,近來大臣俱無,而備局久不開坐,貢市人有何弊瘼,欲爲仰奏者乎?惠堂以此問而奏之,可也。鳳漢曰,今此望門床廛市民等所告以爲,內需司所納黃蜜等物種,價至九百兩錢,而累年不受,至爲冤痛云矣。上曰,嚴飭內需司,可也。出擧條鳳漢曰,今此長木廛市人所告以爲,纛島柴木廛人等,居在江邊咽喉之地,新舊木物,全筏買取,故本廛之人,失業難支云矣。上曰,分付京兆,嚴飭可也。出擧條鳳漢曰,今此板子廛市民等所告以爲,歸厚署貢人,奪其市利,難以資生云矣。泰齊曰,以此事,平市署歸厚署,互相移文於京兆,各請使之禁斷矣。鳳漢曰,市人·貢人,各有所主。此後則歸厚署則禮葬所用外,市民之利,毋得橫奪事,嚴飭,何如?上曰,依爲之。出擧條鳳漢曰,今此淸蜜廛市民等所告以爲,內需司進排淸蜜價將至二千六百五十六兩之多,而尙不上下,故殘疲市民,不勝支當云矣。上曰,亦爲嚴飭,可也。出擧條鳳漢曰,今此涼竹廛市民等所告以爲,濟州卜定御笠涼竹二部外,其餘進上,則廛人獨當,而一年進上三十餘部,故每部落本殆至十五兩,疲殘市〈民〉人實難支當云矣。上曰,分付戶曹增其價,可也。出擧條鳳漢曰,今此鹽床廛人等所告以爲,去庚子年本署提調,本廛徭役與各廛大小落本分當之役,永爲蠲減矣,去丁丑年因五床廛市民等呈訴,以其所當落本之錢,分徵於本廛,故萬無支保之望云矣。上曰,分付平市署,可也。出擧條鳳漢曰,今此衣廛市民等所告以爲,丁丑年臨門詢瘼時,伏蒙聖恩嚴禁亂廛,故庶有支吾之望矣,不過數年,亂廛之弊,復如前日,方至渙散之境云矣。上曰,當復申飭於該署及京兆矣。出擧條鳳漢曰,今日率貢人入侍,故敢此仰達矣。今年木花至賤,全以木疋給之,則貢人必難支撑,依半例定式,分半以錢代給,則貢人可以蒙利,而均廳亦無失矣。上曰,好矣。命書傳敎曰,噫,都下之民,非市民則貢人也。今年綿花過賤,以木下則貢人必將難堪,貢下者限千同,依半例自均廳上下,各衙門給代,度支·訓局外,數年純木上下。上曰,又問於貢人,可也。鳳漢曰,今此九營繕軍契貢人等所告,以四條事所告以爲,一續大典所載,元分差百有餘處,隨毁隨補之役軍價,自兵曹木四十同,戶料一百石上下,而每患不足,故續典所載元分差外,大小別役,則癸酉釐正癈瘼時,別爲上下事定式啓下,而兵曹或減削上下,或全不差下,故負債殆近萬兩之多,未上下別役價,盡數上下,且以戶曹料米一百石,分排於役軍,則每名一日計之爲五合,一朔計之爲一斗五升,極爲不足,依他募軍九斗或六斗例,加磨鍊然後,可以保存。且戶兵關互考上下,乃是前例,而近年以來,戶曹雖有兵關,必減米,或三分之一,或全不上下,疲殘貢人,將何以應役乎?戶米未下者,盡數上下,此後別役,一依兵關盡下事爲請矣。上曰,依施之意,分付戶兵曹,可也。出擧條鳳漢曰,今此其人貢人等所告以爲,昌德宮則政院承旨史官分,內醫院別守宮內官分,待漏閣柴炭,已進排貢價未得受,而各殿所屬謂以不卽進排,白文移牒于秋曹,故糜費太多,貢人不勝支堪云矣。上曰,移牒者誰也?鳳漢曰,貢人等以爲飯監崔萬一云矣。上曰,加進排者,令宣惠廳量宜給之。飯監崔萬一,事甚無據,依內侍府例,令攸司從重科治,此後御齋室勿用炭,以燒木代用。出擧條鳳漢曰,今此長興庫貢人所告以爲,逐朔各司進排紙地,新有申飭,而內侍府則點退操縱,其弊難支云矣。上曰,事甚駭然。當該中官,令該府處之,此後則直納戶曹,自戶曹上下,可也。出擧條鳳漢曰,今此長興庫地衣契貢人等所告以爲,地衣行步席,莫重祭享及擧動時所用,而都下婚喪之處,莫不借去,太半闉失,故貢人將至難支之境云矣。上曰,此後則地衣行步席借用事,嚴禁可也。出擧條鳳漢曰,今此掌苑署貢人等所告以爲,辛丑加定貢物,因傳敎革罷後,已受貢價還納,實爲冤痛云矣。上曰,受食矇然,計減宜當,而所奏可矜,特令勿爲計減,可也。出擧條鳳漢曰,今此漁夫契貢人等所告以爲,漁夫貢物物種魚鮮,貿易極難,通四節言之,則可合用者,貴則一尾價錢不下四五兩,賤則一二兩,而闕門內外各處,每以三錢勒買,而以一年落本言之,則三千餘兩,故貢物形勢實難支保云矣。上曰,此則已禁,而更爲嚴飭,可也。出擧條鳳漢曰,今此長興庫貢人等所告以爲,承政院·藝文館·侍講院·講書院等各司所納朔書紙,自各司捧甘取用,而戶曹會減,惟以應寫人員,故一二卷進排者,不過數十張之會減,貢人誠難支堪矣。上曰,此後則戶曹以應寫數,捧留於本曹,而承政院·藝文館·弘文館·侍講院·講書院,則直受於戶曹事,分付,可也。出擧條鳳漢曰,今此紫門監軍契貢人等所告以爲,兵曹一年定式上下木三十同,此是時御所一闕隨毁隨補之需,而今當兩闕之役,兵曹以三十同使之擔當,而不爲加下,故本監提調,矜悶難支之狀,昌慶宮一闕役軍價加上下事,累次移文,而兵曹只以四同二十疋上下,且戶曹役軍料米四十石,亦不上下,故誠難支保云矣。上曰,加上下事,兵戶曹一體,分付,可也。出擧條鳳漢曰,今此豐儲倉貢人等所告以爲,朝臣上書紙各司進排者,以一朔言之,少不下二十餘張,而報于戶曹,則戶曹考閱朝紙後上下之數,只是二三張而已,至於勿爲呼望與誤書紙,則不爲上下,極爲冤痛云。此則令戶曹詳考各司捧甘,依數會減然後,貢人可以支保矣。上曰,依爲之。出擧條鳳漢曰,今此義盈庫黃蜜貢人等以爲,諸上司房燭進排時,弊端甚多云,而此若不別爲定式,則貢民實難支保,將至罷貢之境云矣。上曰,一依紙例排設房進排外,直納戶曹,可也。鳳漢曰,定例中燭磨鍊,多有硬定者,至於親祭時,燭尤多掣礙。及此新撰定例釐定時,自戶曹消詳改定式,有不可已矣。上曰,依爲之。釐正後戶判入之以稟。出擧條鳳漢曰,今此濟用監貢人等所告以爲,濟用元貢正布四十同價二千三百餘石,換作不時大事之用,自戶曹擔當者,雖出於從其所願,而此外弊瘼,一一釐革然後,庶可以支保矣。其一則貢人已進排之物,轉爲員役三條無面,而戶曹會案中,以貢人遺在載錄者,至冤事也。其一則本監別地字庫及官庫所在布,又是貢人已進排之物,而今於換作後貢物,便爲新創,只當常年之用,則此等流來之遺在,不可依前替當,自戶曹急速區處事也。其一則諸處都下布苧,數旣不多,而此爲貢人糜費難支者,依他直下例,自戶曹直爲差下,以除貢人之弊事也。其一則辛巳條貢價折半,旣受於惠廳,物種折半,已納於戶曹,當以辛巳條折半作改會減,然後可無掣礙混錯之弊事也。其一則正布一疋,別貿價木一疋錢四錢,則比他別貿,至爲廉薄,落本太多,曾以元貢之餘剩,或補不足矣。今旣割出換他物種,只當常年之用,而斷無推移之路,則以此至薄之價,勢難責應,別貿價以優磨鍊,以爲支保之地云矣。上曰,重臣陳之。鳳漢曰,貢人所願四條中,不時需用之自戶曹擔當,前已稟達,遺在蕩減,外面論之,則雖若重難,實則指徵無處,當此變通之初,無寧蕩減之爲得也。各處直進排許施然後,可以支保應役。至於別貿價之加定一款,戶判頗甚持難,此亦慮後之意矣。上曰,別貿價一件事外,三件事許施,可也。出擧條允鈺曰,今此殿坐時無下敎之故,諸承旨不卽待令,惶恐待罪矣。上曰,令該房入侍故然矣,勿待罪,可也。上還入,諸臣退出。
辛巳三月十四日午時,上御景賢堂。備局堂上入侍時,知中樞府事李益炡,行兵曹判書金聖應,行司直洪鳳漢,判敦寧洪象漢,行副司直尹汲,禮曹判書韓翼謩,漢城判尹南泰齊,戶曹判書尹東度,吏曹判書金相福,刑曹判書具善行,行副司直鄭汝稷,漢城左尹元景淳,行副司直徐志修,行副司直朴相德,兵曹參判洪麟漢,開城留守金尙喆,左副承旨安,記事官金履禧·鄭彦暹·姜趾煥,以次進伏訖。上命書傳敎曰,于今國事,可謂寒心,而右相之後,此心未解。噫,左相延陽之後,故判書李瑜之弟,其兄之未及金甌,曾以嗟惜,而其弟拜相,筋力尙强,爲國之誠,公平之量,予所知矣。豈意聞此報?日雖往,心則若昨,三朔之內,三相辭予,鼎席無人,此何國運?道傍望見政府籌司,予懷曷喩?昨日闕門外,新朝房問之,卽政府直房也。噫,直房雖在,相臣何之?尤切愴然。雖欲自强,今無股肱,何以運用?雖然今朔次對,曾雖下敎,因此而初旬次對,其亦將無以行。若此而甚事可做?雖有入侍之命,心一倍難以酬應,强以召之,其所入侍夥然,雖嘉諸臣之心,只見重宰,益思輔相。咨備局諸宰,莫曰其君之孤,亦莫曰國事之無謂,其須恪勤國事,莫使予獨勞於廈氊。翼謩進前曰,昨日動駕,今又臨門,聖體,若何?上曰,一樣矣。翼謩曰,湯劑進御乎?上曰,無欲服之心矣。翼謩曰,嬪宮有調理之候云,令醫女診候,何如?上曰,當此時,必悲喜交中而然矣。命鳳漢進前曰,卿見世孫時,見嬪宮乎?鳳漢曰,未及進候矣。上曰,退出後診候,可也。仍命召入鄕民,下詢春秋牟農形後,命退去。上曰,右相引日,已定云乎?鳳漢曰,來月卽其當朔矣。上曰,定山於何處耶?鳳漢曰,竹山云矣。上曰,左相亦已定山乎?相德曰,舊山乃公州云矣。上曰,雖欲不待諡狀議諡,而政府無人,難以議諡矣。曰,備堂實職中趙曮·崔鎭海不爲入來,竝推考,何如?上曰,趙曮必不稱託而然。益炡曰,有實病云矣。上曰,諸宰旣多入來,且有實病云,勿推可也。上曰,有司堂上,持狀聞奏之。麟漢曰,此卽江華留守洪樂性,頃日入侍時所啓,而以爲本府軍餉見存之數,今爲六萬石,而一年應入,不足於一年應下,犯用元餉,每年若得千餘石添餉,則更無漸減之患,令廟堂稟處事,仰達矣。上曰,諸堂之意,何如?相福曰,臣於待罪江留時,將請每年添餉一千石,以補逐年應下欠缺之數。廟堂許劃一千石,分排於統營,而統營則每年輸送嶺營,則使江華送舡載去,江華無舡,不得輸來。今若申飭嶺營,輸送朝家區劃者,則江都軍餉,可免逐年耗縮之患矣。景淳曰,統營則前已輸送,嶺營則成命之下,今至五六年,終無一石輸送之事。此不過統制使則武臣,故猶畏朝令,連有輸送,而嶺伯則文宰,故逐年稱頉,尙不擧行。必有上敎嚴飭然後,似可輸送矣。東度曰,臣待罪嶺營時,亦有江都添餉運送之事,而舡隻無以得之,且別會米多在山城倉,故運送極難。今亦使嶺伯運送,則其勢必難必矣。相福曰,江都以關防咽喉之地,且奉兩眞殿,其重如何,而近年以來,有同抛棄,餘存軍餉,可謂寒心。朝家宜有各別顧念之道,雖未得大段添餉,應下耗縮之代,不可不逐年塡補矣。上曰,前後道臣推考,今年則卽爲船運事,分付。出擧條麟漢曰,此江原監司金孝大狀本也。枚擧寧越府使金尙耉牒呈以爲,本府客舍及衙舍倉庫之屬,擧皆毁圮,今方修葺,而本府物力凋殘,有難經紀。臣營亦無助濟之路,常賑耗穀,酌量劃給事,請令廟堂稟處矣。上曰,諸堂上中,從所見奏之。鳳漢曰,本道詳正改釐正之後,凡穀物竝管於京司守令,無以措手。今此本邑客舍修改之役,初不設施則已,旣始之後,朝家不可無依例劃給之道矣。上曰,雜穀二百石許給,可也。出擧條麟漢曰,此江原監司金孝大狀本也。以爲臣營中軍,旣兼討捕使,月廩依他道例,以會付穀會減,討捕營所屬軍官羅卒料布之資,某樣耗穀中限二百石每歲劃給事,請令廟堂稟處矣。上曰,有前例乎?麟漢曰,水原·江華則雖有前例,而原營中軍之料布會減事,曾已見塞於大臣,則今此軍官羅卒輩料布,尤似不可許施矣。鳳漢曰,江華·水原,適有其例,而諸道所無者,不可獨許於本營。且如干羅卒接濟之資,本營亦豈無方便之道乎?上曰,置之可也。出擧條麟漢曰,此平安監司鄭翬良狀啓也。備陳本道蔘農逐歲漸荒之狀,北關採取,自前無禁之由,仍以爲今此通信使禮單體蔘三百斤,尾蔘五十斤之卜定於江界者,以今年秋採,萬無準數覓納之勢,採蔘所用處,預爲分定,一體擧行事,請令廟堂稟旨,分付矣。上曰,重臣之意,何如?鳳漢曰,江界·三·甲,同一邊地,而且是接在江界則卜定許多公用,在三·甲則謂之邊而不卜定,固已班駁。況三·甲之外,又有各邑産蔘處。當此之時,專責於西,不貿於北,誠恐有違於一視之道。況丁卯又有分定之例?今此西伯狀請,恐不可不許施,使之分力擧行矣。上曰,今聞重臣所奏,丁卯年以江界民人之貿蔘北道,亦爲分排北關云。三·甲外,限十五斤,令該曹分定,可也。出擧條麟漢曰,此忠淸監司具允明狀本也。枚擧尼山縣監尹得宣牒呈以爲,本縣當乙亥大無,窮民不能納稅,故最末未收米三百六十石,太七十七石,以還穀推移上納,而以還分樣成置文書,至今未捧,而會案,則以已捧樣載錄,故不得入於昨年乙亥條舊逋蕩減中,而逐年加耗,見今米爲四百二十六石零,太爲一百九石矣。蓋此穀物,便是乙亥還分未捧者,則事當竝入於一體蕩減中事,請令廟堂稟處,而當初那移虛錄之前縣監李遇芳,依律勘處,時縣監尹得宣,初旣摘發,宜有參恕之道事,亦令攸司稟處矣。上曰,大臣見之,而以爲如何耶?麟漢曰,向者大臣與諸堂相議以爲,此是其時守令,不善照檢之致,豈可以未捧樣施行,而莫重公穀輕易蕩減乎?旣有公州·新昌已行之例,米太當限年充上,如或不準數,則當該守令解由拘礙爲好云矣。上曰,依新昌例爲之。李遇芳依律勘處,尹得宣分揀,可也。出擧條麟漢曰,此平安監司鄭翬良狀啓也。以爲稅收米一萬石,別餉木一百五十同之移劃戶曹,雖出於事勢之不得已,近年移劃,首尾相續,西門儲蓄日就枯渴,誠非細慮之意,反復備陳,仍請還寢事,令廟堂稟處矣。上曰,大臣見之乎?東度曰,此是臣曹所請得者故,大臣在時相議此事矣。箕伯防啓,只出於典守之意,而非不諒度支形勢而然也。此後無大段需用之事,則不必每請取用,而今番則不可不移劃,大臣亦以爲然矣。上曰,前道臣之意,如何?鳳漢曰,臣待罪戶判時,不得不請得,箕伯在戶曹時,亦未免請得。度支事勢,道臣豈不知之,而今有此防啓,眞是易地則然者也。然近來稅米請得,退計數年之前,其數太多,且別餉木之當劃於信使蔘價者,將爲屢百同。今又割送於戶曹,則本道必有匱竭之慮。區劃者防塞與否,臣不敢扶抑,而此後無限請得之路,恐不可不稍存防限矣。象漢曰,若使戶判易地,則亦必如西伯矣。其取用與防塞當否,唯觀彼此事勢緩急之如何,而處之似好矣。上曰,其令依度支請擧行事,更爲分付。出擧條鳳漢曰,兒饑民二十五名,留置於新倉,連爲饋飯接濟矣。今已春暖,從自願撤罷以送,何如?上曰,依爲之。出擧條象漢曰,以凶逆天永姪正觀事,江原監司金孝大査狀入來矣。正觀之隱接漏籍,別無他奸情,依前筵敎,嚴刑三次絶島定配,何如?上曰,依頃日下敎處之。出擧條又啓曰,江原監司金孝大狀啓以爲,正觀來居本州之後,娶品官朴茂之女爲妻云。正觀非一時逃匿之類,旣有田土而來居,則茂萬無不知之理,而凶逆之姪,作爲女壻,情狀痛駭。嚴刑遠配,何如?上曰,依爲之。出擧條東度曰,頃以東籍田修築事出擧條,而物力則雖自戶曹當之,軍丁則前例自畿營責立,而方當東作,此時役民,誠可悶矣。使濬川司役軍赴役,而戶曹給料則似爲便好,故敢此仰達矣。上曰,待農歇後爲之,可也。出擧條又啓曰,延恩門修改事命下,而扶階材木等物,本曹則猝難辦備,三軍門多器械云,使之造給則似好,故敢達矣。上曰,只器械木,取用於三軍門,可也。東度曰,非但木也,諸般器械竝令借造然後,可以爲之矣。上曰,然矣。出擧條又啓曰,尼山逋欠事,言端旣發,故敢達矣。向者故右相,以新昌逋欠收殺事筵稟,而李彦煥以後守令捧百石者,勿拘解由事定奪矣。其後擧條中,有自今以後四字,故李彦煥後官,解由不得許出,有乖稟定本意,故右相欲更稟,而不復登筵矣。擧條啓下之事,不可寢止,故敢此仰稟矣。上曰,自彦煥後許出,可也。出擧條又啓曰,續大典未收田稅,京則行移漢城府督徵事載錄矣。蓋京江沙格多未收當納者,而兩倉則力弱不能督捧。且其所在處,自京兆推捉然後,可無隱匿難尋之患。自今爲始,依續典自京兆隨本曹行移,推捉督徵,而或不無京兆下屬作弊之慮,此則嚴防,而使之着意擧行,何如?上曰,依爲之。出擧條善行持李晩三擊鼓文書,進前讀奏。上曰,卿曾經統帥,此事知之乎?善行曰,此事本來稱冤,故臣待罪統營時,出給萬兩錢,使之取殖以納矣。象漢曰,以民習言之,則以債事,至擊鼓登聞,此必非渠一人之意也。此等處宜下燭也。鳳漢曰,其罪則可痛,而遠方之民上來呼籲,似當依所訴許施矣。上曰,此言是矣。善行曰,統營之地如熨斗,生利極艱,而人民則稠密,女人外皆是戰卒也。以此言之,則統營之民,異於他處,似當顧念矣。上曰,然矣。命書判府。善行曰,擊錚之人,例施刑杖,而此人則尤別加刑,何如?上曰,旣施刑,更不加刑,可也。東度曰,長興義盈兩庫貢人輩所陳弊瘼中,有自本曹擧行之命,而其間不無難便者。擧條啓下後,更爲商確,一番稟定後擧行,何如?上曰,依爲之。出擧條象漢曰,王世孫冠禮以後,則有師傅出入講筵之敎,一日當爲一二次,而降階迎送之節,禮貌太過矣。冠禮不遠,敢此稟定矣。上曰,揖讓進退之節,爲之何妨?冠禮後則卽爲之,可也。上曰,此後備局如有緊急事,有司堂上,求對擧行,可也。諸臣退出之際,上命善行還入,改書判府,統營債物,則使之蕩減,李晩三,卽爲放送事,下敎。上曰,承史則少退,與在直承旨,竝入可也。出榻敎承史少退,與左承旨尹東暹,右副承旨李溵,還入進伏訖。上命書傳敎曰,噫,昨日捧上言,亦是料外。三加禮後有下敎者,亦豈不憶昔?今番上言,不爲循例下政院,關係四件推恩請放者,一體下該曹推籍,卽爲回啓。請放者,考徒流案,關係重者,草記勿施,不甚關緊者,同粘回啓放送。內弓房弓人其雖四件,事旣有定式,問其年限,果若定式許施,其未備直爲勿施。大抵近來金玉遍滿,蓋由於此等猥濫上言之致,而太常守僕,與他有異,故一體啓下,三十年內,其果邊手服行,回啓許施。不然,亦爲勿施,中日三中六分,例爲直赴,而想必誤付籤而然也。其中日單子,政院取來入之。其中李舜璉所坐,不過雜犯。噫,今年上言中覺殿號三字,豈無參酌?卽爲放送。麻浦李召史上言,則卽是輕囚,其査非難,令該堂細考文案後,登對以奏。上曰,諸承旨持上言進奏。東暹··溵,進伏讀奏。上曰,私釀被罪者,雖係四件,皆以猥濫,拔之可也。奏訖,命書傳敎曰,今年非徒不欲頒赦,其所差等,意亦在焉,而三百年罕有之事,亦豈無同慶之道乎?朝謁禮畢後,令該曹修整歲抄書入啓下後,曾前點下者外,當爲敍用者敍用,當爲給牒者給牒,而止二等三等類則止,入於今番歲抄者,待六月歲抄,直爲給牒,其日金吾秋曹輕囚放釋,不限年減一律外,疏決爲之。上曰,如此則雖無赦字,而自然成赦矣。溵曰,好矣。曰,莫大之慶,無赦典矣,今承聖敎,誠好矣。東暹曰,功臣崔得世子孫,昨年動駕時有待令之敎,故至今捧受於中部云矣。上曰,然乎?其令再明日待令于差備門外,可也。命書傳敎曰,今番入學時成均館事知守僕,依壬戌年例施行。諸臣退出。
上在慶熙宮。常參·經筵,以代理停。
中宮殿,藥房口傳問安。答曰,知道。
藥房提調韓翼謩,副提調具允鈺啓曰,伏未審夜來,聖體調攝,若何?寢睡·水刺之節,亦何如?今日是日次,臣等久未入診,卽與諸御醫入侍,詳察聖候,議定湯劑繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣。湯濟五貼劑入,下敎日入侍,宜矣。
李溵啓曰,王世孫冠禮翌日頒敎文,當爲製進,大提學金陽澤,明日待開門牌招,使之製進,何如?傳曰,允。
李溵,以吏曹言啓曰,卽接通禮院牒呈,則今此王世孫詣慶熙宮時,翊禮不可不備,而新除授翊禮朴起采在外未肅拜,斯速變通云。今姑改差,其代口傳差出,何如?傳曰,允。
吏曹口傳政事,以申爲翊禮。
王世子在昌德宮。常參停。
柳正源達曰,明日常參,取稟。令曰,停。
又達曰,大司憲未差,執義洪啓能,掌令南鶴宗·李澤徵,持平金亮行·金汴光在外,今日以監察茶時之意,敢達。令曰,知道。
統制使李泰祥狀達,以海毒熾盛,進上生熟鰒不敢封進,惶恐待罪事,令于柳正源曰,勿待罪事,回諭。
上在慶熙宮。常參·經筵,以代理停。
安,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
傳于李溵曰,召對爲之。
傳于李溵曰,惠堂·秋判,使之入來。
傳于李溵曰,召對,先爲詣閤。
李溵啓曰,惠堂洪鳳漢,秋判具善行,依下敎來待矣。傳曰,召對,同爲入侍。
又啓曰,京畿監司蔡濟恭,依下敎來待矣。傳曰,入侍。
尹得養啓曰,編次人元仁孫,御製諺解當爲陪進,而時無職名,令該曹口傳付軍職,何如?傳曰,允。
兵曹口傳政事,以元仁孫爲副司直。
具允鈺啓曰,卽者吏曹郞廳來言,今日爲政事命下,而判書金相福,參議鄭存謙,俱以病不來,參判南泰會未肅拜,不得開政云。開政命下之後,不卽擧行,事甚未安。判書·參判·參議,竝卽牌招開政,何如?傳曰,允。
尹得養啓曰,吏曹判書金相福,參判南泰會,參議鄭存謙牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判竝更牌招開政,何如?傳曰,允。
有政。吏批,判書金相福進,參判南泰會牌不進,參議鄭存謙牌不進,右副承旨李溵進。
吏批啓曰,內醫院都提調不得留窠,今方差出,而無故大臣只有二員,故以二望擬入之意,敢啓。傳曰,知道。
以李應協爲大司憲,以鄭純儉爲大司諫,李蓍建爲獻納,李世演爲司書,嚴璘爲兼文學,尹東度爲知春秋,徐命臣爲同春秋,朴相喆爲戶曹參議,宋瑩中爲禮曹參議,任瑋爲刑曹參議,沈勗之爲吏曹正郞,房喆謩爲禮曹正郞,李綬爲廣興守,朴取源爲典籍,金履坤爲繕工假監役,金尙魯爲內醫院都提調。
有政。兵批,行判書金聖應病不進,參判洪麟漢入直進,參議朴師訥昌德宮入直,參知李重祜病不進,參知洪準海病不進,右副承旨李溵進。
以李殷鼎·具敍五僉知單付,以李宅胄·李慶熙爲副護軍,以鄭弘淳·李應協·李奎采·兪漢蕭·李心源·成天柱·兪彦民·韓光肇·任瑋·鄭純儉·韓光會·宋瑩中爲副司直,以奇廷珪爲副司果。
王世子在昌德宮。常參停。
柳正源達曰,明日常參,取稟。令曰,停。
又達曰,大司憲未差,執義洪啓能,掌令南鶴宗·李澤徵,持平金亮行·金汴光在外,今日以監察茶時之意,敢達。令曰,知道。
又以侍講院言達曰,本院下番連日闕直,事甚未安。實兼官十員內輔德柳觀鉉,說書朴取源在外,文學洪檍受由在外,上來遲速猶未可知,兼司書金鍾正,以本職入直玉堂,兼輔德·兼弼善·兼文學·司書·兼說書,俱未差,院中只有臣憲默,非但伴直無人,講官之不備,未有甚於近日,在外人員,竝似當有變通之道。令政院稟旨擧行,與未差之代,一體差出,仍卽牌招,以爲推移入直之地,何如?令曰,在外人竝上來事催促,未差之代,待開政差出。
又以義禁府言達曰,卽接月令醫員李粲國手本,則時囚罪人朴師近,素患關格之症,輒復發作,飮啖全廢,精神昏迷,不省人事,實有難保之慮云。自前罪人病勢如此,則有保放救療之規,敢此仰稟。令曰,知道。
辛巳三月十六日巳時,上御景賢堂。召對入侍時,左副承旨安,應敎李瀰,修撰李碩載,記事官金履禧·李在簡·姜趾煥,以次進伏訖。上曰,惠堂·秋判使之入侍。臣履禧出,與惠廳堂上洪鳳漢,刑曹判書具善行入侍。上命承旨書孝章廟告由文,又命書傳敎曰,頃見孝章廟簾縇渝裂,故欲爲下敎,而未果。與懿昭廟一體擇日修葺,而絡纓與縇,俱以生綃爲之,故易裂,色亦不光。自此廟絡纓綠紬縇,則靑綿布爲之。此後廟殿宮與陵園修葺時,亦依此例擧行。命臣,履禧率入,崔得世子孫應參,下詢姓名後,使之退去。又命書傳敎曰,因今番冠禮,本處所屬恐或不潔,欲飭之,乃覺各殿水刺間所屬,名雖係於廚院,實則差備至近之地待令人,故予曾於廚院時,不敢任意私用之意,完議以禁。近者百隷怠慢,亦不無蕩然之弊。此後任意私用之官員,勿論宗親外朝官之高下,隨現施以製書有違之律。雖有此弊不奏,當該都薜里中官,當一體此律施行,以此嚴飭。又命書傳敎曰,予則莫重行禮處分外,皆令勿設行步席,昨問貢人之弊,乃乎知之,子曰,繪事後素。雖無此席,於婚禮何妨?且過婚者,亦由於此乎?其涉文具,徒貽民弊,與屛席借用貢人之弊無異,此亦文侈,今後則一切禁之。上命鳳漢進前曰,昨見嬪宮乎?鳳漢已爲進候,而足部有痰,行步艱澁爲敎矣。上曰,卿之爲國,實是苦心血忱,而右相以後,唯卿是恃,而又得繼卿之人矣。鳳漢曰,臣與刑判,私有酬酬,臣等竝受國恩,而子又繼之,三世事國,國恩甚大矣。上曰,秋判之子,尙今入坐乎?善行曰,方在喪矣。鳳漢曰,摠戎使之姪崔朝岳,已闋服矣。上曰,然乎?命書傳敎曰,今聞崔朝岳闋服云。已有承傳待窠,卽爲調用,前內乘具天謙,待闋服卽爲調用事,分付。上曰,予於柳敍五事,事不覺惡心。敍五得除守令然後,予心可安矣。鳳漢曰,聖敎至於如此,敍五聞之,必感泣矣。上曰,禁將先退,秋判少退,儒臣讀之,可也。瀰讀心經一大文,碩載繼讀未畢,上曰,少退,更入可也。諸臣退出,與刑曹判書具善行,京畿監司蔡濟恭,同爲入侍。上賜饌。諸臣曰,今日嬪宮,不得來此闕,而送來此饌,故出饋諸臣矣。仍命濟恭進前曰,各陵奉審,則無執頉處乎?濟恭曰,略有執頉處,而不甚大段矣。上曰,畿內設賑幾處乎?濟恭曰,七邑一鎭,而臣亦躬自分賑矣。上曰,賑穀無不足之患耶?濟恭曰,前監司尹汲,請得七千石,而給之矣。上曰,今則似當稍減,其數無剩耶?濟恭曰,以臣所見言之,則姑無塡壑之患,而國穀則道內營賑幾無矣。前監司所得七千石內,臣所分給,今爲二千餘石,計至五月初旬,似入近千石。以此計之,則七千石內四千石,似當還納朝家矣。上曰,有所懷則陳之,可也。濟恭曰,陵寢塗灰事,誠悶矣。塗灰之時,本以油和灰,均擣塗之然後,可以長久,而今則不然,只以水泥灰爲之,故常時動駕謁陵之時,以新灰塗之,而及其回鑾之後,仍卽飛揚。蓋該曹,則以油給之,而工匠輩偸食之故也。各別申飭然後,可無此弊矣。命書傳敎曰,陵園樑上塗灰,元不關於遮風遮雨,不過重事體之意。擣灰之際,不以參物,只和水外塗,故無過數日,非徒旋卽剝落,日照而乾,則隨風飄灰。陵官則隨飄以報禮曹,遠陵則姑觀來頭回啓,近陵則隨報修葺,故非徒不體列朝惜費恤民之盛意,告由之祭,其亦瀆䙝。此後其逐年擧行。噫,油灰相雜着實塗灰,三日之內,若不逢雨,自可成石。此後三日內不逢雨,未踰年有剝落之事,當該監役官從重勘處,工匠草記從重嚴處事,分付該曹,莫重廟內帳席纔補,雖非同色,此亦昭儉德之一段也。樑上塗灰亦然,而存處落處,欲新其色而渾塗,故亦有此弊。若過一年,新舊灰自可同色。只補剝落處事,一體定式施行。上曰,塗灰時,亦用畿民乎?濟恭曰,然矣。上曰,禮葬時,亦當用矣。三次禮葬,皆當用之,而一次所入軍丁,爲四千五百名也。通計三次,則一萬三千五百名矣。各以十邑磨鍊,民弊則誠大矣。上曰,三朔之內,至於如此者,三百年所無也。以此之故,寢睡不安矣。今日予已覺之,而欲爲下敎矣。命書傳敎曰,靜夜思之,非徒于今之國運,顧我畿民,此何景像?吁嗟,禮葬三朔連仍,農時用民,將至萬千。噫,丁丑國葬一民之用,若予臂之麻,況今日乎?且一邊勸農,一邊役民,豈體孔聖使民以時之義乎?今召畿佰,問其賑政,面飭此意。道臣守令,其雖顧恤,載禮葬圖應分定者,何以闊狹?噫,莫重謁陵,不欲煩民力。故頃月雖應行者,苦恫在己,至有限今年除民力之敎,與故左相此堂下敎者,今雖不可已,亦近乎罔民。中夜興惟,此心何弛?令禮曹分付三處禮葬官,昔之用百者,必也用十,昔之費萬者,必也用百。用百者,指軍也。費萬者,非謂軍丁也,蓋指柴炭凡諸等物也。莫曰前例之難減,亦莫曰有關於後弊。噫,三朔三禮葬,三百年幾有?奚特予心,三相有知。爲君思民,冥冥之心,其將便乎?否乎?以此推之,此亦慰三相之意也。戊寅春禮山禮葬也,已有命御史廉問之事。三處禮葬官,已記名于御案。過葬後,其若循常過用,或有貽弊畿民之事,則其依貪吏例,當以終身禁錮,而噫,三相爲國竭心之臣,爲其子弟者,必將體父兄,此予所恃,而暮年當此等時,爲民憧憧,故若是下敎,咨春曹之臣,雲觀提擧,體予此意,另飭加定官及禮葬官。瀰曰,伏聞下敎,恤民之意,誠蕩然矣。三相有知,則亦必感泣矣。然禮葬減數,恐非禮使之道矣。上曰,不然矣。予於丁丑亦如是矣。雖減數,豈爲後弊乎?濟恭曰,本道竹山·安城·利川·陰竹·積城·朔寧等邑,牟還過多,糶糴之際,民弊不些。或折半·或三分二,量宜作租,而至於朔寧,則以小豆換作,陽城·衿川·果川等邑,小麥甚多。而禁酒之後,便同無用,民不願受,弊端不一。倂令折半作租之意,下詢廟堂而處之,何如?上曰,此則後日入侍,令備堂稟處。出擧條濟恭曰,道內各邑,民小軍多,爲一大痼弊,而此則猝難救革。至於各陵陵軍·各宮房山直,俱有法典定數,而奸民之爲避身役,投托冒錄者,殆不知其數。各邑之無以覈實,以其案冊之不在於本官故耳。從今以後,各陵陵軍·各宮房山直,使本官依法典所定之數,錄案以置。其中如有逃故,則待各陵各宮文移來到,其所代定,一依他軍保例,本官主管擧行,而無得以他邑民簽定,則不特事面當然,其額外投托坐失閑丁之弊,庶可一半分救得。且無論某色軍,簽役之際,分先後擧行,明有朝令,而奸民之寅緣投托者,圖得文移,輒欲恐喝,頉免奸習,亦可痛駭。一從先後定役施行事,亦爲嚴飭,何如?上曰,一以釐正廳軍丁例擧行,日後慢不擧行者,陵官報禮曹,守令,解由拘礙,可也。出擧條又啓曰,今年畿邑,無論設賑與不設賑,其所救民之策,專在於優數分糶,使之安集農作,而各邑還穀,其數甚少,無以排巡。就留庫折半中分數加分事,令廟堂稟處,何如?上曰,旣有前例,折半外或三分之一,或折半,道臣商量闊狹加分,而毋過其半。出擧條又啓曰,果川,以孔道至殘之邑,諸處出站,誠爲難支之弊。此後則新院站外,葛山·銅雀·鷺梁等諸處出站之規,依楊廣例,一倂革罷,何如?上曰,依爲之。出擧條濟恭曰,臣巡歷時見之,則長湍·水原,有可疑殺獄矣。上曰,此則啓聞後,該房承旨及秋判,入而以奏,而大體,如何?濟恭曰,長湍二獄事中,一則還上捧納時,面任與受食人爭詰矣。受食人死後,以謂面任打死而成獄。其一則淫獄矣。上曰,卽爲啓聞,可也。濟恭退出。命儒臣承史各讀心經一大文訖。儒臣退出,善行持孫萬重殺獄文案,進前讀奏。上曰,讀其完決,可也。善行又讀奏之。上曰,完決太誤矣。命書傳敎曰,欽哉欽哉。惟刑之恤,尙書所載。完決審愼,曾已下敎,則今番上言中,爲夫稱冤者多。此等之時,遠外之事,其難盡信。其中一張,卽京囚也。其令考奏,今覺文案,大抵殺人·私和,比比有之。末世風聞,亦難信矣。大抵此事前後秋堂,有大段不審者。噫,勘決重辟,當以虛心。若先立己見,民何措手足?我之明有限,世間事爲無限,何可自豎初見,而論今果雖無狀,屍親不承款之前,以皮肉不干。春芳之招,仍以成案,完決刑推,此乃不審也。觀其屍帳,頭部胸膛,俱有實因,而堅硬則胸膛也。以此推之,果若論今之招。設若春芳之招,其頭部何凝硬而止乎?所謂屍帳狼藉云者,從論今乎?從春芳乎?其亦不審也。醫自醫也,殺自殺也。今方刑推,萬重不服,夢龍之妻,不究問而照律,一時命藥之醫,過加疑而刑推,此豈誦刑不復續之文乎?其亦不審也。疑屍親之招,信奸之證,不具格而立己見完決,其亦不審也。其成其反,各任其意,頭里松之招,前後各循推官之見,春芳果當刑推,而其所問目,未盡奸狀,遽爲刑推,莫知眞贗之其辦,其亦不審也。春芳初招面質之招,其亦矛盾,而亦不更問,其亦不審也。以奴打主,不信屍親之招,此亦不審也。噫,頃因故左相所奏,下敎之下,吁嗟,輦轂,何有此等沕淪殺人乎?前後秋官,一倂罷職。萬重則欲爲分揀放送則春芳猶不取服,欲爲酌處,則王政亦涉模糊。觀文案,靜以思,殺人立證人,皆欲不爲春芳之若是立證,抑何意思?今覺李召史之上言問之,則其舊主人果服役云。其所上言,不無苗脈,春芳所爲,節節殊常。此正若永嘉縣王生舡漢事無異。頭里松則前後招辭,隨推官之意向,其雖無狀,事關以奴證主,今何再誤?噫,乾道昭昭,今於更査之下,春芳焉敢飾詐?尤爲無狀者,幺麽一鄕吏,挾私逞憾,造言流入風聞,公然立隻爲證,輦轂之下,釀成殺人,有此査問之擧也。若不直招殺之無赦,春芳卽爲捉來,勿拘日次,嚴刑取服後,登對以奏。上曰,秋官皆昏矣。初頭秋官,則至有風聞推治之擧,自以爲大明也。其次秋官,有醫官刑推之擧,此則執之太固也。第三推官,李春芳之放送,可謂昏矣。善行退出。命承旨書左相致祭文。又命書傳敎曰,祭文製下,明日左相家遣承旨致祭,右副承旨進去。又命書傳敎曰,政事,當日爲之。又命書傳敎曰,金吾·秋曹疏決文書,憫旱疏決時,仍者勿抄事,分付。又命書傳敎曰,時有擧行之事,禮判有闕代,行司直李益炡除授,牌招察任。又命書傳敎曰,吏曹參判南泰會除拜已久,尙不行公云。事體寒心。從重推考,牌招察任。上曰,明日講書院衛從司入直處所,以翊衛司爲之事,分付。出榻敎上曰,尙不開政乎?藥房提調,則三月前出代乎?曰,非實職,故有出代之例矣。命書傳敎曰,內局提調有闕代,行司直李昌誼除授。上曰,世孫師望持入,可也。臣履禧趨出持入。上點下政望時下詢曰,金履坤誰也?注書必知之矣。臣履禧曰,臣之族矣。命書傳敎曰,中官矇矓莫甚,越俸一等,上曰,留門可也。蓋下敎於臣履禧,而聽瑩未卽應命,再次下敎然後,始起曲拜之際,命書罷職傳敎故,仍爲出來。此下事變注書入
上在慶熙宮。常參·經筵,以代理停。
自辰時至申時,日暈兩珥。
大殿·中宮殿,王世子遣宮官問安。答曰,知道。
大殿·中宮殿,王世孫遣講官問安。答曰,知道。
王世孫入慶熙宮,政院·玉堂問安。答曰,知悉。
具允鈺啓曰,政事翌日,不爲謝恩者,察推事,曾已傳敎矣。昨日政,新除授大司憲李應協,大司諫鄭純儉,知春秋尹東度,同春秋徐命臣,今日不爲謝恩。依傳敎推考,仍卽牌招。司書李世演,兼文學嚴璘,吏曹正郞沈勗之,禮曹正郞房喆謩,廣興守李綬,竝推考警責,何如?傳曰,允。
以承傳色,口傳下敎曰,明日王世孫冠禮後朝謁禮,當於景賢堂,爲之擧行。
以吏曹參議鄭存謙牌不進罷職傳旨,傳于具允鈺曰,只推。
傳于尹得養曰,今番御製,則有異本草及諺解草,封入。
以左相家致祭事,傳于尹得養曰,右副承旨進去事,下敎矣。同副承旨,前已爲之,同副承旨進去。
以大司諫鄭純儉牌不進罷職傳旨,傳于李溵曰,只推。待明朝牌招。
安,以兵曹言啓曰,今三月十七日,武臣堂上以上祿試射日次,而王世孫移次相値,不得設行。以無故日退行之意,敢啓。傳曰,知道。
李溵,以吏曹言啓曰,昨日政,大司諫望韓光肇之肇字,誤以會字書入,不勝惶恐待罪,而原單子改付標以入之意,敢啓。傳曰,知道。勿待罪。
王世子在昌德宮。常參停。
柳正源達曰,明日常參,王世孫冠禮相値,頉稟。令曰,知道。
又達曰,憲府連日監察茶時,事甚未安,除在外外,掌令李澤徵,卽爲牌招,何如?令曰,依。
上在慶熙宮。常參·經筵,以代理停。
傳于尹得養曰,日勢如此,殿庭行禮,斯速爲之。
傳于尹得養曰,承史待令。
傳于尹得養曰,入侍。
具允鈺啓曰,注書金履禧罷職傳旨,旣有爻周之命,卽爲牌招,何如?傳曰,允。
傳于尹得養曰,自崇政門至建明門,喧譁甚矣,以跟隨申飭,而雖掖庭所屬,亦爲申飭。若有雜人闌入,則當該兵曹郞廳,當令兵曹,決棍申飭。
傳于柳正源曰,日氣如此,方待時刻,而喧嘩如此,雖差備下人,行禮後決棍。
傳于柳正源曰,朝謁禮時,侍衛,入直擧行,入直禁軍,侍衛置之。
傳于柳正源曰,該房承旨太銳矣。
傳于柳正源曰,呼騎曹之聲,太從容矣。
吏曹,兼判義禁李鼎輔。
尹得養,以吏曹言啓曰,別歲抄書入事,命下矣。居中·居下準期不敍,何以爲之?敢稟。傳曰,一體書入。
柳正源,以義禁府言啓曰,金吾事關行査者外,竝放送事,命下矣。時囚罪人穩城前府使柳健,定平前府使徐恭修,牙山前縣監朴師近,瑞山郡守申得文等所犯,別無行査者。中官金尙行·姜佑聖罪名,不至甚重。依傳敎,一傡放送之意,敢啓。傳曰,知道。
柳正源,以刑曹言啓曰,今日入侍時,金吾事關行査者外,一竝放送,秋曹輕囚放釋,時推人蕩滌事,命下矣。新考囚徒案,則時囚罪人五十三名內,本曹所囚李慶震奴占同,金福麟·張潚·金挺賢·嚴金太,漢城府直囚奴文得伊·車喜得·洪莫金奴萬必等,係是輕囚,竝放送。其他罪人等罪犯,俱係一律,竝仍囚。時推人,依傳敎,一竝蕩滌之意,敢啓。傳曰,知道。
以承傳色,口傳下敎曰,賞格遺漏矣,贊儀,兒馬一匹賜給。引儀,上弦弓一張式賜給。
王世孫冠禮敎書,王若曰,敎王世孫,吉日元服,率由舊章。命行議政府左參贊徐命彬,就宮展禮。予惟禮始于冠,冠而責成人禮。凡厥彝倫,職此以修。服備禮備,匹庶尙然。矧伊國之冢孫,繼體承統,其禮可不重歟?咨爾世孫,英睿邁倫,資性純粹,衣尺若干,令聞達乎中外。早定位號,鞏我基命,德器丕彰,民皆屬望。日勤講誦,知行載進。見于宮廟,端肅自將,齒于太學,周旋中度,肆予心悅豫靡極。爾年漸長,嘉事其亟。玆乃三加冠服,庸芘爾躬。醴爾字爾,祝之戒之。欽承休命,人道始成。爾小子奈何弗勖,人有百行,孝悌爲本。親親長長,禮義迺立。祗服聖訓,惟時修厥躬。于以推廣,爲堯爲舜。亶其在玆,愼乃儀毋弛于逸,檢乃心毋縱乎慾。克敬克誠,典學惟日孜孜。若升高必自下,若行遠必自邇。今玆冠爾,勉終于始。不惟重禮,其永爲國之本。嗚呼,錫之冕黻,非欲華汝,圖惟懋實,稱厥服昭厥義。爾雖小,尙有丕責。念我家艱大之業,監先王精一之訓。夙夜寅畏,罔敢或怠。親賢敬身,懋昭大德,承天之慶,永永無疆。故玆敎示,想宜知悉。大提學金陽澤製進
王世子在昌德宮。常參停。
安達曰,憲府監察茶時,事甚未安,除在外外,大司憲李應協,掌令李澤徵,卽爲牌招,何如?令曰,依。
又以侍講院言達曰,本院下番,連日闕直,事甚未安,兼司書金鍾正,卽爲牌招入直,新除授兼文學嚴璘,除拜之下,不爲出肅,亦爲牌招察任。司書李世演,在咸鏡道咸興地,書筵入番事緊,斯速乘馹上來事,下諭,何如?令曰,依。
又以義禁〈府〉言達曰,尼山前縣監李遇芳,時在慶尙道居昌地云,依例發遣府羅將,拿來,何如?令曰,依。
又以義禁府言達曰,因江原監司狀啓,凶逆天永姪正觀,嚴刑三次,絶島定配事,擧條啓下矣。罪人正觀,時囚原州牧,分付道臣,嚴刑三次後,以戊申逆賊天永姪,全羅道濟州牧大靜縣,流三千里,緣坐安置,而發遣府羅將,仍令押送配所,何如?令曰,依。
又以義禁府言達曰,今三月十四日備堂入侍時,判義禁洪象漢所啓。江原監司金孝大狀啓以爲,正觀來居本州之後,娶品官朴茂之女爲妻云。正觀非一時逃匿之類,旣有田土而來居,則茂萬無不知來歷之理,而凶逆之姪,作爲女壻,情狀痛駭,嚴刑遠配,何如?上曰,依爲之事,擧條啓下矣。罪人朴茂,令道臣,嚴刑遠配之意,分付,何如?令曰,依。
辛巳三月十八日辰時,上御景賢堂。以翼善冠·衮龍袍,受王世孫朝謁禮入侍時,行都承旨具允鈺,左承旨尹東暹,右承旨尹得養,右副承旨李溵,同副承旨柳正源,記事官徐有元,事變假注書趙德亮,記事官李在簡·姜趾煥,以次進伏迄。王世孫具冕服,趨入殿庭,行四拜禮訖。講官請跪,王世孫跪。得養進御座前跪,請傳敎。仍趨出宣敎時,上曰,雨勢如許。承旨讀聲宜高,使世孫分明聽得,可也。得養高聲讀敎文訖,王世孫讀答辭,行四拜禮畢。上曰,世孫答辭,稍大於承旨宣敎之聲矣。仍命書傳敎曰,世孫三加禮成,而儼若成人,是豈暮年攸料?主人長溪君棅,賓左參贊徐命彬,竝外廏馬一匹,贊參判朴相德半熟馬一匹賜給,傳敎官右承旨尹得養加資,酌醴官,兒馬一匹,進脯官·執冠·尙衣院官員,各上弦弓一張,入參師李鼎輔,半熟馬一匹,兼諭善徐志修·金陽澤,諭善朴聖源,贊冠左翊善李仁培,贊引左贊讀尹勉憲,各上弦弓一張,其餘講書院官員,及敎書製述官大提學金陽澤,書寫官留守洪樂性,衛從司與執事官·彩輿部將,長番內官等,亦各上弦弓一張,薛里以下司鑰二,各不粧弓一張賜給,下人等,令該曹,米布比癸亥,差等題給。又命書傳敎曰,金吾事關行査者外,一倂放送,秋曹輕囚放釋,時推人蕩滌。又命書傳敎曰,疏決在近,判金吾有闕代,行司直李鼎輔除授,牌招察任。上曰,世孫趨蹌,雖熟習之人,無以加之矣。溵曰,實爲天縱之資也,亦非熟習之所能得也。東暹曰,有非資稟之高,何可如是乎?臣等頃於崇賢門外,仰見動容周旋之無不中禮。相顧相慶,不勝欽仰之至矣。上笑曰,延勅時,雖使替行,足可當之矣。諸臣退出。
三月十八日辰時,上具翼善冠·衮龍袍。王世孫冠禮入侍時,移設坐椅於景賢堂東牖之北,西向而坐,設世孫幕次於其南,右承旨尹得養,記事官徐有元·李在簡·姜趾煥,以次進伏訖。上曰,日勢如此,斯速行禮,而承史則退立於階上,承旨出去,率賓贊以下諸執事入來也。得養承命出去,率賓贊以下入來。上曰,酌醴官誰耶?得養曰,司饔僉正鄭錫百也。上曰,是晩淳之父也。得養曰,然矣。上曰,予之嘉禮時執雁者矣。世孫行冠禮儀時,初加翼善冠·衮龍袍,再加遠遊冠·絳紗袍,三加冕旒冠·冕服。上曰,太白山曝曬史官,王世孫冠禮前例有無,考出以來。出榻敎上曰,予於頃日注書下敎,誠過矣。罷職傳敎爻周。明日望拜禮時,三學士及故相臣金尙容子孫,竝令入參。賓徐命彬讀敎命文時,上曰,年雖老而其聲音則大矣。有阿睹之病云,而以大字之故,亦能善讀矣。習儀時,予實慮之,果能善爲,而今日則尤善爲之矣。有幾子乎?得養曰,有二子而多孫矣。上曰,上階時,使之扶掖,可也。今年入耆社乎?得養曰,然矣。上曰,贊官朴相德,善爲結髻,必曾已爲之而然矣。上曰,使臣渡江,在於何日乎?得養曰,今十三日渡江云矣。上曰,何間當入來乎?主人長溪君棅曰,今晦來初,似當復命矣。禮畢後,上曰,豈意今日,見世孫之冠禮乎?僚屬亦皆甚佳矣。得養曰,然矣。諸臣臨退時,鄭錫白伏於階上,上謂得養曰,彼何爲伏地耶?問其由也。錫百,以燔造弊瘼仰陳。上曰,只酌醴而已陳所懷,非其時也。得養曰,錫百所陳,極爲怪駭,推考,何如?上曰,本習然矣。勿推也。諸臣退出。
上在慶熙宮。常參·經筵,以代理停。
王世孫冠禮翌日,大殿·中宮殿,政院·玉堂·朝廷二品以上·六曹堂上單子問安。答曰,知道。世孫宮,政院·玉堂單子問安。答曰,知悉。
柳正源,以都摠府言啓曰,今日入直內三廳武兼禁軍及軍兵等,當爲中日習射,而頒敎陳賀相値,不得爲之之意,敢啓。傳曰,知道。
傳于柳正源曰,世孫詣昌德宮,軍午後聚會,當下諸司預備,只入外整。
傳于尹東暹曰,今則世孫已爲冠禮,講學師傅當備矣。政官牌招,卽爲開政。
王世孫詣昌德宮後,大殿·中宮殿,遣宮官問安。答曰,知道。
藥房口傳啓曰,今日臣等,率諸醫入診于東宮,則脈度微數,齒痛一樣,腹部不平之候,比前稍加,諸醫以爲,加味正氣散停止,加味導氣湯進服爲宜云,此藥五貼製入之意,敢啓。傳曰,知道。
吏批,判書金相福進,參判南泰會進,參議鄭存謙牌不進,同副承旨柳正源進。
兵批,行判書金聖應病,參判洪麟漢病,參議朴師訥昌德宮入直,參知李重祜入直進,參知洪準海病,同副承旨柳正源進。
以洪啓禧爲世孫傅,徐命天爲兼輔德,尹師國爲說書,李昌誼爲判敦寧,沈星鎭爲知經筵,沈星鎭爲知春秋,朴相德爲同經筵,張聚五爲判校,金致恭爲掌樂僉正,李瀚爲造紙別提,宋可相爲繕工監役,蔡挺夏爲珍島郡守,金致翕爲漆原縣監,朴復源爲谷城縣監,鄭良臣爲碧沙察訪,李瑞彪爲金井察訪,右承旨尹得養,今加嘉善加資事承傳,兼春秋單金瑞應,副司直趙曮,行左承旨尹得養,右承旨尹東暹。
傳于柳正源曰,左從史李瀚,今日雖陞六,從史只四人,使之世孫陪從。
以吏·兵曹歲抄單子,傳于柳正源曰,已下敎,依下敎擧行。
以吏曹參議鄭存謙牌不進罷職傳旨,傳于具允鈺曰,推考傳旨捧入。
柳正源,以吏批言啓曰,本曹佐郞李祉承,除授後,過限未肅拜,依例改差,何如?傳曰,允。
柳正源啓曰,明日親臨疏決時,諫院無進參之員,除在外未署經外,大司諫鄭純儉,待開門牌招,以爲進參之地,何如?傳曰,允。
柳正源啓曰,時推人蕩滌事,命下矣。未承受推考傳旨徽旨,自本院爻周之意,敢啓。傳曰,知道。
柳正源,以宗簿寺官員,以提調意啓曰,今此王世孫入學冠禮,實是莫大之慶,璿源譜略國朝御牒紀載之擧,不容少緩,自本寺,依例修正,何如?傳曰,允。
柳正源,以兵曹言啓曰,今三月二十日,文臣朔試射日次,而疏決殿座相値,不得爲之之意,敢啓。傳曰,知道。
敎中外大小臣僚·耆老·軍民·閑良人等書,王若曰,貽謨以燕翼子,策命旣宣備服。乃責成人,嘉事復擧。禮行一日,喜動四方。顧惟冢孫之賢,久係兆民之望。叶熊夢於儲極,供我暮境置膝之歡,延洪祚於宗祧,錫爾沖年定統之號。矧伊英睿天挺,猗歟溫文日章。自學語而能開講筵,記誦問答之不爽,及就傅而增置僚屬,朝夕親近之有常。訓諭體乃祖之心,家法相授,應對見大人之志。德光早成。屬玆齒學之禮纔行,乃知著代之義尤急。夏收定制,前聖之遺文可徵,春官肄儀,續編之新規亦備。乃於本年三月十八日,臨軒宣命,元服就加。冕黻有華,翼若升筵之貌,賓師在列,秩然胥醮之辭。字之所以尊其名,祝之所以篤其祉。儀範望之可則,幼志克祛,德業從而彌隆,休命維永。內以孝親外而悌長,勉人道之始成,下則繼體上則承宗,喜邦基之益固。神孫蚤建,非無列朝之盛規,冠義初修,始有寡躬之親見。嘉與萬民而同慶,圖惟三代之久安。旣告于禋,申諭乃衆。於戲,卄載洊筮賓之禮,文子文孫,萬年膺綿籙之休,肯堂肯搆。故玆敎示,想宜知悉。大提學金陽澤製進
王世子在昌德宮。常參停。
世子宮·嬪官,王世孫冠禮翌日,政院單子問安。答曰,知道。王世孫還宮後,政院口傳問安。答曰,知悉。
安達曰,卽者,檢閱尹師國,以其親病,陳書徑出,原書當爲捧入,而今則移拜說書,纔已退却矣。似當直捧禁推徽旨,而此與無端徑出有異,推考警責,何如?令曰,依。
具允鈺達曰,今日,是藥房日次,提調李昌誼,副提調具允鈺,率諸醫來待矣。令曰,入對。
安達曰,以兼司書金鍾正,兼文學嚴璘牌不進,罷職令旨。令曰,推考徽旨捧入。
又達曰,注書金履禧,謂有身病,無端徑出,依定式,禁推徽旨捧入之意,敢達。令曰,依。
注書金履禧書曰,伏以臣,猥以庸愚,倖竊科第,過蒙拂拭,獲廁從班。每一循省,若隕淵谷。乃於日昨筵中傳命之際,不善周旋。致勤嚴敎,薄罷之典,匪罪伊榮。臣方惶霣感激,不知所措。不自意聖度天大,恩諭渙發。伊日傳敎,特命爻周。至使之進參於明日望拜禮。臣聞命感泣,只自瞻天九頓而已。臣雖至迷且頑,豈敢以區區惶蹙之私?不思所以竭蹶趨承,而第臣昏謬憒憒之狀?凡於記注傳命之任,實知其不可堪久矣。今若憑恃寵靈,昧然冒進,以益其不職之罪,則臣心悚忸,固不可言,而在朝家綜核之政,恐不宜如是矣。反復思惟,承膺無路,玆敢隨詣闕外,略暴至懇。伏乞离明,俯垂諒察,特賜鐫削,俾安私分,千萬幸甚。答曰,覽書具悉。爾其勿辭,從速察職。
洛昌君樘箚曰,伏以,皇靈默佑,天休滋至。王世孫入學冠禮,次第順成,此固國朝三百年所未有之大慶。凡在含生之類,莫不延頸拭目,擧皆蹈忭。吾東方億萬年無疆之休,實基於此矣。伏想我大小朝止慈之情,嘉悅之心,當復如何?仍伏念臣,老而不死,獲覩無前之盛儀。區區顒祝之誠,自倍他人。臣雖今日溘然,固無餘憾,而第臣宿病,近復越添於換節之時。㱡㱡落席,不省四到者,亦已屢朔矣。氣息奄奄,轉動無路,賀庭崇號之列,動駕陪扈之班,俱闕進參。撫躬自悼,生不如死。玆陳短箚,敢暴訟愆之忱。伏乞离明,亟加威罰,治臣闕禮之罪,以肅朝綱,以安私分,千萬幸甚。答曰,覽箚具悉。以卿之疾未參,其何所傷?卿須安心善攝焉。
大司諫鄭純儉書曰,伏以,日吉辰良,王世孫齒胄之儀順成,三加之禮將行,此實我東曠有之慶。伏惟聖念之嘉悅,睿情之欣滿,當復如何?臣於病蟄訟愆之中,忽伏承薇垣新命。驚惶感激,莫省攸措,義分所在,固當竭蹶趨承之不暇,而第玆所叨之職,卽古所謂諫議大夫也。淸朝耳目之官,何莫非任重責巨,而一院之長,地望自別,決非人人濫授也,明矣。臣之出入言地,殆近卄載。向在年紀方壯志氣未衰之時,尙患不稱,有除輒辭,譏騰尸素,罪積逋慢,則今於年衰病痼,益復憒憒之日,更有何一半分可以彷彿於新除之下哉?顧其官名,揣以私分,去就一節,更無可論。且臣於向日待罪喉院也。以有不能檢飭之失,淸齋半夜,聖敎截嚴,罰雖止於遞任,咎實深於不職。至今追思,惶隕在心。其何可以時日之稍久,職名之已改,有所自恕,揚揚冒進於榮次,以益其無憚之誅哉?昨違嚴召,未蒙例勘,情窮勢蹙,轉動無路。玆敢隨牌,來詣於禁扃之外,冒陳短章,伏乞睿慈。俯賜諒察,亟許鐫遞臣新授職名,以重官方,以安賤分,千萬幸甚。答曰,覽書具悉。爾其勿辭,從速察職。
正言李之晦書曰,伏以,天休滋至,邦慶無疆,王世孫齒學之禮纔過,三加之日又屆。恭惟我大朝殿下,曁我邸下嘉悅之心,曷有其極?仍伏念臣,晩竊科第,濫荷洪造,從前踐歷,已踰涯分,含恩感骨,仰答無階,只以筋力奔走,爲一半分報效之計,待罪銓郞,不敢言病,忍死供劇者,已歷八箇月矣。月前奉宣諡之命,出往嶺南,及其竣事首路之際,忽伏承薇垣除旨,臣於是,惝怳震越,莫省攸措。夫臺閣之職,責任甚重,立殿陛而爭是非,與廟堂而相可否,上以補君德之闕遺,下以糾百僚之愆違,則除非地望隆洽,風裁澟烈者,其不可人人而冒據也,明矣。況今邦運不幸,大僚連喪,鼎席殆空,廟謨多曠,尤當妙選讜直之士,布置耳目之列,以爲諮諏輔益之道,而今乃以如臣譾劣,苟然充擬,無少難愼,臣竊爲選部惜之也,且伏念臣,素患痰癖之疾,已成膏肓之症,時或失攝,輒復發作,迺者,千餘里原隰驅馳之餘,重觸風露,一倍添劇,纔到竹山,㱡㱡欲絶,飮啖專却,轉側須人,時月之內,萬無擔舁登道之望。噫,身帶王命,病滯旅舍,反面無期,臣分都虧,情地窮蹙,未遑他顧,不待恩諭,縣道號籲,臣罪至此,尤萬萬難贖矣。伏乞离明,俯垂諒察,亟遞臣不稱之職,以重公選,仍治臣慢蹇之罪,以肅朝綱,千萬幸甚。答曰,覽書具悉。爾其勿辭調理,上來察職。
右副承旨李溵書曰,伏以,王世孫齒學·三加之禮,次第順成,臣民慶抃,曷有其已?臣於頒敎罷後,爲移直昌德本院,纔出禁門,所騎驚逸,稠會之中,墜身擲帽,多人負持,入處朝房,半餉昏塞,僅得還次,而右臂患剉,全不運用,脅下牽痛,呼吸促急,方有頃刻垂盡之慮。臣不幸多病,已入膏肓,新添右邊不仁之病,尤屬難醫,而除拜頻繁,盛禮相續,姑未敢言私,力疾在鄕,亦旣多日,又於匪意,忽有此無妄之厄,殆天所廢,撫躬自悼而已。伏乞睿慈,俯賜矜憐,將臣所帶,亟行鐫遞,俾職任無闕,殘喘獲延,不勝大願。答曰,覽書具悉。爾其勿辭,俟其少間,卽速察職。
左參贊徐命彬書曰,伏以,天休滋至,邦慶維新,王世孫齒學·三加盛禮,次第涓吉,期日不遠,斯誠宗社億萬年無疆之福,臣民抃祝,曷有其極?臣於千萬意外,忽伏承參贊除旨,以冠禮時本職之例差賓任,召牌儼辱。臣聞命震駭,五情爽惑,誠莫知何以致此也。念臣視蔭殘喘,癃朽已極,須臾無死。幸際玆辰,忝叨執事之列,獲覩曠世之儀,實是臣至榮至願,宜卽竭蹶趨承之不暇,而如臣庸陋賤品,擬議此任,萬不近似,此猶不敢煩陳,目下病狀,轉動末由。蓋臣自昨年重經類中之後,風痰所祟,四肢痿廢,脚膝拘攣,跬步不能自運,霎時不能植立,重以左眼已瞎,右邊亦昏障益甚,殆不辨東西黑白。形殼雖存,便同土偶,固不可責以生人之事。況使之奔走周旋於文陛至敬之地,雖欲拚死自力而不可得矣。此其實狀,通朝所知,衆目所覩,焉敢誣也?堂堂聖朝,何患乏人,而乃以老醜廢疾之身,苟然擧擬,不少留難,抑何意也?顧臣迫隘狼狽,姑未暇言,其在肅禮容重事面之道,豈非乖舛之甚乎?苟使臣,容有一分可强之勢,而冒煩控籲,圖爲祈免之計,則決非具人彝者所爲,臣雖無狀,何遽至此?言出肝膈,毫無矯飾,庶幾天鑑垂燭,必有以劃卽處分矣。坐犯違傲,罪合萬隕,伏乞睿慈,俯賜憐察,將臣新授職名,卽許鐫遞,以幸公私。仍令重勘臣罪,以肅朝綱,不勝大願。答曰,覽書具悉。卿勿過辭,安心領受焉。
判義禁李鼎輔書曰,伏以,邦祿無疆,王世孫齒學之儀,三加之禮,次第順成,仰惟我大小朝嘉悅之心,靡有其極。如臣無似,猥忝師傅之列,獲覩盛儀,區區歡忭之忱,尤有別焉。伏念臣年衰病痼,便作癃廢之人,筋力奔走,已無其望,近得痰結之症,沈頓床席。于今三朔,而當此三百年稀有之慶,義不敢言病,忍死匍匐,進參於前後隷儀,及昨日行禮,禁扃纔出。特除金吾之任,繼有輕囚放釋之命,臣誠感激恩私,力疾承膺,而宿患痰症,重發於累日勞頓之餘,寒戰交作,胸脅刺痛,達宵叫苦,昏昏不省,今日候班及大庭頒敎,俱不得趨造。臣罪至此,實合重誅,玆敢疾聲仰籲於貳極之下。伏乞离明,諒察臣病重實狀,特遞金吾之任,使莫重疏決,毋至稽滯。仍治臣闕禮之罪,以昭法紀,千萬至仰。答曰,覽書具悉。卿其勿辭,俟其少間,卽速行公。
大司憲李應協書曰,伏以,臣於昨年遭罹口語,雖蒙大小朝昭燭開釋,恩言鄭重,而蹤地畸危,杜門屛伏,向叨騎省特除之命,輿衛已戒,庚牌狎臨,而微諒難變,自速逋慢之誅,郵何不加,幸獲恩褫,冞切感祝之私,柏府新命,又降於夢想之外,曾未浹旬,除書聯翩。臣誠惝怳踧踖,罔省攸措,如臣無似,跋前疐後,過蒙帲幪之洪造,曲垂湔拂之異渥,天地大化,若私一物,感惶銘鏤,殞結是期,自不覺淸血之交逬也。竊念臣平生本領,自成家計,嚴討復則思效鷹鸇之逐雀,慮世變則懼致羸豕之蹢躅,根於彝性,銷鑠不得,祗思捐身而報國,不閑苟容而諧世,況且片片苦心,篤守臣外祖先正臣朴世采破淫明緖論,每念其贊皇極權度,必以植名義別淑慝爲主宰,傷痛其志事晻翳於百世,紹述淵源,介然獨立,患生壞防則力主鋤莠之論,憂在骨蕫則必辨涇渭之混,硬舌賃怨,積被仇嫉,搆煽浮囂,憎玆多口,前後毒鏑,幾遭假手,人多笑臣迂愚,爲臣憂怖,而不自恤其顚沛。再昨冬書避之辭,歷敍本末,偶攙世道,妄觸時諱,適足以暗挑機括,早晩陰中,固已料得而預言之,後殿憯鋒,若執左契。伏想离明,亦必記有之矣。忌惡臣之言議者,緘毒入骨,旁伺交眴,臺書果如期而至,爲郅支報陳湯,嘻亦太甚矣。彼不過哄而蓄憾,見賣而排擠,烏足以知臣之本末長短,而容易句斷,恣意蹈躪者,特侮臣之畸孤踽涼,多仇寡與耳。噫,不密失身,大易至戒,臣實犯之,尙誰尤哉?幾見先事,誠切願忠,蓄積有素,寸血如丹,頃忝憲席,動遭罣礙,旋卽褫鞶,未免括囊,終歸於辜恩而負心,樞機未緘,迎擊着忙,魂遊羿彀,殆臣滄浪,第孥眼擦拳,募人操戈者,惟急於杜臣之口,豈謂聖明之世,逞此手段,彼之摸之,索沒痕之瘢,不自覺其莽蕩,在臣直是橫逆,臣固處之以無辨,然彼旣詬以自處,藉以物議,誠不勝其駭惑?臣嘗粗聞古人進退之義矣,辭受之節,冷暖是適,十年近密,初無情勢之可言,則副急就列於知申特受之日者,終未見其傷廉隅,至若匪據之職,素蔑風節,曾所自劾,而冥然摘埴,裒如聾聵,亦未聞書辭之有咈於公議,借使廢族孽種,疑怯造謗,暗地蜚語,此豈足爲名論,而果有宿趼難進之義乎?必有除輒辭,沒齒自錮然後,始快彼意乎,臣實愕眙莫曉也,難誣者人心,不泯者公論,世自有眞箇是非,臣旣反省不疚,又何足呶呶,以益其疲惱也?彼欲去臣者,何嘗一日忘臣,若使臣,早自屛跡塞兌,俾世相忘,則庶遠危辱,而祗緣感結恩遇,未忍便訣,瞻依日月,偪側險塗,宜去而不去,無往而匪荊棘,銷餘之骨,重困剝膚,遘悶受侮,一至於此,今若不決退,則向後蹈穽,必無幸矣,興戎招禍,昔哲攸悲,以臣孤立易危之蹤,何所恃而不怵然避遠也哉?惟有屛身周行,息影弭怒而已,虛弦曲木,病羽猶驚,官職去就,非所暇論,當此無前之邦慶,含生擧皆懽抃,而盛禮纔過,竟阻末班,荐違嚴召,尤增惶隘,大庭渙誥之日,百僚咸造,而情窮勢蹙,轉動無路,罪戾層積,跼蹐靡容,玆敢悉暴肝膈之懇,仰瀆离明之聽,伏乞睿慈,曲賜鑑諒,亟令鐫削臣職名,俾安私分,以謝人怒,不勝幸甚。答曰,覽書具悉。卿勿過辭,從速察職。
待敎鄭彦暹書曰,伏以,邦慶無疆,我世孫齒學·三加之盛儀,次第順成,臣民歡忭,曷有其極?仍竊伏念臣,以赤裳曬史事,祗奉成命,明將辭階矣,臣之祖父母與父母墳山,在於忠淸道定山·扶餘等地,而今臣所經官路,只隔一舍,松楸入望,怵惕興懷,省掃久曠,情私難抑,儻蒙錫類之恩,獲遂歷省之願,則幽明之感,當復如何,從前史官之作此行者,路經先壟而不甚迂回,則陳情省墓,非止一再,而皆蒙恩許,玆敢援例哀籲於孝理之下,伏乞睿慈,俯垂矜諒,特許臣竣事歸路,歷掃墳山,俾伸人子至情,千萬。答曰,覽書具悉。爾其依所陳歷省焉。
辛巳三月十九日辰時,上御崇政殿月臺。望拜禮入侍時,行都承旨具允鈺,左承旨尹東暹,右承旨尹得養,右副承旨李溵,同副承旨柳正源,記事官徐有元·金履禧·李在簡·姜趾煥,以次入待。上具翼善冠·衮龍袍,御崇政殿月臺,行四拜禮。藥房提調李昌誼進前曰,夜間,聖體若何?上曰,一樣矣。上乘轎還入大內時,命入參望拜禮人進前。上曰,三學士子孫,有來參者乎?東暹曰,無入來者矣。上曰,然則入來者,皆仙源子孫乎?東暹曰,然矣。上曰,一則金應淳也。前立者誰也?得養曰,歸厚別提金時訥也。上曰,金應淳之尊行乎?得養曰,時字之下,又有行字履字,而淳字則又其下行矣。上曰,其行最高於應淳矣。一人誰也?溵曰,內侍敎官金喆行也。上曰,此乃時字之下行乎?允鈺曰,此乃金時粲之姪也。上曰,然乎?仍命退出。得養曰,明日疏決時刻,以何時擧行乎?上曰,以辰正三刻爲之。上還入大內,諸臣退出。
上在慶熙宮。常參·經筵,以代理停。
自巳時至酉時,四方昏蒙,若下塵。
藥房提調臣李昌誼,副提調臣具允鈺啓曰,伏未審夜來,聖體調攝,若何?寢睡·水刺之節,亦何如?劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,五貼製入,後日次入侍,宜矣。
中宮殿,藥房口傳問安。答曰,知道。
柳正源啓曰,政事翌日,不爲謝恩人,知經筵知春秋沈星鎭,同經筵朴相德,判敎張聚五,掌樂僉正金致恭,珍島郡守蔡挺夏,漆原縣監金致翕,依傳敎,竝推考警責,何如?傳曰,允。
柳正源啓曰,今日親臨疏決時,不可無判義禁,而判義禁李鼎輔,謂有身病,不爲入參,事甚未安,卽爲牌招,何如?傳曰,允。
柳正源啓曰,判義禁李鼎輔牌不進,推考傳旨,今方捧入,而莫重親臨疏決時,金吾長官之如是違牌,事體誠極未安,更卽牌招,何如?傳曰,允。
傳于柳正源曰,壬戌年主人·贊·前引,連以一人兼行乎?欲爲差等,甲子年嘉禮時,都提調·提調·都廳·郞廳·監造官,承旨知而入侍。
傳于柳正源曰,居中居下,竝蕩滌。
柳正源,以禁衛營言〈啓曰〉,本營把摠張世億,哨官張起允,兵書能讀間,依傳敎使之入直,今已畢讀之意,敢啓。傳曰,知道。
柳正源,以義禁府言啓曰,疏決單子中,慶尙道大丘府投畀罪人金光礪放,機張縣定配罪人韓宗大減等,忠淸道公州牧徒配罪人趙靖世,京畿砥平縣徒配罪人尹光億等放送事,付標啓下矣。放送事,發關分付於各該道臣,而韓宗大,仍其配所減等,徒三年改錄之意,分付,何如?傳曰,允。
王世子在昌德宮。常參停。
安達曰,卽者,檢閱李在簡,以其親病,陳書徑出,原書今方捧入,而此與無端徑出有異,推考警責,何如?令曰,依。
又達曰,加出假注書金守咸,身病猝重,勢難察任,今姑改差,何如?令曰,依。
左承旨尹得養書曰,伏以日吉辰良,王世孫三加之禮順成,實是我東方無疆之休。臣民慶幸,曷有其極?臣獲忝邇列,與覩盛儀,私心欣祝,有倍常品。仍竊伏念,臣本無似,幸蒙洪造。前後叨歷,皆是濫僥,居常愧懼,若隕淵谷。迺於千萬夢想之外,忽伏承傳敎下者,以傳敎官有進秩之恩。臣受命踧踖,肝膽震越,歷數日而不能自定也。噫,爵賞,礪世磨鈍之具,固所難愼,而又況亞卿之班?古所稱命德之器,其不宜人人而濫授也,明矣。如臣之至愚極陋,豈可擬議於此哉?藉使有一時宣命之事,不過職分之常,而誤恩至此。私心之萬萬惶蹙,固勿論,其爲累朝廷綜核之政,亦非細故也。反復循省,承膺無路,玆敢疾聲仰籲於貳極之下。伏乞离明,察臣匪飾之讓,諒臣不稱之實,亟收臣新授資秩,使公器無玷,私分獲安,不勝幸甚。答曰,覽書具悉。今玆陞資,聖意攸在,卿其勿辭,從速察職。
司直李益輔書曰,伏以日吉辰良,王世孫三加盛禮載擧,臣民懽抃,曷可勝言?念臣踪地危臲,固不敢廁跡於周行之間,當此無前邦慶,爲伸義分。冒入參於頒敎之班,而因仍淹滯,廉愧是懼。且臣父母墳山,在於果川地,時適有事,期日將迫,情私所係,不容少緩,玆陳短章,徑尋鄕路。伏乞离明,亟治臣擅行之罪,以安微分,以肅朝綱,千萬幸甚。答曰,覽書具悉。卿其勿辭往省焉。
檢閱李在簡書曰,伏以,日吉辰良,王世孫齒學·三加之盛禮,次第順成,臣民慶抃,曷有其極?仍伏念臣母,素患關格之症,已有年所。每當換節之際,寧日恒少。臣之區區情理,夫豈有離捨供職之勢,而適會邦慶無前,不敢言私,黽勉度日矣。卽接家信,近緣日候之不適,將攝失宜,重添輪疾,宿病乘虛闖發,膈氣挾痰衝亘,飮啖全廢,眞元凘下,雜試藥餌,迄無分減。臣自聞此報,方寸煎灼,忙陳短章,徑出禁門。伏乞睿慈,俯垂矜察,亟削臣職,以便救護,仍勘臣擅離之罪,以肅朝綱,千萬幸甚。答曰,覽書具悉。爾其勿辭,救護母病焉。
三月二十日辰時,上御景賢堂。疏決入侍時,知義禁金相福,同義禁黃景源·南泰耆,刑曹判書具善行,參議任瑋,同副承旨柳正源,掌令李澤徵,校理李海重,記事官徐有元·南碩老·姜趾煥,以次進伏訖。正源曰,判義禁李鼎輔有實病,再違召命,而方馱曳來待於門外矣。上曰,知義禁爲之,可也。善行曰,本曹參判李齊華,亦老病特甚,不得入來矣。上曰,竝從當下敎矣。正源曰,院中不備,可悶,具允鈺則呈辭入達,尹得養則加資後不爲入來,李溵則墜馬致傷,無仕進之勢云矣。上曰,亦爲從次下敎矣,知義禁,進前奏文案,可也。相福讀奏金吾文案,至尹光纘事。上曰,書放字,可也。相福曰,向發臺達,而方在姑停中,此可以直書放字乎?上曰,然則減等,可也。澤徵進伏曰,尹光纘,當初負犯,至重且大。今此減等處分,雖出於廣施霈澤之意,而決不可輕議重律,以壞隄防。臣以最初發啓之臺臣,不得不有此仰達矣。上曰,所奏是矣,依前仍。出擧條善行,以刑曹文案仰奏,至白尙俊事,其罪目曰,含憾於兩班,誣辱四大臣云,而有語及黨目,至犯國禁等說。上曰,此必鄕戰也,此實爲其倅開耳之說,而本倅之以國禁二字,書之於文報者,誠無理矣。善行曰,此乃本倅發覺其罪,有此徒配之典也。上曰,當該道臣,亦有罪矣,故右相嶺伯時,則必無此等事矣。仍命書之曰,今聞秋曹徒流案,白尙俊,含憾於兩班,以誣辱四大臣之說誣人,而語及黨目,至犯國禁云。子曰,必也使無訟乎,此必鄕戰,爲守令者若無私心。此等之類,其雖百也,焉敢逞其志?渠雖無狀,稱以無狀叵測,可也。旣知國禁,則何敢以四大臣三字,黨之一字,謄諸文報乎?噫,乙亥以後,義理皎若日星,則亦何以國禁二字,結於下段乎?意雖由於深斥,自不覺其張皇。事之駭然,莫此爲甚。當該守令,施以罷職不敍之典。守令雖不覺,道臣亦何矇然,其在嚴義理鎭末世之道,亦不可無飭,當該道臣,亦爲罷職。出傳敎上命正源,當該守令,知入也。仍命少退,諸臣退出後,少頃,更爲入侍。正源曰,當該守令,乃金山郡守閔百順也。善行讀奏文案訖。上曰,此外金吾·秋曹,更無行査者乎?相福·善行曰,俱無之矣。上曰,閔百順,果欲禁其習,有此擧,而不宜標榜若是也。曾聞故右相爲嶺伯時,嶺人皆曰,必難堪云矣。今此誣人者,亦以閔百順之故,而百順之道,則不必如是張皇報狀,而直爲刑推,可也。相福曰,雖刑推,亦有文報矣。澤徵曰,乙亥以後,則筵席間無老少黨目之稱,故只以國禁爲言矣。海重曰,此由於文報生疎之致,而只掇其人之招辭故然矣。上曰,予嚴國是之故,爲此處分,而於閔百順則不無撓奪,非但思故右相而已也。豈於今年,有勿揀赦典之擧?仍命還入傳敎,改以罷職不敍。上曰,今日曬行,誰爲進去乎?趾煥曰,鄭彦暹矣。上曰,亦使考出實錄以來,可也。此後又將往何處?趾煥曰,尹師國,將往五臺矣。上曰,其爲弊甚矣。相福曰,然矣。上命書之曰,今年息民之意,業已下敎,而一月之內,曝曬之行,下於嶺南·湖南,已行雖不可止,此時民弊,不可不顧。三道之行,皆踐畿甸,禮葬·曝曬,民弊勝言,若有相臣,不無所奏,而春秋之堂,視以循例曝曬,翰林必也行焉,而頃者備局諸宰入侍時,惜乎無一人提稟。關東則待明春擧行,沁都則踰明年擧行事,分付。出傳敎澤徵曰,今番王世孫齒胄三加之禮,次第順成,此實三百年宗國之慶,窮山跛躄,皆可以鼓舞歡聳,而近日兩司多臺,或處鄕而不上來。或在京而不入來,昨於大庭頒敎之日,侍從班行,殆不成樣,揆以分義,固已萬萬未安。而今日之親臨疏決,尤是莫重盛擧,則三司之不得備員入侍,其在國體,尤豈不大段苟艱乎?彼一二臺臣,或不無目下情勢之可言者,而在臣陳達之體,亦不可强爲區別之論,臣謂抄選及奉命在外·未署經外,宜施一竝罷職之典矣。上曰,依爲之。澤徵曰,王世孫好問勤學之誠,迥出尋常。令聞日彰,朝野延頸。今日之悠悠萬事,實無過於輔導成就,以基億萬年無疆之休矣。卽今講書院多官,固可謂極選得人,而若令山林讀書之士,列置左右,朝夕開陳,則其裨益責成之道,尤當一倍其功。儻殿下勿爲外面文具,而惟務至誠招徠,則惟彼山林之人,亦皆世祿休戚之臣,豈不感動於延訪之誠,而于于來登於講筵之上乎?此實臣區區仰望於殿下者矣。上曰,所奏是矣,當體念焉。竝出擧條上曰,臺臣在京者,誰耶?澤徵曰,李應協·鄭純儉矣。上曰,鄭純儉有情勢乎?相福曰,雖無情勢,而久不爲京職矣。上曰,純儉少欠安詳,而爲人則純實,近來久不檢擬,而頗低下,乙亥以後然乎?相福曰,有故相李宗城停啓之事矣。上曰,以其事撕捱則過矣。景源曰,爲守令而亦爲下等矣。澤徵曰,都憲則有情勢,而臣不得區別矣。上曰,雖依爲之,而適中其願也。至罪人河大觀事,罪目中有侮辱先正尊慕凶黨等語。上命書之曰,河大觀所爲,其涉無狀,勘律則可也,而尊慕以下二字,下語不擇,此等之世,決不若此。當該道臣,從重推〈考〉,以警日後。出傳敎初則命書以道臣緘辭推考。景源曰,以百姓之事,道臣緘辭推考,誠過矣。上曰,是矣。緘辭則拔之,從重推考,可也。上曰,今番雖無赦典,而可謂半赦矣,郞階則加一資,階至通德郞則加大夫。已至大夫者,雖朝散勿加。告身二等則蕩滌,三等則六月歲抄,直爲給牒,可也。相福曰,此後之入於三等者,當不擧論乎?上曰,然矣。上曰,李仁培,入學時爲引導,冠禮時爲主人贊,兼行兩事者,似無如李仁培者,當爲加資,而今番則予不欲稠疊加資。嘉禮在於其時,都廳欲以此爲之矣。相福曰,仁培姑未爲玉堂,都廳似不緊矣。上曰,然則不急矣。相福曰,差出翊善時,有另擇之敎,而無可合之人。仁培有文學云,故特爲陞遷矣。上曰,誠得人,而尹勉憲,亦甚佳矣。相福曰,文學與爲人,非常矣。上命書曰,法曹,外方觀聽者,而程必世題目糢糊,律名則較重,非表準八方之意。當該檢律,以制書有違私律勘處,伊時該堂,從重推考,曾已申飭,而以今番徒流案推之,律名多少低昻。此後徒流案來後,秋曹新考本典與續典察推,政院置律官,意蓋深矣,而該房承旨,一不檢察。昔則有政院考律之敎,而近無是事,故臣府何等重也,而應爲私律者,皆劃公律,律文紊亂,或致大臣稟奏者,此後該堂申飭時,當該承旨,亦以不能擧職,一體捧傳旨事,定式施行。上曰,非敵國行間牒之事,則官自官,僧自僧。道臣非幕裨,雖難廉問,於御史帶率廉問,亦爲申飭。若無用僧之事,雲性其何作此?此後嚴飭。上曰,去冬定配者,尙不到配,入於未至配所之中,其涉稽滯。當該二道道臣推考,該堂亦涉矇然,一體推考。上曰,冒錄璿派之人,不顧其父其祖,人皆固然,而今此徒流案中,安仁壽題目,冒屬莫重璿派之下四字,語涉殊常,身爲以下五字,其何詳錄?曰以冒稱璿派,自有其律,則殊涉不察,當該道臣推考。京外徒流案中,此九字刪去。以上出傳敎上曰,政院不備,莫若近日,今聞都承旨,初度受由,右副承旨李溵實恙云,竝許遞,其代,前單入之。出傳敎上曰,李溵,累次除拜,終不得一月行公,怪矣。落馬重傷乎?正源曰,然矣。承旨前單入之,點下後,上命書之曰,承旨順房,三院副提調,都承旨依例兼帶,都承旨,新除承旨,一體牌招察任。又命書之曰,雖云實恙,再昨進來。今日再違召命,莫重疏決,該府無長官,秋曹參判李齊華,雖云實恙,亦不備員,事體寒心。判義禁李鼎輔,參判李齊華罷職,判義禁代,李昌誼除授,參判代,李奎采除授,牌招察任。又命書之曰,冠禮已行,旣有禁婚之令,來頭都監堂郞,有差等然後,臨時可以擧行。嘉禮都監之名,與世子嘉禮同,而正使,從一品宗親一品爲之,副使,功臣文臣中從二品中爲之,都提調,依例受點,只提調二員爲之,都廳一人,郞廳四人,監造官四人啓下,分二房事定式。以上出傳敎諸臣以次退出。
上在慶熙宮。常參·經筵,以代理停。
尹東暹啓曰,右承旨李翼元,書答已下,卽爲牌招,何如?傳曰,允。
尹東暹啓曰,注書金履禧,旣已蒙宥,牌招察任,何如?傳曰,允。
加出假注書金守咸改差代,黃樸。
傳于尹東暹曰,惠堂使之入來。備局如有稟定者事,亦使入來。各司有未回啓者,亦爲持入。
傳于柳正源曰,外各司守直官員,使之入來,而雜職拔之,只城內正職入來。
柳正源啓曰,惠廳堂上洪鳳漢,備局堂上李益炡·金聖應·洪麟漢,依下敎來待矣。傳曰,詣閤。
韓師直啓曰,外各司守直官員,依下敎來待矣。傳曰,入侍。
柳正源,以兵曹言啓曰,今三月十七日,武臣堂上以上祿試射日次,而王世孫移次相値,以無故日退行事,草記允下矣。今月二十一日設行,而試官望備擬以入之意,敢啓。傳曰,知道。
柳正源,以兵曹言啓曰,今三月二十一日武臣堂上以上祿試射時,文試官,以左尹元景淳,曾擬受點,而今日受由下鄕,副望行司直徐命臣,亦在外云,不得已改望以入之意,敢啓。傳曰,知道。
以武臣堂上祿試射試官望筒,傳于柳正源曰,首望爲之。
柳正源,以吏兵曹言啓曰,今三月二十二日,祿都目政事爲之之意,敢啓。傳曰,知道。
王世子在昌德宮。常參停。
安,以侍講院言達曰,本院下番,連日闕直,事甚未安,司書李世演在外,兼司書金鍾正,以本職呈辭入達,說書尹師國,前檢閱時,以親病陳書徑出,兼說書未差,他無推移之員,新除授輔德柳觀鉉,自鄕纔已入來,兼輔德徐命天,除拜之下,不爲出肅,兼文學嚴璘,旣有只推之命,竝卽牌招,推移姑降入直,何如?令曰,依。
又以兵曹言達曰,忠翊衛將李德遇,落馬重傷,左脚違骨,時月之內,萬無起動之望,呈狀乞遞,宿衛輪番之任,不可久曠,今姑改差,何如?令曰,依。
左承旨尹東暹書曰,伏以,邦慶無疆,王世孫三加之儀順成。臣民忭祝,曷可形言?臣於日前,負罪未勘,陳章請譴,誅罰不加。繼而聖飭截嚴,牌招荐降,臣銜恩畏義,他不暇恤,遂不得不章皇冒進。蓋爲盛禮在近,未敢深引,非出夤緣蹲仍之計,而內省慚恧,殆有歷累日而靡容者。此際,忽聞臣母宿病之外,復添風注之證,頰浮腫痛刺難忍,粥飮專廢,氣息昏綴。臣方寸攪亂,急於歸視,短章籲呼,徑尋鄕路。臣罪至此,益無逃誅。伏乞离明,俯垂矜察,亟令刊削臣所帶之職,重勘臣擅行之罪,以便將護,以昭法紀,不勝大願。答曰,覽書具悉。爾其勿辭,救護母病焉。
右承旨李翼元書曰,伏以,臺勘未幾,恩敍忽降,中間外除,又被旋遞,繼以有銀臺之命,驚惶感激,靡所容措,不知饑蝨賤臣,何以得此於君父。瞻天跼地,河海難量。古人隕結之語,猶是歇後道耳。生年死日,曷以稱酬也哉?仍竊伏念臣,性賦樸愚而不諧於俗。根植脆弱而孤進於世。惟以殫誠率職爲自效,只知曲學取阿爲可羞。任情而行,不容則止者,是臣之所自期,而亦欲以此籍手,而爲立朝事君之本末也。蒙被大朝眷庇之殊恩,屢玷近密之班。言或妄發,事多生疎,而自孽難知,冥行不已矣。向來所遭人言,極其非常,若謂之眞有是事,則陪班非隱密之處,聲色非藏諱之事。臣果有片言半辭之詬及吏隷,則偶班之承宣,必無不知之理。臣雖欲厭然自掩,其可得乎?若謂之眞無是事,則彼亦有耳有目,有心有口。豈可以耳無聞目不見之事,萌於心而發諸口,至登於咫尺筵奏之際哉?臣誠疑怪惶惑,莫省其致此之由,而第臣之自反處則有之。臣之聲望素重,誠信素孚,言行素著忠敬,則人之色態臭味,雖自如此,豈忍以無根悖理之辭,視之如喪性者之所爲,而白地醜詆,蹈藉凌侮,橫加而無難耶?此臣所以撫躬慙歎,而不知其自措也。且臣於在院時,以定式三講已過之意,職在該掌,不得不仰稟矣。其後入侍儒臣,非責備至云,筵說旣秘,雖不得其詳,而臣之妄率之失,無以自解,以此以彼,不可冒顔更廁於淸禁之列。玆敢隨牌來詣,揆章徑歸,伏乞睿慈,俯察微懇,卽許遞改,以安私分,以肅朝綱,幸甚。答〈曰〉,覽書具悉。爾其勿辭,從速察職。
戶曹判書尹東度書曰,伏以,天申用休,日辰且吉,王世孫齒學之儀,三加之禮,次第順成。斯誠三百年始有之慶,臣民忭祝,曷勝形容。臣所叨春秋兼銜,與昨日政新除知事臣沈星鎭,爲內外從兄弟親嫌,而臣實在下當遞。伏乞亟令該曹,照例刊改焉。答曰,覽書具悉。書辭,令該曹,考例稟處焉。
大提學金陽澤書曰,伏以,邦慶無疆,王世孫齒學·三加之禮,次第順成,仰惟大朝曁邸下嘉悅之心,庸有其旣。臣於此際,猥叨敎胄之任,粗效辭命之職。區區榮忭,實倍恒品,若其勞勩,初無可論,而分外濫賞,疊授一身。不但私心恧蹙,亦有乖於明主顰笑之愛,乞卽收還,以重賞典焉。仍伏念臣之所叨文衡,首尾凡幾遭矣。曾以四次連典之無古例,引義控籲,必遞爲期。聖明想或俯諒,而筵臣不善導達,又至有五典之命,恩旨之褻瀆,於此而甚,名器之玷辱,於此而極。蟣蝨之賤,雖不敢自重去就,獨奈國體之損傷何哉?意或盛禮在近,非臣宿趼則難於副急,有此除命,而入學博士,事體懸殊,臣之庸陋,尤不宜冒當。且於補編新規,大有掣礙,敢引不敢膺不可膺之義,連章祈免,値齋未撤,吉期漸臻,儀物已具。當此時,旣不能逃山走海,滅跡遠避,則畢竟爲勢所迫,冒沒出膺,反顧初心,惶愧無地。古人於進退一節,裁之必嚴,虞人一臘夫,猶不赴於旌招。今臣嘗以不堪是職爲辭,及至眞箇不堪,有大於前,則視若固有,不復辭避,其視虞人非其招不往,果何如也?念臣才綿福眇,百無一稱,而徒藉先蔭,驟占文柄,一典再典,至於五典,而創開無前之規,猶不能矢心必退,終又以駑劣之姿,昻然自據於皐比之上,坐屈王家隆師之禮,僭猥如此而不知懼,寵榮如此而不知戒,雖欲無過福之憂,得乎?誠宜及今速解,以少贖旣往貪饕之咎,而上之所以體下,亦當遂其微諒,不使有顚躓之患也。臣嘗聞之,故判書李秉常,力辭是職,積久撕捱,及當入學,暫時勉膺,聖明察其雅意,卽允所辭。今臣當遞之義,旣同於前人,屢玷之嫌,偏切於臣身,儻邸下俯察于此,必不待臣言之畢,而有以處之矣。臣前後叨冒是任,未嘗不實心控辭,而每値國家有事,不免頻煩出膺,堂堂聖朝,豈無其人,而只緣臣疲軟善出,易於驅策,致有此五典之擧。以啓日後貪進之弊,三百年文衡之重,其將由臣而輕。今若不畢辭陳暴,奉身而退,人必不食其餘矣,抑臣又有慙恨于中者,三次擧剡,一未傳代,每每準圈,輒歸於臣,此不能見孚同朝之致,以此以彼,其何可一刻蹲縻,自益其嗤點也哉?玆敢悉暴衷悃,仰干睿聽,乞賜鑑諒,卽許鐫免臣文衡之職,以重公器,以靖私義,不勝大幸。答曰,覽書具悉。卿勿過辭,安心領受焉。
副司直曺命采書曰,伏以,日吉辰良,王世孫齒胄筮賓之禮,次第順成,臣民慶祝,曷有其極?念臣,世之一畸蹤也,若稊米於海,而人所眇看也,早不能引物自照,退保孤危,妄涉世路,飽受無限困境者,莫非臣自取也。追悔靡及,桑楡可圖,而江外春校,薄田無競,病間省農,庶幾耕鑿安分。不意我大朝殿下,特降溫諭,仍命催促。噫,螻蟻蠛蠓,行走何關,而自天之敎,至降於匪降之地,有辱王言,秖增臣死罪,生逢聖世,受恩無量,甘蹈湯火,圖報涓埃,卽臣區區銘結之私,則今以何心,反欲永謝明時,枯落窮廬,而惟其至懇哀祝,實有情事之不得不已者也。榮塗一銜,便是辱囮,不欲追提,以累臣筆端,而戀恩欲進,則又恐爲冒沒之羞,察情以退,則不害於全保之恩。江湖鳧雁,庶遠彈繳,而犬馬微誠,敢以在外而少間哉?恩諭至重,進退靡措,中夜思惟,感淚成血,而國有慶禮,亦不敢一味退伏,扶舁病殼,入還私次,隨參庭班,微分粗伸,而因緣倖會,盤礴不去,尙可以不知戒哉?且臣質本虛脆,齒亦望稀,百恙侵尋,寧日常少,筋力奔走,望斷此生,而籌司虛縻,祗爲言病之所,旣蔑參猷,空損廩祿,論以國體私義,寧有是哉?伏乞睿慈,俯諒臣由中之懇,特垂以逮下之恩,亟令鐫削於籌司之列,仍許退歸田廬,俾遂賤分,千萬至幸。答曰,覽書具悉。卿勿過辭,從速察職。
輔德柳觀鉉書曰,伏以,天祐宗祊,休慶滋至,王世孫齒學·三加之禮,次第順成,伏惟我大小朝嘉悅之心,當復如何?臣無任歡欣蹈忭之至,仍念臣,祗受春坊除命,已踰一朔矣。恩召之下,豈敢稽滯,而緣臣衰老蹇劣之中,偶得毒痢,痰痞宿疾,又復挾發,實無自力蠢動之勢,迫不獲已,投進短封,血懇祈免,而乃蒙睿慈不加違傲之誅,更下溫批,使之調理察職。臣聞命感蹙,情地愈窘,旣不敢冒犯禁令,再煩縣道之章,又未敢泯默蹲伏,重速偃蹇之罪,療治一望,乍有分減,始於本月初旬,力疾登程,寸躋尺前,或行或歇,飽經辛苦,幸免在途僵斃,而及其來伏城闉,證狀一倍添劇,肢節疼痛,胸膈壅鬱,吐泄兼發,精神昏瞀,轉側須人,蚤朝不辨,七十衰病之軀,强之以千里驅馳,以至於此,實所自取,理無足怪,而所可恨者,一肅端門之外,粗伸扣謝之忱,是臣區區私計,而咫尺瞻望,進身無路,臣於此,不覺涕泗之交頤也。竊念目今病勢,難望其更起行動,而若又戀慕恩寵,未忍訣去,遲回於輦塵之間,宛轉於旅曲之下,一朝溘然,竟以屍歸,則臣之殉祿忘生,取譏當世,固不足道,而其爲淸朝之累,亦不少矣。玆敢不避瀆擾之罪,亟發疾痛之呼,伏乞离明,俯察微悃,特垂矜悶,遞臣所帶職名,俾得輿疾南還,以畢其生,幸甚。答〈曰〉,覽書具悉。爾其勿辭,俟其少間,卽速察職。
刑曹參判李奎采書曰,伏以,邦慶無疆,王世孫齒學·三加之禮,次第順成,伏惟大小朝嘉悅之心,當復如何?臣不勝區區欣忭之忱。仍念臣,頃忝喉院,自速罪戾,而聖度天大,罰止遞職。至今追思,惶悚靡措,曾未幾何。又有秋曹特除,感激之極,冞增隕越,臣百不猶人,觸事憒憒,不職之罪,臣實自訟,詞訟劇地,尤非臣所可堪承,而情勢之外,賤疾亦劇,不得不自犯違召,臣罪於此,益無所逃。伏乞离明,亟許鐫遞,以安私分,幸甚。答曰,覽書具悉。卿其勿辭,調理察職。
應敎李瀰書曰,伏以,王世孫齒學之禮纔擧,嘉祝之儀載成,凡厥臣庶,莫不慶忭,況臣,職忝宮僚,躬覩升降進退之節,動中規度,其爲懽欣喜幸,誠有倍於他人也。臣本尫羸,重以奇疾,一經勞役,輒作旬日委頓。今玆大禮,乃是國朝始有之盛事,惟以先覩爲快,而不敢言病,黽勉供職,亦已多日,迺於昨夕陪從歸路,觸風霑雨,先之以灑淅,次之以戰掉,舊症新祟,蠅集蝟聚,僵臥床褥,如籧如篨,蓋其積憊所傷,至是始發,故其發也如是忒重耳。顧今僚員不備,禁直苟艱,而目下症形,時月之內,萬無蠢動之望,病裏惶悶,靡所容措,玆敢略搆短章,冀蒙矜憐,伏乞离明,俯垂鑑諒,遞臣職名,許臣由暇,俾得安意調治,以卒生成之澤,幸甚。且臣所帶春秋兼銜,與臣兄修撰官臣溵,有應避之嫌,在下之遞,格例當然,而緣臣疎緩,又因邦禮稠疊。今始附陳章末,亦令該曹,照法變通焉。答〈曰〉,覽書具悉。書辭,令該曹,考例稟處焉。爾其勿辭,調理察職。
掌令南鶴宗所達,請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之命,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝。還收崔守仁定配之命,更加嚴訊,期於得情。請稟于大朝。爟·爣諸子,竝令絶島移配。請殺獄罪人老秋,僞造印信罪人梁德秋,稟于大朝,竝命依律勘斷。請僞造印信罪人河世仲,殺獄罪人申後辰·張厚男,仰稟大朝,竝令依律勘斷。答曰,不從。措辭見上
三月二十一日午時,上御景賢堂。惠堂·備堂同爲入侍時,兼禮曹判書李益炡,行兵曹判書金聖應,行司直洪鳳漢,兵曹參判洪麟漢,右副承旨韓師直,記事官徐有元·南碩老·姜趾煥,以次進伏訖。上命書湖南道臣罷職傳敎時,上曰,閔百順事則有懲創之意,而特以士子生疎於文字而然矣。鳳漢曰,百順事實,出於公心,而自上處分,則恐或過中矣。上曰,國禁字生疎,而有抑彼之意,故予有所敎矣。鳳漢曰,百順以文忠之孫忠獻之外孫,其所處置,不見其公心,而只以罪人納供,書諸文報,今若以此見罷,則果如何矣?上曰,趙尙絅,曾遭匿名書之辱,筵臣有陳達者。其時以誦陳匿名書爲非矣。雖罪人納供,豈可謄諸文報乎?湖南道臣所謂尊慕凶黨云者,亦怪矣。此人每有此等語品矣。鳳漢曰,聞注書之言,則此非湖南所關,乃嶺南云矣。上曰,然乎?趙曮又爲此矣。上曰,秋曹文案,更爲持入也,臣有元,承命持入。上覽曰,今則嶺南二事,盡歸於趙曮矣。鳳漢曰,閔百順,以此事見罷,則人必笑之矣。故右相有鎭服嶺南之心,而近來故右相一家,皆有此心矣。上曰,聞閔百順之名,予心作惡矣。仍命改書之曰,昨日處分,今日下敎之時,謂嶺南·湖南,今聞非二道也。卽一道,非二人也。卽一人,而金山郡守,憤駭誣人,其雖率易,直書渠之誣訴,爲道臣者,嚴刑懲後,可也,而張皇以書,流配不量,而亦非嚴飭之意,河大觀則顯有扶抑之意,牛栗二字,已涉殊常,而末梢結語,亦涉怪駭,一猶嚴飭,況二乎?不可罷職而止,當該道臣,施以削職之律,閔百順,罷職不敍過矣,而率易直書,亦不可無飭,令該府處之,昨日下敎爻周,今日下敎亦爲爻周,勿爲頒布。噫,卅載苦心,一自乙亥以後,恐或有不承權輿之歎,則白首暮年,昨日何等疏決,而噫,今則義理皎若日星,則一道徒流案中,兩聞怪語,不覺慨歎,此皆鄕戰幺麽之類,焉敢若是於今日乎?此後此等之輩,勿爲照律,道臣勿論甲乙,一倂嚴刑三次懲勵事,分付該道。出傳敎上曰,閔百興,必不空老矣。近來故家零替者多,光城之後亦然矣。鳳漢曰,有金陽澤,而材字只有金敎材矣。上曰,陽澤甚弱矣。卿等見金星澤乎?慈聖每稱道之不已矣。鳳漢曰,陽澤之貌,近頗漸勝,而爲人有固執而難矣,可謂淸高矣。上曰,厥父眉稜若浮而誠動盪矣。上謂鳳漢曰,欲使卿與聞於嶺南處分,故召之,而明日須往見世孫也。冠禮後入於彀律,而尹東暹云,過御路時,趨蹌等節,少無齟齬云矣。尹得養宣敎之聲甚大,而世孫答辭則聲音大於此矣。鳳漢曰,惶恐而克肖大朝典刑矣。麟漢曰,日昨入侍時,京畿監司蔡濟恭,以本道竹山·安城·利川·陰竹·積城·朔寧等邑牟還過多,或折半·或三分二,量宜作租,而朔寧則以小豆換作,陽城·衿川·果川則小麥甚多,竝令折半作租事,仰達。有後日入侍,令備堂稟處之命矣。上曰,有前例乎?麟漢曰,非但有前例,外方或報請備局,亦有報各衙門而換作者矣。上曰,依請許施,可也。麟漢曰,此忠淸監司具允明狀本也。備陳道內各邑還穀不敷之狀,仍以爲,尤甚還上及軍作米留庫中,限三分一加分,之次稍實邑,隨其緩急,略許加分,以助種糧事,請令廟堂稟處矣。上曰,諸臣之意,何如?益炡曰,湖西形勢若此,則宜有參酌許施之道矣。聖應曰,折半之法雖嚴,民間形勢旣如此,則不可無弛張之道矣。鳳漢曰,京畿旣許加分,湖西不宜異同,尤甚三分一,之次·稍實,或四分一,或五分一,分數加分,似好矣。上曰,宰臣之意,何如?麟漢曰,還上加分之請,匪今斯今,分數許施似好,而但軍作米,法意甚嚴。今此加請中,擧論軍作米,誠爲未安,未知本道或有如此前例,而此則恐不可許矣。上曰,尤甚邑三分之一,之次稍實四分之一,加分事,分付,軍作米事,申飭可也。麟漢曰,各道緊急狀聞,旣有求對稟處之命,而卽今永宗還上加分之報狀,及其外營邑之必待備局例題後擧行之事,雖係十分緊急,無路題送,何以爲之乎?上曰,以旣承榻敎題出,此外應爲循例擧行者,一體擧行。聖應曰,此慶尙監司黃仁儉狀達也。以爲,道內各邑水陸軍大都案,限十年修改,自是法典,而或因民力之不逮,或緣年事之凶歉,使之退行,已有前例。故當壬申改案之時,因民邑事勢之未遑,論移該曹,轉報備局,退行於乙亥,則乙亥之於今年,未滿十年之限。且今農務方殷,此時改案,實有妨農之慮,待秋始役,竝與明年式案,而一時擧行,則事涉便當,上項十年大都案,待秋擧行爲請矣。大都案之十年修改,旣是法典,則所當使之卽爲擧行,而農節已屆,民弊可慮,依狀請待秋修正之意,分付,何如?上曰,依爲之。益炡曰,王世孫冠禮後,宗廟·永寧殿展謁之禮,夏享大祭時,隨詣行禮事,已有下敎矣。伊日王世孫,來詣興化門外,祗迎隨駕乎,詣把子轎前路,祗迎隨駕乎,何以爲之?敢稟。上曰,把子轎前路祗迎隨駕,可也。益炡曰,王世子展謁時,宗廟大門外,降輦步入,乃是五禮儀所載,而在前以沖年乘輿以入事,定奪矣。今此王世孫謁廟時,廟門內乘輿之節,依例磨鍊乎?敢此仰稟。上曰,入門低擔,至石橋降輿,詣永寧殿時,過神門外乘輿,可也。益炡曰,取考謄錄,則王世子冠禮後,隨駕謁廟時,殿下入就廟庭,先行四拜禮後,立於版位,王世子入詣廟庭,北向四拜後,殿下·王世子又行四拜禮矣。今番王世孫,當隨駕謁廟,而親祭時與展謁之禮有異,自上東門外,先行望廟禮,王世孫入詣廟庭拜禮之節,有製礙之端,何以爲之?敢稟。上曰,予於東門外,先行四拜禮,入詣阼階上後,王世孫入庭行禮,可也。益炡曰,來四月初十日宗廟夏享大祭親行時,王世子祗迎及亞獻禮,方在調攝中,何以爲之?敢稟。上曰,竝置之。以上竝出擧條上曰,注書出去,各司官員,如已入來,使之入侍也。臣有元,承命出來,與各司官員,偕入進伏。上曰,以次進前也。吏曹佐郞李顯泰進伏。上,下詢職掌後,使之退出。戶曹佐郞朴載漢進伏。上,下詢職姓名及所掌曰,所懷有之乎?對曰,無矣。禮曹佐郞金宅礪進伏。上曰,年幾何?對曰,六十二矣。仍下詢職掌。兵曹正郞洪㫻進伏。上曰,職掌。對曰,結束色矣。上曰,禁喧着實爲之乎?對曰,然矣。刑曹佐郞趙載述進伏。上,下詢職掌後問所懷。對曰,無矣。工曹正郞李宗明進伏。上,下詢職掌,問有所懷乎?對曰,無矣。宗簿主簿李廷重進伏。上,下詢職掌後問所懷。廷重,以北道陵寢文武石薍簾事,仰達。上曰,所陳則是,而文武石等物,自是舊物,何可改乎?宗廟直長朴擎臣進伏。上曰,入直時奉審,連爲着實爲之乎?對曰,豈不敢爲之乎?上曰,有所懷乎?對曰,無矣。西部都事辛宅寧,北部都事鄭松,南部都事曺命徽,中部奉事權泰彦,東部奉事安載健,進伏。上曰,無閭家借入乎?竝對曰,連有朝家申飭,故今則永無矣。上問各部戶數。竝計數仰對。上曰,橋梁,近來何如?竝對曰,或有頹圮處,則這這申飭修補矣。禁府都事魚錫仁進伏。上曰,誰耶?益炡曰,前判書有龍之子也。上曰,然乎?與魚錫胤爲幾寸?對曰,八寸矣。上曰,宣懿王后國恤時,有龍亦入來矣。汝父好在乎?錫仁曰,老病沈痼,殆無寧日矣。上曰,見汝而追思錫胤,心有所感矣。永禧殿參奉李柙進伏。上曰,予眼甚昏,俄者入來者,不能卽知汝矣。見汝追思汝祖,心有感愴矣。鳳漢曰,故大臣,極爲操心,而此人於大臣喪後,齋宿而入直云,可見其有所受矣。上曰,有故大臣之心矣。仍下敎曰,予何以復見汝祖之入侍乎?思之尤愴然矣。長興主簿朴泰均進伏。上曰,見李柙而思故相矣。見朴泰均而思永慕堂,予心觸處興感矣。惠廳郞廳兪彦鉉進伏。上曰,汝父好在乎?對曰,老病沈痼,委頓床席矣。上曰,汝父休致之後,歸語曰,受放送文書云,而休致大臣,只汝父而已。歸傳予思戀之意也。上又曰,有大臣典刑矣。鳳漢曰,非但有典刑,居官任職,守法奉公,有大臣之風矣。司圃別提金光宇進伏。上,下詢職掌與遺財後,上曰,年幾何?對曰,二十一矣。上曰,以何出六乎?對曰,以軍門軍士,武科壯元,付職矣。上曰,汝爲兵書乎?對曰,有如干所讀矣。上命誦兵書後,下敎〈曰〉,爲人極俊秀矣。鳳漢曰,此等之類,無故作散易矣,此可矜矣。上命書之曰,武科壯元陞六之人,無故作散者多,而今見司圃別提金光宇,爲人精明,旣經入侍,若無故作散,豈用人之道乎?待瓜相當外窠,懸註調用事,分付。出傳敎義盈庫直長鄭寅煥進伏。上,下詢職掌與遺財後,下敎曰,有所懷乎?寅煥曰,本司進排諸上司法油之弊,無異於房燭矣。上曰,一體釐正,可也。出擧條養賢庫主簿吳泰章進伏,上,下詢職掌與遺財後,下敎曰,有所懷乎?泰章曰,太學諸生,常定一百二十六人,戶曹劃送米九百三十七石十四斗零,以此之數,一年供士,每患不足,而今年則當入學盛禮,鄕儒多會,比元數殆加三之一,故預貸戶曹米二百餘石,亦盡用,而庫無餘儲,用度極艱,而每年三月晦間,例自戶曹劃給漕運米,使之繼用,而今月將盡。漕船若到泊,先爲劃送然後,可免闕供矣。上曰,分付戶曹,使之上下。出擧條忠勳都事李彦秀,中樞都事權時協,司䆃主簿兪漢吉,內贍直長鄭棨等進伏。上,下詢職掌遺財與履歷後,有所懷否?竝對曰,無矣。成均學正金躍河,東學訓導吳德一,南學訓導咸士謙,西學訓導姜翰進伏。上,下詢職掌遺財後,下敎曰,近爲學製乎?竝對曰,姑不爲之矣。上曰,有所懷乎?竝對曰,無矣。平市令李錫心,禁府都事孫相龍,司祿睦萬中,監察韓㵛進伏。上,下詢履歷曰,有所懷乎?對曰,竝無矣。歸厚別提金時訥進伏。上,下詢職掌與履歷曰,有所懷乎?時訥以本署板商弊瘼,仰達。上曰,此則猝難變通矣。掌樂正朴致隆進伏。上曰,年幾何?對曰,今年七十矣。上曰,有所懷乎?對曰,無矣。典獄參奉洪圭輔進伏。上曰,有所懷乎?圭輔以棘圍之極甚疎虞,仰達。上曰,所奏則是,而雖無棘圍,若無解枷之弊,則自無逃躱之患矣。漢城庶尹金貞謙,校書校理韓光奭,濟用奉事嚴球,繕工主簿林梓,掌苑別提金致說進伏。上,下詢職掌遺財與履歷曰,有所懷乎?竝對曰,無矣。敦寧參奉李顯永,司評金履基,司僕主簿李彦信進伏。上曰,有所懷乎?竝對曰,無矣。社稷令申光胄,司宰直長南範洙進伏。上,下詢職掌與遺財曰,有所懷乎?竝對曰,無矣。軍器僉正嚴潤祿進伏。上曰,有遺財乎?對曰,本無遺財矣。上,下詢履歷曰,有所懷乎?對曰,亦無矣。上命書之曰,前備堂洪象漢·韓翼謩·趙明鼎竝還差,句管堂上,亦依前復差。出傳敎備堂·惠堂及各司入直官員,竝先退。上曰,儒臣持心經,使之入來也。臣有元,承命出來,與校理李海重。修撰李碩載,偕入進伏。上曰,儒臣與承史,以次讀之也。海重與碩載讀心經訖。師直曰,臣則於燭下,眼昏不能看字矣。上曰,然則只史官讀之也。有元·碩老·趾煥,以次讀之訖。海重·碩載,相繼陳文義。上曰,所陳當體念,而每有書自我自之歎,予實愧矣。上曰,使臣何當入來?冠禮時,聞宗臣之言,晦初入來云矣。師直曰,計其渡江日字,似不踰今月矣。上曰,李翼元何以爲之?師直曰,陳書承批後,又違牌,不爲入來矣。上曰,過爲引嫌乎?師直曰,然矣。諸臣以次退出。
上在慶熙宮。常參·經筵,以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
韓師直,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以右承旨李翼元,注書金履禧牌不進罷職傳旨,傳于尹得養曰,只推,牌招察任。
以修撰趙牌不進罷職傳旨,傳于尹得養曰,只推。
柳正源啓曰,卽者,校理李海重,以其親病,投進呈辭,因爲出去,原單纔已捧入矣。所當直捧禁推傳旨,而此與無端徑出有異,推考警責,何如?傳曰,允。
尹得養啓曰,卽者,吏曹郞廳來言,今日祿都目政事爲之事命下,而判書金相福,以兼帶呈辭受由,參判南泰會,參議鄭存謙,俱以病不來,不得開政云,參判·參議,竝卽牌招開政,何如?傳曰,允。
又以啓曰,吏曹參判南泰會,參議鄭存謙牌不進推考傳旨及罷職傳旨,今方捧入,而祿都目命下之後,如是違牌,不卽擧行,事甚未安,判書金相福,以兼帶政事受由,參判南泰會,更卽牌招開政,何如?傳曰,允。
以吏曹參議鄭存謙牌不進罷職傳旨,傳于柳正源曰,只推。
傳于尹得養曰,受由承旨許遞,今日政,在京人備擬。
傳于尹得養曰,祿都目政官入來,開政單子修整與否知入。
傳于韓師直曰,守門將旣已拔之,部將亦拔之。
傳于柳正源曰,內入直中,今日入直宣傳官,內三廳中,守門將拔之,都監將官能麽兒·堂郞,明日食後,領率待令。
柳正源,以都摠府言啓曰,副摠管金聖遇,以能麽兒堂上,本廳坐起晝仕出去之意,敢啓。傳曰,知道。
又以弘文館言啓曰,本館下番修撰李碩載,以其身病,陳書受由出去,下番將未免闕直,事甚未安,校理嚴璘卽爲牌招,以爲姑降入直之地,何如?傳曰,允。
有政。吏批,判書金相福,兼帶呈辭受由,參判南泰會進,參議鄭存謙牌不進,行都承旨尹得養進。啓曰,判書金相福,以兼帶呈辭受由,參議鄭存謙牌不進,小臣獨政未安,何以爲之?敢稟。傳曰,仍爲之。啓曰,旌義縣監朴奎五加資事,命下矣。雖已資窮,未經準職,何以爲之?敢稟。傳曰,特爲加資。以韓光肇·宋明欽爲承旨,洪象漢爲世孫師,尹鳳五爲大司憲,趙榮進爲大司諫,鄭昌順爲持平,朴起采爲司諫,李性遂爲吏曹佐郞,柳敍五爲長興府使,檢閱單尹師國,校書著作單洪啓謹,旌義縣監朴奎五,今加通政加資事承傳,世孫師洪啓禧,世孫傅洪象漢。
兵批,行判書金聖應進,參判未差,參議朴師訥昌德宮入直,參知李重祜入直,參知未差,左副承旨韓師直進。啓曰,阿耳僉使,今當差出,而擬望之人乏少,未準朔禁軍將竝擬,何如?傳曰,允。以柳爲羽林將,尹宗大·韓世增爲五衛將,宋翼洙爲司禦,柳春馥爲統虞候,李奎明爲翊贊,尹得毅爲左從史,任載大爲忠淸監營中軍,黃寀爲江華中軍,黃暹爲阿耳僉使,李殷鼎爲昌洲僉使,趙泰祥爲訓戎僉使,黃德鳳爲撫夷萬戶,金潤三爲柔遠僉使,田得雨爲加德僉使,陳弼祚·朴師任爲同知,申思謙爲臨津別將,同知單金瑞采,僉知三單李寅徽·黃暹·李邦鳳,副護軍尹泰泓·梁世純·閔趾烈·韓日遠·鄭趾新·成益烈·魚有成·徐赫修·李世馨·李命益·李碩儒·張天用·具世亨·林遇春,副司直洪象漢·韓翼謩·沈鏽·趙明鼎·鄭尙淳·具允鈺·李宜哲·李溵,副司果李商芝單付。
尹得養啓曰,新除授左承旨韓光肇,卽爲牌招,何如?傳曰,允。
柳正源,以刑曹言啓曰,今三月二十一日。傳曰,法曹,外方觀聽者,而程必世題目模糊,律名較重,非表準八方之意,當該檢律,以制書有違私律勘處,伊時該堂,從重推考事,命下矣。當該律官卞海宗,依傳敎,以制書有違私律勘處之意,敢啓。傳曰,知道。
王世子在昌德宮。常參停。
以兼輔德徐命天,兼文學嚴璘等牌不進罷職令旨,令于安曰,推考徽旨捧入。
安達曰,因兵曹草記,參判洪麟漢,受由在外,參知洪準海,呈辭入達,令本院稟旨變通事,依下矣。合有變通之道,何以爲之?敢稟。令曰,竝改差。
安,以兵曹言達曰,同知中樞府事朴良藎,素患痰癖之症,近又越添,時月之內,萬無起動供職之望,呈狀乞遞,今姑改差,何如?令曰,依。
又以兵曹言達曰,參知李重祜,慶熙宮連日入直矣。身病猝重,勢難在直,而參判洪麟漢,受由在外,參知洪準海,呈辭入達,參議朴師訥,入直,他無推移之道。參判洪麟漢,參知洪準海,令政院稟旨變通,何如?令曰,依。
以黃海監司狀達,康翎縣居將校申奉安等渰死事,令于安曰,渰死人等,令本道恤典擧行。
以京畿監司狀達,水原等官居馬兵尹時慶等囕死·燒死事,令于安曰,囕死·燒死人等,令本道恤典擧行。
修撰李碩載書曰,伏以,邦慶無疆,王世孫齒學·三加之禮,次第順成,臣民歡忭,曷有其極?仍念臣,稟賦虛薄,夙抱痼疾,長時委頓,無望供職,而恩除之下,義分是懼,忍死持被,已過旬望。近脫着失宜,重添外感,頭疼而寒熱交作,氣逆而嘔吐兼發,貼身床席,不省四到。以此病狀,實無淹直之勢,玆不得不疾聲仰籲。伏乞离明,俯賜矜諒,亟許鐫削,俾得以安調治。且臣所帶春秋兼銜,與臣妻父右副承旨韓師直,自有應避之嫌,亦令該曹,照例改遞焉。答〈曰〉,覽書具悉。書辭,令該曹,考例稟處。調理察職。
上在慶熙宮。常參·經筵,以代理停。
傳于尹得養曰,內局日次,待下敎入侍事,下敎矣。今日爲之。
傳于尹得養曰,承旨前望單子入之。
傳于安曰,能麽兒堂郞待令事,下敎矣。置之。
尹得養啓曰,提調李昌誼,副提調尹得養,依下敎來待矣。傳曰,詣閤。
以巡監軍單子,傳于尹得養曰,仍內禁將,以李邦一爲之。
承旨前望單子入之,沈墢·宋瑩中落點。
傳于尹得養曰,承旨有闕代,李廷喆除授。
尹得養啓曰,領府事李天輔家,今日致祭,以同副承旨洪準海進去事命下,而同副承旨洪準海,身病猝重,牌招不進,何承旨進去乎?敢稟。傳曰,右副承旨進去。
尹得養啓曰,政事翌日,不爲肅謝者察推事,曾有傳敎,而昨日政新除授,除在外外,世孫傅洪象漢,同知朴萬任,司禦宋翼洙,翊贊李奎明,柔遠僉使金潤三,不爲肅謝,竝推考警責,何如?傳曰,允。
以承傳色,口傳下敎曰,近來紀綱解弛,在職儒臣,推諉入直,承旨牌去來,不爲申飭,昏黑後閉門,昨日入直承旨遞差,嚴璘及昨日稽入儒臣,一體禁推。
尹得養,以內醫院官員,以提調·副提調意啓曰,卽見統制使所報,海水忽然發毒,居民之採送海物者,往往病傷。此時封進海物,極爲未安,三月朔生熟鰒,待海水淸淨,封進計料云矣。莫重進上,不可不審愼,而自下不敢擅許,何以爲之?敢稟。傳曰,依例止捧。
尹得養,以兵曹言啓曰,卽接東所衛將牒報,則小東門地樞木,年久腐傷云,令紫門監,急速改修,而東營入直砲手十名除出,限修改間,依例守直之意,敢啓。傳曰,知道。
王世子在昌德宮。常參停。
安達曰,大司憲尹鳳五,執義洪啓能,持平金亮行·鄭昌順在外,掌令南鶴宗,受由在外,李澤徵式暇,今日以監察茶時之意,敢達。令曰,知道。
又達曰,明日,國忌正日,二十五日,二十六日,國忌齋戒正日,此三日常參,頉稟。令曰,知道。
又達曰,檢閱尹師國,旣已付職,卽爲牌招入直,何如?令曰,依。
又達曰,檢閱李在簡,由限已過,卽爲牌招入直,何如?令曰,依。
又以侍講院言達曰,本院下番,連日闕直,事甚未安,司書李世演在外,兼司書金鍾正,未付軍職,說書兼說書未差,他無推移之員,兼輔德徐命天,兼文學嚴璘,旣有只推之令,竝卽牌招,推移姑降入直,何如?令曰,依。
又達曰,新授同副承旨宋明欽,時在忠淸道懷德地,斯速乘馹上來事,下諭,何如?令曰,依。
左承旨韓光肇書曰,伏以,邦慶無前,王世孫齒胄筮賓之禮,次第順成,臣民欣忭,曷有其極?臣於月前筵席,偶與大僚,有所酬酢,而言徹紸纊,罪止譴遞。蓋現告稟定,不過該掌格例間事,而緣臣率爾,致勤嚴敎,至今追思,惶懍靡措,伊後除命,適下於暫出郊坰之時,未及祗肅,卽蒙遞改,曾未幾何?恩召又辱,負罪賤臣,何以得此於聖明也?義分所在,固當叩謝之不暇,而臣自十餘日前,重患毒感,寒熱交攻,肢體如碎,晝宵叫苦,飮啖全却,雜試藥餌,未卽和解,眞元虛脫,頑痰凝滯,作一籧篨,轉側須人,種種危澟之狀。雖不敢煩縷,而以此病狀,萬無起動之望,玆於召牌之下,擔詣闕外,略陳短章,仰暴至懇。伏乞睿慈,俯垂諒察,亟賜鐫削,俾便調息,以尋生路,千萬幸甚。答〈曰〉,覽書具悉。爾其勿辭,調理察職。
大司成徐命膺書曰,伏以,王世孫令德夙彰,躬齒讓之禮,筮嘉祝之儀。凡厥臣庶,莫不慶忭於朝野,況臣以執藝之臣,在環橋之列,親覩其雍容揖遜之節,歡欣鼓舞,有倍於人也。仍伏念臣於見職,自知不稱,前後忝叨,率皆逡巡,而今玆入學之禮,乃是國朝始有之事,義不敢言私。且變通久任之後,廟剡三人,或置散或在外,故臣推諉無地,不得不冒昧出脚,以頒敎之日,爲瓜熟之期。蓋臣自處,猶所謂東一房掌議也。何則,成均之法,掌議兩人俱闕,則必差出副急不行公之人,以爲階於兩掌議。故凡爲東一房者,雖有可言之情,亦不屑自引,以其事過而當卽遞也。今臣之事,政亦類此,臣於是而仍因蹲冒,若固有之,則是以東一房,而仍行兩掌議之事也。人必笑罵指點,以爲無恥,臣雖無狀,豈爲是哉?一遞之義,參倚前衡,非臣之言,卽通朝之言,而喉司不諒,尋單見阻,鎭日相持,暫成維谷,臣於此,益不勝徊徨悶蹙。玆敢據實仰請於离明之下,若其疾病之難强,猶屬第二義,不敢覼縷。伏乞亟遞臣職名,回授可堪之人,俾職事無曠,私分粗安,不勝幸甚,臣方求遞之不暇,而其職掌所關,不敢不尾陳焉。本館書籍,始甚不備,故相臣閔鼎重,爲大司成時,疏請印出八道刊本以賜之,俾資講習,伊後充溢於尊經閣者,皆當時之賜。故相擧職之勤,先朝右文之化,卽此可見其一端也。今歲月旣久,書籍幾皆散秩,存者亦且殘缺剝落,所謂尊經閣者,特枵然一空閣,學子雖欲披閱,於何考之?況今入學之後,尤宜廣聚書籍,充貯太學,以開文敎之源,乞令儀曹,行關八道,凡各邑所有板本,一一印粧,以輸送本館也。答〈曰〉,覽書具悉,所陳,令該曹稟處,爾其勿辭,從速察職。
三月二十三日未時,上御思賢閤。藥房入診入侍時,提調李昌誼,副提調尹得養,記事官徐有元·南碩老·姜趾煥,醫官方泰輿·許礈·李以楷·金履貞·鄭允協·吳道炯·鄭允說,以次進伏訖。昌誼曰,日次有進定之敎,聖體或有不平之候乎?上曰,只欠一臥字矣。今則可臥,而腰間挾痰,有外氣而然矣。夜來渾體如束,若恭默閤時矣。今則似愈於夜矣。昌誼曰,今承恭默下敎,下懷曷勝憂慮,腹部有氣而然乎?上曰,腹部則不然,而腰痰爲難矣。昌誼曰,玉音似重,必是。上曰,寢睡·水刺亦大減矣。礈曰,左右三部微數,而度數不調,胃脈甚不足矣。以楷曰,左右三部數而似大,胃脈不足,比前顯有加矣。允協曰,左右三部微有數意,而胃脈虛軟則有加矣。道炯曰,左右三部,不沈而似大,胃脈不足,則顯有加矣。允說曰,左右三部微數而不調,胃脈則大體不足矣。上曰,不食猶飽,而每有腹空之症矣。泰輿曰,此由於痰氣之故也。上曰,氣如此之時,蛔又上升,欲吐而旋降矣。泰輿曰,頭部則不至暈重乎?上曰,慈聖每曰,如何如何?難以形容爲敎,今予頭部,實如何如何矣?泰輿曰,伏承下敎,有若外氣而實非外氣也。理中建功湯,依前方日再煎入,恐宜矣。上曰,固所願也。予之不服於常時者,欲爲服之於可服之時故也。昌誼曰,此藥於殿下,便是丹骨也。今當卽爲煎進矣。上命書之曰,理中建功湯,依前方一貼煎入,日暮後又爲煎入,此乃遇風痰凝之致。今服湯劑,自可愈矣。勿爲逐日問候,三日日次,入侍,宜矣。出傳敎昌誼曰,明日,豈不爲問候乎?上曰,予雖如此,或有謁廟謁陵之事,則足可以騎馬而往矣。漢高捫足,予恐人心易動矣。仍下敎曰,卿年幾何?昌誼曰,五十八矣。上曰,聞五十字,則予謂之少年,而卿則甚老矣。昌誼曰,不敢以狗馬之疾仰煩,而當此逐日監劑之時,臣之金吾兼帶,誠可悶矣。上曰,卿雖不言,予欲下敎矣。予以卿年雖謂之少,而卿之兄弟,本不堅牢矣。見卿之貌樣,似難矣。仍命昌誼先退。上曰,彼重臣頗不堅矣。得養曰,俄者見之,則果寒縮呻痛矣。上命書之曰,今日目覩再煎湯劑之時,提調李昌誼,誠難强行,兼帶藥院許遞,其代,吏曹判書金相福除授,其令察任。出傳敎得養曰,再明日親傳香有命,而方在靜攝中,何以爲之,而處所亦未承下敎矣。上曰,豈不爲親傳乎?命書之曰,二十五日親傳香處所,崇賢門外擧行事,分付。出傳敎上曰,李領府事靷行何日乎?得養曰,今夕云矣。上曰,然乎?予心靈而問之矣。元良致祭,已爲之乎?得養曰,已爲之矣。上命書之曰,今日欲呼祭文,李領府事靷日明日云,今日遣承旨致祭,祭文當製下矣。承旨洪準海進去。出傳敎上曰,兵曹參知洪準海,承旨除授。出傳敎上命書之曰,承旨三人入直,古豈有之?政院不備,莫若今日,君父飭勵,何敢撕捱,而左承旨韓光肇,尙無消息,故其涉訝之,問之,果陳書云,此何撕捱者,待下答,卽爲牌招察任,抄選初入,故點下,而此時亦難等待,同副承旨宋明欽,禮曹參議除授。昨日事,其雖稽滯,新自下土來,鄕闇固宜,此人文學,予已知之,幾次入侍,純質可尙。今若落職下鄕,非招攬遠人之意,飭已行,今適有窠,前承旨柳正源,判決事除授。出傳敎上曰,禮議與判決事,俄於承旨望,予有意作窠矣。柳敍五,今除長興,予心安矣,予非私也。聞有八十老母故耳。得養曰,下吏兵房上言有二張,而安國瑞則以軍器署弓人,稱以內弓房弓人,睦天顯則給牒事,而若以特敎爲之則已,事係鞫獄,則以其子孫,爲其祖先而爲請者,事涉干恩,故敢達。上曰,所陳是矣。睦天顯事勿施。仍命書之曰,稱以內弓房弓人,猥濫上言,事之無嚴,莫此爲甚,令該曹,從重勘處。出傳敎得養曰,向者下敎中,有政事翌日不爲謝恩人察推之命,故連爲擧行,而其中微官庶僚如僉萬戶雜職人,混同請推,似涉煩屑,此則宜有界限之道,故敢達,而初入仕之類,亦何以爲之乎?上曰,僉使以上察推,南行初入仕,勿問可也。出擧條上命書之曰,世孫祗迎,其令把子石橋爲之,當以弘化門往來板廛,屛門東邊爲之事,分付。出傳敎得養曰,臣頃見趙雲逵,則以爲,親臨玉署後,以御製作帖,有頒賜八學士子孫之敎,雲逵以此,誠以爲悶云矣。上曰,趙泰東爲八學士矣。得養曰,非趙泰東,乃韓泰東也。上曰,然乎?以其同名故,知趙泰東爲八學士矣。日記中,八學之孫四字,使之抹去,可也。諸臣以次退出。
上在慶熙宮。常參·經筵,以代理停。
李奎采啓曰,明日親傳香時,禮房承旨,今日當爲齊宿矣。右承旨韓光肇,由限雖未盡,卽爲牌招齋宿,何如?傳曰,允。又以啓曰,右副承旨李廷喆,今日不爲〈出〉肅,卽爲牌招,何如?傳曰,允。
李廷喆啓曰,兼司書金鍾正,時無職名,令該曹,卽爲口傳付軍職,何如?傳曰,允。
兵曹,口傳政事,副司果金鍾正。
傳于宋瑩中曰,藥房提調,詣閤。
傳于李廷喆曰,左承旨入侍。
傳于宋瑩中曰,都承旨,持明日祭文草入侍。
以巡監軍單子,傳于宋瑩中曰,仍。
宋瑩中啓曰,藥房分提調一員啓下事,下敎矣。曾有口傳擬入之例,而元無單付啓下事,該曹不得擧行,何以爲之?敢稟。傳曰,備擬以入。
傳于李廷喆曰,李春芳,如已入來,開坐推問,如直招,持入以奏,如不直招,則過三日後嚴刑事,分付秋曹。
宋瑩中啓曰,刑曹判書具善行,參議任瑋,捧李春芳直招後,依下敎來待矣。傳曰,入侍。
傳于宋瑩中曰,禮房承旨,率香室官員入侍,提調有下敎事,詣閤。
傳于宋瑩中曰,禮房承旨,與海春君及香室官員,先爲入侍。
王世子在昌德宮。常參停。
李廷喆達曰,大司憲尹鳳五,執義洪啓能,持平金亮行·鄭昌順在外,掌令南鶴宗受由在外,李澤徵式暇,今日以監察茶時之意,敢達。令曰,知道。
又達曰,新除授判決事柳正源,昨日特除之下,不爲出肅,事甚未安,卽爲牌招察任,何如?令曰,依。
又達曰,春坊上下番俱空,事甚未安,今日又有下番春坊其令牌招入直之傳敎矣。兼輔德徐命天,輔德柳觀鉉,兼司書金鍾正,竝卽牌招,以爲推移入直之地,何如?令曰,依。
以兼輔德徐命天,檢閱尹師國牌不進罷職令旨,令于李廷喆曰,推考徽旨捧入。
李廷喆達曰,檢閱尹師國,旣有只推之令,卽爲牌招入直,何如?令曰,依。
以兼輔德徐命天,輔德柳觀鉉牌不進罷職令旨,令于李廷喆曰,推考徽旨捧入。
李廷喆達曰,春坊上下番俱空,事甚未安,兼輔德徐命天,輔德柳觀鉉,旣有只推之令,竝卽牌招入直,何如?令曰,依。
以判決事柳正源,檢閱尹師國牌不進罷職令旨,令于李廷喆曰,推考徽旨捧入。
三月二十四日辰時,上御思賢閤。左承旨率諸醫入侍時,左承旨沈墢,記事官徐有元·李在簡·姜趾煥,醫官許礈·李以楷·蔡膺祐·金履貞·李世珪·鄭允協·吳道炯,以次進伏訖。上命墢讀明陵忌辰祭祭文訖。上曰,在院承旨及香室官員,使之入來。賤臣承命出來,與右副承旨李廷喆,香室官員金躍河偕入。上曰,予氣雖如此,明日當親傳香矣。祭文依此書之,而予則只當親傳香而已。承旨代押,可也。廷喆及躍河,承命先退。上曰,禮房誰耶?墢曰,韓光肇,而今日違牌矣。上曰,太酸矣。墢曰,有實病云矣。上曰,今日南下相臣,八字好矣,其地南邊乎?墢曰,富平,乃是南邊矣。上曰,今日提調事極非矣,故右相雖謂之好,而今日事則大非矣,春坊下番誰耶?墢曰,說書尹師國,昨已移來翰林,司書李世演,姑未肅拜矣。上命書之曰,昨日初下敎,提調湯劑煎進入來時,當有召見云矣。今日,元良日次,其雖相値,待首醫問候而以去,其何晩也?設或下去,其有代房,副提調當留院,而噫,爲國用心,今番之氣,異於前日,建功湯再進,而若飮冷水,明日親傳誠難,故添入祭文,欲爲攝行,而湯劑兼有下敎者,提調其令入侍,皆往昌德云,事體寒心,莫若今日,予氣專也,心與氣。故日候若此,痰亦乘作,其所不食,幾乎三晝夜,則身爲藥院,莫知輕重,亦莫知先後。卽此一事,已無可謂,提調金相福罷職,副提調,雖不過隨從而去,亦豈無飭?遞差,當該首醫問候差備,將傳于何,人君問候,若是文具,其果臣節乎?首醫方泰輿,下義禁府,從重勘處,藥院其或直宿,亦將往來乎?此等之時,春坊官員,職在補導,雖無勿爲起居之令,媕阿在職,講學不能輔導,此等之時,亦不能輔導。伊日入直春坊官員,施以削職之典,下番連爲闕直,顧瞻乎,任便乎?雖不講學,何無講官,此正孔聖之存羊愛禮者也。下番春坊,其令牌招入直,若或違牌,直捧投畀徽旨,雖非此等之時,二闕奔走問候,景像不佳,而況問候之時乎?自有舊例,分提調一員啓下,昌德問候則與其闕在直承旨爲之事,分付。噫,今之氣,雖難强作,此等之時,當先扶五倫,當初製文,已給香室官員矣。明日親傳香,依前下敎擧行。噫,氣雖若此,使我其若謁陵,不待嚴時而往矣。出傳敎又命書之曰,承旨韓光肇代,參議朴師訥除授,牌招察任。騎曹無人,參判有闕代,前承旨具允鈺除授,前承旨韓光會,參議除授,李宜哲,參知除授,牌招入直。出傳敎又命書之曰,提調有闕代,判尹南泰齊除授,承旨有闕代,參判李奎采除授,仍兼三院副提調。出傳敎上曰,今夜寢睡則安,而不食猶飽,昨今所食,不過二匙粥而已。此必由蛔氣而然矣。昨服湯劑,初則有若冷水,服二貼則少勝矣。仍命諸醫入診,諸醫以次診候。礈曰,脈候左三部虛大之中,有數意,右三部虛軟則比昨有加矣。以楷曰,左右三部虛軟不足之候,比昨顯加矣。膺祐曰,左三部浮大之中,度數不調,右三部則虛軟無力,比前有加矣。世珪曰,左右三部,虛而帶數,胃脈不足,亦一樣矣。允協·道炯之言,亦略同。礈曰,理中建功湯,自今日,加烏梅·花椒以進似好,而水刺全未進御,故胃氣如是虛弱矣。進御鷄膏則可以扶元氣,亦可以行藥力矣。上曰,今年必欲爲三日齋,故今朝進御粥少許,而只飮醬而已矣,豈可進鷄膏乎?墢與諸醫皆以爲,脈候如是低下,其可扶之道,莫如鷄膏矣。雖在常時,七十之年,難以行素,況在靜攝之中乎?伏望特爲許進焉。上曰,予當觀氣而爲之,第自外煎而待之也。上命書之曰,理中建功湯,加花椒五分·烏梅三箇,日再煎入,二錢重粟米飮煎入。出榻敎上曰,藥房副提調,牌招察任。出傳敎又命書之曰,吏判有闕代,行司直韓翼謩除授。出傳敎上曰,鄭存謙,一向在外乎?墢曰,上來云矣。上曰,連爲違牌乎?墢曰,開政時,連不入來矣。上曰,提調其間,想已入來,注書出去,使之入侍也。賤臣承命出來,與南泰齊偕入,泰齊問候訖。請逐日入診。上曰,當觀明日之氣,可以爲之,而雖今夜,安知更不召見耶?泰齊曰,醫官使之別入直,宜矣。上命書之曰,本廳入侍醫官,二人入直,一人別省記,議藥廳,以入侍醫官,一人入直。出傳敎諸臣以次退出。
辛巳三月二十四日戌時,上御思賢閤。禮房承旨·香室官員,同爲入侍時,右承旨朴師訥,香室官員金躍河,記事官金履禧·李在簡·姜趾煥,以次進伏訖。上命師訥,改書明陵祭文下段二句,命躍河改書祝文後,又命海春君栐入侍。下敎曰,予於己卯,親陪三榻而將事,今年則待秋將往,而今番則不得進去,又不能親傳香,則心尤觖然。故今朝欲改祭文而不改,必欲親傳矣。雖於洗浴,不得已停止,故祭文改之,而身雖在此,心則附卿而去矣。須於行祭後,奉審陵上及丁字閣而還奏,可也。以卿爲獻官者,以曾經守陵官故也。栐曰,水刺之節,若何?上曰,少進矣。頭疼之候,若何?上曰,今則少愈矣。海春君及香室官員先退。上曰,內局提調入侍。臣履禧出,與藥房提調南泰齊,副提調李奎采,醫官許礈·李以瑎·金履貞·鄭允協入侍。泰齊曰,卽今聖體,若何?上曰,一樣矣。今日服八錢蔘,而診脈後更欲服之,故召卿等矣。頭疼則似少愈,而氣甚躝跚矣。泰齊曰,鷄膏進御,則似好矣。上曰,旣服人蔘,何必服鷄膏乎?命醫官診脈,許礈進前,診候訖。退伏曰,脈候左右三部度數不調之候,比朝少愈,而右寸關胃脈虛軟之候,則大體一樣矣。李以瑎以次診候訖曰,左右三部度數不調之候,則比朝差勝,而右關胃脈虛軟則一樣矣。金履貞曰,左右三部不調之候,則比朝少愈,而胃脈不足則一樣矣。鄭允協曰,脈候左右三部不調之候,比朝差勝,而右寸關脾胃脈虛軟之候則一樣矣。上曰,夜深後,當更服一貼矣。奎采曰,素膳進御,誠萬萬悶迫矣。上曰,予於丁丑從權時,卿以爲學問之力,故予笑之矣。泰齊曰,行素,是區區末節也。禮記亦云,薑桂之滋矣。泰齊曰,臣等之在闕外,下情憂鬱,自今日直宿,何如?上曰,何必直宿乎?奎采曰,夜在闕外,殊甚悶鬱,臣則直宿於本院,何如?上曰,依爲之。上曰,秋判入侍,可也。臣履禧出。與刑曹判書具善行,參議任瑋入侍。上命善行讀李春芳供辭。上曰,前後秋堂之以風聞爲立證者,甚非矣。命書傳敎曰,今覽李春芳供辭,世間風聞,難以準信者一也。莫重此等之事,不可先立己見者二也。秋堂旣已處分,春芳不下杖而箇箇遲晩,不審成案,四次刑訊,可謂殘忍。孫萬重,卽爲放送,春芳,事當嚴刑流配,而此非刑推之日,下敎嚴問之後,亦不可循例處之。黑山島定配,待城門開押送,論今之幾次嚴刑,終不誣人,雖迷劣賤人,志操可尙,卽爲放送,令賑廳,米布題給,其令葬夫。善行·瑋先退。命書傳敎曰,噫,爲國用心之中,因日候之乖常,挾外氣而痰作,日進三貼,而爲中官者,亦不動心,在內班院者,不次未入直者,知之視若尋常,事之寒心,莫此爲甚。當該行首中官,事當施以投畀之律,而三年侍陵,不可不顧,行首中官宋獻徵,罷職不敍,承傳色中官田聖澮·吳命來,越俸三等,掌務中官金興福,端川府投畀。又命書傳敎曰,明日欲爲親傳,難以洗浴,事不若意,遙望西郊,只自灑涕,旣召獻官,奉審回奏,祭物等事,另加申飭。諸臣退出。命還入,下敎曰,春坊下番,又何闕直乎?奎采曰,兼司書金鍾正違牌,已捧投畀徽旨矣。上曰,金鍾正甚非矣。甘心投畀,不爲入直,如此而國將何爲?予以此人,必不如此矣。今番事誠非矣,投畀於何處耶?奎采曰,徽旨姑未踏下矣。上曰,寧海縣投畀,可也。上曰,尹東昇賢矣。以爲臣下,不匡其刑,墨臣之面上,宜有,墨痕云矣。諸臣退出。
上在慶熙宮。常參·經筵,以代理停。
仁元王后忌辰齋戒。
自未時至酉時,日暈兩珥。
藥房提調臣南泰齊,副提調李奎采啓曰,伏未審夜來,聖體調攝,若何?寢睡·水刺之節,亦何如?痰凝之候,微有差勝之勢乎?湯劑今方煎入,而臣等與諸御醫,趁早入診,詳察聖候,有不容己,臣等不勝區區憂慮,敢來問安,竝此仰稟。答曰,知道。當下敎前入侍矣。大殿,政院·玉堂口傳問安。答曰,知道。勿爲問安。中宮殿,藥房口傳問安。答曰,知道。政院·玉堂口傳問安。答曰,知道。
以承傳色,口傳下敎曰,同副承旨,典牲署犧牲摘奸,亦看士夫家無留養之羊。
安,以都摠府言啓曰,今日入直內三廳武兼禁軍及軍兵等,當爲中日習射,而國忌齊戒相値,不得爲之之意,敢啓。傳曰,知道。
傳于朴師訥曰,內局入侍,編次人,同爲入侍,儒臣,持有諺解蓼莪篇以待。
傳于朴師訥曰,傳香後,當爲入侍,斯速擧行。
傳于李奎采曰,內局入侍。
傳于朴師訥曰,禮房承旨入侍。
傳于朴師訥曰,儒臣同爲入侍。
李奎采,以禮曹言啓曰,今正月三十日,大臣·備局堂上引見入侍時,禮曹判書韓翼謩所啓,事關祀典,竊有淺見,敢此仰達矣,嶽瀆之祀,有國所重,興王之地,視他尤別,我國北路,若周之豳岐,漢之豐沛,列祖舊基,土人尙知某水某丘,列祖陵寢,皆奉北路,而一水一麓,無不發源於白頭,玆山實我朝炳靈發祥之地,尙未有崇報之禮,似是闕典也。臣久欲以此仰聞,而咨且未敢矣。臣卽考本曹謄錄,漢挐山,卽海外一山也。先朝癸未,因牧使狀請,許入祀典,今此白頭山之入於秩祀,實合典禮,祀典事重,請下詢大臣而處之。上曰,所奏甚好。大臣·諸臣之意,何如?左議政李曰,漏於祀典,未知何故,而事體旣重,下詢他大臣而處之,恐好矣。行兵曹判書金聖應曰,祀典事體重大,博詢而處之,似好矣。判敦寧李昌誼曰,禮判所奏,儘有意見,而祀典體重,博詢而審處之,恐好矣。左參贊洪鳳漢曰,宗伯所陳,似有意見,而事體重大,不敢以臆見仰對矣。判義禁洪象漢曰,禮判所奏是矣,而有此議亦久矣。然祀典所載,不必高山大川爲之者,似有所據,此等之事,令弘文館,博考典禮及古事後,廣詢處之,似好矣。行司直尹汲曰,白頭山,卽我國諸山之祖宗也。不載祀典,實爲欠典,臣之被恩譴而往北路時,其處士子輩,亦多以此言之。今者宗伯所奏,誠有意見,博詢處之,恐宜矣。漢城判尹南泰齊曰,白頭山,實爲我國諸山之祖宗,禮判所奏,誠有意見,而凡名山秩祀之規,必就最高頂建祠宇,設位版,置守直然後,儀文始備,而白頭山峯,距平地爲三四百里,道路荒絶,人跡罕到,當初漏祀典者,或由於此耶?以臣之淺見,不敢臆對,惟在博詢而處之。戶曹判書尹東度曰,嶽瀆鎭山,厥有秩祀之常,此山之漏於祀典,未知何以,而禮意所在,臣不敢臆對,博詢于在外大臣及山林知禮之人,似宜矣。吏曹判書金相福曰,禮堂所奏,似有意見矣。刑曹判書具善行曰,國之大事,在祀與戎矣。以臣淺見,何敢仰對?下詢諸臣而處之,似好矣。吏曹參判鄭弘淳曰,臣於此事,未嘗留意,不敢率易臆對矣。禮曹參判徐志修曰,雖云國初祀典,成於六鎭開拓之前,故此或見漏云,而祀典之定,六鎭之拓,皆在世宗朝,則未可以此爲斷矣。其所見漏,必有禮意,而臣不敢臆對矣。漢城左尹朴相德曰,漏於祀典,必有其意,而臣不敢臆對矣。上曰,臺臣及儒臣皆奏之。大司諫任㻐曰,祀典至重,博詢處之,似好矣。應敎沈履之曰,宗伯所奏,儘有意見,博詢處之,恐好矣。掌令沈瑴曰,國之大事,臣不敢率易仰對矣。上曰,宗伯所奏,甚有意見,而關係祀典,特遣禮官,問于大臣以奏事,命下矣。問議于大臣,則右議政閔百祥,病不收議,判府事金尙魯以爲,方在屛伏竢譴之中,不敢獻議,判府事趙載浩以爲,久病昏憒,不敢獻議云,上裁,何如?傳曰,更爲詢問于在外儒臣以奏。
朴師訥,以宗簿寺官員,以提調意啓曰,今番王世孫入學冠禮後,璿源譜略·國朝御牒,自本寺修正事,旣已草記蒙允矣。進上·進獻·供獻,以幾件爲之乎?敢啓。無批答
王世子在昌德宮。常參停。
世子宮·嬪宮,政院口傳問安。答曰,知道。世孫宮,政院口傳問安。答曰,知悉。
李廷喆達曰,今日,是日次,藥房提調金尙翼,率諸醫來待矣。令曰,入對。
以兼輔德徐命天,輔德柳觀鉉等牌不進罷職令旨,令于李廷喆曰,推考徽旨捧入。
李廷喆達曰,兼輔德徐命天,輔德柳觀鉉,旣有只推之令,竝卽牌招入直,何如?令曰,依。
又達曰,檢閱尹師國旣有只推之令,卽爲牌招入直,何如?令曰,依。
又達曰,判決事柳正源,昨違召令,今日,又不出肅,其在事體,誠極未安,卽爲牌招察任,何如?令曰,依。
以兼輔德徐命天,輔德柳觀鉉牌不進罷職令旨,令于李廷喆曰,推考徽旨捧入。
李廷喆達曰,春坊上下番俱空,事甚未安,兼輔德徐命天,輔德柳觀鉉,旣有只推之令,更卽牌招入直,何如?令曰,依。
三月二十五日卯時,上御思賢閤。藥房入診,編次人儒臣同爲入侍時,提調南泰齊,副提調李奎采,編次人元仁孫,應敎李瀰,修撰李碩載,記事官徐有元·李在簡·姜趾煥,醫官金履亨·許礈·李以楷·李泰遠·金履貞·李世珪·鄭允協,以次進伏訖。泰齊曰,夜間,聖體調攝,若何?上曰,今番則意謂長臥矣。今日之氣則似更蘇矣。泰齊曰,痰凝之候,何如乎?上曰,凝結之症,比昨少愈矣。泰齊曰,寢睡,何如?上曰,比再昨亦勝矣。泰齊曰,水刺之節,何如?上曰,昨日則連以藿湯和粥服之矣。今日則厭症尤甚矣。泰齊曰,卽使諸醫診察,宜矣。上曰,依。諸醫以次入診。履亨曰,脈候左三部則大而不調,右三部則微而弱矣。礈曰,左右三部比昨夜一樣,而右寸關虛弱則似少愈矣。以楷曰,脈度凡節,與昨夜一樣矣。泰遠曰,左三部則度數不足,右三部則甚不足矣。世珪曰,右三部不足之候,比昨一樣矣。允協曰,左三部浮大,而度數不調,右三部虛軟不足則一樣矣。上曰,不滯乎?履亨曰,滯氣則雖無,有虛軟之候,甚可悶矣。建功湯一日二貼,少難責效,日進三貼然後,可以當前日之一貼矣。上曰,似有蛔氣,每欲吐而旋降,故氣如是低下矣。泰遠曰,扶元氣則蛔亦自退矣。上曰,建功湯,乃是大劑,豈可常作調理之劑乎?日後則當至於用附子矣。履亨曰,常時連服,則豈有今日之症候乎?上曰,其言則予實無可對之語矣。仍下詢諸醫。諸醫皆曰,以今日殿下之脈候,非日三貼,則難以責效矣。上曰,理中建功湯,依前方三貼煎入,粟米飮停止。出榻敎上曰,三日不如廁矣。諸醫曰,此則最好矣。履享曰,秋牟水刺,似勝於厭進之時矣。上曰,秋牟今可得之耶?履亨曰,何難乎?上曰,當進御矣。泰齊曰,金履亨·李泰遠,使之入直,宜矣。上曰,旣已上來,入直可也。奎采曰,晩后,更當率醫官診候矣。上曰,依。上曰,禮房承旨,馳往明陵,奉審祭物,摘奸守護軍守僕以來。出榻敎上命書之曰,行司書金尙翼,爲分提調,日次已過,其令入對。又命書之曰,噫,七年直宿,今思心隕,而藥院五日日次問候,甲午以前所無之事,自皇兄時有者,此亦思之嗚咽,甲辰嗣服後無是事,甲子以後,又有日次問候,將以爲例,可謂寒心。頃者,因下敎雖爲之,今則一日兩闕,日次問候,此三百年所無之事。若此之故,昨日欲服湯劑,而其無提調,代房擧行,此不可使聞於隣國也。下敎之後,猶無勿爲問候之令,予當敎之,其何以待?昔年慈殿製進之劑,貞聖所服之劑,亦有不爲問候,而輒有監劑以入之事,予亦有此例,於予當以敎道爲先,於元良當遵孔聖答孟懿子之問孝,況今則提調闕下待令。三進湯劑,元良日次問候勿爲,有分提調日次日入對,所定湯劑製入,令昌德入直醫官來奏。今則諸醫入直此闕,昌德則李世珪,除入侍爲首醫,率來入此,諸醫入對事,分付。出傳敎提調及諸醫先退。上命儒臣李瀰·李碩載,各讀詩傳蓼莪篇一番訖。命奎采呼寫讀蓼莪文,仍命仁孫讀奏訖。使之較正訖。上曰,申左相闋服,在於何間?仁孫曰,來年二月,卽其禫朔也。諸臣以次退出。
辛巳三月二十五日未時,王世子坐德成閤。藥房入診入對時,分提調金尙翼,右副承旨李廷喆,假注書黃樸,記事官朴沁,醫官李世珪·慶絢·金世彦·鄭允說·李敏德,以次進伏訖。金尙翼曰,邸下靜攝中,今日則氣候,若何?世子使中官下令曰,大朝聖體欠寧,今則若何?俄者傳敎,極其惶悚矣。尙翼曰,臣未入侍,姑未聞知矣。卽命醫官二人入診,世珪診而對曰,脈度左三部浮數,氣若虛軟,掌心太溫矣。慶絢繼而入診,其對與世珪同,以前用加味導氣湯,依前方五貼繼用之意,仰達。諸臣以次退出。
三月二十五日酉時,上御思賢閤。藥房入診入侍時,提調南泰齊,副提調李奎采,記事官徐有元·李在簡·姜趾煥,醫官金履亨·許礈·李以楷·李泰遠·金履貞·鄭允協,以次進伏訖。泰齊曰,午間,聖體諸節,若何?上曰,今日則頭部差勝,腰痰已解,而水刺厭進之症尤甚,今番之氣,專是弱矣。閉睫昏眩,有如夢魘者矣。泰齊曰,煎進湯劑,已爲進御乎?上曰,然矣。泰齊曰,秋牟水刺,亦爲進御乎?上曰,姑未進御,而予少也,嗜秋牟飯,今則猶不如古矣。戊寅·己卯則雖厭食,而無惡心症矣。今則湯劑米飮,亦皆有惡心症,幾乎吐出矣。泰齊曰,此乃素饍之害也。上曰,肉汁則予已食之矣。泰齊曰,雖以進御肉汁爲敎,而肉汁則實無效矣。上曰,今日則肉汁亦難進矣。奎采曰,已旣無益,而況不進御乎?諸醫以次入診。履亨曰,左三部之緩而數,右三部之虛軟,與朝一樣,而昏眩欲吐之症,莫非素饍之害也。礈以下諸醫之言略同,泰齊·奎采與諸醫,請復常饍。上曰,前無胃弱之症,今番則誠怪矣。旣進肉汁之後,行素字,予以爲愧矣。予本不嗜肉味,近者,不食牛肉,亦已久矣。常時亦無異於行素,大抵脾胃低下而然矣。履亨曰,近者,久廢診筵,湯劑亦不進御,以致今日之候也。上曰,其言則是矣,而揮謝諸醫,下直湯劑,亦有意也。泰齊曰,殿下今日之氣,專由於行素之致。伏望進御常饍。上勵聲曰,予豈可戚我慈聖乎?當進御常饍矣。泰齊曰,諸醫皆以爲,聖候無差勝之勢。臣等在闕外經夜,不勝焦迫,直宿藥院恐宜矣。奎采曰,下鑰後則提調在闕門之外,下情誠甚悶迫,宜使之直宿矣。上曰,其則不遠,必有其時矣。泰齊及諸醫,皆請勉進水蒸鷄。上曰,昨日鷄膏亦尙在矣。泰齊曰,臣當出而煎進矣。上曰,可以濃煎矣。上曰,挾痰昏眩者,雖是例症,而今番之氣則必欺予矣。提調泰齊及諸醫皆先退。上曰,禮房承旨,如已奉審入來,使之入侍,而儒臣持史記評林,亦使入來也。臣有元,承命出來,與右承旨朴師訥,應敎李瀰,修撰李碩載偕入。上謂師訥曰,果無頉乎?師訥曰,祭物精潔,而摘奸守僕守護軍則亦皆無頉矣。上曰,今番典祀官甚好矣。上曰,金鍾正,何以違牌耶?瀰曰,有親病而然矣。碩載曰,玉堂及兼官,皆着實行公,而今番則實有親病云矣。上曰,金鍾正,非用謀之人也。奎采曰,果非用謀之人矣,聖鑑明見矣。上曰,予頃謂耳目之官媕阿之意,則鍾正以爲,豈但耳目之官云?此則竝責儒臣而然,爲人甚精矣。奎采曰,果精矣。上命書之曰,金鍾正爲人,予知之,而昨日違牌,尤可駭然,故特命配所,而靜而思之,頃年入侍所奏之言,決非欺予。今日下問,果有實恙云,宜有參酌,特爲分揀放送。出傳敎上曰,應敎亦爲贊讀乎?瀰曰,然矣。上命書之曰,此時講書院官員,不可不擇差,兼贊讀有闕代,前應敎沈履之除授。出傳敎又命書之曰,明年將有嘉禮譜略修正,其涉輕先,故欲下敎,草記混下,事之寒心,莫此爲甚。當該中官李夢良,良才驛徒三年定配,當日押送,此草記給之,其令以待下敎。出傳敎上以禮曹草記白頭山祀典事,下詢瀰與碩載曰,更爲博詢於在外山林諸臣及儒臣而處之好矣。上命書之於草記下段曰,更詢于在外儒臣。上曰,史記評林周紀讀之也。瀰與碩載以次讀奏訖。諸臣以次退出。
上在慶熙宮。常參·經筵,以代理停。
仁元王后忌辰。
自辰時至酉時,日暈。
藥房提調臣南泰齊,副提調臣李奎采啓曰,伏未審夜來,聖體調攝,若何?寢睡·水刺之節,亦何如?痰凝之候,漸有差勝之勢乎?湯劑,依下敎今方煎入,而臣等卽與諸御醫,趁早入診,詳察聖候,有不容已,臣等不勝區區憂慮,敢來問安,竝此仰稟。批答出筵敎
中宮殿,藥房口傳問安。答曰,知道。
傳于沈墢曰,批答從當爲之,藥房提調,先爲詣閤。
朴師訥啓曰,明陵獻官海春君栐,奉審後,依下敎來待矣。傳曰,禮房承旨入侍,海春君同爲入侍。
傳于朴師訥曰,編次人同爲入侍。
傳于朴師訥曰,編次人,藥房入診,同爲入侍。
李奎采啓曰,藥房提調南泰齊,副提調李奎采,依下敎來待矣。傳曰,入侍。
兵曹,口傳政事,副司果趙榮進。
王世子在昌德宮。常參停。
世子宮·嬪宮,政院口傳問安。答曰,知道。
世孫宮,政院口傳問安。答〈曰〉,知悉。
沈墢達曰,明日常參,取稟。令曰,停。
又達曰,大司憲尹鳳五,執義洪啓能,持平金亮行·鄭昌順在外,掌令南鶴宗受由在外,李澤徵呈辭,今日以監察茶時之意,敢達。令曰,知道。
以兼輔德徐命天牌不進罷職令旨,令于沈墢曰,推考徽旨捧入。
令于沈墢曰,明日問安若闕,則事體極爲惶悚,宮官牌去來,各別催促,如或違牌,更卽牌招。
以輔德柳觀鉉,兼輔德徐命天牌不進罷職令旨,令于沈墢曰,推考徽旨捧入。
沈墢達曰,春坊上下番,連日闕直,事甚未安,輔德柳觀鉉,兼輔德徐命天,旣有只推之令,竝卽牌招入直,何如?令曰,依。
沈墢,以義禁府言達曰,中官李夢良,良才驛徒三年定配,當日押送事,命下矣。以傳敎內辭意,具罪目,依例發遣府羅將,押送于京畿廣州府良才驛配所之意,敢達。令曰,知道。
三月二十六日卯時,上御思賢閤。禮房承旨·海春君,同爲入侍時,海春君栐,右承旨朴師訥,記事官徐有元·李在簡·姜趾煥,以次進伏訖。上曰,海春進前。栐進伏。上曰,今朝果奉審乎?栐曰,今日奉審則似致日晩,故昨日皆爲奉審,而竝無頉矣。但柏子木十餘株,枯損已久,而不敢任意剪伐,而今已皮剝而白矣,所見不好矣。上曰,此乃庚子後所植乎?栐曰,辛巳後所植矣。上命書之曰,明陵柏子木枯損者,不爲除去云。令禮曹擇日,堂·郞下去除去,而此後陵寢若此者,隨其枯損,至近處則堂郞進去,稍遠處則郞廳進去,一體擧行事,分付該曹。出傳敎栐曰,蜂峴·虎谷兩處之間,有沙汰處,陵官昨年報于禮曹,則以筵稟爲難題送云矣。上曰,陵官有入京者乎?栐曰,南泰憲,今日入來矣。上曰,晩后藥房入侍,使之同入,而禮判亦使入來也。栐曰,夜間,聖體調攝,若何?上曰,痰則少愈,水刺則一向厭進矣。栐曰,太廟親享,只隔十餘日,而方在靜攝中,特命攝行,恐宜矣。上曰,心則憧憧,而氣若此,則雖欲爲之,亦難强行矣。栐曰,將事之際,恐致失攝矣。上曰,今番不行,而何時更爲乎?栐曰,待後日平常之時,不亦可乎?師訥曰,此言誠是矣,伏望體念焉。上曰,臨時當量氣而爲之矣。上命師訥,呼寫明陵告由祭祭文訖。諸臣以次退出。
三月二十六日辰時,上御思賢閤。藥房入診,禮判·編次人·明陵參奉,同爲入侍時,藥房提調南泰齊,副提調李奎采,兼禮曹判書李益炡,編次人元仁孫,記事官徐有元·李在簡·姜趾煥,明陵參奉南泰憲,醫官金履亨·許礈·李以楷·李泰遠·金履貞·鄭允協·吳道炯,以次進伏訖。上曰,陵官先爲進前。泰憲進伏。上曰,與提調爲幾寸乎?對曰,爲六寸矣。上曰,陵官一人誰耶?泰憲曰,尹心協也。上曰,誰耶?泰齊曰,尹鳳五之子也。上,下詢蜂峴沙汰處,泰憲,以沙汰形止仰對。上命泰憲先退。上謂益炡曰,枯木剪伐時,亦有告由乎?益炡曰,然矣。上曰,卿須下往奉審,行告由後,卽爲剪伐,可也。益炡曰,臣以順陵塗灰事,今將辭朝,當爲歷審明陵,又見補土處後,當細陳形便矣。上曰,然則率往某人好矣。有誰在乎?益炡曰,李義培,似鍊熟於此等事矣。上曰,好矣。義培,卽使入侍也。臣有元,承命出來,與義培偕入進伏。上謂義培曰,汝亦往審蜂峴沙汰處,所入役軍多寡,亦細量入奏也。仍命書之曰,蜂峴有看審事,順陵進去禮堂,今日辭朝,與李義培看審事,分付。出傳敎泰齊曰,夜間,聖體調攝,若何?上曰,諸節一樣,而實無陽界之心矣。泰齊曰,寢睡之節,何如?上曰,行祭之時,乍覺寤而頗穩矣。泰齊曰,水刺,則何如乎?上曰,厭症一樣,而麥水刺稍勝,故間間少進矣。泰齊曰,昨今煎入湯劑,俱爲進御乎?上曰,然矣。諸醫以次入診。履亨曰,脈候左三部則沈遲,右三部虛弱,大體與昨一樣,而少有變動矣。礈曰,左三部沈緩,右三部虛軟,比昨一樣矣。以楷曰,大體與昨一樣,而沈緩之候,似有差勝之勢矣。泰遠曰,左右三部度數不調,則與昨一樣,而遲緩之候,似有差勝矣。允協曰,沈緩之症,似有差勝,而大體則比昨一樣矣。道炯曰,脈候大體則與昨一樣矣。泰齊曰,晩后當爲更診矣。上曰,依。仍命書藥院批答曰,知道。噫,冥然到今,又逢此日,況於今日,許診服湯,遙望飮涕,氣何暇諭,而心尤一倍者,此皆由於一心字,而不先不後,適値此日,人或以行素而言,則非徒欺一世。仰負慈聖,不獲已詳諭焉,噫,今年其不若此,三日之制,不行於此,更待何年,而爲國焦心之中,又無股肱,國事外民事罔涯,而三相之靷,聯翩三朔,用我元元,將至一萬三千五百人,一猶爲民,若恫在己,況三乎?今年不用民三字,事雖不獲已,欺我元元,噫,逢此年逢此月,心已隕,爲宗國爲元元,心亦焦。顧國事顧民弊,用心又復若此。昔日諸葛數升之食,其猶少也,而予則一日所食,不過數匙,氣果不苶乎?其尙作氣,自奉之淡薄故也。因日候之乖常,痰候乘作,食不能强,非徒不能三日之制。於羹體昔年之慈愛,亦不察薑桂之和,而卿等與諸醫,猶此强請,若侍湯於永慕,雖誦夫子訓孟氏之語,薑桂亦不禁,可謂孝乎?只自飮涕,而大抵今番,外氣則小,故凡諸節今已愈,更無諭者,此無他,六貼建功之效,其所錫名,誠非過也,又果建功矣。此後卿等諸醫,其復問行素之故也云。雖然,此心此氣,薑桂建功,其何扶乎?予以回泰安民四字,自爲命藥,而此若俟河之淸。今日扶元,惟在建功,日三其進,非自區區也。亦爲宗國,依昨日例,如期煎入,此亦繪事後素,鎭日問候,則政院·朝廷,必將繼起,非徒鎭人心。今則食道扶元之外,無他問候者,勿爲逐日問候,朝煎湯劑以進後,直爲入侍,夕煎以前,提調旣在闕中,醫官旣已入直,其雖請診,予何拒哉?恐貽慽於陟降,不顧支煩而諭矣。出傳敎上曰,向者李瀰以爲,大臣禮葬時,減其軍丁,有欠於禮待之意,而此則大臣若有知,必以爲好者,百姓誠殘忍矣。泰齊及諸醫,請煎進鷄膏。上曰,自明日煎入,而分付鷄廛,抱卵者則勿使來進,可也。昔年侍湯時,有靑頭鴨得納之敎,而抱卵者,勿使來進矣。上命仁孫進前,呼寫四字三十句,使仁孫較正讀奏訖。上曰,以此係於續蓼莪文,而低一字書之,可也。仁孫曰,臣伏見下藥房之批,不勝感泣,而帝王之孝,異於匹庶,宗社生靈之責,專在於殿下。顧此國勢,殿下亦何可自輕乎?加意調攝之道,臣切伏望焉。上曰,所陳是矣。上命書之曰,飭已行,伊日之事,非方泰輿之故,戊寅·己卯,亦有其勞,分揀放送事,分付。出傳敎上曰,少退,而只藥院諸臣入來也。申時,提調以下,更爲入侍。泰齊曰,午間,聖體若何?上曰,一樣矣。泰齊曰,湯劑進御乎?上曰,然矣。泰齊曰,水刺亦進御乎?上曰,俄進粥小許矣。諸醫以次入診,履亨曰,脈候左三部遲緩,而似有浮大之意,右寸關虛弱,則大體比朝一樣矣。礈曰,左右三部遲緩虛軟之候,與朝一樣矣。以楷·泰遠·允協·道炯之言皆同。上曰,湯劑今則已覺支離,誠爲難堪矣。泰齊曰,聞醫官之言,五六十貼前,難以停止云,而此非苦口之劑,加意進御,深思三百年宗社及億萬生靈,千萬伏望。諸醫皆曰,今番則必優數進御然後,可以責效如常矣。奎采曰,聖候未復常之前,豈可停止湯劑乎?伏望勿以爲難,而加意進御焉。此非但臣等之望,實京外兆民之望也。上曰,今則別無他症,而間有眩氣,怪矣。履亨曰,此亦氣不足之致也,湯劑尤豈可停止乎?泰齊曰,金德崙,今方上來云,亦使之別入直,好矣。上曰,依爲之。上命書之曰,賢關講會,近亦爲之否,申飭成均館,其令着實爲之。又命書之曰,目今悠悠萬事,講書補導,學問就將之時,一日其惜,講書近日其將連爲乎?若或因此不爲,豈不可惜?依例連爲事,分付講書院。又命書之曰,在外臺臣·都憲,抄選外,皆許遞,掌令有闕代,輔德柳觀鉉除授,其餘待下敎,開政擧行,副使趙榮進,旣已遞職,令該曹,口傳付軍職。又命書之曰,今雖憊臥,心在乎民國,今月內,非徒無相,初下對皆渺然。若有外方狀聞稟之者,明日內局入侍,有司堂上持入事,分付。又命書之曰,今番歲抄後,違牌侍從堂上·堂下人,皆敍用,前都憲李應協,前薇垣長鄭純儉,前持平金汴光,飭已行,此三人,與無端撕捱者有間,敍用。噫,于今之世,奚徒求備於此,雖因感慨,先正之後,曾亦下敎,鄒魯鄕人,寬宜先也,而惟於此人,若是處分,其亦過矣。前弼善李憲默,特爲給牒敍用,開筵渺然,春坊鎖門多日,不可使聞於隣國。輔德柳觀鉉,今聞入城,而其果實恙云,若愈,豈入城而不謝乎?今拜臺職在外洪檍·李世演許遞,鄭昌聖,文學除授,李昌任,司書除授,使之令招入直。以上出傳敎諸臣以次退出。
上在慶熙宮。常參·經筵,以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。大殿,朝廷二品以上·六曹堂上單子問安。答曰,知道。中宮殿,朝廷二品以上口傳問安。答曰,知道。大殿·中宮殿,王世子遣宮官問安。答曰,知道。王世孫遣講官問安。答曰,知道。大殿·中宮殿,王世子遣宮官夕問安。答曰,知道。政院·玉堂·藥房口傳問安。答曰,知道。王世孫來詣慶熙宮後,政院·玉堂口傳問安。答曰,知悉。
傳于李奎采曰,藥房入侍。
傳于李廷喆曰,貂皮先下該曹。
以承傳色,口傳下敎曰,雖幼沖,禮當備矣。且必欲上來,世孫今日上來,今番由興泰門入興政堂,挾輿軍前後廂,以三營入直軍擧行,禁軍,以昌德宮入直禁軍,使之隨來。
又下敎曰,調理云而來,則予尤用心,承旨下去,卽惟勿爲擧行。
又下敎曰,橘薑茶,卽今還入,昏後又爲還入。
傳于金尙重曰,時刻則隨其整備,隨時爲之。
傳于李廷喆曰,東宮起動,則予尤用心,勿爲起動之意,承旨卽爲往諭,承旨持下令入侍。
傳于沈墢曰,講書院衛從司,依前留直。
吏曹,口傳政事,以李明中爲坡州牧使。
金尙重,以內醫院官員,以提調·副提調意啓曰,坡州牧使金履亨,旣已遞付京職,依例還屬本院,使之常仕,何如?傳曰,允。
李秀得,以訓鍊都監言啓曰,新造旗麾祭,今月二十八日子時,放砲大吹打設行於三淸洞之意,敢啓。答曰,知道。
以金尙重爲左承旨,沈墢爲右承旨,李秀得爲左副承旨,兪漢蕭爲右副承旨,李廷喆爲同副承旨。
王世子在昌德宮。常參停。
李心源達曰,明日常參,取稟。令曰,停。
又達曰,大司憲尹鳳五,執義洪啓能,持平金亮行在外,一員未差,掌令李澤徵·柳觀鉉牌不進,今日以監察茶時之意,敢達。令曰,知道。
世子宮·嬪宮,政院口傳問安。答曰,知道。世孫宮,政院口傳問安。答曰,知悉。
李心源達曰,吏曹判書韓翼謩,除拜後過三日,不爲出肅,依定式推考警責,仍卽牌招,何如?令曰,依。
李心源達曰,憲府連日監察茶時,諫院許久闕達,俱甚未安,除在外未署經外,掌令李澤徵·柳觀鉉,正言李之晦,竝卽牌招,何如?令曰,依。
右承旨朴師訥,有稟達事,來詣求對矣。藥房分提調金尙翼,亦爲來詣求對矣。令曰,入對。
以承言色,口傳下令曰,余病頭部,腹部亦有痛勢,此時,大朝患候又如此,焦迫中無以召見,其止之。
今日進見事,下令。
李心源,有稟達事,來詣請對矣。令曰,神氣方昏昏,不得召見矣。
以承言色,口傳下令于李心源曰,明日當進見,趁早擧行。
李心源,以侍講院言達曰,本院上番闕直,事甚未安,新除授文學鄭昌聖,自鄕纔已入來云,卽爲牌招入直,何如?令曰,依。
又以兵曹言達曰,本曹佐郞鄭文柱,身病危重,累度呈狀,勢難行公云。宿衛重地,不可久曠,今姑改差,何如?令曰,依。
又以義禁府言達曰,卽接月令醫員金斗運手本,則時囚罪人金魯鎭,本以抱病之人,屢日處冷之餘,重得寒感,晝夜叫痛,飮啖全却,不省人事,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
吏曹判書韓翼謩書曰,伏以,日吉辰良,王世孫齒學之儀,三加之禮,次第順成,臣民慶忭,寧有其極?仍念臣,愚迷鈍滯,隨處生疣,前叨秋官,不審斷獄,自速嚴譴,一時薄罷,非罪伊恩,曾未數日,敍命遄下,籌司句管,仍令還差,天官寵除,又下於夢想之外,臣誠驚懍惶惑,罔知所措。噫,爲理官失,入人死罪,自有當律,纔罷還甄,無異微眚,已非賤分之所安。今玆新命,又何爲而下辱,雖使臣無向前情勢,僨誤之跡,決不容復廁於銓地,人臣之罪,未有大於自顓,處權要者,尤是大禁,曩臣待罪本職也。昏謬於注措之間,顚錯於用舍之際,非一二數,不職之罪,雖微人言,臣自知之,大僚請譴,不患無辭,乃以一顓字蔽罪,下語嚴重,有非尋常規責之比,雖當之以誅殛之典,未見其過。追思至今,夢魂猶悸,從此選部,便是臣永謝之地,尙安有淟涊復冒之理哉?新負已極兢惶,舊釁尤屬危厲,命召之下,未克祗承。卽伏聞大朝玉候失寧,至設庭候,小大焦遑,臣獨情勢如右,末由趨參。有臣如此,生不如死,玆敢控瀝肝血,疾聲哀籲。伏乞离明,亟降令旨,鐫削臣職名,重勘臣罪負,以嚴法紀,以安賤分,幸甚。答曰,覽書具悉。卿其勿辭,從速察職。
正言李之晦書曰,伏以,臣於月前,奉宣諡之命,出往嶺南,及其竣還之際,忽伏承薇垣除旨,在臣義分,宜卽趨謝復命之不暇,而第念淸朝耳目之職,責任甚重,而旣萬萬不稱。積年疝癖之疾,症勢越添,而又萬萬難强,僵臥旅舍,情地窮蹙,敢陳危苦之懇,冀蒙鐫削之恩,及承下答,以調理上來爲敎。噫,身帶王命,旣稽反面,國有大禮,亦闕參班,臣分都虧,罪合萬殞,而嚴譴未加,恩批乃降,臣於病伏涔涔中,奉讀睿旨,惶隕感激,稍待少間,强起登道,寸寸擔舁,來到城外。竊伏聞二十日疏決時,憲臣以在外臺臣罷職事,陳達蒙允。所懷中,雖以臣奉命在外,有所區別,而顧此臺銜新除,旣在臣竣事之後,則未及進參於頒敎之日者,雖緣病勢之難振,而中路淹滯,未卽上來之罪,固無異於在外被譴之諸臣。臣不可以僥免爲幸,晏然仍據於見職也決矣,況於憲臣連達之時,不以下諭爲請者,雖未知其意之攸在,而身爲在外之臺臣,不入於下諭之例達。此固前古所未有之臺體,則人旣不以臺官相待,臣豈敢以臺官自處乎?情勢所迫,未遑他顧,冒沒肅命,詣臺自列,則喉司之臣,却而不捧,累度往復,終始堅執。噫,名爲臺職,有應避之嫌,而壅於喉司,無仰徹之路,臣未知出納惟允之義,果若是阻搪耶?然此莫非臣疲軟見輕之致,尤何可一刻苟冒於臺次乎?玆敢不避瀆擾之誅,仰暴懇迫之私。伏乞离明,俯垂睿照,諒臣難强之病,察臣難冒之義,亟許鞶帶之褫,以存廉角,仍治違傲之罪,以肅朝綱,幸甚。答曰,覽書具悉。爾其勿辭,調理察職。
三月二十七日寅時,上御思賢閤。藥房入診入侍時,提調南泰齊,副提調李奎采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·吳道炯,以次進伏訖。泰輿曰,夜來,聖體調攝諸節,若何?上曰,今則似難矣。忽有腹部之氣矣,自初有惡心症,又不食而滯,已涉殊常矣。果發此氣矣。泰齊曰,卽使諸醫入診,宜矣。上曰,依。諸醫以次診察,履亨曰,今日則脈候尤有數體,而玉體亦有煖氣矣。泰輿曰,脈候大體則比昨一樣,而數候則有加矣。礈以下諸醫之言皆同。上曰,椒熨似好耶?履亨曰,然矣,卽爲炒進,連爲付貼於腹部。上曰,一場有其氣,氣甚低下,而自昨晝以後,三次如廁矣。履亨曰,放活便乎?上曰,然矣。諸醫更爲入診,履亨曰,脈候雖有數體,終非外氣也。上曰,其氣至於腸中,必將漸升矣。上苦痛不已,下敎曰,薑橘茶斯速煎入也。諸醫曰,車前子茶,亦似好矣。上曰,果好耶?然則亦爲煎入也。建功湯已支離,而又將服怪藥矣。命諸醫看審小水。諸醫曰,色淡似是變動之候矣。上曰,旣有此氣,來月親享,將何以爲之耶?初二日夕,乃誓戒乎?泰齊曰,然矣。臣等方以爲悶,而聖候旣如此,何以親享乎?上曰,此氣旣作,當爲所當爲者矣。仍命書之曰,自今日,提調直宿本院,金履亨·方泰輿·許礈·李以楷·金德崙·李泰遠·鄭允協·吳道炯·金履貞,差備待令,凡諸供饋,依前爲之。出傳敎理中建功湯前方中,更加乾薑五分,一貼煎入,車前子茶二貼煎入事。出榻敎上命履亨·泰遠,更爲入診。履亨曰,脈度數意不加,誠爲多幸,而頻頻如廁者,必愈凝塊之漸矣。泰遠曰,腹部症患雖如前,而脈度數體少異於前,且頻頻如廁者,可見其流泄,而今番則專由於氣弱之致,此甚可悶矣。上又命入葱熨,連爲付貼於腹部。履亨曰,葱熨,亦有解散之漸乎?上曰,勝於椒熨,似有差解之漸矣。上曰,朝廷爲問安乎?泰齊曰,今方爲之云矣。上曰,朝廷無行首,誰爲出令耶?奎采曰,政府西壁,出令云矣。少退後,藥院諸臣及應敎李瀰,修撰李碩載,更爲入侍。泰齊曰,俄間,聖候若何?上曰,一樣,而腹氣似有解散之漸矣。泰齊曰,其間進米飮之屬乎?上曰,或慮爲才操,不爲進御矣。泰齊曰,金履亨則遞付京職,宜矣。上命書之曰,牧使金履亨,遞付京職,其代,卽爲口傳擇差,因令辭朝。出傳敎又命書之曰,三都尉直宿事,分付。出傳敎備局有司堂上入侍事,置之。出榻敎上曰,御製心鑑,儒臣讀奏也。瀰與碩載,以次讀奏。上曰,編次人,使之入來也。臣有元,承命出來,與元仁孫偕入進伏。上命仁孫,讀昨日御製後,使之退去編次。上命書之曰,噫,政府雖無相,今日紀綱,其亦寒心,莫曰直宿藥院,留門入來,直宿下敎,亦已差早,則朝廷問候,日高後爲之,事之寒心,莫此爲甚。其令起居之臣,特爲罷職,以重國體,政院亦不能分付。問候亦涉差晩,副提調外,今日仕進承旨,一倂遞差。出傳敎少退後,藥院諸臣及使臣洪啓禧·趙榮進,同爲入侍。泰齊曰,午間聖候諸節,若何?上曰,與俄者一樣,而腹部之氣亦少愈矣。泰齊曰,更使諸醫入診,宜矣。上曰,金履亨及金德崙,只令診之也。履亨·德崙,以次診候。皆曰,脈候諸節,比俄者一樣,而右寸關虛弱之症,甚可悶矣。其間橘薑茶,連爲進御乎?上曰,然矣。泰齊曰,米飮與鷄膏,俱爲進御乎?上曰,竝少進矣。履亨曰,果無滯氣乎?上曰,午間則膈間豁然矣。今則還又如滯矣。上命使臣進前。啓禧進伏曰,臣於辭陛時,以保嗇之道,有所仰勉,來承欠寧之候,不勝焦迫。願益加意於保嗇之道焉,榮進亦以此仰陳。上,下詢彼中消息,啓禧·榮進,以乾隆窮奢極侈及凡諸所聞見,仰達。上曰,石鼓文得來乎?啓禧曰,果覓來,而未及粧䌙,且多校正處,未及持入矣。啓禧·榮進先退。上命書之曰,行副司直李秀得·李心源·兪漢蕭·金尙重,承旨除授,牌招察任。出傳敎理中建功湯一貼,又爲煎入事。今番使行卽來,石鼓文,使校書館粧䌙以進事。竝出榻敎上命儒臣讀詩傳。瀰讀奏唐風蟋蟀及曹風蜉蝣·候人·鳲鳩·下泉。碩載讀奏豳風七月及陳風宛丘·東門·衡門訖。上命書之曰,禁推儒臣,皆放送,牌招察任。出傳敎諸臣以次退出。
辛巳三月二十七日巳時,王世子坐德成閤。求對入對時,分提調金尙翼,右承旨朴師訥,假注書黃樸,記事官尹師國,記事官李昌任,以次進伏訖。金尙翼曰,大朝聖體違豫,藥院直宿,三都尉又有入直之命,邸下不卽進見,群下之情,誠焦迫矣。令曰,焦灼之心何可言?李昌任曰,當速下進見之令矣。朴師訥曰,提調春坊之言是也。邸下進見之禮,不可少緩也。令曰,軍兵草記,斯速爲之,可也。尙翼·師訥,泣而對曰,若或草記,而大朝以惟疾之憂,不許進見,則睿情之焦迫,復將如何耶?只率春·桂坊入直軍兵,進詣好矣。令曰,此處入直軍兵,亦非下敎,則難以調發矣。昌任曰,臣以問安,方往上闕,速下進見之令,伏望。令曰,問安之時,以進見之意,使政院微稟,可也。仍令退去預備輿儀,諸臣少退閤外,有頃,沈墢奉大朝傳敎入對。諸臣復進伏訖。沈墢讀傳敎訖。世子下令曰,大朝旣以用心爲敎,此心尤用焦迫矣。師訥曰,大朝雖有傳敎,當强以行之。昌任曰,臣以出宮之意,俄者微稟,不可一時遲遲矣。嚴璘,亦待令於閤外矣。令曰,使之入對。嚴璘進伏。世子下令曰,大朝傳敎如此,汝意則何如?嚴璘對曰,大朝用心之敎,不過惟疾之憂。今番若因聖敎,不得進見,則非但邸下之孝思不伸,民情誠抑菀矣。令曰,此時豈言民情?余之進見,非爲觀瞻,則民情二字,極爲非矣。嚴璘推考,可也。璘曰,聖敎雖如此,邸下以疾愈爲言而進見,則大朝患候中誠悅豫矣。令曰,若如是爲言而進見,則不幾近於欺君乎?對曰,以私家言之,父兄有疾,子弟侍湯焦熬,因而生病,則父兄使之退休,則子弟權辭以對而疾愈,終始不懈於侍湯之節矣。邸下今日之擧,何以異於是也?尤有光於聖德事矣。令曰,聖敎雖如此,當行進見之禮矣。沈墢先退,逢宣傳官於閤外,奉持來傳敎,更入對讀訖。令曰,聖敎又如此,焦迫何言?墢曰,聖敎旣如此,臣亦不敢仰請進見矣。嚴璘曰,臣亦不敢更請矣。諸臣退出。
辛巳三月二十七日未時,上御思賢閤,承旨入侍時,同副承旨宋瑩中,記事官金履禧·李在簡·姜趾煥,以次伏進伏。上曰,進見下令持入乎?瑩中曰,別無文字,只宮官來傳矣。上曰,予固知有此下令矣。軍兵使之勿爲整待,可也。瑩中曰,聞宮官之言,則率入直摠府·騎曹·堂郞而進來云矣。上曰,其在觀瞻,事不當如此,人心豈不波蕩乎?仍命書傳敎曰,元良方在調理,其在體孔聖謂孟武伯之語,進見今不可論,而雖若常時,今朝藥院直宿下令,不可若差晩,下令則在近乎申牌前,已涉訝之,而今聞講官之言,只率入直堂郞而來云。擧措亦涉異常,不過臥而呻吟,則何若是忙忙怱據,其將波蘯都下人心,而承宣·春坊官員,一不提稟,矇然受令,承旨,可謂矇然不職,春坊官員,可謂助元良輕擧。承旨朴師訥,司書李昌任,罷職,旣命承宣宣諭,其所進見,不若藥院直宿時,分提調一次問候,亟寢下令,以鎭人心,分付軍門,勿爲待令。仍命宣傳官入侍。下敎曰,持此傳敎,往昌德宮,傳于承旨,可也。上曰,李昌任,爲人敏捷,而欠於厚重,世子若上來,則昌任,必徒步隨來矣。諸臣退出。
上在慶熙宮。常參·經筵,以代理停。
大殿·中宮殿,王世子遣宮官問安。答曰,知道。政院·玉堂口傳問安。答曰,知道。世孫宮,政院·玉堂口傳問安,答曰,知悉。大殿,朝廷二品以上·六曹堂上·奉朝賀單子問安。答曰,知道。中宮殿,朝廷二品以上·六曹堂上·奉朝賀口傳問安。答曰,知道。
藥房提調南泰齊,副提調李奎采啓曰,伏未審夜來,聖體調攝,若何?寢睡·水刺之節,亦何如?腹部不平之氣,更不往來乎?湯劑今方煎入,而臣等卽與諸御醫,趁早入診,詳察聖候爲宜,臣等不勝終宵憂慮,敢此問安,竝爲仰稟。答曰,知道。入侍時,當下敎矣。中宮殿,藥房口傳問安。答曰,知道。
大殿·中宮殿,王世子遣宮官夕問安。答曰,知道。大殿·中宮殿,政院·玉堂夕問安。答曰,知道。世孫宮,政院·玉堂夕問安。答曰,知悉。大殿,朝廷二品以上·六曹堂上單子夕問安。答曰,知道。中宮殿,朝廷二品以上口傳夕問安。答曰,知道。
沈墢,以都摠府言啓曰,今日入直內三廳武兼禁軍及軍兵等,當爲中日習射,而上候未寧,藥院直宿,限平復間,依例姑停之意,敢啓。傳曰,知道。
傳于兪彦民曰,承旨入侍。
李秀得,以侍講院言啓曰,王世子今日進見事有令矣,敢啓。傳曰,古人云云,只有淸心是要方,于今之恙,專由心氣,於世子之道,奚徒無違,使我不爲用心,亦子道也。方在調理,國事講學,擔却幾年,其若差復,聞其復舊,雖在此中,此心少紓,昨已下敎,則以進見二字,每挑靜攝之心,其曰無違,亦豈遵父命之道乎?職在輔導,不能輔導,書呈草記,可謂擧職,靜爲調理事,其令轉白。
傳于兪彦民曰,禮判,肅拜後詣閤。
兪彦民,以講書院言啓曰,本院新除授右贊讀沈履之,時無職名,令該曹,口傳付軍職,何如?傳曰,允。
兵曹,口傳政事,副司果單沈履之。
有政。吏批,判書韓翼謩牌不進,參判南泰會進,參議鄭存謙牌不進,左副承旨沈墢進。啓曰,判書韓翼謩,參議鄭存謙牌不進,小臣獨政未安,何以爲之?敢稟。傳曰,仍爲之。右議政洪鳳漢,拜相事承傳,承文都提調單洪鳳漢。
兵批,判書金聖應病,參判具允鈺昌德宮入直,參議韓光會病,參知李重祜病,李宜哲進,同副承旨兪漢蕭進。領府事趙載浩。
傳于沈墢曰,今日入侍承旨,持拜相傳敎及扈衛大將除授傳敎入侍。
吏曹,口傳政事,以李益輔爲分內醫院提調。
以吏曹參議鄭存謙牌不進罷職傳旨,傳于李秀得曰,只推。
兵曹,口傳政事,以洪麟漢·李應協·尹得養·李景祜爲副司直。
李秀得,以司饔院官員,以提調意啓曰,今因傳敎,藥房移設於本院矣。本院則移接於南所之意,敢啓。傳曰,知道。
王世子在昌德宮。常參停。
世子宮·嬪宮,政院·玉堂朝問安。答曰,知道。
世子宮·嬪宮,政院·玉堂夕問安。答曰,知道。
兪漢蕭達曰,明日,國忌齊戒,再明日,正日,此兩日常參,頉稟。令曰,知道。
又達曰,大司憲尹鳳五,執義洪啓能,持平金亮行在外,一員未差,掌令李澤徵·柳觀鉉令旨未下,今日以監察茶時之意,敢達。令曰,知道。
又以講書院言達曰,本院新除授右贊讀沈履之,卽爲牌招察任,何如?令曰,依。
令于兪漢蕭曰,何時下令,而尙不擧行,極爲駭然矣。
以全羅監司朴道源狀達,四月朔進上秀魚卵,未及産出,限內不得封進,惶恐待罪事,令于兪漢蕭曰,勿待罪事,回諭。
三月二十八日卯時,上御思賢閤。藥房入診入侍時,提調南泰齊,副提調李奎采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·吳道炯,以次進伏訖。泰齊曰,夜間,聖體調攝諸節,若何?上曰,今日則少愈,而其氣亦不作矣。泰齊曰,俄者煎入湯劑,果已進御乎?上曰,方欲服之,而腹中之氣不但痰氣而已,蛔亦兼有之矣。泰齊曰,胃氣不足則亦必有蛔矣。泰齊曰,橘薑茶及車前子茶,更爲煎入乎?上曰,豈可長服乎?服於可服之時矣。昨暮後,湯劑何時煎入乎?泰齊曰,閉門時矣。上曰,然則予果忘之而不服矣。履亨曰,然則昨日進御者,只二貼矣。上曰,似然矣。連服橘薑茶,夜深後,腹氣似豁,不無其效矣。泰齊曰,水刺亦爲進御乎?上曰,粥小許數次進之矣。諸醫以次入診。履亨曰,脈候比昨稍緩,而右寸關虛弱則一樣矣。泰輿曰,左右三部虛軟則比昨一樣,而數體則似有差勝之勢矣。礈曰,左三部數體,今日則稍緩,而右寸關虛軟則比昨一樣矣。以楷·德崙·泰遠·允協·道炯之言皆同。上曰,昨日則腹氣滯於中脘之上,而今日則在於腰帶之下矣。履亨曰,俄者,湯劑之進御後,喉中上升之氣,亦有降下之意乎?上曰,然矣。泰齊曰,湯劑自外煎入之後,臣等不知進御與否,誠爲憂菀,以一日三次持入,定式似好矣。上曰,可也。今番之氣,專由於弱,此亦理之常,其發亦晩矣。慮或更發,心自燥悶矣。理中建功湯三貼,依昨日例煎入,而提調持入。出榻敎泰齊曰,當此三進湯劑之時,本院無都提調,只有臣等,誠可悶矣。上曰,都提調無聲息乎?泰齊曰,來留於西氷庫云矣。上曰,內局則有提調·副提調,足可以服建功湯,而國無大臣,政府無號令,百度解弛,昨日下敎,亦以事體爲之,而此實可悶矣。泰齊曰,雖以備局事言之,時急文報及外方呈訴,多爲稽滯云矣。上命書之曰,備局外方文報,業已下敎,而外方之民,雖有呈訴之事,其將何爲?靜而思之,欲爲下敎而忘却矣。今聞重臣所奏,果若予意,一依文報例擧行事,分付。旣無大臣,雖有民願,將訴於何,九重深遠,何以知之?此後有大臣前關係民隱,訴于有司堂上,關係六曹·京兆·惠廳·均廳者,訴于該堂,其中不可不轉奏者,令該堂以奏。又命書之曰,二品以上及備堂中未付軍職者,卽爲口傳付軍職。竝出傳敎上曰,有司堂上誰耶?泰齊曰,徐志修·朴相德·洪麟漢·趙曮,而曮則方在削職中矣。上曰,趙曮削職之前,亦不行公,固執怪矣。泰齊曰,有實病云矣。奎采曰,臣與趙曮隔隣,故詳知其病狀,非不欲行公,而其病情,實難供仕矣。上曰,再明·或三明,王世孫回還時,凡具預爲待令,諸司預備,亦待下敎擧行,先後廂,以伊日昌德入直軍兵擧行。出榻敎諸臣退出。
辛巳三月二十八日辰時,上御思賢閤。承旨入侍時,左副承旨兪漢蕭,記事官金履禧·李在簡·姜趾煥,以次進伏。上命書草記批答,又命書傳敎曰,李憲默處則非謂進見也。三煎湯劑之時,提調奔走兩闕,爲春坊不爲預稟,召提調而無人故也。則以此徵創,李昌任太輕於前,鄭昌聖過詳於後,噫,其命調理,意蓋深也,而噫,無違二字,亦豈謂元良飾辭?職在補導,雖有下令,宜以體大朝之意轉白,而以下敎,有若修人事,昨稟奏今草記,方在呻吟之中,而以二字,令我費心氣,輕詳自露,不可無飭,文學鄭昌聖,從重推考,其令勸勉調理,備堂有進對之日,講學有開卷之時,雖呻吟之中,不覺恙自去體,此豈不愈於進見乎哉?書訖。命諸臣少退。諸臣退出。更與校理嚴璘,修撰李碩載,同爲入侍。上命諸臣各讀貞觀政要一大文後。上曰,退去。有入侍之命,則儒臣持唐鑑入侍,可也。諸臣退出。
辛巳三月二十八日午時,上御思賢閤。禮房承旨·禮判·惠堂同爲入侍時,右承旨沈墢,禮曹判書李益炡,惠廳堂上洪鳳漢,記事官金履禧·李在簡·姜趾煥,以次進伏。上命益炡·鳳漢進前,下敎曰,役軍雇價當爲幾何?鳳漢曰,蜂峴補土之役,募軍三百名使役事,旣承下敎矣。賑廳米三百石·兵曹木五同,先卽取用,何如?上曰,依爲之。出擧條仍命書傳敎曰,蜂峴沙汰處,禮判奉審後詳知,此非昔舊道,左邊一小道云,舊峴,自嗣服後,動駕由龍峴,舊道其令植木,則雖有大小之分,內外蜂峴,其宜一體植木禁人,而大峴植木,小峴不禁,以參奉之奏推之,昨年乃植木云,以此之故,靑龍之峴沙汰,方有巨役,事之寒心,莫此爲心,雖不可自禁令年申飭,其在懲後之道,亦不可蕩然無飭。此非一二年所沙汰者,而陵官循例以報,禮官亦以筵稟題給,以至于此。今番奉審禮官,今之參奉外,限十年報到不奏禮官,從重推考。陵官中作故者外,一倂下義禁府推考,潦水前宜卽補土,此時豈宜役民,仰負昔日恤民之聖意乎?限三百名用募軍,米布,依例賑廳兵曹計給,而勿爲張大,今日入侍禮判·惠堂,時或往來看檢,而惠堂仍佩往來,看役二人,以前縣監李義培·林遇春,其令着實看檢,而林遇春,事在前官,分揀放送,領役部將三人,以將校差定事,分付。益炡曰,明陵紅箭門內外柏木枯損者,告由除去吉日,以來月初一日,昨已啓下矣。今此蜂峴補土之役,亦當告由,差退日子,兼告事由,恐合事宜,惶恐敢達。上曰,以何間推擇乎?益炡曰,問於日官,則來初六日七日爲吉云矣。上曰,以初六日,兼告擧行,可也。出擧條上曰,注書出去,內局提調入侍事,分付,可也。臣履禧,承命趨出,與三提調及醫官入侍。承旨及臣,先爲退出。此下上注書入
三月二十八日未時,上御思賢閤,藥房入診,禮判同爲入侍時,提調南泰齊,副提調李奎采,兼禮曹判書李益炡,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·吳道炯,以次進伏訖。上命益炡進前,下詢曰,蜂峴沙汰處,何如?益炡以圖形,仰進。上曰,李義培入來乎?益炡曰,然矣。上曰,使之入侍也。臣有元,承命出來,與李義培偕入進伏。上,下詢,義培對曰,此是內外靑龍肩甲,而秋來葉落後,則自陵寢望見,此爲要害處矣。上曰,實可禁之地也。軍丁當入幾何?義培曰,五百名,十五日付役,則可矣。一人一日之價,計給三錢,則當爲二千五百兩矣。上謂益炡曰,枯木伐去及補土告祭,卽爲擇日擧行,可也。泰齊曰,午間聖候諸節,若何?上曰,更慮其氣之復作,而今日則氣頗回旋矣。泰齊曰,水刺,何如?上曰,昨日則米飮外無他所進。今日則進秋牟飯,靜坐調理,則似不關係矣。泰齊請進御湯劑。奎采曰,此非苦口之劑也。上進御曰,其味果好矣。諸醫以次入診,履亨曰,脈度數體,則比朝尤緩,而右寸關虛軟則一樣矣。泰輿曰,右三部虛弱則一樣,而數體則比朝差勝矣。礈曰,左右三部帶數之候,漸有解緩,而大體虛軟之候,比朝一樣矣。以楷·德崙·泰遠·允協·道炯之言皆同。履亨曰,鷄膏更爲煎入乎?上曰,昨日所入,尙有餘矣。泰齊曰,今日聞候班諸臣之言,則水蒸鷄勝於鷄膏,而重臣洪象漢,亦曾服之而得效云矣。上曰,予本嗜鷄,而水蒸果最勝矣。諸醫曰,水蒸鷄果好矣。上命書之曰,莫重下敎,錯傳中官,從重推考。出傳敎諸臣退出。
三月二十八日申時,上御思賢閤。藥房入診入侍時,提調南泰齊,副提調李奎采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·吳道炯,以次進伏訖。泰齊曰,小選,聖候諸節,若何?上曰,自昨午以後,腹中豁然,或不更發矣。俄者,忽然復作,方此苦劇矣。履亨曰,比昨日,何如乎?上曰,無異於昨日,而自前累發則尤緊矣。葱熨斯速炒入也。以楷進葱熨。上連爲付貼。上曰,動駕時,亦持往此物乎?履亨曰,川椒則每每持去,而旣知藥路。今則此亦可以持去矣。上曰,可也。履亨曰,葱熨之後,上升之氣,復何如乎?上曰,少緩而其氣比昨差不久矣。腰帶以艾爲之,似好矣。履亨曰,最好矣。卽當造入矣。諸醫以次入診,履亨曰,脈度比俄者頗有數體,而不至大段矣。泰輿曰,左右三部諸節,比俄者一樣,而稍有數意矣。礈曰,右寸關虛軟之症,與俄者一樣,而似有數體矣。以楷·德崙·泰遠·允協·道炯之言皆同。上曰,上升之氣稍緩,而滯於左右臍傍矣。履亨曰,是乃解散之漸也。上命入昌德注書入侍草冊,使奎采讀奏訖。命書之曰,今覽昌德注書藥院入對記草,世子若是有加,下令其命勿來,予果是矣。春坊官員·承旨,俱涉駭然,若此而無他議藥,只以導氣湯,依前劑入爲請。吁嗟,今日可謂文具世界,分提調之意焉在,提調金尙翼罷職,其代,口傳擧行。出傳敎奎采曰,草冊中,本無有加二字矣。上曰,豈無之耶?復見則可知矣。奎采〈曰〉,更讀草冊,至頭部擬重之句。上曰,是豈非有加云耶?都承旨大非矣。是修人事乎?重可非矣。仍命遞差。奎采退出。上曰,諸臣亦少退,與代房承旨,更爲入侍也。諸臣退出
三月二十八日酉時,上御思賢閤。藥房入侍,代房承旨同爲入侍時,提調南泰齊,右承旨沈墢,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·吳道炯,以次進伏訖。上命書之曰,噫,今予之氣,專由心氣,噫,此等之世,此等國事。顧瞻依違爲高致,爲身之計可謂足矣。不顧三百年,一何至此,予則曰媕婀猶可也。顧瞻周遮,此亡國之根柢也。今日都承旨李奎采默默,可也。何心彌縫,不可無飭,初命遞差,不可遞差而止,罷職。注書記註中,入對下端,全然不書,其涉無據,令該府嚴處,只奏診對日記,何不奏求對日記,臣何敢欺君?當該承旨,罷職。又命書之曰,人臣事君,事體截嚴,判府事金尙魯,雖於此職,有惶悚在外,其勢固然,點下都提擧之後,與他大臣有間,不敢遽然入城,其亦固也。而此何時,則或城外,或入來胥命,或上書陳籲,俱不可已也,而三煎問候,今已六日,藥院直宿,其亦二日,而循例在江郊,漠無動靜。噫,國無大臣,其況藥院,此時都提擧,其雖不備,君臣分義,不可不振,都提調金尙魯,罷職不敍。以上出傳敎泰齊曰,其間腹部之氣,更何如乎?上曰,姑不更發,而似殊常矣。泰齊曰,車前子茶有效乎?上曰,似有其效,更爲煎入也。葱熨亦似有效矣。履亨曰,臍傍上升之氣,則何如乎?上曰,臍左尙有其氣,必一番更作矣。藥院稍遠乎?泰齊曰,然矣。上曰,可以移直矣。仍命書之曰,此時藥房稍遠,自今日,直於廚院事,分付。出傳敎泰齊請諸醫更診。上曰,只使金履亨·李泰遠·方泰輿診之也。三人以次入診,履亨曰,脈候今則數體稍緩矣。泰輿·泰遠之言亦同。上曰,曺命采在京乎?泰齊曰,然矣。上曰,在京而不爲行公於備局乎?可以用之於此等處矣。仍命書之曰,承旨有闕代,行司直曺命采,行副司直兪彦民除授,牌招察任,都承旨,三院提調仍。出傳敎上曰,大臣處分後,亦有卽出代之例矣。仍起坐而命書之曰,此何等時,此何等時?頃者,故左相,以前領相代,幾次奏也,而心有不忍不許,噫,右相之後,國事亦罔涯,而猶待來月,國無其相,扈衛無將,此三百年所無,而今則廚院直宿之日,亦無都提擧,二猶寒心,況三乎?且今日一刻無都提擧,而於休致奉朝賀,何等高尙?趙判府事,亦何能致,國體重矣。有領相代,行司直洪鳳漢拜相。又命書之曰,拜相有命,政官牌招開政。以上出傳敎上曰,昔年拜相時,開三曆涓吉而爲之。予之起坐而呼寫傳敎者,以世孫在坐故,欲使知重大臣之意也。予又空然欺洪鳳漢矣。墢曰,朝廷無大臣,紀律不行,今日輔相出焉,誠朝廷之幸也。上曰,先王之深仁厚澤,浹於民心,予又鎭壓而坐,故雖保無事,而國勢則誠懍然矣。朝廷不可久無大臣,都提調亦不可一日無者,今而後,頗有所恃矣。相臣例有三章,而亦有未及三章之例矣。墢曰,豈於此時,以三章而曠日乎?上曰,都下百姓,想必皆動,而庶可鎭定於此下敎矣。仍命書之曰,藥房都提調有闕代,相臣洪鳳漢除授。又命書之曰,洪鳳漢爲扈衛大將。又命書之曰,判府事趙載浩,爲扈衛大將,二廳大將洪鳳漢,兼三廳大將在外代,亦爲兼察。又命書之曰,方在靜涉中,今日開政,只大臣下批。又命書之曰,行司直李章吾,禁衛大將除授,牌招傳授命召。又命書之曰,噫,今日國事,予雖不謂,卿豈不知?今則氣升,拜相之由,業已下敎,今何架疊?噫,此何等時,此何等時?予負卿,予負卿。且爲國勤勞,心常悶焉,其況此任?雖然到此地頭,其難等待,時日亦不可顧。卿所重爲國,所重爲國,斷斷之忠,勤勤之誠,予已知矣。頃日所諭故右相,振紀綱·擧賢能·鎭囂習·濟元元·一公心·同寅協,卿何辭焉?予亦倚卿,而此時藥院,亦何循例三章,卿其體小子之意。顧國事之艱,其勿過辭,安心卽起視事之意,下批後,令史官傳諭于洪相。以上出傳敎諸臣少退後,與副提調曺命采,更爲入侍,泰齊·命采問候。上曰,大體差勝矣。泰齊曰,夕後腹部之氣,更不往來乎?上曰,差則差矣,而尙有餘氣矣。泰齊請進御湯劑。上進御後,命諸醫入診。諸醫以次診候,履亨曰,脈候左右三部,大體比俄者一樣,而數體則稍緩矣。泰輿曰,脈度諸節一樣,而數體則比俄者似緩矣。諸醫之言皆同。泰齊曰,夕水刺何以爲之乎?上曰,俄進米飮小許矣。泰齊曰,明日湯劑,開東後當煎入乎?上曰,依爲之。泰齊,以閉門靜攝之意仰陳。上曰,今夜則似殊常矣。諸臣以次退出。
辛巳三月二十八日初更一點,上御思賢閤。左副承旨入侍時,左副承旨沈墢,記事官金履禧·尹師國·姜趾煥,以次進伏。上命承旨讀奏拜相傳敎及傳諭。墢讀訖。上曰,四條,更奏之,可也。墢曰,鎭囂習·濟元元·一公心·同寅協矣。上曰,添書振紀綱·擧賢能二條,可也。墢添書。上曰,使官如來,及去,以此改書傳諭,可也。諸臣退出。
上在慶熙宮。常參·經筵,以代理停。
申時酉時,日暈兩珥。
大殿·中宮殿,王世子遣宮官問安。答曰,知道。政院·玉堂口傳問安。答曰,知道。大殿,朝廷二品以上·六曹堂上·奉朝賀單子問安。答曰,知道。中宮殿,朝廷口傳問安。答曰,知道。世孫宮,政院·玉堂口傳問安。答曰,知悉。
藥房提調臣南泰齊,副提調臣曺命采啓曰,伏未審夜間,聖體調攝,若何?寢睡·水刺之節,亦何如?腹部不平之氣,更不往來乎?湯劑今方煎入,臣等與諸御醫,趁早入診,詳察聖候爲宜,臣等不勝終宵憂慮,敢此問安,竝爲仰稟。答曰,知道。當下敎于入侍矣。中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。政院·玉堂·藥房口傳夕問安。答曰,知道。大殿,朝廷二品以上·六曹堂上·奉朝賀單子夕問安。答曰,知道。世孫宮,政院·玉堂夕問安。答曰,知悉。
傳于曺命采曰,藥房提調·副提調入侍。
傳于兪彦民曰,儒臣持昨日冊入侍。
以巡監軍單子,傳于李秀得曰,仍。
以吳德一爲加出假注書。
傳于金尙重曰,右相,肅謝後詣閤。
傳于曺命采曰,藥房都提調入侍。
又以傳曰,都提調入來,依例入侍。
藥房三提調持湯劑,依下敎來待矣。傳于曺命采曰,入侍。
記注官朴沁書啓曰,臣敬奉聖敎,馳往傳諭于議政府右議政洪鳳漢所住處,則以爲,如臣萬萬無所似之賤,忽承萬萬不敢當之命,驚惶震剝,五內失守,鑽地踰墻,不足以喩此罔措之狀。又於萬萬意外,史官中夜猥臨,傳宣十行別諭,恩言鄭重,字字浹骨,臣雙擎跪讀,涕淚被面,尤不知所以仰對也。方冀體下之仁,亟賜反汗之音,則無所事乎臣之巽讓,而內局兼任,同時特除,當此本院移直,擧朝焦遑之時,在臣分義,不可冥然泯默,謹當稍收精神,明發陳懇,期於遄被鈇鉞之誅云矣,敢啓。傳曰,噫,此何等時,此何等時?若非今日,其何遽拜?意蓋深矣,意蓋深矣。國事罔涯,卿不可若此,民心靡繫,卿不可若此,百度渙散,卿不可若此,朝野奔走,卿不可若此,君臥焦心,卿不可若此,有一於此,不可循常,況五乎?且藥院直宿,幾乎連年?此豈古有?一日三煎,曰君衰乎,否乎?爲國拜相,反招其勞,誰爲予,慰予方寸,欲召知製敎?此非代撰者,强呼其答,文雖不盡,卿於卿列,已有竭忠之誠,況於大拜,不顧此時?予雖衰耗,非私於卿,公於國,語雖齟齬,卿豈不諒?其體小子爲宗國之苦心,亦思藥院不可一刻不備,安心卽爲入來,方諭之際,聞卿陳書。又聞受答,于今一章,可代恒日百章,卽爲陳章,其亦得體,何循常例,不思嘗藥之義乎?須諒須諒事。承旨馳往,傳諭于右相,仍爲偕入。
王世子在昌德宮。常參停。
世子宮·嬪宮,政院·玉堂口傳朝問安。答曰,知道。
兪漢蕭達曰,大司憲尹鳳五,執義洪啓能,持平金亮行在外,持平一員未差,掌令李澤徵·柳觀鉉令旨未下,今日以監察茶時之意,敢達。令曰,知道。
以掌令李澤徵·柳觀鉉牌不進罷職令旨,令于兪漢蕭曰,李澤徵,罷職令旨捧入,柳觀鉉,推考徽旨捧入。
兪彦民達曰,以新拜領中樞府事趙載浩,時在江原道春川地,上來事,依例遣史官往諭,上來時給馬事,兩道監司處,下諭,何如?令曰,依。
世子宮·嬪宮,政院·玉堂口傳夕問安。答曰,知道。
右議政洪鳳漢書曰,伏以,大朝殿下玉候違豫,至于藥院移直之擧,伏惟我邸下焦悶罔措之情,當復如何?臣不勝區區憂煎之至,此際拜相之命,忽及於千萬無似之身,臣於是惶駭懍惕,五內投地,罔知所以自措也。夫有國之所重,莫過於輔相,而朝廷之標準存焉,世道之彌綸在焉。以至於百官之黜陟,萬姓之休戚,亦無不繫焉,則其爲任果何如,而今乃以如臣之譾劣空疎者,卒然置之於具瞻之位,畀之以贊襄弘濟之責,不料則哲之明,乃有此誤恩之遽加也。噫,世級日下,人才漸降,古所謂眞箇輔相,雖未可易論,就以近世之居此任者言之,或以德量,或以學識,又或以才猷幹局而進焉。其所以進之者,固非一道,而要之,簡一代之重望,以贊淸明之治,曷嘗有如臣之空空蔑蔑,而苟充於其間者哉?仍念臣,百無一能,最居人下,遭逢盛際,猥蒙拂拭,十許年間,重任要務,擔着一身,首尾踐歷,罔非踰分,臣非不知居寵之爲可懼,履滿之爲可戒,而職事猶係於有司,圖酬只在於奔走,生死向前,一味兜攪,此臣之日夕憂懼。惟恐自底於顚覆,而至若宅揆之命,尤是夢寐之所不到。顧今國事艱虞,靡所止泊,人心渙散,無以維持,民生困悴,末由拯救,有識憂歎,固已久矣,而又況數朔之內,宿德相繼凋零,朝野虛廓,瞻係無地,是誠前牒之所未有,此時置相,比平日,尤宜百倍難愼,雖使宏才雋望當之,猶且逡巡却顧,循墻之不暇,臣有何德量,可以標準朝廷?有何學識,可以彌綸世道?有何才猷幹局,可以正百官而濟萬姓乎?於此數者,無一可擬,而不問人器之如何,惟取資秩之比近,寵之以匪據,强之以不堪,譬若僬僥之力,擔以千斤,已知其不自勝,而泰山之重,又加於其上,則能免其摧且仆者,必無幸矣。一身過福之災,縱不足恤,其於國家何哉?且臣於年前冢宰之任,披瀝肝血,懇辭乞解,至蒙聖上曲諒而俯許,臣迄今感頌,不知攸報,而今此所叨新命,其所不敢,據之私義,有倍於冢宰,臣若憑恃寵靈,弁髦舊守,揚揚冒居於政事之堂,則此無異於辭萬而受十萬,而終不免爲前後矛盾之歸,臣豈忍爲此哉?我聖上之眷係於臣,庇庥於臣者,不啻若慈母之於赤子,而在前日則旣欲全保而曲爲之地,在今日則一任顚沛而曾莫之恤,反有違於終始生成之仁。臣誠死罪,不能無憾於天地之大。伏惟离明,念及於此,不待臣言之畢,而必有所以哀憫而矜許者,臣方伏地涕泣,恭竢處分而已。至於藥院兼任,當此本院移直,擧朝焦遑之時,尤不容一刻虛縻,則引日泯伏,益增悚蹙,玆敢忙搆短章,疾聲哀籲。伏乞睿慈,察臣身之難冒,諒臣懇之非飾,將臣大匡新秩,亟賜鐫削,使相職無曠,微分獲安,不勝千萬幸甚。答曰,覽書具悉卿懇,今者大拜,聖意攸在,允叶枚卜。且當今聖候愆和,藥院移直之時,非徒輔相,職在都提擧之任,豈忍暫刻恬然乎?況鼎席久曠,廟務積滯,而艱虞溢目之時,此亦不可巽讓,卿須體聖上之深念。顧小子佇企之望,安心勿復控辭,卽速造朝,共濟國事。仍令曰,史官往諭。
三月二十九日卯時,上御思賢閤。藥房入診入侍時,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·吳道炯,以次進伏訖。泰齊曰,夜來,聖體調攝,若何?上曰,今夜,卿等退去後,寢睡頗穩,腹部之氣亦安,寢旣安故姑無其氣,而或慮更作矣。泰齊曰,進水刺乎?上曰,夜則米飮,而朝則進粥小許矣。履亨曰,放便乎?上曰,姑不放,而放亦有時矣。腹氣自前必不爲一次,而今番之勝於前者,其氣雖發,不久而旋止矣。命采曰,湯劑進御前,診候宜矣。諸醫以次入診,履亨曰,脈度左右三部,今日則全無數意,舒緩而好矣。泰輿曰,脈候諸節,舒緩而好,而胃脈虛軟則一樣矣。礈曰,今日則脈候少無數意,與常時無異,而胃脈之虛軟不足則一樣矣。以楷以下諸醫之言皆同。上進御湯劑曰,今日亦爲三貼乎?履亨曰,不可猝然減之矣。一日三貼,或有止於今日之論,而臣則以謂,過明日後,更診聖候而議定爲宜矣。上曰,已覺支離矣,仍命書之曰,理中建功湯三貼,依昨日例煎入。出傳敎泰齊曰,湯劑今日午後,更當煎入,而臣等亦當持入矣。上曰,豈可每如是乎?只煎入也。泰齊曰,再昨日,有煎入而忘却之敎,臣等不可不入侍矣。上曰,豈連爲忘之耶?一日只二次持入,可也。泰遠曰,每多酬應之時,故易有上升之候,此實有妨於靜攝之節矣。上曰,汝之所奏是矣。泰齊曰,過於酬應,實欠攝養之道,臣等尤爲所迫矣。上曰,予豈樂爲哉?泰遠曰,雖少愈之後,不可放心矣。上曰,然矣。命采曰,寢睡比常時,何如乎?上曰,雖常時,一更外不能寢,而今夜則昏困連寢矣。上命書之曰,曾諭大臣,其可行也。豈忍命攝,而事勢若不獲已,則不待其請,命攝云耳,行誓戒而命攝,可也。不爲誓戒行祭,豈致誠之道哉?誓戒只有三日,其所親行,已無可謂,正日亦只一旬,藥院方直,予將欲爲,豈事先以誠之義乎?旣知乎此,逡巡待其請,其亦不誠。噫,禴祀烝嘗,雖皆躬行,心猶不足,況今則小伸情禮?惟在一享,而昨行今攝,此亦不孝,體陟降之心,行誠實底道,夏享特爲命攝。雖攝此享,有省牲之節,此亦雖不獲已,今年之內,亦有三享十五祭,若復冥然,豈不一伸焉?申飭該曹,獻官諸執事擇差,大祝以儒臣塡差。出傳敎諸臣以次退出。
辛巳三月二十九日午時,上御思賢閤。儒臣入侍時,左副承旨李秀得,校理嚴璘,修撰李碩載,記事官金履禧·李在簡·姜趾煥,以次進伏。上曰,自上番儒臣至承史,各讀一大文,可也。諸臣以次各讀唐鑑一大文後。上曰,魏徵之當初勸建成除太宗者,甚非矣。儒臣之意,如何?嚴璘曰,然矣。誠知天命之在世民,則勸太子傳位,以保其兄弟之情,猶之可也,而勸而除之,則甚不可矣。諸臣退出。
三月二十九日酉時,上御思賢閤。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·吳道炯,以次進伏訖。鳳漢曰,聖體調攝,若何?上曰,三百年所無,而今則一隅朝鮮,可謂有國矣。裵度之行,李愬具橐鞬以見之,尹淳,以宣撫使下去時,宋眞明,以軍禮見之,今予雖在靜攝之中,戴笠而起坐者,欲使元良,知不重則不威之義也。卿之問候時,予之不答而先爲此下敎,亦有意矣。昨日見卿時,有腹部之氣,或慮氣之漸下矣。今則差勝矣。鳳漢曰,臣之事殿下,已至數十年,素諳其症患,不爲關係矣。上曰,故左相,不白而已歸,世間事不可知也。鳳漢曰,進水刺幾許乎?上曰,連進水澆飯矣。卄三日間,有若廢食,而今日頗勝矣。又自內局,進鷄蒸·鮒魚蒸等屬,若將加進數匙,而畏不敢多進矣。鳳漢曰,使諸醫診候,宜矣。上曰,依。諸醫以次入診,履亨曰,脈候諸節,與朝一樣,而似有數意矣。上曰,帶數之言可畏矣。履亨曰,俄者起動,而以手據地,故微有數意,而不關係矣。泰輿曰,左右三部,大體與朝一樣,而數意不爲顯示矣。礈曰,脈候諸節,與朝一樣,而微帶數體,而不爲大段矣。以楷曰,脈度大體,比朝一樣,微有數意,而不關係矣。德崙以下諸醫之言皆同。鳳漢曰,臣奉承下敎,冒昧趨承,而問候爲急,故不敢言私矣。如臣之蒙被恩眷,史牒亦罕,節次推遷,遽承萬萬不敢當之命。殿下春秋已高,而方當藥院之移直,此時無都提,有關國體,人臣事君,廉偶分義,有時輕重,不敢不卽爲承膺。故短書承批之後,雖無別諭,明日欲爲循例出肅,又承承宣別諭之命,冒沒入來,而惶愧無地矣。上曰,卿之先爲問候者,是矣。卿雖不言,予豈不知?予雖不言,予豈不知耶?以予負卿之意,已言於傳諭,此豈可謂恩乎?鳳漢曰,今此下敎,莫非恩命,而此與頃年許解冢宰之聖意,似有異矣。上曰,卿之卽出,予亦知卿之有意矣。雖以前領相之代拜卿,而昨日見右相望單,又以右相修密甲,心切愴然矣。初欲有待,而昨日氣升後思之,予不盡諭,而一刻爲急,故有是命矣。卿之以冢宰時事仰陳者,是矣,而傳諭中,卿何辭焉者,亦有意矣。自在卿列,己知卿竭忠之誠,今日可以伸卿之心矣。今者戴笠而坐者,非爲文具,亦非爲卿,乃爲國也,政府·備局,寥寥久矣。昨日下敎後,始有朝鮮,今日閤外,又有喚起之聲,此亦足以扶國矣。予實負卿之敎,予雖不諭,卿豈不知耶?爲國悶焉者,卿於卿列,已多用心,況於大官乎?予於左相,曾以一君一相同爲國事之意,諭之矣。卿年雖少,聰明有限,是可悶也。卿須思報今日拜相之意,是予之望也。鳳漢曰,靜攝中酬酢,一時爲悶,平復之後,臣當更陳,而殿下之爲國苦心,臣豈不知?臣之微衷,殿下亦豈不俯燭耶?上曰,謝恩何以爲之乎?鳳漢曰,移直事體甚重,撤直後當爲下闕謝恩,而世孫宮則方來詣此闕,故已爲謝恩矣。上曰,予已思之,而誠得體矣。諸臣以次退出。
三月二十九日初更,上御思賢閤。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·吳道炯,以次進伏訖。鳳漢曰,俄間,聖體調攝,若何?上曰,午間則乍有痰氣矣,今則不然矣。鳳漢曰,有何進御乎?上曰,水澆飯幾一合矣。鳳漢曰,更使諸醫診候宜矣。上曰,只使金履亨·李泰遠診之也。履亨·泰遠入診,履亨曰,脈候左三部,俄則微數矣。今則舒緩,而右寸關虛軟則大體一樣矣。泰遠曰,脈度諸節,與俄者一樣,而小無數意矣。上進御湯劑。鳳漢曰,非無他藥,而至於建功湯,則於殿下,有若得之於天,其效不小矣。上曰,果然矣。仍命書之曰,建功湯一貼,明朝入侍前,依前煎入,其繼進貼數,入侍議定。出傳敎鳳漢曰,近日候班入來時,開門甚早,闕中不無擾亂之弊,明日以後,則開門差早於常時,恐好矣。上曰,其亦得大臣之效也。近來開門太早,誠過矣。此後則依前開門,可也。鳳漢·泰齊先退。上謂命采曰,卿爲永安尉之外孫乎?對曰,臣之從祖,乃永安尉之壻也。上曰,永安之後,右相乃初入閣耶?命采曰,然矣。上曰,洪氏無入閣之人,而今始有之矣。諸臣退出。
上在慶熙宮。常參·經筵以代理停。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。政院·玉堂口傳問安。答曰,知道。世孫宮口傳問安。答曰,知悉。朝廷二品以上·六曹堂上·奉朝賀單子問安。答曰,知道。中宮殿口傳問安。答曰,知道。藥房都提調洪鳳漢,提調南泰齊,副提調曺命采啓曰,伏未審夜來,聖體調攝,若何?寢睡·水刺之節,亦何如?腹部不平之氣,更不往來乎?湯劑今方煎入,而臣等卽與諸御醫趁早入診,詳察聖候爲宜。臣等不勝終宵憂慮,敢此問安,竝爲仰稟。答曰,知道。氣候·寢睡,當下敎于入侍矣。大殿·中宮殿,王世子遣宮官夕問安。答曰,知道。政院·玉堂·藥房口傳問安。答曰,知道。世孫宮口傳問安。答曰,知悉。大殿,朝廷二品以上·六曹堂上·奉朝賀單子夕問安。答曰,知道。曾有古例,輿儓亦悶焉,勿爲問安。中宮殿口傳夕問安。答曰,知道。世孫宮口傳夕問安。答曰,知悉。
傳于曺命采曰,藥房提調入侍。
藥房三提調持湯劑依下敎來待矣。傳于曺命采曰,入侍。
傳于曺命采曰,藥院有分付事,廛人若來待闕外,則卽令退去,只平市署書員使之待令。
藥房三提調持湯劑依下敎來待矣。傳于曺命采曰,入侍。
王世子在昌德宮。常參停。
世子宮·嬪宮,政院·玉堂口傳朝問安。答曰,知道。
兪彦民達曰,大司憲尹鳳五,執義洪啓能,持平金亮行在外,掌令一員,持平一員未差,掌令柳觀鉉未肅拜,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而藥房移直,頉稟。令曰,知道。
又達曰,今日賓廳日次,旣已頉稟。所當持公事入對,而藥房移直,頉稟。令曰,知道。
世子宮·嬪宮,政院·玉堂口傳夕問安。答曰,知道。
李秀得達曰,藥房分提調李益輔以爲,日昨雖有勿爲日次之令,而睿候方在調攝之中,藥院之久未承候,極爲焦悶,今方率諸醫來待,暫許入診爲宜云矣。令曰,召見醫官議藥,提調退去。
三月三十日卯時,上御思賢閣。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·吳道炯,以次進伏訖。鳳漢曰,夜間,聖體調攝,若何?上曰,診脈後當下敎矣。諸醫以次入診,履亨曰,脈候左三部平緩之候,比昨夜似不足,而右寸關虛軟則一樣矣。泰輿曰,左三部今日則微帶數意,胃脈虛軟亦一樣矣。礈曰,胃脈虛軟一樣,而左三部舒緩之候,似不足矣。以楷曰,脈候左三部微有數意,而胃脈不足則一樣矣。德崙以下諸醫之言皆同。上曰,旣緩之後,何更有數意耶?履亨之意則何如耶?履亨曰,微有數體,而不爲顯顯矣。上曰,千百其態,予亦不知矣。昨夜卿等退去後卽臥,而心有如何如何,寢睡終不穩。且有煩燥之氣,失汗甚多,朝者之氣,甚不淸矣。履亨曰,腹部之氣更不發乎?上曰,此則姑未更發矣。昨日小水甚赤濁,心實怪之矣。夜有煩燥之症,不得穩睡,開東後如廁,而放活便矣。鳳漢曰,昨日麥飯進御或過而有害乎?上曰,予亦爲慮矣。鳳漢曰,夜間進水刺乎?上曰,進米飮數次矣。履亨曰,日候甚熱,煩燥失汗,不必深慮,而脈候微數,亦由於寢睡不穩之致,而不足過慮矣。上曰,湯劑中薑桂之屬,或似如何耶?諸醫奏之。履亨曰,聖心果如此,則乾薑減之似好,至於桂枝則其爲力不小,不可遽拔,姑觀數日而更議,似好矣。泰輿以下諸醫之言皆同。上曰,理中建功湯晩后加煎以入,本方中乾薑減五分。出榻敎上曰,儒臣持唐鑑,來待于閤外。出榻敎諸臣以次退出。
辛巳三月三十日未時,上御思賢閤。儒臣入侍時,左承旨金尙重,校理嚴璘,副校理金魯鎭,記事官金履禧·尹師國·姜趾煥,以次進伏。上命諸臣各讀唐鑑一大文訖。上曰,唐家閨門不足言,而君臣間政事,頗有可觀者矣。璘曰,唐家之政,莫尙於貞觀,而太宗假仁借義之主,故不能做唐虞之治,其保全魏徵者,誠難事矣。諸臣退出。
三月三十日未時,上御思賢閤。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·金履貞·鄭允協·吳道炯,以次進伏訖。鳳漢曰,午間,聖體調攝,若何?上曰,日氣稍冷則氣亦差勝,而日暖則氣甚不平誠難堪,或有行步之時,或有坐臥之時,而氣輒如何矣。鳳漢曰,有眩氣而然乎?上曰,然矣。鳳漢曰,水刺則何如乎?上曰,俄進秋牟飯小許,而食量甚減,米飮和薑汁,間間進御一種子,而此亦甚難矣。鳳漢曰,食量之小,不爲害矣。凡人每以此爲壽徵矣。今伏承下敎,而酬應之際,亦可以仰揣聖候之勝於朝矣。上曰,氣則雖騎馬行役,足可爲之矣。鳳漢曰,臣等亦以症候之彌苦,爲焦悶,而保無深慮矣。諸醫以次入診,履亨曰,脈候諸節,比朝差勝,數意稍緩矣。然而猶有不平之氣者,以日暖壅菀之致也。寢睡若安穩,則氣亦差勝矣。泰輿曰,左三部數體,顯有緩意,度數亦調,而胃脈不足則一樣矣。礈曰,脈候帶數之候,比朝差勝,而右寸關虛軟則一樣矣。以楷曰,脈度左三部微數之候,顯有舒緩之漸,而胃脈不足則一樣矣。德崙以下諸醫之言皆同。上進御湯劑,下敎曰,飮酒者,過飮則亦必醉,過猶不及,湯劑亦一日兩進,似好矣。履亨曰,今日則不可不進御三貼矣。鳳漢曰,十餘年前,以多進湯劑爲悶矣,今則皆以爲不可不多用云矣。上曰,進御之外,無他道矣。鳳漢曰,今日湯劑煎入,亦當書榻敎矣。泰齊曰,諸宰待令於闕外,診筵纔罷,則欲探聖候之如何,書札絡繹,當以進御貼數,書出榻敎,使之曉然知之矣。上曰,理中建功湯一貼,依昨日例,夕後更爲煎入。出榻敎鳳漢曰,醫官中李泰遠,則今日適有病出去,故不得入侍矣。上曰,然乎?諸臣以次退出。
三月三十日初更,上御思賢閤。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·金履貞·鄭允協·吳道炯,以次進伏訖。鳳漢曰,夕後則聖體調攝若何,而昏眩之症,亦何如?上曰,午有其氣,而昏後差勝矣。鳳漢曰,水刺,何如乎?上曰,三次進粥水刺矣。鳳漢請診候。上曰,不必皆診,只二醫診之也。履亨·泰輿入診,履亨曰,脈候諸節平緩,而度數且調均,視午間差勝矣。泰輿曰,左右三部緩而且調,而胃脈不足則一樣矣。鳳漢曰,葱熨處,更何如乎?上曰,一樣,而甚多搔痒之氣矣。上曰,今日當更服湯劑乎?履亨曰,今日三貼則無容更議矣。上曰,予非必欲減其貼數也。氣甚煩鬱,或今日減之,明日加進,亦無妨矣。泰輿曰,今日亦當進御矣。上曰,今番服湯劑而有效者,實由於不爲長服之故也。大劑若長服,則今番之氣,六日三煎,決無效矣。若於將來進建功湯,而無效則汝輩將以何劑救予乎?予非托辭,以誠心爲此下敎,汝輩須勿動心,只以所見,誠心仰對也。履亨曰,一貼雖不進御,症候必無添加之慮,而今日則不可不進御矣。鳳漢曰,前功可惜,今日則更爲進御,自明日減爲二貼,似好矣。上曰,予當服之矣。仍進御湯劑。鳳漢曰,禮判以爲,蜂峴補土,雖已卜日,聖候欠寧,難以進去云矣。上曰,雖在病中,聞塡築之報,則予心可安,須使卽進也。禮判雖熟習於此等事,今已年衰,難以久留,誰可與共爲乎?卿若進去,則予可忘憂,而今則卿不可去矣。若使仍佩往來,則莫如具善復,而李章吾雖好,猶不如具善復矣。鳳漢曰,李章吾豈不好,而新帶將任,具善復,素甚勤幹於此等事矣。禮判於此等事,亦甚勤幹矣。上曰,具善復能亂,可任使於此等處矣。鳳漢曰,善復,當如許國家大役,雖留連假家,不以爲難矣。上曰,今番將望,亦可擬之,而其所辭免之意,誠是矣。以此雖不除拜,甚可惜也。已爲亞卿乎?鳳漢曰,已經矣。上曰,鄭汝稷亦爲之乎?鳳漢曰,已拜而卽遞矣。上曰,將臣中又有一人未經者矣。鳳漢曰,然矣。上曰,具善行,不但止於見職而已,予之陞擢者,亦有意矣。鳳漢曰,臣於禁將時,見其弓矢之留庫者,亦可知其人爲國之誠也。上曰,非但此等事,誠不泛之人也。上曰,理中建功湯一貼,明朝亦依前煎入。出榻敎明日藥房入診,禮判李益炡,訓鍊都正具善復同爲入侍。出榻敎上命書之曰,蜂峴補土處句管堂上拜相代,以訓鍊都正具善復差下,而此不可曠以時日者,禮判依前下敎,往來看檢,具善復仍留役處,待訖工復命,命召仍佩往來。該廳以右大將兼察事,辭朝日,右大將牌招聽傳敎。又命書之曰,武將之爲亞卿·亞尹卽古例,而近歲則亞尹·亞卿,或大臣陳請,或特敎然後爲之,心常慨然者。初意爲武將而不爲亞尹者二人,欲下敎,今因具善復下敎聞之,御將已經云。然則尙未經者,只摠師一人,令該曹卽爲依例擧行。竝出傳敎諸臣以次退出。
上在慶熙宮。常參·經筵以代理停。
未時,日暈。
中宮殿口傳問安。答曰,知道。大殿·中宮殿,王世子遣宮官問安。答曰,知道。政院·玉堂問安。答曰,知道。世孫宮,政院·玉堂問安。答曰,知悉。朝廷二品以上·六曹堂上·奉朝賀單子問安。答曰,知道。藥房都提調洪鳳漢,提調南泰齊,副提調曺命采啓曰,伏未審夜間,聖體調攝,若何?寢睡·水刺之節,亦何如?腹部不平之氣,更不往來乎?湯劑今方煎入,而臣等率諸御醫,趁早入診,詳察聖候爲宜。臣等不勝終宵憂慮,敢此問安,竝爲仰稟。答曰,知道。當下敎于入侍矣。
大殿·中宮殿,王世子遣宮官夕問安。答曰,知道。政院·玉堂·藥房口傳夕問安。答曰,知道。世孫宮,政院·玉堂問安。答曰,知悉。
藥房三提調,持湯劑依下敎來待矣。傳于曺命采曰,入侍。
以李衡弼爲事變假注書。
兪彦民,以禮曹言啓曰,來四月初十日,宗廟夏享大祭親行時,永寧殿行祭事,命下矣。宗廟大祭,旣命攝行,永寧殿不爲擧行之意,敢啓。答曰,知道。
沈墢,以兵曹言啓曰,去三月朔,各廳堂下武臣等試射,連因有故,今已逾月,不得爲之之意,敢啓。答曰,知道。
藥房三提調,持湯劑依下敎來待矣。傳于曺命采曰,入侍。
王世子在昌德宮。常參停。
世子宮·嬪宮,政院·玉堂口傳朝問安。答曰,知道。
李秀得達曰,憲府連日監察茶時,諫院許久闕達,俱涉未安。兩司除在外·未署經外,未肅拜不爲行公人員,竝卽牌招,何如?令曰,依。
又達曰,大司憲尹鳳五,執義洪啓能,持平金亮行在外,掌令一員,持平一員未差,掌令柳觀鉉牌不進,今日以監察茶時之意,敢達。令曰,知道。
世子宮·嬪宮,政院口傳夕問安。答曰,知道。
金尙重,以義禁府言達曰,明陵前參奉洪述海,前別檢權絅,前參奉金相肅·南紀溟·金魯,前別檢任瑎,前參奉李宬鎭,前別檢任觀周·李宇喆,前參奉閔百寅·宋準明等,下本府推考事,傳旨啓下矣。任瑎今方待令於本府,卽爲拿囚。金相肅狼川縣監,李宬鎭大丘判官,閔百寅永平縣令,俱在任所,洪述海下去黃海道黃州地,權絅下去京畿驪州地,南紀溟·李宇喆,下去江華地,金魯下去高陽地,任觀周下去衿川地,宋準明下去永平地,依例發遣府羅將,竝拿來,何如?令曰,依。
江華留守狀達,仁政面居壯旅左列軍官韓世江子盲人允鳴等燒死事,令于金尙重曰,燒死人等,令本道恤典擧行。
四月初一日卯時,上御思賢閤。藥房入診,禮判·訓鍊都正,同爲入侍時,都提調洪鳳漢,提調南泰齊,副提調曺命采,兼禮曹判書李益炡,訓鍊都正具善復,記事官徐有元·李在簡·姜趾煥,醫官金履亨·方泰輿·許礈·李以楷·金德崙·金履貞·鄭允協·吳道炯,以次進伏訖。鳳漢曰,夜間,聖體調攝,若何?上曰,今已日久,腹部之氣,似不更發,而今夜寢睡頗穩,朝者之氣,比昨日稍勝矣。鳳漢曰,汗候,何如乎?上曰,比昨日差勝,而猶有餘氣矣。鳳漢曰,水刺,則何如乎?上曰,夜進米飮二次,朝進水刺矣。鳳漢曰,眩氣,何如?上曰,朝則差勝,而或於午間,時時有之矣。諸醫以次入診。履亨曰,脈候左右三部舒緩,而度數調均,右寸關虛弱,則大體一樣矣。泰輿曰,脈度平緩而調均,胃脈不足則一樣矣。許礈曰,脈候舒緩調均,而右寸關虛軟則一樣矣。以楷曰,左右三部平緩調均,而胃脈則一樣不足矣。德崙以下諸醫之言皆同。鳳漢曰,湯劑當入來矣。上曰,然矣。食道差勝之後,服湯劑而其味亦尋常矣。鳳漢曰,艾帶,尙今帶之乎?上曰,已解之,而代以綿帶矣。上進御湯劑。鳳漢曰,自今日湯劑,當爲二貼矣。午後更當煎入乎?上曰,申時問安後,持入可也。理中建功湯一貼,申後煎入事。出榻敎命采曰,勸武軍官金海柱,則頃日上京,而有親病卽還,洪和輔初不上來云矣。上命書之曰,勸武軍官洪和輔,下敎之下,尙不待令,事體寒心。更爲定日,其若不來,令該軍門沙場決棍,少抑慢謇之習,金海柱來而莫聞,政院忘置耶,中官不奏耶?察推。出傳敎益炡·善復進前。上謂益炡曰,蜂峴補土所,卿與彼宰臣,須當看檢,而卿則留連似難,時時往來,彼宰臣則當留連看檢,而役處凡節,果何如耶?善復曰,臣未及看審,在他不得料量,而功役則似大矣。上曰,古人云,有志者事竟成,役處雖大,惟在於人心矣。須依濬川時例爲之也。上曰,李義培·林遇春,使之入侍也。臣有元承命出來,與義培·遇春,偕入進伏。上,下詢役處。義培·遇春,以形止次第仰對。上曰,相地官亦當率去矣。有誰可往乎?益炡曰,池道明有之矣。上曰,好矣。安載健亦率去可也。仍命書之曰,補土時,東部奉事安載健,一體率往事,分付。其令明日入侍。出傳敎又命書之曰,今番補土之役,其亦晩也,而昨年濬川,募軍多苦。噫,彼募軍,其亦民也。況此處何處?雖非抄軍,想必有願赴者,完固補土,然後予心庶可小便。體予意撫用其軍,以所下膳米,時或饋軍。若有願赴之軍,農民外,用之無過一日,以此米給糧事,分付。膳米五十石,勿論今年·明年,送于補土所事,分付該廳。出傳敎益炡曰,明陵補土時,募軍三百名,給料布使役,而當初右議政洪鳳漢筵稟時,以賑廳米三百石,兵曹木五同取用事定奪,而三百名一朔給布之數,將至十二同矣。五同錯認磨鍊,兵曹木七同,加數取用,何如?上曰,卽爲上下事,出擧條,分付,可也。益炡曰,王世孫冠禮後謁廟之禮,夏享大祭親行時爲之事,有下敎矣。大祭旣命攝行,謁廟之禮,亦當別爲擇日擧行乎?敢此仰稟。上曰,待下敎擧行,可也。竝出擧條諸臣以次退出。
四月初一日申時,上御思賢閤。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·金履貞·鄭允協·吳道炯,以次進伏訖。鳳漢曰,午間,聖體調攝,若何?上曰,諸節一樣,而日氣甚熱,煩燥不能進水刺矣。鳳漢曰,自朝以後,所進爲幾次乎?上曰,粥與飯三次進御,而厭症則甚矣。鳳漢曰,不勝悶迫矣。腹部之氣更不往來,而今則已放心乎?上曰,今則可謂放心矣。鳳漢曰,眩氣,則何如?上曰,俄者甚煩菀,故連爲行步,而姑無此氣矣。鳳漢曰,汗氣,何如乎?上曰,雖不大段,而日熱如此,故連有汗候矣。且有渴候,吉更米飮,欲爲進御矣。鳳漢曰,此則好矣,卽當煎入矣。湯劑亦當持入乎?上曰,診察後入之也。鳳漢曰,午間或入寢睡乎?上曰,今日則終不能入睡矣。諸醫以次入診。履亨曰,脈候左右三部平緩,而度數調均,胃脈不足則一樣矣。泰輿曰,脈度諸節,比朝尤爲緩而調均,而右寸關虛軟則一樣矣。礈曰,脈候左右三部,比朝尤平舒調均,而胃脈不足則一樣矣。以楷曰,脈候度數,比朝調均且緩,而右寸關虛軟不足,則與前一樣矣。德崙以下諸醫之言皆同。上進御湯劑曰,俄也有渴候矣,飮湯劑頗覺淸爽矣。理中建功湯一貼,明朝依前煎入事。出榻敎上曰,明日爲誓戒乎?鳳漢曰,然矣。上曰,祭報府入之也。臣有元,承命持入。上使命采讀奏訖。上曰,曺命徽誰耶?命采曰,臣之四寸弟矣。諸臣以次退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。政院·玉堂問安。答曰,知道。王世孫宮,政院·玉堂問安。答曰,知悉。中宮殿,藥房問安。答曰,知道。大殿,朝廷二品以上·六曹堂上·奉朝賀單子問安。答曰,知道。已有前例,又至六日,氣亦勝矣,勿爲問安。中宮殿,朝廷二品以上·六曹堂上·奉朝賀口傳問安。答曰,知道。藥房都提調洪鳳漢,提調南泰齊,副提調曺命采啓曰,伏未審夜來,聖體調攝,若何?寢睡·水刺之節,亦何如?腹部不平之氣,更不往來乎?湯劑今方煎入,而臣等率諸御醫,趁早入診,詳察聖候爲宜。臣等不勝終宵憂慮,敢此問安,竝爲仰稟。答曰,知道。當下敎于入侍矣。藥房三提調,持湯劑依下敎來待矣。傳于曺命采曰,入侍。大殿·中宮殿,王世子遣宮官夕問安。答曰,知道。王世孫遣講官夕問安。答曰,知道。政院·玉堂夕問安。答曰,知道。勿爲問安。大殿·中宮殿,藥房口傳夕問安。答曰,知道。
傳于李秀得曰,軍兵雨具。
傳于兪漢蕭曰,儒臣持唐鑑入侍。
吏曹口傳政事,以金光進爲高陽郡守。
兵曹口傳政事,副護軍皮世麟。
兪彦民,以內醫院官員,以都提調意啓曰,高陽郡守李泰遠,旣已遞付京職,依例還屬本院,使之常仕,何如?傳曰,允。
藥房三提調,持湯劑依下敎來待矣。傳于曺命采曰,入侍。
王世子在昌德宮。常參停。
世子宮·嬪宮,政院·玉堂口傳朝問安。答曰,知道。
金尙重達曰,大司憲尹鳳五,執義洪啓能,持平金亮行在外,掌令一員,持平一員未差,掌令柳觀鉉令旨未下,今日以監察茶時之意,敢達。令曰,知道。
王世孫還宮後,政院口傳問安。答曰,知悉。
世子宮·嬪宮,政院口傳夕問安。答曰,知道。世孫宮口傳夕問安。答曰,知悉。
金尙重,以義禁府言達曰,卽接月令醫員金斗運手本,則時囚罪人閔百順,本以抱病之人,累日處冷之餘,猝得重感,寒熱往來,精神昏瞀,飮啖全却,不省人事,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
四月初二日卯時,上御思賢閤。藥房入診,東部奉事,同爲入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,東部奉事安載健,醫官金履亨·方泰輿·許礈·李以楷·金德崙·金履貞·鄭允協·吳道炯,以次進伏訖。鳳漢曰,夜間,聖體調攝,若何?上曰,今日寢睡頗安,故氣似差愈,而午後則每不如朝前怪矣。鳳漢曰,今朝之氣,與昨朝,何如乎?上曰,別無加減矣。鳳漢曰,水刺,何如乎?上曰,夜間再進吉更米飮,朝進粥小許矣。鳳漢曰,頭部,何如?上曰,每有如何如何之意矣。鳳漢曰,汗候,如何?上曰,今日則愈矣,而猶有餘氣矣。諸醫以次入診。履亨曰,脈候諸節,一樣平緩調均,而右寸關虛軟,亦一樣矣。上曰,左三部之虛軟,今則快復耶?履亨曰,然矣,而猶不如平常時矣。泰輿曰,脈度左右三部平緩,度數且調均,而胃脈不足則一樣矣。礈曰,脈候舒緩,度數且均,而右寸關虛弱則一樣矣。以楷曰,左右三部平緩且調均,而胃脈則一樣虛軟矣。德崙以下諸醫之言皆同。上進御湯劑,理中建功湯一貼,申後更爲煎入事。出榻敎上命書之曰,比初大勢差愈,目今悠悠萬事,惟在世孫講學,而闕講今已六日。古人一日猶戒,況六日乎?今日當止昌德宮,晩後擧行,以待諸司預備。出傳敎上曰,李泰遠之病,何如?此人甚勞瘁於作宰而然矣。遞入,何如耶?鳳漢曰,此人遞入雖可惜,而其病則不可不顧矣。上命書之曰,高陽郡守李泰遠,遞付京職,其代口傳擇差。出傳敎御醫慶絢,差備待令事。出榻敎鳳漢曰,鍼醫皮世麟闋服,而尙未付職云矣。上命書之曰,今聞鍼醫皮世麟,已闋服云,還次內局,口傳付軍職,依前下敎,有闕勿補。出傳敎上曰,安載健進前。載健進伏。上曰,補土處,汝亦聞之耶?載健曰,自外聞之矣。上曰,此是不可不已處耶?載健曰,然矣。上曰,靑龍本低陷而然耶?載健曰,似然矣。上曰,功役當爲浩大耶?載健曰,此則在遠不能料度矣。上曰,汝須往審後,當禁處與當爲補土處,一一細言於禮判,可也。畢役以來後,亦爲奉審弘陵而來奏也。諸臣以次退出。
四月初二日申時,上御思賢閤。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·金履貞·鄭允協·慶絢·吳道炯,以次進伏訖。鳳漢曰,夜間,聖體調攝,若何?上曰,今則諸節可謂差勝,而心與氣或時時如何矣。鳳漢曰,每以午後,則不如朝前爲敎,今日不如此乎?上曰,今日午後,似勝於昨午,今則腹部之氣,似不更發矣。鳳漢曰,水刺,何如乎?上曰,秋牟水刺與吉更米飮,自朝以後,數三次進御,而厭症一樣,强欲加進數匙,而亦畏不敢爲矣。鳳漢曰,厭症之尙爾,不勝伏悶。仍請診候。諸醫以次入診。履亨曰,脈候諸節,平緩調均,而胃脈則一樣不足矣。泰輿曰,脈度左右三部舒緩,而度數甚調均,右寸關虛軟不足,則一樣無減矣。礈曰,左右三部,緩而且舒,度數亦調均,而胃脈虛弱則一樣矣。上曰,湖椒本有益於痰者耶?履亨曰,然矣。上曰,陳艾腰帶之後,顯有差勝矣。履亨曰,外間亦以此而見效者,甚多矣。上曰,果然乎?以楷曰,脈候左右三部不數而緩,度數亦調均,而胃脈則一樣虛軟不足矣。德崙以下,諸醫之言皆同。上曰,胃脈實,則氣隨而差勝耶?履亨曰,然矣。上進御湯劑後,下敎曰,初期則見湯劑,而心先支離矣,今則見之,而氣先淸快,必使予多服之故,亦甚怪矣,而解渴最好矣。鳳漢曰,然矣。至於冷水,則愈飮而愈渴矣。上曰,自今日湯劑中,乾薑又減五分,則何如耶?履亨曰,雖無下敎,諸醫之議,已然矣。上曰,然則減之,可也。薑橘茶則姑服之無妨耶?履亨曰,此則好矣。外人多有朝夕長服者矣。上曰,似勝於雀舌茶矣。數貼通煎以入,可也。鳳漢曰,近來自北京出來茶膏盛行,外人亦多有長服,此禁酒之後,以此亦爲接賓之具矣。上曰,此是中原之法也。鳳漢曰,今則茶膏作一時體矣。上曰,其亦怪矣。理中建功湯,本方,減乾薑五分,一貼明朝煎入事。出榻敎諸臣以次退出。
辛巳四月初二日酉時,上御思賢閤。儒臣入侍時,同副承旨兪漢蕭,校理嚴璘,修撰李碩載,記事官金履禧·尹師國·姜趾煥,以次進伏。上曰,注書出去,宣傳官二員,使之入侍。臣履禧承命出來,與之偕入。上曰,注書出去,騎馬四匹,給宣傳官事,分付騎曹,可也。臣履禧承命分付還入。上命儒臣·承旨,各讀唐鑑訖。命書傳敎曰,飭已行,提調則不過做錯,其餘,心則可見。前判書金相福,前都承旨李奎采,前承旨李心源,前司書李昌任敍用。諸臣退出。
上在慶熙宮。常參·經筵以代理停。
夜自三更至五更,坤方·巽方,有氣如火光。
大殿·中宮殿,王世子遣宮官問安。答曰,知道。王世孫遣講官問安。答曰,知道。政院·玉堂口傳問安。答曰,知道。中宮殿,藥房口傳問安。答曰,知道。藥房都提調洪鳳漢,提調南泰齊,副提調曺命采啓曰,一雨連日,伏未審夜間,聖體調攝,若何?寢睡·水刺之節,亦何如?腹部不平之氣,更不往來乎?湯劑今方煎入,而臣等率諸御醫,趁早入診,詳察聖候爲宜。臣等不勝終宵憂慮,敢此問安,竝爲仰稟。答曰,知道。當下敎于入侍矣。
大殿·中宮殿,王世子遣宮官夕問安。答曰,知道。申時問安勿爲之。王世孫遣講官夕問安。答曰,知道。申時問安勿爲之。大殿·中宮殿,藥房口傳問安。答曰,知道。
藥房三提調,持湯劑依下敎來待矣。傳于曺命采曰,入侍。
傳于李秀得曰,今日講學入對官員,申時問安上來後,使之留待。
傳于曺命采曰,藥房三提調詣閤,講書院官員,仍爲入侍。
傳于沈墢曰,儒臣持唐鑑入侍,在院承旨入侍。
傳于沈墢曰,報漏何等重也,而以其心爲之,其間不均。次知中官及禁漏官,從當下敎,而此後若如此,則領以下傳漏軍,當令騎曹決棍,招報·禁漏官,申飭。
兵曹口傳政事,副司直南泰齊。
王世子在昌德宮。常參停。
世子宮·嬪宮,政院口傳朝問安。答曰,知道。世孫宮口傳朝問安。答曰,知悉。
沈墢達曰,大司憲尹鳳五,執義洪啓能,持平金亮行在外,掌令一員,持平一員未差,掌令柳觀鉉令旨未下,今日以監察茶時之意,敢達。令曰,知道。
吏曹參判南泰會書曰,伏以,天佑東方,休慶滋至,王世孫齒學·三加之禮,次第順成,我大朝殿下違和之候,漸臻平復,庭候已撤,臣民懽忭,寧有其極?伏念臣,才識疎闇,見聞寡陋,謬當銓地,觸事生疣,私心愧懼,若無所容。昨於高陽郡守口傳差出也,以前僉正金光進末擬受點矣。追後聞之,蓋光進,瑕累甚重,見枳仕路,頃年雖甄復京司,而旋有一重臣,至請勿復檢擬,則可見公議之甚嚴。而以臣聾聵,漠然不知,有此做錯之失,不職之罪,實無所逃,玆敢略陳短章,仰冀處分。伏乞离明,特賜鑑諒,亟罷光進之職,重勘臣罪,以安賤分,不勝萬幸。答曰,覽書具悉。聖候愆和,焦悶曷喩,而漸臻康復,不勝慶忭之至。一時做錯之事,其何掛念?卿其勿辭,從速察職。
四月初三日卯時,上御思賢閤。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·金履貞·鄭允協·慶絢·吳道炯,以次進伏訖。鳳漢曰,夜間,聖體調攝,若何?上曰,今夜寢睡頗穩,大體則差勝矣。鳳漢曰,腹部往來之氣,則更無慮乎?上曰,今則似不更發矣。別無他症之可言,而氣甚憊苶,難以振作。朝前則氣甚淸快,而午後則每不如朝矣。鳳漢曰,頭部昏眩之氣已快復乎?上曰,此亦午後則每如何如何,千態萬狀,難以形言矣。鳳漢曰,水刺,何如乎?上曰,麥飯與粥,昨暮以後,數三次進御,而厭進則愈往愈甚矣。鳳漢曰,此實伏悶。吉更米飮,亦爲進御乎?上曰,昨夜亦進御,而此則最勝矣。履亨曰,便道,何如乎?上曰,昨今連爲一次如廁,而便道如常,小水亦如常矣。諸醫以次入診。履亨曰,脈候左右三部平緩,而度數調均,胃脈不足,則大體一樣矣。泰輿曰,脈度一向舒緩而調均,右寸關胃脈,虛軟不足則一樣矣。礈曰,左右三部,度數調均,且甚平緩,而胃脈之不足,一樣無減矣。以楷曰,脈候不數而緩,度數亦調均,而右寸關虛弱則一樣矣。德崙以下諸醫之言皆同。上進御湯劑。鳳漢曰,申後亦依前煎入乎?上曰,可也。理中建功湯一貼,申後更爲煎入事。出榻敎上曰,東西郊禾穀摘奸宣傳官,使之入侍。臣有元,承命出來,與李光宅·李章漢偕入進伏。上,下詢兩郊農形後,使之退去。諸臣亦以次退出。
四月初三日申時,上御思賢閤。藥房入診,講書院官員,同爲入侍時,都提調洪鳳漢,提調南泰齊,副提調曺命采,左贊讀尹勉憲,記事官徐有元·李在簡·姜趾煥,醫官金履亨·方泰輿·許礈·李以楷·金德崙·金履貞·鄭允協·慶絢·吳道炯,以次進伏訖。鳳漢曰,午間,聖體調攝,若何?上曰,今日午後則頗勝矣。鳳漢曰,水刺,何如?飯及麪與米飮進御矣。鳳漢曰,午後之氣,比昨日,何如乎?上曰,勝於昨日,以元氣及厭食之症,爲悶矣。諸醫以次入診。履亨曰,脈候左右三部舒緩,而度數調均,胃脈不足則一樣矣。泰輿曰,脈度諸節,平緩調均,而右寸關胃脈,虛軟則一樣矣。礈曰,脈候右寸關,虛弱則一樣,而度數則極舒緩調均矣。以楷曰,脈候比朝尤緩,度數亦調均,而胃脈則一樣不足矣。德崙以下諸醫之言皆同。上進御湯劑。鳳漢曰,黃栗與全鰒,乍潤微搗,則不失本味而且軟矣。外間老人,多有作之者,以此進御則恐好矣。上曰,以予齒牙,難以咀嚼矣。鳳漢曰,借舌之力而亦可咀嚼矣。命采曰,此皆利於胃氣矣。上曰,予素食黃栗,而昔年以茶食之法惑作餠,有進御之時矣。仍命鰒·栗搗進,上命尹勉憲進前,下敎曰,世孫今日已爲講學乎?勉憲曰,講論語五卷子路曾晳侍坐大文矣。上曰,久不讀之餘,果能誦之乎?勉憲曰,誦之無礙,故諭善書以通字矣。上曰,問候而所答,何如?勉憲曰,以聖候欠寧,而遽爾還歸,不勝憂憫下言矣。上曰,陳文義乎?勉憲曰,以本文推演陳之矣。上曰,予問大學明明德之義,猶不能盡知,使朴聖源知之,可也。雖在病中,聞讀書之報,則予心可安,須以此意,求對言之,亦可也。鳳漢曰,能通於久廢之餘云,其才亦可知矣。上曰,昨日下去後,似必紛擾不能讀,故隨後送人而見之,則果坐讀書云矣。勉憲先退。上曰,湯劑旣減一貼,而已服者爲幾貼耶?履亨曰,二十八貼,而蔘則所入爲八兩四錢矣。上曰,小水色淡,氣又輕淸,建功之於予,誠異矣。鳳漢曰,此爲開導寒痰之劑也。履亨曰,數脈之調而緩者,其功甚多,連爲進御則誠好矣。上曰,左右尹·六曹長官,連爲行公乎?命采曰,秋判三度呈辭,而只參於候班,其餘則似皆行公矣。上曰,吏判何以爲之耶?命采曰,只參於問安,不參於政席云矣。上命書之曰,雖申飭各司開坐,有堂然後,可以擧行,而今聞吏判,其雖辭命,本職不爲行公,秋判之初捧其單,可謂曲循,而旣已行公,只參候班,俱涉過矣。其單勿施,竝牌招察任。京兆長席,豈可久曠?判尹方在藥院,許遞,其代,前判書李之億除授,一體牌招察任,提調,令該曹口傳付軍職。備局若有稟定事,昔年都提擧雖原任,其猶轉奏,況時任乎?其或有卽爲稟處者,該堂內局入侍時,隨大臣持入事,分付。又命書之曰,昔年七年藥院直宿,各司坐起,其猶爲之。噫,暮年欲爲自强,事不若意,服湯度日。故初旬之講,初旬之對,今月欲爲,今無可謂,下旬之對,莫知何日復開。而僅得一相,方在院直,國事尤爲罔涯,直宿七日,若昔七年。世孫不待撤直,猶令講學,況諸臣乎?自明日各司開坐,依古例擧行事,分付。竝出傳敎上曰,翰林雖有陞六承傳,右位挽執,則不得出六乎?命采曰,然矣。上曰,向者洪秀輔陳達以爲,自渠定式云矣。命采曰,有特敎則似不拘於定式矣。上曰,館規固可遵守,而不必以洪秀輔所奏爲定式矣。仍命書之曰,頃者因翰林洪秀輔所奏許之。靜而思之,下位雖有承傳,右位挽止卽館規,特敎之外,宜守其規,而洪秀輔所奏,則館規之外,因爲定式,若此反開右位之速陞。凡事莫若古例,此非定式者,其時擧條置之。出傳敎理中建功湯一貼,明朝依前煎入事。出榻敎諸臣以次退出。
辛巳四月初三日酉時,上御思賢閤。儒臣入侍時,左副承旨沈墢,校理嚴璘,修〈撰〉李碩載,記事官金履禧·尹師國·姜趾煥,以次進伏。上曰,儒臣先讀後,諸臣各讀之,可也。璘讀唐鑑,至肅宗記。上曰,肅字下宗字,以皇字變讀,可也。諸臣各讀一大文訖。退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。政院·玉堂問安。答曰,知道。朝廷二品以上·六曹堂上·奉朝賀單子問安。答曰,知道。勿爲問安。中宮殿口傳問安。答曰,知道。藥房口傳問安。答曰,知道。藥房都提調洪鳳漢,提調南泰齊,副提調曺命采啓曰,一雨三日,日候陰濕,伏未審夜間,聖體調攝,若何?寢睡·水刺之節,亦何如?腹部不平之氣,更不往來乎?湯劑今方煎入,而臣等率諸御醫,趁早入診,詳察聖候爲宜。臣等不勝終宵憂慮,敢此問安,竝爲仰稟。答曰,知道。當下敎于入侍矣。大殿·中宮殿,藥房夕問安。答曰,知道。
以承傳色,口傳下敎曰,近來紀綱解弛,莫有甚於中官,當該承傳色中官,令該府處之。
傳于兪漢蕭曰,禮曹判書李益炡,行司直具善復,入診同爲入侍。
傳于曺命采曰,藥房三提調詣閤。
傳于兪彦民曰,儒臣持唐鑑入侍,在院承旨入侍。
沈墢,以兵曹言啓曰,卽接北所衛將牒報,則武德門西邊宮墻三間許,今日因雨頹落云。令紫門監爲先把子圍排,急速修築,而西營入直砲手二十名,依例除出,限修築間,守直之意,敢啓。答曰,知道。
李秀得,以兵曹言啓曰,卽接昌德宮衛將牒報,則尙衣院西邊宮墻二間,因雨頹落云。令紫門監爲先把子圍排,急〈速〉修築,而金虎門入直砲手十五名,依例除出,限修築間守直之意,敢啓。〈答曰,知道。〉
王世子在昌德宮。常參停。
世子宮·嬪宮,政院·玉堂口傳朝問安。答曰,知道。世孫宮,政院·玉堂口傳朝問安。答曰,知悉。
兪彦民達曰,大司憲尹鳳五,執義洪啓能,持平金亮行在外,持平一員,掌令二員未差,今日以監察茶時之意,敢達。令曰,知道。
兪漢蕭,以兵曹言達曰,全羅監營中軍尹泓,素患痰病,挾感添劇,旬月之內,萬無起動赴任之望,呈狀乞遞。身病旣如此,則不可等待其差復,今姑改差,何如?令曰,依。
又以戶曹言達曰,故錦陵君朴弼健,恩賜田結,尙未準受矣。忠淸道德山縣數外官屯田畓,合二結三十九負一束及大興郡數外官屯田畓合二結六束,自本家望呈願受。故査問本官,打量成冊,今已上來,依例折給,何如?令曰,依。
又以義禁府言達曰,卽接月令醫員金斗運手本,則保放罪人閔百順,病勢今已向差云,還囚之意,敢達。令曰,知道。
四月初四日卯時,上御思賢閤。藥房入診,禮判·訓鍊都正,同爲入侍時,都提調洪鳳漢,提調南泰齊,副提調曺命采,兼禮曹判書李益炡,訓鍊都正具善復,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·慶絢·吳道炯,以次進伏訖。鳳漢曰,一雨支離,日氣陰濕,調攝諸節,若何?上曰,寢睡不過一二更,而今夜之寢,則比前稍勝,故朝氣亦勝矣。鳳漢曰,腹部之氣,何如?上曰,千態萬狀,不知如何矣,鳳漢曰,水刺所進之數,何如?上曰,氣愈故亦勝,而不過數合矣。自前朝氣勝而後,諸症必愈,今日之朝氣差勝,諸症似可漸差矣。鳳漢曰,今日朝氣已勝,則明日必尤勝,誠爲喜幸矣。上曰,亦不知矣。痰之用事,如漢之五侯,唐之藩鎭矣。鳳漢曰,雖如五侯·藩鎭,而朝廷之擧措得宜,則國事無憂,元氣扶旺,則亦何憂乎痰之用事乎?上曰,予則難以制其痰矣。諸醫以次入診。履亨曰,脈候諸節,調均且緩,而胃脈不足則一樣矣。泰輿曰,脈候左右三部平緩,度數亦調均,而右寸關虛軟則一樣矣。礈曰,脈度諸節,舒緩調均,而胃脈不足則一樣矣。以楷曰,脈候左右三部平緩,度數亦調均,而右寸關虛軟不足則一樣矣。德崙以下諸醫之言皆同。上進御湯劑,仍命益炡·善復進前。上,下詢補土事,仍下敎曰,雨勢如此,何以爲之?益炡曰,再明當爲始役,今明若雨霽,則可以無慮矣。上曰,役軍盡送之耶?善復曰,三百名則已送之矣。上曰,領役部將,則率往誰某耶?善復曰,金義立·金夢新,而俱是勤幹可使者也。上曰,器械則濬川所在者持去耶?善復曰,然矣。益炡曰,空石則自戶曹及三軍門分排持去,而各邑則一不責應矣。上曰,善爲之矣。支供則何以爲之耶?鳳漢曰,自惠廳已有前例,而亦似有下敎矣。上命書之曰,今番補土所堂上及東部奉事安載健,相地官,依例散料題給。出傳敎益炡及善復先退。理中建功湯一貼,申後煎入事。出榻敎鳳漢先退。命采曰,昨日有備局諸宰入侍之敎,而別無稟定之事,故不爲待令云矣。上曰,俄有問於大臣者,而忽忘之矣。接慰官李蓍建,爲關伯事而去乎?命采曰,大差倭出來,則接慰官三次下去矣。上命持入明陵告由祭報府,使命采讀奏訖。諸臣以次退出。
四月初四日酉時,上御思賢閤。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·慶絢·吳道炯,以次進伏訖。鳳漢曰,午間,聖體調攝,若何?上曰,今則可謂踰嶺,而氣亦愈矣。鳳漢曰,今日之氣,比昨日此時,何如乎?上曰,勝於昨日矣。鳳漢曰,水刺,何如?上曰,粥與米飮,俄者進御矣。鳳漢曰,今日亦爲行步乎?上曰,然矣,而亦勝於昨日矣。鳳漢曰,眩氣何如?上曰,亦勝矣。鳳漢曰,艾帶已解,而腹部之氣,更無慮乎?上曰,腹氣則似無慮,而厭進之症,終爲難矣。諸醫以次入診。履亨曰,脈候左右三部,平緩調均,而胃脈則一向不足矣。泰輿曰,脈度諸節,與朝一樣平舒,而胃脈則終不足矣。礈曰,左右三部,緩且調均,而胃脈不足則一樣矣。以楷曰,脈候度數調均,平緩且好,而胃脈則不足矣。德崙以下諸醫之言皆同。上曰,予氣之若是回旋,寔建功之效也。鳳漢曰,誠然矣。上曰,雖然,若聞予胃實之說,則無異於義州府尹報黃河水之淸矣。上曰,書狀何日入來云耶?泰齊曰,明再明間,似當入來矣。上曰,其人精而雅詳矣。鳳漢曰,然矣。上曰,日氣頗好,補土必善成矣。鳳漢曰,雨餘潤濕,必堅緻矣。雖文宰,非無可爲其事,而使具善復看檢者,實是椳扂楔,各得其當矣。上曰,具善復必善爲之矣。鳳漢曰,然矣。上進御湯劑後,理中建功湯一貼,明朝依前煎入事。出榻敎上曰,政事,明日爲之。出傳敎諸臣以次退出。
辛巳四月初四日酉時,上御思賢閤。儒臣入侍時,右承旨兪彦民,校理嚴璘,修撰李碩載,記事官金履禧·尹師國·姜趾煥,以次進伏。上命諸臣,各讀唐鑑德宗記。諸臣以次讀訖。退出。
上〈在〉慶熙宮。常參·經筵以代理停。
卯時辰時,有霧氣。
大殿·中宮殿,王世子遣宮官問安。答曰,知道。王世孫遣講官問安。答曰,知道。大殿·中宮殿,政院·玉堂問安。答曰,知道。中宮殿,藥房口傳問安。答曰,知道。藥房都提調洪鳳漢,提調南泰齊,副提調曺命采啓曰,伏未審夜來,聖體調攝,若何?寢睡·水刺之節,亦何如?腹部不平之氣,更不往來乎?湯劑今方煎入,而臣等率諸御醫,趁早入診,詳察聖候爲宜。臣等不勝終宵憂慮,敢此問安,竝爲仰稟。答曰,知道。當下敎于入侍矣。藥房三提調,持湯劑依下敎來待矣。傳于曺命采曰,入侍。大殿·中宮殿,藥房夕問安。答曰,知道。
兪彦民啓曰,卽者吏曹郞廳來言,今日爲政事命下,而判書韓翼謩,參判南泰會,參議鄭存謙,俱以病不來,不得開政云。判書·參判·參議,竝卽牌招開政,何如?傳曰,允。
又以啓曰,吏曹判書韓翼謩,參判南泰會,參議鄭存謙牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更卽牌招開政,何如?傳曰,允。
以承傳色,口傳下敎曰,君臣分義,當此直宿之時,一日三牌,豈可使之稟乎?吏批諸堂,從重推考傳旨捧入。
傳于沈墢曰,勸武軍官金海柱,明日待令。
王世子在昌德宮。常參停。
世子宮·嬪宮,政院口傳朝問安。答曰,知道。世孫宮,政院口傳,朝問安。答曰,知悉。
兪漢蕭達曰,大司憲尹鳳五,執義洪啓能,持平金亮行在外,持平一員,掌令二員未差,今日以監察茶時之意,敢達。令曰,知道。
又以吏曹言達曰,高陽郡守金光進之注擬顚錯,旣已陳章自列,則不可仍置,罷點,何如?令曰,依。
四月初五日卯時,上御思賢閤。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履享·方泰輿·許礈·李以楷·金德崙·李泰遠·金履貞·鄭允協·慶絢·吳道炯,以次進伏訖。鳳漢曰,夜間,聖體調攝,若何?上曰,今夜則寢睡安穩,氣亦如昨日矣。鳳漢曰,腹部之氣,已無慮乎?上曰,今已踰嶺,建功之力也。鳳漢曰,聖上在平時,自奉太薄,故致有寒痰矣。從今以往,益加保嗇之道焉。上曰,爲宗國世臣軍民,已於丁丑,有奏於孝昭殿矣。上曰,近日臥內召儒臣,講唐鑑德宗紀,則德宗狠愎而能用陸贄,以致恢復,此亦理外矣。過去事,雖已知之,未來事,何以知之?只付彼蒼而已。鳳漢曰,德宗之能致恢復,實由於貞觀之治矣。我朝列聖,不止殷之六七,而聖上四紀之治,尤如何耶?此則執左契而可以責效於天矣。及此晩暮之政,益臻十漸之戒,伏望。上曰,前則直宿五六日,如五六年矣。今番則不待群下之請,下直宿之命,已過幾日,而尙未撤直者,非但予之自知甚明,不能自信而然。國無大臣,惟卿一人而已,卿以藥院容易出仕,而撤直後,則必將使予每費心力。故爲國事深慮,而姑爲直宿,君與相欲爲羈縻矣。頃者冢宰之說,卿已示意於予,而冢宰則猶有可爲之人,大臣則異於冢宰矣。予旣拜卿,而若從卿之辭讓,則是所謂何所聞而去來。卿之坐地,異於他人,不言之中,卿可默會,卿之不謝恩於昌德,先爲直宿者,處義是矣。卿若自顧其身,有所顧瞻,則非予負卿,卿實負予。鳳漢曰,臣何敢自顧其身,而酬酢妨於靜攝,臣不敢長語仰對矣。日勢已晩,使之診察,宜矣。諸醫以次入診,履亨曰,脈候左右三部,調均平緩,而胃脈則一向不足矣。泰輿曰,脈度舒緩且均,而右寸關虛軟則一樣矣。礈曰,脈候調均且好,而胃脈則終不足矣。以楷曰,脈候左右三部,平緩調好,而胃脈則猶甚不足矣。德崙以下,諸醫之言皆同。上進御湯劑。上曰,予則湯劑無他岐矣。昔年則入診罷後,諸醫互爭補漏,有若朝廷之朋黨矣。鳳漢曰,朝廷偏論,有傷國脈而不自覺焉。諸醫議藥,關係甚重,而欲立己見,俱涉非矣。至於建功湯,天實賜之也。上曰,三貼減爲二貼,申後進服,退於夜後,以爲闊狹,如何耶?諸醫皆曰,聖敎好矣。理中建功湯,夕後煎入事。出榻敎。上曰,初更五點,持入可也。命采曰,雖於湯劑,必思自强之道,三貼雖減,而毋忘三貼之時伏望。上曰,內殿今番每用心慮,日氣且如此,故有鼻嚔之症,蘇葉入之,可也。鳳漢曰,使醫女入診,宜矣。上曰,氣則如常,速爲發表則愈矣,置之。鳳漢先退。上命入癸亥日記,使命采讀奏。上曰,與予所覽之日記,詳略不同矣。諸臣以次退出。
四月初五日初更,上御思賢閤。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·慶絢·吳道炯,以次進伏訖。鳳漢曰,午間,聖體調攝,若何?上曰,比昨一樣矣。鳳漢曰,昏憊,何如?上曰,亦安勝矣。鳳漢曰,腹部之氣快差乎?上曰,今則似無慮念,厭食之症太甚,可悶矣。鳳漢曰,朝後水刺爲幾次乎?上曰,水澆秋牟飯及吉更米飮,數次進御,而俱不過數匙矣。鳳漢曰,眩氣亦快差乎?上曰,然矣,而小水甚頻數矣。鳳漢曰,小水之通利則好矣。使諸醫卽爲入診,宜矣。諸醫以次入診。履亨曰,脈候左右三部,度數調均,比朝尤勝,而胃脈則一樣不足矣。泰輿曰,脈度諸節,平緩調均,而胃脈虛軟則一樣矣。礈曰,脈候比朝,尤爲調均平舒,而右寸關虛軟則一樣矣。以楷曰,脈度諸節,舒緩調均,而胃脈則終不足矣。德崙以下諸醫之言皆同。上進御湯劑。理中建功湯,明朝煎入事。出榻敎鳳漢先退。上命書之曰,凡推考傳旨下字以下,待付籤擧行者,非徒府院互相付標也。古有或付標金吾之例,頃年遵此例,故今番政官之藥院直宿之日,再違召命,事體寒心,而命下義禁府推考過矣。故本推考外,特命從重推考,仍令捧傳旨付標金吾以下,意蓋一則遵舊例,一則樹紀綱。命牌之下金吾,三百年所無之事。雖待命,不可循例牌招,況時在囹圄者乎?職在惟允,其宜詳察,而初何請牌,復何稱惶恐乎?事之矇然,莫此爲甚。當該承旨遞差。不過申飭,其無深意,禁推銓官,分揀放送,更爲牌招開政。又命書之曰,銓官從重推考下敎者,卽再違召命者,而參議近者違牌,其雖過矣,志則可諒,不爲督迫,意蓋此也。今番靜攝中,紛紜違牌,其本判書·參判,則勿論事勢,此時再違則過矣。雖不分揀,參議則旣無再違之事,混入過矣。今聞中官傳旨混下之致,事體駭然。旣命一體放送,其中今無他敎,而當該中官,不可無飭,從重推考。承旨有闕代,吏曹參議鄭存謙除授,牌招察任。以上出傳敎諸臣以次退出。
上在慶熙宮。常參·經筵以代理停。
文定王后忌辰齋戒。
昧爽有霜氣,自申時至酉時,日暈。
大殿·中宮殿,王世子遣宮官問安。答曰,知道。中宮殿,藥房口傳問安。答曰,知道。大殿·中宮殿,政院·玉堂問安。答曰,知道。藥房都提調洪鳳漢,提調南泰齊,副提調曺命采啓曰,伏未審夜來,聖體調攝,若何?寢睡·水刺之節,亦何如?腹部不平之氣,更不往來乎?湯劑今方煎入,而臣等率諸御醫,趁早入診,詳察聖候爲宜。臣等不勝終宵憂慮,敢此問安,竝爲仰稟。答曰,知道。當下敎于入侍矣。
藥房三提調,持湯劑依下敎來待矣。傳于曺命采曰,入侍。大殿·中宮殿,藥房口傳夕問安。答曰,知道。
傳于曺命采曰,藥房三提調入侍。
傳于金尙重曰,書狀官李徽中,明日內局入診,同爲入侍。
吏曹判書韓翼謩,參判南泰會再牌不進推考傳旨,今方捧入,而開政命下之後,連違召牌,不卽擧行,事甚未安。所當更請牌招,而一日三牌,有傷事〈體〉,何以爲之?敢稟。
以鄭存謙爲同副承旨。
鄭存謙啓曰,開政命下之後,又有特敎申飭,而今至經宿,尙不擧行,其在事體,極爲未安。吏曹判書韓翼謩,參判南泰會,竝從重推考,牌招開政,何如?
王世子在昌德宮。常參停。
世子宮·嬪宮,政院口傳朝問安。答曰,知道。世孫宮,政院口傳朝問安。答曰,知悉。
李秀得達曰,大司憲尹鳳五,執義洪啓能,持平金亮行在外,持平一員,掌令二員未差,今日以監察茶時之意,敢達。令曰,知道。
又達曰,藥房分提調李益輔,久未承候,依前率諸醫來待矣。以承言色,口傳下令曰,藥院日次,頃有勿爲之令,而今當大朝直宿問安之日,非入診之時。醫官從當召見,提調退去。
又以侍講院言達曰,本院下番,連日闕直,事甚未安。今日政新除授,待下批竝仍卽牌招,推移入直,何如?令曰,依。
又以禮曹言達曰,卽接順懷墓守衛官所報,則本墓曲墻內面一庫,曾有細隙,今番大雨,漏濕頹圮,高二尺廣九尺云,極爲驚駭。慰安祭,不卜日來初七日設行,依例本曹郞廳,進去奉審後稟處,而郞廳以明陵枯損木除去事,昨已進去,使之仍爲奉審,以除廚傳之弊,何如?令曰,依。
又以義禁府言達曰,卽接月令醫員吳績興手本,則時囚罪人黃樸,本以抱病之人,累日處冷之餘,重得寒感,晝夜叫痛,飮啖全却,不省人事,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
四月初六日卯時,上御思賢閤。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·慶絢·吳道炯,以次進伏訖。鳳漢曰,夜間,聖體調攝,若何?上曰,昨夜服建功湯而就寢,寢睡最勝,精神亦回旋矣。今日是隷儀,而念大享之攝行,心若隕墜矣。鳳漢曰,孝思豈不缺然,而調攝之道,恐不宜如是用心,保嗇聖躬,正爲奉宗廟之大節矣。水刺之節,何如乎?上曰,連有進御,而厭症則不差矣。鳳漢曰,中宮殿微感之候,何如?上曰,時有鼻嚔之症,而不甚大段矣。諸醫以次入診。履亨曰,脈候左右三部,調均平緩,而胃脈不足則一樣矣。泰輿曰,脈候度數調均舒緩,而右寸關虛軟則一樣矣。礈曰,脈候左右三部,度數調均,而胃脈則一樣不足矣。以楷曰,脈度平緩且甚調均,而右寸關不足則一樣矣。德崙以下諸醫之言皆同。上進御湯劑。鳳漢曰,夕後亦依前煎入乎?上曰,然矣。理中建功湯一貼,依前煎入事。出榻敎上曰,洪和輔於卿爲幾寸乎?鳳漢曰,非近族,而和輔以其父重厚回巹之禮在近,故未及上來,金海柱則已上來,故方待令於外矣。上曰,使之入侍。賤臣有元,承命出來,與之偕入進伏。上謂海柱曰,汝年幾何?海柱曰,二十九矣。上使之起立,仍下敎曰,爲人佳矣,小不下水使矣。鳳漢曰,爲人英邁矣。上曰,與金奉朝賀爲幾寸乎?海柱曰,六寸孫矣。上曰,最爲精緊矣。仍命退出。上命入丁丑下城日記,使命采讀奏。上曰,昨日使讀癸亥日記,今日又使讀丁丑日記,而使大臣聞之者,有意矣。旣有反正,又爲下城,而聖祖有日暮途遠之歎矣。其在今日,宜不忘丁丑此日,而惟望黃河之淸矣,其將與草木同腐矣,以此國事民心,復將何爲?君臣固宜自强,而卿則坐地別於他人,卿可默會也。以濬川時觀之,可恃者惟民心,民心向背,在於呼吸之間,可不懼哉?鳳漢曰,列聖之澤,浹於民心,而又以殿下四紀之治,固結焉,則此雖可恃,而及其失之,在於一日之間矣。昨已仰陳,而殿下惟思聖益聖之道,益軫十漸之戒,臣切伏望。上曰,近來備局,無稽滯公事耶?鳳漢曰,此則不問,故未得知矣。上曰,不知有前例,而洪麟漢行公乎?鳳漢曰,臣之去就,姑未決之,此則有不暇論矣。上曰,予固知之,勢當如此,羈縻之外,無他道矣。命采曰,旣有不審不戒之敎,大臣處義,不可不使之一伸,而處地自別,似必不久行公,恐不可如是過用聖慮也。泰齊曰,體國大臣,當此極難之際,必不待三疏而卽出矣。上曰,頃日冢宰二字殊常矣。予知卿心,予必一番費力,卿若一出藥院之門,則其心必若霄壤之異矣。鳳漢曰,報效之道,必上下相孚而後可也。上曰,卿且休說,予知卿心矣。予之拜卿,非止於藥院而已,須思忘身報國也。鳳漢曰,臣之報國之心,豈止臣一身而已?闔族思報,而實多掣礙之端,反復思量,決不可仍冒,從當以箚仰陳,而豈敢假飾爲哉?上曰,卿於國事,豈有餘於重宰,而不足於大臣耶?以卿坐地,冢宰不難,而今則非冢宰之比也。趙載浩之拜相也,予在孝章宮,謂孝純曰,予負汝云爾,今又非但負卿,實負嬪宮也。鳳漢曰,苟使有益於國事,則豈可顧嬪宮之私情乎?上曰,其言是矣。上曰,予有兩大臣,則豈至於此乎?諸臣以此退出。
四月初六日初更,上御思賢閤。藥房入診入侍時,都提調洪鳳漢,提調南泰齊,副提調曺命采,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·慶絢·吳道炯,以次進伏訖。鳳漢曰,午間,聖體調攝,若何?上曰,今則別無可言之症,氣亦差勝,而厭進之症一樣矣。鳳漢曰,水刺進御之數,比數日前,何如乎?上曰,無加減矣。鳳漢曰,栗鰒連爲進御乎?上曰,本不嗜此等物,故亦不能頻頻進御矣。鳳漢曰,中宮殿微感之候,何如?上曰,連服蘇葉,而今則差勝矣。鳳漢曰,使諸醫診察,宜矣。諸醫以次入診。履亨曰,脈候左右三部,一向平緩,而度數調均,胃脈不足則一樣矣。泰輿曰,脈度舒緩調均,與朝一樣,而胃脈則終不足矣。礈曰,脈候左右三部調均平緩,而右寸關虛軟則一樣矣。以楷曰,脈度諸節,平緩調均,與朝一樣,而胃脈則尙不足矣。德崙以下諸醫之言皆同。上進御湯劑。鳳漢曰,明朝湯劑,當於何時持入乎?上曰,辰初持入,可也。理中建功湯一貼,本方去白茯令,減桂枝五分,明朝依前煎入事。出榻敎上曰,明日入診時,編次人同爲入侍。出榻敎諸臣以次退出。
上在慶熙宮。常參·經筵以代理停。
夜一更二更,月暈。
文定王后忌辰。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
政院·玉堂口傳問安。答曰,知道。勿爲問安。
中宮殿,藥房口傳問安。答曰,知道。
朝廷二品以上·六曹堂上·奉朝賀單子問安。答曰,知道。勿爲問安。
大殿·中宮殿,藥房夕問安。答曰,知道。勿爲問安。
藥房都提調洪鳳漢,提調南泰齊,副提調曺命采啓曰,伏未審夜來,聖體調攝,若何?寢睡·水刺之節,亦何如?腹部往來之氣,一向差勝乎?湯劑今方煎入,而臣等率諸御醫,趁早入診,詳察聖候爲宜。臣等不勝終宵憂慮,敢此問安,竝爲仰稟。答曰,知道。比初幾快愈,自今日直宿本院,宜矣。
金尙重啓曰,左副承旨沈墢,今日不爲仕進,卽爲牌招,何如?傳曰,允。
曺命采啓曰,藥房三提調,持湯劑依下敎來待矣。傳曰,入侍。
傳于李心源曰,禮判,明日內局入侍,同爲入侍。
又傳于曰,內局夕入侍,禮判同爲入侍。
傳曰,詣閤。
又傳于曰,向者通德以下,加下批矣。今番大夫以上,加下批,而代加者置之。
本院啓曰,昨日吏批諸堂推考傳旨,以義禁府付籤啓下,而臣等未能覺察,不卽擧行,俄以推考牌招爲請。臣等矇然不職之罪,在所難免,不勝惶恐待罪之意,敢啓。無批答。
有政。吏批,吏曹判書韓翼謩牌招不進,參判南泰會進,參議未差,左承旨金尙重進。
吏批啓曰,判書韓翼謩牌招不進,參議未差,小臣獨政未安,何以爲之?敢稟。傳曰,仍爲之。
吏批啓曰,坡州牧使金履亨,高陽郡守李泰遠,遞付京職事命下,而本曹時無相當窠,依例送西之意,敢啓。傳曰,知道。
以安允行爲大司諫,沈益聖爲司諫,鄭運維·權瑞東爲掌令,李載顯爲持平,呂善應爲獻納,李允郁爲正言,李商芝爲修撰,柳思欽爲輔德,柳脩爲弼善,朴取源爲司書,趙爲弼善,金相福爲左參贊,鄭弘淳爲戶曹參判,鄭彦儒爲刑曹參判,李昌壽爲知經筵,趙明鼎爲知義禁,李奎采爲同義禁,韓翼謩爲尙衣提調,柳億基爲兵曹佐郞,南瑞五爲禁府都事,任㻐爲黃州牧使,申暿爲高陽郡守。兼持平李徽中減下。元景淳爲觀象監提調。內局提調南泰齊,今加正憲,副提調曺命采,今加嘉義,加資事承傳。內官文道器今加嘉善,金壽光今加通政,醫官金德崙今加崇祿,李東遠今加崇政,金履貞今加資憲,鄭允協今加嘉義,慶絢今加嘉善,吳道炯·鄭得禧今加通政,以上加資事承傳。左參贊金相奭,右參贊金相福。
兵批,行兵曹判書金聖應進,參判具允鈺昌德宮入直,參議韓光會進,參知李重祜病,參知李宜哲入直進,左承旨金尙重進。
兵批啓曰,前牧使金履亨,前郡守李東遠,自吏曹啓稟送西矣,本曹亦無相當窠,依例付軍職之意,敢啓。傳曰,知道。
以雲山君楢爲都摠管,尹得養爲副摠管,池友翼爲三陟營將,吳載純爲右長史,金九重爲宣沙浦僉使,金光白·李漢昌爲內禁將,洪錫福爲加里浦僉使,李廷柱爲臨淄僉使,安命賢爲群山浦僉使,鄭道衡爲古城僉使,孫聖寬爲鉢浦萬戶,朴泰瑞爲西平浦萬戶,金時華爲金甲島萬戶,梁翊漢爲唐浦萬戶,梁濟漢爲安骨萬戶,金成彩爲於蘭萬戶,金光翼爲助羅浦萬戶,具錫勳爲永登浦萬戶,嚴萬甲爲黑山島別將,金命弘爲浦項別將,金萬禧爲玉浦萬戶,韓尙友爲薺浦萬戶,金兌炯爲在德萬戶,李希松爲部將。判府事李益炡,僉知沈鑛·朴尙復單付。副護軍朴良藎·李行彬·金光宇·李堦·崔齊顥·申鎭鴻·尹泓·金履亨·李泰遠·趙純臣·辛錫箕·朴起采·南鶴宗·洪禹平,副司直金相福·李奎采·鄭純儉·李心源·韓師直·韓光肇·李廷喆·宋瑩中·安·兪漢蕭·鄭昌順·李蓍建·洪檍,副司果趙·李世演。柳翼星爲水原監牧官,宋聖遇·任文昌爲忠翊將。副司果徐有元。
李心源,以禮曹言啓曰,今番聖候,浹旬違和,擧國含生,無不焦灼憂遑之餘,幸賴皇天祖宗之默佑,快臻平復,此實宗社莫大之慶,臣民歡忭之忱,曷有其極?告廟頒敎之擧,不容少緩,依例卽爲擇日擧行,何如?傳曰,已下敎,置之。
又以刑曹言啓曰,金吾·秋曹輕囚放釋,徒年中疎決時未放送人,一依赦典例,放送事,命下矣。取考囚徒案,則時囚罪人四十六名內,漢城府直囚李春新婢䢏伊,忠勳府直囚鄭泰云等,係是輕囚,依傳敎放送,其他罪人等罪犯,俱係一律,竝仍囚。今番疎決時,各道未蒙放徒年罪人,合爲六十九名,故令各其道臣,卽爲放送事,發關分付之意,敢啓。傳曰,知道。
又以禁府言啓曰,金吾輕囚放釋,徒年中頃者未放送人,一倂放送事,命下矣。時囚罪人金山郡守閔百順,假注書黃樸,前參奉南紀溟,前別檢李宇喆,中官曺壽喆·金德九等,竝放送,而徒配罪人廣州府李命善,金堤郡韓遇聖,陽城縣韓命天,廣州府李夢良,機張縣減等徒配罪人韓宗大等,竝放送事,分付於各該道臣,何如?傳曰,允。
曺命采啓曰,藥房三提調,持湯劑依下敎來待矣。傳曰,入侍。
王世子在昌德宮。常參停。
世子宮·嬪宮,政院·玉堂口傳朝問安。答曰,知道。世孫宮,政院·玉堂口傳朝問安。答曰,知悉。
李秀得達曰,大司憲尹鳳五,執義洪啓能,持平金亮行在外,持平一員,掌令二員未差,今日以監察茶時之意,敢達。令曰,知道。
又達曰,卽者檢閱尹師國,以其親病,陳書徑出,原書以國忌正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
又達曰,卽者侍講院文學鄭昌聖,以其親病,陳書徑出,原書以國忌正日,纔已退却。所當直捧禁推徽旨,而此與無端徑出有異,推考警責,何如?令曰,依。
四月初七日卯時,上御思賢閤。藥房入診,編次人·書狀官,同爲入侍時,都提調洪鳳漢,提調南泰齊,副提調曺命采,編次人趙明鼎,書狀官李徽中,記事官徐有元·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·慶絢·吳道炯,以次進伏訖。鳳漢曰,夜間,聖體調攝,若何?上曰,寢睡頗安,氣亦差勝矣。鳳漢曰,腹部之氣,亦無慮乎?上曰,此則可無慮,而日氣如此,故痰或時時往來於腰間矣。鳳漢曰,水刺,何如乎?上曰,連爲進御,而厭症則一樣矣。諸醫以次入診。履亨曰,脈候左右三部,一向平緩,度數亦調均,而胃脈不足則一樣矣。泰輿曰,脈度調均且緩,而右寸關虛軟則一樣矣。礈曰,脈候平緩,度數亦均調,而胃脈則一樣不足矣。以楷曰,脈候左右三部平緩,度數調均,而右寸關不足則一樣矣。德崙以下諸醫之言皆同。上進御湯劑。鳳漢曰,午後湯劑,亦當依前煎入矣。上曰,然矣。理中建功湯一貼,夕後依前煎入事。出榻敎上曰,自今日退直本院,可也。鳳漢曰,姑爲移直好矣。上曰,予氣旣如此,須依下敎爲之。雖爲退直,直宿則一也。鳳漢曰,當初問安時,遑遑罔措之狀,無以仰達,而今承退直之敎,欣忭之忱,實難盡達。上曰,寔是料外料外也。上曰,三都尉,自今日勿爲直宿事,分付。出傳敎上曰,書狀進前也。徽中進伏。上曰,彼中消息,則因上副使,已聞其槪,而大抵比包一事,果何如?徽中曰,此則朝家金石之典,其利害得失,雖不敢率易盡對,而大抵潛商,則勝於前矣。上曰,潛商果無耶?予則謂不可知矣。徽中曰,專在於灣·尹書狀之操縱,而潛商之弊,則果勝於前矣。徽中曰,臣於官帽事,有所懷矣。此後節使入去時,官帽價銀,勿爲落柵,留置義州,待回還延卜時,同爲輸送,臨時貿來,則操縱之權在我,而無未推之患矣。上曰,所奏誠是。大臣之意,何如?鳳漢曰,書狀之言,誠好矣。上曰,出擧條定式,可也。出擧條鳳漢及徽中先退。上曰,編次人進前。明鼎進伏。上呼寫故左相家致祭文,又呼寫故右相家致祭文,使明鼎讀奏訖,命使較正。上曰,編次人及藥院提調退去,他承旨使之入侍也。臣有元,承命出來,與左承旨金尙重偕入進伏。上命書之曰,今於新拜,心切悼䀌,何以瀉懷?祭文製下,故左相·故右相家,初十日遣禮官致祭。又命書之曰,藥院竝直時,都提調右議政洪鳳漢,廏馬一匹,鞍具面給。提調行司直南泰齊,副提調都承旨曺命采,竝加資。前副提調李奎采兒馬一匹賜給。藥院入直注書徐有元,記事官李在簡竝陞六。差備待令醫官金履亨·方泰輿·許礈·李以楷,俱已資窮,熟馬一匹面給。金德崙·李泰遠·金履貞·鄭允協·慶絢·吳道炯,廚院待令掌務官,竝加資。其餘別入直人,半熟馬一匹,輪回入直人蔡膺祐,本院掌務官,各兒馬一匹,其餘各上弦弓一張賜給。不參人勿論。藥色書員,單子啓下後,依例書題,司鑰中承傳,其餘書員,單子啓下後,考例施賞。有奔走之勞,只政院·藝文館二人,一體考例,參酌施賞。又命書之曰,噫,戊寅·己卯藥院直宿之時,豈意有今日?寔是冥然,寔是冥然。昔復作,先後異焉,爲國焦心,元氣益下,勢所固然。何望勿藥,而賴陟降之陰騭,因藥院之效勞,今復愈焉,此亦料外。雖然,十貼湯劑,難解一日之焦心,奚徒少愈之戒?此亦常理。而吁嗟,一心惟在民國張大之事,今年所不欲爲酬勞之典,亦不可遽然矣。大祭祭文中,親自添句,仰慰陟降,略示予意,下慰臣民,而其所賞典,不循常例,只擧大者而下敎焉。於此之外,凡諸等節,更無可爲。又命書之曰,入侍中官金德九·南宮集·金明佑·吳命來,各熟馬一匹賜給。文道器·金壽光竝加資。傳問安承傳色中官,各兒馬一匹,待令差備中官·司謁·司鑰,各上弦弓一張賜給。別監下人等,一從單子啓下,令該曹考例施賞,餘皆勿論。又命書之曰,噫,無惠及於民。幾番動我民心,今十八日猶然,況今日乎?金吾·秋曹輕囚放釋,歲抄中曾前點下外,未給牒未敍用三等差等者,一倂蕩滌。徒年之類,有赦例放,而頃日疎決時,欲爲闊狹差等矣,雖不行赦,豈惜乎例放?頃者未放人,一依赦典例,一倂放送事,分付該府·該曹。又命書之曰,今番賞典,今日政擧行。以上竝出傳敎諸臣以次退出。
辛巳四月初七日戌時,上御思賢閤。藥房入診,禮判同爲入侍時,都提調洪鳳漢,提調南泰齊,副提調曺命采,兼禮曹判書李益炡,記事官金履禧·李在簡·姜趾煥,醫官金履亨·方泰輿·許礈·李以楷·金德崙·李泰遠·金履貞·鄭允協·慶絢·吳道炯,以次進伏。上曰,禮判先爲進前奏之,可也。益炡曰,枯柏已爲剪去,蜂峴沙汰處,亦爲始役,而圖形以來矣。上曰,自政院入之,可也。鳳漢曰,今日則聖候若何?上曰,夜來之氣,則無異於常時矣。鳳漢曰,水刺進御乎?上曰,今日進御最勝,而不但氣之回旋,胃氣亦似回旋矣。鳳漢曰,今日至有頒賞之擧,臣等聚首相賀矣。首醫金履亨診候訖曰,脈候度數,調均平緩,而右寸關胃脈不足則一樣矣。諸醫之言,如首醫同。鳳漢曰,臣雖不知醫理,而聞醫官之言,則八味元進御爲好云矣。上進御湯劑後,鳳漢曰,俄有夕問安勿爲之命,而臣等旣皆入直,何不爲問安乎?上曰,夕後旣入侍,勿問安何妨?益炡曰,聖候浹旬彌留,今已康復,臣民莫大之慶,而今日草記,有置之之敎,臣甚抑鬱矣。上曰,固知如此如此,故已有下敎矣。鳳漢曰,臣旣登筵,敢不陳所懷乎?當初上候欠寧之時,民心莫不驚動,上告下布等節,當行於乃瘳之日矣。南泰齊曰,此乃國朝應行之典,宜從大臣所奏矣。命采曰,擧國驚惶之餘,有此莫大之慶,豈無上告下布之典乎?上曰,今年則頒敎賀儀等節,決不可爲之,予非禮讓文具而然矣。予之可爲者則已爲之,此外加減不得矣。鳳漢〈曰〉,在下之事,則至於徒流放釋,已皆爲之,在上之事,則只添書祭文,恐欠於告慶之道矣。典禮所在,何可廢乎?上曰,雖添書,已爲上告矣。益炡曰,旣以此爲上告,則殿庭頒敎,亦豈可不行乎?臣等奉承一兪字,然後當退去矣。上曰,予所自劃者,亦如予之苦心矣。益炡曰,有難更煩於靜攝之中,姑爲退去,明日可以更陳矣。上曰,何必如此乎?仍命書傳敎曰,噫,卅載臨御,不德無能,無一繼述,無一惠民,夙宵愧恧,臨深履薄。自顧紀年,自顧其齡,以予之衰,能至于此,實是料表,實是料表。加以爲民國,用心衰氣,比諸往時,非徒月異而歲不同,寔亦日異而時不同,今番之,勢所必至。初則豈望勿藥?纔浹旬而乃瘳,是誰之賜?惟我陟降,眷顧寡躬,深垂陰騭而然也。況此等之時,廷無大臣,國事罔涯。予雖不顧予身,誠眷戀乎臣庶,建功奏效於暮年,金甌得相於衰世。此亦彼蒼之眷顧,陟降之默佑,非爲涼德,實爲蒼生,旣伸仰謝之忱,胡無下慰之道乎?雖然,不欲張大,卽予苦心,頒敎與下諭,亦何異哉?曾於頃年,亦有此例,臥呼其文,宣布中外。咨大小臣工方伯守宰,仰體陟降之德意,亦思寡躬之苦心,精白一心,輔我邦國,勤孜撫恤,保我赤子。噫,省繁文而布諭,罄心腹而勉飭,其宜知悉,欽體此意事,初十日頒布中外。鳳漢曰,以此宣布大庭,恐宜矣。上曰,有悶旱時前例,令政府頒布,可也。益炡〈曰〉,卽接歸厚署所報,則今番大臣禮葬時軍丁,一依頃日傳敎,以百分之十磨鍊使役,則四百名爲四十名,以此數難以完役云。事勢似爲苟艱,而旣有聖敎,自本曹有難擅便指揮矣。鳳漢曰,此事關於惠廳,前此臣欲仰稟而未果矣。當初聖敎本意,似以民丁之不可公然調役爲飭,至於儲置會減之軍,恐不在擧論中,誠如禮判所達。厚署官員之言,則大臣禮葬,事體甚重,以四百名豈可成樣乎?臣意則惠廳給價之軍,隨所入依例定送,而另加申飭,比前少用,則允合於節省之道。惠廳與畿營,往復商量,擧行似好矣。上曰,商量爲之,可也。出擧條都提調先退。命采曰,臣直宿藥院,喉院事則不及照管,而昨日銓堂,下義禁府推考傳旨,該房不及覺察,不卽擧行,更有請牌之擧矣,自上有請牌承旨遞差之敎矣。請牌承旨則兪漢蕭,而傳旨不卽覺察者,乃沈墢矣。上曰,然則推考房之過也。命書傳敎曰,今聞知申所奏,不察之本,在於推考代房,而同爲坐直,凡諸文書,不能照管,宜無異同。昨日坐直承旨竝遞差,一員代,前承旨李心源除授,牌招察任,房則順房,而因此而有下敎。凡推考傳旨稱行公,其若付標,義禁府則照律前行公,非所可論,行公二字,付標以入事,定式施行。上曰,吏判以秋判時處分,爲撕捱乎?命采曰,以吏判時,大臣所奏事撕捱云矣。命書傳敎曰,吏判撕捱,似由前銓任事,而旣謝其命,勉飭之下,今日又復違牌,事體寒心。紀綱攸在,不可曲循廉隅,罷職,其代,再明日政官牌招開政。上曰,理中建功湯一貼,明朝依前煎入。出榻敎諸臣退出。
上在慶熙宮。常參·經筵以代理停。
昧爽有霜氣,辰時,日暈兩珥。自巳時至未時,日暈。
王世子遣宮官問安。答曰,知道。
王世孫遣講官問安。答曰,知道。
中官殿,藥房口傳問安。答曰,知道。
藥房都提調洪鳳漢,提調南泰齊,副提調曺命采啓曰,伏未審夜間,聖體調攝,若何?寢睡·水刺之節,亦何如?腹部往來之氣,一向差勝乎?湯劑今方煎入,而臣等與諸醫,趁早入診,詳察聖候爲宜。臣等不任終宵憂慮,敢此問安,竝爲仰稟。傳曰,詣閤。
兪漢蕭啓曰,右參贊金相福,知義禁李昌壽,戶曹參判鄭弘淳,刑曹參判鄭彦儒,知義禁趙明鼎,同義禁李奎采,副摠管尹得讓,大司諫安允行,司諫沈益聖,修撰李商芝,持平李載顯,兵曹佐郞柳億基,右長史吳載純,昨日除拜,而今日不爲出肅,竝依定式推考,何如?傳曰,允。
兪漢蕭,以弘文館言啓曰,副修撰洪趾海,自鄕上來,新除授修撰李商芝,一體牌招察任,何如?傳曰,允。
以修撰李商芝,副修撰洪趾海牌不進罷職傳旨,傳于兪漢蕭曰,只推。
注書徐有元陞六,代以金光岳爲假注書。
傳于鄭存謙曰,頃有使之留置者,如又有新到狀聞,備局有司堂上持入。
李心源啓曰,備局堂上朴相德,依下敎來待矣。傳曰,入侍。
曺命采啓曰,藥房三提調,持湯劑依下敎來待矣。傳曰,入侍。
兪漢蕭啓曰,吏曹判書金相福,參判南〈泰〉會牌不進推考傳旨,今方捧入,而開政命下之後,如是違牌,不卽擧行,事甚未安。判書金相福,參判南泰會,更爲牌招開政,何如?傳曰,允。
有政。吏批,判書金相福牌不進,參判南泰會進,參議未差,右承旨兪漢蕭進。
吏批啓曰,判書金相福牌不進,參議未差,小臣獨政未安,何以爲之?敢稟。傳曰,依爲之。
又啓曰,前判府事金尙魯敍用事,命下矣。所當置處,而本曹時無相當窠,依例送西之意,敢啓。傳曰,知道。
政事,以洪鳳漢爲軍資都提調,以金相魯爲社稷都提調,以趙載浩爲御營都提調,以洪鳳漢爲訓鍊都監都提調,以金尙魯爲司譯都提調,以洪鳳漢爲宗廟都提調,又爲司僕提調,以李益輔爲右參贊,以元景淳爲刑曹參判,以徐命彬爲左賓客,以尹伋爲右賓客,以洪啓禧爲藝文提學,以李昌壽爲同成均,以金相福爲尙衣提調,以李憲默爲宗簿正,以朴海潤爲司成,以李喜謙爲奉常僉正,以徐有元爲典籍,以任邁爲工曹正郞,以金鍾協爲引儀,又以趙德行·李得永爲引儀,以任觀周爲注書,以李彦中爲衿川縣監,以尹伋爲知春秋。
行兵曹判書金相應病,參判具允鈺昌德宮入直,參議李重祜,參知李宜哲入直進,同副承旨李心源進。
兵批啓曰,前判府事金尙魯敍用事,命下矣。當爲隨品置處,而領中樞一窠,趙載浩今方見帶,依例從座目降付判中樞,其代金尙魯領中樞下批之意,敢啓。傳曰,知道。
政事,領府事金尙魯,判府事單趙載浩,僉知單權廷爀,副護軍孫鎭民·金光白·元海翼·金行一·張齊白·吳道炯·鄭得喜,副司直李鼎輔·徐命彬·金尙翼·李齊華·朴師訥·權噵·沈墢·金光國。
兵曹口傳政事,同知單鄭彦儒。
又口傳政事,以崔朝岳爲兼內乘。
李心源,以內醫院官員,以都提調·提調意言啓曰,內醫鄭得禧,術業頗精,曉解藥理,今陞堂上,仍屬御醫,使之察任,何如?傳曰,允。
鄭存謙,以內乘,以提調意言啓曰,內乘郭禎垕呈狀內,矣身頃聞八十老母病報,而職事所係,抑情强留矣。卽者鄕信又到,母病萬分添篤,矣身自聞此報,精爽飛越,按住不得,他未暇顧,投狀徑歸云。情理固難强迫,緊任不容暫曠,今姑許遞,其代,令該曹口傳差出,何如?傳曰,允。
李心源,以內乘,以一二提調意言啓曰,新除授內乘崔朝岳,時無職名,令該曹口傳付軍職,冠帶常仕,何如?傳曰,允。
王世子在昌德宮。常參停。
鄭存謙達曰,憲府連日監察茶時,諫院許久闕達,俱甚未安。兩司除在外·未署經外,新除授持平李載顯,司諫沈益聖,竝卽牌招,何如?令曰,依。
又以兵曹言達曰,宣傳官閔百福,素患痰病,挾感添劇,旬月之內,萬無起動供職之望,呈狀乞遞。身病旣如是危篤,則有難强令察任,今姑改差,何如?令曰,依。
辛巳四月初八日卯時,上御思賢閤,藥房入診時,都提調洪鳳漢,提調南泰齊,副提調曺命采,記事官金履禧·李在簡·姜趾煥,醫官金履亨·許礈·李以楷·金德崙·李泰遠·金履貞·鄭允協·慶絢·鄭德熙·吳道炯,以次進伏。鳳漢曰,今〈日〉日氣無異早春,上候若何?上曰,寢睡安穩,比昨似益差勝矣。鳳漢曰,水刺之節,若何?上曰,朝則每難矣,今則朝亦勝矣。金履亨診候曰,左右三部,調均平緩,尤勝於昨朝,而胃脈不足,則大體一樣矣。上進御湯劑。鳳漢曰,夕後煎進,當如昨日乎?上曰,今則厭之甚矣。間間休息服之,如何?履亨曰,以脈候見之,則勝於昨日,而湯劑則初十日前,不可減二貼矣。鳳漢曰,八味元乃是下元溫劑,故利於百病,而於小便頻數之候,尤爲當劑矣。上曰,八味元服之,則湯劑間或服之無妨耶?履亨曰,然矣。上曰,八味元當服之矣。諸醫以次診候,與首醫之言略同。上曰,承旨金尙重年幾何?頃入侍見之,則鬚髮已白矣。鄭彦儒則至今强健乎?鳳漢曰,今則已衰矣。日昨刑參首望,銓有意矣。上曰,何意也?鳳漢曰,欲遷去金時默之意矣。上曰,然乎?鳳漢先退。承史追後退出時,上命還入,下詢曰,京兆便於秋曹乎?命采曰,然矣。上曰,予當使之無痕跡矣。命書金時默刑參除授,鄭彦儒右尹除授傳敎。命采曰,旣承下詢,故有所仰達,而京兆亦是劇地,彦儒且居江郊,此亦難便矣。上曰,然則京兆亦難矣。又命書鄭彦儒同中樞除授傳敎曰,獻賀月臺,特命陞資,所重伊何?倏忽之間,今已五年,追憶丁丑,一倍此心,况望八之年乎?劇務誠難,而顧今廷臣陞資,只有此人。秋曹參判鄭彦〈儒〉本職許遞,特除同中樞,而其無窠闕,作闕以付,使之以便其手。上曰,判尹乃李之億也,與金時默,有何故而然耶?命采曰,不然矣。上曰,然則政官之有意云者何也?命采曰,日前下敎,有將臣中遷拜亞尹之敎矣。政官之意,必以此矣。上曰,予則或慮朝臣,有若甘·凌事,故俄有下敎矣。初書傳敎,實出於公心,而旣聞此言,則反歸於私矣。金時默刑參除授傳敎,則爻周可也。命采曰,聖敎至此,不勝欽仰矣。諸臣退出。
辛巳四月初八日申時,上御思賢閤。藥房入診時,都提調洪鳳漢,提調南泰齊,副提調曺命采,記事官金履禧·李在簡·姜趾煥,醫官金履亨·許礈·李以楷·金德崙·李泰遠·金履貞·鄭允協·慶絢·鄭德熙·吳道炯,以次進伏訖。鳳漢曰,午間聖候若何?上曰,一樣,而比昨稍勝矣。鳳漢曰,水刺之節,若何?上曰,進御矣。履亨診候曰,左右三部,調均平緩,而胃脈不足則一樣矣。上進御湯劑後,命備堂朴相德入侍,仍命進前。都提欲先退。上曰,姑勿出去。予已〈知〉卿之如此矣。鳳漢曰,臣雖以藥院出肅,斷無蹲冒之理,臣心惟以被罪爲期矣。上曰,固知如此矣。有司堂上奏之,卿則可否也。鳳漢曰,臣名之出於擧條,極爲未安矣。上曰,然則備堂奏之可也。相德曰,如無大臣,則臣可代奏,而大臣同入筵席,臣不敢當之矣。上曰,其言亦是矣。洪麟漢何以爲之?相德曰,已爲往復而不出矣。上曰,承旨以狀聞奏之,可也。命采曰,臣亦不敢當矣。上曰,然則重臣爲之可乎?泰齊曰,臣則以內局入侍,有司存,臣何敢當之乎?鳳漢曰,臣之事勢難便,情地悶蹙,若蒙遞相職,許付中樞,則猶可以行公矣。上曰,若然則予何以拜相乎?以此之故,姑爲羈縻於直宿矣。今爲備局公事,決無妨矣,爲之可也。鳳漢進前奏曰,此黃海監司金善行狀啓也。以爲黃州牧使金相良,以操鍊時軍兵未及待令事,兵使至有請罷之擧,而本州三年之內,四經遞倅,迎送之弊,民不堪之。練熟之吏,今以公罪遞罷,則民事可悶,冀許仍任事,請令廟堂稟處矣。帥臣以軍務論罪,道臣以民事請仍,曾多其例,而今此黃州軍闕點,至於二十七名之多,事關師律,不可許施矣。上曰,勿施可也。鳳漢曰,此江原監司金孝大狀本也。以爲臣營奴婢,比眷率之前,不啻倍蓰,顧其勢不得不變通,寺奴婢三十口,仍節目施行事,更令廟堂稟處爲請矣。此乃備局節目中劃給者,而旣許之後,京外相持,事甚未安,依前許劃之意,竝與戶曹而分付,何如?上曰,依爲之。出擧條鳳漢曰,此京畿前監司尹汲狀本也。枚擧廣州府尹元景濂牒報,以爲本府稤倉穀物,見乏無餘,而兩次支勅加下,至於二百七十石,此則以京廳米劃給,日後支用之需,以某樣穀五六百石,亦爲許劃事,請令廟堂稟處矣。廣州穀物,專屬本州,故用下之際,京司不爲致察,以致會減夥多,每每不足。前後朝家劃給,便成前例,又有此狀請,不但事體之未安,亦有關於後弊。今番以畿邑所在常賑倉穀折米三百石劃給,使之推移繼用,此後則惠廳·畿營,另察會減,更勿煩請之意,嚴飭分付,何如?上曰,依爲之。出擧條鳳漢曰,此忠淸兵使沈鳳徽狀啓也。備陳上黨山城水門及體城女堞破傷,不可不修築之由,仍請軍餉耗米五百石,軍需錢利條限千兩,特爲劃給事,請令廟堂稟處矣。本營事勢,誠可念,而不可逐年劃給。今雖許施,當此方農,不可始役,今姑置之,何如?上曰,依爲之。出擧條鳳漢曰,此統制使李泰祥申本也。枚擧固城縣令鄭雲濟牒呈及虞候李行彬摘奸回報,以爲固城縣船滄,果以掘港淺浦,潮退難動,新占道善一奇局,民邑俱願移置,以便戰器之運用,而事係變通,請令廟堂稟處矣。此事曾經統帥·虞候者,莫不言其利害,故備局諸議,皆以爲當許。今此帥臣所論,又爲詳盡,而船滄移設,所關甚重,不可不十分消詳,令道臣往復統營,更審形便,商確狀聞後,稟處,何如?上曰,嶺伯復見後,與統制使相議,更報可也。出擧條鳳漢曰,此慶尙監司趙曮狀本也。枚擧東萊府使洪名漢牒報,以爲每年下納公作米木,自有定數,而本府文書中,流來誤錄公木十四同十五疋二十七尺零,公作米五千二百五十一石零,特爲釐正事,請令廟堂稟處矣。此乃累經査實,終未得端緖者,則可知其文書之錯誤,而事在久遠,作一虛簿。不許而無所益,許之而無所損,依狀請使之釐正,何如?上曰,依爲之。出擧條相德曰,今此稟處狀啓之外,又有報狀之留滯者。如喬桐水使還穀加分之請,係是緊急,而不得及時題送,是誠可悶矣。鳳漢曰,旣有方伯陳請,永宗報狀許施之例,喬桐分等,未知如何,而往復道臣,依畿邑例施行之意,分付似好矣。上曰,依爲之。出擧條相德曰,臣待罪禮官,敢此仰達矣。聖候欠寧,已臻康復事,當上告下布,而宗廟則旣令兼行於大享敎文,則只令政府頒布,臣民莫不抑鬱矣。依例頒布於大庭,恐合宜矣。上曰,禮官之言則是矣,而前有行之者,顧何妨乎?鳳漢曰,大庭頒布,不過諸臣之兩次四拜而已,何必持難乎?此非張大之事也。上曰,分送差員,豈不張大乎?鳳漢曰,禮官所奏,可謂得體矣。泰齊曰,御製下端句語,恤民之德意甚盛,使差員頒示,則八域民生,孰不感泣乎?上曰,赦典則決不可爲之矣。禮官所奏得體,予當闊狹矣。仍命書傳敎曰,今年推應爲頒赦之事,爲頒敎者,意專在於追慕,故頃者冠禮後朝見,不御法殿,坐便殿者,意亦深也。蓋有所重外,不欲服冕之意也。今番雖爲仰謝下慰,略綴其文,豈若常年而行禮乎?只令政府布諭矣。昨今禮官所奏,可謂得體,今日因奏有量焉。此亦有已行之例,兼有下敎者,一依頃年明政殿月臺宣諭例,亦特命朝參例,初十日禮房承旨倣權例。只以宗親文武二品以上,時任侍從及文蔭武有實職三品以上,五部父老各三人,令會于建明門外宣諭,而入參人,以黑團領行禮,而除輿輦·仗馬,只設儀仗,侍衛衛士,以入直擧行。八道·兩都,同日自政院下諭,而京宣諭頭辭,卽稱曰諭大小臣工軍民等書,外宣諭頭辭,卽稱曰諭某道方伯守宰軍民某府留守軍民書,而按諭書寶。禮房承旨其日宣諭後,兼以不德嗣服,無一惠究,幾番動我民心,是亦予之過也,雖不張大,慰我元元。噫,心許民國,夙宵奚弭?四民各守其業,莫替昔年眷恤之聖意事,宣諭部民。令京兆謄書,頒布五部,以示予省繁文·除廚傳·慰元元之意。又命書傳敎曰,今聞乃覺有大臣處置政事,政官牌招開政。又命書傳敎曰,頃者申飭,事件異焉。特除冢宰,故相與聞,欲觀其效,捨此何先?右參贊金相福,復授吏判。上曰,理中建功湯一貼,明朝依前煎入。出榻敎鳳漢曰,御製敎文中,建功奏效,雖由於陟降,而金甌枚卜,則乃聖上之事,何關於彼蒼乎?上曰,金甌枚卜,實由於彼蒼矣,此句正緊矣。鳳漢先退。上曰,昨日以金時默亞尹遷去事,有復歸於私之敎矣,復字如何。注書日記中,以反字書之,可也。諸臣退出。
上在慶熙宮。常參·經筵以代理停。
夜一更,月入太微西垣內。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
藥房都提調臣洪鳳漢,提調臣南泰齊,副提調臣曺命采啓曰,伏未審夜間,聖體調攝,若何?寢睡·水刺之節,亦何如?腹部往來之氣,一向差勝乎?湯劑今方煎入,而臣等與諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。氣則一樣差勝矣。
中宮殿,藥房口傳問安。答曰,知道。
李秀得啓曰,新除授注書任觀周,今日不爲出肅,卽爲牌招,何如?傳曰,允。
右副承旨鄭純儉啓曰,左參贊李益輔,左賓客徐命彬,右賓客知春秋尹汲,藝文提學洪啓禧,同成均李昌壽,奉常僉正李喜謙,注書任觀周,衿川縣監李彦中,昨日除拜,今日不爲肅拜,依定式推考警責,何如?傳曰,允。
傳于兪彦民曰,禮房承旨進詣太廟,祭物及堂下執事,摘奸以來。
曺命采啓曰,藥房三提調,持湯劑依下敎來待矣。傳曰,入侍。
兪彦民啓曰,預備兼春秋金瑞應,禮曹兼春秋南碩老出仕,竝令該曹卽爲口傳差出,何如?傳曰,允。
傳于曺命采曰,藥房三提調詣閤。
曺命采啓曰,藥房三提調,持湯劑依下敎來待矣。傳曰,入侍。
傳于兪彦民曰,禮房承旨,內局入侍,同爲入侍。
傳于鄭純儉曰,在院承旨·儒臣,持唐鑑入侍。
兪彦民,以弘文館言啓曰,本館下番修撰李碩載,以宗廟夏享大祭大祝,受香陪進,下番將未免闕直。修撰李商芝,副修撰洪趾海,旣有只推之命,竝卽牌招入直,何如?傳曰,允。
又以弘文館言啓曰,本館下番修撰李碩載,以宗廟夏享大祭大祝進去,修撰李商芝,副修撰洪趾海牌不進傳旨未下,下番將未免闕直,事甚未安。應敎李瀰,卽爲牌招,以爲姑降入直之地,何如?傳曰,允。
又以觀象監官員,以提調意言啓曰,在前日月之食,見於天際,則例必登高看望矣。今四月十五日甲申曉望月食,以四篇法推之,則大明曆法不食,時憲法初虧寅正三刻十一分,內篇法初虧寅正二刻,外篇法初虧,寅正三刻。以三篇法觀之,則與其日日出時相近,闕庭候望,實難詳察,依前例別定監官員二員,登南山看候,月入之時,如有虧缺之形,卽令放火箭相報,以爲救食之地,何如?傳曰,允。
王世子在昌德宮。常參停。
鄭存謙達曰,大司憲尹鳳五,執義洪啓能,掌令權瑞東·鄭運維,持平金亮行在外,李載顯呈辭,今日以監察茶時之意,敢達。令曰,知道。
李心源,以侍講院言達曰,本院下番,連日闕直,事甚未安。新除授輔德柳思欽,旣有只推之令,卽爲牌招,姑降入直。新除授弼善柳脩,時在京畿南陽地,兼弼善趙,時在京畿抱川地,司書朴取源,時在全羅道全州地,書筵入番事緊,竝斯速乘馹上來事,下諭,何如?令曰,依。
以輔德柳思欽牌不進罷職令旨,令于李心源曰,推考徽旨捧入。
又達曰,新拜領中樞府事金尙魯,時在京畿果川地,上來事,依例遣史官下諭,何如?令曰,依。
又達曰,新拜判中樞府事趙載浩,時在江原道春川地,上來事,依例遣史官下諭,何如?令曰,依。
全羅監司狀達,珍島居良人鄭斗昌等渰死事,令于李心源曰,渰死人等,令本道恤典擧行。
慶尙左水使狀達,梁山郡網浦里居海夫金連三等渰死事,令于李心源曰,渰死人等,令本道恤典擧行。
副司直李章吾書曰,伏以,天佑宗祊,我聖上愆候遄復,臣民欣祝,曷有其極?仍念臣獲罪神天,五年之間,奄失怙恃,理宜滅死,而苟延視息,喪制遽闋,俯仰廓然。臣於日前,猥蒙大朝特恩,畀以將兵之任,惶隕感激,靡所容措。分義是懼,雖不得已黽勉承膺,而念臣本以儒家子,全昧軍旅之事,才分魯下,又不能曉解世務。而一朝擔却重任,臣之狼狽,固不足恤,其奈有損於朝家綜核之政何哉?玆敢略入文字,仰暴衷懇。伏乞离明,特許鐫遞焉。且臣之所帶摠管,將臣之不得兼帶,已有定式,亟賜照例遞改,以安私分,不勝幸甚。答曰,覽書具悉。書辭,令該曹考例,稟處。卿其勿辭,從速察任。
辛巳四月初九日卯時,上御思賢閤。藥房入診時,都提調洪鳳漢,提調南泰齊,副提調曺命采,記事官金履禧·李在簡·姜趾煥,以次進伏。上命書大享獻官戒勅御製二句,命臣履禧,傳於禮房承旨兪彦民,使之馳往太廟奉審後,堂下執事摘奸以來。臣履禧傳諭還入。鳳漢曰,夜間,聖候若何?上曰,寢睡安穩,氣亦差勝矣。鳳漢曰,水刺,若何?上曰,一樣,而口味則如前矣。鳳漢曰,腹部之氣,則若何?上曰,今日則尋常矣。醫官金履亨·許礈·李以楷·李泰遠·金履貞·鄭允協·慶絢·鄭德熙·吳道炯,以次診候,皆曰,脈候左右三部,調均平緩如昨日,而胃脈不足則一樣矣。上進御湯劑。鳳漢曰,昨日湯劑,早爲進御好矣。今日亦當早進乎?上曰,可也。鳳漢〈曰〉,臣方辭免,不敢他陳,而至於惠廳,異於廟謨。方欲傳掌於他人,而李昌壽多般稱頉,尙不行公,自上有申飭,然後似當出矣。上曰,李昌壽過矣。鳳漢曰,申飭則豈不行公乎?上曰,習操闕點,或有殆至三十者乎?鳳漢曰,似必無矣。上曰,雖無事時,軍務何可如是稽緩乎?觀察使旣兼兵馬使,宜有重推之典矣。鳳漢曰,臣之所見,亦可以推考矣。臣則只奏狀啓而已,故雖不敢請推,朝體則似當重推矣。上命書傳敎曰,常時嚴師律,然後可備不虞。軍摠代點,已涉寒心,況闕點乎?近三十闕點,今乃初聞,帥臣之不請師律,予則曰巽軟,則惜遞雖可惜,何敢請仍?而此不嚴飭,黃口簽丁,隣族侵徵,焉可禁也?而視若尋常,循例請仍,只爲勿施,其何能嚴師律乎?當該道臣,從重推考。不計多少,循例請罷,亦涉矇然。當該帥臣,亦爲從重推考。金相良令該府施以制書有違之律。此與循例該府勘處有異,不可曠日。黃州牧使任㻐,其令今日辭朝。又命書傳敎曰,惠堂顧不重也,而今兼均役廳,事面尤重,而今於惠廳,只有李昌壽一人,尙不行公云,非徒緊務之叢挫,事體寒心。此何分義,此何道理?從重推考,其令卽爲行公。鳳漢曰,他事雖非可論,而至於扈衛大將,如有在外大臣,則臣無兼察之意矣。上曰,是矣,予亦思之矣。仍命書傳敎曰,曾前扈衛大將雖在外,無兼察之例,今番三廳無將,於國所無,故兼察命下之時,混同下敎。伊後思之,欲爲下敎未果,大臣今奏,頃者下敎中,一廳兼察事置之。命采曰,有六曹長官申飭行公之敎矣。各司有長官,然後凡事可以擧行,而吏曹判書金相福,旣有事件異焉之敎,而除拜之後,又旋違牌,今日又爲牌招,何如?上曰,欲免之際,緣此爲辭免之計乎?鳳漢曰,事當一番陳章,而與大祭相値,想未果矣。頃聞吏判之言,其時未及聞入侍之敎,且欲使副提調替行之際,醫官輩以爲,往來非久云,故雖爲進去,而此實由於生疎於藥院之致矣。上命書傳敎曰,吏曹判書金相福,雖以本事言之,特敍之後,分義不敢撕捱。況以藥院一時做錯事,撕捱銓曹,尤無意義,事體寒心。從重推考,牌招察任,而辭章違牌,政院勿爲呼望。上曰,明日宣諭,當有宣諭官矣。不曰宣敎官,而曰宣諭官,予於此等處,雖睡起之時,如是固守矣。明日宣諭時,大臣可以押班,以此擧行乎?命采曰,不知大臣之意似難矣。上命書傳敎曰,今番宣諭官,依宣敎官例,令吏曹擧行。又命書傳敎曰,明日宣諭時儀仗,以細仗擧行事,分付。又命書傳敎曰,今番宣諭,雖與頒敎有異,事體則重矣。況親製布諭者乎?班不可無大臣。且浹旬嘗藥之餘,豈不參於其庭乎?明日宣諭,內局入侍後,擧行事,分付。雖在藥院直宿之臣,其令一體進參。又命書傳敎曰,唐報謄來,卽書狀之任,而近或闕焉,故頃日申飭矣。謝使·節使之回,俱不持來,不可無飭。前後書狀官,從重推考。又命書傳敎曰,頃者中官處分時,彼重此輕,而勘律則彼輕此重,徒配之人已放,行首中官亦敍用,而猶在仍配。端川府定配中官放送事,分付。又命書傳敎曰,近者跟隨之法,其不解弛乎?另加申飭,承傳色傳命,書其率無過二人事,已下敎,而近聞呼聲甚多,此必濫率而然,一體申飭。上曰,理中建功湯一貼,申後煎入事。出榻敎諸臣退出。
辛巳四月初九日申時,上御思賢閤。藥房入診時,都提調洪鳳漢,提調南泰齊,副提調曺命采,記事官金履禧·李在簡·姜趾煥,醫官金履亨·許礈·李以楷·李泰遠·金履貞·鄭允協·慶絢·鄭德熙·吳道炯,以次進伏。上命兪彦民入侍,使之進前先奏。彦民曰,臣承命,馳詣太廟奉審,諸執事摘奸,則皆無頉矣。命先退。鳳漢曰,午間,聖候若何?上曰,今則愈矣。鳳漢曰,水刺進御,而口味亦勝乎?上曰,口味亦勝矣。履亨診候曰,脈候左右三部,平緩調均,而胃脈不足則一樣矣。上進御湯劑曰,腹部或其氣,而更不發者,必是建功湯壓之之效也。藥房先退。上曰,他承旨·儒臣入侍。臣履禧,與右副承旨李秀得,校理嚴璘入侍。命采及臣履禧,先爲退出。此下下注書入
辛巳四月初九日申時,上御思賢閤。儒臣入侍時,左副承旨李秀得,校理嚴璘,記事官任觀周·李在簡·姜趾煥進伏訖。上曰,儒臣讀唐鑑。仍命承史讀訖。上曰,唐朝時事,大異於皇朝矣。嚴璘曰,唐朝朝廷乖亂,故宦寺濁亂矣。上曰,昭宗時事,可謂殘忍矣。頃者右相,宣宗則稍賢云矣,其言是矣。璘曰,唐則有始無終矣。諸臣退出。
上在慶熙宮。常參·經筵以代理停。
夜一更二更,月暈。辰時,日有左珥。自午時至酉時,日暈兩珥。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
中宮殿,藥房口傳問安。答曰,知道。
藥房都提調臣洪鳳漢,提調臣南泰齊,副提調臣曺命采啓曰,伏未審夜間,聖體調攝,若何?寢睡·水刺之節,亦何如?腹部往來之氣,一向差勝乎?湯劑今方煎入,而臣等與諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。一向差勝矣。
曺命采啓曰,藥房三提調,持湯劑依下敎來待矣。傳曰,入侍。
李秀得啓曰,臣依定式今日進詣崇政殿月臺,入直禁軍等戎器·服色點考,則皆無頉,仍以傳敎內辭意,依例勞問,則皆好在云矣,敢啓。傳曰,知道。
兪彦民,以弘文館言啓曰,修撰李商芝,副修撰洪趾海,旣有只推之命,竝卽牌招察任,何如?傳曰,允。
兪彦民啓曰,修撰李商芝,副修撰洪趾海牌不進罷職傳旨。傳曰,竝只推。
曺命采啓曰,藥房三提調,持湯劑依下敎來待矣。傳曰,入侍。
李秀得,以兵曹言啓曰,今四月十一日,武臣賓廳武經七書講書日次,而藥房直宿,依例不得爲之之意,敢啓。傳曰,知道。
以承傳色,口傳下敎曰,昨日申飭之下,今日嘩煩,騎曹堂郞,爲先從重推考。
王世子在昌德宮。常參停。
李心源達曰,備邊司郞廳來言,今日賓廳坐起日次,而藥房直宿相値,不得來會云矣,敢達。令曰,知道。
又達曰,今日賓廳坐起日次,旣已頉稟。所當持公事入對,而藥房直宿相値,頉稟。令曰,知道。
又以侍講院言達曰,本院下番,連日闕直,事甚未安。文學鄭昌聖,由限已過,卽爲牌招,姑降入直,何如?令曰,依。
以文學鄭昌聖牌不進罷職令旨,令于李心源曰,推考徽旨捧入。
又以義禁府言達曰,黃州前牧使金相良,令該府處之事,傳旨啓下矣。金相良時在任所云,依例發遣府羅將,拿來,何如?令曰,依。
又以義禁府言達曰,咸鏡道端川府投畀罪人金興福放送事,承傳啓下矣。放送事,分付該道道臣之意,敢達。令曰,知道。
慶尙監司狀達,今四月令薦新生竹筍進上,節序差早,日氣猶寒,未及萌芽,限內不得封進,惶恐待罪事,令于李心源曰,勿待罪事,回諭。
忠淸監司狀達,永春等官居良人尹必萬等,渰死·燒死事,令于李心源曰,渰死·燒死人等,令本道恤典擧行。
持平李載顯達曰,請其時干連人英梅,更令鞫廳嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正法,請還收罪人桂永放送之令,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請殺獄罪人老秋,僞造印信罪人梁德秋,稟于大朝,竝命依律勘斷。請僞造印信罪人河世仲,殺獄罪人申後辰·張厚男,仰稟大朝,竝令依律勘斷。措辭見上向日聖候愆和,藥院移直,中外焦遑,曷有其極?幸賴天神默佑,玉體康復,此實宗社莫大之慶,則今於大庭宣諭之日,帶職在鄕而不參廷班者,其在事體,極爲未安。請抄選外,在外侍從諸臣,竝罷職。萬頃縣令李益普,自在韋布,素稱狂悖,及通朝籍,尤著鄙瑣,爲世嗤點,固已久矣。百里生靈之命,不可付之於此等之手。請萬頃縣令李益普罷職。驪州牧使趙濟泰,本以貪饕,纔脫禁錮,旋授見職,已駭物情,而向來臺評,旣論其舊習之不悛,則不有公議,至今蹲冒。廉隅二字,雖不足責之於渠輩,而後弊所關,不可一向仍置。請驪州牧使趙濟泰,削去仕版。答曰,不從。抄選外,在外侍從諸臣罷職事及李益普事,依達。趙濟泰事,往事勿說,所論其涉過矣。
辛巳四月初十日辰時,上御思賢閤。藥房入診時,都提調洪鳳漢,提調南泰齊,副提調曺命采,記事官金履禧·李在簡·姜趾煥,醫官金履亨·許礈·李以楷·李泰遠·金履貞·鄭允協·慶絢·鄭德熙·吳道炯,以次進伏。鳳漢曰,夜間,聖候若何?上曰,今日寢睡尤勝,而但今日此心,有憧憧者矣。鳳漢曰,神氣凡節,更若何?上曰,百姓必驚動,雖欲臨門而猶未果矣。鳳漢曰,水刺之節,若何?上曰,進御,而大體食量頓減矣。鳳漢曰,口味甘則進御雖少,亦好矣。上曰,不知甘矣。鳳漢曰,聖壽靈長,實由於大德之必得,而亦是天佑宗祊而然矣。上曰,大德之稱,予實愧焉。履亨診候曰,左右三部,緩且調均,而胃脈不足則一樣矣。鳳漢曰,昨與諸醫相議,而建功湯豈可長爲進御乎?八味元方製之,留意進御似好矣。上曰,當進御矣。上進御湯劑曰,今番所服,爲幾貼乎?履亨曰,四十二貼矣。鳳漢〈曰〉,雖於臥內之時,臣有時瞻仰,則神氣如常,臣等以此相慶矣。命采曰,臣積違天陛之餘,聞命蒼黃入侍,瞻仰天顔,無異常時,臣切欣幸矣。上肌膚不異於少年矣。上曰,崔朝岳見之則甚佳矣。都提曰,凡爲將任者,必有號令之氣。卽今兵判,雖若柔善,而狀貌嚴威,眼有號令之氣矣。上曰,老去而愈好,依然有古將貌樣矣。鳳漢曰,然矣。諸臣退出。
辛巳四月初十日戌時,上御思賢閤。藥房入診時,都提調洪鳳漢,提調南泰齊,副提調曺命采,記事官金履禧·李在簡·姜趾煥,醫官金履亨·李以楷·李泰遠·許礈·金履貞·鄭允協·慶絢·鄭德熙·吳道炯,以次進伏。上曰,注書出去,行首宣傳官,使之入侍。臣履禧出,與宣傳官堉入侍。鳳漢曰,午間聖候若何?上曰,一向差勝矣。履亨等診候曰,脈候左右三部,平緩調均,而胃脈不足則一樣矣。上進御湯劑後,命書傳敎曰,聖人所愼,在祀與戎,戎政顧不重歟?唐之憲宗,奚比貞觀,而擧措得宜,令行藩鎭。我國束伍,雖甚疎虞,措置猶嚴,故戊申見效。常時鍊習,以備不虞,一或解弛,可勝寒心?昨日下敎,靜以思之,其所處分,可謂太寬。循例狀聞,不請有司,視若尋常,泛請仍任,此不嚴飭,何以礪後?初意則其欲嚴處,數遞可悶,旣命重推。其雖參酌,若謂一哨闕四分一,雖不施于軍律,亦何施以例律?該牧使金相良,喬桐府充軍。此後不必習操,只營將巡點時,或命宣傳官,抽栍巡點,若有闕點,非徒地方官,當該營將,令帥臣決棍,卽其地充軍,以此嚴飭諸道。命沈進前下敎曰,汝往龍仁,抽栍三面,摘奸束伍軍,而勿爲聚軍,汝往村間摘奸,兼察農形而來。先退。上曰,此後則蔘橘茶進御,如何?諸醫奏之,可也。履亨等皆曰,蔘橘茶乃是橘薑茶,入人蔘者也。於脾胃回旋之藥,最爲良劑,進御似好矣。上曰,然則入生薑乎,乾薑乎?履亨曰,生薑通神去穢,性味則溫,當入生薑矣。上曰,入生薑劑入,可也。鳳漢曰,分提調李益輔,有實病,難以行公矣。上曰,然乎?命書傳敎曰,分提調李益輔許遞,其代,依舊例口傳差出。又命書傳敎曰,理中建功湯一貼,明朝煎入,而旣愈之後,惟不可一向再進,以予心氣,亦不可放心,當自量進御,已爲詢問。蔘橘茶五貼,爲先明日一體劑入,繼爲劑入,則待下敎擧行。鳳漢曰,臣業欲有所奏而未果矣。臣之前日所帶提調之任,竝爲許遞,何如?上曰,何處等提擧耶?鳳漢曰,平市·宗廟,而宗廟則臣方爲都提調,尤無可論矣。上曰,當許副,而重臣中誰可代卿者?鳳漢曰,臣不敢薦人矣。上曰,過矣。將望,備局亦薦之,但言某人之可合,有何妨?鳳漢曰,自上若有下詢,則或可以仰對,而擧人薦之,則決不敢爲矣。上曰,金相福如何?鳳漢曰,好矣,而洪啓禧·韓翼謩·李昌壽,皆可爲之矣。上曰,洪啓禧好矣。鳳漢曰,此是均廳主人,必善爲之矣,臣又忘之矣。濬川司,亦當一體許遞矣。上曰,此亦洪啓禧必善爲矣。鳳漢曰,此則雖非洪啓禧,亦可爲之矣。上命書傳敎曰,右相,重臣時兼帶諸任許副,而至於惠堂,況兼均堂,其代不可曠焉。以行司直洪啓禧差下。濬川司堂上,宜付熟手,判敦寧李昌誼差下。上曰,高敬命何處人也?泰齊曰,湖南人矣。鳳漢曰,此是壬辰年義兵將,而別號則霽峯也。上曰,古人云,晝有所思,夜必夢焉,而予昨夜夢見高敬命之孫,眞是意外,其子孫或有之否?鳳漢曰,頃日武臣殿講時,都監哨官一人,是高敬命子孫云,而忘其名矣。上命書傳敎曰,故忠臣高敬命,其有後乎?若有奉祀人,卽爲起送事,分付本道。又命書傳敎曰,太學會講,近亦爲之,而兩掌議亦無闕乎?問于賢關,明日入侍以奏。諸臣退出。
上在慶興宮。常參·經筵以代理停。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
中宮殿,藥房口傳問安。答曰,知道。
藥房都提調臣洪鳳漢,提調臣南泰齊,副提調臣曺命采啓曰,伏未審夜間,聖體調攝,若何?寢睡·水刺之節,亦何如?腹部往來之氣,一向差勝乎?湯劑今方煎入,而臣等與諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。一向差勝,昨夜已諭,今日輪直,宜矣。
都承旨曺命采啓曰,藥房三提調,持湯劑依下敎來待矣。傳曰,入侍。
吏曹口傳政事,鄭弘淳爲內醫院分提調。
有政。韓光肇爲吏曹參議,柳觀鉉爲司諫,李顯祚爲掌令,姜潤爲掌令,權穎爲正言,沈履之爲副應敎,洪樂純爲說書,崔鎭海爲右尹,洪啓禧爲同成均,李時中爲敦寧都正,李敍中爲工曹正郞,兪漢吉爲佐郞,李重祜爲呂州牧使,南碩老爲萬頃縣令,金德元爲江原都事,李昌郁爲召村察訪,林榟爲長水察訪,南泰會爲掌苑提調,洪象漢爲濟用提調,金聖應爲典醫提調,金尙翼爲社稷提調,李鼎輔爲長興提調,洪麟漢爲平市提調,南泰齊爲司圃提調,趙明鼎爲宗廟提調,洪景顔爲崇陵別檢,李思國爲衿川縣監,李夢臣爲藍浦縣監,桂德淳爲崇寧殿參奉
判書金相福進,參判南泰會牌不進,參議未差,左副承旨李秀得進。
兵批無政事,行判書金聖應病,參判具允鈺病,參議韓光會病,參知李重祜入直進,參知李宜哲昌德宮入直,左副承旨李秀得進。
左副承旨李秀得啓曰,預備兼春秋金德元,移拜外任,其代,令該曹口傳差出,何如?傳曰,允。
王世子在昌德宮。常參停。
李心源達曰,檢閱尹師國,由限已過,卽爲牌招入直,何如?令曰,依。
金尙重,以侍講院言達曰,本院下番,連日闕直,事甚未安。文學鄭昌聖,旣有只推之令,卽爲牌招,姑降入直,何如?令曰,依。
以文學鄭昌聖牌不進罷職令旨,令于金尙重曰,推考徽旨捧入。
又以吏曹言達曰,崇陵別檢趙武範,身病甚重,不得察任云,改差,何如?令曰,依。
又以吏曹言達曰,新除授矜川縣監李彦中呈狀內,矣身與本道都事李得培,爲姨從兄弟相避云。相避之法,在下當遞,衿川縣監李彦中,依例改差,何如?令曰,依。
持平李載顯達曰,臣見識魯莽,言議拙訥,本不合於淸朝耳目之寄,而新除之下,黽勉出肅,仍參宣諭之班者,蓋出於伸義分效慶忭之忱,而及夫詣臺,以草草數語,粗效一日之責矣。伏承睿批,上款兩件事,特蒙開納,臣實欽仰感嘆,而獨於趙濟泰事,以往事勿說,其涉過矣爲敎,臣於是,誠不勝訝惑之至,濟泰之贓汚不法,前旣現發,至被禁錮之律,則其不宜復置於字牧之任也決矣。及莅本州,不思自新,猶踵舊習,傳說狼藉,臺章峻發,而冒沒還赴,因仍蹲據,久不自處,略無顧忌,縱恣無恥,莫此爲甚。臣之所論,實採公議,元非過當,而未蒙准許,至勤誨責,此莫非臣人微言輕,不能見槪之致,其何敢一刻晏然於臺次乎?昨緣日暮,今始來避,所失尤大。請令遞斥臣職。答曰,勿辭。同副承旨李心源達曰,持平李載顯,再達煩瀆,退待物論矣。令曰,知道。
李心源達曰,藥房分提調鄭弘淳,久未承候,依前率諸醫來待矣。以承言色,口傳下令于藥房曰,已爲下令于醫官劑藥以入,入對置之。提調退去。
獻納呂善應書曰,伏以,天佑我東,聖候康復,本院還直,大庭宣諭,臣民慶幸,曷有其極?仍伏念,臣自來情地,實無復玷臺閣之路,跧伏田廬,絶意榮塗,前後除旨,一未承膺,尋常愧悚,無以自解。納言新命,忽下此際,驚惶感激,靡所容措,株守鐵限,視前無異,則去就一節,非所可論。而當此玉候乃瘳,庭儀載擧之日,偃便近郊,義所不敢,章皇上來,竭蹶趨謝,粗伸慶忭之誠矣。臣九耋偏母,筋力凘綴,居常澟澟,數日以來,重添流行之毒感,粥飮全廢,氣息奄奄,急足踵至,促臣來看。臣自聞此報,心神飛越,按住不得,急於歸護,投進短章,徑尋鄕路,臣罪至此,萬殞難赦。伏乞睿慈,亟許鐫削,以便救護,仍治臣擅行之罪,以肅朝綱,私分幸甚。答曰,覽書具悉。爾其勿辭,往護母病。
辛巳四月十一日卯時,上御思賢閤。藥房入診時,都提調洪鳳漢,提調南泰齊,副提調曺命采,記事官金履禧·李在簡·姜趾煥,醫官金履亨·許礈·李以楷·李泰遠·鄭允協·慶絢·鄭德熙·吳道炯,以次進伏。鳳漢曰,夜間,聖體若何,而寢睡·水刺之節,亦若何?上曰,寢睡安穩,而水刺亦一樣矣。鳳漢曰,腹部之氣,今則若何?上曰,可謂快愈而猶未知矣。鳳漢曰,不但聖慮如此,臣等之意亦如此矣。履亨等診候,皆曰,脈度平緩調均,而胃脈不足則一樣矣。上進御湯劑。鳳漢曰,今日有輪直之命,醫官則竝爲退直於本院,如何?上曰,只令二人直宿,可也。鳳漢曰,百中曆,有洪啓禧可爲之敎,而臣問於啓禧,則果已成編,今已入梓云矣。上曰,然乎?甚勤矣。自備鑄字而爲之乎?鳳漢曰,然矣。上曰,實合於校書提擧矣。命采曰,問於太學,則入學以後,連値事故,又當問候之時,未及開講云,而掌議則李駿祥云矣。上曰,李駿祥誰也?鳳漢曰,密城君子孫矣。命采曰,高敬命子孫高信謙待令,而其奉祀孫則高晳云矣。上曰,注書率高信謙來。臣履禧與之偕入。上命信謙進前,下敎曰,汝於高敬命,爲幾世孫乎?信謙曰,七世孫矣。命誦三略及陣法。上曰,予夢與忠烈相感,異於莊周之夢蝴蝶矣。命書傳敎曰,忠烈公高敬命之忠義,頃聞筵臣所奏乃知,而心氣索然,未能覺得。近因靜夜寓感,問其後,奉祀孫晳,果因奉朝賀元景夏所奏,已經參奉云。昨夜起送下敎置之,其令銓曹,待窠卽爲懸註調用。支孫信謙,今爲訓局哨官,故招見,是頃日武臣殿講入侍者,而又是義烈公高因厚之孫,宣薦云。噫,一門三父子,皆樹忠義,可謂稀矣。予之起感,亦無乃忠烈毅魄,百歲相感乎?亦令銓曹,爲先復職宣傳官,待窠調用。上曰,忠烈二子,皆有諡乎?信謙曰,從厚則義烈,因厚則孝烈矣。上曰,忠孝義俱萃於一門矣。命采曰,旣有輪直之命,閫帥·守令,明日可以辭朝乎?上曰,有臺官可以署經乎?命采曰,持平李載顯,以諸臺之不參候班,請罷矣。上曰,是矣。都憲誰也?命采曰,尹鳳五也。命書傳敎曰,今聞昨日不參臺臣,憲臣抄選外,皆請罷職云,可謂得體,而都憲與他有異,與抄選一體勿罷事,分付。又命書傳敎曰,多臺有闕,政官牌招開政,待下批牌招,守令卽爲署經。命采曰,臺章經覽後,當受現告矣。上曰,其外又論何事耶?命采曰,趙濟泰·李益普矣。鳳漢曰,李益普則似無可論矣。上曰,雖以洗滌,而渠以兼史,入侍垂涕矣。趙濟泰謂之驕則可也,而貪饕則過矣。鳳漢曰,李台重,以貪饕目之矣。上命書傳敎曰,昨日憲臣所請諸臺事,已下敎,而萬頃縣令李益普,頃者旣已被斥於憲臣沈㲄,今又被斥,元良旣從,予無下敎。而驪州牧使趙濟泰事,言雖過矣,再次被彈,難以行公。此時守令,不可曠官,爲先遞差,與萬頃今日政擧行,而驪州則勿論文武擇差,其令明朝一體辭朝入侍。又命書傳敎曰,閫帥·守令未下直者,其令明日辭朝,診筵入侍。上曰,理中建功湯一貼,明朝依例煎入。出榻敎諸臣退出。
上在慶熙宮。常參·經筵以代理停。
下直,長興府使柳敍五,珍島郡守蔡挺夏,江東縣監李命植,漆原縣監金致翕,昌洲僉使李殷鼎,加德僉使田得雨,群山僉使安命賢,西平萬戶朴泰瑞,撫夷萬戶黃德鳳。
大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。藥房都提調臣洪鳳漢,提調臣〈南泰齊〉副提調臣曺命采啓曰,伏未審夜間,聖體調攝,若何?寢睡·水刺之節,亦何如?腹部往來之氣,一向差勝乎?湯劑今方煎入,而臣等與御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。一向差愈矣。
備忘記,今下弓矢,昌洲僉使李溵鼎,撫夷萬戶黃德鳳等處,給送。
李心源啓曰,同成均洪啓禧,左尹崔鎭海,吏曹參議韓光肇,副應敎沈履之,藍浦縣監李夢臣,昨日政除授,今日不爲出肅,依定式推考警責,何如?傳曰,允。
又以啓曰,因本院達辭,兼春秋七員內,判校張聚五,刑曹佐郞鄭琂章,工曹正郞李宗明,宗簿寺正李憲默俱在外,戶曹正郞朴沁,兵曹佐郞蔡廷夏,禮曹正郞房喆謩,分排入直,而預備兼春秋,無他推移之員,在外人竝改差事,令下矣。其代,令該曹卽爲口傳差出,何如?傳曰,允。吏曹口傳政事,兼春秋單蔡廷夏。
李心源,以弘文館言啓曰,新除授副應敎沈履之,卽爲牌招察任,何如?傳曰,允。
王世子在昌德宮。常參停。
金尙重達曰,大司憲尹鳳五,執義洪啓能,掌令姜潤在外,李顯祚令旨未下,持平金亮行在外,李載顯引避退待,今日以監察茶時之意,敢達。令曰,知道。
又達曰,持平李載顯引避退待,已至經宿,事甚未安。兩司除在外·未署經·陳書受由·傳旨未下外,大司諫安允行,卽爲牌招,以爲處置之地,何如?令曰,依。
又以侍講院言達曰,本院下番,連日闕直,事甚未安。文學鄭昌聖,旣有只推之令,卽爲牌招,姑降入直。新除授說書洪樂純,時在全羅道咸悅地,書筵入番事緊,斯速乘馹上來事,下諭,何如?令曰,依。
以文學鄭昌聖牌不進罷職令旨,令于兪彦民曰,推考徽旨捧入。
兪彦民達曰,卽者檢閱李在簡,因檢閱姜趾煥之徑出,謂有不能檢下之失,陳書徑出,原書纔已退却矣。所當直捧禁推徽旨,而此與無端徑出有異,推考警責,仍卽牌招入直,何如?令曰,依。
又達曰,卽者檢閱姜趾煥,謂有身病,無端徑出,依定式禁推徽旨捧入之意,敢達。令曰,知道。
又達曰,兼春秋七員內,判校張聚五,刑曹佐郞鄭琂章,工曹正郞李宗明,宗簿正李憲默在外,戶曹正郞朴沁,兵曹佐郞蔡挺夏,禮曹正郞房喆謩,以上下番,上下闕入直矣。預備兼春秋,無他推移之員,在外人,合有變通之道,何以爲之?敢達。令曰,在外人竝改差。
辛巳四月十二日卯時,上御思賢閤。藥房入診,守令同爲入侍時,都提調洪鳳漢,提調南泰齊,副提調曺命采,記事官金履禧·李在簡·姜趾煥,慶尙左兵使金鍾萬,驪州牧使李重祜,珍島郡〈守〉蔡挺夏,漆原縣監金致翕,長興府使柳敍五,江東縣監李命植,醫官金履亨·許礈·李以楷·李泰遠·鄭允協·慶絢·鄭德熙·吳道炯,以次進伏。鳳漢曰,夜間,聖候若何?上曰,氣則勝矣,而心猶未信矣。鳳漢曰,殿坐時,今日始瞻矣,殿坐而氣候,如常乎?上曰,久臥爲悶故坐矣。鳳漢曰,寢睡·水刺之節,若何?上曰,寢睡安穩,而水刺則一樣矣。履亨等診候,皆曰,脈候左右三部度數,一向調均平緩,而胃脈不足則如前矣。上進御湯劑後,鳳漢曰,前頭輪直罷後,分提調何以爲之乎?上曰,曾前移御時,例出分提調,依前擧行。出擧條上曰,守令以次進前。金鍾萬進伏。上曰,所懷奏之。鍾萬曰,別無所懷矣,命退出。重祜進伏。上曰,畿邑民事,誠難矣,着實爲之,可也。重祜退,挺夏進伏。上命誦七事。挺夏誦之。上曰,此亦如是難誦,殿講時儒生,豈不難乎?上曰,珍島農形,如何云耶?挺夏曰,官吏姑未來,故不得聞矣。挺夏退,致翕進伏,誦七事。上曰,汝下往,欲爲能吏乎,欲爲良吏乎?致翕曰,臣於七事中,當極力奉公矣。上曰,七事中,何事最緊?致翕曰,農桑爲先矣。上曰,是矣。致翕退,敍五進伏。上曰,汝則以法從出去,不問七事矣。如有所懷,陳之可也。敍五曰,臣伏蒙聖恩,使八十老母得專城之養,臣誠感激,而無他報效之道,惟思竭力報國矣。上曰,今日見之,頓異於前矣。汝以養親事奏之,此則孝也。君親一也,以此心報國,可也。敍五退,命植進伏。上曰,此誰也?鳳漢曰,前應敎李命植矣。上曰,然乎?予忘之矣。曾經翰林,而容貌異於前矣。所懷奏之,可也。命植曰,臣有病不得行三司之職,今方待罪下邑,惟在殫誠圖報矣。上曰,此必善爲之矣。鳳漢曰,然矣。命植退,藥房諸臣先退。命采曰,今日則有下直守令入侍之命,而明日如有下直守令,則何以爲之?上曰,有不得署經者乎?命采曰,谷城則一司署經,而萬頃·衿川,則竝不得爲之云矣。上命書傳敎曰,一司已署經守令,一司除署經,其令明日辭朝。又命書傳敎曰,賢關講會,其猶末節,此亦勸奬之一道。庸不云乎?人存政擧,人亡政熄。雖不效漢之曹參,幺麽前人之事,後人不遵,而況有申飭,則其後一不行云,其涉寒心。僅行入學,掌議亦不備,今雖衰而憊臥,猶不飭乎?賢關令仍行於中外。大司成徐命膺,越俸一等,自今日其講不行者,鎭日行之,準其數然後,草記未撤之前,令大司成去賢關,時任掌議,亦令未差。掌議行公間,食堂前掌議成德朝,僅過行禮,公然不仕,雖不知犯禁令與否,申飭之下,慢蹇可駭。限三年停擧,雖値慶科,勿爲解停。上曰,理中建功湯一貼,明朝依前煎入。出榻敎書傳敎時,命采曰,徐命膺有病,不得行公,連呈呈辭而不捧矣。上曰,他承旨使之入侍。臣履禧出,與同副承旨李心源入侍後,命采及臣退出。此下下注書入
辛巳四月十二日巳時,上御思賢閤。它承旨入侍時,同副承旨李心源,記事官任觀周·李在簡·姜趾煥進伏訖。上曰,大司成宿於明倫堂,講會可也。近來承旨數遞異矣。頃者皇壇動駕時,都承旨誰也?李心源曰,李奎采也。上曰,承旨曺命采人事勝,故有此所陳矣。都承旨望,皆已曾經者矣。心源曰,然矣。上曰,此時藥院,豈可曠職?都承旨有闕代,參判元景淳除授,牌招察任,三院副提調仍前,房順房。上曰,噫,暮年三講三對,一則追慕,一則爲宗國自强,而今番差愈,實是料表。因此事莫能遂志,已自愧恧,而近又心切悚然者,何則?臥召儒臣,命讀唐鑑,貞觀之治,漢唐初一,而晩猶有魏徵之勉戒,玄·憲·宣三代初政,其雖可觀,或判若二政,或有不克終者,心常自戒。其惟衰年覺此之後,不覺耿耿,其爲悚然者,不能效三代之治,將同歸於唐之三宗矣。若此非徒自欺乎心許民國,他日將何顔拜陟降?莫云差愈,脈不能復,食亦不復,呻吟之中,他不暇顧,旣愈之後,又復用心,莫知昔恙,何時復作也?此等之時,其猶不忘乎國事,其不眷戀而然也,寔由悚然之故矣。臥酬政事,臺臣在外違牌,其又若前,事之寒心,莫此爲甚。其中柳觀鉉,本是嶺人,姜潤今聞亦是同道矣,在外固然,分揀,正言權穎,掌令李顯祚,竝湖沿投畀。雖不能君師之位,少欲勅賢關,昨日下問,今日申飭。大司成徐命膺,適値入學定式,强勉行公,今聞所奏,其果然矣。勅礪之時,辭單二字何聞?筵席處分之下,職在唯允,亦何紛疏?其欲礪政,宜先近密,都承旨曺命采遞差。此後辭單辭章,一切嚴禁,以存紀綱。諸臣退出。
上在慶熙宮。常參·經筵以代理停。
下直,谷城縣監朴浚源,鉢浦萬戶孫聖寬,金甲島萬戶金時華,於蘭萬戶金成彩。
大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。
藥房都提調臣洪鳳漢,提調臣南泰齊,副提調臣元景淳啓曰,伏未審夜間,聖體調攝,若何?寢睡·水刺之節,亦何如?腹部往來之氣,一向差勝乎?湯劑今方煎入,而臣等與諸御醫,趁早入診,詳察聖候爲宜。臣等不任終宵憂慮,敢〈此〉問安,竝爲仰稟。答曰,知道。一向差勝矣。
元景淳啓曰,右副承旨鄭存謙,今日不爲仕進,卽爲牌招,何如?傳曰,允。
傳于李心源曰,備局有司堂上·惠堂,明日內局入侍,同爲入侍。
傳于李心源曰,梁世賢,明日內局入侍,同爲入侍。
傳于李心源曰,宣傳官一人,待開門出送明陵,補土形止,看審以來。
吏曹口傳政事,南惠老爲宗簿正,李陽泰爲判校,李寬爲刑曹佐郞,朴命球爲工曹正郞。
李秀得,以都摠府言啓曰,水原府別驍士庚辰條都試,依定式今月十三日,試取於鍊戎臺本營之意,敢啓。傳曰,知道。
王世子在昌德宮。常參停。
兪彦民達曰,大司憲尹鳳五,執義洪啓能,掌令姜潤,持平金亮行在外,掌令一員未差,持平李載顯引避退待,今日以監察茶時之意,敢達。令曰,知道。
又以侍講言達曰,下番連日闕直,事甚未安。文學鄭昌聖,旣有只推之令,卽爲牌招,姑降入直,何如?令曰,依。
又以義禁府言達曰,卽接月令醫員卞珏手本,則時囚罪人李遇芳,本以抱病之人,處濕之餘,素患關格,猝然復發,時時昏塞,兼有黃疸之症,轉成黑疸,滿面黃黑,人鬼不分,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
辛巳四月十三日卯時,上御思賢閤。藥房入診時,都提調洪鳳漢,提調南泰齊,副提調元景淳,記事官金履禧,記注官房喆謩,記事官蔡廷夏,醫官金履亨·許礈·李以楷·李泰遠·金履貞·鄭允協·慶絢·鄭德熙·吳道炯,以次進伏。鳳漢曰,夜間,聖候若何?上曰,一向差勝,而寢睡不安穩矣。鳳漢曰,水刺,若何?上曰,此亦勝矣。履亨等診候,皆曰,脈候左右三部,平緩調均,而胃脈不足,則大體一樣矣。上進御湯劑。上曰,彼承旨爲人雅淡矣。常訓校正時,與金尙迪爲之乎?景淳曰,小學諺解校正時,同爲之矣。上曰,龍仁摘奸宣傳官,使之入侍。臣履禧出,與宣傳官沈同入。上曰,宣傳官進前奏之。進伏曰,臣往龍仁,欲考都案,則本倅以爲,軍兵事重,不可輕先出給云云,故臣不得已自往村間,尋問以點,則水津面束伍三十七名內,二名以商賈出去,東邊面三十一名內,一名私奴逃走,故仍往邑內,考見都案,則果一一符合,而其餘則無闕矣。上曰,可謂無闕矣。農形則如何?曰,歷路皆免凶,而龍仁則農民勤農,無老少皆在田間矣。上命書傳敎曰,人君處置,不過勸懲。頃於黃州後,意或束伍疎虞,爲先畿甸抽栍,遣宣傳官摘奸,兼察農形矣。非徒束伍無闕,初當本縣,擧措得宜,着意勸農,其涉嘉尙。龍仁縣令兪漢葛,特賜兒馬一匹。上曰,理中建功湯一貼,明朝依前煎入。出榻敎上曰,在院承旨及儒〈臣〉持唐鑑入侍。臣履禧出,與入侍後,景淳及臣,先爲退出。此下廳注書入侍
辛巳四月十三日巳時,上御思賢閤。儒臣入侍時,同副承旨李心源,校理嚴璘,修撰李碩載,記事官任觀周,記注官房喆謩,記事官蔡廷夏,進伏訖。上命儒臣上下番及承史,讀唐鑑第三卷。上曰,昭宗時事,隱然若憲宗矣。曾見唐記,已忘之矣。淸類·濁類,何謂也?嚴璘曰,藩鎭異論故也。上曰,自古帝王,見此爲鑑矣。李碩載曰,近來番次甚苟艱,洪趾海尙未行公,李商芝向來勅敎,不勝惶恐,亦未行公云矣。上曰,副應敎沈履之,修撰李商芝,曾有下敎,以一時勅敎,何敢若是撕捱乎?況此時違牌,分義事體,俱涉寒心。只推,牌招察任,更勿以違牌以聞。副修撰洪趾海,往日之事,其心已知過重下語,何過撕捱,而三遞館職,廉隅亦伸,則此時違牌,分義寒心。其雖憊臥,心在臣民,故俄者追思洪景海,已及趾海·述海,欲勅撕捱,儒臣所奏,適於此時,亦非偶然矣。人臣分義,其思君父,此等之心,何敢過自撕捱?只推,卽爲牌招察任,亦勿以違牌以奏。上曰,商書堯典,首稱以親九族,目今宗英零替之時乎?歲首雖有應爲擧行者,何拘常例?況漢文豈不云乎?老者非肉不飽,非帛不暖。凡老猶然,況宗勳·耆舊之臣乎?宗臣·勳臣·耆社臣年七十人,令該曹食物衣資,從厚題給,以示予意。貧寒宗臣,令宗親府抄送,衣資食物,從厚輸送,亦示予敦宗之意。上曰,噫,宗臣零替之時,洛昌曾經守陵,密昌之弟,只有二人,今聞此單,傷悼曷喩?柩材卽爲擇送,凡諸等事,一依密昌君例擧行事,分付該曹。月捧曾經守陵官,若有三年仍給之例,依例擧行,無則置之。上曰,宗親府單子,忘置不奏,今乃以聞,事之無據,莫此爲甚。當該中官,令該府處之,過三朔後勘律。上曰,昨日下問奉朝賀元景夏,非徒不愈,過於往日云。相當藥物,其令醫司輸送,以示予意。諸臣退出。
上在慶熙宮。常參·經筵以代停。
恭顯王后忌辰齋戒。
大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。藥房都提調臣洪鳳漢,提調臣南泰齊,副提調臣元景淳啓曰,一雨通宵,伏未審夜來,聖體調攝,若何?寢睡·水刺之節,亦何如?腹部往來之氣,一向差勝乎?湯劑今方煎入,而臣等與諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。今番之氣已愈,自今日勿爲直宿,三日日次宜矣。
金尙重啓曰,右承旨兪彦民,今日不爲仕進,卽爲牌招,何如?傳曰,允。
傳于金尙重曰,承旨,內局入侍,同爲入侍。
傳于元景淳曰,宣傳官同爲入侍。
元景淳啓曰,藥房三提調,持湯劑依下敎來待矣。傳曰,入侍。
傳于金尙重曰,藥房直宿,旣已撤罷,侍講院·講書院,問安,勿爲之。
傳于李心源曰,承旨有闕代,李永輝·李溵除授,牌招察任。
李心源,以兵曹言啓曰,卽接昌德宮衛將牒報,則尙衣院西邊宮墻一間許,今日頹落云。令紫門監,爲先把子圍排,急速修築,而金虎門入直砲手十名,依例除出,限修築間,各別守直之意,敢啓。傳曰,知道。
傳曰,詣閤差備待令醫官,自今日一員輪回入直。
李心源啓曰,副修撰洪趾海,特敎申飭之下,終不膺命,使莫重命牌,至於經宿之境,事體所在,誠極未安。今方連爲催促,而不可無飭,推考警責,何如?傳曰,允。
以承傳色,口傳下敎曰,今番非爲庭試之歲,待明秋合三慶爲之。今年以此不爲草記之時,禮堂推考,草記給之。
王世子在昌德宮。常參停。
李秀得達曰,大司憲尹鳳五,執義洪啓能,掌令姜潤在外,掌令一員未差,持平金亮行在外,李載顯引避退待,今日以監察茶時之意,敢達。令曰,知道。
又達曰,事變假注書李衡弼,身病猝重,勢難察任,今姑改差,何如?令曰,依。
辛巳四月十四日卯時,上御思賢閤。藥房入診,備局有司堂上·惠堂,同爲入侍時,都提調洪鳳漢,提調南泰齊,副提調元景淳,記事官金履禧,記注官房喆謩,記事官蔡廷夏,備局有司堂上朴相德,惠廳堂上洪啓禧·李昌壽,醫官金履亨·許礈·李以楷·李泰遠·鄭允協·慶絢·鄭德熙·吳道炯,以次進伏。鳳漢曰,夜間,聖候若何?上曰,欲雨不雨,日氣甚蒸鬱,而氣則差勝矣。鳳漢曰,今日以快愈爲敎,今則果快愈乎?上曰,雖謂之快愈,可也,而予亦未信,故俄者又以快字,改以已字事,下敎於政院者,有意矣。鳳漢曰,臣等常以勿過用聖心之意仰奏,而許多事務,何可盡用聖慮哉?此實有妨於調攝之道矣。上曰,心者,所以用也,不用何爲哉?鳳漢曰,若用聖慮,則症候輒發,豈不可軫念乎?上曰,今則雖謁陵,亦足爲之,而但坐時不如臥時矣。命書傳敎曰,老職請加上言,令該曹待相考,隨卽回啓事,分付。履亨等以次診候,皆曰,脈候左右三部,平緩調均,而胃脈不足,則大體一樣矣。上進御湯劑。鳳漢曰,今日下撤直之命,而湯劑煎入時,則臣等持入,何如?上曰,何必然乎?予必服之矣。鳳漢曰,三提調雖不盡入,三提調中一員,持入似好矣。上曰,撤直之後,提調又持湯劑而入,則百姓必曰,吾君尙未快瘳歟云矣。仍命書傳敎曰,明日理中建功湯,依前煎入。雖三日日次問候,依前日次前,連爲煎入,三日日次持而入侍。鳳漢曰,依前日次前,連爲持入,何如?上曰,難矣。予今少愈,則臥見卿等,心亦如何如何,坐見亦難矣。泰齊曰,臣等持入,則似當不失時刻,必有益矣。上曰,此言則果是矣。履亨曰,五十貼進御之前,持入似好矣。上曰,彼輩之言,亦苦心,故予不責之矣。鳳漢曰,世子宮與世孫宮,朝廷·藥院問候時,侍講院官員有故,則翊衛司官員替進,講書院官員有故,則衛從司官員替進者例也。昨日世孫宮,本院問安時,講書院入直諭善,拘於體例,不得來參,則他員所當進參。其若有故,衛從司官員,亦宜推移以參,而互相推諉,至晩不來,至使問候之禮,公然廢闕,事之寒心,莫此爲甚。該院當參而不來之堂下官,罷職,該司入直官員,汰去。提調鄭弘淳,以此爲嫌,至於陳章者,亦未免太過,推考警責,俾卽察任,何如?上曰,依爲之。實諭善止於此人,旣入侍入直,係是堂上與承宣同,而頃者一宰臣,請以兼輔德。宰臣雖兼輔德,亦當入直進去,況諭善乎?凡事必也正名,初不循例,故有此掣肘,此後雖諭善入直,一體擧行事,分付。出擧條上曰,昔年待玉堂甚盛,故至設交椅,亦使着冠,而春坊效之,亦着冠矣。近來則桂坊,又效春坊之所爲,亦着冠云,此等事,則禁之可也。鳳漢曰,春坊亦不可與玉堂同,而況桂坊乎?上命書傳敎曰,繁纓細物也,而孔子惜之。文章所以表等,則玉署之臣,許冠許椅,此列朝厚待學士之盛意也。春坊雖倣而行之,其行亦久,無椅只冠,且有差等,存而何傷,而講書院官不可效。頃日筵中,聞桂坊亦效此例云,其涉寒心。曾於往日,請禁武將着冠,翊衛司·衛從司,卽若兵曹·摠府也,其何着冠?事雖微矣,關係則重矣。旣聞之後,不可無飭,此後則嚴禁。上曰,昔日呼謹甫,至今傳之爲美談矣。此是成三問爲玉堂時乎,春坊時乎?鳳漢曰,似是爲玉堂時矣。上命書傳敎曰,今番凡節,其皆減損,有何此請?當該禮官推考,此草記給之。仍以思之,今番張大之事,皆不欲爲,況八月以後乎?且明年有大比之科,亦不可調疊。大抵有赦有賀,然後有科,而今番入學冠禮,旣已差等,只欲頒敎,設科則過矣。欲兼下敎,而雖云過矣,旣已命矣,何欺多士?其雖不諭,明春將行嘉禮,明年則雖賀,亦當頒敎,待明秋合三慶爲之事,分付。鳳漢曰,禮官旣奏草記,敢此仰達矣。聖候平復之後,旣已告廟頒赦,則合三慶設料取士,其在典章,決不可廢矣。上曰,禮官之請設科例也,不請則見謗於儒生輩矣。今年旣不陳賀,則合慶設科,決不可爲之矣。鳳漢曰,曾於戊寅·己卯,亦有設科,此是國家典禮,斷不可已矣。上曰,戊寅·己卯爲之,而今則悔矣,一猶誤矣,況三乎?相德曰,有慶則設料取士,乃是國家之典章也。況今番之慶,則不可踰年設行,秋間似好矣。上曰,雖云慶不踰,而今年八月以後,豈可設科乎?啓禧曰,此則不然。設科取士,乃國家不易之典,故雖當國恤之時,亦不廢焉,何必以此爲拘乎?臣前以大比科外,勿爲慶科事,仰陳矣。慶科初不爲之則已矣,旣不廢慶科,則今番平復之慶,何可置而不行耶?昌壽曰,臣於朝廷事,不爲干涉,而至於今番之慶,則決不可踰年矣。相德曰,三慶孰不重歟,而亦有先後輕重之可言,今番之慶,則合設亦爲未安矣。上曰,禮官之言,則可謂得體,而合設亦不欲爲之,況各設而表出之乎?丁丑年雖設科,猶以布衣布冠爲之矣。今年八月以後,使桂花滿庭,豈不未安乎?上命李義培入侍進前,下詢曰,蜂峴之役,今至何境,而所役者何軍耶?義培曰,幾至垂畢之境,而軍則僧軍及碧蹄店民人及陵軍,皆自願赴役,而旣有勿爲役民之敎,故堂上禁之,自來赴役,莫之禁矣。上曰,此是昔年深仁厚澤,浹洽之致也,其心可尙矣。又命梁世賢入侍進前,下敎曰,濬川今方爲之乎?世賢曰,今方爲之,而民人輩皆以爲上候方在靡寧中,實無趨事往役之心云矣。上曰,可謂不知事者矣。又命相德進前,以狀啓奏曰,忠淸兵使沈鳳徵報狀,備陳民情切急之狀,上黨山城軍餉留庫中,折半加分事,論報矣。鳳漢曰,卽今本城軍餉,比前有減,依所請折半加分好矣。上曰,依爲〈之〉。出擧條相德曰,全羅監司朴道源報狀,以甲戌軍作米中陳腐者,依朝令今方改色,而耗條一款,依例勿捧事,論報矣。鳳漢曰,故相臣旣以改色覆奏,改色則無取耗之規,以此分付,何如?上曰,依爲之。出擧條相德曰,咸鏡監司李彛章報狀,以交濟三倉及吉州以北貿置穀,已滿六年之限,事當依節目改色。而今若竝與散在各邑交濟穀應分者,而一時分給,則合爲六萬石,許多穀物之竝爲分給,亦甚重難。使各其地方官,親審其中最腐傷者,精擇改色事爲請矣。鳳漢曰,交濟穀,雖非盡是常賑所管,常賑堂上,便是主人,況又帶北道句管堂上。多少弛張之意,使之詳量後,更爲稟處,好矣。上曰,後日診筵,稟處可也。出擧條上命書傳敎曰,曾有行公之例,而一自右相拜相之後,有司堂上洪麟漢,再次入侍下敎之後,不爲入侍,此必撕捱而然也,其涉過矣。從重推考,其令卽爲察任。又命啓禧進前,下敎曰,重臣有何所奏者乎?啓禧曰,因老乞大新釋事,又有欲仰達者矣。捷解新語,臣亦奉下敎,使崔鶴齡·崔壽仁,釐正開刊,而倭字,用舊本字樣矣。其後更得倭人善書之本,則多有誤處,故崔鶴齡甚以爲惶恐,渠自出力校正改刊,十二卷內,四卷已訖役,以此本用於科場,何如?上曰,渠自出力爲之可嘉矣。此以後則當以官力爲之矣。啓禧曰,渠已始役,自當訖工矣。鳳漢曰,雖使渠擔當畢役,前頭自朝家追給無妨矣。上然,然矣。啓禧曰,已改之四卷,用於壬午式,而乙酉式以後,則竝用十二卷之意,分付,何如?上曰,依爲之。出擧條啓禧曰,老乞大新釋,依下敎使邊憲編次矣。令寫字官書出正本,付芸閣開刊,而壬午式年,則有難以此課試,自乙酉式年始用之意,分付,何如?上曰,依爲之。出擧條啓禧曰,彼中尊崇夫子,至於追王五世,此外又不無過於分數者,而意出尊聖,則未可非之。且禁用夫子諱字,異於他聖人之例,左氏之名,改以邱明,近刊書冊,則一竝追改,以此字爲姓者,亦改爲邱姓。擧子用之則停擧,選取之試官,亦加罪罰,其事固太過,而我國表咨文字中,不當犯用。此雖關係彼中事,而不可不使詞臣知之,故敢達。上曰,雖不出朝報,亦當知之矣。出擧條諸臣退出。
上在慶熙宮。常參·經筵以代理停。
夜一更,月有兩珥。寅時,月食。
李永暉〈啓〉曰,明日常參,兩司無進參之員。大司諫安允行,旣有只推之令,待開門牌招,以爲進參之地,何如?傳曰,允。
傳于金尙重曰,史官一員待令。
傳于李永暉曰,初旬晝講,明日爲之,時刻依前擧行。
傳于李永暉曰,孟朔常參,宜先爲之,明日先常參後晝講,時刻辰正三刻。自强之意旣愈,何弛乎?意爲民國也。傳曰,常參,景賢堂依前擧行。
傳于李永暉曰,大臣箚批,以入直注書傳諭,開陽門仍留,史官入來後下鑰。
右議政洪鳳漢箚曰,伏以,皇天默佑,祖宗垂騭,聖候欠安之節,旋臻乃瘳之慶,擧國含生,孰不蹈舞,而臣忝在嘗藥之列,益切攢祝之忱。仍念臣於大匡新秩,夫豈有一分可冒之勢,而拜命翌日,顚倒趨承,非敢以相職自居,而只爲保護之是急耳。每登筵席,因聖諭而陳私義者,非止一再,而兪音愈邈,微衷愈蹙。大庭朝會之押班,是大臣之事,而臣權而行之,諸道狀聞之覆奏,亦大臣之職,而臣强而當之。此皆事到手前,推諉無地,不得不黽勉奉承,而又敢以容俟撤直,擬暴血籲之意,警咳於紸纊之前,聖上亦不以爲不可,今則退還私次,始可得間而陳之矣。噫,臣之事殿下,凡幾年矣。本末長短,宜莫逃於淵鑑之下,而過蒙不世之遇,年除歲遷,冥升不已。軍旅非書生所可知,而聖上於臣身而畀之,錢穀非迂儒所可能,而聖上於臣身而任之。臣非不知其職事之至重且要,而上之所以授之者,蓋有意焉,下之所以受之者,稍有說焉。故臣不顧人器之不襯,惟期筋力之奔走,有命輒膺,有事輒當,所欲盡者忠,而施措未厭於物情,所欲報者恩,而勞悴無補於國事。兜攬之機,濫竊之誚,已不勝其萬萬,而猶不至於顚頓狼狽者,惟以自畫於銓衡,自外於世道,不涉睢盱之場,不入是非之叢故也。亦惟我聖上,察臣之衷,副臣之願,俾得以全保性命,備數於任使之末。臣於是,益感明主之殊知,而竊謂終臣之身,浮沈散銜,不復與於權要之地,不惟臣之所自期者如此,抑擧世之所共知。而今玆爰立之命,遽出人望之外,處之以秉軸之任,責之以經邦之道,其委寄之重,非特銓衡之比,而視前日體下之盛意,若相反焉。臣誠惶駭訝惑,實不知何爲而至此。假使臣怵迫嚴命,貪冒榮寵,抗顔自據於具瞻之位,有若眞可以擔荷一世之責者,則是自期其心,弁髦素守,終歸於兩截之人,雖欲免四方之嗤點,烏可得乎?臣前後筵對,旣以是說,微發其端,今又反覆而控籲者,亦不外於是說,則臣之去就,不可謂無所據矣。儻聖明念及於此,不待臣言之覼縷,必有所諒恕而憫許之也。且念除拜之初,別諭特下,恩言鄭重,誠戀藹然。臣雖至愚至迷,亦豈不感激思效,而自量己分,實無一毫彷彿於五條之諭。嗚呼,國事罔涯,誠如聖敎,而弘濟時艱之責,非臣弱才綿力,所可能也,民心靡係,誠如聖敎,而鎭服人心之道,非臣新進淺望,所可當也。百度渙散,朝野奔走,雖不必一一條對,而至若君臥焦心四字,臣奉讀百回,衷情倍激。目下悠悠萬事,惟在聖躬之節宣自護,而寶算彌高,憂勤彌切,以致受損於不知不覺之中,此誠群下之罪也。爲今日大官者,固當生死向前,殫竭心膂,以贊我殿下晩暮之政,以寬我殿下宵旰之憂。而如臣者雖欲出而承當,竊附匪躬之義,而將有所爲,窒礙多端,將有所事,疵議隨後,卒不免泄泄伈伈,徒然充位,全孤注意之隆,自速僨事之辜,而適足添憂於九重而已,豈非大可懼哉?此蓋只就聖諭所及,敷衍以陳,而惟此五者之外,其不可進者,亦非一二。夫國之置相,所貴乎圖任老成,詢玆黃髮,而臣則年未五十,經歷猶淺,固有違於求舊之義矣。國之拜相,必待乎金甌枚卜,僉議詢同,而臣則除以中批,輿情多咈,亦有違於允叶之譽矣。況從前新入於相府者,必仰成於久任右僚,而顧今宿德重望,非捐世則在野,非在野則或謝事,或遭故,回瞻廊廟,如彼虛廓。此時以相爲名者,惟臣渺然一身,臣將何賴而何資,以副責成之聖念,以塞期望之衆心耶?雖以臣私義言之,臣之家世,雖襲簪纓,本自寒素,宦位不至於履滿,門戶得免於招損。而泊于臣身,偏蒙雨露,一門諸人,同時顯揚,卿列侍從,錯落相望。臣又嵬然爲百僚之首,亢極之憂,莫過於此,鬼猜人忌,勢所必至。此臣所以闔門聚首,日夕憂懍,莫知所以自措也。今若迷不知返,進進不止,則是赴水而不畏溺者也,蹈火而不畏爇者也,臣豈忍爲是哉?俯仰徊徨,萬無冒膺之望,不避瀆擾之誅,謹此仰溷於靜攝之中,臣罪至此,益無所逃。伏望聖慈,曲加諒察,哀而憐之,將臣新授相職及兼帶諸任,亟賜鐫削,改卜賢德,以濟國事,不勝千萬幸甚。臣無任涕泣顒祝之至。取進止。答曰,省箚具悉卿懇。先諭於旣諭,京外又宣,此何等時,此何等時?國事何,國事何?何待其陳,而卿心已知。今予之意,爲宗國乎,爲卿乎?二字亦以面諭,纔愈服湯,常參·晝講,一心惟在民國,一心惟在民國。小子猶若此,卿何顧身?拜相之後,豈卿之身?民國之事,專依於卿。噫,院直之時,何意復爲常參·法講?卿若惟此,奚比於頃日宣諭時乎?餘當面諭,今之此擧,意蓋深也。卿須體小子之至意,思國事之若此,安心勿復尋章,進參明日常參焉。
王世子在昌德宮。常參停。
李秀得達曰,大司憲尹鳳五,執義洪啓能,掌令姜潤在外,一員未差,持平金亮行在外,李載顯引避退待,今日以監察茶時之意,敢達。令曰,知道。
以文學鄭昌聖牌不進罷職令旨,令于李秀得曰,推考徽旨捧入。
李秀得,以侍講院言達曰,本院下番,連日闕直,事甚未安。文學鄭昌聖,旣有只推之令,兼文學嚴璘,竝卽牌招,推移姑降入直,何如?令曰,依。
以大司諫安允行牌不進罷職令旨,令于李秀得曰,推考徽旨捧入。
上在慶熙宮。行常參·晝講。
夜一更二更,月暈。
下直,加里浦僉使洪錫福,永登萬戶具碩勳,玉浦萬戶金萬禧,助羅萬戶金光翼。
以弘文館校理李海重·嚴璘牌不進罷職傳旨,傳于李溵曰,竝只推。
傳于元景淳曰,殿坐以待,大臣箚批,承旨傳諭,卽爲偕來。
又傳于元景淳曰,欲見之,晝講入侍單子入之,大臣之入來與否知入。
李永暉口傳啓曰,右議政洪鳳漢,今方承命入來,故臣先爲入來之意,敢啓。
吏曹口傳政事,以李昌誼爲左參贊,以沈履之爲舍人。
傳于李溵曰,參贊望筒已下,卽爲牌招。
吏曹口傳政事,兼春秋二單朴命球·李寬。
傳于李永暉曰,史官一員待令。
傳于李溵曰,頃已下敎,昌德宮入直,以付標依落點例爲之。
傳于李溵曰,騎馬三匹立之。
傳于李永暉曰,太學摘奸,則只有大司成,兩掌議無之云,是何事耶?問後,承旨法講同爲入侍。
注書金履禧病,代以任煜爲假注書,李衡弼改差,代以洪景顔爲事變假注書。
李秀得,以都摠府言啓曰,今日入直內三廳武兼禁軍及軍兵等,當爲中日習射,而景賢堂常參相値,不得爲之之意,敢啓。傳曰,知道。
又以兵曹言啓曰,卽接北所衛將牒報,則元武門外,中松一株,因風折落云。令該所斫去之意,敢啓。傳曰,知道。
又以兵曹言啓曰,卽接東所衛將牒報,則所屬部將廳後柳木一株,今日因風折傷云。令該所卽爲斫去之意,敢啓。傳曰,知道。
李溵,以司僕寺官員,以一·二提調意啓曰,濟州牧使許瑬遞任,進上馬三匹,今纔上來,禾毛色別單書入,而依例內廏立養之意,敢啓。傳曰,知道。
又以摠戎廳言啓曰,水原別驍士都試居首者一人,閑良則直赴殿試事,曾已定式矣。該邑所報,六兩·騎芻·鞭棍入格別驍士六十三人,柳葉箭·片箭試取計劃後,其中居首者一人,別單書入,之次二人,差定本廳屯監,其餘入格之類,使該邑依前例施賞之意,敢啓。傳曰,知道。
右議政洪鳳漢〈箚曰〉,伏以,臣昨進血籲,恭竢處分,及承批旨,大失所圖。十行溫音,丁寧反復,諭之以爲國之深意,責之以忘身之大義,臣抑塞惶悶,繼之以涕淚之被面也。噫,殿下不知臣之不肖,數十年來,剪拂陶甄,節次推遷,卒乃置之於三司之列,從古人臣之受知而受恩者,未有如臣之深且厚。使臣苟有秉彝之天,則不但忘臣之一身,其將擧闔門而磨頂放踵,以圖一半分報答,臣安敢徒循飭讓之常規,以孤虛佇之聖意也哉?殿下試看今日之國事,岌嶪之形,艱虞之端,不待智者而知之。雖使才識力量,百倍於臣者當之,亦將茫然而無所措。臣若不念己分之不可堪,徒知隆眷之不可孤,遽當重任,若固有之,則其所以忘其身者,未足有補於國,而徒爲榮其身災其身而止耳。夫如是,則直不過以忘身二字,要作媒進之階,以遮公議之來矣,是誠負殿下也,負素心也。此臣之屢奉聖敎,徊徨踧踖,猶不敢爲冒膺之計,若其苦情危懇,已悉於前箚,今不敢更拾餘語,以瀆聖聰。惟殿下覆臣如天,視臣如子,曲推生成之澤,以卒終始之惠焉。臣伏見傳敎下者,有今日常參之命。我殿下爲民國憂勤之誠,凡在瞻聆,孰不欽仰,而第念今番症候,多日彌留,幸賴神明之扶護,旋臻天和之遄復,而院直纔罷,日次進定,在聖人愼疾之道,恐宜存戒於少愈。便殿行禮,雖與臨門動駕有間,朝晝異候,寒暖不適。職在保護,憂慮無窮,終宵耿耿,略貢愚見。伏乞深留聖意,差退數日,以解臣僚之憂,千萬至祝。方在祈免之中,無路進身求對,短箚替進,臣尤死罪。取進止。答曰,省箚具悉卿懇。何待復陳?卿心雖知,予亦悶焉。一心宗國,一心宗國,何可顧也,何可顧也?有面諭者。噫,七十衰君,强爲自勉,院直之餘,聞此令,爲輔相,豈忍顧身?兼帶何院,亦不欲問候乎?卿其體小子爲國之心,顧今日中外之民,安心勿復過辭,卽爲偕入,聽我面諭。
王世子在昌德宮。常參停。
李心源達曰,大司憲尹鳳五,執義洪啓能,掌令姜潤在外,一員未差,持平金亮行在外,李載顯引避退待,今日以監察茶時之意,敢達。令曰,知道。
以文學鄭昌聖,兼文學嚴璘牌不進罷職令旨,令于李心源曰,竝推考徽旨捧入。
李永暉,以侍講院言達曰,本院下番,連日闕直,事甚未安。新除授兼弼善趙,自鄕纔已入來云,文學鄭昌聖,兼文學嚴璘,旣有只推之令,竝卽牌招,推移姑降入直,何如?令曰,依。
又達曰,卽者輔德柳思欽,以其親病,陳書徑出,原書纔已退却矣。所當直捧禁推徽旨,而此與無端徑出有異,推考警責,何如?令曰,依。
又達曰,明日次對,諫院無進參之員,大司諫安允行,待開門牌招,以爲進參之地,何如?令曰,依。
又達曰,兼右贊讀沈履之入直矣,以議諡事出去,講書院闕直,事甚未安。諭善朴聖源,左翊善李仁培,左贊讀尹勉憲,竝卽牌招,以爲推移入直之地,何如?令曰,依。
以諭善朴聖源,左翊善李仁培,左贊讀尹勉憲牌不進罷職令旨,令于李永暉曰,竝推考徽旨捧入。
李永暉達曰,講書院闕直,事甚未安。諭善朴聖源,左翊善李仁培,左贊讀尹勉憲,旣有只推之令,竝更牌招,以爲推移入直,何如?令曰,依。
以兼弼善趙,兼文學嚴璘,文學鄭昌聖牌不進罷職令旨,令于李永暉曰,竝推考徽旨捧入。
李永暉達曰,侍講院闕直,事甚未安。兼弼善趙,兼文學嚴璘,文學鄭昌聖,旣有只推之令,竝更牌招,以爲推移入直,何如?令曰,依。
咸鏡監司狀達,安邊等官居金萬輝妻黃氏等燒死·囕死事,令于李永暉曰,燒死·囕死人等,令本道恤典擧行。
辛巳四月十六日辰時,上御景賢堂。常參入侍時,都承旨元景淳,左承旨金尙重,右承旨李永暉,左副承旨李秀得,同副承旨李溵,記事官任觀周,事變假注書李衡弼,記注官房喆謩,記事官蔡挺夏進伏訖。上曰,東班當立東邊,而引儀不善引導矣。元景淳曰,引儀推考,何如?上曰,勿推可也。右議政洪鳳漢曰,輪直纔罷,常參有命,群下孰不仰自强之聖意,而臣在保護之列,敢進少愈之戒矣。上曰,今日法服裝束以坐,亦異矣,而豈樂爲之哉?爲宗國自勉,欲盡在我之道而已。鳳漢曰,寢睡·水刺,何如?上曰,一樣矣。鳳漢曰,臣才本蔑如,遇聖上不世之盛眷,位至大官,至於國事,殫竭圖報,以忘身家,而臣之地處,異於他人,且力所未及處,臣亦何爲?聖上已燭其本末,若置臣於閑局,得其優閑,以開進身之路,則敢不盡瘁國事乎?上曰,今日常參出命,方外皆知,以意在出卿,而予則知卿之必出於今日矣。乘此幾會,與卿只爲國事,而卿之忘身二字,前已面諭,諸臣雖欲奔走,無領首何,雖命常參,其無大臣何?今此大拜,予實負卿,非不知之,而一爲宗國,一爲世道矣。鳳漢曰,臣今承聖敎之諄諄,愚衷所激,更不敢冀免,而臣之渺然一身,只在於廊廟之上,遄卜賢德,與之共協,臣所望也。上曰,卿之處地異他,予何責以前領相之事乎?鳳漢曰,前領相,事殿下三十年矣。必燭其心事,而人臣得罪於君父,則宜受其罪,而向日藥院直宿之時,不敢遽入都門,踧踖城外,至彼譴責,其在領相,非罪伊榮,而目今國事艱危之時,捨此年老鍊熟之相,亦將何爲乎?上曰,恭默閤使領相進去之意,難期其必得其力,而亦出於庶幾或然之望也。在大臣之道,君父命送,則只當去矣,此事則前領相,非矣。鳳漢曰,其時不去,不無所主見,而豈曰亦不無罪云耶?今則已受其罪,優遊江郊,其於大臣幸矣。今之國事,無所倚重,敦勉入城,詢諮國事,豈不有補哉?上曰,向來直宿時不入城,其勢固然,而不爲胥命,是可異也。右相曰,惶悚罔措之際,不能周思之致矣。上曰,君臣如父子,父雖逐之,子不入可乎?鳳漢曰,惶蹙固滯,不善周旋,其本心,則殿下想必俯燭矣。莫如俾在城裏,共議國事,臣所望也。上曰,卿言是矣,從當下敎矣。鳳漢曰,前閔右相,則與臣自小至今,公私多有所講磨矣。今則遽作古人,臣尤痛惜。上曰,閔右相大拜之後,予知其爲國得人矣,今作古人,實是料外。古左相髮無白,而亦作古人,甚可悲矣,而八字則好矣。鳳漢曰,一年三大臣之喪,出於意外,國事罔涯,而聖上屢加恤典,感結幽明,而閔右相靷日在明,諡號未及議定,誠可悶矣。上曰,諡狀來到乎?鳳漢曰,今已來到云矣。上曰,參贊誰也?鳳漢曰,李益輔也。上曰,李益輔在於班行,故予果知矣。上曰,右參贊金尙奭許遞。出榻敎上曰,頃者下敎之後,李領府事議諡,其雖過矣,今聞諡狀來到云,而古閔右相諡狀,今日亦來云。頃日則其雖議諡,政府無大臣,末如之何,今則大臣已行公,諡狀亦到,玉署諸臣牌招,其令今日內議諡。靷日在明,政府署經,亦令今日內爲之。政官明朝牌招擧行,而亦有兩司署經有闕代,一體以在京無故人備擬,待下批牌招署經。政府有西壁,然後可以擧行。因大臣所奏,左參贊金尙奭,旣已許遞,其代與舍人有闕代,其令銓曹,爲先口傳備擬,參贊待下批牌招,舍人亦令今日內謝恩。上曰,諸史官皆做錯,竝推考可也。吏曹判書金相福曰,各陵令·別檢,以月計仕,參奉則以日計仕,故令·別檢受由時,參奉得仕,計仕時,不無弊端。自今爲始,令·別檢病親呈辭外,其他事故,與同任陵官,推移往來,而勿爲受由於吏曹事,定式施行,何如?上曰,銓曹不能申飭,銓官推考,而所陳依施。出擧條上曰,洪景顔爲陵官,此人可謂擇差矣。戶曹判書尹東度曰,各陵園廟祭器,餘數甚多,其典守之道,未必甚謹,或有閪失之慮,則不敬孰甚焉?臣意則收取餘數,奉藏于本曹版別,待祭器有頉,推移用之,亦多前例,事甚合當,故敢達。洪鳳漢曰,器數倍多於行用,故反有不敬之慮,收置戶曹之論,實爲得宜矣。上曰,今聞事涉不敬,餘數祭器,取來精置本曹,以備後用。出擧條戶曹參書尹東度曰,奉常寺祭享所用柴木,坡州柴場革罷後,本曹及惠廳,每年以錢上下矣。此旣柴木措備之需,則以柴木上下固宜,而司宰監小木元貢中,每年所餘,殆過十萬斤,以此從優磨鍊,使之進排太常,本曹代送之錢,則勿送爲宜。此是當初筵稟之事,故敢此仰稟。下詢大臣處之,何如?洪鳳漢曰,司宰監旣有餘木,以此移用,戶曹·惠廳逐年劃送之規,依其所陳革罷,誠得宜矣。上曰,依爲之。出擧條兵曹判書金聖應曰,禁衛大將李章吾,以將任不得兼帶摠管,援例陳書,以令該曹考例稟處,下答矣。將兵之臣,例不兼摠管,而曾無回達遞改之例,故敢達,而李章吾所帶副摠管,今姑許遞,何如?上曰,依爲之。出擧條洪鳳漢曰,備局有司堂上洪麟漢,今方辭免。大臣之弟,有司行公,雖有前例,今則與前有異,許遞,何如?上曰,依施,而其代誰可爲之乎?鳳漢曰,尹東度實爲可合,差下察任,何如?上曰,依爲之。出擧條洪鳳漢曰,大提學金陽澤,以文苑古事引嫌,而以爲曾前無四次行公之例,今番雖因入學體重,不免五膺新命,決不可因夤行公云。其所處義,不無所據,且有古重臣李秉常已行之例,今姑許遞,以伸其義,恐似無防,故敢此仰達。上曰,已知其意,許遞可也。出擧條大司諫安允行曰,臣有區區所懷,敢達。聖候違豫,今則快臻平復,親臨常參,凡在臣隣,莫不慶幸矣。上曰,諫長之年幾何?安允行曰,七十矣。允行曰,王言一出,信如金石,移御時下敎,不過數月爲期,今幾周年,尙不還御,此誠可悶。以今番直宿時言之,世子進見之禮,以惟疾之慮不許,臣民抑鬱,當如何哉?若同御一闕,則寧有難便之事乎?上曰,人君動靜,臣子何敢指揮乎?安允行罷職,可也。上曰,近來堂陛不嚴,紀綱解弛。今日大司諫安允行所奏,萬萬怪駭,其在國體,不可不嚴處,削職。洪鳳漢曰,諫長所陳,辭不達意,語不擇發,誠非矣。在聖上優容之道,不必如是矣。金魯鎭曰,聖候康復,常參有命,不勝慶抃之忱,而俄者諫長陳所懷也,雖辭不達意,近來言路杜塞,誠亡國之兆也。常參·次對,臺諫入參,則輒逢嚴旨而退,此誠憂悶,在聖上容諫之德,勿爲摧折,是所望矣。上曰,儒臣所奏得體矣。李商芝曰,上番所奏誠好矣。優容言官之道,特寢成命,是所望也。上曰,安允行擧錯,萬萬怪駭,故不可不處分。而大抵近者喑啞之中,雖或入侍,擧措若此。常參·次對,雖不參處分,處分相續,其皆自掩其過,反以此謂杜言路之端,心常悶之。噫,幾月之後,僅爲蘇復,强開常參,有此處分,中外何以知吾心?亦非惜鳥卵之意。儒臣所奏得體,因此開不諱之門,略怪駭之擧,亦人君御世之道。慷慨雖亘中,爲世道,特寢其命。上曰,兩司在外人及未署經人及抄選外,竝遞差。持平李載顯,撕捱過矣,處置無人,特命出仕,牌招察任。屢次常參,兩司不備,事體寒心,亦令入侍法講。上曰,明日診筵,旣已進定,初旬次對,明日爲之事,分付。上曰,法講時刻,進定於午正一刻。諸臣退出。
辛巳四月十六日午時,上御景賢堂,晝講入侍,藥房同爲入侍時,領事洪鳳漢,特進官洪象漢,知事南泰齊,參贊官元景淳,侍讀官金魯鎭,檢討官李商芝,記事官任觀周,記注官房喆謩,記事官蔡廷夏,武臣李彦熙,醫官金履亨·許礈·李以楷·李泰運·金履貞·鄭允協·慶絢·吳道炯進伏訖。上讀中庸至誠無物前受音。金魯鎭讀訖。魯鎭曰,至誠無物,苟欲自强,莫如加意於誠之一字矣。上曰,吾非常參,法講之人,欲盡予道理也。上番誠之一字爲奏好矣。諸臣陳文義訖。上曰,儒臣上下番先退。都提調洪鳳漢曰,朝已問候矣。吐痐之症,若何?醫官診候,何如?上曰,診之可也。金履亨曰,左三部調均,而胃脈不足則一樣矣。諸醫亦同。履亨曰,烏梅茶兼進,似好矣。洪鳳漢自外煎入,何如?上曰,置之可也。上曰,今日晝講,領事同爲入侍事。出榻敎上曰,診筵今日,旣兼二貼進御後,當準五十貼,明日·再明日,連爲煎入,三明日爲日次,持煎以入。上曰,今聞大臣所奏,洪趾海處義,其涉過矣,下義禁府推考。上曰,今聞曾經守陵官,月廩有限三年題給之規云,此則依例擧行。其時下敎時,依密昌君例擧行云矣,曾經守陵官與凡正一品宗臣,亦有差等云,亦依曾經正一品守陵官例擧行事,分付。洪鳳漢曰,頃日診筵,有分提調依前擧行之敎矣。分提調如或有故,則臣等三員中,推移進去乎?上曰,其日入直承旨,以代房擧行。持平李載顯曰,民憂國計,熟非今日之急務,而王世孫講學,尤爲第一緊急。竊伏望王世孫,天姿岐嶷,學問日就,政宜及此時,致誠盡禮,招致山林宿德之士,左右輔翼,朝夕講劘,俾有日新之成效則幸矣。俄者講筵,諸臣旣以誠之一字,反復陳達,故臣亦謂自上亦以此誠字招徠,則彼林下高蹈之士,必將于于而來矣。上曰,所陳是矣,當體念矣。諸臣退出。
上在慶熙宮。常參·經筵,以代理停。
下直,訓戎僉使趙泰祥,宣沙浦僉使金九重。
傳于李心源曰,大臣·備局堂上詣閤。
以吏曹參議韓光肇牌不進罷職傳旨,傳于李心源曰,只推。
傳于李心源曰,諡號署經,依前擧行。
傳于金尙重曰,開政何時爲之,而尙今不傳諡號耶?聞傳諡後,當進水刺矣。
以承傳色,口傳下敎曰,謝恩後,當爲署經於此闕,何爲乎下闕而議諡尙不傳之?當該承旨遞差,承傳色中官,稽滯傳敎,推考。
金尙重啓曰,臣與右副承旨李心源伴直矣。旣已遞差,伴直無人,同副承旨李溵,牌招,何如?傳曰,允。
以備忘記,傳于李溵曰,其雖代理,署經則命牌,況有次對入侍之事,則先謝恩于此,此闕署經後,謝恩于下闕,事體當然,而謝恩後署經寥寥,行於此闕乎,行於下闕乎?以此觀之,想必行於下闕。爲人臣,莫知人君時御之所。昨日允行之萬萬駭擧,亦由於此,不可使聞於隣國,事之寒心,莫此爲甚。若此不已,將至於國不國君不君,當該承旨,爲先遞差,此後命牌署經,此闕爲之。
傳于李溵曰,左相諡狀催促,今月內爲之,兩相諡號有意。雖與閔右相家有異,而李領府事家,催促官敎,明日宣諡,明日如不宣諡,則吏曹郞廳當禁推,以此分付。
又傳于李溵曰,今日承旨遞差傳敎,以此備望擧行。
又傳于李溵曰,此後次對,命牌擧行。
吏批啓曰,新除授繕工監假監役官金履坤,除授後,過限未出仕,依例改差,何如?傳曰,允。
有政。吏批,判書金相福進,參判南泰會牌不進,參議韓光肇牌不進,行都承旨元景淳進。
以李壽德爲司諫,以李普觀·朱炯質爲掌令,申思運爲獻納,朴師海爲正言,李鎭衡爲正言,曺命采爲刑曹參判,沈墢爲兵曹參知,徐志修爲右副賓客,朴盛源爲兼輔德,金魯鎭爲兼司書,徐有元爲兵曹佐郞,任一源爲禮曹佐郞,張翰鳳爲司藝,韓東岳爲直講,洪樂純爲典籍,崔昌愈爲顯陵令,金善材爲繕工主簿,趙德行爲司䆃主簿,金時訥爲中部都事,具世德爲禁府都事,權烋爲引儀,李漢昌爲宣川府使。
吏批啓曰,宣川防禦使,今當差出,未準朔禁軍將,竝擬,何如?傳曰,允。
諡號秩,以李天輔爲文簡公,閔百祥爲正獻,朴啓賢爲文莊公,洪友敬爲貞簡,閔栐爲忠莊公,張潤爲忠毅公,李堥爲肅莊,李箕翊爲良靖,沈彦光爲文恭,尹陽來爲翼獻,朴師洙爲文憲公。
兵批,行判書金聖應病,參判具允鈺病,參議韓光會入直進,一員未差,參知李宜哲昌德宮入直,同副承旨李溵進。
以閔百福·柳觀鉉·姜潤爲副護軍,金相奭·曺命采·尹鳳五·呂善應爲副司直,申益彬·李迪輔爲副司果。
王世子在昌德宮。常參停。
李永暉達曰,今日所當持公事入對,而睿候方在調攝中,頉稟。令曰,知道。
以兼弼善趙,文學鄭昌聖,兼文學嚴璘,諭善朴聖源,左翊善李仁培,左贊讀尹勉憲再牌不進罷職令旨,令于李永暉曰,竝推考徽旨捧入。
李永暉達曰,兼弼善趙,文學鄭昌聖,旣有只推之令,竝卽牌招入直,何如?令曰,依。
又達曰,檢閱姜趾煥,帶職蒙宥,卽爲牌招入直,何如?令曰,依。
以兼弼善趙,文學鄭昌聖牌不進罷職令旨,令于李永暉曰,推考徽旨捧入。
李永暉達曰,春坊上下番俱空,事甚未安,兼弼善趙,文學鄭昌聖,旣有只推之令,竝更牌招,新除授兼司書金魯鎭,一體牌招,以爲推移入直,何如?令曰,依。
辛巳四月十七日辰時,上御景賢堂。大臣·備局堂上,引見入侍時,右議政洪鳳漢,禮曹判書李益炡,左參贊李昌誼,知事洪啓禧,司直洪象漢·尹汲,右參贊李益輔,戶曹判書尹東度,吏曹判書金相福,刑曹判書具善行,左尹崔鎭海,司直趙明鼎,司直鄭汝稷·李章吾·徐志修·金陽澤·洪麟漢,右副承旨李心源,修撰李商芝,記事官任觀周,事變假注書洪景顔,記注官房喆謩,記事官蔡廷夏,以次進伏訖。洪鳳漢曰,日氣陰鬱,聖體,若何?上曰,一樣矣。洪鳳漢曰,此統制使李泰祥,諸道軍餉還上捧未捧狀聞也。京畿新還上,居末利川府使趙漢弼,居二南陽府使崔晟,忠淸道新還上,居末唐津縣監金載大,居二德山縣監成德求,舊還上居末懷德縣監金鳴魯,居二尼山縣監尹得宣,新軍餉居末德山縣監成德求,居二唐津縣監金載大,居三禮山縣監韓警,江原道舊還上居末洪川縣監洪啓祐,居二金城前縣令魚錫定,平安道舊軍餉居末慈母山城別將鄭興周,居二於汀權管朴淳亨,居三植松萬戶鄭錫曾,元還上居末慈母山城別將鄭興周,居二淸江僉使許任,私賑穀居末於汀權管朴淳亨,居二寧城僉使具光翊,統營新軍餉居末唐津縣監金載大等罪狀,竝請令廟堂稟處矣。新舊軍餉,居末拿問,居二決杖,居三推考,新舊還上,居末決杖,居二推考,私賑穀依元還例施行,何如?上曰,依爲之。出擧條洪啓禧曰,以北道所報交濟倉穀改色事,有後日筵中知入之敎,而大臣今方入侍,當進達。洪鳳漢曰,一時盡分,實有民弊,一向留庫,亦甚可悶,道內元數中,每年五分一分給改色事,定式好矣。上曰,依爲之。出擧條李益炡曰,臣以職掌所管,竊有所仰陳者矣。內資寺,以逐日供上衙門,捲草奉安之所,事體甚重,而貢物之數,未滿千石,員役不過六七人,凋弊特甚。不成貌樣之中,目今最爲緊急者,供上所用水芹畓,盡入於濬川,土蓮田之在永渡橋下流者,酷被於水災,永無田形,故莫重供上進排之人,擧皆逃散,將不免闕供之境。自朝家宜有急時變通之道,本寺庫在戶曹句管米一百石劃給,惠廳錢一千兩,亦爲限十年貸下,則員役貢人,庶可支保矣。上曰,大臣·戶判之意,何如?尹東度曰,內資形勢誠可悶,而贅役價米,雖欲劃給,實爲無名。故前提調亦有書請,而未免防奏矣。洪鳳漢曰,內資寺形勢之難支,誠如提調所達,而田稅則事體甚重,不可聽,以入於本寺之庫,而許作本寺取用之資。此則初非可論,至於賑廳錢,量宜許貸,以捄目下官供之急,限四五年,以其貢價,直爲分數移報,則公私似順便矣。上曰,依大臣所奏,自賑廳錢五百兩許貸宜矣。出擧條尹東度曰,義盈庫燭定例,因大臣筵稟,今方釐正矣。貢人諸上司及闕內各司進排時,許多難支之弊,有不可勝言,乃以自地部,直下於各該司,以除其侵困之患爲請,逐日來訴於備局及臣曹,其切迫之情可知。民願如此,宜有變通,而但五上司,則體貌自別,恐或有拘於事面,下詢大臣處之,何如?洪鳳漢曰,進排時弊端,難以勝言,一分捄弊之道,在於貢下一款也。有此議已久,而或以政府事面之尤重爲言,尙未決焉。政府若區別,則諸上司何可行之乎?臣意則爲大臣之道,不必拘於些少進排物種之貢下與否,依戶判所奏,施行無妨。然臣見雖如此,未知諸議之如何,下詢入侍諸宰後,處分恐好矣。上曰,僉意,何如?李益炡曰,各司進排之際,許多難支之弊,果如戶判所奏。臣意則何可拘於些少事面,而不爲變通乎?李昌誼曰,臣自待罪度支之時,已悉此難支之弊,貢下之請,可想其切迫,事面雖似如何,恐不必以此爲拘矣。洪啓禧曰,貢人所受之物,若有些小之利,則惟恐或失,而獨於此,惟望其貢下者,可見其情矣。直下者,此外亦多有之,雖大臣衙門,本無不可貢下之義,事體未安之說,臣實悶之。洪象漢曰,貢人難支之弊,誠如戶判所陳,恐不可不善變通也。尹汲曰,貢人弊端果如此,則似當變通,臣之意見,與諸臣別無異同矣。李益輔曰,貢人之弊果如此,則使各司進排好矣。具善行曰,臣於此,別無定見,戶判所奏是矣。崔鎭海曰,臣意亦同矣。鄭汝稷曰,有便於民,則使各司進排好矣。趙明鼎曰,凡事極則變,黃燭進排之弊,至於貢人輩,自願直下之境,則其弊之極,可推而知,定例釐正,旣出於便民之計,則些小事面,恐不暇顧矣。李章吾曰,臣意與諸臣同矣。徐志修曰,義盈庫,曾以此請枚擧貢人所願,而論報備局而見防矣。蓋其辭以爲,貢人所受之物,將多空失,而目下難支,有不可暇顧云。如是則使貢人失其所受之物,似涉可矜,且朝家不能勝各司員役,侵困貢人之患,而反直下貢人所受之物於各司員役,則有損國體,恐難施行矣。金陽澤曰,貢人之受弊,若是滋甚,則固有某樣變通之道矣,洪麟漢曰,臣意與諸臣所達,別無異同矣。上曰,其在恤民之道,其何可他顧?依所請施行。出擧條尹東度曰,糧餉廳,本是都監軍需責應衙門,曾前則以若干屯稅及漁鹽船稅與募軍稅取用,而猶患不足之中,募軍稅十餘同,乙丑良役査正時革罷,漁鹽船稅近千兩,庚午移屬均廳,故許多軍需,責應無路。每每稱貸於戶曹,而戶曹形勢,亦甚苟艱,實難酬應,他無變通之道矣。均廳移屬漁鹽船,依他各司例,給代本廳,則實有一分支吾之道,故敢此仰稟。上曰,均廳給代,其可易議乎?大臣之意,何如?洪鳳漢曰,戶判亦豈不知均廳給代之無可望,而如是陳達者,其意似在於宣惠廳所劃太常柴價錢,因其革罷,欲爲請得也。然惠廳之貢給餉廳,名甚不正,不可輕議。但其變通,由於戶曹之區處。凡貢價裁定後,仍屬戶曹,亦多前例,此亦依其例,仍給地部,以爲從便措處之地,亦無妨矣。上曰,依爲之。出擧條上曰,頃者,庭試退行之命,其時業諭。噫,今年是何歲?三年內,雖有設科之事,服色與今有異,雖不臨殿,心有不忍故也。伊後靜思,不命則已,旣命之後,民無信不立,況欺中外多士乎?且今講大學,以己心推衆心,亦挈矩之道也。中外許多試士直赴者,當付於庭試,人子愛日之心,今秋猶待,況來秋乎?旣思不顧,亦非以孝悌御下之道,依初定日擧行,而亦不可比諸常年,今年雖撤樂,士庶不禁,在家設樂勿禁,闕中呼新來遊街則禁焉。上曰,國之凡事不固,爲今之痼弊,科規不定則已,旣定之後,一儒臣敢請其罷,事之無嚴,莫此爲甚,此不嚴飭,何以樹國法?修撰李商芝,罷職不敍。上曰,傳敎中都憲抄選外,遞差。出榻敎上曰,臺諫,待下批牌招署經。出榻敎洪鳳漢曰,故相臣李天輔妻貞敬夫人,月前又卒逝,大臣本來淸寒,身後甚旁落,治喪凡節,不成貌樣,誠甚矜悶。從前任事相臣妻喪,例有自朝家顧助之規,此亦依例助給,以示聖上悶恤之意,恐好矣。上曰,依爲之。出擧條洪鳳漢曰,濟州牧使李昌運,連以病呈狀備局,目下有萬萬切悲之情理,有難强令察任,改差,何如?上曰,依爲之。出擧條洪鳳漢曰,諭善朴聖源,以其同官及衛從司官員被罪事引嫌,翊善李仁培,贊讀尹勉憲,亦皆違牌,至於闕員,此時勸講之職,不可如是,竝推考,何如?上曰,依爲之。鳳漢曰,朝廷及藥房問安時,諭善入直時則進參事,頃有下敎,而諭善雖別爲入直,終與翊善·贊讀有異,此甚難處,諸議皆然,故敢此仰稟。上曰,必也定名,諭善入直時,衛從司替進,猶或可也。在外宮官,入來進參,豈非苟艱乎?鳳漢曰,然則以此意出擧條,使之定式擧行,何如?上曰,依爲之。出擧條尹東度曰,頃日大臣,因江原監司金孝大狀請,寺奴婢各十五口,還爲劃給事定頉矣。向者,臣之筵稟防塞,不但爲貢額減縮之可悶而已。其間別有難便者,奴則劃給,猶之可也。婢則名雖寺婢,散居村里,嫁娶室家,無異良民,而一朝隷屬營門,作爲官妓,則其招怨傷和,誠可矜悶。臣意則只給寺奴,而婢則還寢劃給之命爲宜,下詢大臣處之,何如?洪鳳漢曰,臣則只遵向來節目,覆奏許施而已,俄於閤外,聞戶判之言,始知其裏面。寺婢名雖公賤,乃是良民,以嫁娶安頓之民,一朝勒定官妓之役,誠有所不忍者。奴則依前覆奏施行,婢則特寢前命,而本道形勢,亦甚切悶,事到窮處,宜有別般變通,劃給某條財力,使之買得使役事,分付,何如?上曰,依爲之。出擧條尹東度曰,本曹有一私庫,卽雜物色是已,留木作紙等,一年所捧,貯之此庫,堂郞丘價,逐朔例下,皆從此出,而近來用度漸廣,多患不足,故每不免名以貸下,取用經費,自成謬例,便一那移度支,而守令那移之習,何以禁之乎?臣纔收合名色之可屬雜物色者,參較多寡之例,酌量出入之節,別爲節目,永塞移貸經費之謬,以爲永久遵行之圖,而若不稟奏定式,則易致久後弛廢,雖甚猥屑,敢此仰達。上曰,大臣之意,何如?洪鳳漢〈曰〉,版籍司與雜物庫,均是戶曹之庫,而公私有別,戶判之定爲恒規,防其那移者,誠爲得宜。今此稟定,蓋欲作爲朝令,以爲永久遵行之計矣。臣意則不可只爲許施,此後任意移改者,亦宜論責事,定式好矣。上曰,依爲之,犯者,隨時議律可也。出擧條持平李載顯曰,天佑宗祊,聖候遄復,臣民慶忭,已不勝達,而藥院撤直,曾未數日,常參纔罷,法講旋開,今日又行次對,聖上自强之盛意,孰不欽仰,而臣子憂愛之微誠,自不能已。惟願益加少愈之戒,務盡靜攝之道焉。臣竊伏見三講三對,或有一旬竝行之事,國計民憂,常多焦思勞心之時。伏望自今以後,三講三對,必於當旬中玉體安泰之時,量而行之,是臣區區之願,故敢此仰達矣。上曰,當體念矣。李載顯曰,兵閫之職,專掌戎務,常時疎虞,緩急奚恃。黃海兵使李漢膺,以黃州武學二十七名闕點事,只請該牧使罷職,而其罷狀,則全不擧論者,已極矇然。而且念本牧,處在營下,而軍額之闕漏,如是夥然,則身爲帥臣,而平日全不檢飭之狀,據此可知,其在嚴師律懲後弊之道,不可以已經薄勘而置之,請黃海兵使李漢膺,罷職不敍。上曰,所陳得臺體,依爲之。洪鳳漢曰,臣於年前,與領府使臣金尙魯,以兵曹軍官敎鍊官及五軍門敎鍊官久勤通融分排事,陳稟定式。蓋各營敎鍊官遷轉之數,在於續兵將圖說,或有一年三遷處,或有一年一二遷處,或有二年一遷處,窠闕若優,則自當依圖說擧行,而窠旣甚窄,而兵曹則每都目,先用本曹將校,故三軍門猶未及得遷,守摠兩營,殆至全不用,故爲其捄弊,有此通融之擧也。變通後,宜若可以平均,而各營門,各隨利害,或以圖說頒行初計數,又或以新定式後計數,互相爭難,極涉紛紜。自今以後,定式前遷轉多寡,更勿擧論,只以定式後爲始,初勿論都政散政,次次遷轉,各營敎鍊官,皆滿分排之數,然後又以某年盡遷之意,曉喩各營,各載井間,其後遷轉,自其年始爲更計,周而復始,作爲定法,久遠年條,更勿隨時沂考,以止其紛爭之弊,何如?上曰,依爲之。出擧條諸臣遂退出。
上在慶熙宮。常參·經筵,以代理停。
下直,藍浦縣監李夢臣,臨淄僉使李廷柱。
元景淳啓曰,刑曹參判曺命采,兵曹參知沈墢,右副賓客徐志修,成均館司藝張翰鳳,直講韓東岳,昨日除拜,而今日不爲出肅,依定式推考警責,何如?傳曰,允。
李溵,以都摠府言啓曰,副摠管金聖遇,以禁軍別將堂上,軍官有闕代取才事,南小營晝仕出去之意,敢啓。傳曰,知道。
以備忘記,傳于元景淳曰,承旨有闕代,尹東暹除授。
元景淳啓曰,新除授左副承旨尹東暹,卽爲牌招,何如?傳曰,允。
以備忘記,傳于元景淳曰,尹東暹許遞,其代,李宜哲除授。
元景淳啓曰,新除授右副承旨李宜哲,卽爲牌招,何如?傳曰,允。
李溵,以內乘,以一二提調意啓曰,內乘李漢昌,移拜外任,其代,令該曹,卽爲口傳差出,以爲推移入直之地,何如?傳曰,允。
兵曹,口傳政事,以梁世絢爲兼內乘。
李溵,以成均館官員,以同知館事大司成意啓曰,大司成臣徐命膺,依聖敎入宿明倫堂,三月三旬會講及四月兩旬會講,盡爲擧行後,退去之意,敢啓。傳曰,知道。
王世子在昌德宮。常參停。
李永暉達曰,大司憲尹鳳五,執義洪啓能,掌令李普觀在外,掌令朱炯質,持平李載顯呈辭,金亮行在外,今日以監察茶時之意,敢達。令曰,知道。
以兼司書金魯鎭,兼弼善趙,文學鄭昌聖牌不進罷職令旨,令于李永暉曰,推考徽旨捧入。
李永暉達曰,春坊上下番俱空,事甚未安,兼弼善趙,文學鄭昌聖,兼司書金魯鎭,旣有只推之令,竝卽牌招,以爲推移入直,何如?令曰,依。
又達曰,兵曹參知李宜哲,特除承旨,纔已承牌詣闕,本曹諸堂,所當推移替直,而互相推諉,終不入來,事體誠極未安。判書金聖應,參判具允鈺,從重推考牌招,新除授參知沈墢,亦爲一體牌招,以爲推移入直之地,何如?令曰,依。
以參知沈墢牌不進罷職令旨,令于李永暉曰,推考徽旨捧入。
以兼弼善趙,文學鄭昌聖,兼司書金魯鎭牌不進罷職令旨,令于李永暉曰,竝推考徽旨捧入。
李永暉達曰,春坊上下番,連日俱空,事極未安,兼弼善趙,文學鄭昌聖,兼司書金魯鎭,旣有只推之令,竝更卽牌招,以爲推移入直,何如?令曰,依。
判中樞府事趙載浩書曰,伏以,皇穹默相,聖候平復,至有大庭宣諭之慶,臣民懽忭,曷有其極?臣於病伏垂死之中,伏承藥院移直之報,焦迫蒼黃,舁疾登程,僅到畿邑境內,久蟄之餘,勞頓爲祟,舍陸取水,飽傷風濕。本疾之外,諸症兼發,肢體不仁,痰癖又作,委倒旅次,昏不省事。雖欲前進,其勢末由,多日呻頓,稍尋生〈路〉之際,幸伏聞慶臻勿藥,候班已撤,不得已爲歸死先壟之計,艱運病軀,得還舊次,而往來勞動,病勢更添,成一僵尸,全無陽界意思,聖諭誕宣之時,亦未效駿奔之誠,罪上添罪,人理殆絶,而頃者王世孫齒學三加之禮,實我東曠有之慶也。凡在含生之類,莫不蹈舞,而臣獨病滯峽楸,未造頒敎之班,情禮俱闕,生不如死,若論前後辜犯,則揆以邦憲,萬戮猶輕。仍伏念臣,癃癈已久,不比人數,不生不滅,非進非退,虧分悖義,罪不勝誅,而幸荷大小朝曲貸之恩,得全病喘,亦已幸矣。而西樞崇秩,亦非可冒,三處提擧,自有責任,而至若扈衛大將,則尤屬緊重,有異他司,其所掣肘,亦非一端,廢疾在外者,決不可一日虛帶,論以公體,則不合事宜。顧諸私義,則有妨廉愧,反復思惟,決難仍據,玆敢略陳短章,遠瀆崇聽,伏乞睿慈,俯垂諒察,將臣所帶提擧及扈衛之任,一竝遞改,仍治臣罪戾,以昭法紀,以安私分,千萬幸甚。答曰,覽書具悉卿懇。聖候愆和,焦悶曷喩,而遄臻康復,宣諭已擧,慶忭之忱,曷有其極?卿之所患,尙今未瘳,心用慮焉,扈衛之任,緊且重矣。仰體大朝命卿之盛意,卿須安心勿辭,俟其少間,卽爲登途,用副余佇企之望。仍令曰,史官往諭。
只晝講。
未時,雨雹,狀如小豆。夜二更,流星出文昌星,入坤方天際,狀如拳,尾長二三尺許,色赤。
大殿·中宮殿,王世子遣翊衛司官員問安。答曰,知道。王世孫遣講官問安。答曰,知道。
藥房都提調臣洪鳳漢,提調臣南泰齊,副提調臣元景淳啓曰,伏未審日間,聖體調攝,若何?寢睡·水刺之節,亦何如?湯劑連爲進御乎?臣等依下敎,卽與諸御醫,趁早入診,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。差勝後一樣矣。
中宮殿,藥房口傳問安。答曰,知道。
元景淳啓曰,左副承旨李秀得,今日不爲仕進,卽爲牌招,何如?傳曰,允。
傳于金尙重曰,中旬晝講,今日爲之,時刻,辰正三刻擧行。
傳于李溵曰,編次人,晝講同爲入侍。
傳于元景淳曰,藥房入診,晝講同爲入侍,有下敎事,右副承旨,亦同爲入侍。
傳于李溵曰,强爲次對,其猶闕也,追慕三講,豈可闕一?下旬晝講,明日爲之,時刻,依今日中旬次對,予又稱攝,何以國事?明日晝講後,仍爲之。
李宜哲啓曰,明日次對,兩司當爲進參,除在外外,掌令朱炯質,持平李載顯,司諫李壽德,竝待開門牌招,以爲推移進參之地,何如?傳曰,允。
吏曹,口傳政事,以鄭純儉爲兵曹參知。
李宜哲,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李溵,以弘文館言啓曰,副修撰洪趾海,旣已帶職蒙宥,卽爲牌招察任,何如?傳曰,允。
王世子在昌德宮。常參停。
李永暉達曰,大司憲尹鳳五,執義洪啓能,掌令李普觀在外,朱炯質呈辭,持平李載顯呈辭,金亮行在外,今日以監察茶時之意,敢達。令曰,知道。
未時,雨雹,狀如小豆。夜二更,流星出文昌星,入坤方天際,狀如拳,尾長二三尺許,色赤。
以兼弼善趙,文學鄭昌聖,兼司書金魯鎭牌不進罷職令旨,令于李永暉曰,推考徽旨捧入。
李永暉達曰,春坊上下番,連日俱空,事甚未安,兼弼善趙,文學鄭昌聖,兼司書金魯鎭,旣有只推之令,竝卽牌招,以爲推移入直,何如?令曰,依。
京畿監司申本,前領議政金尙魯,月廩不受事,令于李永暉曰,令本道更爲輸送。
辛巳四月十九日辰時,上御景賢堂。藥房入診,晝講同爲入侍,右副承旨同爲入侍時,都提調洪鳳漢,提調南泰齊,副提調元景淳,記事官任觀周,記注官房喆謩,記事官李寬,特進官洪啓禧,同知事黃景源,參贊官李宜哲,侍讀官嚴璘,檢討官李碩載,武臣閔趾烈,編次人趙明鼎,醫官金履亨·許礈·李以楷·李泰運·金履貞·鄭允協·慶絢·吳道炯進伏訖。洪鳳漢曰,日氣寒暖不適,聖體,若何?上曰,一樣矣。洪鳳漢曰,醫官入診,何如?上曰,法講後爲之,可也。上讀中庸前受音,自其次致曲,止時措之宜也。嚴璘讀後受音,自故至誠無息,止純亦不已。上曰,中庸進講,前後累次,而看看有味矣。嚴璘曰,天道於穆不已,此自然之理。聖候康復未幾,連有勞動,似有欠於執中之道,惟勉不息之功,加意於保嗇之節,臣所望也。上曰,所奏是矣。中庸一部,誠之一字矣,無息之功,始微而終顯也。洪鳳漢曰,殿下一身,皇天祖宗默佑,而大德必得其壽,然加勉於保嗇節宣,亦學問之功也。上曰,自强之一端也。洪鳳漢曰,醫官入診,何如?上曰,二醫只診脈,可也。金履亨曰,左右三部,調均則一樣,而胃脈不足則一樣矣。上曰,理中建功湯,姑爲停止,後日次,更爲議定。出榻敎上曰,噫,以予心氣,冥然於三載之間,身雖在乎今世,心則若乎前世,況此等心氣,此等衰耗,夙宵焦心者,其惟宗國。莫曰院直之已撤,亦莫曰建功之奏效。予則曰,今予此心氣,莫知某日復爲臥攝,再昨以後,常參·法講·次對,予豈樂爲?以予苦心,服近斤蔘劑,大勢雖愈,元氣未復,加以少愈之後,又復用心。及此時,雖不能百日調攝,今朔調理,烏可已也?諸臣亦豈曰倦怠,而今初先諭,三講卽追慕而爲也。前朔興懷不忍,故去朔先行三講,意蓋深也。旣少愈之後,若復遲回,此負陟降也。乘此時,不爲昔恙之作,莫知某日故也。且三對,其雖不爲,今予不爲,賓廳之門,其將長鎖,萬機叢挫,吾民奈何,其所强爲亦此也。噫,否德無能,卅載臨御,一無所爲,國事罔涯,紀綱日墜,吾民倒懸,風俗日怪,中夜興思,食不甘,寢不便,亦歇後語也。此中才愈,强作三件事,亘于中,其雖有輕重之異,一則安允行也。其於國事,已不能身敎,亦不能君師之道,强氣常參,頃見駭擧,再昨又見,噫,安允行之事,非徒萬萬怪駭,三百年所未聞者,略略處分,夫誰曰不可,而特寢之敎已諭,一則惜鳥卵,一則爲今世也。開不諱之三字,非爲允行也,卽指伊日入侍儒臣也。雖然,其所經歷,靜思心墜,此等之世,此等之時,値蘇常參,乃聞駭語,渠雖無謂,職分薇垣長也。倫彝倒置爲弊,則末世誠非細事,甘心於當言不言之科,反爲此等怪駭之擧,雖不愧乎其君,獨不愧乎李最中乎?若不嚴堤防,倫彝將斁,末弊勝言,如綸如綍,雖不頻復,亦不可不示意。此等老昏之人,非徒言事,若欲緊任,民受其弊。噫,老昏二字,如簠簋不飾之義也。於承宣之望,年限已滿,其於外方,且滿年限,其雖不特令,致仕亦宜,用人適中,分付銓曹,此後水部外,其勿檢擬,以示予嚴國綱重民庶之意。一則李商芝也,商鞅之法,何足道哉,而三丈之木,其猶示信。噫,彼科規,何爲而作?今日士夫,其若讀書,有何此擧?科場,其若嚴重,亦何此法?雖不刊行,謄書頒布,旣曰定規,則雖大官,難以遽然請去,況小官乎?況旣已刊布者乎?況頃日一儒臣處分,朝鮮臣子,其孰不知,而動於浮議,視國法若尋常,遽然請罷,昨斥允行以萬萬駭擧,今日自爲萬萬怪擧,此眼無國眼無法也。放恣無嚴,莫此爲甚。噫,往者翰林召試,百般沮戲,亦莫能售於科規,國之重事,此等之類,若不嚴懲,後弊勝言。且不顧其父年老之人,難以讀書之說,於渠薄物細故,老雖難矣,少何不讀,若無此習,科規緣何而作,其中有闊狹,而寬者亦有三取一經,以理參酌,則焉敢若是?以再昨處分,難以嚴懲。昔漢夏侯勝,囹圄猶讀尙書,前修撰李商芝,衿川縣投畀,三經畢誦後放送,以此觀之,浮囂衝動,其習可惡,亦宜示懲礪之意。今番庭試初試,則講經時能通人,許赴庭試,而榜目入啓後,一皆召講,其不能者若貫,當該試官及擧子,當施科場用情之律,以此分付,其令勿陷於法。一則李載顯也。初開講筵時及今日法講,儒臣所奏,俱爲得體,設令載顯,愛君無隱,以自强保嗇,俱爲勉陳則可也,曰以俟安泰之日爲之云。噫,河水其雖淸也,予之復初誠難,若如憲臣之言,將無開講之日,於予雖便,大而追慕,次而爲國何?若此故其日,對以雖無保嗇之語,大體則是云矣。靜臥思之,目今耳目媕阿之時,首導其君以婦寺之忠。噫,頃者已喩,唐宗有始無終,雖憊臥之時,猶恐我或若此,故旣思之後,不爲飭勵,于今顧瞻之世道,將開諂諛之門。雖然,載顯則語雖疎率,心則可諒,此予所以有輕重者也。雖然,特遞其職,焉可已也,而常參,安允行旣已參酌,次對,憲臣固無異也,亦惜鳥卵之意也。旣參酌于所重,何不顧乎其輕?持平李載顯,下薇垣行公,從重推考,以示予爲國苦心之意。噫,擧直錯枉,孔聖攸訓,今之此擧,意亦此也。諸臣退出。
辛巳四月十九日申時,上御景賢堂。他承旨入侍時,右議政洪鳳漢,行司直洪啓禧,編次人趙明鼎,行都承旨元景淳,記注官房喆謩,記事官李寬,自筵未退,同副承旨李溵及賤臣煜,承命追後入侍訖。明鼎曰,御製,有自今年勿爲編次之敎,而臣意則似不當然,故敢達矣。上曰,凡事不必多,編次者旣多,何煩更編乎?故判書趙明履,常曰,近來文集刊行者,多有寒心者云,其言誠是矣。啓禧曰,聖人之作,異於匹庶之文,不宜等棄矣。上曰,祝文則在於香室,其他則載於翰注之日記,予意不欲編次矣。明鼎曰,殿下每於事面上,有一定之規,而聖人之道,隨時爲貴,至於此等事,不必如此曲守矣。鳳漢曰,編次人所達是矣,而自前旣有編次,則此後隨製繼編可也,臣不知聖意之所在也。上曰,只使校正,而編次則非予意也。鳳漢曰,昨日昌德宮,兵曹入直堂上,省記後有頉,故兵判不得已替直云,而兵判與他堂有異。如或有入直之事,則當入於時御所,雖値省記之後,微稟換直,追入省記爲宜,故敢達。上曰,昨見省記,予意若此,卿奏誠是,此後依此擧行。出擧條景淳曰,政事翌日,不爲肅謝人,依定式,一倂察推矣。向者因前都承旨尹得養稟達,以僉使以上爲限,而內而直講,外而僉使等職,混同請推,猶涉煩屑,且一自翌日請推之後,過三日牌招之規,則仍爲停廢,董飭之道,反不如前。臣之愚見,則法當出牌之職,則依前定式,過三日者,請推出牌,其餘內外職,則必於政事翌日肅拜之意,仍爲定式,使吏兵曹,嚴飭施行,何如?上曰,所奏誠是,依爲之。只過三日,請推牌招,依前擧行。出擧條鳳漢·啓禧·明鼎·景淳先退。上命溵書傳敎曰,昨日騎判入直,心甚訝之,今聞今日亦入直此闕云,其番苟簡可知,違牌騎堂,牌招入直,有闕代,令該曹,口傳備擬,牌招察任。又命書傳敎曰,經世指掌,令芸閣印進。上曰,此則勿出朝報,可也。諸臣以次退出。
上在慶熙宮。常參停,只晝講。
備忘記,承旨有闕代,行副司直尹學東除授。
元景淳啓曰,新除授左副承旨尹學東,卽爲牌招,何如?傳曰,允。
傳于兪漢蕭曰,此時次對,豈可如此耶?懸註人,牌招入侍。
傳于元景淳曰,昨日自致差晩,今日則趁早爲之,習講後,只正時入之。
傳于兪漢蕭曰,靜攝中,次對兩次矣,何可如是耶?單子當還爲出給,更爲修入,而似必遲滯,故其命牌招矣。傳旨勿爲捧入,而牌去來申飭。
又傳于曰,頃已申飭,而文臣朔試射,有未盡爲之者耶?遣宣傳官知之後,晝講同爲入侍。
以副修撰洪趾海牌不進罷職傳旨,傳于李宜哲曰,只推。
元景淳,以弘文館言啓曰,副修撰洪趾海,旣有只推之命,卽爲牌招察任,何如?傳曰,允。
兪漢蕭,以都摠府言啓曰,副摠管尹得養,以文臣堂下朔試射試官,慕華館晝仕出去之意,敢啓。傳曰,知道。
有政。兪漢蕭·李廷喆爲承旨,李得宗爲大司諫,李敬玉爲司諫,尹在謙爲掌令,徐命天爲副應敎,金鍾正爲校理,李聖圭爲修撰,李宜老爲輔德,李迪輔爲司書,金尙翼爲刑曹判書,徐命彬爲判敦寧,徐志修爲副提學,尹得養爲右尹,兪最基爲知經筵,韓翼謩爲同成均,趙明鼎爲觀象監提調,安致宅爲軍資正,金麟瑞爲歸厚別提,李球爲引儀,金載玉爲直講,盧正元·金龍甲·愼基慶爲典籍,趙瑍·徐命哲爲假監役,李溵爲黃海監司,申光翼爲濟州牧使,李錫心爲石城縣監,吳奉源爲通禮,沈瑴爲相禮,李海重爲西學敎授,嚴璘爲中學敎授,咸春君單李昌運。兵批,尹東度爲副摠管,許瑬爲宣傳官,具敍五爲內禁將,金聖遇爲黃海兵使,右長史金履復,右從史李復永,李邦曄爲永宗僉使,金履貞爲知事,辛最敏爲僉知,宋必勳爲僉知,沈潡爲五御將,玄處明爲僉知,金遠興爲景福衛將,金振聲爲昌德衛將,金弘祚爲景福衛將,韓啓和爲昌德衛將,吳宇天爲阿山萬戶,李重根爲豐山萬戶,裵再彬爲大吉號權管,副護軍柳思欽,副司直韓翼謩·具善行·金時默·李心源·尹東暹·李海重,副司果朴取源,同知任文昌,僉知二單韓世增·宋聖遇,城機別將李碩儒,濟州山馬監牧官金光,前萬戶張斗樞今加折衝賞加。吏曹,口傳政事,檢閱三單尹師國·李在簡·姜趾煥。吏批啓曰,玉堂闕員,今當差出,而曾經之人,方在解由未出中,無以推移備擬,合有變通之道,何以爲之?敢稟。傳曰,勿拘解由。
以吏曹參議韓光肇牌不進傳旨,傳于李宜哲曰,只推。兵曹,口傳政事,李殷春爲禁軍別將。
王世子在昌德宮。常參停。
李永暉達曰,大司憲尹鳳五,執義洪啓能,掌令李普觀,持平金亮行在外,掌令朱炯質,持平李載顯牌不進,今日以監察茶時之意,敢達。令曰,知道。
又達曰,備邊司郞廳來言,今日,賓廳坐起日次日,而大朝次對相値,頉稟。令曰,知道。
又達曰,今日賓廳坐起日次,旣已頉稟,所當持公事入對,而睿候方在調攝中,頉稟。令曰,知道。
以兼弼善趙,文學鄭昌聖,兼司書金魯鎭牌不進罷職令旨,令于李永暉曰,竝推考徽旨捧入。
李永暉達曰,春坊上下番,連日闕直,事極未安。兼弼善趙,文學鄭昌聖,兼司書金魯鎭,旣有只推之令,竝卽牌招入直,何如?令曰,依。
又達曰,春坊上下番俱空,事極未安。弼善柳脩,自鄕上來云,卽爲牌招入直,何如?令曰,依。
以弼善柳脩,兼弼善趙,文學鄭昌聖,兼司書金魯鎭牌不進罷職令旨,令于李永暉曰,竝推考徽旨捧入。
李永暉達曰,春坊上下番,連日俱空,事甚未安。弼善柳脩,兼弼善趙,文學鄭昌聖,兼司書金魯鎭,旣有只推之令,竝更牌招,以爲推移入直,何如?令曰,依。
又以兵曹言達曰,景福宮衛將印讚起,身係軍門,勢難兩處供直,昌德宮衛將李潤翼,素抱奇疾,近甚添劇,俱爲呈狀乞遞,有難强令察任,竝今姑改差,何如?令曰,依。
辛巳四月二十日辰時,上御景賢宮。晝講,宣傳官同爲入侍時,同知事元仁孫,特進官具允鈺,參贊官李溵,侍講官嚴璘,檢討官李碩載,假注書任煜,記注官房喆謩,記事官李寬,武臣李邦一,宣傳官李徽遠·申大觀·李章漢進伏訖。上讀中庸二十六章,璘繼讀二十七章。上又讀二十七章訖。璘進奏文義曰,子思所謂待其人者,其意深矣。大而發育峻極之道,小而三百三千之儀,必待聖人得位而後可行,三代以下,以聖人而居其位者,不復見矣。子思之所待者,惟在我聖上一身,而殿下每以書自我自,過爲謙辭,無擔當自任之意,豈不慨歎乎?上曰,苟不至德,至道不凝,予非自謙,豈敢以至德自居乎?碩載曰,不息二字,爲此章之大頭腦,若或有間斷之工,則必有功虧一簣之歎,凡事猶然,況聖人之道乎?伏願殿下,每於不息上加意焉。上曰,國有道,其言足以興,國無道,其默足以容,容字之意,包含無窮矣。然若以無道之國,而在下者,無一言以救,則豈非可歎乎?仁孫曰,容字只是興字之對矣。至於言足興·默足容之語,則在於君子隨時處之而已,何可以一例觀之耶?上曰,特進之言是矣。上曰,朔試射摘奸宣傳官入來,則果無頉云耶?溵曰,多有懸頉者矣。上曰,誰也?溵曰,沈履之·元義孫·洪錀·李顯泰也。上曰,予每申飭,而又如此,極爲駭然矣。溵曰,最爲未安矣。上曰,試官誰也?溵曰,尹得養也。上命書傳敎曰,申飭之下,令宣傳官摘奸,沈履之·元義孫,再巡懸頉,洪錀·李顯泰,三巡懸頉,而此中猶有差等,其敢懸頉,亦爲許頉,事之寒心,莫此爲甚。試官爲先從重推考,再巡三巡勿施,沈履之·元義孫,更試三十巡,洪錀·李顯泰,更試二十巡後,單子修整以入,懸頉四人,畢射後,下義禁府推考。上曰,閤外有他承旨乎?賤臣曰,右副承旨李宜哲,在閤外矣。上曰,此傳敎,使在外承旨,卽爲分付,可也。諸臣以次退出。
辛巳四月二十日辰時,上御景賢堂。大臣·備局堂上,引見入侍時,右議政洪鳳漢,禮曹判書李益炡,兵曹判書金聖應,左參贊李昌誼,知中樞府事洪啓禧,司直洪象漢·尹汲,右參贊李益輔,吏曹判書金相福,刑曹判書具善行,判尹李之億,左尹崔鎭海,副司直趙明鼎·鄭汝稷,刑曹參判曺命采,副司直徐志修·金陽澤·洪麟漢,校理嚴璘·李碩載,記事官任觀周,事變假注書洪景顔,記注官房喆謩,記事官蔡挺夏進伏訖。洪鳳漢曰,俄者,史官誤傳,莫重入侍做錯,惶恐矣。上曰,乘此時,法講後次對,果是自强之意,而法講·次對,事體不宜同之,而史官誤傳,誠怪駭矣。洪鳳漢曰,此乃京畿監司蔡濟恭狀啓也。枚擧金浦等七邑所報,備陳巡還種糧不足之狀,仍京倉江都·北漢間大米,限二千石移劃,仍作各邑會付糶糴事爲請矣。畿民形勢,如是切急,而道臣至於狀聞,聖意必欲許施,故臣與諸宰,反復相議,北漢·江都,姑難犯手,抑有一道焉。南中有均廳軍作米,及此時,若干移置於畿內,亦甚便好,先以賑廳京倉米二千石劃給,使之句管於均廳,均廳南中所在米,依其數運致,還報於賑廳事,分付,何如?上曰,依爲之。出擧條洪鳳漢曰,向日禮判,以慶科取稟,草記事,至蒙推考矣。上候平復後設科,自是應行之典,則禮曹之循例草記,烏可已乎?推考雖薄罰,不可仍置,還收,何如?上曰,依爲之。出擧條洪鳳漢曰,前判書韓翼謩,向被譴罷之典,今則勅已行矣。敍用,何如?上曰,依爲之。出擧條鳳漢曰,右副賓客徐志修,以其叔命彬之方帶賓客,難於行公,宮賓本無相避之規,而叔姪之不欲竝帶重任,其意亦然,今姑許遞,何如?上〈曰〉,依爲之。出擧條鳳漢曰,宰臣趙明鼎,與臣有親査之嫌,日前除宗廟署提調,雖無避遞之明白近例,揆以公私體例,決難仍帶,今姑許遞,本署自多擧行之事,其代,今日政差出,何如?上曰,依爲之。出擧條鳳漢曰,黃海兵使李漢膺,以黃牧狀罷時,不爲加請其罪,臺臣陳達,至於罷職,當初狀聞,只擧續典法文,實無所失,此臣所以力請反汗也。請仍之道臣,罰至推考,請罷之帥臣,罪勘罷職者,豈不斑駁乎?上曰,然則道臣一體罷職,可也。出擧條鳳漢曰,刑曹判書具善行,所帶軍門,本自重任,且有身病,秋曹劇務,勢難許久兼任,本職則今姑許遞,何如?上曰,依爲之。出擧條上曰,今日欲見諡狀,更爲取覽,贈判書張潤議諡副望,不覺瞿然,卽此一事,衰耗可知,予旣不察,何暇尤人,而旣覺之後,不可無飭。議諡諸玉堂,從重推考,原諡狀及望單謄錄中,皆付籤。上曰,吏曹判書金相福,備堂及京畿句管堂上還差,前判書韓翼謩敍用,備堂還差,關西句管堂上差下,行副司直洪麟漢,湖南句管堂上差下,貢市句管堂上韓翼謩·徐志修差下。出榻敎上曰,大抵近者諡狀,浮夸者多,故意或今番亦若此,前則不爲詳覽,特令取來,令讀諸狀。故判書李箕翊諡狀,最爲浮夸,而其中一二句語,不可更提於今日者,初則欲爲下敎,聞其諡狀,意皆類此,抉摘文字,述篇自戒,其雖不喩,其中立石等說,見於二諡狀,立石雖或禁令前,請諡在於禁令後,此後此等之文,一切禁之。日後諡狀浮夸者,議諡時抑一等事,分付弘文館。上曰,行副司直李昌壽,其所撕捱,已涉過矣,而今日特敎之下,又爲違牌,分義事體,俱涉寒心,其在國體,不可推考而止,罷職。上曰,凡次對,代理前命以引見,代理後作次對,故命以詣閤矣。旣行三對之後,宜循常例,命以引見,而法講後次對時,令注書召入,非重事體之道,故今日講讀畢後,令注書言于政院,使守廳注書,依常例先傳引見,卽或入侍詣閤以待事下敎,注書做錯,誤傳詣閤,復令入侍於傳殿坐,卽書房色之事也。而若是替行,莫重次對,擧措顚倒,事之寒心,莫此爲甚,當該注書,先汰後拿。上曰,噫,法講雖追慕而行,代理次對,其豈樂爲?若不爲此,噫,置國事於何,此非自謂强健而然也,而大臣奏對後,十六諸堂,禮判補土形止,左參贊濬堂事外,一皆默默。今日法講,國無道其默二字,慨然下敎,臺閣默默之風,今則追上於備局,若此不已,予亦效默乎?到此地頭,國將爲國乎?莫曰再昨入侍,有何所奏於君,一日二日萬機。臣若皆默,有何萬機,不可無飭,入侍諸堂,竝從重推考。噫,喑啞雖不開,君臣猶父子,暮年纔復命次對,臣子之道,與署經輕重若何,而三昨署經之臺臣,今日次對,擧皆違牌,此何臣分?不顧此等之時,强氣强行,不覺自恧。雖然,國體猶有存,亦豈無飭,持平李載顯,昨日下敎之後,今日違牌,分義固然,而靜臥思之。人之語品,各相不同,李載顯所奏,入侍齟齬,辭不暢意之致,旣已惜鳥卵,雖問備薄勘過,故欲爲下敎,勿推。今日違牌,亦爲只推。司諫李壽德,掌令朱炯質,不可循例踏下而止,先罷職後。上曰,春坊闕直,已至多日,事之寒心,莫此爲甚。在外人,一倂許遞,其代,政官牌招開政,以在京人擧行,仍卽牌招入直,行司直李昌壽,卽爲入侍。出榻敎上曰,承旨前單,精神索漠,一望誤點,其代,前承旨宋瑩中除授,一體牌招察任。上曰,違牌翰林敍用,今日政付職,卽爲牌招察任。上曰,承旨金尙重·尹學東許遞,前單入之,新除承旨,卽爲牌招察任。諸臣以次退出。
上在慶熙宮。常參·經筵,以代理停。
李廷喆,以弘文館言啓曰,新除授校理金鍾正,時在京畿廣州地,經筵入番事緊,請斯速乘馹上來事,下諭,本館下番闕直,事甚未安,副應敎徐命天,修撰李聖圭,竝卽牌招,以爲推移入直之地,何如?傳曰,允。
又以弘文館言啓曰,本館下番闕直,事甚未安,副校理金魯鎭,卽爲牌招,以爲姑降入直之地,何如?傳曰,允。
假注書任煜拿處代,柳匡天爲假注書。
傳于李宜哲曰,前月已命,今日能麽兒廳堂郞·訓禁二將,內入直宣傳官武兼訓局禁營將官來待。
又傳于曰,詣閤。
又傳于曰,摘奸宣傳官入侍。
李宜哲,以兵曹言啓曰,今日武臣賓廳講書時,守門將曺德輝,大學不通,禁衛營哨官李啓賢,通鑑二卷不通,摠戎廳哨官李春濡,通鑑二卷不通,竝推考警責,何如?傳曰,允。
王世子在昌德宮。常參停。
李永暉達曰,今日藥房日次,分提調鄭弘淳,病不入來,卽爲牌招,何如?令曰,依。
又達曰,今日,乃是藥房日次入對,而分提調鄭弘淳,旣已違牌,臣率諸醫來待矣。令曰,當召見,醫官議藥,承旨入對,置之。
又達曰,連日監察茶時,諫院許久闕達,俱涉未安,兩司,除在外外,持平李載顯,司諫李敬玉,竝卽牌招,何如?令曰,依。
又達曰,大司憲尹鳳五,執義洪啓能,掌令尹在謙·李普觀,持平金亮行在外,李載顯牌不進,今日以監察茶時之意,敢達。令曰,知道。
以弼善柳脩,兼弼善趙,文學鄭昌聖,兼司書金魯鎭等再牌不進罷職令旨,令于李永暉曰,竝推考徽旨捧入。
李永暉達曰,春坊上下番,連日具空,事甚未安,弼善柳脩,兼弼善趙,文學鄭昌聖,旣有只推之令,竝卽牌招入直,何如?令曰,依。
又達曰,新除授右承旨兪漢蕭,時在京畿龍仁地,同副承旨宋瑩中,時在楊州地,斯速上來事,下諭,何如?令曰,依。
又達曰,新除授檢閱尹師國·姜趾煥,時在京畿楊州地,斯速乘馹上來事,下諭,何如?令曰,依。
又以義禁府言達曰,德山縣監成德求,慈母山城別將鄭興周,唐津縣監金載大等拿處事,傳旨啓下,而成德求,今方待令於本府,卽爲拿囚,金載大,時在任所,鄭興周,在於任所,而邊地外,兼營將城將等官拿問者,差兼官拿來事,旣有定式,依例發遣府羅將,竝拿來,何如?令曰,依。
工曹參判李山斗書曰,伏以,天佑吾東,福慶稠臻,大朝殿下玉候違豫,旋收勿藥之喜,迺者,王世孫齒學筮賓之禮,日吉順成,此誠吾宗祊莫大之慶,而螻蟻賤臣,病伏遐陬,一未進參於百僚歡抃之列,揆分揣義,罪合萬死,臣不勝兢惶竦蹙之至。臣頃上短章,冀荷鐫削之恩,而未蒙矜許,情地憫迫,迺於千萬意外,伏承三月初九日傳旨,令臣量力上來,而至有予欲一見之敎,繼又因大臣發關,特承有給馬之命,似此恩數,俱是常格之外,臣聞命震越,尤不知置身之所也。顧念臣之殘齡癃疾,實無一分自力登途之勢,而特旨荐降之下,一向偃伏,分義未安。玆敢不計顚躓,扶策病軀,寸進尺前,且行且歇,以爲一謝恩命,退塡溝壑之計,而纔到嶺下咸昌地,宿症陡加,飮啖全廢,胸膈痞塞,骨節疼痛,奄奄旅館,有似將絶之候,西天入望,無路奮飛,伏枕輾轉,血淚交頤,狼狽至此,將未免生爲逋命之臣,死作辜恩之鬼矣。臣伏念,臣之於君,猶子之於父,疾痛相關,號訴必聞。今臣在途越添之症,不啻尋常疾痛,而不爲號訴,自阻於仁愛之天,則恐非臣子奉承恩命之誠心直道也。與其不量衰病,僵斃道路,而負聖上惠待之意,無寧更鳴哀臆,退逬田里,而被攸司重勘之律,臣之情私,亦可謂窮且蹙矣。神昏氣短,言不知裁,伏乞离明,俯加哀憐,亟汰臣職名,以肅朝綱,以安微分,千萬幸甚。答曰,覽書具悉。聖候愆和,焦悶曷諭,而遄臻康復,宣諭已擧,慶忭曷有其極?卿其勿辭,俟其少間,卽速上來察職。
辛巳四月二十一日申時,上御景賢堂。能麽兒堂郞·訓禁二將,內入直宣傳官武兼訓局禁御將官入侍時,訓鍊大將具善行,禁衛大將李章吾,能麽兒堂上申思彦,右副承旨李廷喆,假注書柳匡天,記注官房喆謩,記事官李在簡,能麽兒郞廳趙康逵·李得齡,兼郞廳金文尙·李益成,宣傳官李彦忠·申大觀·李光錫·李章漢,武兼柳顯基·張齊斗·田泰祥·金處觀·鄭履曾·曺允彬,禁衛哨官兪漢輔,訓鍊把摠尹弼德,哨官洪聖龜·沈好賢,以次進伏訖。上曰,能麽兒堂上,坐于承旨行可也。具善行曰,堂上本二人,而金聖遇,纔除外任,未及出代矣。上曰,金聖遇曾經水使乎?善行曰,曾經全羅兵使矣。武臣以次進講,至兪漢輔。上曰,市南後孫,又有此人。漢輔講訖,又設陣法。上曰,頗鍊習矣。善行曰,旣發言端,臣有所懷,敢達矣。方圓曲直說,所以應五行也。諸葛武侯之法,則方爲土,圓爲金,而後世陣中號令,則方爲金,圓爲土,此法始於明時,而臣意則似誤矣。上曰,太公·孫·吳後,諸葛最優,此後則依所陳爲之,可也。廷喆曰,諸承旨皆在外,政院苟簡矣。上曰,承旨前望單子入之。上曰,頃者下敎而未果,其令當信,故今日爲之。訓鍊都監哨官洪聖龜,講純通·陣純通,其涉可嘉,令銓曹,僉使待窠,懸註調用,禁衛營哨官兪漢輔,講粗·陣通,以宣薦哨官,於陣純通,其宜勸奬聳動,時任宣傳官,此等之人,雖有宣薦,于今窠窄,其何易哉?且爲人可堪,宣傳官待窠調用。武兼宣傳官田泰祥,以田雲祥之至親,爲參下武兼,此亦窠窄之致,而講略·陣粗,比諸自不懸殊,兪漢輔調用後,次第調用事,分付。陣自不申大觀·柳顯基·張齊斗·鄭履曾·曺允彬·尹弼德·沈好賢,其宜三令五申,依頃者殿講例,能通陣法間,其令入直。李彦忠·李光錫·李章漢·金處觀,講不通,況陣乎?此講與陣俱通間,其令入直,以示勸懲之意。出傳敎上曰,訓鍊都監把摠尹弼德,曾有營將調用之命,其若調用,豈有今日,凡承傳之稽滯類若此,申飭銓曹,待窠卽爲調用。能麽廳郞廳趙康逵,頃見入侍,已有陞敍之命,今又入侍,此亦承傳稽滯之致,相臣雖言,銓官不敢若此,況君命乎?亦紀綱攸在,其後銓官,一竝從重推考,其令卽爲擧行。出傳敎武臣先退。上曰,注書出去,旗祭祝文入之,摘奸宣傳官召入,開陽門因留。臣匡天,承命出來。宣傳官李徽遠入侍進伏曰,臣自新川,至西江,往來廉問,而未能推得矣,至豆毛浦韓姓兩班家,現捉酒甁矣。上曰,何以捉得?徽遠曰,買飮樣,因小兒乘夜捉得矣。上曰,多釀乎?徽遠曰,其缸不大,似非多釀矣。上曰,近者無摘奸之事,恐或酒禁之解弛,令宣傳官摘奸矣。果得於豆毛浦幼學韓國曾家,事之寒心,莫此爲甚。其令該曹嚴問,登對以奏,當該府官,令該曹從重勘處,任掌若載律文,依律施行,其無,亦令該曹,刑推一次懲後。出傳敎上曰,諸葛之表,豈不云乎?宮中·府中,俱爲一體。酒禁之後,頃年已奏,其時明禮·壽進宮,所關重故也。前日猶然,況今日乎?內需司與四宮,欲一摘奸,意蓋久矣。昨日抽栍摘奸,明·龍二宮,酒無被捉,明禮宮廊底有麴云,旣非釀醴之所,亦無醋進排之事,則有何麴乎?四宮廊底,旣有本,則推而釀之,亦豈無弊?此宮申飭,然後令可行民,而旣與酒有異,當該不飭次知中官,爲先越俸三等,當該麴主宮奴,令該曹,勿爲懲贖,決杖一百,此後內需司與四宮,若有此弊,當該次知,施以士夫家家長之律。出傳敎上曰,旗祭祝文及笏記取入。敎鍊官吳世綱,持笏記入伏以讀。上命翰林讀旗祭祝文,在簡讀訖。吳世綱退出。上曰,正二品,卽命德之器,此後文臣中老職陞資者,特敎外超品陞資,雖大官,不敢以請事,定式施行,雖文學之士,節義之人,久遠之事,追後追贈,其亦俗弊,此後一切嚴禁,以示予惜名器之意。出傳敎上曰,今番宣傳官所得之酒,酒缸分明,果是新漉酒,旣已執贓,則仍捉其婢,當分付洞任,問其所奏,一缸之酒,非特知味,與下人難以盡飮,猶餘云,摘奸其酒,先飮其酒,事雖由於詳審,亦犯乎其飮酒,其涉可駭。當該宣傳官,明朝,令兵曹決棍五度,捉酒宜賞,特賜弦弓一張,以示予兼行勸懲之意。出傳敎上曰,酒禁傳敎,秋曹則固宜聽傳敎,而內需·四宮行首所任,明早招致申飭,聽傳敎可也。諸臣以次退出。
上在慶熙宮。常參·經筵,以代理停。
藥房都提調洪鳳漢,副提調元景淳啓曰,朝晝異候,寒溫不適,伏未審日間,聖體調攝,若何?寢睡·水刺之節,亦何如?湯劑停止,已至多日,臣等今日,率諸御醫入診,詳察聖候,議定繼進當否爲宜,臣等不任區區憂慮,敢來問安,竝此仰稟。答曰,知道。一樣差勝矣。
傳曰,詣閤。
中宮殿,藥房口傳問安。答曰,知道。
李宜哲,以都摠府言啓曰,今日入直內三廳,武兼禁軍及軍兵等,中日試射,請出標信。傳曰,知道。
承旨前望單子入之,以朴師訥爲右承旨,以洪準海爲同副承旨。
傳于李廷喆曰,新除授承旨,牌招察任。
又傳于曰,韓國曾傳敎,明日當下敎於判書,姑留政院。
李廷喆啓曰,刑曹參判曺命采,依傳敎來待矣。傳曰,入侍。
傳于李廷喆曰,政院喧嘩,故問之,則儒書入來云,近來儒書初矣。儒生持而入侍。
又傳于曰,今日入侍,有未盡之事,遣史官,大臣入來事,傳諭。
又傳于曰,儒臣持歐陽所著者,大臣入侍時同入,承旨詣閤以待。
傳于李宜哲曰,俄者,下敎所書者一件,書送下闕承旨,本草則示于大臣,儒生已入昌德門內耶,知入。
又傳于曰,承旨入對,受答以送事,分付。
又傳于曰,遣政院疾脛于下闕,承旨入對與否知入。
又傳于曰,下答與入對注書草冊,卽爲封送事,分付。
又傳于曰,下旬次對,明日爲之,初下敎置之。
李宜哲,以兵曹言啓曰,傳曰,頃於柳世僑事,酒醋莫辨,故令諸臣知味,人皆疑之,故予亦以紙端知味,蓋所以重人命也。其若無此,世僑何以得活?今番宣傳官所得之酒,酒缸分明,果是新漉酒,旣已執贓,則因捉其婢,當分付洞任。問其所奏一缸之酒,非特知味,與下人難以盡飮,猶餘云。摘奸其酒,先飮其酒,事雖由於詳審,亦犯乎其飮酒,其涉可駭,當該宣傳官,明朝,令兵曹決棍五度事,命下矣。依傳敎,當該宣傳官李徽遠,決棍五度之意,敢啓。傳曰,知道。
李宜哲,以兵曹言啓曰,昨日能麽兒殿講時,陣自不訓鍊都監把摠尹弼德,哨官沈好賢,依頃者殿講例,能通陣法間,其令入直事,命下矣。訓鍊都監把摠尹弼德,哨官沈好賢,能通陣法間,連爲仍直,而每中日番單子中拔去,自今日爲始,把摠二望,以一望書入,哨官三望,以二望書入之意,敢啓。傳曰,知道。
李廷喆,以刑曹言啓曰,今四月二十一日夜下傳敎中,抽栍摘奸,明·龍二宮,旣非釀醴之所,亦無醋進排之事,則有何麴乎?四宮廊底,旣有本,則推而釀之,亦豈無弊?此宮申飭,然後令可行民,而旣與酒有異,當該麴主宮奴,令該曹勿爲懲贖,決杖一百事,命下矣。依傳敎,當該宮奴貴福,決杖一百後放送之意,敢啓。傳曰,知道。
王世子在昌德宮。常參停。
李永暉達曰,大司憲尹鳳五,執義洪啓能,掌令李普觀·尹在謙,持平金亮行在外,李載顯令旨未下,今日以監察茶時之意,敢達。令曰,知道。
以弼善柳脩,兼弼善趙,文學鄭昌聖牌不進罷職令旨,令于李永暉曰,竝推考徽旨捧入。
李永暉達曰,春坊上下番,連日俱空,事極未安,弼善柳脩,兼弼善趙,文學鄭昌聖,旣有只推之令,竝卽牌招,以爲入直之地,何如?令曰,依。
以弼善柳脩,兼弼善趙,文學鄭昌聖牌不進罷職令旨,令于李永暉曰,推考徽旨捧入。
李永暉達曰,春坊上下番,連日俱空,事極未安,弼善柳脩,兼弼善趙,文學鄭昌聖,旣有只推之令,竝更卽牌招,以爲推移入直,何如?令曰,依。
又達曰,新除授承政院同副承旨洪準海,時在京畿廣州地,斯速乘馹上來事,下諭,何如?令曰,依。
又以備邊司言達曰,宣川府使金渲,在任身死矣。返柩時,依法典擔軍題給之意,分付所經各道,何如?令曰,依。
又以義禁府言達曰,卽接月令醫員朴重采手本,則時囚罪人成德求,本以抱病之人,傷寒彌留,頑痰痞塞,寒熱交攻,食飮全廢,晝夜苦痛,症形危惡,實有頃刻難保之慮云。自前罪人,病勢如此,則有保放救療之規,敢此仰稟。令曰,知道。
左副承旨李宜哲書曰,伏以,上天降佑,聖候康復,大庭宣諭,臣民同慶,忻祝之忱,曷有其極?臣自頃恩罷以來,洊被除旨,情勢難冒,而適遇起居造班,不敢言私,特除之恩,惶感冞切,遂不得不黽勉祗命。昨於直中,得見持平李載顯辭書之末,侵責本院,請推該房,臣誠不覺駭惑,益增難安之端也。夫臺臣之書,旣非言事之章,又無可引之嫌,而覼縷自陳,迹涉代避,旣甚瀆擾,又違禁令。故臣與僚員,果爲相議不納,今其論斥,乃至於此。臣雖非該掌,旣同其議於前,則勢難自殊於後,玆敢略陳委曲,仰冀睿裁,伏乞亟加鐫削,以謝人言,以安私分,千萬幸甚。答曰,覽書具悉。聖候愆和,焦悶曷諭,而遄臻康復,宣諭已擧,慶忭曷有其極?爾其勿辭,從速察職。
右副承旨李廷喆書曰,伏以,皇穹默佑,聖候平復,纔擧大庭宣諭之典,臣民慶忭,曷有其極?昨日持平李載顯,陳書到院,以本院之不捧其書,盛加侵斥,至請該房重推,臣誠駭惑,未曉其意也。近來臺臣之强引嫌端,苟爲辭免者,固爲末弊,而今其原書,旣曰聖諭開釋,薄勘勿施,則情地已申,更無可引之嫌,而覼縷爲說,以冀解職,則又涉於以書代避,有違禁令。臣之不捧,自有其說,今其所論如此,原書雖以還給,在臣廉義,旣被其斥,則勢難仍冒於職次。故玆敢略入文字,仰陳微懇,伏乞睿慈,亟加譴削,以安臣分,以謝人言,不勝幸甚。答曰,覽書具悉。聖候愆和,焦悶曷喩,而遄臻康復,宣諭已擧,慶忭曷有其極,爾其勿辭,從速察職。
辛巳四月二十二日午時,上御景賢堂。右相入侍時,右議政洪鳳漢,右副承旨李廷喆,假注書柳匡天,記注官房喆謩,記事官李在簡,以次進伏訖。上曰,醫官追贈,或有贈至判尹者,而一品則曾無爲之者,白頭則尤難矣。鳳漢曰,醫譯中,或有贈以參判者,而白頭者,勿許可也,而優爲定式亦宜矣。今姑置之,以待次對日,與諸宰合議處之似好矣。上曰,依爲之。鳳漢曰,官敎安寶,事體至重,而每於落點下後,銓官輒卽起出,安寶則委之於承旨,如値夜深留門時,則尤爲忙急,承旨未易照檢,奸弊自在其中,事之寒心,莫此爲甚。從今以後,兩銓政官,與承旨同閱官敎停當,其可以安寶者,待落點眼同安寶,政官如或有事徑起,則留待後政,至於承旨獨坐安寶之規,嚴加禁斷。如是申飭之後,復踵謬規,則亦爲論責事,定式,何如?上曰,依爲之。無銓官而擧行者,當該承旨,隨現重處。出擧條諸臣以次退出。
辛巳四月二十二日三更,王世子坐德成閤。承旨·館學儒生,同爲入對時,左承旨李永暉,加出假注書吳德一,編修官李陽泰,書頭安衡,書色李·元啓夏,以次進伏訖。李永暉曰,館學儒生,陳書呈于政院,因喧嘩,自上下問,知泮儒書到,命儒生入侍,亦令大臣入侍,而下傳敎,命此處在直承旨,率儒生入對受答,故臣持入矣。儒生入對,此上書,令儒生讀之乎?令曰,承旨讀之。讀訖,呼書下答曰,云云。永暉曰,俄下傳敎,丁寧懇惻,臣持入矣。令曰,讀之。讀訖,永暉曰,今此傳敎曰,元良其若無恙,豈不進見?予亦豈勸以調理?末端又敎所可悶者,元良調理中用心也。雖然,賢關之章,不可經夜,故令詣閤陳書分付,聖上之軫念邸下,若是懇至,臣等亦不勝感泣。邸下當作何懷,今此館學儒生之書,聖上旣賜嘉奬,邸下又以字字切實,豈不感動爲答?因此而有體行之實,然後可以慰大朝之心。頃者聖候愆和時,亦敎以賓對·書筵連行,則勝於進見,邸下睿〈候〉可强時,懇請進見,則聖上豈有不許之理?賓對·書筵連行,則聖心必益悅豫,豈非國家臣民之幸耶?令曰,聖敎至此,尤切感動。承旨所達,當惕念,仍爲退出。
上在慶熙宮。常參·經筵,以代理停。
夜二更,流星出天津星下,入北方天際,狀如拳,尾長三四尺許,色赤,光照地。
李廷喆啓曰,卽者,校理嚴璘,因館儒書,謂有情勢,陳書徑出,原書纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
李宜哲啓曰,今日次對爲之事,命下矣。兩司當爲進參,牌不進傳旨未下外,大司諫李得宗,卽爲牌招,何如?傳曰,允。
又啓曰,大司諫李得宗牌不進推考傳旨,今方捧入,而次對入侍,兩司無進參之員,事甚未安,大司諫李得宗,更卽牌招,何如?傳曰,允。
傳于李宜哲曰,次對諸臣,來詣於頃日內局入侍處所。
傳于李廷喆曰,京儒·鄕儒中,有上書者,先稟。
李廷喆,以刑曹言啓曰,今四月二十二日夜,下傳敎中,追後律文無洞任,令當審矣。刑推則過,決杖一百,懲後事,命下矣。當該洞任千貴金,依傳敎決杖一百,嚴飭放送之意,敢啓。傳曰,知道。
王世子在昌德宮。常參停。
李永暉達曰,大司憲尹鳳五,執義洪啓能,掌令李普觀·尹在謙,持平金亮行在外,李載顯令旨未下,今日以監察茶時之意,敢達。令曰,知道。
又達曰,今日,所當持公事入對,而睿候方在調攝中,頉稟。令曰,知道。
以弼善柳脩,兼弼善趙,文學鄭昌聖等牌不進罷職令旨,令于李永暉曰,推考徽旨捧入。
李永暉達曰,春坊上下番俱空,事極未安,弼善柳脩,兼弼善趙,文學鄭昌聖,旣有只推之令,竝卽牌招,以爲推移入直,何如?令曰,依。
又達曰,判敦寧徐命彬,刑曹判書金尙翼,右尹尹得養,除拜後過三日,不爲出肅,依定式推考警責,仍卽牌招察任,何如?令曰,依。
以弼善柳脩,文學鄭昌聖牌不進罷職令旨,令于李永暉曰,竝推考徽旨捧入。
李永暉達曰,春坊上下番俱空,極爲未安。弼善柳脩,文學鄭昌聖,旣有只推之令,竝更卽牌招,以爲入直,何如?令曰,依。
以司諫李敬玉,持平李載顯牌不進罷職令旨,令于李永暉曰,竝推考徽旨捧入。
弼善趙書曰,伏以,天佑宗祊,我聖候愆和,遄臻康復,大庭宣諭,藥院撤直,臣民慶忭,曷有其極?仍念臣,頃叨館職,幸蒙恩褫,感祝洪私,粗安私分矣。不自意,楸鄕淹滯之日,忽伏承春坊兼職之命,臣誠驚惶感激,竭蹶登途,日前始來伏私次,而第今見職,卽玉署行公之人所兼帶者也。掄選稍別,責任甚重,則如臣之積犯違逋於館職者,豈可擬議於是任也哉?職名雖殊,難冒則均,艮限依舊,株守莫變,去就一節,初無可論,今於荐牌之下,末由祗承,臣罪至此,尤無所逃。且臣目下情勢,有萬萬焦迫者,臣之老母,方在臣父任所,而素患風痺之證,居常危苦,每當春夏之交,一倍添劇矣。昨接衙信,則近緣日候不適,脫着失宜,重添毒感,舊證兼發,飮啖全廢,眞元益爍,氣息如線,轉側須人,病裏思臣,發於譫囈,急伻來到,催臣歸視,臣聞此報,方寸瞀亂,按住不得,略控短章,徑尋鄕路。伏乞睿慈,亟許鐫削臣職名,以便救護,仍治臣擅行之罪,以肅朝綱,千萬幸甚。答曰,覽書具悉。聖候愆和,焦悶曷喩,遄臻康復,宣諭已擧,慶忭曷有其極?爾其勿辭,往護母病焉。
正言朴師海書曰,伏以,皇天默佑,聖候康復,臣民慶幸,曷有其極?臣於日前,適省松楸,仍以病淹矣。薇垣除旨,遽下此際,臣與吏曹參議韓光肇,爲內外兄弟,館職相避,格例甚嚴。今此注擬,似由於未及聞知,而所叨之職,自在應遞之科,臣當劃卽援例控免,而狗馬賤疾,實無蠢動之勢,玆從縣道,短章陳籲,伏乞离明,亟令選部,照例遞改焉。〈答曰〉,覽書具悉。聖候愆和,焦憫曷喩,遄臻康復,宣諭已擧,慶忭曷有其極?書辭,令該曹,考例稟處。
辛巳四月二十三日辰時,上御思賢閤。大臣·備局堂上入侍時,右議政洪鳳漢,禮曹判書李益炡,兵曹判書金聖應,左參贊李昌誼,知中樞洪啓禧,行司直洪象漢·尹汲,副司直具善行,判尹李之億,左尹崔鎭海,副司直趙明鼎·鄭汝稷·李章吾·洪麟漢,左副承旨李宜哲,校理嚴璘,記事官任觀周,事變假注書洪景顔,記注官房喆謩,記事官李在簡進伏訖,洪鳳漢〈曰〉,湯劑停止有日,聖體,若何?上曰,一樣矣。上曰,彼注書洪景顔耶?爲人美矣。鳳漢曰,然矣。洪鳳漢曰,此京畿監司蔡濟恭狀啓也。枚擧陽智縣監金德崙牒報以爲,本縣鄕校,年久傾頹,不可不及時改建,某樣穀物,從優劃給事,令廟堂稟處爲請矣。畿邑鄕校修改時,輒有朝家劃給之規,依最近例,常賑米二十石許給,何如?上曰,依爲之。出擧條洪鳳漢曰,今番冊封謝恩方物,彼國有發回之擧矣。依前例,今冬〈至〉節使無方物,而只付謝表,使號,當以冬至兼謝恩使爲稱,以此分付,何如?上曰,依爲之。出擧條洪鳳漢曰,昨日筵中,旣承贈職階梯,預爲講定,俾便銓曹擧行之敎,此非臣愚見,倉卒硬定者,使吏判務加消詳矣。今朝書送八九條目,依據法例,闊狹似得宜,賓廳諸宰,亦皆以爲,可行無弊云。其一,以學行節義特贈者外,毋得爲南臺事,依前後筵中下敎施行。其一,受贈者,曾經總議,則贊善·祭酒,隨其品許兼。其一,文臣則吏曹之爲吏曹,三司之爲三司之例,流來自有次第之前規,別無可論。其一,武臣則受贈者,若是文官,亦無可論。受贈者與推恩者,若皆武臣,雖閫帥以上,無過判中樞,兵判或兵參或戶參,兼帶如例,承旨或戶議·掌樂正或訓鍊正·防禦使以下,隨其地閥,次次遞等。其一,南行,則略倣文武,隨其門地,次次遞等。其一,中庶則受贈者與推恩者,已經牧府使,則判中樞兼摠管,刑工判兼摠管,刑工參兼摠管,刑工議〈兼〉軍資正。其一,已經郡縣及三醫司之經東班正職者,從一品無可遞等,與牧府使同,其下判尹兼摠管,左尹兼摠管,判決事,堂下正三品,則無可遞等,與牧府使同。其一,雜職與未經正職者,從一品無可遞等,一體施行,其下知中樞·同中樞,皆無兼帶,僉中樞,堂下正三品,則無可遞等,一體施行。其一,此其大略,而若其門地,與定式,絶然不相彷彿者,鄕人之難以此條目一切施行者,銓官廣採公議,臨時闊狹,而務從謹嚴云云矣。似當以此許施,使該曹節目啓下乎?臣旣仰陳,仍以此,出於擧條,使之擧行乎?上曰,以卿所奏,出擧條可也。出擧條以下三十行刀削上曰,目今悠悠萬事,世孫講學,今聞諭善朴聖源,因一往事,不爲行公云,當初所望若何,而反爲若此乎?分義事體,決不若此,從重推考,牌招察任。持平李載顯,頃者下敎之後,亦事違牌云,其亦過矣。只推,牌招察任。上曰,洪趾海,申飭之下,一向撕捱乎?其涉寒心。李聖圭之違牌,亦無意義,與金魯鎭只推,一體牌招。上曰,今日違牌臺臣,尤涉寒心。大司諫李得宗罷職。上曰,理中建功湯一貼,依前方煎入。上曰,旣已洞諭,其欲解中外之惑,不若嚴處分,今何他顧?頃者安允行之所奏,非徒萬萬駭擧,以啓中外之疑惑。重臣洪啓禧之不請元良,反奏乎予,輕重倒置。若曰許見,則勸予可也,若曰進見,則何言乎予乎?原諭旣悉,非爲不許,爲元良之恙,雖或請矣。亦何捨本取末?若無今諭,中外之惑,其將轉深。惜乎,意雖爲國,何不深諒?以此之故,掌議李駿祥之强拂諸議,欲請于予者,一串貫來者,雖不自當,旣書謹悉,强爲立異,仍不行公,其心焉在。昨夜已諭,近者掌議之逡巡,亦由乎此?崇節祠歷臨後取士時,挾試紙入庭,到今思之,獨不愧於四賢乎?掌議若此,故四色掌,其亦逡巡。太學生無掌議·色掌,今乃初聞。以此之故,只錄鄕儒,京儒皆漏,不可使聞於隣國,亦不可垂示於後史。安允行,亟施削黜之典,行司直洪啓禧,施以罷職不敍之典,掌議李駿祥,削名儒籍,其他不行公掌議,不參色掌,竝勿限年停擧,一以解中外之疑惑,一以勵士習之不正。諸臣退出。
上在慶熙宮。常參·經筵,以代理停。
大殿·中宮殿,王世子遣翊衛司官員問安。答曰,知道。
王世孫遣講書院官員問安。答曰,知道。
李宜哲,以都摠府言啓曰,副摠管李殷春,以禁軍別將,卜馬軍點考事,南小營晝仕出去之意,敢啓。傳曰,知道。
元景淳啓曰,同副承旨洪準海,自鄕上來云,卽爲牌招,何如?傳曰,允。
又啓曰,玉堂上下番俱空,事甚未安。副提學徐志修,卽爲牌招入直,何如?傳曰,允。
又啓曰,副提學徐志修牌不進推考傳旨,今方捧入,而玉堂上下番俱空,事甚未安,更卽牌招入直,何如?傳曰,允。
李宜哲,以兵曹言啓曰,因金有萬上言,其姓字,以本姓申字還歸事,自禮曹覆達準下矣。其子出身鼎郁·鼎煥·鼎燦等原榜目中,以申字改付標以入,而所授紅牌,依例改書安寶,前授紅牌,令政院燒火,鼎郁則旣陞折衝望,單子中一體改付標以入之意,敢啓。傳曰,知道。
王世子在昌德宮。常參停。
李永暉達曰,大司憲尹鳳五,執義洪啓能,掌令李普觀·尹在謙,持平金亮行在外,李載顯令旨未下,今日以監察茶時之意,敢達。令曰,知道。
以弼善柳脩,文學鄭昌聖再牌不進罷職令旨,令于李廷喆曰,竝推考徽旨捧入。
李廷喆達曰,春坊上下番俱空,事甚未安。弼善柳脩,文學鄭昌聖,旣有只推之令,竝卽牌招入直,何如?令曰,依。
判敦寧府事徐命彬書曰,伏以,皇穹默佑,聖候遄臻康復,臣民慶忭,曷有其極?仍念臣,罪在不職,罰止譴罷,杜門省愆,悚息以處,乃蒙天慈涵貸,甄敍遽降,賓客除旨,敦府新命,前後荐辱,臣誠感惶隕越,不知所措。噫,大庭起居之禮,國體臣分,所關何等嚴重,而緣臣耄憒疎謬,不善周旋,致勤嚴敎,論其罪辜,合被重誅,追思至今,震汗無地,顧何敢以湔祓之曲加,眷顧之至渥,有所自恕,晏然爲就列之計哉?至於賓僚兼銜,臣於十餘年前,猥玷此任,其廢疾難强之狀,業已离明之所俯燭,到今癃殘盲廢,視前不啻十倍,決不容一日虛縻,則尤豈有去就之可論耶?且臣日前,重患毒感,風痰積祟,闖虛復肆,頭目震撓,肢體不遂,許多症形,無非危惡,有時昏窒,不省四到,眠啖全廢,氣息凜惙,寄命床褥,朝暮待盡,萬無自力轉動之勢,坐犯違傲,罪尤難逭。玆敢略具短章,仰瀆睿聽,伏乞俯賜矜諒,亟遞臣本兼兩任,仍令重勘臣罪,以肅朝綱,以安微分,不勝幸甚。答曰,覽書具悉。聖候愆和,焦悶曷諭,遄臻康復,宣諭已擧,慶忭曷有其極?卿其勿辭,俟其少間,從速行公。
黃海道觀察使李溵書曰,伏以,天佑宗祊,聖候康復,朝野慶忭,曷有其旣?臣於日昨筵退,伏奉海藩新命,驚惶隕越,縮伏屢日,尙未聞有執簡而議其後者。臣於是,怵然而恐,恧然而愧,益無以自措也。噫,方岳之職,受朝廷委寄之命,專一路黜陟之權,其爲任不輕而重矣。雖其資歷旣久,望實素著,尙且其難其愼,上不可以遽授,下不敢以冒膺。況如臣者,疎愚譾劣,百無一能,三載經幄,曾蔑絲毫之補,六忝喉司,徒積逋慢之罪,而迺自通籍以來,龍光偏被,恩諭至及於先故,奬勉屢勤於無似,殆若自天之雨露,獨私於一物者然,臣誠循省怵惕,不知其何爲而致此也。顧此海西一面,陸有關隘之重,海有防守之嚴,民俗獷悍,獄訟之煩絮,固已難治,而道臣數遞,亦未若近日,送迎之際,營邑之受弊,又可知矣。當此之時,尤宜畀以熟手,修擧弊政,而乃以臣之藐末新進,尫碌善病者,一朝擧以授之,畢竟僨誤,可立以俟,區區一身,縱不足自䘏,其爲負承流之責,累則哲之明者,非細故也。玆敢披瀝肝血,仰瀆於离照之下,伏乞亟遞臣新除藩任,回授可堪之人,使重務無曠,私分獲安,千萬幸甚。答曰,覽書具悉。聖候愆和,焦悶曷喩,遄臻康復,宣諭已擧,慶忭曷有其極?卿其勿辭,速往欽哉。
吏曹參議韓光肇書曰,伏以,皇天默佑我大朝,聖候遄復天和,臣民慶忭之忱,曷有其極?念臣空疎庸魯,百不猶人,而厚被陶甄,遍揚華顯,臣常徊徨感激,自懼涯分之已踰,益慙報答之無階。迺者,選部新除,忽下於夢想之外,臣誠驚惶震駭,歷累日而靡所措也。夫國有六職,天官爲首,佐貳爲任,雖不若長席之重,然通塞可否,亦嘗與議,間或獨赴政席,鑑衡人物,則其職責之緊要,實非諸曹參佐之比,此豈人人所可濫授也哉?樗櫟不堪爲良材,僬僥不能强重擔,臣之本末長短,邸下亦已照燭矣。臣若含恩畏義,冒沒承當,則其於朝家爲官擇人綜名核實之政,豈不大相剌謬也哉?貽辱公器,取譏當世,非細故也。且臣狗馬賤疾,閱月沈苦,頃忝夙夜之任,旋蒙鞶帶之褫,得以安意調治,而尙在床玆,差復未易,日昨召牌,再犯違傲,例勘未下,罪戾益積。臣於病裏,益不勝悶迫之私,玆敢略構短章,悉暴至懇,伏乞睿慈,俯諒才力之不稱,且念名器之宜愼,將臣所叨職名,亟賜鐫削,以重官方,以安賤分,不勝幸甚。〈答曰〉,覽書具悉。聖候愆和,焦憫曷諭,遄臻康復,宣諭已擧,慶忭曷有其極?爾其勿辭,俟其少間,從速察職。
上在慶熙宮。常參·經筵,以代理停。
未時,日暈。
藥房都提調洪鳳漢,副提調元景淳啓曰,伏未審日間,聖體調攝,若何?寢睡·水刺之節,亦何如?今日臣等,與諸御醫入診,詳察聖候,議定湯劑進御當否爲宜,臣等不任區區伏慮,敢來問安,竝此仰稟。答曰,知道。差勝後一樣矣。
中宮殿,藥房口傳問安。答曰,知道。
洪準海,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
朴師訥,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
以右承旨朴師訥牌不進罷職傳旨,傳于李永暉曰,只推,牌招察任。
以諭善朴聖源牌不進罷職傳旨,傳于李永暉曰,只推,牌招。
以校理嚴璘,副校理金魯鎭,修撰李聖圭,副修撰洪趾海牌不進罷職傳旨,傳于李永暉曰,特敎之下,豈如是乎?只推,牌招察任。
以持平李載顯牌不進罷職傳旨,傳于洪準海曰,只推。
傳于洪準海曰,訓鍊都正,率別軍職李義培·林遇春,待下敎詣閤。
又傳于曰,入侍。
又傳于曰,禮判使之入來。
洪準海,以守禦廳言啓曰,本廳哨官方履正,依傳敎,武經能讀間,使之入直矣,今已畢讀之意,敢啓。傳曰,知道。
王世子在昌德宮。常參停。
李廷喆達曰,大司憲尹鳳五,執義洪啓能,掌令李普觀·尹在謙,持平金亮行在外,李載顯令旨未下,今日以監察茶時之意,敢達。令曰,知道。
以弼善柳脩,文學鄭昌聖牌不進罷職令旨,令于李廷喆曰,竝推考徽旨捧入。
李廷喆達曰,春坊上下番,連日俱空,事甚未安。弼善柳脩,文學鄭昌聖,旣有只推之令,輔德李宜老,自鄕上來云,竝卽牌招,以爲推移入直之地,何如?令曰,依。
又達曰,檢閱姜趾煥,自鄕上來云,卽爲牌招,入直,何如?令曰,依。
又達曰,諫院許久闕達,事甚未安。除在外外,司諫李敬玉,牌招,何如?令曰,依。
又以刑曹言達曰,卽接左邊捕盜廳移文,則今月二十二日夜,無賴輩三四人作黨,突入於無沈橋近處閭家,奪取女人以去,有關風化云,故移文中所付各人等,捉來推覈,則稱以娼女,奪有夫女,情節旣已綻露,事極驚駭,當自臣曹,依法嚴處,而其中安慶垕·朴性源·李延喆,俱是武科出身,其罪狀,竝令義禁府處之,何如?令曰,依。
全羅監司狀達,薦新進上大小麥,朔膳進上竹笋,藥材進上馬藺花等,限內不得封進,惶恐待罪事,令于李廷喆曰,勿待罪事回諭。
辛巳四月二十五日辰時,上御景賢堂。藥房入診,編次入,左副承旨,同爲入侍時,都提調洪鳳漢,副提調元景淳,左副承旨李永暉,編次人趙明鼎,記事官任觀周,記注官房喆謩,記事官李寬,醫官金履亨·許礈·李以楷·李泰運·金履貞·鄭允協·慶絢進伏訖。洪鳳漢曰,日氣甚陰鬱,聖體,若何?上曰,一樣矣。請醫官診候。金履亨曰,左右三部,一樣調均,而胃脈不足則一樣矣。上曰,桂薑丸連服,則果有效矣。洪鳳漢曰,一劑又爲劑入乎?上曰,從當以標紙下敎矣。以下三行刀削〈洪鳳漢〉曰,卽今大臣爲名者,只有臣一人,向者則故右相葬前,未忍出代爲敎,而三公不備,國事誠切悶,而且陵幸不遠,隨駕留都,實無推移,此尤可悶矣。上曰,靜以俟之矣。國事雖艱,從當留意矣。洪鳳漢曰,臣俄者入侍來路,見悲切者,故敢達矣。路左有十五許歲兒童白活,故問其姓名,則卽韓國增之子也。渠母本來廢疾之人,今以酒禁,當赴謫所,爲母替配之意泣訴,其情理極悲,而婦女定配,且關後弊也。趙明鼎曰,有病無病無論,士族婦女,以酒禁定配,極爲可悶矣。上曰,酒禁之解弛,雖極寒心,今聞大臣所奏,韓國曾妻,非恒人可知。此則勿問,已載法文,特爲分揀。上曰,理中建功湯三貼,依前方制入。出榻敎諸臣退出。
辛巳四月二十五日未時,上御景賢堂。編次人小退後,更爲入侍時,編次人趙明鼎,左承旨李永暉,假注書柳匡天,記注官房喆謩,記事官李在簡,以次進伏訖。上命承旨書賢關誌,仍下敎曰,書頭老矣,予初以爲只以班首故爲之矣,聞其所奏,似有所激慨而爲之矣,且爲人頗精明矣。明鼎曰,臣於講會時,亦見此儒,時或請質文義,殊不偶然矣。上曰,太學諸生,今果能誦敬齋箴否?明鼎曰,頃日已有能誦者七八人,今亦聞與之相誦矣。上曰,今若錄用書頭,則是以爵祿導之也。予之賜以經傳中一部者,意蓋善矣。仍命承旨,書勸學文,書訖。命召太學首僕,使之聽讀,讀訖,下詢首僕曰,掌議入來乎?首僕對曰,姑不入來矣。上曰,月三講何以爲之?首僕對曰,今姑未畢,而晦前當畢矣。上曰,明日編次修正,而一件本書送太學,一本書入焉。上命召禁軍二人,下詢農形,對曰,兩牟以久旱,頗有損傷之漸矣。上曰,水畓,何如?對曰,早稻已爲付種,其餘則方翻耕矣。諸臣以次退出。
辛巳四月二十五日酉時,上御景賢堂。訓鍊都正,率別軍職李義培·林遇春入侍時,訓鍊都正具善復,同副承旨洪準海,假注書柳匡天,記事官李在簡·姜趾煥,別軍職李義培·林遇春,以次進伏訖。上曰,畢役何速耶?善復曰,民皆樂赴,或有自願助役者,故速成矣。穀物則初以一月計限,而徑畢,故所餘者,綿布二同,米五十石也。上曰,役處幾許?善復曰,蜂峴腰脈斷絶,故補土,而其餘則隨處以補矣。上曰,補土亦能堅固耶?善復曰,雨餘塡補,堅如土築然矣。上曰,今可植木耶?善復曰,臣等已以連翹山杜鵑二種木移植矣。上曰,校理嚴璘入侍事及東部奉事安載健,前郡守金乃衍入侍事。出榻敎上曰,今番補土之役,本陵重事,而役處浩大,夙夜憧憧,今乃畢役而復命,聞其入來,心在園陵,若過三月,其將謁陵,諺所謂,百聞不如一見,此時欲見,而宜有酬勞之典。今者此擧,幾年之後,陵官若不報聞,何以爲此?且有董役之勞,參奉尹心協·南泰憲,特爲陞六,看役堂上訓鍊都正具善復,熟馬一匹面給,主管禮判李益炡,兒馬一匹賜給,看役奉事安載健,右職陞敍,前郡守金乃衍,前縣監李義培·林遇春,前僉使池道涵竝加資,領役部將敎鍊官鄭以崇·高尙禧,別武士白泰起,僉使除授,禁軍金禹彬·金夢臣,邊將除授,員役下人等,令該曹,米布施賞。北漢將校軍,高陽官屬諸寺,自願赴役僧,令摠戎使,射砲間,自願施射放後,柳五中·砲六中人書啓,其餘自本廳,分等施賞,所餘米綿。噫,募軍昨年偏若。今又巨役,而兩站之民,延曙川以北,自願之民,其心可嘉,其令分給,以示予重陵役之意。出傳敎上命嚴璘,進讀賢關誌及勸學文,讀訖將退,上曰,彼儒臣何以闕直耶?準海曰,似因儒書而然矣。上曰,予向以耳目無言爲言矣,似以此爲嫌也。洪趾海·李聖圭,有本撕捱矣。璘曰,臣等雖非耳目,而方以泯默自悚矣,及見儒書,尤切惶恧,不敢晏然,而拜章徑出矣。上曰,下番亦何闕直耶?璘曰,金魯鎭,與臣處地無異故然矣,而再牌之下,惶悚偕來矣。上曰,今月大祭未果,心猶耿耿之中,見補土而入來,此心一倍。噫,禴祀烝嘗,予不躬行,爲於何日,不祭之心,猶鬱于中,何待其稟?於秋享大祭,當爲親行。噫,前月躬行,而不能來月夏享祭,於禮曹單子,其欲恭依,而大享猶不爲故命攝,尤爲憧憧,有此下敎,須諒予心,身雖在于九重,心已懸于丹門矣。出傳敎上曰,明日開政。出榻敎諸臣以次退出。
上在慶熙宮。常參·經筵,以代理停。
自巳時至申時,日暈。
朴師訥啓曰,卽者,吏曹郞廳來言,今日爲政事,命下。而判書金相福,參判南泰會,俱以病不來,參議韓光肇,陳書受由,不得開政云,判書·參判,竝卽牌招,何如?傳曰,允。
傳于朴師訥曰,編次人留待,待下敎修正。
傳于洪準海曰,昨日賞典傳敎,今日政擧行。
傳于具允鈺曰,承旨·編次人詣閤。
傳于洪準海曰,御史詣閤。
有政。吏批,判書金相福,參判南泰會進,參議韓光肇,陳書受由,未肅拜,左承旨李永暉進。吏批啓曰,大司諫及藝文提學,今當差出,而擬望之人乏少,外任竝擬,何如?傳曰,允。
又啓曰,新除授敦寧都正李時中戶奴呈狀內,矣上典身病甚重,勢難察任云。依例改差,何如?傳曰,允。
又啓曰,成均館典籍洪樂純,王孫敎傅洪樂仁呈狀內,身病甚重,勢難察任云,竝依例改差,何如?傳曰,允。
政事,以李心源爲大司諫,以邊致明爲司諫,以徐有元爲正言,以鄭彦暹爲說書,以李鼎輔爲世孫師,以金普淳爲左贊讀,以尹汲爲藝文提學,以李益輔爲同成館,以洪述海爲司僕正,以李東泰爲吏曹佐郞,以張錫履爲平市令,以梁世絢爲三水府使,以李堉爲開城經歷,以徐宅善爲勵山府使,以李普昌爲懿陵參奉,副護軍李義培今加崇政,金乃衍·池道涵,以上今加嘉義,林遇春今加嘉善。
兵批,行判書金聖應,參判具允鈺病,參議韓光會昌德宮入直,參知沈墢入直進,參知鄭純儉病,左承旨李永暉進。政事,以朴載素爲江華監牧官,副司直金尙重·尹學東·兪漢蕭·宋瑩中,副司果朴師海·尹勉憲·李在簡。
洪準海,以禁衛營言啓曰,來五月當一番前部前司屬慶尙道五哨軍兵,逢點實數六百五十二名,已爲點閱整齊,來五月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來七月當一番前部左司屬黃海道五哨軍兵,來六月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,本廳來五月·六月兩朔應立前部右司屬慶尙左道三哨,右道二哨,合五哨軍兵六百七十名,已爲逢點整齊矣。五月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,今此下番軍兵試才賞格,從分數多寡,以本廳所儲木綿分給後,別單書入之意,敢啓。傳曰,知道。
又以御營廳言啓曰,本廳來七月·八月兩朔應立前部後司屬慶尙右道五哨軍兵,六月二十五日,京中逢點,七月初一日,與右司軍兵,當爲替代立番,趁期調送事,本道監兵使〈處〉,依前知會之意,敢啓。傳曰,知道。
又以摠戎廳言啓曰,今番補土工役,北漢將校軍,高陽官屬諸寺,自願赴役僧,令摠戎廳,射砲間,自願試射放事,命下矣。依傳敎試射放,今月二十七日,設行於鍊戎臺本營之意,敢啓。傳曰,知道。
王世子在昌德宮。常參停。
李廷喆達曰,憲府連日監察茶時,事甚未安,除在外外,李載顯,卽爲牌招,何如?令曰,依。
朴師訥達曰,持平李載顯,承牌詣臺避嫌,而觀其措辭,非所當避,故退却,則不爲傳達,直爲出去,事甚未安,卽爲牌招,何如?令曰,依。
李廷喆達曰,今日,藥房日次,而分提調鄭弘淳,病不入來云,卽爲牌招,何如?令曰,依。
又達曰,今日,乃是藥房入對日次,而分提調鄭弘淳,旣已違牌,臣率諸醫來待矣。令曰,藥依前劑入,入對置之。
以弼善柳脩,文學鄭昌聖牌不進罷職令旨。令于李廷喆曰,竝推考徽旨捧入。
朴師訥,以侍講院言達曰,本院下番闕直,事甚未安,弼善柳脩,文學鄭昌聖,旣有只推之令,竝卽牌招,以爲推移姑降入直,何如?令曰,依。
又達曰,弼善柳脩,文學鄭昌聖牌招依下,而闕門已閉,待明朝出牌之意,敢達。令曰,知道。
又達曰,卽者,奉敎金夢華,以檢閱李在簡之出六,謂有館規,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
李廷喆,以侍講院言達曰,本院新除授司書李迪輔,時在忠淸道瑞山地,書筵入番事緊,斯速乘馹上來事,下諭,何如?令曰,依。
又以義禁府言達曰,左邊捕盜廳移文,據刑曹達辭內,出身安慶垕·朴性源·李延喆等,移本府處之事達下矣。安慶垕·朴性源·李延喆等,今方待令於本府,卽爲拿囚之意,敢達。令曰,知道。
刑曹判書金尙翼書曰,伏以,皇穹默佑,聖候遄臻康復,臣民慶幸,曷有其極?仍念臣,向忝藥院,不善周旋,致速嚴敎,惶懍靡。不自意,譴罷未幾,恩敍遄下,秋官除命,又辱於屛息訟愆之中。是何臣罪之難貰,而聖眷之愈隆耶?臣以鈍拙之性,當衰暮之年,愚衷雖切於恪謹,精識每失於昏憒,罪在不職,死有餘責。今若諉之以已經薄勘,晏然爲就列之計,則此豈臣分之所敢出也?況此所叨之職,卽臣蔑效之地,筋力之不逮,疾病之難强,有未暇覼縷,坐違嚴命,今始露章自列,伏乞睿慈,亟賜勘處,以嚴國體,以安私分,不勝萬幸。答曰,覽書具悉。聖候愆和,遇臻康復,慶忭曷有其極?卿其勿辭,從速行公。
左參贊李昌誼,前判書李昌壽書曰,伏以,皇穹默佑,聖候遄臻康復,臣民歡忭,曷有其極?臣等得見金春澤家狀之新刊者,其記罪人順命爰書中語,捏誣臣祖貞孝公臣彦綱,極其謊悖,臣誠駭隕痛迫,心膽潰裂,直欲溘然無吪也。蓋順命之招以爲,希載妻,與金春澤·卞廷郁·洪箕疇相奸云,而招中又有李判書家婢子,譏察希賊家一句語,臣家所被之誣,與春澤所遭之言,事件絶異,卽國人之所共知也。今其狀中,拈錄此招,而乃於春澤名下,不提廷郁·箕疇,忽書臣祖姓名,古今天下,寧有是耶?伊時持平李東彦,論竄春澤之啓,有曰,今此順命之招,有金春澤交奸希載妻之說云云。東彦以參鞫臺臣,親聽賊供,至於發啓,若使臣祖所被之誣,不幸而或如春澤所遭之言,則以東彦之甘心臣家,豈不一辭竝論,而其所以捃摭者,只在於誣招中婢子一句語而已乎?卽此而春澤狀中之所誣錄,自歸破綻矣。夫順命此招,渠自謂希賊諺書中語,而及聞希賊,則以元無抵書於順命爲對,故故相臣李畬·李頤命·徐宗泰,相繼陳白其虛罔之狀,筵敎批旨之及於臣祖者,昭晣備至,炳如日星,其所謂諺書,固已脫空矣。爲春澤狀錄者,一依鞫案而書之,亦足以自明其冤,而忽創賊招所無之語,白地攙誣,至此之極。噫嘻,此何心也?從古名碩之枉入囚供何限,而至於以誣添誣於年久之後,如臣家今日事者,未之前聞,吁亦痛矣。竊念臣祖,最受肅考隆知,眷遇之篤,終始靡替,亦惟我大朝殿下,中朝追思,恩言鄭重,此誠曠世之異渥,不惟臣等之銘刻心肝,糜粉爲期,臣祖有知,亦必感泣於泉塗之下矣。臣等不肖無狀,旣未能闡揚先懿,乃於千萬意慮之外,忽遭人世罕有之誣,此而不爲之辨,則其何以一日自立於橫目之列哉?玆敢沬血飮泣,疾聲赴愬,以我邸下閔覆之仁,寧不䀌然垂憐於斯乎?昔在先朝,故相臣李恒福後孫,以丁思愼所刊私錄序跋之語侵故相,疏請毁去,卽蒙允許。今此狀錄之酷誣臣祖,殊非語侵之比,則無論臣等冤憤欲死,莫重鞫招之一任其私自捏幻者,豈不大有關於國體乎?伏乞离明,下臣等此章於攸司,仍降明旨,考出金吾推案,亟將金春澤狀錄中誣臣祖句語,特令刊去,以洩臣家幽明之痛,不勝萬幸。答曰,覽書具悉。聖候愆和,遄臻康復,慶忭之忱,曷有其極?所陳,令該府稟處焉。
辛巳四月二十六日午時,上御德游堂。承旨·編次人入侍時,編次人趙明鼎,同副承旨洪準海,假注書柳匡天,記注官朴命球,記事官姜趾煥,以次進伏訖。上命明鼎,讀賢關誌及勸學文後,使之略有所刪改。上曰,政官開政,而政目催促入來事,注書出而分付可也。臣匡天,承命出來,以方成草政目之意復命。諸臣將退,上謂明鼎曰,卿見明陽門外一大樹耶?此是聖祖繫馬樹也。上曰,明陵咫尺守國寺,其令該曹,一依奉先·奉恩例顧護,其令着實守護事,分付。出傳敎諸臣以次退出。
辛巳四月二十六日酉時,上御景賢堂。京畿暗行御史入侍時,御史李碩載,左承旨李永暉,假注書柳匡天,記注官朴命球,記事官姜趾煥,以次進伏訖。上曰,御史進前奏達可也。碩載曰,臣祗承聖敎,直往故右相葬所探問,則禮葬官加定官,操切下輩,俾不得作弊,役丁所入數一千九百二十名,行喪時擔持軍,所經各邑,分排爲之,而廣州則每十名,別定將校·色吏,切禁中間作弊,龍仁則每名給米五升,民皆樂赴,陽智·竹山,亦無弊端,申飭之下,十分節損,比禮葬謄錄,幾減三分之二矣。上曰,申飭則有效矣。百姓能知御史之下去乎?碩載曰,臣則藏蹤,而百姓之知不知,臣何以知之?上曰,會葬者幾人耶?碩載曰,似是數十人,而李瀰亦往矣。上曰,又往富平乎?碩載曰,其時自上,以富平已過葬,竹山·果川,廉探以來爲敎,故臣轉往果川,則故左相家葬期,在於來月卄八日,日字尙遠,無他設施,民弊有無,未可預度矣。上曰,酒禁有捉來者乎?碩載曰,行到板橋酒幕,探問有無,則以爲,曾或有之,而官家嚴勅,近以大臣喪行,將校官屬,連續出來,恐或見捉,去之已久云矣。上曰,板橋是廣州,而去官府幾許?。碩載曰,似爲五六十里矣。龍仁直谷炭幕,搜捉潛釀,竹山佐贊站,太爛熳云。故臣亦送價,則白晝買賣,小不隱諱,旣捉之後,不可置而不問,故臣果出頭,而刑推一次矣。上曰,至殘者,何以釀酒耶?碩載曰,臣問於犯禁者則以爲,若入二分錢,可得四五分,而非此則無以聊生,非不知犯禁而死,而等是死耳,不得不爲之云,其情亦慼矣。上曰,今聞御史所奏,龍仁直谷,有潛釀者,而竹山佐贊站,其敢賣酒,廣州板橋,以大臣靷過去之云,以此推之,曾有潛釀之事可知。幺魔酒禁,尙不快行,乃有此弊,事之寒心,莫此爲甚。雖有輕重之分,犯禁則無異,不飭道臣,從重推考,廣州府尹李最中,竹山府使李長燮,龍仁縣令兪漢葛,令該府處之,受供辭持奏,今番御史,廉問竹山,雖無弊端,謂以已經御史,於果川不無稽弛之弊,國豈有一御史?當有廉問之擧,以此嚴飭,以除民弊。出傳敎碩載曰,處分務歸至當,而廣州則旣無執捉潛釀事,而處分如此,則廣州之民必以爲,御史所奏爽實而然,處分亦似如何?故敢達矣。上曰,廣州有密符乎?永暉曰,似無之矣。碩載曰,臣雖不爲廉探治績,而沿路亦有所聞,竹山殘邑數遞,誠一痼弊,而府使李長燮,多行便民之政,龍仁縣令兪漢葛,勤於農桑,如此守令,數遞則可惜矣。上曰,李最中甚可惜,其必善治,李長燮亦可嘉,兪漢葛以初倅,能善治云。雖以嚴禁之意,如此處置,而持奏之際,自當參酌矣。上曰,農形,何如?碩載曰,秋牟近因霧塞,頗有枯黃之慮,四五日內得雨,則可蘇矣。春牟則豐凶姑未辦矣。畓則農人三層落種,而早稻則今方初除草,中稻則始爲立苗,晩稻則已盡落種,而似有豐熟之望矣。上曰,風氣甚寒,姑無雨意,甚可悶也。諸臣以次退出。
上在景熙宮。常參·經筵,以代理停。
午時未時,日暈。
下直,阿耳僉使黃暹。
洪準海,傳于備忘記曰,今下弓矢,阿耳僉使黃暹處,給送。
洪準海,以內乘,以一二提調意言啓曰,內乘梁世絢,移拜外任,其代,令該曹口傳差出,以爲推移入直之地,何如?傳曰,允。
王世子在昌德宮。常參停。
朴師訥達曰,大司憲尹鳳五,執義洪啓能,掌令李普觀·尹在謙,持平金亮行在外,李載顯令旨未下,今日以監察茶時之意,敢達。令曰,知道。
又達曰,奉敎金夢華,書批已下,卽爲牌招入直,何如?令曰,依。
又以義禁府言達曰,廣州府尹李最中,竹山府使李長燮,龍仁縣令兪漢葛,竝令該府處之,受供持奏事,傳旨啓下矣。李最中,以防禦使,時在任所,依例交代後,發遣府書吏拿來。李長燮,以兼營將,在於任所,依定式差兼官後,發遣府書吏拿來,而兪漢葛,自任所未及上來云。發遣府羅將拿來,何如?令曰,依。
又以義禁府言達曰,卽接月令醫員朴重采手本,則時囚罪人任煜,素患泄痢之症,復發於處冷之餘,登溷無算,口味大變,食飮全廢,晝夜叫痛,症形危急,實有頃刻難保之慮云。自前罪人,病勢如此,則有保放救療之規,敢此仰稟。令曰,知道。
奉敎金夢華書曰,伏以,皇天默佑,聖候康復,臣民歡忭,中外惟均。仍念臣,以太白山曬史事,纔已復命,而卽伏見政目,則檢閱臣李在簡,以承傳陞六矣。臣於此,有不可晏然替直者。夫賞典陞六,事體雖重,右位挽執,館規亦嚴,故從前成命之下,率因右位之挽執,不許下位之橫出者,自是流來已行之規,則李在簡未還降之前,臣之去就,已無可論,玆敢拔例拜章,徑出禁門。伏乞离明,亟令還寢,以存館規,仍勘臣罪,以昭法紀,不勝幸甚。〈令曰〉,覽書具悉。聖候愆和,遄臻康復,慶忭曷有其極?爾其勿辭,從速察職。
上在慶熙宮。常參·經筵,以代理停。
藥房都提調洪鳳漢,副提調元景淳啓曰,伏未審日間,聖體調攝,若何?寢睡·水刺之節,亦何如?湯劑已盡於昨日,臣等今日,與諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。一樣差勝矣。
中宮殿,藥房問安。答曰,知道。
傳于李廷喆曰,詣閤。
李廷喆啓曰,左尹崔鎭海,加土下直單子入啓之後,下直已下,而不爲入來,誠極未安,推考警責,何如?傳曰,允。
又啓曰,卽者,校理金魯鎭,修撰李碩載,因學儒書語,謂有情勢,陳書徑出,原書纔已捧入矣。所當直捧禁推傳旨,而此與無端徑出有異,推考警責。玉堂上下番俱空,事甚未安,除在外·牌不進·傳旨未下外,副提學徐志修,校理嚴璘,竝卽牌招入直,何如?傳曰,允。
又以摠戎廳言啓曰,補土之役,北漢將校軍,高陽官屬僧徒,自願赴役者,射砲試取後,依傳敎施賞之意,敢啓。傳曰,知道。
李廷喆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管尹得養,以漢城府右尹,本府坐起,晝仕出去之意,敢啓。傳曰,知道。
元景淳啓曰,左副承旨李宜哲,今日不爲仕進,卽爲牌招,何如?傳曰,允。
傳于李廷喆曰,黃海監司,內局入侍,同爲入侍。
李廷喆啓曰,卽者,議政府錄事來言,右議政洪鳳漢,〈以〉儒書辭意,萬萬惶愧,走伏金吾門外待命,仍納命召,何以爲之?敢稟。以承傳色,口傳下敎曰,此非待命之時,勿待命,其修相道。仍傳曰,傳諭史官,傳授命召。
又啓曰,卽者,義禁府都事來言,右議政洪鳳漢,〈以〉儒書辭意,萬萬惶愧,走伏金吾門外待命云。係是大臣去就,敢啓。傳曰,知道。
傳于李廷喆曰,承旨入侍。
李廷喆,以兵曹言啓曰,堂上軍官禁軍遞兒窠,今方有闕,依節目,各番禁軍中取才,以其居首者,塡差之意,敢啓。傳曰,知道。
王世子在昌德宮。常參停。
朴師訥達曰,憲府連日監察茶時,事甚未安。除在外外,掌令李普觀,卽爲牌招,何如?令曰,依。
又達曰,大司憲尹鳳五,執義洪啓能,掌令尹在謙,持平金亮行在外,掌令李普觀牌不進,持平一員未差,今日以監察茶時之意,敢達。令曰,知道。
又達曰,依大朝下敎,四學儒生上書,持入受答之意,敢達。令曰,入對。
又達曰,卽者,義禁府都事來言,右議政洪鳳漢,以儒書辭意,萬萬惶悚,走伏金吾門外待命云。係是大臣去就,敢達。令曰,知道。
令于朴師訥曰,大臣入對事,史官往諭。
朴師訥達曰,右議政洪鳳漢,依下令來待矣。令曰,入對。
副校理金魯鎭,修撰李碩載等書曰,伏以臣等,卽伏見四學儒生書本,則以職在可言而無一言匡救,侵斥備〈至〉。噫,臣等之罪,臣等亦自知之,人言之來,固其宜也,而今玆儒書,至以穿窬等語,聲罪甚嚴,臣等忝居論思之地,當言不言,與臺閣無異,則何敢强爲區別,獨自晏然,重益其無憚之罪哉?區區情勢,有難直直,冒陳短章,徑出禁門。伏乞离明,重勘臣罪,以礪群工,不勝幸甚。〈答曰〉,覽書具悉。其何撕捱?爾等其勿辭,從速察職。
以下三十行刀削
辛巳四月二十八日辰時,上御景賢堂。藥房入診,黃海監司同爲入侍時,都提調洪鳳漢,副提調元景淳,海伯李溵,記事官任觀周,記注官朴鳴球,記事官姜趾煥,醫官金履亨·方泰輿·許礈·李泰運·李以楷等進伏訖。洪鳳漢曰,日間,聖體,若何?寢睡·水刺之節,亦何如?上曰,一樣矣。上曰,建功湯,和瓊玉膏服之矣。鳳漢曰,八味元,比建功湯尤勝矣。金履亨診候曰,三部一樣調均,而胃脈不足則一樣矣。上曰,理中建功湯,姑爲停止,此後則五日次問候。上曰,海伯進前,李溵進伏。上曰,今番海西,亦卿祖曾莅之地也。此又甘棠舊地也。辭朝之日,或慮有故,今乃召之矣。大臣同入,如有所陳者陳之,而赴任後須勉也。李溵曰,臣自父祖,厚被國恩,及至臣身,頂踵毛髮,無非聖恩也。通籍未幾,受此重任,臣之報國之圖,殫渴魯鈍,惟在簿書奔走,欲效涓埃之報矣。上曰,海伯之祖往本道,而孫又繼之,可貴矣。洪鳳漢曰,近來海西,大段凋弊,鄭玉之後,尤爲落下,難爲收拾,昨日海伯來見臣,故已言之,而此道臣下去後,各別節損,致意於復舊,俾營門得以有舊日貌樣,然後始可謂報國矣。上曰,然矣。又有一事勉飭者。曾聞海西,鄕戰最甚,予之簡畀卿者,不但故右相之有所期望於卿,蓋欲先試於一道者,實有意矣。溵曰,鄕戰之弊,臣亦聞之,此乃爭位輩伎倆,心常痛之,臣之下去後,欲別樣嚴治矣。上曰,任使卿父久矣,而猶不能盡知矣。湖南道伯時,呂攀以差員上來以爲,威行一道云。卿亦效卿父之事,體予勉勵之意也。洪鳳漢曰,不拘於私,只以公,則可以威行一道矣。溵曰,臣父以國恩未報,眷眷於臨沒之時,臣若不盡報效之道,則是上負國家,下忘祖先,兢兢未嘗小弛也。上曰,其言是矣,此非外面言也。洪鳳漢曰,人或有表裏,李溵則首尾如一,表裏無間,對人接物,一以誠爲之,可貴矣。上曰,厥祖厥父,果皆如此矣。鳳漢曰,此道臣之祖眞儒,當年嚴討之矣。豈不難哉?其心專爲國,非先見之明,何能如此耶?今於世道大定後,則此家爲根本矣。上曰,然矣。其時必皆笑之矣。鳳漢曰,非但笑之,仇敵滿世矣。上顧謂李溵曰,卿之父祖,爲國盡誠,此心爲心,則不但予之有臣而已,卿之祖與父,可謂有子若孫矣。溵曰,承此聖敎,尤增隕越矣。上曰,卿年幾何?溵曰,四十矣。上曰,多做國事矣。命道臣先退。上曰,在院承旨,持儒書入侍。出榻敎諸臣退出。
辛巳四月二十八日未時,王世子坐德成閤。承旨入對時,右承旨朴師訥,加出假注書吳德一,編修官李宜老,編修官李陽泰,以次進伏訖。令曰,承旨讀之,讀訖。令曰,進伏受答,仍令曰,書答云云,書訖。令曰,承旨先退,以次退出。以下二行刀削上曰,御史何日入侍乎?永暉曰,再昨入侍也。上曰,今番不禁酒三守令供辭持奏之命,爲悶數遞之意,而今聞廣州府尹有密符,故交代然後,可以擧行云。旣已擇差,數遞可悶,令該府處之分揀,令該曹緘辭,從重推考,待緘辭持奏〈矣〉。出傳敎上曰,注書出去,端宗大王誕降年月日及冊封年月日考見後入來,臣匡天,承命出來,取考璿源寶略中,卽爲復命。上,下詢下番翰林姜趾煥曰,曝曬史官,已爲入來乎?趾煥曰,金夢華,纔已復命,鄭彦暹,未及復命矣。上曰,王世孫冠禮時,實錄考來乎?趾煥曰,然矣。上曰,冠禮時節目,何如?趾煥曰,已悉於書啓,而世宗朝則只有王世孫冊封及入學之儀,仁祖朝則有冊封之禮而已矣。上曰,已入書啓乎?趾煥曰,再昨日已入啓矣。上曰,此乃中官之掩置也。命承旨書之曰,精神索漠,下敎之事,亦不能記,金夢華復命後,有書啓,而中官不奏,今覺以知,事之寒心,莫此爲甚,當該中官,越捧一等。出傳敎上取覽書啓訖。下敎曰,王世孫入學時博士,果是藝文提學也。旣有此規,予之當初所見,誠合於禮矣。仍命趾煥曰,爾其以此書啓,藏于藝文館可也。趾煥承命,奉書啓藏于藝文館,旋卽復命。諸臣以次退出。
上在慶熙宮。常參·經筵,以代理停。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
韓光會啓曰,副提學徐志修,校理嚴璘牌不進推考傳旨及罷職傳旨,今方捧入,而玉堂上下番俱空,事甚未安。副提學徐志修,更卽牌招,副校理金魯鎭,修撰李碩載,書答已下,一體牌招,以爲推移入直之地,何如?傳曰,允。
王世子在昌德宮。常參停。
洪準海達曰,大司憲尹鳳五,執義洪啓能,掌令尹在謙,持平金亮行在外,一員未差,掌令李普觀令旨未下,今日以監察茶時之意,敢達。令曰,知道。
以掌令李普觀牌不進罷職令旨,令于洪準海曰,推考徽旨捧入。
令于洪準海曰,明日,大臣及稟事堂上,入對。
洪準海,以講書院言達曰,本院新除授左贊讀金普淳,除拜之下,不爲出肅,卽爲牌招察任,何如?令曰,依。
又以兵曹言達曰,昌德宮衛將李得海,重得輪疾,差復無期,呈狀乞遞,實病如此,則不可等待其差復,今姑改差,何如?令曰,依。
又以義禁府言達曰,卽接月令醫員李仁培手本,則時囚罪人李敬一,所患痰癖之症,添劇於累日處冷之餘,胸膈牽痛,症情危惡,時時昏窒,不省人事,實有頃刻難保之慮云。自前罪人,病勢如此,則有保放救療之規,敢此仰稟。令曰,知道。
又達曰,卽者,輔德李宜老,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
全羅監司狀達,所安島居鮑人朴老升等渰死事,令于洪準海曰,渰死人等,令本道恤典擧行。
上在慶熙宮。常參·經筵,以代理停。
傳于李廷喆曰,晝講,明日爲之,時刻,依前午時擧行。
李廷喆啓曰,校理金鍾正,自鄕上來云。卽爲牌招入直,何如?傳曰,允。
韓光會,以兵曹言啓曰,去四月朔各廳堂下武臣等試射,連因有故,今已逾月,不得爲之之意,敢啓。傳曰,知道。
王世子在昌德宮。常參停。
洪準海達曰,憲府連日監察茶時,事甚未安。除在外·式暇外,掌令李普觀,卽爲牌招,何如?令曰,依。
又達曰,大司憲尹鳳五,執義洪啓能,掌令尹在謙,持平金亮行在外,一員未差,掌令李普觀牌不進,今日以監察茶時之意,敢達。令曰,依。
大臣及稟事堂上,依下令來待矣。令于洪準海曰,引接。
藥房都提調洪鳳漢,分提調鄭弘淳,依下令,率諸醫來待矣。令于洪準海曰,入對。
令于洪準海曰,當該中官奇精一,莫重公事,誤踏達字,極爲非矣。從重推考。
洪準海,以侍講院言達曰,本院輔德李宜老,連日入直矣,以親病陳書下鄕,上番闕直,事甚未安。文學鄭昌聖,卽爲牌招,姑降入直,何如?令曰,依。
又達曰,加出假注書吳德一,身病猝重,勢難察任,今姑改差,何如?令曰,依。
都承旨元景淳書曰,伏以皇穹垂佑,大朝殿下違和之候,遄臻乃瘳之慶,臣民欣祝,曷有其極?仍伏念臣,家有病母,實無遠離從宦之勢,而向者,伏聞連設庭候之報,章皇入城,而適忝嘗藥之末,不敢以此時言私,抑情供仕,度日如年,今已兩朔矣。昨得鄕信,臣母宿病之外,近以朝晝異候,脫着失宜,重添毒感,表裏莫分,頭疼苦劇,寒熱交作,食飮頓阻,寢睡全失,眞元澌敗,坐臥須人,病裏心弱,思見甚切。臣自聞此報,方寸煎灼,按住不得,敢陳短章,忙尋鄕路。顧臣所帶之任,有異漫司,不容一日虛靡。伏乞睿慈,俯垂鑑諒,亟令鐫削臣職名,俾得安意歸護,仍治臣徑情擅行之罪,以肅朝綱,公私不勝萬幸。答曰,覽書具悉。聖候愆和,遄臻康復,慶忭之忱,曷有其極?卿其勿辭,往護母病焉。
輔德李宜老書曰,皇天默佑,聖候遄臻康復,臣民慶忭,曷有其極?仍伏念臣之偏母,近住於楊州鄕舍,而素抱奇疾,居常凜凜,臣之情理,豈有一刻離捨供職之望,而當此上下番俱空之時,分義是懼,不敢言私,黽勉上來,就直已多日矣。卽接鄕信,則臣母宿病,越添於數日之暑,精神昏倒,轉側須人,諸般證形,若有不保朝夕之慮云。臣自聞此報,心神飛越,按住不得,玆不得不投陳短章,徑尋鄕路。伏乞睿慈,俯垂諒察,亟遞臣所帶職名,以便救護,仍治臣擅行之罪,以肅朝綱,千萬幸甚。〈答曰〉,覽書具悉。聖候愆和,遄臻康復,慶忭之忱,曷有其極?爾其勿辭,往護母病焉。
辛巳五月初一日巳時,王世子坐德成閤。大臣·稟事堂上引接入對時,右議政洪鳳漢,禮曹判書李益炡,兵曹判書金聖應,行副司直洪象漢,刑曹判書金尙翼,戶曹判書尹東度,吏曹判書金相福,行副司直具善行,行副司直趙明鼎,行副司直鄭汝稷,刑曹參判曺命采,行副司直李章五,戶曹參判鄭弘淳,行副司直洪麟漢,同副承旨洪準海,加出假注書吳德一,編修官柳脩,記事官李寬,以次進伏訖。洪鳳漢曰,連日酬應,調攝,若何?令曰,一向沈痼矣。大朝聖候,若何?令曰,安寧。中宮殿氣候,何如?令曰,安寧。洪鳳漢曰,諸臣逖違离筵之餘,承此入對之令,毋論稟事有無緊慢,莫不顚倒入來,人情大可見,臣之愚見,再昨已陳,更加體念,毋或有始無終。令曰,所奏出於憂愛,當體念焉。李益炡·金聖應·洪象漢·金尙翼,齊進迭奏曰,大朝聖候,浹旬違豫之餘,遄臻康復,睿候經年調攝之中,有此賜對,臣等歡忭之心,有倍於前矣。大臣旣已陳戒,臣等不敢更爲煩陳,而惟望毋或如前泛忽,各別體念,以慰大朝之心,以副臣民之望。令曰,玉候欠寧,久切焦迫,今臻平復,慶幸曷諭?所奏切實,當各別體念。尹東度曰,睿候未寧,次對久不行,群下抑鬱之中,今蒙進接,群情誠歡幸矣。此是邸下改悟之一機會,伏願益加猛省,藹然擴充,毋致朝悔暮然之患,惶恐伏望。令曰,當各別留念焉。金相福曰,臣等別無可稟者,而伏承入對之令於經年之後,不勝欣幸,顚倒入來,邸下無失今日之心,頻接臣僚,以副大朝之心,則實宗社臣民之幸。令曰,所陳切實,豈不體念?趙明鼎曰,天人向應之機,捷於影響,昨日召對,今日引接,出於許久廢閣之餘,不但臣心之欣喜,下至輿儓下賤,亦莫不歡悅,人情大可見矣。但昨日·今日而止,則反歸前日之樣子,伏願繼此加勉,俾有終始焉。令曰,言甚切至,當體念焉。曺命采曰,大朝聖候,遄臻平復,八域臣民,方切慶忭之忱,而邸下閱月靜攝之餘,日昨卽接宮僚,連行召對,今行又引接大臣·備堂,卽今群情,莫不欣欣相告,惟邸下繼此心而無少間斷焉。此外豈無他可達之辭,而前後儒書,大臣陳戒,已備盡之矣。伏望邸下,毋或如前泛應,以眞箇誠心體念焉。令曰,當銘于心骨矣。洪麟漢曰,歡忭之忱,冀望之誠,臣亦與諸臣爲同,別無可以仰勉者,而伏願繼今爲始,益加猛省焉。令曰,當體念矣。洪準海曰,臣亦隨諸臣後,昵侍离光於積違之餘,不勝榮幸,愚衷所激,敢有仰達矣。邸下近日下令,俱出尋常,且於群下之言,無不虛受,臣忝在近密,其所歡悅,有倍他人。日昨下令中,先爲講對輕重倒置云者,誠爲至當矣。仰承聖意,先行講對,亦爲睿孝順志之一道,而以邸下三朝之誠,久未進見於慈愛之天。雖緣睿候之欠安,最切群情之抑鬱,講對之無闕,大臣·諸臣,旣已仰勉,臣不復贅陳,惟願乘睿候少間,進見之禮,趁卽行之,仰寬大朝惟疾之憂,俯慰臣民顒望之情,而至於虛受群言之際,亦勿泛忽,必以誠實道理應之,惶恐伏望。令曰,當各別體念矣。洪鳳漢曰,此義州府尹李基敬狀聞也。以爲,卽見鳳城將馳通偸刨人蔘,犯越邊栅者,一體嚴飭云,故以另加防守之意,答通云矣。近來邊禁,非但彼地爲然,彼人馳通,旣已如此,則在我之道,不可無申飭,西北沿邊,一體嚴飭,何如?令曰,依爲之。出擧條洪鳳漢曰,此濟州前牧使李昌運狀達也。以爲,三邑昨秋穡事,被災不同,故尤甚各里濱死之類,措辦穀物,自歲末,隨其緩急,或付白給,或付還上爲辭矣。近來外邑賑政,擧皆有名無實,況絶海之民乎?今雖後時,以各別抄飢賑救後,卽爲狀聞之意,分付,何如?令曰,依爲之。出擧條洪鳳漢曰,此忠淸監司具允明狀達也。以各邑還穀數少,種糧不給,請許加分,而事係民事,不可不及時覆奏,故已於大朝筵中,以留庫中,隨其緩急,略許加分之意,覆奏行會,而近來外邑,分留之際,虛實相蒙,民受其弊,事之寒心,莫此爲甚。其在懲礪之道,不可不發遣備郞,抽栍摘奸,爲先以此意,嚴飭諸道,本來應分數,與今番加分數,使之一一釐正,以爲憑處之地,何如?令曰,依爲之。出擧條李益炡曰,卽接各陵官所報,則昨年因特敎,楊州·高陽大同減稅時,陵軍之昨冬今春兩等復戶,入於其中,不得受食,卽速變通云。陵軍復戶之見失,誠甚可矜,令惠廳,依乙亥·戊寅給代例,卽爲上下,得以支保守護之地,似合事宜,敢此仰達矣。令曰,復戶給代者,何也。洪鳳漢曰,凡孝子烈女與陵軍等復戶,必於自己結卜中,許減大同條矣。近來法意蕩然,乃以他人之結,冒錄受復,如値大同減給之時,則其減給之惠,歸於田主,故陵軍輩,不知當初冒復之爲非,反以公然失復,稱冤陵官,禮堂爲之導達,至於給代,便成應行之事,此雖謬例,猝難變通,似當依前許施矣。令曰,所達誠是,依爲之。出擧條金聖應曰,上番騎步兵,乃是宿衛之卒,事體不輕而重矣。近來上番之卒,多有殘劣苟充之類,事甚可駭。此後則另飭諸道,有根着健壯之人,各別擇送之意,分付,何如?令曰,依爲之。出擧條尹東度曰,本曹經費,以一年應入,不能支一年用度,勢甚渴悶,與其東貸西乞,無寧收拾應捧之爲愈矣。各道漕轉則上納之限,雖有續典定式,各樣木錢布上納,曾不申明制限,故外邑多不惕念,或至於歲末,而猶有未收之弊,事之未安,莫此爲甚。今年則頃自臣曹,申飭上納,比前稍勝,而未納猶不免數多,更加嚴飭,六月內不能畢納,則當該守令,草記論罪事,出擧條知委,何如?洪鳳漢曰,戶判每年有此申飭之請,而邸下何嘗見一番論罪者乎?以此之故,朝令愈申而愈輕,外邑愈飭而愈懈,今番第爲申飭,而亦以臣所奏之意,警飭於惠廳·戶曹好矣。令曰,依爲之。出擧條金相福曰,生民休戚,係於守令,守令黜陟,在於道臣,而黜陟之權,在於殿最,六月不遠,申飭諸道,嚴明殿最,何如?洪鳳漢曰,嚴點陟之法,則廉吏·良吏,可以久於任而效其績矣。貪官汚吏,不能保其職而貽其害矣。生民休戚,專係於此,而近來顔情漸勝,人不畏法,居方岳之任者,每於殿最,未保其一切公嚴,間或有無一居下,此豈非萬萬慨悶者乎?吏判所達,誠極得體,宜有嚴飭之道矣。令曰,依爲之。出擧條金尙翼曰,外方民人,有擊鼓上言者,則以詳査申聞後,稟處之意覆奏,而恬以爲常,不卽擧行,事極寒心。此後則各別申飭,俾不至遲稽,何如?令曰,此乃別定剛明官處決爲請者耶?洪鳳漢曰,然矣。令曰,依爲之。洪鳳漢曰,刑判旣已入對,宜有可以申飭者,故敢此仰達。卽今京獄罪囚,至於五十餘人,有罪而不得勘,有冤而不得伸,不生不死,宛轉囹圄。此豈非感傷和氣處乎?頻頻開坐,明覈速決,有不可已矣。令曰,結末速出,在於坐起之頻數,各別申飭,可也。出擧條洪麟漢曰,臣待罪平市,事關市民,故敢此仰達,各廛廛人之或以基址,或以物件,私相爭奪,自本署處決之後,又爲移訟於法司,事甚紛紜,了當無期。此實民弊之大者,宜有一定之規,下詢大臣而處之,何如?令曰,大臣之意,何如?洪鳳漢曰,各有司存,秋曹·京兆之越俎於市署,不但侵其職,大有民弊,除非大訟與亂廛,則宜付之於本署,以此申飭,宜矣。令曰,依爲之。出擧條洪鳳漢曰,睿念不欲行次對,只令大臣稟事,堂上入對者,蓋出於不欲備例之意,而仰承聖敎之意,亦在其中,連爲講學,頻接備局,而以致接賢士大夫之時多,則一日二日,心和氣平,睿候漸臻差境,上以弛聖上惟疾之憂,則自可進見,勿以進見爲急。雖輕重倒置,召講官·召備堂之擧,毋或間斷。令曰,所奏出於誠實,當銘念焉。鳳漢曰,稟事堂上入對,與次對有異,而三司不入,甚埋沒,此後三司中無故,則亦許同入,何如?令曰,依爲之。鳳漢曰,此後入對,一月內勢當三行矣。令曰,若定數則便爲次對,奈何?鳳漢曰,不以旬·念·晦三日爲式,則豈有次對之嫌乎?令曰,然矣。鳳漢曰,此後邸下,或如今日而特令,臣等或自下來會,亦無妨耶?令曰,自下來會則尤好矣。鳳漢曰,藥房日次,固難廢之,今日雖非日次,當與諸醫入診,伏望賜對焉。令曰,依爲之。諸臣以次退出。
辛巳五月初一日午時,王世子坐德成閤。藥房問候入對時,藥房都提調洪鳳漢,分提調鄭弘淳,同副承旨洪準海,加出假注書吳德一,編修官柳脩,記事官李寬,醫官金履亨·皮世獜·李以楷·鄭允協·李世珪,以次進伏訖。洪鳳漢曰,率諸醫入對,伏望詳察睿候,何如?令曰,依爲之。診訖,洪鳳漢曰,醫官所達某某藥,臣意似不合,安心之藥,劑入進服,似好矣。令曰,依爲之。鄭弘淳曰,俄者之對,有未盡懷敢達矣。邸下今日之擧,乃改悟之一機會,繼自今,動靜云爲之間,事事曲當,無致頻復之悔,則民心可慰,而國事可做矣。令曰,所奏切實,當體念矣。洪鳳漢曰,八域臣民,皆仰邸下,益加猛省,則如臣負罪失職者,將有榮,而從前聲罪臣者,又從以釋然無餘矣。令曰,所陳出於心曲,當體念焉。以次退出。
上在慶熙宮。常參·經筵,以代理停,只晝講。
寅時卯時,有霧氣。
韓光會,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李廷喆啓曰,副提學徐志修,副校理金魯鎭,修撰李碩載牌不進推考傳旨及罷職傳旨,今方捧入,而玉堂上下番俱空,誠極未安。副提學徐志修,更卽牌招入直,何如?傳曰,允。
以校理嚴璘·金鍾正,副校理金魯鎭,修撰李碩載牌不進罷職傳旨,傳于李廷喆曰,此時儒臣,豈如是乎?只推,一體牌招入直,此後此等傳旨,勿爲捧入。
韓光會啓曰,摠戎使崔鎭海,以加土事,京畿楊州地,今方下直出去,而所授密符,來請還納,何以爲之,敢稟。傳曰,仍佩往來。
鄭純儉啓曰,端午貼製述官中,時無職名人員,令該曹,口傳付軍職,何如?傳曰,允。
又啓曰,端午貼製述官,旣已抄啓,弘文提學黃景源待明朝牌招,使之出韻科次,何如?傳曰,允。
韓光會啓曰,同副承旨洪準海,昌德宮入直矣,以其親病,陳書徑出,而都承旨元景淳,以親病陳書下鄕。左承旨李永暉式暇,右承旨沈墢牌不進傳旨未下,臣與右副承旨李廷喆,伴直本院,他無推移入直之員。左承旨李永暉,所當牌招,而拘於廳規,不得請牌,何以爲之敢稟。傳曰,牌招入直。
傳于韓光會曰,大臣入來事,使預備兼春秋傳諭。
鄭純儉啓曰,右議政洪鳳漢,依下敎來待矣。傳曰,入侍。
傳于鄭純儉曰,戶判持新定例,使之入來。
鄭純儉啓曰,戶曹判書尹東度,持新撰定例,依下敎來待矣。傳曰,入侍。
傳于韓光會曰,初旬次對,明日爲之。
傳于李廷喆曰,再明日,當親傳香,明日先爲代押,只傳香擧行。
傳于韓光會曰,戶判入侍。
加出假注書吳德一改差代,趙德亮爲假注書。
韓光會,以兵曹言啓曰,禁軍來秋冬等都試,因政府及本曹有故,不得設行,今已過時,勢難擧行,在前如此之時,有仍停都試設行祿試射之規,今亦依此擧行,何如?傳曰,允。
吏曹,口傳政事,行都承旨具允鈺,右副承旨鄭純儉,同副承旨李廷喆。兵曹參判黃景源,參知朴師訥。
王世子在昌德宮。常參停。
洪準海達曰,大司憲尹鳳五,執義洪啓能,掌令尹在謙,持平金亮行在外,持平一員,掌令一員未差,今日以監察茶時之意,敢達。令曰,知道。
副提學徐志修,有稟達事,來詣求對矣。令于李永暉曰,入對。
李永暉達曰,事變假注書洪景顔,身病猝重,勢難察任,今姑改差,何如?令曰,依。
又以兵曹言達曰,同知中樞府事朴師任,以風痰之症,不能運動,呈狀乞遞。西樞雖是閑局,不可虛帶,今姑改差,何如?令曰,依。
又以兵曹言達曰,新除授柔遠僉使金潤三,落馬重傷,滿身糜碎,萬無赴任之望,呈狀乞遞,邊上重鎭,不可久曠,依例罷職,準期不敍,何如?令曰,依。
又以義禁府言達曰,卽接月令醫員李仁厚手本,則時囚罪人兪漢葛,本以抱病之人,累日處濕之餘,痰癖之症,猝然發作,食飮全廢,實有頃刻難保之慮云。自前罪人,病勢如此,則有保放救療之規,敢此仰稟。令曰,知道。
同副承旨洪準海書曰,伏以,上天垂佑,大朝殿下違和之候,遄臻平復,臣民慶忭,曷有其極?臣家有老母,年深病痼,長委床玆,氣息凜綴,實無多日離側之勢,而近緣院直苟艱,不敢言私,抑情持被,連仍牢鎖,殆近一旬,替出無路,心焉如結。昨者得接家信,臣母又添感疾,虛勞宿症,重以挾發。臣不勝焦煎悶鬱,直欲陳情徑還,而顧此院中單直,尤難遽然擅離,徊徨趑趄,終未敢出。卽聞夜來諸症,一倍危劇,寒熱交作,食飮全却,眞元澌頓,精神昏瞀,要臣急歸省護,情私所迫,他不暇顧,忙投短章,徑出禁門。伏乞离明,削臣職名,仍令攸司,勘臣罪犯,以便救護,以肅朝綱,千萬幸甚。〈令曰〉,覽書具悉。聖候愆和,遄臻康復,忭慶之忱,曷有其極?爾其勿辭,救護母病。
校理金鍾正書曰,伏以,皇天垂佑,聖上愆和之候,遄臻翌瘳之慶,臣民歡忭,曷有其極?伏念臣,向日嚴譴,固是自孽,雖緣母病危劇,片刻難捨,而跡係故犯,惶隕無地,私情焦迫,有未暇論,束裝戒塗,方寸怳惚。竊不自意大朝至仁,曲賜俯諒,不終日而特許宥還,恩敎鄭重,可泣豚魚,不知負罪無狀之臣,何以得此於聖明之朝也?天高地厚,猶不足喩,歸對病母,闔門感泣。臣雖糜身粉骨,何足以仰酬恩造之萬一哉?退伏楸鄕,杜門省愆,玉署新除,又辱此際,繼有馹召之命,前何盡滌,華銜復叨,感恩畏義,不敢一向偃伏,昨始來詣京邸,而顧臣情私,益切悚懍,追深坐違嚴召,恭俟重譴,聖度天大,罰止問備,特招入侍之命,復極嚴截。宜卽竭蹶趨謝,不暇他顧,而臣母之病,積歲沈痼,劇歇無常,非時月可瘳之疾。臣又獨身無兄弟,萬無離側供仕之望,況又日前儒經侵辱言地,極其蹈藉,廉愧所在,有不可放倒,以情以勢,末由承膺。玆敢隨詣闕下,拜章徑歸,前後逋慢之罪,實難屢赦。伏乞离明,亟降威命,削臣之職,治臣之罪,以昭法紀,因命選部,勿復檢擬,俾便救護,不勝幸甚。〈令曰〉,覽書具悉。聖候愆和,遄臻康復,慶忭之忱,曷有其極?撕捱過矣。爾其勿辭,救護母病。
辛巳五月初二日午時,上御景賢堂。晝講入侍時,同知事黃景源,特進官具允鈺,參贊官徐志修·韓光會,假注書柳匡天,記注官朴命球,記事官姜趾煥,武臣尹珖,以次進伏訖。上讀中庸第二十七章,旣訖。志修進讀中庸第二十八章及九章讀訖,上更讀第二十八九兩章,旣訖。志修曰,此譽字,異於名譽之譽,而乃大德必得其名之義也。殿下以大德臨民,臣等所望,惟在於永其終譽矣。上曰,予之涼德,何敢望此耶?志修曰,入學博士之以藝提爲之者,已有古典,而時未考例以行,甚可惜也。上曰,別爲一規,亦自不妨矣。志修曰,臣有所懷敢達矣。向者安允行所奏,辭雖未達,而實發於忠憤所激矣。洪啓禧亦豈不知殿下之心哉?其心悶鬱,有所陳達矣。近來莫不泯默,而彼兩臣,一言纔進,旋被罪罰,竊恐日月之明,或有所未燭,而此等之言,皆出於斷斷忠赤矣。上曰,所奏是矣。安允行則頗殊常,而洪啓禧則其心以爲沓沓,故爲此言矣。學儒書中窄窬之目,則今爲耳目之官者,受以爲過可矣,而右相之不以爲嫌則誠是矣。今之翰注外,皆可有愧矣。志修·景源·光會皆進曰,臣等皆有可愧之罪矣。志修曰,近者耳目,皆是疎逖之臣,故亦有所不敢言矣。景源曰,洪啓禧初欲求對於小朝,而未及求對,適値入侍,故果有所徑奏矣。上曰,予以十六諸宰之含口,有慨然之敎,故洪啓禧,有激而爲之矣。經筵官退出,大臣·戶判入侍。臣匡天承命出來,大臣·戶判入侍。右議政洪鳳漢,戶曹判書尹東度,以次進伏訖。鳳漢曰,聖體調攝,若何?上曰,一樣矣。鳳漢曰,寢睡·水刺之節,若何?上曰,睡則穩矣,而今服瓊玉膏矣。上曰,元良召見春坊者一次乎?鳳漢曰,二次云矣。上曰,昨日稟事堂上入對者,幾人也。鳳漢曰,雖無大段稟事之臣,忽聞此報,輒皆趨進,十三人入對矣。上命戶判東度,持新撰定例,進前納冊,取覽訖。上曰,今覽新撰定例,月令進上及三名日封進者,名係貢物者多,勿論浮費與否。此等之時,不緊者宜減。京畿月令及臘肉稱慶到界進上中,生兔·生錦魚·伊老眞魚·葦魚·白魚·生蟹·秀魚·魚醢·山葡萄·正果·蓴菜·苜蓿,日次外生獐,三名日及稱慶進上中與桑皮,木梳·竹梳等物減除,新撰定例中,釐正其人,大殿進排炭小木·杻木,多人熟設木與炭,稱以各殿,不分明者多,而至於孝章·孝純宮,一色稱兩名目,奸狀綻露,而不必細究,舊進排者,齊書啓下,元進排外,皆稱加定,更勿書殿號,釐正新撰定例,而餘者皆減,其下加定者,隨下敎加減事懸註。此後今定例中,燒木與熟設木,以斤作丹載錄,所減者,其人外從便換員,俾無貢人稱冤之弊。出傳敎上曰,莫重太廟,雖不敢議,曾承慈敎,薦新中天鵝,則聞古人所傳之言,爲第一室封進云。昔年因禮記月令,勿封靑頭鴨,昔有貢雁東朝者,而因慈敎減之,貞聖恒日之以予念,予意亦若此。今之所減,將至百世,此後徽寧殿,則天鵝勿封事,分付。出傳敎東度曰,各殿阿只移屬四人,宣飯衣纏,別無分等,而其中仁元王后殿阿只,年例沈醬時,薍薕等,及孝章宮阿只,逐日宣飯芥子·菜蔬,自前進排,故今雖磨鍊於新撰定例中,而旣屬於大殿,則與他阿只,似無異同,何以爲之,敢達。上曰,依他阿只例,一體磨鍊,可也。出擧條東度曰,宗廟大祭,豕牲,用十七口,而一口則乃七祀所用也。永寧殿則無七祀祭,而豕牲亦封十七口,一口,乃加數也。且六月土王後中霤祭,用豕一脚,自戶曹價米一斗五升上下事,載於度支定例,一脚價,分數磨鍊,事甚苟艱,臣意則永寧殿加封一口當減,而中霤祭時,移用一口,其一脚給價之規則釐正,似宜矣。鳳漢曰,一口之加進排,旣無義意,一脚之只會減,亦甚苟艱,依度支長所奏,不可不釐正矣。上曰,事體苟且,依爲之。出擧條東度曰,今因祭享圖,有迷見,仰達矣。宗廟大祭,果品五色中,五禮儀本用菱仁·芡仁,而中間變爲柏子·榧子,榧子又變爲五味子矣。臣固昧於禮意,而五禮儀所載,似爲取義於山澤水陸之品産,菱·芡爲水澤之果,榛·栗·棗爲山陸之果,代用榧·柏·五味子,則澤果闕矣。菱·芡之元貢,當初似是外貢,而令若釐正,則以柏·榧,移換作貢,未爲不可,下詢大臣處之,何如?上曰,所奏誠然。大臣之意,何如?鳳漢曰,此是五禮儀所載者,而無端換色,實無義意,至於五味子,尤爲未安,依戶判所陳而處之,恐不可已矣。上曰,依五禮儀擧行。東度曰,今若自秋享擧行,則其前未及措備,恐或有不精之慮矣。上曰,自明年擧行。出擧條鳳漢曰,諭善朴聖源之至今撕捱,誠過矣。且聞以頃日徑出,未蒙例勘,作爲引嫌之一端云,而旣經一番對吏,到今如是者,尤過矣。然其時承旨,不能擧職之失則有之,推考,何如?上曰,依爲之。出擧條東度曰,各司貢物加定之價,與元貢價,別無異同,而至於司䆃寺中米元貢每石價米二石七斗五升,加定每石價米二石,泡太元貢每石價米二石三斗,加定每石價米一石十一斗矣。加定價之有減於元貢,他貢所無之例,似有貢人稱冤之端。今以恤費恤民之聖德,多有減罷之物,以此從便換定,依元貢增價似宜,故敢達矣。鳳漢曰,惠廳之加定,與戶曹隨時別貢有異,同一進排之元貢價,而或多或少,終涉苟簡。且各貢中司䆃寺貢人,尤爲難支,臣待罪惠堂時,欲爲變通而未果矣。旣已陳達於筵中,則有司無可防之端,在聖上一視貢民之政,亦宜許之矣。上曰,所奏誠是,依爲之。出擧條東度曰,太廟月令薦新生兔,及徽寧殿薦新生兔,兩道外貢封進,而又有京畿·湖西·嶺南貢價,一薦新實預備封進,固是致謹之意,而至於京外五處貢獻,恐爲太過。且其他蕨菜,亦有疊貢,黍稷稻粱大小麥新眞末等物種,皆自籍田封進,而又有元貢,此則亦不可不釐正矣。下詢大臣處之,何如?鳳漢曰,勿論外貢與京貢,不可無存減之道矣。東度曰,臣意則外貢,是任土之義,仍前封進,使外方,知貢獻之重,似宜矣。其餘疊貢薦新,定例釐正後,可以稟減矣。上曰,此任土作貢之意,只存外貢,且存實預備,可也。出擧條鳳漢曰,朝臣中有情勢者,呈辭與辭書,雖不入達,若爲呼望則猶可伸其廉隅,此後則不緊呈辭·辭書紛挐之弊及大槪張皇者,依前嚴禁。至於衆所共知之有情勢者,自政院量宜弛張似好,故敢達矣。上曰,依爲之。出擧條東度曰,卽聞漕船已到泊,而嶺伯躬自監載云矣。鳳漢曰,黃仁儉,亦如趙曮之勤幹,而漕運果得速載善成矣。上曰,黃仁儉必能善爲之矣。東度曰,明日則臣當點閱漕卒,以示重國穀之道矣。上曰,最善矣。鳳漢曰,都承旨元景淳,親病陳書下鄕云,宜有變通矣。上曰,都承旨,今姑許遞,同副承旨,一體許遞,其代,參判具允鈺,參知鄭純儉除授,參判代,行司直黃景源,參知代,前承知朴師訥除授,竝牌招察任。右承旨違牌,旣已行公,騎曹則其何若此?心甚訝之,欲問置之,今聞所奏,萬萬過矣。只推,一體牌招察任。出傳敎上曰,都承旨·三院副提調,仍,房順房。上曰,特敎之下,掛牌不膺命,事體寒心,以三儒臣,下義禁府,推考勘律後,卽爲牌招入直。出傳敎上命韓光會坼讀昨日入對時草冊訖。上曰,元良見卿等時,何如而在,而着何服也?鳳漢曰,着道袍俯書案以坐矣。諸臣以次退出。
辛丑五月初二日申時,上御景賢堂。戶判入侍時,戶曹判書尹東度,同副承旨李廷喆,假注書柳匡天,記注官朴命球,記事官姜趾煥,以次進伏訖。上曰,郡主房第宅價,定以九百兩,而無過於此數,如或第宅價,過於此數,則使監考,更問他數第宅事,分付該宮可也。東度曰,自戶曹,只上下九百兩,則該宮自當擧行矣。上曰,然矣。出擧條諸臣以次退出。
辛巳五月初二日酉時,王世子坐德成閤。副提學求對入對時,副提學徐志修,左承旨李永暉,加出假注書吳德一,編修官柳脩,記事官李寬,以次進伏訖。志修曰,向來聖候靡寧,群下焦迫,遄臻康復,慶幸萬萬。令曰,聖候愆和,心甚焦迫矣。遄臻平復,歡忭曷諭?
上在慶熙宮。常參·經筵,以代理停。
孝宗宣文大王忌辰。
傳于韓光會曰,大臣·備局堂上引見。
事變假注書洪景顔改差代,安寬濟爲假注書。
沈墢啓曰,事變假注書安寬濟,時無職名,令該曹,依例付軍職,冠帶常仕,何如?傳曰,允。
以吏曹參議韓光肇,兵曹參知朴師訥牌不進罷職傳旨,傳于鄭純儉曰,竝只推。
具允鈺,以吏曹言啓曰,今此宗廟各陵殿端午祭親傳香時獻官,例以二品塡差矣。老病公故外,逐名歷數,實無推移之路,不得已以刑官及堂上三品,通融塡差之意,敢啓。傳曰,知道。
王世子在昌德宮。常參停。
李永暉達曰,大司憲尹鳳五,執義洪啓能,掌令尹在謙,持平金亮行在外,持平一員,掌令一員未差,今日以監察茶時之意,敢達。令曰,知道。
又達曰,今日,持公事入對,而時無公事,頉稟。令曰,知道。
諭善朴聖源書曰,伏以,惟天惟祖宗,誕垂陰騭,我大朝殿下玉候遄臻康復之慶,萬世洪休,八域同忭。仰惟我邸下乃喜之情,益復無極。臣於近日大朝下敎,有萬萬悚懍者,而控籲無路,衷情莫暴,出自犴狴,收拾驚魂,更以爰書中未盡者,悉陳於貳極之下,以請鈇鉞之誅,伏惟小垂察焉。臣性偏愚拙,跡乖方便。凡有職事之撞着於身,無論苦歇,不敢厭避推諉,以效一日之責,是乃區區自守,而頃日藥院未赴,則抑有由焉。自臣濫陞見職之後,院僚諸議皆以爲,諭善與堂下講官,事面稍異,雖因聖敎,別爲入直,而至於問安之役,自有堂下諸官,可以推移,不必使諭善進去,稟白于世孫,隨時劃出於諸員中,而諭善入直時,若値藥房問安於本宮,則例有兩殿問安官之進去者,待其回白,仍爲往接,事勢便順,故與藥院分提調,相議停當。此旣出於公共之論,則非臣之所敢與也。是以頃於本宮問安時,該官與衛從司,互相往復,不卽進去,蓋該官往復,不請於臣,而請於衛從司,所據者院例,而非私於臣身也。臣雖在直,亦不敢不待該官之請,不恤僉僚之議,擅自替當,冒沒彌縫,公私體禮,終涉苟且,悶蹙罔措之際,日勢差晩,提調徑退,以致候儀之廢闕,事體之未安,當何如耶?大朝之處分兩官也,有以初不循例,致有掣肘爲敎。於是而院僚創定之例,自歸於謬戾,則臣之當參不參之罪,不啻其皎著矣,譴罷之罰,宜在臣身,而反使他人替被勘處,惶愧之極,不敢少淹直次,章皇退出,而令牌混降於待勘之中,勢甚窮蹙,無由祗承,繼有大朝特諭,再辱嚴召,宜不敢一向坐違,而第臣當初自引,專由於兩僚之被罪,非有他事,而大朝所以處臣者,則始示未安之意,而仍令進參於藥院。旋因大臣之言,而又命衛司之替行,大僚陳奏之意,聖上前後之敎,有若以臣撕捱,拘於藥院,而曲爲之地者然。臣若徒知義分之可畏,不俟本情之一暴,而遽然冒膺,則始之徑出,適歸於欲免藥院之進參,終之復入,將由乎幸其得免於此役,是豈賤分之所敢出者乎?此所以不避猥越之誅,自陷違傲之科,而乃蒙聖度天大,不加誅殛,恩敎又降,誨責備至,罪重丘山,勘止禁推,終又以勿復入直,逐日同入爲敎。臣於是益自感激,而若其悚懍跼蹐,則比前又不啻倍蓰矣。噫,臣雖無狀,亦知臣分,豈敢於朝體所在,自欲苟免,而坐令他僚替行之耶?誠以院中新規,如上所陳,謂亦有意義,故迷見莫悟,不欲自我而先毁耳。臣若有一毫厭避之意,則聖敎所謂末世自尊之心。臣實莫逃,國家紀綱,由臣而頹,論其罪犯,死猶不足。況伏聞傳旨呼寫時,筵敎極嚴,至以豈可自重於其君爲敎?記注之祕,雖未得詳,而人臣負此,何可暫容於覆載之間乎?心骨俱驚,覓死不得,去就一節,非復可論。噫,臣罪旣若是難赦,而聖恩猶復假借者,只以臣待罪於本院已久,從前聖上,誤加隆眷,托以輔導之責,不欲以一時坐犯而遽捨之也。聖敎有曰,當初所望若何,而今反若是。又曰,朋友所托若此,而猶不忍若是。其所以曉誘而責勉者,惻怛懇至,有足以泣鬼神。臣非木石,寧不感泣成血?第念世孫輔導之責,何等重大,而如臣負犯,至及於自尊自重?惟此四字,罪在罔赦,而不惟不罪,乃反以莫重莫大之任,委畀而專責之,則求之事理,寧有是耶?臣若不自爲愧,而徒以聖敎申勉,執爲抗顔之資,得免入直,謂無掣肘之端,出而揚揚行呼唱於道路,入而喋喋談義理於講席,欲以輔導之任,傲然自居,不思名義之可恤,法典之可畏,則此眞妄自尊重,其爲罪又復如何也?在臣之計,唯有速被譴罰,以靖私義。伏乞睿慈,亟許鐫削臣職名,仍令攸司,重勘臣罪,以存國紀焉。仍竊伏念臣,本以空疎衰謝之賤,濫叨聖朝記識之恩,黽勉蹲仍於本院者,三年于玆。自知不稱,恒切愧懼,而猶未敢決意退去者,非但聖托愈隆,欲遁無地。顧於世孫未就傅之前,姑可備數於勸講之列也。今則禮成三加,已有成人之責,輔導之方,視前尤重,不可徒以記誦訓詁之間論之,必也諭以至德,擴其善端,乃於人道大經日用常行,隨處警覺,務盡其當然而無所欠闕,然後根基深固,德業崇廣,方可謂集成就之功,盡輔翊之道,而此豈如臣蔑裂所可任其責者耶?藉令臣薄有章句之學,其於輔冲之職,昔則猶或可也,而今則萬萬不可。臣若視作固有,一任仍據而不知止,則臣之溺職狼狽,固不足言,而其在聖上爲宗社億萬之計,而委任責成者,豈不大有所乖錯耶?以此言之,則雖無今日負犯,固宜屛退,無使重任曠而賢路妨者決矣。擬於冠禮之後,欲伸丐免之懇,而適値聖候違豫,大小憂遑,遷延以至於今,始此附陳焉,非敢憑於請罪之事,而拖及于此也。實是自來至懇不容已者,伏惟曲加裁諒,而亟賜處分焉。〈令曰〉,覽書具悉。聖候愆和,遄臻康復,慶忭之忱,曷有其極?撕捱過矣。爾其勿辭,從速察職。
辛巳五月初三日辰時,上御景賢堂。大臣·備局堂上引見入侍時,右議政洪鳳漢,行兵曹判書金聖應,刑曹判書金尙翼,吏曹判書金相福,行副司直具善行·趙明鼎·鄭汝稷,刑曹參判曺命采,行副司直李章吾,副提學徐志修,禮曹參判朴相德,行副司直洪麟漢,左副承旨韓光會,假注書柳匡天,事變假注書洪景顔,記注官朴命球,記事官姜趾煥,以次進伏訖。鳳漢曰,聖體調攝,如何?上曰,一樣矣。鳳漢曰,寢睡·水刺之節,亦如何?上曰,睡則安矣。水刺如前,而只服丸劑,湯藥則置之矣。鳳漢曰,此乃慶尙左水使朴載河狀啓,而備陳變通五條。其一,城丁軍以東萊·機張·蔚山所在納布水軍設置事也。有城則當有軍,而初不設置者,不但良丁之難得,似由於舟師爲重故也。今若以納布之民,猝充城丁,臨操往來,則不但勞費有弊,亦似有騷擾之可慮。其一,防布毋拘排朔,歲首都捧事也。防布所納,旣是一年一疋之役,一時都捧,平時則依例給代,臨急則作爲軍需,實爲便好,而但排朔輪番,已成流來一道之規,則獨於本營,猝然變通,似必有掣礙之端。其一,水陸軍相換事也。水軍之散在遠地者,與陸軍之近在沿邑者,從便相換之論,其來已久,而役有苦歇,數不相當,事勢難便,至今因循。且判府事臣趙載浩,按本道時,纔已釐正,今又變通,必有許多弊端。其一,機張·蔚山兩邑,俱係於兵水營,若値水陸軍竝調之時,則一則守令領赴,一則代將領赴事定式事也。此非獨本道爲然,他道·他邑,亦多有舟師與陸軍兼管處,而當時則操期自有先後,若當緩急,而一時調軍,則陸軍似重於水軍,而亦不必徑先定式。其一,本營船滄不便,竝設於包伊鎭船滄事也。本營船滄,果爲不便,而包伊鎭船滄,水深且闊,足容營鎭諸船,則趁卽移設,實合便宜。蓋此帥臣之五件條陳,俱有意見,而利害便否,有難遙度,更令道臣,審察熟講,如其無弊可行者則許之。如其掣礙不可行者,則置之爲宜,以此分付本道道臣,一一論理狀聞後,稟處,何如?上曰,諸堂各陳所見。聖應曰,軍兵領赴,似歸重於兵營,船滄水深恒浮,果如狀聞,則許施似宜矣。尙翼曰,水軍則各邑有代將,間有領赴之時,船滄則潮水未及之前,有難轉動,其弊誠如帥臣所奏,臣曾以御史,亦知其此弊,故備陳於書啓矣。此則宜有變通矣。尙福曰,水陸軍則陸軍似較重,船滄則移之恐無妨矣。善行曰,臣於此事,無別般意見,以朝家所定軍制陳之矣。陸操·水操,本無輕重,師律俱嚴,守令之應爲赴操者,自有節度,故三南沿海,有舟師邑,守令·邊將,自古入於作隊軍案中,或爲把摠,或爲哨官。每當水操,親騎船參操者,各道應行不易之典,平時警急,與京軍門千·把摠無異,至於兵使巡操時,則不過以本邑所在團束軍兵,領赴於兵營而已。若當水陸操相値時,則所重在於水操,故不得不參於水操,而以座首領赴於兵營矣,有何難知之事理乎?船滄事,各處有戰船營邑鎭,水不能載舟處多,此非備不虞之意也。帥臣所論旣如此,則移置似好矣。明鼎曰,領赴事,臣意與訓將同,而船滄則未詳其形便,不敢臆對矣。汝稷曰,以當時習操言之,陸軍則守令,只領赴於兵營而已。水軍則舟師邑守令,親騎戰船而參操,以此觀之,若値水陸軍竝調之時,則守令似當領率水軍,往赴水營矣。船滄設置,所以備不虞之意,而泛舟不便,則其所移設恐好矣。命采曰,訓將所奏最是矣。沿海邑守令,亦例係兵營節制,而或實兼舟師之哨官,若水陸俱發之時,則節制例輕,哨官實重,當赴舟師之無疑矣。船滄事,臣向於通信行,乍見其處,沙積港淺,水閫之以是爲憂者久矣,而包伊形止,臣未及目見,則不敢臆對其便否矣。然以倭國見之,其待變之船,常泛置於水深之港,不如我船之潮退則兀在沙上。設有時急兵船之用,非萬人之力所可曳下,是甚可慮者矣。章吾曰,到今未有變通者,亦有以也。無事變通,易致後弊,而戰船例有代將,臣意則領赴兵營可也。若以領赴水軍定式,則事變或先出於兵營,領付一款,似有生事矣,船滄移之似宜矣。志修曰,水陸領赴事,未詳本道事例,而船滄事,臣嘗見之,在於營前,形便甚好,但以陸水相連,堆沙塡閼,逐年濬治,甚爲民弊,或慮民弊而不濬,則浮船爲難,其弊如此,而前後帥臣,不爲移設者,蓋爲捨此形便之可惜也。包伊船滄則臣未詳覽,而距水營不遠,浦水甚闊,且舊與諸鎭竝列,而年前罷其數鎭,有其廢鎭藏船之所。今此營鎭戰船,似可容竝藏,而但形便則不如本船滄矣。相德曰,水陸軍事,訓禦兩將所陳,誠爲得宜,至於船滄則未詳其形便利害,不敢臆對矣。麟漢曰,水陸軍赴操事,臣未知輕重之如何,故不敢指的仰對,而至於船滄,帥臣似必商量狀請,而其利害則有難遙度,令道臣秋巡時,看審形便後,狀聞稟處,恐似好矣。鳳漢曰,臣則初意,以陸軍稍重於水軍,今聞訓將所陳,水軍則守令果爲其哨官,則比諸束伍之領赴,反爲重焉矣。上曰,三件事,依所陳,問于道臣,更稟水陸軍領赴事,於常時則於水於陸,隨其調用,守令領赴,若竝爲調用之時,亦從先後,而事若一時竝擧,水軍則守令領赴,陸軍則座首領赴,船滄則此等之事無事,故若是泄泄,雖不可一時竝擧,先於此營,而水使其若目見則已,不然則莫重之事,不可一時臆見以定之,水使馳往包伊,觀其形勢,果若狀聞,依所陳擧行後,其令狀聞,亦爲圖形以進。噫,今覽狀聞,其誠可嘉,許施兩件事。凡事作事謀始,必也萬無後弊,而擧行事一體分付。出擧條上曰,予以爲監營無手下軍兵矣。果有何許軍兵耶?鳳漢曰,此乃牙兵,而諸道監營皆有之。當初設置之意,豈不深遠,而絶無操鍊之擧,未免有名無實,誠極慨然矣。上曰,湖南亦有牙兵乎?宰臣陳達可也。麟漢曰,湖南亦有牙兵,有三軍一次操鍊之例,而或値歉歲與癘疫之時,則不得行,故停廢已多年矣。臣之待罪本道時,適當年次,故狀聞行之矣。明鼎曰,黃海道則牙兵冬三朔入防,自有節目,故操鍊亦能兼行,湖西則有牙兵六七千名,而操鍊之廢,殆近五十年,臣之按道時狀請,從附近換定作隊,設行秋操,緩急得力,似不下於束伍,而但本營無犒饋之資,其後又至今不行,誠可惜矣。其時臣以雙樹軍餉耗米,每年限三四百石劃給,行操之時則以此犒饋,休操之年則造置軍器之意,論理狀請,而廟堂防啓不許矣。上曰,今聞所奏,諸道監營,皆有牙兵,雖有參差,其數夥然,而兩西外無操習之事云。有軍無操,可謂寒心,此後每年農歇時,狀聞行之,而若値歉歲,狀聞退行事,令備局分付。出擧條尙翼曰,原州居元命休,以茂長居崔每芳,稱爲世傳奴婢,萬端橫侵,故每芳等駕前上言。自臣曹從公處決之意,覆達蒙準後,與元命休兩造原情,未及査決之前,每芳等卽爲下去,發關本道,終不來辯。又因元命休駕前上言,崔每芳等起送事,覆啓行會,而尙不起送,其在成命之下,殊極未安,卽令捉送之意,更卽分付本道,何如?上曰,啓下分付之事,尙不擧行,事體寒心,道臣從重推考,使之卽爲擧行。出擧條鳳漢曰,朝臣請由呈辭,雖常時例,不可一司兩呈,況此時政院乎?聞左承旨李永暉,與前承旨李宜哲,未遞之前,掃墳呈辭,連爲捧入云,法例之漸弛,極爲未安,當該捧入承旨,從重推考,呈辭勿施,何如?上曰,依爲之。李永暉呈辭勿施。出擧條鳳漢曰,卽今講書院,責任甚緊,而贊讀尹勉憲,呈單遞解,兼官沈履之,又爲三度呈辭,殊非另擇久任之意。尹勉憲已矣,沈履之呈辭,事當還給,其時捧入承旨,亦宜推考警責矣。上曰,其代亦美,故雖已點下,尹勉憲事,欲爲下問而未果,卿奏誠是,依爲之。沈履之三度勿施。出擧條鳳漢曰,諸道戰防龜船之改槊後,始爲新造,而湖西則再改槊後新造,事甚班駁,此後則一依他道例,定式施行,何如?上曰,依爲之。出擧條鳳漢曰,嶺南人前縣監柳正宅,自是望士,且有治績,作散已久,尙未甄用,甚可惜,今番都政,隨窠調用事,分付,何如?上曰,依爲之。出擧條相福曰,本曹參議韓光肇,陳書承答之後,尙不出肅,申飭察任,何如?鳳漢曰,宜牌招矣。上曰,所奏好矣。依爲之。出擧條鳳漢曰,重臣洪啓禧·李昌壽,旣有敍命,竝還差備局堂上·惠廳堂上,洪啓禧北道句管堂上,李昌壽堤堰堂上,亦一體還帶,何如?上曰,依爲之。出擧條鳳漢曰,判決事柳正源,前後特除,聖意有在,而今聞受由南下云。如此之人,不可任其在鄕,詞訟劇務,尤不可久曠,使之斯速上來察任,何如?上曰,所奏是矣。依爲之。出擧條聖應曰,訓鍊都監執事洪聖龜,有調用僉使之承傳,而曾未經邊將,只是出身,似爲過濫,故敢達矣。上曰,萬戶爲之可也。出擧條上曰,其雖飭勵,與安允行異其心可知。況伊時事,專由於飭勵十六備堂鼓動而然,飭勵已行,一向處分,適中其意,行司直洪啓禧·李昌壽竝敍用。出傳敎上曰,噫,日夜用心,惟在於此,而久霖之中,僅見微陽,此乃館儒·學儒之功,而頃者咫尺筵席,幼學李命源之自不禁涕,誠心感慨之狀,猶爲嘉尙,而昔漢奬直,其亦賜金,雖略略,此等之時,宜示嘉尙之意,一以聳百,李命源特賜庸·學中一書。出傳敎上曰,宣傳官二員入侍事,出榻敎宣傳官李彦忠·李章漢入侍。上曰,彦忠,往水原府,別驍士馬兵及軍裝等物,摘奸以來,章漢,看審東郊農形以來。相福曰,都政不遠,事當儲闕,而明陵參奉,雖有承傳,臘政窠窄,未能擧行,待六月都政擧行,何如?上曰,事體自別,先爲擧行。相福曰,安載健,亦有陞敍之敎,而待都政擧行,何如?上曰,依爲之。相福曰,趙允逵,亦爲待都政擧行,何如?上曰,依爲之。相福曰,都政何間定行也?上曰,一朔內當爲闊狹矣。鳳漢曰,鄭宲,在鄕不來,杜門守靜,召致京下,使之從仕,何如?上曰,故右相果有所奏,而予於鄭宲,或慮其爲才操矣。予於鄭存謙,初意其如此,而今知其不然矣。鳳漢曰,枳坐諸人,宜有疏通之道矣。上曰,見枳者誰也?鳳漢曰,如尹得雨,雖當低用,而不宜永塞矣。公心用人,如今吏判者,亦未易,使之從公論收用可也。相福曰,大體疏通似宜,而頃聞李瀰之言,則堤防宜嚴云,其言似是矣。志修曰,臣無預料,而大臣之言,似有理矣。上曰,承旨亦言光會曰,應敎除授時,尹東昇論斥矣。其後特除承旨,故人心大激矣。上曰,在恭默閤時,韓光肇救尹東昇,故遞光肇矣,東昇則酸矣。予以尹得雨爲可惜,而欲用之矣,在下之人激之矣。李渭輔事,一斥不復,予亦憐焉。趙宗溥之論斥李領府事,固是矣,而今聞作故,其亦殘忍。鳳漢曰,趙榮順,頃已仰奏,而其狀貌,極爲必做高官之人也。李存中貌雖不好,而臣之以守令調用仰達者,有意矣。尹汲則本非有偏者,況乙亥後,其心尤爲公正,此是宿望老臣,而聖上或未悉燭其心事,則重臣之齟齬,當如何哉?殿下察其心而倚仗然後,臣等亦有所倚仗於國事矣。上曰,其重臣入侍時,予亦意以爲,有若齟齬於予者然矣。李領府事,初謂之太過而補外矣,以亞銓入來後,始知其心之公矣。鳳漢曰,趙宗濂,就商之外孫壻,李錫心,鳳輝之外孫壻,而未踰署經者,似過矣。上曰,然乎?光會曰,其妻外祖入於署經單子中故也。上曰,若入於單子中,則所見似如何矣?上命書傳敎,兼右贊讀沈履之辭單勿施事。出榻敎上曰,今聞所奏,諸道監營,皆有牙兵,雖有參差,其數夥然,而兩西外,無習操之事云,有軍無操,可謂寒心。此後每年農歇時,狀聞行之,而若値歉歲,狀聞退行事,令備局分付。出傳敎上曰,前行司直洪啓禧·李昌壽,惠堂·備堂,竝還差,洪啓禧北道句管,李昌壽堤堰堂上,亦爲還差事。出榻敎上曰,吏曹參議韓光肇牌招察任事。出榻敎諸臣以次退出。
上在慶熙宮。常參·經筵,以代理停。
孝宗宣文大王忌辰。
藥房都提調洪鳳漢,提調南泰齊,副提調具允鈺啓曰,伏未審日間,聖體調攝,若何?寢睡·水刺之節,亦何如?今日,是日次,臣等率諸御醫入診,詳察聖候,議定湯劑當進與否爲宜,臣等不任區區伏慮,敢來問安,竝此仰稟。答曰,知道。氣則差勝後一樣,湯劑仍爲停止,後日次入侍,宜矣。
以承傳色,口傳下敎曰,蔘橘茶五貼劑入。
親傳香罷後,藥房·政院口傳問安。答曰,知道。
韓光會啓曰,巡監軍單子。傳曰,仍。
王世子在昌德宮。常參停。
李廷喆達曰,大司憲尹鳳五,執義洪啓能,掌令尹在謙,持平金亮行在外,持平一員,掌令一員未差,今日以監察茶時之意,敢達。令曰,知道。
辛巳五月初四日辰時,上御景賢堂。親傳香入侍時,行都承旨具允鈺,左承旨李永暉,右承旨沈墢,左副承旨韓光會,右副承旨鄭純儉,記事官任觀周,假注書柳匡天,記注官朴命球,記事官姜趾煥,以次侍立訖。上具翼善冠·黑圓領袍,御堂上,各陵傳香後,仍降詣庭前板位,香祗迎。下詢孝章廟獻官曰,誰也?具允鈺曰,李憲鎭也。下詢懿昭廟獻官曰,誰也?允鈺曰,李謙鎭也。上曰,憲鎭之族也。上陞堂上正座後,命沈墢讀祭報府以奏訖。上曰,右承旨,馳詣太廟·儲慶宮·旒祥宮,奉審祭物,摘奸諸執事,右副承旨,馳詣明陵,而昌陵·弘陵外各陵上,奉審祭物,摘奸執事以來。沈墢·鄭純儉,承命出去。上曰,宣傳官三員待令,騎馬九匹立之。出傳敎諸臣退出。
上在慶熙宮。常參·經筵,以代理停。
王世子遣宮官問安。答曰,知道。
王世孫遣講官問安。答曰,知道。
夜二更,黑雲一道,起自坤方,直指艮方,廣尺許,長十餘丈,良久乃滅。
李廷喆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭純儉,以弘文館言啓曰,本館下番,連日闕直,事甚未安。校理金鍾正,由限已過,卽爲牌招入直,何如?傳曰,允。
傳于鄭純儉曰,中旬晝講,明日進定,時刻,依前擧行。
加出假注書趙德亮在外代,金龍翰爲假注書。
王世子在昌德宮。常參停。
韓光會達曰,大司憲尹鳳五,執義洪啓能,掌令尹在謙,持平金亮行在外,持平一員,掌令一員未差,今日以監察茶時之意,敢達。令曰,知道。
鄭純儉達曰,諫院許久闕達,事甚未安。除在外·陳書入達外,獻納申思運,卽爲牌招,何如?令曰,依。
又以講書院達曰,本院兼右贊讀沈履之呈辭,旣有勿施之敎,卽爲牌招察任,何如?令曰,依。
以兼右贊讀沈履之牌不進罷職令旨,令于鄭純儉曰,推考徽旨捧入。
鄭純儉,以兵曹言達曰,僉知中樞府事宋必勳,年老病痼,無望供職,呈狀乞遞,西樞雖是閑局,不可一向虛帶,今姑改差,何如?令曰,依。
又以義禁府言達曰,黃海監司狀啓,據刑曹粘目內,豐川前府使全命佐,移本府處之事,啓下矣。全命佐,以安興僉使,時在任所,交代後,發遣府書吏,拿來,何如?令曰,依。
又以義禁府言達曰,寶城郡守李策,憑閱處之事,徽旨達下矣。李策,時在任所云。依例發遣府羅將,拿來,何如?令曰,依。
副提學徐志修書曰,伏以,臣於見職,自來情地,有不敢冒進,而適値晝講有命,番次俱空,事勢迫急,不得已昧然出膺,仍而就直,已多日矣。自顧慙恧,靡所容措,忽自昨日,失汗受風,感疾忒重,頭疼體束,昏惙喘促,僵臥直廬,殆不省事。若不及時調治,則實無復起之望,兹敢疾聲呼籲於貳極之下。伏乞离明,俯垂憐察,特賜鐫遞臣職,俾得歸家調息,以尋生路,千萬幸甚。答曰,覽書具悉。卿其勿辭,調理察職。
正言徐有元書曰,伏以,惟天惟祖宗,眷佑我邦國,大朝殿下愆候,快臻康復,臣民相賀,八域共忭,以邸下止孝之誠,其所慶幸,尤當如何?臣於月前,聞母病危重之報,蒼黃下往于臣父任所,朝夕扶護,焦灼爲日矣。乃者,薇垣新命,遽下此際,臣聞命惝怳,不知措躬之所也。念臣所叨之職,以諫爲名,上補衮闕,下糾官邪,苟非言論風采之聳動一世者,莫宜居之。如臣之年少識淺最居人下者,雖欲感聖朝不棄之恩,怵人臣惟命之義,冒沒承膺,黽勉隨行,而其於辱官方而羞當世,何哉?且臣母病,宿症之外,又添毒感,諸般症形,一倍危劇,轉側坐臥,所須惟臣。臣以孑孑單身,實無離捨之勢,而恩命之下,不敢久淹,今始來伏私次,而方寸已亂,無以按住,玆敢疾聲呼籲於孝理之下。伏乞离明,察臣職名之不稱,憐臣私情之懇迫,亟賜鐫免,俾得歸護,以安微分焉。臣方求免之不暇,而抑有區區之懷,敢此附陳。臣伏見邸下下儒書臺章之批,銘念體行之敎,反復懇惻,胄筵·賓對,次第以行,仰惟邸下從諫之盛意,出尋常萬萬,問寢視膳之禮,亦將不日而擧矣。臣實不勝延頸感祝之至。噫,大朝之付畀於邸下者,如何?生靈之仰望於邸下者,如何?邸下之所自期者,如何?而間因睿候之未寧,筵對俱撤,今幾月矣,大小臣僚,積阻銅闈,機務之曠廢久矣,朝野之抑鬱極矣,而邸下學問之工,不亦近於十寒耶?賴天之靈,睿念幡然,渙發明旨,卽日開筵,晉接臣隣,可見大聖人遷善改過,迅如風雷,而吾國其庶幾乎?然而難保者人心也,易汚者氣習也。苟不能精以察之,一以守之,不雜人欲之私,純乎天理之正,則火燒不盡,草又易生,以邸下英明之姿,保無是慮,而螻蟻之忱,竊自附於古人堯·舜其君之義,不敢不爲邸下仰勉焉。伏願邸下,繼自今,益加勉力,立志則如矢於鵠,講學則如渴於飮。凡於逸慾之萌,忿怒之發,必如山摧而澤窒,至如燕閑幽獨之際,必思所以害於政者何事,蠱於心者何物,務皆決去而屛退之,無復有貳過頻復之悔,則我東方億萬年無疆之休,亶在是矣。豈不盛哉?昔宋儒程顥,嘗自謂田獵今無此好。周茂叔曰,何言之易也?但此心潛隱未發,一日萌動,復如初矣。噫,程顥大賢也,而周茂叔猶以是戒之。其後十數年,暮歸田間,見獵者而不覺有喜心。夫以程顥資性之粹美,學問之純篤,尙未免如此,則人心之易失難操,豈不深可懼哉?向來臺章泮書之所仰戒者,臣亦不敢謂之盡信,而氣質之病,大賢而亦不得祛,人心之私,上智之所不能無,則以邸下天縱之姿,日就之學,亦安知其無一二髣髴於言者之言耶?有則改之,無則加勉之批,四方傳誦,群黎聳聽,譬如微雲暫翳,而大陽復明。伏願深悔旣往,猛省方來,一如程氏之纔有喜心,便自覺得,則方寸之間,瀅然虛靜,私念之萌,自底於氷消雪融矣。伏乞邸下,懋哉懋哉。臣於日昨儒書不言之斥,誠不勝懣然愧服,而不敢以除拜屬耳,獨自厭然,亦乞特賜處分,以謝公議,不勝幸甚。〈令曰〉,覽書具悉。聖候愆和,遄臻康復,慶忭之忱,曷有其極?憂愛陳勉,尤深切至,益加體念而猛省焉,爾其勿辭往護焉。
上在慶熙宮。常參·經筵以代理停,只晝講·夕講。
下直,宣川府使李漢昌,古城僉使鄭道衡。
李廷喆傳于備忘記曰,今下弓矢,古城僉使鄭道衡處給送。
具允鈺啓曰,承旨韓光會今日不爲仕進,卽爲牌招,何如?傳曰,允。
傳于李廷喆曰,騎馬三匹立之。
又傳于曰,頃日摘奸宣傳官二人,晝講同爲入侍。
又傳于曰,洗心宮近處久居人二名待令。
又傳于曰,中旬次對,明日爲之。
王世子在昌德宮。常參停。
李廷喆達曰,明日國忌齋戒,再明日正日,初九日國忌齋戒,初十日正日,此四日常參頉稟。令曰,知道。
又達曰,大司憲尹鳳五,執義洪啓能,掌令尹在謙,持平金亮行在外,掌令一員,持平一員未差,今日以監察茶時之意,敢達。令曰,知道。
又達曰,今日乃是藥房入對日次,分提調鄭弘淳,率諸醫來待矣。令于李廷喆曰,已有下令者,今日入對置之。
又以侍講院言達曰,本院兼右贊讀沈履之,旣有只推之令,更爲牌招察任,何如?令曰,依。
又以吏曹言達曰,通禮院左通禮韓宗濟,受由過限未上來,依例改差,何如?令曰,依。
又以刑曹言達曰,卽者全羅道寶城居徐太佑等呈狀內,康津居吳德賢渠等諸族,稱以其祖先婢妾所生萬端侵虐,故己卯年分其族人朴貴才,駕前上言,則傳敎內。今覽朴貴才上言果若此,則關係風化,不可尋常壓良律處之,而一張上言,眞僞難辨,令該曹嚴査以處事別判付,故吳德賢捉致臣曹,兩造推閱,則德賢非理之狀,節節綻露,照律定配,而朴貴才則依法典從良矣。當初吳德賢食主人南斗星爲名漢,與韓相中互相符同,敢生橫徵之計,稱以貴才等在京相訟時,八百兩錢,渠等用於諸處請囑浮費,挾勢官威,勒徵二千餘兩,而且有張萬興·朴道燁·宋仁中·張太雄·金哥等,又稱貴才立訟時請囑浮費錢一千四百餘兩。渠等謂以擔當費用,竝其本利,亦爲脅徵於遐方無告之殘民云。究其所爲,萬萬痛惡。蓋此訟旣因判下嚴査公決,而右漢等憑藉勒懲之奸狀,綻露於法曹,如此奸猾之輩。若不別樣嚴處,則遐土殘民,實無保存之道,故在京南斗星等四漢,方自臣曹爲先捉囚嚴覈,而在鄕之張萬興·韓相中·朴道燁·宋仁中·金哥·張太雄等,令本道使之捉送,一體嚴覈依律定罪,何如?令曰,依。
開城留守金尙喆書曰,伏以,天休滋至,聖候遄復,大庭宣諭,擧國同慶,歡忭之忱,曷有其極?仍念臣忝叨見狀,行且半載,而觸事矇昧,無往非罪,每自循省,悚懍靡措,向當王世孫齒學之儀,筮賓之禮,爲參頒敎之班,始作入都之行,仍値廷候,未及還次,而不幸採薪之疾,猝發換節之時,風痰爲祟,症似類中,方其頭目之暈眩,如墮烟霧,肢節之疼痛,便一跛蹩,雜試灸藥,了無分減之效,積有源委,非如偶感之獲,必得謝却公務,隨意調治然後,庶有復起爲人之望,顧今病勢之無路還赴,卽亦通朝之所共諒,而舊都,重地也,居留,重任也。與其一向相持,以益其瘝曠之誅,毋寧趁卽變通,屬之無故之人,則庶不至公私俱病,玆敢仰首哀號,冒死自列。伏乞离明,俯垂矜諒,亟許臣鞶帶之褫,俾便將息,仍治臣孤負之罪,少安私分,不勝幸甚。臣無任屛營祈懇之至,謹昧死以聞,覽書具悉。聖候愆和遄臻康復,慶忭之忱,曷有其極?卿其勿辭,調理察任。
左承旨李永暉書曰,伏以,臣素抱奇疾,不比恒人,近年以來,漸益沈痼,自前秋轉成風痺之症,幾至病廢之境,雜試針藥,僅成行步,而手足麻痿,肥膚消削,尋常戶庭之間,亦艱蠢動,奔走筋力,實無其望,而向蒙除命,庚牌踵臨,含恩畏義,不敢自恤,其顚仆忍死趨承,强策供職,已過數旬,乃於本病之外,猝得關格之症。呼吸不通,精神迷瞀,勺水不下,眞元凘陷,頃刻之間,若將隕絶,急投藥物,少無分減,顧此症形,實無復起之望,夙夜喉舌之地。豈容緣臣暫曠?玆敢疾聲呼籲於貳極之下。伏乞睿慈,特垂憐察,亟削臣職名,俾得調息,更尋生路,仍治臣瀆擾之罪,以肅朝綱,千萬幸甚。臣無任屛營祈懇之至,謹昧死以聞,覽書具悉。爾其勿辭,調理察職。
辛巳五月初六日午時,上御景賢堂晝講。宣傳官同爲入侍時,特進官李益炡,知事沈星鎭,參贊官沈墢,侍讀官金鍾正,檢討官李碩載,假注書柳匡天,記注官朴命球,記事官姜趾煥,武臣尹彝復,宣傳官李彦忠·李章漢,以次進伏訖。上讀中庸第二十八章及第二十九章訖,鍾正讀第三十章及三十一章及三十二章,旣訖,上又讀三十章及三十一章及三十二章訖。鍾正曰,誠之爲道,大矣。帝王致治之要,豈可外此而他求哉?上曰,經筵官先退。因下敎曰,夕講爲之。出傳敎上曰,刑曹判書金尙翼入侍事。出榻敎益炡曰,頃因京畿監司蔡濟恭所啓,各陵陵軍使本官錄案,以置其中,如有逃故,則其所代定,一依他軍保例,本官主管擧行事定奪矣。以此變通之後,陵官所報極其紛紜者,蓋慮其自其邑代定之際,以流丐無依之輩,苟然充數,難捧其保布也。貧殘陵軍之得以保存,專靠於兩奉足,而外邑一番充定闕額之後,其保布,使各陵軍各自受食,則萬無一一準捧之理,若如畿伯所奏,使各其邑隨闕代定,則保布亦自本官收捧,輸送於陵所,使陵軍輩,賴以支保,恐合事宜,敢此仰達。上曰,畿伯所奏,予之所許,皆爲民也。充定時有弊,則徵捧時亦無弊乎?其定其捧,皆令本官擧行,若或有未捧者,陵官報禮曹,以三令五申之意,一年未捧守令草記請推。若過二年者,解由拘礙事定式施行。出擧條益炡曰,蜂峴補土之役,今已告訖,故臣今番差祭時,看審役處,則外靑龍穿鑿之地,補築完固,更無沙汰之慮,誠爲多幸,而此後若或有步行之潛自踰越,仍成間徑,則陵官各別論罪,而如本陵所屬則陵官足可禁斷,至於龍頭里居民,俱是他陵軍往來者最多,亦自畿營申飭該邑,使其里居民,計其戶數,輪回禁路,而或犯被捉,則從重勘罪,以杜潛路往來之弊,似合事宜,惶恐敢達。上曰,旣已守陵,其何彼此?此後雖闕中所屬,此道捷行者,陵官先箠後報,下敎若此,則其他有何所拘?出擧條彦忠曰,臣卽到水原府,點考其別驍士馬兵軍案,則果無闕頉,而軍裝弓馬等物,亦皆整齊矣。上曰,申飭則果有其效,而水原之勝於他處,曾亦知之矣。上命李章漢進前曰,農形,何如?章漢曰,臣行到樓院,則未雨之前,大有損傷之漸,旣雨之後小蘇,而沙石地則似難免凶矣。上曰,刑判進前。尙翼進曰,此乃李最中緘辭也。上命承旨讀之。上曰,當初三守令中已有輕重,特推意在,以不應爲行公律施行。上曰,注書出去,穆廟誕生年月日及入內年月日知入,臣匡天,承命出來,取考于璿源譜略中復命。尙翼曰,此乃平安道雲山郡獄事査案也。上命承旨讀之,讀訖。上曰,小退後更爲入侍,諸臣以次退出。
辛巳五月初六日申時,上御景賢堂。夕講入侍時,特進官李益炡,知事沈星鎭,參贊韓光會,侍讀官金鍾正,檢討官李碩載,假注書柳匡天,記注官朴命球,記事官姜趾煥,武臣尹彝復,以次進伏訖。鍾正讀中庸第三十三章訖,上讀第三十三章,旣訖。鍾正曰,先言始學爲己之功,而至於篤恭而天下平,則言其極功處也。潛雖伏矣之句,內省不疚之訓,皆君子謹獨之工也。君子有本,故闇然而日章,小人無實,故的然而日亡矣。上曰,爲己故闇然,爲人故的然矣。星鎭曰,中庸全是誠字工夫,始自戒謹恐懼,中言智仁勇,終之以謹獨之工夫矣。鍾正曰,臣於上候平復之後,初登筵席,想望之心,無異一初,必須大振作大有爲然後,可副群下之望,而臣雖鹵莽,竊有所仰勉者矣。開言路勵名節,克去己私,敦尙儒術,振肅朝綱,挽回世道,是所區區之望也。上曰,以予涼德,何以振作乎?儒臣先退。光會曰,左承旨李永暉,以親病不爲仕進矣。上曰,左承旨許遞,其代前承旨安除授,牌招察任,房順房。出傳敎上曰,刑判待下敎更爲入侍事。出榻敎上曰,凡有儒書,則雖非館學書,承旨持奏之意,果已知悉耶?光會曰,已承下敎矣。諸臣以次退出。
上在慶熙宮。常參·經筵以代理停。
仁祖憲文大王忌辰齋戒。
夜自二更至五更,巽方·坤方,有氣如火光。
傳于鄭純儉曰,大臣·備局堂上引見。
吏曹口傳政事,以兪漢蕭爲兵曹參知。
兵曹口傳政事,副司直洪啓禧·李昌壽。
傳于韓光會曰,御史使之明日辭朝矣。再明日辭朝,大臣同爲入侍。
以校理嚴璘,副校理金魯鎭牌不進罷職傳旨,傳于韓光會曰,只推。
王世子在昌德宮。
常參停。
李廷喆達曰,大司憲尹鳳五,執義洪啓能,掌令尹在謙在外,一員未差,持平金亮行在外,一員未差,今日以監察茶時之意,敢達。令曰,知道。
辛巳五月初七日辰時,上御景賢堂。大臣·備局堂上引見入侍時,右議政洪鳳漢,兼禮曹判書李益炡,行兵曹判書金聖應,刑曹判書金尙翼,戶曹判書尹東度,漢城判尹李之億,行副司直趙明鼎·鄭汝稷·李章吾·洪麟漢,修撰金鍾正,左副承旨鄭純儉,假注書柳匡天,事變假注書安寬濟,記注官朴命球,記事官姜趾煥,以次進伏訖。鳳漢曰,聖體調攝何如,寢睡·水刺之節亦,何如?上曰,氣則一樣而睡安,丸劑連服矣。鳳漢曰,此乃統制使李泰祥狀啓也。盛稱債錢蕩減之惠澤,仍以緩急邊需不可一時耗損,逃故至窮無依者,一倂蕩減,其中可納者,限十年每年作取一焉。轅門外不當一體擧論,而事係變通,令廟堂稟旨分付爲請矣。蓋聞其軍需,乃是累百年次次儲積者,帥臣以忠武公後孫,惜費任怨,有此區別之論,況其債亦非久遠逋欠,則當減者外,若其可捧處,限年分納,公私俱便,而此事雖經上聞,本涉微瑣,臚列狀聞,有損事面矣。上曰,此非可奏於予,而一報備局足矣。李泰祥從重推考可也。鳳漢曰,然則待其報備局,臣等可以從便指揮矣。上曰,依爲之。出擧條鳳漢曰,太廟·陵園祭享物種,貢人任意換色,事體之屑越,莫此爲甚,此後則元定物種下代捧者,逐朔懸註,似合謹嚴之道,故敢此仰稟。上曰,於陵祭頃因大臣所奏,以時果雖有代捧之命,莫重太廟,豈有是事?聞涉寒心,此後嚴飭,其若不悛,當該獻官及典祀官·進排官,隨現重繩,陵園祭代用物種,今番新撰定例,懸註代捧。鳳漢曰,然則別成祭物圖式,每於祭享時,分送於獻官與典祀官,以爲憑依擧行事定式,好矣。上曰,依爲之。出擧條鳳漢曰,頃以孝章廟簾縇落纓,有所下敎,而太廟一體擧行事爲敎矣。內簾則以此下敎擧行,甚多掣礙,其時下敎,似指外簾,而自下不敢斷定,敢此仰稟。上曰,只以外簾擧行。出擧條聖應曰,各陵寢祭物,例以本曹驛馬載持,而自太常容入馬匹數知委矣。近來則,不無加數濫報之弊,事極可駭。此後則餘馬名色,一切嚴禁,如有復踵前習之弊,則施以濫騎之律,何如?上曰,莫重祭物陪持,聞涉寒心,依所請施行。出擧條之億曰,臣於職掌事,有所懷,敢達矣。本府戶籍庫修改之後,已有成命,前堂上劃定,該郞以物役之全不相當,尙不得始役,頃以此面議大臣,而成命之下,自底稽滯,不勝惶恐,臣方待罪矣。上曰,予已許之,而若其張大之,則亦未知其便否也。鳳漢曰,籍庫當改者,至於五樑閣二十餘間云,以平間計之,當爲五十餘間,曾因本府堂上所達,劃給賑廳米錢,而至今不爲設施者,專由於所得物力之十分不足故也云。籍庫所關甚重,趁卽修改事,更爲申飭,物力如難可繼,則自兵戶曹分出完役,似好矣。上曰,令賑恤廳顧助。出擧條東度曰,多人定例中,石首魚。靑魚以大口魚代封,故日昨筵中,有以大口魚磨鍊載錄之命,而大口魚則外貢,故本無貢價,今欲以石首魚·靑魚,本價斟酌準折,則勢多掣礙。且聞貢人不但以大口魚進排,或以他魚,隨時從便進排,故皆以爲便云。今若以大口魚一定,則反不便於貢人,依元定例,以石首魚·靑魚載錄,其下以代大口魚三字懸註,則似好,故敢此仰達矣。鳳漢曰,以靑魚依前載錄,又以大口代捧懸註,則可以便於擧行,亦可無日後混雜之弊矣。上曰,依元定例擧行,此後大口外有代捧者,多人飯監從重科罪。出擧條鳳漢曰,信使所入之蔘,當爲二百斤都定於江界,實是行不得者,歲前筵中,故相臣因西伯狀聞,十五斤移定於北道,而此不足解其急而分其力矣。朝家之持難於三甲者,以其近於彼地故也,而禁將李章吾,曾經三水府使,故詳聞地形,則厚州之連壤,無異於江界,而民亦採蔘爲業云。然則依丁卯例若干卜定,似不至大段弊端。況信使乃不當有之事,如此之時,何可無破格變通之擧乎?此與鄕貢恒定大異,十五斤又爲移定於北道,勿論三甲與他邑,隨其所産貿取上送,而亦爲嚴飭各邑,俾無憑藉擾民之弊事,分付道臣,何如?上曰,諸宰各陳所見。益炡曰,信蔘二百斤之數,專責於江界,則其弊誠如大臣所奏矣。臣意勿論三甲,參酌移定於北關,則監司自可從便區劃上納矣。聖應曰,三甲異於他地,雖不可恒定,而信使旣是不常有之事。且有丁卯前例,參酌移定,恐無不可矣。尙翼曰,二百斤之蔘,都定於江界,則其弊誠然,參酌移定,似好矣。東度曰,重臣洪象漢,奉使北關,歸奏三甲民弊,遂下三甲永勿卜定單蔘之命,故頃者卜定時,北道十五斤,三甲外,使之從便貿送矣。今相臣所請,雖出於稍紓西民之意,而若又責以十五斤之數於三甲,則恐有不能充數之慮矣。之億曰,臣於玆事,全昧便否,而北邑添定,出於不得已者,則一時卜定,似無所妨矣。明鼎曰,西關所出,可以充數,則不必創行無前之規,而信使,是不常有之事,亦與每年徵責有異,參酌移定,似無妨矣。汝稷曰,江界之專當信蔘,誠爲難支之弊,而且三甲旣有田頭採,雖不可爲例,今番則參酌移定,恐無妨矣。章吾曰,三水西接廢四郡厚州之境,而彼地之近,與江界無異,居民亦不無採取之事,如此之時,似當參酌,而從略分定矣。麟漢曰,諸臣旣已詳陳,臣豈有別般意見乎?上曰,承旨往北道何處乎?必知北事,陳之,可也。純儉曰,臣曾往三水魚面鎭,而三水之民,當其蔘節,雖不無採取之事,不越乎朝往夕返之地,故得者得之,不得者不得,雖得之者,亦甚零星矣。上曰,儒臣亦奏。鍾正曰,臣於北道事情,未能詳知,不敢强爲仰對矣。上曰,依爲之。雖今番度支遺儲,其若有餘,則豈有此苟艱之事乎?此後信使,於北道則亦不可每以此爲常例。況因此日後信蔘,以爲常貢,則西民猶難堪,況曾前所無之北民乎?豈有此弊,而設或有之,噫,此道卽豐沛之鄕也。關係存亡,將今下敎,昭載度支謄錄,以嚴堤防。出擧條鳳漢曰,西路人參,逐歲高騰,目下信蔘價,比丁卯不可不優數磨鍊,稅小米二萬石,別餉錢二萬兩,木一百同區劃,使之作銀,用下於本道蔘價,其餘則前頭從便移充於北道蔘價爲宜,以此分付於平安監司,以爲經紀擧行之地,何如?上曰,依爲之。出擧條鍾正曰,臣纔經外邑,故以外方民弊,敢達矣。軍兵價布,本邑純木,而如値木凶,則自本道狀請,或以錢木參半,或以純錢捧納矣。近來工曹·司饔院,或初無參半知委之事,而及其上納時,方以純木退之,故不得已加徵,其弊甚多,此後則以純木或木錢參半,永爲定式,如有木貴之時,則令道臣狀聞變通,似好矣。上曰,事甚非矣。何邑價布?何司退之乎?鍾正曰,昨年義城縣司饔匠價布,以純木上送矣。同本院退其半,而勒捧代錢於色吏及邸人,故不得已更爲分徵上送矣。上曰,大臣之意,何如?鳳漢曰,大同木參半,軍布亦然,間或有純木·純錢處,而旣來還退之,似未盡矣。上曰,宜有一定之規矣。鳳漢曰,純木則綿歉時病民,純錢則綿豐時貽弊,莫如折中而參半矣。上曰,依爲之。今聞所奏民弊,則多曾所未聞者,該堂罷職,該郞汰去。出擧條上曰,當該司饔提調罷職,郞廳汰去事。出榻敎上曰,特敎次對之下,不參者多,噫,衰憊其君,猶爲自强,況諸臣乎?事體寒心,而今番參酌,衆所共知,實故外,一竝從重推考,前行司直洪啓禧·李昌壽,未付軍職云,令該曹口傳付軍職,洪啓禧則一時下敎,不過飭勵,伊後下敎,可謂曲盡,則逡巡江郊,不爲入來,非徒事體之不然,于今之世人皆若此,誰與爲國事?其令今日入城,與李昌壽,一體牌招察任,而噫,其君頃者其猶服湯强作,今聞鍼灸受由,其何多乎?今日明日,若此不已,備局其將行公無人,呈單之人及捧單承旨,從重推考,其單勿施,牌招察任。出傳敎上曰,右副承旨安許遞,其代參知李心源除授,牌招察任,參知有闕代,令該曹口傳擧行。出傳敎上曰,初十日崇政殿月臺,當行望拜禮,分付儀曹。出傳敎上曰,兵判似宜呈辭,而忍而行公矣。鳳漢曰,雖老而剛健,誠大筋力矣。有鞠躬盡瘁之意,故强勉職事,而十八年長帶將任,人以爲賴其福力,國家無事矣。上曰,誠福將矣。勉之以自强,可也。上曰,儒臣有違牌者乎?鍾正曰,三儒臣竝禁推,而嚴璘·金魯鎭,則以春坊兼銜,引嫌於出入胄筵之儒書而然矣。上曰,使之陳書,以伸其廉隅,而如有上書,則政院捧之,可也。鳳漢曰,國家仁以臨民,而囹圄彌滿,實有感傷和氣之慮,囚徒中可治者治之,可放者放之,從速決斷,似好矣。上曰,大臣留待,刑判持文案更爲入侍事。出榻敎諸臣以次退出。
辛巳五月初七日午時,上御景賢堂。大臣秋判入侍時,右議政洪鳳漢,刑曹判書金尙翼,左副承旨鄭純儉,假注書柳匡天,記注官朴命球,記事官姜趾煥,以次進伏訖。上曰,秋判,恰似故判書金始㷜矣。鳳漢曰,近世小忠厚之風,而重臣則頗有此風矣。上命承旨讀雲山郡朴召史自縊致死文案訖。上曰,此乃義理所關,當博詢處之。仍下敎曰,玉堂上下番入侍事。出榻敎上曰,注書出去,召入儒臣,臣匡天承命出來,金鍾正·李碩載入侍。上曰,噫,風俗之日乖,一何至此?今者秋官持奏雲山·莫禮·奉化等推案,若以一律勘斷,則係關綱常,旣無逼殺之事,而直施以省律,過矣。若用其次,則於姑婦豈施償命之律乎?於禮大不然,大抵莫禮,因江立之草鞋,以其姑之挽止,敢蓄慍心,反推其舅之所用二貫錢,已無倫理,奉化則亦慍其姑之許釜,莫禮又推尋乃舅之所用錢,噫,昔蘇瓊爲淸河太守。謂乙普明兄弟曰,世間難得者兄弟,易求者田地,況舅姑乎?滅倫悖義,莫此爲甚,是可忍也,孰不可忍也?究厥朴召史之心,因一微事,見慍色於二婦,欲籲其夫,夫已亡矣。欲言其二子,言之無益,故乘一時之憤,遽隕命於山中,不可以偏隘而言之,雖涉矜惻,亦由於不周思之致,則莫禮·奉化,施以綱常之律,豈不過矣?罵舅姑之律,亦不襯着,而雖然以渠之故,其姑到此,而若循例勘處,何以正倫理而勵末世乎?噫。子曰,導之以政,齊之以刑,民免無恥,旣無正風敎之化,施以無恥之政,心雖歉然,決不可施以常例。校理金鍾正爲別遣御史,馳往雲山,招集父老,曉諭此意,莫禮·奉化,勿拘日次,嚴刑三次後,永爲邊邑婢,世軍世德則古人以叱狗黜妻,雖難繩之於此輩,噫,其母因其妻之故隕命,而且其門長旣逐之後,晏然率蓄,無異常人,倫理斁矣。莫禮·奉化處分之後,亦不可不問,各嚴刑三次後,三水府勿限年定配。噫,以此觀之,隣族侵徵之弊,以至於傷倫之境,可不瞿然?令備局嚴飭諸道,俾無此弊。出傳敎鍾正曰,世德·世軍,雖不限死,莫禮·奉化,三次內可以限死耶?上曰,予方講中庸矣。酌處有意,所貴者誠,而今遣御史,直爲杖殺,則非王者好生之道也,惟在於御史矣。鍾正將退。上曰,必善爲之矣。鳳漢曰,奚特一御史,自是讀書之人,故所奏輒皆當理矣。上命承旨讀御寶僞造罪人文案訖。上曰,今因大臣所奏,取覽御寶僞造諸文案,爲日次者十,其餘六七度云,噫,桁楊之下,何求不得云,況亂杖周牢乎?於捕廳則不欲受杖,箇箇承款於秋曹則忍杖不服,常以謂其欲審理,非此而何云矣?且雖云箇箇承款,頃於親問玄昶時已驗矣,此後以渠之遲晩。常曰,不可不審愼也。十七度中令僞寶者勿論非得贓物者,秋官就議大臣可奏者持奏,僞造印信者一體擧行。出傳敎鳳漢曰,李錫心以鳳輝之外孫壻,見枳於署經,豈不冤乎?上曰,入於署經單子,則終似如何矣?鳳漢曰,泰耉之壻鄭克淳,亦不見枳矣。眞儒之外孫壻李明煥,亦爲玉堂矣。上曰,元景濂則予以爲非矣。予之靳點於承旨望者,以此,而今始諭之。鳳漢曰,神主離移,無於古之事也。上曰,洪啓祜,予以爲殘忍矣。固不忍捉問,而以妖逆棄予之族,豈不殘忍耶?今見端午貼,而因思之,唐詩則平澹,而文體漸詭,始於何時?鍾正曰,自明末文體漸詭,而我朝穆廟以前之文,則多襲明體矣。上曰,月沙之文則平淡如唐文矣。鳳漢曰,故相臣家,以文相傳,三世文衡,而故相臣亦善文章矣。上曰,多有所作乎?鳳漢曰,然矣,而其家火災時,相臣私藁,獨不入於灰燼,故相臣以此而自誇矣。諸臣以次退出。
上在慶熙宮。常參·經筵以代理停。
仁祖憲文大王忌辰。
夜一更,月入太微垣,二更,月暈。
鄭純儉,以都摠府言啓曰,今日入直內三廳,武兼禁軍及軍兵,當爲中日習射,而國忌相値,不得爲之之意,敢啓。傳曰,知道。
傳于沈墢曰,明日御史使之辭朝矣。有詢問於大臣·秋堂之事,御史先文置之。
王世子在昌德宮。
常參停。
以兼右贊讀沈履之牌不進罷職令旨。令于李廷喆曰,推考徽旨捧入。
令曰,明日藥房入診後,大臣·備局稟事堂上入來。
又達曰,校理金鍾正,副校理金魯鎭,正言李鎭衡,修撰李碩載有稟達事,來詣求對矣。令曰,入對。
又達曰,藥房久未入對,都提調洪鳳漢,分提調鄭弘淳,率醫官來待矣。令曰,入對。
又達曰,大司憲尹鳳五,執義洪啓能,掌令尹在謙在外,一員未差,執平金亮行在外,一員未差,今日以監察茶時之意,敢達。令曰,知道。
五月初八日卯時,王世子坐德成閤。藥房入對時,都提調洪鳳漢,分提調鄭弘淳,右副承旨李廷喆,加出假注書金龍翰,編修官柳脩,記注官房喆謩,醫官金履亨·方泰輿·皮世麟·李泰遠·李世珪,以次進伏訖。洪鳳漢曰,睿候調攝,若何?令曰,感氣少愈,而泄瀉有之矣。鳳漢曰,度數·頗數乎?令曰,頗數矣。鳳漢曰,何日間進見乎?令曰,以待泄瀉之歇止進見矣。鳳漢曰,次對以初十日爲之,而稟則以頉稟擧行,大臣·稟事堂上求對事下令。諸臣退出。
五月初八日辰時,王世子坐德成閤。玉堂·諫院求對入對時,校理金鍾正,副校理金魯鎭,修撰李碩載,正言李鎭衡,右副承旨李廷喆,加出假注書金龍翰,編修官柳脩,記注官房喆謩,以次進伏訖。鍾正曰,近來連爲開講·次對,欣幸之至。令曰,以病不能專一矣。魯鎭曰,悔前納諫千萬伏望矣。令曰,所陳誠是,當體念焉,朝夕省焉。碩載曰,以日新又新,爲心上工夫焉。令曰,當念所陳爾。鎭衡曰,非知之惟艱,行之惟艱。令曰,一言一行謹愼,而時習學文矣。諸臣退出。
上在慶熙宮。常參·經筵以代理停。
太宗恭定大王忌辰齋戒。
藥房都提調洪鳳漢,副提調具允鈺啓曰,伏未審日間,聖體調攝,若何?寢睡·水刺之節,亦何如?湯劑停止已至多日,臣等依下敎今日率諸御醫入診,詳察聖候,議定當進與否爲宜,臣等不任區區伏慮,敢來問安,竝此,仰稟。答曰,知道。氣則差勝一樣矣。
中宮殿,藥房口傳問安。答曰,知道。
傳于鄭純儉曰詣閤。
又傳于曰,內局入侍,秋官同爲入侍。
具允鈺啓曰,左承旨沈墢,同副承旨李心源,今日不爲仕進,竝卽牌招,何如?傳曰,允。
王世子在昌德宮。
常參停。
李廷喆,以侍講院言達曰,本院下番連日闕直,事甚未安,兼司書金魯鎭卽爲牌招入直,何如?令曰,依。
又以備邊司言達曰,卽者備邊司郞廳來言,大臣及稟事堂上,依下令來待云矣。令曰,入對。
又達曰,大司憲尹鳳五,執義洪啓能,掌令尹在謙,持平金亮行在外,二員未差,今日以監察茶時之意,敢達。令曰,知道。
辛巳五月初九日辰時,上御景賢堂。藥房入診,秋官同爲入侍時,都提調洪鳳漢,提調南泰齊,副提調具允鈺,刑曹判書金尙翼,記事官任觀周,編修官李陽泰,記事官姜趾煥,醫官金履亨·方泰輿·皮世麟·許礈·李以楷·李泰運·鄭允協·玄處明進伏訖。洪鳳漢曰,朝晝異候,聖體若何?上曰,一樣矣。鳳漢曰,湯劑連爲進御乎?上曰,進服矣。玄處明之父可理善錫名矣,玄處卽明則豈不好耶?予之此敎,卿等必知之矣。鳳漢曰,頃承下敎,臣欽仰無物不用之聖意也。上曰,近來醫官好神奇者,亦時體矣。尹得雨向日卿奏之後,傳香見之,予心有所如何,此可見予心處矣。鳳漢曰,近來朝臣擧皆和平,無偏論之可言矣,蓋被包涵之化故也。上曰,御史先文,旣命置之,秋判進前,御史命下之後,更思之,有不能者,御史姑徐之。上曰,理中建功湯,依前方五貼劑入,加減八味元一劑,亦爲劑入。出榻敎上曰,噫,人君政令,爲後世法,作法於添其弊也貪,況關係生殺乎?再昨命下意,蓋扶植彝倫,嚴懲傷倫者,而伊後更思二件,大覺于心,先命御史以待下敎,何者?一件,御史體重,非按覈非審理,而爲刑推定配差遣,則非徒廚傳有弊,事體有不然。其在貽謨之道,其流之弊,可不懼哉?二則雖不言之中,敎赦之意自在焉,旣命刑推定配,若至杖殺,則此罔民也。大抵玆事償命之律不當,施綱常之律,其過矣。秋判所考詈舅姑之律,亦不襯着,其若遣御史洞諭一郡後正法,則雖無於法之法,猶可也,而昔漢張釋之之言,予則曰不無弊,傳旨正法,亦有禁令,意蓋深矣。刑推猶慮後弊,況敎乎?旣不爲此,則當考其法究其情,情法得中,可也。莫禮·奉化事,初敎已諭,於舅於姑,或尋前債,或受其代,滅倫悖義,莫此爲甚,而其舅之求債,其姑之代報,俱不能其道,以此推之,專由於無識常漢所爲,莫禮所謂奉化之不遜,奉化所謂莫禮之不恭,悉由爭端,俱難準信。且以江立末稍之招觀之,亦不可直驅於不遜不恭之科,旣難置於省律,則噫,莫禮·奉化,聞其姑之自決,卽其日自隕從姑,倫理之當然,而不可以義理之第一道,繩之於此輩,韓愈董生行無與儔章,亦不云乎?再昨處分若是,不然而示以酌處之意,屬御史以杖殺,則非徒罔民,豈不近於鄒聖所云,非我。刃也乎?奚特此也?靜以思之,推案中奉化之招,其小子號呼隨其姑,而其姑叱退而來云。十歲稚兒其秉彝之不淺,猶勝於莫禮·奉化矣。一御史行,將殺四囚,噫,彼幼兒,祖母猶呼隨,況其母其父,又被杖殺乎?孑孑無依之兒,將爲人世間一孤矣。吁嗟,四民聖人之所恤,則旣知此狀,而忍作此一孤乎?況推案中,雖載一小兒於莫禮·奉〈化〉,又不知有幾兒矣。其母其父,物故杖下,隣里不齒人類,則將餓殍顚仆於溝壑,果若此,因一事將殺幾人?噫,朴召史不耐性偏,遽至此境,若知以渠之故,二子二婦杖殺,諸孤其皆塡壑,則豈不悔感?思之及此,非徒罔民,心有不忍,而當先大體,第一所思事體決然,特寢御史之命,令本郡守招集群民,宣諭此意,莫禮·奉化則嚴刑二次後,鍾城府勿限年定配,世軍·世德,各別嚴刑一次後,渭原府定配事,分付。上曰,下旬晝講,再明日進定,時刻依前,下後次對,亦爲進定於三明日。洪鳳漢曰,司饔院當該堂郞罷汰事,命下矣。詳聞其事狀,則錢木參半,自成年年恒規,似無深罪之端,況聞當入現告者,乃崇品宗臣云,其在朝家待遇之道,不可以非其失而任其坐罷,故惶恐敢達。上曰,擧條置之。出擧條上曰,注書筆出於何處耶?臣觀周曰,自工曹逐朔進排矣。上曰,史官亦然乎?姜趾煥曰,一體進排矣。具允鈺曰,適有言端,敢此仰達矣。昌德宮加出假注書所用筆墨,當初磨鍊,只是四柄,故以此一朔繼用,甚苟艱云,似宜有變通加給之道,惶恐敢達。上,下詢注書曰,注書所用筆,爲幾許乎?注書任觀周曰,一朔所用小筆二十七柄,大筆十柄,墨則四笏矣。上曰,一體磨鍊,而必也正名,大筆則似無大段用處矣。觀周曰,大筆則用於有旨及大臣書答矣。洪鳳漢曰,書役甚小,竝折半磨鍊,似好矣。上曰,依爲之。出擧條諸臣退出。
五月初九日午時,王世子坐德成閤。大臣·稟事堂上入對時,右議政洪鳳漢,兵曹判書金聖應,副司直尹汲,右參贊李益輔,副司直李章吾,副提學徐志修,禮曹參判朴相德,右副承旨李廷喆,加出假注書金龍翰,編修官柳脩,記注官房喆謩,以次進伏訖。鳳漢曰,夜間,睿候調攝,若何?令曰,達宵苦痛矣。鳳漢曰,水刺諸節,何如?令曰,難强水刺矣。鳳漢曰,湯劑强進乎?令曰,强飮矣。鳳漢曰,某條湯劑進御,開脾進水刺焉。令曰,症情難開脾矣。汲曰,强進水刺,以勤礪學文爲工,而日新又日新焉。令曰,銘念所陳焉。益輔曰,朝夕善攝進水刺,且以悔悟爲勉礪焉。令曰,銘念所陳焉。志修曰,日日以學文爲工,而日日新焉。令曰,所陳,銘念焉。鳳漢曰,平安道雲山居莫禮姑婦相爭,姑事〈?〉之事大朝已爲處分,使其本倅刑推懲後矣。又達曰,八域之內,莫非王民,在邸下承命代理之道,其所以顧恤而全安者,當如何哉?近來外方官員,多不畏法,勿論小民與官屬,或非罪而重刑,或微過而致死,雖未知傳說之虛實,而其駭聽聞則極矣。此後毋得乘憤濫杖,如其不遵,則隨聞重繩之意,宜加嚴飭矣。令曰,所奏誠是,各別嚴飭。出擧條鳳漢曰,頃因咸鏡監司李彛章所報,道內交濟穀,已滿六年者,元數中每年五分一分給改色事,筵稟,分付矣。卽見本道監司狀達,則以爲卽今交濟三倉所儲久置穀,乃是已準六年之限者。若每年五分一分給,則明年所分經過七年,再明年所分經過八年,挨到甲申·乙酉,卽經閱十年·十一年,六年留庫,尙且腐傷,今若更過四五年,則其所朽敗,更無可言,臣意則今明年勿論折半與五分二·五分三,擇其難耐當年者,分兩次盡改色後,自再明年爲始,依令定式,每年五分一式蓄新改舊,似合事宜。乞令廟堂,急速稟旨分付爲請矣。此等稍實之年久陳穀改色,非列邑之所願,而道臣之屢請如是,其有難耐過數年之實狀,可以推知。依狀請許施,貿置穀亦爲一體擧行之意,分付,何如?令曰,依爲之。出擧條章吾曰,上番鄕軍烟戶雜役勿侵事,特敎非止一再,而各邑守令,終不擧行,將至不得奠居之境,事極駭然。更加各別嚴飭,何如?令曰,大臣陳之。鳳漢曰,民有三役,有身而有身役之布,有田而〈有〉結役之布,有戶而有戶役之納,所謂戶役,卽烟戶雜役也。禁御兩營正軍,則輪回宿衛,與他尋常身役者有異,故朝家特許蠲免其戶役,以示優恤之意,而近來守令,全不畏法,間有橫侵之患,此而一不禁,則上番之卒,無以支保,其爲慮不特朝令之不行。此後又復如此,則自該營另加詳察,卽爲草記論罪事,申飭,好矣。令曰,大臣所達擧行焉。出擧條鳳漢曰,中旬次對,以十九日爲之,而或有故則以二十日退行,何如?令曰,依爲之。鳳漢曰,此後則次對自下請對乎?令曰,依爲之,而不得進見前備禮行之,實爲未安,大臣·諸臣有稟達事,則來待焉。諸臣退出。
上在慶熙宮。常參·經筵以代理停。
太宗恭靖大王忌辰齋戒。
大殿·中宮殿,王世子遣宮官問安。答曰,知道。王世孫遣講官問安。答曰,知道。
見允鈺啓曰,卽者校理金鍾正,以其親病,陳書徑出,原書以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于朴師訥曰,日氣如此,二刻待下敎入之。
以左承旨沈墢,同副承旨李心源牌不進罷職傳旨,傳于鄭純儉曰,竝遞差。
傳于鄭純儉曰,承旨有闕代,兪漢蕭·朴師訥除授。
傳于具允鈺曰,房順房新除授承旨,竝牌招察任。
朴師訥,以弘文館言啓曰,本館上番校理金鍾正,以其親病,陳書徑出,上番闕直事甚未安,副校理金魯鎭旣有只推之令,卽爲牌招入直,何如?傳曰,允。
吏曹口傳政事,以李昌儒爲兵曹參知,尹學東爲兵曹參知。
鄭純儉,以兵曹言啓曰,今五月十一日禁軍秋冬等祿試射,設行於慕華館矣。入直禁軍等依例除標信出試後,還爲入直之意,敢啓。傳曰,知道。
王世子在昌德宮。
常參停。
李廷喆,以兵曹言達曰,今五月十一日禁軍祿試射設行於慕華館矣。入直禁軍等,依例除徽旨出試後,還爲入直之意,敢達。令曰,知道。
又以侍講院言達曰,本院下番連日闕直,事甚未安,司書李迪輔,說書鄭彦暹俱在外,兼司書金魯鎭牌不進,兼說書未差,他無推移之員,兼文學嚴璘,卽爲牌招姑降入直,何如?令曰,依。
以兼司書金魯鎭牌招不進罷職令旨。令于李廷喆曰,推考徽旨捧入。
又以侍講院言達曰,本院下番連日闕直,事甚未安,兼司書金魯鎭旣有只推之令,卽爲牌招入直,何如?令曰,依。
又達曰,假注書柳光天身病猝重,勢難察任,今姑改差,何如?令曰,依。
又達曰,大司憲尹鳳五,執義洪啓能,掌令尹在謙,持平金亮行在外,二員未差,今日以監察茶時之意,敢達。令曰,知道。
又達曰,明日常參取稟。令曰,停。
又達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,賓廳坐起旣已頉稟,所當持公事入對,而睿候方在調攝中,頉稟。令曰,知道。
辛巳五月初十日辰時,上御崇政殿。望拜禮入侍時,行都承旨具允鈺,左承旨韓光會,左副承旨鄭純儉,記事官任觀周,假注書柳匡天,編修官李陽泰,記事官姜趾煥,以次侍立。上具翼善冠·黑圓領袍,步出資政門詣板位,行望拜禮後,仍御月臺,命召禁軍列於庭前,以次下詢居住姓名及牟麥農形,諸禁軍各以所懷仰對。上曰,兵曹堂上有闕代,令該曹口傳擧行,待落點仍卽牌招察任事。出傳敎上曰,獻陵祭報府取入,仍命承旨讀之。上乘輿將行,停輦下敎曰,今日之雨果然必來矣。仍曰,來七月二十一日當月臺望拜禮,分付儀曹。出傳敎上曰,噫,欲親祭於皇壇而未果,祗行二皇忌辰日望拜,遙望中州,一倍此心。噫,昔年率漢人而來,命居本宮墻外,尙今存焉。噫,自國初創業以後,世受皇朝莫大之恩,今逢此日,奚徒風泉之誦?漢村居民,其令該廳特給食物,以示予追思昔年之意。出傳敎上曰,前禮房承旨馳往獻陵,奉審祭物,摘奸以來,鄭純儉,宣武祠奉審摘奸以來,上入大內後,諸臣以次退出。
上在慶熙宮。常參以代理停,只晝講。
朴師訥,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
具允鈺啓曰,左承旨韓光會,今日不爲仕進,卽爲牌招,何如?傳曰,允。
以右承旨兪漢蕭牌不進罷職傳旨,傳于朴師訥曰,遞差。
傳于朴師訥曰,承旨有闕代,金光國除授。
又啓曰,新除授承旨金光國,卽爲牌招,何如?傳曰,允。
假注書柳匡天改差,代以金光岳爲假注書。
傳于朴師訥曰,戶判晝講同爲入侍。
又傳于曰,闕內入直蔭官,及武兼晝講同爲入侍。
又傳于曰,仍番將官晝講待令。
朴師訥,以都摠府言啓曰,副摠管李殷春,以禁軍別將禁軍等,今秋冬等祿試射事。今日慕華館晝仕出去,而限畢試依例入番間,除草記往來之意,敢啓。傳曰,知道。
又啓曰,明日次對,兩司當爲進參,除在外外,正言李鎭衡待開門牌招,以爲推移入侍之地,何如?傳曰,允。
又以訓鍊都監言啓曰,都監從事官有闕代,前校理洪趾海已爲啓下,而方在罷散中,時無職名,依例付軍職冠帶常仕,何如?傳曰,允。
王世子在昌德宮。
常參停。
李廷喆,以兵曹言達曰,新差大吉號里權管裵再彬老父今年七十三歲。且無兄弟,決難遠離赴任,呈狀乞遞,邊將之任親年七十,無兄弟獨子者,許遞其任,已有定式,依例改差,何如?令曰,依。
又以禮曹言達曰,卽接懿昭墓守衛官所報,則墓內松蟲大熾,先使墓卒逐日拾去,而數少之卒,決難盡拾,多定防民,使之助拾云。依例以附近防民,卽爲拾蟲之意,分付漢城府,何如?令曰,依。
又以戶曹言達曰,故永嘉府院君權慄恩賜田結,尙未準受矣。全羅道長城府數外官屯田畓,四結十六負八束,自本家望定願受,故査問本官打量成冊,今已上來,依例折給,何如?令曰,依。
又以侍講院言達曰,當此逐日開講之時,講官不備,事甚未安,輔德李宜老,兼弼善趙,司書李迪輔俱在外,無以備員,在外人員,令政院稟旨變通,以在京無故人待開政差出,何如?令曰,在外人竝改差。
以正言李鎭衡牌不進罷職令旨。令于李廷喆曰,推考徽旨捧入。
又達曰,諫院許久闕達,事甚未安,正言李鎭衡卽爲牌招,何如?令曰,依。
又達曰,明日常參取稟。令曰,停。
又達曰,大司憲尹鳳五,執義洪啓能,掌令尹在謙在外,一員未差,持平金亮行在外,一員未差,今日以監察茶時之意,敢稟。令曰,知道。
右副承旨金光國書曰,伏以,皇天默佑,我大朝殿下聖候遄臻康復,中外慶忭,曷有其極?臣於國爲不忠之臣,於家爲不孝之子,直是淸朝之一窮人耳。臣姿性駑下,門祚寒冷,過蒙天地生成之澤,踐歷旣踰涯分,而時人之媢嫉,亦由於是矣。昨年春憲書之搆誣醜詆,無復餘地,臣不欲呶呶辨明,而所以爲案者,卽不赴峽郡而赴西邑也。如使臣苟無至切至迫之私,則恩除之下,安敢爲辭免之計,而淮陽亦一雄府也。何苦而不赴哉?蓋臣之偏母,卽海西人也。臣母于歸上京之後,外祖父母相繼見背,而不得奔哭,居然爲五十年之久。且後孫零落,木主無托,老母之日夜泣禱,惟在於賤臣之作宰西邑,便道省墓,此則人情也,常理也。及其得郡而東西絶遠,老母之平生懸望,於是乎斷矣。母病添重,又無將往之勢,則其爲人子者,其忍咈而强赴哉?苟如是也,則惡在其爲親而乞養乎?其於人理,抑何如耶?此則有母者當自知之,至如涕泣乞憐之說,尤爲萬萬孟浪,臣與其時銓臣,本是素昧。又無相面之事,則未知涕泣者誰,而乞憐於何人乎?臣雖不足說,而告君之辭,固不宜若是其虛謊,其他滿紙臚列,無犯搢紳之羞辱,而在臣猶屬餘事,臣何暇追提於年久之後,以傷其事面也哉?且臣以享官,重速臺評,罪上添罪,衷情危厲,縱不能負母入山,息影滅跡,而惟有杜門泣血,分甘廢置,乃者恩敍旋降。又有銀臺除旨,天牌狎臨,臣神精隕越,感淚自涌,以臣所遭,官職去就,雖無可論,而螻蟻微忱。因是而得暴於天地父母之前,則雖卽日滅死,復豈有餘憾哉?玆敢隨詣闕外,冒萬死泣陳短章,退伏私次,恭俟誅譴。伏乞睿慈,察臣危苦之懇,鐫遞臣職名,仍令選部,勿復檢擬於朝籍,俾臣得以避遠駭機,全保餘生,不勝萬幸,臣無任屛營祈懇之至,謹昧死以聞,覽書具悉。聖候愆和遄臻康復,慶忭之忱,曷有其極?爾其勿辭,從速察職。
全羅監司朴道源書曰,伏以,天佑宗祊,靈籙無疆,聖候愆和,旋奏翌瘳之慶,百僚咸簉,爭申鼇忭之忱,伏想我邸下,閱月焦煎之餘,其爲悅豫慶幸,當如何哉?仍伏念臣之忝叨藩任,今已三載,報瓜之期亦將不遠,環顧政績,無一可道,徒積尸曠,孤負倚毗,郵罰之降,早晩必至,幸賴包容之聖德,尙自蹲冒於職次,惶隕愧恧,若無所容,假使臣筋力猶堪驅策,精神不至耗失,則當此春耕夏耨。民事方殷之時,豈敢爲一己辭免之圖,以貽列邑迎送之弊?而本以虛薄昏憒之質,積傷於喪慼疚懷之餘,神氣消損,志慮荒亂,平居所爲,無異喪性之人,而久據劇務,强所不堪,酬應浩繁,精力不逮,巨細猷爲,前遺後忘,擧措乖常,多駭聽聞,兼以風土不慣,霧露交侵,所患痰火眩悶之症,又復發作,濕盛而氣虛,膈閟而喘促,四體癱瘓,百脈拘攣,夙夜呻痛,形殼徒存,往來觀者,莫不危之。蓋此積年癃痼之症,有非藥物所可治療者,則其能復起爲人,斷然無望,簿牒由是而委積,政令由是而不擧,若此而猶復懷祿戀位,淟涊不去,以國家方面之重寄,視作賤臣養病之坊,則區區私義之不安。固無可論,而在朝家爲官擇人之道,可謂得乎?且臣母九耋之年,病勢侵篤,長時床簀,寧日絶尠,異域經年,子孫分離,思鄕一念,至發夢囈,祿賜芻豢,非不榮極,而養志之道,又難終咈,今若强留,延至秋冬,宿痾或添,難以趲程,則私計狼狽,將無可言矣。臣旣疾不能擧職,病母思歸,無由挽止,方寸交亂,寢食俱廢,如不呼籲於天,則將赴訴於何地?玆敢不避猥越之戮,仰瀆离照之下,幸蒙終始之恩,獲遂將母之願,則從今以往,莫非邸下之賜,而報答之日,亦有餘地矣。伏乞特垂俯諒,亟許遞免,俾重務無曠,私分得安焉,臣無任屛營祈懇之至,謹昧死以聞,覽書具悉。聖候愆和遄臻康復,慶忭之忱,曷有其極?卿其勿辭,調理察任。
司書李迪輔書曰,伏以,天佑吾東,福慶稠臻,大朝殿下玉候違豫,旋收勿藥之喜,王世孫齒學筮賓之禮,日吉順成,臣民歡忭,曷有其極?仍伏念臣頃在臺職之日,猝聞父病之報,陳書下鄕,而父病沈綿,不忍離側,經月遲滯,仍當大朝殿下陵幸之時,未克陪扈,至蒙恩罷,罪大罰輕,方切悚蹙矣。曾未幾何,遄被恩敍,而又於千萬匪意,伏奉除旨,以臣爲侍講院司書,仍降諭召,令臣乘馹上來,臣聞命踧踖,莫省所措也。臣本空疎,學又蔑裂,其於書筵登對之任,已不啻萬萬無似,而且臣老父年今七旬,宿病沈劇,粵自前冬以後,痰癖咳喘之症,時加時歇,委頓床笫,近當春夏之換節,一倍添劇,宿痾新症,一時交發,廢食昏涔,氣息澟綴,臣以獨身,替護無人。臣之私情,實無頃刻離捨之勢矣。臣才旣無堪,情又難强,蹙伏遐陬,承膺無路,撫躬怵畏,惟願遄伏慢命之辜,玆從縣道,冒進私懇。伏乞离明,俯賜矜察,亟削臣職,以便救護,仍治臣罪,以嚴朝綱,千萬幸甚,臣無任屛營祈懇之至,謹昧死以聞,覽書具悉。聖候遄臻康復,慶忭之忱,曷有其極?爾其勿辭,救護父病。
輔德李宜老書曰,伏以,臣頃於直中,得聞母病添重之報,蒼黃陳暴,歸見病母,私心感祝,曷有其極?當此逐日開講之時,如臣無似,虛帶職名,退伏鄕廬,義分則蔑矣,職事則虧矣。臣於斯尤不勝悚懍之至,臣老母宿症之外,又添近日毒感,食飮全廢,精神昏倒,多般藥試,終無分效。自今症形極其危篤,以臣情私,實無一刻離捨供職之望,玆不得不縣道封章,呼籲於貳極之下。伏乞睿慈,憐臣私情之萬分懇迫,亟遞臣所帶職名,以便救護,仍治臣逋慢之罪,以肅朝綱焉。仍伏念,臣向日在直召對之時,危衷耿耿,乃敢以求對時未盡之懷,有所仰勉,咫尺离筵,無言不陳,臣愚死罪,恭俟鈇鉞之誅矣。睿度包容,不賜嚴斥,開心虛受,特降銘念體行之令,而誠意懃懇,隨陳開納,臣誠感誦退惟,欣欣如有所得於心矣。竊伏聞古語云,言之不難,行之爲難,儻邸下不以人微而廢其言,其於動靜云爲之際,惕然省察,晏安幽獨之時,澟然警懼,一日二日,罔或怠忽,則睿德可以進矣。外誘無以乘矣,由斯而漸臻於大聖人無過之域,則此眞所謂作之不已,乃成君子者也。豈不休哉,豈不盛哉?竊伏見鄕里愚氓,亦聞邸下日開講筵,接臣僚之報。莫不歡喜鼓舞曰,吾國其庶幾乎?由斯觀之,邸下一身之關係至重,而臣民之愛戴於邸下者,亦當如何?然而悠悠萬事,莫不由於一誠字,而誠意之工,或有所一毫未盡焉,則竊恐上下周旋者,都歸於外飾文具,可不戒哉,可不念哉?顧念懋誠之道,亶在於反求諸己之工,伏願邸下,益加睿思,卽下數行責躬之令,而明示悔悟之意,使一國臣民,咸知邸下之誠意,如是其藹然,則萬姓悅服,八域傳誦,將使已散之民心,可定而安矣,將危之國勢,可奠而固矣。此臣所以日宵仰祝於邸下者也。臣曾於筵席,畢陳所蘊,今不必更爲仰瀆於睿聽,而區區餘懷,猶不能自已,敢此冒萬死尾陳,惟邸下更加留神採納焉,臣無任屛營祈懇之至,謹昧死以聞,覽書具悉。所陳體念焉,爾其勿辭,救護母病。
辛巳五月十一日午時,上御景賢堂。晝講,戶判闕內入直,蔭官武兼同爲入侍時,同知事黃景源,特進官具善復,參贊官朴師訥,檢討官李碩載,假注書金光岳,編修官李陽泰,記事官姜趾煥,武臣具鼎煥,戶判尹東度,司饔奉事李在寬,尙衣別提趙德成,典設別提宋楷,尙瑞直長黃宅祚,以次進伏訖。上讀中庸末篇第三十三章,碩載讀大學御製序文。上曰,御製序旣已弁卷,故雖讀之,而無文義可陳,更讀紫陽本序,可也。碩載讀紫陽序。上曰,古之大學之大學,讀之以太學,可也。碩載曰,大學或問,亦云大學矣。景源曰,謂之太學,可也。上又讀御製序及紫陽序下敎曰,大抵歷代帝王,非大無道之君,則必尊之,講筵旣諱四聖,則懸吐之際,亦可尊之矣。景源曰,聖敎果是矣。上曰,聖學輯要之輯字,謂之輯乎,集乎,惡乎可乎?碩載曰,謂之集,可也,景源曰,輯字與集字通用矣。碩載起而伏曰,明德·新民四字,蓋大學一書之大綱領,夫自家而國,自國而天下,治效不過自這箇明德中出來者,今殿下暮年三講,典學之誠可謂至矣,而益加省念,進之不已,以至於明德新民,是所望也。上曰,然矣。暮年三講,何其晩也?衰耗日甚,掩卷輒忘矣。碩載曰,魯語豈不云乎?溫故而知新,苟能反復究觀,銖累寸積,則格致誠正之功,不外是矣。上曰,誠然乎哉,而旣無溫故之工,則安有知新之效哉?碩載曰,聖上每下謙讓之敎,有若退托然,臣於是竊不勝悶鬱之忱,古人有言曰,百尺竿頭更進一步,此言尤可爲省念矣。上曰,予豈爲謙讓乎?百尺之竿,半猶不進,平日每對群僚,深覺赧然。碩載曰,明德,是一箇光明底物,知止,是識得去處,今若因其明而充廣之,使之全體皆明,因已明而繼續之,使之無時不明,粹然一出於天理之公,而盡夫天理之極,無一毫人欲之私然後,治平之效,將有桴鼓之應,而方可爲講學之實矣。景源曰,玉堂之陳奏,誠好矣。古昔聖王雖春秋已高,而其講讀益勤。伏覩今日殿下學文之功,正宜加勉之時,伏願聖明,深留警省焉。上曰,所陳切矣,可不體念?春坊·玉堂或謂我有知,而予實無知,是乃誣一世也。非徒誣一世,抑負我陟降也。今觀序文,心尤恧焉。命經筵先退。上曰,今二十三日當親傳香,分付儀曹。出傳敎命具善復進前。上曰,蜂峴補土處小路,必有往來者,使將校機捕,付諸秋曹決笞,則人必畏㤼而不行矣。善復曰,復命後送人看之,雖經雨而無沙汰之慮矣。上曰,不畏雨而人可畏矣。陵官則似未及禁止其行人矣。司饔奉事李在寬進前。上曰,誰也?東度曰,李肇之孫,金相喆之甥姪也。上曰,見汝思汝祖矣,其貌頗外託矣。趙德成進前。上曰,汝則不問職姓名矣。俄見大學御製序文,思爾父之校正,而心竊感愴矣,汝頗老矣。東度曰,文甚善而未及登科矣。黃宅祚進前。東度曰,故判書黃愼五代孫,故府尹一皓玄孫也。師訥曰,故正言尙老子也。上驚曰,然乎?見古史而欽歎,今見於汝家矣。孰無忠臣,而豈有如汝家者乎?黃尙老爲人甚介潔矣。宋楷進前。上曰,此順康園守奉官乎?下詢職掌所懷。下敎曰,勉力則可以報國矣。命武兼及仍番將官,以次試陣法,皆退出。上曰,洪和輔尙不來乎?善復曰,聞已上來,而尙不現身於大將矣。命使新營入直旗手急速招致。上曰,左承旨違牌傳旨,當踏下,其代政官待朝牌招,以在京無故人擧行,待下批卽爲牌招察任。出傳敎善復曰,崔三金爲名漢,本以遐方之人,留接京中,今番摠戎廳空名帖請得後,崔三金,以摠廳加資發賣樣,僞造數張,買賣之際,摠廳將校促得加資帖文,則同三金,知幾逃走。故累朔譏捕,而僞造時有隨從二人,捉囚本廳,今至四朔,與正犯有異,則一向滯囚,亦非愼刑之道,爲先移送秋曹,以當律勘處,何如?上曰,依爲之。出擧條命別軍職李義培入侍,蜂峴補土看審後來奏事下敎。東度曰,昭寧園祭器,常時則行用無不足之患,而若當親祭時,則中桂于里·茶食于里臺具各玉坐不足,臨時移用他陵寢祭器云,自禮曹因陵官所報,移文本曹矣。事體苟簡,何以爲之?上曰,新造以送,可也。出擧條命注書復促洪和輔入來,賤臣光岳復命曰,今日始自鄕入京卽出他,不知去處云矣。上曰,渠有何處可去乎?師訥曰,右相家亦其一家,而其族多矣。上曰,其家自是睦族矣。命書洪和輔決棍傳旨。上曰,鄭彦暹尙不來乎?趾煥曰,尙不復命,而似當非久上來矣。上曰,金夢華往赤裳而來乎?趾煥曰,夢華則往太白,彦暹則往赤裳矣。洪和輔入侍,命讀六韜三略訖。上曰,初欲決棍使出矣。汝今入來,決棍傳敎爻周,卽爲現身於大將,而今日入直,可也。善復曰,訓鍊院舍擧皆傾頹,近來經費雖難,及今修改則好矣,而前頭頹壓之後,則物力之費將爲十倍,趁今修補之意,申飭戶曹,何如?上曰,訓鍊院若成均館之丕闡堂,修補,可也。東度曰,當送算員,算摘修補,而訓鍊院便同無人之地,雖隨毁隨補,屋瓦椳梁,隨卽見失,實爲難繼,此後典守之道,另飭本院,何如?上曰,依爲之。東度又曰,明政殿四面桃花先佐耳所排鐵物,多有破缺處,守直內官分付紫門,報來臣曹矣。正殿體重,不可不稟達而擧行,故敢達。上曰,以廣頭釘改排,可也。以上出擧措上曰,此後塗灰時除米粥休紙,只用灰與黃土·細沙三物和油,而頃者下敎因其不着實,非徒修補連仍,前月塗灰,今月剝落,莫重閣瓦瓢灰編滿故也。此專由於兼監役之不着實董役,工匠彌縫之致,此後其復若此,當該兼監役從重勘處,書員工匠亦爲重處事,分付,而大抵內外樑塗,卽塗其瓦隙者,而近者則過塗其落之易,亦由於此,一體嚴飭。出榻敎上曰,吏判善擬騎堂望矣。李昌儒似可拔望於承旨,而騎堂久而後爲之,尹學東亦久不爲,承旨元景濂頃已下敎,而金光國遭御史事後,尙不復爲乎?師訥曰,非御史事,而遭憚於李允郁矣。上曰,必一番引嫌矣。今日承旨有何故,而都承旨入直乎?師訥曰,韓光會,昨日獻陵奉審後,以病違牌,鄭純儉,式暇出去矣。上曰,曺允濟尙今生存乎?今番吏判爲政,多有擧風者矣,騎堂副望則柳健也。健,曾入於承旨望乎?師訥曰,亞長時已見擬矣。上曰,予則以爲始通淸於承旨矣。李翼元在京乎?頃者稱在外矣,李福源何去乎?師訥曰,在喪矣。上曰,李喆輔喪妻乎?師訥曰,然矣。上曰,年幾七十乎?師訥曰,然矣。上曰,同副誰也?師訥曰,李廷喆矣。上曰,其年雖老,而尙强健矣。師訥曰,眼猶不昏矣。上曰,曺允濟年必多矣。張鵬翼欲別薦而橫及於曺允成,可知其年之多矣。上曰,騎判以內乘入直,脫帽伏地於差備門外,決棍五度後始出矣。洪和輔渠雖有氣骨,豈能如騎判乎?騎判之第二子持默,初則脚部似有不仁之證,而南行後則不然,差欠武貌,而時默及其子甚善,實合於勸武,而旣許侍丁矣。時默,予以爲柔善,而頃聞之則不然云矣。師訥曰,非柔善人矣,楊州素稱難治,而時默善治云矣。上曰,楊州難治,其時必擇人而送之矣。注書在於何處,而登科於何榜乎?賤臣光岳曰,居在豐德,而己卯庭試及第矣。上曰,京畿素稱鄕暗,而此則無鄕暗如京人矣,年幾何?趾煥曰,二十七歲矣。上曰,館學疏如來呈,先稟於予,可也。諸臣以次退出。
上在慶熙宮。常參·經筵以代理停。
朴師訥啓曰,左副承旨鄭純儉,今日不爲仕進,右副承旨金光國,亦不出肅,竝卽牌招,何如?傳曰,允。
傳于具允鈺曰,大臣·備局堂上引見。
以正言李鎭衡牌不進罷職傳旨,傳于朴師訥曰,推考傳旨捧入。
具允鈺啓曰,今日政新除授承旨,依昨日下敎待下批竝卽牌招,何如?傳曰,允。
傳于具允鈺曰,前講書院官員李瀰敍用,衛從司官一體敍用。
朴師訥,以弘文館言啓曰,本館上番累日闕直,事甚未安,今日政新除授玉堂,待下批仍卽牌招入直,何如?傳曰,允。
有政。吏批,判書金相福進,參判南泰會進,參議韓光肇進,行都承旨具允鈺進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,玉堂闕員今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。又啓曰,通禮院相禮沈瑴呈狀內,身病甚重,勢難察任云,依例改差,何如?傳曰,允。
政事,以鄭夏彦·李翼元·宋瑩中爲承旨,以崔成大爲大司諫,以權相紞爲掌令,以李重海爲持平,以李憲默爲獻納,以李瀰爲副應敎,以沈履之爲應敎,以李海重爲校理,以金魯鎭爲修撰,以嚴璘爲副修撰,以朴起采爲輔德,以金相翊爲文學,以李蓍廷爲司書,以沈履之爲兼弼善,以李瀰爲兼右翊善,以洪啓禧爲判義禁,以趙榮進爲刑曹參議,以鄭亨復爲右副賓客,以徐敏修爲敦寧都正,以韓㵛兵曹佐郞,以金履安爲王孫敎傅,以洪啓禧以校書提調,以李昌壽爲瓦署提調,以李俊永爲監察,以尹心協爲活人別提〈調〉,以安正仁爲左通禮。待敎單鄭彦暹,漢學敎授二單洪樂命·金鍾正,副䕶軍黃寀加嘉善,折衝金泰九·金養基·李大彦,竝嘉善加資事承傳,茂朱府使尹沆,贈吏曹參判,通德郞尹世鐸,贈吏曹參議,漢城庶尹尹塼,贈司僕正,右尹尹得養三代追贈。
兵批,判書金聖應進,參判黃景源受由在外,參議李昌儒入直,參知任瑋昌德宮入直,參知尹學東在外,右承旨朴師訥進。兵批啓曰,全羅右水使今當差出,而擬望之人乏少,他道守令竝擬,何如?傳曰,允。又啓曰,訓鍊院今當差出,而擬望之人乏少,外任竝擬,何如?傳曰,允。
政事,以李之億爲都摠管,以李觀祥又爲都摠管,以密林君炓爲副摠管,以徐命仁爲衛率,以申思儼爲全羅右水使,以洪敍箕爲僉知,以申琰爲五衛將,以尹僖東爲江華中軍,以李奎章爲五衛將,以安允文爲大興中軍,以柳鎭說爲訓鍊正,以李春馨爲上土僉使,以高碩謙爲守門將,以具煜爲昌德衛將,以洪成龜爲唐浦萬戶,以成玉爲部將,以元仁孫爲同知。大吉號權管鄭時起,前引儀李瑞春今加折衝賞加,同知單金弘祚,僉知單金振聲,副䕶軍朴師任·黃寀·金光礪·李宜老,副司直元景淳·李宜哲·洪準海·李永暉·安·沈墢·李心源·兪漢蕭,副司果李迪輔·洪趾海,副司正安寬濟。
傳于朴師訥曰,新除授承旨儒臣,卽爲牌招察任。
又傳于曰,今十六日,宗臣殿講爲之。
又傳于曰,東南郊,宣傳官,當送摘奸,騎馬二匹待開門立之。
王世子在昌德宮。常參停。
李廷喆達曰,新除授同副承旨宋瑩中,時在京畿楊州地,斯速乘馹上來事,下諭,何如?令曰,依。
又達曰,明日常參,取稟。令曰,停。
又達曰,大司憲尹鳳五,執義洪啓能,掌令尹在謙在外,一員未差,持平金亮行在外,一員未差,今日以監察茶時之意,敢達。令曰,知道。
辛巳五月十二日辰時,上御景賢堂。大臣·備局堂上引見入侍時,右議政洪鳳漢,兼禮曹判書李益炡,行兵曹判書金聖應,行司直洪象漢,行副司直尹汲,吏曹判書金相福,漢城判尹李之億,行副司直趙明鼎,御營大將鄭汝稷,禁衛大將李章五,行副司直洪麟漢,修撰李碩載,右承旨朴師訥,假注書金光岳,事變假注書安寬濟,編修官李陽泰,記事官姜趾煥,以次進伏訖。鳳漢進前起伏曰,近來日熱甚,聖體調攝,若何?上曰,一樣矣。鳳漢曰,蛔氣,亦何如?上曰,差勝矣。鳳漢曰,八味元連爲進服乎?上曰,然矣。大抵此藥,不但有益於病,可以療飢矣。入侍諸臣中亦有服之者乎?鳳漢曰,近來殆無不服之人矣。仍退伏。上曰,來月初七日,親傳香後,當詣昌德宮端暉門,入宿齋室,翌日曉,展謁後回來,而來時旣詣此闕,拜徽寧殿,元良方在調理云。祗迎隨駕行禮置之,百官行禮亦置之,入昌德宮後,標信解嚴,回駕前,敦化挾門仍開,行時御營廳隨駕,回時禁營隨駕,都監挾輦軍,依例擧行,禁軍二番隨駕,而崇賢門外乘輦,由興化·敦化門,以此分付,已有前例,此亦闕也。留營等事,亦爲置之,徽寧殿則當入崇化門,一體知悉。出傳敎鳳漢曰,此江華留守洪樂性狀本也。備陳牟麥慘歉之狀,仍以軍餉米五千五百石加分,俾作農糧事爲請矣。本島麥農之失稔,朝家稔知,守臣所請,有難防塞,四千石姑許加分,何如?上曰,旣已爲民,限五千石許給也。洪鳳漢曰,今此特敎許施,實出於恤民窮之盛德,而軍餉所關,與他穀有異,守臣不必限請得加分,熟量精分事,申飭,好矣。上曰,依爲之。出擧條鳳漢又曰,此京畿監司蔡濟恭狀啓也。以漣川·麻田兩邑北漢還上各二百石,移付私授,俾除民弊事,令廟堂稟處爲請矣。北漢糶糴之爲漣·麻之痼弊,前日畿伯入侍時,旣已備陳。蓋兩邑距北漢,皆是百餘里之地,遠道輸納,縻費浩多,實有民不支堪之勢,如欲爲兩邑民捄弊,則設或有些少拘掣之端,有不暇顧矣。就其附近邑,分排加劃,似不至大害,入侍諸臣中,有主其變通之議者,亦有曾經摠帥之人,下詢處之,何如?出擧條上曰,畿伯同爲入侍。出傳敎命注書傳召,賤臣光岳,承命出去,與京畿監司蔡濟恭入侍。上曰,麥事賑政欲聞之,故使卿入侍矣。卿之所請加分事,悉奏之,可也。濟恭曰,此事於兩邑,實爲膏肓之弊,不可不釐正,臣之報請本意,欲全數變通,以除民不支堪之苦,而廟堂旣以添數私授爲持難,無寧以二百石,分數加劃於北漢附近邑,其餘二百五石,使兩邑受糶於長山·臨津,則於兩邑之弊,當祛其半矣。出擧條上曰,右相旣以下詢爲請,諸臣之意,何如?明鼎曰,北漢所屬諸邑,皆是百里之內,而至於漣·麻,則洽滿一日半程,一石米受出還納之際,所費幾至二石,民弊滋甚,不可不變通,而摠廳支放之資,聞甚有難,直爲存留二百石,移送他倉,二百五石,就附近各邑,略略添給,似無妨矣。章吾曰,大臣所奏,於漣·麻兩邑,省弊大矣。於摠廳,別無利害,宜有變通。若二百石還上,付之摠廳,則此亦歸於私分,私分極有弊端矣。汲曰,臣亦以舊伯,詳知其弊矣。北漢餉還之爲弊於畿民極矣。今若以漣·麻之穀,分送他邑,則雖一穀之石,將不可堪矣。汝稷曰,漣·麻兩邑,北漢所屬諸邑中頗遠,故受出輸納之際,實有民不支堪之勢,二百石,分給兩邑,其餘二百石,付之摠廳,則兩邑民弊可除,而摠廳亦豈無二百石從便區處之道乎?鳳漢曰,北漢軍餉,不可減損,摠廳屯穀之留置長山·臨津者,使之作米移儲於北漢·漣川,二百五石,移付於臨津·麻田,二百石,移付於長山,使之依例糶糴,則城餉可以不縮,民弊可以少紓矣。上曰,依卿所奏爲之,可也。以上皆出擧條下詢濟恭曰,麥事,何如?濟恭曰,兩麥,中間謂有大稔之望矣。方胚之時,數日之內,所謂黃者大熾,人入田中,黃染於衣矣,向來雨後秋牟,則或冀半成實,而春牟,無可言者矣。臣昨見沁留,則沿路無掛鎌處云矣。上嗟歎曰,此將奈何?水田,何如?濟恭曰,姑免災害,以此成就,則將有有年之望,而目今民情遑遑,賑事已畢於麥嶺,而將來麥不成,則民將盡劉,而至今支保者,賴有朝家二千石劃給,此後秋成前,救活罔措,限八月又將設賑矣。上曰,事當如此矣,三大臣之一時禮葬,往牒亦豈有之乎?畿民之勞,殘忍矣。濟恭曰,然矣。喪家皆節約凡百,故比前半減矣。鳳漢曰,李領府事靷行時,李益輔以米受出於惠廳,從便區劃,不煩民力矣。上曰,閔右相家,亦如此乎?益輔曰,然矣。上曰,守令誰善賑政,而賑邑幾何?濟恭曰,驪州·利川·陰竹·南陽·陽川·富平·花梁鎭,而守令皆善於奉職,賑政亦甚勤矣。上曰,吏判口傳政事,善爲之矣。曺允濟何處去而今始出乎?鳳漢曰,其所見枳,有曲折矣,以故相臣李宗城停啓事而枳之矣。故相則拜相,而允濟見枳,豈不異乎?上曰,此等人檢擬於政目,所見好矣。鳳漢曰,擧風於政目,則可以免見枳之目矣。李錫心事,臣頃日陳白,而反爲害矣。上曰,勿拘,可也。象漢曰,使李錫心登科,則何官不做,非特玉堂也?鳳漢曰,李寅燁之孫爲廢族,豈事理乎?上曰,李錫杓之弟乎?鳳漢曰,然矣。益炡曰,故判書宋相琦之外孫也。汲曰,臺臣所主掌之署經,不必以勿拘爲傳敎,聖意所存,群下皆知之,自然爲之矣。上曰,朝鮮多有長壽之家,而無如兵判家矣。益炡曰,故參議李廷弼之妻,亦爲九十矣五,而卽李東泰之祖母也。鳳漢曰,兵判母之生日,臣與從兄象漢及尹汲,升堂見之,則無異六七十人,而面面作寒暄矣。上曰,然則其子反爲老人矣。朝鮮幾年乎?鳳漢曰,三百六十年矣。益炡曰,壬申卽位,爲三百七十年矣。上曰,此注書動容周旋,極甚瞭瞭可尙矣。鳳漢曰,備局堂上朴相德謂,以久帶有司,於心不安,連事撕捱,今又不進,此宰臣鍊於事務,全管本司事,固不可曲循其意。且以其處義言之,決不當無端求解,以傷事體,從重推考,申飭察任,何如?上曰,心則貴矣,豈可以久任而辭遞乎?依爲之。出擧條鳳漢又曰,分內乘之輪直於上下闕,無異於元內乘,而事面與兵曹加出參知同,分字姑爲減下,何如?上曰,依爲之。出擧條命李碩載進前,賜三馬牌,使之往察畿邑,仍爲沿路守令治否廉察事下敎。諸臣以次退出。
上在慶熙宮。常參·經筵以代理停。
午時未時,日暈。
安,以弘文館言啓曰,新除授副應敎李瀰,時在京畿豐德地,校理李海重,時在廣州地,副修撰嚴璘,時在楊州地,經筵入番事緊,請竝斯速乘馹上來事,下諭。傳曰,依啓。
傳于安曰,召對爲之,詣閤。
安,以兵曹言啓曰,禁軍祿試射沒技人別單中,依例懸註以入之意,敢啓。傳曰,知道。
王世子在昌德宮。
常參停。
朴師訥達曰,卽者待敎鄭彦暹謂有館規,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又以兵曹言達曰,同知中樞府事柳重臨,前任漣川縣監時,解由未出,不得行公,昌德宮衛將金振聲,素患痰病,挾感添劇,時月之內萬無起動供職之望,俱爲呈狀乞遞,竝今姑改差,何如?令曰,依。
又以侍講院言達曰,本院下番連日闕直,事甚未安,新除授文學金相翊,卽爲牌招,姑降入直,新除授輔德朴起采,時在忠淸道天安地,司書李蓍廷,時在京畿龍仁地,書筵入番事緊,竝斯速乘馹上來事,下諭,何如?令曰,依。
又達曰,諫院許久闕達,事甚未安,除在外外,正言李鎭衡,卽爲牌招,何如?令曰,依。
又達曰,藥房都提調洪鳳漢,分提調鄭弘淳,依前日稟定,率醫官來待矣。令曰,入對。
又達曰,大司憲尹鳳五,執義洪啓能,掌令尹在謙·權相龍,持平金亮行·李重海在外,今日以監察茶時之意,敢達。令曰,知道。
又達曰,明日常參取稟。令曰,停。
黃海監司李溵書曰,伏以,臣旣受命冒肅,行當辭陞矣。臣之父母墳山,在京畿楊州地,暌違之後,則官守有限,濡露繁霜,將久闕於哀省,懇乞趁此未發之前,受暇往來,以伸人子至情,不勝幸甚,臣無任屛營祈懇之至,謹昧死以聞,覽書具悉。卿其依所陳往省焉。
五月十三日辰時,王世子坐德成閤。藥房入對時,都提調洪鳳漢,分提調鄭弘淳,右副承旨李廷喆,加出假注書金龍翰,編修官柳脩,記注官房喆謩,醫官金履亨·方泰輿·皮世麟·李以楷·李泰遠·李世珪,以次進伏訖。鳳漢曰,近來寒濕不適,睿候調攝,若何?令曰,泄瀉少愈,而齒痛苦甚矣。鳳漢曰,大朝氣候若何?令曰,一樣矣。鳳漢曰,中宮殿氣候,若何?令曰,安寧矣。鳳漢曰,世孫一樣乎?令曰,無事矣。鳳漢曰,水刺進御,而去番藥效,何如?令曰,服藥而別無效矣。鳳漢曰,臣意則加味二陳湯連爲進服則必有效矣。令曰,着實强服矣。諸臣退出。
辛巳五月十三日酉時,上御景賢堂。召對入侍時,參贊官鄭夏彦,侍講官沈履之,檢討官金魯鎭,假注書金光岳,編修官李陽泰,記事官姜趾煥,以次進伏訖。履之讀心經,自上蔡謝氏曰巧言,至知戒可也。魯鎭讀自朱子曰樂記云,至社稷之功。上曰,承旨讀之。夏彦,讀自朱子曰孔子,至一而已矣。上曰,注書讀之。賤臣光岳,讀自勉齋黃氏曰,至而已矣。上曰,上番讀之。陽泰,讀自朱子曰仁義,至可不畏歟。上曰,翰林讀之。趾煥,讀自新安陳氏曰,至正聖功也。上曰,赤子之飢要乳,是乃自然之理,而必腹果而後已,蓋慾也。履之曰,便是方生之慾也。上曰,蓋觀赤子,笑則笑,而曾未有過笑者,至於哺乳則雖過量,而不知止。此必兒中之有慾者,而此心日長,則必成多慾之人矣。夏彦曰,聖敎甚精微矣。上曰,敎孺之道,專在於父母,則俾其貪乳,而不知止,遂成多慾者,父母之過也。魯鎭曰,蒙養以正,聖敎誠切至矣。履之曰,童習易長,罔不在于厥初,則赤子之爲善爲惡,專是父母之責也。上曰,謝上蔡之汗流浹背,大抵羞惡之心,發見於外,而亦是反求諸已者也。履之曰,一聞喪志之戒,而至於汗流浹背,則不徒羞惡之心,自不能已也。悚然動念,眞若恫之在身者然矣。魯鎭曰,喪志云者,切實緊着之戒,故羞惡之心,自然發見,而如無踐理之功,則不能如是矣。上曰,儒臣之言,皆好矣。謝上蔡聞卽慙惶,至於汗流浹背,秦小遊面色騂然,而不能反求,其悔悟則一,而此正天理人慾同行異情矣。履之曰,聖敎是矣。上曰,謝上蔡之聞其喪志之戒,而惕然痛悔,甚可尙矣。如使今日奔走躁競之輩,反復自省,知所以戒懼如上蔡,則豈不大好乎?履之曰,皇天降衷,聖狂同賦,則人皆有一端羞惡之心,而不能省察於天理人慾之幾,常於忿懥恐懼好樂憂患之際,輒有偏係之念,故其自反也難。此躁競之風日滋,而羞惡之心日消矣。上曰,其果然矣。履之起而伏曰,大抵有不忍人之心然後,有不忍人之政。伏覩殿下聖學高明,一念一慮之發,皆是不忍人之政,故八域臣民,莫不仰德含恩,伏願殿下益加省念焉。上曰,旣無不忍人之心,安有不忍人之政乎?履之曰,天之所賦於人者,夫孰非不忍人之心,而聖賢之心,純是天理,故推人及物,無所不用其極,更願聖明,宜念念于此,斷然以古昔聖賢自期,而無或有退托之意,實國家莫大之幸。上曰,每深味擴充二字,而不能爲也。其所以不忍人之心者,譬如久霖之中,乍見微陽,心者,誠難保也。魯鎭曰,人之所以主乎一身,而應萬事者,只在此一箇心。苟能先立此心,推以擴之,擴而又擴,以至於充足而不可已,則豈有難保之慮,而四海亦可保矣。上曰,所陳誠是矣。履之曰,此心若擴而充之,則豈但保四海?可以與天地合德,而至於聖且神之域矣。上曰,擴充大抵難矣。履之曰,心之在外者,要取入來,在內者,又要推出去,此擴充之功也。上曰,明鏡止水之喩,甚善矣乎?履之曰,不啻然矣。惟聖上加意警省焉。臣等以膚淺末學,辱當講席,不勝區區之忱,敢有所云云矣。上曰,當體念焉。仍下詢曰,朴聖源出入講學乎?履之曰,以情勢惶悚,不爲入參矣。上曰,有何情勢耶?以固執而然乎?履之曰,非固執也,以爲衷情未暴,而上敎惶悚故也。向者藥房問安,不爲接待者,出於遵守本院議定之規,非敢自重也。其後有勿入直之敎,而聖旨似若認而自重者然,故尤爲十分惶悚,不敢行公,非固執而然矣。上曰,今聞講書院兼官諭善朴聖源,頃者下敎時,過爲撕捱,故雖有申飭之敎,無他深意,伊後聞大臣所奏,已知本情,實有惶悚之端,勿入直之命,亦無他意。正其名顧其職之意,則以此尤作惶悚之端,不參講書云,噫,雖常人,以幼囑人,其豈無終,而況爲宗國者乎?其當之者,旣知君心之無他,則亦何過爲固執,不思深囑之意乎?申飭卽爲察任。出傳敎上曰,世孫講學,何如?履之曰,所學視前大異,其所發問文義者,前則侍講官之仰問,而勉强下問矣,今則酬酢不厭矣。上曰,有滋味色乎?履之曰,聽其聲音,自多鼓動之時矣。上曰,召見,非爲外貌觀瞻乎?履之曰,臣亦仰察則果不然,開講之際,世孫先讀,又使講官讀之,世孫復讀,仍爲辨難矣。上曰,此則善矣。履之曰,今方小學已訖,師傅諭善,皆以爲當讀史略,已有議定之事,元講則當爲論語,別召見則以史略爲之,而此可一番稟定,故敢達矣。上曰,讀論語·孟子後,當讀書傳,堯·舜之道歷代之數,亦可知之,而小學註甚好,如六藝之註,尤可讀矣。訓詁則不必讀,而註釋之文義好處,則使之更讀,可也。履之曰,然則大文雖不親讀,講官讀之,而註釋之文義好處,則世孫讀之,似好矣。上曰,依爲之。通鑑似勝於史略矣。履之曰,通鑑則始自周威烈王,讀史略則可知三王五帝之迹矣。上曰,然矣。履之曰,此下敎,以言語傳之,則似欠仔細,講書院入直官員,使之進來,面傳上敎乎?上曰,依爲之。夏彦曰,承旨宋瑩中,方在外,下諭,而有實恙云矣。上曰,此時承旨不可曠職,同副承旨宋瑩中許遞,其代安除授,牌招察任,房順房。出傳敎上曰,世孫時或習字乎?履之曰,聞方習字,而謄小學大文云,臣聞於徐志修矣。上曰,好矣。此可以遊心於其中矣。履之曰,然矣。一寫之工,勝於十讀,而臣以有終之意,仰勉矣。上曰,衛從史一人,乃李復永而其他誰也?履之曰,金履復·洪應辰·尹得毅也。上曰,有章奏乎?夏彦曰,臣纔自外入院矣,仍顧玉堂,而曰知之乎?語未了。上曰,悟,儒臣見小報,應知之矣。履之曰,數日內只有辭職書矣。上曰,宣傳官趙㠎入侍。出榻敎命注書召入,賤臣光岳承命出去,與宣傳官趙㠎入侍。上,下詢曰,汝摘奸則農形,何如?㠎曰,東門外庶有索種之望,而至於陽川等邑,無可言者矣。上曰,市價,何如?㠎曰,門外一斗四升,門內則一斗三升云矣。上曰,鄕邑,何如云耶?㠎曰,二斗云矣。上曰,汝廉問於百姓乎?㠎曰,然矣。命先退。上曰,承旨年幾何?夏彦曰,臣六十矣。諸臣以次退出。
上在慶熙宮。常參·經筵以代理停。
夜一更二更,月暈。
藥房都提調洪鳳漢,提調南泰齊,副提調具允鈺啓曰,伏未審日間,聖體調攝,若何?寢睡·水刺之節,亦何如?湯劑已盡於昨日,臣等今日與諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則差勝後一樣矣。
中宮殿,藥房口傳問安。答曰,知道。
鄭夏彦,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于鄭夏彦曰,內局入侍,平市提調同爲入侍。
傳于安曰,宣傳官趙㠎待令。
又傳于曰,宗臣應講人,書入試官望,卽爲擬入。
具允鈺,以宗簿寺官員,以提調意言啓曰,今十六日宗臣殿講爲之事,命下矣。應行節目,令禮曹依前例啓下,而當日時刻,以何時擧行乎?敢啓。傳曰,知道。以辰正初刻爲之。
有政。吏曹判書金相福式暇,參判南泰會牌不進,參議韓光肇進,左副承旨安進。吏批啓,判書金相福式暇,參判南泰會牌不進,小臣獨政未安,何以爲之?敢稟。傳曰,只出緊任。
政事,以任希孝爲正言,以趙明鼎爲副提學,以金應淳爲副校理,以朴弼燧爲副修撰,以李敬玉爲文學,以徐命天爲兼輔德,以洪趾海爲兼文學,以李碩載爲兼司書,以崔夢巖爲雲山郡守,以尹師國爲說書。
行兵曹判書金聖應病,參判黃景源,受由在外,參議李昌儒,入直進,參知任瑋,昌德宮入直,參知尹學東,未肅拜在外,右承旨朴師訥進。
政事,副護軍柳重臨·洪益海·尹勉矩,副司直徐志修·宋瑩中,副司果鄭伯曾,同知單金遠興,僉知單韓啓和,以李秀衡爲瓮津別將。
安,以宗簿寺官員,以提調意言啓曰,宗臣殿講期日已迫,故依例都講,而宗學被抄,宗臣除事故外,應參人二員,年限外自願應講之人二員,各四員所講冊卷,依前例各其名下懸註,別單書入之意,敢啓。傳曰,知道。
傳于安曰,常時宗簿應講人書入。
加出假注書金龍翰親病代,以宋益中爲加出假注書。
王世子在昌德宮。
常參停。
鄭夏彦達曰,金吾滯囚委囑可悶,判義禁洪啓禧尙不出肅,卽爲牌招察任,何如?令曰,依。
又達曰,諫院許久闕達事甚未安,除在外外,正言徐有元卽爲牌招,何如?令曰,依。
又達曰,大司憲尹鳳五,執義洪啓能,掌令尹在謙·權相龍,持平金亮行·李重海在外,今日以監察茶時之意,敢達。令曰,知道。
又達曰,明日常參取稟。令曰,停。
待敎鄭彦暹書曰,伏以,天佑宗祊,聖候康復,臣民慶忭,曷有其極?仍切伏念,臣以赤裳曬史事,纔已復命,而卽伏見四月二十六日政目,則檢閱臣李在簡,以承傳陞六矣。臣於此有不可晏然替直,而亦有所訝惑者,夫賞典陞六,雖有前例,右位挽執,不得橫出,館規亦嚴,故從前成命之下。率因右位之挽止,不許下位之陞六者,自是流來已行之規,則李在簡未還降之前,臣不可替直也決矣。且前者傳敎旣以特敎之外,宜守館敎,丁寧下敎,則今此承傳,有異特敎,該曹不可循例送西,況本館以挽執之意,累遭送言,則該曹之任自送西者,曾是三百年所無之事。且該曹必欲李在簡之送西,則傳敎後開政,非止一再,而今始送西者,實未知其故也。若使李在簡終無還降之事,臣之去就已無可論,玆敢略陳短章,徑出禁門,臣罪萬死。伏乞离明,亟令該曹考例稟處,劃卽還降,以存館規,仍勘臣擅離之罪,以昭法紀,千萬幸甚。臣無任屛營祈懇之至,謹昧死以聞。覽書具悉。聖候愆和,遄臻康復,慶忭之忱,曷有其極?書辭,令該曹考例,稟處。爾其勿辭,從速察職。
又達曰,待敎鄭彦暹書答已下,卽爲牌招入直,何如?令曰,依。
辛巳五月十四日辰時,上御景賢堂。藥房入診,平市提調同爲入侍時,都提調洪鳳漢,提調南泰齊,副提調具允鈺,平市提調洪麟漢,記事官任觀周,編修官李陽泰,記事官姜趾煥,醫官金履亨·方泰輿·皮世麟·許礈·李以楷·李泰運·鄭允協·慶絢,進伏訖。洪鳳漢曰,數日內日氣漸炎,聖候若何,而寢睡·水刺之節,亦何如?上曰,一樣矣,而近來痐氣甚盛,無日不動,是可慮矣。洪鳳漢曰,桂薑丸,連爲進服則好矣。上曰,診候後,議定安痐之劑,可矣。金履亨曰,左右三部調均則一樣,而胃脈不足則一樣,而安痐之劑加花楸五分,依前方湯劑進服則得宜矣。上曰,理中建功湯前方中,桂枝加五分,花椒三分,烏梅二枚,五貼劑入。出榻敎洪鳳漢曰,臣曾有承忘身之下敎,而臣望輕識淺,無以鎭壓,更卜僚相,可以做國事。且以國體言之,再明試官望,只有臣一人,曾無一相之規矣。上曰,他大臣則在外故耶?鳳漢曰,然矣。上曰,一相亦堇得矣。上命宣傳官趙㠎入侍,下詢曰,京鄕市直幾何云耶?㠎曰,陽川則二斗,城外一斗三升,城內一斗四升矣。洪麟漢曰,自陽川入京中,有船馬貰浮費故然矣。具允鈺曰,京鄕斗升異矣。洪鳳漢曰,若有凶歉之漸,則城內貢人及江上米商,皆深積不出故也。此弊不可不嚴飭矣。上曰,此習誠可憎矣。鳳漢曰,米直大底,則貢人亦可悶矣,而大抵米廛人輩,士夫家豪勞奴屬,故至以提調之說,登徹於上前者,他廛人之所不爲矣。上曰,尹汲提調時事耶?鳳漢曰,然矣。該署提調今方入侍,各別申飭,好矣。上曰,畿麥大歉,故遣宣傳官廉問市直,門外則高於江郊,門內則高於門外,而四五日間若此云,其所廉問,恐或有此弊而然,若是日高,都幾何以支堪?曾於臨門時操陰陽之權,申飭市民,此一風一雨隨時低仰故也。初頭若此,不可不飭,該署提調終重推考,其令嚴飭。洪鳳漢曰,臣伏聞今日有兩筵爲之之下令矣。上曰,然乎?何謂兩筵?鳳漢曰,書筵·召對矣。近來春坊多闕,見差者或在外,或遞職,只有獨番,自下諫請開政,有所惶悚,而趁此矣,春坊極擇,似好矣。上曰,徐志修爲兼輔德則好耶?鳳漢曰,外間不無其議矣。上曰,今聞元良有開胄筵之令,而春坊只有一人,可謂寒心,有闕代,政官牌招,以在京無故人備擬,待下批牌招察任,在外人,申飭,其令卽爲入城。上曰,弘錄中人陞資幾何乎?洪麟漢曰,李彦衡諸人矣。上曰,弘錄今已四年,其中有陞資者,有已故人,有撕捱者,玉署僉人才彦林立,副提學有闕代,今日政擧行,新錄申飭爲之。上曰,宗臣殿講試官望,明日擬入。上曰,莫重下敎做錯,當該中官從重推考。上曰,頃者下敎訓局,連爲隨駕,故欲令休息,今聞大臣所奏,意蓋是矣。且頃者兩次禁·御輪回隨駕,以輦下親兵,今番又不可闕,往來時先廂,以訓局步軍三哨,馬軍二哨擧行,禁·御兩營,依下敎擧行,而爲後廂哨數從訓局騎士爲先後廂,令兵判與三營大將,消詳登對時,稟處。洪鳳漢曰,濬川司都廳不可久曠,而作窠經旬,尙不出代,當該堂上推考,使之從速差下,何如?上曰,依爲之。出擧條諸臣退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
朴師訥啓曰,守令署經,尙未擧行,事甚未安,諫院除在外令旨未下外,大司諫崔成大,正言任希孝,卽爲牌招,以爲署經之地,何如?傳曰,允。
以兼文學洪趾海牌不進罷職傳旨,傳于朴師訥曰,只推。
又以弘文館言啓曰,新除授副校理金應淳,時在慶尙道淸道地,副修撰朴弼燧時在京畿楊州地,經筵入番事緊,請竝斯速乘馹上來事,下諭。傳曰,依啓。
又以禮曹言啓曰,明陵參奉尹心協移拜他職,參奉南泰憲方在待勘中,時無入直之員,參奉有闕代,令該曹以在京無故人,卽爲口傳差出,以爲入直之地,何如?傳曰,允。
吏曹口傳政事,以金守默爲明陵參奉。
朴師訥,以禮曹言啓曰,明陵蜂峴補築之後,勿論大小行人,或有潛自踰越之弊,則當該陵官各別論罪事,筵稟定奪矣。卽聞本陵守護軍一名,旣已被促於廉察云,陵官不能檢飭,致有此潛越之事,極爲駭然,當日入直陵官,令該府處之,何如?傳曰,允。
又啓曰,明日殿講試官望中,時無職名人,令該曹卽爲口傳付軍職,何如?傳曰,允。
兵曹口傳政事,副司果徐有良。
朴師訥,以侍講院言啓曰,新除授兼輔德徐命天,時無職名,令該曹口傳付軍職,何如?傳曰,允。
兵曹口傳政事,副司果徐命天。
以兼輔德徐命天,正言任希孝牌不進罷職傳旨,傳于朴師訥曰,只推。
傳于李廷喆曰,宗臣若干矣。殿講畢後,內外入直文臣講經傳,其後宣傳官,及武兼中宣薦人武經講,以此分付,試官置之。
李廷喆,以左邊捕盜廳言啓曰,因傳敎領役部將二人,交替出送蜂峴役所矣。今日出番陵軍龍頭里居朴三載,自外蜂峴踰來之際,現促以來,移送秋曹之意,敢啓。傳曰,知道。
又以刑曹言啓曰,卽因左邊捕盜廳啓辭,自外蜂峴踰來時捉得移送罪人朴三載,自臣曹參酌決笞放送之意,敢啓。傳曰,知道。
王世子在昌德宮。
常參停。
鄭夏彦達曰,明日殿座相値,常參頉稟。令曰,知道。
又達曰,大司憲尹鳳五,執義洪啓能,持平金亮行·李重海,掌令權相龍在外,尹在謙上書入達,今日以監察茶時之意,敢達。令曰,知道。
又達曰,憲府連日監察茶時,事甚未安,除在外外,掌令尹在謙,卽爲牌招,何如?令曰,依。
又達曰,判義禁洪啓禧昨日違召,今日又不出肅,卽爲牌招,何如?令曰,依。
又以侍講院言達曰,本院新除授文學李敬玉,時在京畿衿川地,說書尹師國,時在楊州地,書筵入番事緊,竝斯速乘馹上來事,下諭,下番連日闕直,事甚未安,新除授兼文學洪趾海旣有只推之命,卽爲牌招姑降入直,何如?令曰,依。
又以義禁府言達曰,黃海水使狀達,據刑曹粘目內,白翎前僉使南益祥移本府處之事達下矣。南益祥時在任所,交代後發遣府書吏拿來,何如?令曰,依。
又達曰,右議政洪鳳漢有稟達事,來詣求對矣。令曰,入對。
大司諫崔成大書曰,伏以,皇穹垂騭,聖候遄臻康復,臣民慶抃,曷有其極?念臣得蒙恩暇,往省先壟,炎程去來,賤疾添苦,委臥旅次,未卽返命,不意此際,薇垣新除,遽下於床席危綴之餘,臣誠惝怳震悚,益不知所措,臣本才學空疎,言議巽軟,前後臺銜,凡幾遭矣,而一味違逋,獲罪乃已,方其壯也猶如此,況於年踰七耋,飾巾待死之日乎?又況見叨之職,爲一院之長,地望之峻,責任之隆,視前尤別者乎?且伏聞邸下自頃以來,屢開書筵,連賜賓對,上之求助,下之納誨,專藉臺閣之得人,此時此任,尤宜妙揀,而乃以如臣衰朽殘劣者,遽然通擬,不可難愼,臣竊爲朝廷惜之也。目今病勢,重添暑感,神識昏迷,不省四到,今以守令署經,召牌狎臨,而情難冒玷,病亦難强,萬無趨承之路。伏乞睿慈,俯賜鑑諒,特許遞免,以重官方,以安微分,不勝幸甚,臣無任屛營祈懇之至,謹昧死以聞。〈答曰〉,覽書具悉。聖候愆和遄臻康復,慶忭之忱,曷有其極?爾其勿辭,調理察職。
辛巳五月十五日戌時,王世子坐德成閤。右議政求對時,右議政洪鳳漢,右副承旨鄭夏彦,加出假注書金龍翰,編修官柳脩,記注官方喆謩,以次進伏訖。鳳漢曰,臣不勝悚澟之至,而冒沒求對矣。令曰,再明日祗謁太廟後進見矣。更以思之則一日差退爲悶,以明日進見矣。仍爲下令曰,前後下令,非徒質言,亦示悶意,爲國世臣者,庶幾感動,而竊觀近日猶不信然。實愧余誠未孚於下,繼而慨然於群下之不知余也。已往之過,言之自恧,而心焉明悟,近日不能食飮,而連開講對,亦欲卽遂進見之誠,此皆奉承聖意,爲今日世祿之臣,勿過慮勿過疑,以觀來後,余不食言。面諭于右議政洪鳳漢曰,今日筵席,已悉余意,而非徒責任之關重,其於保余之道,余之不進食飮,已踰旬日,卿若只顧私義,事或轉輾,則其於余何,其於余何?到此之時,卿不可不念余,而自爲其身,須體深夜敷心面諭之意,勿爲引入,卽速視事,今九月初五日藥房入對時,五月十五日令旨有未盡處,以今校正書下者,改錄事,下令。令曰,書筵次對連爲之,進見之禮亦將伸矣,而諸臣猶不諒,實愧余誠未孚於下,繼以慨然自恧,自恧不能食飮,而連開講筵,此亦奉承聖意。今余之言,實出心曲,須諒須諒。諸臣退出。
上在慶熙宮。常參·經筵以代理停。
下直,礪山府使徐宅善,在德萬戶金兌焵,豐山萬戶李重根。
李翼元啓曰,左副承旨安,今日不爲仕進,卽爲牌招,何如?傳曰,允。
以備忘記,傳于李廷喆曰,今下弓矢,在德萬戶金兌焵,豐山萬戶李重根等處給送。
李翼元啓曰,殿講時都承旨具允鈺,以執冊承旨,不爲仕進,所當牌招,而拘於廳規,不得請牌,何以爲之?敢稟。傳曰,執冊,左承旨爲之。
傳于朴師訥曰,執冊承旨,以左承旨爲之。
又傳于曰,宣傳官·武兼,皆以入直擧行。
又傳于曰,頃日漢語校正印入事下敎矣。幾何爲之事問啓?
又以侍講院言啓曰,王世子廟謁禮爲之事有令矣,敢啓。傳曰,知道。
李廷喆,以禮曹言啓曰,王世子太廟展謁吉日,令日官推擇,則今五月十七日爲吉云,以此日擧行,何如?傳曰,允。
又以禮曹言啓曰,今此王世子太廟展謁出還宮時,王世孫宣仁門外祗迎祗送之節,何以爲之?敢稟。傳曰,置之。
傳于李翼元曰,承旨入侍。
有政。吏批,判書金相福牌不進,參判南泰會進,參議韓光肇牌不進,左副承旨安進。
吏批啓曰,判書金相福,參議韓光肇牌招不進,小臣獨政未安,何以爲之?敢稟。傳曰,仍爲之。
又啓曰,敦寧府都正徐敏修戶奴呈狀內,奴矣上典身病甚重,勢難察任云,依例改差,何如?傳曰,允。
以吏曹參議韓光肇牌不進罷職傳旨,傳于李廷喆曰,只推。
政事,以洪鑰爲正言,以柳思欽爲輔德,以李昌任爲司書,以姜趾煥爲說書,以李蓍建爲兼司書,以李景祜爲兵曹參判,以曺允濟爲兵曹參知,以成天柱爲工曹參議,以沈潚爲同義禁,以吳泰章爲監察,以李運海爲相禮,以具鼎煥爲金海府使,以李陽泰爲銀溪察訪,檢閱單尹師國,外方兼春秋七,姜始顯·柳萬健·李晩榮·韓濟·金德元·金世衍·南碩老,以尹勉憲爲文學。
李廷喆,以兵曹言啓曰,參判參知待下批卽爲牌招,陪衛備員之地,何如?傳曰,允。
行兵曹判書金聖應病,參判未差,參議李昌儒入直進,參知任璋昌德宮入直,參知一員未差,同副承旨李廷喆進。
兵批,同知單具煜,副司直黃景源·尹學東,副護軍朴起采,副司果李蓍廷。
加出假注書宋益中在外代,以金躍河爲加出假注書。
李廷喆,以兵曹言啓曰,今五月十七日武臣堂上以上朔試射日次,而王世子廟謁禮相値,不得爲之之意,敢啓。傳曰,知道。
王世子在昌德宮。
常參停。
鄭夏彦,以侍講院言達曰,本院下番連日闕直,事甚未安,新除授兼文學洪趾海旣有只推之令,卽爲牌招姑降入直,何如?令曰,依。
以兼文學洪趾海牌不進罷職令旨。令于鄭夏彦曰,推考徽旨捧入。
又以侍講院言達曰,明日太廟擧動時,宮官不可不備員,今日政新除授待下批,竝卽牌招,以爲備員進參之地,何如?令曰,依。
又以侍講院言達曰,明日宗廟擧動時,宮官不可不備員,文學李敬玉身旣犯染,似當有變通之道,令政院稟旨擧行,今日政一體差出,待下批仍卽牌招,以爲備員進參之地,何如?令曰,改差。
又以侍講院言達曰,本院下番連日闕直,事甚未安,新除授兼輔德徐命天,旣有只推之命,卽爲牌招,姑降入直,何如?令曰,依。
又以兵曹言達曰,明日廟謁禮時,本曹堂上陪衛二員,當爲進參,而參議李昌儒慶熙宮入直,參知任瑋昌德宮入直,參判黃景源受由在外,參知尹學東在外未肅拜,他無推移之道,參判·參知,令政院稟旨變通,何如?令曰,竝改差。
又以義禁府言達曰,罪人安慶垕·朴聖源·李延喆等,原情請刑,公事判付內依準,達下矣。此罪人等旣有刑推之令,則不可一刻仍置於輕囚,依例着枷移囚南間之意,敢達。令曰,知道。
又以義禁府言達曰,明陵參奉南泰憲拿處事,傳旨啓下矣。南泰憲今方入直云,替直後拿囚,何如?令曰,依。
文學李敬玉書曰,伏以,皇穹默佑,聖候遄臻康復,賓對講筵,次第連開,臣民慶忭,曷有其已?臣於日前出往近郊,朝纔還第,則昨日政以臣爲侍講院文學,而臣與輔德臣朴起采,爲內外兄弟,官職相避,法義甚嚴,固不可一時虛縻,玆敢陳章仰籲。伏乞离明,亟令選部,照例遞改,以存公格焉,臣無任屛營祈懇之至,謹昧死以聞。〈答曰〉,覽書具悉。聖候遄臻康復,慶忭之忱,曷有其極?書辭,令該曹考例,稟處。
修撰金魯鎭書曰,伏以,臣向蒙恩罷,粗伸廉義,旋承除命,仰感洪造,冒肅持被,亦已屢日矣。卽聞臣母關格之症猝發,夜來傷食之餘,胸膈痞塞,勺飮不下,氣息喘急,轉側須人,伻報踵至,促臣歸視,臣以獨身,萬無抑情離側之勢,方寸煎,短章徑出,擅移之罪,益無所逃。伏乞睿慈,俯賜矜諒,亟許鐫削,以便救護,重勘臣罪,以肅朝綱,不勝幸甚。臣無任屛營祈懇之至,謹昧死以問。〈答曰〉,覽書具悉。爾其勿辭,救護母病焉。
辛巳五月十六日辰時,上御景賢堂。親臨宗臣殿講入侍時,左承旨李翼元,右承旨朴師訥,同副承旨李廷喆,記事官任觀周,假注書金光岳,編修官李陽泰,記事官姜趾煥,考官右議政洪鳳漢,戶曹判書尹東度,吏曹參判南泰會,參考官戶曹參議朴相喆,應敎沈履之,前正郞徐有良,吏曹佐郞李東泰,殿講宗臣安恩君,安昌令燝,安陵君烓,行雲南守榗,專經文臣修撰金魯鎭,司錄睦萬中,吏曹正郞李世孝,兵曹佐郞韓㵛,學諭康正夏,南學訓導咸士謙,武經講宣傳官李彦忠·鄭弼臣·沈·具秉五,武兼吳鼎國·李廷爀,以次進伏訖。鳳漢進前起伏曰,近來旱炎此甚,伏未審聖候調攝,若何?上曰,腹部往來之氣,日漸加矣。鳳漢曰,寢睡·水刺之節,亦何如?上曰,寢睡如前而食飮不能善進矣。鳳漢曰,湯劑連爲進御乎?上曰,雖服烏梅而蛔氣猶上,已却之矣。鳳漢曰,此藥大抵殺蛔之劑,進御,似好矣。上曰,雖然而服則蛔必上矣。鳳漢退伏,命書講章,·燝大學,烓孟子,詩傳,皆不通,魯鎭·萬中周易,皆不通,世孝純略,㵛五通二略,正夏四略三通,士謙純通,彦忠三略五通二略,弼臣孫子三通四略,秉五孫子一通六略,鼎國·廷爀三略皆不通。上曰,專經文臣純通居首人咸士謙,半熟馬一匹,武兼講居首宣傳官李彦忠,兒馬一匹賜給。上又曰,專經文臣入直人其令殿講,意在勸奬,而亦不在於明經之類,修撰金魯鎭,以年少文臣不通,尤宜飭礪,纔已不通,旋爲陳章,其習亦不可不抑,羲經大文及諺解能誦間其令入直,其餘不通人,與元殿講有異,特爲從重推考。上又曰,近者宗臣零替之中,宗學應講若是其小,若此不已,將國無宗學,可勝寒心,四員應講之中期日最近,其不通固非異事,特爲分揀。以上竝出傳敎,傳鳳漢曰,此甚便好矣。上曰,嚴璘在外乎?兼官洪趾海太過矣。鳳漢曰,不出脚,故似以爲難,而兼官有異於玉堂矣。上曰,春坊官員在外人許遞,其代政官牌招開政擧行,洪趾海則與徐命天有間,而今聞不爲察任云,此何分義,此何道理?從重推考,牌招察任。出傳敎師訥曰,金魯鎭陳書徑出,從重推考,牌招,何如?上曰,何必牌招,自當入直矣。儒臣進來,履之進伏。上曰,日中黑子考見之乎?履之曰,綱目資治通鑑無之,只於文獻通考晉惠帝時,有之矣。上曰,日中黑子,謂之何如耶?履之曰,此則無之矣。上曰,惠帝時頻頻有之乎?履之曰,幾日日有之矣。退伏。上曰,承旨六人餘幾人乎?翼元曰,都承旨病不進,左副承旨猝有身病云矣。上曰,承旨之數遞,未有甚於近日,事體寒心,請由之單及辭單,其勿呼望。出傳敎諸臣以次退出。
辛巳五月十六日三更三點,上御思賢閤。承旨入侍時,同副承旨李廷喆,假注書金光岳,編修官李陽泰,記事官姜趾煥,以次進伏訖。上曰,當此夏節,莫重端門內,不可着揮項,自此分付講院。出傳敎上曰,世子儀註,以宣仁門磨鍊,往時亦由宣仁門,徽寧殿曠禮亦踰年,亦行展謁禮事,分付,右副承旨隨往。出傳敎諸臣以次退出。
上在慶熙宮。常參·經筵以代理停。
王世子入慶熙宮後,政院·玉堂口傳問安。答曰,知道。
以承傳色,口傳下敎曰,當該中官有做錯之事,令該府處之。
洪準海啓曰,卽者應敎沈履之以其親病,陳書徑出,原書纔已入達矣,所當直捧禁推傳旨,而此與無端徑出有異,推考警責,玉堂上下番俱空,事甚未安,副提學趙明鼎卽爲牌招入直,何如?傳曰,允。副提學牌招置之。
下直,唐浦萬戶洪成龜。
傳于韓光會曰,金魯鎭雖已受由,入直讀書,旣出特敎,則至今闕直,事體分義如何?所當牌招,而姑不爲之,申飭入直,省記卽爲入之,若闕直,則捧禁推傳旨,讀書於囹圄。
又傳曰,定式之後,忠贊衛之帽帶,已爲寒心,雖以忠義代充,以立擧行,非矣。當該書吏,自入直堂上,從重決棍。
又傳曰,承旨有闕代,李吉輔·韓光會·洪準海除授,三院提調例兼,房則順房。
又傳曰,韓光會敍用。
傳于李廷喆曰,還宮時當展拜於徽寧殿,待諸司預備擧行事,分付侍講院。
又傳曰,軍兵烈陽列立,徽寧殿當爲展謁,諸司預備,分付侍講院。
又傳曰,由顯謨門入。
又傳曰,軍兵早聚至此好在事知入。又傳曰,初七日動駕時,今番軍兵則勿用事,分付都監敎鍊官。
李廷喆啓曰,藥房都提調洪鳳漢,提調南泰齊依下敎來待矣。傳曰,入侍。
韓光會啓曰,右承旨朴師訥今日不爲仕進,卽爲牌招,何如?傳曰,允。
洪準海,以都摠府言啓曰,今日入直內三廳,武兼禁軍及軍兵等,當爲中日習射,而王世子太廟展謁相値,不得爲之之意,敢啓。傳曰,知道。
王世子在昌德宮。常參停。
鄭夏彦達曰,明日儲慶宮·毓祥宮大祭齋戒,再明日正日,此兩日常參頉稟。令曰,知道。
又達曰,大司憲尹鳳五,執義洪啓能,持平金亮行·李重海,掌令權相龍在外,尹在謙書批未下,今日以監察茶時之意,敢達。令曰,知道。
王世子詣太廟入齋室後,政院·藥房口傳問安。答曰,知道。展拜奉審後,政院·藥房問安。答曰,知道。仍詣慶熙宮後政院·玉堂·藥房口傳問安。答曰,知道。還宮後政院·藥房口傳問安。答曰,知道。
以兼輔德徐命天牌不進罷職令旨,令于鄭夏彦曰,推考徽旨捧入。
以兼司書李蓍建牌不進罷職令旨,令于鄭夏彦曰,推考徽旨捧入。
鄭夏彦達曰,新除授檢閱尹師國時在京畿楊州地,斯速乘馹上來事,下諭,何如?令曰,依。
右議政洪鳳漢箚曰,伏以,我邸下祗承聖旨,久曠問寢之餘,克行進見之禮,伏惟大朝喜悅,睿孝有光,匝域臣民之經年抑鬱者,莫不相告欣欣,況在臣心,其喜尤切,如臣無似,猥當匪據,孤負職任,一味沁沁,臺書果出,罪名狼藉,此爲臣他山之石也。臣雖量偏,此時此言,固當愧服之不暇,何敢爲一毫分疏之計乎?伊日求對,誠不獲已,而深夜面諭,反添迫隘,初旣不能席藁胥命,終又未免冒赴公坐,揚揚若無故之人,爲大臣遭人言,而如臣處義者,前古所未聞,俯仰多恧,進退俱難,臣之情吁亦慼矣。噫,宗社之安危,民心之離合,惟係於邸下一身,而臣適位在輔弼,則一世之責臣而望臣者,固如何,而當此大小憂遑之日,爲相三朔,曾未能發一言進一規,少盡其責,以副其望,尙可以納牖之苦心,自解於如屋之衆謗也哉?溺職之愆自如,耐憚之罪又著,國言愈騰,臣跡愈臲,苟非亟蒙斥退,遄被斧鉞則將無以尊朝體而安私義,玆敢疾聲仰籲於重离之下。伏乞睿慈,俯加諒察,明降處分,以爲爲人臣不忠者之戒焉。取進止。答曰,覽箚具悉卿懇。數昨夜面諭,罄照心曲,卿須諒此,則於此時,尤不可如是,卿須諒中夜諄諄心曲之諭,安心勿復控辭,亦勿引咎,卽起視事,弘濟時艱,補我不逮。且余以湯劑事欲諭者,明日大朝親傳香藥房問候之後,入對,宜矣。仍令曰,史官往諭。
正言任希孝書曰,伏以,天休滋至,我大朝殿下愆候,不日康復,臣民慶忭,曷有其極?臣母本家在廣州地,日昨因忌故下往矣,勞動之餘,將攝失宜,素患蛔癨之證,挾暑猝就,癖氣衝上,胸腹刺痛,吐瀉無算,精神迷瞀,仍以昏窒,四肢厥冷,澟澟有頃刻之慮,急脚方至,促臣來視。臣自聞此報,心神飛越,按住不得,投進短章,徑出都門,至於所叨職名之不稱,亦不暇縷陳。伏乞睿慈,俯垂矜察,亟削臣職,仍治擅行之罪,以肅朝綱,不勝幸甚云云。答曰,覽書具悉。聖候遄臻康復,慶忭之忱,曷有其極?爾其勿辭,往護母病焉。
掌令尹在謙書。答曰,覽書具悉。聖候遄臻康復,慶忭之忱,曷有其極?所陳留念,爾其勿辭,從速察職。原書未下,二十二日原書下
辛巳五月十七日卯時,王世子詣太廟展謁後,仍詣慶熙宮。行進見禮時,右副承旨鄭夏彦,加出假注書金躍河,編修官柳脩,記注官房喆謩,以次陪從,王世子具翼善冠·衮龍袍,以乘輿出集英門,到龍銅門住輿,下令曰,余詣慶熙宮入,差備當以何門耶?柳脩曰,使政院知來,好矣。令曰,依爲之。仍出宣仁門外,乘輦到廟門外,下輦乘轎,以西挾入齋室後,改具冕服,入廟庭行四拜訖。下令曰,俄者有差備門知來之令,而承宣其已知來耶?鄭夏彦曰,有顯謨門外降輿之傳敎也。令曰,余意則建明門外降輿,似合宜矣。司書李昌任曰,旣有傳敎,則承順傳敎,可矣。令曰,禮過於厚,好矣。入太廟奉審後,仍爲行步詣永寧殿,行四拜禮,奉審還入齋室,改具翼善冠·衮龍袍,以乘輿出廟門外,乘輦到興化門外降輦,以乘輿入東挾至禁淸橋。下令曰,建明門外下輿行步,何如?李昌任曰,使史官往問于政院,似好矣。令曰,兼史往問以來,可也。房喆謩往問于政院,則以顯謨門外下輿,傳敎來達,故到顯謨門外降輿入自內,諸臣遂退待申時,有諸司預備之傳敎,王世子行進見禮,還宮時,以翼善冠·衮龍袍,顯謨門外乘與,出興化門東挾外降輿,乘輦到宣仁門外降輦,以秉輿詣徽寧殿神門外降輿,仍入殿庭,行四拜禮,奉審後,出神門外乘輿時。鄭夏彦曰,乘輿降輿之時,相禮金匡國聲甚低微,推考,何如?令曰,非但低微,擧措多錯,從重推考,可也。出擧條仍爲還入大內,諸臣遂退出。
辛巳五月十七日辰時,上御思賢閤。藥房入診時,都提調洪鳳漢,提調南泰齊,左承旨李翼元,記事官任觀周,記注官朴沁·朴命球,醫官金履亨·方泰輿·皮世麟·李以楷·李泰運·慶絢,進伏訖。洪鳳漢曰,夜來伏聞醫官所傳之言,則聖候有欠和之漸云,今朝則若何?上曰,氣則昏昏,痐則小動矣。金履亨診候曰,左右三部緩而不調,右寸間不足則一樣矣。上曰,理中建功湯前方,加乾薑五分,三貼劑入,以此爲日次。出榻敎上曰,都承旨具允鈺許遞。出榻敎諸臣退出。
上在慶熙宮。常參·經筵〈以〉代理停。
傳于李翼元曰,頃日中官及昨日中官,竝分揀放送。
右承旨李翼元啓曰,副提學趙明鼎牌不進推考傳旨,今方捧入,而玉堂上下番俱空,事甚未安,館錄擧行,亦有成命,更卽牌招入直,何如?傳曰,允。
傳于李翼元曰,以孝爲治,可以參酌,金魯鎭放送,由限過後,依下敎入直讀書。
李翼元啓曰,玉堂上下番俱空,事甚未安,副提學趙明鼎,卽爲牌招入直,何如?傳曰,允。
傳于李廷喆曰,明日嬪宮當來時刻,辰正二刻,途由端陽門詣,此入興泰門,前後牌軍,以御營軍,兼世孫牌軍,世孫仁政門外祗迎後,牌軍內隨來光政門外祗迎,依例擧行,回時建明門內祗迎隨行,而挾輿軍,以昌德入直都監軍擧行,回後仍入直,今番前後牌軍·挾輿軍來此後解嚴,近處待令,待諸司預備結陣事,分付。
右承旨李翼元,以講書院言啓曰,王世孫進見事有言矣,敢啓。傳曰,知道。
傳于李廷喆曰,藥房提調詣閤。
傳于李翼元曰,內局提調午後入來,戶判持定例亦爲入來,騎判·禮判同爲入侍。
王世子在昌德宮。常參停。
鄭夏彦達曰,藥房都提調洪鳳漢,依下令來待矣。令曰,入對。
又達曰,憲府連日監察茶時,事甚未安。除在外外,掌令尹在謙卽爲牌招,何如?令曰,依。
又達曰,大司憲尹鳳五,執義洪啓能,持平金亮行,掌令權相龍在外,尹在謙牌不進,今日以監察茶時之意,敢達。令曰,知道。
鄭夏彦,以侍講院言達曰,本院新除授輔德柳思欽,時在京畿果川地,文學尹勉憲,時在楊州地,書筵入番事緊,竝斯速乘馹上來事,下諭,何如?令曰,依。
又以兵曹言達曰,僉知中樞府事玄處明,落馬重傷,滿身牽痛,差復無期,呈狀乞遞。病勢如此,則西樞雖是閑局,不可一向虛帶,今姑改差,何如?令曰,依。
兼文學洪趾〈海〉書曰,伏以,天佑宗祊,聖候遄臻康復,臣民慶幸,曷有其極?而我邸下解帶之喜,尤當如何?睿候久在靜攝之中,上下焦遑,今幾日月,幸覩勿藥之慶,將擧廟見之禮,朝野均歡,疲躄同欣。臣於此時,適忝宮官,宜卽竭蹶趨承,獲與陪扈之列,而第臣於館職,有除則辭,有召則違,累被嚴敎,終不知變,是豈臣可已而不已者哉?今又伏承大朝傳敎,責之以分義道理,臣尤惶霣震越,罔知攸措。而春坊兼銜,自是玉署例帶,則臣之不可冒膺,義無差殊,反復思度,萬無轉動之勢。且臣母病常在凜綴,每當換節,一倍添㞃,近以朝晝異候,將攝失宜,宿症新痾,轉輾沈緜,飮啖全廢,眞元凘鑠,連試藥餌,苦無顯效,目下情理,方寸亂矣。玆隨天牌,敢陳引罪之章,仍暴請急之私。伏乞睿慈,俯加諒察,遞臣之職,治臣之罪,以肅朝綱,千萬幸甚云云。答曰,覽書具悉。聖候遄臻康復,慶忭曷有其極?爾其勿辭,救護母病焉。
應敎沈履之書曰,伏以臣,冒玷禁林,兼綰宮銜,殆將數歲于此,而其於匡格輔導之責,終未效絲毫臣分,臣誠內慙外怵,寢食靡寧,平居類喪心之病,出門則無對人之顔,嘗以負國尸職,萬死而不足塞罪等語,自訟於疏籲大朝之日,區區危苦之情,蓋已顯暴於君父,暗質於神明矣。詆罵之言,遍於朝野,下及輿㒗,則公議之不可遏如此,而國之不亡,賴有是矣,臣方拜賀之不暇,而若其廉恥大防,實關風化,使臣而恬然盤礴,不知所以自處,則不亦縱恣而無忌憚乎?且臣之老母宿病,逐歲增㞃,氣息緜綴,形神幻脫,較以數月,每落一層,臣之私懇,惟有日夜扶將,自盡其醫藥之節而已,離捨病側,奔走職事,殆非情理之所可堪者,而迫於嚴命,黽勉就直矣,卽接家信,數日以來,母病諸症,又添外感,一倍沈篤云。臣雖非蹤跡之臲卼,卽此方寸,已無按住之勢,敢投徑出之章,仍請擅離之罪,伏乞离明,俯矜燭削臣職,而治臣罪,。以肅朝綱,以伸至情,千萬幸甚云云。答曰,覽書具悉。爾其勿辭,救護母病焉。
禮曹參議宋明欽書曰,伏以,皇天眷佑,聖候遄復,臣跧伏農畝,日與田夫野老,同其鼓舞。乃於前月十二日,伏承敎旨,以臣爲通政大夫禮曹參議,仍聞間嘗有銀臺之命,恩波汪濊,報答無路,臣拜受九頓,惶駭踧踖,忽不知死所矣。臣於前冬,見授本職,卽將從前僞冒,欺罔之罪,目下癃癈醜朽之狀,乃春官一局,本非蔭路所當與擬,據格遞改,已有先匝故事,陳章自列,悉暴危懇,冀有以轉徹天聰,卽賜處分,申嚴政格,不復檢擬矣。數月之間,又有此命,官秩依舊,有若相當,臣之惝怳隕越,有陪於前矣。臣以千萬無似,名忝宮僚,積數十年,實有分所不敢,病又難强,未嘗一日供職,而乃以年勞序陞,至於特旨寵擢,而濫猥極矣。臣之前後辭章,非不披肝瀝腎,焦唇矢口,而邸下狃於例讓,不加深察,亦以恩出大朝,不欲遽行刊汰,則是將終身晻昧,究竟無期,生爲貪榮罔利之徒,死爲欺世負國之鬼,此臣所以循墻靡容,鑽地不得,憂懑成疾,忘寢與食者也。前冬陳疏,蓋出於萬不獲已,而喉司諸臣,引例呵責,前月晦又冒上一疏,自附於疾痛之呼,兼陳草萊濫竊之可羞,章箚壅蔽之可憂,道臣謂有禁令,不肯上送,從此疎逖之臣,無復陳情請急之路矣。臣泯默幽鬱,恭俟物議,側聽旬月,迄無變通,或者謂格外誤恩,絶異例遷,該曹參佐,不比漫職,不可因循虛帶,益增其壞法曠務之罪,臣於是瞿然驚懼,赧然愧恥,略控短章,更入縣道。伏乞睿慈,特垂憐愍,仰稟大朝,亟令解臣見職,刊臣新資,俾臣安意守分,畢命丘壑,則臣敢不隕首結草,以報天地生成之大德也。臣跡涉慢蹇,罪合誅譴,席藁私次,泥首俟命,無任屛營云云。答曰,覽書具悉爾懇。聖候遄臻康復,慶忭之忱,曷有其極?以余誠淺,屢次別諭,招致漠然,心實忸怩,爾以世祿之臣,豈不惕然感動乎?山林宿德之士,今當竭誠招致之時,捨爾而誰,捨爾而誰?其勿過辭,卽速登途,用副聖上慇懃之盛意,顧余日夕如渴之望。
辛巳五月十八日辰時,上具翼善冠·衮龍袍,御景賢堂親傳香入侍時,行都承旨李吉輔,右承旨李翼元,右副承旨李廷喆,記事官金履禧·任觀周,記注官朴沁·朴命球,進伏訖。上親傳香後,諸臣退出。
辛巳五月十八日辰時,上御景賢堂。藥房三提調入侍時,都提調洪鳳漢,提調南泰齊,副提調李吉輔,記事官金履禧·朴沁·朴命球,醫官金履亨·皮世麟·李泰遠,以次進伏。鳳漢曰,夜間聖候,若何?上曰,如昨日矣。鳳漢曰,蛔氣無更發之慮乎?上曰,姑無矣。鳳漢曰,寢睡·水刺之節,亦何如?上曰寢睡則安穩,而水刺亦勝矣。建功湯入烏梅,故有酸味,日熱則尤難服矣。此後則去烏梅·胡椒,烏梅茶則別劑以入,可矣。欲諭此,故召卿等矣。上曰,戶兵·禮判如不入來,置之可也。履亨等診候,皆曰,脈候大體如昨,而左三部沈微之候則勝於昨日矣。鳳漢曰,昨日王世子進見矣。自上所見,果何如耶?上曰,從容見之,少異於昨年,而肥膚之豐肥,不如前日矣。鳳漢曰,小朝歸路,氣色怡悅,如有得焉云矣,旣已進見,次對以二十日爲之乎?上曰,依爲之。持公事入對及常參,取稟,亦依例爲之,可也。諸臣以次退出。
辛巳五月十八日巳時,王世子坐德成閤。右議政入對時,右議政洪鳳漢,左副承旨鄭夏彦,加出假注書金躍河,編修官柳脩,記注官房喆謩,以次進伏訖。洪鳳漢曰,日氣甚熱,昨日勞動之餘,睿候,如何?令曰,別無所損矣。洪鳳漢曰,久而後行進見之禮,大朝之玉色肥膚,視前,如何?令曰,衰耗比前益甚,喜懼之心,夜不能寐矣。洪鳳漢曰,昨日光景誠爲喜事。而但人心未定,故臣敢有箚達矣。藥院分提調亦撕捱,今日不爲入來,未知臺書辭意,如何,而三道道臣,亦將引嫌云,殿最在邇,此誠可悶。令曰,殿最封上於何間耶?洪鳳漢曰,元定日則六月望日,而遠道則初十日封上矣。令曰,然矣。洪鳳漢曰,兩筵已開,次對亦遵舊例行之則好矣。令曰,旣行兩筵,次對當備禮爲之矣。洪鳳漢曰,今日承旨又爲遞差,今此入對承旨,亦欲替直而未果,具允鈺則以關格之症,順遞矣。令曰,他承旨誰也?洪鳳漢曰,都承旨李吉輔,左承旨韓光會,同副承旨洪準海矣。目今事勢如此,設行次對,而自邸下前已下令,而又以責躬之意,洞諭然後,可以鎭定矣。令曰,殿最旣近,所奏若此,次對雖以齋戒相値,再明日猶爲遠矣。今日大朝傳香,而卿亦登筵否?洪鳳漢曰,俄罷入侍而來此矣。令曰,臺臣書,分提調不入其中,而有所引嫌,何也?洪鳳漢曰,有礙逼處,故必如此矣,人皆引嫌則滿庭諸臣,孰不入於其中乎?當此等之時,誠心講學,善爲處置,則不但爲治心之一端,亦可以感動人心矣。接下時勿爲簡默,時時開懷,以通上下情志,好矣。且賓客地位,異於諸臣,入於講席則好矣,而尙不行相見之禮者,有所執而然云,以文字下令,以爲登筵講討則好矣。令曰,所奏是矣。命承旨書之,下令曰,近來逐日開講之時,賓客無一人入參,問之則賓客謂有所執,多不行相見禮云,雖代理之後,禮貌則同,且年前一二人有行之者,而時帶賓客中,亦已行於前日,由此觀之,于今賓客之不行相見,殊涉無義,朝臣若憂余之前過,則到今悔改之時,亦豈無喜欲勸講之心乎?不多日內,速行相見禮事,言于賓客。書出下令令曰,余旣爲進見之禮,嬪宮進見,何以爲之邪?洪鳳漢曰,此則內間事也。自內仰請,似合宜矣。次對旣已復舊,則今此處所狹窄,設行於時敏堂,好矣。令曰,依爲之。洪鳳漢曰,書曰,有言逆于汝心,必求諸道,有言遜于汝志,必求諸非道,邸下須深思遜逆之言,務恢虛受之量,使直言日陳於前,臣所望也。令曰,好矣。洪鳳漢曰,臺書以來,臣今登筵,而睿心不至煩惱,酬酢如響,此後必如此然後,上下情志,可以流通矣,近來春坊,多有不行公者,申飭行公,似好矣。令曰,當爲之矣。洪鳳漢曰,古語云,憂治世而危明主,太祖創業艱大,而太宗繼述之,至于世宗,文物大備,宣·仁兩祖中興之,傳于我大朝,將托于邸下,此後邦運之安危,惟在於邸下一身,必淸心息慮,克懋講學治心之方,則豈不爲承列祖體大朝之孝思乎?臣以明主期邸下,故敢效憂愛之悃矣。令曰,當體念焉。諸臣仍爲退出。
上在慶熙宮。常參·經筵以代理停。
嬪宮王世孫入慶熙宮後,政院口傳問安。答曰,知道。
李翼元啓曰,玉堂上下番俱空,事甚未安,館錄擧行,亦爲成命,副提學趙明鼎,卽爲牌招入直,修撰金魯鎭,依前下敎屢度催促,終不入直,誠極未安,旣有勿爲牌招之敎,推考警責,連爲催促,何如?傳曰,允。
傳于李翼元曰,挾輿軍同爲解嚴,與他軍兵一體待令。
傳于李翼元曰,諸司預備。
王世子在昌德宮。常參停。
鄭夏彦達曰,明日常參取稟。令曰,停。
又達曰,大司憲尹鳳五,執義洪啓能,掌令權相龍在外,一員未差,持平金亮行·李重海在外,今日以監察茶時之意,敢達。令曰,知道。
又達曰,入直兼春秋房喆謩身病猝重,勢難察任,今姑減下,何如?令曰,依。
鄭夏彦,以義禁〈府〉言達曰,卽接月令醫員李震郁手本,則保放罪人李遇芳·任煜·成德求·李敬一·兪漢葛等,病勢今已向差云,竝還囚之意,敢達。令曰,知道。
嬪宮,世孫還宮後,政院·藥房口傳問安。答曰,知悉。
鄭夏彦達曰,工曹參議成天柱除拜後,過三日不爲出肅,依定式推考警責,仍卽牌招察任,何如?令曰,依。
李廷喆達曰,明日次對,兩司當爲進參,除在外陳書下鄕外,大司諫崔成大,正言洪錀竝待開門牌招,以爲推移入對之地,何如?令曰,依。
以平安監司狀達,平壤等官居李景允等渰死事,令于李廷喆曰,渰死人等令本道恤典擧行。
左副承旨鄭夏彦書曰,伏以,臣與新除都承旨李吉輔,有友壻應避之嫌,相避之法,在下者遞。伏乞离明,亟令有司照例遞改,不勝幸甚云云。答曰,覽書具悉。書辭,令該曹考例,稟處焉。
兼司書李蓍建書曰,伏以,天休滋至,大朝殿下愆和之候,遄臻康復,王世孫弁學之禮,次第順成,臣民慶忭,曷有其極?仍竊伏念,臣頃佐北幕,自速大戾,至蒙嚴譴,旋霈恩宥,惶隕之餘,繼以感祝,屛伏經年,追訟愆尤,不意春間遽叨差倭接慰之任,義在往役,不敢言私,黽勉冒赴,纔已竣事復命矣。春坊除旨,猥及此際,且因動駕,召牌踵至,臣誠驚惶感激,靡所容措。顧今睿候快復,令德益新,書筵召對,講討日闢,太室龍樓,誠禮克展,凡係瞻聆,孰不欣躍?臣雖無似,忝在宮僚,幸逢斯會,尤當蹶趨承之不暇,而第臣向來所遭人言至醜悖,何可以歲月之已久,官職之稍異,貪恩饕榮,束帶彈冠,重貽士夫之羞辱也哉?臣本孤畸,墻壁無依,晩占科第,出入從班,涯分已踰,愧懼恒深。至於世所稱淸華之職,非臣夢寐之所到,而意外瀛錄之選,乃在臣持縗之日,固已惝怳驚怪,而忽地堂書,橫加拳踢,蹈藉無餘,榮塗爭奪,何與於纍然枕塊之人,而餘波所及,惡言相加,臣誠莫知其故也。至若筵對奏陳,此卽臣永抱不洎之恨,慟刻在中者,天鑑悉燭,昭晢備至,今何忍泚口辨理,而爲親求邑?固是前輩之所不免。臣又世家寒素,菽粟不繼,情急便養之狀,知舊之所共憫念者,故或有相對酬答之語,以此見罪,曾不自料,欲加詆斥,何患無辭?追提旣往之事,以傷人子之心,抑獨何也?世自有公眼,臣何必費辭爲哉?顧其醜辱,難濯江漢,而況此所叨,乃是玉署兼銜也。去就一節,更無可論,雖蒙聖朝湔拂之恩,實無抗顔冒膺之望,坐犯違傲,徒缺分義,唯有杜門自靖,以爲息黥補劓之圖而已,恩命雖隆,情跡至危,參前倚衡,轉動無路,石畫已堅,株守難撓,一切名塗,便是鐵限,若其學識之不叶於輔翼,癃病之無望於陳刀,有未暇覼縷者耳。前叨官職,適因朝禁,不得仰暴情實,今始露章自列。伏乞邸下,諒臣肝膈之懇,非出飾讓,憐臣孤孑之蹤,易觸人怒,亟令鐫削臣職,仍使選部,勿復檢擧,得以優遊冗散,避遠危穽,以卒天地生成之澤,不勝幸甚云云。答曰,覽書具悉。聖候遄臻康復,慶忭之忱,曷有其極?爾其勿辭,從速察職。
行副司直鄭亨復書曰,伏以,仁天垂騭,聖候遄復,慶忭之忱,祈永之祝,曷勝形容?迺於日昨,鶴駕早戒,展謁閟宮,進見龍樓,都人闐街,喜氣滿城,臣須臾無死,獲瞻盛儀,今雖塡壑,更無餘恨,臣之癃廢久矣,忽於匪意,伏承宮賓除旨,噫,斯職者,成就君德之責,與經筵官等耳,本非人得爲之之任,何爲而及於臣身?況伏聞近日以來,睿志勤勵,兩筵連開,緝熙光明,與日俱新,此誠張子所云,爲萬世開太平之基也。政宜及是時,愼選鴻碩,左右棐迪,以贊進修之極功,而今乃以如臣者,苟然備數,無少疑難,臣誠不識其何謂也。噫,臣年迫日索,朝暮待盡,一通淸銜,便同虛影,而在朝家有不愛名器之失,此非細故。臣爲之懼,寢夢屢驚,引日羈縻,尤增悶蹙,玆敢猥入文字,略暴至懇。伏乞离明,俯加體諒,亟令鐫改臣賓客之任,以重官方,俾安微分,不勝萬幸。臣治書擬上之際,伏見令旨下者,以賓客之不參講筵,誨責縷縷,而末端辭敎,藹如春溫,顯示祇悔敦復之意,眞所謂旣往之愆,與化俱徂,自新之善,照暎方來者也。興邦一言,百拜攢頌,凡在勸講之列者,孰不欲感激興起?顚倒趨承,以效裨補之誠,而顧臣聞識諛寡,到老益荒,耳目昏閉,已作廢物,假使匍匐登筵,無以藉手而備顧問,此臣所以瀝懇祈免於原書者也。噫,盛會親逢,此時難失,臣雖無狀,亦有天植忠愛之心,豈敢强陳無義之說,以爲必辭之計,而反覆揣量,萬不稱似,特令嚴飭之下,承膺無路,縮伏戰悸,惟鈇鉞是俟而已云云。答曰,覽書具悉。聖候遄臻康復,慶忭之忱,曷有其極?日昨特令申飭之下,無一人膺令,實愧余誠之未孚,而又見卿章之繼至,自恧之中,殊甚慨然。況卿以世祿之臣,獨不感余之昭諭而若此乎?勿復固辭,卽速行公,補我不逮。
上在慶熙宮。常參·經筵以代理停。
夜一更二更,巽方,有氣如火光。
大殿·中宮殿,王世子遣宮官問安。答曰,知道。王世孫遣講官問安。答曰,知道。
吏曹口傳政事,兼春秋單邊景鎭。
右承旨李翼元,以戶曹言啓曰,司䆃寺加定中米·泡太末·醬鹽等價,依定奪以元貢價磨鍊,別單書入,依此擧行之意,分付惠廳,何如?傳曰,允。
又以奉常寺官員,以都提調言啓曰,東籍親耕田所種大麥,今五月二十五日間當爲成熟之意,敢啓。傳曰,攝刈。
以文臣朔試射試官望筒。傳曰,日勢如此置之。
因本院達辭,禮曹兼春秋房喆謩身病猝重,減下事,依下矣,其代令該曹卽爲口傳差出,何如?傳曰,允。
又啓曰,玉堂上下番俱空,事甚未安,館錄擧行亦有成命,副提學趙明鼎卽爲牌招入直,修撰金魯鎭特敎之下,鎭日催促,終不入直,其在事體,誠極未安,何以爲之?敢稟。傳曰,一體牌招。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
王世子在昌德宮。常參停。
李廷喆達曰,明日常參取稟。令曰,停。
又達曰,大司憲尹鳳五,執義洪啓能,持平金亮行·李重海,掌令權相龍在外,一員未差,今日以監察茶時之意,敢達。令曰,知道。
令于李廷喆曰,大臣·備局堂上引接。
李廷喆達曰,新除授左承旨韓光會時在京畿砥平地,同副承旨洪準海時在江原道洪川地,竝斯速乘馹上來事,下諭,何如?令曰,依。
以慶尙監司狀達,六月朔生竹筍限內不得封進,惶恐待罪事,令于李廷喆曰,勿待罪事,回諭。
辛巳五月二十日卯時,王世子坐時敏堂。大臣·備局堂上引接入對時,右議政洪鳳漢,兼禮曹判書李益炡,行兵曹判書金聖應,行司直洪啓禧·韓翼謩,戶曹判書尹東度,吏曹判書金相福,副司直具善行,左尹崔鎭海,副司直鄭汝稷,刑曹參判曺命采,副司直李章吾,副司直鄭弘淳·徐志修,禮曹參判朴相德,副司直洪麟漢,右副承旨李廷喆,加出假注書金躍河,事變假注書安寬濟,記事官李昌任,記注官房喆謩,以次進伏訖。洪鳳漢曰,日氣蒸熱,睿候,如何?令曰,一樣而別無可言矣。洪鳳漢曰,寢睡·水刺之節,如何?令曰,近來寢不安睡不成,而水刺不進矣。洪鳳漢曰,誠極憫迫矣,伏乞加意進之,以保睿體焉。令曰,雖不進,別無所損矣。洪鳳漢曰,湯劑何以爲之?令曰,姑止之矣。洪鳳漢曰,頃已陳達而尙不進,豈不焦迫乎?大朝問安承候乎?令曰,安寧矣。中宮殿問安承候乎?令曰,安寧矣。世孫宮氣候,如何。令曰,一樣無事矣。洪鳳漢曰,隔年阻拜之餘,邸下行進見之禮,昨日嬪宮及世孫宮亦次第進見,非徒臣等之欣忭,滿城士女光瞻相慶之秋也。令曰,久而後行,進見之禮余心喜幸,何可勝諭?洪鳳漢曰,此守禦使尹汲狀達也,枚擧廣州府尹李最中牒呈,以爲今年兩麥酷被災害,實是前古所無,方當劇農之時,以其絶糧,鋤耘之役,將未免愆期之患,軍餉留庫中限四千石,依近例加分事,令廟堂稟旨分付爲請矣。如此麥慊之時,不可無闊狹之道,所請太過,以三千石加分之意,分付,何如?令曰,依爲之。出擧條洪鳳漢曰,小臣地處與他自別,不敢當三事之任,而適會大朝欠和之日,他不暇顧,蒼皇出肅,已失素守,而初意則必以死自遞矣。近日臺書之後,邸下面諭諄復,大朝亦靳退斥,故逡巡至此,而前後不匡之罪,頃於大朝筵中,已爲仰陳,而今又敢達,臣罪至此,萬死猶輕矣。卽今諸臣多有撕捱者,此實可憫。令曰,頃已言之,此皆余之過也。余旣悔過,則大臣何以爲此,卿若辭免,至於國事何?不必如是屢屢矣,余亦有所量,其勿復辭焉。洪鳳漢曰,詩不云乎,不諫亦入,邸下旣已悔過,推擴此心,如火之燃,如泉之達,進進未已,則其爲睿德之光,爲如何哉?令曰,頃已下令,面諭雖一時,豈可忘乎?當銘念焉。洪鳳漢曰,罪人李德淵,定配於沃溝云,依頃日所稟,卽爲放送之意,分付,何如?令曰,依爲之。出擧條洪鳳漢曰,此時春坊不可不備員,兼文學洪趾海,兼司書李蓍建,皆以館職撕捱之人,不爲行公於兼官,事甚未安,申飭行公,輔德柳思欽,文學尹勉憲,方在外,催促上來,何如?令曰,依爲之。出擧條李益炡曰,睿候近益平復,展謁太廟,仍行進見之禮,朝野莫不欣忭,而伏見日昨下大臣之令旨,悔過責躬之意,藹然於辭表,臣欽仰攢頌之忱,曷有其極?古人有言曰,不幸無過,雖以成湯之聖,仲虺進誡之辭,以改過不吝爲先,以邸下之睿德,雖有從於過矣,今已悔過,講筵·賓對,次第行之,日月之更,人皆仰之,邸下自今以後,毋失此心,政令施措之間,擴而充之,宗社億萬年無疆之休,實基於此矣,此臣區區之望也。令曰,所陳切實,當銘諸心骨,而體念焉。李益炡曰,昨年大朝移御時,邸下進見之禮,以朔望擧行之意,臣曹草記仰稟於大朝,以東宮方在調攝中置之爲敎矣,今則睿候平復,旣行進見之禮,此後進見節目,不可不稟定矣,以一朔三次爲定乎?古有朔望兩次爲之之例,以此磨鍊擧行乎?令曰,一月兩次進見,甚間闊,心甚憫焉。大臣之意,如何?洪鳳漢曰,禮官所稟,是矣,此不可只稟定於邸下之事,一番仰稟於大朝後,定規,宜矣。令曰,後日大朝入侍,大臣與禮官,以此意善爲導達,磨鍊擧行,可也。令曰,賓客今日無入來者。洪鳳漢曰,雖未知諸人病故之如何,而頃日特令之下,尙不入來,事體未安,竝從重推考,速行相見禮之意,申飭,何如?令曰,余旣屢次下令,而尙不變動,誠深慨然。大臣旣以朝體請推,依爲之。至於相見禮申飭,余實歉然,置之,可也。洪鳳漢曰,邸下之屢次下令,專出於典學之誠,今臣所請,亦爲其勸講之責也,上款則許施,下款之未蒙許者,恐欠以誠待下之規矣。令曰,然則竝依爲之。出擧條洪啓禧曰,臣待罪金吾,故敢達矣。出身三人昨已捧供入達,以依準達下,而昨日非用刑之日,且閤外與大臣,有酬酢,下詢處之,何如?令曰,大臣陳之。洪鳳漢曰,女人雖是私賤,士夫武弁,深夜㤼奪,其罪不可不嚴治懲後,而三人之一時抵死,事甚重大,事當一番稟于大朝而爲之矣。令曰,雖是賤人,風化所開,稟于大朝,依處,可矣。洪啓禧曰,邸下旣行進見之禮,兼示悔悟之端,臣等獻賀而已,更有何言?第有區區所懷,爲邸下陳之,臣前後以賓客,登席多矣,曩時邸下聰明英睿,臣以唐虞事業,望之矣,向來過擧,曾是不意,而一朝怳然覺悟,固生靈無疆之休,而臺書之後,有廢水刺之敎,臣誠憂憫矣。臣意則以爲陳書則有痕,而口奏則無痕,有痕者,長在心目而不忘,無痕者,纔覺聽收而易忘,邸下此敎,似未眞悔悟之實也。宋臣司馬光曰,余之平生所爲,無不可對人言者,邸下深思而體念焉。令曰,承旨書之,余之過,余已悔之,數昨夜下令,以爲余不食言,而世祿之臣,庶可諒矣。近來聞之,臺章後多引入人云,此皆余之過,此皆余之過。諸臣何有,古人以爲衛太子者,諸臣若爲余則轉輾生事,紛紛引嫌乎,以此之故,進見之後,欣忭曷喩,而到于今日,不能食飮矣。諸臣,知余自新之意,事事待之,事若葛藤,則余有所懷,余有所懷,吁嗟,喬木世臣,若有懷則面陳爲可,引入之人,亦爲勉强行公,在廷諸臣,寬余心寬余心,須體須體,諒我諒我。出下令諸臣遂退出。
上在慶熙宮。常參·經筵以代理停。
李吉輔啓曰,新除授左承旨韓光會自鄕上來云,卽爲牌招,何如?傳曰,允。
傳于李吉輔曰,大臣編次人·騎判·禮判·戶判入侍,而定例如已修定則持入。
李吉輔啓曰,右議政洪鳳漢,禮曹判書李益炡,兵曹判書金聖應,戶曹判書尹東度依下敎來待矣。傳曰,引見。
又啓曰,判義禁洪啓禧,持竹山府使李長燮,龍仁縣令兪漢葛供辭,依頃日下敎來待矣。傳曰,引見。
傳于李吉輔曰,承旨望斯速入之,騎判入侍。
有政。吏批,判書金相福進,參判南泰會式暇,參議韓光肇進,都承旨李吉輔進。吏批啓曰,臺諫·玉堂闕員及大司成,今當差出,而擬望之人乏少,外任竝擬,何如?傳曰,允。尹東暹·宋瑩中·權噵爲承旨,洪良漢爲大司諫,李光溭爲掌令,李廷烈爲正言,元仁孫爲副提學,洪趾海爲副校理,權正忱爲說書,徐志修爲大司成,蔡廷夏爲兵曹正郞,黃運河爲敦寧都正,金匡國爲判校,李瀰爲中學敎授,趙宗鉉爲童蒙敎官,奉敎單金夢華,代敎單鄭彦暹,兵批判書金聖應入侍進,參判李景祜病,參議李昌儒昌德宮入直,參知任瑋入直進,參知曺允濟未肅拜,徐敏修爲副護軍,具允鈺·鄭夏彦·徐命膺·李敬玉爲副司直,吏曹口傳政事,檢閱單姜趾煥。
王世子在昌德宮。常參停。
李廷喆達曰,明日常參取稟。令曰,停。
又達曰,大司憲尹鳳五,執義洪啓能,持平金亮行·李重海,掌令權相龍在外,一員未差,今日以監察茶時之意,敢達。令曰,知道。
海春君栐父母墳加土呈辭。令于李廷喆曰,給由馬·澆奠床備給。
李廷喆,以侍講院言達曰,賓客相見禮從速爲之事,下令矣。宮官所當備員,兼輔德徐命天,兼文學洪趾海,兼司書李蓍建,竝卽牌招,以爲備員之地,何如?令曰,依。
又以兵曹言達曰,景福宮衛將金遠興,年老病痼,無望供職,金弘祚,素患疾病添劇,昌德宮衛將具煜,近得輪疾,差復無期,俱爲呈狀乞遞,竝今姑改差,何如?令曰,依。
又以兵曹言達曰,新差大吉號里權管鄭時起老母,今年七十八歲,法不當遠離赴任,呈狀乞遞,邊將之親年七十五歲以上者,許遞其任,已有定式,依例改差,何如?令曰,依。
又以觀象監官員,以提調意達曰,本監官員李德星,年前以曆法釐正之功,調用論賞事,曾已命下矣。三曆官副司果李世淵有頉代,以李德星依例陞付,以酬其勞,何如?令曰,依。
判敦寧徐命彬書曰,伏以,臣所叨賓客之任,決非廢疾垂死之身所可一日虛帶,頃控衷懇,未蒙允許,連呈辭單,訖未登徹。方切兢蹙之際,伏見令旨下者,以賓客不參,講筵誨責備至,辭敎諄勤,藹然有祇悔求助之意。迺者邸下違豫之候,積月彌留,擧國焦鬱之餘,旣行進見之禮,睿孝增光,益勉緝熙之工,飭令特降,赫然奮發,德業日新,凡在瞻聆,莫不欣聳攢賀,況臣以胄筵舊物,其所歡忭顒祝,有倍恒品,復近耿光,仰聆英音,豈非臣至願至幸,而念臣曾玷此任,數次陪講,居然十年有餘,伊時諛陋眊憒之狀,睿鑑之所已俯燭,到今犬馬之齒,恰滿七十,癃朽特甚,五官所用,惟目最重,而臣則兩目俱廢,視物如漆,自經類中之後,風眩益肆,昏窒無常,半體不遂,轉動須人,其他許多危惡之症,不敢縷列,而蓋死亡無日,飾巾待盡,閒司恩命,亦無以自力祗謝,至於登离筵而備顧問,殆同責視於瞽,雖欲拚死趨承,而不可得。噫,命之窮矣,臣竊自悼其不幸而已。苟令臣容有毫分可强之勢,而不思殫竭忱悃,以效萬一,則是豈臣分之所敢出者哉?當此鎭日開講之時,賓僚爲任,何等緊重,而緣臣而作一冗窠,莫之變通,揆以朝體,寧有是理?仰惟容光之照,體物之仁,垂念於此,庶有以劃卽處分矣。引日虛縻,爲罪滋大,玆敢申暴情實,冒死哀籲。伏乞睿慈,曲賜憐察,亟令鐫遞臣賓客兼銜,俾安微分,公私幸甚云云。答曰,覽書具悉。已悉諭於賓客之批,卿其勿辭,卽速察任。
右參贊李益輔書曰,伏以,臣於頃日,猥隨大臣之後,略效憂愛之忱,雖其辭語無足以仰裨睿德,而及承溫音,藹然眞切,悔悟之令,求助之旨,不啻泣臣隣而感天地。夫然則旣往之過,與化俱徂,而日新之效,方可卜吾東萬世之祚,臣誠心忭口噓,不自覺感淚之被面,而曾未幾日,祗謁太廟,進見龍樓,臣祗伏路左,獲迎鶴駕之儀,竊見滿城髫白,相率奔走,無不攢手歡欣,人心所嚮,天意可知,臣雖明日入地,固無憾矣。念臣所帶賓僚,職任甚重,類非如臣諛淺所可叨玷,前後除命之下,不敢行相見之禮者,非徒爲禮貌之未安,亶由於才分之不稱矣。迺者兩筵連開,典學方勤,以臣不爲進參,屢煩睿敎,嚴重懇摰,臣於是復何敢固守微諒,而一自臺書之出,臣之情跡,益復危蹙,方俟重勘之加,則去就一節,豈所可論也哉?噫,人臣事君,分義廉隅,隨其所在,各有輕重,苟使臣一切放倒,迫於嚴旨,冒沒承膺,則臣將以何藉手,輔我邸下,邸下亦焉用如此無廉恥之一鄙夫乎?今臣所劃,一則匪分,一則俟譴,反覆思量,萬無冒出之勢,玆不得不陳章自列。伏乞离明,俯察臣不可堪之狀,諒臣至難强之情,先遞臣職,仍治臣罪,以肅朝綱,以安私分,千萬幸甚云云。答曰,覽書具悉。屢次下令,其何若是?且昨日筵中,特爲下令,罄竭余心,而卿章又至,尤覺余之誠意未孚之致,自恧于心,繼以爲卿慨然矣。卿其勿辭,卽速察任,補我不逮。
兵曹參判李景祜書曰,伏以,天休滋至,聖候遄奏翌瘳之慶,臣民懽忭,曷維其已?臣之老父癃病沈重,精神昏憒,居恒澟綴,而近緣暑熱蒸濕將攝失宜,寢食之節,視前大減,目下情私,豈有離舍從宦之勢,而日昨除命,適下於陪衛變通之際,不敢言私,黽勉祗肅,又因僚員之有故,强抑在直矣。昨始歸視,種種凡節,又不啻落下,臣方扶護煎熬,此際見差健元陵享官,卽今情理,實無暫時離側之望,而當此番次苟艱之日,宿衛重地,不容曠帶,玆敢疾聲哀籲於貳極之下。伏乞睿慈,俯賜諒察,亟令鐫遞臣職,俾得以任便將護,千萬幸甚云云。答曰,覽書具悉。聖候遄臻康復,慶忭曷有其極?莫重享官,不可輕許,勿辭焉。
修撰金魯鎭書曰,伏以,臣忝叨是任,倏已兩載,殖學空疎,賦性骫骳,處經幄而不能盡啓沃之責,齒胄筵而不能效匡格之誠,公議之詆罵已久,私心之恧蹙常切,而日前專經之講,臣之短拙,又畢露無餘矣,羲經旣非僻書,臨讀亦異倍文,而尋常釋解,猶未記誦,臨籤書,不鑽地難得,罷筵歸院,無面可顯。惟我大朝殿下不加郵罰,必欲奬成,入直讀書之命,辭敎諄懇,殆若慈父之於稚子,且愧且感,宜卽祗承,而不但母病方劇,有難離舍狷滯之意,竊以爲鑾坡顧問,掄揀甚重,堂堂聖世,豈有不通經之學士哉?從今息補之義,惟有卸解華銜,勉卒學業,少贖面墻之恥,更圖塵刹之報而已,惶愧交中,心口相誓,竟違深夜之嚴命,自速半日之吏對,愧雖切於撻市,心粗安於就圄。我聖上曲念情私,旋降恩宥,霜雪雨露,莫非至敎,臣雖頑愚,寧不知感?而過限持被之敎,猶夫如前,惶悶迫隘,措躬無地。噫,使臣如可以包羞忍恥厭然冒入,則初何故而謝金華之直,就牢陛之拘,自陷於慢命之誅也?誠以一身之廉愧未泯,衆措之嗤點可掬,獄中讀書,猶勝於抗顔禁廬故耳。區區本情,實出於此,玉成之聖意雖感,株守之微畫已審,日夕嚴譴,惟是恭俟,而若臣之所慙悔者則有之,初不能固守先志,量己後入,終未免貪戀恩榮,淟涊久冒,畢竟顚沛,皆臣自取,撫躬悼歎,尙誰怨尤?恩由已過,特召又降,而情窮勢蹙,無計轉動。且臣望七老母,素抱奇疾,積有源委,暑熱所祟,轉成毒痁,逐日昏痛,眞元澌鑠,泄痢諸症,又從而兼發,種種危惡之狀,澟然有朝夕難保之憂,臣無他兄弟,獨自將護,邀醫煎藥,方寸焦灼,似此情理,雖非負罪之身,尤無離側之勢,玆敢疾聲申籲於孝理之下。伏乞睿慈,俯垂矜憐,亟賜鐫削,仍許長暇,以便救護。且令選部勿復檢擬,俾得以優遊年歲,少有尺寸之進,則責勵之敎,雖未承於今辰,奬育之恩,庶自效於他日云云。答曰,覽書具悉。爾其勿辭,救護母病。
說書姜趾煥書曰,伏以,日吉辰良,我邸下亟擧謁廟之儀,仍行問寢之禮,嬪宮·世孫,次第進見,我邸下誠孝所格,臣民胥悅。臣於禁直之中,忽承春坊除旨,適當鶴駕將戒,宮僚不備,臣辭遜無路,冒昧出肅,遂至陪扈往來,仍卽持被,猥登講對之列,親承溫諄之音。臣於是惶愧彌增,感淚交零,而第玆胄筵勸講之任,實兼輔導睿德之責,其掄揀之淸嚴,類非人人所可僥冒,而迺者臣以職忝翰苑之故,遵近式而例擬,至有此誤恩。臣姿性則慵懦而無端方之操,學識則蔑裂而乏講討之資,以臣身而擬此職,固無異於僬僥之擔千匀,瞽盲之辨五采,況今邸下惕然悔悟,辭令切至,日月之更,人皆仰之,風雷之遷,日不竢終,其所以啓發而匡格者,惟賴於左右前後之有正人,則如臣無似者,政宜刊汰之不暇,而何敢盤礴仍據,自陷於溺職負罪之科哉?且臣關格之症,便成貞疾,少失將攝,則發作無常,而昨日陪班,飮暑而歸,胸膈痞塞,吐泄無算,昏憒不省人事,頃刻之間,若將垂盡者然,以此病狀,時月之間,萬無蠢動就直之望,臣罪至此尤大矣。玆披肝血之懇,仰瀆离明之聽。伏乞睿慈,察臣職名之不稱,亟賜鐫削,以重官方,憐臣實病之難强,俾卽調治,以延殘喘,千萬幸甚云云。答曰,覽書具悉。爾其勿辭,調理察職。
辛巳五月二十一日午時,上御景賢堂。編次人·騎判·禮判·戶判入侍時,右議政洪鳳漢,禮曹判書李益炡,兵曹判書金聖應,判義禁洪啓禧,戶曹判書尹東度,都承旨李吉輔,記事官任觀周,記注官朴沁·朴命球,進伏訖。洪鳳漢曰,昨今小雨後,日氣甚熱,聖體若何?上曰,甚熱可悶矣。鳳漢曰,湯劑今已進服乎?上曰,似有攘氣,參料於予熟矣,而日熱如此,欲議定進服,故召卿矣。鳳漢曰,待明日入診乎?上曰,可也。昨日嬪宮,率世孫來見,可貴矣。鳳漢曰,世孫祗迎後隨詣爲敎,誠貴矣。上曰,都提調旣承下敎,藥房日次,明日爲之。洪鳳漢曰,韓光會承旨除授,適在與臣相逢之餘,又稱在外,雖未知其間,果作鄕行與否,而臣之慨惑則甚矣。蓋不在外而稱在外,古無是例,如有情勢之萬不獲已者,欲稱在外,則不敢在家,必出郊外,或於未及出之前,被人逢見則亦不敢焉,卽所以畏人言也,嚴國法也。今雖不能行古之道,大臣與他有別,與大臣纔接面,而猶稱其在外,則自處之欠誠,朝體之有損,當如何哉?設有情勢之可言,則何患無辭遞之道,而乃爲此崎嶇之擧者,萬萬寒心,不可以已有禁推之命,置而不論,亟施削職之典,何如?上曰,所奏,是矣,依爲之。出擧條洪鳳漢曰,今年麥凶,諸道同然,而以所聞推之,畿內尤甚,湖西次之,嶺南又次之,嶺則屢豐之餘,民間形勢似不至遑急,而朝家憂念,則固不可弛。至於畿湖則連歲饑饉,纔經賑政,公私赤立,其所接濟之道,尤不可少緩,目下藉手者,唯在加分等事,廟堂未及思之外,亦必有別般道理,而諸道道臣,尙無一番狀聞之事,誠甚泄泄,事勢之緩急,區劃之便否,爲先行關詳問,以爲警動之地,何如?上曰,所奏,是矣,畿伯明日入侍,忠淸·慶尙道臣,各別申飭。出擧條李益炡曰,頃日所下王世孫嘉禮禁婚傳敎中,當代異姓八寸親,卽當宁異姓八寸親,而於當婚爲十寸親,右相同·異姓八寸親,於當婚亦爲十寸親矣,以此爲限,則禁婚寸數比諸舊例稍遠,依本曹謄錄中禁婚條,以國姓及王世孫異姓親,當從婚者限八寸,王妃同·異姓六寸親,嬪宮同·異姓七寸親,更爲書出則禁婚寸數明的,而國舅內·外親許婚寸數,自在其中,故敢此仰稟。洪鳳漢曰,禁婚一事,不必多定條目,依據從前謄錄,當宁異姓七寸親,東宮異姓八寸親,中宮殿同·異姓七寸親,嬪宮同·異姓八寸親爲限,則諸國舅家,自在於計其寸數之中矣。上曰,所達,是矣,依此知委,可也。出擧條金聖應曰,軍器寺弓子殆盡無餘,可悶矣。近來黑角絶貴,戶曹雖欲上下,旣無一筒所儲,實無奈何,向年右相提擧時,所奏加造弓角,尙未盡數推來,其間所下賞格弓子,貸用於各軍門之數,殆近數十張,而不得還報之故,貸路亦絶,尤爲可悶矣。今聞洪啓禧所達,今番使行唐角出來之數,如是夥然,自度支爲先取用似好,而此後使行,亦令戶曹成給公文,以爲貿來之地,何如?上曰,自戶曹黑角進排,可也。出擧條李益炡曰,在前移御時,王世子有朔望問安之禮,故昨年移御時,王世子朔望兩殿問安之禮,有所稟啓,而自上有方在調攝置之之命,不得擧行矣。今則朔望問安之禮,當爲磨鍊擧行,敢此仰稟。上曰,進見不可定式,待下敎爲之,可也。出擧條李益炡曰,本曹所上續五禮儀補編,日昨內入,因傳敎置於政院矣,本曹只有此一本,典考頻數,亦無板本,受出本曹,以備考據之地,何如?上曰,補編中或有訛誤處,禮判與提調,稟定釐改後,印出,可也。出擧條洪啓禧曰,時囚罪人安慶垕·朴性源·李延喆,以夜入人家,奪取有夫女之罪,自捕廳來囚,而其罪狀絶痛,請刑依準,後日坐當訊問,而小朝以王府罪人刑訊之體重,欲臣等而稟,故敢達。上曰,三人爲誰耶?洪啓禧曰,安慶垕,故水使宗大之孫,朴性源,前府使性善之弟,李延喆,故營將麒祥之子也。洪鳳漢曰,所劫之女雖是私賤,旣有定夫,異於娼女,則此輩安敢蔑法行劫,若是無忌憚耶?其在振綱礪俗之道,不可不以罪李壽弘者,罪之矣。上曰,有關風敎,李延喆外,爲先嚴刑一次後取招,後日登對持奏。出擧條洪啓禧曰,南部奉事李敬一,亦以酒禁事被囚矣。部官雖與守令稍異,而守令旣皆以公罪,帶職放送,則獨於部官重勘,似矛盾,故敢達。上曰,部官與守令有間,本事旣爲參酌,一體勘律。出擧條洪啓禧曰,軍器寺以甲冑未移送事,啓下惠廳,而若依數劃送,則將犯癸未條矣。癸未爲再翌年,不可創出無前之例,壬午條尙有五百七十石餘者,只此數劃送,何如?洪鳳漢曰,壬午條,昨年特敎劃給於濬川,至如引用再翌年條之境,則該寺當一番稟定,而不此之爲,有此汎然啓下之擧,事涉疎率,未及爲當年條之前,除非不得已者,則依前停止,恐宜矣。上曰,旣用其米於濬川,軍器寺初稟非矣,勿施。出擧條尹東度曰,吏曹日用油燭,該曹自備,而至於都政及散政時,則使貢人進排,事甚不當,今當改定例之時,宜有釐正,此後依兵曹例,使本曹擔當,何如?上曰,依爲之。出擧條尹東度曰,命官殿試時,有殿座燭,而元定例,無擧論矣。此則酌量定數,添入於新撰定例中,何如?上曰,依爲之。出擧條尹東度曰,禁軍都試時,所用油燭,義盈庫進排事,載在元定例矣。今則龍虎營足可擔當,新撰定例中,釐正拔去,何如?上曰,依爲之。出擧條尹東度曰,卽接奉常寺所報,則祭享所用細麪,祭圖中,以綠豆末載錄,而匠手不足,爲陵親祭外,自前竝以木麥末麪代用,今於新撰定例時,從實釐正爲請矣,祭圖所載,不敢擅便,敢此仰稟。上曰,必也正名,常時用木麥末麪,親祭時用綠豆末水麪。出擧條尹東度曰,各殿·各宮多人宣飯蘇魚醢·白蝦醢元定,例以鹽代封懸註矣。今新撰定例中,亦依此懸註乎。上曰,依爲之。出擧條尹東度曰,大殿尙宮侍女宣飯所用,則皆納于大殿多人廳,故其人炭木,一體書錄於大殿定例下矣。今番書下尙宮侍女爐炭及多人宣飯木不入,而問于貢人則進排于中宮殿多人廳云,似不可異同,何以爲之乎?上曰,依前爲之,可也。出擧條尹東度曰,中宮殿新撰定例,今纔修正草本,而大殿進上,頃多減去之物,此亦一經稟裁然後,當可出正本矣。上曰,中宮殿新撰定例中,進上物種減下,一依頃日大殿定例所減名色減下。出擧條上曰,兵曹參知曺允濟卽爲牌招事。出榻敎上曰,今番禁推傳旨中,原在鄕人分揀。上曰,京畿監司蔡濟恭,明日診筵同爲入侍。出榻敎上曰,姑爲留門,諸承旨入來肅謝後,始爲下鑰。出榻敎上曰,今聞右位翰林以下位陞六,撕捱云,頃者特敎之下,焉敢若此?古例班班,莫重官職,從君命乎?隨洪秀輔之言乎?事之寒心,莫此爲甚。前待敎鄭彦暹,慶安察訪除授,其令卽爲謝恩。上曰,紀綱日下,事體日壞,此亦占國之一端,一事纔開,一事復晦,一事僅擧,一事復墜。噫,衰耗望七之君,爲國獨勞,濟濟群工,偸便爲事,於今日目下事可知,又當其暑,氣益難堪,而猶召大臣,諸臣意亦深矣。其中編次人,無他編次,而欲問祭文製述與否,其所不參,何敢卽本職也?近者玉署無人,亦何故乎?新錄二字,意則爲錄,反爲逐儒臣之令,頃者春坊難闕直,近密無是事,耳目難稱在外,喉舌亦無此弊,若兩闕入直之中,往者因一機關,先以數遞起端,今則以在外圖免,向者知申入直,已非古例,向之一日,今爲三日,白首其君,黽勉自强,喉院長官,僅備入侍,此何擧措,此何景象?況一儒臣以孝爲治之意,特敎放送,而今已多日,尙無動靜,亦涉寒心。頃之闕直者,今僅備員,昔之濟濟者,若是駭然,此亦消長之理乎?噫,消長之權,在於彼蒼,其君猶不爲,況人臣乎?關係非細,不可不嚴處,近日稱在外之承旨,及勿論堂上堂下,帶軍銜下鄕人,一倂禁推,有職名者先遞差,副提學趙明鼎頃者處分,不過申勅則幾經他職,又復撕捱,廉隅太勝之日,一違再違,其猶有謂一向違牌,分義寒心。先遞差一體禁推,竝過今朔後勘律,承旨有闕代,政官牌招開政,以在京無故人備擬,待下批牌招察任,侍從堂上·堂下違牌及翰林違牌人,一倂敍用,左右史不備,何待本館之故規?說書姜趾煥,令該曹爲先口傳卽付翰林,亦爲牌招察任。上曰,凡事侈風日盛,時體亦勝可勝歎哉?況大祭之服,致潔爲先,故度支措備,該司待令,畫綬木笏,齋明盛服之道,繪事後素之意俱在,予於昔年,以王子差獻官,亦若此,近者不然,此亦時體之一端,以此之故,中官亦效此例,有貿佩玉之事,故有下敎,事皆從古,可也。今以忠贊衛事言之,朝臣賤其木笏,故此輩不欲去帽角,董子豈不云乎?其於正字,下效當然,於此等事,本雖微,末弊若此,政若庶民之不守分,其本由於搢紳之躁競者,此後其於祭服,一從古禮事,分付。上曰,儀章文物,自有古禮,豈敢以人之意低仰?況忠義,正勳嫡長,忠贊衛,卽原從支子也。輕重懸殊,頃者右相兵判時,奏稟校正者,不過除鄕忠贊衛之弊,欲爲着實之意,卽命忠贊衛,則京鄕奚異,而敢爲得隴望蜀之計,自備帽帶,不肯着前日冠服。今番特敎之下,措辭白活,其敢拒逆,今日紀綱,雖曰寒心,幺麽此輩,焉敢若此?以此之故,無辜該吏,公然受棍,初聞所奏,其欲順便下敎,目下勿覺爲渠輩曲盡處分,綱紀尤墜,兵判所奏,亦爲曲盡,俄者下敎勿施,兵判從重推考,當該忠贊衛等,令兵判決棍,其令依舊例擧行,後復若此,依前以鄕忠贊衛擧行。上曰,曾聞因先正所奏,有下敎之事,予亦頃年惠廳吏,因故金奉朝賀所奏,有藥物題給之命,而屢次下敎,欲正名分,而不爲奉行,故有該吏令兵判決棍之命矣。今聞兵判所奏,此槪由於忠贊衛,更爲定制之後,渠輩不守分濫觴之致,其頭目決棍,可也非該吏之辜也。噫,白首暮年,日夜爲後昆耿耿者,鄕或一吏一民無辜受杖矣。今反導之,致悔何及?特使賑廳,食物參酌題給,以示予裕後昆之意。諸臣退出。
上在慶熙宮。常參·經筵以代理停。
夜五更,月暈。午時未時,日暈。
下直,善山府使金致恭,衿川縣監李思國,萬頃縣監南碩老,安城郡守朴好源。
藥房都提調臣洪鳳漢,提調臣南泰齊,副提調臣李吉輔啓曰,伏未審夜間,聖體調攝,若何?寢睡·水刺之節,亦何如?臣等依昨日稟定,率諸御醫入診,詳察聖候,議定湯劑繼進當否爲宜,臣等不任區區伏慮,敢來問安,竝此仰稟。答曰,知道。氣則差勝後一樣矣。
中宮殿,藥房口傳問安。答曰,知道。
建明門殿坐罷後,政院·藥房口傳問安。答曰,知道。
以承傳色,口傳下敎曰,薇垣長稱在外,寒心,先遞差後禁推,掌令柳脩,持平李性遂牌不進傳旨,欲爲踏下矣,中官以只推混下,事體駭然,當該中官從重推考,傳旨更爲書入。
權噵啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
傳于尹東暹曰,藥房入診,戶判·惠堂同爲入侍。
尹東暹,以都摠府言啓曰,都摠管李之億,以漢城判尹本府坐起,今日晝仕出去,而逐日赴坐,煩稟未安,依例入番間除草記往來之意,敢啓。傳曰,知道。
李吉輔啓曰,今日殿坐時,承旨不可不備員,右承旨李翼元,以服制不爲仕進,卽爲牌招,何如?傳曰,允。
備忘記,前承旨韓師直,承旨除授,房則順房。
傳于權噵曰,新除授承旨待明朝牌招察任。
又傳于曰,代押爲之。
李吉輔啓曰,玉堂上下番俱空,已至屢日,事甚未安,新除授副提學元仁孫,副校理洪趾海,竝卽牌招,以爲入直之地,何如?傳曰,允。
又啓曰,玉堂上下番俱空,事甚未安,應敎沈履之由限已過,一體牌招,何如?傳曰,允。
吏曹口傳政事,金致恭爲善山府使,朴好源爲安城郡守,吏曹口傳政事,黃槃爲石城縣監。
尹東暹,以摠戎廳言啓曰,北漢太古寺後碑文,有國初御諱,旣奉覽之後,豈敢仍前?其令摠戎廳待解凍製閣事,上年十一月初六日命下矣。碑閣去月二十九日,使本廳軍官前僉使朴萬楷監蕫爲役,今五月十九日畢役之意,敢啓。傳曰,知道。
又以濬川司言啓曰,本司都廳梁世絢外任代,御營廳千摠安宗奎差下,使之察任,何如?傳曰,允。
又以兵曹言啓曰,依下敎有廳牌頭等決棍之意,敢啓。傳曰,知道。
王世子在昌德宮。常參停。
李廷喆達曰,明日國忌齋戒,再明日正日,此兩日常參頉稟。令曰,知道。
又達曰,大司憲尹鳳五,執義洪啓能,掌令權相龍·李光溭,持平金亮行·李重海在外,今日以監察茶時之意,敢達。令曰,知道。
又達曰,諫院許久闕達,事甚未安,除在外外,正言李廷烈卽爲牌招,何如?令曰,依。
以兼輔德徐命天,兼文學洪趾海,兼司書李蓍建牌不進罷職令旨,令于李廷喆曰,竝推考徽旨捧入。
李廷喆達曰,新除授奉敎金夢華,時在慶尙道善山地,斯速乘馹上來事,下諭,何如?令曰,依。
李廷喆,以侍講院言達曰,本院新除授說書權正忱,時在慶尙道安東地,書筵入番事緊,斯速乘馹上來事,下諭,何如?令曰,依。
辛巳五月二十二日午時,上御景賢堂。他承旨·畿伯追後入侍時,左承旨尹東暹,記事官任觀周,記注官朴沁·朴命球,京畿監司蔡濟恭,進伏訖。上曰,折半留庫,果爲遵守耶?蔡濟恭曰,此法則各邑各別惕念擧行矣。上曰,金德輪爲治,何如耶?濟恭曰,至誠爲之矣。上曰,道臣入來下敎,果有意矣,民事何以爲之耶?濟恭曰,麥事大歉,挽近所無,道內民情,萬分遑急矣。上曰,予心在於民矣,當殿座於建明門矣。洪鳳漢曰,或有麥歉,善爲賑濟則好矣。上曰,安城郡守李聖模,臺臣彈駁其雖過矣,此時曠官可悶,遞差,其代令該曹口傳擇擬,仍爲辭朝事,分付。上曰,此時守令,豈可曠官?衿川縣監李思國,時未署經云,兩司在外中,掌令李光溭,持平李重海,大司諫洪良漢,司諫邊致明,正言任希孝,許遞,前承旨朴師訥大司諫,正洪述海司諫,佐郞李性遂持平,前佐郞郭鎭純正言,弼善柳脩掌令除授,卽爲牌招,其令帳殿謝恩,仍爲署經。上曰,麥事大歉,大違初料,顧我元元,何心玉食,今日畿伯同爲入侍,意蓋此也。今聞大臣畿伯所奏,道中畿營來訴者多云,噫今雖衰耗,心在元元,聞此心尤弛乎?當坐建明門,召見畿民,大臣·判度支·惠堂·畿湖·海西句管堂上,及諸堂中大臣親承下敎之人,同爲入侍,侍衛只入直擧行,時服入侍,時刻,待下敎只入正時。上曰,此時守令豈可數遞?慶州府尹洪良漢旣遞薇垣,仍任前職,善山府使有闕代,令該曹一體口傳擇擬,亦令卽爲辭朝。諸臣退出。
辛巳五月二十二日午時,上御建明門殿座入侍時,行都承旨李吉輔,左承旨尹東暹,右承旨李廷喆,同副承旨權噵,記事官金履禧·任觀周,記事官朴沁·朴命球進伏訖,上,下詢畿民曰,今年麥農大歉,故命宣傳官摘奸後取來牟草見之,果未成實,思汝輩生活,玉食奚甘?今此殿座召汝等問之,何以則可得保存耶?各陳所懷可也。民人等持牟束以納,今年麥歉,前古所無,民生實無生活之路,方此來訴於監營,得農糧及種子然後,可以保存矣。上命侍衛宣傳官取來牟束,親執牟穎,惻然下敎曰,見此予心一倍,汝輩不能救活,則何安寢食,此麥爲霧所傷耶,爲風所傷耶?民人等曰,黃入故也。上曰,此牟束,見于大臣及諸備堂也。百聞不如一見,見此後予何甘玉食耶?數十年來,有如此麥凶耶?民人等曰,庚戌年如此矣。上曰,農糧雖可得,牟種子有可得之道耶?民人曰,牟種,或求得於稍爲成實之隣境爲計,而亦未可必,以是爲悶矣。上曰,噫,我畿甸,邦之本,而麥事大歉,賑政已畢,嗟,我元元,何以賴活?臨門見牟草,聞畿民之言,此何由乎?非民之辜,良由否德,見此聞此,食豈下咽?秋牟捧四分之一,春牟捧五分之一,米穀一萬石特爲給糶,以補農糧事,旣喩民人,其他三劃分俵闊狹,大臣·備堂·畿伯,親承下敎,依此擧行。上曰,畿甸若是區劃,湖西昨亦下敎,而今日聞嶺南民之言,兩南麥事,其亦可悶,畿民纔活,三南若此,食息奚弛?令道臣着意濟活事,備局一體,申飭。洪鳳漢曰,畿內麥農大歉,民事遑急,今日臨門,有此萬石穀區劃之命矣。海西詳定大小米合二千石,管餉穀折米一千五百石,江都餉米二千石,南漢餉米一千五百石,賑恤廳大小米合一千石,禁衛營·御營廳各米二百五十石,北漢餉米一千石,大興餉米五百石,移轉給糶,而海西穀,恐難及期盡來,戶曹太一千石,賑廳五百石,爲先,推移,以充其數。其代以海西米中還報於兩衙問之海西穀物,令該道道臣,別定差員,星火載運,待秋各納於出米營邑,而海西穀與賑廳米,依聖敎捧留各邑,仍作營賑穀。海西穀,本道捉船運致之際,不無遲滯之患,亦令畿伯往復該道,以喬桐·永宗戰船,下送載來無妨,以此分付,何如?上曰,依爲之。出擧條蔡濟恭曰,本道民事萬分遑急,雖還穀有裕之邑,以折半留庫中,限折半加分之數,實無以接濟,其勢不可不更爲加分。下詢大臣,以爲分數救急之地,何如?洪鳳漢曰,今番旣有萬石移轉,則嗣歲之憂,不可不念,留庫中其令三分一加分,何如?上曰,依爲之。出擧條洪鳳漢曰,江都軍餉次次減縮之中,又有此畿內移轉之擧,緩急所需,如是漸耗,實有疎虞之慮,今番所移轉者,待秋自當還納,則守臣決無可爭之理,而從前每請其加劃者,實出爲保障之意,在朝家慮遠之道,亦不可不念,此則徐徐更議,從長區處,何如?金相福曰,江都倉庫完固,曲守勤實,而水路便近,儲穀則此殆無異於置在江倉矣。臣意不必只爲劃補,今番移轉之缺,在遠之某樣穀物,多數移置於江都,則常時爲峙餉之助,凶年有移粟之便矣。上曰,依爲之。出擧條上曰,石城縣監李錫心,今日署經,不爲擧論云,若有意則雖過越,署經則爲也,特敎命署經之下,不爲不越,置人於人鬼之間,此何等臺體?當該臺臣從重推考,此時守令,不可曠官,與李聖模無異,石城縣監李錫心遞差,其代以已署經人,今日口傳擇擬,待下批其令一體辭朝。上曰,衿川縣監李思國,萬頃縣監南碩老,一司旣已署經云,一司除署經與新除安城郡守朴好源,善山府使金致恭,其令今日辭朝。上曰,右承旨李翼元許遞。◆上還入大內後,諸臣退出。
上在慶熙宮。常參·經筵以代理停。
太祖康憲大王忌辰齋戒。
巳時,日暈。未時,日暈左珥。
下直,石城縣監黃槃。
親傳香罷後,政院·藥房,大殿,口傳問安。答曰,知道。
權噵,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于尹東暹曰,大臣·堤堰堂上,傳香後入侍。
又傳于曰,惠堂·海西句管堂上,同爲入侍。
傳于權噵曰,承旨先爲詣閤,大臣入來後引見。
又傳于曰,如盡入來詣閤,如未及入來,大臣先爲詣閤。
又傳于曰,判金吾持今日所陳文書,再明日入侍。
又傳于曰,待開門,騎馬二匹立之。
尹東暹啓曰,玉堂上下番俱空,事甚未安,館錄擧行,亦有成命,副提學元仁孫更爲牌招入直,副校理洪趾海以兼文學,旣有只推之〈命〉,亦爲牌招入直,何如?傳曰,允。
又啓曰,玉堂上下番俱空,事甚未安,應敎沈履之,一體牌招入直,何如?傳曰,允。
王世子在昌德宮。常參停。
太祖大王忌辰齋戒。
宋瑩中達曰,大司憲尹鳳五,執義洪啓能,掌令權相龍在外,柳脩傳旨未下,持平金亮行在外,李性遂傳旨未下,今日以監察茶時之意,敢達。令曰,知道。
又達曰,闕門開閉,宣傳官之往視,自是古例,而武兼宣傳官朴洙,稱以身病,今日開門時,屢度催促,不爲來待,其怠慢之習,若不嚴處,無以懲後本院請推之外,無他可施之罰,何以爲之?敢稟。令曰,拿處。
辛巳五月二十三日辰時,上具翼善冠·衮龍袍,御景賢堂。親傳香入侍時,行都承旨李吉輔,左承旨尹東暹,右承旨李廷喆,同副承旨權噵,記事官金履禧·任觀周,記注官朴沁·朴命球進伏訖。上親傳香後,諸臣退出。
辛巳五月二十三日巳時,上御景賢堂。大臣·堤堰堂上·惠堂·海西句管堂上入直,備堂同爲入侍時,右議政洪鳳漢,惠廳堂上洪啓禧,海西句管堂上洪象漢,藥房提調南泰齊,入直備堂李之億,同副承旨權噵,記事官任觀周,記注官朴沁·朴命球進伏訖。洪鳳漢曰,昨日冒暑臨門,聖候,何如?上曰,一樣矣,而昨見畿民及牟草,心甚惻然,雖服湯劑無益矣。洪鳳漢曰,自上爲民之心,豈不若此,而先愼聖躬,乃愛民之意也。上曰,今年麥事,望七初見,以目下言之,不必謂之極旱,而雨意杳然,可悶。鳳漢曰,若非自上惕然臨門,則一萬石給糶,必不成矣。上曰,宣傳官李徽遠入侍。出榻敎上曰,昨日區處之後,靜以思之,海西麥事,以畿甸推之可知,而道內之穀,若非不獲已,則雖無賑政,道民視若口吻中物,非徒此也,運輸之際,穀豈自行?民必受弊。思之及此,噫,畿民則以目下親見,有此命,海民則不顧其弊,同是赤子,豈忍爲此?今日大臣·惠堂·句管堂上,入侍之命,意蓋〈有〉也。海西穀二千石,以賑廳米先下,本道穀付之該廳,以除民弊。上曰,續五禮儀補更印後,進上一件,進獻一件,進封一件,政院·玉堂·藝文館·春坊·講書院·議政府·吏曹·禮曹·兵曹·五處史庫各一件印頒事,分付。上曰,世孫入學冠禮已久,而今聞所奏,師傅相見禮,因講書院官員不備,尙未爲之云,事之寒心,莫此爲甚。噫,目今悠悠萬事,惟在世孫,講學成冠之後,尙未見師傅,況就傅之年,就外傅之義,焉在?講書院諸官從重推考,其令再明日爲之。上曰,其觀目今日候,來頭雨暘之適中,誠未可必,修人事待天命,以備不虞,亦古人之道,畿甸堤堰,爲先遣宣傳官抽栍摘奸,令堤堰司嚴飭諸道。上曰,曾有結錢蕩減之令,而小民則其無實惠,心常慨然者,今日因民事下問矣,其陳有大覺予意者,此後設有結錢蕩減之令,以還穀代減,則於小民,庶可均被其惠,而抑或此外,有勝於此者乎?其令備局爛漫講確登對,以稟成節目以置。諸臣退出。
上在慶熙宮。常參·經筵以代理停。
太祖康憲大王忌辰。
夜五更,月暈廻木星。
權噵啓曰,因本院達辭,預備兼春秋蔡廷夏,身病猝重,今姑減下事,依下矣。其代,令該曹卽爲口傳差出,何如?傳曰,允。
吏曹口傳政事,兼春秋單金瑞應。
王世子在昌德宮。常參停。
太祖大王忌辰。
宋瑩中達曰,明日常參,取稟。令曰,停。
又達曰,大司憲尹鳳五,執義洪啓能,掌令權相龍在外,一員,持平一員未差,金亮行在外,今日以監察茶時之意,敢達。令曰,知道。
又達曰,預備兼春秋蔡廷夏,身病猝重,勢難察任,今姑減下,何如?令曰,依。
宋瑩中,以侍講院言達曰,本院上番闕直,事甚未安,兼輔德徐命天,卽爲牌招入直,兼司書李蓍建,一體牌招,何如?令曰,依。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
傳于權噵曰,當崇賢門殿坐,侍衛·繖扇·砲手置之,只入直承旨入侍。
傳于李吉輔曰,大臣及備堂中,黃海道·忠淸道·江原道句管堂上,食後入侍事,招致備邊郞,分付。畿甸百姓,旣已召見,其外諸道百姓,限食後披訪待令,湖南領來人及耽羅貢人,亦爲待令,畿伯·海西伯·江華留守,同爲入侍。
傳于權噵曰,頃有下敎事,秋判持安慶垕等前後文案,判義禁入侍,同爲入侍。
又傳于曰,今當牌招,政事草望,今至幾何?斯速知入。
以承傳色口傳下敎曰,特敎申飭之下,此等之事,達夜擧行乎?當該承旨爲先遞差。
有政。吏批,判書金相福進,參判南泰會牌不進,參議韓光肇進,同副承旨權噵進。柳正源爲大司諫,呂善應爲司諫,李萬育爲掌令,朴相老爲持平,吳奉源爲獻納,鄭文柱·李在簡爲正言,李瀰爲副應敎,趙明鼎爲副提學,李海重爲校理,元義孫·嚴璘爲副修撰,李敬玉爲輔德,元景淳爲同經筵,申爲掌令,徐有元爲文學,姜潤爲弼善,李世孝爲高山察訪,李世澤爲兼輔德,任希孝爲吏曹佐郞,校書博士單洪啓謹。
有政。兵批,行判書金聖應病,參判李景祜入直進,參議李昌儒病,參知任瑋昌德宮入直,參知曺允濟病,同副承旨權噵進。邊致明·洪述海·柳思欽·李瀰·李光溭爲副護軍,趙明鼎·朴師訥·崔成大·安·兪彦民·鄭存謙·鄭純儉·洪準海·李秀得·韓師直·李翼元·金光國·李海重·尹勉憲爲副司直,嚴璘·朴弼燧·任希孝·郭鎭純爲副司果。
傳于權噵曰,依下敎牌招,而知儒臣議諡然後,當就寢,卽爲牌招,其餘竝卽牌招,其承牌與否以奏,肅謝則待明朝爲之,牌去來催促。
又傳于曰,君父不寢,何如?是緩緩,斯速申飭。
又傳于曰,極爲駭然,申飭
權噵啓曰,玉堂上下番闕直,已至多日,事甚未安,修撰金魯鎭由限已過,卽爲牌招入直,何如?傳曰,允。
尹東暹啓曰,以副應敎李瀰,副校理洪趾海,修撰金魯鎭,副修撰元義孫·嚴璘等牌不進罷職傳旨,傳曰,君父達夜不寐,君臣分義,安敢若此?李瀰·元義孫外,竝只推,卽爲牌招,只奏擧行,而傳旨則勿爲捧入,牌去來催促,李海重牌去來,一體催促。
備忘記,今下弓矢,阿山萬戶吳羽天處,給送。
權噵,以義禁府言啓曰,罪人朴性源,加刑一次後,慶尙道巨濟府勿限年定配,安慶垕,全羅道海南縣勿限年定配,李延喆,咸鏡道三水府勿限年定配事,命下矣。罪人朴性源加刑一次,罪人安慶垕·李延喆等,以判付內辭意,具罪目,依例發遣府羅將,押送于各其配所之意,敢啓。傳曰,知道。
王世子在昌德宮。常參停。
宋瑩中達曰,明日常參,取稟。令曰,停。
又達曰,大司憲尹鳳五,執義洪啓能,掌令權相龍在外,一員,持平一員未差,金亮行在外,今日以監察茶時之意,敢達。令曰,知道。
令于宋瑩中曰,日熱,有公事承旨,趁早持而入對。
宋瑩中,以侍講院言達曰,今二十五日賓客相見禮時,宮官不可不備員,輔德·弼善·文學·兼說書,俱未差,無以備員,事甚未安。未差之代,令政院稟旨擧行,以在京無故人,盡數差出,以爲備員進參之地,何如?令曰,待開政差出。
又以義禁府言達曰,善山前府使黃榏拿處事,傳旨啓下矣。黃榏時在京畿安城地云,依例發遣府羅將,拿來,何如?令曰,依。
又以義禁府言達曰,前承旨洪準海,行司果李渙·韓師直·元景濂,前副應敎李瀰,前校理李海重,前修撰朴弼燧·嚴璘,前輔德柳思欽,前文學尹勉憲,前持平李重海,副司果趙·朴師海·李世演·洪檍等禁推事,傳旨啓下矣。洪準海·李渙·柳思欽·朴弼燧·朴師海等,今方待令於本府,卽爲拿囚,而韓師直·李海重下去京畿廣州地,元景濂下去驪州地,嚴璘·尹勉憲下去楊州地,李瀰下去豐德地,李重海下去水原地,趙下去忠淸道連山地,李世演下去咸鏡道咸興地,洪檍下去全羅道羅州地云,依例發遣府書吏·羅將,竝拿來,何如?令曰,依。
以江原監司狀達,江陵府大和面居良人鄭漢必妻朴召史等囕死·燒死事,令于宋瑩中曰,囕死·燒死人等,令本道恤典擧行。
平安監司鄭翬良書曰,伏以皇天默佑,大朝殿下聖候,遄臻康復,伏惟睿情欣悅,曷有其極?臣不勝區區抃祝之至。仍伏念臣忝叨藩寄,行及一周,年衰病痼,一味尸素,尋常愧懼,若隕淵谷,而自入春夏以來,素患痰癖怔忡之症,一倍添劇,證情屢變,危惡備具,胃敗而食啖全廢,火升而神精日耗,重以血病猝㞃,吐失無節,種種形見,自知其不能復起矣。況且失職虧分,罪在罔赦,寤寐驚悚,方寸已灰,凡有人言,亡論其淺深輕重,臣唯有恭竢勘處而已,尙可論於强策病骸,抗顔於方岳之任也哉?罪負至重,而尙逭譴殛,公務委積,而一任瘝廢,一日在職,徒致一路一日之弊,病裏隍隕,更添一病,玆敢不避僭猥之誅,席藁控籲於貳極之下。伏乞离明,俯垂諒察,將臣所帶藩職,亟行鐫削,仍令重勘臣辜犯,以勵臣分,不勝幸甚云云。答曰,覽書具悉。聖候快臻康復,慶忭曷喩?向日特令,實照心曲,卿豈不諒乎?卿其勿辭,從速察任。入對下答
咸鏡監司李彛章書曰,伏以,惟天惟祖宗,眷佑我宗國,大朝殿下愆候,快復常節,宣諭綸音,頒到遐邇,百神胥悅,八域均懽,曁我世孫筮賓之禮,齒胄之儀,次第順成,此莫非邸下齊天之洪福,國家無疆之昌運,舞蹈頌祝,曷有其極?臣自叨見職,猥將鐫免之懇,仰瀆崇嚴之聽,迄今至再至三者,是豈臣可已而不已也哉?臣於年來,衰謝漸深,癃病日痼,固不可擔重任而管機務,則當初冒膺,雖出於辭不獲命,怵迫義分,而其不自量,亦已甚矣。夫三年關塞,積傷風氣,舊恙新祟,轉輾沈緜,穢惡症形,雖不敢覼縷,最是暈眩作孽,神精迷瞀,有時昏倒,不省四到。以此病狀,發謀出慮,有所猷爲,固不可望,而簿書期會,猶尙淹滯,强策酬副,率多顚錯,每念徒竊厚祿,積瘝職守者,惶懍慙忸,無所逃罪。春初一書,略陳情實,誠薄辭拙,未蒙矜許,旣不可卽煩更瀆,則諸陵奉審,期限有嚴,遂不得不力疾作行,月前始得畢審,而諸症又復越添,當此炎令,閉戶涔涔,時月之內,萬無坐衙莅事之望,玆敢更瀝肝血,疾聲哀鳴。伏乞离明,俯加諒察,亟賜鐫削,千萬幸甚云云。答曰,覽書具悉。聖候快臻康復,慶忭曷喩?卿其勿辭,調理察任。入對下答
辛巳五月二十五日辰時,王世子坐德成閤。承旨持公事入對時,右副承旨宋瑩中,加出假注書金躍河,記事官李昌任,記注官邊景鎭,以次進伏訖。令曰,持來上書,幾張耶?瑩中曰,二張也。令曰,先讀上書,可也。瑩中讀平安監司鄭翬良上書。令曰,彼書詳讀,可也。讀訖。次讀咸鏡監司李彛章上書。令曰,皆以病上書也。瑩中曰,然矣。令曰,批答書之,可也。瑩中書畢。令曰,殿最,何時將爲之耶?瑩中曰,六月初十日間,封進矣。令曰,然矣。瑩中讀慶尙監司狀達。令曰,其地亦似旱矣。瑩中曰,不獨此地也,以所聞言之,則八路同然矣。又讀忠淸監司狀達訖,諸司草記次第讀奏。仍爲達下,右副承旨宋瑩中曰,檢閱尹師國,自鄕上來云,卽爲牌招入直,何如?令曰,依。出擧條令曰,奏事已畢,承旨退出,講官留在。承史以次退出。
辛巳五月二十五日午時,上御崇賢門。殿座入侍時,右議政洪鳳漢,黃海道句管堂上洪象漢,忠淸道句管堂上李昌誼,判義禁洪啓禧,刑曹判書金尙翼,京畿監司蔡濟恭,黃海監司李溵,江華留守洪樂性,左承旨尹東暹,同副承旨權噵,記事官任觀周,記注官金瑞應·朴命球進伏訖。上曰,旱氣若此,誠可悶矣。蔡濟恭曰,道內以報狀觀之,或得一鋤,或得一犁雨矣。上曰,諸道民各陳麥事之,如何?畓穀之移秧與否,市直之高下。民人曰,牟麥則七道皆慘凶,而北道稍登,移秧則旱災若此,故姑未盡移矣。上,下詢濟州民人曰,汝等,卽昔年愛恤之民也,昨年先飢,故移粟賑之矣,果爲均及,得免捐瘠之患否。濟民等曰,若非國家移粟之德澤,海島之民,何以生活乎?上曰,今年麥事已歉,秋農有未可知,陸路之穀之似又入去矣。濟民曰,年年賴國家之恤恩,至今生活,而更以何顔目,復望移秧乎?上笑曰,何面目之說,似有眞心矣。上曰,今聞濟州貢人,乃知尺文之有遲速。噫,彈丸一島,卽昔年愛恤者,而捧上日,卽爲尺文成給,有何難也?而越海之民,方當盛暑,其何持難?當該中廚院該堂,從重推考。今日內成給糧米,亦能一體申飭,此後無過其時事嚴飭,以此推之,諸道可知其由何,卽操踨情債也,人君處分,其何視狹?令備局一體嚴飭。上曰,副提學,今聞大臣所奏,其宜體下許遞,大臣諡狀來到云,違牌儒臣只推,奉命在外人許遞,其代,政官牌招開政,以在京無故人備擬,待下批一體牌招。今日內議諡,政府舍人議諡後口傳擧行,臺臣·都憲及抄選外在外人,許遞,其代,亦皆在京無故人擧行,而今聞司諫洪述海呈辭受由云,處義固然,許遞。然則正言郭鎭純,不可事同而遞異,一體許遞,待下批,卽爲牌招察任,議諡使其令署經。上曰,事體寒心,故雖以處分,其中不無參酌者,不可事同而飭異,玉署乏人,堂上·堂下禁推人,一竝付過放送,未及拿來者,一體放送。上曰,大臣及判義禁·秋判留待。出榻敎上曰,新除承旨牌招察任。上曰,承旨韓師直遞差,其代,前望入之。上曰,堤堰摘奸宣傳官及京畿暗行御史,入侍。上曰,今覽御史書啓,利川府使趙漢弼,束吏不嚴云,事當嚴處,而賑政旣勤,數遞可惜,其雖參酌,亦不可無飭,令該府處之。蔡濟恭曰,畿邑奴婢甚少,或至於不滿數三,實不成官府貌樣,此甚可悶,而亦無他救弊之路矣。犯酒人爲沿海奴婢,旣有定式,畿內此後被捉者,勿送沿海,換左右道,就其奴婢最少邑,分送定屬,則於犯禁人爲奴婢等耳,在畿邑所送,實不少,旣有愚見,惶恐敢達。上曰,大臣之意,何如?洪鳳漢曰,犯禁罪人之島配者,未能懲罪而徒致騷擾,畿伯所達,誠有所見,自今爲始,勿論京畿與諸道,犯酒人,左道則送右道,右道則送左道,京中則分送於近道,依前永爲官奴婢,與本奴婢一體使喚收貢事,嚴加定式,好矣。上曰,依爲之。洪樂性曰,江都異於他處,凡係人物許入來接,而不許移去,法禁有意矣,本府境內犯釀人爲奴,他邑誠有減縮人口之慮,自今江都犯釀人,定屬本府奴婢,何如?鳳漢曰,江華則與松都·喬桐·永宗諸處,互相換屬爲宜矣。上曰,依爲之。出擧條李溵曰,卽聞道內麥事大歉,田野之間,初無所收,雖以舊監司往復見之,民間形勢之切急,姑除之還上準捧,實無其望,在朝家一視之政,宜有別般軫念之道,依畿甸例,秋牟四分一,春牟五分一收捧,其餘待秋代捧,又待明春還作本色,以紓民間燃眉之急,恐不如已,故敢此仰達。上曰,今聞卿言,海西民事,實可慮矣。大臣之意,何如?洪鳳漢曰,海西麥事,誠亦甚歉,而比畿內少有差等,秋牟折半捧上,春牟三分一捧上,其餘待秋作租,分付,何如?上曰,依爲之。出擧條李溵曰,本道民情,連憑營屬聞之,則牟麥判凶之後,農糧無他出處,鋤役方急,而未免停手,不但村間景色萬分遑急,實有廢農之慮,還上折半留庫,事體之至爲重大,臣非敢不知,而目今事勢加分一事,不可不仰請矣。臣之下去後,酌量緩急,從便加分,何如?洪鳳漢曰,嗣歲之憂,不可不念,通一道三分一加分,宜矣。上曰,所奏,精矣,依爲之。溵曰,留庫中三分一加分,其數不多,彼望哺之民,將無以繼活,臣之赴任後,如或不足,則勢將更爲狀請矣。上曰,依爲之。出擧條李溵曰,外方民人之不許京司推治,蓋法例然也。近來京衙門不有朝令,如有一事推問者,則輒發關推捉,彼遐方殘民,何以堪之?臣待罪南邑時,已知此弊之非細,此後則勿論上司·法曹,一切嚴飭,如有違朝令而踵前習者,則藩臣直爲狀聞爭之,恐爲宜矣。上曰,已有禁令,更加嚴飭,若有此事,隨現狀聞。出擧條李溵曰,本道都事李晩榮,昨年除拜,以署經之無期,還歸嶺南,本鄕方當殿最之時,不可等待其赴任,且秋科掌試不遠,今姑改差,以侍從另加擇差,仍卽催促赴任,何如?上曰,依爲之。出擧條洪樂性曰,江都軍餉有縮無添,誠非細憂,當初十八萬石元餉,今爲六萬餘石者,無他,前後京各處貸去或移轉者,終不還納,仍爲耗縮之故也。以目下事言之,嶺營米每年五百石輸送事,自丁丑定式,而以無船爲托,尙無一石來添。今番因麥凶,軫念畿民,又劃軍餉二千石於畿營,移轉此米,一渡甲津,還納未易,爲民聖慮,臣非不知,而餉穀體重,當此漸漸耗縮之時,二千石出海,誠爲悶迫。玆敢仰達,下詢大臣,更爲區畫於他處,從今以後,江都軍餉,永勿擧論於他道移轉之意定式,則似無疎虞之慮,而至於添餉事,以嶺南觀之,統營別矣。耗米則間年五百石,依定式來到,而嶺營則終不輸納,徒有添餉之名,而元無添餉之實,誠爲慨然,下詢大臣,添餉事,別般區劃,何如?洪鳳漢曰,江都添餉,實爲急務,以統營調殘形勢,尙且擧行,而巡營之尙今因循,事甚未安。此是前後道臣之失,則定式後許多米,到今一倂責出於時監司,實有行不送者,自今爲始,年年劃送事,更加嚴飭。嶺營旣有此分定,則湖南營別矣,未必減於嶺南,亦定五百餘石,使之逐年船運上納,而嶺南則漕船創出後,此等穀物,難以添運,依曾於兩西例,作錢上送。湖南如以耗米之色麤爲難,則進上添價米中相換載送,亦無妨,此則惟在道臣從便奉行矣。上曰,統營則雖難給代,而豈可刮用?勿爲擧論,依所奏分定,兩南·湖南·嶺南,各五百石,嶺南則作錢輸送,以除運海之弊,昨年以前事,在今定式前蕩滌,而以統營之今殘,其猶船運嶺營之尙不擧行,關係國綱,今於蕩滌之時,不可不處分,朝令後不爲擧行道臣,已故道臣外,一倂罷職。出擧條洪鳳漢曰,畿內麥還分數捧上事,前已稟定,而其餘則竝待秋作租爲宜,以此分付,何如?上曰,依爲之。出擧條洪鳳漢曰,筵中體貌,何等尊嚴,而承史出入之際,或不鞠躬,或不趨蹌,不但承史,近來朝體日漸如此,誠不勝其寒心,自今以後,承旨先自勉礪,朝臣中失儀者,隨卽察推,而此後若又如前臣,則勢當論罪承旨,以此嚴飭,何如?上曰,所奏誠是矣,依爲之。出擧條諸臣退出。
上在慶熙宮。常參·經筵以代理停。
以承傳色口傳下敎曰,李碩載受由,不先不後,依李海重,嚴璘例,捧傳旨。
有政。吏批啓曰,判書金相福式暇,參判南泰會牌招不進,小臣獨政未安,何以爲之?敢稟。傳曰,只出緊任。吏批,判書金相福式暇,參判南泰會牌不進,參議韓光肇進,左副承旨趙榮進。諡號望,左議政李定翼,禮曹判書張善瀓正莊,西平君橈榮敏,吏曹判書尹惠敎文溫。趙榮進·沈履之爲承旨,李碩載爲校理,洪樂命爲副修撰,鄭存謙爲判決事,朴弼燧爲吏曹正郞,崔昌國爲兵曹佐郞,李鎭翼爲監察,金鍾協爲尙衣主簿,李瀰爲副應敎。兵批,無政事。
李廷喆,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
尹東暹啓曰,臣與同副承旨權噵,伴直矣。權噵遞差出去,都承旨李吉輔,左副承旨李廷喆病不仕進,新除左承旨李永暉昨日違牌傳旨未下,伴直無人,左副承旨李廷喆,卽爲牌招,何如?傳曰,允。
傳于李廷喆曰,大臣·藝文提調,使之入來。
傳于趙榮進曰,玉堂備員,卽爲擧行,承旨先入侍。
又傳于曰,分付弘文館,斯速擧行。
又傳于曰,大臣如已入來,詣閤。
吏曹口傳政事,李瀰爲舍人。
又傳于曰,副學之向時撕捱,過矣,牌招察任。
又傳于曰,吏批修正,以待自政府來,則卽入之。
又傳于曰,何如是遲耶?斯速入之。
傳于李廷喆曰,此爲何時耶?
又傳于曰,宣諡,斯速擧行。
傳于趙榮進曰,舍人李瀰,儒臣不足擧行後,還差副應敎。
以副應敎李瀰,副修撰元義孫牌不進罷職傳旨,傳曰,竝只推。
傳于趙榮進曰,李碩載捧傳旨下敎,置之。
李廷喆啓曰,應敎沈履之入直矣,移拜承旨矣。玉堂上下番俱空,事甚未安,副提學趙明鼎,副應敎李瀰,校理李碩載,副修撰元義孫·洪樂命,竝卽牌招推移入直,何如?傳曰,允。
王世子在昌德宮。常參停。
宋瑩中達曰,明日常參,取稟。令曰,停。
又以侍講院言達曰,新除授輔德李敬玉,時在京畿衿川地,文學徐有元,時在果川地,兼輔德李世澤,時在慶尙道禮安地,弼善姜潤,時在安東地,書筵入番事緊,斯速乘馹上來事,下諭,何如?令曰,依。
掌令李萬育達曰,請其時干連人英梅,更令鞫廳嚴刑窮問,期於得情。請尹宅履·德喜等,更令王府拿鞫嚴訊,以正王法。請島配罪人鼎九,亟令王府依律正刑。請還收罪人桂永放送之令,亟令攸司依律處斷。請罪人彦杓·楊祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請殺獄罪人老秋,僞造印信罪人梁德秋,稟于大朝,竝命依律勘斷。請僞造印信罪人河世仲,殺獄罪人申後辰·張厚男,仰稟大朝,竝令依律勘斷。新達,新除授大司憲尹鳳五,時在忠淸道德山地,持平朴相老時在京畿安城地,司諫院大司諫柳正源,時在慶尙道安東地,司諫呂善應,時在京畿廣州地,獻納吳奉源,時在果川地,正言李在簡,時在驪州地,正言鄭文柱,時在楊州地,請竝斯速乘馹上來事,下諭。答曰,不從。下諭事,依達。措辭見上
宋瑩中,以義禁府言達曰,傳敎內堂上·堂下禁推,一倂付過放送,未及拿來者,一體放送事,命下矣。未及拿來罪人元景濂·李海重·李瀰·趙·李世演·洪檍等,竝放送事,發關分付於各該道臣之意,敢達。令曰,知道。
檢閱尹師國書曰,伏以,臣頃於病蟄楸廬之日,屢蒙恩除,召旨聯翩,臣誠惶感不敢久淹,纔已來伏私次,而第臣於前待敎臣鄭彦暹特補之命,有不可晏然者。當初下僚陞六承傳之時,右僚適皆奉命出外,臣獨在直,果以館規,送言於銓曹,而及夫下僚送西之後,臣適在鄕,右僚獨爲陳章請寢。蓋伊時傳敎中有特敎外,宜守其規之敎,而取考館中謄錄,則或有特敎而陞六者,或有承傳而不得陞六者,臣等迷滯之見,竊以爲今此承傳,有異於特敎故耳。今僚臣,以此被譴,而臣獨幸免焉。朝家刑政,於是未免失平,而不特臣同罪倖逭之爲可恥而已,則其何可厭然冒進,以自喪其廉愧也哉?反覆揣量,鐵限在前,召牌之下,末由承膺,玆敢隨詣闕外,短章自列。伏乞离明,亟令鐫削臣職名,重勘臣辜犯,以安私分,以肅朝綱,幸甚云云。答曰,覽書具悉。爾其勿辭,從速察職。
宋瑩中達曰,檢閱尹師國書批已下,卽爲牌招入直,何如?令曰,依。
辛巳五月二十六日辰時,上御景賢堂。大臣·藝文提學入侍時,右議政洪鳳漢,藝文提學尹汲,左副承旨趙榮進,記事官任觀周,記事官金瑞應·朴命球進伏訖。上曰,李周鎭諡狀,亦來到乎?洪鳳漢曰,今番則不爲之云矣。鳳漢曰,日間聖候,若何?上曰,一樣矣。上命藝文提學進前曰,故左相諡狀,卿之所製也,欲問者召卿矣,暮年法講,出於追慕之意,而諡狀中有乍行乍停等語,似如何,此是本家所記來者乎?尹汲曰,然矣,而未及照檢,惶恐矣,似是其時筵說之傳謄者矣。上曰,注書日記,如此耶?洪鳳漢曰,非但日記,或有私自錄置者矣。上曰,大臣出去,相議釐整,可也,至於服膺二字,自恧自愧,欲以只益服膺,改之,可也。鳳漢曰,此則不必如是矣,此大臣淸儉謹愼,爲軍門提擧,一無所用,有古大臣風矣。上曰,徹夜酬應,此可見紀綱處也。洪趾海,昨日面勅其父之下,今又違牌,極爲非矣。洪鳳漢曰,趾海之事,泛聽之,臣亦每以爲過矣,細聞之則堲讒訏直等語自劃,而至於春坊兼銜,一竝不爲行公,此則過矣。上曰,旣有堲讒等語,則其所執不是異事矣,雖其父,亦不能强勸行公矣。命讀諡望。上曰,孝靖,好矣。尹汲曰,臣意則首望定翼,極好矣。上曰,然矣,而三望皆精而襯着矣。洪鳳漢曰,沈履之於諡望,善得出矣。上命注書,議諡玉堂,誰某知入。賤臣入告曰,沈履之·李海重·嚴璘三人議諡云矣。上曰,李碩載何去?賤臣曰,昨夜入直,今朝與嚴璘替直,以親病出去矣。上曰,非矣。使沈履之當之,渠則出去,非矣,今人入直,他則十日,已則五日爲高致,可憎矣。沈履之之處議,是矣,意謂暫時入來議諡矣,至於入直,誠是矣。上曰,近來國綱雖曰寒心,一君命徹一夜,此何分義,此何道理?事之寒心,莫此爲甚。洪趾海則今聞大臣所奏,其所撕捱,不無所執,其在國體,不可曲循,罷職,金魯鎭則聞其所奏,非徒撕捱之過矣。分義·道理,俱涉寒心,禁推,羲經竝程傳·本義畢誦後放送,其君不爲就寢以待,則雖非靜攝之中,人臣分義不敢若此,況此時乎?嚴璘無他撕捱,而敢爲違牌,李海重雖在城外,城門已開之後,日高謝恩,此亦慢蹇之致,其在國體,不可竣事而不飭,竝罷職不敍。上曰,諡望下批後,其令卽爲署經大臣宣試,今日內擧行。上曰,政官牌招開政,開月法講不遠,玉堂有闕代,以在京無故人備擬,待下批牌招察任。承旨有闕代,亦令今日政,以在京無故人擧行,待下批,一體牌招察任。諸臣退出。
上在慶熙宮。常參·經筵以代理停。
傳于沈履之曰,藥房入診,使之待下敎爲之矣,明日爲之,大臣入侍事,使入直注書,待開門傳諭。江原道狀聞持入,而其外若有他狀聞,則亦爲持入。
又傳于曰,忠淸道農形摘奸宣傳官,卽對同爲入侍。
傳于李廷喆曰,召對爲之,入直宣傳官二員,同爲入侍。
尹東暹,以都摠府言啓曰,副摠管李觀祥,以能麽兒堂上,本廳坐起晝仕出去之意,敢啓。傳曰,知道。
沈履之,以侍講院言啓曰,來六月初一日徽寧殿朔祭,王世子攝行事有令矣,敢啓。傳曰,知道。
藥房啓辭。答曰,知道。氣則差勝後一樣,湯劑五貼依前劑入,下敎日入侍,宜矣。
藥房都提調臣洪鳳漢,提調臣南泰齊,副提調李吉輔啓曰,旱餘始雨,伏未審夜間,聖體調攝若何,寢睡·水刺之節,亦何如?湯劑貼數,已盡於昨日,臣等今日率諸御醫入診,詳察聖候,議定繼進當否爲宜。臣等不任區區伏慮,敢來問安,竝此仰稟。
王世子在昌德宮。常參停。
宋瑩中達曰,明日常參,取稟。令曰,停。
又達曰,大司憲尹鳳五,執義洪啓能,持平金亮行·朴相老在外,掌令申·李萬育呈辭,今日以監察茶時之意,敢達。令曰,知道。
開城留守金尙喆書曰,伏以,丐命蘄生,向瀆情懇,离照之明,庶賜俯燭,一物之微,宜在曲遂,而及承下答,大失所圖,狼狽悶隘,莫知所以爲計。噫,分司,閑局也,舊京,近地也。官榮祿厚,人所不辭,臣獨何心,敢爲引免之計哉?誠以病祟風痰,積有根抵,年前邊上,重經死境,其後湖右,久處劇務,將息失宜,舊症頻作,每當夏節,輒有一番辛苦,而目今病狀,尤益奇怪,肢節之不仁,坐臥須扶,眩暈之方劇,旋轉如磨,刀圭罔效,針熨無功,宛轉床褥,不能運動於庭戶之內,則其不爲廢疾之人,必無幸矣。最是三朔滯洛,職事瘝廢,麥農告歉,民憂罔涯,而以臣濱死之喘,旣無還任之望,則廟堂之一向相持,尙不變通,臣誠反覆莫曉其故,至若近日蹤地,尤豈容一日蹲仍,而區區情實,鬱結莫暴,惟願早服刑章,少靖私義而已,官職去就,無復可論,泯伏多日,玆敢冒死自列。伏乞离明,俯察臣情病之難强,亟賜重勘,以勵臣分,不勝幸甚云云。答曰,覽書具悉。頃者已諭,悉照心曲,於義不可若是。卿其勿辭,卽速察任。
辛巳五月二十七日申時,上御景賢堂。召對入侍時,參贊官趙明鼎,參贊官沈履之,記事官任觀周·金瑞應,記注官朴命球,進伏訖。趙明鼎讀心經,文義訖。曰,閑思慮,自是學者通患,臣則於聖上遇一事,憧憧不舍,切有所慮悶者,卽今悠悠萬事,無過於保嗇聖躬,以日前諡望催促時下敎觀之,誠有過於分數者,當此紀綱頹弛之日,若無有爲,則宜有飭敎,而但因此而至失寢睡,豈不過乎?此後則勿復爲過中之擧,臣區區之望也。上曰,所陳,是矣。上曰,昨聞大臣所奏,許遞副提學,其欲下敎,今聞奉朝賀元景夏,已作故人云。噫,爲國忠心,已作夢焉。嗚呼,此人豈止於此也?許休之日,旣示予意,追惟往日,悼惜易喩,況遙望驪州,一倍此心,令厚署擇材以給,凡諸等事,從厚擧行,以示予意,祭文製下,其令該曹特爲致祭,因此而聞前判敦寧尹鳳朝,已作故人於去月云。昔年舊臣,于今幾人,聞甚傷悼,令該曹元致賻外,另加顧助。上曰,新錄有命,副學旣已行公,此時不可踰,無故同參之人,或在處分,申飭已行矣。前校理李海重,前修撰嚴璘,特爲敍用,違牌人踏下者,一體敍用,明朝政官牌招開政擧行,待下批牌招察任,而嚴璘·李海重,以一時處分,何敢撕捱?李瀰則其所違牌,不無所據,旣伸廉隅,又何撕捱?其書勿捧申飭,卽爲行公,而下批若有在外人,催促卽日上來,館錄其令不數日內擧行。上曰,東西郊農形摘奸宣傳官入侍。出榻敎趙明鼎曰,臣於三出身處分傳敎,有所懷,故敢達矣。朴性源初旣同往其家,終又獨留,厥女與之從容酬酢,事極殊常,而但未及取服,直加勘律,似如何?至於安慶垕,以首倡之人配所,最近刑政,似不免倒置,臣謂一體島配,斷不可已矣。上曰,今聞所奏,乃知安慶垕之首倡,所奏誠是,南海縣定配。出擧條諸臣退出。
上在慶熙宮。常參·經筵以代理停。
自辰時至午時,日暈。
李吉輔啓曰,左承旨尹東暹,今日不爲仕進,卽爲牌招,何如?傳曰,允。
李廷喆啓曰,藥房三提調,依下敎來待矣。傳曰,引見。
傳于李廷喆曰,大臣入侍,御製編次人,副學同爲入侍。
傳于李吉輔曰,大臣入侍,畿伯同爲入侍。
有政。吏批,判書金相福進,參判南泰會式暇,參議韓光肇牌不進,右承旨李廷喆進。李瀰爲應敎,李世澤爲副應敎,金鍾正·李海重爲校理,李碩載爲修撰,嚴璘爲副修撰,李瀰爲兼右翊善,金鍾正爲兼右贊讀,朴盛源爲兼弼善,李海重爲兼文學,李碩載爲兼司書,李秀得爲刑曹參議,李堣爲司僕正,沈瑴爲右通禮,李碩載爲兼中學敎授,金鍾正爲兼西學敎授,南泰憲爲司饔主簿,金載玉爲司藝,吳泰章爲直講,吳著爲崇陵別檢,李昌壽爲左賓客,韓翼謩爲左副賓客。
有政。兵批,行判書金聖應病,參判李景祜病,參議李昌儒入直進,參知任瑋病,參知曺允濟昌德宮入直,右承旨李廷喆進。金鍾正·金應淳爲副司直。
傳于沈履之曰,全羅水使入侍,大臣同爲入侍。
李廷喆啓曰,以吏曹參議韓光肇牌不進罷職傳旨。傳曰,只推。
傳于李廷喆曰,今則儒臣備四員,明日內館錄擧行。
李廷喆,以弘文館言啓曰,新除授副應敎李世澤,時在慶尙道禮安地,校理金鍾正時在京畿廣州地,經筵入番事緊,請竝斯速乘馹上來事,下諭。
吏批啓曰,崇陵別檢洪景顔呈狀內,身病甚重,勢難察任云,依例改差,何如?傳曰,允。
吏批啓曰,玉堂多窠,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,敍用。
沈履之,以備邊司言啓曰,濟州牧使李昌運,備陳本州牟麥慘歉之狀,仍請穀物之區劃入送矣。狀啓今纔啓下,雖未及與諸堂消詳,越海移轉,不可少緩,今日筵中,當依下敎持入,該道句管及羅里浦句管堂上,使之一體同入,稟裁,何如?傳曰,允。
王世子在昌德宮。常參停。
宋瑩中達曰,明日徽寧殿朔祭齋戒,再明日正日,此兩日常參,頉稟。令曰,知道。
又達曰,憲府連日監察茶時,事甚未安,除在外外,掌令申·李萬育,竝卽牌招,何如?令曰,依。
又達曰,大司憲尹鳳五,執義洪啓能,持平金亮行·朴相老在外,掌令申·李萬育牌不進,今日以監察茶時之意,敢達。令曰,知道。
又達曰,左副承旨趙榮進同姓庶七寸姪,前萬戶駿□身死,服制已行四日,出仕,何如?令曰,依。
辛巳五月二十八日辰時,上御景賢堂。藥房入診,畿伯·編次人同爲入侍時,都提調洪鳳漢,提調南泰齊,副提調李吉輔,記事官金履禧,記注官金瑞應,記事官朴命球,京畿監司蔡濟恭,編次人趙命鼎,醫官金履亨·方泰輿·許礈·李以楷·李泰遠·鄭允協·金光國·權尙明,以次進伏。上曰,惠堂及備局有司堂上,使之入侍。臣履禧出,與惠廳堂上洪啓禧,備局有司堂上洪麟漢入侍。鳳漢曰,旱餘雨來,日氣稍淸,夜來聖候,若何?上曰,氣則少愈,日氣凄冷,似是旱徵矣。鳳漢曰,外間以爲麥秋例冷云矣。上曰,麥秋已過矣,使宣傳官往取湖西春秋牟,自內使之舂精而見之,則稍勝於畿內之牟矣。仍命內侍取御榻上牟米,傳給承旨,使諸臣共見後,上顧謂命鼎曰,御製未寫者,幾張耶?命鼎曰,小臣近來則無編次之事,未能詳知矣。上曰,今日欲使稟司堂上,持狀啓入來,而大臣持入,則事體,如何?故大臣竝命引見矣。俄見坐次方席,則乃是診筵也,意謂內局求對,問於中官,則以爲夜間有入診下敎云,予或下敎而忘之耶?予之精神如此,豈不憫乎?卿等旣入來,診候,可也。鳳漢曰,夜間,寢睡若何,湯劑進御乎?上曰,寢睡安穩,而湯劑進御矣。履亨等診候,皆曰,脈候左右三部度數調均,而胃脈不足,大體一樣矣。上曰,俄者湯劑之問,汎以進御答之矣。更思之,君臣之間,不可以欺心,故言之矣。頃日臨門見麥之後,實無服藥之心,故果不進御矣。鳳漢曰,如有不爲進御之日,則召臣等伏望矣。上曰,他承旨使之入侍。臣履禧出,與同副承旨沈履之入侍。泰齊·吉輔及醫官先退。鳳漢曰,此,慶尙監司黃仁儉狀本也。以爲本道旱暵孔酷,兩麥判凶,豆太·木花,葉卷莖萎,不得不改耕改種,而種糧難辦,尤甚失稔處,還上留庫中從略加分事,請令廟堂稟旨,分付矣。慶尙道麥事之告歉,朝家所稔知,農糧區劃不可緩,而還穀比諸道最多,四分之一加分之意,分付,何如?上曰,依爲之。出擧條鳳漢曰,此,開城留守金尙喆狀啓也。以爲秋穀未登之前,農家之生活,惟在牟麥,而失稔此酷,目前耕耘,亦無其路,大興山城各倉餉還留庫中各折半分給事,請令廟堂稟旨,分付矣。今年麥歉,何處不然?不可不軫念,而折半加分,未免太多,通計各倉之數,三分一加分之意,分付,何如?上曰,依爲之。出擧條鳳漢曰,此,濟州牧使李昌運狀啓也。備陳本道麥凶孔慘,不可不設賑之狀,仍以爲新分麥還三分一,姑爲停退,待秋成以秋穀捧上,賑資不足六千四百八十石,以羅里舖所儲穀,趁速區劃,以地土船裝載入送事,請令廟堂稟處矣。今年麥凶,以畿湖見之,沿海尤甚,濟州之失稔,亦可想矣。捧還一款,依所請許之,至於賑穀所請之數太多,四千石許給,而以羅里舖所在米,卽爲定差員船運入送事,分付,何如?上曰,此島豈忍尋常視之?加一千石劃給,本舖穀五千石,其若不足,道內他某樣穀充數,定差員船運裝發日子,到泊日子,皆令狀聞到後,承旨持奏。出擧條命書傳敎曰,全羅水使申思儼,其令當日內辭朝。鳳漢曰,濟州賑政方急,初除授牧使申光翼,方在全羅右水營任所,新水使申思儼,爲先使之當日辭朝,從速下去,申光翼則待其交龜,亦卽赴任於濟州事,分付,何如?上曰,依爲之。出擧條鳳漢曰,水原軍餉,自前無管屬畿營之事,故報牒於備局,以請其加分矣,本府留庫甚少,折半加分事,分付,何如?上曰,依爲之。出擧條鳳漢曰,今年麥凶,振古所無,而畿民則旣有所劃給,可以賑濟,而東西郊民則不屬於畿營,故畿營不爲賑濟矣。上曰,有前例乎?濟恭曰,郊民旣與都民同,似當仰哀發喜矣。麟漢曰,東郊之民屬於楊州,西郊之民屬於高陽,地方官似當賑之矣,前必歸屬於土官,而今則有臨門之擧,故敢來而訴矣。鳳漢曰,臣則常以爲,自賑廳以糶糴例賑之,無妨矣。上曰,古無是例耶?啓禧曰,前亦必有之矣。濟恭曰,若使東西郊民,受還於楊州·高陽,則必有後弊矣。鳳漢曰,然則姑置之,何如?泰齊曰,百姓旣已來訴而置之,亦如何矣?啓禧曰,詳問其前例爲之,似好矣。上曰,依爲之。鳳漢曰,此,江原監司金孝大狀啓也。備陳麥事大歉之狀,仍以爲還穀留庫中農糧及種子,量宜加分事,請令廟堂稟處矣。關東今年麥事之失稔,不至如畿湖,而猶未免種糧之苟艱,則不可無顧念之道,留庫中三分一加分之意,分付,何如?上曰,依爲之。出擧條鳳漢曰,近日書筵賓客輪回入對,而徐命彬·鄭亨復,俱以老病,實難行公,今姑許遞,其代,令該曹今日政差出,何如?上曰,依爲之。出擧條上曰,注書出去,濟州狀啓持來人率來。臣履禧出而率入。上命麟漢下詢本道麥事,仍以五千石劃給賑濟之意,下敎後命退去。鳳漢曰,畿內守令之來見臣者以爲,春秋牟還,雖有五分一四分一定數捧之之令,而量民之形勢,如有可捧之勢,則定數外加捧然後,可紓今秋作租之難,可免明春乏種之患云矣。上曰,道臣之意,何如?濟恭曰,守令或有令前開倉所捧,已過今番定數者,此則文書中當以令前所捧懸錄,雖已頒令之後,民或有自願加納,則依願捧之,恐似無妨矣。上曰,旣已臨門定數,又何加捧乎?令前所捧者外,勿爲加捧,可也。鳳漢曰,然則以此出擧條,何如?上曰,依爲之。出擧條啓禧曰,頃因戶曹判書尹東度筵白,有司䆃寺庚子·戊申加定米增價之命矣,戶曹啓下別單中,本廳米所加者,爲二千七百七十一石零,而本廳自前上下米中增價米八百七十四石零,自本廳貢價中所增,則今無可論,至於戶曹自前上下之一千八百九十七石零,混入於別單,而非本廳所可知事,當自戶曹依前上下,故敢達。上曰,大臣陳之。鳳漢曰,惠廳上下條,今擧條後可以加下,至於戶曹上下條,則惠廳之不欲替當,事理固然,一以前上下事例而爲之,似好矣。上曰,依爲之。出擧條履之曰,頃日以諡號事,有諸玉堂推考之命,而蓋其時誤書之致,本以壯字爲之,而誤加草頭云矣。上曰,然乎?然則付籤以入,可也。諸臣退出。
辛巳五月二十八日未時,上御景賢堂。大臣·全羅水使入侍時,右議政洪鳳漢,全羅水使申思儼,右承旨李廷喆,記事官任觀周·金瑞應,記注官朴命球進伏訖。上曰,蜜匣,實爲不輕矣。洪鳳漢曰,將臣所持,誠重大矣。上曰,今日水使辭朝時,因大臣所奏乃覺,頃於筵中相臣,以請囑閫任幕裨事,有所陳矣,其時擧條不爲云。外閫之臣幕裨不能擇率,其弊勝言,且聞大臣所奏,一閫所帶口傳外,無慮三十云,事之寒心,莫此爲甚。吁嗟,其民何以支堪?噫,頃日所奏之相其誰,卽去月辭京輦之故右相,於今雖無,言猶在耳。以此嚴飭,此後若有此弊,於請於率,勿論大官卿宰,隨現重繩,日後繡衣廉問時,有口傳外濫率者,當該帥臣,直施製書有違之私律,濫隨者,令道臣隨聞卽其地分配事,分付。上曰,羅里舖,專爲濟民設置,而徒貽民弊,甚爲疎虞,近因更爲定制,比前頓勝,而今番萬餘石中五千石劃給,猶恐不充,況本州秋事,亦未可料,亦不可不先固,羅里舖報備局數,其果眞的乎?爲先令道臣遣軍官摘奸後,報備局事,分付。上曰,凡事不可紊亂,此後無論文蔭武,曾經近密亞卿·亞尹·將任外,雖爲知中樞,無敢請諡事,定式施行。諸臣退出。
上在慶熙宮。常參·經筵以代理停。
尹東暹啓曰,同副承旨沈履之,今日不爲仕進,牌招,何如?傳曰,允。
趙榮進,以都摠府言啓曰,今日入直內三廳武兼·禁軍及軍兵等,中日習射,請出標信。
傳于李廷喆曰,今日受香後,仍詣徽寧殿,齋宿與否,問于昌德宮入直承旨以奏。
又傳于曰,今日館錄爲之耶?知入。
又傳于曰,卽爲擧行,而擧行之意,先爲稟告,兼官雖隨往,徽寧殿參錄後進去。
傳于趙榮進曰,弘錄擧行與否知入。又傳于曰,館錄催促擧行。
趙榮進,以弘文館言啓曰,本館新錄事,旣有成命矣。今日齊會于本館,而副應敎李世澤,校理金鍾正,俱在外,上來遲速有未可知,亦難等待,依舊例與在京僚員,相議圈點之意,敢啓。傳曰,知道。
王世子在徽寧殿齋室。常參停。
宋瑩中達曰,判決事鄭存謙,除拜後過三日,不爲出肅,依定式推考警責,仍卽牌招,何如?令曰,依。
又達曰,大司憲尹鳳五,執義洪啓能,持平金亮行·朴相老在外,掌令一員未差,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而徽寧殿朔祭齋戒,頉稟。令曰,知道。
又達曰,今日賓廳日次,旣已頉稟,所當持公事入對,而徽寧殿朔祭齋戒,頉稟。令曰,知道。
王世子出香祗迎所,入幕次後,政院·藥房口傳問安。答曰,知道。
王世子仍詣入齋室後,政院·藥房口傳問安。答曰,知道。
辛巳五月二十九日辰時,王世子徽寧殿朔祭攝行齋宿時,右副承旨宋瑩中,加出假注書金躍河,記事官李昌任,記注官邊景鎭,以次陪進。王世子具翼善冠·黑衮袍,以乘輿出集英門外,入小次香祗迎時,下令曰,俄者所下傳敎,何以爲之耶?宋瑩中曰,邸下之出宿於齋室與否,旣有問於昌德宮入直承旨之敎,而講官以受香旣進去,故問於講官而仰對云矣。令曰,然矣。仍詣齋室,諸臣退去,齋宿。
四更一點,王世子具翼善冠·黑衮袍,自齋室入徽寧殿行祭時,下令曰,相禮出入時,趨蹌駿奔,可也。令曰,大祝,誰也?宋瑩中曰,奉常正安致宅也。令曰,登科人耶?瑩中曰,例以登科人爲之矣。令曰,執禮,誰也?瑩中曰,兵曹正郞尹得孟也。王世子望燎訖。仍入齋室還內時,宋瑩中曰,相禮成大中,當唱不唱,有做錯之失,推考,何如?令曰,不獨此也,唱跪時似涉戲弄,從重推考,可也。出擧條仍以乘輿還入集英門。諸臣遂退出。
上在慶熙宮。常參·經筵以代理停。
自昧爽至辰時,有霧氣。自午時至申時,日暈。酉時日有左珥。夜五更,流星出天津星下,入南方天際,狀如拳,尾長三四尺許,色赤,光照地。
大殿·中宮殿,王世子遣宮官問安。答曰,知道。王世孫遣講官問安。答曰,知道。
藥房都提調臣洪鳳漢,提調臣南泰齊,副提調臣尹東暹啓曰,伏未審夜間,聖體調攝若何,寢睡·水刺之節,亦何如?腹部之氣,更不往來乎?湯劑今方煎入,而臣等卽與諸御醫,趁早入診,詳察聖候爲宜。臣等不任經宵憂慮,敢此問安,竝爲仰稟。答曰,知道。中宮殿,口傳問安。答曰,知道。
傳于李廷喆曰,明日朝講爲之,時刻則以辰正三刻擧行。
傳于趙榮進曰,楊州牧使·高陽郡守·果川縣監·陽川縣監,明日朝講,同爲入侍事,分付畿營。
李廷喆啓曰,明日朝講,諫院無進參之員,除在外外,正言鄭文柱,明日待開門牌招,以爲進參之地,何如?傳曰,允。
傳于趙榮進曰,上旬次對,明日午後爲之。
趙榮進,以兵曹言啓曰,去五月朔各廳堂下武臣等試射,連因有故,今已逾月,不得爲之之意,敢啓。傳曰,知道。
李吉輔,以忠勳府言啓曰,本府形勢,近益凋弊,莫可收拾,故都事李彦秀,各別擇差,以爲久任蘇殘之地矣,未及半瓜,遽爾移職,本府凡事,未免狼狽,故果爲草記仍任矣。通計前後仕,則今五月,纔及原瓜限,今若依例遞改,則有非擇任責成之本意,而本府謄錄內,都事之連次仍任,自有前例,都事李彦秀,勿拘瓜限,姑爲仍任,何如?傳曰,允。
李廷喆啓曰,明日朝講,兩司當爲進參,而憲府多官,或在外或未差,無他推移進參之員,未差之代,政官卽爲牌招,開政差出,待下批仍卽牌招,何如?傳曰,雖不備,前已爲之,置之。
敎守黃海道觀察使兼兵馬水軍節度使巡察使海州牧使李溵敎書,王若曰,儲九卿於刺史之中,漢法最爲近古,旬四方於棠茇之後,召候所以似先,非謂外重而內輕,實欲大展而小試,庸煩多誥,勞卿一行,惟卿孝友傳家,公忠報國,確乎心事之篤實,恰有乃父典刑,盎然風格之粹和,如見故相儀範,登筵席而語默以節,所謂敏於行而訥於言。入殿門而進止有常,可知存諸中而發諸外,時望炳蔚,旣兼備於才猷文華,言論公平,自超脫於標榜科臼,不待在下之推薦,已有由中之眷毗,唱茅廑兩月而置論思之班,蓋亦急於進用,衣徘未一年而注方面之寄。且欲觀其績庸,纔輟銜於南藩,又告窠於西臬,跨連水陸,地是魚鹽銅鐵之饒,控扼松箕,民則貨利弓馬之業,近因綢繆之疎漏,部伍多空。矧伊遞易之頻繁,公私俱瘁,蠻觸相爭於流品,孰試朝家寅協之謨,舟楫屢警於海波,可伏廊廟彌綸之手,委畀已定於前席,注擬尙待於東銓。玆授卿以守黃海道觀察使兼兵馬水軍節度使巡察使海州牧使,卿其服以重威,殫乃謹愼,變舊俗之悍獷,咸歸仁厚之風,追前人之儉勤,克盡懷保之政,貪墨知畏,已著湖邑廉簡之聲,考課必嚴,毋替海堧刺擧之志,自餘裁稟,厥有彛章,於戲,遺化尙存於石潭,亦是卿家之文獻,高風緬挹於孤竹,思殫一洛之澄淸,行且召之,何勞北望之戀,徒得重也?乍寬西顧之憂。故玆敎示,想宜知悉。通訓大夫知製敎世孫講書院左翊善臣李仁培製進
王世子在昌德宮。常參停。
王世子徽寧殿朔祭罷後,政院·藥房口傳問安。答曰,知道。
王世子還入後,政院·藥房口傳問安。答曰,知道。
宋瑩中達曰,明日常參,取稟。令曰,停。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
又達曰,卽者司書李昌任,謂與兼弼善朴盛源有嫌,陳書徑出,原書以徽寧殿朔祭正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
以判決事鄭存謙牌不進罷職令旨,令于宋瑩中曰,推考徽旨捧入。
令于宋瑩中曰,兼官與實官有異,且其行公與否,姑不可知,而當此逐日開講之時,徑出非矣,分義道理,俱不可若是,卽爲申飭,使之入來。
宋瑩中,以侍講院言達曰,本院司書李昌任,連日入直矣。謂有僚嫌,陳書徑出,下番將未免闕直,事甚未安,司書李昌任,卽爲牌招入直,何如?令曰,依。
令于宋瑩中曰,當今逐日開講之時,講官在外者多,在外人竝遞差,其代,待開政差出,上下番今又不備,司書李昌任,牌招入直。
以司書李昌任牌不進罷職令旨,令于宋瑩中曰,只推,更爲牌招。
上在慶熙宮。常參·朝講·經筵以代理停。
自辰時至未時,日暈。
以承傳色口傳下敎曰,頃者無大臣,故以宗臣爲之矣。今則有大臣,明日思陵,以大臣爲之,如已代押,則只親傳,如未代押,則當親押親傳矣。嚴戶長子孫,使之屬置於運矣,問其有無,入侍時以奏。
傳于鄭存謙曰,親傳香處所,依頃日例爲之。
又傳于曰,皆已來待,則前二刻差進入之。
傳于李廷喆曰,大臣·備局堂上引見。
承旨前望,以鄭存謙爲承旨。
傳于李廷喆曰,初八日回駕時,當差晩,觀時刻單子聚軍。
又傳于曰,初七日詣昌德宮時刻,以辰正一刻爲之。
又傳于曰,嚴漢瑗於下敎日入來。
李廷喆啓曰,以正言鄭文柱牌不進罷職傳旨。傳曰,只推。
吏曹口傳政事,鄭彦暹爲待敎,尹師國·姜趾煥爲檢閱,趙鼎鎭爲明陵參奉。
兵曹口傳政事,宋明欽爲副司直。
鄭存謙,以弘文館言啓曰,校理金鍾正,自鄕上來,卽爲牌招察任,何如?傳曰,允。
李廷喆,以禮曹言啓曰,白頭山秩祭當否問議大臣草記,有更爲詢問于在外儒臣以奏之命矣。發遣本曹郞廳,詢問于在外儒臣,則前副司直尹鳳九,以爲伏以,臣癃老濱死,又添新恙,宛轉床簀之中,伏承王人銜命遠辱,詢以邦禮,臣本空疎,且方病昏,何所知識,乃敢容喙於祀典之重哉?第望秩山川,始著舜典,而王者之祭封內山川,禮之大者,凡諸名山,猶旣祭之,況此白頭山,我東八路諸山之祖山也。一岡一麓,莫不孕毓於玆山,國之祭山川之禮,宜莫先於白頭矣。惟白頭之山,跨越胡界,其南麓之爲我國地方處,設壇而祭之,似合於祀禮,愚淺之見,不敢質言,伏惟上裁。前縣監李養源以爲,意外禮官,以白頭山秩祭當否,銜命遠臨,草莽賤臣,怵分畏義,不敢容喙,虛辱詢蕘之盛意,臣尤死罪。仍竊伏念此山,實爲我國諸山之祖,而又是豐沛之地,則其爲事面,與他自別,邦內嶽瀆,畢擧牲幣,而獨於此山闕遺者,區區賤見,實不能無疑,而事係重大,何敢率爾可否,以犯僭踰之誅乎?反復思惟,不知所對,臣尤不勝惶恐震悸之至。禮曹參議宋明欽以爲,臣謏陋寡聞,國家祀典,素所茫昧。今又以分外恩命,日夜惶悸,方將陳章待罪,尤何敢隨衆妄對乎?虛辱王人,臣尤死罪,前縣令申暻以爲臣之萬萬愚陋,從前不敢爲仰對明問之計,此臣一生分限,無容踰越,而況臣情勢危蹙,病思迷錯,仰首陳列,尤無其望,惶恐竢罪,不知所達而已。執義洪啓能以爲,山川秩祀,實係國家重典,如臣昧陋,濫充選籍,豈可自同儒臣,僭易進說乎?詢問之下,不敢隨衆獻議,第切惶恐竢罪之至。進善金元行以爲,臣於前後問議,一未嘗唐突開口者,誠以分所不敢也。此事旣經屢暴,聖朝猶不棄斥,迺者又以祀典當否,有此詢蕘,區區微諒,竟難異同,致令王人虛辱,臣罪尤萬萬,惟恭竢鈇鉞之加而已。前參奉李鳳祥以爲,伏以,臣冒經臺職之故,猥承此問議之命,已極惶悚,而至於禮學,尤素昧昧,況此朝家莫重祽闊之祀典,以此蒙瞀之識,固難容喙,循省私分,尤何敢以儒臣自處,而有所獻議乎?明問之下,不得仰對,竊不勝懍惕竢罪云。左勸讀金亮行以爲,臣顓愚不學,最出人下,而濫叨臺憲之職,常不勝其惶愧靡容,今於國家莫重典禮,其何敢以儒臣自處,而妄有所參涉乎?詢問之下,不得仰對,秪自伏地震越而已。前縣監崔載興以爲,臣是聖世僇人,跧伏荒峽,無足比數於儒臣,則其於莫重典禮,區區賤分,有不敢隨衆仰對,不但蒙謏蔑識之無可容喙而已也,虛辱明問,祗增死罪云。儒臣之意如此,上裁,何如?傳曰,獻議雖皆若此,非徒列朝未遑之事,今聞諸臣所奏,事勢誠難,置之。
李廷喆,以奉常寺官員,以都提調意言啓曰,東籍親耕田所種小麥,今六月初七日間,當爲成熟之意,敢啓。傳曰,攝刈。
又以奉常寺官員,以都提調意言啓曰,東籍親耕田所種大麥打作,則所出一石三斗之意,敢啓。傳曰,知道。
王世子在昌德宮。常參停。
宋瑩中達曰,明日親傳香相値,常參,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
以司書李昌任再牌不進罷職令旨,令于宋瑩中曰,此時逐日開講之時,非講官不備之時,分義道理,焉敢若是?從重推考,卽爲牌招入直。
以司書李昌任牌不進罷職令旨,令于宋瑩中曰,只推,更爲牌招。
京畿監司蔡濟恭書曰,伏以,仁天默佑,聖候遄復,歡忭之忱,薄海惟均,仍念臣才居最下,而恩遇偏隆,年未及衰,而疾病先至,過福之災,臣亦自危,早宜逬退,以卒餘生,而堯舜未忍便訣,職任有難掉脫,蹲冒匪據,垂半載矣。忠愛非後於人,而徒抱耿耿,事例不講於素,而終歸憒憒,隨處點檢,無往罪,咎責之至,理宜摧謝,何論其見諒與不見諒,而强爲自明之圖哉?去就一節,今無可論,而有召命則作意趨赴,有民事則抗顔副急,自外論之,眞所謂不識世間有廉恥者,而若其中則氷炭交戰,憂愧成疾,俯仰跼蹐,此何人哉?況今麥歉無前,民命有近止之歎,賤疾日劇,公務多積瘝之憂,儻邸下不早賜變通,臣身狼狽,姑勿論,一路民事,將不知稅駕何所,情之切急,有如是矣,玆敢不避煩瀆,瀝血仰籲於貳極之下。伏乞特垂矜憐,亟遞臣所帶藩任,仍許退伏畎畝,歌詠睿德,以卒生成之澤,千萬幸甚云云。答曰,覽書具悉。聖候快臻康復,慶忭曷諭?向日特令,實照心曲,卿豈不諒乎?卿其勿辭,從速察任。
辛巳六月初二日辰時,上御景賢堂。朝講,京畿守令同爲入侍時,領事洪鳳漢,特進官李益炡,知事南泰齊,特進官金相福,同知事朴相德,參贊官趙榮進,侍讀官李海重,檢討官李碩載,記事官任觀周·金瑞應,記注官朴命球,楊州牧使李思觀,高陽郡守申暿,果川縣監徐覺修,陽川縣監柳德由,進伏訖。上進講大學,李海重文義訖。李碩載曰,道之大源,出於天,明德新民無異致,古之欲明明德於天下者,先治其家,蓋此也。上曰,三代後,文無三代,慨然矣。上曰,注書出去,持入本館錄圈點。賤臣持入,上覽後曰,今番圈點,善爲之矣。上命四守令進前,下詢雨澤多小。仍命賜柳德由上弦弓一張曰,頃聞御史所奏,汝謁誠爲治云,予甚嘉之。今賜弦弓,限秋成前張之,汝心之不弛,亦如此弓也。金相福曰,翰林出六之人,未修納史草之前,例不得擬職,而臣於頃日政,以未及修史之李在簡,遽擬臺望,至受天點矣,臣有不察之失矣,惶恐待罪。李在簡正言之職,遞差,何如?上曰,依爲之,勿待罪。出擧條上曰,排設房司鑰,從重推考,可也。出擧條李益炡曰,今六月初七日昌德宮眞殿展謁擧動時,王世子·王世孫祗迎隨駕之節,依例磨鍊擧行,故敢此仰稟。上曰,出·還宮時,元良只行祗迎·祗送於敦化門外,而世孫祗迎,置之,可也。出擧條金相福曰,守令之已準十考,而以朔數之未準,未得差代於都政,而及至準朔之後,或値長官之有故,以致遷就,則十考之外,似或更經一考矣。臣以此事,議於大臣,而宜有一番稟定,故敢達矣。上曰,大臣之意,何如?洪鳳漢曰,從前大臣之議,皆以未滿考·未滿朔守令之出代,爲不可也,至於已準考,而因朔數之未及,不爲出代於都政,及至滿朔,銓曹長官有故,又不出代,則十考者當爲十一考,五考者當爲六考,是豈定法之意乎?臣意則未滿考者,必待準已滿出代,本非古法,奉承傳外,一切防塞,則自可無隨時拘礙之患,以此定式,好矣。上曰,所奏誠是,依爲之。出擧條諸臣退出。
辛巳六月初二日巳時,上御景賢堂。大臣·備局堂上引見入侍時,右議政洪鳳漢,禮曹判書李益炡,兵曹判書金聖應,左參贊李昌誼,行司直洪啓禧·洪象漢,行副司直南泰齊,戶曹判書尹東度,吏曹判書金相福,行副司直鄭汝稷,刑曹參判曺命采,副司直李章吾,禮曹參判朴尙德,副司直洪麟漢,左副承旨趙榮進,記事官任觀周·金瑞應,記注官朴命球,進伏訖。洪鳳漢曰,此萊伯狀啓也,備陳舊舊島主告訃及納遺物差倭無前例之由,仍以爲若無遺物,而只請告訃,則可以接待,請令廟堂指一分付矣。萊府之接應倭人,一從前例,勿論單告訃與兼遺物,無前例則固不可分而二之,如此無前例之差倭,尙不據理逐送者,誠極未安。後弊所關,不可置之,東萊府使洪名漢,從重推考,此專由於任譯輩不善擧行之致,亦令萊伯,竝爲決棍懲礪,何如?上曰,依爲之。出擧條李益炡曰,故兵曹判書朴師益諡號,頃年以章孝落點,而章孝二字,有犯章陵徽號,事體至爲未安,令弘文館卽爲改諡之意,敢達。上曰,然則卽當改之矣。洪鳳漢曰,聞以副望落點云,元單子還入,改落點,似爲便當矣。上曰,前望單子入之,其時議諡人,從重推考,已故人勿論。出擧條尹東度曰,司䆃寺庚子戊申加定貢價,依元貢例,增價上下事定奪後,別單啓下矣。伏聞數昨筵中,因惠堂所奏,以惠廳上下者,則自惠廳增價上下,戶曹上下者,則自戶曹增價上下事,出擧條矣,加定貢價之自戶曹上下,本自不當,而今則便成元貢,自惠廳入於魚鱗中,依他貢上下,名色正而事理然矣。況今進上物種,多有減削,且有從便換作之命,以此移換,其他所減之貢價,移送戶曹,又是新定事目,推移上下,則惠廳固無所損,貢人終蒙恩澤,依初定奪,竝自惠廳上下,何如?洪啓禧曰,兩年加定,自初兩衙門,分排上下,勿論增價與否,只當依前上下,今以增價之故,謂之元貢,自前戶曹上下者,屬之惠廳,萬萬不當矣。他物種減削換作者,則移充此數,固無妨,而與此數不相當,自本廳移送之中,計減不足之數,似爲便當。洪鳳漢曰,今此司䆃寺貢價之加磨鍊,其說甚長,近來各貢中別貿之價廉者,非無可矜,而一番添價,取捨極難,決不可容易議到,至於該寺,非別貿,乃元貢加定,加定價之公然裁減,不但貢人之稱冤,事體亦甚苟艱,今雖增其價,實無他貢人隱籍希望之慮。故頃者戶判稟定時,臣亦贊成矣,而當初戶曹·惠廳之分下,莫知其由,而到今惠廳之竝與戶曹所下者而替當,勿論名不正與否,事勢行不得,後弊亦無窮,昨年定奪年例劃送條,與今番各貢釐正後所餘之中,推移充下,惠廳比前毋得一毫所損,然後可以無弊遵行,此則戶判·惠堂,可以相議善處,以此分付,何如?上曰,依爲之。出擧條洪啓禧曰,老乞大新釋,令校書館刊印事,定奪矣。戶判以定例中,有觀象監·司譯院書冊,自各其所印出之語爲據,不欲給物力,而所謂本所印出者,蓋許其等第而出物印書也。今此特命釐正,使之刊布者,與定例所云者有異,不當據以爲例,以此分付戶曹,何如?上曰,與定例事有異,依爲之。出擧條洪鳳漢曰,守令今方入侍,當以守令分內事達之矣。麥事大歉,民皆遑遑,今番特給之萬石,留庫之加分,猶似不足於一道農糧,此外方便聊賴之道,唯在於有無相資,緩急互濟也。守令必遍審田野,周行閭里,誠力所及,靡不用極然後,庶可免廢農之患,若其勤慢,朝家亦當從以賞罰,入侍諸守令,旣承面諭,自當惕念,而更以此知委於畿內及諸道,以爲勉勵警動之地,何如?上曰,所奏誠好,依爲之。出擧條尹東度曰,儲慶宮·毓祥宮·孝章廟·懿昭廟仲朔祭,俱用鬱金酒,而昭顯廟則獨不用鬱金酒,雖未知禮意之如何,而事或斑駁,新撰定例中,似當釐正,下詢大臣·禮堂而處之,何〈如〉?洪鳳漢曰,儲慶宮·毓祥宮則事體不當比論,至於孝章廟·懿昭廟,當與昭顯廟同,三廟之鬱鬯用不用,似當一體釐正矣。李益炡曰,孝章·懿昭兩廟祭例,宜與昭顯廟同,臣意亦如大臣所達,一體釐正,恐合事宜矣。上曰,孝章·懿昭廟,與昭顯廟同,勿用鬱鬯酒,可也。出擧條上曰,新撰定例中,世子宮進排物種,一依大殿所減例擧行,大殿書房色涼席·毛座子·倚子·踏掌·毛與涼,輪回間年擧行,交倚·踏掌·寶床·大書案,五年一備,小書案·硯匣·香佐兒,三年一備,而皆三件,此房與遮帳有異,大體外其勿疊下,世子宮·世孫宮印床·小書案·硯匣·香佐兒年限,依大殿例擧行,而世子宮二件,世孫宮一件定式,交倚·踏掌·大書案,勿爲擧行,若有迎勅替行之事,則其時待手本,各一件擧行,而毛·涼席,座·倚子,交倚,旣無常時,不必擧論,手本擧行時,隨節與行。上曰,噫,今日國事人心,其惟何恃?只讀書之士,予之眷眷,豈徒爲爾?意蓋深矣,而於本職尙今羈縻,亦予誠淺,心自恧焉,更欲一諭,今聞相臣所奏,爾祖先正文正公,昔年曾於此任,終不承命云。今爾固辭,不無所執,知此相持,非徒欠於致誠,亦近閉門,故本職特爲許遞,以開進身之道,而噫,白首暮年,爲宗國焦心之中,一欲見之意,寔由方寸,而若今日之望雨,噫,爾祖昔日旣承召,體爾祖之意,豈不欲一見予乎?須體此意,卽日登途事,下諭于前參議宋明欽,令該曹卽爲口傳付軍職,官敎一時下送。上曰,噫,今番撤直陞六,亦是意外,曾有其例者多,而亦非因此而壞翰苑古風之意,洪秀輔所奏擧條勿施之命,非亦不顧古風之意,此在其時翰苑右職者之闊狹也。不可擧條定式者故也,已有舊例,時與洪秀輔陞六事有間,則其所陳書,事體不然,故雖申飭,飭已行矣。左右史不備,莫若近日,玆不處分之前,金夢華·尹師國,其難行公,慶安察訪鄭彦暹,口傳更付翰林,違牌翰林,一體敍用,口傳付職,牌招察任,前察訪馬之徽,仍任前職。上曰,明陵參奉有闕代,卽爲口傳差出。出榻敎上曰,思陵獻官給馬。出榻敎上曰,新除承旨牌招。出榻敎上曰,同副承旨沈履之許遞,其代,前單入之。諸臣退出。
上在慶熙宮。常參·經筵以代理停。
藥房都提調臣洪鳳漢,提調臣南泰齊,副提調臣李吉輔啓曰,伏未審此時,聖體調攝若何,寢睡·水刺之節,亦何如?湯劑貼數,已盡於昨日,今日臣等與諸御醫入診,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則差勝後,一樣矣,湯劑五貼劑入。下敎日入侍,宜矣。
中宮殿,藥房口傳問安。答曰,知道。
親傳香罷後,政院·玉堂·藥房口傳問安。答曰,知道。
趙榮進,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,停。
傳于李廷喆曰,左承旨入侍。
又傳于曰,詣昌德宮時刻,初以辰正一刻爲之矣,以卯正一刻爲之。
李廷喆,以弘文館言啓曰,本館上番校理李海重,以禁衛營郞廳,今日本營捧上坐起時晝仕出去之意,敢啓。傳曰,知道。
趙榮進啓曰,濟州防禦使狀啓,以還上停退,事涉擅便,惶恐待罪事。傳曰,勿待罪事,回諭。
王世子在昌德宮。常參停。
宋瑩中達曰,明日常參,取稟。令曰,停。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
以司書李昌任牌不進罷職令旨,令于宋瑩中曰,推考徽旨捧入。
宋瑩中,以侍講院言達曰,本院下番,連日闕直,事甚未安。司書李昌任,旣有只推之令,卽爲牌招入直,何如?令曰,依。
令于宋瑩中曰,歲抄曾令陳達矣,何至今不爲陳達耶?入侍時,卽爲陳達,可也。
宋瑩中達曰,諫院許久闕達,事甚未安,除在外外,正言鄭文柱,卽爲牌招,何如?令曰,依。
又達曰,待敎鄭彦暹,時在京畿陽川地,檢閱尹師國,時在楊州地,竝斯速乘馹上來事,下諭。令曰,依。
辛巳六月初三日卯時,上御景賢堂。親傳香入侍時,都承旨李吉輔,左承旨尹東暹,左副承旨李廷喆,右副承旨趙榮進,記事官金履禧·任觀周·金瑞應·姜趾煥,進伏訖。上命尹東暹讀思陵祝文。上曰,右承旨鄭存謙許遞,其代,洪準海除授,仍卽牌招察任。親傳香罷後,諸臣以次退出。
上在慶熙宮。常參·經筵以代理停。
夜五更,坤方有氣,如火光。
傳于洪準海曰,大臣似當晩後還來,分付政院,明日食後,使之入侍。
王世子在昌德宮。常參停。
宋瑩中達曰,明日常參,取稟。令曰,停。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
又達曰,上番兼春秋金瑞應,身疾猝重,勢難察任,今姑減下,何如?令曰,依。
宋瑩中,以兵曹言達曰,今六月初三日,隨營牌辛世重稱名人,自興元門入來,差備門擊錚,極爲駭愕,令攸司囚禁治罪,同門守〈門〉將全仁壽,常時不能禁斷雜人,以致闌入,亦難免其責,推考,何如?令曰,依。
又達曰,待敎鄭彦暹,自鄕上來云,卽爲牌招入直,何如?令曰,依。
宋瑩中,以侍講院言達曰,本院下番,連日闕直,事甚未安。司書李昌任,書答已下,卽爲牌招入直,何如?令曰,依。
以司書李昌任牌不進罷職令旨,令于宋瑩中曰,推考徽旨捧入。
宋瑩中,以侍講院言達曰,本院下番,連日闕直,事甚未安。司書李昌任,旣有只推之令,卽爲牌招入直,何如?令曰,依。
司書李昌任書曰,伏以,臣於春末,待罪見職,倉卒求對,自犯疎率,大朝嚴譴,尙切懍蹙,不自意特敍旋降,除旨復辱,得以備員於鶴駕陪扈之列,訟愆戴恩,慶幸倍極。伏況我邸下奮發之志,與日俱新,書筵之講討不轍,賓對之諮詢且勤,凡在瞻聆,孰不聳忭?顧臣獲際嘉會,猥玷僚屬,略效願忠之忱,實多尸職之愧。而迺蒙睿度有容,曲賜開納,區區感祝,不但爲一身之榮,臣固當不揆綿薄,益殫駑鈍,以少贊時敏之工。而第臣與兼弼善朴盛源,有世所共知之嫌怨,決不可一刻竝據於一院,故纔從駿奔之班,敢陳徑出之章矣。適値齋日,見阻喉司,繼以飭命申嚴,召牌踵臨,積事違傲,彌增悚惶。凡諸臣之有僚嫌者,只當自量其所引輕重而已,初未嘗以可嫌人之見帶實兼行公與否,而有所闊狹,蓋其事理較然明甚,其人雖云已遞,蹤地轉益難便,似此情實,僚臣亦有所提達,則伏惟离照之明,庶幾俯燭,無待臣辭之畢矣。且臣老母衰病沈淹之中,忽因夜來酷熱,中暍忒重,仍以成癨,雜灌藥物,苦未通利,臣方左右扶將,焦迫遑遑,此時瀆擾,非不知萬萬不安,而私義終難放倒,情理未忍離捨,玆綴未徹之書,兼控請急之私。伏乞睿慈,俯垂鑑憐,亟許鐫削臣職名,俾遂微懇,仍令重勘臣辜犯,以昭法紀云云。答曰,覽書具悉。近日逐日開講之時,只春坊一員入侍,其於道理,已涉未安,而況前後申飭,非至一〈再〉,則分義殊極寒心。爾其勿辭,先察職後護焉。
正言鄭文柱書曰,伏以,惟天惟祖,默佑陰騭,我大朝愆候,遄臻勿藥,臣民欣忭,曷有其極?臣於維楊省墓之日,祗奉諭旨,以臣爲司諫院正言,令臣乘馹上來者,臣聞命驚惶,不敢淹處,來伏私次,已有日矣。昨隨天牌,略陳短章,而喉司不諒,終見退却,狼狽迫隘,退俟嚴誅矣。不意聖慈寬假,罰止問備,臣於是一倍悚蹙,靡所容措,卽因本院闕達,召牌狎臨,怵分畏義,不得不復詣闕下,而冒膺無路,情實未暴,敢進未徹之書,自外徑歸,臣尤罪死。仍伏念臣至愚極陋,無所肖似,濫蒙洪造,倖竊科第,雖係微官漫職,猶懼不稱,若夫堂后之選,尤非可堪。人言之來,臣復何恨?而至於前持平金養心之論臣,則一筆句斷,不過二字,而口業手段,足以汚人平生,臣竊異焉,莫曉其心之所在也。臣與養心,初無雅分,再昨年冬,忽然來訪,語及薦事,稱臣以允協公議,完薦之後,臣又逢見,則自謂渠亦公誦於某處,而慮有德色,臣心竊笑之矣。其間日月幾何,而言議之矛盾,一至於此,臺閣論人之道,固如是乎?人雖可欺,渠獨不愧於心耶?彼果知臣如其所論,則初何以參尋勤款?至有公誦之語,如其不然,則又何爲勒成醜目,不少難愼也,豈前後殊觀,月朝改評者歟?世季風澆,巧令滔滔,而亦不謂淸朝司直之地,乃有此等情態也。彼所謂鄙屈,乃是一種奴顔婢膝之例態,渠或習熟濡漆,不知其爲士夫之羞恥,而容易加之於人耶?噫嘻,不自量己,臣雖疲劣,豈欲與之呶呶乎?然以世祿之裔,猥忝朝籍,區區所自期者,只是直道事君,無忝先德而已,顧臣跡孤性拙,涉世昧方,惡言一加,身名僇辱,門戶之恥,極矣,不肖之罪,大矣。俯仰慙痛,念絶當時,杜門息跡,已過一朞,自分爲聖朝之一棄物,國子·騎省之除,亦不敢爲膺命之計,矧玆薇垣淸切之地,豈臣夢想所曾到,而新命忽及,臣誠惝怳震駭,莫知所以致此也。夫耳目之寄,言語之責,其爲任最重,雖在治泰之時,猶不可不愼簡其人,目今睿德鼎新,而不諱之門未闢,國事日非,而已頹之綱難振,雖使風裁力量,可任世道者當之,惟患其逡巡而却顧,乃以如臣湔劣之姿,滓穢之蹤,苟然充數,使之匡君違而規官邪,不幾於責聾瞽以視聽乎?臣竊爲朝家惜之,而此在臣難進之義,猶屬第二件事,自來情勢,豈有去就之可論,而一日尸素,秪增一日之罪,玆將肝膈之懇,猥陳於貳極之下。伏乞离明,察臣所辭由中,亟遞臣新授職召,仍治臣前後逋慢之罪,以靖私義,以嚴公法,不勝幸甚云云。答曰,覽書具悉。聖候快臻康復,慶忭曷諭?爾其勿辭,從速察職。
上在慶熙宮。常參·經筵以代理停。
洪準海啓曰,右議政洪鳳漢,編次人洪麟漢,依下敎來待矣。傳曰,引見。
傳于洪準海曰,編次人入來,食後大臣入侍,同爲入侍。
又傳于曰,左承旨,持昨年六月初七日親祭文入侍。
李廷喆啓曰,因本院達辭,上番兼春秋金瑞應,身病猝重,勢難察任,今姑減下事,依下矣。其代,令該曹口傳差出,何如?傳曰,允。
吏曹口傳政事,兼春秋單韓㵛·任一源。
洪準海啓曰,昌德宮兼春秋邊景鎭,身病猝重,因本院達辭減下事,依下矣。其代,令該曹卽爲口傳差出,何如?傳曰,允。
傳于洪準海曰,侍衛仍。
洪準海,以都摠府言啓曰,今此昌德宮擧動時,寶劍及侍衛,不可不備員,而都摠管李之億,以漢城府判尹導駕進,副摠管李殷春,以禁軍別將陣上進,一員未差,侍衛將不得備員,一員未備之代,令該曹卽爲口傳差出,以爲備員侍衛之地,何如?傳曰,允。
兵曹口傳政事,南泰齊爲副摠管。
洪準海,以都摠府言啓曰,都摠管李之億,以漢城府判尹,本府坐起晝仕出去,而逐日赴坐,煩稟未安,入番間,除草記往來之意,敢啓。傳曰,知道。
諡號前望,兵曹判書朴師益章翼。
洪準海,以訓鍊都監言啓曰,都監從事官未差代,前校理洪趾海,已爲啓下,而方在罷散中,時無職名,依例付軍職,冠帶常仕,何如?傳曰,允。
王世子在昌德宮。常參停。
宋瑩中達曰,明日常參,取稟。令曰,停。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
又達曰,檢閱尹師國自鄕上來云,卽爲牌招入直,何如?令曰,依。
又達曰,預備兼春秋邊景鎭,身病猝重,勢難察任,今姑減下,何如?令曰,依。
又達曰,諫院許久闕達,事甚未安,除在外外,正言鄭文柱,卽爲牌招,何如?令曰,依。
以司書李昌任再牌不進罷職令旨,令于李廷喆曰,推考徽旨捧旨。
令于李廷喆曰,連日違牌,尙不入來,事極駭然,另加申飭,牌招入直,牌去來亦爲申飭。
待敎鄭彦暹書曰,伏以,臣之無似,濫叨匪據,居常愧懼,若隕淵谷,仍伏念臣所叨之職,素重古風,而至若下僚之因他岐橫出者,則館例尤嚴,勿論承傳·特敎,從前史官,一切請寢,皆蒙允許。故臣以前檢閱臣李在簡陞六事,援例陳章,幸蒙恩罪矣。嚮者大朝殿下,誨責截嚴,特補之命,繼下於置散之中,驚惶震越,靡所容措,屛伏鄕廬,杜門訟愆矣。聖度天大,過加涵貸,曾未旬日,還收成命,旋受前任,繼以馹召,臣誠惝怳感激,莫省攸爲,義難久淹,今始來伏私次,而第臣區區迷滯之見,終有所難回者,夫館規之至嚴且重,通朝之所共知也。日昨筵中,大僚以臣去就,有所陳達云,而筵席語秘,雖未得其詳,第更難行公等語,已發於揆地,則大臣之意,不欲使臣等苟且行公,虧損古風,而館規之嚴,從可知矣。且右位之許下僚陞六,三百年來,只有一人,而彼亦嘗以此,陳書自訟,則筵臣之援以爲例者,未免苟簡,而大臣之一言,實爲臣等不可冒進之確論,則去就一節,今無可論。至若銓曹之不顧送言,終使陞六,而又未及修史,徑先檢擬者,已非館中之古例,且違特敎之定式,則其不有本館,輕視臣等者,於此極矣,以此以彼,尤難冒進,臣之自劃也,決矣。玆於召牌之下,略陳短章,仰暴事實。伏乞离明,亟削臣職,仍勘臣罪,以存館規,以肅朝綱,千萬幸甚云云。答曰,覽書具悉。爾其勿辭,從速察職。
李廷喆達曰,待敎鄭彦暹,書批已下,卽爲牌招入直,何如?令曰,依。
辛巳六月初五日辰時,上御德遊堂。大臣·編次人·兵曹判書入侍時,右議政洪鳳漢,編次人洪麟漢,兵曹判書金聖應,左承旨尹東暹,記事官任觀周·韓㵛·姜趾煥,進伏訖。洪鳳漢曰,思陵莎草稀疎,曲墻外多有破傷處矣,所見甚悶,姑觀秋後形止,略加修改,好矣。上曰,待畿伯秋奉審擧行。出擧條洪鳳漢曰,內局日次,乃初八日也,當以何日爲之乎?上曰,動駕相値,此日何心湯劑?內局日次,以初九日爲之,動駕初日,追惟丁丑湯劑鎖召,豈此門納乎?只蔘橘茶,盛器以入事,分付。金聖應曰,今初七日昌德宮動駕時,凡闕內外各司軍兵將校,一依時御所例,擧行,何如?上曰,依舊例,隨駕軍兵中分排入直。出擧條上曰,噫,八月十五日,卽誕彌之節,而豈忍徑回?初意仍宿齋宿,翌曉欲爲親行焚香,其日卽秋夕也。有祭焉,二日之內,連行親祭,情雖少伸,初則瀆䙝,不獲已回駕,而西郊各陵香,將受香,而來於晝停當祗迎,以此分付。上命書舊堂記,命承旨書揭。下敎曰,尹冕東注書時,永慕堂懸板書揭矣。以尹冕東事思之,金漢老之以李安性之孫聖模,爲安城論斥者,非矣。洪鳳漢曰,事關祖父者,以此等事論斥,非矣。尹冕東事,誠悶冤矣。其父澤顯,本無改名之事,冕東大小科皮封,俱以本名書之,魏興祖之當初搆誣,誠極無據矣。沈瑴之不知本事,勒加醜辱,尤極非矣。上曰,李瀰陳書論辨事耶?鳳漢曰,李瀰陳書,以梁生學淵誤刊之事實矣。上曰,今講大學,堯·舜之道,挈矩而已。己所不欲,勿施於人,孔聖之訓也,非徒欠於篤厚,關係風敎,此後凡章奏中,語其子弟與孫,侵辱其祖與父者,直施製書有違之律,勿許淸顯事,奉承傳施行,以示予正風敎之意。上曰,纔經攝祭,日氣蒸濕若此,元良祗迎置之。上曰,自初七日至八日,曜金門一體以開,守門將,依前以明禮門部將兼簡事,分付。上曰,武德門與戊辰以前有間,自明日勿開事,分付。諸臣退出。
上在慶熙宮。常參·經筵以代理停。
夜二更,月入太微西垣,流星出天江星下,入南方天際,狀如拳,尾長二三尺許,色白。
大殿·中宮殿,王世子遣宮官問安。答曰,知道。王世孫遣講官問安。答曰,知道。
趙榮進,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
尹東暹啓曰,明日昌德宮擧動時,留院及昌德宮守宮,何承旨爲之乎?敢稟。傳曰,昌德宮守宮同副承旨,留院右副承旨。
宋瑩中,以御營廳言啓曰,本廳分授字內駝駱山上上峯近處,體城四間半許,今日頹落處,急速修築,而把守軍兵,多數定送,各別守直事,自兵曹草記矣。本廳哨官一員,率領鄕軍二十名,限修築間,晝夜輪回守直之意,敢啓。傳曰,知道。
又以禁衛營言啓曰,今六月初七日昌德宮擧動時,各處領軍將及軍兵,別省記入直,還宮時,各還本陣事,自兵曹節目,啓下矣。建陽門入直軍一百名,將官率領入直,而初八日還宮時,除標信還付本陣,仍爲後廂,隨駕之意,敢啓。傳曰,知道。
又以兵曹言啓曰,卽接東道參軍牒報,則御營廳所授駝駱山上上峯近處,體城四間半許,今日頹落云,令繕工監爲先把子圍排,分授軍門,急速修築,而把守軍兵,亦令該軍門多數定送,限修築間,各別守直之意,分付,何如?傳曰,允。
王世子在昌德宮。常參停。
李廷喆達曰,明日國忌齋戒,再明日正日,此兩日常參,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
令于洪準海曰,付標,竝敍用。
副司直具允鈺書曰,伏以,天休滋至,聖候遄復,臣民欣忭,曷有其極?仍念臣向來所被人言,極其危怖虛謊,殆千古人臣所未有之罪名也。噫嘻,痛矣,此何事也?臣之受此黯黮,久矣,而浮言本自無稽,陳辨亦無其因,今其顯斥,至登公車,則臣雖欲終始泯默,顧其勢有不可得矣。玆不得不略擧事實,冒控危懇,惟邸下哀而察焉,蓋其所謂改易者,是指金始粲爲副學時上書也。臣於伊時,待罪知申,其書入達之前,臣與諸僚,依例輪見,還下之日,適値賓對,大臣諸宰,亦皆見之,記注之臣,書諸日記,其所改易云者,果孰見而孰傳之也?若曰,改其全本,則此非霎時可辦之事,若曰,改其句語,則字劃塗擦,自是掩不得者,今其元本,尙留院中,一遭按覆,可以立辨,且禁廬稠擾,衆目森布,設令臣無狀,眞欲改幻,其誰欺乎?彼以無根之言,勒成斷案,必欲湛滅人而後已,其心所發,有未可知矣。臣竊伏聞向日离筵,邸下以具允鈺豈爲是事爲敎云。比如覆盆之回照,庶幾沈冤之獲伸,臣莊誦再三,感泣無地,然筵語甚秘,群疑猶未快釋,而臣又因循畏忌,不一陳暴,則終無以自立於世矣。伏乞邸下,俯垂矜察,亟令下臣司敗,嚴加究覈。苟有毫分近似,則特施顯戮,以爲爲人臣而奸佞壅蔽者之戒焉云云。答曰,覽書具悉。聖候快臻康復,慶忭曷諭?玆事余已洞知矣,卿其安意焉。
上在昌德宮。齋宿。常參·經筵以代理停。
肅宗大王忌辰。
大駕詣璿源殿入齋室後,政院·玉堂·藥房口傳問安。答曰,知道。
以承傳色口傳下敎曰,更點以何等重,而衛將所軍,以無賴輩苟充,多有駭然之事,當該曹司衛將,過明日後,令該府處之,書員過明日後,令該曹決棍。
洪準海達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
傳于李廷喆曰,三嚴後,當親押,仍動駕,傳香時刻單子,置之。
以寶劍單子,傳于趙榮進曰,之次爲之。
傳于趙榮進曰,明日時刻單子,置之,食後整齊,初嚴·二嚴·三嚴,以單嚴爲之,待下敎擧行。
辛巳六月初七日卯時,上具黑圓領·翼善冠,御景賢堂。親傳香入侍時,都承旨李吉輔,左承旨尹東暹,右承旨李廷喆,左副承旨趙榮進,右副承旨宋瑩中,記事官金履禧·任觀周·韓㵛·姜趾煥,進伏訖。上傳香後,諸臣退出。
上在璿源殿齋室。齋宿。
宋瑩中啓曰,兵曹郞廳·都摠府郞廳來言,闕內各處入直軍兵夜巡檢云矣,敢啓。答曰,知道。
辛巳六月初七日辰時,上具黑圓領袍·翼善冠,建明門乘輦,詣昌德宮擧動入侍時,行都承旨李吉輔,左承旨尹東暹,右承旨李廷喆,左副〈承旨〉趙榮進,記事官金履禧·任觀周·韓㵛·姜趾煥隨駕。
上在慶熙宮。常參·經筵以代理停。
肅宗大王忌辰。
翌日,大殿·世子宮·嬪宮·王世孫,政院·玉堂·藥房口傳問安。答曰,知道。還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
傳于趙榮進曰,巡監單子仍。
傳于宋瑩中曰,旣已行禮後,衛將所書員,置之。
傳于宋瑩中曰,俄者特推人,勿書其名,依下敎只捧傳旨。
又傳于曰,禮判入來耶?承旨先爲詣閤。
傳于尹東暹曰,禮判使之入侍,而中官讀傳,中官入侍,從當下敎,而禮判奉審後,不可經夜,開陽門留門,禮判出去後下鑰。
王世子在昌德宮。常參停。
肅宗大王忌辰。
李廷喆達曰,明日常參,取稟。令曰,停。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
辛巳六月初八日巳時,上御藥房。歷臨入侍時,都承旨李吉輔,左承旨尹東暹,右承旨李廷喆,左副承旨趙榮進,記事官金履禧·任觀周·韓㵛·姜趾煥,都提調洪鳳漢,提調南泰齊,以次進伏訖。上曰,噫,昨日心在眞殿,精神尤爲昏耗,故循例奉審摘奸不諭,今日乃覺,此亦不肖,初意回道建明門,西向俯伏終日,其或過也,則非體昔年,聖意雖抑,何待明日?其令禮判,卽爲奉審,仍審補土處,而又有慨然者。噫,昨年親祭,今年親傳香,詣眞殿,則何拘常例?初料則必有求差之人,卽循例親傳香時,獻官參判沈鏽事之寒心,莫此爲甚,而其間事故,亦未可料,重推以飭之意,今亦奏。宗親正一品以上,儀賓文臣正二品以上,不爲求差之人,一倂從重推考。獻官則不爲求差,依此啓下,固非異事,大祝以洪相直塡差。頃年參判李奎采,亦以儒臣爲典祀官,兼大祝,則若是苟差,其涉無嚴,祭享色郞廳,令該府從重,以私律勘處。當該堂上,其亦不飭,從重推考,當爲自訟,何敢撕捱?以此陳章者,勿爲呼望。上曰,藥房提調·副提調亦爲入侍。上曰,藥房兩處,依前入處。出榻敎上還入大內後,諸臣退出。
辛巳六月初八日巳時,上具翼善冠·衮龍袍,還宮入侍時,都承旨李吉輔,左承旨尹東暹,右承旨李廷喆,左副承旨趙榮進,記事官金履禧·任觀周·韓㵛·姜趾煥隨駕。上曰,遣史官,大臣入侍于內局。駕前下敎
辛巳六月初八日二更,上御景賢堂。禮判入侍時,左承旨尹東暹,右副承旨宋瑩中,記事官任觀周·韓㵛·姜趾煥,禮曹判書李益炡進伏訖。上曰,今日宗伯復命,余未所料,其能復命,今問馳馬以進云,此重臣,以乃父之子,頃年求差,其非一二,而今番所爲,亦涉可嘉,特賜虎皮一領,禮判復命,不卽以奏,不待下敎,徑先下答,引見命下之後乃稟,事之無據,莫此爲甚,聞今日下敎,其雖此等之時,以中官,焉敢若此?令該府從重勘處,勿以公律事,分付。當該承傳色中官,莫知其君之心,袖手傍觀,亦涉無據,越捧一等。上曰,懿陵當爲親傳香,分付儀曹,今日獻官,旣差從二品,何敢異焉?一體擧行事,分付。諸臣退出。
上在慶熙宮。只晝講,常參以代理停。
中宮殿,藥房口傳問安。答曰,知道。
藥房都提調洪鳳漢,提調南泰齊,副提調李吉輔啓曰,昨日眞殿,伸禮展孝,當此蒸炎,經宿乃還,伏未審夜間,聖體調攝,復若何,寢睡·水刺之節,亦何如?今日是日次,臣等率諸御醫入診,詳察聖候,議定湯劑繼進當否爲宜。臣等不任區區伏慮,敢來問安,竝此仰稟。答曰,知道。冥然到今,又過諱辰,遙望園陵,追慕何抑?少伸情禮,氣隨勝焉。
傳于宋瑩中曰,中懷一倍,中旬晝講,進定於今日,時刻則辰正三刻爲之。
宋瑩中,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
王世子在昌德宮。常參停。
洪準海達曰,明日常參,取稟。令曰,停。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
又達曰,諫院許久闕達,事甚未安,除在外外,獻納吳奉源,卽爲牌招,何如?令曰,依。
以京畿監司申本,前領議政金尙魯月廩不受事,令于洪準海曰,令本道更爲輸送。
以全羅兵使狀達,光陽縣居正兵姜貴奉等爲虎囕死事,令于洪準海曰,囕事人等,令本道恤典擧行。
注書任觀周書曰,伏以,皇天默佑,聖候康復,臣民慶忭,曷有其極?臣於昨夕,扈駕歸後,得接家信,則臣之七耋老母,素患痰癖之症,越添於飮暑之餘,胸膈痞塞,嘔瀉兼發,食飮全廢,委頓床席,諸般症形,十分危重,促臣歸護,自聞此報,方寸煎灼,按住不得,拜章徑歸。伏乞离明,俯垂諒察,亟削臣職,以肅朝綱,以便歸護,千萬幸甚。答曰,覽書具悉。聖候快臻康復,慶忭曷諭?爾其勿辭救護焉。
辛巳六月初九日辰時,上御景賢堂。晝講·藥房入診,同爲入侍時,同知事黃景源,特進官尹得養,參贊官李吉輔,侍讀官李瀰,檢討官李碩載,記事官金履禧·韓㵛·姜趾煥,武臣李長爀,都提調洪鳳漢,提調南泰齊,醫官金履亨·方泰輿·許礈·李以楷·李泰遠·權尙明·鄭允協·金世彦,以次進伏。鳳漢曰,先爲診候乎?上曰,當先爲法講矣。上讀前受音大學經一章訖。瀰讀傳之首章及二章,上又讀二章。瀰曰,明德者,聖人·衆人,同得乎天,而克字有可見,聖·凡之間,惟在於能克與不能克也。上曰,然矣。瀰曰,克明德,自明之始也,克明峻德,自明之終也。上曰,文理接續,血脈貫通者,正謂此等處也。瀰曰,然矣。景源曰,儒臣旣以克字仰奏,而皆自明之自字,尤有力焉。三書所引,皆不過自明之謂矣,一自字,所當體念處矣。上曰,所奏,是矣,當體念焉。鳳漢曰,臣旣以內局入侍,則不敢仰陳文義,而曾聞三書所引,皆爲次第,克明德者,只釋明字也,顧諟天之明命者,釋明德字也,克明峻德者,乃是明明德云矣。上曰,提調亦言之。泰齊曰,三語由淺入深,克明德,是用力也,顧諟天之明命,乃緝熙之意也,克明峻德,統言明德之全體矣。上曰,明明德之兩明字,同乎異乎?瀰曰,上明字,乃是用功,而明之之謂也,下明字,乃是明德本體之明也。上曰,今於周雖舊邦,其命維新之文,予益興感矣。予以望七之年,以國事言之,則無一繼述,瞻望中州,河水莫淸,以學問言之,則有愧於其命維新矣。鳳漢曰,其於聖德之自謙,固當若此,而自今益勉於克明峻德之工,則盤石之安,自可期矣。以中州事言之,以我國之勢,雖不能與之抗衡,能明在我之明德,則孟子所謂必來取法者,當在此矣。上曰,康誥曰作新民,註曰鼓之舞之之謂作,今則奚特民無鼓舞之意,朝臣亦無振作之意矣?以日昨祭官事言之,今日朝臣,亦是同沐聖澤之人也。予則意謂吏堂,不勝應其求差之請矣,竟未聞一人求差者,豈不非乎?入耆社之君傳香,而入耆社之臣受香,則豈不貴乎?泰齊曰,臣等雖未能逮事先朝,而臣等之父與祖,皆是先朝之所使,而況先王深恩厚澤,爲後世而不忘者,則臣等皆當求差,而未果矣,豈特一二正卿爲罪也?滿庭諸臣,皆未免爲罪矣。上曰,此言,是矣,此可謂臣矣。鳳漢曰,國忌,孰不重歟?而至於肅廟忌辰,及仁元王后忌辰,則非但衣冠之人,婦孺兒童,莫不行素矣。上曰,然乎?蓋近來世俗,皆爲時體,若一人橫着紗帽,則人人皆必效之矣。祭官厭避,亦一時體,故或爲欲求差者,而畏人之嗤笑,不敢爲之矣。泰齊曰,在外聞之,則玉堂諸臣,皆待塡差大祝矣,不差故不得往云矣。上曰,李東泰,焉能以玉堂塡差乎?經筵諸臣先退。鳳漢曰,夜間聖體,若何?上曰,初夏則甚難,而極熱之時,則反少勝矣。鳳漢曰,寢睡,若何?上曰,頗安穩矣。〈鳳漢曰〉,水刺之節,更若何?上曰,動駕前少勝矣,回駕後則反如前矣。履亨等診候,皆曰,脈候度數,調均平緩,而右寸關胃脈不足,則一樣矣。鳳漢曰,搔癢之症,今則若何?上曰,昨日有之矣,今則無矣。鳳漢曰,旣已診候,此後湯劑繼進當否,令諸醫稟定,何如?上曰,可也。履亨等皆曰,此時日候極熱,且當動駕之時,湯劑不可遽止,此後連爲進御,恐宜矣。鳳漢曰,俄者臣當問候各宮,而未及爲之矣,中宮殿氣候,若何?上曰,安過矣。王世子氣候,若何?上曰,昨日見之,一樣矣。嬪宮氣候,若何?上曰,好在矣。王世孫氣候,若何?上曰,好在矣。鳳漢曰,昨日歷臨內局,臣等極爲榮感,而至於分外蒙賞,而亦不敢仰辭矣。御製當傳之萬世,而無以仰伸微忱之道,故方欲進謝箋矣。上曰,凡事不重則不威,予當不辭矣。鳳漢曰,芙蓉香,依下敎拔白檀·丁香,而至於丁香,則亦不甚貴,入而造之,似好矣。上曰,雖不入,亦好矣,置之,可也。諸臣退出。
上在慶熙宮。常參·經筵以代理停。
傳于趙榮進曰,中旬次對,明日爲之。
侍講院啓曰,王世子令曰,日昨大朝還宮時,旣未得陪從,則躬進問候之節,不可少緩,明日進見事,有令矣,敢啓。傳于趙榮進曰,玆當盛暑,一心在三軍,纔見之,置之。
趙榮進,以弘文館〈言〉啓曰,本館上番應敎李瀰,以今日小朝次對進參事,晝仕出去之意,敢啓。傳曰,知道。
傳于趙榮進曰,內局進箋日,依頃日例,崇賢門外爲之。
傳于趙榮進曰,納箋時,先稟。
王世子在昌德宮。常參停。
洪準海達曰,明日常參,取稟。令曰,停。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
令于洪準海曰,大臣·備局堂上引接。
洪準海,以吏曹言達曰,司僕寺正李堣呈狀內,身病甚重,勢難察任云,依例改差,何如?令曰,依。
洪準海達曰,藥房都提調洪鳳漢,分提調鄭弘淳,依下令來待矣。令曰,入對。
行都承旨李吉輔書曰,伏以,聖體康復,祗謁璿殿,羽毛在瞻,臣民均忭。伏念臣一經奇疾,二載癃廢,床玆寄身,藥餌爲命,分甘屛蟄,望斷奔走,間辱一再恩除,未嘗旬月虛縻,顧此夙夜之任,尤豈有堪勝之勢,而有命輒逋,匪義所安,積違之餘,瞻戀亦切,不計顚仆,黽勉趨膺供職,旣若干日矣,登筵亦數遭矣。微分粗伸,一遞在心,憒憒尸素,苟度時日,忽自昨夕公退之後,重得暑癨,中焦痞塞,吐泄無算,舊恙新祟,一時交劇,昏倒宛轉,不省四倒,雜試藥餌,少無變動,病有彌留之形,職非暫曠之地,不得不冒死控籲於睿慈之下。伏乞亟削臣職,俾得安意調理,以尋生路,不勝幸甚。且臣日昨所被皐比之典,恩出格外,萬萬惶愧,亦乞稟收成命,以安私心焉。〈臣〉無任區區云云。答曰,覽書具悉。聖候快臻康復,慶忭曷喩?今玆賞典,聖意攸在,卿其勿辭,調理察職。
兼文學李海重書曰,伏以,皇天默佑,大朝殿下愆和之節,遄臻康復,臣民慶忭,曷有其極?臣之老母,方在臣兄臣山重文化任所,而卽者人來得聞,臣母素患痰眩之症,長時沈淹之中,近又添以暑感,病情甚重,食飮全廢,眞元日下,氣息澟綴,雜試醫藥,未見寸效。臣於半年離違之餘,猝得此報,心神飛越,按住不得,玆敢投進短章,徑尋西路。伏乞离明,俯賜鑑諒,亟許鐫免,仍令攸司,勘臣擅行之罪,以肅朝綱,以便救護焉。且臣之本兼兩任,例帶春秋之銜,與臣姑母夫監春秋臣洪鳳漢,有應避之嫌,在下當遞,法意昭然,竝令照處,千萬幸甚云云。答曰,覽書具悉。聖候快臻康復,慶忭曷喩?書辭,令該曹考例稟處。往護母病焉。
辛巳六月初十日卯時,王世子坐時敏堂。大臣·備局堂上引接入對時,右議政洪鳳漢,左參贊李昌誼,行司直洪啓禧,行司直洪象漢,行副司直尹汲,右參贊李益輔,行副司直韓翼謩,行副司直具善行,判尹李之億,行副司直鄭汝稷,行副司直李章吾,戶曹參判鄭弘淳,同副承旨洪準海,副應敎李瀰,加出假注書金躍河,事變假注書安寬濟,記事官李昌任,記注官任一源,以次進伏訖。洪鳳漢曰,日氣甚熱,未知睿候何如。令曰,甚煩苦矣。洪鳳漢曰,昨日湯劑進服乎?令曰,服二貼,而姑無變動,昨夜以感氣,寒縮不成眠矣。洪鳳漢曰,是暑感之候,誠焦憫矣。洪鳳漢曰,此則全羅監司朴道源狀達也。備陳兩麥失稔之狀,仍請道內各樣還上留庫中,又爲折半加分事,令廟堂稟處矣。大抵今年麥凶,各道皆然,今此狀請,雖不可不許施,而嗣歲之憂,亦不可不念,留庫中三分一加分事,分付,何如?令曰,依爲之。出擧條洪鳳漢曰,此乃統制使李泰祥申本也。以爲龜山·赤梁兩鎭僉使,永定左右漕倉領運差員者,多有難便之端,革罷永定之新規,更出輪次之舊例,則稅穀運納,必無所妨,兩鎭邊務,自得着力,明春爲始,依前輪差領納之意,請令廟堂稟令,分付矣。舊領伯趙曮,新造漕船,以便漕運,而使兩鎭僉使,永定差員者,意蓋在矣。帥臣所論,雖不無意見,漕船節目,不可輕易變改,狀請辭緣,置之,何如?令曰,依爲之。出擧條洪鳳漢曰,再昨日璿源殿動駕時,自外祗迎,有置之之命,而自內果爲進見乎?令曰,進見矣。洪鳳漢曰,今日賓對,入參諸堂,不至於不成樣,而從前無故行公之人,今番無端不參,竝推考警責,何如?令曰,依爲之。出擧條令曰,進見一節,欲仰請者久矣,而以初七日動駕,不得爲之矣,不數日內當行之。洪鳳漢曰,賓客亦入來,當下詢爲之,而再昨日祗迎置之之下敎,蓋慮日熱之致也。今或仰請,而又以當暑勞動爲慮,更有置之之敎,則甚憫迫矣,臣意則姑待望後,而出令爲好矣。令曰,賓客亦陳之。尹汲曰,昨日自內旣行進見,則姑竢望後更請,似好矣。令曰,余意則不然,今以隨駕·問安之節,俱不得爲之,故亟欲進見,何待望後?李益輔曰,徽寧殿望祭,又欲攝行,則兩次攝行,而不爲進見,似未安,臣意則從速出令,似好矣。令曰,正合余意矣。尹汲曰,今年麥凶,京畿爲最,而其中廣州以地廣之故,民間之遑急,比他邑尤慘,前月廣州府尹李最中,論報臣營,請得加分,其時臣以參量許施之意,申聞矣。廟堂稟許三千石,最中今又論報,以爲三千石,不過爲一二巡分給之資,來頭農糧,萬無繼給之路云,軍餉體重,有難輒許,而民事若是窮急,則亦不可不恤,下詢大臣而處之,何如?令曰,大臣之意,何如?洪鳳漢曰,廣州民事,誠似渴急,而向者三千石,太半不足云,而亦不可一從其所請,更以二千石加分,似好矣。令曰,依大臣所陳爲之,可也。出擧條李昌誼曰,邦慶無疆,聖候康復,睿孝上格,旣行進見之禮,書筵賓對,次第連行,此誠迓續休命之一大機會也。凡在瞻聆,孰不聳動?臣於近日,有私義之痛迫者,上書陳辨,恭竢處分,故久未入對矣。今日登筵,獲近离光,實不勝欣幸。臣伏聞前後令旨,悔悟奮發之意,藹然溢於辭表,莊頌再三,有以見睿德之日進,而第古人有言曰,感人以言,其感也淺,又曰默而成之,不言而信,自今以後,凡係存心·養性·講學·莅政之際,必以一誠字,孜孜爲工,至於不貳·不息之境者,是臣區區之望也。令曰,當銘念焉。洪鳳漢曰,彼重臣家,意外所遭,雖已自金吾考案稟處,昭晢備至,而其上書,邸下果詳覽乎?令曰,此乃文集事乎?洪鳳漢曰,然矣。此外臣有所懷,每欲仰陳,而邸下於此等事,宜詳知之矣。今則雖不可以色目爲達,而向時則有黨目一進一退矣,有至公之心者,始可以言是非矣。蓋己巳年仁顯王后遜位時,爭執者被斥,不爭者,同歸於承順矣。及至甲戌復位之後,則當時之承順者見斥,見斥之家,生疑於己巳爭執之人,而歸之於夤緣宮禁,卒至於搆成誣獄矣。金春澤,卽光城府院君之孫也。其時罪人尹順命招辭中,有春澤交奸禧載之妻之語,而其招下段,有故重臣李彦綱家婢子譏察之說,蓋其條件,大相不同,原招俱旣誣罔,而金家狀錄中語,則有若故重臣所遭,與春澤一般者然,故彼重臣兄弟之上書陳辨者,蓋由於是矣。判義禁洪啓禧曰,頃日臣等承令,考見鞫案中順命誣招,則金春澤名字之下,只有洪箕疇·卞廷郁兩人之名,故果以此據實覈達矣。洪鳳漢曰,至於辛·壬間事,邸下似難盡爲領會矣,此雖已決之處分,而此等處,當時明知其本事,然後始可以明義理,而定是非矣。洪準海曰,歲抄未盡下者,有自下筵稟之令,而姑無言端,昨日似未仰稟矣。令曰,此則只使承旨知之而已,依承傳罷職之人,有難混下者,故致有未盡下者,此也。若欲稟處,則大臣入侍時,爲之,似好矣。洪鳳漢曰,旣承有感候之令,招入醫官,使之診候,何如?令曰,此則聽聞過矣,俄已見醫官矣。洪鳳漢曰,旣有感候,久爲酬酢,不瑕有損乎?令曰,無損矣。洪鳳漢曰,藥房入診,以何日爲之耶?令曰,大朝入診後,爲之,可也。洪鳳漢曰,十四日,卽日次也。大朝入診罷後,臣等當來待,而其日雖或不行大朝入診,臣等當來待乎?令曰,依爲之。諸臣以次退出。
辛巳六月初十日酉時,王世子坐景春殿。藥房提調入對時,都提調洪鳳漢,分提調鄭弘淳,同副承旨洪準海,文學徐有元,加出假注書金躍河,記事官李昌任,記事官任一源,醫官金履亨·方泰輿·李以楷·李泰遠·鄭允協·李世珪,以次進伏訖。洪鳳漢曰,午間睿候,何如?令曰,痛勢頗重矣。俄者次對後有添,氣不能收拾矣。洪鳳漢曰,請醫官入診,而臣亦同以手按摩,何如?令曰,依爲之。洪鳳漢曰,頭上浮氣頗多,而腹部則似平溫矣。金履亨曰,脈候左右三部浮數,與午間同,而汗候之後,似小緩矣,以下四醫官所達皆同,而李世珪曰,脈候帶數如前,而脾胃尤不足矣。令曰,氣甚煩憫矣。洪鳳漢曰,大體與午間,何如耶?令曰,午鼓時則痛勢方劇矣。今則發散之後,鬱結之症,似小愈矣。洪鳳漢曰,湯劑已進服乎?令曰,然矣。方泰輿曰,夜間亦當服之矣。洪鳳漢曰,兩廳醫官及李以楷等四人,皆當直宿矣,臣等亦當明早問候,而大朝次對相値,臣則次對後,卽當來侍,而分提調雖宜入診,亦難以昌德宮進懸頉矣,何以爲之?金履亨曰,旣以睿候入啓,似無妨矣。令曰,旣已入診之後,事體自別,故已令醫官,啓于大朝矣。洪鳳漢曰,事體果然矣,旣已入啓,則分提調當率諸醫,入對於明早矣。令曰,然矣。洪鳳漢曰,進見事,臣已仰達於俄者入對,而卽聞大朝下敎於禮判,則似無輕許之理,邸下則每以進見出令,大朝輒下置之之敎,則中外何能盡知其爲念當暑勞動,而有此敎也,此誠憫矣。此後則自內仰探聖意之庶幾許之,然後仰請,似好矣。令曰,當留意爲之矣。洪鳳漢曰,睿候如此,書筵姑停,而自下不可不頉稟,明日以停,下令,何如?令曰,依爲之。洪鳳漢曰,三貼藥劑進事,似當書出朝報,而中外人心,宜爲焦憫,姑勿書出,何如?令曰,依爲之。諸臣以次退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
傳于洪麟漢曰,進箋,待下敎入之。
傳于洪準海曰,進箋後,當引見留待,都承旨兼爲入侍。
傳于洪準海曰,內局入侍。
傳于洪麟漢曰,大臣·備局堂上引見。
以巡監軍單子,傳于宋瑩中曰,竝仍,內乘則替番。
宋瑩中,以兵曹言啓曰,訓鍊都監砲手鄭順業,內中日試才時,鳥銃無間連三次三發三中,似當依法典直赴殿試,前受賜馬帖,亦當還收,而係于恩典,自下不敢擅便,上裁,何如?傳曰,原單子入之。
王世子坐昌德宮。常參停。
洪準海達曰,明日常參,睿候方在調攝中,頉稟。令曰,知道。
又達曰,今日所當持公事入對,而睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
又達曰,藥房分提調鄭弘淳,率諸醫來待矣。令曰,入對。
尹東暹達曰,藥房都提調洪鳳漢,分提調鄭弘淳,依下令來待矣。令曰,引接。
辛巳六月十一日辰時,上御景賢堂。藥房三提調入侍時,都提調洪鳳漢,提調南泰齊,副提調李吉輔,記事官金履禧·韓㵛·姜趾煥,以次進伏。上命吉輔,讀奏謝箋文草訖。上親寫入審憶昔四大字,命臣履禧曰,出給醫官,姑爲奉安於典設司,可也。臣奉持,出給還入。上曰,南·任兩姓,南哥尤多乎?吉輔曰,聞於提調,則其曾祖之子孫,幾爲一百五十餘人云矣。上曰,提調之家,尙在門外乎?泰齊曰,然矣。上曰,都承旨之族,亦多乎?吉輔曰,臣之一家,則數甚不多矣。上賜饌諸臣曰,略備小饌,以示予意矣。鳳漢曰,臣等叨忝保護之職,聖體康寧,臣等之至榮,當如何哉?而今伏蒙如此恩寵,惶感無地矣。泰齊曰,臣等效誠,只是內局之任,而昨蒙分外之賞典,今又蒙賜饌,不勝惶感矣。諸臣食訖退出。
辛巳六月十一日辰時,上御景賢堂。大臣·備局堂上引見入侍時,右議政洪鳳漢,左參贊李昌誼,行司直洪啓禧,行司直洪象漢,行副司直尹汲,右參贊李益輔,行副司直李章吾,行副司直韓翼謩,行副司直南泰齊,戶曹判書尹東度,吏曹判書金相福,行副司直具善行,漢城判尹李之億,行副司直鄭汝稷,刑曹參判曺命采,行副司直洪麟漢,左副承旨趙榮進,應敎李瀰,記事官金履禧,事變假注書安寬濟,記事官韓㵛·姜趾煥,以次進伏訖。鳳漢進前曰,此忠淸監司具允明狀啓也。備陳道內麥歉孔慘之狀,仍以秋成前接濟,不可專靠於若干當分之麰麥。還上留庫中,特許三分一加分,軍餉軍作米災歲加分。旣有前例,參酌處分事,請令廟堂稟處矣。狀聞大旨,在於鎭定,而安頓誠得其體,而農糧凡節,亦不可不念。還上留庫,則依所請三分之一加分,至於軍餉軍作,乃軍作之通稱軍餉也。事體重大,故諸臣之意,亦以爲難,而旣有前例,軍作米前許改色者外,三分一,特許加分糶糴之意,分付,何如?上曰,依爲之。事係恤民,軍餉軍作米,一體許施。出擧條鳳漢曰,金魯鎭之禁推,蓋是自上飭礪之意,而今則已讀書云,且儒臣之久繫囹圄,亦當軫念,放釋,何如?上曰,旣讀云,特爲放送。鳳漢曰,向者權穎·李顯祚,以一時牌不進之罪,至於投畀,已過累朔,而其中有情理矜悶者,宜有軫念之道,故惶恐敢達矣。上曰,昨今次對,無一人入參,亦涉寒心,旣不勅于此。唯獨施于兩人,刑政班駁,權穎·李顯祚分揀放送。出擧條鳳漢曰,故相臣閔百祥,爲西伯,勅需庫用下,一一酌定,送于備局,至達於其時狀聞,臣亦承命與聞矣。其中不無一二事消詳者,故故相臣,托臣往復於今道臣鄭翬良,而未及釐正矣。蓋其所欲改者,只是宿站·過站之褎多益寡,不加劃於元數之外矣。道臣以病求遞,恐致延拖,別爲申飭,平均改磨鍊,斯速報備局事,分付,何如?上曰,依爲之。出擧條啓禧曰,在前米賤·錢貴之時,則貢人所受米價,或僅爲二三兩,故願以均廳折價,受錢移納,若在米貴·錢賤之時,則以米出給,允合常平之意,前有定奪節目者矣。卽今米價騰踊,貢人等,皆以還下爲請,通計貢人,限十分一還下,使之依願納價受去,則亦爲便民之政,故敢達。上曰,依爲之。出擧條相福曰,頃以守令瓜滿事,臣有所奏,大臣繼有進達,啓下擧行條件,而未準考者,必待準考矣。如赴任日淺,未經等第者,以經考施行乎,以未經考施行乎?宜更稟定,故仰達矣。鳳漢曰,準考者,已無可論,至如日淺及限後赴任,未赴任而未書等第者之經考施行與否,不必明白斷定。故臣之前日筵奏擧條中,未準考者,必待準朔云者,蓋指如此守令也。語勢雖若泛然,實則便於擧行,而因吏判往復,朔字不得已以考字改付標,以致此疑眩,前擧條之考字,依前以朔字,還爲改付標施行,則決無掣礙之患矣。上曰,依爲之。出擧條相福曰,織組事,曾有常時勿爲擧行之敎,而明年王世孫嘉禮時翟衣次,宜有預備,故敢達矣。上曰,勿爲織組,此後則紅與黑,以雲紋代用,可也。麟漢曰,熟綃固非猝然貿得者,而如有國用,則不時責出於市民,市上亦無所儲。廛民每以此呼訴於平市,故敢此仰達,下詢戶判及尙衣提擧而處之,何如?上曰,生·熟綃一也。一體自尙方織之,可也。相福曰,物力則當自戶曹備送矣。東度曰,戶曹則例待尙方文移,輸送織組所入矣。上曰,依爲之。出擧條啓禧曰,近來米價騰踊,都民難堪,貢價之以米上下,亦出常平之意,而貢人輩深積不出,以致市直之漸高,此則平市署所當申飭矣。麟漢曰,貢價之從貴上下,法意有在,而昨今分給之米,殆至數千石,出賣市上者,不過數十石云。固有乖於常平之意,而況且惠廳近處人及貢人輩,都執積置,以致於直日益高騰,都下日益難堪,法司堂上,今方入侍,各別嚴飭,俾無此弊,恐似好矣。上曰,聞甚駭然,令京兆·秋曹査實,如有犯者,刑推定配,可也。東度曰,世子宮·世孫宮椅子等物,當有稟定者矣。上曰,當下敎矣。命書傳敎曰,世孫宮封進物種,一依世子宮例,減下者減下,世子宮交椅·踏掌·倚子·座子·大書案等物,其成已久云,存之。其下只下冊封時各一件,而其勿修補。若有迎勅替行之事,則待手本擧行,而毋過一件。世孫宮旣無舊例,依前下敎置之,只書其名,而若有迎勅替行之事,則待手本擧行,而毋過一件事懸註。鳳漢曰,都承旨李吉輔,有實病,難以行公矣。榮進曰,右承旨李廷喆,亦在外矣。上命書傳敎曰,受由承旨竝許遞,其代,行司直洪麟漢,行副護軍李心源除授,牌招察任,二院副提調,仍藥院副提調,左承旨兼順房。上曰,老乞大已刊乎?啓禧曰,印畢後,當以一件進上矣。上曰,刊役畢後,一件進上,可也。瀰曰,卽今館直,極爲苟艱,修撰金魯鎭,旣已蒙放,卽爲牌招入直,何如?上曰,依爲之。出擧條命書傳敎曰,今番之事,專由追慕,豈可泯乎?手書四字追記與題內局御製,首書,又書謝箋,其下,三提擧·三廳其日待令諸醫,列書,紬衣粧貼,藏于本院,分賜三提擧,紙衣粧貼,賜三廳堂上以上諸醫,命醫官金履亨,持舊戊申·庚午日記入侍。仍命鳳漢讀奏後,仍命先退。榮進曰,去辛巳年,海州儒生,上疏請建夷齊廟於首陽山兄弟洞,先朝特許建祠。仍賜額曰淸聖廟,而以御筆書下矣。今逢回甲之年,宜有致祭之禮,故惶恐敢達矣。上曰,好矣。命書傳敎曰,今聞淸聖廟命建,是此年也。一倍追慕,遣官致祭,亦繼述之道也。待祭文製下,遣承旨致祭。諸臣退出。
辛巳六月十一日辰時,王世子坐景春殿。分提調率醫官入對時,分提調鄭弘淳,同副承旨洪準海,文學徐有元,加出假注書金躍河,記事官李昌任,記事官任一源,醫官方泰輿·李以楷·鄭允協·李世珪,以次進伏訖。鄭弘淳曰,夜來睿候,何如?令曰,別無加減矣。弘淳曰,湯劑進服乎?令曰,然矣。弘淳曰,水刺之節,何如?令曰,米飮小進,而汗候未洽之,故氣猶煩惱矣。弘淳曰,令醫官診候,何如?令曰,依爲之。方泰輿診脈訖,退伏曰,脈度浮數不調,與曉一般,而額上·掌心,頗有痛度,發散未洽之致也。以下醫官所達亦同,而方泰輿曰,旣用解毒散三貼,午後當服一貼,而晩後更診後,夜間又服一貼,似好矣。令曰,午後猶晩矣。弘淳曰,午前·午後間,當量宜進服,好矣。諸臣以次退出。
辛巳六月十一日未時,王世子坐景春殿。藥房三提調率醫官引接入對時,都提調洪鳳漢,分提調鄭弘淳,副提調尹東暹,文學徐有元,加出假注書金躍河,記事官李昌任,記事官任一源,醫官金履亨·方泰輿·李以楷·李泰遠·鄭允協·李世珪,以次進伏訖。洪鳳漢曰,朝前問安,俄聞於分提調,而午間,睿候諸節,果何如?令曰,煩熱小歇矣。洪鳳漢曰,湯劑進服乎?令曰,解毒散三貼服之,而此藥似顯有效矣。洪鳳漢曰,水刺之節,何如?令曰,米飮小進矣。洪鳳漢曰,請諸醫診候,何如?令曰,依爲之。金履亨診脈訖,退伏曰,脈候同前,而小綏矣。諸醫診候亦同,而洪鳳漢曰,腹部,何如?令曰,似蘊結矣。洪鳳漢曰,臣亦如前按摩乎?令曰,依爲之。洪鳳漢曰,掌心·額上,尙爾溫矣。洪鳳漢曰,臣以睿候,俄稟於大朝,則以爲症情如此,而昨日請進見,何也?臣對曰,下令前,睿候猶未痛楚,故孝思所激,玆請進見矣。上曰,常時多肥膚,當此蒸熱,勞動似有致損,故姑置之爲敎矣。洪鳳漢曰,邸下用心太多,故致有此候。帝王家自保之道,異於他人,請節宣自護,勿過用慮,似好矣。洪鳳漢曰,明日兩次入診,似過矣。臣等趁早一次入診,何如?令曰,依爲之。洪鳳漢曰,雖在問候之時,乘時召入儒臣,討論經史,好矣。令曰,留意爲之矣。洪鳳漢曰,歲抄事,俄稟大朝,則臨時爲之爲敎矣。諸臣遂退出。
上在慶熙宮。常參·經筵以代理停。
自未時至酉時,日暈。
傳于洪麟漢曰,編次都承旨留在,待下敎詣閤。
又以傳曰,入侍。
傳于宋瑩中曰,金海柱受由太久,申飭都監。
注書任觀周陳書,代以兪彦脩爲假注書。
洪準海啓曰,假注書兪彦脩,時無職名,令該曹依例付軍職,冠帶常仕,何如?傳曰,允。
宋瑩中,以都摠府言啓曰,今日入直內三廳武兼·禁軍及軍兵等,當爲中日習射,而雨勢如此,不得爲之之意,敢啓。傳曰,知道。
趙榮進,以弘文館言啓曰,上番校理臣金鍾正,以漢學兼敎授,今日院試坐起時,晝仕出去之意,敢啓。傳曰,知道。
洪準海,以吏曹言啓曰,來七月初七日,行太廟秋享大祭親行時,許多執事,當以侍從塡差,而在京者數少,將無以推移分排,自前如此之時,有在外侍從催促上來之例矣。在外侍從斯速上來事,預爲申飭知委,俾無臨時苟艱之弊,何如?傳曰,允。
王世子在昌德宮。常參停。
尹東暹達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
又達曰,藥房都提調洪鳳漢,分提調鄭弘淳,依下令來待矣。令曰,入對。
宋瑩中達曰,藥房都提調洪鳳漢,依下令來待矣。令曰,入對。
令于宋瑩中曰,藥房分提調鄭弘淳,追後入待。
宋瑩中,以吏曹言達曰,本曹正郞朴弼燧呈狀內,身病甚重,勢難察任云,依例改差,何如?令曰,依。
又以吏曹言達曰,本曹正郞沈勗之,受由過限未上來,依例改差,何如?令曰,依。
又以義禁府言達曰,忠淸道唐津縣投畀罪人權穎,舒川郡投畀罪人李顯祚等放送,承傳啓下矣。竝放送事,分付道臣之意,敢達。令曰,知道。
辛巳六月十二日卯時,王世子坐景春殿。藥房三提調入對時,都提調洪鳳漢,分提調鄭弘淳,副提調尹東暹,文學徐有元,加出假注書金躍河,記事官李昌任,記事官任一源,醫官金履亨·方泰輿·李以楷·李泰遠·鄭允協·李世珪,以次進伏訖。洪鳳漢曰,夜間睿候,何如?令曰,頭瘇肢節之痛一樣,而煩熱則小止矣。洪鳳漢曰,口味,何如?令曰,極爲辛酸矣。洪鳳漢曰,雖無口味,强進重蒸米飮,好矣。令曰,鹹則辛,淡則欲吐,是爲難矣。意欲咬菜,其有可口耶?洪鳳漢曰,䓀莄菜,好矣。鄭弘淳曰,汗候,何如?令曰,頗多矣。洪鳳漢曰,請令醫官診候,何如?令曰,依爲之。金履亨曰,頭部則小凊,而掌心則最溫,三部雖柔,而脈度猶浮數矣。諸醫所達皆同,而洪鳳漢曰,臣亦按摩乎?令曰,依爲之。洪鳳漢曰,額上汗熱之候,比昨稍加矣。令曰,夜間語,傳于都提調,可也。金履亨曰,臣閤外,已諭大臣矣。洪鳳漢曰,嬪宮亦有感候云,邸下雖未見之,而伏未知何如。令曰,亦不輕云矣。洪鳳漢曰,臣聞醫女之言,則不至如睿候矣。洪鳳漢曰,議定湯劑,何如?令曰,依爲之。方泰輿曰,柴胡香糯飮,好矣。令曰,依爲之。洪鳳漢曰,臣等夕間亦入對乎?令曰,只醫官入來。洪鳳漢曰,世孫手部頗熱,似有感氣,請令一醫官診脈,何如?令曰,依爲之。金履亨曰,脈候帶數,必是感氣也。切忌風寒,好矣。洪鳳漢曰,藥房問安及朝廷問安,似當一番爲之,而仰體睿意,不得爲之,下情焦鬱而已。洪鳳漢曰,伏望試爲起坐,使之仰瞻氣色,何如?令曰,依爲之。洪鳳漢曰,起居之節,比昨稍輕,必是和解之效也。諸臣遂退出。
辛巳六月十二日申時,上御景賢堂。編次都承旨入侍時,行都承旨洪麟漢,假注書兪彦脩,記事官韓㵛,記事官姜趾煥,以次進伏。上曰,抽草紙以書,仍親製淸聖廟遣承旨致祭,祭文四字十六句。其文曰,曾覽古文,深慕忠烈,稱仁稱聖,輝暎史牒,先君遺命,相繼讓國,殷末仗義,千秋雙節,瞻彼首陽,山名偶合,洞號兄弟,其亦有得。特賜廟號,睿意扶植。吁嗟,今年重回其甲,遙望海西,廟宇斯屹。惜乎晩聞,一倍憶昔,頃歲揭號,卽夏孟朔,于今致祭,時維六月。初季雖異,其節則一。颯颯淸風,鬱鬱松竹,玆令近侍,贊奠泂酌,英靈豈昧,庶幾歆格,命書訖。上曰,淸聖廟,亦有儒生居齋者乎?麟漢曰,似亦然矣。上曰,海州爲幾日程乎?麟漢曰,當爲四日程矣。仍命書曰,重回命建之年,一倍憶昔,祭文製下,今二十日,遣右承旨,淸聖廟致祭,圖形以進。出傳敎上曰,此祭文,不必入於御製,只入於政院日記,可也。上曰,注書出去,招入宣傳官二員,賤臣彦脩承命招入。上曰,宣傳官一員,則往高陽·陽川,一員則往楊州·廣州,看審農形與雨澤周洽與否以來,而若馳馬周行,泛然看過,則與不見同矣。趁明日還奏,可也。上命書曰,下旬法講,進定明日,時刻,辰正三刻,各司久任官員,同爲入侍。出傳敎諸臣以次退出。
辛巳六月十二日申時,王世子坐景春殿。藥房都提調入對時,分提調追後入對時,都提調洪鳳漢,分提調鄭弘淳,左副承旨宋瑩中,文學徐有元,加出假注書金躍河,記事官李昌任,編修官金匡國,醫官金履亨·方泰輿·李以楷·李泰遠·鄭允協·李世珪,以次進伏訖。洪鳳漢曰,午間,睿候諸節,果何如?令曰,不堪煩熱,氣息遄促,若將窒塞矣。洪鳳漢曰,藥飮進服乎?令曰,童便,交蘇合丸,兩次進飮,而關格則今下矣。洪鳳漢曰,汗候,何如?令曰,腹部則發散,而背部則不汗矣。洪鳳漢曰,小臣依前按摩,何如?令曰,依爲之。洪鳳漢曰,手部甚燥矣。令曰,胸中煩憫,夜何以經過耶?洪鳳漢曰,神色晬溫,勿爲過慮。令曰,夜間無氣窒之慮耶?洪鳳漢曰,是則無矣。洪鳳漢曰,分提調方待外云,遣史官偕來,何如?令曰,依爲之。鄭弘淳追後入對。洪鳳漢曰,問安一節,不爲擧行,極爲未安,稟于大朝,何如?令曰,姑觀今日,爲之,似宜矣。令曰,湯劑中官,催促入來。洪鳳漢曰,湯劑旣進服,稍坐,以待藥下,好矣。令曰,發散之後,心猶煩憫,何也?金履亨曰,此則發汗未洽之致也。洪鳳漢曰,夜間氣猶煩熱,則童便蘇合丸,亦進服,好矣。臣等明早更爲入診,而明日則終日等待閤外,何如?令曰,依爲之。諸臣遂退出。
上在慶熙宮。常參·經筵以代理停。
夜一更,流星出天中淡雲間,入巽方天際,狀如拳,尾長二三尺許,色赤。五更,月暈。
傳于洪麟漢曰,編次都承旨,同爲入侍。
洪麟漢啓曰,注書任觀周,今日本院褒貶坐起進參後,身病猝重,勢難察任,假注書兪彦脩,姑令仍察,何如?傳曰,允。
宋瑩中啓曰,內乘以一二提調意啓曰,今日擧動時,本寺正,例爲進輿差備,而有闕未差,其代,卽令該曹口傳差出,以爲差備之地,何如?傳曰,允。
吏曹口傳政事,司僕寺正李宜老。
大駕詣安國洞本房後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。大駕入毓祥宮齋室後,政院·玉堂·藥房口傳問安。答曰,知道。
傳于宋瑩中曰,諸司預備。
大駕還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
以承傳色口傳下敎曰,今日燭籠,其涉寒心,下問則其報已久云,事體駭然,當該該堂,從重推考,下問之時,其涉駭然,當該司鑰下人,令攸司科治。
王世子在昌德宮。常參停。
宋瑩中達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
又達曰,藥房都提調洪鳳漢,分提調鄭弘淳,依下令來待矣。令曰,入對。
令于洪準海曰,藥房都提調入對。
洪準海,以漢城府言達曰,觀此兵曹回達內辭緣,則崔禧麟等四十七人拯活者,某年某月某處某人幾名拯活事,一一區別啓聞之意,覆達蒙準矣。依達下各該洞任及被拯諸人等,各別嚴覈精抄後,別單書入,更令該曹,依例稟處,何如?令曰,依。
以平安監司狀達,理山等官居討捕軍官金石柱等燒死·渰死事,令于洪準海曰,燒死·渰死人等處,令本道恤典擧行。
辛巳六月十三日卯時,王世子坐景春殿。藥房提調入對時,都提調洪鳳漢,分提調鄭弘淳,左副承旨宋瑩中,文學徐有元,加出假注書金躍河,記事官李昌任,編修官金匡國,醫官金履亨·方泰輿·許礈·李以楷·李泰遠·鄭允協·李世珪,以次進伏訖。洪鳳漢曰,夜來睿候,何如?令曰,比昨稍愈矣。洪鳳漢曰,煩熱之候,何如?令曰,汗出之後,稍減于前矣。洪鳳漢曰,寢睡之節,何如?令曰,今夜則小睡矣。洪鳳漢曰,請醫官診候,何如?令曰,依爲之。金履亨曰,脈候浮數之度,比前一般,而額上·掌心亦溫矣。洪鳳漢曰,令新醫許礈診候,何如?令曰,依爲之。許礈曰,脈候左右三部,猶帶數氣,而脾胃脈,亦不足矣。洪鳳漢曰,臣亦按摩,何如?令曰,依爲之。洪鳳漢曰,氣膚比昨而柔潤,必是發散之效矣。水刺之節,何如?令曰,昨日晩間,浮魚粥小進矣。洪鳳漢曰,夜間發散,而睿候幾至平復,眞天幸也。欣抃曷喩?令曰,時猶空服也,飮藥無妨乎?金履亨曰,無妨矣。令曰,湯劑進之。中官進湯劑,進服訖。洪鳳漢曰,請令首醫更爲診候,何如?令曰,依爲之。金履亨曰,脈候左右三部,與臥時一般矣。洪鳳漢曰,問安一節,今姑停之爲令,誠焦悶矣。臣又有所稟者,明日雖進候之日,各殿,政院·玉堂問安,一次爲之,何如?令曰,明日是大朝問安之日乎?洪鳳漢曰,然矣。今日臣等,當留待閤外,而午後問候,何以爲之?令曰,依昨日入對時爲之,可也。洪鳳漢曰,聞醫女之言,則嬪宮感候小愈,而世孫感氣,亦差減矣。令曰,然矣。諸臣遂退出。
辛巳六月十三日辰時,上御景賢堂。晝講,各司久任官員同爲入侍時,知事沈星鎭,特進官沈鏽,參贊官趙榮進,侍讀官金鍾正,檢討官李碩載,武臣具觀德,假注書兪彦脩,記事官韓㵛,記事官姜趾煥,編次都承旨洪麟漢,戶曹正郞鄭一祥·尹象厚,兵曹正郞洪相直·尹得孟,刑曹正郞金鍾卨,漢城參軍李趾光,掌隷院司議徐廣修,司僕僉正李謙鎭,判官金履長,主簿尹光烈,成均館學正裵聖兪,掌樂主簿趙昌逵,宣惠廳郞廳李徽之·宋淳明,軍資主簿朴師宓,以次進伏。上曰,守令及各司官員之入侍,何不設席乎?趙榮進曰,排設房,來問於本院,而以從前郞官入侍時,不爲設席之意,言之矣。上曰,輪臺官入侍,亦爲設席者,乃古規也。雖微官,古規宜不可廢,司鑰則可謂擧職矣。榮進曰,臣等亦未知古規而然矣。上仍命設席。上曰,莫重下敎錯傳當該中官,從重推考。凡下敎,有可書者,有不書者,而近者則司謁傳時,皆令承旨執筆而書,亦非古例。當該司謁,亦爲推考。出傳敎上謂榮進曰,使承旨入侍者有意,法講雖重,而先有可問者矣,甲戌前,聖后御于何所耶?榮進曰,安國洞,國舅本第矣。上曰,李鳳徵請扈衛,此必私第,而今方誰果入處耶?榮進曰,延安府使閔百奮居在,而方爲外任,故空在矣。上曰,寢室尙在乎?榮進曰,然矣,而可以記得矣。上曰,明禮宮則仁穆大妃之所御,而中廟潛邸,則尙今不知。向來柳健之言,雖不分明,亦頗殊常矣。予於今年,非文非武。倏焉之頃,八月已近,愴慕一倍,而欲臨所御之室,以伸此懷矣。壯洞養正齋,曾已往見,而其主人趙學天,有職名乎?沈星鎭曰,曾經衿川守矣。上曰,少年乎?榮進曰,然矣。上曰,閔百奮,乃翼洙之子乎?榮進曰,然矣。上曰,承旨亦見翼洙乎?榮進曰,非但見之而已。翼洙之作故,亦不久矣。上曰,故右相若在,可與之說此矣。仍命書曰,今逢此年,仲秋隔月,一倍此心,昨年聖后手筆,已有題跋,而中夜追思,昔年聖后所御何處?右承旨,其令入侍問之,卽安國洞私邸也。頃年旣審前縣監趙學天家聖母誕生之所,噫,我聖后復入闕,卽甲戌也。不肖冥然,重逢此年,其所伸忱,不過燕居時,服色藏樂而已。難以寫懷,昨年奉覽手筆,今歲聞所御處,此豈坤位前私邸之比,旣聞之後,其何踰日?今日當詣一審,時刻待從容整齊,隨時單嚴擧行,元良·世孫祗迎等節,置之。今番禁衛營,專爲前後廂,勿爲留營·留陣,挾輦軍以入直訓局軍擧行,回駕後,仍爲入直。守宮,右副爲之,昌德宮留院,同副爲之。道路,令該曹相考,其時詣闕時道路擧行,禁軍二番,隨駕旣有禁營騎士,訓局馬軍,置之,局將,亦爲置之,扈衛廳三廳各十員隨駕事,分付。侍衛仍,副輦置之。出傳敎上曰,必有甲戌入宮時道路,自兵曹知入,可也。又曰,閔氏之在京者,只有故右相之子,而閔百興則方在任所乎?榮進曰,然矣。而在京者,又有故廣尹閔通洙之子矣。上曰,亦有如承旨者乎?榮進曰,有李瀰兄弟矣。上曰,然乎?榮進曰,臣則故判書鎭厚之外孫,而瀰則奉朝賀之外孫矣。上曰,果然而予忘之矣。洪麟漢曰,在京,又有百增之子矣。上曰,都承旨旣入侍,當替參贊官,右承旨則馳往安國洞,諭此動駕之意,使之整待後,承旨則還來隨駕,李瀰則率諸人祗迎,可也。榮進退出。上讀前受音大學新民章,金鍾正讀止至善章,上又讀之。儒臣金鍾正·李碩載等,各陳文義訖。上曰,爲人之道,在於修本,而今日躁競,皆由於不修之致也。逮事於庚子之前者,今雖不多,儒臣及各司官員之乃父乃祖,則皆逮事者也。向來則在外之稱,只在於耳目之官,今則承旨亦稱在外,豈不慨然乎?予獨勞於上,當以獨勞之意,歸奏於陟降矣。予則無大學連講之效,而惟望諸臣之益自慷慨勉勵也。命講筵諸臣先退。上顧謂沈星鎭曰,彼重臣年,幾何?洪麟漢曰,六十七矣。上曰,以其年視之,則甚衰矣。各司官員,以次進伏,至戶曹佐郞尹象厚,上曰,汝以敎傅陞六乎?麟漢曰,然矣。上曰,汝敎傅時,世孫所讀,幾何?象厚曰,文理夙成,自別於閭巷兒矣。上曰,洪樂仁,亦行公敎傅乎?麟漢曰,已遞而金元行之子履安,方帶敎傅矣。金鍾卨進伏。上曰,久聞其名,今見其人矣。秋曹則事有可爲。子曰,聽訟吾猶人也,必也使無訟乎。爾須善爲也。至趙昌逵,上曰,汝於昨年,奉聖后手筆而來乎?昌逵曰,然矣。上曰,今年非問樂之時,而樂工皆無弊端乎?昌逵曰,然矣。上曰,汝亦往待于安國洞,可也。至李徽之,上曰,其貌亦似故相矣。宋淳明進伏。上曰,爾之子,爲故左相之繼子乎?淳明曰,然矣。李趾光進伏。上曰,以讓寧·孝寧事,方欲下敎,而此時見汝,亦異矣。體不滿中人,爲人精詳矣。李鎭謙進伏。麟漢曰,兵判之四寸也。上曰,其人,誠純實矣。金履長進伏。上曰,誰也?麟漢曰,忠獻公之奉祀孫矣。上曰,爲南床者,誰也?麟漢曰,履獻之從也。上曰,不但故事而已。思汝從兄弟事,尤爲愴然矣。成均館學正裵聖兪進伏啓曰,本館養士米遺在,今無見存。今番盛擧後,自戶曹加劃給百石內,五十石已爲劃給,而五十石則尙未劃送,故敢此仰達矣。上曰,申飭該曹,趁卽上下,可也。出擧條各司官員先退,廣州所去宣傳官復命。上曰,雨澤,果何如,而農形,亦如何?對曰,高燥處則小有不足,而洞畓與灌漑處已洽,而移秧頗久,亦有茁茂之望矣。仍命退。上曰,今日,乃延齡初度日也。今將致祭,祭物,令奉常寺待令,可也。仍呼寫致祭祭文。又命書曰,回駕後,遣內侍延齡君房致祭,商山郡夫人,一體擧行。出傳敎上又呼寫懿陵忌辰祭祭文。上命麟漢曰,今此動駕,宜有所記文,趙學天家所揭御製,謄出隨駕,可也。上親寫忠義兩全伯季雙節八字。仍命承旨書曰,淸聖廟,隨昔年御筆,書忠義兩全伯季雙節八字以下,鐫爲兩懸板,承旨進去時陪進,揭於本御筆懸板左右柱,而於道以馬載之,站官門外及本廟門外,龍亭載之,懸揭後致祭事,分付。出傳敎書下後,上曰,右承旨旣陳此事,又將下去,宜持此筆,而都承旨反爲得去,此正如一飽之數也。麟漢起伏曰,追慕聖后,眷言私邸,動駕命下,群下莫不感愴,而今日雖非烈陽,時則庚炎也。其在保嗇之道,還寢成命,臣切伏望矣。上曰,何妨也?當服生脈散矣。諸臣退出。
辛巳六月十三日午時,王世子坐景春殿。藥房都提調入對時,都提調洪鳳漢,右副承旨洪準海,文學徐有元,加出假注書金躍河,記事官李昌任,編修官金匡國,醫官金履亨·方泰輿·許礈·李以楷·李泰遠·鄭允協·李世珪,以次進伏訖。洪鳳漢曰,俄間睿候,果何如?令曰,汗後稍勝矣。洪鳳漢曰,卽見分拔,則大朝有擧動之命矣。令曰,何處動駕乎?洪鳳漢曰,故閔奉朝賀家,而仁顯王后遜位時處所,故動駕矣。其家在茶洞,而與臣家接隣矣。臣與二首醫,卽當同爲隨駕,而留此一首醫,何如?令曰,依爲之。洪鳳漢曰,明日大朝入診後,臣當來待,而其間有不平之候,則招入醫官,診候爲好矣。令曰,依爲之。諸臣遂退出。
辛巳六月十三日未時,上詣安國洞。仁顯王后私邸入侍時,行都承旨洪麟漢,左承旨尹東暹,右承旨趙榮進,左副承旨宋瑩中,記事官金履禧,假注書兪彦脩,記事官韓㵛,記事官姜趾煥,以次陪立。上具翼善冠·衮龍袍,出廣達門,降輿乘輦,藥房都提調洪鳳漢,進生脈散,上進御。上曰,還宮時,當歷臨毓祥宮,以此分付。出駕敎上命書曰,當自內行禮,百官行禮,置之,班列,光化門留待。上曰,兵曹參判口傳差出,可也。出駕敎上曰,兵曹參判有闕代,李奎采除授,牌招察任。出駕敎上,下詢趙榮進曰,本房已爲整齊乎?榮進曰,別無可以整齊者矣。上曰,李瀰兄弟皆待令乎?榮進曰,然矣。上出建明門,命洪麟漢讀養正齋御製。榮進曰,俄者見聖后所御之室,果瞭然矣。上曰,所謂分明者,何事乎?榮進曰,臣兒時聞諸臣母,而今見其室,一如前日所聞矣。上曰,己巳之於甲戌,爲六年之久,而有若帝在房州矣。上至安國洞本房門外,李瀰·瀚·趙昌逵及閔氏諸人,祗迎門外,上駐輦歷詢,直入聖后所御寢室,乃半間夾室,而上有壁藏,不能起立。上仍坐其室曰,起不能立,何以堪過於六年之久乎?榮進曰,聖后御此時,若遇雷霆,則降階祝天,而引咎自頌,至於壬申年間,有魍魎之災,狗入之變云矣。上曰,此必先示甲戌之兆也,予於昨年,奉覽手筆,復見六年寢室,庶無餘憾矣。今日動駕時,陰曀欲雨,及門而始見日光,若覩聖后甲戌之光景矣。上周覽內外堂室,御于寢室外大廳,命召入待令諸人,各問其名。上曰,如家人禮者,自趙學天家,今爲兩次矣。榮進曰,閔百準,卽故縣令鎭永之孫,而聖后同氣,惟鎭永之妻,尙今在世,而流落鄕曲,貧寒特甚,誠甚可矜矣。上顧謂閔恒烈曰,通洙誠有孫矣。麟漢曰,通洙之子百善,善文詞,爲人極佳,而早夭矣。上曰,見此輩追思故右相,心尤愴然,右相若在,當爲行首於此座矣。予旣見趙學天家,今又見此,而無可奏之所,後當歸奏矣。令閔氏諸人,以次誦其所讀之文,又使洪樂仁之子守大,誦其所讀初學字。上曰,養正齋號,誰所作乎?尹東暹曰,題額則先正臣同春之筆,而齋號則不知誰名矣。上曰,趙明鼎在班行乎?想知之矣。榮進曰,未付軍職,故不得參班,而百準乃明鼎之甥姪,似感知之矣。上曰,百準知之乎?百準曰,未能詳知矣。上曰,必也正名,以感古堂爲號,將有御製,仍手書感古堂三字。親授榮進曰,以此鐫揭於此室,可也。又命書感古堂記御製。上曰,予豈意今日,坐此寢室,而又作此文乎?惜不令故右相見之,而但右相之甥姪守大在席,當以看作右相矣。上謂榮進曰,須往海州,爲說此言於海伯,可也。上顧謂養烈曰,往事勿說,而爾祖昌洙,自謂黨心沖動而發,非爾祖,豈能言此?汝亦師汝祖黨之一字,勿復留心,可也。上顧趙昌逵,謂榮進曰,使之勤做科工,速闡科甲,可也。慮或忘之而勸武矣。上曰,予自辛丑以後至于今日,而予之誕降,適在甲戌,乃聖后復位之歲也。以此之故,一種之類,尤於予甘心矣。仍命宋瑩中書曰,今到于此,一倍此心,何以仰慰陟降之心乎?承旨趙榮進,非徒聖后從孫。追憶往歲,罙切此心,捨此誰先?今適有窠,特除左尹,令該曹口傳啓下,其令今日謝恩。出傳敎上曰,予意非偶,酷肖其外祖,爲人亦佳矣。麟漢曰,此人實無雜心,是誠可貴矣。上曰,其年,幾何?麟漢曰,五十九矣。上曰,守大行列字,何字乎?麟漢曰,洪樂性之子,以榮字作之矣。上曰,守大,亦以守榮賜名矣。東暹曰,隨駕承旨未備,故敢達矣。上曰,承旨前望單子入之。出榻敎上命書曰,承旨有闕代,行副司直李翼元除授,先隨駕後謝恩。上命書曰,今日入審,一倍此心,應敎李瀰,別提李瀚,主簿趙昌逵,各鹿皮一領,幼學閔百準大學一部,幼學閔養烈中庸一部,幼學閔恒烈孟子一部,各俱諺解,童蒙閔曾述·閔應烈·洪守榮,各紙二卷·筆五枝·墨三笏賜給,故縣令閔鎭永妻,令該道衣資食物,從厚擧行。出傳敎上曰,今日賞賜人及童蒙,明日景賢堂,竝爲入侍受賞。出駕敎上命書曰,道傍,見忠愍公李鳳祥家,心用惻然,卽爲遣禮官致祭。出傳敎上曰,淸聖廟致祭,右承旨進去。出駕敎上歷臨毓祥宮,自內行禮,出宮時,至中門外,命麟漢讀感古堂御製。還入建明門內,上命上注書鍮硯,以手書淸聖廟懸板所書伯季雙節中季字。改以叔字以下曰,以此鐫之,可也。麟漢啓曰,近來紀網解弛,百隷怠慢,至於動駕時班行,尤不成樣,固已寒心。而雖以俄者還宮時言之,臣隨駕到六曹前路,有一官員,間路徑歸,捉來其下人問之,則乃成均直講韓東岳也,事極駭然,而本院請推之外,無他可施之罰,何以爲之乎?上曰,事涉駭然,與不能檢飭之押班監察,一體令該府處之,可也。麟漢曰,以此出擧條,申飭各該司,以警具僚,何如?上曰,依爲之。出擧條上還入大內。諸臣退出。
上在慶熙宮。常參·經筵以代理停。
藥房都提調臣洪鳳漢,提調臣南泰齊,副提調臣尹東暹啓曰,伏未審夜間,聖體調攝,若何?昨日冒炎動駕,侵夜還宮,不瑕有損,而寢睡·水刺之節,亦何如?湯劑貼數,已盡於昨日,臣等卽與諸御醫入診,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。追憶昔年,一倍此心,氣則一樣矣。
中宮殿,藥房口傳問安。答曰,知道。
洪麟漢啓曰,左副承旨宋瑩中,今日不爲仕進,卽爲牌招,何如?傳曰,允。
傳于洪準海曰,該堂推考傳敎,皆置之。
傳于李翼元曰,殿最,明日待下敎,兩該房承旨持入。
洪準海,以兵曹言啓曰,龍虎營春夏等褒貶,設行於今六月十四日矣。入直禁軍將,依例除標信,替代來參後,還爲入直之意,敢啓。傳曰,知道。
王世子在昌德宮。常參停。
李心源達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
王世子患候時,世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
李心源達曰,藥房分提調鄭弘淳,率醫官來待矣。令曰,入對。
又達曰,刑曹參議李秀得,自鄕上來之後,連呈辭單,不爲出肅,事甚未安,卽爲牌招察任,何如?令曰,依。
又達曰,藥房都提調洪鳳漢,分提調鄭弘淳,依下令來待矣。令曰,入對。
以忠淸監司狀達,淸風府等官居砲保金小官等渰死事,令于李心源曰,渰死人等,令本道竝恤典擧行。
校理金鍾正書曰,伏以,臣之離母供職,已過一旬矣。親病沈淹,寧日絶少,兄弟終鮮,替侍無人,憂慮之懷,與日俱深。卽於宜中,得接鄕信,則臣母本病之外,重添中暑之症,連日昏痛,全廢寢食,精神眩瞀,元氣澌綴,諸般症形,俱係危劇。臣自聞此報,方寸焦煎,按住不得,短章呼籲,徑出禁扃,因尋鄕路,臣罪大矣。伏乞离明,特垂諒察,將臣本兼諸職,竝許鐫削,俾便歸護,因治臣擅行之罪,以肅朝綱,不勝幸甚云云。答曰,覽書具悉。爾其勿辭,往護母病焉。
奉敎金夢華書曰,伏以,臣於向來,以下僚李在簡之陞六,據例陳章,未蒙察納,罪犯違傲,罰止例勘,卽日還鄕,省視病親,罔非洪造,豈勝感祝?曾未幾何,旋被甄敍,除旨纔下,馹召遠頒,臣祗奉恩命,以惶以感。而卽接邸報,則鄭彦暹,以臣下位,亦復撕捱,掇臣之書,效臣之尤,致勤我大朝嚴敎,特命黜補,而辭旨截嚴,有非臣子所忍聞。臣於此,一倍隕越,益不知置身之所也。臣忝居一館之右位,援例撕捱,旣自臣始,則僚臣所被嚴旨,實覺箚着於臣身,而凡有誅罰,宜自臣先,臣何敢以一時幸逭,晏然自掩,而有若無故之人哉?在臣處義,宜卽登途,走伏闕外,泥首俟譴,而第臣父病,積年沈痼,濕痰諸症,當夏添劇,肢體痿重,而轉側須人,胸膈痞結,而粥餌全却,多灌藥物,效蔑分寸,氣息澌綴,症形非輕。臣方左右扶將,晝宵憂遑,顧此情私,實無頃刻離捨之望。玆從縣道,冒萬死哀籲於孝理之下,瀆撓之罪,尤無所逃。伏乞离明,亟賜鐫削臣職名,仍令攸司重繩臣罪,以安賤分,以便救護,不勝幸甚云云。答曰,覽書具悉。爾其勿辭,救護父病焉。
辛巳六月十四日辰時,上御景賢堂。藥房入診時,都提調洪鳳漢,提調南泰齊,副提調尹東暹,記事官金履禧·韓㵛·姜趾煥,醫官金履亨·許礈·李以楷·李泰遠·慶絢·吳道炯·金鼎新·徐命瑋,以次進伏。上命東暹讀奏御製訖。上顧謂鳳漢曰,卿之孫守大,賜名守榮矣。於卿意,如何?鳳漢曰,臣之本意,亦欲以守字爲之,守字之意,蓋欲遵守家傳之義矣。上曰,卿則以世守家傳爲義,予則以世守其榮爲義也。上曰,趙榮進之加資,非特爲昨日事也。其爲人,純實可用之人,故特命陞資,而其子昌逵,亦類厥父,頗有武氣矣。鳳漢曰,榮進心無礙滯,爲人純實,實是可用之人,而今番特恩,尤出於興感之聖意,則誠是美事。而但近來亞卿陞擢太頻,其於礪世之道,恐或如何矣。上曰,卿言,是矣。古者韓昭候亦愛一弊袴,書曰,德懋懋功,功懋懋賞,人君之於爵祿,豈不愛之?而如趙榮進·李溵輩,旣是可用之人,則如是收用,豈不好哉?但邊地堂上,予甚悶矣。柳健亦入於承旨望矣。至於李之億,予不收用,則老於知中樞矣。鳳漢曰,李溵則國家及朝廷之期待,甚不輕矣。履亨等以次診候,皆曰,脈候左右三部,平緩調均,而胃脈不足則一樣矣。上曰,八味元亦支離矣,然日計不足,而月計則有餘,頗有功效矣。鳳漢曰,此後湯劑繼進與否,問於諸醫以定,何如?上曰,可也。履亨等皆曰,日氣正當庚炎,脈候亦甚安穩。此後一二日次停止,恐或無妨,而湯劑停止之時,則以八味元·蔘橘茶進御,似或合當矣。上曰,予則初欲以停止下敎,而或慮醫官輩,循意請止故問之矣。渠輩亦以停止仰奏,可謂希貴矣。湯劑姑爲停止,加減八味元,一劑製入,可也。出榻敎鳳漢曰,今番內局歷臨時,御筆御製懸揭事,旣承下敎矣。待本院修正,自戶曹依例擧行,帖子粧成後,進上與頒給事,亦有傳敎,而其間當有若干印刊之役,此則自戶曹·校書館,一依本院指揮擧行之意,分付,何如?上曰,依爲之。出擧條鳳漢曰,今番患候時,建功湯多數進御,故顯有功效矣。日昨動駕時,都民仰瞻,皆以爲天顔,無異於少壯時云矣。上曰,此甚怪異之言也,豈有是理哉?上曰,昨日介弟初度之辰,故興感致祭,而此懷無可奏之處,故歸路拜毓祥宮矣。鳳漢曰,曾聞驪陽府院君家,自朝家造給云,故出考戶曹前例,而不得見矣。卽今鼇興府院君家,家甚淸寒,家舍薄陋,似當軫念矣。上曰,不急矣。鳳漢曰,東宮患候,尙未快復,臣等欲爲問安,而日前小朝問安之時,大殿·中宮殿,則無問安之節,今亦依此爲之矣。上曰,可也。上曰,都承旨率受賞人入侍。臣履禧出,與都承旨洪麟漢入侍。東暹及臣履禧先退。此下廳注書入侍
辛巳六月十四日辰時,王世子坐景春殿。藥房分提調入對時,分提調鄭弘淳,同副承旨李心源,文學徐有元,加出假注書金躍河,記事官李昌任,編修官金匡國,醫官方泰輿·李以楷·鄭允協·李世珪,以次進伏訖。鄭弘淳曰,未知夜來睿候,何如?令曰,大體與昨一般,而胸中尙積滯不平矣。弘淳曰,請令醫官診候,何如?令曰,依爲之。方泰輿曰,脈候,與曉一般,而額上·掌心稍溫矣。令曰,李世珪診候,可也。世珪診候訖,退伏曰,脈候左右三部稍緩,而以發散之故,體膚柔潤矣。弘淳曰,水刺之節,何如?令曰,小進米飮矣。弘淳曰,都提調,以大朝問安姑不來,臣退待都提調之來,議定湯劑,何如?令曰,依爲之。諸臣遂退出。
辛巳六月十四日巳時,上御景賢堂。都承旨率受賞人入侍時,行都承旨洪麟漢,假注書兪彦脩,記事官韓㵛,記事官姜趾煥,應敎李瀰,主簿趙昌逵,別提李瀚,幼學閔百準·閔養烈·閔恒烈,童蒙閔曾述·閔膺烈·洪守榮,以次進伏。上曰,三童蒙進前,三儒生亦進前。下詢曰,汝等科工何文耶?百準曰,做賦矣。養烈·恒烈曰,做詩矣。上命持入所賜冊,使三儒各誦一大文,又使三童,亦各誦所讀文。仍命有職者各坐一邊,使三儒及三童,各坐一邊。仍賜饌,下敎童子曰,汝等則食餘之物,各從多少,袖去,可也。命承旨各賜賞物。仍命退,諸臣亦以次退出。少退後,洪麟漢·兪彦脩·韓㵛·姜趾煥,更爲入侍。上呼寫節義傳一篇。上曰,儒臣持伯夷傳入侍。出榻敎又命西郊看審宣傳官入侍。出榻敎上命讀伯夷傳,上番李瀰讀奏,至巢父·許由事。上曰,巢·許事,太過矣。上又命持入范睢傳,使下番李碩載讀奏。上曰,范睢心術,可謂無據矣。讀未半,上曰,何必盡讀乎?碩載讀止。諸臣退出。
辛巳六月十四日未時,王世子坐景春殿。藥房提調入對時,都提調洪鳳漢,分提調鄭弘淳,同副承旨李心源,文學徐有元,加出假注書金躍河,記事官李昌任,編修官金匡國,醫官金履亨·方泰輿·許礈·李以楷·李泰遠·鄭允協·李世珪,以次進伏訖。洪鳳漢曰,朝前睿候,俄聞於分提調,而午間未知何如。令曰,大體則小差,而煩熱尙然矣。洪鳳漢曰,口味比昨,何如?令曰,別無加減矣。洪鳳漢曰,臣未入對時,諸醫旣診候,則今番臣獨按摩,何如?令曰,依爲之。洪鳳漢曰,氣膚則溫潤,而掌心稍熱矣。水刺之節,何如?令曰,中蒸米飮小進矣。洪鳳漢曰,問安一節,敢達。令曰,依爲之。諸臣遂退出。
上在慶熙宮。常參·經筵以代理停。
傳于洪麟漢曰,吏·兵房承旨,持殿最入侍。
宋瑩中,以都摠府言啓曰,今日入直內三廳武兼·禁軍及軍兵等,當爲中日習射,而上前開拆相値,不得爲之之意,敢啓。傳曰,知道。
洪麟漢,以吏曹言啓曰,今辛巳年春夏等褒貶,當爲等第,而因本曹堂上有故,限內不得磨勘之意,敢啓。傳曰,知道。旣有三堂,則爲六曹之首,若是頉稟,事體寒心,從重推考,其令今日內擧行。
又以議政府司錄,以右議政意啓曰,今辛巳春夏等褒貶,當爲等第,而領議政·左議政未差,限內不得磨勘之意,敢啓。傳曰,知道。
又以宗親府郞廳,以有司堂上意啓曰,本府郞廳今春夏等褒貶等第,當爲磨勘,而堂上不備,限內不得爲之之意,敢啓。傳曰,知道。
又以敦寧府言啓曰,府郞廳等今春夏等褒貶,當爲磨勘,而首堂上未差,限內不得爲之之意,敢啓。傳曰,知道。
又以戶曹言啓曰,本曹所屬各司今辛巳春夏等褒貶磨勘之際,曹郞廳啓本中一字,水站啓本中一字誤書,擦改之意,敢啓。傳曰,知道。
又以宣惠廳郞廳,以都提調右議政意啓曰,本廳郞廳今辛巳春夏等褒貶,當爲等第,而都提調領·左相俱未備位,限內不得磨勘之意,敢啓。傳曰,知道。
又以戶曹言啓曰,本曹郞廳及所屬各司官員今辛巳年春夏等褒貶,依前例磨鍊以入,而司宰監·內贍寺,則提調有故,未及磨勘,至於五部·司圃署·軍資監·司䆃寺·內贍寺·內資寺去庚辰秋冬等褒貶,因各其司都提調·提調·漢城府堂上有故,不得限內磨勘矣。今則其時官員,旣多遷轉,有難考績,依前例蕩滌,何如?傳曰,允。
又以禮曹言啓曰,各陵·殿·園·墓及本曹郞廳·四學童蒙敎官·掌樂院·通禮院·禮賓寺·司畜署·典牲署·校書館·東西氷庫·典醫監·圖畫署官員等今辛巳年春夏等褒貶等第以入,而宗廟署·社稷署·弘文館·藝文館·春秋館·承文院·成均館·奉常寺·觀象監·司譯院·內醫院·東西活人署·歸厚署·惠民署·東南關王廟官員等褒貶,各其司領事·提調堂上有故,不得一時磨勘之意,敢啓。傳曰,知道。大臣衙門外,不爲磨勘,各該堂推考。
又以禮曹言啓曰,今此本曹貶坐所屬各司官員等參謁時,奉常寺直長鄭錫台,觀象監敎授金光演等,或稱身病,或稱受由在外,不爲來參,事甚未安。以本司褒貶不爲之致,雖不得等第,不可置之,令吏曹依例竝中考施行,何如?傳曰,允。
又以禮曹言啓曰,本曹屬司今春夏等褒貶等第啓本中,永禧殿令金漢佑,參奉李,懿陵參奉申光勉,與參判臣朴相德,有應避之嫌,不得同參,臣益炡獨爲磨勘,別單書入之意,敢啓。傳曰,知道。
又以禮曹言啓曰,本曹屬司今春夏等褒貶等第啓本中,禧陵直長南台老,與判書臣李益炡,有應避之嫌,不得同參,臣相德獨爲磨勘,別單書入之意,敢啓。傳曰,知道。
又以漢城府言啓曰,本府郞廳及五部官員等去庚辰年秋冬等褒貶,因堂上有故,限內不得磨勘之意,曾已頉啓矣。其時官員,已多遷轉,無可考績,依近例去庚辰年秋冬等褒貶,竝與戶曹所磨勘,五部官員褒貶,一體蕩滌之意,分付戶曹,何如?傳曰,允。
又以刑曹言啓曰,今辛巳春夏等褒貶,當爲磨勘以入,而判書未差,參議李秀得未肅拜,限內不得爲之之意,敢啓。傳曰,知道。
又以儀賓府言啓曰,本府郞廳矣今春夏等褒貶等第,當爲磨勘,而堂上有故,限內不得爲之之意,敢啓。傳曰,知道。
又以忠勳府言啓曰,今辛巳年春夏等褒貶,當爲磨勘,而本府有司堂上豐恩君臣趙載浩在外,限內不得爲之之意,敢啓。傳曰,知道。
宋瑩中,以兵曹言啓曰,本曹今辛巳年春夏等褒貶,堂上連因公故,限內不得磨勘之意,敢啓。傳曰,知道。
又以中樞府言啓曰,本府郞廳及醫員·錄事等今辛巳年秋冬等褒貶,當爲磨勘,而領中樞府事臣金尙魯,行判中樞府事臣趙載浩俱在外,限內不得爲之之意,敢啓。傳曰,知道。
又以都摠府言啓曰,本府郞廳及部將等今辛巳年春夏等褒貶,當爲磨勘,而時無首堂上,限內不得爲之之意,敢啓。傳曰,知道。
又以訓鍊都監從事官,以都提調意啓曰,今此哨官褒貶啓本中,刀一處之意,敢啓。傳曰,知道。
又以訓鍊都監從事官,以都提調意啓曰,今辛巳年春夏等褒貶,磨勘以入,去庚辰秋冬等褒貶,亦當追磨勘,而其時從事官·將官,已多遞易,今無擧論之事,依例蕩滌之意,敢啓。傳曰,知道。
又以禁衛營言啓曰,本營從事官及諸將官今春夏等褒貶,當爲等第,而因都提調未差,限內不得磨勘之意,敢啓。傳曰,知道。
又以御營廳言啓曰,本廳從事官及諸將校今辛巳年春夏等褒貶,當爲等第,而都提調臣趙載浩在外,限內不得磨勘之意,敢啓。傳曰,知道。
又以摠戎廳言啓曰,本廳所屬京外將官等今辛巳年春夏等褒貶等第,當爲磨勘啓聞,而臣崔鎭海以身病,限內不得磨勘之意,敢啓。傳曰,知道。
洪麟漢,以工曹言啓曰,本曹郞官今辛巳春夏等褒貶,及屬司中尙衣院·掌苑署今辛巳春夏等褒貶,合三度磨勘以入,而本曹郞官去庚辰秋冬等,尙衣院·瓦署·掌苑署去庚辰秋冬等,繕工監·造紙署·典涓司去庚辰春夏等·秋冬等褒貶,旣不得行於當時,且其時官員,亦多有遷轉者,依例蕩滌,繕工監·瓦署·造紙署·典涓司今辛巳春夏等褒貶,因其各該司提調之有故,限內不得磨勘,而繕工監監役官宋可相,不參貶坐,依例置之中考,何如?傳曰,允。
王世子在昌德宮。常參停。
李心源達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
李心源達曰,藥房都提調洪鳳漢,分提調鄭弘淳,依下令來待矣。令曰,入對。
以黃海監司狀達,康翎南面居忠義衛洪奉安等渰死事,令于洪準海曰,渰死人等,令本道恤典擧行。
行都承旨洪麟漢書曰,伏以,臣之所兼春秋館修撰官之任,與臣兄監事臣鳳漢,有應避之嫌,在下當遞,法例則然,伏乞邸下,亟令該曹照例稟處焉云云。答曰,覽書具悉。書辭,令該曹考例,稟處焉。
持平朴相老書曰,伏以皇天默佑,聖候康復,臣民懽忭,中外惟均,伏念臣譴削未幾,恩敍繼降,杜門省愆,頌祝洪私,迺者省覲之日,伏奉柏府新命,除旨遠頒,馹召旋催,臣誠惝怳感激,靡所容措,揣分揆義,曷敢不蹶承膺,而念臣於昨冬,因一吏胥之治罪,名登彈章,聲罪狼藉,聖旨至嚴,勘律非輕。至今追惟,惶汗浹背,本事未暴,臣罪自如,在臣自靖之道,其何敢諉之旣往,爲揚揚冒進之計哉?昨年五月太廟親祭時,該曹差臣以齋郞,肄儀省器,皆以齋郞進參矣。及其省牲,大祝告缺,嚴敎之下,命史官捧,現告于享吏,吏不但不告告缺之人,反以臣名納焉。雖荷聖鑑所燭,至有拿處還收之命,臣於時茫然不知,而卒陷重辜,驚問委折,則該曹答以事在急劇,私自移塡,大祝名帖,未及傳送,誠該吏之罪云。夫不送名帖,直納現告,事無前例,大關後弊,故臣適入該曹,査出該吏,略施笞罰,此不過杜後弊·懲姦習之意,臺臣未諳實狀,謂以懷憾,斷以重杖。噫,臣雖疲劣,豈與彼吏輩懷憾爲哉?其所爲言,誠不滿一哂,莫重享官之任意換塡,視若尋常,幺麽小吏之隨罪笞治,看作大事,官師相規,固如是乎?假使臣在他司,推治享吏,則或涉未安,而以該官治該吏,何所不可,而汲汲論列?不少顧藉,其爲下吏地則至矣。獨不念朝綱之壞損乎?雖然臣受人蹈籍,已無餘地,其何可抗顔於職次乎?且臣父素患濕痰之症,旣祟於海邑風氣,重添於炎程跋涉,症情漸劇,氣息奄奄,臣夙宵扶護,孤寄客土,坐臥起居,惟臣是須,離側登途,斷無其望。虧分慢命,冞增惶蹙,玆從縣道,敢控微懇。伏乞睿慈,俯賜矜諒,亟削臣職名,以便救護,重勘臣辜犯,以昭法紀,不勝幸甚云云。答曰,覽書具悉。爾其勿辭,救護父病。
辛巳六月十五日卯時,王世子坐景春殿。藥房提調入對時,都提調洪鳳漢,分提調鄭弘淳,同副承旨李心源,文學徐有元,加出假注書金躍河,記事官李昌任,編修官金匡國,醫官金履亨·方泰輿·許礈·李以楷·李泰遠·鄭允協·李世珪,以次進伏訖。洪鳳漢曰,夜來,睿候何如?令曰,比昨稍減,煩熱之氣,尙未快爽矣。洪鳳漢曰,水刺·寢睡之節,何如?令曰,米飮兩次進服,而向曉乍交睫矣。洪鳳漢曰,請令醫官診候,而臣亦同爲按摩,何如?令曰,依爲之。金履亨曰,脈候左右三部,有數氣而柔則柔矣。令曰,方泰輿·李泰遠診候。方泰輿曰,脈候比昨稍柔,而額上·掌心,亦似凊矣。李泰遠曰,大體比昨差柔矣。洪鳳漢曰,掌心·額上,尙爾稍溫矣。令曰,此非間日症耶?洪鳳漢曰,心君不寧,則有時煩惱,而非間日候也。在靜攝調理之得宜矣。洪鳳漢曰,議定湯劑,何如?令曰,依爲之。諸醫以加減養胃湯定進,似好矣。令曰,入人蔘乎?金履亨曰,刪人蔘,似得宜矣。洪鳳漢曰,此藥姑停止,而安神淸心丸,有時進服,似好矣。令曰,當量宜爲之矣。洪鳳漢曰,問候之節,亦依前兩次乎?令曰,只一日一次,可也。洪鳳漢曰,臣等雖退去,醫官則有時招致,診候,似好矣。令曰,依爲之。諸臣遂退出。
辛巳六月十五日申時,上御景賢堂。吏·兵房承旨,持殿最入侍時,行都承旨洪麟漢,左副承旨宋瑩中,假注書兪彦脩,記事官韓㵛,記事官姜趾煥,以次進伏。麟漢讀奏各司頉稟草記,至摠府草記。上曰,摠府時無首堂乎?麟漢曰,海春君以首堂,纔已呈遞矣。上曰,然矣。麟漢曰,卽見刑曹褒貶頉草記,則參議李秀得,旣已出肅,而汎以未肅拜懸頉矣。他曹如此者,旣命特推,則不可異同,秋曹該堂,一體推考,何如?上曰,依爲〈之〉。出擧條麟漢曰,考績之法,固自嚴重,況於前後屢下飭敎,而今番殿最,京各司不爲磨勘處多,雖未知其疾病事故之如何,而事體則誠未安。至若兩銓,則上前開拆後爲之者,雖是謬例,亦多近規,此則似有區別之道矣。吏·兵曹堂上及大臣所帶衙門外,不爲封啓各該堂上,一倂推考警責,何如?上曰,近來不爲殿最爲高致,極爲寒心,從重推考,可也。出擧條上曰,左右通禮及相禮,不參貶坐,昨日動駕,不爲來參乎?麟漢曰,似不入來矣。上命書曰,左右通禮,不參動駕,不參殿最,相禮一也。竝禁推。出傳敎上曰,李趾光,讓寧大君之後乎?麟漢曰,卽其奉祀孫,故有除職之命矣。麟漢曰,學兼官,雖未肅拜,貶目則似不敢以未肅拜懸頉,臣未詳前例,不得請推矣。上命書曰,莫重殿最,何敢以未肅懸註乎?該堂推考。出傳敎氷庫別檢李潢,以官淸事簡爲題。上曰,氷官故以淸爲目乎?麟漢曰,此乃驪陽家外孫也。上曰,然乎,昨日何不入來乎?麟漢曰,似未及相通矣。上覽典牲署殿最,下詢曰,提調誰也?麟漢曰,金陽澤也。上曰,做處可見其勤矣。麟漢曰,陽澤之再昨出肅,似爲殿最而出矣。上曰,敎官李商進,以訓蒙有效爲題者,誠得本題語也。仍命書曰,殿最中童蒙敎官李商進,以訓蒙有效懸註,暮年自强時,何不綜核?其令明日食後,率童蒙來待。出傳敎上曰,魚錫仁誰也?麟漢曰,有龍之子也。上曰,兪漢吉誰也?宋瑩中曰,兪奉朝賀不遠之親,而善文矣。上曰,金持默之克持家規云者,誠好矣。尹皓誰也?麟漢曰,故相臣趾完之奉祀孫,而爲人非常矣。上曰,司䆃提調誰也?麟漢曰,鄭亨復矣。上曰,老而尙能爲之矣。申鏶亦能堪過,而金頤柱之題以周便者,似然矣。上曰,吏·兵判之不爲貶坐,誠非矣。仍命書曰,吏·兵曹草記,下敎後,更覺。於兵曹,頃者已申飭,而今番亦不爲殿最坐起,開坼·坐起,自有二事,而近者其欲取便,限內不爲。事體寒心。兵曹首堂,一體從重推考,亦令今日內擧行,此後此等取便之習,一切嚴禁,而噫,衰年其君,其欲自强,雖當盛暑,不欲踰日,況臣子乎?此亦頃日法講時,周雖舊邦,其命維新之文,慷慨下敎中一事也。百隷若此,甚事可做。出傳敎上覽金山郡守閔百順等第曰,不知昨日事,而過此殿最矣。至善積僉使稽緩之題。上曰,差送之銓官,旣懶矣。僉使亦豈不懶乎?至加平郡守徐有寧疎率之題。上曰,年少手生,似姑如此矣。至振威縣令李章祜。上曰,章祜亦難者,此乃重祜之弟也。至果川縣監徐覺修。上曰,題目似涉如何,而欲太爲,故如此矣。至旌善郡守鄭光周下等。上曰,此誰也?麟漢曰,光漢之兄也。上曰,不如厥弟乎?至安峽縣監金載祿下等。上曰,此曾經注書矣。此題目,實載祿之畫像也。至文川郡守鄭晩淳。上曰,必能爲治矣。至求禮縣監居中,上命書曰,求禮縣監丁昌裕,以五考五上人,特飭差遣,而今覽殿最,何得今胡稍損之目,宜飭終怠,其宜處分,而此時守令,數遞可悶,其雖參酌,更覽冬考,若不自勵,非徒遞職,勿復檢擬於外任事,分付。出傳敎上命書曰,忠淸都事柳泳,不參本道殿最,亦不擧職於漕運,水運判官等第,居中宜飭,怠慢下考施行,令該府處之。出傳敎又命書曰,今覽嶺南道臣殿最,都事朴孝參,身爲佐幕,馹馳房妓,方當各驛凋殘之時,馹馬爲渠妓而設,不可下考而止,卽其地投畀。出傳敎又命書曰,京殿最中,有刀擦處,則草記例也,而自前或有單子者,此亦謬例。今後一體爲之事,分付。出傳敎又命書曰,他道無此例,而惟於嶺南,以在家懸註,無歲無之,一欲下敎,情理其果難强,則狀聞處置,不宜曠官,雖未及也,於中於下,其宜考績,而一任在家,承訛襲謬,此後申飭,俾勿若前。出傳敎麟漢曰,全羅監司朴道源褒貶啓本中,光州牧使金時敎,宜置下考,置之中考,致勤點下,且無一人居下,殊無嚴明殿最之意,推考警責,何如?上曰,依爲之。出擧條麟漢曰,京畿監司蔡濟恭啓本中,仁川府使金履福,宜置下考,而置之中考,致勤點下,殊無嚴明殿最之意,推考警責,何如?上曰,依爲之。出擧條麟漢曰,忠淸監司具允明,咸鏡監司李彛章褒貶啓本中,守令無一人居下,殊無嚴明殿最之意,推考警責,何如?上曰,依爲之。出擧條麟漢曰,江華留守洪樂性褒貶啓本中,龍津萬戶鄭文鏻,史庫參奉具浩,宜置下考,而置之中考,致勤點下,殊無嚴明殿最之意,推考警責,何如?上曰,依爲之。出擧條瑩中曰,卽見今春夏等褒貶等第啓本,則全羅兵使洪若水,邊將無一人居下,其中右營將田昌雨,以殊失愼刑,頗有呼冤爲目,則宜置下考,而置之中考,致勤點下,殊無嚴明殿最之意,推考警責,何如?上曰,依爲之。出擧條瑩中曰,全羅左水使李明運褒貶啓本中,邊將無一人居下,其中鹿島萬戶趙光獜,以吏橫禁弛,宜有警責爲目,古突山別將崔道浹,以買賣非務,宜勉禁飭爲目,則竝宜置下考,而置之中考,致勤點下,殊無嚴明殿最之意,推考警責,何如?上曰,依爲之。出擧條瑩中啓曰,京畿水使李裕身,統制使李泰祥,慶尙左水使朴載河,全羅右水使申光翼,忠淸水使金範魯,南兵使洪泰斗,北兵使李邦佐等啓本中,邊將竝無一人居下,殊無嚴明殿最之意,竝推考警責,何如?上曰,依爲之。出擧條麟漢以淸聖廟祭文仰奏,略有校正。上曰,尹東暹,已寫德游堂懸板乎?麟漢曰,未及書之矣。諸臣退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
傳于李心源曰,召對爲之。
傳于宋瑩中曰,明日次對,畿伯及高陽郡守·陽川縣監,同爲入侍。
又傳曰,騎馬二匹立之。
宋瑩中,以御營廳言啓曰,本廳分授駝駱山上上峯近處體城頹毁處,今當改築,而所入石子浮出然後,可以始役。自前築城時,東郊近處所在石子,連爲浮出矣。今亦依前例浮出之意,敢啓。傳曰,知道。
又以都摠府言啓曰,都摠管李之億,以漢城府判尹,本府坐起,今日晝仕出去,而逐日赴坐,煩稟未安,入番間除草記往來之意,敢啓。傳曰,知道。
李心源,以兵曹言啓曰,本曹今辛巳年春夏等褒貶啓本中,刀擦四處之意,敢啓。傳曰,知道。
又以兵曹言啓曰,本曹今辛巳年春夏等褒貶等第,磨勘以入,而所屬訓鍊院·軍器寺·典設司部將等褒貶,因各其堂上及提調有故,不得一體磨勘之意,敢啓。傳曰,知道。
又以吏曹言啓曰,曹所屬司饔院·宗簿寺官員等矣。今辛巳年春夏等褒貶,當爲等第,而因本司提調有故,不得磨勘之意,敢啓。傳曰,知道。
又以禮曹言啓曰,卽接明陵參奉所報,則雨勢自朝暴下如注,今日申時末,新陵上前面,自壬方至辛方,廣十七尺高十尺崩頹云。陵上崩頹,至於如此,極爲驚心,不可無慰安之擧。慰安祭不卜日,來十八日設行,而依例政府以下進去奉審後,稟處,何如?傳曰,允。
傳于李心源曰,禮判使之入來,陵參奉報狀持來人,亦爲率來。
又以傳曰,禮判如入來,卽爲入侍。
又以傳曰,明日親押後,當爲留於騎曹。
李心源啓曰,觀象監提調趙明鼎,以明陵奉審事,當爲進去,而時無職名,令該曹口傳付軍職,何如?傳曰,允。
兵曹口傳政事,行副司直趙明鼎。
以承傳色,口傳下敎曰,俄者傳敎中,更鼓將下之時下,入啓則更鼓已久七字添入。
下直,金海府使具鼎煥。
王世子在昌德宮。常參停。
洪準海達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
洪準海達曰,藥房都提調洪鳳漢,分提調鄭弘淳,依下令來待矣。令曰,入對。
又以吏曹言達曰,奉常寺直長鄭錫台,受由過限未上來,依例罷職,何如?令曰,依。
又達曰,藥房都提調洪鳳漢,分提調鄭弘淳,依下令來待矣。令曰,入對。
副司直元景淳書曰,伏以,臣之向來陳章徑歸,雖緣情理之萬不獲已,而揆以邦憲,合被重戮,睿度涵弘,誅罰不加。賜以溫批,許以由假見帶之任,旋蒙大朝鞶褫之恩,俾得扶護病母,延保危喘,惶隕感激,攢祝無極。乃於此際,伏承經筵兼帶之命,臣誠惝怳愧蹙,靡所容措。臣之庸陋無文,不待自陳,宜莫逃於淵鑑之下,而曾所踐歷,罔非踰涯。今此所叨,又非前比。掄揀之嚴,責任之大,不啻倍重,則以臣空疎譾劣,萬無堪承之望。臣雖欲不揣己分,貪榮冒進,其於累聖簡,而辱名器何哉,然臣目下難進之實,則官職之不稱,亦有未暇言者,臣之母病,尙在彌淹,乍歇乍劇,日事刀圭,須臣在側,隨症救治,顧此形勢,頃刻難捨,且臣所患風痰本疾,自遭炎暑,日就沈劇,手足癱瘓,半體不遂,精神眩瞀,言語蹇澁,含口而流涎不禁。當飯而擧匙自墜,跬步之間,恃杖乃行,眞元枯涸,肌肉消減,形貌幻改,見者皆驚,最是重聽之症,轉益深痼,左右兩竅,隱隱作疼,若有活物群聚而亂噭,接膝之話,未辨音旨,叩問再三,方通酬酢,假使臣在京從宦,法講事體,極爲嚴重,以此聾聵,將何以出入前席,承玉音而對顧問乎?儻蒙离明,俯燭實狀,則卽許刊改,必不俟臣言之畢矣。且臣原兼籌堂,亦非病伏鄕廬之人所可虛縻,況今大小朝次對連行之時乎?尤不容一任其瘝曠,身委床褥,罪積慢蹇,氷炭交中,惟願遄死,敢陳疾痛之號,仰干貳極之前,伏乞睿慈,少垂鑑諒,亟將臣所兼兩任,倂賜鐫削,毋使官方淆濫,職務廢闕,仍許長暇,得以粗伸烏鳥之情,兼保螻蟻之命,公私不勝萬幸云云。答曰,覽書具悉。卿其勿辭,救護母病焉。
辛巳六月十六日卯時,王世子坐景春殿。藥房提調入對時,都提調洪鳳漢,分提調鄭弘淳,右副承旨洪準海,加出假注書金躍河,記事官徐有元,編修官金匡國,醫官金履亨·方泰輿·許礈·李以楷·李泰遠·鄭允協·李世珪,以次進伏訖。洪鳳漢曰,夜來,睿候何如?令曰,昨日則差減,而夜間頗煩惱,時方上熱,氣不平矣。洪鳳漢曰,水刺之節,何如?令曰,昨日粥飮再進,而今則氣息煩數,不得進飮矣。洪鳳漢曰,寢睡之節,何如?令曰,夜不交睫,故今欲强睡,而不得矣。洪鳳漢曰,熱氣降下然後,方可引睡矣。請令醫官診候,何如?令曰,依爲之。金履亨曰,脈候左右三部不調,而汗候尙在矣。令曰,方泰輿·李泰遠診候,可也。泰輿曰,脈候左右三部,雖綏而不調,額上·掌心,猶爲溫矣。泰遠曰,脈候不調而數,無他,過爲發散之致也。洪鳳漢曰,方當蒸炎,門屛猶爲蔽障,所謂煩熱,壅鬱之害也。令曰,將至四更頭,而惱碌不寢,故疑其發散之未洽如是矣。洪鳳漢曰,汗候一節,果不在擁鬱也。令曰,然則門屛,次第開之,中官次第開之。令曰,果然少快矣。洪鳳漢曰,臣亦按摩乎?令曰,依爲之。洪鳳漢曰,睿體胖泰,頭部亦似凊矣。累日發散之餘,衣衾汗濕,改易新件,似好矣。令曰,余意亦欲然矣,而若引風而致寒粟,則正所謂烏飛梨落也。洪鳳漢曰,必無是慮矣。令曰,果非間日之候耶?是可慮也。洪鳳漢曰,果未知眞的,而雖曰間日之候,無使門楣擁蔽,好矣。令曰,若比丁卯年,則似爲歇矣。其時則不省大朝來臨矣。令曰,米飮諸節,果爲溫沸可乎?洪鳳漢曰,不過去冷,似好矣。議藥之節,以昨日議定,繼進,何如?令曰,依爲之。諸臣遂退出。
辛巳六月十六日辰時,上御景賢堂。召對入侍,敎官率童蒙追後入侍時,參贊官李心源,侍讀官李瀰,檢討官李碩載,假注書兪彦脩,記事官韓㵛,記事官姜趾煥,以次進伏。諸臣以次讀心經,儒臣各陳文義,至論敬字。上曰,千萬人中,如有不爲躁競浮囂者,則此亦敬也,而今皆左牽右掣,便歸於浮囂躁競之流,豈不慨然乎?予於日前,見伯夷傳,仍覽范睢傳,范睢之心術,可謂無據矣。要君之道,豈如是而可爲乎?夫處人骨肉之間,固不可如是矣。碩載曰,此心全由於一敬字,日用事爲,洞洞屬屬,承事爲祭,是爲一敬字工夫,聖上必於是勉力,則上達天德矣。上曰,予用嘉納矣。儒臣先退,上命注書,召入敎官,敎官李商進,率童蒙李翼晉·柳恒模·李晩祥·趙鵬·黃仁驥·黃仁馹·趙聖鎭·金履錫·李岳徵·李英祚·李岳祥十一童子進伏。上謂商進曰,以殿最之故,使之入侍,而曾已見汝乎?商進曰,臣於小科時入侍矣。上命童蒙,以次進讀小學及各其所讀之書,下詢文義,聞其所對。上曰,皆善爲之,誠難矣哉。講訖,命諸童曰,汝輩年皆成童,而初見君父,各奏以將來事君之道,可也。童蒙以次對曰,當以事親之道事君,而亦可以盡忠矣。上曰,時體方盛,汝輩欲從時體乎?金簡行之子履錫先對曰,不願爲時體矣。行古人之道好矣。上曰,汝不欲爲時體,則衣帶何以從時體乎?履錫曰,衣冠則不可不與世同之,而至於時體,則心誠慷慨矣。諸童之對亦然。上又曰,誠難矣。仍命書曰,昨下敎,而今見焉。殿最之目,非徒不過童蒙。講義通暢,其涉嘉之,敎官李商進,特賜鹿皮一令,童蒙各紙一卷·筆三枝·墨二笏賜給。出傳敎上命商進進伏曰,汝外祖誰也?商進曰,金致謙矣。上曰,汝貌,頗外托矣。予受學於汝祖之爲王子師傅,而又思汝之外家,心自興感矣。今此童蒙,終能培養,則輔我世孫,吾國其庶幾乎?上命書曰,下旬次對,明日爲之。出傳敎諸臣退出。
辛巳六月十六日三更,上御景賢堂。禮判率陵報狀持來人入侍時,左副承旨宋瑩中,假注書兪彦脩,記事官韓㵛,記事官姜趾煥,禮曹判書李益炡,以次進伏。上曰,明陵陵官報狀,何時入來乎?益炡曰,申末酉初,而臣等來待於未昏之前,畿伯則城門將閉,故退去矣。上曰,大臣入來乎?益炡曰,大臣與分提調,方入對於下闕矣。上命陵軍陞陛,下詢曰,陵上頹圮形止,汝須詳陳也。陵軍對曰,前面北邊莎草,推壓於欄干石,其長爲土尺十七尺矣。上曰,自丁丑五年之間,何至如此?益炡曰,此必土未堅固,莎根未付而然矣。上曰,已爲擇日乎?益炡曰,六·七月有俗忌,故未及擇日矣。上曰,予於甲子見之,所見一時爲悶,行慰安祭,仍爲封築宜矣。益炡曰,事體至重,下詢大臣,而爲之恐宜矣。上曰,大臣聞此報,必入來,注書知入,可也。賤臣復命曰,大臣姑無入來之事,而禮曹亦未及通云矣。上命書曰,陵官之報,已到酉時,禮官·觀象監提調·畿伯亦爲待令,草記之呈,在於更鼓將下之時,入啓則更鼓已久,事之駭然,莫此爲甚。當該禮郞,先汰後拿,下吏令攸司從重科治。出傳敎上曰,草記之呈,禮郞親自來呈乎?注書知入,可也。賤臣回奏曰,門限之後,故書吏來呈云矣。上曰,該郞實合汰去矣。該郞誰也?賤臣對曰,房喆謩云矣。上曰,此承訛襲謬之致,非渠之過也。上命書曰,封陵纔五年,今日雨勢,亦不甚緊,而有此頹圮之報。此亦其時不能盡誠之致,不勝悚然,何敢循常?甲子年,已躬自奉審,油芚蓋覆,人子之心,雖刻難耐者,且若此曠月,傍草又枯,拔芚奉審,所見尤爲寒心,頃者補土之處,猶不敢遲滯,況陵寢乎?明朝祭文親製以下,慰安祭兼告由,卽爲補莎,而畢役後告安祭香祝,承旨陪進,令奉審大臣攝行,承旨爲先奉審回奏,莎草京募軍,明朝令該監監役,浮莎陪進事,分付。看役人,令李義培·林遇春,隨監役陪進,而補莎之前,孔聖豈不云乎?因予誠涉,何敢居正寢?明日親傳香後,依三月例,仍處興化門內,聞畢役後,承旨來奏後入內,以此分付儀曹,小次,以騎曹擧行,騎曹,東所衛將廳入接,東所衛將,南所衛將處同入,而除標信擧行,承旨待令尙瑞院,禮官先爲下直,待城門開進去,大臣以下,開門差早,下直進去,而工·戶曹堂上,亦令依例進去。出傳敎上命書曰,大臣·禮官下直時,皆稱莎草頹圮處,奉審後依下敎,仍爲補缺事,分付。禮官明日入來,先奏奉審後進去,大臣以下,其令仍留擧行。出傳敎上曰,禮判爲先下直,待城門之開,馳往奉審後,回奏,可也。益炡先退。上曰,奉命在外承旨許遞。出榻敎瑩中曰,以聖孝之出天,遽當此事,孝思一倍,而日前旣臨聖后私邸,追感之誠,臣實仰歎,敢有所達矣。聖后同氣,爲故參判李選之子婦,而今氷庫別檢李潢之母也。侍側私邸時,聖后以女行圖及賢媛姓名,手書以賜,此可見盛德之一端也。事當刊布,而不宜湮沒,故敢達矣。上曰,仁穆大妃御筆,亦有私家者,而模寫刊行,原本則還給,此豈必刊行乎?大臣入侍,當更詢處之矣。諸臣退出。
辛巳六月十六日三更一點,王世子坐景春殿。藥房提調入對時,都提調洪鳳漢,分提調鄭弘淳,右副承旨洪準海,文學徐有元,加出假注書金躍河,記事官李昌任,編修官金匡國,醫官金履亨·方泰輿·許礈·李以楷·李泰遠,鄭允協·李世珪,以次進伏訖。洪鳳漢曰,朝前問候,旣承差愈之令,而俄聞醫官之言,則又有寒熱之候云,臣等誠焦憫矣。未知夕間,睿候諸節,果何如?令曰,自未時後數食頃,寒戰特甚,其後則極爲煩熱,氣息遄促,發散未洽,尙不淸快,頭瘇亦甚,有時昏眩矣。洪鳳漢曰,湯劑進服乎?令曰,發汗時進服矣。洪鳳漢曰,請令諸醫診候,何如?令曰,依爲之。金履亨曰,脈候左右三部,柔則柔矣,而有數氣,額上·掌心亦溫矣。以下諸醫所達亦同。令曰,一日少愈,而一日復如是,果非間日之症耶?金履亨曰,睿候尙今八日,而連爲間日稍重,臣意則似然矣。洪鳳漢曰,臣意則尙未知眞的,而往在己丑年,景廟在東宮時,亦經此候矣。令曰,然乎,余則以顯廟聞之矣。洪鳳漢曰,邸下如此之候,所當啓于大朝,而臣意則邸下此症,姑未知何症,而的指某症,啓于大朝,似甚未安。明日入侍,以似瘧非瘧,仰稟,何如?令曰,好矣。洪鳳漢曰,事當諸醫皆直宿,而姑未知大朝之無時入診,以方泰輿·鄭允協·李世珪三人,別入直,何如?令曰,依爲之。洪鳳漢曰,以加減淸胃湯議定,何如?令曰,依爲之。洪鳳漢曰,臣明日,則以明陵奉審事出去,故仰達矣。令曰,緣何事耶?洪鳳漢曰,今日之雨,有頹圮處,而禮曹草記,俄已入之矣。無他大臣,實無推移,而且三十里程道往返,則有日暮之慮,雖暫時曠候,猶有戀結之懷,況一日乎?不勝焦憫矣。診候諸節,分提調求對,是則無慮矣。醫官頻頻招見,似好矣。令曰,依爲之。諸臣遂退出。
上在慶熙宮。常參·經筵以代理停。
洪麟漢啓曰,大臣與奉審諸堂,有稟定事,來詣請對矣。
以承傳色,口傳下敎曰,初欲留於騎曹,此亦近於取便,欲於傳香後,仍留崇賢門內小次,以待補缺畢役,求對之意知之。丁丑年初秋封陵,若如所云,則封陵亦可退月,而至於九月乎?追思甲子年奉審,至今如昨矣。爲人子爲先之道,其可緩於先陵乎?大臣奉審,日已晩,速爲出往奉審。
以承傳色,口傳下敎曰,夜已下敎,而擧行遲滯,聽傳敎承旨,爲先遞差。
以承傳色,口傳下敎曰,崇賢門外,當傳香,而多設油遮日,諸承旨,一竝從重推考。
傳于李心源曰,傳香,前一刻入之,而排設尙不爲之,當該司鑰推考。
又以傳曰,君父不設遮日,而政院多設油遮日,事甚駭然,當下人明日後決棍。
親傳香罷後,政院·玉堂·藥房口傳問安。答曰,知道。
傳于尹東暹曰,大臣入侍時,圖形則置之。
傳于兪漢蕭曰,騎馬一匹立之。
又以傳曰,今日次對,待下敎爲之,以今日觀之,禁喧不嚴,令該曹另加,申飭。
傳于兪漢蕭曰,禮曹下敎,吏曹報府,持而待令。
又以傳曰,承旨入侍。
以巡監軍單子,傳于兪漢蕭曰,仍。
尹東暹啓曰,禮曹判書李益炡,明陵奉審後,依下敎來待矣。傳曰,引見。
兪漢蕭,以兵曹言啓曰,今六月十七日,武臣堂〈上〉以上祿試射設行,而親傳香相値,依前例以無故日退行之意,敢啓。傳曰,知道。
又以兵曹言啓曰,卽接東所衛將牒報,則興化門南邊月廊二間許,今日因雨頹落云,令紫門監爲先把子圍排,急速修築,而東營入直砲手十五名,依例除出,限修築間守直之意,敢啓。傳曰,知道。
又以兵曹言啓曰,卽接南所衛將牒報,則所屬開陽門東邊宮墻四間許,今日因雨頹落云,令紫門監爲先把子圍排,急速修築,而東營入直砲手二十名,依例除出,限修築間守直之意,敢啓。傳曰,知道。
又以兵曹言啓曰,卽接昌德宮衛將牒報,則馬軍營近處宮墻二間許,今日因雨頹落云,令繕工監爲先把子圍排,急速修築,而金虎門入直砲手十五名除出,限修築間守直之意,敢啓。傳曰,知道。
王世子在昌德宮。常參停。
洪準海達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
洪準海達曰,藥房分提調鄭弘淳,依下令來待矣。令曰,入對。
洪準海,以義禁府言達曰,通禮院左通禮安正仁,右通禮沈瑴,相禮李運海等禁推事,傳旨啓下矣。沈瑴·李運海等,今方待命於本府,卽爲拿囚,而安正仁,下去平安道安州地本家云,依例發遣府羅將,拿來,何如?令曰,依。
右尹趙榮進書曰,伏以,天佑宗祊,聖候快臻康復,臣民慶幸,曷有其極?伏聞睿候違和,多日彌留,下情不勝區區憂慮之至。仍伏念我大朝,追慕聖考遺弓之日,亟行眞殿展拜之禮,興感聖母陟天之歲,克擧本房親臨之儀,孝思藹然,事出常例,以臣無似,適忝邇列,得以陪蹕,獲覩盛擧,咸聚內外支裔,昵侍耿光,恩數曠絶,感祝冞極,而京兆寵擢之恩,忽及於臣身,諭之以念舊之意。申之以促謝之命,恩出格外,感結生死,臣以首頓地,涕淚無從,咫尺前席,辭避無路。雖不得已章皇肅命,外懼公議,傍慙班行,實不知置身之所,顧臣百無一能。最居人下,半生蔭途,晩竊科第,齟齬世路,望絶進取,隨行逐隊,臣旣自知其無用,投閑置散,世皆目之以棄物。雖蒙大朝拂拭之恩,累置近察出納之地,而常感踰分之寵私,徒愧涓埃之莫效,況此命德之器,固非人人所可輕授者,而中批特除,尤非聖世之美事。臣是何人?晏然冒膺,而不知所以自處也哉。雖日月之明,偶有遺照,雨露之澤,殆若偏被,而日昨大朝診筵,大僚之所以仰俛於愼簡者,誠出於惜官方之意,則廟議之嚴,從可見矣。臣於是一倍惶蹙,歷屢日而靡定,玆敢略暴肝膈之懇,冀蒙刊汰之恩,伏乞离明,俯賜察納,仰稟大朝,亟令收臣新授職秩,使公器無濫。私分少安,千萬幸甚云云。答曰,覽書具悉。聖候快臻康復,慶忭曷諭,今玆陞資,聖意攸在,卿其勿辭,從速察職。
辛巳六月十七日卯時,王世子坐景春殿。藥房分提調入對時,分提調鄭弘淳,右副承旨洪準海,文學徐有元,加出假注書金躍河,記事官李昌任,編修官金匡國,醫官金履亨·方泰輿·許礈·李以楷·李泰遠·鄭允協·李世珪,以次進伏訖。鄭弘淳曰,未知夜間,睿候何如?令曰,熱候則少減,而頭瘇則一般矣。弘淳曰,水刺·寢睡諸節,何如?令曰,米飮少進,而寢睡亦比昨稍勝矣。弘淳曰,請醫官診候,何如?令曰,依爲之。金履亨曰,脈候小有數氣,而額上與掌心,微溫矣。以下諸醫皆同。弘淳曰,湯劑進服乎?令曰,夜間進服矣。弘淳曰,朝前亦進服好矣。令曰,依爲之。弘淳曰,都提調明陵奉審出去,而回來當入夜,今日午後入對,何以爲之?令曰,姑止之。諸臣遂退出。
辛巳六月十七日辰時,上御崇賢門外板位。親傳香入侍時,行都承旨洪麟漢,左承旨尹東暹,同副承旨李心源,假注書兪彦脩,事變假注書安寬濟,記事官韓㵛,記事官姜趾煥,以次陪立。上具翼善冠·衮龍袍,步出崇賢門,下敎曰,君父爲先,不能就寢,而親自傳香,則下人輩,何如?是紛鬧耶。仍命騎郞,皆令拘留於騎曹,可也。又曰,今於崇賢門內,當爲小次,承旨則留在於典設司,宜矣。上曰,封築五載之間,致此頹圮者,蓋其封築之際,爲其貌樣之觀美,但令平圓,而不至有漸漸尖銳故也。仍御板位,親押祝文時,適雨下而風,上以龍袖掩遮灑雨,僅成着押,獻官李奎采跪受陪行。上步隨至建明門外,祗送而還御板上,仍又傳香,洪麟漢跪受陪行。上又步隨至建明門外,久立送之,還御輿上,雨勢甚急。上命侍衛諸臣,避雨於門左右簷下。上曰,聖后同氣幾人乎?兵判金聖應,立於侍衛,對曰,別檢李潢之母及執義洪啓能之母也。上曰,宋瑩中事,非矣,昨以李潢侍側私邸時,聖后所賜手筆冊子仰奏,而瑩中十三日動駕後,尙今在直,不出其家,則何由聞之耶?奏達時,以其袖中所錄讀奏,有若鄭枋受人之草也。尤涉非矣。仍命書曰,頃者入審舊第,特加趙榮進,非爲室也。亦非爲榮進也。噫,頃者手札奉覽,涕被面事件異焉。設或又有是事,非一承宣替奏之事,果有御筆與章廟御筆,孟子有間,聖后手筆,何敢刊布中外乎?其雖家室之事,故事難以記得,況他人乎?曰以有笏記云,而展笏記,讀奏受人之草,予今復見,旣非至親事,直中何以箚記?此所謂復見者也。況且以謂臣莫知李潢云,莫知其人,何知其事?語涉窘遁矣。予雖誠孝淺薄,聞此豈不聳聞,而聞來其涉如何?以問于大臣,下敎逶迤以答,更思之,擧直錯枉,孔聖之訓,暮年自强,豈忍姑息?前左副承旨宋瑩中罷職不敍,以防干恩之路。出傳敎上曰,陵上頹圮事,禮曹草記中,有驚心二字,而此出於該吏之手云,朝鮮之權,歸於吏胥云者,以此而然矣。東暹曰,各司擧行文書,多有如此者矣。上命書曰,凡陵廟雨漏草記,常意則因其報禮官措辭,昨夜乃聞。自古此等事,陵色吏一通翻書其報,先成草記草云,以此觀之,驚心等語,非禮官之語也。卽該吏之語也。事之寒心,莫此爲甚,此後俾勿若此事,嚴飭。出傳敎上還入崇賢門小次,諸臣退出。上更命入侍,心源及彦脩·㵛·趾煥,以次進伏。上命略改宋瑩中罷職傳敎,又命書曰,承旨有闕代,行副司直兪漢蕭,參知任瑋除授,牌招察任,房,順房。出傳敎仍命曰,拘留下人,卽令分揀。出榻敎諸臣退出。
辛巳六月十七日未時,上御崇賢門內小次。禮判奉審後入侍時,左副承旨兪漢蕭,假注書兪彦脩,記事官任一源,記事官姜趾煥,禮曹判書李益炡,以次進伏。益炡進明陵頹圮處圖形。上曰,不至大段頹圮矣。益炡曰,果不大段,而其隙如線,雨水滲入,致有莎草蹲縮矣。上曰,可以引而上之否。益炡曰,此則難矣。上命摘奸莎草禁軍入來,下詢曰,汝見浮去莎草而來乎?禁軍對曰,果已浮去矣。益炡曰,李義培及監役趙榮曄,已領去矣。上曰,舊莎不可用乎?益炡曰,大臣亦欲用之,而沙土匠以爲破碎,難以更用云矣。上曰,已擇吉時乎?益炡曰,擇卯·巳兩時矣。上曰,卯時,好矣,以此用之,可也。凡物盡爲自京運去乎?益炡曰,然矣,而高陽則無一吏之來待,故民自無弊矣。上曰,頹處長廣幾何?益炡曰,長則十七尺,而擧手丈餘而言曰,相距不過如許矣。廣則中可爲五尺,上不過三尺矣。上曰,不甚大矣。仍命書曰,今番以京募軍運莎,方當農時,體昔年之德意者也。此豈爲例者,而今日旣若此之後,雖些少雜物,不可卜定外方,以此嚴飭監役官。出傳敎上曰,雨水何如,而黔巖橋水,亦如何?益炡曰,水及馬腹矣。上曰,卿乘馬而去乎?益炡曰,然矣。上曰,大臣乘轎而去乎?益炡曰,騎太僕馬而行矣。上曰,太僕馬則似勝矣。上曰,今番之雨,江水加漲,爲十五尺,而水標則至三尺云,前則汎濫於水標者屢矣。今則不然,此乃濬川之效耶。上命書曰,陵莎草補缺後,舊莎其勿䙝,鋪於陵下可鋪處事,分付監役官。出傳敎益炡曰,臣今當更進陵所,故不爲入來肅拜,明日竣事,將同爲復命矣。上曰,今進圖形,宜有復命,明日則勿入肅單,可也。益炡曰,陵役不可無禮官。臣更當有下直矣。上曰,是矣。益炡臨退時,上曰,必爲堅緻,可也。諸臣退出。
辛巳六月十七日三更,上御崇賢門內小次。承旨入侍時,左副承旨兪漢蕭,假注書兪彦脩,記事官任一源,記事官姜趾煥,以次進伏。上以義理團爲題,呼寫御製一篇,仍命讀告由·告安祭祭報府。上曰,典祀官誰也?漢蕭曰,告由祭則奉常正安克孝也。告安祭則兵曹正郞尹得孟也,而只典祀官各差,而他祭官,皆仍差矣。上曰,都承旨始役後卽還,則似在午時矣。漢蕭曰,當及午前矣。上曰,工·戶堂上,誰去乎?漢蕭曰,尹東度及沈星鎭進去矣。上曰,朝者定制及此御製,傳于都承旨,從容入侍編次,可也。上又以警世問答爲題,先呼頭辭而命書,諸臣旣退。更命入侍。上曰,禁軍待門,出送陵所,知其始役而先來,都承旨則姑觀若干補莎後入來事,分付,可也。諸臣退出。
上在慶熙宮。常參·經筵以代理停。
大殿·中宮殿,政院·玉堂·藥房口傳問安。答曰,知道。
嬪宮誕日,大殿·中宮殿,政院·玉堂口傳問安。答曰,知道。
小次還內後,政院·玉堂·藥房問安。答曰,知道。
傳于兪漢蕭曰,承旨入侍。
兪漢蕭啓曰,都承旨洪麟漢,明陵奉審後來待矣。傳曰,入侍。
傳于尹東暹曰,都承旨率禁軍入侍。
又以傳曰,禮判·工判入侍。
傳于洪麟漢曰,竝留待。
又以傳曰,竝入侍。
兪漢蕭,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
又以兵曹言啓曰,卽接昌德宮北所衛將牒報,則宣仁門南邊宮墻一間許,今日因雨頹落云,令紫門監爲先把子圍排,急速修築,而弘化門入直砲手十名,依例除出,限修築間守直之意,敢啓。傳曰,知道。
又以兵曹言啓曰,卽接北所衛將牒報,則武德門西邊宮墻一間許,今日因雨頹落云,令紫門監爲先把子圍排,急速修築,而西營入直砲手十名,依例除出,限修築間守直之意,敢啓。傳曰,知道。
王世子在昌德宮。常參停。
嬪宮誕日,世子宮,政院·玉堂口傳問安。答曰,知道。
嬪宮,政院·玉堂單子問安。答曰,知道。世孫宮,政院·玉堂口傳問安。答曰,知悉。
洪準海達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
世子宮·嬪宮,政院口傳夕問安。答曰,知道。世孫宮,政院口傳夕問安。答曰,知悉。
洪準海達曰,藥房分提調鄭弘淳,依下令來待矣。令曰,入對。
洪準海,以兵曹言達曰,部將方處義,素患痰病,挾感添劇,旬月之內,萬無起動供仕之望,呈狀乞遞,身病旣如此,則不可等待其差復,今姑改差,何如?令曰,依。
令于兪漢蕭曰,大臣入對。
辛巳六月十八日卯時,王世子坐景春殿。藥房分提調入對時,分提調鄭弘淳,右副承旨洪準海,文學徐有元,加出假注書金躍河,記事官李昌任,編修官金匡國,醫官方泰輿·許礈·李以楷·李泰遠·鄭允協·李世珪,以次進伏訖。鄭弘淳曰,夜間,睿候何如?令曰,一樣矣。弘淳曰,寢睡,何如?令曰,煩惱不安矣。弘淳曰,湯劑進服乎?令曰,罷漏時一進,而啓明時,又一進矣。令曰,昨日寒戰時,果何時耶?方泰輿曰,未初也。令曰,似差晩矣。李昌任曰,似未末申初也。令曰,似其然矣。弘淳曰,請令醫官診候,何如?令曰,依爲之。方泰輿曰,脈候少有不調,而柔則柔矣。令曰,李世珪診候,可也。世珪診候訖退伏曰,脈候少有數氣,而以發散浹洽之故,腹部與掌心柔矣。弘淳曰,湯劑進服,何如?令曰,小間當服之矣。弘淳曰,午後問安,何以爲之?令曰,當隨時引接,退待,可也。諸臣遂退出。
辛巳六月十八日辰時,上御崇賢門內小次。承旨入侍,京畿監司·陽川縣監追後入侍時,同副承旨李心源,假注書兪彦脩,記事官任一源,記事官姜趾煥,以次進伏。上曰,陵所進去禁軍,其果還來乎?心源曰,已來待矣。上命招入,禁軍朱敬一進伏。上曰,汝於何時,進去陵所乎?敬一對曰,臣馳往則東方纔白,時可卯時,而諸堂方詣陵上始役矣。心源曰,日氣淸霽,誠爲萬幸矣。上曰,然矣,雖有遮日,莫如雨晴矣。雨已周洽,亦爲可幸,而欲命祈晴,意猶齟,今覩日晴,幸實深焉。仍命書曰,禁軍朱敬一,以丁丑年領役部將,今日又爲陵所往來,事非偶然。其時有承傳,五年內尙不調用。一陵之內,初則領役,今又看役而來,曾已加資之人。今番殿最中,德積僉使除授,其令爲謝恩。出傳敎上又命書曰,因雨莎草頹圮,猶不周洽之時。意爲沛然,吾民庶幾,可慰陟降,而昨雨連仍,恐或成霖。目下今日,陵役可悶,雨晹時,若難以預料。昨日欲命祈晴而泯默,曉頭雨霽,今朝快晴,亦非昨料。陵役無慮,農事若意,此陟降眷予不肖,蒼蒼爲我元元者也,而爲陵寢思,無所不至,莎草新鋪,未及着根之時,若照烈陽,亦恐或枯。今則水濕浮土,想不易乾,而一兩日之間,土乾照陽,莫知若何。一兩日內,雖微雨若得,無虞,不然。其令陵官,灑水新草事,分付以來事,卽爲下諭禮官。出傳敎上命召太常寺入直官員金守諴,下詢今番祭享所用果麪品色後,守諴先退,又命召陽川縣監柳德由,下詢雨澤周洽,仍命曰,卽往任所,申飭農事,可也。德由先退。上又命京畿監司入侍,京畿監司蔡濟恭進伏。上曰,昨有命召,而以竣事不暇,未果召見今則陵事幾成,相距不遠,故有此召矣。昨日雨勢甚急,初欲祈晴,今則始晴,陵事幸矣,而雨澤亦如洽足矣。濟恭曰,雖高燥處,已爲周洽云矣。上曰,聞都承旨之言,卿今方見困於農民之告急云,然乎?濟恭曰,然矣。先劃給二千石,僅爲農糧,使之移秧,而麥事大歉,自上臨門區劃,特賜萬石,故分三等磨鍊,而一戶所受,不過爲二三斗矣。一千五百石,則姑爲儲置,以爲七月初渴急時,七八邑尤甚處救急之資,而守令聞此,來督日甚,誠不能堪矣。上曰,前頭末由以他穀接濟,勢將靠於留庫中矣。上曰,畿邑貶窠幾何?濟恭曰,長湍·仁川·陽城三邑矣。上曰,昨日若爲次對,而吏判入侍,則予欲諭之,而頃聞陞六之窠卄四云矣。守令作闕,殆近二十,今則似可以爲之,欲使之急速行大政矣。濟恭曰,聞坡州牧使李明中言,則農民實無饁彼之望,至有糠粃作粥者,取而試嘗,則誠不堪食云,此是畎畝之艱難,故言雖瑣屑,敢此仰達,而此月以後,尤難救濟矣。上曰,殘忍矣。明中善於言辭,或易於過中矣。濟恭曰,詩云邦畿千里,畿內則異他,惟在聖上之軫念,下詢廟堂,各別區處恐宜矣。上曰,予豈食息忘之乎?濟恭曰,至於飢民,則撤賑於五月初,又不得參於糶穀,誠極矜惻,此正文王之四民也,而實無拯活之策矣。上曰,此尤惻然,尤爲加察,可也。濟恭曰,戶判亦知畿歉,故對臣言曰,數千石太則豈可惜之乎云,有司之臣,以惜費之心,亦尙如此矣。上曰,其心可貴矣。濟恭先退。上命召別軍職權廷爀下敎曰,太僕馬立之,汝馳往中良浦邊,見農民午餉,若有作粥者,雖數匙,必爲持來,可也。廷爀承命而退。上曰,五部官員,率外方流丐來待事,分付可也。出榻敎諸臣退出。
辛巳六月十八日午時,上御崇賢門內小次。都承旨復命入侍時,行都承旨洪麟漢,假注書兪彦脩,記事官任一源,記事官姜趾煥,以次進伏。上曰,承旨見始役而來乎?麟漢曰,臣見除舊莎入乾土,鋪新莎一立而來矣。上曰,役處不至大段乎?麟漢曰,大體言之,則不甚大段矣。臣有所時急稟達事矣。陵上頹圮處外,後面甲乙方莎草,少有枯損處,不無後慮。今番旣行告由,一體修補恐好矣。上命書曰,今聞奉審承旨所奏,甲乙方莎草,亦有枯損處云,一體補修後,行告安祭,而恐或此外,如有若此處,詳細奉審,亦爲擧行事,令禁軍將此下敎,傳于禮判,畢役後告安祭前,禮官及其餘堂郞,先爲入來。出傳敎書訖,命禁軍卽爲馳傳,可也。上曰,監役官誰也?麟漢曰,趙榮曄也。上曰,榮進之四寸乎?麟漢曰,然矣。上曰,年老乎?麟漢曰,不甚老矣。上曰,果勤榦乎?麟漢曰,極爲勤榦矣。諸臣退出。
辛巳六月十八日午時,上御崇賢門內小次。都承率禁軍入侍時,行都承旨洪麟漢,假注書兪彦脩,記事官任一源,記事官姜趾煥,以次進伏。上,下詢禁軍曰,傳敎馳傳,則陵役未畢乎?對曰,役事之畢,臣未詳知,而方有役軍之解歸者矣。上曰,解歸之語,頗殊常矣。其或未及耶,抑不知而來乎?麟漢曰,必無不及之患矣。重大之事,臣豈敢虛疎陳達乎?萬無不及之患矣。上曰,禮判幾乎入來矣。麟漢曰,似當入來矣。上曰,退去,待諸堂入來,更爲入侍,可也。諸臣退出。
辛巳六月十八日未時,上御崇賢門內小次。禮·工判復命入侍時,行都承旨洪麟漢,假注書兪彦脩,記事官任一源,記事官姜趾煥,禮曹判書李益炡,工曹判書沈星鎭,以次進伏。上曰,何以爲之乎?麟漢曰,同爲之云矣。上曰,下諭其果及時入去,而枯損處,盡爲修補乎?益炡曰,果及時入來,而同爲盡補矣。上曰,舊莎何以爲之乎?益炡曰,置之於靜潔處矣。上曰,諸堂與大臣,似當次第入來,卿等少退,須與之同爲入侍,可也。諸臣退出。
辛巳六月十八日未時,上御崇賢門內小次。小退入侍時,右議政洪鳳漢,禮曹判書李益炡,工曹判書沈星鎭,戶曹判書尹東度,觀象監提調趙明鼎,行都承旨洪麟漢,假注書兪彦脩,記事官任一源,記事官姜趾煥,以次進伏。上曰,大臣所坐方席,入設,可也。鳳漢曰,聖上旣御小次,臣何敢坐席乎?今日封築已畢,還御大內,臣所望也。陵役初聞時,極爲驚心矣。往而奉審,則不至大段矣。其枯損處,亦與諸臣,奉承下諭,同爲修補矣。上曰,雨霽日淸,陵役善成,誠爲萬幸矣。鳳漢曰,寢睡連未爲之乎?上曰,不能睡矣。鳳漢曰,湯劑進御乎?上曰,姑未進御矣。上命召入看役人李義培·卞興世下敎曰,汝等今又勞役而來矣。仍命各賜筒箇一部。義培等跪受而退。上命注書,持入義理團御製,又命麟漢讀之,仍使校正曰,團字如何?明鼎曰,團字似涉如何,以辨字改之,則恐好矣。上曰,好矣,以辨字改之,可也。上曰,卿等昨日雨中,何以進去乎?僉對曰,行甚艱辛矣。上曰,禮判甚堅矣。右相則猶黑,而禮判則與前無減矣。鳳漢曰,二次往來,少無難色矣。上曰,三·九月俗忌,未知如何,而若當此等事,則何必爲拘乎?鳳漢曰,國家則異於私家,似不當以俗禮爲拘矣。明鼎曰,大凡禮節,不出於義理,若有不得之事,豈可以俗忌爲拘乎?上曰,予則以爲大關義理處也,彼宰臣之意,與予同矣。上曰,昨日欲爲次對者,蓋爲畿民濟活之策,而有事未果矣。戶判與畿伯,有所酬酢,而太則若自上許之,則當備二三千石云,其心可貴矣。果有此酬酢否?東度曰,果有所云云,而戶曹經費,自爾浩多,實難措手,而至於濟民,豈可泛然乎?上謂鳳漢曰,有所慨然者,昨於傳香時,果有處分,卿其聞之否?鳳漢曰,只見分撥,而仍禮判略聞之矣。上曰,女行圖,卿等見之乎?鳳漢曰,未見矣。上曰,因趙榮進加資,有此事矣。予之處分果如何?鳳漢曰,大體此事,蓋出於聖上包容之太過矣,而瑩中之不能詳知,而仰陳者,誠非矣。上曰,李潢,卿其知之乎?鳳漢曰,臣未知之,而臣之四寸之四寸矣。上曰,瑩中,予雖任使不多,而人物似甚不緊矣。上顧謂明鼎曰,彼宰臣,以申鏶事,有所處分,而宰臣之意,則以爲如何?明鼎曰,瑩中事,臣未知委折,而大抵干恩之路,自上開之,致有此等事耳,天有欲雨之意,而雲亦興之矣。此後則更加三思焉。上曰,是矣,當留念矣。上又命入警世問答御製草,使麟漢讀之,讀訖。鳳漢曰,有東宮患候事,而聖躬方御此所,仰陳未安矣。上曰,陳之,可也。鳳漢曰,睿候一日未寧,則一日小愈者,今至屢日,似是瘧氣,而旣無寒戰,則全非厥症矣。上曰,惟憂是深矣。鳳漢曰,今若得瘳則幸矣,而若至彌留,則宜有朝廷問安矣。上曰,爲之,可也。鳳漢曰,以陵上崩頹事,金領府事,方待命於江郊,其時諸堂,亦胥命於金吾門云矣。上曰,然乎?何必待命,其涉過矣。頹圮事,自古有之耳,都廳誰也?鳳漢曰,李宜哲也,而亦爲待命矣。上曰,其人甚善矣。文亦最善云,然乎?鳳漢曰,文章之士矣。上曰,趙相則無敦諭之路矣。鳳漢曰,金領府事,知遇之契,已極深隆,且練熟於國事者,無過此大臣,而其爲國之誠,聖上已有洞屬矣。今旣入來江郊,各別敦勉,使卽入城,臣所區區之望也。上曰,向者處分時,有陳勉於予。此則斷斷之忱,予所不忘者也。仍命書曰,今聞其時敦匠大臣·諸臣,皆待命云,莎草頹圮之事,自古有之。昨者下敎,不爲親審故耳,其過矣。卽爲勿待命事,分付領府事處,遣史官卽爲傳諭。出傳敎又命書曰,于今在京大臣,只有右相,一欲敦勉,而未果。今聞以敦匠事,待命江郊云,若見卿焉。旣到江郊,復何踰江,往事勿說,卿何介滯,體予慇懃之意,卽爲入城事,令宣諭史官,一體傳諭于金領府事。出傳敎仍曰,旣無於心,則豈可如是乎?上曰,明日欲爲次對,而大臣連日勞撼,當俟小休而爲之矣。鳳漢曰,於國之事,臣豈敢言勞?明日賓筵,勿以臣勞退之也。上曰,大臣之言貴矣。仍命書曰,備局次對,明日爲之。出傳敎諸臣退出。
辛巳六月十八日酉時,上御崇賢門。五部官員,率飢民入侍時,行都承旨洪麟漢,右承旨尹東暹,同副承旨李心源,假注書兪彦脩,事變假注書安寬濟,記事官任一源,記事官姜趾煥,以次陪立。上具黑笠,靑袍,出御交椅,上命飢民入來。五部官員,各率飢民,陪立於庭下。上親問曰,汝等各在何方,而轉轉至此耶?飢民等對曰,或在京畿·江原,或在忠淸·全羅,而麥歉太甚,故流離而至於此矣。上曰,殘忍矣。各問其姓名,而至老而無妻·無夫·無子者,及幼而無父者。上曰,此是四民也。尤爲慘惻,而各別恤念處也。命使別置於一邊,其他流丐,則上曰,當給糧資,汝等各歸其鄕,與婦夫子弟,勤力食土,可也。飢民等對曰,若得糧資,各歸其土,以待秋登,皆所願也。上命惠廳郞官進來,下敎曰,此飢民等,汝須率去,糧資等分齎給,使之各歸,而至於四民,則尤當顧恤,從優覓給,明日次對,使該堂奏達,可也。諸臣退出。
辛巳六月十八日初更四點,王世子坐景春殿。藥房提調入對時,都提調洪鳳漢,分提調鄭弘淳,左副承旨兪漢蕭,加出假注書金躍河,記事官李昌任,編修官金匡國,醫官金履亨,方泰輿·許礈·李以楷·李泰遠·鄭允協·李世珪,以次進伏訖。洪鳳漢曰,昨今兩日,臣以明陵奉審事,不爲入對,未知其間,睿候,果何如?令曰,今日自辰時上熱,至于酉時,而肢節煩惱,頭特甚,幾不能耐矣。洪鳳漢曰,水刺之節,何如?令曰,口味極爲辛酸,終日不食矣。洪鳳漢曰,請令醫官診候,何如?令曰,只使首醫診之。金履亨曰,脈候左右三部,數氣不調,比前一般,而汗候亦無減矣。腹部則比昨稍綏矣。洪鳳漢曰,臣亦按摩乎?令曰,依爲之。洪鳳漢曰,額上·掌心,尙今過溫,必是寒熱之氣,未退而然也。請醫官議定湯劑,何如?令曰,依爲之。金履亨曰,加味解毒湯,繼進似好矣。令曰,依爲之。洪鳳漢曰,俄者大朝入侍,以睿候有所仰稟,而醫官則以方泰輿·鄭允協·李世珪別爲入直,而金履亨則大朝入診,不可不進去。使之往來待令之意仰達,則大朝有依爲之敎,敢此伏達矣。令曰,好矣。洪鳳漢曰,明日大朝次對,臣亦進去,而分提調趁早入診之意,敢達矣。令曰,依爲之。諸臣遂退出。
上在慶熙宮。常參·經筵以代理停。
藥房都提調臣洪鳳漢,提調臣南泰齊,副提調臣尹東暹啓曰,蒸炎轉甚,伏未審夜間,聖體調攝,若何?寢睡·水刺之節,亦何如?湯劑停止,已至多日。臣等今日率諸御醫入診,詳察聖候,議定進御當否爲宜,臣等不任區區伏慮,敢來問安,竝此仰稟。答曰,知道。氣則一樣,下敎日,入侍,宜矣。
中宮殿,藥房口傳問安。答曰,知道。
以承傳色,口傳下敎曰,蔘橘茶五貼劑入。
傳于洪準海曰,大臣·備局堂上引見。
以承傳色,口傳下敎曰,引見下敎,知中官之誤爲先傳,當該中官,越俸一等。
傳于尹東暹曰,藥房三提調,率醫官,持湯劑入侍。
尹東暹啓曰,藥房三提調率醫官來待矣。傳曰,入侍。
傳于兪漢蕭曰,都承旨,持御製草入侍。
洪準海,以兵曹言啓曰,今六月二十日,文臣朔試射日次,而王世子患候,方設朝廷問安,試射不得爲之之意,敢啓。傳曰,知道。
兪漢蕭,以兵曹言啓曰,親臨傳香時,政院多設油遮日,事甚駭然,當該下人,明日後決棍事,命下矣。依傳敎當該政院使令,決棍十度之意,敢啓。傳曰,知道。
傳于李心源曰,提調率醫官入侍。
王世子在昌德宮。常參停。
世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
藥房口傳達曰,夜來睿候調攝,若何?煩熱之候,其已止息,而寢睡諸節,亦何如?加味解毒湯,依昨日議定,今方劑入,而臣等卽與諸醫,趁早入對,診察,何如?惶恐敢達。令曰,知道。
兪漢蕭達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
任瑋達曰,今日所當持公事入對,而睿候方在調攝中,頉稟。令曰,知道。
左參贊李昌誼,行副司直洪啓禧書曰,伏以,時雨成霖,連日暴霔,明陵莎草,致有頹圮之患。我大朝孝思震驚,避殿移次,冒暑經宿,群下之情,普切焦悶。矧惟臣等,以丁丑敦匠之臣,其爲驚惶悚懍,尤當如何?伊時臣等之所欲自盡者,惟在方中一事,蕫役之際,敢不殫誠,而今於五載之間,遽有修改之擧,究厥所由,罪在臣等。走伏金吾門外,恭俟鈇鉞之誅,迺蒙聖度包容,特降勿待命之敎,臣等聚首莊誦,感涕被面。此際伏聞睿候違和,庭班方設,揆以義分,所當竭蹶趨參,而有罪未勘,惶蹙彌深。反復思惟,進身無路,虧分闕禮,罪上添罪,敢陳短章,略暴危懇,伏乞离明,俯賜鑑諒,重勘臣等前後負犯,使具僚知警,賤分粗安,不勝幸甚云云。答曰,覽書具悉。卿等其勿過辭,從速察職。
副應敎李世澤書曰,伏以,寶籙無疆,慶運昭臻,嚮來大朝聖候愆節,遄收平復,世孫齒學冠禮,次第順成,八域歡聲,抃賀曷極?仍念臣由來蹤跡,已作明時之棄物,退伏鄕廬,甘爲田野之窮畸,隨分耕鑿,望絶榮途者,久矣。誠不自意朝家謬加拂拭,復擬政注,春坊·玉署,恩除聯翩,官銜超陞,地分淸絶,又非宿趼之媲,拜稽承命,惶駭隕越,直欲鑽地,而有不可得。則亟趨象魏之下,恭俟駁斥之至,是固臣子常分,亦庶免慢蹇之誅,而第臣區區微諒,自畫已定,難進之義,參前倚衡,約略提綴,亦有二不敢·一不忍者,不得不畢暴於聽卑之天。伏惟邸下,試垂憐焉。臣本以遐逖賤末之蹤,非有才調蘊抱,可以備數任使,而徒藉祖先餘蔭,猥通館閣淸選,當初冒膺,雖緣嚴旨之敦迫,陳力就列,不能之實已著。其在綜核之政,合被濫竽之斥,而常憲不加。異恩逾隆,求退而媒進,由罪而賭榮,節次推遷,以至今玆所叨而極矣。無功竊祿,尙且有譏,冒罪陞秩,人謂斯何?穿窬壟斷,市井之所不爲。臣雖無恥,其何敢晏然爲冒進冥升之計哉?臣之所不敢者也。臣於頃年,遭被臺評,擬律至重,僇辱難洗,廉防所在,便成鐵限,此豈特臣一身之私義?揆以朝體,實不容再有玷汚,所以前後謬恩之下,無論館職臺地,一倂以引辭,爲沒身家計,雖或遇可言之會可論之事,旣未敢以官職自居,則顧何可遑及言議,冒羞含默?惟事違傲,雖伏承聖敎誨責,開釋備至,而羞恥一端,係關四維,株守艮限,迷不知變者,已至五年于玆矣。穢滓依舊,情勢故在,今何敢諉以隆眷嚴召,而抗顔復叨於速戾之地,以自虧其處義哉?此亦臣之所不敢者也。臣有老父,今年已近七耋,疾病侵尋,氣息綿綴,家本窮約,調護多愆,立揚顯榮,旣無可望,而朝夕供養,亦復艱匱,臣方躬親賤事,左右殫力,猶懼親心之莫慰,子職之有闕,則曠日離捨,扶將無人,溫涼飢飽,其將誰視,而誰護哉?況自夏節以來,病勢越添於暑濕,一味委頓,奄奄床席,臣於煎泣焦遑之中,雖欲忍情趨命,背親適君,其勢固末由矣。此又臣之所不忍者也。噫,寵擢之恩,歷揚之榮,擧世人情,孰不歆艶,而臣獨憂憫,徊徨煎迫,諒其實狀,有如所陳,由前則自是廉義之不可放倒者,由後則實爲人理之所難忍捨者,事在公私,俱爲窮隘,亶非循常祈免之辭。伏願睿慈,曲察情懇,特加矜恤,亟令鐫削臣見叨本·兼職名,俾得任便救護,以伸私情,仍令選部,永刊臣名於朝籍,使之放廢田里,以淸仕路,千萬幸甚云云。答曰,覽書具悉。聖候快臻康復,慶忭曷諭,爾其勿辭,救護父病。
辛巳六月十九日辰時,上御景賢堂。大臣·備局堂上引見入侍時,左副承旨兪漢蕭,假注書兪彦脩,記事官任一源,記事官姜趾煥,右議政洪鳳漢,行兵曹判書金聖應,行司直洪象漢·尹汲,右參贊李益輔,行司直南泰齊·韓翼謩,戶曹判書尹東度,吏曹判書金相福,行司直具善行,漢城判尹李之億,行司直趙明鼎·鄭汝稷·金陽澤,應敎李瀰,以次進伏訖。上呼寫秋享大祭祭文,命香室官,持入廟祭親祭文謄錄,上取覽謄錄後,仍命退出,呼寫祭文訖,命編次人趙明鼎校正。上謂金陽澤·金相福曰,文衡亦同爲校正,可也。陽澤則進伏,相福不進。上曰,吏判已遞文任乎?相福欲對。上曰,頃於處分時,已遞之矣。上曰,昨年夏享親行乎?鳳漢曰,然矣。近年未有不行親祭之年矣。校正訖。上曰,必使廳注書出傳此祭文,可也。上曰,童蒙可畏,頃於童蒙入侍時,問其灑掃之節,則答以致敬之道云,人事可謂瞭然矣。予因敎官之貶目,致有召見之擧,眞所謂非我求童蒙,童蒙求我者也。鳳漢啓曰,此平安監司鄭翬良狀啓也。備陳江界蔘農減縮,蔘價高蹬之狀,仍以爲信使,渡海不去。明年卜定之蔘,以今·明兩秋分數擧行,常蔘一斤之價,幾至一千兩錢,以戶曹例貿價,萬無貿納之勢,依丁卯例,隨其品色高下節序早晩,從市直施行,年來穀賤·錢貴,所劃二萬石,以地部詳定之價,猶不能作錢,別餉錢欲爲推移先下,則時留庫儲,無以充數,亦爲掣肘難行,竝令廟堂稟旨指揮爲請矣。信使似在明年,原蔘分兩年擧行爲宜,價本加定之論,實難防塞,此與年例戶曹貿有異。今番則每斤特增二十兩,使之推移擧行,而此非仍作前例者,後勿援請,穀價此非狀聞者,使之枚報備局,以爲消詳之地,至於別餉錢,乃是不虞之備,而其數不多,數許貸用,恐有弊端。且本營各庫,亦多遺儲,同是巡營所管之庫,誠不難於先用,則何必以餉庫,指擧煩請乎?他庫中方便取用,追後還充事,分付,何如?上曰,依爲之。出擧條鳳漢啓曰,三南異於關東·北關·海西三道,分州最多,考績宜嚴,而湖南伯昨冬殿最,居下甚少,今番則元無一人居下,至如光州,治績未知如何,而旣曰屢飭不悛,悛字非尋常警責之意,而亦置於中,矛盾甚矣。至於湖西,則昨今年兩等殿最,使無一人居下者,居方伯而任巡宣之責者,嚴其黜陟。卽第一所自勉者,而今其不嚴如此,管下守令,其何以畏法而奉職乎?兩道道臣,竝宜用罰然後,他道可以自勵,而嚴於考績矣。上曰,兩道臣,竝從重推考,可也。出擧條鳳漢啓曰,今番西路貶遞,三邑頻經遞易,民邑俱弊,其代各別擇差事,分付,何如?上曰,依爲之。出擧條鳳漢曰,今番各道褒貶中,慶尙監司貶目見之,則其爲人誠難矣。上曰,可見精神矣。鳳漢啓曰,臣常有所慨然者,敢此仰達矣。中庶之不得爲生進者,以能麽兒郞廳假銜,冒占參奉,此非古法,不過近來承訛襲謬者,以此之故,郞廳一番作窠,假銜者或至六七人,事之猥雜,莫此爲甚。此後則假銜一節,嚴加禁斷,而非生進承傳,則郞廳等前銜,毋得敢擬於參奉事,定式申飭,何如?上曰,無已太遽乎,諸臣之意,何如?兵判金聖應曰,能麽兒郞廳假銜之弊,實如大臣所奏,嚴飭禁斷,可矣。至於陞擬之路,似不必防塞矣。行司直洪象漢曰,士夫幼學之經初仕者,雖非生進,亦以參奉復職,則中庶之此弊,獨不必一倂防塞,但嚴飭査實假銜與否好矣。行司直尹汲曰,以假銜而爲參奉,未免濫職矣。右參贊李益輔曰,一兩日假銜者,防塞固好,而許久行公,仍以才落而復職者,非爲假銜,此不可不分揀矣。行司直韓翼謩曰,初不段遞,則自無假銜之弊,前銜復職,似不可防塞矣。戶判尹東度曰,假銜則嚴飭,而復職則不必防塞矣。吏判金相福曰,以假銜勿許參奉,大臣之奏,是矣。行司直趙明鼎曰,假銜之弊,宗簿爲甚,凡係假銜之差擬參奉者,一切嚴防爲好,至於郞廳學官等前銜,竝禁則似過矣。然若欲防此,則士大夫初仕,亦多類此者,不可不專責於中庶。趁此竝加釐正,以杜僥倖之門,恐宜矣。鳳漢曰,諸臣各以所見爭難,殊異於臣之本意,陵殿參奉,乃士大夫初付之職,而非生進·非承傳,則元不得擧擬,亦無借銜入仕之事,士夫尙如此,中庶豈可夤緣冒占,若是無難乎?如觀象監敎授·能麽兒郞廳·吏文學官,無非此輩初仕之階梯。習唱而爲引儀,業醫而爲同參,亦無非通仕路者,則雖非參奉一路,豈無拔身之道乎?蓋此參奉,卽自中攻苦儒業,艱得小成者之所當爲者,則有勢士夫家親屬門客,又安敢暫借郞銜?旋占正職,若固有之。爲宰相者,亦安可任其私意,爲之曲循乎?如此謬例,雖係久遠,猶可釐正,況其創行,不過十許年,決不可不趁時嚴防。宗簿假郞廳,亦當因此而竝禁,如或違越,則草記論責,斷不可已矣。上曰,依爲之。出擧條上曰,殿最守令,已有多窠,此時守令之久曠,誠極悶然,今番都政,雖不足三四窠,而庶可推移爲之矣。仍命書曰,今番都政,當爲親政,今月內擧行事,分付。出傳敎上曰,前日之症復發,腹中多有其氣,實難堪過矣。建功湯一貼,煎入,可也。藥房提調南泰齊承命先退。上曰,車前子茶,爲先煎入事,注書出去分付,可也。竝出榻敎上曰,予氣若此,都政之親行,姑未可必矣。東度曰,昨日飢民,令該廳依聖敎給糧,故敢達矣。上曰,所給幾何?東度曰,各給一斗米云矣。上曰,太少矣。上曰,藥房入診,今日爲之。出榻敎諸臣退出。
辛巳六月十九日辰時,王世子坐景春殿。藥房分提調入對時,分提調鄭弘淳,左承旨任瑋,文學徐有元,加出假注書金躍河,記事官李昌任,編修官金匡國,醫官鄭允協·李世珪,以次進伏訖。鄭弘淳曰,夜來,睿候何如?令曰,昨日甚痛之故,至今委薾,氣不能收拾矣。弘淳曰,寢睡之節,何如?令曰,通宵煩劇,不能交睫,而罷漏時乍得假寐矣,而口味極爲辛酸,米飮亦不進矣。弘淳曰,請令醫官診候,何如?令曰,依爲之。弘淳曰,首醫以大朝入診未罷,尙不來待。方泰輿以癨疾,亦不入矣。令曰,其次醫官診之。鄭允協曰,脈度帶數不調,而額上·掌心,猶爲未凊矣。弘淳曰,湯劑進服,何如?令曰,其已煎來耶。弘淳曰,然矣。令曰,當進服矣。弘淳曰,旣以達辭入陳,則臣等當退去乎?令曰,待其下令,入對,可也。諸臣遂退出。
辛巳六月十九日午時,上御思賢閤。藥房入診時,都提調洪鳳漢,提調南泰齊,副提調尹東暹,假注書兪彦脩,記事官任一源,記事官姜趾煥,以次進伏。上曰,蛔塊方上喉間矣。上欲吐而未果。李泰遠曰,以甘味小咀,則蛔必隨而上之,因而吐出恐好矣。上曰,俄者次對時,症始發作,製祭文時方劇,實難忍耐,而或慮諸臣之虛還,堪坐者,久矣。鳳漢曰,旣有不平之氣,豈可堪耐耶?臣實悶然矣。仍達曰,湯劑方煎待矣。上曰,此藥亦於此症有效乎?諸醫皆曰,好矣。鳳漢曰,請命診候好矣。上曰,診之,可也。金履亨診而退伏曰,脈度左三部不太沈,而乍有沈候,右三部虛軟則一樣,而乍有微索之症矣。李泰遠以下諸醫,皆如履亨所對。鳳漢曰,葱白亦爲待令,亦以此熨之於其氣往來之上,則恐好矣。上曰,熨之,可也。履亨進熨良久。上曰,其氣少有降矣。所熨之葱候冷,則更付他葱,如是者屢矣。鳳漢曰,兩首醫,當使之入直矣。上曰,可矣。上曰,理中建功湯一貼,晩後更爲煎入。出榻敎鳳漢曰,當於酉時,更爲入診矣。諸臣退出。
辛巳六月十九日未時,上御思賢閤。都承旨入侍時,行都承旨洪麟漢,假注書兪彦脩,記事官任一源,記事官姜趾煥,以次進伏。上命讀節義傳御製,又命持入感古堂記及義理辨御製,命讀之,讀訖。上曰,頃者趙榮進所達楊柳水云者,何物乎?麟漢曰,未能詳知矣。上曰,其時不參者多云,卿之兄亦云奉朝賀內外孫只參,是然乎?麟漢曰,然矣。上曰,李潢卽李選之孫,而聖后同氣夫人,卽李潢之母也。仍命曰,李潢及洪趾海子及韓後裕子,使之入侍。出榻敎上曰,今都政之窠,二十四窠,而六窠雖云無出處,庶可推移而爲之矣。麟漢曰,吏·兵判皆以爲憂,而似當以二十四日爲之云矣。上曰,御製今將幾何?麟漢曰,尙未至半卷矣。上命挾寺持來御製冊,進覽後,仍命麟漢讀冽泉篇及諸篇,麟漢盡讀一卷訖。上曰,厥冊更爲裹進,可也。上曰,受誓戒,爲前期七日也。以當日竝計,爲七日乎?麟漢曰,未詳知矣。上命書曰,旣製其文,何待其稟?今秋享時,親誓戒與省器·省牲,依例擧行事,分付。出傳敎上曰,退去。待李潢等來,更爲入侍,可也。麟漢曰,少臣當率其人入侍乎?上曰,何必卿也?入診時同入,可也。諸臣退出。
辛巳六月十九日酉時,上御思賢閤。藥房入診時,都提調洪鳳漢,提調南泰齊,副提調尹東暹,假注書兪彦脩,記事官任一源,記事官姜趾煥,以次進伏訖。鳳漢曰,蛔氣發作,其間若何。上曰,猶未下矣。上命金履亨曰,汝以手診拊此蛔塊所結處,可也。履亨進診曰,其所結處,是鳩尾穴上,而似有自外浮高之氣矣。鳳漢曰,聖上常恃筋力,故致有如此之候矣。上曰,予何恃哉?履亨等連進葱熨。上曰,葱熨之際,似有小勝矣。上曰,昨聞畿伯所陳,則坡牧李明中曰,農民,無饁彼之望,以麥兼其皮糠,碎而作粥云,故予使入直別軍職,往于東郊,若有午餉之粥,數匙持來云矣。果有持來者,而是則白粥也,而民事誠極可悶,何以爲濟活之道耶?鳳漢曰,萬石劃給,其惠多矣。博施濟衆,堯舜其猶病諸,旣以萬石濟施,則此後亦不可不念矣。旣濟之後,若無繼施,則恐無實惠之效矣。上曰,濟民之道,若欲區劃,則今月雖將盡,來月何以爲之乎?鳳漢曰,今月內區處然後,可及矣。仍達曰,江都米千石區劃,則可以濟給矣。上曰,是則難矣。鳳漢曰,雖某條區劃,四五千石不可不備置矣。上命書曰,昨見諸道飢民之來京者,不覺惻然,令該廳給糧下送,而飢民之若是來京,宜飭本道,京畿·忠淸·全羅·江原四道道臣推考。昨聞畿伯所奏,頃者題給,數雖不少,三十六官幾萬生靈,其若分俵,滄海一粟,其所分俵,止於六月,則其於來月,嗟哉元元,其何濟活?此不若初不給之爲愈也。且今月只有一旬,三千五百石旣諭大臣,卽爲區劃加定,俾無後時之弊。出傳敎鳳漢啓曰,京畿移轉三千五百石,更爲區劃事下敎矣。戶曹太二千石,賑廳大小米太合一千五百石分劃,而待秋收捧,竝作賑廳句管之穀,戶曹則追後給代爲宜,以此分付於有司之臣及道臣,何如?上曰,依爲之。出擧條上曰,右相可謂盛水不漏矣。鳳漢啓曰,乙亥年奴婢減貢事目,勿論公·私賤,男貢一疋·女貢半疋,一體定式。如其違越者,施以重律事。特下綸音,弁於卷首,惠澤甚盛,法意至嚴,公賤則京外各處,擧皆遵行,而至於私賤,則或不無新定式外。如前濫徵之弊云,朝家初不作法則已,刊冊頒布之外,何可一任其私自踰越,而莫之禁乎?其冒法濫徵者,固無可言。爲其守令者,或矇不致察,或恬不知禁,其爲溺職,已極寒心,道臣之全無檢飭,亦甚未安。臣謂此後繡衣發遣,以此一條,亦使之廉問,若有科外加徵者,一一摘發,竝與當該守令,而施以事目所定之律,道臣亦爲論責事,申明知委,使國內臣民,咸知有法,何如?上曰,所奏誠是,爲先以此頒示,各別申飭,可也。出擧條上曰,李潢等若入來,注書率來,可也。賤臣彦脩承命而出,與別檢李潢,進士韓用和,幼學韓用靜·韓用乂·韓用九·洪相簡進伏。上命李潢進前曰,汝年幾何?潢曰,六十矣。上曰,汝母昔年,入侍於聖后私邸乎?潢曰,曾有入侍之事矣。用和進前。上曰,汝年幾何?對曰,三十矣。上曰,汝讀何文乎?對曰,曾讀商書矣。上命讀一大文,用靜進前。鳳漢曰,趙曮之壻也。上曰,汝亦誦所讀之文,可也。用靜誦奏旅獒篇數三大文,相簡進前。上曰,汝年幾何?對曰,十七歲矣。上曰,頗與乃父·乃祖同矣。相簡讀奏舜傳一篇。上曰,善誦矣。鳳漢曰,讀書聲,亦類乃祖矣。用乂進前。上曰,汝年幾何?對曰,十七歲矣。誦奏詩關雎章,用九進前。上曰,汝年幾何?對曰,十五歲矣。誦奏小學數三大文後,仍命就坐。上曰,注書出去,開陽門仍留,鹿皮一領及書傳三部·詩傳一部·小學一部,使各該司持來事,分付,可也。上更命潢進前曰,汝若於頃日,本房入侍,則可得陞敍之典,而今日始得入侍,其亦異也。聖后所賜女行圖尙在乎?潢曰,至今在於臣家,而奉御之所,甚薄陋,誠極悶然,其將何爲乎?上曰,奉置於匱匣中耶?潢曰,然矣。上曰,仍爲奉置,可也。又命用和·相簡等更進曰,予於安國洞,未及召見,旣聞之後,豈可無一番召見乎?汝等初見君父,將來事君之道,何以爲之乎?用和曰,臣甚愚迷,將來之事,未可以預達矣。用靜·相簡等,亦以此仰對。上又命誦用和監會之賦,相簡陞製之詩,命注書持入各部冊初卷,命承旨各面賜而退。藥房亦退,東暹曰,藥房入診,當入上注書,而注書金履禧,有徑出之事,自本院有所啓辭,而尙今未下,故敢此仰達矣。上曰,注書金履禧推考,待朝牌招。出榻敎諸臣退出。
辛巳六月十九日三更,上御思賢閤。藥房入診時,提調南泰齊,同副承旨李心源,假注書兪彦脩,記事官任一源,記事官姜趾煥,以次進伏訖。泰齊曰,腹部之氣,今方升結乎?上曰,其氣時時升降矣。泰齊曰,寢睡,何如乎?上曰,若睡未睡矣。金履亨等,又進葱熨。上小寢後,命履亨等診候。履亨曰,脈度左右三部不調,沈則小勝,而猶有暫微之候,李泰遠以下諸醫,皆以此仰奏,履亨等連進葱熨,升氣小下。上曰,理中建功湯一貼,依前方,明朝入診時煎入。出榻敎諸臣退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。大殿,政院·玉堂·朝廷二品以上·六曹堂上,單子問安。答曰,知道。勿爲問安。中宮殿,政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。
藥房都提調洪鳳漢,提調南泰齊,副提調尹東暹啓曰,伏未審夜間,聖體調攝,若何?寢睡·水刺之節,亦何如?腹部之氣,其不更發乎?湯劑今方煎入,而臣等卽與諸御醫,趁早入診,詳察聖候爲宜,臣等不任終宵伏慮,敢來問安,竝此仰稟。答曰,知道。當入侍下敎矣。大殿·中宮殿,政院·玉堂·藥房夕問安。答曰,知道。勿爲問安。大殿·中宮殿,王世子遣宮官夕問安。答曰,知道。王世孫,遣講官夕問安。答曰,知道。
傳于尹東暹曰,藥房三提調入侍。
備忘記,今下弓矢,上土僉使李春馨處給送。
傳于洪準海曰,都承旨持御製草入侍。
傳于兪漢蕭曰,問安之時,必有雜畓,跟隨申飭,而諸葛亮表,亦有所云,內侍府亦爲申飭,方當盛暑,人馬之弊,亦不可不顧。侍講院·講書院,只朝問安事,分付。
傳于尹東暹曰,前漢書如已來,儒臣持帝紀及后妃傳入侍,如不來,五代史持入。
尹東暹,以禮曹言啓曰,來七月初七日宗廟秋享大祭親行時,同日永寧殿祭,則依前例遣大臣行祭之意,知委,何如?傳曰,允。
兪漢蕭,以兵曹言啓曰,今六月二十一日,武臣賓廳講書日次,而藥房直宿相値,不得爲之之意,敢啓。傳曰,知道。
尹東暹,以吏曹言啓曰,今日本曹開拆坐起時,考見諸道褒貶啓本,則光州牧使金時敎,仁川府使金履福,史庫參奉具浩,旣勤點下,留守·道臣,則旣自政院請推,今無可論。溫陽郡守尹琰,以浮謗宜略爲目,則宜置中考,而置諸上考,康津縣監許彙,以怨謗奚由爲目,迎日縣監金道鼎,以柔當自勵爲目,則竝宜置下考,而置諸中考,殊無嚴明殿最之意。三道道臣推考警責,溫陽郡守尹琰中考施行,史庫參奉具浩罷職,光州牧使金時敎,仁川府使金履福,康津縣監許彙,迎日縣監金道鼎,竝罷黜,何如?傳曰,允。
王世子在昌德宮。常參停。
大殿患候,世子宮·嬪宮,政院·玉堂口傳朝問安。答曰,知道。世孫宮,政院·玉堂口傳朝問安。答曰,知悉。
王世子患候,世子宮·嬪宮,政院·玉堂口傳問安。答曰,知道。
世孫宮,政院·玉堂口傳問安。答曰,知悉。
藥房口傳達曰,夜來睿候調攝,若何?寢饌之節,亦何如?湯劑其已進服乎?臣等今日率諸醫,趁早入對,診察爲宜,惶恐敢達。
任瑋達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,今日賓廳坐起日次,旣已頉稟,所當持公事入對,而睿候方在調攝中,頉稟。令曰,知道。
大殿患候,世子宮·嬪宮,政院·玉堂口傳夕問安。答曰,知道。
世孫宮,政院·玉堂口傳夕問安。答曰,知悉。
藥房口傳再達曰,卽伏聞醫官所傳之言,寒熱之候,又復如前云,臣等卽與諸醫入對,診察,何如?惶恐敢達。令曰,卽今難於召見,明日當早爲召見,其止之。
辛巳六月二十日卯時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·任一源·姜趾煥,醫官金履亨·皮世璘·許礈·李以楷·李泰遠·吳道烱,以次進伏訖。鳳漢曰,夜間,聖候若何?上曰,予亦未知,而氣薾然矣。鳳漢曰,其間有所進御乎?上曰,口味則甘,而畏其氣,不能食矣。鳳漢曰,寢睡,若何?上曰,坐亦睡臥亦睡矣。履亨等以次診候。皆曰,脈候微帶數,度數不調,大體如昨日矣。上曰,其氣必爲才操矣。上進御湯劑後。鳳漢曰,當此煎入之時,臣等不可不入直,而聖意如不以張大,則提調則輪直,醫官以卽今入侍之數入直,則似好矣。上曰,大體不重則不威,旣煎入湯劑,則似當入直矣。仍命書傳敎曰,直宿雖請,三月之內,豈可復爲直宿?雖然日三進湯劑之時,事體宜顧,且或有深夜入侍之事,人心之動,亦不可不顧。自今日提調一員,直宿本院,而提調·副提調,或有兼帶及本職,無異倂直,醫官則提調入直之時,亦豈只元入直乎?頃日差備待令中六人,兩廳一人,以元入直入直,其餘四人,隨提調入直本院,此與竝直時有異,各司勿爲待令,以除都民之弊。上曰,今日雨不來,陵上莎草不枯乎?鳳漢曰,然矣。上曰,趙榮曄勤榦矣。趙榮進之族乎?鳳漢曰,然矣。命書傳敎曰,比諸甲子,功役雖差等,京監役擔當浮莎,今初也,事體則無異。今番監役官趙榮曄陞敍。上曰,理中建功湯一貼,午後更爲煎入。出榻敎諸臣退出。
辛巳六月二十日卯時,王世子坐景春殿。藥房分提調入對時,分提調鄭弘淳,左承旨任瑋,加出假注書金躍河,記事官李昌任,編修官金匡國,醫官方泰輿·鄭允協·李世珪,以次進伏訖。分提調鄭弘淳曰,夜間,睿候何如?令曰,以再昨日甚痛之餘,昨日猶爲眩困,寢睡不安矣。弘淳曰,水刺之節,何如?令曰,今朝小進粥飮矣。弘淳曰,湯劑連爲進服乎?令曰,昨日三次進服,而今朝又服一次矣。弘淳曰,請令醫官診候,何如?令曰,依爲之。方泰輿曰,脈候不調,而柔則柔矣。大體與昨一般矣。令曰,湯劑方欲進之,醫官出去催促,可也。弘淳曰,俄見分拔,則大朝欠和,今日藥房直宿,而朝廷問安,亦爲之矣。令曰,聖候何如而至于直宿乎?萬萬焦憫矣。弘淳曰,再昨日出避正殿時,一晝一夜,濕地居處之故,因爲愆和,腹部不平云矣。都提調以直宿不得來診,而小臣獨爲來對,尤爲焦憫矣。邸下每以不進水刺爲敎,方今連進湯劑之時,加意强進水刺,以補元氣然後,庶有藥效矣。令曰,以全無口味故也,强意進之矣。諸臣遂退出。
辛巳六月二十日辰時,上御思賢閤。承旨入侍,右尹追後入侍時,都承旨洪麟漢,記事官任觀周·任一源·姜趾煥,右尹趙榮進進伏訖。上命洪麟漢讀奏感舊堂記後,上,下詢趙榮進曰,向見安國洞本第時,墻邊樹,卿以何樹名對之耶?趙榮進曰,玉柚樹也,而此樹說,載於闡義昭鑑矣。上曰,注書出去,持闡義昭鑑入之,賤臣承命持入。榮進曰,考見則果無此說。元景夏家問之,則可以詳知矣。上曰,然則後入侍,知入,可也。諸臣退出。
辛巳六月二十日未時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·任一源·姜趾煥,醫官金履亨·皮世璘·許礈·李以楷·李泰遠·吳道炯,以次進伏。鳳漢曰,午間,聖候若何?上曰,氣甚薾然矣。鳳漢曰,水刺之節,若何?上曰,進粥少許矣。鳳漢曰,此時御膳生鰒,似有益矣。上曰,難矣。泰齊曰,頃聞李觀祥言,則海西生鰒,品甚好,而求之亦不難云矣。履亨等診候。皆曰,右三部微帶數之候,比朝一樣,而左三部數意,少有差勝之候矣。上曰,以今番之氣見之,則八月十三日,雖輿衛已戒,亦未可知矣。鳳漢曰,今番大享,誓戒不遠,以卽今聖候言,決難親行,預爲下敎伏望。上曰,日字尙遠,姑觀數日,當下敎矣。上進御湯劑,鳳漢曰,建功湯,於聖候,可謂天降之當劑,而以大德必得其壽之理推之,亦豈無效乎?上曰,昨日次對時,着衮衣者,非特爲重其作文也。再昨雨中,笠子弊破不堪着,故着衮衣矣。鳳漢曰,聖孝出天,其時則不覺受傷,而今番患候,則蓋祟於再昨移次時矣。泰齊曰,秋享大祭,決難親行,聖心雖悵觖,來頭冬享及朔祭,亦無不可矣。上曰,朔祭親行,亦好矣。鳳漢曰,聞吏判之言,則都政定於今二十四日,而上候如此,似難親政矣。上曰,然矣。命書傳敎曰,親政事下敎,而氣若此,以初定日例,都目擧行事,分付。上曰,注書出去。右尹趙榮進及畿伯,使之入侍,臣履禧出,與趙榮進·蔡濟恭入侍。上曰,今則賑政無憂乎?濟恭曰,靜攝之中,顧恤民生,特下累千石穀,今則限七月,似當分排賑濟矣。上曰,雨澤今則如何?濟恭曰,猶未周洽矣。今番之雨,則高燥奉天之處,亦皆移秧云矣。命濟恭先退。上曰,卿往得見乎?榮進曰,臣往與元仁孫兄弟搜覓,而終未得。仁孫亦以爲非玉榴樹,而乃是玉梅樹云矣。上曰,然則御製,以玉梅改之,可也。卿往見,則仁孫兄弟,果能支保乎?此人本來甚弱矣。榮進曰,姑爲廑廑支撑矣。上曰,窆禮定於何時云耶?榮進曰,山事姑未完定云矣。上曰,其先山,在於何處耶?榮進曰,似是長湍矣。上曰,長湍,枝枝葉葉,幾用之盡矣。東暹曰,然矣。上曰,北京人封墳之形,如何?榮進曰,路傍纍纍者,只是一塊聚土,而初無一片莎草,墳外築墻,墻外又作願堂,立碑於堂前矣。上曰,醫巫閭山見之乎?榮進曰,山形最大,蒙古部落,皆在其枝落矣。上曰,理中建功湯一貼,夕後更爲煎入。出榻敎命書傳敎曰,此與廚院直宿有異,各司亦令勿爲待令,初再巡次對,旣不皆爲,各司亦不開坐。叢挫勝言,況秋曹·京兆,非各司之比。一體循例開坐事,分付。臥雖呻吟,一念在民,此等之時,或有無時分付之事,故市民待令闕外者,曾已知之。正堂修補之時,惠廳謝供者外,牟麥若此之時,雖應供者,其亦强食,何心求秋牟乎?兒雉·松茸,內局夏節例求者,而述編旣云,應供之物不食。此梁武用素者,雖不爲之,其欲爲食求物,是不忍之心。松茸無異蕨薇,賤時則賤,貴時則極貴,其若卜定,必也畿甸。噫,此時畿民,一邊給糧濟活,何心登山求茸,此猶若此,況他物乎?其勿爲待令事,分付。噫,靜攝中,食補之道亦然。麥事大歉,持瓢求食之民,何不顧恤?事雖一事,推類則廣,體此意,申飭守令事,畿伯旣承下敎,頒示朝報,使諸道知悉。理中建功湯一貼,夕後更爲煎〈入〉事下敎。諸臣退出。
辛巳六月二十日酉時,上御思賢閤。儒臣入侍時,左副承旨兪漢蕭,應敎李瀰,修撰李碩載,記事官金履禧·任一源·姜趾煥,以次進伏。上曰,前漢書誰作也?瀰曰,班固之文也。上曰,儒臣先讀漢高祖記,可也。瀰讀至高起·王陵。上曰,高起,人姓名乎?瀰曰,註以爲高官者皆起,而其中王陵獨對也。上曰,予嘗疑之,果如是乎?上曰,四皓事,予未知矣。圍棋於商山好矣,而何不堅守初心,而來於呂后之招也?瀰曰,世人或以爲假四皓矣。上曰,若以爲假四皓,則誰使之然也?碩載曰,人以爲張良爲之矣。上曰,此甚言之辭也。張良誰有謀,若做出假四皓,以謾其君,則豈是臣道乎?上曰,下番讀文帝記,可也。碩載讀之。上曰,西向讓南向讓,是何意也?瀰曰,西向,以主客東西之意言之,南向者,乃是君位也。初讓不得,故正君位之後,更辭也。上曰,然矣。夜拜宋昌者,文帝猶未信平勃輩故也。然旣立之後,又何有可疑者乎?漢蕭曰,此是文帝英雄手段矣。上曰,承旨之言,好矣。上曰,漢文帝春詔,有堯舜氣像矣。上曰,承旨讀武帝記,可也。漢蕭讀一板訖。上曰,注書讀,臣履禧讀自五月至六月軍罷。上曰,上番兼春秋讀之,一源讀一板。上曰,下番翰林讀之,趾煥又讀一板。上曰,儒臣先退,注書出去,內局提調,使之入侍。臣履禧出,與都提調以下入侍,漢蕭退出。
辛巳六月二十日戌時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·任一源·姜趾煥,醫官金履亨·皮世璘·許礈·李以楷·李泰遠·吳道烱,以次進伏。鳳漢曰,其間,聖候若何?上曰,有時有其氣矣。鳳漢曰,其間有所進御乎?上曰,進御矣。履亨等診候。皆曰,脈候左右三部,大體則與午間一樣,而右三部帶數之意,則稍有差勝之候耳。上曰,服湯劑則脈漸緩,可怪矣。鳳漢曰,建功湯,是天賜之劑也。上曰,昨日次對,予甚耐過矣。若出痛聲,則諸臣必驚,故忍之矣。上進御湯劑。下敎曰,建功湯一貼,明朝依前煎入。出榻敎諸臣退出。
辛巳六月二十日二更一點,上御思賢閤。藥房三提調入侍時,都提調洪鳳漢,提調南泰齊,副提調尹東暹,記事官金履禧·任一源·姜趾煥,醫官金履亨·皮世璘·許礈·李以楷·李泰遠·吳道烱,以次進伏。鳳漢曰,其間,聖候若何,而有入侍之命乎?上曰,猝發其氣矣。鳳漢曰,其氣自下部上昇耶?上曰,牽引矣。鳳漢曰,使醫官診候,何如?上曰,只金履亨·李泰遠診之,可也。履亨等診候曰,俄者右三部帶數之候,少差勝矣。今則稍帶數矣。上曰,葱熨爲之,可也。履亨以葱熨進之,數次更熨。上曰,葱熨有神效矣。鳳漢曰,今則顯有差勝之候乎。上曰,然矣,更爲診脈,可也。履亨等診候曰,左右三部,尙多帶數,而沈微之候,則稍勝於俄者矣。上曰,顯有差勝,葱熨止之,可也。諸臣退出。
上在慶熙宮。常參·經筵以代理停。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。大殿·中宮殿,王世孫遣講官問安。答曰,知道。藥房都提調洪鳳漢,提調南泰齊,副提調尹東暹啓曰,伏未審夜來,聖體調攝,若何?寢睡·水刺之節,亦何如?腹部之氣,更不發動乎?湯劑今方煎入,而臣等卽與諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。入侍時當下敎矣。
傳于尹東暹曰,都承旨持感古堂記,同爲入侍。
兪漢蕭,以都摠府言啓曰,今日入直內三廳武兼禁軍及軍兵等,當爲中日習射,而上候未寧,藥院直宿,平復間姑停之意,敢啓。傳曰,知道。
傳于洪麟漢曰,吏曹三堂·騎判·惠堂,使之入來。
吏曹判書金相福,參判南泰會,參議韓光肇,兵曹判書金聖應,宣惠廳堂上洪啓禧,依下敎來待矣。傳于洪麟漢曰,入侍。
傳于尹東暹曰,儒臣持漢書張良·陳平·蕭何·霍光傳入侍。
傳于尹東暹曰,本五禮儀·續五禮儀吉禮篇,使禮判於明朝內局入診,同爲持入。
洪麟漢,以吏曹言啓曰,都目大政,旣已定日入啓矣。本曹郞廳,不可不備員。正郞二員,佐郞一員未差之代,卽爲口傳差出。傳曰,允。
吏曹口傳政事,以邊得讓·申景濬爲吏曹正郞,以李永中爲吏曹佐郞。
王世子在昌德宮。常參停。
世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
藥房口傳達曰,夜間,睿候調攝,若何?寒熱之候,其已止息,而寢饌之節,亦何如?臣等卽與諸醫,趁早入對診察,議定湯劑爲宜,惶恐敢達。令曰,知道。
李心源達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
禮曹判書李益炡書曰,伏以,睿候愆和,庭班連設,區區下忱,伏不勝憂慮之至。仍念臣年衰病痼,神識昏短,凡係簿書之擧行,隨處憒憒,尋常愧懼,若隕淵谷。日前李宗翼妻,以六寸兄得宗第三子毛甲爲繼後,兩家同議呈狀,依他立後事,門長證參,具格來呈,故依例達下矣。伊後得宗家呈單,以爲當初許與,非其本意。夫宗翼,卽李光佐繼後子,而光佐負犯至重,旣施追奪之典,尤不可許其子爲後云,追奪罪人家,宜不敢擬議其後嗣之存續,則彼此與受之,肆然呈單,敢請立後,固已萬萬可駭,而臣曹之終未致察。矇然入達,論其不審之失,若無所容。玆敢露章自列,仰瀆离明之下。伏乞邸下,亟治臣昏謬之罪,其繼後立案,卽爲爻周後,着名門長李師佐,亦令從重勘處,以嚴國體焉云云。答曰,覽書貝悉,一時做錯,其何過嫌?所陳依施焉。卿其勿辭,從速行公。
辛巳六月二十一日卯時,上御思賢閤。藥房入診時,都承旨同爲入侍時,都提調洪鳳漢,提調南泰齊,副提調尹東暹,都承旨洪麟漢,記事官金履禧·任一源·姜趾煥,醫官金履亨·許礈·李以楷·李泰遠·慶絢·吳道烱,以次進伏。鳳漢曰,夜間,聖候若何?上曰,寢睡則安穩,其氣今則下於腹部臍下之境,必是葱熨之效也。鳳漢曰,水刺之節,若何?上曰,昨日則少勝矣。今日則不如昨日,少進米飮,亦厭矣。履亨等診候。皆曰,左右三部平緩,勝於昨日,而胃脈不足則一樣矣。上曰,寢睡頗困悶矣。鳳漢曰,寢睡之困,亦是好徵矣。上曰,豈其然乎?上進御湯劑後,午後更爲煎入事,命書榻敎。上曰,書此榻敎時,予心不知,外人必笑予之三煎矣。鳳漢曰,豈有是理乎?上曰,前古帝王之壽,如予者亦罕矣。泰齊曰,堯舜則或過百歲矣。鳳漢曰,昨日畿伯入侍後出去之時,來見臣於內局,以賑政事,有所酬酢矣。頃日朝家劃給八千石穀,卽今所餘爲五千石,而此乃七邑之穀,而還納朝家矣。上曰,然乎?然則便是百姓口吻中物也。況當麥嶺而糧絶,則民必難堪矣。卽今雨澤雖如此,亦安知秋成乎?若爲凶年,則七邑之民,將何以堪之?以糶糴給之,則其捧必難,以白給賑之好矣。鳳漢曰,五千石何可盡給乎?五百石白給則似好矣。上曰,五百石少矣。鳳漢曰,人或以爲無土之民,則無益於國家,不必濟活云云,而此則不然。國家爲民父母,父母之於子,豈可以形勢,愛憎於其間乎?上曰,然矣。此是無據之言矣。命書傳敎曰,麥事若此。頃者劃給萬石,猶恐不足。昨日加劃,而頃者賑穀所餘,漠然未覺。今聞大臣所奏,先劃給賑穀八千石中,所餘猶五千石云,噫,有土之民,其猶加給濟活,況無依飢民乎?五月例爲畢賑,乃爲麥嶺,而撤賑之後,兩麥大歉,吁嗟,幾朔賑濟之民,于今何之?思之及此,臥中不覺傷心。所餘中一千石,特給畿營七邑饑民,勿拘常格,秋成前濟活,以副予耿耿之意。上曰,予有一疑,每欲問之,而未果矣。頃年尹東昇所奏太酸矣。其時韓光肇,以承旨有營救之言,故予竝與東昇而罪之矣。此承旨兄弟之意同乎?鳳漢曰,如此之事,則兄弟必同矣。東暹曰,聖敎及此,臣當陳之,臣家本自寒素,四五世未有出身立朝,故自庚申以來,凡於黨論,言議未嘗參涉。至於辛·壬之際,則臣兄弟,不幸早孤。臣叔以儒生家居,所謂時論,未嘗入耳。幸蒙國恩,臣兄弟立身,而性本疎拙,未能追逐於科臼之中,而所謂言議,別無兄弟異同之可言矣。上曰,無偏論之心則好,而太無則反酸矣。頃日掌議李寅彬,於先正從享時,竝擧四大臣,予則以爲太酸矣。尹東昇事,亦如此矣。鳳漢曰,尹得雨事,向者臣所以陳達者,以其廢棄則爲可矜也。東昇事,豈爲非乎?上曰,非謂此也。尹得雨事,其何關乎?乃李光佐事也。鳳漢曰,此則不然。臣請陳之,臣於年前,與故相臣李宗城,酬酢於內局,宗城以爲吾於光佐,自少仰之以師表,呼之以別號,極其尊信。及至乙亥後觀之,則知光佐以逆然後,始可以爲人臣道理云云,此言是矣。以李宗城之平日尊信,猶且如此,尹東昇之言,其當然之道理也。上曰,李宗城之心如此,則予以尹東昇爲酸者,過矣。鳳漢曰,偏論非始於斯文事也。趙持謙,與故相臣金錫胄相爭後,仍成偏論,而金錫胄庚申討逆時,金益勳·李師命追錄勳券,則趙持謙·韓泰東等數人,爭論削勳矣。其後伸雪,則尹趾完諸人,又復爭論,先正臣宋時烈入京,則或以爲當右袒金益勳,或以爲右袒爭論者,末乃以師門之人,得罪淸議,引咎則一隊之論,大攻先正,由此相分,實非斯文事矣。上曰,故相果於內局,有此言乎?鳳漢曰,臣親自聞之,故敢達矣。一邊之論責,一邊以爲百年尊慕之人,一朝毁之,必無是理云,而臣則以爲不然,欲正君君臣臣之義,則亦不可不如此矣。上曰,夏徵雖逆賊,而於世道則有功矣。因此悚然而改其舊見矣。然而太甚則酸矣。鳳漢曰,此則不嫌於酸矣。東暹曰,君臣之義,父子之親,均是根於秉彝,若見不忠於君上者,則其心之惡嫉,容有極乎?上曰,直矣。鳳漢曰,臣有所耿耿者,自上欲通融保合者,蓋欲不棄世臣之意也。臣以不肖,待罪此任,亦承聖意是是非非之心,朝廷亦知之矣。一邊之人,及其歸正也。其婚家在此,親舊在此,何可盡離其族乎?如李錫心事,誠可悶矣。上曰,如李錫心者流,必多矣。鳳漢曰,然矣。上曰,謂之已甚則可也,而署經單子,見其四祖,則使予當臺臣之地,必有惡心症矣。臺臣無足怪矣。鳳漢曰,四祖亦有爲累者,有不爲累者矣。上曰,四祖豈有爲累與不爲累之異乎?鳳漢曰,直祖則眞可爲累,而至於妻外祖,則何必爲累乎?上笑曰,然則何以書於四祖單子耶?予亦謂用之則可,而謂臺臣之過則酸矣。鳳漢曰,臣則知聖意,而聖敎每如此,自下見之,則聖意有若欲枳此等人,若然則使之離貳,或改娶亦好矣。上曰,頃已諭矣,而元景溓之事,非矣。人倫何可輕廢乎?追後聞之,則元景夏勸之云,乙亥後勸之者,是矣,而若爲其子計而爲此則,無異於殺妻求將矣。予欲用之,而爲人倫,故常非之矣。上曰,卿不思血書乎?沈翼雲亦耗荒矣。予則初不知之,翼雲登第後,始聞知之矣。鳳漢曰,此則有容易處之者,以沈仰淳,爲沈廷輔之第二子,使沈朔雲,爲靑平尉之奉祀孫,而師淳爲其班祔,則豈不便易乎?上曰,其婦人尙在,豈欲爲班祔之妻耶?此亦難處矣。鳳漢曰,婦人爲其子之成就,則豈可以班祔爲嫌乎?上曰,公主奉祀雖重,而人倫至重,如是處之者,非道理也。鳳漢曰,此誠大哉之王言矣。上曰,予於昔年,旣聞慈敎,豈不欲仰承親志,而此事大關倫理也。不顧倫理,而只承慈意,則非予奉慈聖之意也。此說出於翼雲登科之後者,亦異矣。鳳漢曰,此亦偏論也。就商則自初謂之逆,而益昌則置而不論者,由於爲其子孫掩覆之故,而今則人心虛閒故發矣。上曰,予不言之,而其子則誠怪惡矣。提調·醫官先退,麟漢進前,命讀御製感古堂記。上曰,沈一鎭雖未做要官顯職,他職則豈不爲乎?麟漢曰,今雖如此,將來則豈不爲乎?上曰,翔雲善文云矣。麟漢曰,然矣。其人物甚佳,故人皆憐之矣。鳳漢曰,臣於前日,以王子奉祀事仰陳,則其時上敎,以姑遠爲敎矣。今則已迫矣。上曰,然矣。何以則爲好耶?錦城尉朴明源曰,方以私覿入侍矣王子事體重大,樂天奉祀,似不可爲之矣。上曰,此言是矣。鳳漢曰,王子大君奉祀,雖以孫繼祖無妨矣。諸臣退出。
辛巳六月二十一日卯時,王世子坐景春殿。藥房分提調入對時,分提調鄭弘淳,同副承旨李心源,文學徐有元,加出假注書金躍河,記事官李昌任,編修官金匡國,醫官方泰輿·鄭允協·李世珪,以次進伏訖。鄭弘淳曰,夜間,睿候何如?令曰,昨日寒戰則甚矣,而熱候比前稍減矣。弘淳曰,寢睡之節,何如?令曰,昨日自酉初上氣,甚爲煩憫,故三更後,僅得假寐矣。弘淳曰,請令醫官診候,何如?令曰,依爲之。方泰輿曰,脈候左右三部浮數,而額上·掌心亦溫矣。令曰,李世珪診候,可也。世珪曰,脈候與曉一般,而脾胃脈亦不足矣。弘淳曰,議定湯劑,何如?令曰,依爲之。方泰輿曰,加味解毒湯停止,加減知母湯三貼,今日進服,而不二飮,一貼趁曉進服似好矣。令曰,依爲之。弘淳曰,伏聞大朝問安,則腹部不平之候,稍安矣。自內亦仰探乎?令曰,然矣。弘淳曰,大朝朝廷問安,以勿爲問安下答。當此之時,邸下無勿爲問安之下令,則事面如何,何以爲之?惶恐敢達。令曰,知道下,添書勿爲問安四字,出朝報。諸臣遂退出。
辛巳六月二十一日辰時,上御思賢閤。都承旨入侍時,都承旨洪麟漢,記事官任觀周·任一源·姜趾煥進伏訖。上曰,李瀚所書懸板,粉本柒字爲之乎?洪麟漢曰,然矣。上曰,懸板何曹爲之乎?麟漢曰,戶曹爲之,而鄭日祥次知爲之,而自政院招下人匠手爲之矣。上曰,尹象厚何房耶?麟漢曰,別營色矣。諸臣退出。
辛巳六月二十一日未時,上御思賢閤。藥房入診,吏曹三堂上·騎判·惠堂,同爲入侍時,都提調洪鳳漢,提調南泰齊,副提調尹東暹,記事官金履禧·任一源·姜趾煥,兵曹判書金聖應,惠廳堂上洪啓禧,吏曹判書金相福,參判南泰會,參議韓光肇,醫官金履亨·許礈·李以楷·李泰遠·慶絢·吳道烱,以次進〈伏〉。鳳漢曰,其間,聖候若何?上曰,腹中之氣,升降無常矣。鳳漢曰,有何進御乎?上曰,或進御而不過數匙矣。鳳漢曰,神氣,若何?上曰,氣則薾然矣。履亨等診候。皆曰,脈候左右三部,比朝差緩,而數滯之候,則大體一樣矣。鳳漢曰,大體比昨,若何?上曰,昨日猶微矣。今則顯然矣。上進御湯劑。鳳漢曰,國舅之家,例自朝家,造給或給價,今番臨幸之驪陽府院君家,亦自官造給云,鰲興府院君家,本來淸寒,卽今所處之屋,極甚湫隘,所當自有司依例擧行,故臣於待罪戶曹時,溯考久遠文書,未得明白謄錄。從前無或自戶曹,劃送內需司,自內司擧行耶?未敢質言以奏,而事體則決不可因循置之矣。上曰,雖有前例,此時豈可爲此?令戶曹輸送內需司,顧助添補。出擧條上曰,承旨與卿爲何間耶?鳳漢曰,臣之五寸姑母夫矣。上曰,姓名,誰也?都提曰,臣之從祖洪重範之壻也。上曰,於嬪宮爲幾寸乎?鳳漢曰,爲六寸矣。鳳漢曰,東宮患候,不甚大段,而終未快復。醫官中金德崙,習於如此之患候,送于昌德宮,何如?上曰,依爲之。上命相福·聖應進前。下敎曰,今番欲爲親政而未果,勿以例政爲忽,勉力爲之可也。又命光肇進前。下敎曰,前日恭默閤處分時,已知參議之意矣。特拜本職,意有所在,非欲均除銓官之意也。須體此意,政位之間,勉力揚淸,可也。鳳漢曰,揚淸自是本色,而爲政官者,操心然後,可善爲之矣。參議本來操心之人矣。光肇曰,揚淸難於操心矣。上曰,此言是矣。以恭默閤事見之,必能揚淸矣。今以難於操心仰對,何異於前日所奏也?鳳漢曰,其在謙讓之道,豈可以不難仰奏乎?相福曰,羅州及營下處邑外,無未準朔守令啓擬之例。而今番都政,雄邑多窠,京職人及已準朔守令,當擬之人乏少,實無推移備擬之勢,以諸道有聲績未準朔守令竝擬,而三望之不得以外任純擬,雖是政例,京職若參擬之人,則勢當以外任純擬矣。上曰,依爲之。出擧條相福曰,各司自辟郞,多是選差,實合字牧,而都政窠窄之時,本曹難於失窠,不得擧擬矣。鳳漢曰,臣之所帶司僕,亦有自辟。只於今番都政,如或作窠,則以實職擧代,亦何持難耶?如此窠窄之時,不可無變通之道,勿論某衙門自辟,必以帶職者,備擬以送,後勿爲例好矣。上曰,今番窠窄,自辟復職,申飭可也。出擧條相福曰,今番都政,窠闕甚窄,當遷者,無以分排,十考十上·五考五上,依前都目,姑勿付職,過都政後,隨其有窠,次次擬差,何如?鳳漢曰,十上·五上之都政未內移,誠由於勢不獲已,都政後,此人等未及區處之前,毋得以它人牽復事,嚴飭好矣。上曰,依爲之。出擧條相福曰,慶源府使,今番文臣當次,而可擬之人乏少,依近例以武臣擬差,何如?上曰,依爲之。出擧條聖應曰,邊將中有七·八·九月窠,亦當如吏批爲之,而至於遞付邊將,雖未準朔者,留置至十二月褒貶,則將爲六考,依吏曹準考遞還之例,何如?鳳漢曰,五考已準,而今番不遷,則十二月,恐或爲六考,如此者,亦如吏批例擧行,仍以此定式似好矣。上曰,吏·兵批一體擧行。出擧條相福曰,未滿十考者,必待準朔,瓜滿之代,毋得出於散政事,已爲定奪,而從前前期三朔之規,何以爲之乎?上曰,大臣之意,如何?鳳漢曰,銓曹無一定之規。雖已備考者,或有許久不出代者,雖未備者,或有徑先出代者,臣之前日筵奏定式,蓋欲使銓曹,毋得隨時低仰也。已滿考者,都政時,自當勿拘朔數而出代,無容更議。至於未準考者,當初赴任,在於考績之後,則眞是未準考也。若其限後赴任及日淺者,雖未滿等第,亦未可直謂之未準考,故臣之前奏,謂不可斷定者,蓋以此也。如此之類,以散政之未出代,不無難處之慮。從前前期三朔之規,不可全然廢却矣。上曰,依爲之。出擧條聖應曰,今番內三廳出六中,部將二員,守門將一員,未備三日,守門將二員,未備五日,而吏曹旣有未備十日,則有稟啓出六之規,今此未滿十日之類,何以爲之?上曰,一體擧行。出擧條命書傳敎曰,今番軍職,吏批久勤,則吳道炯云,而目今守令,爲官擇人之道,生疎可悶,久勤亦不可越。軍職中邊將人,備擬守令,其代以吳道炯,令兵批調用。上命啓禧進前。下敎曰,李昌壽只爲問安行公乎?鳳漢曰,有實病云矣。啓禧曰,昨日吐血云矣。上曰,流丐給糧乎?啓禧曰,各給五斗米,而以不能過葬仰奏者,亦從厚題給。上曰,此是金聲五之族矣。上曰,見卿之孫,依然如卿之子,予心感愴矣。啓禧曰,乙亥四月入侍時,以扶餘故處士張應起事陳達,有令道臣査覈之命,忠淸監司趙明鼎,査出後狀聞,請令該曹覆達稟處矣。刑曹申目,以移贈一事,銓曹所當擧行,請令該曹稟處,下吏曹,吏曹忘置,不爲回達,至己卯閏六月,故右相閔百祥爲吏判時,始爲回達,以特爲褒贈,爲請達下,而又不卽下批。至今因循,誠極未安。臣在閤外時,與吏判金相福,有所酬酢,吏判以爲卽當擧行,而又有所消詳者,故仰達矣。吏判以爲前日以贈職事,別爲定式,非經諮議者,則毋得贈臺職事定式,當贈戶曹佐郞云,此則有不然者,此人卽宣廟朝人也。其時則南臺,不必由諮議而升,豈可以近規尼之乎?臣則以爲此人,旣以學問行誼,見稱於當時名賢,不可不贈以臺職矣。上曰,其人學問,果何如耶?啓禧曰,其學問則果爲著稱,臣於待罪湖營時,以朴姓人偸贈事,査覈之際,多有訪問,嘗作爲一冊,詳錄其事,在閤外時,示金相福矣。上曰,注書出去,冊子持來。啓禧曰,胡亂錄出者,不足以塵乙覽矣。上曰,第爲取來,臣履禧出取以入,命啓禧讀奏數段。上曰,其決訟事誠奇矣。其學問如此,則贈臺職無妨耶,大臣之意,何如?鳳漢曰,其學問行誼,更令道臣詳知,狀聞後,擧行似好矣。上曰,重臣於此等事眷眷,故今有所達,而乙亥後七年,今始更提,若令更爲狀聞,則不知何年可爲矣。贈職,高低何須論,但以學問褒贈,豈不榮乎?啓禧曰,伏承聖敎,雖下於郞署者,亦可爲榮矣。依下敎行之似好矣。上曰,然矣。使贈戶曹佐郞,可也。命麟漢進前,讀奏御製感古堂記一遍後,諸臣退出。
辛巳六月二十一日申時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·任一源·姜趾煥,以次進伏。鳳漢曰,其間聖候若何?上曰,今日則愈矣。鳳漢曰,有何進御乎?上曰,甚厭矣。履亨等診候。皆曰,脈候左右三部,微帶數,而緩則勝於昨日矣。上進御湯劑。泰齊曰,終日酬應,甚可悶矣。上曰,寥寥故然矣。鳳漢曰,建功湯,此後則不可一日廢矣。履亨曰,惶恐而今番患候,專祟於受傷矣。泰齊曰,兩日幄次,損傷之節必多矣。諸臣退出。
辛巳六月二十一申時,上御思賢閤。儒臣入侍時,左承旨任瑋,應敎李瀰,修撰李碩載,記事官金履禧·任一源·姜趾煥,以次進伏。上曰,儒臣先讀蕭何傳,可也。瀰讀之。上曰,漢高都於漢中,而昭烈又都於漢中,亦異事也。讀訖。上曰,下番讀張良傳,可也。碩載讀之。瀰曰,滄海力士,人以爲我國春川人矣。上曰,然乎?讀訖。上曰,承旨讀霍光傳,可也。瑋讀之,至如欲行之古有是否。上曰,此等處,乃霍光無識處也。上曰,田延年之言,似脅迫矣。且其論罪太甚矣。田延年則脅之,嚴延年則駁之,二延年不同矣。上曰,上番更讀陳平傳,可也。瀰讀訖。諸臣退出。
上在慶熙宮。常參·經筵以代理停。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。大殿·中宮殿,王世孫遣講官問安。答曰,知道。大殿·中宮殿,政院·玉堂問安。答曰,知道。勿爲問安。藥房都提調洪鳳漢,提調南泰齊,副提調尹東暹啓曰,伏未審夜來,聖體調攝,若何?寢睡·水刺之節,亦何如?腹部之氣,更不往來乎?湯劑今方煎入,而臣等卽與諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。當諭于入侍矣。
傳于兪漢蕭曰,騎馬一匹立之。
藥房三提調,持湯劑來待矣。傳于尹東暹曰,入侍。
傳曰,畿伯使之入來。
傳于洪麟漢曰,今番劃給七邑中,附近邑守令及在京者,內局入診,同爲入侍。
傳于洪麟漢曰,今番直宿,與前有異,內外中日及軍門習操·太學月三講,依例爲之。史記評林·漢書,果是鑄字板,則史記評林,令湖南印進,漢書令嶺南印進,印件依下敎爲之。
傳于尹東暹曰,承旨入侍。
傳于尹東暹曰,承旨入侍置之,湯劑有下敎事,提調監煎,都提調入侍。
兪漢蕭,以兵曹言啓曰,拆見諸道褒貶啓本,則江華留守洪樂性啓本中,龍津萬戶鄭文璘,撫卒有欠爲目,全羅兵使洪若水啓本,則羅州營將田昌雨,殊失愼刑,頗有呼冤爲目,全羅左水使李明運啓本中,鹿島趙光麟,吏橫禁弛,宜有警責爲目,古突山別將崔道浹,買賣非務。宜勉禁飭爲目,則竝宜置下考,而置諸中考,致勤點下,殊無嚴明殿最之意。江華留守及兩帥臣,旣自政院察推,毋論。鄭文璘·田昌雨·趙光麟·崔道浹竝下考施行,何如?傳曰,允。
洪麟漢啓曰,今六月二十四日,都目政事爲之之意,敢啓。答曰,知道。
王世子在昌德宮。常參停。
大殿患候,世子宮·嬪宮,政院·玉堂口傳朝問安。答曰,知道。世孫宮,政院·玉堂口傳問安。答曰,知悉。
王世子患候,世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
藥房口傳達曰,夜來睿候調攝,若何?寢膳之節,亦何如?劑入湯劑,其已進服乎,臣等卽與諸醫,入對診察,議定繼進之劑爲宜,惶恐敢達。令曰,知道。
兪漢蕭達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
以承言色下令曰,當該中官朴文興,莫重公事,掩置不達,從重推考。
兪漢蕭,以義禁府言達曰,羅州牧使洪櫟憑閱處之事徽旨達下矣。洪櫟時在任所,依例發遣府羅將,拿來,何如?令曰,依。
藥房口傳再達曰,卽伏聞醫官所傳之言,寒熱之候,又復如前云,臣等卽與諸醫入對,診察爲宜,惶恐敢達。令曰,知道。
辛巳六月二十二日寅時,王世子坐景春殿。藥房分提調入對時,分提調鄭弘淳,右副承旨洪準海,加出假注書金躍河,記事官徐有元,編修官金匡國,醫官方泰輿·鄭允協·李世珪·金德崙,以次進伏訖。鄭弘淳曰,夜間,睿候何如?令曰,別無加減矣。弘淳曰,寢睡·水刺之節,何如?令曰,亦如前,別無所益矣。弘淳曰,湯劑進服乎?令曰,前後服藥,幾至二十餘貼,而別無顯效,可憫矣。弘淳曰,伏聞聖候,自昨夕差愈,而腹部往來之候,亦不復發作云矣。請令醫官診候何如。令曰,依爲之。方泰輿曰,脈候與昨一般,而右部脈不足矣。令曰,與再昨日,何如?泰輿曰,與再昨日動靜不同,勿爲過慮焉。弘淳曰,今日則湯劑姑止之,晩間丸劑進服似好矣。令曰,依爲之。諸臣遂退出。
辛巳六月二十二日卯時,上御思賢閤。藥房入診,禮判同爲入侍時,都提調洪鳳漢,提調南泰齊,副提調尹東暹,記事官金履禧·任一源·姜趾煥,禮曹判書李益炡,醫官金履亨·許礈·李以楷·李泰遠·慶絢·吳道烱,以次進伏。鳳漢曰,夜間聖候若何?上曰,夜間似有其氣矣。仍卽止之,朝者又有之,而不大段矣。鳳漢曰,今夜與昨夜若何,而水刺之節,亦若何?上曰,寢睡則頗困,而專不食矣。履亨等診候。皆曰,脈候左右三部,微帶數而稍緩,胃脈不足則一樣矣。上曰,禮判進前。益炡進前。上曰,注書出去,畿伯·儒臣·他承旨,使之入侍,臣履禧出,與偕入。臣與藥房諸臣先退。此下廳注書入侍
辛巳六月二十二日卯時,上御思賢閤。禮判·畿伯·儒臣同爲入侍時,禮曹判書李益炡,京畿監司蔡濟恭,右副承旨李心源,應敎李瀰,修撰李碩載,記事官任觀周·任一源·姜趾煥進伏訖。上曰,告由祭則永禧殿,單獻耶?李益炡曰,單獻矣。上曰,名以酌獻,則雖至重至敬處,單獻例也。旣有祭名,則親祭之具三獻,非徒所重。儀曹與人臣之道,雖常時單獻官者,皆以具三獻,所重亦親祭,而亦非特重其君也,所以表嗣君親祭之義也。近者誤引酌獻禮儀,大祭之外,皆以單獻擧行,靜思覺誤,雖三獻,非大祭則禮儀使,宜稱贊禮,進幣·奠幣之官,非所可論。此後酌獻爲名則單獻,其若親祭則具三獻事定式,而甲子與昨年親祭,而以告由爲重,今思亦不然。其君謁陵,所重在親祭,告由卽兼行者也。於昨年只行告由祭,然則只爲告由而親祭耶?有與此同者,凡告由時,無朔望相値之事,則只行告由。若値朔望與節目,所重在本祭,故兼行告由,其若昨年,雖朔望,只行告由,不稱朔望乎?大爲做錯者,雖憊臥中,追思自頌闕禮,將今定式,其令擧行,勿復做錯。李益炡曰,卽接弘陵參奉所報,則本陵主峯邊岌嶪處,沙土崩頹,水道橫射,每當潦雨,漸成深坑,年年使本官,雖以空石·把子等物,隨處隨塞,以爲救急之計,而自本官略干補土補築,未免草草,無以完築,實爲可悶云矣。沙汰處,如是大段,則事體極爲未安。分付本道,令本官各別補土,趁卽完築,似合事宜,敢此仰稟矣。上曰,其若不可不補土,則今何枚報,些小等事?陵官率守護軍,當爲擧行者,而見蜂峴補土效起,欲用此時農民,事體寒心,當該陵官,爲先從重推考。其令秋奉審前,無欠補土。此後令禮官看審,有不能擧行之事,則該官當汰,以此嚴飭。上曰,史記評林有板處,其令三件印進,一件置弘文館,二件內入,漢書一件印進,置弘文館。上曰,畿伯進前,蔡濟恭進伏訖。上曰,萬石分俵,亦及流丐耶?濟恭曰,未及矣。上曰,白給與乞糧同耶?濟恭曰,然矣。過五月則國法撤賑,而昨又下千石,故民間感泣無地矣。上曰,先爲出去,知委給糧之意,安堵,可也。上曰,臥時數召儒臣,有意矣。雖此臥時,享上恤民,心不弛也。儒臣上下番讀漢書訖。上曰,修撰金魯鎭,只推,牌招察任。出榻敎諸臣退出。
辛巳六月二十二日未時,上御思賢閤。藥房入診,安山郡守同爲入侍時,都提調洪鳳漢,提調南泰齊,副提調尹東暹,記事官金履禧·任一源·姜趾煥,安山郡守金純澤,醫官金履亨·許礈·李以楷·李泰遠·慶絢·吳道烱,以次進伏。鳳漢曰,午間,聖候若何?上曰,今則若存若無,俄者少進水刺,則顯有其氣矣。鳳漢曰,大體比昨若何?上曰,予亦不知矣。昨日則其氣稍下矣。今日則忽然升在右脅,可謂千態萬狀矣。履亨等診候。皆曰,左三部微帶數,今顯緩,右三部則無數意,而胃脈不足則一樣矣。履亨曰,今番患候,則大體受傷之故矣。鳳漢曰,雖聖孝出天,而不顧損傷,誠甚伏悶矣。上進御湯劑。鳳漢曰,大享決難親享,預爲下敎然後,自下可以擧行矣。上曰,臨時當下敎矣。上曰,彼守令誰也?鳳漢曰,金和澤之兄純澤,而方爲安山郡守矣。命進前下敎曰,曾經入侍乎?純澤曰,以戶曹佐郞入侍矣。上曰,汝邑有餓莩乎?純澤曰,市直稍登,故餓莩則無矣。上曰,頃因大臣所奏,有所劃給,有土之民,猶可保存,而飢民則畢賑後,似有流散之慮矣。純澤曰,飢民畢賑後,或有仰畏還穀者,亦或有流散者矣。上曰,今番一千石劃給事,汝知之乎?純澤曰,姑未知矣。鳳漢顧謂純澤曰,自上給一千石,使之濟活飢民矣。純澤曰,前則果不能力及於無依之民矣。聖恩罔極,如是濟活,此後則庶可以及窮民矣。上曰,汝之言,純實則純實,而飢民專不顧恤,使之散之四方,則惡在其爲守令之意哉?純澤曰,自然急於農民,故未及察於飢民,此則守令之罪矣。上曰,此言是矣。前日萬石,則爲有土之民也。今番千石,則專爲饑民也。此意知之,可也。理中建功湯一貼,夕後更爲煎入事,出榻敎。諸臣退出。
辛巳六月二十二日酉時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·任一源·姜趾煥,醫官金履亨·許礈·李以楷·李泰遠·慶絢·吳道烱,以次進伏。鳳漢曰,其間,聖候若何?上曰,一樣矣,鳳漢曰,有何進御乎?上曰,進水刺矣。履亨等診候。皆曰,脈候左右三部,大體比晝一樣,而左邊脈候,數意則稍減矣。上曰,日熱如此,湯劑日三進,果無妨害乎?此後則再進,如何?履亨曰,臣等則以爲限二十貼,當進三煎矣。聖敎旣如此,然則限明日三煎,恐或合當矣。泰遠曰,日候雖熱,湯劑別無所害。臣意則限二十貼,三煎宜當矣。上曰,大抵服建功湯,則氣少愈,李泰遠之言又如此,限二十貼三煎,可也。上進御湯劑。鳳漢曰,建功湯,實是天賜之劑矣。理中建功湯一貼,明朝依前煎入事,出榻敎。諸臣退出。
辛巳六月二十二日酉時,王世子坐景春殿。藥房分提調入對時,分提調鄭弘淳,左副承旨兪漢蕭,文學徐有元,加出假注書金躍河,記事官李昌任,編修官金匡國,醫官方泰輿·鄭允協·李世珪·金德崙,以次進伏訖。鄭弘淳曰,睿候如是不安。臣等誠焦迫矣。令曰,誠難難堪也。催促安神丸,而進服後,令曰,熱氣方升,心甚煩憫,姑爲退去。諸臣遂退去。
上在慶熙宮。常參·經筵以代理停。
卯時,日有兩珥。自辰時至午時,日暈。申時酉時,日暈,兩珥。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。大殿·中宮殿,王世孫遣講官問安。答曰,知道。大殿,政院·玉堂口傳問安。答曰,知道。勿爲問安。朝廷二品以上·六曹堂上單子問安。答曰,知道。勿爲問安。中宮殿,政院·玉堂口傳問安。答曰,知道。中宮殿,朝廷二品以上·六曹堂上單子問安。答曰,知道。藥房都提調洪鳳漢,提調南泰齊,副提調尹東暹啓曰,伏未審夜間,聖體調攝,若何?寢睡·水刺之節,亦何如?腹部之氣,更不往來乎?湯劑今方煎入,而臣等卽與諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。當諭于入侍矣。
藥房三提調持湯劑來待矣。傳于尹東暹曰,入侍。
傳于尹東暹曰,今日亦欲早爲之,藥房卽爲入侍。
尹東暹,以講書院言啓曰,下言曰,睿候累日苦劇之中,又以大朝患候,至有藥院直宿,而躬未得進見,尤不勝焦鬱之情,其在仰體之道,雖於侍湯時,不可不替行進見之禮。祗承聖候,歸而細陳,以慰病患中煎迫之念,今日進見事下言矣,敢啓。批答見筵說
王世子在昌德宮。常參停。
大殿患候,世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
王世子患候,世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
藥房口傳達曰,夜來睿候調攝,若何?煩熱之候,已爲止息,而寢膳之節,亦何如?臣等卽與諸醫,趁早入對診察,議定湯劑爲宜,惶恐敢達。令曰,知道。
兪漢蕭達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
兪漢蕭,以義禁府言達曰,卽接月令醫員金重完手本,則時囚罪人柳泳,本以抱病之人,累日處濕之餘,重得毒痢,病情危惡,沈瑴,素患痰癖之症,添發,胸膈刺痛,呼吸迭促,飮啖全却,實有難保之慮云,自前罪人病勢如此,則有保房救療之規,敢此仰稟。令曰,知道。
任瑋達曰,加出假注書金躍河,身病猝重,勢難察任,今姑改差,何如?令曰,依。
任瑋,以吏曹言達曰,敦寧都正黃運河呈狀內,身病猝重,勢難察任云,依例改差,何如?令曰,依。
以濟州防禦使狀達,本島三邑麰麥還上,減三分之二,待秋退捧計料,事涉擅便,惶恐待罪事。令于任瑋曰,勿待罪事,回諭。
任瑋達曰,左贊讀金普淳,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
平安監司鄭翬良書曰,伏以,臣頃陳血懇,敢請威勘,及奉批旨,大失所圖,臣於此尤不勝震薄悶塞之至,蓋常人之情,易於恕已,而若臣之罪,雖使臣自爲之說,亦知王法之所必不赦者也。臣唯有日夕惶懼,恭俟朝廷之處分而已。至於春夏考績之擧,係是方岳之大政,以臣至危之情,豈敢擬議於此事,而徒以畏筵飭之嚴重,感恩批之肅溫,遂不得不冒昧奉行,而回顧一身,廉恥盡矣。俯仰慙悼,此何人哉?臣本百無寸長,最出人下,冥升不已,致位至此,常恐才不稱器,理必招災,而畢竟罹此大戾,人旣不復以人理相待,臣亦不敢以人理自暴。比如身陷泥淖,而體沾垢穢,自分其不當更齒於士大夫之列,雖睿慈寬假,不忍加誅。臣之沒齒自廢,以明本情者,神明照之,肝膽炯然,臣安敢誣也?且臣憂畏旣積,疾病隨劇,宿症痰火,轉成吐血,神精日枯,肥肉日消,種種形見,不可名狀,假使臣雖無目下情地之可言,只此垂死之疾,斷無復起之望,而當遞之職,尙縻身上,不生不滅,迄無究竟,廢務尸居,漫無省識,邊情邑牒,一例抛置,病中惶隕,爲罪滋大。玆敢忘其僭猥,申控于貳極之下。伏乞离明,將臣所帶藩職,先賜鐫削,仍令有司,議臣辜負,以存國體,以警臣分,不勝大願,臣無任戰灼憂悸惶恐祈懇之至云云。答曰,覽書具悉。卿勿過辭,調理察任。
修撰金魯鎭書曰,伏以,聖候愆和,院直未撤,睿體欠寧,診對連行,臣民憂迫,大小同情,仍念臣罪大慢命,恩出匪怒,例勘猶靳,特召復降,怵分畏義,豈敢爲此時祈免之計,而第於月前議諡之坐,諸僚與臣,同時違傲,致勤嚴敎,竝被譴罷,臣獨適從吏對,猶縻職名,同罪倖免,尙有餘悚,忘廉冒膺,斷無是理。至若長僚之臨圈筵奏,可謂先獲臣心,如臣之搶頭牢狴者,雖非自來處義,顧何礙於館例,而忽地攙及,誠所未料。在臣自靖之道,其何可苟然復冒,重取譏於當世之公議也哉?且臣虛脆之質,積傷暑濕,重添毒痢,度數無算,症形甚劇,以病以情,義在必遞,跡自阻於候班,罪又犯於瀆擾,律以邦憲,宜被大何。伏乞睿慈,俯賜諒察,亟許刊削,俾伸私義,以延殘喘,不勝幸甚云云。答曰,覽書具悉。聖候愆和,焦悶曷諭?爾其勿辭,俟其少間,從速察職。
辛巳六月二十三日卯時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·任一源·姜趾煥,醫官金履亨·許礈·李以楷·李泰遠·慶絢·吳道烱,以次進伏。鳳漢曰,夜間,聖體若何?上曰,今夜善寢矣。鳳漢曰,水刺,若何?上曰,此亦勝矣。履亨等診候。皆曰,脈候左三部,昨則帶數矣。今則無數意,度數亦調均,而胃脈不足則一樣矣。上進御湯劑。鳳漢曰,昨日自內局米食造納矣。或已進御乎?上曰,果已進御,而足可食矣。理中建功湯一貼,午後更爲煎入事,出榻敎。諸臣退出。
辛巳六月二十三日卯時,王世子坐景春殿。藥房分提調入對時,分提調鄭弘淳,左副承旨兪漢蕭,文學徐有元,加出假注書金躍河,記事官李昌任,編修官金匡國,醫官方泰輿·鄭允協·李世珪·金德崙,以次進伏訖。鄭弘淳曰,夜來煩熱之候,果何如?令曰,四更,頭熱氣方下,而肢體委薾,不能收拾矣。弘淳曰,閤外,與諸醫議湯劑之節,則或以加減知母湯進定爲宜矣。或以柴胡四物湯進定爲宜矣。兩劑中當的一劑進,而臣意不敢擅斷,何以爲之?令曰,詳定其緊歇,議進可也。方泰輿曰,知母湯,加生地黃二錢,朱砂一錢,三貼劑進,似好矣。令曰,依爲之。弘淳曰,請令醫官診候,何如?令曰,依爲之。方泰輿曰,脈候今日,亦有數氣,而比昨稍綏,掌心則微而溫矣。令曰,金德崙診脈,可也。德崙曰,左右三部,稍有數氣,而比昨安靜,額上有汗氣矣。弘淳曰,遣一醫官,與都提調相議湯劑之節以來,似好矣。令曰,鄭允協往議而來可也。諸臣遂退出。
辛巳六月二十三日未時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·任一源·姜趾煥,醫官金履亨·許礈·李以楷·李泰遠·慶絢·吳道烱,以次進伏。鳳漢曰,其間聖候若何?上曰,今則似愈矣。鳳漢曰,水刺進御乎?上曰,水刺進御,而吉更米飮,亦進御矣。上曰,承旨書講書院草記批答,可也。鳳漢曰,此草記措辭,誠好矣。上曰,必是講官之所爲矣。鳳漢曰,文則似是講官之作,而若全無下言,則似不可爲之,設使講官,贊助爲之,措辭則誠好矣。上曰,予則以爲非矣。其於人事上太明,輔導沖子之道,豈可如是乎?命東暹書批答曰,今方沖年,正當三庚,今已差勝,見亦屬耳。抑情乃休,以便予心,今者草記,卽爾綴文,雖曰夙成,予不信然。十歲稚兒,其何周便?觀其文脈,必有贊助,夙宵望爾。守其美質,事親宜質。抑何飾文?於爾與父,曲盡人事,曾·閔在今,不復加此。幼子不誑,禮記攸訓,何以不誑?意在導誠,一片豕肉,猶不欺子,今予敎爾。舍此何先?左右若勸,此習宜抑,其或講官,惜乎務文,講書僚屬,竭意另擇,非徒爲爾。寔爲宗國,纔免編髮,文馳爲先,繪事後素,聖豈欺爾?噫,彼其誠,予曰無飾,宜推講官,爲爾不推,此後此等,絶勿追從。自守本質,莫替予望,命意勸爾。是乃不誠,撰文汎濫,尤亦非矣。星槎事大,猶敢不然,咫尺祖孫,尤敢若此。深慨馳文,予亦馳文,以傍觀之,誰黑誰白,誠心以觀,自黑自白,爾質超凡,予望懇切。此等亘中,建功何敍?噫,今者之擧,非爾欺予,非爾欺予。寔爾僚屬,欺予負爾,寔爾僚屬,欺予負爾。上曰,此必朴聖源之所爲也。來呈草記者誰也?東暹曰,金普淳矣。上曰,金普淳爲人可愛,其心美矣。我國之講書院,可謂希責矣。另擇僚屬,欲爲國家之興矣。以今番事見之,反有亡國之慮矣。草記中只言,雖在此時,聖候愆和,方欲進見云爾云,足矣。何必如是乎?予以孫付於如此僚屬,將何爲乎?朴聖源聞此下敎,呈辭解職,可也。鳳漢曰,朴聖源則方未入直,似是金普淳之所爲矣。上曰,金普淳必不能爲此矣。鳳漢曰,如此草記,則足可爲矣。上曰,非謂文也。必不能出此意思矣。上曰,注書出去,都承旨入侍。臣履禧出,與洪麟漢入侍,命麟漢書御製君子操後。上曰,注書出去,他承旨·儒臣·廳注書入侍,臣履禧,與之偕入,與麟漢先爲退出。此下廳注書入侍
辛巳六月二十三日申時,上御思賢閤。儒臣入侍時,同副承旨李心源,記事官任觀周·任一源·姜趾煥,校理金鍾正,修撰李碩載進伏訖。上曰,儒臣上番,讀高麗史。金鍾正讀訖。金鍾正曰,世孫召見冊子,小學註好矣,而小學屢次進講矣。史記繼講好矣。上曰,小學註幾畢乎?鍾正曰,今幾畢講矣。上曰,儒臣兼講書院兼官,見草記耶?鍾正曰,見之矣。上曰,兼官之意,何如?鍾正曰,臣則今方入直於玉堂矣。姑未詳知其委折矣。上曰,上番爲人,以精見之矣,果然矣。或慮其葛藤不言,都無事矣。上曰,今因講書院草記中侍湯二字,乃覺以問,召見則雖或有之,講書則不爲云。噫,目今悠悠萬事,只在乎此,故頃者臥而調攝中召來,予豈以命回,而所重在焉故也。若因此曠日不講,則雖心豫而愈,何顔拜陟降,況景廟七年侍湯之時,胄筵次對皆爲,予則今雖初聞,元良敎子之道,何不勸乎?予臥而調攝,元良久曠,幾年之餘,乍見微陽,又復若此,而講書院講對,其亦曠焉。嗚呼,若此。於宗國何?聞此心不能定。予則旣漠聞之,雖敎何益?將此下敎,令下闕承旨,書聞元良,自元良勸講焉。諸臣遂退出。
辛巳六月二十三日戌時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·任一源·姜趾煥,醫官金履亨·許礈·李以楷·李泰遠·慶絢·吳道烱,以次進伏。鳳漢曰,其間,聖候若何?上曰,今日則終不見形。必仍愈矣。冬則未能速差,而夏則速差,似是痰矣。鳳漢曰,有何進御乎?上曰,少進饅頭矣。履亨曰,黃栗時時進御,恐好矣。上曰,黃栗最好矣。何處進排乎?履亨曰,出於市廛矣。上曰,然則難矣。履亨等診候。皆曰,脈候左右三部,度數頗緩,數滯之意亦無矣。上進御湯劑。鳳漢曰,俄者出而聞之,則金普淳來呈草記時,自以爲草記,渠自爲之云矣。上曰,然乎?然則金普淳甚非矣。予則常以普淳爲安詳人矣。人固未易知也。鳳漢曰,本來安詳則不足矣。上曰,然乎?予則以外貌見之,常以爲可愛之人矣。鳳漢曰,大體年少新進之輩,自上有難盡知其人矣。上曰,然矣。彼注書前日處分過矣,故予常悔之。其後見之,則爲人佳矣。鳳漢曰,然矣。無弊之人矣。東暹曰,其爲人甚佳矣。上曰,若取文學之士,金普淳豈不合當,而有如此之弊,僚屬之擇人,豈不難乎?鳳漢曰,有可命人,臣將仰奏矣。上曰,誰也?鳳漢曰,金相翊矣。上曰,此人曾經注書,而予之所見,則與卿不同矣。鳳漢曰,未知聖鑑,如何洞燭,而大抵其人則從容,且贍於文學矣。上曰,必爲才操之人也。鳳漢曰,此則臣亦不知矣。又有一人,而此則於臣爲袒免親,仰奏似或未安矣。上曰,爲國薦人,何可顧私嫌乎?第誰也?鳳漢曰,洪樂純矣。上曰,此人如何,無或近似於洪述海之言耶?鳳漢曰,不然矣。洪述海之言,過矣。此人少時則善文多才,爲人慷慨矣。近來則杜門絶遊,俛首讀書矣。上曰,予則初以爲朴聖源之所爲矣。到今思之,予甚愧矣。予常時恃此人不如是,而忽然疑之以此等事,豈不愧乎?予則於諸臣,有過當之處分,則如是悔之矣。命書傳敎曰,俄者講書院草記,意謂講書院官員贊助而然矣。今聞大臣所奏,世孫無此言,而講書院官員,自外撰次先白云,事之寒心,莫此爲甚。噫,若干尺輔導,豈敢以用此術?此習若長,其流之弊,有不可勝言。其批中以勿推二字泯默乎?方欲重處,今將呼寫,呼寫到半,忽覺其覺何。其批中旣有一片豕肉之語,幼子常示無誑,況係宗國之世孫乎?寧爲不嚴處分之君,決不爲欺孫之祖,半道而雖默,不可不示其意,兼附予意。此後講官擬望時,另加擇擬事,嚴飭銓曹,理中建功湯一貼,明朝依例煎入事,書出榻敎。諸臣退出。
上在慶熙宮。常參·經筵以代理停。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。大殿·中宮殿,王世孫遣講官問安。答曰,知道。
藥房都提調洪鳳漢,提調南泰齊,副提調尹東暹啓曰,伏未審夜間,聖體調攝,若何?寢睡·水刺之節,亦何如?腹部之氣,更不往來乎?湯劑今方煎入,而臣等卽與諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。當諭于入侍矣。
藥房三提調持湯劑來待矣。傳于尹東暹曰,入侍。
以修撰金魯鎭牌不進罷職傳旨,傳于尹東暹曰,只推。
兪漢蕭,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
都目。吏批,判書金相福進,參判南泰會進,參議韓光肇進,行都承旨洪麟漢進。
傳于洪麟漢曰,吏判入侍。
冬至兼謝恩使望單子。傳于洪麟漢曰,宗臣備代。
傳于洪麟漢曰,參奉初入仕望備擬後,吏判入侍。
傳于尹東暹曰,今日政差出守令,在京者,使之明日肅拜,仍爲入侍。
傳于兪漢蕭曰,宣傳最後擬望,騎判持以入侍。
傳于兪漢蕭曰,吏·兵判入侍,當爲下直,吏·兵房承旨,同爲入侍。
傳于洪麟漢曰,明朝牌招,守令署經。
吏批啓曰,今都目政,各岐仕滿應遷者,相避及未準朔監察·禁府都事·戶曹·刑曹·工曹·漢城府·掌隷院郞官·五部都事,各司久任時推人員竝擬,何如?傳曰,允。
又以啓曰,守令多窠,今當差出,未準朔禁軍將及營將·邊將·虞候·都事·察訪竝擬,何如?傳曰,允。
又以啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
又以啓曰,昌城防禦使,今當差出,而本府以邊上重地,素稱難治,不可不擇差,同道有聲績未準限守令竝擬,何如?傳曰,允。
洪麟漢,以吏曹言啓曰,來七月初七日,行太廟秋享大祭親行之時,許多執事,例以侍從臣埴差,而在京者甚少,將無以推移分排。在前如此之時,有違牌坐罷人員請敍埴差之規矣。違牌坐罷人員,合有變通之道,何以爲之?敢稟。傳曰,竝敍用。
尹東暹,以內醫院官員,以都提調·提調意啓曰,分提調曺命采,實病甚重,勢難行公,今姑改差,其代今日政,卽爲差出,何如?傳曰,允。
吏批啓曰,四館陞出六品時,有九處講後遷轉之規,而承文院褒貶,如或有故過限,則四館積滯不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?傳曰,允。
吏批啓曰,通禮院相禮李運海除拜後過限未上來依例改差何如?傳曰,允。
吏批啓曰,新除授旌義縣監李胤恒呈狀內,矣身家,有年七十偏母,法不當越海赴任,卽速遞改云。親年七十,則勿敍三百里外邑,載在法典,依例改差,何如?傳曰,允。
政事。以任璨爲敦寧主簿,李養和爲引儀,金善材爲掌樂僉正,鄭昭儉爲安陰縣監,閔百興爲星州牧使,李宗恒爲光州牧使,金履健爲淸州牧使,申暕爲仁川府使,鄭志喆爲安峽縣監,李龜應爲河陽縣監,宋欽明爲南原府使,金鍾協爲陽城縣監,金鳳著爲典籍,鄭彦忠爲豐基郡守,金尙重爲兵曹參知,安昭爲平陵參奉,南凡秀爲司畜別提,尹得霖爲膳工主簿,郭鎭億爲宗廟直長,金履鐸爲司圃直長,李得永爲工曹佐郞,尹東晳爲丹陽郡守,趙載翰爲淸道郡守,李山重爲扞城郡守,徐覺修爲錦山郡守,張雲翼爲陽德縣監,吳彦垕·趙龍命爲監察,成大中爲奉常主簿,李普中爲麻田郡守,洪鳳漢爲禁衛都提調,金尙魯爲軍器都提調,尙雨澤爲彦陽縣監,趙泰喆爲開城敎授,申光胄爲典設別提,李商進爲尙衣主簿,李思源爲司宰直長,安載健爲順陵直長,尹貺爲禮賓奉事,尹昌鼎爲北部都事,金持默爲順安縣監,權瑜爲果川縣監,朴祥馨爲禮曹正郞,李胤恒爲旌義縣監,李彦愼爲迎日縣監,金龍甲爲直講,柳錫麟爲禁府都事,朴命球爲旌義縣監,玄啓文爲贊儀,柳億基爲延豐縣監,李益烇爲社稷直長,元重擧爲長興奉事,安允福爲昌城府使,黃寀爲長湍府使,柳春馣爲肅川府使,李廷壽爲柒谷府使,鄭汝曾爲端川府使,李信圭爲漢城判官,李絅爲禮賓主簿,具善長爲氷庫別提,李亨道爲監察,任濟遠爲兵曹佐郞,曺命采爲分內局提調,李瀚爲司評,申光勉爲膳工奉事,吳泰章爲禮曹正郞,李聖師爲碧潼郡守,李泰夏爲慶源府使,具敍五爲富寧府使,金致龜爲南陽府使,尹得雨爲理山府使,金兌周爲軍器主簿,李顯泰爲康津縣監,尹象厚爲文化縣監,宋準明爲聞慶縣監,任邁爲戶曹正郞,趙德章爲造紙別提,趙載述爲鴻山縣監,李壽圭爲宗廟令,尹光裕爲氷庫別提,李謙鎭爲戶曹佐郞,李命楫爲原州判官,盧聖中·姜潤爲掌令,李永中爲正言,李擎明·金敬之·尹錫周·李宇喆·朴宗彦爲典籍,李運海爲弼善,李宜老爲輔德,尹勉憲爲左贊讀,金夢華爲說書,李爕元爲大司諫,趙台命爲正言,張淀爲獻納,申大顯爲嘉山郡守,任毅中爲持平,安載健爲歸厚別提,李宅源爲順陵直長,李擎明爲監察,韓翼謩爲刑曹判書,沈履之爲禮曹參議,安克孝爲司諫,嚴璘·金魯鎭爲副校理,金龍甲爲禮曹佐郞,鄭煥猷爲省峴察訪,李敍中爲旌善郡守,李邦協爲敦寧都正,海興君橿爲冬至兼謝恩使,南泰會爲副使,趙榮順爲書狀官,金樂熙爲濟原察訪,朴道天爲鰲樹察訪,姜瀚爲昌樂察訪,趙德亮爲保安察訪,趙夢麟爲長寧別檢,兪漢吉爲工曹正郞,趙昌逵爲刑曹佐郞,徐有慶爲工曹正郞,李普行爲工曹佐郞,池應龍爲典籍,李光瀷爲判決事,文鳳集爲直講,李龍中爲監察,安國珍爲軍器僉正,鄭至良爲恭陵令,李奎采爲分內局提調,崔昌國爲工曹正郞,趙榮燁爲司僕主簿,李養和爲司饔主簿,柳鎭普爲工曹佐郞,李憲鎭爲司僕僉正,金善材爲尙衣僉正,具善長爲司饔主簿,宋楷爲監察,愼處權爲掌苑奉事,任一源爲兵曹佐郞,趙德成爲掌樂主簿,金世輝爲軍器判官,李命鎭爲長興主簿,尹昌奎爲司圃別提,鄭弼臣爲引儀,金錫彬爲造紙別提,趙康逵爲引儀,金厚澤爲膳工監役,鄭光漢爲司僕正,李顯輔爲掌樂僉正,吳奉源爲奉常正,韓宗濟爲相禮,安復駿爲翊禮,李光浩爲典設別提,張爾良爲氷庫別提,池應龍爲禮曹佐郞,李胤恒爲直講,兪華·鄭允明爲兼引儀,趙德章爲尙衣別提,李惠輔爲膳工假監役,趙鎭憲爲童蒙敎官,宋持中爲內侍敎官,權浩性·李昌伋爲義禁都事,魚用霖爲懿陵參奉,洪文漢爲健元陵參奉,朴相珪爲章陵參奉,韓汝斗爲莊陵參奉,金裕壽爲英陵參奉,李彦烈爲禮賓參奉,李顯喆爲典簿,權正宅爲漢城主簿,李恒源爲假引儀,兼養賢直長金躍河單付,兼春秋邊景鎭單付。
兵批,判書金聲應進,參判李奎采進,參議金尙重進,參知李昌儒昌德宮入直,參知曺允濟進,左副承旨兪漢蕭進。兵批啓曰,新除授參議金尙重,卽爲牌招,同參政事,何如?傳曰,允。
又以啓曰,訓鍊院正,今當差出,而擬望之人乏少,外任竝擬,何如?傳曰,允。
又以啓曰,昌德宮衛將韓啓和,素患痰癖之症,近又越添,旬月之內,萬無起動供職之望,呈狀乞遞。宿衛輪番之任,不宜久曠,今姑改差,何如?傳曰,允。
又以啓曰,僉知中樞府事具集,素患痰癖之症,當暑添劇,差復無期,呈狀乞遞。西樞雖是閑局,不可虛帶,今姑改差,何如?傳曰,允。
以海運君槤爲都摠管,李昌壽爲知中樞,朴聖浹爲內禁將,田光洙爲黃海兵虞候,李萱爲全羅右水虞候,鄭東豹爲忠淸水虞候,洪雨輔爲忠淸兵虞候,尹弼德爲羅州營將,徐敏修爲五衛將,金相玉爲白翎僉使,李碩儒爲安興僉使,具集爲僉知,慶絢·李景春爲同知,林聖根爲昌德衛將,楊世眞爲景福衛將,同知單任文昌,僉知單金光胤·徐秉憲·洪若濂,南漢城機別將單林遇春,留營別將單李碩儒,金命益爲全羅監營中軍,宋台錫爲寧城僉使,吳漢迪爲登山僉使,韓壽福爲車嶺僉使,兪嶈爲五衛將,李亨耉爲月串僉使,李道普爲五衛將,金光潤爲鹿島萬戶,韓世芳爲龍津萬戶,李世澤爲北評使,鄭景淳爲司禦,金恒柱爲翊衛,金處謙·沈釋之爲都摠經歷,李彦忠·李光宅爲都摠都事,柳鎭說爲忠原營將,副護軍趙濟泰·李敬玉·姜潤,副司直金尙翼·李景祜·李吉輔·崔鎭海·李翼元·鄭存謙·沈履之,副司果李在簡·洪趾海·嚴璘,副司直權正忱,同知單李長爀,羅州營將尹弼德,今加折衝加資事承傳,趙爲內禁將,韓重愈爲景福衛將,卞泰禧爲昌德衛將,李奎章爲平安兵虞候,成胤祐爲柔院僉使,崔俊昌爲天摩僉使,姜渭敬爲柔遠僉使,李慶麟爲仁遮外萬戶,崔得慶爲昌德衛將,金益俊爲古突山別將,朴弘達爲鳥嶺別將,金重侃爲林土別將,權烜爲順川監牧官,吳道鈺爲羅州監牧官,朴泰均爲珍島監牧官,趙宅鎭·李文爕爲都摠都事,南舜喆·洪相宇爲宣傳官,李永輔爲訓鍊正,尹宗大·徐敏修爲曹司衛將,吳道亨爲彌串僉使,安壽長爲五衛將,申思民爲滿浦僉使,李壽弘爲都摠經歷,徐有大爲都摠都事,鄭肅良爲兼司僕將,姜文相·韓煌爲訓鍊主簿,尹慶虎·鄭宇璧·吳鼎國爲武兼,文弘道·李錫倫爲部將,姜得瑜爲武兼,李義山爲九月山城別將,副護軍呂善德,副司直柳正源·朴相老·李漢五,權必時爲宣傳官,李普漢爲武兼,李義錫爲東道參軍,邊慶遇·李陽運·馬之好爲部將,柳爲平安監營中軍,李漢鼎爲訓鍊判官,韓謇·金喆行爲侍直,安宗奎爲內禁將,李永輔爲洪州營將,鄭景曾爲訓鍊副正,吳道烱爲僉知,李載郁爲武兼,趙鳳岐爲魚面萬戶,李弘郁爲神方萬戶,朴朝潤·李麒章·權拴爲守門將,尹僖東爲內乘,趙德濬爲羽林將,沈爲訓鍊主簿,申光復爲洗馬,金精勵·朴世輝·朴弼謙·金錫勳·金受鼎·韓應齡·金聖允·李益馨·李必壽·李仁鎭·崔宗崙爲守門將,韓光德爲順天營將,李柱華爲訓鍊主簿,徐敬修爲部將,李喆運爲訓鍊主簿,姜起周爲武兼,吾村權管單崔九彬,大吉號權管單鄭復良,楸仇非權管李寅遠,魚叱洞權管單李匡天,江口權管尹守範,少農權管單吳儁,三千權管單殷泰益,大坡權管單太鵬翮。
兵曹口傳政事,以金聖應行司直單付。
王世子在昌德宮。常參停。
世子宮·嬪宮,政院口傳問安,答曰,知道。世孫宮,政院口傳問安。答曰,知悉。
藥房口傳達曰,夜來睿候調攝,若何?寢膳之節,亦何如,而湯劑其已進服乎?臣卽與諸醫,趁早入對,診察爲宜,惶恐敢達。令曰,知道。
任瑋達曰,藥院逐日問安時,分提調鄭弘淳,病不入來,卽爲牌招,何如?令曰,依。
又達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,持平金亮行·朴相老在外,掌令二員未差,今日以監察茶時之意,敢達。令曰,知道。
藥房口傳再達曰,卽伏聞醫官所傳之言,寒熱之候,又復如前云,臣等卽與諸醫,入對診察,惶恐敢達。令曰,卽今欲召見,而氣憊難强,明日當召見矣。
左贊讀金普淳書曰,伏以,臣空疎蔑劣,特一蒙騃者耳。待罪見職,觸事憒憒,無一毫裨補之效,每懼尸素,若墜淵谷,而黽勉供職,今已月有日矣。卽於直中,得接家信,則臣之老母,猝得暑癨,胸膈痞塞,勺水未下,兼以暴泄無算,氣息澟綴,促臣歸視。臣自聞此報,心神飛越,按住不得。玆敢投進短章,徑出禁扃,伏乞离明,俯垂矜察,仍治臣擅離之罪,以肅朝綱,千萬幸甚云云。答曰,覽書具悉。爾其勿辭,救護母病。
大司諫柳正源書曰,伏以,皇天眷佑,大朝殿下違和之候,遄享康復,匝域臣民,慶忭之忱,曷有其極?仍伏念,臣頃帶隷院之職,呈告南歸,未及還朝,宿痾發動,症情危惡,委身床褥,不分人鬼,催還有命而殘喘無由擔曳,陳書見阻而微懇終未徹聞,惶懍窘蹙,不知所出,方席藁縮伏,以竢譴何,忽此薇垣除旨,儼降於千萬夢寐之外,臣惝怳驚駭,實不知何以致此也?夫官以諫名,責任何如,而一院之長,地望尤別,必須風栽峻整,言論勁直,素爲朝紳之所厭服然後,方可以上補衮闕,下糾官邪,平時尙然,矧在今日,事有至大至難者,縱使拯一時之選而處之,猶將逡巡退遜而不敢當。今罷懦如臣,庸暗如臣,初無絲才寸長,得以比數於人者,而乃苟然充擬,若冗官庶品計仕者,而塡窠者,濫竽貽羞,負乘招災,不獨爲微臣一身之不幸而已。以淸朝綜核之政,啓此濫倖之門,豈非大可憂者乎?反覆揣量,與其速瘝曠之罪於後,無寧伏違逋之誅於前,其不可僥冒也,決矣。況臣賤疾支離,一向沈篤,氣血枯竭,肌肉換脫,頭顫眼眩,心魂迷塞,氣短舌澁,語音不通,種種危兆,疊現層出,脚痿而數尺之地,無以運步,胃敗而一溢之米,不能下咽者,今已三箇月,尸居餘氣,惟線息未絶耳。雜試鍼藥,不見效應,萬無時月更起爲人之望,雖欲扶曳就道,進伏象魏之下,陳暴血懇,而其勢末由矣。憂悸熏心,又添一病,忍痛構辭,冒死哀籲,伏乞睿慈,特垂憐察,將臣職名,亟賜鐫遞,俾名器無濫授之失,賤臣免僵路之鬼,不勝萬幸。又念臣固不敢以言責自任,而惟是區區憂愛之忱,有不能自已者,玆敢披瀝而附陳,伏惟邸下垂察焉。臣伏聞邸下迺者,克遂進見之禮,講筵·次對,連日擧行,至於前後諸臣規勉之章,率皆翕受溫諭,快示悔悟之意,傳聞所曁,遐方委巷之氓庶輿儓,亦莫不聚首聳聽忭手稱賀,經年癙憂,愁鬱之景色,一轉而和泰洋溢,宗社無疆之慶,爲如何哉?抑臣於此,猶不克過計之憂焉。自古有過知悔者多,而改過克終者鮮,實由於人心至危,乍入乍出,善端難保,旋續旋斷,雖曰悔之改之,或退縮羞赧,遮前掩後者有之,或苟且修飾因循,縱弛者有之,蠱心之蟊賊未祛,戕性之斧斤不斷,時日漸久,志氣漸怠,則天理復晦,物慾還肆,頻復不已,終至於迷復之凶,譬如千斛之舟,遇風初回,而無柁以制之,無維以挽之,則汎彼中流,其不漂蕩淪胥者,幾希矣,可不懼哉,可不惜哉?嗚呼,惟天惟祖宗,默誘睿衷,以有今日回悟,殆非人力之所爲,似亦無憂於前所云者然,邸下收心於旣放之後,惟當百倍其功,方可保守,不宜以我已知過,而少懈也。蓋近日擧行進見·筵對等節,方其未行而言之,則誠爲莫大欠闕,及其旣行而言之,則亦是日用間常事耳,何可恃此,而謂旣能是,他無可改之過哉,況事爲之見於外者,或可勉强行之,而本源之陰症裏病消歇與否,非外人之所知,則徒欲逐事而救正,不幾於破屋之禦寇乎?至於優容讜言,固爲甚盛,然邸下自前答臣僚之勉戒,例以體念爲言,而夷考於後,未嘗有一事敷施而底行者,是體念二字,只是酬答之好題目而已。今玆所諭嘉尙,鐫諸心骨等語,又未必不如前日之爲,則終歸於悅而不繹而已。況後來書批,又或有竝與悅底意思而無之,是則志氣之怠,不待日月之漸久,而已見於此矣。臣恐邸下,徒有改過之名,而未盡改過之實,徒知旣往之可愧,而不念方來之可憂也。誠願邸下,亟思反躬,深究病源之所在,而痛下頂針,先從性偏之難克,而斫倒根株,勿以一毫容護爲計,勿以一時勉循爲心,凡於宮闈之中,左右暬御之阿諛承順,導上褺狎者,屛逐而斥遠之,耳目玩好之奇袤不正,惑亂心志者,嚴禁而痛絶之,使廓然一新,無復邪氣之干其間,每於淸燕無事之時,幽獨易肆之地,收斂精神,整攝威儀,穆然潛心,常若上帝之監臨,鬼神之在傍,飮食起居,言語思慮,事事警省,罔有不欽,討論經史,諮訪政務,勿爲應文備禮之歸,勉勉孜孜,實心做去,則義理澆灌于中,酬接管攝於外,此心不得走作,不得昏沈,自然寧靜,自然淸明,止水無波,悍馬順軌,宴安之私,非僻之心,無自而入之矣。加之以刻苦之工,積之以悠久之力,一日二日,念玆在玆,無少間斷,無少變移,終始如一,日新又新然後,仁孝克盡而令聞日彰,聽斷惟明而庶績咸熙,所謂昏蝕復舊,萬景俱新者,眞在於是,于以慰大朝之心,副生民之望,垂光史冊,永有辭於萬世矣。昔秦穆公悔過作誓曰,我心之憂,日月逾邁,若不云來,蓋急於改過,而憂其無復來日者,乃如此,此所以終成霸業,而聖人有取焉。噫,以邸下明睿之資,獨不能惕然感勵,奮發於斯乎?心之存不存,惟今日,德之終不終,惟今日,三百年社稷興亡之幾,亦惟今日,伏願邸下,懋戒哉懋戒哉。竊伏念近日諸臣,就事論事,略已備矣。顧此溫平可口之劑,雖無摶擊之功,亦可爲大病新瘳後,扶護眞元之方,故縷縷傾倒,仰備箴警,而病思昏綴,語無倫脊。伏惟恕其僭率,而察其衷悃焉云云。答曰,覽書具悉。聖候快臻康復,慶忭曷諭,而今又聖候愆和,不勝焦煎,憂愛陳勉,言甚切至,可不體念焉。爾其勿辭,卽速上來察職。
辛巳六月二十四日卯時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·任一源·姜趾煥,醫官金履亨·許礈·李以楷·李泰遠·慶絢·吳道烱,以次進伏。鳳漢曰,夜間聖候若何?上曰,寢睡安穩,其氣更不發,今則必愈矣。鳳漢曰,水刺,若何?上曰,進御,而亦勝於昨矣。履亨等診候,皆曰,脈候左右三部,度數調均,數意亦減,而胃脈不足則一樣矣。上進御湯劑,鳳漢曰,分提調鄭弘淳,有實病云,今姑改差,何如?上曰,依爲之。出榻敎上曰,金普淳,何以爲之云耶?鳳漢曰,陳書徑出云矣。上曰,此是前下敎後乎?東暹曰,然矣。鳳漢曰,臣之所帶二軍門提調事,當遞其一,故仰達矣。上曰,然則當勉副矣。藥房諸臣先退,上命東暹書傳敎曰,每都目親政,意益深矣。今因靜攝,親政爲例政,莫曰例政,若侍開政,莫替予爲官擇人之意事,申飭兩銓。又命書傳敎曰,廉吏效節人後·戊申樹身人·西北松都人·嶺南武士,另加調用事,申飭兩銓。又命書傳敎曰,前後京外文武登第之類,抱紅牌而老於牖下者,莫知幾人,其曰仁政。況嶺南之人,白衣不踰嶺,自有所守,故其人不求仕於京,銓曹亦不識何狀,都政·散政有異,難以闊狹,至於國子例陞之外,若有窠焉。庶可周旋,申飭銓曹。又命書傳敎曰,漢明旣云奚徒,此也。初入仕,卽守令之根柢也。近來雜岐,多初仕之中,亦不擇人,則銓衡其能平乎?亦奚徒謂守令,其不擇人,於京吏胥貢人,於鄕許多守護軍,皆受其弊,不擇而何,不擇而何?今於政注時,若其君之臨焉。一公其政,前後御史所薦人,亦莫知其人之擧皆可用,而雖然亦愈於不察其人,以私勝公者乎?今雖憊臥,自强之心則不憊,另飭銓曹,使中外之人,咸稱頓勝於幾次入侍之開政。又命書傳敎曰,十考十上·五考五上,純褒抄啓守令·邊將,另加調用事,申飭兩銓。又命書傳敎曰,桂坊之望,以十考十上,遞付京職,而今政未及調用者備擬,吏曹莫曰,已區處,餘二窠調用後,待窠懸註調用事,分付。又命書傳敎曰,今聞相臣所辭,兼二軍門都提調云,新除都提擧勉副,領府事金尙魯爲禁營都提擧,理中建功湯一貼,午後更爲煎入事,出榻敎。諸臣退出。
辛巳六月二十四日辰時,王世子坐景春殿。藥房入對時,左承旨任瑋,文學徐有元,加出假注書金躍河,記事官李昌任,編修官金匡國,醫官方泰輿·李世珪·金德崙以次進伏訖。令曰,分提調何爲不入耶?任瑋曰,昨以暑癨出去矣。至今重痛云矣。未知夜間,睿候諸節,何如?令曰,氣甚煩憫,寢睡不便,故精神不快矣。任瑋曰,請醫官診候。令曰,首醫及李世珪診之。方泰輿曰,脈候左三部,與昨一般,而右部安靜,掌心微而溫,額上有汗氣矣。李世珪曰,脈候雖有數氣,而掌心與額上,柔則柔矣。令曰,宮官昨見傳敎乎?李昌任曰,見之矣。令曰,傳敎中,似有未安底敎,不勝惶悚,而病中用慮,實不小矣。李昌任曰,此是大朝勸講世孫之敎也,於邸下,實無不安事也。令曰,大朝傳敎中辭意,則欲以余使之勸講世孫,而當此聖候愆和之時,下令殊涉未安,當自內勸勉,何如?李昌任曰,是亦好矣。臣等奉此下令,通于講書院,使之開講,實爲好矣。令曰,依爲之。徐有元曰,大朝朝廷問安,以勿爲下答矣。令曰,藥房直宿,尙不罷耶?徐有元曰,然矣。令曰,此處亦以勿爲問安,添書下答,可也。仍令承旨更爲書出,諸臣遂退出。
辛巳六月二十四日巳時,上御思賢閤。承旨入侍時,右承旨尹東暹,記事官任觀周·任一源·姜趾煥進伏訖。上曰,吏批有一窠,則次次遷轉耶?尹東暹曰,然矣。上曰,桂坊兩窠得之矣。上曰,昨日講書院批下之後,當之者,焉敢自若,而李仁培無時替直,金普淳之自處,可矣。一任曠職,亦非誠也。解見任,其代今日政擇擬。上曰,昨日下敎之後,元良有何下令,而講書已復乎?卽問講書院以奏。上曰,今聞校理金鍾正,以昨日下敎,撕捱陳書云,其下敎已無深意,事件亦不然,則何敢過爲撕捱?卽爲牌招入直。諸臣退出。
辛巳六月二十四日午時,上御思賢閤。吏判入侍時,吏曹判書金相福,都承旨洪麟漢,記事官任觀周·任一源·姜趾煥進伏訖。上曰,俄者遞付京職窠,得二窠矣。金相福曰,桂坊則異於吏批,此桂坊兩窠,難爲遞付矣。上曰,然乎?上曰,旣已差代,金石政格,桂坊調用下敎勿施,前單入之。諸臣退出。
辛巳六月二十四日未時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·任一源·姜趾煥,醫官金履亨·許礈·李以楷·李泰遠·慶絢·吳道烱,以次進伏。鳳漢曰,日氣甚熱,聖候若何?上曰,一樣矣。鳳漢曰,其間有所進御乎?上曰,進粥少許矣。上曰,只兩廳首醫診候,可也。履亨,泰遠診候,皆曰,脈候左右三部,數意益減,亦頗調均,而胃脈不足則一樣矣。上進御湯劑,鳳漢曰,俄見政望,則點下處,無非留神,臣誠欽仰矣。上曰,大政之日,卿在闕內,卿之所見,政事如何?鳳漢曰,臣亦未詳知,而大體公道矣。鳳漢曰,夏間則苦熱問安,例爲之矣。今則異於常時,且有東宮患候,不可循例爲之,只中宮殿問候,而其他各宮,則入侍時問候,何如?上曰,依爲之。理中建功湯一貼,夕後更爲煎入。出榻敎諸臣退出。
辛巳六月二十四日酉時,上御思賢閤。吏兵判·吏兵房承旨入侍時,吏曹判書金相福,兵曹判書金聖應,都承旨洪麟漢,左副承旨兪漢蕭,記事官任觀周·任一源·姜趾煥進伏訖。上曰,初入仕,非徒守令之階梯,在爲官擇人之道,不可不極擇,故擬望後,使之入侍,意蓋此也。初入仕望筒落點後,金相福曰,弼善李運海,方在囚,臣未覺,矇然備擬,惶恐待罪,弼善李運海改差,何如?上曰,勿待罪,許遞。出擧條金聖應曰,臣當此重任,已經兩都目矣。便是瓜滿,而臣之老母篤老,臣不可離捨,故惶恐敢達。上曰,所奏,是矣。上曰,曾有下敎,兵判所辭,其心嘉矣。奉篤老之親,緊務果難,面許所辭,令該曹卽爲口傳付軍職。上曰,兵判有闕政事,明日爲之。上曰,明日政官,待開門牌招。出榻敎上曰,此時守令,不可曠官,兩司長官抄選及李永中·姜潤外,在外人許遞,獻納有闕代,李正吾除授,持平有闕代,朴大有除授,正言有闕代,任瑎除授,今日牌招,明朝謝恩,復稱在外者,先遞差,直捧禁推。今番都政守令,赴任後勘律,大司諫李爕元,掌令姜潤,正言李永中,乘馹上來事,下諭。姜潤,聞是嶺人,李爕元·李永中之靜攝中特敎之下,稱以在外,其涉寒心,其若過限,特配嶺沿。諸臣退出。
辛巳六月二十四日戌時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,醫官金履亨·許礈·李以楷·李泰遠·慶絢·吳道炯,以次進伏。鳳漢曰,其間聖候若何?上曰,一樣矣。鳳漢曰,生鰒來,故內入矣。或已進御乎?上曰,好矣。履亨等診候,皆曰,脈候左右三部調緩,數意之減,大體與晝入診一樣矣。上進御湯劑後,理中建功湯一貼,明朝依前煎入事,書出榻敎。諸臣退出。
上在慶熙宮。常參·經筵以代理停。
卯時,日有兩珥。自巳時至酉時,日暈。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。大殿·中宮殿,王世孫遣講官問安。答曰,知道。
藥房都提調洪鳳漢,提調南泰齊,副提調尹東暹啓曰,庚炎轉酷,伏未審夜來,聖體調攝,若何?寢睡·水刺之節,亦何如?腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。中宮殿氣候,何如?臣等不任終宵憂慮,敢此問安,竝爲仰稟。答曰,知道。諸問候,當諭于入侍矣。
傳于洪麟漢曰,守令謝恩後,留待。
傳于洪準海曰,藥房入診,守令同爲入侍。
尹東暹啓曰,藥房三提調,持湯劑來待矣。
以宋岳載爲加出假注書。
以吏曹參議韓光肇牌不進罷職傳旨,傳于洪準海曰,只推。
尹東暹啓曰,今秋宗廟·永寧殿·徽寧殿秋享大祭時,監察無以推移,在前如此之時,有署前行公之例,依此分付,何如?傳曰,允。
又以弘文館言啓曰,新除授副校理嚴璘,卽爲牌招察任,何如?傳曰,允。
有政。吏批,判書金相福呈辭受由,參判南泰會進,參議韓光肇牌不進,行都承旨洪麟漢進。吏批啓曰,判書金相福呈辭受由,參議韓光肇牌不進,小臣獨政未安,何以爲之?敢稟。傳曰,仍爲之。以李昌誼爲兵曹判書,李基德爲弼善,鄭光漢爲兼弼善,李昌誼爲訓鍊都監·禁衛營·御營廳提調。
兵批,判書未差,參判李奎采,藥房分提調進,參議金尙重入直進,參知曺允濟外司騎兵點考坐起進,參知李昌儒昌德宮入直,左副承旨兪漢蕭進。兵批啓曰,新判書命招,同參政事,何如?傳曰,允。以韓光德·尹僖東副護軍單付,張淀·任毅中副司直單付,趙台命副司果單付,以李義培爲同知。
尹東暹,以濬川司言啓曰,本司都廳,以三軍門別將·千摠中自辟啓下,久任責成事,曾有筵稟定奪,而都廳安宗奎,以御營廳千摠,昨日政移除內禁衛將矣。所管濬川之任,有難付諸生手,合有變通之道,內禁衛將,今姑改遞,一依定式,使之仍察都廳,何如?傳曰,允。
王世子在昌德宮。常參停。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
藥房口傳達曰,夜來睿候調攝,若何,煩熱之候,已爲止息,而寢膳之節,亦何如?臣等卽與諸醫,趁早入對診察,議定湯劑,爲宜。惶恐敢達。令曰,入對。
李心源達曰,明日國忌齋戒,再明日正日,二十八日國忌齋戒,二十九日正日,此四日常參,頉稟。令曰,知道。
又達曰,加出假注書宋岳載受點之後,謂有身病,終不入來。新進怠慢之習,不可無懲,而本院請推之外,無他可施之罰,何以爲之?敢稟。令曰,禁推。
李心源,以侍講院言達曰,本院新除授輔德李宜老除拜之下,不爲出肅,卽爲牌招察任,說書金夢華,時在慶尙道善山地,書筵入番事緊,斯速乘馹上來事,下諭,何如?令曰,依。
李心源,以講書院言達曰,本院新除授左贊讀尹勉憲除拜之下,不爲出肅,卽爲牌招察任,何如?令曰,依。
李心源達曰,卽者司書李昌任以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
以司書李昌任上書,令于洪準海曰,余病未差,而且無講官,如是陳書徑出,其在道理,極爲寒心。原書給之,卽爲牌招入直。
令于洪準海曰,如此之時,道理不當若是,況於分義乎?若朝鮮臣子,則焉敢若是?司書李昌任只推,更卽牌招入直。
洪準海,以兵曹言達曰,本曹正郞尹得孟身病猝重,勢難行公,累度呈狀,宿衛重地,不可久曠。正郞尹得孟今姑改差,何如?令曰,依。
以全羅監司狀達,六月令薦新新稻米進上,節候尙早,未及産出,限內不得封進,惶恐待罪事,令于洪準海曰,勿待罪事,回諭。
持平朴大有達曰,請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請殺獄罪人老秋,僞造印信罪人梁德秋,稟于大朝,竝命依律勘斷。請僞造印信罪人河世仲,殺獄罪人申後辰·張厚男,仰稟大朝,竝令依律勘斷。答曰,不從。措辭見上
正言任瑎達曰,請充軍罪人李時蕃,依律處斷。請恒延·命垕,仍令鞫廳,嚴鞫得情。請卜連亟令王府,拿鞫嚴問,以正王法。請稟于大朝,還收罪人天大酌處之命,快正王法。請罪人匡師,更加嚴鞫得情,快正王法。請絶島安置罪人來復,稟于大朝,還寢發配之命,仍爲嚴鞫得情,以正王法。請罪人張俊乞,稟于大朝,依律處斷。請罪人鄭得彪,稟于大朝,依律處斷。請稟于大朝,還寢罪人鄭起世酌處之命,依律處斷。答曰,不從。措辭見上
大司諫李燮元書曰,伏以聖候久在靜攝,臣民憂遑,曷有其極?且伏念,睿候愆和,候班連設,以愛日之孝思,不能盡誠於問寢之節,睿情焦迫,何以敢抑?臣於癃廢鄕居,與死爲隣之際,忽伏承薇垣新命,臣誠驚惶震惕,罔知所措。今始扶曳,進伏於城闉之外,而顧此所叨之地,卽世所謂選職也,諫諍之列,責任不輕,而一院之長,地處尤別,苟非聲望風采,爲世所重者,莫宜居之。臣於臺職,從前自畫之義,姑勿論,今此榮耀之地,尤不宜揚揚冒進,反復思惟,實無祗承之勢,敢此瀝陳肝血,仰籲於睿慈之下。伏乞亟令遞罷,仍治臣慢慠之罪,以警具僚,以安私分,不勝幸甚云云。答曰,覽書具悉。聖候愆和,焦悶曷諭?爾其勿辭,從速察職。
兵曹參知李昌儒書曰,伏以聖候尙在調攝,睿體曆日違和,臣民憂迫,曷有其極?臣於直中,得接家信,臣之老母,宿病之外,中暑忒重,食飮失宜,轉而成癨,上嘔下瀉,症形危劇,又以臣兄弟一時鎖直,未卽歸視,如添一病,更僕急報,促令來護。臣聞此報,神精飛越,須資無路,按住不得,敢冒瀆擾之誅,略陳懇迫之私。伏乞邸下,俯垂矜諒,亟許鐫改臣職名,俾便救護,千萬幸甚云云。答曰,覽書具悉。聖候愆和,焦悶曷諭?爾其勿辭救護焉。
副校理嚴璘書曰,伏以聖候靡寧,院直未撤,睿體愆和,庭班連擧,臣民焦迫,曷有其極?念臣,向緣情跡之難安,特召之下,未卽祗承,竟速譴罷之威命,罪重罰輕,措躬無地,聖度天大,曲垂恕貸,屢加收敍,除旨又降,臣誠含恩誦愆,且惶且感。其在義分,固當蹶趨謝,而第臣有區區難冒者。臣於本職,初豈敢爲承膺之計,而迫於嚴命,逃遁不得,黽勉隨行,四年于玆,每一循省,常切愧恧。向來長僚之不待臣自引,筵席提奏,實出曲諒之意,其先事預慮,若是相念者,臣固多感,而公議之所以處臣,則於此亦可見矣。臣雖欲淟涊,其可得乎?方當館中朝夕起居之時,末由進身於諸僚之末,私心耿結,當復如何?玆敢隨牌祗詣,仰慕危懇,瀆擾之罪,尤無所逃。伏乞睿慈,俯賜諒察,亟加鐫削,以全微諒,仍令重勘,以昭公法,不勝幸甚云云。答曰,覽書具悉。聖候愆和,焦悶曷諭?爾其勿辭,從速察職。
大司憲尹鳳五書曰,伏以天佑宗祊,聖候康復,臣民慶幸,曷有其極?臣於其時,伏聞藥院移直,庭班連設,區區蟻忱,不勝驚憂。扶曳病驅,蒼黃登道,拚死前進,及到江外,則賤疾暴加,頃刻垂盡,不得已借寓人亭舍,留調屢日,以便承聞症候矣,翌瘳有慶,宣諭已行,或恐一朝奄忽客裏,又復舁尋鄕路,歸益㱡㱡,以其病勢言之,至今不死,亦幸耳。惟是春末所被職名,尙在身上,病裏憂恐,若負大何,閱四朔如一日,而昨者又伏承有旨,使之乘馹上來者,臣心惶惕,尤當如何?第臣於向時,重遭臺抨,至入現告,又於常參時,以在鄕坐遞,雖荷聖度寬仁,旣罷旣遞,輒仍舊貫,然達辭指意深緊,至以分義爲責,則其不可以寵章之出常,自處以見職,以喪廉防也,不待一言而明,甚矣,情勢之難强,已如此。且臣衰邁之狀,如日下山,如蛇走壑,逐歲層加,更無可老,氣血已竭,疾病纏髓,一縷僅存,飾巾待盡,以情以病,實無以自力造謝,用伸感恩之忱。伏乞睿慈,許解臣官職,無使淸朝寵命,久辱樵牧之社,以嚴國綱,以勵臣分也。臣揆以臺例,便同已遞之人,病且沈淹,神精昏錯,冀遞之外,豈容他說,而獨於近日事,竊有所憂愛之悃,不敢自隱於离明之下,或望徐究而澄察焉。臣伏見邸下,以英雄豪傑之姿,有聰明睿智之才,雖以出於爛報,照人耳目者言之,責己之令旨渙發,明示悔尤之意,拜昌之批辭惻懇,輒下銘念之音,積月調攝之中,亟遵廟謁之儀,膈歲曠闕之餘,又擧朝見之禮,怳然覺悟,浩然安行。此豈非英豪明睿之體發而爲用者乎?臣得聞伊日士民,傾城踴躍瞻望,咸曰,我東宮邸下,欣欣相告,轉播鄕外,村氓野老,亦莫不延頸擧踵,歡聲帀地,中外民情,大可見矣。況臣以白首舊僚屬,所以聳忭於心,自不覺喜極而淚下者,視平民,尤豈不萬萬也哉?然旣以慶喜,又不能無隱憂者,何者?熟處難忘,人情之常也。邸下此後動靜云爲,或不免復蹈舊轍,則莫顯于隱,流布必遠,彼垂髫戴白之鼓舞於今時者,其所以落莫失望,必反甚於邸下未悔悟之前矣。民心將何以收拾,世道將何以挽回耶?臣非謂邸下之明,乃有此也,或然之慮,眞無所不至而然矣。繼而伏見前後令旨,前月十六日令旨有曰,已往之過,言之自恧,心焉明悟,又曰,勿過慮勿過疑,以觀來後,余不食言,二十日令旨有曰,余過余已悔之,又曰,諸臣知余自新之意,事事待之。其丁寧反復,若是明切,臣始渙然釋然曰,猗歟盛哉,播告之脩也,自今臣僚,將奉之若經訓,信之若匀石,孰有以頻復爲疑者哉?向日諸臣進言,皆在令旨之前,故條擧直陳,義在無隱,而其答臺臣之批,又明白洞快,使人深仰遜志之盛意,而其後儒臣,書以不信誨責,似若未槪於睿志者然。或者以是爲訑訑之色,而臣以爲,今此不信二字,正所以示深信於群下也,蓋邸下悔悟屬耳,其灑灑然若寸雲之過太空,諸臣之不能信得及者,容或無怪,此邸下所以有此敎也。邸下誠嶷然自守,確乎不拔,一言一事,動遵古哲王之懿規,上以慰大朝之念,下以副群僚之望,則彼言者之言,自歸於私憂過計而止耳。顧何損於遷雷之德也?況人人而盡懷者,自是治世之美事,其於邸下來諫之道,益有光矣,又何嫌於投匭之紛然也哉?傳曰,天子有諍臣七人,則不失天下,諸候有諍臣五人,則不失其國。向者諸臣,或筵或書,讜言迭進,臣聞來蹶然而喜曰,我邸下諍臣,不啻四五,則吾國其庶幾乎?所謂不失其國與天下者,以其君納諫諍而從善,如我邸下今番事耳,若不然,雖十諍臣,何補也哉?嗚呼,先儒言,曾子當觀唯字前後,今邸下所以回悟者,卽曾子唯之之意也,以前不須言,而以後則所可戒者,惟在於不貳過之道。夫不貳過者,亦有善不善之可言,昨日有一過言而悔之,此日不復言,此日有一過行而悔之,來日不復行,此亦謂之不貳過,然如是則過之不已,悔不可勝矣。又或改之而不能頓改,不免於拖泥帶水,則是不貳過之不善者也,此皆不能用力於本源之地,朱子所謂野火燒不盡,春風草又生而然矣。若顔子之不貳過則不然,有不善之端,始萌於念慮之間,必知之而遏絶之,不使著見於言行,旣無其過,何悔之有?此所以不貳過,而無祗悔也,此亦有本焉。克己工夫,全在心上,故私意淨盡,天理流行,知之明行之篤,而愈微愈密,三月不違,過自不作,是不貳過之善者也,濂溪之謂學,顔子之所學者,以是也。邸下之所當學者,其不在此耶?今夫英雄豪傑,其姿品雖美,比之聖人有間,故凡諸言行事爲,或卓卓乎難及,而不能淳然一出於聖賢規度者,以其不曾從事於格致誠正之學故也。是以,朱子曰,自古眞正大英雄,皆從戰戰兢兢,臨深履薄,中做出來,蓋雖天姿俊特,必屈首於吾儒問學之業,下手於戰兢臨履之工,方可以資學而補不足,折節而歸於正矣。我邸下睿質天縱,英氣發越,此臣所以敢以英豪明睿之姿,仰頌於上者,而其於戰兢臨履,古聖賢實地工夫,則臣誠主臣,邸下蓋有所闕略者矣。其動作之節,有時而不能循蹈繩墨者,勢所使然也,然事已悔矣,過已改矣。水落石出,善端藹然,當此之時,益懋睿學,益廣睿德,敬義挾持,表裏直方,使方寸澄淸,銛悍退聽者,有不容緩矣。伏聞邸下比來,講筵頻開,典學方勤,臣不勝欽仰之至也。第帝王之學,雖不必拘拘於章句句讀之間,其造道之要,則未嘗與韋布不同,誠意是耳,必透過此關然後,前路始坦坦然矣。程子之謂眞實無妄,誠之體也,曾傳之稱毋自欺,誠之之事也,爲學工程,莫不以誠爲之主,謂正心之始,當以己心爲嚴師,此亦誠意之毋自欺也。蓋正心不以實,則終歸於自欺,而不得爲正心,顔子之克己爲仁,本屬正心,其克己如惡惡臭,爲仁如好好色,克己則必十分那克去,爲仁則必十分那爲仁,無使一毫未盡之意,容着在胸中,是始爲毋自欺,而自無外成之過,不至於悔矣。邸下必留心於此,着意下工,昨非今是之間,一刀勇斷,勉勉孜孜,以做將去,則工夫到時,如夢之覺,如醉之醒,回念前日之事,眞箇懺悔,眞箇超脫。夫豈若區區漢武之見秋風也?邸下有英姿,故得有今事,易易且亟然,若久久持循,不復差失,則非誠字之工,不能焉爾,勿以常談死法,爲視也。朱子曰,常談之中,自有妙理,死法之中,自有活法,朱子之賢,豈欺人哉?且夫父子者,天理之至重至大,而人情之至親至切也,血氣流通,痛痒相關,此則非貴賤而有殊也,非賢愚而有別也。仰念聖上之心,卽邸下之心,邸下之心,卽聖上之心,二心而一心,融洩無間,則聖上有一喜一怒,邸下豈不宜知之?邸下有一樂一憂,聖上亦豈宜不知乎?邸下之翻然悔悟,眞作聖之一大機會,可謂高出百王,則豈使我聖上不得俯聞乎?凡作事眞實直諒則常裕,隱約顧畏則常縮,顧今事情,豈邸下本心然也?在廷諸臣,姑息彌綸,以至於此,可謂不思之甚矣。從今以往,將言言而掣肘,事事而苟且,逕路艱棘,恐無有開快時節,豈不悶哉?古人曰,人誰無過?過而能改,善孰大焉?書稱成湯之聖曰,改過不吝,從古不咎其過,以改爲貴者,斯可知矣。邸下已占得此境界,則往者之事,便作先天,今復何嫌何疑?雖至微細事,終必顯聞,況擧世所共聞許大慶喜之事乎?其自然一澈於四聰之下,有不可知,則邸下之不曾自陳,雖非邸下之本心,邸下之不安,當如何?諸臣之彌綸於前者,亦將尤悔之不暇,臣謂目下道理,姑舍勿論,前頭事勢之難便,又如斯,尤不可以終始泄泄而微隱也。幸邸下勿以遮護爲忠,勿以不諱爲不忠也。至於大朝候問之禮,前月一行經朔之後,日者又爲下令,而以大朝之命,不果行焉,聖意出於惟疾之憂,妨學之念,而邸下所以係戀思慕者,伏想切切焉不自勝矣。禮曰文王爲世子,鷄初鳴,至寢門外,問內豎曰,今夜安否?內豎曰,安,文王乃喜。日中又至如之,暮又至如之,釋者曰,世子朝父母,惟朝夕二禮,而文王日三者,聖人過人之行也。又曰,武王爲世子,率文王而行之,文王之日三朝,豈必王季命之而爲之,武王之日三朝,亦豈文王命之而爲之?蓋其戀父母之誠,有不能自已而然矣。邸下之心,必欲遵二聖行之,而兩宮各異,日三之禮,縱難如儀,一月兩朝,恐不容間闕也。臣伏見大朝下敎,有曰,予之冀望元良,昔恙快愈,聞胄筵之開,則猶勝於百貼理中湯,進見末事也,聖上止慈勸學之念,固應如是,而在邸下,則進見爲重,講學次之。夫子不曰,行有餘力,卽以學文乎?且今睿候已平,講讀不轍,若登聞於大朝,則聖心必悅豫之極,不以前日之所憂,爲憂矣,令大臣以邸下昔疾今愈,鎭日開講之意,方便陳白。且以睿情日懸宸闈,不堪戀結之由,善爲導達,則以聖上晨昏思見之心,豈不樂聞而許之乎?今我大朝聖算,已近耄期,瞻望堯顔,日月間闊,則顧邸下篤至之孝,所以憂思懸慕,倘作如何?伏乞益以務積誠意,務盡孝敬,期於得大朝之命,爰戒靑輅,頻詣紫宸,愉愉怡怡,克殫事親之誠,有以慰聖上之思念,而致神人之胥悅者,不勝禱祝之至。臣於承諭之後,久阽鬼關,今始喚醒殘魂,抖擻衰精,略陳情病,冀蒙鐫免,而垂死之中,猶切愛君憂國之誠,旣伸頌仰,兼陳勉戒。倘蒙离明,不以言耄而俯賜採蕘,則不但爲賤臣之榮幸而已。臣無任云云。答曰,覽書具悉。聖候近又愆和,焦悶曷諭?所勉,可不體念焉?卿其勿辭,卽速上來察職。
辛巳六月二十五日寅時,王世子坐景春殿。藥房分提調入對時,分提調李奎采,同副承旨李心源,加出假注書金躍河,記事官李昌任,編修官金匡國,醫官方泰輿·鄭允協·李世珪·金德崙以次進伏訖。李奎采曰,夜間,睿候,何如?令曰,昨日自酉時至罷漏後,不勝煩熱,氣不能收拾矣。奎采曰,請醫官診候,何如?令曰,依爲之。方泰輿曰,脈候帶數,與昨一般,而柔則柔矣。以下諸醫,所達亦同。奎采曰,議定湯劑,何如?令曰,依爲之。諸醫以柴胡四物湯五貼劑進,而日再服,似好矣。令曰,依爲之。奎采曰,臣等退出,此藥劑進之意,書出,何如?令曰,依爲之。出下令諸臣以次退出。
辛巳六月二十五日卯時,上御思賢閤。藥房入診,守令同爲入侍時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,醫官金履亨·許礈·李以楷·李泰遠·慶絢·吳道炯,長湍府使黃寀,南陽府使金致龜,理山府使尹得雨,柒谷府使李廷壽,端川府使鄭汝曾,富寧府使具敍五,肅川府使柳春馣,碧潼郡守李聖師,嘉山郡守申大顯,南原府使宋欽明,旌善郡守李敍中,安陰縣監鄭昭儉,鴻山縣監趙載述,聞慶縣監宋準明,順安縣令金持默,文化縣監尹尙厚,安峽縣監鄭志喆,陽城縣監金鍾協,康津縣監李顯泰,果川縣監權瑜,延日縣監李彦愼,旌義縣監朴命球,延豐縣監柳億基,彦陽縣監尙雨澤以次進伏訖。鳳漢曰,庚炎甚酷,聖候,若何?上曰,今則差勝矣。鳳漢曰,寢睡·水刺之節,若何?上曰,寢睡安穩,而水刺亦善爲之矣。鳳漢曰,中宮殿氣候,若何?上曰,一樣矣。鳳漢曰,王世子氣候,若何?上曰,一樣矣。鳳漢曰,嬪宮氣候,若何?上曰,好在矣。鳳漢曰,王世孫氣候,若何?上曰,好在矣。履亨等診候,皆曰,脈候左右三部,度數頗緩且均,數意亦頗差勝,而胃脈不足則一樣矣。上進御湯劑,鳳漢曰,大祭事,曾已仰奏,而今日當祭官差出,若親享則似有臨時掣礙之端矣。上曰,如今日之氣,則足可爲之矣。鳳漢曰,不然矣。泰齊曰,八月陵行在近,尤當愼攝矣。鳳漢曰,當此日三煎之時,親行大祭,則外方所見,亦似如何矣?上曰,此則果如卿言矣。必待卿等之固請而許之,則亦欠於誠實之道矣。命書傳敎曰,噫,以予之心,大享俗節,雖皆親行,何以伸懷,而況一年一享乎?且丁丑以後,雖欲伸未能之孝,將伸於何?唯在陵廟,雖葱熨之時,其若少息,猶欲親行,今則其不復作,氣亦少勝,何忍命攝?提調雖直,秋享必欲親行,非徒今日固請,若八月十四日,此日後,更無可伸之日,則雖請何從,而此則有異,其若强行,此不以臣道導臣,此猶細故,追遵聖訓,仰慰陟降,抑情命攝,而其前氣不復作,秋展謁,當行於初六日,只親傳香,隨詣行禮,省牲·省器而來,少伸耿耿之忱。此則臨時待下敎,侍衛與軍兵等節,依初親祭時下敎擧行,莫曰攝行,祭官·執事另擇事,申飭銓曹,雖行其日世孫謁禮,涼生之前,沖歲誠難。噫,今雖命攝,曾已下敎,勿論大享俗節,此歲之內,決不闕矣。其時隨予行禮事,令儀曹知悉。噫,夏享欲行而未果,秋享有命亦攝,此豈堯舜之道,孝悌而已者乎?祗望太室,心焉隕墜矣。上曰,守令進前。寀進前,命誦七事,上曰,方當賑政,汝將以何道爲之?寀曰,下去後,當與道臣相議爲之矣。上曰,朝家旣已劃給萬石穀於畿內,則宜無不知,而今此下詢之下,泛稱與道臣相議者,極爲非矣。從重推考,可也。出擧條寀退,致龜進前,誦七事,上曰,南陽麥事及年事,何如云耶?致龜曰,姑未聞矣。致龜退,得雨進前。上曰,事不如意,今爲外職矣。得雨曰,聖恩如天,臣圖報之道,只在於此矣。上曰,必善爲矣。得雨退,廷壽進前,上曰,何其老也?誦七事,上曰,勉力爲之,可也。廷壽退,汝曾進前誦七事,上曰,下去,勉力爲之,可也。敍五進前誦七事,上曰,靜攝中召見者,有意矣,勉力爲之。敍五退,春馣進前誦七事,上曰,下去,勉力爲之也。春馣退,聖師進前誦七事,上曰,汝往見北京,山川,如何?聖師曰,東八站以內則險固,而以外則平地廣野矣。上曰,如欲用武,則何處爲好乎?聖師曰,山海關,好矣。上曰,下去善爲之,可也。聖師退,大顯進前誦七事,上曰,汝下去,將以何道爲政乎?大顯曰,臣本無才能,唯當克勤奉公,一心圖報矣。上曰,是矣。大顯退,欽明進前誦七事,上曰,汝欲爲循吏乎,欲爲能吏乎?欽明曰,循吏則固不敢,而能吏亦非願矣。上曰,下去,勉力爲之也。欽明退,敍中進前誦七事,上曰,汝則循·能中,欲何居?敍中曰,循吏不能及,而能吏則亦非所願矣。上曰,下去善爲也。敍中退,昭儉進前誦七事,〈上曰〉,汝將何以爲治?昭儉曰,臣初受分憂之責,豈無善治之心,而何可望也?上曰,以安陰付汝送之,善爲之,可也。昭儉退,趙載述進前誦七事,上曰,誰也?東暹曰,判府事趙載浩之再從矣。上曰,一夫不獲,則負此召見之意也,善爲之,可也。載述退,準明進前誦七事,上曰,誰也?東暹曰,宋懲啓之子也。上曰,甚類厥父矣。下去,勉力爲之,可也。準明退,持默進前,上曰,汝於勸武時,稱病脚蹇矣,今則好免,而爲南行治邑之政,則須勿用謀也。鳳漢曰,本來有病矣。持默退,尙厚進前誦七事,上曰,須善爲之,可也。尙厚退,志喆進前誦七事,上曰,汝欲以何道治邑乎?志喆曰,唯當竭力奉公矣。志喆退,鍾協進前誦七事,上曰,見汝,忽思孝昭殿三年內,見汝輩矣。汝欲以何道爲治乎?鍾協曰,臣本無才能,唯當竭力奉公矣。鍾協退,顯泰進前誦七事,上曰,下去,勉力爲之,可也。顯泰退,瑜進前誦七事,上曰,誰也?鳳漢曰,江都殉節人權順長之子孫也。上曰,然乎?前官徐覺修,善爲之矣,汝須勉力爲之,一如前官之政,可也。瑜退,彦愼進前誦七事,上曰,臥而召見,有意,勉力爲之,可也。彦愼退,命球進前誦七事,上曰,予則只見汝名而點下矣。將未免越海矣。命球退,億基進前誦七事,上曰,汝常思以吾君,以赤子付我,當竭力爲之,可也。億基退,雨澤進前誦七事,上曰,勉力爲之,可也。雨澤退,上曰,今番守令,皆近可矣。鳳漢曰,然矣。上曰,天無私覆,人君用人,豈可有愛惡厚薄,而大抵饒邑則無勢之人,不得爲之,爲吏判者,不能無私也。鳳漢曰,昨與吏判言此矣,大體大處劇邑,則鄕曲之人,不能善治,故自然以京城人,爲之云矣。上曰,此則然矣。鳳漢曰,昨政,張錫履入於守令望,而不得蒙點矣。上曰,誰也?鳳漢〈曰〉,新豐府院君奉祀孫矣,臣雖未見其人,而人亦甚佳云矣。上曰,然乎?明日入診,召入,可也。予欲見之矣。上曰,彼兼春秋朴沁,乃松都人,而爲人純實矣。松都之人,皆太明於分數,而朴沁則不然矣。一次爲守令則好矣。上曰,理中建功湯一貼,午後更爲煎入,可也。出榻敎命書傳敎曰,備局有司堂上,午後內局入診,同爲入侍。又命書傳敎曰,二十八日傳香,禮房承旨依例擧行,來七月初一日,都承旨詣皇壇奉審。諸臣退出。
辛巳六月二十五日未時,上御思賢閤。藥房入診,備局有司堂上·平市令同爲入侍時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,戶曹判書尹東度,備局堂上徐志修,平市令張錫履,醫官金履亨·許礈·李以楷·李泰遠·慶絢·吳道炯以次進伏。鳳漢曰,其間聖候,若何?上曰,一樣矣。鳳漢曰,有何進御乎?上曰,進水刺矣。履亨等診候,皆曰,脈候左右三部度數調均,數意亦減,而胃脈不足,一樣矣。上進御湯劑後,理中建功湯一貼,夕後更爲煎入事,書出榻敎。上曰,予之疾,千態萬狀,今日忽然嚔咳,意以爲外氣矣,腹下又有痰氣之見形,予則三貼,欲止於今日矣。又如此,何以爲之?履亨曰,三貼限以今日者,蓋爲日氣甚熱,進御似難,故不敢仰請加進矣。提調及醫官先退,上曰,都提調則姑勿出去,可也。東暹曰,臣方出去傳香矣。他承·史入侍,何如?上曰,依爲之。注書出去率入,可也。臣履禧出,與偕入後,臣及東暹先爲退出。此下廳注書入侍
辛巳六月二十五日申時,上御思賢閤。大臣·備局有司堂上·平市令·畿伯追後入侍時,右議政洪鳳漢,戶曹判書尹東度,大司成徐志修,京畿監司蔡濟恭,左副承旨兪漢蕭,記事官任觀周,記注官朴沁,記事官姜趾煥,平市令張錫履進伏訖。上曰,今年麥事,慘矣,予不忍忘,又召卿等矣,聞宰臣與大臣,有所酬酢云,陳達,可也。徐志修曰,臣向往郊外,聞農民之言,則若過七月一朔,則庶可生活,而其前國家,豈不生活云,此言誠極可矜。今此劃給萬石,每戶不過二三斗分俵矣。朝家實難區劃之道,不可不救活此一朔之道矣。上曰,聞卿之言,實爲慘然矣。洪鳳漢曰,彼宰臣,善形容民情矣,畿民分俵,實爲不足矣。上曰,更爲商量,可也。洪鳳漢曰,忠州有儲置米,移轉船運,則可以接濟矣。上曰,今聞畿民困窮之狀,若親睹焉,心甚慘惻,復召畿伯,又問大臣,忠州儲置米五百石,楊津倉米五百石,江都米五百石,南漢米五百石特爲加給,其所區劃,首尾闊狹,大臣·道臣旣承下敎,以此卽爲分付。洪鳳漢曰,此,濟州牧使李昌運狀本也。以爲,今年牟麥之慘凶,挽近所無,還上裁減外,實捧之數,終無準捧之勢,不得已減三分之二,待秋退捧,而島民接濟之資,自六月念後至八月晦,磨鍊容入,則當初仰請外,不足之數,爲二千五百三十六石零,前後所請之數,準數劃給,然後可無顚連之患,請令廟堂斯速稟處矣。絶海民命,專係移轉一路,前此劃給,不爲不多,而今此守臣所請,如是詳盡,二千石特爲加劃,使之從便接濟,何如?上曰,依爲之。此島仰體昔意,感其民之誠,其常顧恤者,若或不足,雖悔何及?前所請未許一千四百石中,加給千石,而羅里舖不足者,從長區劃,卽爲船運後狀聞,俾無過時之弊。出擧條洪鳳漢曰,此,黃海監司李溵狀啓也。以爲,今年麥歉,擧一道言之,不無稍優尤甚之異,而至於金川·白川·延安·海州·康翎·甕津等六邑,最其尤甚,便同赤地,雖折米三分一之數,若一向督捧,則不無朝夕渙散之慮,無論春秋牟,卽今所捧外,一竝停退,待秋作租事,請令廟堂稟處矣。六邑麥歉,果如是孔慘,則許多還上,不可定數勒捧,前此所捧者,若過秋麥四分一,春麥五分一,則依所請停捧,待秋作租之意,分付,何如?上曰,依爲之。出擧條尹東度曰,祭享果實各品中,代封名色,一依頃日稟裁,更爲排月懸注,則本色封進反小,他果代封居多,不可不更稟釐正,而自五月至七月,黃栗·大棗·乾柿三品,以漢果代封,旣有中桂床各色蜜果,而又以實果之代,用漢果三器,事涉,如何?此必一時謬例,而遂載於元定例矣,宜有釐正,故敢達。上曰,漢果代封,甚無據,黃栗·大棗·乾柿代封,依筵中釐正懸注,其餘以本色封進,可也。出擧條尹東度曰,各陵名日祭及宮廟祭,俱用藥果床,而丁巳年,油·淸各一升加封,癸酉年又有加封,此外又有一床都加,而二位陵則無都加,永禧殿則有四床都加,都加之名,未知始於何時,而若是不均,今於新撰定例中,事宜稟裁釐正,故敢達。上曰,今後平均,各下一床都加。尹東度曰,元定例中嬪宮司鑰房,有甲小次五分之二,一年應下者矣。世孫嬪宮定例,今方磨鍊,一依嬪宮定例磨鍊乎?上曰,嬪宮·世孫嬪宮甲小次,嘉禮·大禮外,勿爲擧行。出擧條尹東度曰,頃因大臣所達,府院君家價,自戶曹顧助,送于內需司事,有成命矣。所送之數,不可不稟定,故敢此仰達。上曰,大臣之意,何如?洪鳳漢曰,其雖從略,數千之數,恐不可減矣。上曰,依爲之。出擧條上曰,此時守令,豈可曠官?諫院已署經云,一司除署經,今番都政諸守令中,畿甸守令及夫馬上來者,其令明日辭朝,未上來處,待上來卽爲辭朝。上曰,世孫別召見,以史略爲之。出榻敎上曰,張錫履進前。汝新豐之孫乎?張錫履曰,臣之五代祖矣。上曰,汝年,幾何?錫履曰,三十一矣。洪鳳漢曰,新豐之家甚零替,可悶矣。上曰,雖不親政,意在元元,於安陰縣監望首望,意謂無乃新豐之孫云,而未見其人,故以聞其名者點下。今日因大臣所奏,乃知新豐奉祀之孫,然爲官擇人之道,未見其人,難以下敎,故特召以見,雖爲官擇人,豈踰乎此?噫,新豐之後零替,心常慨嘆。旣聞奉祀,且見其人,平市令張錫履,令該曹守令待窠,卽爲懸注調用,使之官享國舅。諸臣退出。
辛巳六月二十五日酉時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,醫官金履亨·皮世麟·許礈·李以楷·李泰遠·慶絢·吳道炯以次進伏。鳳漢曰,其間聖候,若何?上曰,一樣矣。鳳漢曰,其間有所進御乎?上曰,進饅頭矣。鳳漢曰,令醫診候,何如?上曰,只兩廳首醫爲之。履亨·泰遠診候,皆曰,脈候左右三部,大體與午間一樣,而數意則不甚大段矣。上進御湯劑後,理中建功湯一貼,明朝依例煎入事,書出榻敎。諸臣退出。
上在慶熙宮。常參·經筵以代理停。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。藥房都提調洪鳳漢,提調南泰齊,副提調尹東暹啓曰,伏未審夜來,聖體調攝,若何,寢睡·水刺之節,亦何如,腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢此問安,竝爲仰稟。答曰,知道。當諭于入侍矣。
藥房三提調,持湯劑來待矣,傳于尹東暹曰,入侍。
兪漢蕭,以禁衛營言啓曰,來九月當二番前部中司屬黃海道五哨軍兵,八月二十五日京中逢點,依例準二朔立番之意,本道監·兵使處,預爲知委,何如?傳曰,允。又以禁衛營言啓曰,來七月當一番前部左司屬黃海道五哨軍兵,逢點實數六百五十二名,已爲點閱整齊,來七月初一日,與內外各處入直軍兵等,依例替代後,舊軍放送之意,敢啓。答曰,知道。又以御營廳言啓曰,本廳來九月十月兩朔應立左部前司屬慶尙右道五哨軍兵,八月二十五日京中逢點,九月初一日,與前部後司軍兵,當爲替代立番,趁期調送事,本道監·兵使處,依前知會之意,敢啓。答曰,知道。又以御營廳言啓曰,本廳來七月八月兩朔應立前部後司屬慶尙右道五哨軍兵六百七十名,已爲逢點整齊矣,七月初一日,與右司軍兵替代後,舊軍放送之意,敢啓。答曰,知道。
王世子在昌德宮。常參停。
懿仁王后忌辰齋戒。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
藥房口傳達曰,夜來睿候調攝,若何,寢膳諸節,亦何如,而湯劑其已進服乎?臣等趁早入對診察,爲宜,惶恐敢達。令曰,知道。
洪準海達曰,大司憲尹鳳五,執義洪啓能,掌令姜潤,持平金亮行在外,朴大有呈辭,掌令盧聖中牌不進傳旨未下,今日以監察茶時之意,敢達。令曰,知道。
洪準海,以兵曹言達曰,今六月二十五日,私奴尙云稱名人,自興元門入來,差備門外擊錚,極爲駭愕。令攸司囚禁治罪,同門守門將姜得瑜,常時不能禁斷雜人,以致闌入,亦難免其責,推考,何如?令曰,依。
洪準海,以義禁府言達曰,卽接月令醫員金重完手本,則保放罪人沈瑴·柳泳病勢今已向差云,還囚之意,敢達。令曰,知道。
又以義禁府言達曰,卽接月令醫員卞再希手本,則時囚罪人李師佐,年老病痼之人,重得風病,五朔危篤,勺水不入,轉側隨人,氣息奄奄,四肢不收,方在死生未分之中。自前罪人病勢如此,則有保房救療之規,敢此仰稟。令曰,知道。
洪準海,以侍講院言達曰,本院新除授弼善李基德,兼弼善鄭光漢除拜之下,不爲出肅,竝卽牌招察任,何如?令曰,依。
辛巳六月二十六日卯時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,醫官金履亨·皮世璘·許礈·李以楷·李泰遠·慶絢·吳道炯以次進伏。鳳漢曰,夜間聖候,若何?上曰,寢睡安穩矣。鳳漢曰,昨日外氣,更若何?上曰,亦差勝矣。鳳漢曰,痰氣,若何?上曰,此亦無矣。履亨等診候,皆曰,脈候左右三部,調均且緩,微有數意,而胃脈不足則一樣矣。上進御湯劑,鳳漢曰,自今日二貼乎,三貼乎?定奪然後,可以煎進矣。上曰,問於醫官,可也。履亨曰,上候如有外氣,則理中湯,似非當劑,日進二貼,而日數稍久遠,則亦無異三貼矣。上曰,然則以再進爲定,而理中建功湯一貼,申後更爲煎入,可也。出榻敎鳳漢曰,臣於明陵奉審往來後,有可達者,順懷墓主脈,樹木濯濯,自明陵相望,所見甚未安。此後則本墓官員及明陵·翼陵官員,同力種樹,以爲斯速長養之地,何如?上曰,本墓及五陵官員,一體種樹長養事,申飭,可也。出擧條諸臣退出。
辛巳六月二十六日卯時,王世子坐景春殿。藥房分提調入對時,分提調李奎采,右副承旨洪準海,加出假注書金躍河,記事官李昌任,編修官金匡國,醫官方泰輿·鄭允協·李世珪·金德崙以次進伏訖。李奎采曰,夜間,睿候,何如?令曰,多有用慮處,夜不能寐矣。奎采曰,水刺之節,何如?令曰,口味酸辛,心氣不平,故不進食飮矣。奎采曰,請令醫官診候,何如?令曰,依爲之。方泰輿曰,脈候不調,與昨一般,而掌心微而溫矣。令曰,鄭允協診候,可也。允協診訖退伏曰,脈候左右三部微數,額上猶未凊矣。令曰,大體與再昨,何如?方泰輿曰,別無動靜矣。奎采曰,湯劑,今日更無議定乎?令曰,前劑朝前當進服,姑止之。諸臣遂退出。
辛巳六月二十六日申時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,醫官金履亨·皮世璘·許礈·李以楷·李泰遠·慶絢·吳道炯以次進伏。鳳漢曰,午間聖候,若何?上曰,差勝後,一樣矣。鳳漢曰,有所進御乎?上曰,進御水刺矣。履亨·泰遠診候,皆曰,脈候左右三部,調均平緩,而胃脈不足,則大體一樣矣。上進御湯劑後,理中建功湯一貼,明朝依例煎入事,書出榻敎。鳳漢曰,東萊府使洪名漢之赴任,幾至瓜滿,竝嶺東前任而計之,則洽過四歲,本來虛弱之人,重受瘴毒,目下病狀,實難酬應邊務,今姑改差,何如?上曰,依爲之。出擧條上曰,卿思其代乎?鳳漢曰,俄取官案,考見半晌,而竟未得之矣。宋文載,或可合當乎?上曰,其人,弱矣。鳳漢曰,沈鑧亦可合,而以淸簡者言之,則無如兪彦述,而又有任㻐矣。上曰,任㻐,好矣。鳳漢曰,李惟秀方在同道,而亦淸簡云矣。鳳漢曰,開城留守金尙喆,自春至夏,以病在京,當此麥凶孔慘之時,民憂府事,一任抛棄,此專由於實病之苦劇,則雖不得强令還任,其在事體,亦難循例請遞,罷職,何如?上曰,開留與無端撕捱,有異,許遞,可也。出擧條上曰,開留則誰可爲者?鳳漢曰,備堂中朴相德,曾經吏曹參判,而近來備堂,亦不行公,此可合於此任矣。上曰,好矣。諸臣退出。
上在慶熙宮。常參·經筵以代理停。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。大殿·中宮殿,王世孫遣講官問安。答曰,知道。大殿,政院·玉堂口傳問安。答曰,知道。勿爲問安。中宮殿,政院·玉堂口傳問安。答曰,知道。大殿,朝廷二品以上·大司諫·六曹單子問安。答曰,知道。勿爲問安。中宮殿,朝廷二品以上·大司諫·六曹口傳問安。答曰,知道。藥房都提調洪鳳漢,提調南泰齊,副提調尹東暹啓曰,伏未審夜來,聖體調攝,若何,寢睡·水刺之節,亦何如,腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢此問安,竝爲仰稟。答曰,知道。當諭于入侍矣。
藥房三提調,依下敎來待矣。傳于尹東暹曰,入侍。
傳于尹東暹曰,奉敎書寫人具允鈺·尹東暹·李瀚,各賜鹿皮一領。
傳于尹東暹曰,昔年七年直宿之時,不爲之,向者亦有下敎之意,近來朝廷問安,頻數爲之,此後其勿爲之。
洪準海,以都摠府言啓曰,今日入直內三廳,武兼·禁軍及軍兵〈等〉,當爲中日習射,而國忌相値,不得爲之之意,敢啓。傳曰,知道。
傳于尹東暹曰,入直注書兼春秋·宣傳官二員待命,騎馬六匹立之。
王世子在昌德宮。常參停。
懿仁王后忌辰。
大殿患候,世子宮·嬪宮,政院·玉堂口傳問安。答曰,知道。
世孫宮,政院·玉堂口傳問安。答曰,知悉。
王世子患候,世子宮·嬪宮,政院·玉堂口傳問安。答曰,知道。
世孫宮,政院·玉堂口傳問安。答曰,知悉。
藥房口傳達曰,夜來,睿候調攝,若何,寢膳之節,亦何如,而寒熱之候,其不往來乎?臣等卽與諸醫,趁早入對診察,爲宜,惶恐敢達。令曰,知道。
兪漢蕭達曰,大司憲尹鳳五,執義洪啓能,掌令姜潤,持平金亮行在外,朴大有呈辭,掌令盧聖中牌不進傳旨未下,今日以監察茶時之意,敢達。令曰,知道。
又達曰,刑曹判書韓翼謩,判決事李光瀷除拜後,過三日不爲出肅,依定式推考警責,仍卽牌招,何如?令曰,依。
以輔德李宜老,兼弼善鄭光漢,左贊讀尹勉憲等牌不進罷職令旨,令于兪漢蕭曰,竝推考徽旨捧入。
辛巳六月二十七日卯時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,醫官金履亨·皮世麟·許礈·李以楷·李泰遠·慶絢·吳道炯以次進伏。鳳漢曰,夜間聖候,若何?上曰,寢睡安穩,而氣亦勝矣。鳳漢曰,水刺,若何?上曰,亦勝於向日矣。履亨等診候,皆曰,脈候左右三部,度數平緩調均,而數意尤減於昨日矣。上進御湯劑後,理中建功湯一貼,申後更爲煎入事,書出榻敎。鳳漢曰,東萊事,方難矣,黃州之數遞,亦雖可悶,而亦不可顧矣。上曰,黃州之數遞,亦可悶矣。金光國後,連爲數遞矣。鳳漢曰,以無老親者,言之,則又有李心源矣。上曰,若李福源則無慮,而心源則不如福源矣。鳳漢曰,兪彦述·朴師訥·權噵,皆可合之人矣。上曰,兪彦述則予未熟知,而權噵則不如其父矣,頃日以軍號事,見敗於予,而人則精矣。鳳漢曰,曾經北評事及書狀,而皆善爲之矣。李秀得,亦可合之人,而但年老矣。上曰,年老,何妨乎?甚好矣。鳳漢曰,然則當以李秀得·兪彦述·朴師訥爲望矣。上曰,可也。鳳漢曰,水原,非久又當作窠,而其代甚難矣。上曰,昔年有外都監之敎,水原則以武弁差出,似好矣。鳳漢曰,武弁,亦難其人矣。上曰,曾經將任者,誰也?鳳漢曰,李泰祥·吳·李潤成矣。上曰,皆好矣。諸臣退出。
辛巳六月二十七日辰時,王世子坐景春殿。藥房分提調入對時,分提調李奎采,左副承旨兪漢蕭,弼善李基德,加出假注書金躍河,記事官李昌任,編修官金匡國,醫官方泰輿·金德崙·鄭允協·李世珪,以次進伏訖。李奎采曰,夜間睿候,何如?令曰,與再昨一般矣。奎采曰,水刺·寢睡之節,何如?令曰,粥米飮連爲進之,而罷漏後暫睡矣。奎采曰,令醫官診候,何如?令曰,依爲之。方泰輿曰,脈度小有數氣,而額上·掌心,微而溫矣。李世珪曰,脈度低而不調,額上有汗氣矣。令曰,與前,何如?泰輿曰,別無動靜,而大體差愈矣。奎采曰,湯劑更爲議定乎?令曰,前方淸暑六和湯劑進,宜矣。諸臣遂退出。
辛巳六月二十七日申時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,醫官金履亨·皮世麟·許礈·李以楷·李泰遠·慶絢·吳道炯以次進伏。鳳漢曰,午間聖候,若何?上曰,差勝後,一樣矣。鳳漢曰,水刺,若何?上曰,亦勝於昨日矣。鳳漢曰,今則聖心,更無復發之慮乎?上曰,今則似仍差勝矣。履亨等診候,皆曰,脈候左右三部,度數調均平緩,而胃脈不足,則大體一樣矣。上進御湯劑後,理中建功湯一貼,明朝依例煎入事,書出榻敎。上曰,注書出去,今番新除宣傳二員,使之入侍。臣出與偕入,上曰,進前,各奏姓名,可也。一人對曰,李漢五也。鳳漢曰,統制使李泰祥之姪矣。一名對曰,權必時矣。上曰,汝則嶺人,而已肅謝,都政前,或已來乎?必時曰,然矣。上曰,武弁則無白衣踰嶺之嫌乎?必時曰,武人,何敢如是乎?上曰,卽今嶺南武弁,合爲幾人乎?必時曰,今則道內,幾無操弓者矣。上曰,何故也?必時曰,操弓者,蓋爲得官之計,而近者則上京求仕,經年閱歲,或有蕩敗家産者,雖或得官,絶無高官者,故人皆懲戒,寧爲農夫,而不欲操弓矣。上曰,此言,是矣。漢五·必時先退,上曰,皆俊秀矣。鳳漢曰,今番都政,內三廳仕未滿四五日者,兵判依例出六事,陳稟,臣亦意其有例,承下詢而泛然仰對矣。追後聞吏曹之例,則直長外參下,雖一二日未滿者,元不得陞六,兵曹亦如此云,然則大關後弊,兵判推考,此後則一切防塞,以嚴計仕之法,何如?上曰,依爲之。出擧條諸臣退出。
上在慶熙宮。常參·經筵以代理停。
自辰時至午時,日暈。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。大殿·中宮殿,王世孫遣講官問安。答曰,知道。藥房都提調洪鳳漢,提調南泰齊,副提調尹東暹啓曰,伏未審夜來,聖體調攝,若何,寢睡·水刺之節,亦何如?腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢此問安,竝爲仰稟。答曰,知道。當諭于入侍矣。
傳于尹東暹曰,藥房三提調入侍。
傳于尹東暹曰,魚用霖若在京,則入診同爲入侍,李命鎭入診,同爲入侍。
兪漢蕭啓曰,兵曹判書李昌誼除拜已久,尙不出肅,事甚未安。命召傳授,亦爲緊急,卽爲牌招察任,何如?傳曰,允。
尹東暹,以吏曹言啓曰,來七月初七日,行宗廟·永寧殿秋享大祭,執禮·大祝皆以侍從塡差,而時無職名人員。令該曹卽爲口傳付軍職,何如?傳曰,允。
王世子在昌德宮。常參停。
仁穆王后忌辰。
世子宮·嬪宮,政院口傳問安。答曰,知道。世孫宮,政院口傳問安。答曰,知悉。
藥房口傳達曰,夜來睿候調攝,若何,而寢膳之節,何如?湯劑已盡於昨日,臣等卽與諸醫,趁早入對診察,議定繼進之劑,爲宜,惶恐敢達。令曰,知道。
洪準海達曰,大司憲尹鳳五,執義洪啓能,掌令姜潤在外,盧聖中牌不進傳旨未下,持平金亮行在外,朴大有呈辭,今日以監察茶時之意,敢達。令曰,知道。
辛巳六月二十八日卯時,王世子坐景春殿。藥房分提調入對時,分提調李奎采,右副承旨洪準海,加出假注書金躍河,編修官李基德,編修官金匡國,醫官方泰輿·金德崙·鄭允協·李世珪以次進伏訖。李奎采曰,夜間睿候,何如?令曰,與昨一樣矣。奎采曰,寢睡·水刺之節,何如?令曰,以昏困之致,不能安寢,而水刺口味酸辛,別無所進矣。奎采曰,令醫官診候,何如?令曰,依爲之。泰輿曰,脈候左右三部,比昨稍柔,而浮數不調,一般矣。允協曰,脈候左右三部,低而微數,額上·掌心亦未凊矣。奎采曰,議定湯劑,何如?令曰,依爲之。泰輿曰,柴胡四勿湯停止,淸暑六和湯,去人蔘·半夏,加黃苓·山梔·貝母各一錢,五貼劑入,日再服,似好矣。令曰,依爲之。出下令諸臣遂退出
辛巳六月二十八日辰時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,醫官金履亨·皮世麟·許礈·李以楷·李泰遠·慶絢·吳道炯以次進伏。鳳漢曰,夜間聖候,若何?上曰,寢睡安穩,而氣亦差勝後,一樣矣。上曰,注書出去,同副承旨奉審懿陵,諸執事摘奸,果品以何物備設事,詳知以來,夕入診,同爲入侍事,傳諭,可也。臣履禧出去,傳諭後入侍。履亨等診候,皆曰,脈候左右三部,度數調均,而胃脈不足則一樣矣。上進御湯劑後,理中建功湯一貼,申後更爲煎入事,書出榻敎。東暹曰,頃有翰圈節目持入之敎矣。上曰,持入,可也。臣履禧出而持入,鳳漢曰,史權,何等重大,而自上變通者,以主薦之人,每當薦時,輒以親疎好惡,爲薦故也,及其改薦爲圈之後,入於翰苑者,只有告狀,別無好況,人皆厭避,以不參召試,爲高致。臣意則以卽今前圈中,見屈於召試者,限三次召試,而三試皆見屈者,則可以用罰,而罰亦不宜過重,可爲弘錄者,使之一越其錄,以翰圈中人,通擬說書,而三次召試前,勿許陞六。且三屈召試,則枳望於說書,然後史權可重,而亦無厭避之人矣。上曰,新進之赴召試者,厭其不文之名,文雖善製,而必欲見落,至有漏字,以他岐陞六,其習可憎,故說書欲以翰林爲之矣。故左相及金奉朝賀,元無再試之議,而故相趙顯命,亦爲兼說書,行公,久矣。翰林之爲說書,何妨乎?予意不參召試者,勿許通淸,可也。鳳漢曰,爲法長久之道,不宜永塞,至於勿許通淸,則恐是行不得之事也。上曰,反思之,可也。如內局之篩藥材,篩之又篩,則必有査滓矣,李潭之卽赴召試,予以爲是矣,尹光紹以其兄之故,曳白,此亦是矣。鳳漢曰,故相臣尹趾完以舍兄取弟之故,不行翰林矣。若無三次赴試見屈者用罰之規,則以注書·察訪等職,翰林未出六之前,已陞高品,孰肯爲翰林乎?泰齊曰,翰圈定式之初,故相臣趙顯命以召試見屈者,永枳名宦之意,陳達矣。鳳漢曰,罰之以一越弘錄,則名官亦可以讀書做文矣。上曰,雖一番見屈,豈可以不文塞之,而且以今論之,漏於弘錄者亦有之,漏於弘錄,何怪之有?且以弘錄罰之,則此人君,以爵祿導臣也,須見李存中,可也。當爲淸顯者,孰能拔之乎?只以三試前勿爲出六定式,則好矣。上曰,頃日卿以能磨兒郞廳事,有所奏,而大抵庶蘖之塞,自柳子光始,而近來則其類箇箇俊秀矣。以此二路,闊狹之似好,卿意,如何?鳳漢曰,先正臣宋時烈,欲通三曹而未果矣。臣意亦然,有才則皆可用矣,而以卽今論之,則中庶之宦路,有理文學官·引儀·能磨兒郞廳議藥同參矣,至於國家官坊,則進士然後,始爲參奉,而今則假銜郞廳者,皆爲參奉,然則無進士之異於幼學矣。上曰,然矣,而老於能磨一窠,亦可矜矣。鳳漢曰,臣仰奏之後,在外中庶輩聞之,亦皆自喜矣,聖敎至此,而假銜之路,則決不可開矣。上曰,能磨郞廳擧條及翰圈事,姑置之,更待下敎爲之,可也。鳳漢曰,各墓獻官,以南行差定,事甚未安,此後則以文臣差定,似好矣。上命書傳敎曰,祀典之重,豈云大小?陵祭獻官,文蔭武旣已通差,則唯於墓·廟祭,只差蔭武,事體不然,此後一依陵祭,勿論文蔭武·實職·前銜,隨品擇差事,分付。諸臣退出。
辛巳六月二十八日酉時,上御思賢閤。藥房入診,同副承旨同爲入侍時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,同副承旨李心源,醫官金履亨·皮世麟·許礈·李以楷·李泰遠·慶絢·吳道炯以次進伏。上曰,彼承旨,先奏之,可也。心源進前曰,臣馳詣奉審,則陵上無頉,諸執事摘奸則亦無頉,果品則漢果二器矣。上曰,漢果尙在矣。命心源先退,上曰,注書出去,取大享祭報府來。臣出取以入,命承旨讀奏後,鳳漢曰,午間聖候,若何?上曰,一樣矣。履亨等診候,皆曰,脈候左右三部,度數調均,而胃脈不足則一樣矣。上進御湯劑後,理中建功湯一貼,明朝依例煎入事,書出榻敎。上曰,注書出去,今番祭享色郞廳姓名知來。臣出來問知後,入而仰奏曰,申益彬矣。命書傳敎曰,噫,夏秋大享,欲親行而俱未果,身雖憊臥閤中,心則懸於丹門,今雖差勝,今予之氣,省牲·省器,亦難必矣。莫曰攝行,必誠必慤。噫,此時與春冬有異,其欲致潔,何難之有?皆令知悉此意,受誓戒·隷儀時,一依親祭例,實·預差皆令進參,而旣行誓戒之後,其勿懸頉事,嚴飭該曹。獻官則有付標可知,而堂下以下,其雖數遞,何能知之?非徒不受其頉,若有稱頉者,草記重勘事,分付,執事中事故,亦未可知。有實·預差者外,堂下執事·都預差,亦令誓戒·隷儀,同爲進參,雖有不獲已充差之事,於都預差中陞實,不爲誓戒人,切勿塡差,其或牽於顔情,不遵此敎者,當該郞廳,令該曹隨現草記重繩,此時先禁,卽茹葷,一體嚴飭,不能愼者,令臺監呈課嚴治。予心若此,何拘常例?誓戒·隷儀,獻官以下諸執事進不進,其令吏曹書啓。諸臣退出。
上在慶熙宮。常參·經筵以代理停。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。大殿·中宮殿,王世孫遣講官問安。答曰,知道。藥房都提調洪鳳漢,提調南泰齊,副提調尹東暹啓曰,伏未審夜來,聖體調攝,若何,寢睡·水刺之節,亦何如,腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢此問安,竝爲仰稟。答曰,知道。當諭于入侍矣。
傳于尹東暹曰,藥房三提調入侍。
兪漢蕭啓曰,兵曹判書李昌誼昨旣違召,今日又不出肅,事甚未安。卽爲牌招傳授命召,何如?傳曰,允。
傳于兪漢蕭曰,騎馬二匹立之。
傳于尹東暹曰,都承旨姑爲留在,待下敎入侍。
傳于尹東暹曰,都承旨出去云,置之,編次人趙明鼎使之入來。
以朴相德爲開城留守,李秀得爲東萊府使。
兵曹口傳政事,以李徽中·李在協·尹得孟,副司果單付。
王世子在昌德宮。常參停。
宣懿王后忌辰。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
藥房口傳達曰,夜來睿候調攝,若何,寢膳之節,亦何如?臣等卽與諸醫,趁早入對診察,爲宜,惶恐敢達。令曰,知道。
洪準海達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤,持平金亮行在外,朴大有呈辭,掌令盧聖中傳旨未下,今日以監察茶時之意,敢達。令曰,知道。
又達曰,備邊司郞廳來言,今日,賓廳日次,而睿候方在調攝中,頉稟。令曰,知道。
又達曰,今日,賓廳日次,旣已頉稟,所當持公事入對,而睿候方在調攝中,頉稟。令曰,知道。
以判決事李光瀷牌不進罷職令旨,令于洪準海曰,推考徽旨捧入。
任瑋達曰,掌隷院,久無堂上,詞訟積滯,委屬可慮。判決事李光瀷,旣有只推之令,卽爲牌招,何如?令曰,依。
辛巳六月二十九日辰時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,醫官金履亨·皮世麟·許礈·李以楷·李泰遠·慶絢·吳道炯以次進伏。鳳漢曰,夜間聖候,若何?上曰,一樣矣。鳳漢曰,寢睡·水刺,亦若何?上曰,寢睡安穩,而水刺亦進御矣。上曰,注書出去,吏曹定式後,追贈單子持來,可也。臣出而持入。履亨等診候,皆曰,脈候左右三部,度數調均平緩,而胃脈不足則大體一樣矣。上進御湯劑後,理中建功湯一貼,申後更爲煎入事,書出榻敎。上曰,生父亦有追贈之例乎?泰齊曰,養父已爲之,則生父亦追贈矣。鳳漢曰,近來追贈之弊亦多,至於戶曹參判追贈,人皆爲之矣。上曰,常人亦爲之乎?鳳漢曰,然矣。上曰,此則非矣。今番洪啓禧所奏張應起之贈職事,重臣之心則貴矣,而持平則過,故戶郞追贈,有意矣。上命朴沁,率忠翊將任文昌,忠壯將沈鑛入侍,下詢姓名後,上曰,忠翊·忠壯,各率軍三名,可笑,而亦安知此中無奮義之人也?仍命先退,上曰,今日梳頭而見之,則有白髮數莖,落梳矣。鳳漢曰,大體卽今可謂壽域矣。朝臣中,亦多有奉老者矣。諸臣以次退出。
辛巳六月二十九日辰時,王世子坐景春殿。藥房·分提調入對時,分提調李奎采,右副承旨洪準海,弼善李基德,加出假注書金躍河,記事官李昌任,記注官邊景鎭,醫官方泰輿·金德崙·鄭允協·李世珪以次進伏訖。李奎采曰,夜來睿候,何如?令曰,頭疼,甚矣。奎采曰,寢睡·水刺之節,何如?令曰,氣甚虛煩,徹夜不能交睫,而水刺又無可言矣。奎采曰,令醫官診候,何如?令曰,依爲之。泰輿曰,脈候滯數,與昨一般,而額上亦溫而不潤矣。允協曰,脈候左右三部不調,掌心亦微而溫矣。奎采曰,湯劑更無議定乎?泰輿曰,前方六和湯,亦日再服,好矣。令曰,依爲之。諸臣遂退出。
辛巳六月二十九日申時,上御思賢閤。藥房入診,編次人·宣傳官同爲入侍時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,編次人趙明鼎,宣傳官李漢五·權必時,醫官金履亨·許礈·金壽煃·李以楷·李泰遠·慶絢·吳道炯以次進伏。鳳漢曰,午間聖候,若何?上曰,一樣矣。命壽煃先爲診候,壽煃診候曰,左右三部度數,比昔年猶勝矣。上曰,八十四之人如此,亦貴矣。履亨等診候,皆曰,脈候左右三部,度數調均平緩,而數意之減,亦如朝診矣。上進御湯〈劑〉後,理中建功湯一貼,明朝依例煎入事,書出榻敎。上曰,今日則其氣緊見,不得不再進湯劑,而今日誓戒亦攝行,其氣之生,還爲幸矣。上曰,宣傳官,進前奏之。漢五進前曰,臣往西郊見之,則或有水根處,而東風連吹,故禾穀生蟲云矣。必時曰,臣往東郊見之,則禾穀茂盛,水亦不渴,農民以爲,十日內雖不雨,無旱災云矣。命漢五·必時先退。上命書傳敎曰,議藥□□金壽煃,以昔年老醫,五六年後見之,其果衰老,心甚惻然。令攸司相當藥物賜給,以示予意。上曰,葱熨備入,則不時氣見之時,當自內用之矣。藥房·諸臣先退,命明鼎進前,呼寫御製鳴蟬感·蒼蠅歎各一編,明鼎曰,頃日御製,以君子操名篇,好矣,而但操字有歌辭之意,未知如何。上曰,果然矣。明鼎曰,聖意旣寓於竹,則以有斐篇改之,何如?上曰,好矣,依爲之。上曰,近來魚物極貴云,海夫失業,可悶矣。此是均役之害乎?東暹曰,不無其害矣。諸臣退出。
上在慶熙宮。常參·經筵以代理停。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。王世孫遣講官問安。答曰,知道。
以承傳色,口傳下敎曰,遣中官於太學,月三會講及掌議色掌食堂,使之知來矣,只齋儒食堂知來諒然,明朝中官當下敎,而儒生又企待以如此之意,卽諭于儒生,掌議·色掌食堂及行公與否,卽爲知入。
洪準海,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
洪準海啓曰,兵曹判書李昌誼,連日違召,尙不出肅,事甚未安。卽爲牌招傳授命召,何如?傳曰,允。
傳于兪漢蕭曰,有下敎事,都承旨持昨日御製,藥房入診,同爲入侍。
傳于洪準海曰,宣傳官二員,預備兼春秋待命,騎馬三匹立之。
備忘記,都提調·提調以下賞典屬耳,副提調浹旬入直,連爲入侍,特爲加資,注書其若親政,應爲陞六,而內局連爲入侍,陞六,掌務官待令人準職,該色書員,雖新差者,三年免役。
傳于洪準海曰,承旨有闕代,禮曹參議沈履之除授。
兪漢蕭啓曰,新除授同副承旨沈履之,卽爲牌招察任,何如?傳曰,允。
尹東暹啓曰,藥房三提調,持湯劑來待矣。傳曰,入侍,藥房入診時,禮曹判書李益炡,同爲入侍。
加出假注書望宋岳載禁推,代申光輔爲假注書。
有政。吏批啓曰,判書金相福呈辭受由,參議韓光肇牌招不進,小臣獨政未安,何以爲之?敢稟。傳曰,仍爲之。李蓍建爲兼文學,金陽澤爲禮曹參判,崔成大爲參議,李翼元爲刑曹參議,尹汲爲氷庫提調,李昌誼爲軍器提調,申爲右通禮,安爲成川府使,閔百宗爲金浦郡守,嚴璘爲南學敎授。右承旨尹東暹今加嘉善加資事,承傳。成均博士二單任光鉉·金守咸。洪麟漢爲同經筵。禁府都事李昌伋,童蒙敎官趙鎭憲相換,西學訓導單鄭必忠。
兵批,具集·李運海爲副護軍,金尙喆·洪麟漢·洪名漢爲副司直,金普淳·金履禧爲副司果,安世淳爲副司勇。南漢留營別將單李漢泰,同知單卞泰禧。
傳于尹東暹曰,入直五衛將,竝爲同入於藥房入診。
兪漢蕭,以弘文館言啓曰,副校理嚴璘書答已下,副校理金魯鎭由限已過,竝卽牌招察任,何如?傳曰,允。
洪準海,以御營廳言啓曰,今此下番軍兵試才賞格,從分數多寡,以本廳所儲木綿分給後,別單書入之意,敢啓。傳曰,知道。
洪準海,以內乘,以一二提調意言啓曰,內乘李海文猝得重病,症形危惡,時月之內,萬無起動供職之望,今姑改差,其代令該曹卽爲口傳差出,以爲推移入直之地,何如?傳曰,允。
兵曹口傳政事,兼內乘具天謙·金海柱·洪和輔。
王世子在昌德宮。常參停。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
藥房口傳達曰,夜來睿候調攝,若何,寢膳之節,亦何如?臣等卽與諸醫,趁早入對診察,爲宜,惶恐敢達。令曰,知道。
任瑋達曰,明日常參,睿候方在調攝中,頉稟。令曰,知道。
又達曰,憲府連日監察茶時,諫院許久闕達,俱涉未安。兩司除在外·傳旨未下·陳書入達外,未肅拜不爲行公人員,竝卽牌招,何如?令曰,依。
又達曰,大司憲尹鳳五,執義洪啓能,掌令姜潤在外,盧聖中傳旨未下,持平金亮行在外,朴大有牌不進,今日以監察茶時之意,敢達。令曰,知道。
又達曰,刑曹判書韓翼謩,除拜屢日,尙不出肅,詞訟積滯,委屬可慮。卽爲牌招,何如?令曰,依。
李心源,以講書院言達曰,本院左贊讀尹勉憲,旣有只推之令,更爲牌招察任,何如?令曰,依。
辛巳七月初一日辰時,上御思賢閤。藥房入診時,都提調洪鳳漢,提調南泰齊,副提調尹東暹,記事官金履禧·朴沁·姜趾煥,醫官金履亨·皮世麟·許礈·李以楷·李泰遠·慶絢·吳道炯以次進伏。上曰,都承旨持御製,使之入侍。臣履禧出與都承旨洪麟漢入侍,鳳漢曰,夜間聖候,若何?上曰,一樣矣。鳳漢曰,寢睡之節,若何?上曰,寢睡亦安穩矣。履亨等診候,皆曰,脈候左右三部度數,平緩調均,數意亦減,而胃脈不足,則一體一樣矣。上曰,祭官進不進單子,來乎?東暹曰,昨已入啓矣。上進御湯劑後,理中建功湯一貼,申後更爲煎入事,書出榻敎。命麟漢,讀奏御製鳴蟬感·蒼蠅歎,上曰,前日則蟬聲甚多矣。今則甚稀,常人則皆泛聽,而予則不然矣。鳳漢曰,二篇御製,皆寓世之意而極好矣。麟漢曰,臣今日奉審皇壇及奉室,則皆無頉,而墻垣數處頹圮矣。上曰,申飭改築,可也。鳳漢曰,俄者有輪直之敎,而臣等當初已爲輪直矣。上曰,初豈輪直乎?與竝直同矣。鳳漢曰,限二十貼前,姑爲直宿,何如?上曰,三員輪直於本院,則何妨乎?昔聞摠管之言,則入直之時,闕門下鑰,則心甚鬱悶云,此言,是矣。輪直亦直宿,然猶勝於竝直矣。況有侍下之人,則豈不可念乎?鳳漢曰,念下之盛意,則臣豈不知,而臣等之意,則猶不如直宿矣。上曰,何妨乎?鳳漢曰,然則醫官,當以兩廳首醫,輪直矣。上曰,此則當然矣。鳳漢曰,今日賞典,俄者暫聞,而未能詳知矣。上曰,都提調以下賞典屬耳,副提調浹旬入侍加資,注書若爲親政,應爲陞六,而以內局只爲一人,而連爲入侍,亦爲陞六矣。鳳漢曰,副提調陞資,與臣等竝蒙同矣。上曰,自有其時矣。頃日世孫冠禮時,彼承旨必爲加資,而適會尹得養爲之,今番始爲之,此亦數也。鳳漢曰,此承旨今番加資,雖是賞典,而自上將欲用之之意也,誠爲幸矣。鳳漢曰,右承旨旣有加資之命,則都承旨似當引入,而無寧速許其遞,何必待其呈辭耶?言端適及,故敢此仰達矣。上曰,本職許遞,其令專意籌司。命書傳敎曰,開留萊伯下批,守令有闕,政官牌招開政。又命書傳敎曰,掌務官中已經準職者,東班職除授。諸臣退出。
辛巳七月初一日辰時,王世子坐景春殿。藥房·分提調入對時,分提調李奎采,左承旨任瑋,輔德李宜老,加出假注書金躍河,記事官李昌任,記注官邊景鎭,醫官方泰輿·金德崙·鄭允協·李世珪以次進伏訖。李奎采曰,夜來睿候,何如?令曰,別無加減矣。奎采曰,寢睡·水刺之節,何如?令曰,罷漏後始就寢,而水刺口苦,尙不爲之矣。奎采曰,令醫官診候,何如?令曰,首醫及鄭允協,診脈,可也。泰輿診候訖,退伏曰,脈候柔則柔矣而不調,脾胃脈亦不足矣。允協曰,脈候,大體與昨稍愈,而猶爲帶數不調矣。奎采曰,湯劑,何以爲之?令曰,問于首醫。泰輿曰,前方六和湯,連爲進服,似好矣。令曰,依爲之。奎采曰,今日亦再服乎?令曰,今日則當爲一服矣。諸臣遂退出。
辛巳七月初一日酉時,上御思賢閤。藥房入診,禮判同爲入侍時,都提調洪鳳漢,提調南泰齊,副提調尹東暹,禮曹判書李益炡,記事官任觀周·朴沁·姜趾煥,醫官金履亨·許礈·李以楷·李泰運·皮世麟·慶絢·吳道炯進伏訖。上視副提調,莞爾敎曰,朝玉暮金矣。洪鳳漢曰,然矣。鳳漢曰,晩後聖候,若何?上曰,今日則小差其氣矣。晩後無此氣矣。金履亨曰,脈候度數調均而數滯,與朝一樣矣。諸醫同奏。南泰齊曰,桂薑丸,更爲劑入乎?上曰,明日劑入,可也。上曰,承旨讀奏內局懸板。上曰,理中建功湯一貼,依例明朝煎入。出榻敎李益炡曰,聖候浹旬彌留,昨下輪直之命,宗社之慶,莫大於此,告廟頒敎,斷不可已也,有事則告矣。大祭不遠,兼行,似好矣。上曰,金縢,豈不云乎?不可慼我先王。予雖少愈,豈可告頒耶?禮官道理爲之,予心固守,其止之。洪鳳漢曰,禮判不可以道理責之,情禮當然矣,竝直不請,臣等仰承聖意,而祭文告由兼行,則好矣。上曰,其止之。上曰,今日因內摘奸,召見五衛將安壽長,只見其名,莫知何人,卽皇朝嘉奬人鄭鳳壽外玄孫云。噫,鄭德鳴兄弟,初則莫知何人,其時因重臣所奏,始知鄭鳳壽之孫,故其後擢用,位至閫帥,其人若不可堪,雖有其祖,何可苟用,而其若可堪,鄭德載旣至,則此安壽長,亦何止五衛將乎?況文成公之後,於此於彼,尙滯內外將,豈用人之道乎?人亦可堪,令該曹勿論內外將隨窠卽爲調用,五衛將洪若濂之以宣傳官,其時可否可理,意外因此沈滯,今爲五衛將,其欲通滯,捨此誰先?令銓曹爲先調用守令。諸臣退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
藥房都提調臣洪鳳漢,提調臣南泰齊,副提調臣尹東暹啓曰,伏未審夜間,聖體調攝,若何,寢睡·水刺之節,亦何如,腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢來問安,竝此仰稟。答曰,知道。當諭于入侍,宜矣。
尹東暹口傳啓曰,藥房三提調,持湯劑依下敎來待矣。傳曰,入侍。上曰,藥房提調入侍,都承旨則持警世問答入侍。
以吏曹參議韓光肇牌不進罷職傳旨,傳曰,只推。
吏曹參判前望單子入之,黃景源落點。
洪準海,以內乘,以一二提調意言啓曰,新除授內乘具天謙時無職名,令該曹口傳付軍職,冠帶常仕,何如?傳曰,允。
王世子在昌德宮。常參停。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
藥房口傳達曰,夜來睿候調攝,若何,寢膳之節,亦何如?臣等卽與諸醫,趁早入對診察,爲宜,惶恐敢達。令曰,知道。
李心源達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤在外,盧聖中傳旨未下,持平金亮行在外,朴大有令旨未下,今日以監察茶時之意,敢達。令曰,知道。
李心源,以侍講院言達曰,本院新除授兼弼善鄭光漢,旣有只推之令,兼文學李蓍建,除拜之下,不爲出肅,竝卽牌招察任,何如?令曰,依。
李心源達曰,刑曹判書韓翼謩,書批已下,卽爲牌招察任,何如?令曰,依。
李心源,以吏曹言達曰,本曹佐郞任希孝呈狀內,身病甚重,勢難察任云,依例改差,何如?令曰,依。
洪準海達曰,藥房都提調洪鳳漢,爲承候來待,分提調李奎采,同爲入對矣。令曰,入對。
行兵曹判書李昌誼書曰,伏以聖候愆和,院直未撤,睿體欠寧,診對連行,區區下情,不任憂慮之至,臣於夢想之外,伏奉夏官除旨,臣誠驚惑惝怳,繼之以悶蹙靡措也。念臣,才疎性懦,素昧軍旅之事,疾脆病痼,不堪要劇之務,中權重寄,初未襯着,而曩嘗謬叨簡畀,强所未能,涓埃莫效於圖酬,榮衛遽竭於積瘁,纔過大政,幸蒙恩遞,愛欲其生,筵敎鄭重,臣尙感佩洪渥,莊誦德音,竊自期優游散局,以畢餘生,匪意誤恩,又奚爲而至哉?顧今師律寢弛,驕惰成習,武士多滯,甄振無術,稱塞之難,較前倍蓰,而臣旣屛散日久,息念當世,凡係物情時務,自底疎闊,至於窠坐例遷,亦未曉會,以此憒憒,固難望其董飭戎政,厭服衆心。矧又蒲柳之姿,凋落轉甚,大非頃年之比。神識消耗,臨事輒忘,疾恙侵尋,與衰爲謀,雖冗漫職務,猶懼其不濟,況可擬議於此時此任之重乎?仰惟簪履之復收,感惶雖切,譬如駑駘之已疲,驅策無路,今若徒戀寵祿,不量才力,鼓再衰將竭之氣,據已試蔑效之地,則顚踣僨敗,可立而竢,此臣所以寧被逋慢之誅,不敢爲遽然承膺之計者也。屢違嚴召,彌增悚慄,敢控短章,仰暴微懇。伏乞离明,俯賜鑑諒,亟令鐫遞臣職名,俾重務毋曠,賤分獲安,公私不勝幸甚云云。答曰,覽書具悉。聖候近又愆和,焦悶曷諭?卿其勿辭,從速行公。
刑曹判書韓翼謩書曰,伏以天佑宗祊,大朝玉體,幾復常度,邸下愆候,漸臻天和,臣民慶幸,曷有其極?仍念臣,性本迷暗,質又鈍滯,至於訟獄劇務,尤非其任。昨年秋,冒膺見職,不過十數日,而聽斷疎忽,眩於訟理之情僞,處決顚錯,誤了人命之殺活,果然匹婦鳴冤,天鑑閱實,失入之罪,自有當律,薄罷旋敍,除旨聯翩,全荷天地之仁恩,惟切私分之兢惶,不自意新命又辱,臣誠驚惶惝忽,莫知所以致此也。仰惟聖明,至仁臨下,欽恤庶獄,惟恐一物之失所,此時司寇之任,尤宜難愼,乃以如臣已試僨敗者,苟然充數,一之已誤,其可再乎?不可以時月之稍間,有所自恕,晏然冒進,嚴召荐辱於數日之內,承膺無路,坐犯違傲,論以邦憲,合被重誅,玆敢哀籲於貳極之下。伏乞离明,亟許鐫遞,仍命重勘,以彰其慢,不勝幸甚云云。答曰,覽書具悉。聖候近又愆和,焦悶曷諭?卿其勿辭,從速行公。
司諫安克孝書曰,伏以聖候靡寧,院直浹旬,睿體愆和,庭班彌日,臣民焦憂,曷有其極?仍念臣之無似,猥忝臺職,前後屢叨,一未稱塞,居常愧懼,若隕淵谷。頃年一書,只論目下數事,以效一日之責,而荐承大小朝嚴敎,至今思之,餘悚猶存,固不宜追提已事於時移之後,以益其瀆擾之罪,而伊時臣書之入達也。承宣持入承批,經宿不頒,而及夫大朝之下詢也,又不以實仰對,致令臣未卽引避,自速愆尤,情地莫白,辭敎甚嚴,臣於是罪懼交極,誅殛是俟,而聖度天大,罰止例罷。臣退伏田野,感戴恩渥,而伊後反詈之狂叫,囚供之醜詆,足令人掩耳而走,今不必與之較挈,以貽淸朝之羞,而臺端爲狼狽之地。臣身爲滓穢之蹤,又豈有復玷淸顯翺翔言地之望哉?況此新除,地望稍異,非不知竊吹冒膺之爲恥,而署牌狎臨,辭旨截嚴,怵畏分義,雖不得不祗詣承命,而仍因蹲冒,斷無是理,玆敢畢暴情實,仰瀆离明。且臣年衰病痼,當暑益苦,數日以來,又添毒痢,赤血瀉下,眞元澌綴,貼身床席,無望蠢動。伏乞俯賜矜察,亟許鐫削,以安私分,以肅朝綱,千萬幸甚云云。答曰,覽書具悉。聖候近又愆和,焦悶曷諭?爾其勿辭,調理察職。
獻納李正吾書曰,伏以聖候,漸臻勿藥,睿體益向差復,此實宗社無疆之休,臣民慶幸,曷有其極?仍念臣於諫職,自畫有素,區區情地,固不敢縷擧,而第以臣昨年一達,聖諭累勤,至以不識臺體,爲敎,臣至今追思,惶愧交中,實不省措躬之所也。匪怒之敎,在臣爲榮,臣不敢以此自阻,而顧念臣,乍叨言責,釁尤層出,草草一語,終歸昧體之科,臺閣一步,卽臣僨敗之地。揆以私義,決不可更爲抗顔,而乃者特除有命,召牌夜降,迫於嚴旨,冒沒承膺,不過爲一時副急之用,而因仍盤礴,斷無是理。且臣纔經毒痢,脾腑脆弱,少失調將,諸症迭作,日前偶因飮啖之失宜,重添暑癨,胸膈痞塞,神精眩瞀,宛轉叫苦,作一床席間物,目下病狀,亦無束帶供職之望。今以闕達,庚牌儼臨,不敢坐違,謹此曳疾隨詣,而以情以病,趨承無路,玆敢略入文字,仰請譴何。伏乞睿慈,察臣情病之難强,亟賜鐫削,以安微分,千萬幸甚云云。答曰,覽書具悉。聖候近又愆和,焦悶曷諭?爾其勿辭,調理察職。
正言任瑎書曰,伏以聖候靡寧,院直未撤,睿體愆和,診對連行,臣民焦迫,曷有其極?臣於臺地,自顧不稱,前後叨冒,未敢承膺,日昨特除之下,聖敎截嚴,召牌狎臨,怵分畏義,逃遁不得,章皇出肅,隨參署坐,而反顧初心,彌增愧恧,因仍蹲據,實非私分之所敢安,且臣有情私之萬萬焦迫者。臣父月前,適往鄕庄,猝患暑癨,吐瀉兼發,眞元暴陷,症情危劇,急脚纔至,促臣來護。臣得聞此報,按住不得,忙陳短章,徑尋鄕路。伏乞睿慈,俯垂矜察,亟治臣擅行之罪,仍削臣職,以肅朝綱,俾便救護,千萬幸甚云云。答曰,覽書具悉。聖候近又愆和,焦悶曷諭?爾其勿辭往護焉。
辛巳七月初二日辰時,上御思賢閤。藥房入診時,都提調洪鳳漢,提調南泰齊,副提調尹東暹,記事官任觀周·朴沁·姜趾煥,醫官金履亨·許礈·李以楷·李泰運·皮世麟·慶絢·吳道炯進伏訖。洪鳳漢曰,夜來聖體,若何?上曰,似差勝矣。金履亨曰,脈候度數調均,而胃脈不足則一樣矣。上曰,理中建功湯一貼,申後更爲煎入。出榻敎洪鳳漢曰,吏曹參判南泰會受任以後,一二政注,殊有違於所望,固已慨惜,而昨日赴政之路,來見臣,語及於三宰之望,臣以此非問於廟堂者,答之,仍有酬酢,勸以當政出望矣,及見政紙,未免留窠。當初不當問而問,莫曉其由,畢竟旣問而不出,亦何所據?有異常規,事體不然。其在同朝相警之道,不可置之,罷職,何如?上曰,依爲之。出擧條洪鳳漢曰,備局有司堂上有闕代,吏曹判書金相福差下,前留守金尙喆,備堂差下,何如?上曰,依爲之。出擧條洪鳳漢曰,韓光會向來被譴,不過一時申飭,已經多月,給牒敍用,何如?上曰,依爲之。出擧條上曰,噫,故李奉朝賀眷眷爲國之誠,猶嘗思之,故李領府事,以其父之子,能守父志,暮年爲國之誠,靜夜感嘆,今聞大臣所奏,三年已過云,已有下敎,其子,令該曹卽爲調用事,分付。諸臣退出。
辛巳七月初二日巳時,王世子坐景春殿。藥房·分提調入對時,分提調李奎采,右副承旨李心源,弼善李基德,加出假注書金躍河,記事官李昌任,記注官邊景鎭,醫官方泰輿·金德崙·鄭允協·李世珪以次進伏訖。李奎采曰,夜來睿候,何如?令曰,氣甚虛煩,罷漏後,始就寢矣。奎采曰,令醫官診候,何如?令曰,依爲之。泰輿曰,脈候滯數,比昨一般,而額上則綏矣。允協曰,脈候差緩,而掌心亦似潤矣。奎采曰,湯劑與醫官議定,何如?令曰,依爲之。諸醫曰,加減六和湯前方中,去黃苓·山梔,加川芎·天麻各一錢,五貼劑入,何如?令曰,依爲之。出下令令曰,夜來聖候,何如?李心源曰,比昨差愈,而藥院輪直云矣。奎采曰,都提調申後問安罷後,看其日色,欲爲求對而不敢,使小臣微稟云矣。令曰,俟其入來,當召見矣。諸臣遂退出。
辛巳七月初二日申時,上御思賢閤。藥房入診入侍時,都提調洪鳳漢,提調南泰齊,副提調尹東暹,記事官任觀周,記注官朴沁,記事官姜趾煥,醫官金履亨·許礈·李以楷·李泰運·慶絢·吳道炯進伏訖。洪鳳漢曰,晩後症候,若何?上曰,今日則勝矣。洪鳳漢曰,比昨,何如?上曰,比昨尤勝矣。金履亨曰,脈候度數調均,而胃脈不足,一樣矣。上曰,太學掌色有無,知之乎?尹東暹曰,任時習自削,一員在外,色掌未差云矣。上曰,承旨一員,又爲入侍。出榻敎上曰,凡事遵舊例,可也。若通古今而言,則曰,古例曰,近例,而雖行於昨日,今日則爲前例也。月三講旣行以奏,申飭已爲定式,而其後師儒之長,宿明倫堂而行焉,何敢慢忽,而大司成徐志修代此任後,尙不爲之云,已涉寒心,而以掌議自削,亦有飭敎,則今又紛然,此何士習?若四境之不治,其君在君師之位者,而予不能行君師之道,以先明樂官之義,不飭大司成而何?以此故,四色掌皆無,亦涉駭然。當該大司成徐志修罷職,自削諸掌議,一倂限十年除靑衿案,稱在外掌議,限五年除靑衿案,頃者成德朝處分時,已有下敎,而太學無聞云,其何故乎?令新除大司成査問,明日以奏。上曰,理中建功湯一貼,明朝依例煎入。出榻敎上曰,行司直趙明鼎,大司成除授,卽爲牌招,其令詣太學,塡差二掌議四色掌後,明日率入侍。上曰,內摘奸時,掌議·色掌食堂,誤以原儒生食堂知來,其涉寒心。當該中官,越俸一等。上曰,特敎擧行者,誓戒進不進單子,不奏掩置,下問之後,竟不奏而渾下,事之無據,莫此爲甚。當該中官,令該府處之。其日入侍承傳色中官,聽下敎而亦不提,乃至于此,亦涉駭然。當該承傳色中官,越俸一等。上曰,誓戒·隷儀單子,明日內局入侍時,承旨持入。上曰,吏曹參判前望單子入之。出榻敎上曰,吏曹參判黃景源,卽爲一體牌招。出榻敎諸臣退出。
辛巳七月初二日酉時,王世子坐景春殿。藥房都提調·分提調同爲入對時,都提調洪鳳漢,分提調李奎采,左副承旨洪準海,加出假注書金躍河,記事官李昌任,記注官邊景鎭,醫官金履亨·皮世麟·方泰輿·許礈·金德崙·鄭允協·李世珪以次進伏訖。洪鳳漢曰,臣近以大朝問候,多至十三日,而未得仰承睿候,憂愛之忱,不勝焦悶矣。伏聞醫官所傳,則愆候幾至勿藥,實宗社無疆之休也。其爲欣幸,爲如何哉?第未知寢膳諸節,果何如?令曰,氣甚虛煩,頭疼尙爾,未能穩睡,而一味酸辛之中,多有禁氣,他無可口之物,是以,悶矣。洪鳳漢曰,多日欠和之餘,脾胃致損,故然矣。及今保衛之方,水刺一節,第思其何者悅口,何者適性焉?令曰,生鰒似或稱口,而得之未易也。洪鳳漢曰,累次催促漁人,而今夕猶不及,姑待明朝,而鮒魚·秀魚·錦鱗魚,或烹或鱠,時時進服,則脾胃可開矣。諸醫所達無異同,令曰,聖候緣何而違和乎?洪鳳漢曰,頃日次對後失攝,而致此腹部不平之候矣,數日內則雖未快復,大體差愈,自昨日爲始輪直矣。令曰,初六日動駕,何以爲之?洪鳳漢曰,姑觀爲之之意,下敎矣。令曰,彼分提調,老人也,多日入對,心甚悶焉。洪鳳漢曰,邸下此言,眞盛德事也。傳曰,己所不欲,勿施於人,推此心以及於施爲之間,何事非仁?請令醫官診候,何如?令曰,大朝入診醫官,幾人來此乎?洪鳳漢曰,金履亨·許礈兩醫官也。令曰,此兩醫診候,可也。履亨曰,脈度帶數而右部虛弱,比前猶爲不足,必是暑感所致也。許礈曰,脈度柔則柔矣,而脾胃脈不足矣。洪鳳漢曰,臣亦按摩,何如?令曰,依爲之。鳳漢曰,額上掌心〈亦〉微而溫,腹部似有暢氣矣。令曰,然矣。洪鳳漢曰,睿候,雖未快復,而離却則無疑,兩醫官賞典之意,稟于大朝,何如?令曰,姑觀數日爲之,宜矣。諸臣遂退出。
上在慶熙宮。常參·經筵以代理停。
未時,日暈。
大殿·中宮殿,王世子遣宮官問安。答曰,知道。王世孫遣講官問安。答曰,知道。
藥房都提調臣洪鳳漢,提調臣南泰齊,副提調臣尹東暹啓曰,伏未審夜間,聖體調攝,若何,寢睡·水刺之節,亦何如,腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢來問安,竝此仰稟。
李心源啓曰,兵曹判書李昌誼,陳書承答之後,今以又不出肅,事甚未安。卽爲牌招傳授命召,何如?傳曰,允。
李心源,以都摠府言啓曰,都摠管鶴城君楡以永寧殿秋享大祭初獻官預差肄儀事,禮曹晝仕出去之意,敢啓。傳曰,知道。
備忘記,今下弓矢,車嶺僉使韓壽福處給送。
兪漢蕭啓曰,大司成趙明鼎有稟達事,來詣請對矣。
傳于沈履之曰,都承旨與編次人,先爲入侍。
傳于尹東暹曰,藥房同爲入侍。
傳于沈履之曰,大司成卽往太學,東一房掌議金基大申飭行公,入來則守僕先爲來告於政院,而行公後,亦卽來告事,分付。
傳于李心源曰,賢關,何等重也,而今則金基大不爲行公,將無掌議而後已,可勝寒心?其不過東一房,雖復爲,亦不過薦而止,何敢固辭,若終不行公?噫,人君執造化之權,豈無從本處置之道乎?其令卽爲行公。
兵曹口傳政事,具天謙爲副司正。
王世子在昌德宮。常參停。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
藥房口傳達曰,夜來睿候調攝,若何,寢膳之節,亦何如?臣等卽與諸醫,趁早入對診察,爲宜,惶恐敢達。令曰,知道。
洪準海達曰,明日常參,睿候方在調攝中,頉稟。令曰,知道。
又達曰,憲府連日監察茶時,事甚未安,除在外外,掌令盧聖中卽爲牌招,何如?令曰,依。
又達曰,大司憲尹鳳五,執義洪啓能在外,掌令盧聖中上書入達,姜潤在外,持平金亮行在外,一員未差,今日以監察茶時之意,敢達。令曰,知道。
又達曰,刑曹時無行公堂上,詞訟積滯,委屬可慮。判書韓翼謩,卽爲牌招察任,何如?令曰,依。
以吏曹判書金相福三度呈辭,令于兪漢蕭曰,加給由。
兪漢蕭,以吏曹言達曰,本曹佐郞申益彬呈狀內,身病甚重,勢難察任云,依例改差,何如?令曰,依。
辛巳七月初三日辰時,上御思賢閤。藥房入診入侍時,都提調洪鳳漢,提調南泰齊,副提調尹東暹,記事官任觀周,記注官朴沁,記事官姜趾煥進伏訖。洪鳳漢曰,夜間聖候,若何,寢睡·水刺之節,何如,而其氣或有往來之漸耶?上曰,一樣矣。金履亨診候曰,脈度調均,而胃脈不足,則一樣矣。上曰,內寺府則不曰,有司堂上,只曰,府有司,以此爲例,有深意也。洪鳳漢曰,誠如聖敎矣。上曰,朴師厚,誰也?洪鳳漢曰,故相臣李畬之外孫,善文矣。上曰,頃日徽寧殿見之,其貌似鈍而純實矣。上曰,理中建功湯一貼,申後更爲煎入。出榻敎洪鳳漢曰,新除授東萊府使李秀得以其高祖之被害於倭人,引義呈狀,勢不可强令赴任,改差,何如?上曰,依爲之。出擧條上曰,纔下敎,而誓戒時都預差,無一人進參,事體寒心,事過後,一倂令該府處之。凡祭官單子,大君·王子·大臣皆書塡,則況中官吏曹祭報府,內外異焉,故雖以內寺府,書塡於內摘奸時,亦以此書塡,御覽單子亦然,此乃謬例,故曾亦申飭,則今番誓戒單子,亦以內寺府書塡,其不擧案,可知,事之寒心,莫此爲甚。當該內侍府府有司,爲先從重推考,當該府郞,令該府處之。上曰,今番廟殿堂上堂下執禮,特敎之下,苟差,事體寒心,不能檢飭,當該吏堂,爲先從重推考。諸臣退出。
辛巳七月初三日辰時,王世子坐景春殿。藥房·分提調入對時,分提調李奎采,左副承旨洪準海,弼善李基德,加出假注書金躍河,記事官李昌任,記注官邊景鎭,醫官方泰輿·金德崙·鄭允協·李世珪以次進伏訖。李奎采曰,夜間睿候,何如?令曰,氣甚虛煩,不能穩睡,而口味尙未開,水刺亦不得爲之矣。奎采曰,令醫官診候,何如?令曰,依爲之。泰輿曰,脈候小有數滯,額上微而溫,掌心亦似燥矣。允協曰,脈候大體與昨一般,而脾胃脈,尙不足矣。令曰,鼻孔塞而未快,何以爲之?泰輿曰,此是暑感所致,安神丸進服,似好矣。諸醫所達,無異同,奎采曰,湯劑議定,何如?令曰,問于首醫,宜矣。泰輿曰,前方六和湯,今日亦再進服,似好矣。令曰,早煎以入,可也。諸臣遂退出。
辛巳七月初三日申時,上御思賢閤。藥房入診,編次人同爲入侍時,都提調洪鳳漢,提調南泰齊,副提調尹東暹,編次人趙明鼎,記事官任觀周,記注官朴沁,記事官姜趾煥,醫官金履亨·許礈·李以楷·李泰運·慶絢·吳道炯進伏訖。洪鳳漢曰,午間聖候,若何?上曰,一樣矣。今日則安穩矣。金履亨曰,脈候數意減而調均,胃脈不足則一樣矣。上曰,理中建功湯一貼,明朝依例煎入。出榻敎上曰,大司成入侍。出榻敎上曰,承旨先奏肄儀單子。尹東暹奏訖,上曰,大司成進前。趙明鼎進伏訖,上曰,太學首善之地,無掌色云,寒心矣。召卿欲諭,今則已備耶?趙明鼎曰,或自削或在外,薦中殆無人矣。上曰,金基大,何不出耶?大司成出去,申飭差出,可也。諸臣退出。
上在慶熙宮。常參·經筵以代理停。
夜三更,流星出句陳星下,入乾方天際,狀如拳,尾長三四尺許,色赤,光照地。
大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。
藥房都提調臣洪鳳漢,提調臣南泰齊,副提調臣尹東暹啓曰,伏未審夜間,聖體調攝,若何,寢睡·水刺之節,亦何如,腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢來問安,竝此仰稟。
洪準海,以都摠府言啓曰,今日入直內三廳,武兼·禁軍及軍兵等,中日習射,請出標信。答曰,知道。
尹東暹,以弘文館言啓曰,副校理嚴璘·金魯鎭旣有只推之命,竝卽牌招察任,何如?傳曰,允。
洪準海啓曰,兵曹判書李昌誼連日違召,尙不出肅,其在事體,誠極未安。卽爲牌招傳授命召,何如?傳曰,允。
備忘記,今下弓矢,柔遠僉使成胤佑,寧城僉使宋台錫等處給送。
傳于沈履之曰,昨令大司成率掌議·色掌而入來矣,何如是遲緩耶?催促。
傳于尹東暹曰,內局入診先爲之,儒生入來與否,知入。
沈履之啓曰,大司成趙明鼎率掌議·色掌,依下敎來待矣。傳曰,入侍。
假注書望,注書金履禧陞六,代李惠祚爲假注書。
加出假注書望,申光輔在外,代金學洙爲假注書。
王世子在昌德宮。常參停。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
藥房口傳達曰,夜來睿候調攝,若何,寢膳之節,亦何如?臣等卽與諸醫,趁早入對診察,爲宜,惶恐敢達。令曰,知道。
兪漢蕭達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤在外,盧聖中書批未下,持平金亮行在外,一員未差,今日以監察茶時之意,敢達。令曰,知道。
又達曰,禮曹參判金陽澤,參議崔成大,刑曹參議李翼元除拜後,過三日不爲出肅,依定式推考警責,卽爲牌招察任,何如?令曰,依。
又達曰,刑曹判書韓翼謩連日違召,尙不出肅,詞訟重地,委屬可慮。卽爲牌招察任,何如?令曰,依。
以昌城尉黃仁點覲親呈辭,令于兪漢蕭曰,給由馬。
副司直洪麟漢書曰,伏以大朝未寧之候,雖向差安,而院直未撤,邸下愆和之節,尙未快復,而診筵日擧,臣民焦慮,曷有其極?仍念臣,卽庸陋一賤品耳,通籍未十載,致位亞卿,內外歷揚,責任愈重,才不足以出納王命,而華銜屢叨於近密,文不足以揣摩宸翰,而賤跡猥廁於編次,逃遁不得,一例冒膺。每自循省,愧恧恒切,不意經筵之命,又下於知申纔解之餘,半日之內,遞拜相仍,眞可謂無往而非聖恩,臣於是乎奉除書,益增兢惕。噫,經筵官,是何等任也?輔導君德,匡弼君違,地望之重,與他別焉。古人有云,朝廷之官,雖宰相之重,皆可以他才處之,惟文職,非文士不可。臣於此任,亦云非經學則不可,其爲任,固如是也,故前輩宿望之居是職者,亦無不逡巡而退讓,則其非人人所可濫竽者,尤皦然矣。況我大朝殿下,寶算彌邵,聖學益高,月三開筵,發問甚勤,此誠千載難逢之會也。臣苟有一分可堪之望,則殫思竭慮,以效螢爝之微,豈不爲至願大幸,而顧其中則空空如也。其何以抗顔冒出,以副成就之責也哉?且念臣兄,昨年拜知經筵也,以臣從兄之亦帶是銜,引義控辭,以爲,今此華貫之同堂竝據,雖無國典之相避,實有私義之難冒,乃以由中之懇,終蒙體下之恩,兄弟相對,感祝銘鐫。今臣兄,方爲領事,臣又玷此誤恩,在臣身榮耀則極矣,其惶懍不自安,當如何哉?臣兄則以從兄而曲避,臣則以親兄而猶不避焉,則此固有違於私門戒懼之規。且以臣所已行者,言之,臣兄大拜後,臣所兼備局有司之任,祈免乃已,前後處義,宜無籌司經筵之別,才學之不逮,姑捨之,卽此二端,臣可以有辭而必其遞矣,玆敢披瀝肝血,仰首鳴號。伏乞睿慈,俯賜諒察臣同經筵之任,以重公器,以安賤分,不勝幸甚云云。答曰,覽書具悉。聖候近又愆和,焦悶,曷有其極?所陳依施焉。
開城留守朴相德書曰,伏以天佑宗祊,大朝聖體,漸臻天和,邸下愆候,旣復常節,臣民慶忭,曷有其極?仍念臣,空疎譾劣,最出人下,前後叨竊,罔非踰涯,居常懍惕,若隕淵谷,迺者居留新命,遽下於夢想之外,臣誠驚惶感激,不省攸措。噫,故都分司之任,地望不輕,自昔選用,輒多難愼,苟非幹略聲望著稱一時者,莫或與焉。況今府儲蕩然,民俗益渝,保釐之難,視前有倍矣。臣本愚迂淺短,專乏才具,歷試內外,曾無寸效,今乃畀之以牧禦之權,責之以管鑰之重,是何異策駑馬而取千里哉?微臣僨敗,雖不足恤,其於負國家委寄之意,何哉?此臣所以揣分憂懼,不敢承當者也,玆敢略將微懇,仰漬睿聽。伏乞离明,察臣才器之不稱,亟許鐫免臣新授職名,以便公私,不勝大願云云。答曰,覽書具悉。聖候近又愆和,焦悶曷諭?卿其勿辭,卽速赴任。
掌令盧聖中書曰,伏以天佑宗祊,大朝玉體,幾復常度,邸下愆候,漸臻天和,臣民慶幸,曷不其極?臣計拙謀身,智昧涉世,一行作吏,重被臺評,身名已僇,不可以府査之空冒,有所自恕,廉愧有防,亦何以時月之稍移,晏然自解?是以,再叨除命,一味逋慢,惟以杜門沒齒,庶爲息補之圖矣,乃者掌憲新除,又下意外,不知滓穢之臣,何以得此於聖明也?驚惶怵惕,若隕淵谷。伏念臣,甘冷守嗇,斂愚持沖,一心隨緣,萬事輸人,而世路多巇,弱植易搖,不虞一麾之榮,反爲匹夫之罪,詆辱之來,尙誰怨尤,而譬如新潔白袍,一汚點墨,不可復湔,此古之賤隷所能道者,臣每誦斯言,未嘗不汗淚交下也。臣之情勢,旣窮且蹙,更無抗顔周行之望,而況此臺端,便臣永謝之地,去就一節,固無可論,日昨特敎署牌,自速違傲,而未蒙例勘,今日召令,末由承膺,荐犯罪科,實合誅戮,玆陳短章,略暴危懇。伏乞离明,下臣司敗,亟施重勘,仍令選部,永刋朝籍,以謝人言,以靖私義,千萬幸甚云云。答曰,覽書具悉。聖候近又愆和,焦悶曷諭?爾其勿辭,從速察職。
辛巳七月初四日卯時,王世子坐景春殿。藥房·分提調入對時,分提調李奎采,右承旨兪漢蕭,加出假注書金躍河,記事官李昌任,記注官邊景鎭,醫官方泰輿·金德崙·鄭允協·李世珪以次進伏訖。李奎采曰,夜來睿候,何如?令曰,頭疼煩悶一樣矣。奎采曰,寢睡·水刺之節,何如?令曰,鼻孔乍通旋窒,故服安神九味淸,而四更頭始就寢,水刺口味尙未開,姑不得爲之,是用悶矣。奎采曰,令醫官診候,何如?令曰,依爲之。泰輿曰,脈候滯數不調,與昨一般,而額上掌心微溫矣。允協所達,無異同。奎采曰,湯劑議定,何如?令曰,依爲之。泰輿曰,頭部之不淸利,的是暑感,前方湯劑,亦宜日再進,而額上汗毒,則塗牛黃消毒,似宜矣。令曰,依爲之。諸臣遂退出。
辛巳七月初四日辰時,上御思賢閤。藥房入診時,都提調洪鳳漢,提調南泰齊,副提調尹東暹,記事官任觀周,記注官朴沁,記事官姜趾煥,醫官金履亨·皮世麟·許礈·李以楷·李泰運·慶絢·吳道炯進伏訖。洪鳳漢曰,夜間聖體,若何?上曰,神氣一樣矣。金履亨診候曰,脈候度數調均,而數滯大減,胃脈不足則一樣矣。上進御湯劑後,上曰,理中建功湯一貼,申後更爲煎入。出榻敎上曰,掌議,金基大耶?尹東暹曰,掌議一員,兪漢緯而方在其父淮陽任所云矣,一員,卽鄭昌朝云矣。上曰,承旨,書秋展謁傳敎。洪鳳漢曰,當此日再煎進服之時,其氣復作,猶未可知,直宿罷後,退十日爲之,似好矣。南泰齊曰,患候猶未快復,當此極熱,動駕決不可爲之。尹東暹曰,臣此傳敎,決不可頒布矣。上曰,伸此情禮後下轎,則明日晝講,可以爲之矣。上曰,諸臣之言,道理則誠然,傳敎,置之。上曰,夏秋大祭,皆欲躬行而未果,其於展謁,不過早晩事,而旣不能七日戒,雖命攝,今則其氣不復作,再明日展謁省牲,少伸微忱,於禮當然。展謁之前,初旬之講,難行追慕,三講之意焉在?少有其誠,伸禮之後,氣必隨勝,抑或誠不足而氣復作,復何餘憾?必欲行焉,大臣諸臣固請,觀其事面,難以强浼,强從其請,其令該曹秋展謁,更待下敎擧行。噫,予之此氣,卽氣與冷痰,氣差勝而禮不能,其雖勉許,遙望丹門,此心耿結,氣不復作,何可必也?雖或復作,諒此予心,泛莫曰,不戒少愈。諸臣退出。
辛巳七月初四日申時,上御思賢閤。藥房入診,大司成·掌議·色掌追後入侍時,都提調洪鳳漢,提調南泰齊,副提調尹東暹,大司成趙明鼎,記事官任觀周,記注官朴沁,記事官姜趾煥進伏訖。洪鳳漢曰,晩後聖候,若何?上曰,其氣尙不見影矣。用心則水刺尤厭矣。洪鳳漢曰,勿爲過爲用慮,伏望也。金履亨診候曰,脈候度數調均,而胃脈不足則一樣矣。上進湯劑後,上曰,理中建功湯一貼,明朝依例煎入。出榻敎上曰,雖常時,事體不然,況靜攝之時乎?兵判則無他撕捱,而違牌爲事,於向日吏判事,亦不干涉於此任,分義焉敢若此?從重推考,更爲牌招察任。今聞秋判亦鎭日違牌云,此則曾已下敎,以人君飭勵,其臣過爲撕捱,則噫,喑啞之世,若此不已,其君亦將緘默乎?求諸今古,決無此等分義道理,更復撕捱,何復勉飭群下乎?事體萬萬寒心。刑曹判書韓翼謩,爲先從重推考,卽爲牌招,而牌去來其勿煩陳。上曰,近者百隷怠慢之中,中官尤有甚焉,其或腰金頂玉,則輒以任便爲事,其習不可以長也。自古長番之稱,意在焉,不過一時休沐之暇,今則在直之日少,休沐之日多,事之寒心,莫此爲甚。此後復舊例,五日一休沐事,巖飭內侍府。上曰,掌議·色掌進前。鄭昌朝·金基大·申光緝·徐浩修進伏訖,上曰,內局提調,予臥而見之矣,以予之氣,着笠坐而見汝等,體昔年待士之聖意也,賢館,前則掌色之任,人皆榮之,今則人皆厭避,誠異矣。鄭昌朝曰,自削諸人,多有情勢,故未能行公矣。趙明鼎曰,掌議不得自削事,前旣出擧條嚴飭,而其後又復如前,事極寒心。更爲申明禁斷,永爲定式,何如?上曰,此後若此者,永除靑衿案。出擧條諸臣退出。
上在慶熙宮。常參·經筵以代理停。
夜四更,流星出室星下,入南方天際,狀如拳,尾長三四尺許,色赤,光照地。
藥房都提調洪鳳漢,提調南泰齊,副提調尹東暹啓曰,伏未審夜間,聖體調攝,若何,寢睡·水刺之節,亦何如,腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢此問安,竝爲仰稟。答曰,知道。予則今雖差勝,其氣之作,亦莫知某日。展禮又闕,其命掇直,豈人子之道?其雖默默,旣勝後命攝,日再建功湯,亦豈人子之所忍?自今日至再明日,當一進其前,若有可進者,奚徒日再?此爲民國,亦豈固執?諒予心,依此擧行。噫,此由乎何心與氣也?予何先仍一攝,其曠日月乎?
大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。
以承傳色口傳下敎曰,其君靜攝中耿耿,時刻單子稽滯,該房承旨遞差,禁漏官分付該曹。又下敎曰,莫重下敎,承傳色稽滯,禁推。
傳于尹東暹曰,承旨有闕代,前府使李秀得除授,順房右承旨李秀得。
尹東暹啓曰,新除承旨李秀得,卽爲牌招,何如?傳曰,允。
李秀得啓曰,假注書李惠祚時無職名,令該曹依例付軍職,冠帶常仕,何如?傳曰,允。
尹東暹啓曰,藥房三提調請對矣。傳曰,入侍。
傳于沈履之曰,戶判,持各殿排設房書房色定例入侍。沈履之啓曰,戶曹判書尹東度依下敎來待矣。傳曰,入侍。
傳于尹東暹曰,儒臣,持鳳洲綱鑑初卷,待下敎入侍。
傳于李秀得曰,常時則諸執事祗迎於興化門外,明日則欲見之,諸執事竝令祗迎於崇政門外,仍爲隨往事,分付。
以都預差不參誓戒人令該府處之傳旨,傳于尹東暹曰,聞皆來參云,置之。
傳于沈履之曰,掌議差出與否,問知而奏達於入侍。
傳于李秀得曰,欲親命攝,展省之禮,其亦闕焉,昨日下敎之後,竟夕憧憧。一伸情禮,然後心可便,明朝崇賢門外,當香祗迎,時刻辰初三刻,入直侍衛。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何,寢膳之節,亦何如?臣等卽與諸醫,趁早入對診察,爲宜,惶恐敢達。令曰,知道。
任瑋達曰,大司憲尹鳳五,執義洪啓能,掌令姜潤,持平金亮行在外,一員未差,掌令盧聖中牌不進,今日以監察茶時之意,敢達。令曰,知道。
又達曰,明日,秋享大祭齋戒相値,常參頉稟。令曰,知道。
又達曰,憲府連日監察茶時,事甚未安。除在外外,掌令盧聖中卽爲牌招,何如?令曰,依。
又達曰,藥房分提調李奎采有稟達事,來詣求對矣。令曰,不必入對,都提調若來,則同爲入對。
李心源達曰,藥房都提調洪鳳漢,分提調李奎采爲承候來詣矣。令曰,入對。
吏曹參判黃景源書曰,伏以皇天垂佑,大朝聖候,邸下睿體,已復天和,臣民慶賀,曷有其極?臣昨者伏蒙聖恩,授臣吏曹參判,螻蟻之賤,誤蒙甄錄,非臣隕首所能報稱。臣聞之,銓衡之職,雖佐貳,亦皆有官人之責,然不能知人而能官人者,未之有也,故書曰,知人則哲能官人,此之謂也。臣本疎闊,而接人又不能多,故人之高下長短,不可得而知也。往年待罪參議也,注擬謬錯,不勝其多,瑕尤百出,短拙畢露,此朝廷之所已悉也,今聖上,夙夜厲精,自侍從至百執事,必求得人,而反使如臣庸陋無一能者,復佐銓衡,是何異於責眇之視而强聾之聰耶?自古國政治亂之機,在於用人,用人公而其政不治者,寡矣,不公而其政不亂者,亦寡矣。況今朝廷,求賢能以釐天功,任事者宜秉至公,以輔成平明之治,則天官佐貳之職,尤不可以不愼簡也。臣雖愚妄,又何敢憑恃寵靈,晏然承命哉?昔文忠公臣張維,參判本曹,嘗以爲,注擬之際,披官案以指點,顧左右而求覓,尙可以冒居銓席而防賢路耶?遂固辭而不就。使臣昧冒而居此職,則不過指點求覓而已矣,與其臨政而知難,不若初不膺命也。當聖上靜攝之中,召旨儼辱,而自干違傲之誅,臣誠惶懼,不知所出,冒陳私懇,上瀆睿聽。伏惟邸下,俯賜鑑諒,亟收新命,以安私分,不勝幸甚。臣無任屛營祈懇之至,謹昧死以聞。答曰,覽書具悉。聖候近又愆和,焦憫曷諭?卿其勿辭,從速察職。
右贊讀金鍾正書曰,伏以聖候違豫,院直未撤,睿度愆和,常節未復,臣民憂慮,曷有其極?臣於頃日,陳書下鄕,將護母病,感頌恩私,曾未多日,承聞上候,蒼黃入來,連日鎖直,而間接鄕信,母病彌苦,當中外憂遑之日,雖不敢每每請急,而私情焦迫,日深一日。卽於講書直中,得聞家報,則臣母宿症之外,重添毒暑,寒熱交作,百體疼痛,精神昏瞀,氣息凜綴,達宵叫苦,近食輒吐,種種形症,俱係危劇云。臣自聞此報,心神飛越,不能自定,忙投短章,徑出禁扃,因尋鄕路,臣之前後辜犯,非止一二,睿慈曲諒,亦難屢赦。乞命有司,亟治臣罪,本兼諸任,竝加鐫削,以便救護,以安微分,不勝幸甚。臣無任屛營祈懇之至,謹昧死以聞。答曰,覽書具悉。聖候近又愆和,焦憫曷諭?爾其勿辭往護焉。
司書李昌任書曰,伏以睿體,閱旬違和,中外憂遑,曷有其極,而伏況大朝聖候,亦在調攝之中,臣民焦迫,尤當如何?念臣,老母年衰病痼,居常凜綴之餘,近値暑濕,寧日甚少,實無離側供仕之勢,而適以此際,叨縻僚屬,黽勉滯直,今幾浹月,每當禁鑰晨下,家信踵至,則安否未及提問,方寸先自挑動,祈免非時,須資無路,區區情理,固已難强。卽聞病母,忽中午暍,兼以傷食成癨,嘔泄竝作,症形危篤,更僕急報,促臣歸視,臣〈於〉此,精爽飛越,不遑他顧,敢控疾聲之籲,自犯擅離之科,孝理之下,冀蒙垂諒,而瀆攝之罪,實無所逃。伏乞邸下,亟許鞶帶之褫,俾便救護,仍降鈇鉞之誅,以昭法紀焉。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
答副司果宋明欽書曰,覽書具悉卿懇。聖上敦召,辭旨鄭重,可泣豚魚,而卿之所讓之章,又至,心實愕然,繼以愧余之誠淺。愧余之誠淺。卿以世祿之臣,豈忍恬然怡然乎?所勉,切矣,可不體念焉?依所陳原書留中,卿其思大朝懃懇之盛意,勿復控辭,幡然登途,補我不逮。原書留中不下。
又達曰,卽者兼右贊讀金鍾正以其親病,陳書徑出,原書纔已捧入矣,所當直捧禁推徽旨,而此與無端徑出,有異,推考警責,講書院闕直,事甚未安。左翊善李仁培,卽爲牌招入直,何如?令曰,依。
辛巳七月初五日卯時,王世子坐景春殿。藥房分提調入對時,分提調李奎采,左承旨任瑋,加出假注書金躍河,記事官李昌任,記注官崔昌國,醫官方泰輿·金德崙·鄭允協·李世珪以次進伏訖。李奎采曰,夜間睿候,何如?令曰,氣甚煩熱,罷漏後,始就寢,誠極悶矣。奎采曰,水刺之節,何如?令曰,口味猶未開,姑不得爲之矣。奎采曰,令醫官診候,何如?令曰,依爲之。泰輿曰,脈度與昨一般,而額上掌心,微溫而潤矣。允協曰,脈度滯數不調,而脾胃脈亦不足矣。令曰,汗毒如前未消,何以爲之?泰輿曰,不可只塗牛黃,黃蠟膏作抹於皮麻油塗之,則有拔出消毒之功矣。令曰,依爲之。奎采曰,令醫官議定湯劑,何如?令曰,依爲之。泰輿曰,加減六和湯前方中,去川芎·天麻,加麥門冬·片苓·酒炒各一錢,五貼劑進,似宜矣。令曰,依爲之。出下令諸臣遂退出。
辛巳七月初五日辰時,上御思賢閤。藥房入診時,都提調洪鳳漢,提調南泰齊,副提調尹東暹,記事官任觀周,記注官朴沁,記事官姜趾煥,醫官金履亨·許礈·李以楷·李泰運·皮世麟·吳道炯·慶絢進伏訖。洪鳳漢曰,近來日氣極熱,聖體,若何?上曰,夢煩矣。洪鳳漢曰,寢睡不爲安穩乎?上曰,寢睡則安矣。洪鳳漢曰,朝後無所進御乎?上曰,進粥數匙矣。金履亨曰,脈候調均,而胃脈不足則一樣矣。上曰,旣欲香祗迎,故果服一貼矣。諸臣退出。
辛巳七月初五日申時,上御思賢閤。藥房三提調,同爲入侍時,都提調洪鳳漢,提調南泰齊,副提調尹東暹,記事官任觀周,記注官邊景鎭,記事官姜趾煥進伏訖。洪鳳漢曰,傳香前,湯劑進御乎?上曰,朝批旣喩,方欲伸禮,故因藥院請,煎進湯劑,旣已進御,明日行禮後,入侍診候,一貼依前煎入。上曰,戶判入侍。出榻敎尹東度進伏訖,上曰,持御筆所載定例,持來乎?尹東度曰,朴文秀奉御筆冊字,故謄置本曹矣,今方持來矣。上曰,凡事當信。諺云,水淸無大魚,自古旣不知滲漏,而水若淸,人何能措手足?薄廩之外,更無官況,今番新撰定例,意欲類聚,俾勿紊亂,而誠非更爲減定者也。頃者特入侍見之,其猶過者,故爲經費,或筆減或命減,靜而思之,中年旣創古無之定例,暮年有司不請,而予又減焉。常悶水淸,白首自爲,其誰望予而依乎?噫,自微官庶僚,至於小民,卅載依予,今若爲此,雖不敢怨,非予之心也。靜而思之,其何踰日?雖然,京畿物膳所減者,旣令充代,而其中世子宮書房色交椅·大書案,雖無用處,冊封時所備,以愛禮之意,旣命存之,今番下敎中,替行,迎勅時,則亦有待手本擧行之命,此外正名之道,非所可論,而世孫宮亦然,而其他則今日乃見庚午定例時,御筆書下者,尤覺今番所減之過矣。所謂非所可論者外,今番呼寫下敎勿施,一依前定例擧行,而至於祭物之校正,實果之漢果,雖誤載於定例,莫重祭物,不可紊亂。大抵謂今之弊,則京各司若有大臣·都提擧·提擧中,亦有頻數入侍者,則其可以仍舊貫者,百般呼訴,其更乃已,不然之處,貢人,雖抱無限之冤,無人陳白,弊又弊冤益冤,而外方則若得有勢守令,其能周旋,道臣亦循顔情,而其弊邑殘邑,爲守令者,非徒莫能下手,僅無過度年爲事,甚至於以此數遞。噫,三百六十州民,皆我赤子,予之所視,豈忍異焉,而以守令之形勢有無,其邑之盛衰,或受其惠,或受其弊,其曰均乎否乎?其雖心常慨然,今何論哉?吁嗟,有司之臣,體此予意,新撰定例,俾勿復有弊焉。上曰,噫,昔年金科玉條,燦然俱備,而近來紀綱日墜,習俗日下,隨弊以革,隨解以飭,故法網漸密,禁令亦多,此可見衰世矣。若此之故,大典後有受敎輯錄,受敎後又有承傳,益眩益亂,故續大典之作,益由於此,而其後亦多有申飭之事。有司若以此,皆爲受敎,則豈綱擧目張之義乎?其後,雖或有處分下敎者,旣無奉承傳定式之命,則勿以受敎類聚事,申飭各該司,抵紀綱解弛,故中官亦效,任便之習日甚,其所飭勵,焉可無也,而但怠慢亦宜飭,有何制法,而雖因慨然而敎。噫,彼中官,亦不若古,無異水淸之魚,況此時乎?昨日五日一沐之敎,雖命內府,已非寬也。書諸下敎,播示朝報,其亦過矣。若此於內於外,將無所措手足,白首暮年,豈忍爲此?靜而思之,旣覺其過,覺而下諭,豈示一體之意乎?昨日下敎,置之,諸臣退出。
七月初五日初更,王世子坐景春殿。藥房求對入對,春坊上番,同爲入對時,都提調洪鳳漢,分提調李奎采,右副承旨李心源,加出假注書金學洙,記事官李昌任,記注官崔昌國,弼善李基德,醫官方泰輿·李以楷·李泰運·金德崙進伏訖。鳳漢曰,日氣蒸熱,睿候調攝,若何?令曰,頭暈之症,肢節之痛,一時竝劇,此似舊症復發而然矣。鳳漢曰,寢睡·水刺之節,何如?令曰,煩熱甚劇,故罷漏後始睡,而口味不開,不能進水刺矣。俄纔略進,而積滯於胸膈間,不能順下,甚悶矣。鳳漢請醫官診候,令曰,依爲之。泰輿進伏診候後退伏曰,脈候左右三部數滯,胃脈甚弱,額上掌心,亦頗溫矣。以楷診候後所對與泰輿,同。鳳漢曰,議定湯劑,何如?令曰,依爲之。泰輿曰,此必暑感所祟,橘薑茶和用蘇合元,爲宜。令曰,諸醫之意,何如?以楷曰,諸醫之議,同矣。令曰,劑入,可也。鳳漢曰,向日司書李昌任上書之特令還給,固有違於孝理之政。其時下令中,朝鮮臣子云云,句語亦欠於愼辭令之道,原書似當還入,賜答嚴旨,不可不反汗,故惶恐敢達。令曰,原書下答四字,抹去,可也。出擧條鳳漢曰,頃因禮曹判書李益炡陳書,前縣監李師佐,至令拿處矣。蓋其所坐,雖極駭然,不過迷劣之致,聞其身病危重,方在死生未分中,不必等待其照律,削職放送,何如?令曰,依爲之。出擧條鳳漢曰,說書在外,而司書之書,賜批給由,則春坊下番,其必闕直,上番始降入直,好矣。令曰,然矣。令心源書下令曰,輔德李宜老,文學徐有元,明朝牌招推移入直。鳳漢曰,輔德李宜老,文學徐有元,俱是講官,好矣,使之久任,爲宜矣。令曰,然矣。諸臣以次退出
上在慶熙宮。常參·經筵以代理停。
藥房都提調洪鳳漢,提調南泰齊,副提調尹東暹啓曰,伏未審夜間,聖體調攝,若何,寢睡·水刺之節,亦何如,腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢來問安,竝此仰稟。答曰,知道。當諭于入侍矣。
大殿·中宮殿,王世子遣宮官問安。答曰,知道。王世孫遣衛從司官員問安。答曰,知道。中宮殿,藥房口傳問安。答曰,知道。香祗迎後,政院·玉堂·藥房口傳問安。
傳于李秀得曰,入直注書·翰林待令。
李秀得啓曰,藥房都提調洪鳳漢,提調南泰齊,副提調尹東暹請對矣,傳于尹東暹曰,提調入侍,儒臣持鳳洲綱鑑初卷入侍。
傳于沈履之曰,式年大小科書入。
京畿水使狀啓,三司會付等穀,趁此時分給,待秋作米事,狀請,而至以救民之策,不能自辦,瀆擾天聽,惶恐待罪之意,馳啓矣,傳于沈履之曰,勿待罪事,回諭。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何,寢膳之節,亦何如?臣等卽與諸醫,趁早入對診察,爲宜,惶恐敢達。令曰,知道。
李心源達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤在外,一員未差,持平一員未差,金亮行在外,今日以監察茶時之意,敢達。令曰,知道。
洪準海達曰,左翊善李仁培,旣有只推之令,卽爲牌招入直,何如?令曰,依。
以左翊善李仁培牌不進罷職令旨,令于洪準海曰,推考徽旨捧入。
又以〈義〉禁府言達曰,京畿監司狀達,據禮曹粘目內,果川縣鄕校位版,誤書字畫,而前後邑倅,不能致謹之罪,令攸司稟處事,達下矣。前後縣監姓名,令道臣指名狀聞後,處之,何如?令曰,依。
忠淸監司具允明書曰,伏以聖候違豫,院直未撤,睿體欠和,診對連行,臣民焦迫,曷有其極?竊伏念,臣之尸素藩臬,今已三經考矣。一味憒劣,動輒瘡疣,早晩獲戾,固所自料,果然以殿最之無下考,有重推之命,臣誠惶凜愧汗,不知所以自措。夫考績,國之大政,臣雖譾迷,豈不知法意之至重也哉?區區私竊以爲,課題,雖不可不嚴,擬人亦不可過中,如臣無似,雖不足以稱得其當,所以爲心者,惟在於自盡其所知而已。以臣所聞見,道內守令,率多善居官,雖或有微瑣疵謗之傳聞,而亦非係於病官而蠹民者,則姑且警飭,亦示容其改勉之地,以觀方來之效,卽臣區區之意也。雖然,殿最之法,本自巖明,朝家申飭,亦纔屬耳,而臣實無狀,至使黜陟不能嚴,列邑無所憚,辜負職責,罪合重誅,而畢竟薄勘,止於問備,雖蒙聖度天大,曲加寬恕,在臣私義,顧安敢晏然抆拭,不思所以自處之道哉?且安集境民,使不至於流散,亦道臣之責,而昨冬以成歡流丐事,致勤大朝嚴敎,今以饑民之來京城,又下特推之命。噫,我大朝憂恤元元之意,丁寧懇惻,有足以感及豚魚,而臣誠淺才疎,終不能承宣德意,奠保民生,曾未多月,再被何問。臣罪至此,尤無所容。以言乎考課,則彈壓無望,以言乎撫摩,則流亡不息,其不可仍冒藩任,重誤國事也,決矣,玆敢略暴微懇,仰瀆睿聽。伏乞邸下,俯賜鑑察,特許鐫免,以幸公私,不勝萬幸。臣無任屛營祈懇之至,謹昧死以聞。答曰,覽書具悉。聖候近又愆和,焦悶,曷有其極?卿其勿辭,從速察任。
七月初六日卯時,王世子坐景春殿。藥房入對時,分提調李奎采,右副承旨李心源,加出假注書金學洙,編修官李基德,記注官崔昌國,醫官方泰輿·金德崙·鄭允協·李世珪進伏訖。奎采曰,夜來睿候調攝,若何?令曰,別無加減,而困憊則甚矣。奎采曰,寢睡之節,亦何如?令曰,寢睡亦不平,而至夜半始睡,俄纔覺矣。奎采曰,水刺進服乎?令曰,水刺少進,則積滯於胸膈間,不能順下,故甚可悶矣。奎采曰,使醫官診脈,何如?令曰,依爲之。泰輿進伏診脈後,退伏曰,脈候左右三部不均,胃脈沈弱,與昨日無異矣。且額上掌心微溫之氣,亦如前矣。允協診脈後所對與泰輿,同。泰輿曰,此必暑感所致,別無他症矣。奎采曰,使諸醫議定繼進之藥,何如?令曰,依爲之。泰輿曰,加減六和湯,加便香附一錢,日再服,爲宜,五貼製入之意,敢達。令曰,依爲之。諸臣以次退出。
辛巳七月初六日辰時,上御崇賢門外。香祗迎入侍時,行都承旨尹東暹,左承旨任瑋,右承旨李秀得,左副承旨洪準海,同副承旨沈履之,假注書李惠祚,記注官邊景鎭,記事官姜趾煥以次進伏訖。上曰,陪從諸執事,多有揮扇者,事甚駭然。使押班監察知入,禮房承旨馳進,諸執事摘奸以來。諸臣以次退出。
辛巳七月初六日辰時,上御思賢閤。藥房入診入侍時,都提調洪鳳漢,提調南泰齊,副提調尹東暹,記事官任觀周,記注官邊景鎭,記事官姜趾煥,醫官金履亨·許礈·李以楷·李泰遠·慶絢·吳道炯進伏訖。洪鳳漢曰,庚炎愈往愈甚,香祗迎後,聖體,若何?上曰,今當此日,此心憧憧矣。上曰,隨香時,監察知來乎?尹東暹曰,監察先詣祭物所云矣,而揮扇則濟用監官員云矣。上曰,非但濟用監官員,揮扇甚多,其置之。金履亨診候曰,脈候度數調均,而胃脈則不足矣。上曰,百隷怠慢,陪香諸執事,其敢搖扇,事體寒心,故其令査聞,則只濟用監官員一人云,亦涉駭然。事當嚴處,而噫,文王行政,讓路讓畔,其君若有敎率之實,其豈若此?況靜攝之中,少伸微忱,其所望見,抑或料矣,而所重在前,而其不致敬,其君遙望,而若是泛然,此無他,其父不能敎,其君不能率,奚徒渠之過?此不敎而治者,今雖參酌,此後莫曰,其君之不能導率,其父之不能敎誨,其令各須自勉焉。諸臣退出。
辛巳七月初六日申時,上御思賢閤。藥房三提調請對入侍,儒臣同爲入侍時,都提調洪鳳漢,提調南泰齊,副提調尹東暹,應敎李瀰,修撰李碩載,記事官任觀周,記注官邊景鎭,記事官姜趾煥,醫官金履亨·李以楷·李泰運·皮世麟·吳道炯·慶絢進伏訖。洪鳳漢曰,日熱未有甚今日,聖體,若何?上曰,一樣矣。金履亨診候曰,脈候度數調均,而胃脈不足則一樣矣。儒臣上下番讀鳳洲綱鑑訖,諸臣退出。
上在慶熙宮。常參·經筵以代理停。
藥房都提調洪鳳漢,提調南泰齊,副提調尹東暹啓曰,伏未審夜間,聖體調攝,若何,寢睡·水刺之節,亦何如,腹部之氣,更不往來乎?湯劑今當依例煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢此問安,竝爲仰稟。答曰,知道。當諭于入侍矣。大殿·中宮殿,王世子遣宮官問安。答曰,知道。王世孫遣衛從司官員問安。答曰,知道。中宮殿,藥房口傳問安。答曰,知道。
李心源,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
沈履之啓曰,卽見黃海監司李溵狀啓,金川郡守李晟罷黜,代以口傳差送,爲請,道臣之直請口傳差送,曾有禁令矣。狀啓中口傳二字,付標以入,而黃海監司李溵,推考警責,何如?傳曰,允。
傳于沈履之曰,掌議·色掌,今日朝食堂儒生與四學儒生,其令卽爲待令,弘文提學牌招入來後,同副承旨同入景賢堂,七夕製試取,而題待下仍於其處科次,入格人入侍,等第對讀,入直儒臣爲之,皆時服。
尹東暹啓曰,吏曹判書金相福,參判黃景源,參議韓光肇牌不進推考傳旨及罷職傳旨,今方捧入,而開政命下之後,不卽擧行,事甚未安。參判黃景源,纔以弘文提學,承牌將詣試所,判書金相福,更爲牌招,何如?傳曰,允。
傳于沈履之曰,日晩矣,承旨·提學先入懸題,後開政。
有政。吏批,判書金相福牌不進,參判黃景源進,參議韓光肇牌不進,右副承旨李心源進。啓曰,判書金相福,參議韓光肇,竝牌招不進,小臣獨政未安,何以爲之?敢稟。傳曰,仍爲之。又啓曰,講書院官員,今當差出,而擬望之人乏少,相避·外任,竝擬,何如?傳曰,允。又啓曰,晉州牧使,今當差出,而本州以營下劇邑,物衆地大,素稱難治,不可不擇差,他道有聲績未準限守令,竝擬,何如?傳曰,允。吏批啓曰,新除授敦寧府都正李邦協戶奴呈狀內,奴矣上典,身病甚重,勢難察任云,依例改差,何如?傳曰,允。又啓曰,掌試時,各道都事,例以侍從差出矣。全羅都事柳薰,江原都事金德元,咸鏡都事金世珩,平安都事韓濟,俱未經侍從,竝依例改差,何如?傳曰,允。又啓曰,玉堂闕員,今當差出,而曾經出入之人,方在違牌坐罷中,無以推移備擬,合有變通之道,何以爲之?敢稟。傳曰,敍用。以柳脩爲掌令,申思運爲持平,李昌任爲正言,鄭存謙爲副提學,金應淳爲修撰,洪述海爲左翊善,金相翊爲左贊讀,鄭光漢爲兼翊善,金應淳爲兼右贊讀,洪啓禧爲左參贊,金尙喆爲兵曹參判,金尙喆爲同經筵,鄭文柱爲吏曹佐郞,黃榦爲吏曹佐郞,趙載選爲戶曹正郞,兪恒柱爲注書,邊致周爲敦寧都正,沈勗之爲慶尙左道京試官,李海重爲全羅左道京試官,金魯鎭爲忠淸左道京試官,李鎭衡爲平安南道京試官,李東泰爲忠淸都事,洪樂命爲江原都事,尹得孟爲慶尙都事,李性遂爲全羅都事,李晉圭爲平安都事,李之晦爲咸鏡都事,鄭志翼爲晉州牧使,朴聖煥爲金川郡守,張錫履爲三登縣監,徐命天爲兼弼善,以權噵爲東萊府使。宋文載·任㻐。兵批,行判書李昌誼病,參判李奎采昌德宮入直,參議金尙重病,參知李昌儒病,參知曺允濟入直進。承旨李心源,副護軍黃運海,副司直曺命采·韓光會·兪漢蕭·金霔·李仁培,副司果南龍見,副司正李惠祚。同知單林聖根,北道參軍單鄭宅洙。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何,寢膳之節,亦何如?臣等卽與諸醫,趁早入對診察,爲宜,惶恐敢達。令曰,知道。
洪準海達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤在外,一員未差,持平一員未差,金亮行在外,今日以監察茶時之意,敢達。令曰,知道。
李秀得達曰,藥房都提調洪鳳漢,爲承候來詣求對矣。令曰,入對。
又達曰,諫院許久闕達,事甚未安。除在外外,不爲行公人員,竝卽牌招,何如?令曰,依。
以文學徐有元,左翊善李仁培牌不進罷職令旨,令于李秀得曰,竝推考徽旨捧入。
又達曰,講書院連日闕直,事甚未安。左翊善李仁培,旣有只推之令,卽爲牌招入直,何如?令曰,依。
又以侍講院言達曰,本院文學徐有元,旣有只推之令,卽爲牌招察任,何如?令曰,依。
又以侍講院言達曰,本院下番司書李昌任,連日入直矣,以親病陳書,受由出去,將未免闕直,事甚未安。兼司書李碩載,以本職入直玉堂,說書金夢華在外,兼說書未差,下番他無推移之員,勢不得已,以上番姑降入直之意,敢達。令曰,知道。
又達曰,講書院闕直,事甚未安。今日政新除授人員,竝待下批牌招,以爲推移入直之地,何如?令曰,依。
又以成均館同知館事行大司成意達曰,今七月初七日,儒生上旬輪次,當爲設行,而大提學未差,限內不得爲之,今月內無故日退行之意,敢達。令曰,知道。
慶尙監司狀達,晉州營將·虞候·牧使無端起鬧,貽害不辜之民,至於危怖之言,橫逼臣身,不勝惶凜,席藁待罪事。令于李秀得曰,勿待罪事,回諭。
辛巳七月初七日辰時,上御思賢閤。藥房入診入侍時,都提調洪鳳漢,提調南泰齊,副提調尹東暹,假注書李惠祚,記注官邊景鎭,記事官姜趾煥,醫官金履亨·李泰遠·皮世獜·許礈·李以楷·慶絢·吳道炯進伏訖。上問注書,誰也?南泰齊曰,故弼善臣李尙說之孫也。上曰,予知之矣。洪鳳漢曰,李恒祚之弟也。上曰,李恒祚,曾爲翰林耶?鳳漢曰,然矣。上進御湯劑,指諸醫官曰,有志者事竟成,彼輩使予必滿四十貼矣,今果然矣。鳳漢曰,今番以五十貼爲限矣。上曰,五十貼後,則將以百貼爲限乎?鳳漢曰,亦不無此道理矣。申後更爲煎入事,榻前下敎。鳳漢曰,講書院闕直,可悶矣。上曰,其何故耶?鳳漢曰,尹勉憲病遞,李仁培以病呈〈辭〉,金鍾正以親病陳書矣。上曰,竝許遞,可也。上曰,李瀰爲講官則好矣。尹東暹曰,瀰方帶講書院兼官,而不爲行公云矣。上曰,頃聞自劃云,此如緩鐵易熱矣,竝爲區處,使之一伸,好矣,竝許遞,可也。上曰,此時講官,當另擇矣。鳳漢曰,臣於頃者,以金相翊·洪樂純仰達,而自上以金相翊必爲才操,而才操與否,臣不敢謂之必無,而樂純少也,不無少也之戒矣,今則從容爲佳士,雅潔可尙矣。自上以洪趾海爲柔善,而其人實合於講官,景海則誠可用做事之人,今已作故矣。上曰,然矣,可惜矣。上曰,頃年度支薦望時,前領相薦二人,乃金陽澤·徐志修也,故右相薦二人,乃尹東度·金相福也,今戶判歷試之,果多眞緻矣。金陽澤,其年漸多,而漸有乃父儀形,可佳,而爲人疎脫,至於度支,如縷飛之政,似難綜理。徐志修爲戶判,則必以某事,易見敗於予,而分數亦與金陽澤相近矣。鳳漢曰,志修,雖無邊隅,素有爲國誠意矣。上笑曰,此則堯以是傳之舜矣。上曰,理中建功湯一貼,申後更爲煎入。出榻敎上曰,左翊善李仁培,右贊讀金鍾正竝許遞,玉堂只有上下番,兼官李瀰,亦爲許遞,與有闕代,政官牌招,開政擇差。出傳敎上曰,各殿誕日,雖與大典所載大殿誕日,有異,於擇日時,其宜闊狹,而況慈殿誕日乎?噫,今則非昔年之比,而予心其日,若進箋賀焉。其雖權禮,餘日恒多,則庭試唱榜,豈可以此日擇塡乎?其涉不審,當該禮官,從重推考。其欲下敎,令召諸科擇日官,則招來擇日官,答以諸科擇日,本監莫知云,本監帖呈之事,日官,豈不知乎?事當科治,而此必聽傳敎承傳色中官矇矓,聽下敎矇矓招來之致,日官參酌,當該中官亦爲從重推考,其令更擇付標以入。出傳敎上曰,噫,堯·舜之道,孝悌而已。予則於昔,孝未能悌未盡,今雖欲追及,其何及乎?少伸微忱,惟在祀典,一年五享與二十七祭,雖皆親行,猶莫能伸。況春夏已過,孟秋將半,一未躬行,是曰孝乎?其雖命攝,心懸丹門,而以予誠淺,追慕之心,仰認陟降至慈之德意,心若隕墜,以此心服湯劑,日雖再進理中,其何建功?今番則獻官·諸執事,必體予心,想必尤爲致誠,而鑾刀取毛血,諸祝史擧鼎,亦依親祭例行之否?百隷任便,鑾刀藏於祭庫,祝史莫知擧鼎,故頃者申飭親祭時,則乃復古禮,而攝行時未必皆然。此後更爲申飭,大宗伯之省牲,小宗伯之省器,禮則至矣,而不過文具,誓戒之文,耳雖聽,心不能行,若此,雖奏鍾鼓,有何來假,雖獻玉帛,何望其歆?雖親祭之時,誠淺瞿然,況攝行之時乎?亦體予如不祭之心,小勿放忽事,亦本署書于香大廳,其令各須自勉焉。出傳敎洪鳳漢曰,本院芙蓉香材料中,白檀香減去事,前已特敎矣,從前所入白檀香,乃爲四十二斤,而自戶曹只減別貿三十二斤,元貿中入於香材者十斤,不爲擧論。此十斤旣不用於劑香,則便是剩數,一體減下,至於白檀所減之代,勿論某材,必爲充數,然後可以劑造繼用,八角香二十斤,丁香十二斤,小腦十斤,今秋爲始上下事,分付,何如?上曰,依爲之。出擧條南泰齊曰,臣待罪司圃署提擧,以本署事,敢此仰達矣。本署太廟薦新及各殿各宮供進物種,其數夥然,而價本元非惠廳應下,自本署收折受位田之稅,出給貢人,以爲封進,而所謂折受處,皆是火田加耕,故陳起相半。卽今稅捧,較前減半,方以爲悶之際,今此三手糧米,自戶曹與各宮房各衙門,比而同之,一體出稅,在戶曹所得甚些,而在本署稅入漸縮,尤無以成樣。其在重御供之道,宜有區別之道,而大臣今方入侍,下詢處之,何如?上曰,若減司圃署,則他司無繼起之慮否,大臣之意,何如?都提調洪鳳漢曰,司圃署,與他司有異,昨年因故右相陳達,依各驛例施行事,定奪矣,今此重臣所奏如此,未知其故,使提調與戶判,相議停當後,入侍稟處,好矣。上曰,依爲之。出擧條諸臣以次退出。
七月初七日辰時,王世子坐景春殿。藥房入對,春坊上番,同爲入對時,分提調李奎采,左副承旨洪準海,加出假注書金學洙,編修官李基德,記注官崔昌國,輔德李宜老,醫官方泰輿·金德崙·鄭允協·李世珪進伏訖。奎采曰,昨日日氣甚熱,夜來睿候調攝,若何?令曰,別無差減,而煩熱則似稍愈矣。奎采曰,寢睡之節,亦何如?令曰,至夜半不睡,而曉來暫睡矣。奎采曰,水刺進服乎?令曰,少進矣。奎采曰,使醫官診候,何如?令曰,依爲之。泰輿進伏,診脈後退伏曰,脈候左右三部,數沈不均,而額上·掌心,溫氣如前矣。允協診脈後所對,與泰輿,同。奎采曰,使醫官議定繼進之藥,何如?令曰,依爲之。泰輿曰,症候必是暑熱積滯不散之致,加減六和湯,前方中去便香附,加入白芍藥炒一錢,日再服,爲宜,五貼製入之意,敢達。令曰,依爲之。諸臣以次退出。
辛巳七月初七日申時,上御思賢閤。藥房入診入侍時,都提調洪鳳漢,提調南泰齊,副提調尹東暹,假注書李惠祚,記注官邊景鎭,記事官姜趾煥,醫官金履亨·皮世獜·許礈·李以楷·李泰遠·慶絢·吳道炯,以次進伏訖。金履亨曰,左右三部調均,而與朝一樣,而今日則猶勝於昨日矣。洪鳳漢曰,以常人論之,則用蔘劑則必數,而進御則不數,氣度蓋與常人,殊矣,湯劑功效,有不可欺者矣。上曰,今番以掌議·色掌事,當有勸奬之道,設七日製矣,草龍珠帳桃都後,又出此黃石一片,人必笑之矣。南泰齊曰,題甚爽然矣。上曰,題則甚好矣,可以得才乎?鳳漢曰,此題則實才可以熟手做之矣。上曰,科次後,仍爲等第以入。上曰,理中建功湯一貼,明朝依例煎入。出榻敎上曰,進士李若采,生員徐浩修,明日來待事。出傳敎諸臣以次退出。
辛巳七月初七日申時,上御思賢閤。都承旨入侍時,行都承旨尹東暹,假注書李惠祚,記注官邊景鎭,記事官姜趾煥,以次進伏訖。上見全羅都事望筒,下敎曰,李恒祚入之,彼注書之兄也。尹東暹曰,然矣。諸臣以次退出。
七月初七日初更,王世子坐景春殿。藥房求對入對時,都提調洪鳳漢,右承旨李秀得,假注書金學洙,編修官李基德,記注官崔昌國,醫官金履亨·方泰輿·李以楷·金德崙·鄭允協·李世珪進伏訖。鳳漢曰,昨今兩日,蒸熱特甚,睿候調攝,若何?令曰,少有差勝之道,而腹部之痛,如前矣。鳳漢曰,寢睡之節,何如?令曰,寢睡亦不平矣,或不無用慮之致而然矣。鳳漢曰,何必用慮乎?凡疾病必靜慮安心,然後無復撓攘,而自臻於康復矣。固無念慮之端,毋用心慮焉。水刺進服乎?令曰,口味不開,難進水刺矣。鳳漢曰,此莫非暑感所致,見今殿舍四門皆閉,風無一點之入,當此盛暑,涔涔長臥,必爲所侍人汗氣蒸添,受傷必多,是可悶矣。幸伏望自今以後,洞開諸門,或坐或起,以遡風氣,收斂精神,則邸下睿候,漸至於差勝矣。然後書筵次對,次第行之,則豈不爲大段慶事乎?令曰,時或起立,則脚部疼戰,誠難運步矣。鳳漢曰,書筵次對,雖不能爲之,而當此涔臥之時,召入講官,使之讀書於前,講論文義,則於邸下愼攝之道,似有所益,而於群下抑鬱之情,孰不瞻仰而歡聳耶?使醫官診脈,何如?令曰,依爲之。金履亨進伏診候後,退伏曰,脈候左右三部,數沈而不均,額上則有汗氣,故溫氣少愈,而掌心則溫勝於前矣。令曰,此何祟耶?履亨曰,皆是暑感不解而然矣。鳳漢曰,李昌任講官,好矣,今日政移除臺諫,誠慨然也。令曰,然矣。鳳漢曰,司書可合之人,不易矣。輔德李宜老,爲講官侍邸下者,許久矣。令曰,然矣。其爲人極其伶俐,亦講官之好矣。令曰,然矣。諸臣以次退出。
上在慶熙宮。常參·經筵以代理停。
自巳時至申時,日暈。
藥房都提調洪鳳漢,副提調尹東暹啓曰,伏未審夜間,聖體調攝,若何,寢睡·水刺之節,亦何如,腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢來問安,竝此仰稟。答曰,知道。當諭于入侍矣。
大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。
以承傳色口傳下敎曰,此時講書院官員,豈可闕直乎?其後思之,稱在外者,似有意焉,駭然。日暮前使之入來,牌招入直,而日暮前,若不入來,當有下敎者,以此嚴飭。
備忘記,傳于李心源曰,今下弓矢,天摩崔俊昌處給送。
李心源啓曰,小臣今日崇政殿月臺,入直禁軍軍器點考進去下直。答曰,知道。臣依定式進詣崇政殿月臺,入直禁軍等戎器·服色點考,則竝無頉,而仍以傳敎內辭意勞問,則俱皆好在云矣,敢啓。傳曰,知道。
沈履之啓曰,來十一日,文臣殿講日次,而上候方在調攝中,頉稟。傳曰,知道。
又啓曰,七夕製入格儒生李若采·徐浩修依下敎來待矣。傳曰,入侍。
傳于沈履之曰,儒生所講冊子,令弘文館待令,畿伯使之入來。
又達曰,京畿監司蔡濟恭依下敎來待矣。傳曰,入侍。
李秀得啓曰,注書兪恒柱在外代,假注書李惠祚姑令仍察,何如?傳曰,允。
傳于沈履之曰,儒生待令,同副承旨持試券,先於診筵,同爲入侍。
傳于尹東暹曰,藥房三提調入侍。又傳于曰,儒臣持鳳洲綱鑑第二卷,與在直承旨入侍。
尹東暹啓曰,吏曹判書金相福,再牌不進後,陳書到院,而旣有特敎開政之命,則如是撕捱,殊涉未安。原書纔已退却,推考傳旨,今方捧入矣,所當更請牌招,而一日三牌,有傷事體,何以爲之?敢稟。無批答
以吏曹參議韓光肇,副校理嚴璘·金魯鎭等牌不進罷職傳旨,傳于李心源曰,竝只推。
兵曹口傳政事,副司直金相福。
以韓翼謩爲吏曹判書。
傳于沈履之曰,新判書卽爲牌招,同參政事。
有政。判書韓翼謩牌不進,參判黃景源進,參議韓光肇病,同副承旨沈履之進。吏批啓曰,新除授慶尙都事尹得孟呈狀內,矣身與本道榮川郡守金亨大,有舅甥應避之嫌云,未赴任都事,與已赴任守令相避,則都事遞改,載在法典。慶尙左道京試官沈勗之呈狀內,矣身素患風痺之症,竝暑瘧發作,半身全不收用,以此病狀,萬無千里往試之望云,實病如是危重,則有難强令往赴。都事尹得孟,京試官沈勗之,竝依例改差,何如?傳曰,允。以李堣爲司諫,以朴致隆爲獻納,以洪樂純爲司書,以李碩載爲兼文學,以金魯鎭爲兼右贊讀,以南泰齊爲刑曹判書,以金相福爲掌苑署提調,以李在協爲兵曹正郞,以尹彝復爲金川郡守,以安致宅爲慶尙都事,以李徽中爲慶尙左道京試官。兼持平金魯鎭·李海重·鄭昌順單付,學錄單車鳳轅。
兵批,行判書李昌誼進,參判李奎采昌德宮入直,參議金尙重病,參知李昌儒病,參知曺允濟入直,同副承旨沈履之進。啓曰,陞資拜營將者,以不職遞罷,勿計朔數多少,還收資級,載在續大典矣。晉州前營將徐弘遠,今旣罷職,且未準朔,所授加資,依法典還收之意,敢啓。傳曰,知道。以李應爀訓鍊正,以李再馨爲內禁將,以張志恒爲慶尙右兵使,以安壽長爲晉州營將,以李廷老爲慶尙右兵虞候。副護軍單李漢膺,副司直單李得宗,副司果單徐命天·鄭光漢,同知單崔得慶,僉知單陳弼祚,中嶺別將單金萬喆。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何,寢膳之節,亦何如?臣等卽與諸醫,趁早入對診察,爲宜,惶恐敢達。令曰,知道。
李秀得達曰,明日國忌齋戒,再明日正日,此兩日常參,頉稟。令曰,知道。
又達曰,大司憲尹鳳五,執義洪啓能,掌令柳脩·姜潤,持平金亮行在外,申思運牌不進,今日以監察茶時之意,敢達。令曰,知道。
又達曰,憲府連日監察茶時,諫院許久闕達,事甚未安。兩司除在外·牌不進·令旨未下外,持平申思運,正言李昌任竝卽牌招,何如?令曰,依。
又達曰,講書院累日闕直,事甚未安。左翊善洪述海自鄕上來云,卽爲牌招入直,何如?令曰,依。
以文學徐有元牌不進罷職令旨,令于李秀得曰,推考徽旨捧入。
又達曰,注書兪恒柱,時在楊州地,斯速乘馹上來事,下諭,何如?令曰,依。
又以侍講院言達曰,本院文學徐有元旣有只推之令,卽爲牌招察任,何如?令曰,依。
任瑋,以兵曹言達曰,去夏三朔能馬兒考講時,訓鍊院判官金彦之,二次講不通,武臣兼宣傳官金處觀,一次講不通,一次陣不通,殊無勸課之意,竝推考警責,何如?令曰,依。
全羅監司朴道源書曰,伏以聖候愆和,院直未撤,睿體欠寧,診對連行,中外憂惶,曷有其極?伏想我邸下調攝之中,其爲焦慮,當復如何?仍伏念臣,受命按藩,今已三載,威不足以憚壓列邑,才不足以綜核繁務,孤負九重分憂之盛意,屢上乞免之章,未蒙鞶褫之恩,黽勉蹲冒,居常愧懼。迺者以殿最之不嚴,大僚筵奏,至下重推之命,惶汗浹背,若無所容。噫,方岳之責,孰非緊務,而若論其最重且大者,則惟殿最是耳,苟或於此,一有不審,則溺職之罪,有不容誅。臣雖無狀,粗識此義,區區所自效者,惟在於甄別臧否,審愼黜陟,庶免浮溢之譏,而乃於等第低仰之際,未能照檢。但知通政中考之自在罷黜,而不料其終歸於不能謹嚴之科,至使一路管下,無所懲畏,則臣之昏謬之失,於斯益著矣。久叨匪據,百疣盡露,莫重貶政,做錯至此,去就一節,已無暇論,惟有亟解見任,遄被譴罰,然後庶可以自安於私心,何敢以已經薄勘,爲幸,而一向淟涊,厭然無恥乎?且臣痰眩之症,再經南暑,一倍添劇,長時昏倒,與鬼爲隣,有生行死歸之慮,以罪則如彼,以病則如此,實無一刻冒據之勢,不得不哀籲於貳極之下。伏乞睿慈,俯賜諒察,特許鐫削臣職,仍令重勘臣罪,以昭法紀,以安賤分,不勝萬幸。臣無任屛營祈懇之至,謹昧死以聞。答曰,覽書具悉。聖候近又愆和,焦悶曷諭?卿其勿辭,調理察任。
開城留守朴相德書曰,伏以臣,冒膺分司之命,將行辭陛矣。臣之先壟,在於畿內數息之地,如蒙三數日恩暇,可以往省而伸情。伏乞离明,俯察私懇,特許所請,千萬至祝。臣無任屛營祈懇之至,謹昧死以聞。答曰,覽書具悉。依所陳往省焉。
吏曹判書金相福書曰,伏以大朝違和之候,漸向平復,邸下未寧之節,庶幾無虞,而院直未撤,診對連行,慶忭靡極,餘憂亦深。伏念臣,以人望之外,蒙聖上拔擢,授之以銓衡之任,臣夙夜憂懼,無以報答隆恩,惟願早被斥退,無底〈抵〉大僇,臣於春間,以他罪〈譴〉罷未久,而申命再授,臣欲循墻而不可得,則以惶以感,未敢顧身,晏然若能當是任,以至于今,兩行大政矣。近世銓官之久於任者,兩大政則遞焉。誠以權衡之重,非一人所可久專,雖聲望重於當世,甄別能平物情,未有過此而仍冒者也。臣以弱力昧識,躐叨匪據,阽身於危途,濡足於險浪,顚沛之憂,非朝伊夕,寢飯之頃,未忘一遞,而遲徊之間,再了大政,今而後,臣可以免於是職矣。臣於向夜,入侍于大朝,猥隨兵判之後,敢請丐恩之私,臣雖愚迷,粗識筵體之嚴,苟非衷情所迫,未暇擇音,則豈敢以區區去就,冒煩於筵席之上哉?殿燭有煌,天聽孔昭,臣言非飾,其敢改乎?玆於逋召之餘,敢陳必遞之懇。伏惟邸下,俯賜諒察,亟許遞解,無曠職任,俾安私分,不勝幸甚。且臣前於相禮之望,以申大脩首擬,大脩方在限年勿敍之科,臣未覺察,誤擬官職,雖天點不加,臣失難掩,敢此附列,仍請罪罰焉。臣無任屛營祈懇之至,謹昧死以聞。答曰,覽書具悉。聖候近又愆和,焦悶曷諭?卿其勿辭,從速察職。
辛巳七月初八日辰時,上御思賢閤。藥房入診,他承旨·入格儒生,同爲入侍時,都提調洪鳳漢,副提調尹東暹,同副承旨沈履之,記事官任觀周,記注官邊景鎭,記事官姜趾煥,儒生李若采進伏訖。洪鳳漢曰,日熱若此,聖體,若何?上曰,日熱特甚,氣甚憊矣。洪鳳漢曰,提調南泰齊有實病,未能入侍矣。上曰,然乎?今番多勞悴矣。上曰,提調南泰齊許遞,其代,判書金相福除授,逐日入侍之時,本職非徒撕捱,緊任不無掣肘之端,吏判今姑許遞,其令該曹卽爲口傳付軍職。上曰,理中建功湯,申後更爲煎入。洪鳳漢曰,此,京畿水使李裕身狀啓也。以爲,前後劃得移轉穀及軍餉還上留庫中,得許加分者,已盡分給,而至於來月三巡及八月一二次繼給口食,則措手無地,軍餉餘留七百石中,限四百石特許加分,會付牟餘留中二百九十石零,換色分給,而軍餉中皮租一百四十六石,趁此分給,以爲待秋作米事,竝令廟堂稟旨,指揮爲請矣。島民形勢之遑急,此他尤有甚焉,今此所請,不可不方便許施,留庫餉米及會付牟,折半更爲加分,皮租亦以折半分給,待秋作米事,分付,何如?上曰,依爲之。出擧條尹東暹曰,傳香時,禮房承旨齋宿事,曾有成命,而未有一定之規,故近來漸不無或行或否之弊,似當有申明之道,故敢達矣。上曰,申飭,可也。尹東暹曰,然則勿論大享·忌辰·朔望,凡有傳香,皆當齋宿乎?上曰,依爲之。出擧條洪鳳漢曰,此,江原監司金孝大狀啓也。以爲,本道公都會時,三鎭管以詩賦題雙懸,而初試則只取一人,故遐陬儒生,望斷入格,初不赴擧,使各鎭管,每歲八月,各取詩賦後,都事主管,令初擇儒生,咸聚課試,一依三南例定式事,令廟堂稟旨分付,爲請矣。本道公都會試取之法,不但各邑諸生之不便,實有違於諸道同規之意,道臣論請,極有意見,似當依狀請施行,而係是科場變通,令該曹稟處,何如?上曰,何必禮曹稟處乎?所請,是矣。依狀請許施。上曰,承旨讀儒生試券。沈履之讀訖,藥房·諸臣退出。
七月初八日辰時,王世子坐景春殿。藥房入對,春坊上番同爲入對時,分提調李奎采,右承旨李秀得,加出假注書金學洙,編修官李基德,記注官崔昌國,輔德李宜老,醫官方泰輿·金德崙·鄭允協·李世珪進伏訖。奎采曰,夜來睿候調攝,若何?令曰,三更量暫睡,而四更量忽覺,喘促特甚,可懼矣。奎采曰,然則寢睡亦不平矣。水刺進服乎?令曰,水刺則不進,而略進粥矣,腹部之痛,時時發作,甚可悶也。奎采曰,使醫官診候,何如?令曰,依爲之。泰輿進伏,診脈後退伏曰,脈候左右三部不均,而脈度沈數,胃脈則微弱,額上掌心,溫氣如前矣。允協診脈後所對與泰輿,同,令曰,與昨日,何如?泰輿曰,無異於昨日矣,此必暑感所致也。令曰,更無他慮乎?泰輿曰,暑感凝結不散,故症候如是,別無他慮矣。令曰,腹部之痛,何祟耶?暑熱積滯,運氣不順,故如是矣。奎采曰,使諸醫議定繼進之藥,何如?令曰,消詳議定,可也。泰輿曰,加減六和湯本方中,去麥門冬,加入枳角·麩炒一錢,日再服,爲宜,五貼製入之意,敢達。諸臣以次退出。
辛巳七月初八日午時,上御思賢閤。右相·畿伯·儒生同爲入侍時,右議政洪鳳漢,京畿監司蔡濟恭,儒生李若采·徐浩修,同副承旨沈履之,假注書李惠祚,記注官邊景鎭,記事官姜趾煥以次進伏訖。上問李若采居住家閥後,命誦科製,命講召誥,誦訖,命徐浩修誦洛誥,浩修仰對以未及讀下經,上曰,惜乎,汝落矣,以乃祖乃父之孫子,故竊爲汝期之,汝自不誦矣,奈何?下敎曰,初激於李商芝事,選通已上爲敎,其後思之,科規太嚴急,思欲有闊狹,而今汝不通,此後則講法,尤不可不緊飭之外,無他道矣。以此見之,予之無私於科場,可知矣。命書李若采直赴殿試傳旨,上曰,今則旣有庭初節製給分,使赴於庭試殿試,何如?洪鳳漢曰,不必今番如此,自上欲變通,則何所不可乎?沈履之曰,先朝不無此論,而大臣防啓,蓋重科規之道矣。上曰,果有此議而不行乎?上問蔡濟恭曰,頃者飢民農民分俵,皆已爲之乎?濟恭曰,已爲之矣。上曰,吏判有闕,政事,今日爲之。出傳敎上曰,前大司憲李得宗敍用。出傳敎上曰,飭已行,前道臣金善行,前兵使李漢膺竝敍用。出傳敎上曰,居首進士李若采,直赴殿試,之次生員徐浩修,直赴會試,生員李鳳禎,進士申光緝,各給二分。出傳敎上曰,今日夕入侍,備局·有司堂上,同爲入侍事,榻前下敎。出榻敎上曰,聞大臣所奏金川郡守事,誠駭。朴聖煥遞差,其代,今日政勿論文蔭武擇差,不多日內,其令辭朝。閫任,豈可稽滯?亦令今日政擧行。出傳敎上曰,頃者諸守令,待夫馬上來,卽爲辭朝事,下敎,而亦不可一任其便,令該曹夫馬上來守令,其令今日內辭朝,遠地則自有給馬之例,不待夫馬,皆令今日辭朝。出傳敎上曰,今覽嶺伯狀聞,營將徐弘遠,不戒其危,不思報效之義,其涉可駭,令該府從重勘處。虞候李仁徵,身爲虞候,若問亂本則仁徵也,亦涉無據,令該府一體處之。牧使趙德常·弘遠,所爲雖駭,身爲管下,其所報使,有關朝體,道臣狀聞,可謂得體,懲後弊之道,不可不飭,亦令該府處之。兵使李命峻,兩草以聞,已非閫帥之體,損國體則大,而無可問之端,罷職,道臣之結語,亦涉過矣,從重推考,勿待罪事,回諭。出傳敎上曰,今番居首進士李若采,昨問,畿甸儒云,今問,其人嶺儒云,而非徒製述之可觀,周書下經召誥純誦,亦涉可嘉。豈不見高裕乎?此等之人,登科之後,以嶺外之人,近日堂后假官,老於牖下者多。又問其先典文衡之十二代孫,判度支之十一代孫云,今若知而不諭,沈滯可惜,先示微意。此則伊後,予雖遺記,令股肱冢宰提醒之意也,旣諭其名,高裕少年登科,今幾年,至於一郞一縣而止,其豈用人之道乎?申飭銓曹,另加調用。出傳敎諸臣以次退出
辛巳七月初八日申時,上御思賢閤。藥房入診時,都提調洪鳳漢,提調金相福,副提調尹東暹,記事官任觀周,記注官邊景鎭,記事官姜趾煥進伏訖。洪鳳漢曰,日氣尤熱,聖候,若何?上曰,一樣矣。金履亨診候曰,脈度調均,而胃脈不足則一樣矣。上進御湯劑後,上曰,理中建功湯一貼,明朝依例煎入。出榻敎諸臣退出。
辛巳七月初八日酉時,上御思賢閤。儒臣入侍時,同副承旨沈履之,副應敎李瀰,修撰李碩載,假注書李惠祚,記注官邊景鎭,記事官姜趾煥以次進伏訖。李碩載曰,館僚不備,而嚴璘·金魯鎭因趙明鼎所奏,尙今撕捱,可悶矣。上曰,何事也?碩載曰,館錄時,副學所奏,以儒臣不欲參坐,不與相通,而仍行圈錄故也。瀰曰,兩儒臣誤聞訛傳中批之說,有此撕捱矣。上曰,然乎?誠怪誠怪。命書牌招傳敎,上曰,副校理金魯鎭,其所撕捱,意或往事,一欲飭勵,而方在靜攝而未果,今聞撕捱,萬萬料表,嚴璘違牌,其涉異之。一欲下問,今聞萬萬料表,與金魯鎭一般,其時所奏副學,今在耳聞,若昨近者,雖曰浮囂,然生葛藤,以至乎此乎?事之寒心,莫此爲甚。旣甘聽訛言,同僚之說,其雖不信,今聞此敎,何敢復爲撕捱?其若因此而爲今日自劃之計,則將歸於不信其敎之科,便身則足矣。其於分義,焉敢若此?竝從重推考,卽爲牌招,追省記入直後,勿以違牌煩奏。出傳敎諸臣以次退出。
上在慶熙宮。常參·經筵以代理停。
辰時巳時,日暈。
藥房都提調洪鳳漢,提調金相福,副提調尹東暹啓曰,伏未審夜間,聖體調攝,若何,寢睡·水刺之節,亦何如,腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢來問安,竝此仰稟。答曰,知道。當諭于入侍矣。大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。
傳于沈履之曰,藥房三提調入侍。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何,寢膳之節,亦何如?臣等卽與諸醫,趁早入對診察,爲宜,惶恐敢達。令曰,知道。
任瑋達曰,大司憲尹鳳五,執義洪啓能,掌令柳脩·姜潤,持平金亮行在外,申思運令旨未下,今日以監察茶時之意,敢達。令曰,知道。
又以侍講院言達曰,本院連日姑降入直,事甚未安。新除授司書洪樂純,卽爲牌招入直,何如?令曰,依。
又以戶曹言達曰,故奮武功臣靈城君朴文秀恩賜田結,尙未準受矣。忠淸道淸州爺孃山空閑處,陳田五十三負七束,自本家望呈願受,故査問本官,打量成冊,今已上來,依例折給,何如?令曰,依。
又以義禁府言達曰,黃海監司狀啓據,刑曹粘目內,金川前郡守李晟移本府處之事,達下矣。李晟自任所,時未上來,依例發遣府書吏,拿來,何如?令曰,依。
又以義禁府言達曰,晉州前營將徐弘遠,前右兵虞候李仁徵,晉州前牧使趙德常等令該府處之事,傳旨啓下矣。徐弘遠·李仁徵等,俱在任所,依例發遣府書吏·羅將交代後,竝拿來,趙德常,時在任所,發遣府書吏,拿來,何如?令曰,依。
辛巳七月初九日辰時,上御思賢閤。藥房入診,都提調洪鳳漢,提調金相福,副提調尹東暹,記事官任觀周,記注官邊景鎭,記事官姜趾煥,醫官金履亨·皮世麟·許礈·李以楷·李泰運·吳道炯·慶絢進伏訖。洪鳳漢曰,日熱若此,聖體,若何?上曰,一樣矣。金履亨診候曰,脈度調均,而胃脈不足則一樣矣。上曰,理中建功湯,申後更爲煎入。出榻敎上曰,壽進宮龍城大君·淑愼公主祭需,非徒自古翌年取用,方有自該宮修補巨役,而該曹以翌年多不爲聽施云,此則其雖翌年,自爲逐年應下者,謂以翌年,其若越年,非徒修補,於祭需,其將狼狽。已預下條蕩滌,今年以當年條上下,此後不獲已外,翌年條,其勿請得事,申飭。上曰,今年內局分提調以下,承史·春坊官員,依己丑年例書啓。上曰,儒臣持鳳洲綱鑑第三卷與坐直承旨入侍。出榻敎諸臣退出。
七月初九日辰時,王世子坐景春殿。藥房入對,春坊上番同爲入對時,分提調李奎采,左承旨任瑋,加出假注書金學洙,記事官徐有元,記注官崔昌國,弼善李基德,醫官方泰輿·金德崙·鄭允協·李世珪進伏訖。奎采曰,夜來睿候調攝,若何?令曰,昨夜熱氣尤極,故寢睡不平,殊甚悶矣。奎采曰,然則寢睡不能安矣。令曰,初昏暫睡而卽覺,終夜不寢,至曉頭始睡,俄纔覺矣。奎采曰,水刺進服乎?令曰,自昨日少進水刺,則凝滯不下,甚悶矣。奎采曰,腹痛之氣,若何?令曰,腹部之痛,尙如昨日,而大便不順,亦可怪也。奎采曰,使諸醫診脈,宜矣。令曰,依爲之。泰輿進伏診脈後,退伏曰,脈候左右三部不均,且其數沈,與昨日無異,而掌心溫氣,少無加減矣。允協診脈後所對與泰輿,同,奎采曰,使諸醫議定繼進之藥,何如?令曰,腹部之痛,大便不順之症,無乃夜氣甚熱之致耶?奎采曰,去夜之熱,近無其比矣。臣等亦不能閉門而睡矣。夜熱旣如是之甚,則大便不順之症,似由於此矣。泰輿曰,腹部之痛,大便不順之症,莫非由於暑熱凝結之致,加減六和湯前方中,枳角之性,自是下氣之藥,依前製入,日再服,爲宜。令曰,昨日再服厥藥,而未見其效,大便不順之症,又作,是何故耶?泰輿曰,然則檳榔之性,猶勝於枳角,去枳角加入檳榔一錢,三貼製入,宜矣。令曰,依爲之。諸臣以次退出。
辛巳七月初九日申時,上御思賢閤。藥房入診入侍時,都提調洪鳳漢,提調金相福,副提調尹東暹,記事官任觀周,記注官邊景鎭,記事官姜趾煥進伏訖。洪鳳漢曰,晩後聖體,若何?上曰,建功湯之效矣,日再進此矣。七年侍蕩後初也,可悶矣。金履亨診候曰,脈候度數調均,而胃脈不足則一樣矣。上進御湯劑後,上曰,理中建功湯一貼,明朝依例煎入。出榻敎上曰,建功湯作丸服之,如何?洪鳳漢曰,作丸則難矣,湯劑,蓋取其精華矣。諸臣退出。
辛巳七月初九日申時,上御思賢閤。右相·儒臣同爲入侍時,右議政洪鳳漢,校理嚴璘,副修撰金魯鎭,左副承旨洪準海,假注書李惠祚,記注官邊景鎭,記事官姜趾煥以次進伏訖。洪鳳漢曰,聖候,雖在靜攝中,而惶恐敢達矣。東宮今番患候,實爲不輕矣,口味今姑不開,體又肥肌,勢將入秋後,可臻差蘇。小臣非不知上達,而靜攝之中,恐貽聖上惟疾之慮故耳,今則患候幾臻差復,援以己丑年前例,似當有賞典,故敢此仰稟矣。上曰,然矣。仍命書入己丑年前例。諸臣以次退出。
上在慶熙宮。常參·經筵以代理停。
元敬王后忌辰。
藥房都提調洪鳳漢,提調金相福,副提調尹東暹啓曰,伏未審夜間,聖體調攝,若何,寢睡·水刺之節,亦何如,腹部之氣,更不往來乎?湯劑今方煎入,而臣等卽與諸御醫,趁早入診,詳察聖候,爲宜。臣等不任終宵憂慮,敢此問安,竝爲仰稟。答曰,知道。當諭于入侍矣。大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。
傳于李秀得曰,藥房三提調入侍。又傳曰,儒臣持鳳州綱鑑,他承旨入侍。
李秀得啓曰,因本院達辭,預備兼春秋韓㵛身病猝重,今姑減下事,依下矣。其代,令該曹卽爲口傳差出,何如?傳曰,允。
洪準海,以都摠府言啓曰,今日入直內三廳,武兼·禁軍及軍兵等,當爲中日試射,而國忌相値,不得爲之之意,敢啓。傳曰,知道。
又以御營廳言啓曰,本廳分授都城駝駱山上上峯體城頹毁處修築事,前已啓下矣,今日爲始修築之意,敢啓。傳曰,知道。
吏曹口傳政事,兼春秋單蔡廷夏。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何,寢膳之節,亦何如?臣等卽與諸醫,趁早入對診察,爲宜,惶恐敢達。令曰,知道。
任瑋達曰,左參贊洪啓禧除拜後,過三日不爲出肅,依定式推考警責,仍卽牌招,何如?令曰,依。
又達曰,大司憲尹鳳五,執義洪啓能,掌令姜潤在外,柳脩未肅拜,持平金亮行在外,一員未差,今日以監察茶時之意,敢達。令曰,知道。
又達曰,明日常參,睿候方在調攝中,頉稟。令曰,知道。
又達曰,備邊〈司〉郞廳來言,今日,賓廳坐起日次,而睿候方在調攝中,頉稟。令曰,知道。
又達曰,賓廳日次,旣已頉稟。所當持公事入對,而睿候方在調攝中,頉稟。令曰,知道。
又達曰,預備兼春秋韓㵛身病猝重,勢難察任,今姑減下,何如?令曰,依。
洪準海達曰,藥房都提調洪鳳漢爲承候來待矣。令曰,入對。
以司書洪樂純牌不進罷職令旨,令于洪準海曰,推考徽旨捧入。
辛巳七月初十日辰時,上御思賢閤。藥房入診入侍時,都提調洪鳳漢,提調金相福,副提調尹東暹,記事官任觀周,記注官邊景鎭,記事官姜趾煥,進伏訖,洪鳳漢曰,欲雨不雨,夜間聖體調攝,若何?上曰,一樣矣。金履亨曰,脈候度數調均,而胃脈不足則一樣矣。上進御湯劑,上曰,理中建功湯一貼,申後更爲煎入。出榻敎洪鳳漢曰,臣有所懷仰陳者,有關臣身,不敢而泯默不達,有欠於有懷必陳之義,故敢達。副提調旣下賞典,則國體不可分異,故仰達矣。上曰,卿奏是矣。上曰,昨日分提調以下書啓事,下敎,而因都提調所奏思之,輪直未撤之前,事有先後,其雖參酌施賞,不可墜古例,而亦非爲古例,乃所以顧事體。噫,甲午年施賞典之後,其後直宿,迄于多年。睿思尙今仰揣,書啓置諸政院,以待撤直。上曰,戶判入侍。出榻敎上曰,儒臣,姑待夕入侍同入。出榻敎洪鳳漢曰,臣於太廟事,有仰達者矣。凡大享陳設時,餘祭物餘器皿,未及屛去,則正時已到之際,自多窘急之事,行閣空間,設門設架,則從便藏置,可無此患。本署諸議自前如此,而事係至重,不敢仰請,只以此事狀,仰陳矣。上曰,今聞所奏而乃覺,祭器庫西邊,有故都提調所奏垂簾處,此處本署提調·戶判奉審後擧行。洪鳳漢曰,然則始役之時,朔望中兼告由後,可以擧行。此意分付該曹,何如?戶曹判書尹東度曰,待秋奉審後擧行,恐宜矣。上曰,依爲之。尹東度曰,向者各久任郞廳入侍時,因學諭裵聖兪所奏,有入學時請得米五十石,令臣曹劃送事,出擧條矣。此則當初國子長,引例請得時,米則惠廳,錢則戶曹,布則兵曹,而戶曹錢卽已輸送矣,聖兪以遐鄕之人,錯認而有此所陳,故敢達矣。上曰,其擧條勿施。出擧條尹東度曰,宗廟祭享禮畢後折脯時,監察急於退出,使守僕輩,不待撤饌,十二室祭脯,先爲忙迫收聚抱持,而事極褻慢,故臣嘗待罪本署郞廳時,各室撤饌時,以次撤出,使之折脯,今聞遂復如前云,宜有變通申飭之道矣。洪鳳漢曰,揆以事體,誠極屑越,造櫃子次第盛退,則似勝於直爲抱出之爲未安矣。上曰,此後造三函,脯則先爲撤饌,可也。出擧條尹東度曰,日昨因司圃提調南泰齊所奏,以該署位田三手條減給事,有與臣相議稟處之命矣。當初定式時,各宮房·各衙門免稅結及各樣位田,悉令出三手糧者,實出於宮府一體之聖德,法制一定之後,當遵守勿撓,堅如金石矣。該署形勢,雖曰可悶,何可着手於此法乎?初非可以容議之事,故議于相臣,而相臣之見,果亦如此,南泰齊雖未入侍,敢此仰達矣。洪鳳漢曰,日前該署提調筵稟時,臣意謂前此已有給代之擧,有所繼陳矣,今聞戶判所奏,辭直意正,圃署雖可悶,只用一切之法,然後他司紛紜之弊,可息矣。上曰,前擧條,置之。出擧條尹東度曰,軍資·廣興兩倉事,誠可悶矣。前後度支之臣,孰不欲釐弊,而實無善策,因循至今,徒致國穀之日耗矣,頒祿放料時,若能從弦量給,則設有庫中鼠耗,豈至於許多欠縮,而紀綱漸弛,監察失職,料祿濫受,不能禁抑,欠縮之弊,月加歲增,倉官輒待數年積欠,論報地部,謂之關由戶曹,以爲免罪之計,戶曹亦無奈何,只例題而已。徒擁虛簿,自古而然,故故判書閔鎭厚·權尙游,間嘗陳達蕩滌,其後亦多別錄以置矣。夫欠縮之出,勢所不免,而唯此欠縮一名,便爲國穀耗失之淵藪。蓋員役之容奸偸竊,各掌之假貸未還,輒必混歸於欠縮,今欲着手釐革,則必先祛欠縮之名,然後始可責效。累千石國穀,亦非一有司之臣,所敢直請蕩滌,今姑依別錄之例,自癸酉以後至今年五月,各所掌元穀及加升欠縮之已報戶曹者,一竝別錄以置。自六月從今作始,逐朔放料時,各所掌官員,惕念檢察,無得如前濫授,猶有欠縮,則各報戶曹後,以加升會減補縮,而加升本爲補給而設。前則欠縮之名,便爲應有之例,故雖許加升補縮,欠縮則自如。奉朝賀臣兪拓基爲戶判時,加升別儲一庫,不許出而補縮,其意欲移補元穀之用,而倉官乃反犯手,或移貸於他掌,或糶糴於員役,加升亦從而欠縮矣。今則欠縮之名旣祛,嚴加典守,報戶曹補縮之外,無敢升合他用,必以一年加升,補一年之縮,而此外又有欠縮,則是倉官不能奉職之罪,不可無懲勵之道。米麪衙門解由之法,半是國典,而近來京官解由,異於守令,交遞之際,不問虧欠有無,無礙成給,良可寒心。此後則兩倉各掌之官,皆將各自惕勵,不敢出欠縮矣,申明解由之法,遷轉之後,新舊官,計石傳掌,若有欠縮,則見拘解由,一如守令之法,書員·庫直施以刑配之律。從前欠縮之諸官,所當竝請嚴勘,而其中多作故之人,所欠多寡,亦難區別,雖不能追請論罪,以此定式成節目,永久遵行,則國穀耗失之弊,或可少除矣。且欠縮之多,雖咎於放下之太濫,亦由於員役之弄奸,如是申法之後,員役朔料磨鍊以給,然後可責其不敢染指於國穀矣。入侍大臣,方帶軍資都提調,臣前已就議,而今又下詢而處之,何如?洪鳳漢曰,兩倉事,誠如戶判所奏。臣再次待罪於地部,反復消商,則祛弊之道,無出於戶判今此所料量之外矣。上曰,所奏是矣。曾前欠縮蕩滌,而噫,加升亦賦於民者,而反爲糶糴云,事之寒心,莫此爲甚,一切嚴禁。員役放料,依所奏擧行。洪鳳漢曰,如是定法,則雖有若干所費,可救許多欠縮之弊。且以本監雜下,言之,當此定式之時,尤不可無恒式,戶判亦已酌定,此亦永久遵行,毋得私自違越事,一體申飭,何如?上曰,依爲之。出擧條諸臣退出。
七月初十日辰時,王世子坐景春殿。藥房入對,春坊上番同爲入對時,分提調李奎采,左承旨任瑋,加出假注書金學洙,記事官徐有元,記注官崔昌國,輔德李宜老,醫官方泰輿·金德崙·鄭允協·李世珪進伏訖。奎采曰,聞睿候不平之說,惶恐震懼,而想其難於酬應,故雖不敢求對,而下情焦鬱則極矣。曉來睿候,若何?令曰,昨夕退熱後,寒束特甚,終夜滋痛,雖去夜之熱,猶不覺其熱矣。奎采曰,然則寢睡自不能平矣。令曰,終夜不寢,曉頭暫睡矣。奎采曰,然則水刺必不進矣,下情焦悶,極矣。令曰,水刺則不進,而米,飮小許俄纔進矣。奎采曰,使醫官診脈,宜矣。令曰,依爲之。泰輿診脈後,退伏曰,脈候左右三部數滯,額上·掌心亦有溫氣矣。令曰,與昨夜,何如?泰輿曰,脈度數沈,額上溫氣,與昨夜無異矣。允協診候後所對與泰輿,同,令曰,無乃向來所痛之症耶?若厥祟則昨日痛後,今日卽愈,而尙此不愈,甚可怪也。泰輿曰,必非厥症也,卽今脈度,雖少愈於昨日,而猶多沈數,此必暑感凝結不解之致矣。奎采曰,使諸醫議定繼進之藥,爲宜。令曰,依爲之。泰輿曰,自外與諸醫詳議,以柴胡正氣散,已定矣,加入檳榔·黃連各一錢,草菓七分,五貼製入,日再服,爲宜。令曰,依爲之。諸臣以次退出。
辛巳七月初十日申時,上御思賢閤。藥房入診入侍時,都提調洪鳳漢,提調金相福,副提調尹東暹,記事官任觀周,記注官邊景鎭,記事官姜趾煥進伏訖。洪鳳漢曰,晩後聖體,若何?上曰,一樣,而雨不快下,切悶矣。金履亨曰,脈候度數調均,而數滯已減,而胃脈不足則一樣矣。上進御湯劑後,上曰,理中建功湯一貼,明朝依例煎入。出榻敎上曰,近五十貼服之,而如常如此,而何以爲之耶?洪鳳漢曰,次次爲一貼,好矣。上曰,蔘劑爲斤耶?金履亨曰,姑未滿斤矣。諸臣退出。
辛巳七月初十日申時,上御思賢閤。儒臣入侍時,同副承旨沈履之,校理嚴璘,副修撰金魯鎭,假注書李惠祚,記注官邊景鎭,記事官姜趾煥以次進伏訖。命儒臣進讀綱鑑初卷,上曰,檀君與堯竝世,然則檀君未出之前,朝鮮亦混沌乎?嚴璘曰,其前已有六部丈人,未必爲混沌矣。上曰,黃帝記亦甚詤誕矣。璘曰,然,故孔子之編書,斷自堯舜,蓋有以也。諸臣以次退出。
以下四張刀割
上在慶熙宮。常參·經筵以代理停。
下直,延日縣監李彦愼,德積僉使朱景溢。
藥房都提調洪鳳漢,提調金相福,副提調尹東暹啓曰,伏未審夜間,聖體調攝,若何?寢睡·水刺之節,亦何如?腹部之氣,更不往來乎?湯劑今方煎入,而臣等卽與諸御醫,趁早入診,詳察聖候爲宜。臣等不任終宵憂慮,敢來問安,竝此仰稟。答曰,知道。當諭于入侍矣。大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。
李秀得啓曰,注書兪恒柱,自鄕上來,卽爲牌招,何如?傳曰,允。
傳于尹東暹曰,藥房三提調入侍。
傳于李秀得曰,編次人同爲入侍。
以武臣賓廳講望筒,傳于沈履之曰,日當盛暑,置之。
李秀得啓曰,卽者副校理金魯鎭,以其親病,陳書徑出,原書纔已入達。所當直捧禁推傳旨,而此與無端徑出有異,推考警責,何如?傳曰,允。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣等卽與諸醫,趁早入對,診察爲宜,惶恐敢達。令曰,知道。
洪準海達曰,刑曹判書南泰齊,除拜後過三日,不爲出肅,依定式推考警責,仍卽牌招察任,何如?令曰,依。
又達曰,卽者,輔德李宜老,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤在外,柳脩牌不進,持平金亮行在外,一員未差,今日以監察茶時之意,敢達。令曰,知道。
又達曰,憲府連日監察茶時,事甚未安。除在外外,掌令柳脩,卽爲牌招,何如?令曰,依。
李心源,以侍講院言達曰,本院上番,連日姑降入直,事甚未安。新除授司書洪樂純,旣有只推之令,卽爲牌招入直,兼弼善徐命天,除拜累日,尙不出肅,亦爲牌招察任,何如?令曰,依。
又以兵曹言達曰,新除授慶尙右虞候李廷老偏母,今年七十九歲,法不當遠離赴任,呈狀乞遞。邊倅·邊將之親年七十五歲以上者,許遞其任,已有定式,依例改差,何如?令曰,依。
又以兵曹言達曰,忠壯衛沈鑛,素患痰癖之症,近又添劇,時月之內,萬無起動供職之望,呈狀乞遞。宿衛輪番之任,不宜久曠,今姑改差,何如?令曰,依。
又以賑恤廳言達曰,濟州出送羅里舖戊寅條移轉米代,涼臺·甘藿錢文等所載船二隻,上年八月日,逢風致敗於大洋,而沙格等渰死,至於二十一名之多。伊時因本道狀聞,在囚各人放送事,自本廳覆達行會,而物種則未及蕩滌,故該舖文書中,尙今以未收懸錄矣。旣是大洋致敗的實,則依法典物種蕩減之意,分付道臣,何如?令曰,依。
輔德李宜老書曰,伏以,聖候違豫,院直未撤,睿候欠寧,診對連行,臣民憂迫,曷有其極?仍念臣之偏母,素抱奇疾,居常澟澟,臣之情私,豈有一刻離捨供職之勢?而適當睿候欠安之時,分義是懼,不敢言私,抑情就直,已多日矣。卽接家信,則臣母宿病,又添於數日酷暑,嘔吐·泄痢,一時俱發,精神昏倒,氣息澟綴,諸般症情,極其危篤云。臣得聞此報,心神飛越,按住不得,玆不得不投陳短章,徑出禁門。伏乞睿慈,俯垂諒察,特遞臣所帶職名,以便救護,仍治臣擅離之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。聖候近又愆和,焦悶曷諭?救護母病焉。
兵曹參知曺允濟書曰,伏以,天佑宗祊,聖候幾復常度,邸下愆候,漸臻天和,臣民慶幸,曷有其極?仍念臣生家偏母,居於驪州楸廬,而氣稟虛弱,素抱虛勞之病,苦歇無常矣。近又復發之中,猝添暑感,晝夜叫苦,食飮專廢,症勢危急,急報來到。臣聞此報,方寸焦煎,不得按住,陳章仰籲。伏乞离明,特垂諒察,鐫削臣職,俾便歸護,千萬幸甚。臣無任屛營祈懇之至,謹昧死以聞。答曰,覽書具悉。聖候近又愆和,焦悶曷諭?往護母病焉。
右贊讀金鍾正書曰,伏以,臣之冒沒出膺,誠匪本意,祗緣大朝殿下靜攝之中,特降威敎,誡之以不信,責之以自便,至有違牌勿稟之命。衷情難暴,義分是怵,半夜禁扃,顚倒趨承,去就之靡據,廉防之自壞,臣實知愧,人將謂何?臣於直中,卽聞老母猝患暑癨,症情甚劇,嘔吐無算,食飮專却。專伻以報,促臣歸視,方寸焦灼,按住不得,忙陳請急之章,敢犯擅離之罪。伏乞睿慈,俯賜矜諒,亟許鐫削,仍令重勘,俾便救護,以昭法紀,不勝幸甚。臣無任屛營祈懇之至,謹昧死以聞。答曰,覽書具悉。聖候近又愆和,焦悶曷諭?爾其勿辭,救護母病焉。
修撰李碩載書曰,伏以,聖候漸向平復,睿體幾臻天和,臣民慶幸,曷有其極?仍念臣稟氣虛薄,善病,奔走陳力,固無其望,而除命之下,分義是懼,拚死供職,于今六朔。種種疾病,雖不敢一一煩瀆,而數日以來,重添暑感,頭疼如碎,肢體如束,寒熱交攻,吐瀉兼發,宛轉床席,若將垂絶。以此病狀,實無束帶從宦之勢,玆敢冒控微懇,仰瀆睿聽。伏乞离明,俯賜矜諒,亟遞臣職名,俾得安意調息,仍治臣瀆擾之罪,以昭法紀,不勝幸甚。且臣本兼兩任,俱帶春秋之銜,而與副提學臣鄭存謙,有內外從兄弟應避之嫌,竝命該曹,照例稟處焉。臣無任屛營祈懇之至,謹昧死以聞。答曰,覽書具悉。聖候近又愆和,焦悶曷諭?書辭,令該曹考例,稟處。爾其勿辭,調理察職。
辛巳七月十一日辰時,上御思賢閤。藥房入診入侍時,都提調洪鳳漢,提調金相福,副提調尹東暹,記事官任觀周,記註官邊景鎭,記事官姜趾煥,編次人洪麟漢,醫官李以楷·李泰運·吳道炯·慶絢,進伏訖。洪鳳漢曰,夜間,聖體若何?上曰,一樣矣。金履亨診候曰,脈候度數調均,而胃脈不足則一樣矣。上進御湯劑後。上曰,理中建功湯一貼,申後更爲煎入。出榻敎上曰,均役堂上洪啓禧入侍。上曰,城中流丐,有之乎?惠堂似必知之矣。洪啓禧曰,或有之,而其數不多矣。上曰,入直玉堂推考,應敎李瀰,牌招入直。出榻敎洪鳳漢曰,臣於司譯院,旣有言端,故敢此仰達矣。都提調方在外,本院事,一提調句管,而因其衰病,凡等第取才之坐,不能頻行云。如此則恐無以激勸院生矣。上曰,提調誰也?洪鳳漢曰,鄭亨復也。上曰,大臣旣奏,許遞,其代擇差。出擧條尹東暹曰,校理金魯鎭,陳書徑出,下番闕直,旣有他玉堂,則入直玉堂事,當姑降草記後,請牌入直,而今日省記,以空塡入,事甚未安矣。上曰,推考,牌招入直。出擧條洪啓禧曰,均廳節目中,北道則有難處之事矣。均廳收稅,付諸本道者,蓋爲本道也,而今則本道與均廳,俱有難便之端,今年則別遣郞廳,形止摘奸後,釐正似好,故敢達矣。上曰,今聞均堂所奏,北道魚稅,不無弊端云而請均郞審察云。北道魚稅,雖有多少之分,無異東南,若不釐正,本道海夫,亦非吾民乎?均稅使雖張大,一郞廳事體若何?校理金鍾正,北道釐正御史差下,其令詳細釐正以來。洪啓禧曰,內需司以甲戌例,有啓下手本,報惠廳請送米一千五百石,而臣考見甲戌前例,則其時雖有惠廳輸送之下敎,其後因筵臣所達,又有惠米不當用於度支代。頃者,輸送者,以甲冑價次次會減之敎曰,答以從當筵稟後擧行矣。內司又爲手本,有以甲冑價上下之命,此則卽當擧行,而甲冑價壬午條,只餘六百餘石,此外則爲癸未條,係是再翌年,故頃日軍資提調請得時,有所筵稟。伏承置之之命,今番則何以爲之乎?上曰,惠米不可用,雖係再翌年條,以甲冑米上下。出擧條洪啓禧曰,嶺南之金海·昌原,獨有鹽田,係是帳內田,故依他田例收稅。又有鹽釜稅,故鹽民稱冤,令本道覈實,而亦無明白報來。臣意以爲,鹽田·鹽釜,各有所利,則各收其稅無妨,若係疊稅,則鹽釜·鹽田間,當減一稅。令本道道臣,詳細査實,指一狀聞後,稟處,何如?上曰,依爲之。狀聞來到後,令均堂登對以稟。出擧條洪啓禧曰,各穀相代,自有定式,而續大典所錄,旣不該備,又有錯字。故各衙門各道各邑,眩於奉行,更爲證正,詳細開列頒布,使之遵行,何如?右議政洪鳳漢曰,此等式例,不可不詳審。議於諸堂,歸一後頒布,以爲永久遵行之規,何如?上曰,依爲之。出擧條洪啓禧曰,老乞大改修後,朴通事一體釐正事,頃承下敎矣。卽今譯官中,習於漢語者,無過於金昌祚·邊憲,老乞大則旣令邊憲老修正,朴通事則付之金昌祚,方始出草矣。金昌祚當往於今年節使之行,使之於赴燕後,質正於彼人而來,依老乞大例改刊,何如?上曰,依爲之。出擧條諸臣退出。
七月十一日巳時,王世子坐景春殿。藥房入對,春坊上番,同爲入對時,分提調李奎采,左副承旨洪準海,加出假注書金學洙,編修官李基德,記注官崔昌國,輔德李宜老,醫官方泰輿·金德崙·鄭允協·李世珪,進伏訖。奎采曰,日氣比前甚熱,夜來睿候調攝,若何?令曰,別無差減,而多用意慮,故尤不能平矣。奎采曰,寢睡之節,何如?令曰,去夜熱氣尤甚,故寢亦不平矣。奎采曰,水刺進服乎?令曰,口味不開,水刺不甘矣。奎采曰,凡調攝之道,必以安心爲主。伏望勿爲用慮,必安意靜慮,以爲善攝焉。使醫官診候,何如?令曰,依爲之。泰輿進伏診脈後退伏曰,脈候左右三部數滯,而額上·掌心溫氣,與昨日無異矣。允協診脈後所對,與泰輿同。奎采曰,使醫官議定湯劑,何如?令曰,依爲之。頃日寒束,未知自何時而始耶?泰輿曰,自未時量爲始矣。令曰,脈度與其時,何如?泰輿曰,比於其時則快愈矣。泰輿曰,仍用昨日所服柴胡正氣散,依前方日再服爲宜,五貼製入之意,敢達。令曰,依爲之。諸臣以次退出。
辛巳七月十一日酉時,上御思賢閤。藥房入診入侍時,都提調洪鳳漢,提調金相福,副提調尹東暹,記事官任觀周,記注官邊景鎭,記事官姜趾煥,進伏訖。洪鳳漢曰,日熱晩後愈甚,聖候若何?上曰,一樣矣。金履亨診候曰,脈度調均,而胃脈不足,則與朝一樣矣。上進御湯劑後,上曰,理中建功湯一貼,明朝依例煎入。出榻敎上命尹東暹,書警世問答後,上曰,范睢拜,秦王亦拜,此文法好矣。故崔奉朝賀,起興讀范睢傳,必起拜云矣。洪鳳漢曰,此非崔奉朝賀言也。卽故監司任奎之言矣。任奎本來好文章,故與人讀此傳,必起拜讀之云。此乃取秦王虛受范睢之言起興也。任奎,彼注書之從祖也。上曰,然則彼注書詳知矣。賤臣曰,臣曾聞家庭之言,果如大臣所奏,而從祖以承旨,入侍先朝時,亦以秦王亦拜之言陳達云矣。洪鳳漢曰,任奎少時,人有請學范睢傳,則亦必起拜而誨之云。其時世稱文章之人,其氣像可見矣。上曰,善文故然矣,而其氣像可觀矣。上曰,故重臣金鎭圭,爲老親作九雲夢云耶?洪鳳漢曰,然矣。上曰,善文矣。爲文衡時,多得文衡之才云矣。洪鳳漢曰,故重臣試監,至今稱之矣。諸臣退出。
上在慶熙宮。常參·經筵以代理停。
下直,成川府使安,康津縣監李顯泰,神方萬戶李弘郁,魚面萬戶趙鳳岐。
藥房都提調洪鳳漢,提調金相福,副提調尹東暹啓曰,伏未審夜間,聖體調攝,若何?寢睡·水刺之節,亦何如?腹部之氣,更不往來乎?湯劑今方煎入,而臣等卽與諸御醫,趁早入診,詳察聖候爲宜。臣等不任終宵憂慮,敢來問安,竝此仰稟。答曰,知道。今已差勝,勿爲直宿。
大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。
備忘記,傳于洪準海曰,今下弓矢,魚面萬戶趙鳳岐,神方仇非萬戶李弘郁等處,給送。
洪準海,以司僕寺官員,以一二提調意啓曰,濟州出來,後運歲貢馬二百匹內,一匹船中故失,五匹到衿川逃逸,合六匹計除,實納馬一百九十四匹,禾毛色別單書入之意,敢啓。傳曰,知道。
沈履之,以宣惠廳言啓曰,衛從司長史洪應辰,本廳郞廳差下矣。本廳事務繁重,勢難兼行,在前亦有本職遞改之例。洪應辰所帶長史之任,依例許遞後,使之專察本廳之任,何如?傳曰,允。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣等卽與諸醫,趁早入對,診察爲宜,惶恐敢達。令曰,知道。
李心源達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤在外,柳脩令旨未下,持平金亮行在外,一員未差,今日以監察茶時之意,敢達。令曰,知道。
以司書洪樂純牌不進罷職令旨,令于李心源曰,當此藥院逐日入侍問候之時,分義道理,不可若是,上下番不備,亦涉未安。況向者所遭,余已明燭,兩次遞改,足伸廉義。從重推考,卽爲牌招。
以兼弼善徐命天牌不進罷職令旨,令于李心源曰,推考徽旨捧入。
任瑋達曰,都提調洪鳳漢,爲承候來待矣。令曰,入對。
又以侍講院言達曰,本院連日姑降入直矣。輔德李宜老,以親病陳書徑出,下番闕直,事甚未安。司書洪樂純牌不進,說書金夢華在外,兼司書·兼說書俱未差,他無推移之員。文學徐有元,卽爲牌招,姑降入直,何如?令曰,依。
又以義禁府言達曰,京畿監司狀達內,果川縣鄕校位版,誤書字劃,不能致勤,前後縣監洪獻輔·蔡膺祜·金履貞,指名現告,而傳敎內,果川當該外,其後守令勿論事,命下矣。洪獻輔卽爲拿囚,蔡應祜·金履貞放送之意,敢達。令曰,知道。
文學徐有元書曰,伏以,聖候,猶未快復,睿體久在調攝,臣民焦憂,曷有其極?仍念臣之本生偏母,年近六旬,素抱奇疾,居常奄奄,而當此逐日診候之時,情私有不可暇顧,抑按供職,今已兩易月矣。乃自數日以來,臣母宿病之外,重添暑癨,吐·瀉兼發,勺水不下,眞元暴陷,宛轉床第,氣息如縷,雜試湯焫,終未奏效。臣方左右扶將,煎泣爲日,今以番次苟艱,庚牌儼臨,而顧此情理,實無一刻離捨之勢,不得不隨詣闕外,冒死疾籲於孝理之下。伏乞睿慈,俯賜矜察,特許鐫免,以便救護,仍治臣逋慢之罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。聖候近又愆和,焦悶曷諭?救護母病焉。
副提學鄭存謙書曰,伏以,大朝違和之候,尙欠快復,邸下未寧之節,久在調攝,院直未撤,診對連行,臣民憂慮,曷有其已?念臣懦弱無志,荒陋不學,讜言所以匡闕遺,而臣則蔑如,經術所以資啓沃,而臣則懵然。頃於館職之叨也,力辭不已,迫而暫膺,僅一再登筵,而絲毫未補,短拙畢露,愧悔交積,尙有餘汗,祗幸其金華一步,已作永謝之地矣。日昨除命,又何爲而及於臣哉?噫,論思之長,地望責任,尤有別焉。國朝以來,最重斯選,苟非言議學識,取服一世者,未足擬議於愼簡之政。逮至近日。雖不及祖宗盛時,居是任者,要皆一時之選,未有如臣之空空無一取而竊據者也。臣姿居下劣,偏荷恩造,夙夜憂懼,報答無階,區區所自效者,唯期於避遠顯要,退守愚拙,毋自陷於踰分倖宦之誅,而今之躐躋匪據,適足爲災,若又始似怵惕,漸就恬安,不知其所自處,則是棄宿戒而壞大防,竝與其微諒而喪之。臣縱不能爲聖朝,少裨澄明之治,亦豈至於躬玷名器,晏然苟冒,重貽當世之羞辱也?臣固庸暗,亦嘗聞人臣出處,有關風俗。去就一節,初非可論,而虛帶累日,益增慙惶。玆不得不仰首呼籲於貳極之下,伏乞离明,亟賜鐫改,使淸選重而私分安焉。臣無任屛營祈懇之至,謹昧死以聞。答曰,覽書具悉。聖候近又愆和,焦悶曷諭?爾其勿辭,從速察職。
吏曹參議韓光肇書曰,伏以,惟天默佑,聖候漸臻勿藥,睿體亦向差復,臣民慶忭,曷有其極?臣於見職,豈有堪承之望,而怵迫恩命,逃遁不得,黽勉冒膺,已非素計。見叨未久,觸事生疣,頃以廟殿執禮苟充事,至有重推之命。臣於是,惶隕震悚,實無所措。有國大事,祀典最重,不擇執事,致勤嚴敎,則臣不能檢飭之罪,合被重譴,而聖度包容,姑下問備,臣何敢以暫逭王章,有所自恕也哉?且今新除判書臣翼謩,卽臣三從兄也。同室至親,竝據銓任,揆諸私義,每每不安,雖以疎遠之族,猶有許解之近例,則況臣鞶帶之恩,似不待臣辭之畢矣。玆陳自訟之章,兼控必遞之義,伏乞离明,亟賜照諒,鐫遞臣職名,仍治臣罪,以安賤分,不勝幸甚。臣無任屛營祈懇之至,謹昧死以聞。答曰,覽書具悉。聖候近又愆和,焦悶曷諭?爾其勿辭,從速察職。
辛巳七月十二日巳時,上御思賢閤。藥房入診入侍時,都提調洪鳳漢,提調金相福,副提調尹東暹,記事官任觀周,記注官邊景鎭,記事官姜趾煥,進伏訖。洪鳳漢曰,日熱尤酷,聖體若何?上曰,一樣矣。金履亨診候曰,脈候度數調均,〈而〉胃脈不足則一樣矣。上曰,理中建功湯一貼,明朝依例煎入。洪鳳漢曰,頃因北道監市御史嚴璘別單,開市時,慶興府斂民者,令道臣量其所入,以某樣穀區劃狀聞事,筵稟分付矣。卽見本道監司李彛章狀達,則以爲鍾城等邑,己卯以後,旣無斂民之弊。獨慶興之斂民,依舊則其所矜憐,果如御史所論,而本府雙市年二十四首,單市年十五首,牛價雖節略磨鍊,當費正穀三百八十餘石。邊地穀物,本自不足,準數區劃,萬無其路。同府大同布,依他例取殖,其剩加劃,作牛價不足之數,劃給三衙門,正穀八十石,則雖不贍足,僅可相當,而此亦間年劃給者,所費不甚大段,依此區劃事,乞令廟堂,稟旨分付爲請矣。所費未滿百石穀,而永除窮民收斂之弊,則其爲惠誠莫大矣。依狀請許施,何如?上曰,依爲之。出擧條洪鳳漢曰,內醫院事,有可仰達者。當此藥房逐日入侍之時,醫官金履貞,以曾任果川時事,當爲就理,而大抵此事,卽先正臣宋浚吉從享位版誤書事,而道臣狀聞,至有前後官論罪之擧也。其時守令,雖有不察之失,其後守令,不卽覺察,不是異事,似有分揀之道矣。上曰,與當該有異,其後守令,勿論。出擧條上曰,昔年七年直宿,聖意有在,況今予爲宗國用心,奚比昔日?況氣日益耗,其氣之作,又莫知何日?自量氣恐頻數之意,豈命撤直?以此之故,頃者略示微意,以命輪回,欲以此挨過。古今異焉,三講事重,而其若昔日,心亦一倍,今日强命撤直,日昨下敎,其雖略略施賞,非徒大臣所奏得體,國體亦不可不顧。此賞傳旨,先爲啓下,然後明日有下敎者,此尊國體明先後之意。卄餘日直宿,甲子後初也。都提調右議政洪鳳漢,廏馬一匹面給,提調行司直南泰齊,熟馬一匹面給,副提調已賞勿論,注書金履禧,亦已賞勿論,注書任觀周,史官姜趾煥陞六,兼春秋朴沁陞敍,邊景鎭·任一源右職調用,醫官金履亨·許礈·李以楷·李泰遠·慶絢·吳道炯,各熟馬一匹賜給。皮世麟雖非入直,連爲入侍,三月入侍,不參賞典,一體熟馬一匹賜給。旣具事面,與鄭得禧無異,又經三月本院掌務官,掌務官鄭仁植,東班職下敎勿施,依例加資。其他問候時進參三廳醫官,各上弦弓一張賜給,藥色書員二人,限三年免役勿施,依例書題除授。其他員役,令該曹考例分等施賞,竝單子啓下後捧傳旨。上曰,今番入侍長番內官等,各半熟馬一匹賜給,其餘長番及薛里以下,司謁·司鑰等,各兒馬一匹賜給。別監以下下人等,米布考例分等題給,亦於單子啓下後捧傳旨。上曰,噫,今者賞典,乃所以尊國體,旣行賞典,何不仰告?祭文製下,望祭兼行,雖遵事面,其何張大?賞典旣差等,其亦差等,將此下敎,其勿宣諭。只令政院,十五日下諭八道兩都,時推人蕩滌,依例擧行。吏兵曹歲抄中,曾前點下外,其令書啓,十六日承旨持奏。金吾·秋曹,輕囚放釋,亦於十五日擧行。噫,其雖愼於嚬笑,抑何不顧吾民?頃日放送後,徒三年以下,十五日令該曹依例放送,已經兩撤直,十六日大臣·金吾·秋曹堂,會于賓廳,遵舊例可放者,書啓後放事,分付。上曰,凡事旣遵舊例,靑衿何異?庭試一體合設事,分付。上曰,爲國用心,昔頻作,今予之衰,何望旋瘳?藥院致誠,建功奏效,凡諸等節,一遵初夏,其雖否德,意在同慶,略諭予意,慰予元元。其將此敎,布示境內,須諒此意,恤我元元事,依下敎,下諭。上曰,今已撤直,無他大臣,本司坐起,爲先問候後,依例爲之事,分付備局。諸臣退出。
七月十二日申時,王世子坐景春殿。藥房入對時,都提調洪鳳漢,分提調李奎采,左承旨任瑋,加出假注書金學洙,編修官李基德,記注官崔昌國,醫官金履亨·方泰輿·許礈·金德崙·鄭允協·李世珪,進伏訖。鳳漢曰,數日睿候調攝,若何?令曰,昨日甚痛,而尙今不愈矣。鳳漢曰,症候,何如,而然乎?令曰,余亦不知其何祟,而自午後寒束,而休則煩熱極矣。鳳漢曰,寢睡,何如?令曰,寢睡亦不平矣。鳳漢曰,水刺進服乎?令曰,水刺少進則卽吐矣。無乃暑症耶?履亨曰,暑症亦如是矣。令曰,頭疼昨甚,而今少愈矣。鳳漢曰,使新來醫官診候,何如?令曰,新來醫官,診脈可也。履亨進伏診候後退伏曰,脈候左右三部,不均而數滯,額上掌心,亦有溫氣矣。礈進伏診候後退伏曰,脈候不均,與昨日少愈,而額上掌心之溫,亦如昨日矣。鳳漢曰,臣請按察。令曰,依爲之。鳳漢按察後退伏曰,額上掌心之溫,比前日懸愈矣。令曰,昨日暫時寒束而後,因爲煩熱,終宵刺痛。此何祟耶?履亨曰,自何時而然乎?令曰,自申時量始寒,而眼睛昏暗矣。履亨曰,暑症亦如此矣。令曰,明朝早服宜暑之藥,而不見其效,則必厥祟矣。見效則必暑症矣。昨服一貼而無效,甚可怪也。奎采曰,與都提調同爲入對,好則好矣,而恐於酬應之難,終日不得入對,而今纔入診,下情焦鬱,爲如何哉?鳳漢曰,小臣則大朝問安,每當於早朝,故不能逐日早朝求對矣。使分提調追日早朝入診,似好矣,臣則間間來對問候矣。令曰,輪直撤乎?鳳漢曰,今日已撤矣。令曰,都提調間或求對,則其不擾亂耶?鳳漢曰,不以求對爲名,而邸下示之以來對之意,則自外相通,爲承候入對似好,惟邸下自諒處分爲宜矣。令曰,然則好矣。鳳漢曰,大朝直宿施賞,今日爲之,而分提調以下,則明日施賞之意,下敎矣。履亨曰,湯劑,出而與諸醫詳議,劑入之意,敢達。令曰,依爲之。諸臣以次退出。
上在慶熙宮。常參·經筵以代理停。
下直,金川郡守尹彝復。
藥房都提調洪鳳漢,提調金相福,副提調尹東暹啓曰,伏未審夜間,聖體調攝,若何?寢睡·水刺之節,亦何如?腹部之氣,更不往來乎?湯劑今方煎入,而臣等卽與諸御醫,趁早入診,詳察聖候爲宜。臣等不任終宵憂慮,敢來問安,竝此仰稟。答曰,知道。一向矣。
尹東暹啓曰,右承旨李秀得,右副承旨李心源,今日不爲仕進,竝卽牌招,何如?傳曰,允。
洪準海,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。
以承傳色,口傳下敎曰,以此祭文,分付該曹及香室,卽爲擧行。朔焚香傳香,一體爲之。孝章廟·懿昭廟,亦當同爲之,儲慶宮一體擧行。以此文精寫。明日當親傳香,而只傳香,先皆代押,生進初試及庭試擇日,更爲之。
傳于尹東暹曰,禮判·騎判·內局同爲入侍。
傳于洪準海曰,編次人入侍。
吏曹口傳政事,以金時默爲刑曹參判,以洪麟漢·李景祜爲同義禁,以朴昌潤爲兵曹參知。承旨前望,史官出來持入。以兪彦民·兪漢蕭·李爕元爲承旨。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣等卽與諸醫,趁早入對,診察爲宜,惶恐敢達。令曰,知道。
任瑋達曰,司書洪樂純,累次特令申飭之下,來詣闕外,謂有情勢,終不入來,其在事體,誠極未安。從重推考,何如?令曰,依。
又達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤在外,一員未差,持平一員未差,金亮行在外,今日以監察茶時之意,敢達。令曰,知道。
以司書洪樂純牌不進罷職令旨,令于任瑋曰,推考徽旨捧入。
令于任瑋曰,以有情勢,連下特令,卽爲入來事,分付。
又以吏曹言達曰,新除授黃海都事鄭昌聖呈狀內,矣身兄弟,分掌於兩西試事,揆以公法,亦甚未安,其在公私,決難冒赴云。所控如此,則不可强令往赴,改差,何如?令曰,依。
又以吏曹言達曰,新除授平安都事李晉圭呈狀內,矣身老母,年迫七旬,風眩之疾,積年委頓,近傷暑濕,一倍添㞃,奄奄有朝夕之慮,以此情理,萬無離捨遠赴之勢云。慶尙都事安致宅呈狀內,矣身素患伏暑之症,猝劇於比日極熱,頭腹疼痛,嘔泄俱發,旬月之間,萬無回頭赴任之望云。李晉圭之親病危篤,則不可强令赴任,安致宅之身病,旣如是危重,則有難等待其差歇。竝改差,何如?令曰,依。
都承旨尹東暹書曰,伏以神天降騭,我大朝違豫之候,漸臻康復,睿體調攝,亦克向寧,小大憂遑之餘,慶忭曷極?臣於此際,猥參藥院之末,不意直宿未撤之前,先蒙特資之恩,臣誠驚隕恧蹙,歷累日而靡措也。噫,百靈所祐,聖人无妄之疾,自致遄損,保護之列,顧安有絲毫微勞之足言,而其奔走嘗藥,不過臣子職分之常耳。臣乃獨被異渥,有若雨露之私偏,厚於一物,恩賞之舛濫,孰甚於此?至若貳卿之秩,班聯自殊,尤非如臣無似,所可擬議,而此亦有所未暇言者矣。拜命之初,宜卽自列,而院直未撤,瀆撓是懼,今始略陳肝膈之懇,仰干离明之聽。伏望亟賜稟請,收還臣新授資級,以重公器,以安私分,不勝幸甚。臣無任屛營祈懇之至,謹昧死以聞。答曰,覽書具悉。聖候已臻康復,慶忭曷諭?今玆陞資,式遵舊例,卿其勿辭,從速察職。
行副司直元景淳書曰,伏以皇天垂祐,聖候已臻康復,睿體漸向差安,臣民慶祝,曷有其極?仍念臣於數日前,重感毒暑,乍寒乍熱,症似痁瘧,隔煩頭疼,精神迷昧,四肢百骸,如擣如碎,晝絶粒米,夜失霎眠,僵臥旅舍,與鬼爲隣。又自昨夕,添得泄痢,度數無算,滑脫不禁,宛轉叫楚,喘喘欲絶。此際見差徽寧殿望祭獻官,揆以常分,惟當蹶趨造之不暇,而以此醜穢之形,固不敢廁跡於至敬之地。況今病狀,跬步之間,不能起動,則致身於駿奔之列,尤無可論。玆敢略具短章,冒死仰籲於貳極之下。伏乞睿慈,俯垂鑑諒,亟令該曹,趁速變通,使享官無闕,危喘少延,公私不行萬幸。臣無任屛營祈懇之至,謹昧死以聞。答曰,覽書具悉。聖候已臻康復,慶忭曷諭?依所陳調理焉。
辛巳七月十三日辰時,上御思賢閤。藥房入診,禮判·騎判,同爲入侍時,都提調洪鳳漢,提調金相福,副提調尹東暹,記事官任觀周,記注官邊景鎭,記事官姜趾煥,禮曹判書李益炡,兵曹判書李昌誼,進伏訖。洪鳳漢曰,夜間日熱,愈往愈甚,聖體若何?上曰,一樣矣。上曰,以予之氣論之,可謂快愈,今番直宿,甚支離矣。上進御湯劑後,金履亨診候曰,脈候度數調均,而胃脈不足則一樣矣。上曰,理中建功湯一貼,明朝依例煎入。上曰,今則庭試旣合慶,宜遵事面,文武科初試,取八百人,頃者李商芝處分時,取通以上事,下敎。凡令當信,因一商芝,其若更法,此非當信者,其時下敎與試官處分傳敎,置之,一依初科規擧行,武科初試規矩,一依己卯慶科規矩施行事,分付。上曰,分提調鄭弘淳·李奎采,各半熟馬一匹,承旨洪準海兒馬一匹,任瑋·李心源·兪漢蕭,各上弦弓一張賜給。尹東暹·李秀得·宋瑩中勿論,假注書金躍河陞六,假注書金學洙上弦弓一張,編修官金匡國兒馬一匹,記注官崔昌國·邊景鎭,各上弦弓一張賜給。任一源勿論,司書李昌任半熟馬一匹,文學徐有元兒馬一匹,弼善李基德,輔德李宜老,各上弦弓一張賜給。李世珪加資,醫官金德崙·鄭允協加資屬耳,熟馬一匹賜給。方泰輿旣已資窮,賞典屬耳,熟馬一匹賜給。分掌務官安世淵·崔宗衡·申應游,各上弦弓一張賜給。其餘不過輪回入直之人,亦無入對之事勿論,書員以下,令該曹米布,相考己丑年例,分等題給。上曰,兵曹參知曺允濟許遞,其代,令該曹卽爲口傳差出。刑曹參判金尙喆,今姑許遞,同義禁南泰耆·李奎采,亦竝許遞,一體口傳差出。出榻敎上曰,下敎後,靜而思之,凡祭瀆則褻矣。旣已頒賞,庭試合設,有事則告之義,雖親製其文,兼行望祭。永寧殿已告,大祭社稷,頃無其例,殿社則勿爲擧行事,分付。上曰,自昔年己丑冬,至庚寅春,藥院直宿,自癸巳冬,至甲午夏,藥院又直宿,故皆有告廟頒赦之事。此外四十載臨御,豈無直宿之事?以予記有之者言,其亦罕矣,而大抵夏時,提調直宿數矣,予亦侍湯入侍,且無問安,故今日欲爲下敎,而凡事有前例,然後下可無爭,故藥院己丑日記考之。其夏直宿之時,擧國焦悶,若何,而院直不過五日,故藥院已無賞典。以此推之,告頒之禮,亦不行可知。噫,涼德無能,嗣服已三紀,雖無一惠及於臣民者,豈忍貽弊臣民?蓋一日直宿,百僚奔走,萬民受苦,予心則一日若一年,雖不快愈,旋命撤直,前後直宿,皆不多日,其猶若例。仰體己丑聖意,不覺背汗心悚,若此之故,輪直,亦請告廟頒敎,是豈周公不敢戚我先王之意?噫,今予心氣其雖愈,莫知其氣之何日復作,焦悶宗國,心則日消。初意略其規謨,仰遵昔年,所重在焉,事不諧意,其氣若作,直宿當然,一月二月,幾乎式月,將啓後君怠政之階,臣僚憑請之路。若此不已,於祭歸於瀆褻之科,於賞有過濫之弊,於赦非愼惜之意。國之所以爲國,卽此三者,而濫褻至此,則史雖不直書,獨不愧乎識者之譏乎?今者之請,旣曰典禮,不可以言語爭之。靜而思之,今得舊例,往者雖不可追,來者其宜乎正。此後院直未過十日者,凡諸等事,竝遵己丑舊例,上不敢濫施,下不敢煩請。噫,欲法堯舜,當法祖宗,況遵昔年事乎?雖不考例之前,予之靳持乎此者,非其謙讓,追憶庚子,不復行稱慶之禮,反抱龍髥莫攀之痛。逮至丁丑,永慕堂裏,莫覩再瘳之慶,隨詣陵下,忍見玄宮之閉,此予所以心隕膽墜者也。心旣若此,其若循例,其曰子道乎否乎?雖然,不諒予心者,必謂予以不忍抑情,而今得舊例而詳喩,予何敢撓,臣何敢煩?以此分付該曹,奉以行之。上曰,編次人入來留待。出榻敎上曰,世子宮承言色以下長番內官,各兒馬一匹賜給。司鑰以下下人等,令該曹米布,相考己丑前例,分等題給。上曰,右承旨李秀得許遞,前單入之。上曰,賓廳疏決時,兩司依戊寅年例,置之。出榻敎洪鳳漢曰,翰林姜趾煥,陞六事承傳,而翰林新付之前,不可遽然離館,新圈之後,擧行之意,分付,何如?上曰,依爲之。出擧條洪鳳漢曰,今番疏決時,居中居下,無下敎之事,何以爲之乎?上曰,蕩滌,可也。出擧條洪鳳漢曰,刑曹判書南泰齊,以兼摠管,呈辭受由云。摠管許遞,以本職牌招察任,何如?上曰,依爲之。出擧條洪鳳漢曰,十六日疏決時,秋曹·金吾堂上,不可不備員,而刑曹參判金尙喆,以前任松留,姑未交龜。在前未交龜者,亦有京職行公之例,而不必每每爲例。同義禁李奎采,方帶內局分提調,南泰耆身病亦重,竝姑許遞,何如?上曰,竝許遞,其代,一體口傳擧行。出擧條李益炡曰,來壬午式年監試初試,來八月初六日擇吉,東堂及慶科庭試初會試吉日,八九月之內,已爲分排推擇啓下,而今年麥事失稔,諸議皆以爲,若於八月初設場,則八路儒生,新穀未出之前,裹糧赴試,其勢甚艱,將未免坐停之患。更以八月念間,差退推擇,事甚爲宜云。大臣今方入侍,下詢處之,何如?都提調洪鳳漢曰,料量其事勢,不可不退定矣。上曰,諸科吉日,次次推退,付標以入,可也。出擧條李昌誼曰,本曹堂上番次,極爲苟簡,而參知曺允濟,以其情理切急,陳書下鄕,上來遲速,有未可知,合有變通之道,故敢達。上曰,許遞,其代,口傳擧行。出擧條李益炡曰,頃因咸興前別將崔基大上言,慶興殿及祭皇壇修補當否査實,本道狀聞上來後,持稟事,下敎矣。卽見咸鏡監司李彛章狀啓,則別無修補改築之事云。敢此仰達矣。上曰,置之,可也。出擧條諸臣退出。
七月十三日巳時,王世子坐景春殿。藥房入對,分提調李奎采,左承旨任瑋,加出假注書金學洙,編修官李基德,記注官崔昌國,醫官方泰輿·金德崙·鄭允協·李世珪進伏訖。令曰,司書洪樂純,尙不入直耶?基德曰,昨日牌不進矣。令曰,敦勉後然乎?基德曰,然矣。令曰,注書俄者所言,何言耶?臣學洙起伏曰,昨日違牌後,推考達辭,夜已入達矣。基德曰,俄聞今日陳書云矣。令瑋書下令曰,司書洪樂純,特令之下,不爲肅謝,道理分義,殊涉未安。其書勿捧,各別申飭,今日內使之入直。奎采曰,夜來睿候調攝,若何?令曰,昨日煩熱,終宵不睡矣。奎采曰,水刺進服乎?令曰,口味尙不開,不能進水刺矣。奎采曰,使醫官診候,何如?令曰,依爲之。泰輿進伏診脈後退伏曰,脈候左右三部數滯,及額上·掌心之溫氣,與昨日無異矣。奎采曰,使諸醫議定湯劑,爲宜矣。令曰,依爲之。泰輿曰,依昨日例,茄藿湯五貼,製入之意,敢達。令曰,依爲之。諸臣以次退出。
辛巳七月十三日酉時,上御思賢閤。編次人入侍時,編次人洪麟漢,同副承旨沈履之,記事官兪恒柱,記注官邊景鎭,記事官姜趾煥,以次進伏訖。上呼寫警世問答數款語,仍命注書草紙優入。履之曰,草紙多在此矣。上曰,注書出去,開陽門仍留。賤臣承命出,分付而還入。履之讀奏御製訖。上曰,承旨書之。編次人,明日內局入診,同爲入侍事。出榻敎履之曰,再明日則望祭日也,明日則受香日也。御製祭文,今當正書,而祭文中,有疊字矣。上曰,今日撤直之句日字,則以纔字改之。上貽陟降之句上貽二字,則以戚我二字改之。嗚呼,謁禮之句,謁禮二字,亦以展謁二字改書,可也。上曰,祭報府入之。賤臣持入。命承旨讀奏訖。上曰,承旨書之。傳曰,今朝下敎,旣云往事雖不可追云,此亦前事也。今聞旣寫祝文,陟降敢欺,神可欺乎?洗草心尤悚然,永寧殿社稷,依初下敎,一體擧行事,分付。明日當親傳香,一體分付。時刻,依頃日祗迎時刻,擧行。出傳敎傳曰,承旨李心源許遞,其代,兪漢蕭除授。與新除承旨李爕元,待開門一體牌招察任。出傳敎諸臣退出。
上在慶熙宮。常參·經筵以代理停。
藥房都提調洪鳳漢,提調金相福,副提調尹東暹啓曰,伏未審夜間,聖體調攝,若何?寢睡·水刺之節,亦何如?腹部之氣,更不往來乎?湯劑今方煎入,而臣等卽與諸御醫,趁早入診,詳察聖候爲宜。臣等不任終宵憂慮,敢來問安,竝此仰稟。答曰,知道。一樣矣。
大殿·中宮殿,王世子遣宮官問安。答曰,知道。中宮殿,藥房問安。答曰,知道。
兪漢蕭,以弘文館言啓曰,校理金鍾正,自鄕上來,卽爲牌招察任,何如?傳曰,允。
王世子坐昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣等卽與諸醫,趁早入對,診察爲宜,惶恐敢達。令曰,知道。
任瑋達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤在外,一員,持平一員未差,金亮行在外,今日以監察茶時之意,敢達。令曰,知道。
又達曰,再明日疏決時,刑曹堂上不可不備員,判書南泰齊,參判金時默,竝卽牌招,以爲疏決之地,何如?令曰,依。
又以侍講院言達曰,本院輔德李宜老,由限已過,卽爲牌招察任,何如?令曰,依。
以司書洪樂純牌不進罷職令旨,令于任瑋曰,只推,更爲牌招。
以司書洪樂純再牌不進罷職令旨,令于任瑋曰,朝已特令矣。只推,更爲牌招。
檢閱姜趾煥書曰,伏以,天佑我東,聖候漸臻康復,睿體又克向差,臣民慶忭,曷有其極?仍伏念臣之素患關格,便成貞疾,近値劇暑,飮啖失宜,宿症時時闖發,而適値朝夕問候之日,不敢言私,黽勉供職矣。忽自昨夜,重添毒感,頭目眩搖,胸膈痞塞,轉成嘔泄之症,而將至殊絶之境,苟不及時醫治,實有汚穢淸禁之慮。玆敢略構短章,仰暴危懇,伏乞睿慈,俯加諒察,亟削臣所帶之職,而以便調息,仍治臣瀆擾之罪而以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。聖候漸臻康復,慶忭曷諭?爾其勿辭,調理察職。
辛巳七月十四日辰時,上御景賢堂。親傳香入侍時,行都承旨尹東暹,左副承旨洪準海,右副承旨李爕元,同副承旨沈履之,記事官任觀周·兪恒柱,記注官邊景鎭,記事官姜趾煥,以次進伏訖。東暹曰,新除授承旨兪漢蕭,牌招不進矣。上曰,右承旨兪漢蕭,只推牌招事。出榻敎東暹曰,徽寧殿獻官鄭弘淳,以實病不得入來矣。上曰,都承旨以徽寧殿獻官進去,同副承旨則馳往太廟,徽寧殿·毓祥宮·儲慶宮奉審以來。上曰,內局入診,於此處爲之。諸臣仍爲退出。
辛巳七月十四日辰時,上御景賢堂。藥房入診,編次人·玉堂上下番,同爲入侍時,都提調洪鳳漢,提調金相福,副提調李爕元,記事官任觀周,記注官邊景鎭,記事官姜趾煥,編次人洪麟漢,應敎李瀰,校理嚴璘,進伏訖。洪鳳漢曰,夜間,聖體若何?上曰,一樣矣。洪鳳漢曰,臥而入診召見似好,故敢達矣。上曰,坐則爲難,倚交椅,與行步不難矣。金履亨診候曰,脈候度數調均,而胃脈不足則一樣矣。上進御湯劑後。上曰,理中建功湯一貼,明朝依例煎入。出榻敎上曰,儒臣持鳳洲綱鑑及蔡澤傳入侍。出榻敎上命洪麟漢,警世問答校正後,命讀儒臣上下番,漢高本記及蔡澤傳·李瀰·嚴璘讀訖。諸臣退出。
七月十四日巳時,王世子坐景春殿。藥房入對時,分提調李奎采,左承旨任瑋,加出假注書金學洙,編修官李基德,記注官崔昌國,醫官方泰輿·皮世麟·金德崙·鄭允協·李世珪進伏訖。令曰,司書尙不入直耶?瑋曰,昨日申飭入直,而來詣闕下,謂有情勢,終日不入。有牌然後,其在申飭之道,似可愈矣。令曰,有牌則愈乎?瑋曰,然矣。渠亦惶恐,昨詣闕下,終日澟縮云矣。令瑋書下,令曰,司書洪樂純,特令之下,無意膺令,道理殊涉未安。從重推考,牌招入直。奎采曰,夜來睿候調攝,若何?令曰,昨日夕間,少寒,而卽愈,三更量寢睡矣。奎采曰,水刺進服乎?令曰,曉頭少進米飮矣。奎采曰,使醫官診候,何如?令曰,依爲之。泰輿進伏診候後退伏曰,脈候左右三部,脈度沈數,與曉無異,而額上掌心之溫氣,亦如前矣。允協診候後所對,與泰輿同。奎采曰,使醫官議定湯劑,何如?令曰,依爲之。泰輿曰,加味四物湯,曉頭旣服一貼矣。因用此劑,日三服爲宜,五貼製入之意,敢達。令曰,依爲之。奎采先退,瑋方退時。令曰,司書累次特令之下,道理不可如是,其令侍講院,亦爲申飭,可也。曾已春坊許遞,則於渠廉隅亦已伸矣。其無上書之擧耶?臣學洙起伏曰,昨日上書呈政院,而旣有其書勿捧之下令,故自政院還出給矣。瑋曰,累次特令之下,渠之廉隅似伸矣,而如是固執,是可悶也。諸臣以次退出。
上在慶熙宮。常參·經筵以代理停。
藥房都提調洪鳳漢,提調金相福,副提調尹東暹啓曰,伏未審夜間,聖體調攝,若何?寢睡·水刺之節,亦何如?腹部之氣,更不往來乎?湯劑今方煎入,而臣等卽與諸御醫,趁早入診,詳察聖候爲宜。臣等不任終宵憂慮,敢來問安,竝此仰稟。答曰,知道。一樣矣。
大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。
兪漢蕭啓曰,左副承旨洪準海,同副承旨沈履之,今日俱不仕進,竝卽牌招,何如?傳曰,允。
李爕元啓曰,時推人蕩滌,依例擧行事,傳敎矣。未承受推考傳旨及推考徽旨,自本院爻周之意,敢啓。傳曰,知道。
巡監軍單子,傳于李爕元曰,仍。
傳于李爕元曰,騎馬二匹立之。
備忘記,傳于李爕元曰,今日秋等試才時,武藝別監鄭世道,三中六分,金大喜三中五分,直赴殿試。皇壇守僕王宇柱,貫一中邊二中,特爲直赴殿試。
兪漢蕭,以弘文館言啓曰,本館上番,連日姑降入直,事甚未安。修撰李碩載,由限已過,卽爲牌招入直,何如?傳曰,允。
李爕元,以義禁府言啓曰,金吾·秋曹輕囚放釋,十五日擧行事,命下矣。本府時囚罪人中官禹益興·吳喜得·金德九,前左通禮安正仁,果川前縣監洪獻輔等,罪名係是輕囚,竝放送。金川前郡守李晟,罪係不法,仍囚之意,敢啓。傳曰,知道。
李爕元,以刑曹言啓曰,時推人蕩滌,金吾·秋曹輕囚放釋,頃月放送後,徒三年以下,十五日令該曹依例放送事,命下矣。時推人員,依例蕩滌,京囚則時囚罪人五十三名內,金興大·高成大·韓以範,係是輕囚,竝依傳敎放送。其他罪人等罪犯,俱係重囚,竝仍囚。頃月放送後,徒三年以下罪人等,令各其道臣,卽爲放送事,發關分付之意,敢啓。傳曰,知道。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣等卽與諸醫,趁早入對,診察爲宜,惶恐敢達。令曰,知道。
任瑋達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤,持平金亮行在外,一員,掌令一員未差,今日以監察茶時之意,敢達。令曰,〈知道〉。
又以侍講院言達曰,本院文學徐有元,由限已過,卽爲牌招察任,何如?令曰,依。
以司書洪樂純三招不進罷職令旨,令于任瑋曰,特令之下,一向違召,事已未安,而小官之一日三牌,其亦希矣,分義尤涉寒心。況今余呻吟之中,屢下召令,而焉敢如此乎?苦痛之時,引此用心,若或增患,則非徒分義,其於臣子道理,決不可若是。從重推考,更爲牌招,使之卽速肅謝。
辛巳七月十五日辰時,上御思賢閤。藥房入診入侍時,都提調洪鳳漢,提調金相福,副提調尹東暹,記事官任觀周,記注官邊景謓,記事官姜趾煥,進伏訖。洪鳳漢曰,夜間,聖體若何?上曰,一樣矣。洪鳳漢曰,丸劑進御乎?上曰,今將進御也。金履亨診候曰,脈候度數調均,而胃脈不足,則與昨一樣矣。上進御湯劑。上曰,今日廟社旣陳此,仰慰陟降與神祇,而噫,所聞所覩之中,其常照臨,三庚雖過,晩暑日愈甚焉。且欲雨不雨,用心一倍,予亦莫知何日復作,而祝文且陳或恐展謁之踰月,心自憧憧。此時建功湯,雖不勸,予何不食?前則撤直之日,勿爲逐日問安,卽應下者,而建功湯日進,故未果。若此不已,非徒今朔,不知止於何日。旣愈撤直,以陳逐日問候,陟降所照,其果慰乎?凡人一言,駟馬不追,予雖否德,況人君乎?觀其外面,上下近則不誠不信,展謁之前,何言述編所云,服則服,不服則不服乎?臥時雖不暇顧,每見鎖直,追憶丁丑親自監煎之時,心懷一倍,心若此而强行,亦曰孝乎?若有其氣,奚特一進?自明日煎入,則依例爲之,三日一次問候,問候日則入侍持入事,分付藥院。尹東暹曰,禮判,以式年東堂初試日子,與監試初試終場日,其間爲五日,而試官監試出榜後,進去東堂試所之際,其間日子,則不過爲二日。兩都會官,相距稍遠之道,則有不能及期開場之慮,欲求對差退,而惶恐不敢云矣。禮判難免當初不審之失,禮曹判書李益炡推考,大小科初試日子,則誠有窘急之慮,似當有變通之道,故敢達矣。上曰,禮判不當稟而稟,從重推考,擇日依前擧行。出擧條諸臣退出。
七月十五日巳時,王世子坐景春殿。藥房入對,春坊上番,同爲入對時,分提調李奎采,左承旨任瑋,加出假注書金學洙,編修官李基德,記注官崔昌國,輔德李宜老,醫官方泰輿·金德崙·鄭允協·李世珪,進伏訖。奎采曰,夜來睿候調攝,若何?令曰,一樣矣。今日是可慮也。奎采曰,寢睡,何如?令曰,比前稍愈矣。奎采曰,水刺進服乎?令曰,口味雖不開,而强進少許矣。洪樂純之事,無乃過乎?瑋曰,然矣。小官之一日三牌,終不承膺,誠爲過矣。令曰,其欲終不出云乎?其涉太過矣。瑋曰,若有承膺之意,則豈敢三牌不進乎?奎采曰,使醫官診候,何如?令曰,依爲之。泰輿進伏,診候後退伏曰,脈候左右三部,雖或有數沈之機,而猶愈於再昨日,而額上掌心,頗有溫氣矣。允協診脈後所對,與泰輿同。奎采曰,使醫官議定湯劑,何如?令曰,依爲之。泰輿曰,加味四物湯,旣服三貼矣。今日再服,然後盡其五貼之數矣。令曰,然矣。諸臣以次退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
以承傳色,口傳下敎曰,持歲抄入侍事,下敎已久,而今始詣閤,當該承旨遞差,該房承旨,持歲抄卽爲入侍,耽羅人亦爲來待事,分付。
朴師訥,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于李翼元曰,此心憧憧,伸禮然後,庶可弛矣。明日當爲展謁,時刻寅正三刻三嚴爲之。單子卽爲書入,侍衛守宮仍,軍則依頃日下敎擧行。祗迎等禮,亦依前下敎,當興政堂乘輦矣。
傳于沈墢曰,旱氣若此,承旨持歲抄入侍,耽羅人亦爲待令。
傳于朴師訥曰,昨日摘奸宣傳官,同爲入侍。
傳于沈墢曰,儀注斯速入之。
備忘記,承旨李永暉遞差,其代,金尙重除授,牌招察任。
尹東暹啓曰,前待敎鄭彦暹,前檢閱尹師國,旣已敍用,令該曹卽爲口傳付軍職,何如?傳曰,允。
吏曹口傳政事,待敎單鄭彦暹,檢閱單尹師國。
以右翊善鄭光漢牌不進罷職傳旨,傳曰,只推。
傳于兪漢蕭曰,李永暉纔已敍用,其餘帶軍銜在外人,直捧禁推。
尹東暹啓曰,新除授左承旨李永暉,方在京畿富平地云。當此動駕隔宵之時,承旨不可不備員,何以爲之?敢稟。
吏曹口傳政事,金光國爲兵曹參議。
吏曹口傳政事,鄭光漢爲司僕寺正。
兪漢蕭,以兵曹言啓曰,今七月十七日,武臣堂上以上,朔試射日次,而擧動相値,不得設行之意,敢啓。傳曰,知道。
又以兵曹言啓曰,明日太廟擧動時,本曹堂上侍衛,不可不備員。參議金尙重,移拜承旨之代,令該曹以在京無故人,卽爲口傳差出,仍卽牌招,以爲推移備員之地,何如?傳曰,允。
朴師訥,以內乘,以一二提調意啓曰,明日擧動時,本寺正,例爲進輿差備,而有闕未差。卽令該曹口傳差出,以爲差備之地,何如?傳曰,允。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣等卽與諸醫,趁早入對,診察爲宜,惶恐敢達。令曰,知道。
任瑋達曰,兵曹參知朴昌潤,除拜後過三日,不爲出肅,依定式推考警責,仍卽牌招,何如?令曰,依。
又達曰,明日常參,睿候方在調攝中,頉稟。令曰,知道。
又達曰,大司諫尹鳳五,執義洪啓能,掌令姜潤,持平金亮行在外,一員,掌令一員未差,今日以監察茶時之意,敢達。令曰,知道。
又以備邊司言達曰,諸道各邑,每年自備穀,分等賞罰,旣有定式矣。取考庚辰自備穀數,則永興府使李達海,當爲居首,而乃是堂上官陞敍之典,無所可施,勿論。其餘守令,則間多以皮雜穀,苟充其數,其不誠實甚矣。今年則隨其邑力,別爲優備之意,申飭,何如?令曰,依。
又以兵曹言達曰,昌德宮衛將崔得慶,素患關格之症,挾感重添,時月之內,萬無起動供仕之望,呈狀乞遞。實病如此,則不可等待其差復,今姑改差,何如?令曰,依。
以兵曹參知朴昌潤牌不進罷職令旨,令于李翼元曰,推考徽旨捧入。
翼元達曰,待敎鄭彦暹,旣已付職,卽爲牌招察任。檢閱尹師國,時在京畿長湍地,斯速乘馹上來事,下諭,何如?令曰,依。
辛巳七月十六日辰時,上御景賢堂。疏決入侍時,右議政洪鳳漢,判義禁洪啓禧,刑曹判書南泰齊,同義禁洪麟漢·沈鏽,刑曹參判金時默,右承旨兪漢蕭,記事官任觀周,記注官邊景鎭,記事官李寬,進伏訖。洪鳳漢曰,日間,聖體若何?上曰,一樣矣。上曰,吏兵房承旨,各奏歲抄訖。上曰,李德鳳誰也,而李思佐事,何事耶?兪漢蕭曰,以光佐養子事,爲門長着名事矣。上曰,此則禮判事過矣。洪鳳漢曰,光佐得罪於國,則豈可以自朝家定給其繼後耶?禮判事非過矣。上曰,徒流案中,或薄待繼母,或薄待父母,甚至於叱逐其母之類多。曾前疏決時,皆不擧論,故此類其欲無期。噫,人倫何等重也,而雖愚夫,孰不知其父母之重乎?此等之目,不可輕施於人。渠雖無狀,以此斷案,予則心所不忍。大抵此等事,眞贗相雜,今値赦令,故賓廳議決時,置諸減等,置諸放中,意有在焉,而循例踏下,則已令讀之後,關係風化,衰年尤何泛過?其竝置仍,而人心巧詐,事爲難測,一任其狀,直成其目,其果者,此律亦輕,其不然者,於渠非徒冤枉,刑政決不若此。前後覽此案,於京於外,將庸匠一胄,混着於黑白。旣着之後,只文案觀之,何者爲黑,何者爲白,於筆雖快,豈不眩亂於末梢?況叱逐父母,其果然者,此不可置之於覆載之間,其何循例流配乎?此後其果若此,狀聞處之,不然,其勿快筆勘律,以墜風化之事,申飭諸道。上曰,吏兵曹歲抄中,點下者外,依凡歲抄付標例擧行,給牒者仍爲敍用。上曰,旱氣若此,且近來月明日,除副輦。上曰,左承旨留院,同副承旨昌德宮守宮。上曰,諸道徒流案中,査狀來到後,秋堂承旨持奏。上曰,承旨李爕元代,行副司直兪彦民。洪準海代,行副司直朴師訥。沈履之代,參議李翼元除授。左承旨任瑋許遞,其代,行副司直李宜哲除授,牌招察任,承旨順房。上曰,今番挾輦軍,以入直軍擧行,前廂以都監軍二哨,後廂以御營軍二哨擧行。有騎士都監,則馬軍一哨擧行,禁軍二番隨駕。日暑若此,行禮後,其令卽爲解甲,留營留陳,勿爲擧行。上曰,在外承旨許遞,行副司直沈墢,前承旨李永暉除授,牌招察任。洪啓禧曰,徒流案中,以簿待繼母,簿待父母,叱逐其母等語爲罪者,有關風化,命置仍秩,事理至當,而罪人果犯罵父母等罪,則自有當律,宜不止於流配。若事實不然,而文案中下語太過,則一番特仍,疏釋無期。臣謂宜分付所配邑,捧招於罪人,往復於該邑,若其罪狀如此,則依律勘處,若是文案之太過,則定其罪目,改錄徒流案之意,知委施行,似宜矣。上曰,所奏是矣,以此分付諸道,可也。上曰,東萊蔘商罪人之定配於西路産蔘之地,如何矣。洪鳳漢曰,聖敎誠然。此後蔘商罪人,勿爲定配所於平安道事,分付,何如?上曰,依爲之。出擧條南泰齊曰,臣待罪本曹後,日昨本曹,出禁徵贖,而永城尉申光綏,爲犯禁人地,欲還推已納之贖錢,多送宮奴,突入曹門,捉去禁吏及次知書吏,亂施刑杖,方在死生未分之中,本曹發送刑吏,欲捉治其執杖奴子,則牢拒不納云。此事若置而不論,則法曹將無以施法,而係是崇品儀賓,自本曹不得請罪,敢此仰達矣。上曰,聞甚駭然,罷職。泰齊曰,不但此事爲然,宗班及朝紳中,亦多有推捉禁吏,還推贖錢之事。此弊嚴防,然後方可爲法司矣。上曰,今者永城尉處分後,他尙何論?此後若有犯者,則隨現草記重繩,可也。出擧條洪鳳漢曰,處決旣盡爲之,而金時燦當此疏決之時,宜有參酌處分之道,敢達矣。上曰,金時燦事,何更奏於予乎?予之所執,實難變矣。諸臣退出。
七月十六日巳時,王世子坐景春殿。藥房入對,春坊上番,同爲入對時,分提調李奎采,左承旨任瑋,加出假注書金學洙,記事官洪樂純,記注官崔昌國,輔德李宜老,醫官方泰輿·金德崙·鄭允協·李世珪,進伏訖。奎采曰,夜來睿候調攝,若何?令曰,昨日自申時量又痛,而尙未快愈矣。奎采曰,寢睡之節,亦何如?令曰,夜深後始睡矣。顧醫官曰,始睡之時,未知幾更耶?泰輿曰,三更量始睡矣。奎采曰,然則寢睡不平,而水刺似亦不進矣。下情焦悶甚矣。令曰,明日何處動駕耶?奎采曰,宗廟擧動矣。使醫官診候,何如?令曰,依爲之。泰輿進伏,診候後退伏曰,脈候比昨夜稍愈,而猶有不均數滯之道,掌心則尙溫矣。允協診候後所對,與泰輿同。奎采曰,議定湯劑,何如?令曰,依爲之。泰輿曰,引用昨日之劑爲宜矣。令曰,依前方劑入,可也。諸臣以次退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
上入太廟齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
奉審後,政院·玉堂·藥房口傳問安。答曰,知道。還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
傳于朴師訥曰,畿伯率民人留待,而入直承旨,待下敎入侍于崇賢門,入直軍兵,勿爲排立。
傳于金尙重曰,畿伯率民人入侍,而入直承旨,待下敎入侍。傳于沈墢曰,禮曹判書入侍。
傳于沈墢曰,禮曹判書李益炡,依下敎來待矣。傳曰,竝入侍。
兪漢蕭,以義禁〈府〉言啓曰,疏決單子中,各道定配罪人,全羅道羅州牧黑山島閔老味,本事旣已白脫,無識輩語言之際,不顧其父,卽本事之外。其時處分,雖爲倫理,其亦過矣。旣已多年,減等。慶尙道南海縣鄭杺,跡涉殊常,本事旣非推於朝之事,咎在於枋,飭已行,卽爲出陸減等。京畿喬桐府金相良放,衿川縣李商芝,奏雖駭異,年少率着,飭已行矣,特爲放送。巨濟府朴性源,南海縣安慶垕,三水府李延喆,事雖狂悖,飭已行,特爲減等。大丘府朴孝參放。定配身死,未蒙放罪人中,昆陽郡閔孝達,熊川縣閔孝述,旣已物故,特放。康津縣李鳳齡,渠雖無狀,所犯卽金聲也,旣已物故,特爲放。削黜罪人中安允行,奏雖駭然,飭已行,特放。未及拿來罪人白翎前僉使南益祥放。晉州前營將徐弘遠,前虞候李仁徵,削職放送。晉州前牧使趙德常,罷職不敍放送事,付標啓下矣。放送及減等事,發關分付於各該道臣,鄭杺依前罪目,聞慶縣出陸減等,而依例發遣府羅將,仍令押送配所,何如?傳曰,允。
兵曹口傳政事,以金時默爲都摠管。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣等卽與諸醫,趁早入對,診察爲宜,惶恐敢達。令曰,知道。
兪漢蕭達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤,持平金亮行在外,一員,掌令未差,今日以監察茶時之意,敢達。令曰,知道。
又達曰,藥房都提調洪鳳漢,爲承候來詣求對矣。令曰,入對。
又以講書院言達曰,本院兼右翊善鄭光漢,旣有只推之命,更爲牌招察任,何如?令曰,依。
辛巳七月十七日寅時,太廟擧動入侍時,行都承旨尹東暹,左承旨金尙重,右承旨沈墢,左副承旨李翼元,右副承旨朴師訥,記事官任觀周·兪恒柱,記注官邊景鎭,記事官李寬,以次入侍。上具翼善冠·衮龍袍,乘輿出興泰門,於廣達門外乘輦。上曰,承旨書之。傳曰,摠府有闕代,令該曹,卽爲口傳擬入。出傳敎上入齋室,以冕旒冠·絳紗袍改服,仍行奉審。上曰,太廟墻外巡邏洞,或有跨馬往來之人云,事極未安。此後則各別禁斷,可也。右議政洪鳳漢曰,然則出擧條嚴禁,何如?上曰,依爲之。出擧條本署提調及禮判入侍事。出榻敎上曰,日熱如此,侍衛少退。上親製朔祭兼告由文後,傳曰,祭文製下,朔祭兼告由擧行。出傳敎本署都提調洪鳳漢曰,太廟墻內,多有自枯木,不但所見之未安,反害於方長之木,不敢擅斫,故敢此仰達矣。上曰,兼告由後斫去,此後每年一次,隨有隨伐,可也,鳳漢曰,春則方當生長之節,以秋爲限,而必待筵稟或草記而後擧行矣。上曰,依爲之。出傳敎初嚴,待下敎擧行事。出榻敎上出廟洞口駐輦,召問鄕民曰,汝何鄕民乎?對曰,安邊民矣。上曰,日旱如此,田畓之穀,何如?曰,今明間得雨,則庶可蘇矣。上曰,昨日北道狀啓,安邊乎,寧邊乎?承旨對曰,未可詳知矣。上曰,注書問于大臣知奏。賤臣承命,問于大臣。大臣曰,似是寧邊,而亦難詳記矣。賤臣以大臣之言入奏。上笑曰,予亦忘之矣。仍回鑾入興化門,命承旨書之。傳曰,曾已下敎,旣行展謁,上旬法講,明日晝講爲之,時刻辰正三刻,初旬次對,再明日爲之,內局日次晝講,同爲入侍。出傳敎上入大內,諸臣仍退。
七月十七日巳時,王世子坐景春殿。藥房入對,春坊上番,同爲入對時,都提調洪鳳漢,分提調李奎采,同副承旨兪漢蕭,加出假注書金學洙,記事官洪樂純,記注官崔昌國,輔德李宜老,醫官方泰輿·李泰運·金德崙·鄭允協·李世珪,進伏訖。鳳漢曰,近來旱氣特甚,日熱如此,睿候調攝,若何?令曰,涔涔長臥,小無差減,誠可憫也。鳳漢曰,湯劑連爲進服乎?令曰,湯劑連服,而未見其效,尤可悶也。鳳漢曰,寢睡,何如?令曰,過夜寢睡頗穩矣。鳳漢曰,大朝問候一樣,而太廟展謁,無事行之矣。令曰,當此大朝動駕之時,如是病臥,未行祗迎之禮,極涉惶恐矣。鳳漢曰,邸下之心,安得不如是乎?雖然,至於疾病,聖人亦所難免,其能奈何哉?使醫官診候,何如?令曰,依爲之。泰輿進伏,診候後退伏曰,脈候左右三部,數沈不均,而比前稍愈矣。泰運診候後所對,與泰輿同。令曰,比於昨日,何如?泰輿曰,快愈矣。鳳漢曰,邸下症候,大體則暑感矣,何必關心?必須安靜善攝,而當其秋氣生涼,則必愈矣。令曰,生涼則果愈乎?鳳漢曰,自是暑感矣,新涼入郊,天氣淸明,則必得勿藥之效矣。去夜安睡,則似必漸差矣,水刺稍稍小進,適於器量則似好矣。令曰,口味不開之時,又多禁忌,故難進水刺矣。鳳漢曰,牛豬最忌矣。令曰,時或起坐,則眼睛昏黑,甚憫矣。鳳漢曰,此亦暑熱也。分提調近得身病,勢難察職,將稟于大朝變通矣。令曰,兵曹參判,爲人淳朴,故余甚倚信矣。鳳漢曰,邸下意向旣如是,則何必請遞乎?司書洪樂純,出肅入直好矣,臣亦久不相見矣。俄纔在外相見,則渠言情勢甚迫,而下令甚嚴,故黽勉出肅云,臣勉其竭力報效之道矣。邸下旣知其善讀,使之讀書於前,好矣。湯劑則今日亦再服,爲宜矣。令曰,然矣。諸臣以次退出。
辛巳七月十七日申時,上御崇賢門。殿坐入侍,禮判·畿伯,同爲入侍時,兼禮曹判書李益炡,京畿監司蔡濟恭,左承旨金尙重,右承旨沈墢,記事官兪恒柱,記注官邊景鎭,記事官李寬,以次進伏訖。上曰,畿甸民人來待事,曾已分付矣。今已來待乎?濟恭曰,方待令於闕門矣。上曰,使之率來。民人皆入俯伏。上命畿伯,喩民人等曰,日旱如此,禾穀,何如?邑邑人,各爲高聲奏之,各邑民皆曰,若於三四日內得雨,則猶可蘇醒,而不然則無可望矣。上曰,昨日送宣傳官摘奸,則間間有貯水處云,旱時有何此水耶?民人曰,此則有水根之畓,而或有之矣。上曰,去月一雨後,諸邑尙無得雨之處耶?民人曰,流頭時一雨,而或得犁雨,或得耡雨,其時尙有不足之患矣。今時則雖及時得雨,至於晩移秧,則斷無秋成之望矣。上曰,流頭前,則今年禾穀,擬於庚戌年矣。今聞汝輩之言,無異辛壬年,其間雖旱,何以如此判異耶?民人曰,流頭得雨時,若得沛然,則年事可期無前大豐,奚但近比於庚戌耶?流頭時,雨與不雨,乃農家之大關嶺也。其時少雨後,尙今杲杲,禾穀安得不焦枯耶?濟恭曰,勿論湖甸,有堤堰貯水處畓,則可比常年,而此亦無多矣。上曰,予嗣服後,祈雨祭幾次設行耶?益炡曰,甲寅年爲之。上曰,甲寅年遣何官攝行?益炡曰,遣三品官矣。上曰,親祭幾次?禮判持甲寅年前例入之。益炡持入。上覽訖,命承旨書之。傳曰,噫,麥農大違初料。其於水田,其若雨暘適宜,頃聞農民之言,可期庚戌。近者之旱,時或驟雨之後,自大雨時行之月半朔,至于今而旱氣若此。鋤後之旱,農家最忌,則豈不悶歟?近雖靜攝中,此心惟在於田野,一日二日,心切悶然,昨遣宣傳官先審,今日展謁之後,追思昔年之德意,此心一陪,故特召畿民,臨門親問,果若予意。此時祈雨,何循常格?曾前亦無初二次具格之事。噫,若過四五日,其雖得雨,何可及也?不卜日十九日,南郊遣重臣,北郊遣宰臣,祈雨祭設行事,卽爲分付儀曹。噫,有司之臣及諸臣,悶其君之衰暮若此,而恐或親祭,近年則過時者多。噫,昔年愛恤之元元,自同己衰,若不顧念,豈今日展謁之意乎?且農事庶幾,然後食息庶可少弛,不然,雖一日數匙之玉食,何心下咽?祭官極擇,祭物申飭,莫曰其君之誠淺,虔誠祈禱事,分付。噫,于今用心之中,夙宵此心,只在民國矣。出傳敎傳曰,鋤後之旱,何循常格?爲民躬行,在我當然,而初巡親行,已有前例,其有自量,顧我諸臣,今雖命攝,亦豈自便?明朝先行香祗迎,當爲法講,分付儀曹。出傳敎傳曰,南壯郊官員發牌,待城門開,使之修掃壇所後來告,則承旨入侍時以奏,時刻則辰初三刻,處所依前擧行。堤堰堂上,明日晝講,同爲入侍。出傳敎濟恭曰,今日以農形事狀啓矣,祈雨祭當設行,而臣與守令相議,則數三日內,不必緊急云。觀其日勢,自本營不卜日祈雨之地,恐宜矣。上曰,好矣。濟恭曰,昨年六月,以今年八月展謁明陵,預爲下傳敎,而傳敎中有曰,一年之內,將爲春秋謁陵,於秋展謁往來,皆當日〈脫〉明儲置會減,亦有舊例,此則當臨時下敎矣。傳敎辭意旣如此,而今則動駕不遠,故敢此仰達矣。上曰,非道臣提達,幾乎忘之。承旨書之。傳曰,昨年下敎,而今已歲周,故忘未覺得矣。今日若不召見道臣,幾乎誤矣。嗣服之初,不然則難以遍謁諸陵,故依昔年例,定爲春秋謁陵,而其後國有多故,寢春謁而不若昔矣。況只行秋謁,則雖一年於再謁,卽定式之外,故特施顧恤。今年春秋展謁,雖情禮之當然者,亦不可不顧,故昨夏先示予意,民可欺乎?且今番經宿,凡諸等事,虎網子倂以儲置米會減,勿煩民力,往來時刻,一依己卯年例。外方則勿爲植炬,只陵所行祭時待令,而此亦儲置米會減,水刺間待令,不可不進排者外,一切除之事,分付。中官令監營,問于水刺間,詳細分定,而當該薛里中官下敎外,濫式分付之事,其時廉問,當重治,宜體嚴飭。出傳敎上曰,近來市價,何如?市民使之召來。米廛人來伏。上曰,市直,何如?廛人曰,一斗六升矣。上使尙重,諭廛人曰,近來不雨,故凶年騷動浪藉矣。市價胡爲如此耶?廛人曰,平市官員,捉去廛人,施以笞罰,故民畏之不敢高價矣。上曰,汝等雖畏平市,不敢高價,外方米商,獨畏汝等之威,賤賣以去乎?尙重曰,今年有豐漸,故或恐貿穀之失本,競爲換錢,故市價似是如此矣。上曰,廛人使之退去。巡將二人,適有趨過殿庭者。上曰,彼巡將使之入侍。二人進伏。上曰,汝誰也?一人起伏曰,臣卽朴時泰也。上曰,居何鄕乎?時泰〈曰〉,居平壤矣。上曰,何年科乎?時泰曰,未能登科矣。上曰,然則汝之加資,從何出耶?時泰曰,捉虎堂上矣。上又問一人曰,汝誰也?其人,起伏對曰,臣卽前僉使李光泰也。上曰,汝四祖有顯官乎?光泰曰,臣世以儒家,與前承旨李長夏,爲同宗矣。上曰,幾寸耶?光泰〈曰〉,纔踰十寸矣。上曰,退去。上使入祭報府覽之,有未及塡差者,又不擇差。上曰,該色郞廳,使之入侍。鄭文柱進伏。上厲聲下敎曰,汝敢於莫重祭官,不能擇差,極涉駭然矣。承旨書之。傳曰,特敎之下,北郊大祝不擇,當該享色郞廳,爲先從重推考,不飭堂上,亦爲推考,以侍從臣,卽爲擇差。出傳敎吏曹郞廳入侍事。出榻敎上入大內。諸臣退出。
上在慶熙宮。常參·經筵以代理停。
藥房都提調洪鳳漢,提調金相福,副提調尹東暹啓曰,昨日祗詣大廟,伸情展禮,而凌晨動駕,冒炎還宮,旋又臨門詢民,竟夕酬應。靜攝之中,有此勞動,伏未審夜間,聖體更復若何,而寢睡·水刺之節,亦何如?湯劑今方煎入,而今日是日次,臣等率諸御醫,趁早入診,詳察聖候爲宜。臣等不任終宵憂慮,敢未問安,竝此仰稟。批答在筵說中大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。香秪迎罷後,政院·玉堂·藥房口傳問安。答曰,知道。
傳于李翼元曰,五部官員入侍。
又傳于曰,史官二員待令,騎馬六匹立之。
尹東暹啓曰,同副承旨兪漢蕭,昌德宮入直矣,卽以親病,陳書出去。右承旨沈墢,以式暇出去。左承旨金尙重,卽爲牌招入直,何如?傳曰,允。
尹東暹啓曰,編次人趙明鼎,依下敎來待矣。傳曰,入侍。
兵曹口傳政事,副司直徐志修·金尙喆。
以承傳色,口傳下敎曰,日晩則日愈熱矣,只習講,正時入之。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣等卽與諸醫,趁早入對,診察爲宜,惶恐敢達。令曰,知道。
兪漢蕭達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤,持平金亮行在外,一員,掌令一員未差,今日以監察茶時之意,敢達。令曰,知道。
又達曰,檢閱姜趾煥,由限已過,卽爲牌招,何如?令曰,依。
又以義禁府言達曰,司直兪彦民·李宜哲等,禁推事,傳旨啓下矣。兪彦民下去京畿楊州地,李宜哲下去衿川地,依例發遣府書吏,竝拿來,何如?令曰,依。
辛巳七月十八日辰時,上御崇賢門。香祗迎入侍時,行都承旨尹東暹,左承旨金尙重,右承旨沈墢,左副承旨李翼元,右副承旨朴師訥,記事官兪恒柱,記注官邊景鎭,記事官李寬,以次進伏訖。上見書吏奉香祝而來,厲聲下敎曰,予方祗迎,而獻官敢使書吏替陪。行步且緩緩,極爲倨慢,推考,可也。又下敎曰,推考姑置之,使獻官親爲奉來。獻官李益輔奉香趨出。上又下敎曰,重臣固如是傲乎?予旣以替予虔誠之意託之,則渠等少不體予此意,誠可痛也。予之前旣如此,則必不致誠於享事,爲先遞差,以預差代行,可也。預差誰也?墢曰,沈星鎭也。上命召吏曹郞廳下詢,實預差皆爲齋宿乎?對曰,皆齋宿矣。上曰,預差促令入來。又下敎曰,晝講似有入來之人矣。墢曰,經筵則刑判南泰齊,特進官則藥房提調金相福入來矣。右議政洪鳳漢曰,欲擇致齋之人,則無過於金相福,而相福方帶藥院,事體似不可受香矣。上曰,預差年老,則致誠亦難矣。命召金相福下敎曰,卿受香進去,虔誠行祀,可也。予身雖在此,心則懸於壇所,憧憧不能舍。卿職在藥院,卿如有憂予之心,則必須虔誠得雨而來。仍命承旨書之,南郊祈雨祭獻官李益輔罷職事。出榻敎上曰,南郊獻官李益輔,香祝奉來之際,行步緩緩,罷職,可也。出擧條上入大內。諸臣退出。
辛巳七月十八日辰時,上御景賢堂。晝講,藥房入診,堤堰堂上,同爲入侍時,知事南泰齊,特進官柳謇,參贊官尹東暹,侍讀官金鍾正,檢討官李碩載,都提調洪鳳漢,堤堰堂上元景淳,記事官兪恒柱,記注官邊景鎭,記事官李寬,武臣許瑬,醫官金履亨·許礈·李以楷·李泰遠·金履貞·玄處明·吳道炯,以次進伏訖。上讀大學傳之三章,詩云邦畿千里,惟民所止。以下鍾正,讀奏子曰聽訟吾猶人也,至補亡章訖。鍾正曰,大學之道,致知爲難。若眞知,則有若烏喙之不可食,水火之不可蹈,眞知之工,豈不難哉?上曰,然矣。長星勸汝一盃酒,世豈有萬年天子乎?此則於大學之工,未能眞知實踐而然也。以常人言之,則畏國法如畏虎,則無犯法之事矣,人之犯法,未能眞知之害也。泰齊曰,法若一定不撓,則民無犯法之事,法若數改,則民必易犯矣。上曰,然矣。民之易犯者,果不信法而然也。鍾正曰,爲國之要,在於格物二字,格物之意,卽窮理之謂也,而窮字之義,或近於外道,故今於此章,不曰窮而曰格,此眞爲學用力之處矣。上曰,然矣。鍾正曰,眞知之工,莫非格物中出來矣。因其已知之理,而推而窮之,以至於十分通透之境,然後物可格矣。九分雖通,一分未透則不可謂格矣。程子之言曰,格之也,莫如察之於吾身。今以聖學之高明,益窮其所不窮,則尤有所進矣。上曰,然矣,而用力處甚難。碩載曰,大學之序,有輕重先後之別,而自王公匹庶,孰不知眞知之爲好耶?但失其次第之工,而亦不用力,故未至於豁然貫通之境。今聖上方講大學,知之眞而踐之實,此臣等之所望也。鍾正曰,古之多聞博識者,或有小人,多聞博識之君,亦或有亡國者。此雖多聞,未能眞知而然也。此何異於食烏喙蹈水火哉?上曰,二者食蹈,則知其必死,故不爲矣。昔者蔡澤,奪范叔之相也,事何異於烏喙水火之食且蹈哉?專爲一欲字發也,而幸得秦相,後世豈可爲法哉?惜乎,人君之設法治民,反不如一虎威也。虎能噬人,故人亦知畏,人之畏君,若如畏虎,則必無犯法者矣。鳳漢曰,愚氓之犯法,非異事也。在上導之如何耳。上曰,以犯酒事觀之,可知其民之易犯矣。頃者李商芝,不過爲士子輩沖動,欲改講法,此專由於不信國法之致也。泰齊曰,以酒編配者,多至於一千三百餘人,而安知其往配所,不爲酒也?卽今臣曹,又多犯禁者也。上曰,桀紂以酒亡國,後不知戒,可勝惜哉?近見洪啓禧日本錄,有陽有陰,而陰先求陽則陽怒,陽先求陰理也。男女之欲,不可無者,而酒則始於儀狄,後世飮之,終不可無之,深可慨也。鍾正曰,難禁者酒也。上曰,然則止其禁乎?鳳漢曰,不弛其法,次次禁之,何可止乎?潛釀之弊,不使法司禁之,而只令五部譏察,故部隷之作弊閭里,近多有之云矣。泰齊曰,五部所屬,假稱譏察,討錢閭里者,種種有之,而眞箇潛釀之類,亦多有受賂,故放之事,江外尤甚云。此則令京兆嚴飭五部,這這摘發,竝其官長而勘罪,似宜矣。上曰,禁吏逐酒母搜其家,不捉酒而只捉其糟塊云。以此觀之,禁吏之弊可知,此非可恐者乎?泰齊·碩載先退。鳳漢曰,夜來,聖候何如?上曰,一樣,而予氣之復作,不知何日發也。鳳漢曰,聖候康復,旣行展謁,陟降慰悅,萬民舞蹈,慶忭之忱,曷有其極?第以勞動聖躬爲慮矣。湯劑進御乎?上曰,得雨後當服之矣。鳳漢曰,昨日旣行展謁,陵幸不遠,雖不得雨,聖候方在靜攝之中,親禱決不可爲之,故預爲敢達矣。上曰,昨日展謁時,予已沐浴,今日香祗迎時亦爲之。今番若得沛然,則豐年可期矣。終不得雨,則不親禱而何?鳳漢曰,聖上每不以玉體爲念,臣等憂慮,當如何哉?伏乞善保聖體,勿以親禱爲意焉。履亨診候退伏曰,左右三部度數,調而且緩,數處若存而稍減,脾胃脈不足則一樣矣。諸醫皆曰,如首醫言。上曰,昨聞坡州民之言,則牧使李明中,能善治云。果有治績耶?鳳漢曰,果善治矣。上曰,其人素多能矣。今番雖得雨,似未免穴農矣。顧謂鍾正曰,儒臣自鄕上來者幾日乎?鍾正曰,臣居在廣州,而上來時,晩移秧,豆太,則已無及矣。鳳漢曰,臣聞首醫之言,則聖上氣候,太減於前云。伏願更加三思,停止親祭之意焉。上曰,予何攝祀?神無二焉。以奉先之心,奉神然後,可以致雨耳。予於常時,每當親祭,則必着衮冕,終夜跪坐,而不知疲矣。今則跪坐甚艱,予當奔走於玉帛鍾鼓之間,而致其誠矣。鍾正曰,臣之奉命北關日不遠,軍官請以禁衛千摠閔鳳洙爲之。上曰,鳳洙職在堂上,以堂上定軍官,似有後弊,以堂下爲之,可也。上曰,堤堰之利,果有益民處乎?景淳曰,驪州則有十九處堤堰,廣州則有十一處堤堰,而民之蒙利則大矣。上曰,聞溫井傍水,亦有益於畓云,然否?景淳曰,然矣。上曰,卿旣上來,此後則姑留之,可也。鳳漢曰,以其親病之故,每每下去,誠可憫矣。上曰,兪奉朝賀,以厥母好鄕居之,故每每下去云,鄕居果好耶?宰臣旣有老親,則將母上來,可也。鳳漢曰,聖敎如此,國體私義,俱不可下鄕矣。景淳曰,當待生涼矣。上曰,可貴矣。卿之在玉堂時,予已知其人矣。鳳漢曰,此人眞實,不可閑遊,且淸簡固執,固執雖若有害,而實有爲國之心矣。上曰,卿旣係於國,不可在鄕矣。鳳漢曰,備局堂上金尙喆,刑曹參判遞差之後,時無職名,令該曹卽爲口傳付軍職,何如?上曰,依爲之。徐志修,見漏於今番歲抄耶?鳳漢曰,昨問於兵吏曹,則前監司趙曮,前判決事金朝潤兩人外,皆入於歲抄中,然則徐志修,亦已敍用矣。上曰,備堂中歲抄敍用人,復差籌司,口傳付軍職,可也。鳳漢曰,徐志修仍察有司之任,何如?上曰,依爲之。出擧條前參判金尙喆,口傳付軍職,徐志修,復差備堂有司之任,亦爲口傳付軍職事。出榻敎東暹曰,日昨承旨洪準海·沈履之牌不進傳旨,以休紙還下,當爲罷職乎,當爲遞差乎?上曰,傳旨混下,當該中官推考。承旨以遞差傳旨捧入。出擧條答藥房啓辭曰,知道。追伸情禮,追慕益切,而旱氣若此,昔年爲民至意,一倍焦悶,氣何暇喩?而今有自量,非此其難强也。建功湯加定三貼,依例煎入事。出榻敎諸臣以次退出。
七月十八日巳時,王世子坐景春殿。藥房入對,春坊上番,同爲入對時,分提調李奎采,同副承旨兪漢蕭,加出假注書金學洙,記事官洪樂純,記注官崔昌國,輔德李宜老,醫官方泰輿·金德崙·鄭允協·李世珪,進伏訖。奎采曰,夜間,睿候若何?令曰,將觀明日然後,可斟矣。奎采曰,寢睡·水刺,何如?令曰,四更量始睡,而俄纔覺矣。口味尙不開,故不能進水刺矣。奎采曰,使醫官診候,何如?令曰,依爲之。泰輿進伏診候後退伏曰,脈候左右三部舒緩,與昨無異,而度數稍有不均矣。額上·掌心,頗多溫矣。允協診候後所對,與泰輿同。奎采曰,議定湯劑,何如?令曰,依爲之。泰輿曰,加味四物湯,旣見其效,停止甚惜,一日一服爲宜,而症又挾感氣,蘇橘茶,和安神丸,間間進服,似好矣。令曰,諸醫之意,何如?允協曰,諸醫之議同矣。令曰,依爲之。諸臣以次退出。
辛巳七月十八日申時,上御景賢堂。五部官員入侍時,右副承旨朴師訥,南部都事曺命徽,西部奉事李思贊,中部都事金時訥,東部都事李立中,北部奉事尹昌鼎,記事官兪恒柱,記注官邊景鎭,記注官李寬,以次進伏訖。上命賤臣,召入耽羅民人,下詢曰,丁丑年上來者,今番亦來耶?民人對曰,丁丑年上來人,今番則只二人上來矣。上曰,羅里浦裝載穀入去耶?民人對曰,來時見其裝載,而未候風未及入去矣。上曰,前濟牧治績,何如耶?民人對曰,果善治矣。上曰,海民質實矣。命承旨宣諭島民,令賑廳題給衣資食物。上曰,庚子陵役時,彼島民至誠效力,慈聖亦給賞賜,予之題給,亦感舊而然也。以濬川時觀之,民心可見矣。承旨書之。傳曰,再昨命召耽羅人,而伊時入侍承旨,有待不奏,昨日更問後,知使飢餒島民等待,當該承旨推考。今問頃者區劃穀物中五千石,中途候風,前月二十六日目睹以來云,其後果能到州乎?今貢人下去時,令備局當日成帖,問于本州,三千石羅里浦今方裝載云,皆在於今番本道畢運狀聞中乎?亦令備局詳考,明日次對以奏。窮海飢民,因領來到京,其涉可矜,何循賞〈常〉格?水刺間元回糧外,令賑廳衣資食物題給。噫,庚子丁丑,島民之自赴陵役之誠,其所親睹,且丁丑陵役二人,今番上來,此則令該廳米布特爲加給,以示予意。出傳敎上曰,部官以次奏其職姓名。各以次對。上曰,近來閭家奪入之法,行乎,否乎?皆對曰,果無奪入之事矣。上曰,爾等見家舍文券之見失,而有立旨成給者乎?命徽曰,此誠有之。然可欺其方,且闕失無足怪也。上曰,爾等皆可惜。右相奏以禁令之漸弛,右相雖或犯禁,爾等無隱。對曰,聖敎至此,臣更不敢仰對矣。思贊曰,臣之待罪部官,自前冬矣。禁令最嚴,莫如閭家奪入,故各洞任掌處,前後申飭至嚴矣。今於咫尺天陛,面承聖敎,民情奸犯,有難預料也,達夜探捉,期於必捉矣。時訥·立中曰,聖敎至嚴,當達夜搜捉矣。昌鼎曰,微末小官,蒙此下詢,一身顚沛,固不足惜,而聖敎之下,豈不惕念乎?上曰,汝誰也?對曰,故參判臣尹慤之子也。上曰,然乎?今始見爾,心甚愴然。憶昔熙政堂饋饌之事,尤覺感傷。其時汝父,爲龍虎將,故予累見之矣。未過數年,汝父遭變,可勝痛哉?昌鼎曰,聖敎及此,罔極之外,不知所達。上曰,嗣服前,熟知此弊,故痛禁之,而大學或問中,傷虎變色,眞知虎之可畏也。此禁庶幾知懲而畏之,反不如虎也。汝等須體此意,雖王子大君,勿憚也。雖右相有犯,必發之也。右相猶然,他尙可說?其各嚴査,明日次對以奏。若不得,則汝輩當終身禁錮矣。部官先退,承旨書之。傳曰,噫,三紀臨御,無一令行乎國,無一惠及於民。其惟行之者,一卽閭家借入。問于朝,則此禁果行,問于民,則此禁果效云。中庸豈不云人存政擧乎?予亦莫知其將來,而於此事,少弛于心。今日聞相臣所奏,此禁近者懈弛云。雖衰憊之中,不覺聲高而答曰,其果然否云。噫,嗣服前,熟知其弊矣,嗣服後,初令禁此,今近四十載,則勿論朝臣儒士,其若有一分臣分,隨其君之衰耄,敢欲亂乎此禁乎?不可尋常禁之,亦不可循例摘奸,故特召五部郞官,其令嚴査,及明日次對以奏,而其若以有爲無,抑或因他以聞,當該部官,當以終身禁錮事,下敎。予雖衰矣,決守此敎,至於今有,大君·王子,則當令勿拘,而今無,姑無可言,而此雖大官,犯此者猶若此,況他乎?其勿顧藉事,亦爲下敎。部官之能不能,在此一擧,可謂人鬼關頭也。部官則已飭矣,雖或有犯禁者,科治則從重,猶在律文中。聞此敎,非徒欺隱,不爲自現者,則朝臣當禁錮終身,儒士則永除儒案,不復以朝臣儒士處之。聞此敎,其或佯若不知,則無臣節者也,將作何人?以此觀之,非徒部官,亦朝士人鬼關頭也。令部官將此下敎,使査問時,細諭坊曲,其勿使自陷於法。出傳敎宣傳官二員入侍事。出榻敎傳曰,旱氣日甚,南北郊祈雨祭所,令臺監,其令禁草。出傳敎編次人來侍事。出榻敎
辛巳七月十八日三更一點,上御景賢堂。編次人入侍時,編次人趙明鼎,左副承旨李翼元,記事官兪恒柱,記注官邊景鎭,記事官李寬,以次進伏訖。上親製雲漢篇,命承旨書之曰,詩傳合三百篇乎?明鼎曰,三百云者,擧大數而言也。合而言之,則凡三百十一篇矣。上曰,如禮儀三百之意矣。明鼎曰,然矣。翼元曰,北道狀啓來到,而雨澤洽足。畿伯狀啓又到院,而高陽·加坪等地,得雨云矣。上曰,久旱之餘,得此新雨,則豈不好乎?翼元曰,旱餘之雨澤,愈神矣。上曰,故判書李廷濟,卽承宣之五寸叔也。翼元曰,然矣。諸臣退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
朴師訥啓曰,卽者校理金鍾正,以其親病,陳書徑出,原書纔已入達矣。所當直捧禁推傳旨,而此與無端徑出有異,推考警責,何如?傳曰,允。
尹東暹啓曰,同副承旨兪漢蕭,今日不爲仕進,卽爲牌招,何如?傳曰,允。
朴師訥啓曰,今日入直內三廳武兼禁軍及軍兵等,中日習射,請出標信。傳曰,置之。
傳于沈墢曰,大臣·備局堂上引見,五部官員及摘奸宣傳官,同爲入侍。
傳于朴師訥曰,開城留守,同爲入侍。又傳于曰,開城留守,受密符後入侍。
傳于尹東暹曰,編次人使之入來。
又傳于曰,編次人及禮房承旨入侍。
又傳于曰,都承旨入侍。
傳于朴師訥曰,中官,諸執事摘奸事出去,史官一員待令,騎馬三匹立之,興化門西挾留門,中官入來後,還下鑰。
朴師訥,以兵曹言啓曰,今七月二十日,文臣朔試射日次,故試官望備擬以入矣。內中日,旣有置之之命,試射不得設行之意,敢啓。傳曰,知道。
傳于尹東暹曰,禮曹亞堂,明曉犧牲看審,早爲封進,今日如已爲之,置之。
傳于朴師訥曰,明日當步輦爲之矣。百官曾有乘馬之例,知悉擧行。
尹東暹,以吏曹言啓曰,今此太廟祈雨祭親行時,執禮以下諸執事,皆以侍從塡差矣。堂上·堂下,時無職名人員,令該曹卽爲口傳付軍職,何如?傳曰,允。
尹東暹,以禮曹言啓曰,今月二十一日,宗廟祈雨親祭事,命下矣。自前宗廟親祭時,例有永寧殿,遣大臣攝行之禮,今亦依此擧行事,知委,何如?傳曰,允。
尹東暹,以禮曹言啓曰,今月二十一日宗廟祈雨親祭時,自上逮至諸享官,例有散·致齋之規,而今此宗廟親祭,只隔二日,散齋則勢未及擧行。自今日殿下別殿致齋,不弔喪問疾,不聽樂,有司不啓刑殺文書,唯啓享事。諸享官及近侍之官應從升者,竝自今日,宿於本司,致齋一日於享所。陪祭百官諸衛之屬守衛廟門者,各於本司,淸齋一宿事,知委,何如?傳曰,允。
朴師訥,以兵曹言啓曰,訓鍊都監砲手文鎭芳,內中日試才時,鳥銃無間連三次三發三中,似當依法典直赴殿試。前授賜馬帖,亦當還收,而係干恩典,自下不敢擅便,上裁,何如?傳曰,原單子入之。
朴師訥,以兵曹言啓曰,明日祈雨祭擧動時,本曹堂上侍衛,不可不備員。參知金光國,移拜承旨之代,令該曹以在京無故人,口傳差出,仍卽牌招,以爲侍衛備員之地,何如?傳曰,允。
尹東暹啓曰,再明日宗廟親祭事,命下矣。諸承旨當齋宿,右承旨沈墢,左副承旨李翼元,卽爲牌招,同副承旨兪漢蕭,朝已違牌,傳旨未下,何以爲之?敢稟。以休紙下,批答則無
敎開城留守朴相德書。王若曰,壯鎖鑰於留府,任人其難,撤樞管於明庭,得君爲重,奚徒僉議曰可,固知惟汝克諧。惟卿,妙年英才,故家喬木,言議不激,獨超於末世浮囂之場,表裏相符,庶幾乎古人坦易之度,藩維銓席,歷試已多,華貫顯資,平步以進,逡巡於宥密之要,雅操可觀,倚任於强壯之時,外庸斯叶。睠玆松都一域,寔我漢師陪京,地是勝國之墟,尙說操鷄搏鴨之績,天設關防之險,宛爾盤龍踞虎之形。舟車四通,若周室洛邑之會,物貨交輳,類宋家杭州之饒。惟其鈐轄之爲難,所以掄揀之必愼。玆授卿以開城府留守兼管理使,卿其祗承寵命,克殫令猷,撫我黎元,宜思蘇息之策,詰爾戎士,須勉保障之圖,惟廉簡可以節財,惟嚴明可以鎭俗。凡玆裁稟,率循典章,於戲,俯仰山河,不盡興廢之感,周咨原隰,無忽撫柔之方,想出入於賓筵。卿豈無北望之戀,任保釐於名府,予則寬西顧之憂,故玆敎示,想宜知悉。校理金鍾正製進
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢善之節,亦何如?臣等卽與諸醫,趁早入對,診察爲宜,惶恐敢達。令曰,知道。
金尙重達曰,明日常參,睿候方在調攝中,頉稟。令曰,知道。
又以侍講院言達曰,本院新除授說書金夢華,自鄕纔已入來云,卽爲牌招察任,何如?令曰,依。
又以兵曹言達曰,新差大吉號里權管鄭復良,父母今年七十九歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?令曰,依。
又以義禁府言達曰,傳敎內,閭家借入,南部被捉人前郡守韓光國,西部被捉人前縣監李命膺,本律外加三年定配,而竝北塞定配,當日押送事,命下矣。韓光國咸鏡道會寧府,李命膺鍾城府竝定配,而以傳敎內辭意,具罪目,依例發遣府書吏·羅將,押送于各其配所之意,敢達。令曰,知道。
京畿監司申本,前領議政金尙魯,月廩不受事。令于金尙重曰,令本道更爲輸送。
平安監司狀達,宣川等官居,別武士金億三等渰死事。令于金尙重曰,渰死人等,令本道恤典擧行。
又達曰,大司憲尹鳳五,執義洪啓能,掌令姜潤在外,一員未差,持平金亮行在外,一員未差,今日以監察茶時之意,敢達。令曰,知道。
辛巳七月十九日辰時,上御景賢堂。大臣·備局堂上·開城留守·五部官員·宣傳官,同爲引見入侍時,右議政洪鳳漢,兼禮曹判書李益炡,行兵曹判書李昌誼,左參贊洪啓禧,行司直洪象漢,行副司直尹汲,刑曹判書南泰齊,戶曹判書尹東度,行副司直金相福,行副司直具善行,漢城判尹李之億,大司成趙明鼎,行副司直鄭汝稷,行副司直曺命采,行副司直李章吾,行副司直元景淳,禮曹參判金陽澤,副司直洪麟漢,開城留守朴相德,右副承旨朴師訥,校理金鍾正,南部都事曺命徽,中部都事金時訥,東部都事李立中,西部奉事李思贊,北部奉事尹昌鼎,宣傳官李漢五·權必時,記事官兪恒柱,事變假注書安寬濟,記注官邊景鎭,記事官李寬,以次進伏訖。鳳漢曰,夜來,聖候若何,而腹部之氣,更不往來乎?御醫方齊待,請召入診。上曰,氣則一樣,診候置之。鳳漢曰,今日欲雨不雨,誠甚焦悶。聞農形消息,則大體不甚難云矣。上曰,豈其然乎?命編次人明鼎,讀昨夜親製雲漢篇訖。上曰,松留進前。相德進伏。上曰,卿有何所懷乎?相德曰,臣未能目見,無以詳知,而松都勅需,最可悶矣。上曰,日旱如此,奚暇論勅需?仍賜弓矢·椒丹藥物,命先退。鳳漢曰,此卽全羅監司狀本也。前因長興民人等上言,金塘島可合封禁,可合起耕與否,令道臣摘奸狀聞事,覆達分付矣。今見全羅監司朴道源狀本,則以爲就其宜松之地,而依前禁養,隨其量付之處,而許民耕食,則民無失業,松有禁護之道,請令廟堂稟處矣。此島本是糧餉廳折受,而中間緣何而爲封山,封山之後,量付之良田美畓,公然陳廢,而松木本不宜土,擁腫屈曲,斷無成材之望,所謂封山,有名而無實。營鎭將校輩,從中作弊之端,京外奸細〈之〉徒,攀緣圖占之計,不勝紛紜。此後則環一島還屬於糧餉廳,以補軍需,而作畓收稅等事,餉廳專管。若或使牟利輩,憑藉擾民,則亦當自廟堂,隨聞警飭,而餉廳形勢,近甚凋殘,輒必移用戶曹之財。此亦經費耗損之一端,得此之後,其所補益不少。此後則勿復撓奪,永作餉屯,何如?上曰,何年封山乎?東度曰,封山則自甲戌爲之,而山甚磽确,船材初非可論,而六洞帳付田土,徒歸陳廢,當初餉屯之民,失業呼冤。今若還屬餉廳,則餉廳自當得力,而民人亦必樂業矣。上曰,依爲之。此後雖有各宮房牟利輩作用之事,道臣狀聞刑配,可也。出擧條昌誼曰,今番都政時,因窠窄,內三廳虛司果出六,至於九人之多。此外宣傳官一員,又有陞六承傳,雖至今年臘月,實無區處之道,固已可憫,而外方武士之陞六者,留滯京邸,日望付職,此亦朝家之所宜軫念處也。此後吏批,堂下武窠守令,竝以帶實職人差送,則似不無推移疏通之路。下詢大臣而處分,何如?鳳漢曰,虛司果至於此多,則此輩未及盡爲付職。吏曹決無復職之理,而兵判所奏如此,出擧〈條〉申飭,何如?上曰,依爲之。出擧條昌誼曰,今此慶科武科初試,自臣曹,曾以來八月二十七日推擇,啓下矣。卽見禮曹移關,則今式年文武科初試,退定之日子,與慶科武〈科〉初試相値。不但開場處掣礙,許多差備官,亦無以推移,似不可無變通之道,故敢達矣。益炡曰,東堂初試日子,若以九月初一日差退,則武科初試,不必退定矣。上曰,禮判初不詳審,故特推矣。更思之,似有變通之道。依爲之。出擧條相福曰,頃因平市提調陳達,傳敎內入之熟綃,勿令市人進排。自本院織造事,定奪,而戶曹以無前例,尙不準送物力,本院則無物力出處,不得擧行矣。東度曰,昨年尙方白絲,不得燕貿,故織絲,則已自臣曹,磨鍊以送矣。上曰,尙方生熟綃,例有所織,此後如有內入之命,則以尙方所織者入之,如或無之,則直以無之之意,微稟,而至於戶曹給價,而市人進排,則勿爲之,可也。出擧條相福曰,濟州裝載米船,未遇順風,尙不入去云,誠可憫矣。上曰,其亡其亡,繫于苞桑,卿等須預講濟民之策,可也。承旨書之。傳曰,昨日下敎,今聞三千石畢運狀聞,果不到云。五千石到州,尙無消息,三千石畢運,亦無其報。吁嗟,島民將在嗷嗷之中,令備局申飭道臣,其令促運,畢運狀聞,卽爲以聞事,分付。出傳敎上曰,部官進前各奏。犯禁現捉者果幾人乎?時訥曰,達宵摘奸,終無所捉矣。上曰,三丈之木,猶不可徙,況此法乎?汝則曰無,其退去。時訥先退。命徽曰,臣之所捉,果有二人,而明禮洞常漢池碧貴家,幼學權褧,今年五月初五日換入。倭館洞常漢洪尙起家,前郡守韓光國,己卯年九月二十七日買入,而以朴召史名色,成明文矣。立中曰,臣達夜私行,而只得蓮池洞常漢李景玉家,幼學李萬吉貰入矣。上曰,瓦家乎,草家乎?立中曰,七間草家,而本價六十兩,以三十兩貰入矣。思贊曰,臣之所捉,則水芹畓契常漢宋道郁家,私婢七月上典幼學李福,以其婢七月名,五十兩錢給價買得,率妻子入處。桃渚洞契私奴裵長金家,前縣監李命膺,自今月初三日借入是如可,昨日部隷摘奸時,移往巡廳洞崔生員家。米廛下契常漢李遇春家乙,朴進士爲名兩班,買賣於幼學趙鎭謙,庚辰八月買入矣。昌鼎曰,臣以統記摘奸,則壯洞有一安姓人,居接於閭家,而其言曰,以造家之年運不利,使朴尙彬給價造之。仍居數年之後,渠乃還推入居云矣。上曰,承旨書之。傳曰,昨已下敎,今聞四部官員果得以來,定限促迫,此外莫之知也。噫,三紀樹法之事,若是蕩然,事之寒心,莫此爲甚。其中巧飾奴名,白文而爲不忘記者,已無可論,而甚至於令匠造舍,借入其家,拘忌借人,公然換入,其計尤爲巧密。噫,若此而民何支堪?禁令之初,雖區別乎瓦草,晩後犯法,草瓦何辨?東部被捉人士人李萬吉,南部被捉人士人權褧,前郡守韓光國,西部被捉人幼學李福,前縣監李命膺,所謂進士朴姓人,幼學趙鎭謙,北部被捉人士人安姓人,本律外加三年定配,而韓光國·李命膺·李福,竝北塞定配,其餘竝嶺沿定配,當日押送。以此觀之,禁弛可知。前後京兆堂上,從重推考,犯禁時該堂,竝越俸一等。其時部官,施製書有違之律,今日捉得四部官,特爲功過相準,勿論。中部都事金時訥,下敎當信,四部旣有,中部豈可獨無?旣不飭,又不職,先汰去,勿限年勿爲除職事捧傳旨。噫,昨聞下敎,爲朝鮮臣子,敢不自現,決非人,限今日自現者,以本律施行。不自現者,事露後本律外,依昨日下敎,朝士終身勿除職,士人終身除儒案。噫,是誰欺乎?莫曰其君之不知,高高彼蒼,明照其心,雖揚揚於今世,何面目見乃祖乃父乎?此後動駕時,依幕胥命外,雖一日,因他借入閭家者,一體借入律施行。出傳敎麟漢曰,時訥,以其無奪入者,仰達矣。若實無奪入者,則處分過矣。有之而不捉,則此是薄勘,更爲摘奸後處分,恐宜矣。東度曰,麟漢之言,是矣,而處分或恐失當矣。上曰,金時訥處分,無詢問之事,而副司直洪麟漢,戶曹判書尹東度,相繼陳白,殊涉未安,竝推考,可也。出擧條鳳漢曰,曾經將任之不差守令,未知法意之何如,而具善復有老親,而閫守則不得將母便養,差送守令,似好矣。下詢諸臣而處之,何如?昌誼·益炡曰,一經將任之後,年少武弁,公然作散,甚可惜也。差送守令無妨矣。象漢曰,將任之人無多,事不可差送外任矣。啓禧曰,此重臣之言,是也。汲曰,將任之守令,似涉如何,而不必關係矣。泰齊曰,臣意亦然矣。東度曰,旣經將任,守令似是如何耳。相福曰,此人外任,未爲不可。善行曰,將任之守令,不可矣。之億曰,一經將任之人,則武弁多有幕下。舊日幕下,反爲上官,體面非矣。明鼎曰,此重臣之言是矣。汝稷曰,臣意亦如此矣。命采曰,臣亦別無他意。章吾曰,一經三局大將,則武弁皆稱幕下,此等之人,方帶兵使,曾經將任者,反爲管下,則非矣。景淳曰,臣與洪象漢之意同,而李章吾所達亦是矣。陽澤曰,章吾之言是矣。麟漢曰,諸臣已奏,臣則別無意見矣。上曰,體面掣礙之言是矣。摘奸宣傳官漢五,必時以無釀酒賣買者仰奏。上命退出。上曰,史官出去,摘奸中部閭家奪入有無以來。承旨書之。傳曰,史官一員待令,騎馬三匹立之。出傳敎傳曰,莫重下敎不傳,當該中官,從重推考。出傳敎吏·兵曹郞廳入侍事。出榻敎藥房三提調,持湯劑入侍事。出榻敎諸臣以次退出。
七月十九日午時,王世子坐景春殿。藥房入對,春坊上番,同爲入對時,分提調李奎采,左承旨金尙重,加出假注書金學洙,記事官洪樂純,記注官蔡廷夏,文學徐有元,醫官金履亨·方泰輿·金德崙·李以楷·鄭允協·李世珪,進伏訖。奎采曰,夜間,睿候若何?令曰,一樣,而姑觀今日,然後可知矣。奎采曰,寢睡·水刺,何如?令曰,初更量暫睡,而水刺則尙不進矣。奎采曰,使醫官診候,何如?令曰,依爲之。履亨進伏診候時,令曰,都提調今日何不來耶?履亨曰,今日大朝次對,故不來矣。診候後退伏曰,脈候左右三部,數滯與不均,比再昨稍加矣。額上·掌心之溫氣亦然矣。泰輿診候後所對,與履亨同。奎采曰,湯劑旣已劑入矣,似無議定之節矣。令曰,然矣。諸臣以次退出。
辛巳七月十九日酉時,上御景賢堂。編次人入侍,他承旨·藥房三提調,追後入侍時,編次人趙明鼎,行都承旨尹東暹,右副承旨朴師訥,都提調洪鳳漢,提調金相福,記事官兪恒柱,記注官邊景鎭,記事官李寬,以次進伏訖。上進御湯劑。鳳漢曰,聖體連日勞動,不瑕有損?臣等憂慮之忱,有不可言矣。上曰,旣行展謁,予之心氣差勝矣。鳳漢曰,再昨日動駕後,昨日終日酬應,昨夜之入侍,又夜分後罷云。聖上胡不思自護之道耶?上曰,不關係矣。鳳漢·相福先退。上命賤臣,持廟社親製祭文冊入之。覽訖。上曰,承旨書之。傳曰,噫,位育之功,其本卽愼獨也。一念之思,彼蒼已照,況祭時呼寫,此已奏陟降與神祇者也。其文旣云,何敢自顧,何循常例?陟降已知,神亦知之,予何敢欺?鋤後之旱,非比例旱,故曾無初次再次之規,亦有廟社先爲親行之禮,而昨日先爲攝行壇郊。一則爲三軍之烈陽郊外,一則爲諸臣之爲予焦憫,烈陽尤甚,沛然愈邈,若循常例,民將無食,其將何顔,拜庭灌鬯?且麥農告歉,于今之旱,其咎在予,仰負陟降,豈敢偃便命攝?其在慰陟降之道,亦何不親?嗣服三年,鋤後旱,先行太室,次行社壇,今亦依此例爲之,而目今民事,若是渴悶,亦何循常?國之所依,其惟社稷,而旣行太室,不籲社壇,其曰爲民?於陵於廟,祭在同日,則親行之外,同爲攝行,一行一否,予心何便?莫曰靜攝,勉强服湯,意在乎此。其或不然,以身贖愆,代我元元,今之心,其欲自暴烈陽,他何顧哉?二十一日當親行祈雨於太室,而社稷則遣大臣同日設行。明日親傳香社稷·永寧殿後,當隨詣行望廟禮,省器·省牲,以此分付儀曹。祭官另擇,自今日致齋,元良祗迎隨駕,亞獻之禮,置之。先廂訓局步軍二哨,馬軍一哨,後廂禁營步軍二哨,騎士擧行。留營留陣,置之。侍衛守宮仍,三嚴卯正三刻爲之。出傳敎命書此傳敎訖。東暹嗚咽曰,聖敎至,如臣等無可奏之事矣。殿下以浹月直宿靜攝之餘,有此下敎,殿下豈不自顧乎?上曰,于今久不得雨,予心靡安。若一番親禱,則雨不雨在天,予心之煩菀,似可少愈矣。東暹曰,聖上之一心,對越於天,天必感應,何必以鍾鼓·玉帛,反事區區之禮,勞此聖躬耶?明鼎曰,殿下豈忍爲此敎耶?民可爲也,聖躬獨不爲乎?且南北郊之祭,纔罷於今日,其雨不雨,何可預知也?可以靜俟,則方寸之雨,自可下矣。何必勞聖體耶?上曰,予若親禱,則予心大愈,不親行則予心之不安。自信於親行之時,毋寧不親行,而其氣之作,孰與親行而心自安氣自愈乎?予決不止之矣。東暹·明鼎曰,聖敎雖如此,臣等實難奉行矣。上厲聲下敎曰,然則予當下傳禪之命。卿等之言,可謂婦寺之忠矣。東暹·明鼎涕泣曰,殿下若以臣等之言,爲婦寺之忠,則甘心於卽地誅滅矣。上下溫諭曰,卿等之言,非不好也,而予之本恙,專由於心,心平則氣自愈矣。勿以勞動爲慮。東暹曰,臣等之言,難以回天聽,當出召大臣諸臣以入矣。上大怒曰,然則予當親暴烈陽矣。仍蹶起欲下。諸臣皆曰,聖敎旣如此,則臣等第當奉行矣。上乃止。東暹先退,師訥入侍。傳曰,今聞吏曹佐郞黃榦,尙不謝恩云。事體寒心,其令卽爲謝恩後,四郞廳廟殿社執事,摘奸事,分付。其若散處,致潔難知,吏禮戶工四曹,其令分處。四郞廳摘奸,四曹闕點者,政院隨聞直捧禁推傳旨,得雨後勘處事,分付。噫,此時親祭,爲臣子者,焉敢稱頉?另加嚴飭。出傳敎傳曰,噫,今番諸執事,其若稱頉,曰有臣分。吏郞摘奸後,更令中官摘奸,其若闕點,當投畀三·甲,以此卽爲分付。出傳敎傳曰,雖執事之外,入廟庭之人,其令淸齋事,分付。廟社大門內皆禁草,令結束色司憲府嚴禁。出傳敎傳曰,獻官以下,尙不塡差,事體寒心,當該堂上,爲先從重推考。出傳敎傳曰,吏判尙不行公,事體寒心,則噫,今君爲民親祭之時,於進幣瓚爵官,何敢他顧?卽爲牌招謝恩,其令致潔。出傳敎傳曰,今覽中官摘奸單子,中部都事金時訥,尤爲無狀。被捉人林永浩·韓倬,令該曹爲先囚禁,過祭後依初下敎,嶺沿勘律。金聖遇以閫帥之人,爲妾犯禁,此人若漏,法何所施?過祭後,令該府亦依今日下敎,會寧府加三年投畀。事體重,令該曹卽爲口傳備擬,其令明日辭朝。出傳敎傳曰,承旨兪漢蕭違牌,代以兵曹參知金光國除授,與未仕進承旨,一體牌招,其令淸齋。出傳敎傳曰,禁軍二番隨駕。出傳敎傳曰,副輦置之,儀仗中,不緊儀仗減去。出傳敎玉堂之差祭者,竝令齋宿於本館事。出榻敎上謂賤臣曰,汝之行列,恒字耶,柱字耶?賤臣對曰,柱字矣。上曰,漢字彦字,爲尊行耶,下行耶?對曰,彦字大父行,漢字父兄行也。上曰,汝家不以單字爲名耶?對曰,臣之五代祖,以單字爲名矣。上曰,兪奉朝賀祖父名㯙,爲單字,而木邊字也。對曰,臣之五代祖行也。上曰,然乎?諸臣仍退出。
上在太廟齋室。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
上入太廟齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
奉審省器省牲後入齋室,政院·玉堂·藥房口傳問安。答曰,知道。
傳于李翼元曰,闕內雨具·雨傘禁之。
傳于沈墢曰,承旨入侍,昨日入侍編次人入侍。
沈墢,以禮曹言啓曰,近來宗廟祈雨親祭時,侍臣節次減去矣。今此宗廟祈雨親祭時,儀注節目中,侍臣節次,依前例不爲磨鍊之意,敢啓。傳曰,知道。
沈墢,以吏曹言啓曰,今此太廟祈雨祭,親行敎是時,許多諸執事,皆以侍從塡差,而其中五人,或以在外,或以身病,有頉之代,不得已改付標之意,敢啓。傳曰,知道。
李翼元,以兵曹言啓曰,在前經宿擧動時,大內巡檢等事,使入直兵曹·都摠府堂上申飭事,例爲啓稟,分付矣。今亦依此擧行之意,敢啓。傳曰,知道。
李翼元,以訓鍊都監言啓曰,都監從事官洪趾海·李謙鎭·徐好修·鄭槳,俱差宗廟祭官。本局省記,無以推移,依例以把摠代直之意,敢啓。傳曰,知道。
兵曹口傳政事,以李殷春爲黃海兵使。
吏曹口傳政事,以任瑋爲兵曹參知。
兵曹口傳政事,以李柱國爲禁軍別將。
王世子在昌德宮。常參停。
世子宮·嬪宮,政院問安。答曰,知道。
世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣等卽與諸醫,趁早入對,診察爲宜,惶恐敢達。令曰,知道。
金光國達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤在外,一員,持平一員未差,金亮行在外,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
司書洪樂純書曰,伏以,聖候康復,藥院已撤,慶幸靡極,睿體欠和,診對連行,焦慮冞切。仍念臣以萬萬不可出之情勢,承萬萬不敢當之特令,感激恩數,不可顧他,肅命持被,今已三日矣。卽接家信,則臣之老母痰癖之症,越添於近日毒暑,飮啖全却,症形非細。臣自聞此報,煼鬱煎灼,急於歸護,拜章徑出。伏乞睿慈,特加哀憐,亟削臣職,以便救護,仍治臣罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。聖候漸臻康復,慶忭曷諭?爾其勿辭,救護母病焉。
校理金鍾正書曰,伏以,臣母之病,半世沈痼,近益添劇,爲就醫藥,暫來京邸。卽於直中,得聞家信,則本病之外,猝得暑癨,嘔吐無算,神氣昏綴,胸膈痞閟,藥物不下,雜試針焫,未見顯效,而家又無他弟兄,促臣歸視甚急。臣心神飛越,按住不得,忙投短章,徑出禁扃。伏乞睿慈,俯賜照察,削臣之職,治臣之罪,以便救護,以安私分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
上在太廟齋室,齋宿。
金尙重啓曰,兵曹郞廳·都摠府郞廳來言,闕內各處入直軍兵,夜巡檢云矣,敢啓。答曰,知道。
辛巳七月二十日卯時,上〈在〉太廟。祈雨祭擧動入侍時,行都承旨尹東暹,右承旨沈墢,左副承旨李翼元,右副承旨朴師訥,記事官任觀周·兪恒柱,記注官邊景鎭,記事官李寬,以次進伏訖。上具遠遊冠·絳紗袍,御景賢堂。親傳社稷·永寧殿香,命墢讀各殿祭文時,上曰,太廟祝文,混爲代押耶?墢曰,果有代押之敎矣。上愕然曰,然乎?當該中官,會寧府當投畀矣。命墢先爲陪香進去。仍由崇賢門,乘輿出興化門,見班行甚稀,而着朝服者亦少。下敎曰,宗臣武臣外,二品以上不着朝服者,推考。又下敎曰,奉朝賀外,雖耆社之臣,不爲祗迎者,一體推考。齋室入侍,更爲書下傳敎,而此傳敎爻周望廟禮卽爲行之,省器·省牲,仍爲擧行事。駕前下敎上入齋室,以冕旒冠·黑黲袍改服,仍行望廟禮。入殿省器,出殿省牲,命各殿大祝,巡審尺量後,擧手以告曰充腯。上見一犧牲甚小,命承旨書之。傳曰,犧牲體小,故待令預備,則尤爲寒心,無異於犢,事之可駭,莫此爲甚。此等之牛,初何封進?當該牧使,令該府處之,該署提調罷職。陪進郞廳,事過後,亦令該府處之。下人,令攸司勿爲徵贖,從重科治。出傳敎上入齋室。諸臣仍退出。
七月二十日巳時,王世子坐景春殿。藥房入對,春坊上番,同爲入對時,分提調李奎采,同副承旨金光國,加出假注書金學洙,記事官金夢華,記注官蔡廷夏,文學徐有元,醫官方泰輿·金德崙·鄭允協·李以楷·李世珪,進伏訖。奎采曰,夜間,睿候若何?令曰,一樣而風氣甚獰,恐或受傷矣。奎采曰,寢睡·水刺,何如?令曰,寢睡比前似穩,而水刺尙不甘矣。奎采曰,使醫官診候,何如?令曰,依爲之。泰輿進伏診候後退伏曰,左右三部脈候數滯,度數不均,掌心頗溫矣。令曰,與再昨日,何如?泰輿曰,比之再昨則稍愈,而猶未快順矣。允協診候後所對,與泰輿同。奎采曰,使醫官議定湯劑,何如?令曰,依爲之。泰輿曰,因用加味四物湯爲宜,而感氣猶未解矣。蘇橘茶·薑瀝膏,兼進爲宜矣。令曰,依爲之。諸臣以次退出。
辛巳七月二十日未時,上御齋室。編次人入侍,他承旨追後入侍時,編次人趙明鼎,右承旨沈墢,左副承旨李翼元,右副承旨朴師訥,記事官兪恒柱,記注官邊景鎭,記事官李寬,以次進伏訖。上曰,前後殿親代押,不能區別,而誤爲混下,中官不愼之致也。注書出去,香室官員及守僕,使之入侍,香室官員入侍事。出榻敎上曰,親押處,皆以代押,是何故也?守僕對曰,果以代押之意踏啓字以下,故以此擧行矣。上曰,承旨書之。傳曰,人臣事君,不敢欺也,況中官乎?莫重香室單子親押代押,誤爲擧行,欲爲彌縫,敢書他張,事之無據,莫此爲甚。初問誤爲擧行,一張待令云。會寧府投畀,其或過重,欲爲下敎,召承宣更尋其單,奸狀綻露,其在嚴隄防之道,不可尋常處之。內官曺壽哲,三水府定配。受囑書給中官丁致益,端川府投畀,關係莫重,當日押送。內官孫效沖,欲護同類,敢隨欺君,令該府以詐不以實私律勘處。當該承傳色,初不提稟,亦不禁飭,竝越俸一等。出傳敎墢曰,聖敎至嚴,故欲爲彌縫,而可謂欲巧反拙也。上曰,然矣。墢因先退,他承旨入侍。傳曰,噫,靜攝之君,爲民祈雨,則大小臣工,其宜莫不奔走,而朝者微雨,四品以上,例爲朝服,則況一品欲爲取便不服。堂下官則近二百塡差執事,其猶成班,而二品班其涉寒心,方在于此,恒稱者雖不敢言,予亦欲行事,況臣子乎?事體寒心。宗武外,職在一品,不着朝服人罷職,氣力雖難參於陪班者,今日或有職名,或有軍銜者,班列祗迎,豈可勸行?而道班亦涉寒心。卿宰中有實職不參之人,罷職,其餘休致者外,一竝從重推考。出傳敎上曰,朝者下敎置之,以此傳敎,卽爲頒布。傳曰,今覽漢城府自現單子,大祝申思運,名在其中。渠之來參,今番執事,非所料而濟濟,亦觀紀綱處。雖然,應配之人,不可執事於至敬之地,今聞預差來待云,申思運減下,鄭昌順代差。出傳敎上曰,金時訥處分,似過矣,而不過矣。景鎭曰,臣昨日摘奸時,與中部奉事權泰彦,共爲摘奸矣。上曰,兼春秋無詢問之事,有所陳白,推考。承旨,亦宜請推而不請,一體推考,可也。出擧條上曰,此雨之來者,可得一鋤耶?翼元曰,來者洽滿一鋤矣。上命寫感應篇訖,命入水標單子曰,雨來者幾寸耶?翼元曰,一寸六分矣。上曰,此亦幸矣,而不足矣。傳曰,前中官李夢良·金興福竝敍用。出傳敎黃海兵使李殷春入侍事。出榻敎上謂殷春曰,汝知海西風俗耶?殷春對曰,臣年前待罪安岳,故詳知其俗。黃州則幅圓尤大,民俗極悍矣。上曰,旣知其弊,勉哉勉哉。殷春曰,敢不彈竭心力?諸臣以次退出。
上在慶熙宮。常參·經筵以代理停。
親祭罷後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
大殿·中宮殿,王世子遣宮官問安。答曰,知道。王世孫遣講官問安。答曰,知道。還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
望拜禮罷後,政院·玉堂·藥房口傳問安。答曰,知道。
以承傳色,口傳下敎曰,時刻單子置之,待初嚴下後擧行。
傳于李翼元曰,推考房入侍。
又傳于曰,承旨入侍。
又傳于曰,閭家借入,今日內擧行。
李翼元啓曰,卽者議政〈府〉錄事來言,右議政洪鳳漢,罪在不能董飭,惶懍之極,鈇鉞是俟,率陪從百官,進伏闕下,席藁待命,仍納命召,何以爲之?敢稟。傳曰,班行駭然,故不過一時申飭。勿待命事,遣史官傳諭,命召傳授。
朴師訥啓曰,玉堂上下番俱空,事甚未安。副提學鄭存謙,應敎李瀰,副校理金魯鎭,竝卽牌招,推移入直,何如?
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣卽與諸醫,趁早入對,診察爲宜,惶恐敢達。令曰,知道。
金光國達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤,持平金亮行在外,一員,掌令一員未差,今日以監察茶時之意,敢達。令曰,知道。
又達曰,侍講院文學徐有元,以其親病,陳書徑出,原書以親祭正日,纔已退却矣。事當直捧禁推徽旨,而此與無端徑出有異,推考警責,何如?令曰,依。
以輔德李宜老等牌招草記,令于金光國曰,當此問候之日,講官不備,事甚駭然。斯速牌招,使之入直。
又以侍講院言達曰,本院文學徐有元,連日入直矣。以親病,陳書徑出,上番闕直,事甚未安。輔德李宜老,弼善李基德,兼弼善徐命天,竝卽牌招,推移入直,何如?令曰,依。
又以義禁府言達曰,傳敎內,中官曺壽喆,三水府定配,中官丁致益,端川府投畀,當日押送事,命下矣。以傳敎內辭意,具罪目,依例發遣府羅將,當日押送于各其配所之意,敢達。令曰,知道。
辛巳七月二十一日四更一點。上入太廟,親祭入侍時,行都承旨尹東暹,右承旨沈墢,左副承旨李翼元,右副承旨朴師訥,記事官任觀周,記事官兪恒柱,記注官邊景鎭,記事官李寬,以次入侍。上具冕服,初獻酌,降復位,秉笏儼臨。雨下如注,玉體添濕透徹,而終夜露立。東暹與吏判韓翼謩,戶判尹東度,諸承旨,請入小次。上曰,予方禱雨而避雨,豈有親禱之意乎?若嫌濕入處,則是負陟降也。翼謩曰,聖上靜攝之餘,爲民禱雨,皇天感應,雨下滂沱,此可謂方寸之雨,何必露立,沾濕玉體爲哉?伏乞暫入,以避沾濕之患焉。上曰,予旣禱雨,得雨幸也,焉可避也?卿等勿言。諸臣皆曰,聖上此擧,必貽我先王在天之靈,殿下胡忍爲此哉?伏乞暫避焉。上,下位伏庭曰,予決不避入矣。諸臣皆曰,臣等更不敢請,願殿下還復位。上起而復位。東暹曰,第九室祝史偃睡於尊所床下,不可推考而止矣,敢達。上曰,極爲駭然,事過後,令該府處之,可也。出擧條上曰,第四室宮闈令,所奉位白帕不正,當該宮闈令,推考,可也。出擧條親祭後,藥房三提調,持湯劑請對入侍。都提調洪鳳漢曰,徹夜將事,靈應隨之,甘霈如注,可謂方寸之雨也。上曰,尙不足洽,是可悶也。鳳漢曰,伏聞達夜露立,玉體沾濕云。殿下胡不思自護之道,而乃反如是哉?上曰,雨意尙慳,予心悶然,至於一時沾濕,不足爲慮矣。仍御湯劑。禮曹判書李益炡來奏曰,臣與大祝及宮闈令,奉審納主而來矣。上曰,奉朝賀外文蔭武,皆隨駕事,分付。仍入齋室。諸臣退出。
辛巳七月二十一日辰時,上親祭罷後還宮時,駕前入侍時,行都承旨尹東暹,右承旨沈墢,左副承旨李翼元,右副承旨朴師訥,記事官任觀周·兪恒柱,記注官邊景鎭,記事官李寬,以次入侍。上具遠遊冠·絳紗袍,乘輿出洞口,見班行舖席者,兼有喧嘩之聲。乃下敎曰,其君爲民禱雨,暴雨沾濕,爲今臣子者,焉敢取便而擇其燥濕耶?因下玉轎,行數步曰,予之此擧,欲仰謝陟降也,大臣以下步從事。出駕敎上曰,此後若一向如前喧嘩,則兵判當拿入,以此分付,大臣錄事一人外,下隷一切嚴禁。翼元曰,兵曹判書李昌誼,不卽知委,侍衛尙未步從,推考,何如?上曰,依爲之。出擧條上曰,還宮後,大臣胥命於闕門外事,分付。上至鍾閣隅,召問鄕民曰,今日是雨,何如?民對曰,來者似是不足,而今方霏微而來,可幸矣。上曰,今雖雨之,尙不沛然,沓沓矣。該房承旨,刑曹囚徒案取來,輕囚放釋事。出駕敎上入興化門。翼元曰,右議政洪鳳漢,罪在不能董飭,惶懍之極,鈇鉞是俟,率陪從百官,進伏闕下,仍納命召,席藁待命矣。上曰,班行駭然,故不過一時申飭,勿待命。遣史官傳授命召。上命禁衛營前排,拿入五衛將·摠府宣傳官·武兼侍衛登馬者。使兵判傳敎曰,班行寒心,故欲爲警飭,予親自下輿行數步,汝等焉敢登馬?皆頓首對曰,未及知之,而犯此鈇鉞之罪,罪當萬死矣。上曰,今方欲行望拜禮,故十分斟酌矣。命拿出,仍入大內,改服以翼善冠·黑衮袍,御崇政殿,行望拜禮後,撤去舖帳,只舖一小席,俯伏待雨。藥房三提調及侍衛諸臣,皆固請入大內,上不許。都提調洪鳳漢曰,殿下豈忍爲此過擧耶?聖上以靜攝之候,爲民祈雨,冥應不虛,甘雨方此祁祁,何必親自暴露沾濕?伏乞聖上還入大內。上曰,雨勢尙不浹洽,此則緣予誠淺而然也。予之此擧,欲謝陟降也。東暹曰,殿下本恙,濕氣最忌,連日勞動之餘,又今處濕,其憂慮之忱,當如何哉?臣等之憂慮,固不足言,而殿下胡不思自護之道,抑不思陟降之慮耶?上曰,如此而後,可以仰謝陟降矣。東暹顧謂諸臣曰,吾等雖被重誅,可以扶捧玉體矣。上曰,然則當御建明門,召畿民問雨之消息,然後當入大內矣。鳳漢曰,幸甚。京畿監司率民人建明門來待事。出榻敎望拜禮後,藥房三提調,持湯劑入侍事。出榻敎畿伯蔡濟恭,率民人來待入侍。上曰,雨尙不足,農形何如云耶?濟恭曰,似不足而今方不止,且日勢甚蒸鬱,可得沛然矣。上曰,民人仰對。民人對曰,來者可得數鋤許,而甚旱之餘,雨尙有不足之患。然此雨以後,禾穀庶有可蘇之望矣。望拜禮後,藥房三提調,持湯劑入侍事。出榻敎傳曰,中旬晝講,今日爲之,而時刻午正三刻爲之。中旬次對,晝講後爲之。出傳敎上入大內,諸臣退出。
七月二十一日巳時,王世子坐景春殿。藥房入對時,同副承旨金光國,加出假注書金學洙,記事官金夢華,記注官蔡廷夏,醫官方泰輿·金德崙·鄭允協·李世珪,進伏訖。光國曰,夜間,睿候調攝,若何?令曰,昨日風勢甚不佳,終宵不平矣。光國曰,寢睡·水刺之節,何如?令曰,鎭日遡風,徹夜不寢,而至於水刺,則略進而卽吐,無乃傷風而然耶?光國曰,風勢不適,睿候之不安,必由於此矣。分提調身病猝重,故不能入來矣。使醫官診候,何如?令曰,依爲之。泰輿進伏診候時,令曰,都提調何爲不來耶?泰輿曰,今日大朝還宮後,因爲晝講次對,故不來矣。明日亦有大朝問安之節,亦似不來矣。診候後退伏曰,脈候左右三部,數滯而不均,掌心亦溫矣。允協診候後所對,與泰輿同。光國曰,議定湯劑,何如?令曰,依爲之。泰輿曰,加味四物湯連進,似好矣。令曰,四物湯果有顯效,因用,可也。泰輿曰,然則前方中,無加減劑入之意,敢達。令曰,依爲之。諸臣以次退出。
辛巳七月二十一日午時,上御景賢堂。晝講,藥房入診,大臣·備局堂上引見,同爲入侍時,特進官鄭汝稷,同知事金尙喆,參贊官金尙重,侍讀官嚴璘,武臣尹僖東,藥房都提調洪鳳漢,提調金相福,副提調尹東暹,兼禮曹判書李益炡,行兵曹判書李昌誼,左參贊洪啓禧,副司直尹汲,刑曹判書南泰齊,吏曹判書韓翼謩,戶曹判書尹東度,副司直具善行,漢城判尹李之億,副司直崔鎭海,大司成趙明鼎,副司直李章吾,戶曹參判鄭弘淳,副司直徐志修,副司直洪麟漢,左副承旨李翼元,記事官兪恒柱,事變假注書安寬濟,記注官邊景鎭,記事官李寬,醫官金履亨·許礈·李以楷·李泰遠·金履貞·玄處明·吳道炯,以次進伏訖。上曰,承旨書之。傳曰,噫,陟降恤民,蒼蒼眷顧,焦悶之中,吾民庶幾,亦三日之內,而旣不報尺。賞典非所可論,報謝宜行,祭不可瀆,廟殿朔祭,兼行報謝。社稷與南北郊,三十日設行事,分付儀曹。出傳敎上讀大學傳之第三章,子曰聽訟而吾猶人也,至第五章訖。璘讀傳之第六章訖。璘曰,此章之義,專以愼獨二字爲主矣。凡人之欲誠其意者,非愼獨,意不可誠。殿下方講大學,臣以愼獨二字仰勉焉。上曰,儒臣之言然矣,而此章愼獨二字,可謂襯切矣。修齊治平之本,誠意也,誠意之本,乃愼獨二字也。尙喆曰,文王之緝熙,大禹之惜陰,豈有工夫未盡處而然耶?然而不愼其獨,則慮或有間斷處,故以兩大聖之學,猶有緝熙·惜陰之工。以是二者,有所望於殿下者也。上曰,卿言好矣。璘曰,同知事之言甚切實,體念焉。上曰,今日晝講,玉堂上下番不備,誰不入來而然耶?璘曰,李碩載以其父病,陳書徑出,李瀰以身病未入來云矣。上曰,莫重晝講,玉堂上下番不備,下番推考,可也。出擧條鳳漢曰,連日勞動,不瑕有損?臣聞諸臣之言,則昨夜行祭時,不無過擧云。聖上胡不思自護之道耶?上曰,予之祈雨,一則爲孝,一則爲民,旣行親禱,故此心少釋去夜則自初更至二更量,善睡矣。鳳漢曰,如此則萬幸矣。上曰,雨意尙慳,予心政鬱陶矣。鳳漢曰,聞農形消息適足矣。因請診候。履亨診候退伏曰,左右三部度數調緩,浮數之處,若存稍減,脾·胃脈不足則一樣矣。諸醫皆曰,如首醫言。因御湯劑。傳曰,今日爲日次,湯劑連爲煎入。出傳敎當該挾侍中官·差備中官,一竝令該府處之,而過三朔後勘處事。出榻敎承傳色中官,從重推考,置之事。出榻敎鳳漢曰,臣以閭家奪入事,有所仰達矣。照律中,疲弊庶孽輩,亦在其中,此輩名雖有兩班之稱,實不如中路矣。此輩數三間草屋,猶難買入,何能買兩班之屋耶?合有分揀之道矣。上曰,如此之類,藉兩班之名,尤爲難堪矣。諸臣各奏,而儒臣特爲先奏。此儒臣常時有固執,若不善奏,則爲李商芝可慮矣。璘曰,彼庶孽輩,雖有兩班之名,買入猶難,何能奪入耶?如此之類,不爲分揀,而渾入勘律,則豈不可矜耶?益炡曰,彼雖有兩班之名,實不如中路矣。昌誼曰,此類合有分揀之道矣。啓禧曰,疲弊之類,庇身無處,買得數三間草屋而居之猶難。若禁此路,則此輩將安所處耶?汲曰,諸重臣之言好矣,而庶孽中有疲弊者,又有豪富者,似難區別矣。泰齊曰,雖宰相子弟,有欲死者,代數雖稍遠者,亦有豪富者,實難區別,而至於樂從賣買者,則瓦家無論,草家許其賣買,似好矣。上曰,山寺之僧,喜其讀書而來居者,最厭軟泡而作弊者,閭閻中作弊者,亦如山寺作弊之類矣。翼謩·東度曰,限數三間草屋借入則用律,買入則許之,似好矣。相福曰,賣買時,呈于京兆,知其事狀而後,許其賣買,何如?善行曰,中庶一類視之,故渠輩放心賣買,不無渾入於犯律者,此則似不無變通矣。之億曰,臣奉職無狀,犯禁者若是夥然,張皇奏事,極爲惶恐,而俯詢之下,何敢自隱。第以中庶分別事,諸臣皆已奏達,臣意則中庶分別,不如瓦草之分別。勿論兩班中庶,以十餘兩價錢,買三四間草屋,則似不甚關。朝家若無分別頒布之令,則瓦草中庶,竝爲渾禁,則其類寔繁,必將有混雜擾民之弊矣。抑有區區所懷,敢此仰陳。今以五部內家舍買賣,不論瓦草,竝令當部主管,隨卽關由於京兆,則下無勒買之弊,上有申禁之效矣。上曰,瓦草若爲區別,則豈有大小耶?鳳漢曰,若不區別,中庶混及瓦草,則犯禁之數,將近百數矣。之億曰,以五部通計,則動近千數矣。明鼎曰,緣法生奸,可慮矣。汝稷曰,雖許瓦草之別,不得任意買賣,則似好矣。章吾曰,庶孽徒以形勢,貧富區別甚難,若不明白定律,則不無暗昧中自陷者矣。弘淳曰,定一切之法,然後民易知法。瓦家則勿許,草家則許之,似好矣。志修曰,判尹之言,好矣。麟漢曰,當代庶孽,則不許買入,而代遠庶孽,則許之,似好矣。鳳漢曰,諸臣旣奏,臣請更奏。此輩若混入於勘律之中,則犯禁者,不知其幾人矣,豈不可矜哉?上曰,此法若闊狹,則犯禁之人,皆曰右相累次陳白,諸臣亦爲同應,吾輩果無事云爾,則可乎?庶孽中,號稱生員主·書房主,尤爲難堪矣。承旨書之。傳曰,今覽自現,更思其數夥然,可謂寒心。部官則一夜之內遺漏,或不是異事,而定日以後,則處分雖闊狹,亦不可功過相準。部書員洞任,則決無不知之理。頃者爲處分而遺漏,今當處分,其若處分,該堂宜先。今番査問時,京兆諸堂竝罷職。五部官員金時訥已處分,其餘一倂汰去,此後雖敍用,降一等調用。五部書員,刑推一次後,竝甲山府定配,追後被捉,此甚於犯酒,依實邊例,仍作官奴。任掌,令該曹刑推一次。噫,四十年樹禁之事,放恣以犯,特敎之下,亦不自現。此令不信,甚事可做?前持平申思運,承旨金光國,或爲侍從,或爲近密,放恣若此,他尙何說?竝定配嶺沿,依下敎雖蒙放之後,終身勿除職。前郞廳具運奎,一夜之間,未及聞知,不是異事。渠皆自首,其宜參酌,而亦不可循例勘律,一依頃者處分,本律外加三年湖沿定配,雖蒙放,自放日,限十年勿爲除職。都事李彦章,察訪金光緯,不爲自現,本律外,加三年北邊定配,終身勿除職。前買人幼學蔡玄翼,事在令前,除案安徐,加三年關東定配。幼學李弼輔,幼學韓夢喆·李明允·柳文應·鄭運豐,進士安宗秀,竝加三年北道定配。其中韓夢喆,不爲自首,依下敎終身除儒案。其餘李弼輔·柳文應·安宗秀·鄭運豐·李明允,雖晩自首,依具運奎例,限十年除儒案。所謂金姓兩班問名,依韓夢喆例擧行,終身除儒案。承旨朴玶妻李氏,李姓兩班妻南氏,若有其子,則其子定配,若無則其奴定配。噫,其査推之決,非特此也,而兩査之後,雖不更命,此後當五部摘奸,其若現露,非徒勿除案,當本律加勿限年,濟州三邑分配,以此分付,其勿復犯。出傳敎上命書此傳敎之時,謂之億曰,卿之爲判尹之時除授耶?對曰,然矣。上曰,卿之今番事,可謂功過相準,而然而法不可不用,故特爲罷職矣。之億卽退出。璘曰,臣於處分之下,敢此煩達,極爲惶恐,而臣家與朴玶家隔墻,故臣詳知其事狀矣。朴玶已故,其妻年前買入而無子,故今年始得十餘歲養子而來,或恐有分揀之道矣。上曰,玉堂嚴璘,敢以處分之下,有此分疏,罷職,可也。出擧條泰齊曰,故承旨朴玶妻李氏,以閭家奪入事,其子定配事,命下矣。定配之法,有年未滿分等之事,其子若年未滿十歲,則何以爲之乎?上曰,若未滿十五歲,以奴代送,可也。出擧條入侍儒臣嚴璘罷職事。出榻敎傳曰,以閭家借入處分人,其令今日內擧行。部書員洞任,有下敎之事,日後入侍後,擧行事,分付。出傳敎傳曰,承旨有闕代,參知任瑋除授,牌招察任,房順房,參知有闕代,前參議韓光會除授,一體牌招。出傳敎傳曰,禁推人竝放送,中官曺壽哲·丁致復,投畀下敎分揀,曺壽哲五等告身,丁致復三等告身。祝史李重海,令該府處之,分揀,直施削職之律,中官過三朔後擧行下敎,分揀。出傳敎鳳漢曰,此卽濟州前牧使李昌運狀本也。以爲島民種子,專靠於還上,而其中豆太數小,若値災年,每每請得,移轉種太一千三百六十石零,會錄於常平倉。糶糴取耗,一以爲日後三邑種子之地,一以除災年價藿往送之弊事,令廟堂稟處矣。此係島民接濟之資,元數不多,依狀請許施,而逐年糶糴之道,另加申飭,何如?上曰,依所請施行,可也。出擧條鳳漢曰,此禮曹粘目也。東萊府使洪名漢狀本據以爲,前頭若有信行,則對馬島主還島後問慰事,渡海譯官差送,旣有前例,請令廟堂稟處矣。渡海譯官之堂上堂下,各一人差送,乃是前例,今亦依例定送之意,分付該院,何如?上曰,依爲之。出擧條鳳漢曰,此卽統制使李泰祥狀啓也。今秋水操,依定式擧行,而所屬各其營,亦於前洋,依例設行事爲請矣。統營合操之不得行,今已多年,且今年麥凶,挽近所無。水操之期,例先陸操,秋穀未登之前,調發飢民,裹糧赴操,實無其勢。統營與諸道水操,今年則一竝停止,何如?上曰,依所奏停止,可也。出擧條鳳漢曰,臣以枚卜事,屢次仰達矣。金甌枚卜,事係緊重,不可不趁速留念矣。上曰,予方留念矣。諸臣退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。
藥房都提調洪鳳漢,提調金相福,副提調尹東暹啓曰,伏未審夜來,聖體調攝,若何?祗詣閟宮,親薦圭璧,聖孝旣伸,靈應斯至,而徹朝將事,冒雨還宮,不瑕有損?寢睡·水刺之節,亦何如?臣等不勝區區伏慮,敢來問安。答曰,知道。幾次經營,爲民少伸,氣隨勝焉,追慕益切。
傳于任瑋曰,下旬晝講,明日爲之,時刻辰正三刻。
以副提學鄭存謙,應敎李瀰,兵曹參知韓光會牌不進罷職傳旨,傳于任瑋曰,竝只推。
任瑋,以弘文館言啓曰,本館下番闕直,事甚未安。應敎李瀰,旣有只推之命,卽爲牌招,以爲姑降入直,何如?傳曰,允。
李翼元,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李翼元,以戶曹言啓曰,奉常寺進排,宗廟大祭果品中,榧子·柏子代,依五禮儀,以菱仁·芡仁移換作貢事,頃已筵稟定奪矣。榧子·柏子,元貢中除出減下,菱仁·芡仁,一從折價相代磨鍊後,所餘價米,則就本寺元貢不足物種中,以兔醢中脯,亦爲參量換作,別單書入,依此擧行之意,分付,何如?傳曰,允。
李翼元,以刑曹言啓曰,摘奸被捉人林永浩·韓倬,爲先囚禁,過祭後依初下敎,嶺沿勘律事,命下矣。幼學林永浩,慶尙道盈德縣,業武韓倬,熊川縣,竝本律徒三年外,加三年定配所發配之意,敢啓。傳曰,知道。
又以刑曹言啓曰,閭家奪入人蔡玄翼,在京畿富平地云。捉來發配事,草記啓下矣。蔡玄翼自鄕上來,今方自現,依傳敎江原道金化縣,定配所發配之意,敢啓。傳曰,知道。
又以刑曹言啓曰,前郞廳具運奎,本律外加三年,湖沿定配。幼學蔡玄翼事在令前,加三年關東定配。李弼輔·韓夢喆·李明允·柳文應·鄭運豐,進士安宗秀,竝加三年北道定配。所謂金姓兩班問名,依韓夢喆例擧行。承旨朴玶妻李氏,李姓兩班妻南氏,若有其子,則其子定配,若無則其奴定配事,其令今日內擧行事,命下矣。前假郞廳具運奎全羅道順天府,幼學李弼輔咸鏡道定平府,幼學李明允德源府,幼學柳文應·鄭運豐文川郡,進士安宗秀咸興府,幼學韓夢喆高原郡,竝本律徒三年外,加三年定配。李氏之子,年未滿十五歲,其婢連伊德原府,南氏無子,其奴乙先高原郡等地,各定配所發配,而其中蔡玄翼,時在京畿富平府云,發關捉來,卽當發配。所謂金姓兩班,名卽金燁,乃是武科出身,移義禁府擧行之意,敢啓。傳曰,知道。
又以刑曹言啓曰,閭家奪入東部被捉士人李萬吉,南部被捉士人權褧,前郡守韓光國,西部被捉人幼學李福,前縣監李命膺,所謂進士朴姓人,幼學趙鎭謙,北部被捉士人安姓人,本律外,加三年定配,而韓光國·李命膺·李福,竝北塞定配,其餘竝嶺沿定配,當日押送事,命下矣。前郡守韓光國,前縣監李命膺,俱是朝官,旣自義禁府處之。進士朴姓人,卽朴漢斗,而時在忠淸道淸州地云,發關捉來,亦卽發配,而李福咸鏡道鍾城府,李萬吉慶尙道金海府,權褧固城縣,趙鎭謙金海府,安相徹盈德縣等地定配所,當日押送之意,敢啓。傳曰,知道。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣卽與〈諸醫〉,趁早入對,診察爲宜,惶恐敢達。令曰,知道。
沈墢達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤,持平金亮行在外,一員,掌令一員未差,今日以監察茶時之意,敢達。令曰,知道。
又達曰,藥房都提調洪鳳漢,爲承候來待矣。令曰,入對。
又達曰,兼春秋蔡廷夏,身病猝重,勢難察任,今姑減下,何如?令曰,依。
又以禁衛營言達曰,今七月十九日三更量,本營雜物庫十二間,空舍十八間,失火燒燼之意,敢達。令曰,知道。
又以義禁府言達曰,傳敎內,閭家借入,前持平申思運,承旨金光國,嶺沿定配,察訪金光緯,都事李彦章,北邊定配事,命下矣。申思運慶尙道金海府定配,金光國盈德縣定配,金光緯咸鏡道吉州牧定配,李彦章明川府定配,而以傳敎內辭意,具罪目,依例發遣府書吏羅將,押送于各其配所之意,敢達。令曰,知道。
刑曹判書南泰齊,參判金時默等書曰,伏以,神天降騭,我大朝違豫之候,遄臻康復,睿體調攝,亦克向寧,小大憂遑之餘,慶忭曷極?仍伏念臣等,待罪法官,目見堤防之漸壞,不勝愚慨之忱,敢將昨日筵席發端之說,仰瀆睿聽,以冀處分焉。追奪罪人李光佐,是何等罪名,而其家投單禮曹,敢請立後,固已萬萬無嚴,而聞此事經營之初,光佐之孽子宗仁,多費機關,遍行干托云。得免收孥,在渠亦幸,則惟當縮伏之不暇,而乃反偃處京輦,希覬法外之典者,其心所在,有不可測。臣等謂宗仁,亟令定配,俾知國法,斷不可已也。臣等無任屛營祈懇之至,謹昧死以聞。答曰,覽書具悉。聖候近又愆和,遄臻康復,慶忭曷諭?所陳依施焉。
七月二十二日巳時,王世子坐景春殿。藥房入對,春坊上番,同爲入對時,都提調洪鳳漢,左副承旨沈墢,加出假注書金學洙,記事官金夢華,記注官蔡廷夏,弼善李基德,醫官方泰輿·許礈·李以楷·李泰運·金德崙·鄭允協·李世珪進伏訖。鳳漢曰,近來欲雨不雨,日氣猶蒸,睿候調攝,若何?令曰,向來風勢不佳,故猶未快差矣。鳳漢曰,日熱如此,而門屛四蔽,諸臣入對,尤爲蒸鬱,是可憫也。北戶開拓,似好矣。令曰,北戶內近,不可開矣。鳳漢曰,寢睡·水刺之節,何如?令曰,去夜三更量始睡,而水刺尙未甘矣。鳳漢曰,大朝親祭後,聖候一樣矣。令曰,當此盛熱,何以堪過乎?耿耿一悶,不弛于念矣。鳳漢曰,可使醫官診候,而新來醫數三人矣。使誰某診候乎?令曰,諸醫昨已診候矣,方泰輿,可也。泰輿進伏診候後退伏曰,脈候左右三部,數滯不均,比於昨日稍愈,而猶未平順,掌心頗溫矣。以楷診候後所對,與泰輿同。鳳漢曰,議定湯劑爲宜矣。令曰,依爲之,泰輿曰,感氣尙在,加味四物湯,姑爲停止,茹藿湯,本方中,加入草菓五分,日再服爲宜矣。令曰,諸醫之意,何如?以楷曰,今此茹藿湯,與前日所用少異矣。日再服爲宜,而諸醫之議同矣。令曰,劑入,可也。刑曹堂上,上書矣,其本事,果何如耶?鳳漢曰,李宗仁,卽光佐之妾子也。光佐少時,得宗仁之母,生宗仁而因以不顧矣。宗仁生長於驪州,因爲驪州衙前,至於戶長矣。光佐老後,知其宗仁之爲己出,取來矣。光佐追奪後無嗣,故宗仁多般設巧,以李勛佐之孫子,爲光佐之養孫而呈禮曹,則禮曹判書李益炡,以其門長李師佐主事之意,論罪上書,而師佐則已勘律矣。頃於大朝入侍時,此事發端,故刑判上書矣。令曰,然則將稟于大朝,而處之,何如?鳳漢曰,大朝入侍時,旣已發端,而刑判上書,則邸下自當處分矣,似無更稟之道矣。令曰,閭家奪入事,何其紛紜耶?鳳漢曰,大朝處於潛邸時,熟知其弊,故嗣服之初,以此爲一大禁令矣。數日前摘奸,則所捉至於十餘人之多,故特施準律,而前後部官之被汰亦多。少臣淺慮,似或過當,故俄已箚子,入啓矣。令曰,儒臣罷職,緣何事耶?鳳漢曰,前承旨朴玶身死後,其妻買得閭家,而其養子卽十歲兒,而亦爲現捉,則儒臣嚴璘,以十歲兒定配,情極慘然,分揀似好之意仰達,則大朝特爲罷職矣。分提調李奎采,身病猝重,不能入對,不得已稟于大朝變通矣。令曰,實病如此,則變通無妨矣。鳳漢曰,醫官金德崙身老脚病,勢難奉行,使之許退,何如?令曰,其人老矣,行步蹁跚可悶矣。依爲之。諸臣以次退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。以承傳色,口傳下敎曰,入侍時當下敎,而牌招儒臣,竝令該府處之。
傳于任瑋曰,皆入來,則時刻入之,卽爲詣閤。
又傳于曰,此時暮年三講,儒臣豈牌招乎?入侍當下敎,入直儒臣,先爲來詣,時刻入之。
李翼元啓曰,吏曹判書韓翼謩,參判黃景源,參議韓光肇牌不進推考傳旨及罷職傳旨,今方捧入,而開政命下之後,不爲擧行,事甚未安。判書·參判,更爲牌招,何如?傳曰,允。
以吏曹參議韓光肇牌不進罷職傳旨,傳于任瑋曰,只推牌招,今日政同參。
傳于任瑋曰,開政欲待夜深爲之耶?厭則置之。人君自飭九講,豈敢如是耶?兩銓長官,使之入來入侍。
任瑋啓曰,吏曹判書韓翼謩,兵曹判書李昌誼,依下敎來待矣。傳曰,入侍。
傳于李翼元曰,南行宣傳官有闕,分付騎曹,今日政擧行。
備忘記,今日內乘宣傳官秋等試射時,南行各二員,今初內乘崔朝岳,宣傳官李章漢,柳葉箭各廳居首,竝直赴殿試。
任瑋啓曰,因本院達辭,兼春秋蔡廷夏,身病猝重,勢難察任,今姑減下事,依下矣。其代,令該曹卽爲口傳差出,何如?傳曰,允。
吏曹口傳政事,兼春秋單任濟遠。
任瑋,以弘文館言啓曰,本館下番闕直,事甚未安。校理金鍾正,由限已過,卽爲牌招,以爲姑降入直,何如?傳曰,允。
朴師訥,以都摠府言啓曰,副摠管金時默,以刑曹參判,本曹坐起,今日晝仕出去,而逐日赴坐,煩稟未安,入番間,除草記往來之意,敢啓。傳曰,知道。
應敎李瀰,校理金鍾正,副校理金魯鎭,修撰李碩載等箚曰,伏以,聖上深悶亢旱,親禱閟宮,寶算已邵,而益篤民事之憂,湯劑方進,而不顧玉候之損,此誠帝王之盛節,史牒之所罕也。彤庭午夜,明禋肅將,燎煇罏烟,玄忱默徹,陟降垂佑,甘澍隨零,古所稱方寸之雨,何以加此?臣等實不勝欽仰忭祝,而抑又因此不能無深憂竊慮者。伏念聖上,春秋非鼎盛之時,愆候有頻仍之慮,而每當聖意所注,不以玉體爲念,不獨今番事爲然。萬一勞悴之餘,天和或損,則殿下縱不自愛,豈不念上貽我先王之戚乎?且伏聞親禱下敎之時,因筵臣覆奏,辭敎非常,景色蒼黃云。聖上之意,固切於爲民之憂,而諸臣之言,亦出於愛君之忱,則從容諭之可也,斷然行之可也,而乃反爲激惱之擧,致聽聞之惑,損中和之德,堂堂美事,不免以過擧成之,豈非慨惜之深者乎?至於今日回鑾時,班儀之不謹,自是百官之罪也,董飭譴罰,何所不可?而乃至於降屈千乘之尊,親勞玉趾之步,聖學高明,博觀古今,曷嘗見聖帝明王,因群下之有罪,而自貶至此哉?昔張思叔,詬詈僕夫,程子曰,何不動心忍性,雖以匹士之爲學,言動之不可不愼如此。況殿下居君師之位,臨億兆之上,一動一靜,爲法於後世者哉?此非平日臣等所望於殿下者。伏願自今痛加省戒,隨事惕念,無動於一時之氣,無或爲過中之擧,俾底於聖德益尊,群聽無惑,千萬幸甚。批答出傳敎,在於筵說中
右議政洪鳳漢箚曰,伏以,昨日以閭家事,處分赫然,從今以後,人可畏法,民可安堵矣。第臣有區區愚見,以筵席之未及陳者,乃敢箚論焉。漢城判尹,職在長官,主其査事,昨筵所奏,或失別白,誠宜有薄施譴罰,而次堂方在呈告,初不與聞,則與首堂同罪,無乃過乎?部官則以初不摘發之罪論之,前後多官,均有其罪,不當只責於時任。以下敎後擧行之事言之,金時訥則他部皆有,而獨曰無焉。內摘奸現捉之後,尤著其罪,汰去之罰,亦云輕矣。此外官員,半夜之內,旣能捉納,其後亦有査出者。且其中所謂自現者,亦未必不由於該部嚴査之致,則比諸時訥,誠有間焉。頃日傳敎中,功過相準四字,臣則以爲,聖鑑其情實,而畢竟罪名,與時訥無異,臣竊惜之。且追後査出之人,非是今年犯禁者,若一依頃者下敎而施之,則其時官之入於現告者,又將不知爲幾人矣。今之小民與小官,何莫非聖澤中涵濡者,而今番處分,一則保民,一則信法。彼觸邦禁者,非殿下罪之,渠自抵罪,惟此五部十官之一時竝汰已,前官之次第査勘,或不有違於大聖人造化舒慘之權乎?臣本欲爲殿下守法,今豈爲他人地,反撓殿下之法,而事理如此,不敢不言,惟聖明裁處焉。批答出傳敎,在筵說中
有政。吏批,判書韓翼謩進,參判黃景源進,參議韓光肇牌不進,右副承旨李翼元。以鄭純儉爲大司諫,以李壽德爲司諫,以朴海潤·申爲掌令,以朴相老爲持平,以朴致隆爲獻納,以金相集·李在協爲正言,以金聖應爲判尹,以沈鏽爲禮曹參判,以洪趾海爲副校理,以趙爲修撰,以宋徵啓爲兵曹參議,以李彦秀爲溫陽郡守,以尹光烈爲陽川縣令,以李觀祥爲安岳郡守,以安致澤爲黃山察訪,以鄭景曾爲長淵府使,以任璨爲西部都事,以韓聖得爲南部都事,以宋溥淵爲中部都事,以李聖源爲北部都事,以尹心協爲東部都事,以閔惠洙爲明川府使,以金相奭爲右參贊,以南泰會爲左尹,以柳正源爲戶曹參議,以閔光遇爲兵曹參知,以元景濂爲刑曹參議,以元景淳爲兵曹參判,以李景祜爲右尹,以李萬宏爲中部奉事,以李顯白爲北部奉事,以金樂材爲西部奉事,以李延文爲東部奉事,以趙台鉉爲南部奉事。兼左諭善單徐志修,冬至兼謝恩副使單南泰會,兼持平單李徽中,兼春秋單朴祥馨。醫官鄭行晢,今加通政,李世珪今加嘉義,以上加資事承傳。
兵批,行判書李昌誼入直進,參判未差,參議未差,參知未差,參知朴昌潤昌德宮入直,右副承旨李翼元進。以洪象漢爲知事,以金尙喆·趙啓泰爲副摠管,以李行彬爲同知,以趙命周爲五衛將,以李德耉爲忠壯將,以姜啓煥爲昌德將,以權時協爲訓鍊僉正,以金海柱爲宣傳官,以趙榮克爲左長史。同知單楊世興,僉知單田昌雨,前營將徐弘遠,今降禦侮,降資事承傳。副護軍李命峻·金光白·韓師浹·李國賢·沈仁希·張德紹·李泓·閔鏽·金宗爀·金時敎·柳思欽·姜潤。副司直南泰會·金器大·朴相喆·曺允濟·宋瑩中·李秀得·李爕元·李永暉·兪彦民·兪漢蕭·李宜哲·張淀。副司果任瑎·任觀周·金躍河·洪應辰·具天謙。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣卽與諸醫,趁早入對,診察爲宜,惶恐敢達。令曰,知道。
沈墢達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義洪啓能,掌令姜潤,持平金亮行在外,一員,掌令一員未差,今日以監察茶時之意,敢達。令曰,知道。
又達曰,藥房都提調洪鳳漢,爲承候來待矣。令曰,入對。
又以侍講院言達曰,本院司書洪樂純,由限已過,卽爲牌招察任,何如?令曰,依。
又以刑曹言達曰,日昨因臣等聯名上書,李宗仁定配事,旣蒙依施之下答矣。宗仁曾經萬戶云,係是朝官,移義禁府擧行,何如?令曰,依。
又以義禁府言達曰,傳敎內,所謂金姓兩班問名,依韓夢喆例,加三年北道定配,終身除儒案事,命下,而刑曹啓辭內,金姓兩班,卽金燁,武科出身,移本部擧行事,允下矣。金燁咸鏡道永興府,本律徒三年外,加三年定配,終身勿除職,而依例發遣府羅將,押送配所之意,敢達。令曰,知道。
兵曹參知韓光會書曰,惟天默佑,大朝聖候,快臻勿藥,邸下睿體,益向康復,臣民慶忭,曷有其極?念臣向叨近密,重被郵罰,情實莫暴,愆尤自訟,曾未幾何,特敍旋降,恩除繼辱,臣誠感惶,罔省攸措。如臣無似,偏蒙洪造,歷剔華膴,踰溢涯分,區區報效之圖,惟在於奔走殫竭,不擇夷險,前後夙夜之任,有除輒膺,不敢爲偃便之計,庶幾同朝之見諒,而曩在罷散,往來畿坰間,與大臣一見,而除音之降,在臣出郊之後,揆以義分,不宜久淹,卽還私次。隨牌祗肅之際,至有大僚之請譴,適見其來,不見其去,則執而爲言,臣固何辭?而若以此歸之於崎嶇規避之科,則實非臣之所料,私心悚蹙,已不暇言,而誠信未孚,乃至於此,追思至今,愧懼交積。雖荷眷隆,抆拭如舊,而其不可以時月之稍月,有所自恕也,決矣。昨違嚴召,未蒙例勘,目下私義,萬無冒膺之勢,而且臣與本曹參議臣李昌儒,爲內外兄弟,其在公格,自在應遞。伏乞睿慈,俯賜鑑諒,亟令照例鐫改,以安私分,不勝幸甚。臣無任屛營祈懇之至,謹昧死以聞。答曰,覽書具悉。聖候近又愆和,遄臻康復,慶忭曷諭?書辭,令該曹考例,稟處焉。
戶曹判書尹東度書曰,伏以,聖候旣臻康復,睿體亦漸向安,臣民慶忭,曷有其極?臣謬掌邦賦,行且周歲,其於贊昭儉之化,謹取民之制,雖不敢不勉,而才疎識短,居常踧踖。卽伏見憲書,引漢帝之事,論銀礦之弊,要歸於崇本抑末之道,臣始竊私喜,終不得不瞿然也。夫諸道産銀處,設店收稅,載在國典,蓋有得於周官卝人之制,卽漢法無論已屬者。奉化縣新有産銀處,前判書時,試送人看審,臣又聞有私採者,遣算士摘奸,特不過按曹例行之而已。今八路所列新舊銀店,皆是道也,豈憲臣或未嘗〈詳〉此事例歟?不然,其所引漢二千石云云,何其與國典異也?雖然,憲臣,方以內本外末,重農輕財之道,眷眷然陳勉不易,其言則誠美矣。臣以有司之臣,若自以曹例當然而不爲之虛受樂聞,引以爲咎,則是眞不擇本末輕重矣。玆敢露章自列,仰瀆貳極之下。伏乞亟罷臣職,仍勘臣罪,以重臺言,以安私分,不勝幸甚。臣無任屛營祈懇之至,謹昧死以聞。答曰,覽書具悉。聖候近又愆和,遄臻康復,慶忭曷諭?卿其勿辭,從速察職。
吏曹判書韓翼謩書曰,伏以,臣於銓地,豈有一分冒膺之勢?適値亢旱,大朝殿下靜攝之中,憂念元元,親有事於太室,以臣職當進幣,特敎嚴截,召牌踵臨。臣於是,他不暇顧,章皇入肅,得以駿奔於諸執事之後,揆以義分,雖若粗伸,自顧廉隅,放倒無餘,臣猶自愧,人謂斯何?噫,銓選之任,非如庶官,有非人人所可僥冒。果使眞有其人,猶不敢累叨。以臣至無似至庸陋,一授再授,至於三授,有若非此人莫可者然,玷名器而羞當世,猶是細故,豈不仰累於我聖上則哲之明乎?念臣蒲柳之姿,望秋先衰,神識短乏,筋骨縱緩,實無酬接人客,抵當劇務之望。且念資性執滯,與世齟齬,年前冒膺,不自量太甚,十朔匪據,百端尤悔,畢竟請罷,出於揆地,至今追思,尙有餘恐。今春除命,實出特恩,而積違嚴召,終就圓戶者,是豈臣樂爲而然哉?論其罪負,鈇鉞亦輕,罰止薄罷,別是天地之恩,尙幸咫尺之守,得以見諒於君父。從此永謝於要地,毋或更陷於罪戾,斷斷此心,可貫金石,未數月,復叨斯任,曾是夢寐之所不到。今若夤緣事會,諉以薄勘,粗贖舊愆,新除又是宿趼,徒恃寵靈,揚揚冒進,是眞無忌憚者之所爲,臣豈忍爲是?至於一曹三堂,至親居二,尤是私義之難安者,其視臣向前情勢,猶屬歇後,亦不敢煩陳。伏乞离明,俯賜諒察,亟許鐫削臣新授銓任,以全微諒,以安賤分,不勝幸甚。臣無任屛營祈懇之至,謹昧死以聞。答曰,覽書具悉。聖候近又愆和,遄臻康復,慶忭曷諭?特敎之後,又復若此,卿之所辭過矣。勿辭,從速察職。
辛巳七月二十三日辰時,上御景賢堂。晝講入侍時,同知事黃景源,特進官金時默,參贊官任瑋,侍讀官金魯鎭,記事官兪恒柱,記注官邊景鎭,記事官李寬,武臣柳世復,以次進伏訖。上讀誠意章訖,魯鎭讀傳之七章八章訖。魯鎭曰,此誠意正心修身齊家四者,各得其正,然後外物莫能干其中矣。凡學問之要,無或泛忽於一動一靜之間,然後可至於從心所欲,不踰矩之境矣。爲聖爲賢,皆從一誠字做得,豈可放忽耶?上曰,然矣。魯鎭曰,杜詩曰仰面貪看鳥,回頭錯應人。學問之道,苟不專心致志,必有錯應之患。願聖上,着念於看鳥之工。上曰,然矣。心不在焉,則雖視而不見,聽而不聞,學問之要,貴在專心矣。景源曰,凡事得其中正,然後無過中之擧矣。上曰,然矣。上曰,今日儒臣上下番不備,事體寒心矣。魯鎭曰,金鍾正承牌入來,而未及入侍矣。上曰,莫重法講,何待牌招乎?傳曰,欲爲下敎,堂箚已諭,事之寒心,莫此爲甚。再昨法講入侍,不參儒臣,一倂罷職。今日勿論承牌與否,待牌不參儒臣先罷職,令該府從重勘處。副校理金魯鎭,其敢分疏,尤爲寒心,罷職不敍。出傳敎答玉堂箚曰,方欲諭矣,堂箚適至,因此罄諭。爲民焦心之中,雖蒙陟降眷顧之盛意,誠已淺,又不能續。其雖得雨,未獲霈然,仰瞻雲漢,心猶耿耿。況秋成之前,猶有餘日,今雖霈然,心若放忽,其將復旱。昔之成湯,誠果感孚,言未已,得方數千里之雨。今予誠淺,以雨澤狀聞觀之,畿甸三十六官,亦未能均霑,方切自悚,予則曰莫知何日復禱也。大抵今番之雨,陟降恤民,蒼蒼仁愛,諸臣效勞而然,豈敢曰偶然,亦豈敢曰自足?噫,心雖衰矣,暮年自檢,覺今是而昨非者多,故今方自綴問答,效古人黑白豆,兼欲警世,名曰警世問答,以此欲銷日而自警矣。噫,凡人暮年,判若異人者多,而予則憫宗國無世念,其何至此?而但所恐者,以堯之聖,猶曰倦勤,予之心氣,或大做錯於國事矣。噫,服湯其君,盛暑欲爲親祭,群下之爭,臣道當然,心方煎灼,群下其爭,何時代犧。不瞑則不瘳,事勢不可已,而其中一轉語,伊後自覺其過,一欲下敎。箚勉切實,其得儒臣之體,而予豈過讓?庸學幾講,書自我自,此雖異於心馳外物者,一心在於悶旱,故不能自檢,心靜乃覺,今日講心不在焉之章,尤爲自恧。至於末端事,莫知予意。予雖衰耗,國法不衰,無論大官小官,卽在於一處置之間,則士民觀瞻,其何自輕?而其前日望廟禮時過神門也,因其氣昏,未能趨蹌,回顧神門,不覺悚然。更回趨過而贖愆,微誠未徹,莫獲霈然。郊外外,步輿步從則古例也,而其令乘馬,亦禮使臣之意,則曰已得雨,濛濛細雨,欲擇燥濕,莫重班行,喧聒狼藉,子曰禘自旣灌,吾不欲觀。祭雖已過,若是放忽,其涉駭然,故其時旣諭承宣,其令步從,一號令事,何可爲諸臣而步數步乎?此則諸臣之致此,緣予不誠,咫尺洞口,仰謝陟降之意,與神門事一也。只見外面,不諒予心,予雖否德,白首暮年,決不爲諸臣自損矣。雖然,無則加勉,其何不爲自勉焉?職在經幄,能爲得體,其可尙矣,而待經幄之道,亦不可不交勉焉。將欲下敎,而先諭此答,其欲感君,宜先務誠。噫,白首三講之時,雖常時,職在儒臣,其任何在?而徹曉將事,道命法講,而侍講檢討,不能備員。下旬日次不待稟,而先爲下敎,而行公儒臣,不能濟濟,無義牌招。以此觀之,箚中列錄,徒文不實可知。名雖文官,其於事爲,宜誠何文。此雖舊例,予則曰謬,況今日乎?今朝太陽可見,彼蒼不高,先示慨然之意。玉堂批答答右相箚曰,省箚具悉。噫,以否德無能,三紀樹法,其惟此也。白首暮年,若是解弛,吁嗟,都都民將無一窩,卿已陳,今何弛乎?其於此事,一弛一張,非所可論,旣在其職,與聞與否,其何曲恕?金時訥外諸部官,於十九日,則可謂功過相準,雖其夜不可謂此,今覽卿箚,乃覺律過時訥,而其所勘律,則古無之律,意雖欲深懲於此等蔭官,白首暮年,其啓無古律於後昆乎?一欲下敎,律文斑駁,降等調用下敎勿施,命汰之官,卽招見官。覽卿箚而亦覺下敎中果不審矣。前官倂分揀,命政院更捧傳旨,初傳旨爻周,因命遣史官傳諭。大臣批答傳曰,因予神耗,今日乃覺,旣定之後,不行多矣。今月望常參,明日爲之,備局次對,晝講後爲之。常參時刻,辰正初刻,朝講隨時,晝講午正一刻,夕講隨九講有命。副提學有闕,代徐命膺除授。校理有闕,代李聖圭除授,牌招察任。出傳敎傳曰,再昨人君下輿,而侍衛皆乘馬,其過豈特在於五衛將,堂下武臣·其時摠管,一倂從重推考。導駕騎堂騎郞,其所做錯,專在於不飭,倂罷職。出傳敎傳曰,昔年月三講,其何以然,而每以僅行,此亦追慕不誠之致。噫,夢裏興感,其猶若此,此予誠淺。自明日,三日行朝晝夕講,仰謝陟降,下旬次對,明日朝講後爲之。噫,彼三對,非以追慕,因諸臣强請而然也。明日若有臣,而一人或稱,非徒不爲,決不爲無所據之君,以此分付備局。出傳敎傳曰,人君少輿,卽步行之意,以此故名曰步輿。郊外祈雨外,無乘馬之事,而予嗣服後,有耆舊大臣,故命乘馬。再昨駭擧,堂箚已諭,而宜從古例,此後城內祈雨祭時,伯叔·大君·王子·耆老·大臣,勿爲隨駕,其餘皆步從事,定式施行。出傳敎明日莫重常參,兩司不可不備,都憲及抄選外,在外人竝許遞。今日政,以在京無故人,備擬,待下批牌招,而今稱在外人,限十年嶺沿投畀事。出榻敎今日政官,牌招開政事。出榻敎傳曰,曾已下敎,知乎?今番此後,家舍賣買,兩班則切勿買小民之家,小民則其買勿拘兩班·中庶之家,中人中若有職名,渾入於兩班之中,此魚網之設鴻離也。以此明白分付。出傳敎兼春秋邊景鎭罷職事。出榻敎上曰,承旨書傳敎之時,上番兼春秋邊景鎭,乃敢煩聒,罷職,可也。出擧條瑋曰,此濟州牧使申光翼狀本,而非但多有違式處,大臣姓名,只書其姓,不書其名,事極可駭矣。上曰,推考,可也。濟州牧使申光翼推考事。出榻敎諸臣退出。
七月二十三日辰時,王世子坐景春殿。藥房入對,春坊上番,同爲入對時,都提調洪鳳漢,左副承旨沈墢,加出假注書金學洙,記事官金夢華,記注官蔡廷夏,弼善李基德,醫官方泰輿·許礈·李以楷·李泰運·鄭允協·李世珪,進伏訖。鳳漢曰,夜間,睿候調攝,若何?令曰,數日觸風之餘,腹部牽引不平,甚憫矣。鳳漢曰,寢睡·水刺,何如?令曰,寢睡猶勝於前,而口味尙不開矣。近以羘接味,少進水刺,羘非滯物乎?鳳漢曰,羘本是淸補之物,不必滯也。使醫官診候,何如?令曰,依爲之。泰輿進伏診候後退伏曰,脈候左右三部數滯,度數不均,掌心微溫矣。以楷診候後所對,與泰輿同。鳳漢曰,議定湯劑,何如?令曰,依爲之。泰輿曰,茹藿湯,旣見其效,依昨日例,日再服爲宜矣。令曰,依前劑入,可也。又曰,吏判上書,而書中有相避之語,是何事耶?鳳漢曰,雖未詳書中辭意,而必無其義也。前者吏曹參判鄭弘淳,與參議鄭存謙爲一家,而其時猶不以此見遞,而最後存謙,移拜承旨見遞,則今此吏判,與參議韓光肇,雖有一家之義,而以此爲嫌,誠非格例,況以此語及書中,尤爲不當矣。令曰,雖有應避之嫌,在下當避矣。鳳漢曰,然矣。頃者大朝動駕時,已爲肅謝矣,一番上書後,似當出仕矣。諸臣以次退出。
辛巳七月二十三日初更三點,上御景賢堂。吏兵曹堂郞親政入侍時,吏曹判書韓翼謩,參判黃景源,兵曹判書李昌誼,右副承旨李翼元,吏郞申景濬·黃榦·邊得讓,兵郞金瑞應·任一源,記事官兪恒柱,記注官崔昌國,記事官李寬,以次進伏訖。上曰,雨來者,今則浹洽矣。昌誼曰,先之以霢霂,繼之以霈然,誠甚幸矣。上曰,承旨書之。傳曰,噫,陟降陰騭,蒼天眷顧,其雖得雨,未獲霈然,此心耿耿,莫知何日,更爲代犧?今日之雨,可謂霈然,雖恐瀆褻,慰陟降謝蒼蒼之道,報謝何敢踰月?若不霈然,將復祈雨,於此於彼,其褻一也。計日遲待,亦非事神以誠。報謝祭,皆不卜日,以二十五日設行,而太廟·永寧殿·社稷·南壇獻官,以正一品宗臣塡差,北郊重臣塡差,明朝則頃者代押,尙今悚然,當爲親押,五處廟殿親傳香後,當行常參,以此卽爲分付儀曹。諸執事申飭該曹另擇,其令自今日致潔,豈可以得雨而解心?禁草一齊,亦依祈雨祭,申飭。出傳敎上曰,兩銓官開政,親政爲之事。出榻敎上曰,兵曹堂郞罷職現告誰也?翼元曰,堂上現告,則李昌儒,堂下則元無導駕之事,故無現告之人矣。昌誼曰,今日政事,吏曹則多窠,兵曹則窠闕甚小矣。翼謩曰,東西銓相議,從便爲之,可也,而頃者兵判,以虛司果甚多,實無區處之意,至有筵白出擧條之事矣。然則吏批堂下武窠守令,盡爲兵曹實職遷轉之窠,此無建官設職之本意也。臣曹亦多有復職之人矣。上曰,此則有前例矣。昌誼曰,絶塞之人,不知窠闕之甚窄,日望付職,留滯京邸者多,此不可不軫念處矣。翼謩曰,虛司果之出六,不獨今番之夥然,從前都政時,每每有此患,而吏曹亦有五人之多矣,而閑散之人,亦甚夥然,實無區處之道矣。上曰,今日則非沈滯政也。復職則切勿擧行。傳曰,其在紀綱,將有下敎,而人君擧措當雍容,故泯默親政,以待政畢,而事件各異,宜乎先飭。頃者兵判所奏,意涉如何,故問于大臣許之。意涉如何者,司果六品者,請以守令調用也。今日詳問,乃覺右職者調用,然後自可通道,而司果六品,可以陞付故也。外面泛看,吏判執奏,可謂得體,兵判初奏,雖由於辭不暢意之致,後弊所關,不可無飭。兵曹判書李昌誼推考。名雖吏兵批,其所調用,俱予之臣,而兵批窠闕之窄不窄,唯在乎吏曹,故頃者親政時,兵批幾乎不成樣,而飭吏批開窠,無一人司果六品矣。吏判初意,或若予聞,則守格爭之,可也,而吏批十考十上未區處,兵批司果未區處,前都政雖過,卽一未了之政也。復職與否,非所可論,而其敢復職以請,事體不然,亦非大臣以前騎判事所奏之意,其涉非矣。若此十考十上,司果六品輕,復職重乎?且頃日前領相,有當陞之窠而復職,請推銓官,可謂得體。其在國體,不可無飭,吏曹判書韓翼謩,從重推考。出傳敎傳曰,十考十上未區處前,不可復職,兵批司果六品者,武守令窠中,以實職調用,然後自可調用,吏兵批此等人未調用之前,切勿復職事,分付。出傳敎傳曰,兵曹堂上,以在京無故人備擬,下敎之後,以近八十人備擬,豈可無飭?當該政官推考。出傳敎傳曰,特敎開政之下,日晩不爲擧行,故事體寒心,入侍開政事,下敎,而今聞只傳入侍云,事甚可駭。査問則承傳色不爲錯傳,而言于司謁之人,開政二字,中間遺漏,命査之下,不知某傳云,亦涉無據。當該別監,令攸司從重科治。出傳敎傳曰,兵曹參判李奎采,參知韓光會許遞,其代,今日政,以在京無故人備擬,待開門牌招察任。出傳敎傳曰,此時雨澤之報,日夜企待,而其中陽川,在於咫尺,洽滿一鋤,晩後乃報,事之稽滯,莫此爲甚。當該縣監罷職,其代,今日政擇差,明朝辭朝。出傳敎傳曰,親傳香承旨,不可不備員,而都承旨呈辭受由云。許遞,其代,前右尹趙榮進除授,牌招察任,三院副提調仍察,房順房。出傳敎傳曰,水標單子稽呈,禮堂從重推考,常參命下之後,儀注稽滯,將欲一體推考。今聞殿號微稟,中官不奏,其涉可駭。當該中官,越俸一等。出傳敎傳曰,頃者藥院賞典時,命置單子,混下政院,雖遵下敎,不爲擧行,事之寒心,莫此爲甚。當該承傳色·中官,先罷後拿。出傳敎傳曰,再昨雖因得雨,而減等,其在懲後之道,不可尋常處之。五等告身中官曺壽哲,三等告身中官丁致復,準等後,歲抄修啓事,分付該曹。出傳敎親政纔罷。上曰,吏判若有憂予之誠,則豈使予達夜勞動,尙今未就寢耶?傳曰,噫,白首之君,自飭九講,常參其欲如儀,特命開政,而三堂互相撕捱,非徒申飭。頃者親政,有命未果,故兼行,而食後命下之政,今已徹夜,方纔親祭,三日當九講,而爲臣子,若爲衰君,焉敢若此?其在國體,不可政行而不飭。吏曹三堂,竝罷職不敍。出傳敎傳曰,銓曹無人,行司直金相福,吏曹判書除授,司直曺命采,吏曹參判除授,待開門牌招察任。出傳敎上命入吏曹參議前望單子,而書吏遲滯未卽持入。上曰,是何太遲耶?賤臣對曰,望單子在於本府,故往來之際,自然稽滯云矣。吏曹當該政色書吏,令攸司科治事。出榻敎傳曰,旣已周洽,閟宮親祭獻官,熟馬一匹,進幣瓚爵官,奠幣瓚爵官,薦俎官,禮儀使堂上,執禮陪祭諸承旨,各半熟馬一匹,大祝以下諸執事,入侍史官,兒馬一匹,贊謁者·贊引,各上弦弓一張,夾侍中官半熟馬一匹,宮衛令兒馬一匹,排設司鑰上弦弓一張,社壇獻官熟馬一匹,其餘諸執事兒馬一匹,贊謁者各上弦弓一張賜給。出傳敎諸臣退出。
上在慶熙宮。只常參,朝晝夕講爲之。
藥房都提調洪鳳漢,左副承旨沈墢啓曰,甘雨始霈,伏未審夜間,聖體調攝,若何?寢睡·水刺之節,亦何如?湯劑今方煎入,而今日是日次,臣等與諸御醫入診,詳察聖候,議定繼進與否爲宜。臣等不任區區伏慮,敢來問安,竝此仰稟。答曰,知道。氣則一樣。三講相値,三貼依例煎入,後日次入侍,宜矣。大殿·中宮殿,王世子遣宮官問安。答曰,知道。王世孫遣講官問安。答曰,知道。中宮殿,藥房口傳問安。答曰,知道。
下直,陽川縣監尹光烈。
沈墢啓曰,吏曹判書金相福,參判曺命采牌不進,推考傳旨今方捧入,而今日常參,本曹無進參之員,判書·參判,更爲牌招,以爲推移進參之地,何如?傳曰,允。
又啓曰,今日常參時,儀賓府·忠勳府·漢城府堂上,俱無進參之員。錦城尉朴明源,仁平君李普赫,判尹金聖應,左尹南泰會,右尹李景祜,竝卽牌招,何如?傳曰,允。
以巡監軍單子,傳于任瑋曰,仍。以右監軍付標單子,傳于任瑋曰,以權拭爲之。
李翼元,以刑曹言啓曰,五部書員,刑推一次後,竝甲山府定配,追後被捉,此甚於犯酒,依實邊例,仍作官奴,任掌,令該曹刑推一次事,命下矣。査出當該書員,中部黃尙澤,東部鄭世郁,南部金世潤,西部張大成,北部李光燁等,竝嚴刑一次後,爲奴定配於甲山府,當日發配,各洞任掌尹哲希等十二名,竝依傳敎,各嚴刑一次放送之意,敢啓。答曰,知道。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣卽與諸醫,趁早入對,診察爲宜。惶恐敢達。令曰,知道。
朴師訥達曰,明日常參,睿候方在調攝中,頉稟。令曰,知道。
又以義禁府言達曰,東部前奉事沈廷觀,西部前都事李瑞圭,前奉事李國亨,南部前都事申等,施以制書有違之律事,傳旨啓下矣。沈廷觀·李瑞圭·李國亨,今方待令於本府,卽爲拿囚,申,以玄風縣監,時在任所,依例發遣府羅將,拿來,何如?令曰,依。
以司書洪樂純牌不進罷職令旨,令于朴師訥曰,推考徽旨捧入。
辛巳七月二十四日辰時,上御景賢堂。親傳香入侍時,行都承旨趙榮進,左承旨金尙重,右承旨任瑋,左副承旨沈墢,右副承旨李翼元,記事官兪恒柱,記注官崔昌國,記事官李寬,以次進伏訖。上曰,昨夜香室齋宿承旨進前。墢進前鞠躬。上曰,禮房承旨奉前後殿祝文以進。瑋奉祝以進。上使翼元盥洗奉讀,上執筆親押訖。諸臣以次退出。
辛巳七月二十四日辰時,上御景賢堂。常參入侍時,行都承旨趙榮進,左承旨金尙重,右承旨任瑋,左副承旨沈墢,右副承旨李翼元,記事官兪恒柱,記注官崔昌國,記事官李寬,以次進伏訖。上命賤臣,立殿陛呼曰,有啓辭官上殿,無啓辭官出去,東班政府以下皆上殿,西班儀賓以下出去。右議政洪鳳漢曰,冥應之雨,尙有不足之患矣。自昨夜始獲霈然,其爲喜幸,曷可勝言?第聖上連日勞動之餘,今夜達曉云,調攝之節,若何?上曰,予氣則一樣,而陟降垂佑,獲此沛然,不知身勞,而還覺心安矣。鳳漢曰,湯劑連爲進御,則臣等憂慮之忱,庶可少弛矣。大司諫鄭純儉曰,閟宮親禱,至誠上格,陟降眷顧,甘霈周洽,自此三農慰滿,民事誠幸,況又聖心奮發,講對有命,仍擧常參之儀,凡在瞻聆,孰不欽仰?第臣有區區仰勉者,惟其晩政之急於奮勵也。故時或有辭敎之失中者,此不但有欠於聖人中和之德,亦恐有損於暮年節宣之方矣。繼自今一動靜一辭令之間,益加意於涵養之工,使聖學彌卲,玉體無損,是臣之望,伏願留意焉。上曰,所勉切實,當體念焉。出擧條掌令申曰,君臣上下,悶旱焦迫,今幾浹旬,閟宮親禱之日,聖心格天,廟社陰騭,未三日而大霈若此,一國懽忭,豈可勝言?我聖上對越誠心,常如未雨之前,益加勉勵,則實有合於轉災致祥之道,惶恐敢達。上曰,所奏誠是,當加勉自省焉。出擧條副提學徐命膺曰,朝講體重,上下番不可不備,而校理李聖圭,昨日違牌,傳旨未下,新除授修撰趙,時在連山地,副修撰洪趾海未肅拜。在外者則下諭,未肅拜者,卽爲牌招,進參晝講,何如?上曰,往事固不足說,昨日下敎之下,焉敢違牌?旣有副學,故欲爲下敎而未果,今日法講雖不備,紀綱不可不樹,校理李聖圭罷職不敍,朝講時刻已迫,洪趾海牌招,晝講備員,可也。出擧條校理李聖圭罷職不敍事。出榻敎副校理洪趾海牌招,晝講入侍事。出榻敎禮曹判書李益炡曰,凡庭試殿試處所,曾以春塘臺設場,仁政殿科次事定式矣。今九月二十五日庭試殿試設場處所,何以爲之乎?敢稟。上曰,以建明門內爲之。出擧條鳳漢曰,明日宗廟修改時,本署提調當進參,而今方有闕,令該曹口傳差出,何如?上曰,依爲之。出擧條宗廟提調口傳差出事。出榻敎鳳漢曰,爲民嗣歲之憂,不可以一時旱澇,有所弛張,今番之雨,誠爲萬幸,而前頭事,又何可知乎?
辛巳七月二十四日午時,上御景賢堂。晝講入侍時,特進官李章吾,同知事金尙喆,副提學徐命膺,參贊官任瑋,記事官兪恒柱,記注官崔昌國,記事官李寬,武臣具觀徵,以次進伏訖。上讀傳之第九章所謂治國必先齊其家者大文,至康誥曰如保赤子大文,命膺讀一家仁一國興仁之大文,至故治國在齊其家之大文訖。命膺曰,上仁則下義。爲仁爲義,爲貪爲亂,其機專在於一心操存之間矣。一人仁讓,則自家之化,自然感之,而一人貪亂,則爭利之心,民各有焉。人君治國之道,愛民必如赤子之敎導,然後可謂治民矣。上曰,堯·舜之時,可謂極治,而亦有四凶,桀·紂之時,獨無賢者乎?命膺曰,其時雖有賢人,桀·紂不能用焉,豈曰無賢哉?上曰,有諸己而後,求諸人,則天下歸仁,無諸己,而非諸人,則天下亦無歸惡之理矣。尙喆曰,堯·舜率天下以仁,桀·紂率天下以惡,爲仁爲惡,興亡判焉,可不愼哉?命膺曰,此章恕字之意,將起下章絜矩之意也。此章,言以治己之心,推之治人之恕,絜矩章,言以愛己之心,推之愛人之恕也。上曰,有諸己而求諸人,則人君之事也,無諸己而求諸人,則非人君之事也。命膺曰,人君治民之誠,如保赤子,則自家而至國,無往不適矣。上曰,然矣。參贊官奏之。瑋曰,副學旣已善奏,臣無可奏之辭矣。諸臣以次退出。
辛巳七月二十四日午時,上御景賢堂。大臣·備局堂上,引見入侍時,右議政洪鳳漢,兼禮曹判書李益炡,行司直洪象漢,行判尹金聖應,行左參贊洪啓禧,行兵曹判書李昌誼,司直尹汲,戶曹判書尹東度,吏曹判書金相福,刑曹判書南泰齊,司直具善行,行大司成趙明鼎,副司直鄭汝稷,副司直李章吾,兵曹參判元景淳,副司直鄭弘淳·徐志修·洪麟漢·金尙喆,副提學徐命膺,左副承旨沈墢,大司諫鄭純儉,掌令申,記事官兪恒柱,記注官邊景鎭,記事官李寬,以次進伏訖。東度曰,今年災傷摘奸,各以敬差官差送,何如?上曰,今年年事,未免穴農,差送敬差官,則廚傳有弊矣。鳳漢曰,差送敬差官,則道臣及民間俱便,而得人爲難矣。益炡曰,敬差官似是有弊矣。象漢·聖應曰,得人而送則好矣。上曰,若送敬差,則守令豈不難便也哉?且八道敬差官,何以得人耶?都事,似無妨矣。啓禧曰,無論都事與敬差官,得人甚難。昌誼曰,擇送敬差官,而亦令道臣申飭,則不無有益之端矣。汲曰,得人則必有益矣。泰齊曰,若以廚傳有弊,不送敬差官,而使道臣看檢,則道臣不能親自摘奸,事當委之於軍官,而此輩或不無弄奸之弊,則以此以彼,其弊一也。差送敬差官,似好矣。東度曰,以一道言之,有豐有歉,差送敬差官,則可知其虛實矣。許多侍從,豈有苟艱之慮哉?善行曰,欲知其豐歉虛實,莫如敬差官。明鼎曰,災傷摘奸,所任關重,不得其人,則不可。一二員尙難,況八員之多乎?令道臣摘奸,似便矣。汝稷曰,敬差官不無外方之弊矣。弘淳曰,自朝家雖差送敬差官,難可遍審其豐凶,而令道臣摘奸,則雖未隨處遍審,而有勝於敬差官矣。景淳曰,許多侍從之臣,豈不得八九可使之人耶?志修曰,若敬差官非其人,則還不如不送矣。麟漢曰,一道生靈,專係道臣,若差送敬差官,則有若不信道臣者然。尙喆曰,臣於年前,待罪湖伯,故詳知其事狀矣。若不送敬差官,而專委於道臣,則道臣自當小心奉行,其後若送繡衣廉問,則尤有自戢之道矣。鳳漢曰,此宰臣之言,甚切當矣。上曰,好矣。傳曰,今番爲廚傳年分,令道臣擧行。道臣按一道,豈不盡心,而但予則曰有形勢之邑,其民蒙惠,無形勢之邑,其民受弊,此正有庳之民奚辜者也。申飭諸道,有形勢守令邑,切勿以拘守令之顔面,親執詳審,無形勢守令之邑,若以莅民,無使無辜之民,抱冤於蔀屋,而非徒有形勢無形勢,或有遊辭其間,以草爲穀,以穀爲草者,而或有目見殘忍,不能說道者,其能其否,非徒一二,而甚者不爲民而爲己者。噫,今年之農,其亦若此,白首暮年,夙宵體昔年爲民之盛意焉在?氣雖衰矣,爲民之心不衰,亦莫曰無人。此等廉問繡衣,予亦有焉。噫,爲都民之家,其猶靳靳,況關係諸道萬姓者乎?噫,一時借入,其猶終身永錮,況赤子抱冤,爲己不爲民者乎?遣御史而其若矇矓,甲者雖誤,乙者決不再誤。依今番閭家摘奸例,何煩廚傳?雖至再至三,其令潛行潛來,使元元蒙實惠然後已。噫,陟降蒼蒼,若是恤民,而其不仰答,他日將何顔拜?以此一體嚴飭諸道,勿陷其科。噫,莫曰鐵堅,此科何異焉?出傳敎曰,臣於年前,待罪北邑時,竊有慨然於中者,敢此仰達矣。均役之後,沿海各邑奉行節目,雖一尾魚,尙爲給價貿用,而監營之出營穀,各種海物,使各邑貿納之際,貧殘吏胥,自備添價,尙此不足,不得已潛出海邊,散價勒買,多般求乞,菫菫充數。如是之際,邑吏海民,俱受其弊。自今定式,直自營門,使之貿用,而各邑換貿,則一切嚴防,恐爲得宜矣。下詢大臣而處之,何如?上曰,以目覩之弊爲奏,其實可尙。當遣御史釐正矣。出擧條命膺曰,苟有意見,隨事直請可也,而乃以下詢大臣,委曲爲說,終有損於臺體,掌令申,從重推考,何如?上曰,廟堂所關之事,故以下詢大臣爲請,副學之言,過矣。命膺曰,臣所言者,不過體例間事,而聖敎則在於扶植言路。方當官規寂寥之日,市駿之政,尤宜先務,此則臣當受以爲過矣。上曰,所陳是矣。推考勿施,憲臣亦勿引避。出擧條墢曰,守令十考十上五考五上及遞付京職中解由出不出,問知以奏事,下敎矣。問于吏曹,則六守令中一邑,先出解由云矣。上曰,解由先出者,令該曹先爲擧行,可也。出擧條純儉曰,太廟親享,事體至重,而今番祭官差出之際,奉俎官六員,初不分排,乃於單子入啓之後,苟然充塡,其在重祀典之道,不可事過而置之,請吏曹當該郞廳罷職不敍。上曰,晩後下敎,事勢似然,勿罷。出擧條鳳漢曰,經宿動駕,各道道臣,例爲境上出待矣。今秋陵幸時,當依例擧行乎?上曰,勿爲出待事,分付。出擧條昌誼曰,在前陵幸時,留都營循例狀啓,則付撥以送,若有時急狀啓,則京驛馬待令事,曾已定奪矣。今亦依此擧行乎?上曰,依爲之。出擧條昌誼曰,晝停所三吹,依昨年六月例,以信砲擧行乎?上曰,依昨年例,信砲擧行,可也。出擧條昌誼曰,今番陵幸時,禁軍及馬兵,以幾番幾哨磨鍊乎?上曰,禁軍則三番,馬兵則三哨,依昨年例擧行,可也。出擧條昌誼曰,駕前巡視令旗及軍牢手,各以幾雙磨鍊乎?上曰,各以五雙爲之,使之輪回替代,可也。出擧條昌誼曰,今番陵幸時,訓局軍兵,以幾哨磨鍊乎?上曰,依昨年例,以九哨擧行,可也。出擧條昌誼曰,在前經宿陵幸時,十里外斥候伏兵,令守禦·摠戎兩廳,各隨其地方爲之矣。今亦依此擧行乎?上曰,亦依昨年例,使守禦·摠戎兩廳擧行也。出擧條昌誼曰,在前經宿陵幸時,挾輦砲手四百名擇定,以二百名輪回替代,而上年六月明陵行幸時,依下敎以二百名擇定,以一百名使之輪回替代矣。今番則何以爲之乎?上曰,依昨年例,以二百名擧行,而亦使之替代,可也。出擧條昌誼曰,在前明陵行幸時,設布帳,令守禦廳·御營廳擧行,而上年六月,以禁衛營·御營廳擧行矣。今番則何以爲之乎?上曰,依前使禁·御兩營,擧行,可也。出擧條昌誼曰,今此明陵幸行時,以何營軍兵留都乎?上曰,使禁衛營留都,可也。出擧條昌誼曰,在前陵幸時,城門外屛門把守,依前定奪,大駕行過後,入來留都營,而還宮時還爲出去把守矣。今亦依此擧行事,分付乎?上曰,城門屛門把守軍,一依昨年例擧行,而敦義門則動駕後閉,回駕時開事,分付,可也。出擧條昌誼曰,靑坡·蘆原兩驛,卽朝夕傳命之地,役繁比外驛倍甚,而只以如干位田,菫菫資生矣。昨秋慘被水災,又當無前麥凶,人馬飢饉疲頓,實有難支之慮。在前如此之時,有戶曹太·惠廳米各一百石題給之例,況今春旣經陵幸,又當經宿幸行,尤宜有軫恤之道。若依昨年三次題給之例,參酌許施,則庶可有一分支保之勢,故敢此仰達。鳳漢曰,春秋陵幸,自是驛卒應當之役,豈有別爲施惠之例乎?麥歉之時,如有顧助之例,則宜有軫念之道,此前例有無,詳考後稟處,好矣。上曰,參考前例,更爲稟處,可也。出擧條鳳漢曰,此忠淸監司具允明狀啓也。以爲今年牟還,皆已畢捧,而其中堤川等七邑驛未捧,爲二千八百四十石,而目下民勢,殆同弩末,無望準捧,今姑停退,明年麥秋徵捧事,令廟堂稟處矣。畿邑牟還,待秋作租事,曾已定奪,湖西亦依此擧行之意,分付,何如?上曰,依爲之。出擧條諸臣以次退出。
辛巳七月二十四日申時,上御景賢堂。夕講入侍時,同知事金尙喆,特進官李章吾,副提學徐命膺,參贊官金尙重,記事官兪恒柱,記注官崔昌國,記事官李寬,以次進伏訖。上讀傳之第九章前受音一家仁大文,至故治國在齊其家大文。命膺讀新受音詩云桃之夭夭大文,至卒章訖,上又讀。命膺曰,今此引詩宜家之言,卽其家不可敎,而能敎人者,無之之意也。威儀不忒,則爲家爲國,無往不可,若無威儀,則其家不可齊,況治其國乎?上曰,然矣。予知其夫婦之道也。凡有夫婦,然後有父子,有父子,然後有君臣。夫婦和樂,然後家道成而國可治也。故周南,先言琴瑟之樂,以至乎治國之效,夫婦之道,顧不重歟?命膺曰,聖敎果然矣,而仁山金氏之註,最的確矣。三引詩義,各有條理,初言宜家,次言宜兄,三言正國,次第不紊,言雖略而意則盡矣。上曰,大學之本,卽小學也。予自幼喜讀小學,及其樂處,亦不覺手舞足蹈。以一句言之,戶外有二屨,聲聞則入,聲不聞則不入,豈非天理曲盡處乎?予年十九,讀大學,非不知其好意味,而其日用處,多在小學矣。趙明鼎常論關雎詩曰,宮人欽仰文王之德之至,故寤寐思淑女,以爲其配焉,此說,何如?命膺曰,世人以琴瑟二字,多用於夫婦,蓋引關雎詩而言之,而臣意則不然。鍾鼓樂琴瑟友者,是宮人,以鍾鼓·琴瑟,友樂文王·太姒也,而非文王·太姒,以鍾鼓·琴瑟,相友樂也。上曰,副學言似深矣。昔諸葛亮,知黃氏之貌醜而娶之,只取其德也。鍾鼓·琴瑟,亦非以德相友樂者耶?上曰,桃夭章,有關雎之餘意,而至於摽有梅章,有此吉士之誘,是何也?命膺曰,文王之化,自近而遠,不無先後淺深之殊。江漢以南,染毁之俗已深,故摽有梅,不如桃夭章以上矣。上曰,松都人商賈甚多,比諸往昔,何如?尙喆曰,松都人被先王之恩澤已深,且殿下每施軫念之政,故民皆樂業以生,至如武藝,亦皆精鍊,脫有不幸,可以爲國一面之用矣。上曰,然乎?諸臣以次退出。
上在慶熙宮。常參以代理停,朝晝夕講爲之。
大殿·中宮殿,王世子遣宮官問安。答曰,知道。王世孫遣講官問安。答曰,知道。
沈墢,以都摠府言啓曰,今日入直內三廳,武兼·禁軍及軍兵等,中日習射事,纔已標信啓請矣,雨勢如此,不得爲之之意,敢啓。傳曰,知道。
傳于趙榮進曰,禮判有事,參判奉審事,分付。
傳于趙榮進曰,獻納洪趾海,牌去來催促,斯速習講。
沈墢,以兵曹言啓曰,禁軍甲冑四百十部,前已修改,而其餘甲冑二百四十部,今已新造畢役,依例分給之意,敢啓。傳曰,知道。
注書任觀周陞六代,以宋鍈爲假注書,注書兪恒柱罷職代,以趙武範爲假注書。
沈墢啓曰,前待敎鄭彦暹,前檢閱姜趾煥,旣已敍用,令該曹口傳付職,何如?傳曰,允。
沈墢,以義禁府言啓曰,衿川縣監李思國,卽爲拿問口招,今日夕講,持奏事,命下矣。李思國方在任所云,發遣府羅將,卽刻拿來口招後,持奏,何如?傳曰,允。
金尙重啓曰,判義禁洪啓禧,持衿川縣監李思國口招,依下敎來待矣。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣卽與諸醫,趁早入對,診察爲宜。惶恐敢達。令曰,知道。
朴師訥達曰,明日常參,睿候方在調攝中,頉稟。令曰,知道。
任瑋達曰,卽者說書金夢華,謂有情勢,陳書徑出,原書纔已退却矣。所當直捧禁推徽旨,而此與無端徑出有異,推考警責,何如?令曰,依。
又以侍講院言達曰,本院文學徐有元,由限已過,司書洪樂純,旣有只推之令,竝卽牌招察任,何如?令曰,依。
又以兵曹言達曰,五衛將李道普,素患痰病,挾感添劇,昌德宮衛將卞泰禧,近得輪疾,差復無期,俱爲呈狀乞遞。實病旣如此,則宿衛輪番之任,不可等待其差復,竝今姑改差,何如?令曰,依。
又以宣惠廳言達曰,本廳大同上納,自有定限,而七月將盡,或有全不納,或有未收邑,事之稽緩,莫此爲甚。寶城·長興·海南·忠原·德山·石城·新昌等邑守令,令本道道臣,指名現告,拿問處之,何如?令曰,依。
持平朴相老書曰,伏以,天休滋至,大朝聖候,荐臻康復,邸下睿體,益向差安,喜騰百僚,歡溢八域。念臣父素患濕痰之症,旣祟於海邑風氣,重添於炎程跋涉,挾感冒而寒熱交,中暑暍而吐瀉倂,症情危惡,氣息澌頓,孤寄任所,扶將無人。臣聞此報,方寸亂矣。昨請歸覲,方尋鄕路,忽於此際,伏奉柏府除旨,驚惶震越,莫省攸措。適値常參有命,九講方設,聖敎荐降,召牌狎臨,分義極爲惶悚,私情有不暇顧,抑情怵分,章皇肅命,退歸私次,急報踵至,病裏思臣,趣臣歸護。神精飛越,按住不得,忙陳短章,徑出都門。伏乞睿慈,俯察微懇,亟遞臣所帶之職,以便救護,仍治臣擅行之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。聖候近又愆和,遄臻康復,慶忭曷諭?爾其勿辭往護焉。
辛巳七月二十五日辰時,上御景賢堂。朝講入侍時,左參贊洪啓禧,知事南泰齊,特進官具善復,同知事元景淳,特進官具允鈺,副提學徐命膺,參贊官沈墢,司諫李壽德,掌令申,記事官兪恒柱,記注官崔昌國,記事官李寬,以次進伏訖。上讀大學傳之第九章,命膺讀絜矩章,至第二大文訖。命膺曰,此章之意,與昨日所奏同矣。前章言恕之一字,以起此章絜矩之意也。上不以無禮使下,下不以無禮事上,是絜矩之道也。絜矩二字,亦一恕字義也。上曰,然矣。上讀書時,有誤讀處,歎曰,予方講庸學,而有誤讀字,其誠敬之不足可知矣。四境之不治,其誰之咎也?泰齊曰,殿下每有不滿自謙之言,臣等之心,固不安矣。命膺曰,雖以堯之德,不過允恭克讓四字,殿下今日之言,可謂克讓矣。景淳曰,凡學問,有志不爲,則有退而無進矣。命膺曰,人若今日洗垢,明日不洗,則其垢之存,必自倍矣。學問之工,亦如此矣。啓禧曰,大學之序,條理瞭然。修齊治平,皆出於孝悌慈三字,此三者不行,則修齊治平,無以行矣。殿下欲望皇天之惠澤,則以此心推之於臣民,可謂絜矩之道也。上曰,絜矩之道,難矣。昔禹,左準繩右規矩。一身有此規矩準繩,可謂聖矣。矩猶心也,絜,度之謂也。人各以愛子之心,奉其父母,則人皆爲孝子矣。人君高處於上下左右四方之中,爲標準矣,而予則雖處於四方之中,無以爲民標準矣。泰齊曰,殿下處於君師之位,嚴繩群下則可也,而勿以予雖爲之,彼人也何能爲此也,則民無有仰則之道矣。景淳曰,知事之言好矣。堯之時,可謂極治,而猶有四凶之辟焉。臣民若有犯法者,則刑辟之用,烏可已乎?啓禧曰,民若犯法,而治之不以其道,曲加寬貸,則彼民也,甚愚迷者也。無感恩之心,而反生怨咨之言矣。命膺曰,堯之時,有老人鼓腹而言曰,帝力何有於我哉?可謂無爲之治也。上曰,堯卽太極也。蕩蕩難名者,其不然乎?凡國之興亡,在民心之向背矣。啓禧曰,民心之向背,亦天心之向背矣。上曰,然矣。啓禧曰,人君之道,當以納諫爲先矣。命膺曰,昔杞平君兪伯曾,上疏於仁廟朝曰,殿下前日之擧湯·武也,今日之擧桀·紂也,可見古君臣之道矣。曰,殿下方講絜矩,益加猛省焉。上曰,諸臣皆以絜矩勉予,而予不如漢高·武帝也,遠矣。泰齊曰,不然。殿下之不如古帝王之事,豈有一二條拈出之事耶?啓禧曰,臣於常時,以直節自期,不以諂諛爲事,而伏見殿下平日之事,賢而且孝矣。上笑曰,卿自謂非諂,而乃謂予孝耶?啓禧曰,實不然矣。昔武王解履綦,命左右繫之,左右不肯繫,武王曰胡不繫?對曰,人臣當以責善爲任,豈繫履綦也哉?終不繫焉,而武王不以爲非,豈不聖乎?上曰,武王豈解履綦之君哉?似不然矣。上曰,近來寥寥之中,昨自開陽門邊,有喝導之聲,予喜而蹶然矣。旣已入侍,又有所懷,予甚嘉之,而副學昨以下詢大臣之言請推。予雖以勿爲撕捱之意言之,恐爲避嫌不出矣,今日又入侍,還可幸也。曰,衿川縣監李思國,除拜本縣,未及赴任之前,稱以藥用,分定桑葚,而每戶各捧三斗,方農責納,民不堪苦。卽此一事,固已可駭,而今番劃給畿邑之米,實出於我聖上軫念麥歉,愛恤元元之至德,而思國身任字牧,不思至誠奉行之道,分俵之際,專委下吏,不擇貧富,混同散給,飢戶窮民,未蒙實惠,怨聲載路,傳說狼藉。殘邑濟民之責,不可付之於如此之人,臣謂衿川縣監李思國,罷職不敍,斷不可已也。上曰,此乃所懷而果若此,不可罷職而止,爲先令該府拿問口招,今日夕講持奏。傳曰,衿川縣監李思國,今聞臺奏,極涉無狀。令該府卽爲拿問口招,今日夕講持奏。出傳敎上曰,洪趾海之撕捱,過矣。啓禧曰,其子之事,其父言之,似涉惶恐,而聖上旣已下詢,豈敢隱情?頃日納牌之時,懸牌闕門,三日待命而後,出謂臣曰,此後玉堂,則非所可論,而雖兩司,難可行公云,臣責之曰,汝心如此,則果厭國職而然也。汝豈爲此言也?如是責之矣。上曰,然則獻納除授,今日晝講入侍。傳曰,獻納有闕代,洪趾海除授,牌招入侍晝講。出傳敎傳曰,噫,今日臺閣逡巡,卽亡國之根柢也。昨日喝導之聲,不絶於開陽門,近者初聞,而猶自歉乎?不能無爲,昨日三入侍,皆有所懷。其令開眼,今日亦不默默。駁一守令,莫曰一事。予則曰若此不已,其可庶幾,而大抵近者,以不入侍處分,以擧措做錯處分,此等之時,景像不佳。其雖不獲已,心常惜之。昨今則若旱餘得雨,其宜扶植,而勸懲,人君之大權,擧直措枉,其亦聖訓。噫,暮年自强,三日九講之時,君若默默,何以礪末世?兩司入侍,薇垣寥寥,若假借則其曰自强,無中生有,予何勸之,而觀目下事,其默默之時乎?不可無飭,司諫李壽德,特遞其職。在乎相規之職,尋常旁觀,非恒日期待者,無乃惜鳶卵而然乎?其亦宜飭,副提學徐命膺,從重推考。出傳敎上曰,兪奉朝賀入臺廳時,必擇善聲喝導者以入,可想其風采之稜稜。臺臣之職,當如是矣。泰齊曰,此臺臣之登科,近五十年矣。積年沈滯,數年前菫爲通淸,而今日初登筵席,連有所懷,其氣之不衰,可尙矣。上曰,然矣。望七之人,豈可顧瞻逡巡哉?曰,臣曾於己亥年,陪進宴於此堂矣。今日朝講,又爲入侍,感涕無從矣。上掩涕曰,然乎?昔年以何官入侍乎?曰,其時爲假官矣。上曰,四十三年後,以臺臣入侍,而昔年今年之入侍,在於此堂,可謂不泛矣。諫臣則默默遞差,副學則似當請推而不爲,副學推考,而昨日臺臣推考,副學自當,可也。命膺曰,小臣之重推甘心矣。泰齊·景淳曰,臣等職在經筵,請同被推考。命膺曰,彼兩臣,與臣所處有異矣。上曰,經筵則與玉署長官果異矣。自請推考,過矣。傳曰,昨者賞典遺漏,永寧殿獻官·執事,一依太廟獻官·執事擧行。旣行報謝壇郊,獻官半熟馬一匹,執事弦弓一張賜給。出傳敎傳曰,侍講院·講書院,勿爲逐日問安,依前爲之事,分付。出傳敎傳曰,今當謁陵時,右捕將吳,軍門進去,左捕將具善復,補土處欲爲看審,令其時待令,令留都大將權察事,分付。出傳敎傳曰,陵鋪莎後,過旱經雨,禮堂一人馳往奉審,入侍夕講。出傳敎傳曰,夕講以申正初刻爲之。出傳敎傳曰,近者百隷怠慢,綱紀日墜,凡雨下張傘之法,堂下則玉堂兩司外,不敢爲之例也,而昔年春坊官員,以春坊與玉堂等,請許張傘陳章,而以尊大爲敎,故頃者因此申飭矣。況再昨班行,有申飭之事,今日朝講時,其令摘奸,則其雖雨下,堂下官跟隨,亦不申飭,當該入直騎堂,爲先從重推考,侍講院·講書院問安官注書兼春秋,皆以張傘,事之可駭,莫此爲甚。一倂罷職,當該郞廳,不能糾檢,令該府處之。此後申嚴舊制,推考則承傳色受傳,而其他下敎,司謁皆傳,故自前見之,以傳命之人,其不禁傘,而雖長番中官堂下者宜禁,以此一體分付,王命在身。監軍與奉命中官史官勿禁,曾亦申飭,而近者入侍時,聞前導之聲,時或問或有史官,亦涉駭然,此後發禁。出傳敎諸臣以次退出。
七月二十五日辰時,王世子坐景春殿。藥房入對時,同副承旨朴師訥,加出假注書金學洙,記事官金夢華·任濟遠,醫官方泰輿·鄭允協·李世珪,進伏訖。師訥曰,夜來睿候調攝,若何?令曰,別無加減矣。師訥曰,寢睡·水刺之節,何如?令曰,一樣矣。師訥曰,使醫官診候,何如?令曰,依爲之。泰輿進伏診候後,退伏曰,左右三部脈候,尙有數滯,度數不均,掌心頗溫矣。允協診候後所對,與泰輿同。令曰,使李世珪,針醫呼來,可也。師訥曰,議定湯劑,何如?令曰,依爲之。泰輿曰,暑感猶未解矣。淸暑六和湯本方中,去人蔘進服,爲宜矣。令曰,諸醫之意,何如?允協曰,淸暑六和湯,甚宜於暑感,以次進服,爲宜矣。令曰,劑入,可也。諸臣以次退出。
辛巳七月二十五日午時,上御景賢堂。晝講入侍時,知事南泰齊,特進官洪獜漢,參贊官金尙重,參贊官徐命膺,假注書宋鍈,記注官朴祥馨·朴沁,獻納洪趾海,武臣呂攀,以次進伏。上讀大學所謂平天下在治其國,止此之謂絜矩之道,命膺讀詩云樂只君子,止有財此有用,上又讀詩云樂只君子,止有財此有用訖。命膺陳文義曰,民之所好好之,所惡惡之。此好惡二字,卽誠意章之好惡也。有國者,不可以不愼,此愼字,亦誠意章之愼也。然後以得衆則得國,應樂只君子一節,以失衆則失國,應節彼南山一節。於此,蓋可見平天下,不可徒規規於聲音笑貌而已,直自人君念處之微,善惡之幾,而有所本原也。朱子論通書幾字曰,近則公私邪正,遠則廢興存亡,莫不於是焉決矣。人君一念之好惡,其有關於衆心之得失如此,可不懼哉?上曰,所陳是矣。泰齊曰,克配上帝,此配字之義大矣。非獨以人君一心上謂也,天下萬物,皆得其所,然後是可謂克配之義也。上曰,所陳是矣。上命洪趾海進前。上曰,聞重臣所奏,則以爲春坊兩司,則當行公云,予以爲臺職,有一線可召之路,特除臺職,非以耳目寥寥,欲以此備員也。前日撕捱,是矣,今日出肅,是矣。今之儒臣不備,勿爲撕捱,行公,可也。趾海曰,臣誠惶恐,不敢以處義,煩達於筵席,退出後當以上書,陳暴情實矣。上曰,不當陳書矣。朝者有下敎於重臣者矣,臺臣聞之而來乎?趾海曰,以小札書送,故知之矣。獜漢曰,臺臣承牌入闕之後,雖父子間,不得相見矣。上曰,古人云,以國士遇之,以國士報之。其君以國士待其父,爲其子者,亦當以國士報其君矣。昨年筵白時,若直請鄭枋之罪,則事當明快矣。獜漢曰,其時儒臣,率口而發,非所經營者,故如此矣。上曰,其時所陳,不過弸中而發,亦有所執矣。今則其君暮年自飭,三日九講,爲臣子之道,豈可逡巡退縮乎?上曰,重臣之指揮,亦涉如何矣。重臣若曰,竝與春坊兩司而自劃則可也。春坊兩司則行公,而獨不可行公於館職乎?予當直言之,雖以處義言之,今則半上落下矣。泰齊曰,彼臺臣,竝與春坊兩司而自劃,則是自阻於聖明之世也。如此〈之〉故,臺臣之父,以春坊兩司當爲行公之意,陳達矣。上曰,玉堂方有窠乎?尙重曰,臺臣移拜之代,方有之矣。上曰,可謂朝說書暮正言也。命書傳敎曰,噫,人君自飭,三日九講之時,適副學入侍,事體猶不寒心,而今之四五講,上下番不備,不可使聞於隣國。今日入侍,旣已面飭,獻納洪趾海,校理除授,卽爲牌招,夕講備員。出榻敎獜漢曰,儒臣方入侍,似不出牌矣。上曰,牌招,可也。趾海先爲退出。上命注書,宗廟祈雨祭祭文持來。臣鍈持入。上曰,編次人及副提學留在,南泰齊先爲退出。上命注書進前。上曰,汝年幾何,而何年榜目乎?鍈曰,年今二十九,而癸酉榜矣。上曰,爲人甚精明矣。獜漢曰,果精明矣。上曰,汝父名爲何?鍈曰,宋良弼也。上曰,頃年汝父,特命除職矣,聞今作故矣。汝家曾在門外云,今則何在?鍈曰,方在芹洞矣。上曰,宋錫範,於汝爲幾代乎?鍈曰,爲七代祖也。上曰,職至何官?鍈曰,官至大司憲也。上命編次人,讀奏祈雨祭文訖。上命注書,禮曹參判陵奉審何時發行,及校理洪趾海肅謝與否知入。臣鍈入奏曰,禮官陵奉審出去,已移時,而洪趾海肅單,已入云矣。上曰,今則洪趾海可以行公矣。上曰,副學父子事予,故頃日徐浩修爲第二,而予欲見三代事予矣。浩修初不讀下經云,奈何?其心則可尙矣。尙重曰,雖未及讀下經,素以名下士稱之矣。上命尙重,書警世問答文兩段。上曰,今則御製難以著述,而以此問答,欲爲消日。名雖警世,實心自警也。上曰,罷職翰林竝敍用。出榻敎諸臣退出。
辛巳七月二十五日申時,上御景賢堂。夕講,禮曹參判同爲入侍,判義禁洪啓禧,京畿監司蔡濟恭,追後入侍時,同知事元景淳,特進官洪麟漢,參贊官沈墢·徐命膺,侍讀官洪趾海,假注書趙武範,記注官朴祥馨·朴沁,禮曹參判沈鏽,以次進伏訖。上曰,禮參入侍。沈墢曰,入來矣。上曰,奉審各陵乎?沈鏽曰,只奉審明陵而來矣。上曰,莎草,何如?鏽曰,莎草無枯損處,而庚辛等方,新舊莎相交,間間稀疎,根則相連矣。參奉言,旱時有黃色,雨後一層新矣。上曰,然則無頉矣。鏽曰,然矣。上曰,所過農形,何如?鏽曰,雨後田穀頗好,晩禾生色,而若不卽晴,則不無傷損之慮。上曰,今雨而晴,適宜矣。卿從香峴來乎?鏽曰,然矣。上曰,禮參爲人着實矣。徐命膺曰,往返神速矣。上曰,其人健。仍命承旨書之曰,心在園陵,命禮官奉審,聞其回奏,心少紓矣,而速爲復命,其涉可嘉。禮曹參判沈鏽,特賜虎皮一令。出榻敎沈鏽先退。上講大學,自德者本也,止仁親以爲寶。上曰,愼字,註之以謹,何也?洪趾海曰,避宋御諱也。上曰,韓退之諱辨則非之,而由此觀之,朱子亦諱之矣。徐命膺曰,胡人諱夷字,以墨圈之耳。康熙板甚好。聞左參贊,有大淸一統誌云矣。上曰,一統誌出來乎?萬古圖書,亦如大藏經云矣。命膺曰,合五千卷云矣。上曰,德者本也之旨,微妙矣。命膺曰,前節之三引詩,旣以好惡愼獨,對擧言之,而結之以得失,然後此一節,專以理財言之,而或以德對財,而明其本末,或以民對財,而明其聚散,或以言對財,而明其出入,然若言理財之本,則又在於用人。故曰舜以不得禹·皐陶,爲己憂矣。上曰,傳文誰爲之乎?命膺曰,傳十章,曾子之言,而門人記之也。洪趾海曰,言悖而出,貨悖而入,兩節畢竟貨悖之害,有大於上節,而訓詁則以上一節互明之矣。上曰,辱人者必受辱,下番之言,甚好。元景淳曰,上下番奏之詳矣。臣更以用人一節,有所仰陳矣,堯舜必得人而治,故曰天工人其代之。然用人之道,亦本之吾明德也。伏望聖上,沈潛于此。上曰,好矣。引書之語尤好。景淳曰,勞於求賢,逸於任人者也。上曰,諺解是嶺南方言乎?命膺曰,然矣。上曰,張顯光有子孫乎?沈墢曰,有張受崘者,似爲參奉矣。上曰,有書院乎?趾海曰,有洛東書院,其竹帶與笠尙在,帶則截竹爲之,笠小如氊笠矣。上曰,嶺人質實矣。儒臣等先退。上曰,金吾堂上,持衿川縣監李思國供辭入侍。臣武範,出召洪啓禧入。上曰,正書來乎?承旨讀之。上曰,止。命諸臣小退,復入。上曰,桑椹稱以何用,而取於民乎?沈墢曰,似爲藥用矣。洪啓禧曰,渠曾爲昭寧園守奉官者也。上曰,是矣。渠曾了了,何爲此事?啓禧曰,渠之種桑,依經國大典,而亦將報本道云矣。上曰,受以三斗,則五千七百餘斗,將焉用哉?啓禧曰,還穀分給事,渠爲民往見摠戎使,更得百石給之云。臺言亦未必無所據,而渠則稱曖昧,令本道査之,何如?上曰,畿伯入侍。臣武範承命出入。上曰,畿伯有內衙乎?沈墢曰,有之。上命諸臣小退復入。上曰,畿伯來待,注書出去,與之入來。臣武範,出召蔡濟恭入。上曰,衿川桑椹及分標事聞之乎?濟恭曰,小臣不聞矣。啓禧曰,監司亦必知李思國之爲人矣。濟恭曰,思國以公事,數次來見臣,其人似純實矣。上曰,果純實矣。是李秀得之一家乎?沈墢曰,然矣。亦李奎采之族也。濟恭曰,臺言以何事發?臣則今始聞之矣。上曰,桑椹小兒食之。予於前觀之,斑細似覆盆子。濟恭曰,三陟桑椹則味好矣。上曰,摘椹時,必見憎於官屬而然也。査其種處,可知矣。啓禧曰,渠欲以十月移種矣。上曰,金川前郡守李晟供狀持來,馬牌入之。上命朴祥馨,召校理洪趾海入侍。臣武範持牌入。上曰,宣傳官李邦和入侍,騎馬二匹立之。上曰,注書出去,於玉堂,問今年三月三講進行日子,於新營,問襂袍,幸行時前排旗色靑紅以來。臣武範,出召宣傳官入,仍因承旨仰達曰,三月三講進行日子,則二月二十七日也。前排則紅旗也。上顧趾海曰,予非疑臺言也。守令亦必有曲折,自監營査,則官屬牽連,有不便,儒臣潛行廉問以來。命邦和曰,汝往衿川,察種桑有無多少以來。上謂濟恭曰,分給之穀,尙有餘乎?濟恭曰,有餘者矣。上曰,雨澤周洽,予心快矣。濟恭曰,二十一日雨及二十二日雨,三十六官無不來矣。上曰,實由陟降之憐民也。二十日卽農家之嶺也。東風卽息,昨日雨向日霧皆好矣。濟恭曰,向日柳德由之罪罷,臣亦待罪方伯,誠有惶恐矣。蓋陽川縣頻頻報狀,而狀啓則據其末梢所報,故德由至被罪矣。上曰,然乎?渠若爲磨勘狀則好矣。濟恭曰,所餘三百石,更欲分授各邑緊處,何如?上曰,依爲之。畿伯先退。上曰,畿伯爲民善制産矣。上命承旨,讀李晟供辭。上曰,李溵神速知之矣。啓禧曰,監司有廉問故也。上曰,李思國口招,承旨持去,待御史還後決之。上謂啓禧曰,北道今遣金鍾正釐正,卿與相議,可也。啓禧曰,鍾正方在拿罷中矣。上曰,尹勉憲有軍職乎?其人純實矣。啓禧曰,然矣。上曰,近者予觀鳳洲綱鑑,唐有太宗而已。漢高偉矣,文帝亦非外飾也。唐有貞觀政要,漢則無之矣。啓禧曰,兩漢詔令,大有可觀,若裒集成書,則亦一貞觀政要矣。上曰,然乎?啓禧曰,此事,付之副學,似好矣。上曰,承旨書之。上曰,旣命御史,前校理金鍾正敍用。上曰,不過飭勵,旣已罷職,今已供辭云,內官田成澮放送。上曰,初命時,來月十三日動駕,服色,只依昨年三月例下敎,更思之,嗚乎,來月其豈再有乎?服色依昨年六月,以黲貼裏擧行,隨駕諸臣如常。上曰,覽道臣狀聞,其涉可駭。今日供辭云,故取來命讀,與狀聞一切相反,而以供辭推之,本事跡涉殊常,令道臣更爲嚴査,以聞後,登對以奏。上曰,飭已行,今聞旣已供辭云,前應敎李瀰,前校理金鍾正,佐郞金瑞應,分揀放送。上曰,講書院只有一人。左贊讀金相翊罷職代,前左贊讀尹勉憲除授,牌招察任。上曰,於唐有貞觀政要,至於兩漢詔制,有可法者,而於史則難以簡便,令副提學,兩漢詔書之可以遵法者抄略,名曰兩漢辭命,其代則漢高·文·景·武帝·昭·宣·光武·明帝抄進事,分付。上曰,本事在於曺壽喆·丁致復,而因得雨不配,以告身律施行,則今聞中官孫效沖,以初下敎勘律,故徒配云。不問幾乎倒置,改以公律勘處事,分付。上曰,噫,今月將盡,來月不遠,追慕一倍。三月猶不忍三講,而旣因追慕,故二月二十七日三講,行於一日。噫,曾已下敎,雖不能追服之制,今年旣命撤樂,試士之外,不着常服。況於此月,何心若常乎?三日九講,初雖自飭而爲,亦行於今月,正若二月,已一以伸仰謝之意,且一以伸追慕之懷。再昨下敎時未果,今乃慨然覺悟,來月勿稟三講,而三對則非追慕也,因三講而然也。御服雖無拘礙,旣不行三講,仍行三對,何以伸予心乎?三對則過來月爲之,而噫,雖不爲三對,爲宗國心許民國,因此不爲民事,亦何顔以拜?雖不具格,當召大臣備堂而論民事,此則待下敎擧行事,分付備局。上曰,今問道臣,前陽川縣監柳德由,自二十日逐日報狀,而二十二日夕後,始報洽滿一鋤云。二十三日形止狀聞,事勢固然。以此推之,雖報若傳語,惟待洽滿,不爲別白之致。二十二日報狀,雖未滿一鋤,別白以報,道臣何不狀聞?其報卽鄕闇所致,旣勤其報,罷職,過矣。曾知勤勵而面飭,雖微官,非其辜也,旣代雖無可論。已知之後,豈不顧其勤?敍用,令銓曹十考十上,皆調用後,卽爲懸註調用事,分付。以上竝榻敎承旨書諸傳敎訖,諸臣以次退出。
上在慶熙宮。常參以代理停,朝晝夕講爲之。
下直,三登縣令張錫履,仁川府使申暕,麻田郡守李普中。
趙榮進啓曰,同副承旨朴師訥,今日不爲仕進,卽爲牌招,何如?傳曰,允。
以承傳色口傳,下敎曰,時任下宣傳官上,內乘二字添書。
以巡監軍單子,傳于沈墢曰,仍。
傳于趙榮進曰,夕講後,內局入診爲之,夕講正時入之。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣卽與諸醫,趁早入對,診察爲宜。惶恐敢達。令曰,知道。
任瑋達曰,明日常參,睿候方在調攝中,頉稟。令曰,知道。
又達曰,右參贊金相奭,兵曹參議宋徵啓,刑曹參議元景濂,除拜後過三日不爲出肅,依定式推考警責,竝卽牌招,何如?令曰,依。
以司書洪樂純牌不進罷職令旨,令于任瑋曰,推考徽旨捧入。
李翼元,以侍講院言達曰,本院說書金夢華入直矣,謂有情勢,陳書徑出,下番闕直,事甚未安。說書金夢華,卽爲牌招入直,何如?令曰,依。
又達曰,加出假注書金學洙,身病猝重,勢難察任,今姑改差,何如?令曰,依。
又以義禁府言達曰,時囚罪人中官孫效沖,依傳敎以詐不以實私律,杖一百徒三年,照律勘處矣。昨日傳敎內,本事在於曺壽喆·丁致益,而因得雨不配,以告身施行,則今問中官孫效沖,以初下敎勘律故徒配云,不問幾乎倒置,改以公律勘處事,命下矣。孫效沖以詐不以實公律,杖一百徒三年收贖,放送之意,敢達。令曰,知道。
副司直李永暉書曰,伏以,天佑宗祊,聖體旣臻康復,睿候又漸平和,臣民慶忭,曷有其極?念臣性本疎迂,姿甚迷鈍,固不合於淸朝任使之列,而一端忠實之情,自謂不後於人矣。不意人言罔測,聲罪甚嚴,臣誠駭懍怖懼,無地自容。向者臣之以館儒上書入對時,臣始請令儒生進讀,因睿敎,臣讀陳承答後,仍以伊日傳敎,略效陳勉之語,其後大朝筵中,伏承下詢,據實仰對而已。前後事實,不過如斯,臣豈有一毫假飾面謾者,而人之爲言,胡至於是?伏聞宮官入對時,睿敎有及臣入對時事,而辭旨丁寧,昭晳無餘,邸下旣明其入對事實,則斯可以解言者之惑矣。固無待乎臣之費辭自辯,而第臣所自悼者,平生謹拙,信心而行,出入從班數十年,未嘗登人唇舌,今忽夢寐之外,橫遭䵝昧之斥,身名僇辱,衷情抑塞,寧欲溘然而無知也。宜卽一書陳暴,而其間荐承銀臺除命,屛伏悚蹙,不敢承膺,或以病違傲,或在外遞免,只自兢訟而已。旣蒙恩敍,又付軍銜,一向泯默,亦甚惶懼。玆敢不避猥越,略陳短章,伏乞睿慈,特垂照察,明賜處分,仍治臣冒瀆之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。聖候近又愆和,遄臻康復,慶忭曷諭?玆事余已洞知,爾其安意焉。
辛巳七月二十六日卯時,上御景賢堂。朝講入侍時,左參贊洪啓禧,知事南泰齊,同知事金尙喆,特進官李景祜·金時默,參贊官趙榮進,參贊官徐命膺,大司諫鄭純儉,掌令申,假注書趙武範,記注官朴祥馨·朴沁,以次進伏訖。上讀大學,自秦誓止驕泰。徐命膺曰,此一段,自秦誓止忠信驕泰,又專以用人言之。大抵人君,只得一介臣,則一介臣又得六介臣,六介臣又各得許多僚佐之類,所操者約,所及者廣。宋之韓琦,德望勳業,近代少倫,而或以文章之未過人,短琦,琦曰,吾門下,有歐陽脩一人,天下文章,莫大於是。蓋以歐陽之文章,爲己之文章也。上曰,一介眞畫出大臣也。南泰齊曰,政事問西廳,文學問東廳者,是也。命膺曰,前段之末,終之以善者,至善之善也,此段之末,終之以忠信驕泰者,誠意章之幾也。雖變幻言之,節節照徹心字也。洪啓禧曰,善用天下之人,莫如三代,一部周禮,規模盡之矣。惟仁人,與百姓同好惡矣。上曰,得人難矣。仍語及壬丙。上曰,史官勿書。大司諫鄭純儉曰,近來城內偸竊之患,愈往愈甚,而自兩捕廳,未聞有捕捉痛治之事。若果嚴飭,豈有此患?請左右捕將,從重推考,使之各別申飭。上曰,依爲之。出擧條純儉曰,都憲之職,卽古所稱行道之官,比諸他臺,責任自別,而大司憲尹鳳五,除拜屢朔,尙不上來,且與抄選有異,而每於多臺變通之際,朝家輒賜分揀,故都憲一窠,便作冗官。當此聖上虛襟求助之日,不可一任其虛縻,請大司憲尹鳳五遞差。上曰,依爲之。出擧條純儉曰,災年徵債,最爲擾民之痼弊,前後朝禁,不啻申嚴,而近來法綱解弛,富豪之類,假托名目,呈訴紛紜。在法官之道,固當嚴斥勿施,而乃反屈法聽施,推捉徵督,貽害無告之弊,間多有之。自今春夏以後,法官之聽理徵債者,請令査出,施以罷職之典。上曰,依爲之。出擧條掌令申曰,設置糶糴,本爲救民之良法,而其來旣久,逐年增加,斂散之際,民不支堪,而至於各道監·兵·統水諸營,亦置還穀於各邑,每當春夏,利其取耗,全數分給,歲以爲常,雖値荒年,必以全耗會錄,發關嚴督,推論監色,爲守令者,莫敢違越,或以僅捧之國穀,先爲移施於營穀,輕重倒置,事體寒心。若不及時變通,一洗謬規,則國家愛恤元元之德意,將無以下究。自今以後,嚴立科條,監·兵·統水諸營還穀,一依國穀例,折半留庫,若値飢歲,國穀未準捧之時,則全耗會錄之弊,一切嚴禁,俾令貧民不至於當秋流散,實有合於保民之政,故惶恐敢達矣。上曰,所請卽爲民,大體眞是。凡事作事謀始。其若將校軍兵放料,取此耗而用矣,大有見縮,其必復請。況三南則一自均役之後,雖有此,難以成樣,事不獲已,若復更張,朝令豈不顚倒?仍舊貫,可也,而至於國穀充用之事,聞甚可駭。日後繡衣之行廉問,若或有之,當施國穀那用之律,以此嚴飭諸道。曰,各邑歲抄時,不得閑丁,多以兒弱充定,至於物故老除,亦不卽代定,此非閑丁之元無其人也。凡今良民之投屬,其孔穴甚夥,身爲良民者,稍分黑白,則必及其無役之時,先爲托身之所,各邑更無下手之地。試以外方言之,監·兵·水營,營將·虞候·防禦使·假率軍官,除番收布之名色,極其雜亂,此皆驅良民之淵藪。臣於待罪外邑時,稔知此弊。若不大加釐正,則兒弱之充定,逃老故之徵布,勢所必至。臣謂京外良民所屬之處,元額外,一竝査汰,移定軍役,嚴防冒屬之弊,誠爲當今急務,故惶恐敢達矣。上曰,所奏誠是。一匹之後,有何捨苦趨歇之弊?且一自釐正之後,無謂名目,旣已刪去。頃者一匹之內,有輕其役,猶有趨歇之竇窟,已嚴處,則今聞所奏,無乃或不遵朝令,猶有輕役,有此弊否?今無更爲査汰之事,令備局問于諸道,二或有犯科者,隨聞嚴處。曰,臣纔陳所懷,伏承下答之後,又此煩達,極知惶恐,而良民之厭避軍役,投入於軍官名色者,不但專爲避苦趨歇,其意專在於拔身之計。且以水營除番捧錢之數言之,一名所納,多不過一兩餘錢,稍勝於一匹之役,故以此樂於投屬,元額外剩數漸多,而爲官長者,不能一切嚴防,致有許多冒屬之弊,臣之所達元額外一竝査汰云者,良以此也。上曰,監兵營穀之不以折半定式者,何義耶?副提學徐命膺曰,元會穀之折半留庫,折半分給,蓋以其留庫者,爲軍餉不虞之備,而以其分給者,或取耗生息,或資民艱乏,至於別會,則乃是監·兵·水營之私穀,故元無折半定式之事,是其當初立法之意,然也。況百年流來之規,今若革罷,將使半國之穀,一朝耗散,而朝廷旣無代給支費之物,其爲外方之弊,則不爲少也。上曰,俱是臺臣,薇垣長之意,何如?鄭純儉曰,統·水·兵各營還穀之盡數分給,蓋爲取耗也。捧糴之際,雖不無些少弊端,此是流來已久之事,臣意則似難遽然變通矣。左參贊洪啓禧曰,外方各營之盡分取耗,不但前規如此,其耗穀歸於公用者多,將校軍卒放料及公廨修補戰船修改等事,或有專靠於此者。耗穀減半之後,朝家有難一一給代,此爲掣礙之端。選武軍官厭避處固多,而此亦在守令,若守令善爲區處,朝家賜第之外,自官亦行勸奬之政,則或有願入處,至於公薦許入,此亦不可以一槪論。使之極擇中庶操弓不入軍役之類而充之,則無弊端之可論,若有未滿一匹之軍役,則所當嚴禁,守令如有犯者,則嚴處,宜矣。知事南泰齊曰,各道營還之全耗取用者,誠如臺言,行之旣久,猝難變通,而荒年國穀未準捧之時,如或有以元會付穀物,移施於營穀之事,則此弊不可不嚴防,而至於良役,實摠刊布之後,別有雜色冒屬,避苦趨歇者,則臣未之聞也。如或有之,則亦不可不更加釐正矣。同知事金尙喆曰,選武創設之初,以其有都試賜第之令,故兩班中庶之有才藝者,果不無願入之類矣。畢竟直赴,不過一道內居首一人而已,每年所納爲一匹,而一自均役之後,選武軍官之視若奴隷者,亦同爲一匹役矣。彼軍官輩得第則至難,納布則與常漢同,故今則百計圖頉,各邑之充額極艱,有非當初設置之本意矣。行都承旨趙榮進曰,監·兵·統·水營盡分之規,未知法意之何在,而臣曾於待罪南邑時,統營每有申飭盡分之關,而輒稱受題備局云。以此觀之,則其所盡分,似非法典矣。良丁之避苦趨歇之弊,臺臣所懷,似指北道事也。臣未經北道守令,雖未知其如何,而以臣所經兩西湖南論之,則均役時凡軍役,非一匹木,則錢二兩,爲一定之規。今無別般經歇之役,兩西則旣有守令私用除番軍官之目,或可疑守令有所欺隱,而湖南則初無此等名目,固無可疑,至於選武軍官,則當初有以中庶有武藝願入者充定之令,故臣待罪西邑時,依朝令擧行,則不但無願入者,厭怨大起矣。近聞各邑守令,莫不畏怨,皆以良丁充定,便添新般軍額,尙患選武額數之難充,則私自欺隱良丁,恐非可論矣。上答申曰,旣答復奏,其心可嘉。一體令備局嚴飭,而因此而聞諸臣所奏,於選武軍官事,不可無飭,此則當問于大臣處之。上曰,諸臣所奏,後日次對,備局有司堂上持奏。以上竝出擧條上命承旨書之曰,臺諫寥寥之餘,聞喝導之聲,予深喜之,三日之內,連有所懷,亦涉嘉尙。大司諫鄭純儉,掌令申,特各賜鹿皮一令,以示予開耳目之意。出榻敎又命書之曰,古人以陳章中,以百拜二字,謂不誠,此不過文法而猶然,況堂箚乎?曾見玉堂放事,陳箚一會云,今則不然。入直處置之外,一則匡其君之過,一則糾其臣之邪,豈不重也,而不齊會,卽近者謬例,此後堂箚時,不參者不書其名。噫。有若此者,明倫堂豈不揭乎?正士習三字乎?凡朝臣陳章奏者,若篤老之人,則子弟代署固也,而太學生上書與相箚等,何等重也,而書錄只見名帖而摸署,名曰向壁,其涉謬矣。僞押不爲,況莫重靑衿之奏御文字乎?且八道諸儒之章,其弊尤甚。往者傾軋之場,菫爲校生者,亦入其中,貽羞靑衿,爲鄕戰之本,尋常慨然者。爲圓點其猶居齋,況封章乎?此亦正士習之一端,此後太學與四學章奏中書錄者,必躬進然後,始許列錄,若只送名帖者,其令掌議糾正,若不糾正,令師儒之長,戒飭,八道儒生之章,分其道,書道名,名帖之例,依前許之,而時或栍問于本道,不載儒籍而濫入者,當施冒靑衿之律,正其士趨,以此嚴飭。出榻敎又命書之曰,古人有此路荊棘一開之語。今日百隷之怠慢,卽諸臣之過,而董子曰,正心正朝廷。究其本,卽予否德不率之致。噫。今雖衰耗,一心在世臣元元,白首暮年,豈不爲臣僚除弊?古人亦云作法於涼,其弊猶貪。昨因二儒臣放乃覺,雖曰金吾例規,子曰〈以〉禮使臣。昨日端笏於朝,今日有司請刑,面目不佳。此後宗親及文臣·時任史官·曾經侍從以上,武臣·時任內乘·宣傳官·曾經閫帥以上,蔭官曾經敦寧都正以上,關係殺人及贓汚外,該府結語,旣已遲晩,依受敎照律何如事,奉承傳施行,雖與朝臣有異,近侍則一也。別軍職與長番內侍·內局醫官二品以上,亦用此例事,一體分付。出榻敎又命書〈之〉曰,國之所重祀典,而祭文亦一也,則近者代押,或有不精者,此後申飭。凡人視聽,不在年之老少。頃者徽寧殿題主時,旣許明眼,禮房承旨代押時,致精爲重,其不拘於文。出榻敎諸臣以次退出。
七月二十六日辰時,王世子坐景春殿。藥房入對時,右承旨任瑋,加出假注書金學洙,記注官徐有元,記事官任濟遠,醫官金履亨·方泰輿·許礈·李以楷·鄭允協·李世珪,進伏訖。瑋曰,夜間,睿候調攝,若何?令曰,意謂病已離却矣,昨日更痛如前,憫不可言矣。瑋曰,寢睡·水刺之節,亦何如?令曰,痛止而後暫睡,而至於水刺,則尤不可言矣。瑋曰,使醫官診候,何如?令曰,依爲之。履亨進伏診候後,退伏曰,脈候左右三部,微有數滯,度數不均,掌心亦溫矣。泰輿診候後所對,與履亨同。瑋曰,議定湯劑,何如?令曰,今日可用何藥乎?淸暑六和湯,旣服而無效,向日茹藿湯,似有顯效,更服茹藿湯,似好矣。泰輿曰,六和湯其藥力,似弱於茹藿湯。今則症候,非以峻劑治之,則必遲其效,六和湯姑爲停止,茹藿湯本方中,加山梔·草菓各五分製入,日再服,爲宜矣。令曰,五貼劑入,可也。又曰,昨日講官罷職,緣何事耶?瑋曰,昨日問安之時,以張傘事罷職,而上闕兼史注書,皆爲罷職矣。有元曰,闕內堂下官張傘,自是禁令,而近日申飭之餘,昨日上闕堂下官張傘之類,皆爲罷職,而輔德李宜老,亦入於其中矣。諸臣以次退出。
辛巳七月二十六日午時,上御景賢堂。晝講入侍時,特進官李景祜,同知事金尙喆,參贊官金尙重·徐命膺,假注書趙武範,記注官朴祥馨·朴沁,武臣李吉儒,以次進伏訖。上曰,武臣誰也?金尙重曰,李吉儒也。上講大學,自泰誓止孟獻子章。上曰,六畜之畜字二音,精神不好誤讀矣。我國諺文九字,至理存焉,故相臣李宗城,不知諺文,蓋慢而不爲也。金尙喆曰,至於講經,或有以諺誦之者矣。上曰,有俗所謂省領者矣。徐命膺曰,雖守令,七事猝使誦之則難矣。尙喆曰,臣於外郡,見七事畫屛者矣。上曰,必好矣。命膺曰,大學此段,合前理財用人而統言之,亦文王詩之摠結南山有臺,節南山也。聖賢說話驟看,雖似泛然,而仔細咀嚼,誠有必然之理,此節所謂國無遊民,則生者衆矣,朝無倖位,則食者寡矣。生財之道,實不外乎此。若舍是而求生財之道,則只是聚斂而已。上曰,不畜牛羊,何意也?尙喆曰,不欲與庶民爭利,卽公儀子拔葵之意也。命膺曰,公卿之家,方有家臣,故不畜聚斂之臣。我國六曹堂上,亦受氷牌矣。李景祜曰,各府以牌受十丈矣。上曰,外方祭享用之乎?尙喆曰,社稷等祭用之矣。上曰,內氷多不精矣。景祜曰,江水亦汚矣。上曰,春塘臺水,儒生亦飮之矣。命膺曰,國以民爲國,此意誠懇切也。上曰,擇守令爲生財之本。守令不擇,則不知爲幾聚斂之臣也。阿大夫貪,故善使左右,欲使隱其貪也。命膺曰,齊宣封一卽墨大夫,烹一阿大夫,而齊國不振之綱紀,始反而大振。以此見之,人君只斡轉一二人,而便可移朝廷之綱紀矣。上曰,所陳是矣。上曰,洪趾海來乎?李思國之分給不均則可問,而至於桑椹,則亦安用乎?尙喆曰,然矣。上曰,監牧官依如守令乎?景祜曰,印信官矣。上曰,監牧官好云者,以其無殿最也。沈墢曰,晉州監牧官所領民三百餘戶矣。尙喆曰,年老蔭官爲察訪,驛路凋弊,多由於此。若以承文參下爲之,則旣有前程,似勝蔭官矣。景祜曰,近有定式,老蔭不得爲之矣。上曰,摘奸宣傳官入侍。臣武範出,與宣傳官入。上曰,汝見種桑處乎?李邦和曰,種桑處,廣十三把長八把,而生者已盈寸矣。命膺曰,故相臣李元翼,種桑於安州。其後安州民,謂之李公桑矣。上曰,如古所謂蘇公堤也,命膺曰,然矣。上曰,蠶桑之業,今不如古矣。尙喆曰,諸葛亮所謂成都桑八百株者,可見古之務蠶矣。上曰,男不學女不織,公然遊食,誠可惡矣。近來小民亦然。向年砲手中日爲之,則反不願矣。近者金玉,遍於城內,由於習俗漸侈,民不知分故也。景祜曰,官奴免賤,皆爲同·僉知矣。上曰,捉虎堂上之禁,良以此也。尙喆曰,虎皮方物絶後,或多虎云矣。上曰,都城自設參軍後,樹木一信盛矣,似不無虎患矣。上命承旨書之曰,內局後日次,入侍事下敎,而日煦有餘,御史將入侍,大臣入侍,兼有下敎之事。內局日次,夕講兼行事,分付。出榻敎諸臣以次退出。
辛巳七月二十六日申時,上御景賢堂。夕講入侍,藥房同爲入診時,都提調洪鳳漢,同知事元景淳,特進官元景祜,參贊官趙榮進,參贊官徐命膺,侍讀官洪趾海,假注書趙武範,記注官朴祥馨·朴沁,醫官金履亨·皮世獜·許礈·李以楷·李泰遠·慶絢·吳道炯,以次進伏訖。都提調洪鳳漢曰,宗廟風落木及自枯木,今方斫伐,而其數將至於百餘株之多矣。取考謄錄,或因特敎,分給其人貢人,使之補用於祭享時火材木,何番何以爲之乎?上曰,今亦量給貢人,使之當大祭一次,可也。出擧條上講大學,自長國家止近而忽之。徐命膺曰,前節及此節,凡兩言義利以終之。義利者,乃一心之幾,好惡之分也。其必兩言者,如周易四德之體仁嘉會利物,皆是一義,而至貞固,則旣貞又固,便是兩義也。上曰,然矣。洪趾海曰,此章則大學之終章,而聖人治國平天下終條理之極工也。旣致嚴於進君子退小人之辨,復致嚴於義利理欲之辨,終以理財用人爲極處,而理財用人,分爲二道。然用人得其道,則不患理財之不得其道矣。此書之終條理,而不過爲用人一事也。臣於終章之講,以終條理之極處,有望於我殿下矣。上曰,當體念焉。上曰,中庸以無聲無臭終之,此書則以此終之。命膺曰,中庸之先省察次涵養,說入於無聲臭,所以歸本於天命之性,大學先理財次用人,說入於義利者,所以歸本於愼獨之幾。洪鳳漢曰,聚斂之臣,必有所以然。或以征伐,或以土木。王安石以伐河隍,而靑苗之法出矣。命膺曰,大臣之言,好矣。小人之百般伺察,惟在於陰中其君之所欲,故曰,惟仁人放流之,其意至深切矣。上曰,漢武好用兵,則衛·霍之徒出焉,好儒術則董仲舒之徒出焉,求仙則東方朔出焉,務農〈則〉田千秋出焉,惟在人君好惡而已。元景淳曰,此不過理財用人二件,而以用人終然,用人,在明明德。德不明則無以辨乎君子小人之分,而天命人心之去就,決於是矣。此分義利言,而孟子傳受,接乎此矣。上曰,所陳誠是矣。鳳漢曰,親賢樂利者,文武之惠澤,及於萬邦也。今日之治,莫非先朝親賢樂利之化也。上曰,皆是昔年遺澤。鳳漢曰,伏望於此四字,勉勉焉。上曰,今是何時?予三日九講矣。凡以感動者,必有效焉。予之爲此講者,非自矜也。今日夕講,吾無恨矣。上曰,今雨澤周洽,予心快矣。鳳漢曰,俄有人從楊州來者,問之,則楊州果大豐矣。上曰,三十六官盡雨云矣。鳳漢曰,八域盡雨矣。湯之桑林之禱,大雨方數千里者,捷於影響矣。上曰,陟降活我元元。鳳漢曰,聖上之誠,上格陟降矣。上曰,適値雨時,非由予誠也。鳳漢曰,雨後民事可喜。今日氣尙熱,日三講,聖候,何如?上曰,衿川事,昨命御史,又送宣傳官,爲國一念未已,自然至夕講矣。戊申冬,予患眼候矣。俄觀鏡,則眼有赤氣矣。鳳漢曰,水刺·寢睡之節,何如?上曰,寢則差勝,食則多不過數匙矣。醫官以次入診訖。金履亨曰,胃經則一樣不足矣,眼候則有紅暈,而不過一時氣也。用黃連煎水,似好矣。諸醫所陳略同。鳳漢曰,明日當與諸御醫入診。惶恐敢達。上曰,置之。今已愈矣。鳳漢曰,八味元進御乎?上曰,將進之。副提調先退。上命命膺,讀漢武書。上曰,高哉文也。聽此當一淸丸。副提調先退。上問洪趾海曰,衿川民情,何如?趾海曰,民於得失,不喜不慼。蓋其到任屬耳故也。上曰,還米分給,何如?趾海曰,其前申暿,善治守令也。其豪强難捧者,已抄錄而置之。思國一依抄錄名字拔之,其見拔者,未免有怨言,桑椹則勸農等八人,採之者怨之矣,村民則固有不知者矣。鳳漢曰,如以農桑勸之意種之,則似不爲罪矣。上命於禁府文案末,書李思國特放傳敎。鳳漢曰,臺言亦好矣。守令小心矣。上命臣武範,出持朝講時傳敎入。鳳漢曰,判決事改以敦寧都正,似好矣。別軍職亦入於此中,何如?上曰,好矣。鳳漢曰,禁府自此除一坐起矣。上仍顧左右曰,予念及汝輩矣。鳳漢曰,向以宗廟提調口傳差出事,仰達矣,自上無發落。上命承旨書之曰,湯劑依前煎入,今日爲日次。出榻敎諸臣遂退出。
上在慶熙宮。常參·經筵,以代理停。
下直,月串僉使李亨耉。
金尙重啓曰,右承旨任瑋,今日不爲仕進,卽爲牌招,何如?傳曰,允。
沈墢啓曰,卽伏見黃海水使沈義希,今春夏等褒貶啓本,則邊將無一人居下,殊無嚴明殿最之意。推考警責,何如?傳曰,允。
以備忘記,傳于沈墢曰,今日內乘·軍職·宣傳官駕前駕後試射時,駕前閑良金鼎厚,柳葉箭居首,直赴殿試,軍職朴敬新,片箭二中,加資,宣傳官李光錫,四中都居首,陞六。
沈墢,以兵曹言啓曰,來八月十三日,明陵幸行時,所把驛馬匹數,依昨年減下例擧行事,命下矣。擧動時各差備馬,則依下敎別單修入,而秋夕祭享日子相値,各陵寢·園所·墓所香陪所騎三十九匹,無他推移之道,京畿驛馬七匹,忠淸道驛馬十六匹,江原道驛馬十六匹,擧動添補馬上送時,一體上送,同月初九日京中逢點之意,三道監司處,分付,何如?傳曰,允。
又以司僕寺官員,以一二提調意啓曰,濟州牧使李昌運遞任,進上馬三匹,今纔來到,禾毛色別單書入,而依例內廏立養之意,敢啓。傳曰,知道。
以黃海監司李溵狀達,不能檢飭帥臣之罪,惶恐待罪事,傳于沈墢曰,勿待罪事,回諭。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣卽與諸醫,趁早入對,診察爲宜。惶恐敢達。令曰,知道。
李翼元達曰,明日常參,睿候方在調攝中,頉稟。令曰,知道。
又達曰,憲府監察茶時,諫院許久闕達,事甚未安。除在外外,不爲行公人員,竝卽牌招,何如?令曰,依。
又以侍講院言達曰,本院下番闕直,事甚未安。司書洪樂純,旣有只推之令,卽爲牌招入直,何如?令曰,依。
又以觀象監提調意達曰,見今三學書冊,刊布旣久,刓弊無餘,每當祿取才及科試時,東借西乞,苟艱特甚。其中地理·命課兩學,相地之役,涓吉之任,俱爲緊重,而行用方書,殆至絶種。顧今式年初試定日迫近,而科場所用,萬無推移分排之勢。不可不及時變通,而許多方書,有難一時準備,地理學書冊,靑烏經·錦囊經·明山論·胡舜申·洞林照膽·琢玉斧,命課學書冊,袁天綱·範圍數·徐子平·應天歌等冊,最爲緊要,而琢玉斧,則本監有板子,只印紙磨鍊,其餘諸書,皆是單卷冊子,依定例謄本,所入物力,令該曹趁早磨鍊上下之意,分付,何如?令曰,依。
又以觀象監提調意達曰,本監官員,術業成才,有功勞之人,別付祿奬勸,前例甚多。頃者壬寅年,監官員李時完,以術業精明之人,別付測候司果,而李時完有頉之後,時無可賞之人,故年前減省矣。今此天文學前敎授金俊逸,多年入仕,術業最精,且於新法中星釐正時,晝夜奔走,專意測候,殆至一年之久,且自精寫印本,入啓刊行。如此有勞之人,無祿任使,誠爲矜悶。李始完有頉代,所減司果,金俊逸,依例還差陞付,以酬其勞,以勸來後事,分付該曹,何如?令曰,依。
掌令申達曰,臣才識庸下,年紀遲暮,病伏窮巷,念絶當世,一切言議,便同聾瞽。淸朝耳目之任,自知其萬萬不稱,前後除命,未嘗唐突承膺,而日昨常參有命,除旨夜下,召牌踵臨,黽勉出肅者,蓋出於粗伸義分之計,連日登筵,以近日臺官之含默,聖敎嚴截,密邇前席,惶愧無地。適以前日所聞,衿川縣監李思國,未及赴任,分定桑葚於民戶,方農責納,民不堪苦,劃給移轉之米,專委下吏,不善分俵,怨聲載路等說,略陳所懷,請罷其職,旣承拿處之批矣。卽伏見禁府判付傳旨,廉問摘奸,本事不然,於渠白脫爲敎。臣於是,自不免驟聞傳說,率爾論人之失矣。其何敢晏然仍冒於臺次乎?請令遞斥臣職。答曰,勿辭。
李翼元達曰,掌令申,再達煩瀆,退待物論矣。令曰,知道。
七月二十七日巳時,王世子坐景春殿。藥房入對時,右副承旨李翼元,加出假注書金學洙,編修官李基德,記事官任濟遠,醫官方泰輿·許礈·李以楷·鄭允協·李世珪,進伏訖。翼元曰,夜來睿候調攝若何?令曰,別無加減,而氣益困矣。翼元曰,寢睡·水刺之節,何如?令曰,寢睡不平,而水刺不進矣。翼元曰,使醫官診候,何如?令曰,依爲之。泰輿進伏診候後,退伏曰,脈候左右三部,微有數滯,度數不均,右關胃脈不實,掌心頗溫矣。泰運診候後所對,與泰輿同。翼元曰,議定湯劑,何如?令曰,依爲之。泰輿曰,症候都是暑感,今日茹藿湯,亦再服,爲宜矣。泰運曰,諸醫之意,同矣。令曰,然則劑入,可也。諸臣以次退出。
上在慶熙宮。常參·經筵,以代理停。
下直,彌串僉使吳道炯。
趙榮進啓曰,左承旨金尙重,今日不爲仕進,卽爲牌招,何如?傳曰,允。
沈墢,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,副摠管趙啓泰,以御營中軍,軍兵等中日試放事,南小營晝仕出去之意,敢啓。傳曰,知道。
以守門將改付標單子,傳于任瑋曰,以朴希胤爲之。
任瑋,以弘文館言啓曰,本館上番校理臣洪趾海,以訓鍊都監從事官,今日本營坐起時,晝仕出去之意,敢啓。傳曰,知道。
以黃海監司李溵狀啓,唐船去來形止,只憑其謄報而轉聞,致有爽實之失,惶恐待罪事,傳于任瑋曰,勿待罪事,回諭。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣卽與諸醫,趁早入對,診察爲宜。惶恐敢達。令曰,知道。
李翼元達曰,明日常參,睿候方在調攝中,頉稟。令曰,知道。
又達曰,大司憲未差,執義洪啓能在外,掌令申引避退待,朴海潤令旨未下,持平朴相老受由在外,金亮行在外,今日以監察茶時之意,敢達。令曰,知道。
又達曰,藥房都提調洪鳳漢,爲承候來待矣。令曰,入對。
又達曰,掌令申,引避退待,已至經宿,尙未處置,事甚未安。兩司除在外外,大司諫鄭純儉,卽爲牌招,以爲處置之地,何如?令曰,依。
以忠淸監司狀達,八月令早紅柿子進上,限內不得封進,惶恐待罪事,令于李翼元曰,勿待罪事,回諭。
司書洪樂純書曰,伏以,臣特一僇人耳。其不可復廁仕列,非但臣之自處然也,雖平日愛臣而憐臣者,莫不皆以爲然,蓋其人言至怕,情事至悲,無復有當世之望故也。乃者大朝殿下,除臣以宮銜,而邸下不以臣爲不肖無狀,忽下不敢當之令,旣開釋之,又催督之,一諭再諭,使之轉動,而臣迷不承令,繼又使宮僚開諭,而半日之間,特召者三,臣又迷不承令,睿恩益隆,而臣罪益著,義分由臣而壞,綱紀由臣而隳,恩數亦由臣而濫屑矣。臣雖至愚,亦有人心,豈不知義分之不可壞,綱紀之不可隳,恩數之不可濫被也,而自顧其身則僇人也。焉有僇人,束帶揚揚,重玷於胄筵侍講之列,以爲淸朝之羞也?區區匹夫之志,欲守咫尺之義,惟冀威罰之速被,而粗自慊於私心矣。乃邸下不惟不加嚴誅,又忽降十行令旨,誨責之嚴截,辭意之鄭重,愈往愈切,恩至渥也,眷亦厚矣。於是乎臣,情益窮勢益迫,感激惝怳,益不知死所。此而又不趨承,則君臣之義廢矣。臣爲是之懼,不敢顧他,冒昧出膺,三載逖違之餘,重覲离光,仰聆睿音,臣且感且惶,寸心自激,雖今日滅死,固無恨矣。若其因仍冒據,則非臣所敢出也。噫,名敗身辱,是謂僇人。上士恥與爲友,明主羞以爲臣,今臣所罹,不幸至此。此所以閉影削迹,痛冤窮蹙,欲對人而輒慙忸者也。雖邸下明燭其誣,洞釋備至,而臣之敗辱則自如也。雖邸下哀而憐之,許其進身之路,而臣之痛冤則自如也。臣雖澡雪於百斛純灰,此生此辱,難以洗矣,而其爲窮蹙則自如也。臣雖感佩恩私,怵畏嚴令,急於伸分,蒼黃冒沒,而其爲慙忸則自如也。敗辱如此,痛冤如此,窮蹙如此,慙忸如此,嗚呼,如臣者,誠天下之僇人也。何可以一時迫出,因爲久冒之計哉?分義至嚴也,故不可不暫膺,廉愧亦大也,故不敢爲蹲因,繼此以往,有死而已。誠不忍復叨榮次,內愧其心,外受人譏,邸下旣以臣爲書筵舊物,不欲終棄,屢加誤恩矣。今若使之催迫馳策,忘廉喪恥,則非體下之仁也,又若使之重犯違傲,竟陷大戮,則非終始之恩也。以邸下深仁至渥,豈爲是哉?嗚呼,匹夫之交,得一言相感,則尙欲刎頸而報之。況臣本以疎遠,間忝宮僚,屢被顧詢,恩榮浹骨,今又邸下拔之穽坎之中,施以曠絶之渥,臣感結中心,報答無階,而持被三日,輒敢祈免,是豈臣所樂爲也?然臣何敢忘邸下之恩哉?惟是生則隕首,死則結草,庶爲塵刹之報耳。本來情地,如右所陳,而且臣老母宿病,當暑添劇,症形甚危,藥餌是事,臣左右扶將,方寸煎灼,實無一刻暫離之望,由限已過,召牌屢辱,而以情以勢,承膺無路。臣罪至此,死不足惜。伏乞离明,腑察血懇,特加哀憐,亟削臣職,俾遂微諒,千萬幸甚。臣無任屛營祈懇之至,謹昧死以聞。答曰,覽書具悉。此事非但余悉知之。向者旣已洞諭,而肅謝行公,則今又如是,事涉未安,分義所在,尤極寒心。爾其勿辭,先察職後護焉。
七月二十八日辰時,王世子坐景春殿。藥房入對時,都提調洪鳳漢,右副承旨李翼元,加出假注書金學洙,編修官李基德,記事官任濟遠,醫官方泰輿·許礈·李泰運·李以楷·鄭允協·李世珪,進伏訖。鳳漢曰,雨旣連日,日又蒸濕,睿候調攝,若何?令曰,近亦彌留,未得其快,甚憫矣。鳳漢曰,寢睡·水刺之節,何如?令曰,寢睡不穩,水刺不甘矣。鳳漢曰,近來口味,何如?令曰,口味尙不開快矣。鳳漢曰,使醫官診候,何如?令曰,依爲之。泰輿進伏診候後,退伏曰,左右三部,微有數滯,度數不均,掌心亦溫矣。泰運診候後所對,與泰輿同。鳳漢曰,議定湯劑,何如?令曰,依爲之。泰輿曰,茹藿湯五貼,旣已劑入,而尙餘一貼,今日進服後,明日更爲議定,爲宜矣。令曰,依爲之。鳳漢曰,門屛皆闔,壅鬱頗甚,開拓門戶,以爲疏暢,似好矣。令曰,上邊門已開矣。鳳漢曰,非特入對時爲然也,雖平時靜臥時,每使如此則似好矣。令曰,當依爲之。鳳漢曰,分提調旣遞,而吏曹無行公堂上,故尙不出代,誠可悶也。令曰,吏判誰耶?鳳漢曰,向日開政命下,而吏曹三堂,互相推委,趁不承召,晩後入來,故行政後倂爲罷職,而新除判書金相福,參判曺命采,姑未出肅矣。諸臣以次退出。
上在慶熙宮。常參·經筵,以代理停。
藥房都提調臣洪鳳漢,副提調臣趙榮進啓曰,日氣陰濕,伏未審日間,聖體調攝,若何?寢睡·水刺之節,亦何如?湯劑今方煎入,而臣等與諸御醫入診,詳察聖候,議定繼進當否,爲宜。臣等不任區區伏慮,敢來問安,竝此仰稟。答曰,知道。氣則一樣矣。
中宮殿,藥房口傳問安。答曰,知道。
趙榮進啓曰,明日朔焚香傳香時,禮房承旨,當爲齋宿,而右承旨任瑋,以式暇出去,依例牌招齋宿,何如?傳曰,允。
趙榮進,以內醫院官員,以都提調·副提調意啓曰,今日日次問安,提調金相福,以本職未肅拜,不爲仕進,卽爲牌招備員,何如?傳曰,允。
傳于金尙重曰,戶判·均堂,內局入診,同爲入侍。
傳于沈墢曰,北道御史,內局入診,同爲入侍,高陽·楊州·漢南民,各一人待令事,分付。
沈墢啓曰,北道御史金鍾正,時無職名,令該曹口傳付軍職,何如?傳曰允。
兵曹口傳政事,以金鍾正副司果單付。
沈墢啓曰,北道御史金鍾正,依下敎來待矣。傳曰,入侍。
吏曹口傳政事,以鄭彦暹待敎單付,以姜趾煥檢閱單付。
有政。吏批,判書金相福進,參判曺命采未肅拜,參議未差,左承旨金尙重進。吏批啓曰,本曹佐郞鄭文柱呈狀內,身病甚重,勢難察任云。今姑改差,何如?傳曰,允。又啓曰,忠淸道都事李東泰呈狀內,親病甚重,勢難赴任云。今姑改差,何如?傳曰,允。又啓曰,繕工監假監役官李惠輔,除拜後過限未出仕。依例改差,何如?傳曰,允。以李廷喆·沈履之爲承旨,徐命膺爲吏曹參議,李得宗爲大司憲,李吉輔爲大司諫,柳觀鉉爲司諫,李仁培爲掌令,南鶴宗爲獻納,李鎭恒·洪秀輔爲正言,黃景源爲刑曹參判,李益炡爲宗廟提調,南泰會爲分內局提調,李蓍廷爲平安都事,李鎭衡爲慶尙都事,李永中爲黃海都事,洪樂純爲忠淸道京試官,以白仁煥學諭單付,朴次彬軍器奉事單付,金順弼副奉事單付,梁濟泓參奉單付。
兵批,行判書李昌誼進,參判元景淳入直,參議宋徵啓未肅拜,參知閔光遇在外,參知朴昌潤昌德宮入直,左承旨金尙重進。以趙明鼎·鄭光忠·尹東暹爲副摠管,韓浤爲五衛將,柳鎭普爲訓鍊副正,洪相宇爲都摠經歷,李命時爲中樞都事,金漢升爲守門將,柳達源爲慶尙右兵虞候,洪匡輔爲昌德將,李景春·李壽德副護軍單付,韓重愈同知單付,徐命彬·韓師得·黃景源·尹鳳五·李奎采·尹東暹·韓光會副司直單付,李徽中副司果單付。
王世子在昌德宮。常參停。
世子宮·嬪宮,政院問安。答曰,知道。世孫宮,政院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣卽與諸醫,趁早入對,診察爲宜。惶恐敢達。令曰,知道。
李翼元達曰,明日常參,睿候方在調攝中,頉稟。令曰,知道。
又達曰,大司憲未差,執義洪啓能在外,掌令申,避嫌退待,一員,持平一員未差,朴相老受由在外,今日以監察茶時之意,敢達。令曰,知道。
又達曰,待敎鄭彦暹,檢閱姜趾煥,旣已付職,卽爲牌招,何如?令曰,依。
又以侍講院言達曰,本院下番,連日闕直,事甚未安。司書洪樂純,書答已下,卽爲牌招入直,何如?令曰,依。
又以兵曹言達曰,同知中樞府事李景春,素患痰病,近甚添劇,時月之內,萬無起動供仕之望,呈狀乞遞。西樞雖是閑局,不可一向虛帶,今姑改差,何如?令曰,依。
又以義禁府言達曰,卽接月令醫員金泰興手本,則時囚罪人李晟,本以抱病之人,又添暴暑之症,食飮全廢,晝夜叫痛,不省人事,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
黃海水使狀達,以瞭望將誤報之擧,惶恐待罪事,令于李翼元曰,勿待罪事,回諭。
校理臣洪趾海,伏以,掌令申,以臣才識庸下,年紀遲暮,病伏窮巷,念絶當世,一切言議,便同聾瞽。淸朝耳目之任,自知其萬萬不稱,前後除命,未嘗唐突承膺,而日昨常參有命,除旨夜下,召牌踵臨,黽勉出肅者,蓋出於粗伸義分之計,連日登筵,以近來臺官之含默,聖敎嚴截,密邇前席,惶愧無地。適以前日所聞,衿川縣監李思國,未及赴任,分定桑葚於民戶,方農責納,民不堪苦,劃給移轉之米,專委下吏,不善分俵,怨聲載路等說,略陳所懷,請罷其職,旣承拿處之批矣。卽伏見禁府判付傳旨,廉問摘奸,本事不然,於渠白脫爲敎。臣於是,自不免驟聞傳說,率爾論人之失矣,其何敢晏然仍冒於臺次乎?引嫌而退。事有苗脈,言非全爽,不可以此輕遞言官,請掌令申出仕。取進止。答曰,處置事依達。
左尹南泰會書曰,伏以,天休滋至,聖候旣臻康復,睿體亦向差安,臣民慶祝,曷有其極?仍念臣向蒙譴罷,得卸重擔,杜門屛蟄,粗安微分,曾未逾月,敍命先降,除旨繼辱,臣誠隕越于下,益不知措躬之所。臣本以寡諧之性,全昧處世之方,遇事則信心直遂,出言則率口輒發,此固臣之一生病痛,矯揉不得者。持此道行此世,平居望外,尙饒齒舌。況畀之以不相稱之任,責之以至難行之事,則其瑕纇之層出,物議之譁攻,固其所也。大僚之只就一事,勘過臣罪者,可謂恕臣太過,而於臣實爲頂門上一針,臣敢不受以爲罪,而至若聖鑑,旣勤於俯燭,恩言又出於曲恕,疎遠賤臣,何以得此於君父,以罪爲榮?惟當感鏤心肝而已。恩重旣復,義在自靖,病添潦熱,勢難蠢動,昨於常參之牌,又犯違逋之科,律以常憲,合被大何。玆敢略入文字,冒暴危懇,伏乞离明,俯賜鑑察,亟令遞臣之職,治臣之罪,俾安區區私義,不勝幸甚。臣無任屛營祈懇之至,謹昧死以聞。答曰,覽書具悉。聖候近又愆和,遄臻康復,慶忭曷諭?卿其勿辭,從速察職。
吏曹判書金相福書曰,伏以,臣之遞銓任,纔一旬有六日,而自去冬臘月,至于今凡八月之間,所被特授,亦已三矣。權衡之重,一以委臣,殆若非臣莫可,臣不敢知,聖明何取於臣,而誤恩之加,至此之偏也?臣之愚下,本不合於是任,前後辭書,略有陳列,今不必輒事煩瀆,而惟是日前之辭遞,實出於兩行大政,不可以復冒,而遞未易月,官復仍舊,則烏在其辭遞之意也?夫可以無辭而辭,傷義,可以辭而無辭,傷廉,臣於昨冬,蒙被特授也,聖上不知臣不肖,必欲試之於銓任,故臣知其不可辭,而不再三辭焉,春間乍罷而旋授也,以其初已受命,罷緣他罪,亦未敢深引而力辭,然其欲遞之情,何嘗一日忘也?徒以受恩深重,縱未能圖報萬一,亦未敢遽懷逡巡,而辱位速謗,上負簡拔,强顔孤立,兩行大政,於是乎臣始敢固辭,而聖明亦惟許遞焉。是遞也,非所以取一時辭巽之名,乃所以畏權要久專之罪,亦所以存銓臣必遞之法也。蓋銓官之事,以都政爲重,而兩行焉則必遞,臣旣兩行而遞矣,今又未幾而復膺,則是乃藉一遞之名,而作久據之階也,亦將以三行大政,爲他人所未爲也,其爲傷廉而害義,孰有甚於此者乎?噫,自貳卿而擢長銓官,如臣所被異恩,歷數廷臣,蓋無之矣。罷遞堇逾一旬望,而旋復特授,至于再而至于三,歷數廷臣,亦無之矣。臣以千萬不及於人,而偏被廷臣所未有之恩眷,從而揚揚若固有之,則是臣自以爲今日廷臣,無出於臣者,而以銓地爲家計也,其爲專恣而無忌憚,又孰有大於此者乎?臣言至此,臣可以知所處矣。荐違嚴召,恭俟重勘,而卽又因藥院之啓,天牌下辱矣。當此湯劑煎入,間日問候之時,其在分義,何敢爲逋慢之計,而本職未解之前,實無轉動之勢,玆詣禁扃之下,仰暴肝膈之懇,伏惟邸下,俯垂諒察,亟令鐫削臣所帶銓任,仍治臣屢廢起居之罪,俾蒙全安之恩,無曠保護之任,千萬幸甚。臣無任屛營祈懇之至,謹昧死以聞。答曰,覽書具悉。卿勿過辭,從速行公。
辛巳七月二十九日辰時,上御景賢堂。藥房入診,戶判·惠堂,同爲入侍時,都提調洪鳳漢,副提調趙榮進,假注書宋鍈,記注官朴祥馨·朴沁,戶曹判書尹東度,惠廳堂上洪啓禧,醫官金履亨·許礈·李以楷·李泰遠·金履貞·鄭行晳·金世彦,以次進伏。上曰,戶判持定例而來乎?東度曰,不爲持來矣。上曰,出去持來,可也。鳳漢曰,有所稟定者,狀啓二度,亦使之持入,好矣。上曰,持來。鳳漢曰,日氣陰濕,聖候,若何?上曰,一樣矣。鳳漢曰,水刺·寢睡之節,亦何如?上曰,寢睡安穩,而水刺則所進不過數匙,日漸有減矣。鳳漢曰,眼候,何如?上曰,差勝矣。履亨等診候,皆曰,脈候左右三部度數,平緩調均,無數意,而胃脈不足,則大體一樣,眼部紅暈,比前差減矣。上曰,日氣快晴則好矣。鳳漢曰,雖不快晴,或暘或雨,農家無害云矣。上進御湯劑後,理中建功湯三貼,依前煎入事。書出榻敎。履亨曰,水刺厭進之症,誠爲悶迫。時食中,思適口之味,進御則似好矣。鳳漢曰,生鰒卜定進御,何如?上曰,有民弊誠難矣。鳳漢曰,殿下一身,非自有也,實爲宗社生民而保嗇。此不過一馬所駄來者,有何民弊?上曰,半乾鰒,依例進上,可也。上命注書,戶判及御史,使之入侍。臣鍈出,與戶判尹東度,御史金鍾正入侍。榮進曰,來日朔祭祭官當差出,而吏曹時無行公堂上,可悶矣。上命書傳敎曰,銓曹多有擧行之事,判書·參判,一向撕捱,無意行公,分義事體,其涉寒心,而今聞以此之故,朔祭獻官,擧行無人,此何道理?況吏判之兼帶藥院,逐日建功湯煎入之時,亦不監煎,從重推考,一倂牌招察任,其令仍爲開政,牌去來,其勿煩稟。出榻敎又命書傳敎曰,人君申飭,其宜適中,前吏曹參判黃景源,班行不參中,耆社之臣,爲先敍用。出榻敎鳳漢曰,旣有敍用之命,臣敢此仰達矣。向者永城尉罷職,飭已行矣,事面與它有別,敍用,何如?上曰,法宜先於此等,限今朔置之,可也。上曰,他承旨入侍。臣鍈出,與右承旨沈墢入侍。趙榮進先爲退出。鳳漢曰,安岳郡守李觀祥,曾經本道水使,以有曾經監·兵使,勿差本道守令之法,難於遽然赴任,問其去就於臣矣。安岳以獨鎭營將,爲兵營管下,而於水營,只有所管防船一隻,豈以此,有所相礙乎?使之赴任,無妨矣。啓禧曰,安岳於水營習操時,元無赴操之例,不當以管下論。此若拘礙,則曾經防禦使者,亦不可復爲其管下守令,事體似不然矣。上曰,旣經水使,則事面似如何,許遞,可也。出擧條鳳漢曰,閭家奪入被罪人中,最有冤枉者,故敢達。進士安宗秀之子,呈狀於臣,以爲其父,曾於甲戌年,以此事被論,而其家舍,則因朝令使之還退,該部則雖督令速出,本主則終不還退。故判府事趙載浩,以時任入侍時陳達,則自上不必督迫,置之爲敎。渠則認爲許令仍入,不復致慮,今番爲明本事,投狀該部,該部不問委折,混置於自首中,以至於抵罪云,故臣取考政院日記,則果如其所訴,宜有分揀之道矣。上曰,前有下敎,斥賣於百姓後,令秋曹草記放送,可也。出擧條鳳漢曰,此黃海監司李溵狀啓也。以爲卽見水使沈義希狀啓謄報,則今月二十日寅時,荒唐船一隻,出來瓮津地麒麟島蛤隅箭前洋,二十一日風雨,浮出浦邊,而人物二十五名,堇堇得生,船體間間破傷,船上什物,片片破碎云。二十日寅時碇留者,翌日寅時,知其致敗,彼人之渰沒有無及生活者之下陸與否,初不擧論,水使矇然不職之失,不可置之,其罪狀,請令廟堂稟處,而續見追到狀啓,則唐船船體,別無致傷處,漂失什物,拯載還歸云。邊情馳聞,何等重大,而初不致愼,唯以瞭望將矇然所報,率爾狀聞,摘奸軍官譯學,又不能嚴飭,至令唐船,徑先許還,一任其恣意去來,水使沈義希,前後處事,節節疎忽,其在重邊警懲後弊之道,有不可置之,其罪狀,亟令廟堂稟處爲請矣。其時水使所報日子之差遲,船隻破傷之失實,皆由於瞭望將之稽誤,而道臣旣以狀論,則難免其不察之罪,水使沈義希罷職,事在本道,道臣亦不可全然無責,監司李溵,推考警責,何如?上曰,水使罷職,監司從重推考。出擧條上曰,御史與均堂相議,節目成出乎?鍾正曰,方相議節目矣。上曰,然則先爲退去,成出節目,可也。鍾正曰,軍官以堂下柳鎭普欲率去矣。上曰,好矣。上曰,御史或有潛行之事乎?啓禧曰,欲察民情,則莫如潛行矣。上曰,有可爲事,則潛行,可也。鍾正曰,謹奉聖敎矣。鍾正先爲退出。啓禧曰,江原監司金孝大,兩報於備局及賑廳,以爲本道各邑元還各穀中,耳麥最多,大爲民弊,卽今麥凶之餘,萬無準捧之路,限折半變通爲請。欲代穀,則耳麥與他穀絶異,折計難便,欲作錢,則近有朝禁,有難擅許,而作錢之外,更無它道,耳麥元數中,限折半特許作錢,付之江原廳,以補蔘價,恐爲得宜,故敢達。鳳漢曰,金孝大赴任後,每以此爲請,蓋以民弊滋甚故也。代捧之難,誠如重臣所陳,如欲少除民害,莫如從其願作錢矣。上曰,許其作錢,付之江原廳,可也。出擧條上曰,頃者申所請,監·兵營還耗留庫事,卿意,何如?鳳漢曰,統·兵·水營,則軍兵放料,進上添價等事,專靠於此,若令半留,則大有掣礙之端,至於監營,則雖與統·兵·水營有異,而其來已久,亦多有公用者,今難變通,上敎處分,好矣。啓禧曰,各邑糶糴,裒多益寡之政,好矣,而外方尙未擧行,殊可慨然。各營還穀,偏用於沿邑穀貴處,故多少迥別,致有民弊,分付道臣,通一道略略均排於各邑,若係三衙門穀,則論報該衙門,從便移換,其用下時,亦令多用於多處,少用於少處,要令各營還穀之在各邑者,無偏多偏少之處,則似爲除弊之一端矣。鳳漢曰,從今以後,各營用下,無論遠近·山海·貴賤·輕重,每邑當年耗外,不得犯手之意,定式施行,何如?上曰,依爲之。出擧條東度曰,公主·翁主出閤定例,旣有差等,郡主·縣主定例,亦當視此爲差等。且世子·衆子中,亦當有如郡主·縣主差等之例,一番稟定後,方可載于定例,故敢達。上曰,差等,可也。出擧條上命書傳敎曰,凡宗臣封爵,皆十五,而世子之衆子,勿論嫡庶,事當與凡宗有異,其無前例,定制然後,可行,以就傅年爲限事,分付。勿出朝報東度曰,咸鏡道端川貢銀舊店,五六十年廢棄處,銀脈復出,所當付之司貢,增其貢額,而頃見道臣所報,此店銀脈,或出或絶,今若增其貢額,而此店銀脈,若又中絶,則將貽弊於端民,莫如自地部依他店例,差人收稅云。臣意則旣有貢店,又送別將,反爲有弊,自地部節目下送,使道臣銀脈未絶前,照管收稅上送,爲宜矣。鳳漢曰,此事自臣待罪地部時,已與道臣往復,旣有新捧,不爲收稅,有違國體,若自地部,別送差人,則又多民弊。今此度支長所奏,蓋從北伯之議,可知其京外民國之俱便,依此許施,宜矣。上曰,依爲之。出擧條鳳漢曰,宗廟所在破傷舊欌及床卓,無藏置之所,易致傷汚,出付戶曹,何如?上曰,依爲之。出擧條大臣諸宰,先爲退出。上命沈墢,讀奏貞觀政要序訖。上曰,作序時爲一紀,今則已爲三紀矣。命書傳敎曰,今番謁陵時往來,皆由敦義門事,分付。出榻敎承史退出。
七月二十九日巳時,王世子坐景春殿。藥房入對時,右副承旨李翼元,加出假注書金學洙,編修官李基德,記事官任濟遠,醫官方泰輿·李世珪,進伏訖。翼元曰,日氣蒸濕,睿候調攝,若何?令曰,一樣矣。翼元曰,寢睡·水刺之節,何如?令曰,一樣矣。翼元曰,使醫官診候,何如?令曰,依爲之。泰輿進伏診候後,退伏曰,脈候左右三部,微有數滯,度數不均,掌心溫氣,與前無異矣。世珪診候後所對,與泰輿同。翼元曰,議定湯劑,何如?令曰,茹藿湯旣見其效,連服,似好矣。泰輿曰,然矣。令曰,今日進服後,明日觀勢,更議他藥,可也。泰輿曰,下令正合諸醫之意矣。諸臣以次退出。
上在慶熙宮。常參·經筵,以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
趙榮進啓曰,新除授同副承旨沈履之,今日不爲出肅,卽爲牌招,何如?傳曰,允。
又啓曰,吏曹判書·參判,牌招開政,牌去來,其勿煩稟事,傳敎矣。參判曺命采,終不承膺,以至經宿,其在事體,誠極未安。推考警責,何如?傳曰,允。
加出假注書金學洙改差代,以黃樸爲加出假注書。
傳于趙榮進曰,皇壇奉室秋禮尙稽,明日後服色如何?今日當行禮,軍則昌德宮與此闕外入直,訓局御營軍,爲先後廂,禁軍馬軍扈衛廳,皆以入直軍隨駕,回駕後入直,挾輦以入直軍擧行,時刻整齊後稟,當下初嚴矣。祗迎留陣安徐。當興政乘轎,由敦化·萬安入,先行禮,將由泰秋門,詣皇壇,以此分付,靜思以悟下敎,從容擧行。
趙榮進啓曰,今日擧動時,承旨不可不備員。左承旨金尙重,以式暇出去,卽爲牌招,右副承旨李廷喆在外,合有變通之道,何以爲之?敢稟。傳曰,左承旨牌招,昌德宮入直。
以備忘記,傳于趙榮進曰,承旨李廷喆遞差,其代,前參議韓光肇除授,卽爲牌招察任。
趙榮進啓曰,新除授承旨韓光肇,方在罷職不敍中,何以爲之?敢稟。傳曰,敍用。
傳于趙榮進曰,房順房。
趙榮進啓曰,今日擧動時,留院及昌德宮入直,何承旨爲之乎?敢稟。傳曰,同副承旨留院,左承旨昌德宮入直。
傳于沈履之曰,副輦置之。
以別雲劍改付標單子,傳于沈履之曰,以之次爲之。
沈履之,以兵曹言啓曰,今日擧動時,本曹堂上守宮,侍衛不可不備員矣。臣昌誼今方入直,參判臣元景淳,徽寧殿差祭受香,參知臣朴昌潤,昌德宮入直,參議臣宋徵啓呈辭受由,參知臣閔光遇在外未上來,受由及在外人員,不可無變通之道,令政院稟旨擧行,仍卽口傳差出,牌招察任,何如?傳曰,允。
吏曹口傳政事,兵曹參議韓光會,參知李宜哲。
大駕詣璿源殿,入齋室後,政院·玉堂·藥房口傳問安。答曰,知道。皇壇奉審後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。還入泰秋門後,政院·玉堂·藥房口傳問安。答曰,知道。
大駕還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
沈履之,以御營廳言啓曰,本廳分授都城駝駱山上上峯體城頹毁處,今已畢築,而女墻仍爲始役矣。把守軍依例撤罷之意,敢啓。傳曰,知道。
傳于趙榮進曰,禮房承旨,同爲入侍,同副承旨持列聖誌狀,同爲入侍。
王世子在昌德宮。常參停。
世子宮·嬪宮,本院問安。答曰,知道。
世孫宮,本院問安。答曰,知悉。
藥房口傳達曰,夜來睿候調攝,若何?寢睡·水刺之節,亦何如?臣卽與諸醫,趁早入對,診察爲宜。惶恐敢達。令曰,知道。
金尙重達曰,明日常參,睿候方在調攝中,頉稟。令曰,知道。
又達曰,備邊司郞廳來言,今日賓廳日次,而睿候方在調攝中,頉稟。令曰,知道。
又達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
又達曰,憲府連日監察茶時,諫院許久闕達,事甚未安。兩司除在外牌不進令旨未下外,未肅拜人員,竝卽牌招,何如?令曰,依。
又達曰,大司憲李得宗,掌令李仁培牌不進,一員未差,執義洪啓能,持平金亮行在外,朴相老受由在外,今日以監察茶時之意,敢達。令曰,知道。
沈墢達曰,藥房分提調南泰會,今日不爲入來,卽爲牌招,何如?令曰,依。
以司書洪樂純牌不進罷職令旨,令于沈墢曰,只推,更爲牌招。
以司書洪樂純牌不進罷職令旨,令于沈墢曰,推考徽旨捧入。
沈墢達曰,檢閱尹師國,自鄕上來云。卽爲牌招入直,何如?令曰,依。
文學徐有元書曰,伏以臣父,頃赴錦山任所,素患痰眩之症,越添於冒炎跋涉之餘,火上痰逆,膈塞氣喘,粒米不下,寢睡全失,兼以暴泄發作,登溷無算,元氣日益澌綴,精神日益昏眩,遠邑孤寄,無人將護,急足馳到,踵傳危報。臣於是,方寸煎灼,不得頃刻按住,敢此疾聲呼籲,徑尋鄕路。伏乞离明,諒臣至情,鐫臣職名,得以往護,仍治臣擅行之罪,以肅朝綱,以安賤分,幸甚。答曰,覽書具悉。爾其勿辭,往護焉。
七月三十日卯時,王世子,坐景春殿,藥房入對時,右副承旨李翼元,加出假注書金學洙,編修官李基德,記事〈官〉任濟遠,醫官金履亨·方泰輿·許礈·鄭允協·李世珪,進伏訖。翼元曰,夜來睿候調攝,若何?令曰,一樣矣。翼元曰,寢睡·水刺之節,何如?令曰,一樣矣。翼元曰,使醫官診候,何如?令曰,依爲之。履亨進伏診候後退伏曰,左右三部,脈候數滯,度數不均,掌心頗溫,右寸關脾胃脈,柔軟矣。泰輿診候後所對,與履亨同。翼元曰,議定湯劑爲宜。令曰,連服茹藿湯,似可矣。履亨曰,暑感尙爾,茹藿湯連服,似好矣。泰輿曰,然則茹藿湯五貼,加製以入之意,敢達。令曰,姑爲三貼,可也。諸臣以次退出。
辛巳七月三十日申時,上幸眞殿行禮後,仍詣皇壇擧動入侍時。行都承旨趙榮進,右承旨沈墢,左副承旨李翼元,右副承旨韓光肇,假注書宋鍈·趙武範,記注官朴祥馨,記事官姜趾煥,以次隨駕。上具翼善冠·衮龍袍,以乘輿,出廣達門外,降輿乘輦。兵曹判書李昌誼進曰,本曹參議·參知,似當變通,而稟旨未下矣。堂上無入直之員,前亦有衛將入直之例。以徐敏修爲之,何如?上曰,依爲之。駕前下敎上召都承旨趙榮進,下詢聖后誕降之所。榮進曰,在盤松坊冷井洞。假注書宋鍈,曾見遺基,洞路險窄,而於大路上可以瞻望云矣。上曰,原州曾有立碑之事矣。卿知之乎?榮進曰,仁烈王后誕降所也。上顧李翼元曰,承旨家在門外,應知其處矣。翼元曰,未能的知路上之可以瞻望與否也。上曰,予詣皇壇歸時,由敦義門出,將瞻望誕降遺基於大路上,無動百姓也。昌誼曰,令漢城府官員,先去詢訪其處後,令御營執事持大旗爲標,暮則懸燈於旗上,何如?上曰,依爲之。駕前下敎駕至錦川橋。上曰,還宮時,百官留待於敦義門內事,分付。駕前下敎上詣昌德宮,由萬安門入,奉審眞殿後,由泰秋門出。上曰,豫開耀金門待之。上詣皇壇奉室行禮畢,仍奉審皇壇。上曰,何處是新築墻乎?榮進指灰土新者曰,似是此處矣。上過齋室門,下輿入齋室,出乘輿,召守僕黃繕,繕出伏。上曰,黃功何官?昌誼曰,錢塘太守也。上謂繕曰,汝是黃功幾代孫?繕曰,於小臣爲五代也。上命承旨書之曰,守僕黃繕,以聖祖手札召來,皇朝錢塘太守黃功之五代孫。今日奉室展拜時待令,執事調用事,分付于三軍門。駕前下敎上曰,大臣駕前入侍。上曰,兵曹參議宋徵啓,參知閔光遇竝改差,其代,令該曹口傳差出。以上駕前下敎右議政洪鳳漢進曰,勞動之餘,聖候,何如?上曰,一樣矣。鳳漢曰,湯劑進御乎?上曰,姑置之。上至耀金門降輿,踰閾者再。上曰,聖后再踰此矣。顧趙榮進曰,今卿隨予於此,可貴矣。昌誼曰,左副承旨李翼元,亦是其時名臣李世華之從孫也。上曰,然乎?亦異矣。上由泰秋門入,復詣眞殿,少頃,上出萬安門外乘輿。上曰,禮判·編次人·都承旨,回鑾後入侍。駕前下敎上曰,右相隨駕事,史官傳諭。臣武範承命往諭。上出進善門外,降輿乘輦,駕至興化門外。上曰,自開陽門植炬事,分付。駕前下敎上至敦義門下敎曰,兵曹摠府外,不緊侍衛,落後事,分付。大駕未及冷井洞口數十步駐輦,召趙榮進曰,舊基何處耶?於此可以瞻望乎?榮進曰,右尹李景祜,立標後方在此矣。景祜進曰,於洞口可以瞻望,而洞路險窄不可進也。榮進曰,俄聞閔範洙之言,誕降舊基,乃車洞閔蓍重之家,而非冷井洞也。上召閔範洙問之曰,汝何以聞之?範洙曰,此乃家中流傳之言也。上曰,車洞亦稱盤松乎?景祜曰,米廛契矣。上曰,範洙誤也。當以誌狀爲據。榮進曰,上,使臣等,從容廣問,則必得眞的之處,陵幸時奉審,未爲晩也。上曰,至此不爲奉審而還,非子道也。上降輦乘輿,景祜曰,拔連軸然後可進。上命拔之,仍詣舊址周覽曰,果異常哉。鳳漢曰,固宜有沙麓之慶也。上顧菁田曰,無損乎?左右曰,無傷也。大駕出洞口乘輦,由敦義門還入興化門,至錦川橋。上曰,軍兵自禁營饋飯,挾輦軍自差備饋飯。上曰,禮判·編次人·都承旨入侍時,大臣同入。駕前下敎大駕至光達門,降輦乘輿入大內。諸臣退出。
辛巳七月三十日三更一點,上御景賢堂。大臣·禮判·編次人·都承旨·右承旨·同副承旨,同爲入侍時,右議政洪鳳漢,兼禮曹判書李益炡,編次人洪麟漢,行都承旨趙榮進,右承旨沈墢,同副承旨沈履之,假注書趙武範,記注官朴祥馨,記事官姜趾煥,以次進伏訖。上以淡服,下榻而坐,命承旨書之曰,噫,今朔已盡,明曉仲秋,嗚乎,微忱其何以抑?頃者稠疊,恐或瀆褻之敎,靜而思之,大覺其非。所謂瀆褻者,不當祭而祭之謂也。噫,述編旣云,五享俗節,其皆親行,子道當然,有何瀆褻,而事勢所拘,不獲已故也。十四日親祭後,十五日爲誕彌之節,又親祭則情雖無限,禮則有節,誠爲瀆褻,而秋夕祭卽當行者,嗚乎,十四日聖后忌辰,旣行親祭,秋夕祭卽誕彌之日,而不親祭而經來,只香祗迎於中道,嗚乎,陟降雖不曰旣祭昨日,今何徑回,人子之心何?思之及此,不覺悚然。況十四日親祭本陵,此年重逢故也。前豈有後何逢?於情於禮,初料大誤矣。十四日仍留齋宿,親行秋夕祭後,趁早回駕,行眞殿展拜,則動駕時亦無服色掣肘之端,故今日展拜時,已奏而來。以此分付儀曹。出榻敎上仍令沈墢讀之曰,今者展拜眞殿,已奏而來矣。右議政洪鳳漢曰,勞動之餘,聖候,何如?上曰,用心故有眼疾齒痛矣,今則似差矣。鳳漢曰,湯劑稍寒矣。仍令醫官暖之以來。上曰,秋夕親祭後,當還宮矣。沈墢先退。上曰,閔範洙之言迂哉。當以御製誌狀爲據耳。命沈履之讀御製文,履之曰,懸吐尊之乎,不尊乎?似壓尊矣。上曰,尊之。余於宮中,年齒不敵,尤未嘗放過於禮矣。鳳漢曰,閭閻則□□□於此可見□□□矣。上曰,卿知之乎?看予服色,夜已深矣。明日□□□勝□□□鳳漢曰,小臣□□□車洞□□□曰,下米□□□未嘗標盤松坊云,似非矣。鳳漢曰,此事可疑,御製□文時,必下詢於國舅家矣。若或有誤,則故重臣兄弟,尙□必陳達矣。上曰,然。鳳漢曰,盤松坊,卽閔家八世舊基也。上命承旨,讀誌文記後,鳳漢曰,御製所不載者□□入於此矣。編次人洪麟漢曰,驪陽國舅,以閔光勳之二子,長於車洞,爲隔間生活云。鳳漢曰,蓋安國坊□□□國家之所賜也。上曰,驪陽序居第二乎?都承旨趙榮進曰,驪陽閔光勳之第三子也。我國祠堂之如喪禮式者,只有此家云矣。鳳漢曰,盤松坊舊基,故右相□□□云矣。上曰,買之誠□也。今於遺基,欲爲小閣,立表石,何如?鳳漢曰,作四五間,令閔姓人守之乎?上□□□非守僕耳。鳳漢曰,臣誤聽聖敎,以□□爲家舍耳。戶曹有材木,三四日內可以建閣也。孝思□□□孰不欽仰?麟漢曰,明朝聞此事者,必有報眞的處者矣。沈履之先退。上親製永慕碑,親書之,命麟漢讀之。鳳漢曰,此事欲明之,反生疑矣。榮進曰,此碑文,載於御製乎?□□□。上曰,李翼元乃李世華之孫乎?鳳漢曰,從孫也。上曰,聖后未嘗一言及於向時人,甚盛德也。鳳漢曰,聖后之德至矣。其時臣子,惡得免其罪哉?上曰,舊基決非西小門外矣。鳳漢曰,閔家居於立巖,數世昌盛云矣。上曰,吏判待罪乎?鳳漢曰,然矣。吏曹參判曺命采勿待命事。榻前下敎上命承旨書之曰,旣已下敎,再明□□□有司堂上與諸堂中,若有所稟之人,一體來待事,分付。備局·戶判及編次人,明日食後來待。出榻敎鳳□□□臣等請退。大臣以下,以次退出。
上在慶熙宮。常參·經筵,以代理停。
藥房都提調臣洪鳳漢,提調臣金相福,副提調臣趙榮進啓曰,伏未審夜來,聖體調攝,若何?昨日動駕,躬行展禮,仍詣門外,親審舊基,侵宵還宮,向晨罷對,不瑕有損?寢睡·水刺之節,亦何如?臣等不勝區區伏慮,敢來問安。答曰,知道。今當此月,追慕何抑?氣則一樣矣。
中宮殿,藥房口傳問安。答曰,知道。
趙榮進啓曰,左副承旨李翼元,右副承旨韓光肇,今日不爲仕進,卽爲牌招,何如?傳曰,允。
沈履之,以都摠府言啓曰,今日入直內三廳武兼·禁軍及軍兵等,當爲中日習射,而社稷大祭齋戒相値,不得爲之之意,敢啓。傳曰,知道。
以巡監軍單子,傳于沈履之曰,仍。
傳于沈墢曰,禮堂·漢城右尹·騎判,晩後同爲入侍。
傳于沈墢曰,編次人入侍時,□□□入碑閣有下敎事,卞興瑞·許圭待令。
趙榮進啓曰,戶曹判書尹東度,編次人洪麟漢,禮曹判書李益炡,參判沈鏽,兵曹判書李昌誼,右尹李景祜,依下敎來待矣。傳曰,禮判持初擇日,竝入侍。
王世子在昌德宮。常參停。
世子宮·嬪宮,本院問安。答曰,知道。
世孫宮,本院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣卽與諸醫,趁早入對,診察爲宜。惶恐敢達。令曰,知道。
沈墢達曰,明日常參,睿候方在調攝中,頉稟。令曰,知道。
又以內醫院官員,以都提調副提調意達曰,今年冬至使行,貿易唐藥材中遺儲,有不緊而有裕者,有緊要而不足者,減其有裕,換貿不足,自是前例。就其元數中,參酌加減,別單書入之意,敢達。答曰,知道。
以忠淸監司狀達,今八月令生松茸進上,限內不得封進,惶恐待罪事,令于沈墢曰,勿待罪事,回諭。
沈墢,以內醫院官員,以都提調意達曰,當此逐日問候之時,分提調南泰會,昨旣違牌,今日又不仕進,卽爲牌招察任,何如?令曰,依。
以司書洪樂純牌不進罷職令旨,令于沈墢曰,推考徽旨捧入。
又以侍講院言達曰,本院下番,連日闕直,事甚未安。司書洪樂純,旣有只推之令,卽爲牌招入直,何如?令曰,依。
辛巳八月初一日未時,王世子坐景春殿。藥房入對時,分提調南泰會,右承旨沈墢,假注書黃樸,編修官李基德,記事官任濟遠,醫官金履亨·方泰輿·李世珪,以次進伏訖。南泰會曰,今日睿候,若何?令曰,今日又痛,寒熱往來,頭疼不止矣。泰會曰,寢睡·水刺之節,亦何如?令醫官診候,可矣。令曰,入診。診訖,金履亨退伏曰,脈候左右三部不均,掌心頗溫矣。方泰輿之對,與履亨同矣。泰會曰,旣以診候,議藥,可也。令曰,茹藿湯連用,未知如何。履亨對曰,茹藿湯,誠好矣。令曰,更議以對,可也。諸臣以次退出。
辛巳八月初一日申時,上御景賢堂。戶判·編次人·禮堂·騎判,同爲入侍,左參贊洪啓禧,追後入侍時,戶曹判書尹東度,編次人洪麟漢,兼禮曹判書李益炡,參判沈鏽,右尹李景祜,行兵曹判書李昌誼,同副承旨沈履之,假注書趙武範,記注官朴祥馨,記事官姜趾煥,以次進伏訖。上曰,冷井洞山麓之勢,實自盤松來矣。命編次人洪麟漢,讀永慕碑文訖。上曰,卞興瑞來乎?禮曹判書李益炡曰,興瑞則未來,而許圭來矣。上曰,注書出去,許圭招來。臣武範出,招許圭入。編次人洪麟漢曰,臣問於閔弘烈,則其家所記國舅家,本居車洞,而後乃築室於冷井,居不數年,下鄕云。下鄕之年,卽甲寅也。甲寅之距丁未,爲八年,則不當稱以數年矣。似是辛亥·壬子年間,始居冷井矣。上曰,卿等以爲何處是乎?麟漢曰,車洞家後面草堂,恩城府夫人,嘗居之云。上曰,車洞,亦謂之盤松乎?麟漢曰,考其時驪陽府院君戶籍,則可知矣。上曰,是矣。右尹出去考之。右尹李景祜出。兵曹判書李昌誼曰,自古重大之事,必徵於信實之人。弘烈爲人可信矣。上曰,原州立碑時,何以知其處乎?禮曹參判沈鏽曰,臣於立碑時,待罪方伯,詳知之矣。國舅曾借居州吏家,而有老嫗年九十,能指其處,蓋嫗七八歲時,摘梨於其家云矣。上曰,予於冷井遺基,問其南一舍,則閔豐基家云矣。昌誼曰,弘烈必聞乃父言矣。故右相之言,可信矣。上曰,車洞何處耶?益炡曰,新橋近處,編次人名祖慕堂,曾亦居此洞矣。上曰,路傍乎?昌誼曰,此去不及西小門,而行廊後洞也。上曰,聖后誕降,雖不在冷井,而亦必數年居之矣。益炡曰,李鼎輔贅於閔家,必知之矣。上曰,洪啓禧必知之。注書出去,左參贊洪啓禧,使之入侍。臣武範承命出入。李景祜持驪陽戶籍入奏曰,誕降之基,果是車洞矣。上曰,聖后八歲,居冷井,予六十八歲,履其地,亦異矣。予老病,又當此月,不如陽界人也。上命承旨書敬陵·昌陵·翼陵祭文。上曰,注書出去,考翼陵誌文,爲御製與否以來。臣武範出考誌文,仍與洪啓禧入。因承旨仰達曰,非御製也。上曰,予於昌陵,後將依之。又命承旨書順懷墓·弘陵祭文曰,陵·墓雖異,予豈先弘陵乎?上顧洪啓禧曰,予欲問盤松坊,而召卿矣,今則已知之矣。卿其刪改碑文。啓禧與麟漢,刪定碑文訖。上笑曰,都承旨誤指,致令從臣大困矣。其日右相,亦甚憊矣。仍下詢戶判曰,得石乎?尹東度曰,得已磨之石矣。上曰,碑大小,如香橋碑,可也。東度曰,築墻乎?上曰,築之而礱臺不可太高。禮曹參判沈鏽曰,誕降遺基,雖已明知,而其在重事體之道,使臣等先爲奉審,明日入侍,圖形以上,似宜矣。上曰,禮堂·戶判,同爲奉審,可也。沈鏽先退。昌誼曰,今番陵幸時,植炬何以爲之乎?上曰,昨年三月·六月,平明出矣。仍命承旨書之曰,今番謁陵時三嚴,一依昨年六月例爲之事下敎,而昨年誤以己卯年呼寫。依昨年例擧行,而且六月·八月,時刻遲速有異,三嚴以卯初初刻爲之事,分付。出榻敎兼禮曹判書李益炡曰,今秋夕六曹物膳,十五日當爲封進,而動駕相値,以十二日先爲封進乎?敢稟。上曰,今番秋夕物膳,勿爲封進,可也。出擧條益炡曰,今番陵幸出·還宮時,自上服色,以黲袍貼裏擧行事,已爲下敎矣。今則回駕,在十五日,旣非齋日,則還宮服色,何以爲之乎?敢稟。上曰,還宮時服色,以鴉靑戎服爲之,而陪從百官,則侍衛外,出·還宮時,皆以靑天翼,只佩劍,可也。益炡曰,今番明陵幸行時,各陵展謁奉審之禮,何以爲之乎?敢稟。上曰,今番則當展謁於敬陵·翼陵,以此磨鍊,可也。已上出擧條益炡曰,今番陵幸出·還宮時,王世子祗迎·祗送及隨駕等節,何以爲之乎?敢稟。上曰,方在調攝,置之。出擧條益炡曰,今番陵幸出·還宮時,王世孫祗迎·祗送,何以爲之乎?敢稟。上曰,方在沖年,置之。出擧條行兵曹判書李昌誼曰,日前下敎中,敦義門有動駕後閉,還宮時開之敎矣。今則幸行,將經兩宿,其前則姑爲仍閉,待回駕日,依他城門例,平明一體開門乎?上曰,依爲之。出擧條昌誼曰,今番動駕,旣以敦義門作路,則扈衛軍官等,當自興化門南墻隅,至敦義門排立,而上年十月昭寧園幸行時,因傳敎武德門外扈衛矣。今亦依此例,使之扈衛於武德門外乎?上曰,依爲之。出擧條昌誼曰,留都禁衛軍兵,留陣於景福宮洞口前路,而出宮後,則進陣於興化門外者,乃是前例也,而十五日大駕詣昌德宮時,則似當依前,退陣於景福宮洞口內,節目中以此磨鍊乎?上曰,事勢誠然,回駕則使之退陣於景福宮洞口內,可也。出擧條上曰,軍職之輩,西銓難以尋用乎?朴敦行,宜先洪和輔用之,而濬川時鄭勗世,未得調用乎?昌誼曰,當隨窠調用矣。上命承旨書之曰,內乘尹僖東,勸武多年,兩銓尙不爲階梯職,其令隨窠,卽爲調用,朴敦行,與尹僖東一也。雖未登科,南行宣傳官待窠,卽爲調用事,分付。濬川時看役鄭勗世,雖非濬川,應爲調用者,而與田見龍尙不檢擬,六品九窠調用後,卽爲調用事,分付。出榻敎諸臣以次退出。
上在慶熙宮。常參·經筵,以代理停。
藥房都提調臣洪鳳漢,提調臣金相福,副提調臣趙榮進啓曰,伏未審夜間,聖體調攝,若何?寢睡·水刺之節,亦何如?湯劑今方煎入,而今日臣等率諸御醫入診,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣。湯劑依前煎入,下敎日入侍,宜矣。
中宮殿,藥房口傳問安。答曰,知道。
沈履之啓曰,卽者備邊司郞廳來言,大臣及吏曹判書金相福,戶曹判書尹東度,行司直徐志修,依下敎來待矣。傳曰,入侍。
傳于沈履之曰,禮堂若已奉審入來,圖形先爲入之。
傳于沈履之曰,毓祥宮至月冬享,當初六日親行,令儀曹知悉。禮房承旨·編次人,先爲入侍。
趙榮進啓曰,禮曹判書李益炡,參判沈鏽,碑閣基址奉審後來待矣。
以吏曹參議徐命膺牌不進罷職傳旨,傳于沈履之曰,只推。
以承傳色口傳,下敎曰,永城尉申光綏敍用。
有政。吏批,判書金相福進,參判曺命采未肅拜,參議徐命膺未肅〈拜〉,同副承旨沈履之進。吏批啓曰,豐川府使,今當差出,而未準朔禁軍將,竝擬,何如?傳曰,允。又啓曰,新除授慶尙道都事李鎭衡呈狀內,道內高靈縣監黃㰔,卽矣身之妹夫也。在法當避,入啓遞改云。未赴任都事,與已赴任守令相避,則都事遞改,載在法典矣。依例改差,何如?傳曰,允。以李養源·柳脩爲掌令,尹冕東爲正言,權正忱爲說書,魚有龍爲判敦寧,李昌壽爲知敦寧,徐志修爲知經筵,曺命采爲同經筵,尹東度·趙明鼎爲同成均,任希孝爲吏曹佐郞,愼爾復爲右通禮,金元行爲掌樂正,申旭爲豐川府使,閔百福爲安岳郡守,蔡希範爲丹城縣監,李普觀爲遂安郡守,任行元爲平市令,金致溫爲掌樂主簿,李鼎輔爲世孫師,申光綏爲司宰提調,李淞爲寧陵參奉,金泰柱爲翼陵參奉,李敬倫爲溫陵參奉,洪謙海爲順陵參奉,徐命珪爲顯陵參奉,邊得讓爲忠淸都事,李應重爲繕工假監役,安兼濟爲慶尙都事,申大孫爲司僕主簿,李養和爲忠勳都事,洪樂純兼監察單付。
兵批,行判書李昌誼進,參判元景淳病,參議韓光會昌德宮入直,參知朴昌潤病,參知李宜哲入直,同副承旨沈履之進。兵批啓曰,黃海水使,今當差出,而擬望之人乏少,他道守命竝擬,何如?傳曰,允。以鄭勗世爲訓鍊主簿,沈釋之爲宣傳官,尹珖爲江華中軍,李逸濟爲黃海水使,李海文爲訓鍊副正,南泰齊爲副摠管,金得厚爲昌德衛將,金得臣爲景福衛將,李德海副司果單付,姜啓煥同知單付,朴景新僉知單付,尹九淵·尹景淵·李觀祥副護軍單付,李鼎輔·李昌壽·李益輔·韓翼謩·李之億·南泰齊·金陽澤·金時默·尹得養·南泰慶·趙曮·宋徵啓·閔光遇·李廷喆·李顯重副司直單付。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣與諸醫,趁早入對,診察爲宜。惶恐敢達。答曰,知道。
李翼元達曰,憲府連日監察茶時,事甚未安。除在外外,大司憲李得宗,卽爲牌招,何如?令曰,依。
又達曰,大司憲李得宗牌不進,執義洪啓能,持平金亮行在外,朴相老受由在外,掌令二員未差,今日以監察茶時之意,敢達。令曰,知道。又達曰,明日常參,睿候方在調攝中,頉稟。令曰,知道。
又達曰,刑曹參判黃景源,過三日不爲出肅,依定式推考警責,仍卽牌招察任,何如?令曰,依。
又以侍講院言達曰,本院下番闕直,事甚未安。司書洪樂純,旣有只推之令,卽爲牌招入直,何如?令曰,依。
以吏曹參議徐命膺牌不進罷職令旨,令于李翼元曰,推考徽旨捧入。
李翼元,以兵曹言達曰,景福宮衛將金天擎,重得寒感,昌德宮衛將林聖根,素患痰病,挾感添重,俱爲呈狀乞遞。實病旣如此,不可等待其差復,竝今姑改差,何如?令曰,依。
辛巳八月初二日辰時,上御景賢堂。編次人·禮房承旨,先爲入侍,大臣·禮判·戶判·禮曹參判,同爲入侍時,右議政洪鳳漢,兼禮曹判書李益炡,戶曹判書尹東度,編次人趙明鼎,行都承旨趙榮進,禮曹參判沈鏽,假注書趙武範,記注官朴祥馨,記事官姜趾煥,諸臣以次進伏訖。上曰,注書出去,大臣·禮判·戶判,先爲入侍。臣武範出傳命,偕大臣·禮判·戶判入。上命編次人,刪改御製祭文及碑文。趙明鼎曰,碑字·閣字,似有先後矣。上曰,洪啓禧亦云然。右議政洪鳳漢曰,改以豎碑建閣,則似好矣。上曰,是矣。上曰,注書出去,禮參入侍。臣武範出,偕禮參入。上曰,辛巳之侍湯也,聖后常進御百花酒,故予摘花乾之矣。昔居建極堂,而今號建極,又在宜春苑,而予入春宮,世間事有如斯者。鳳漢曰,此殆天命也。上曰,車洞家舍,何以處之乎?鳳漢曰,勿論驪陽府院君內外子孫,許入,則可矣。時入者金履長,亦同春宋浚吉之外孫也。姑令仍入,似好矣。上曰,好矣。仍下詢曰,監役誰也?鳳漢曰,宋在淵也,宋同春之孫也。李益炡曰,戶曹郞廳趙載選,亦善於幹事,曾有善治之名矣。上曰,戶曹郞廳趙載選,繕工監役宋在淵,司僕入直內乘,使之入侍。尹東度曰,似往碑閣營建所矣。上命臣武範曰,注書出去,載選若已往,則勿爲招來,若不去則入侍。臣武範出,與載選入。上謂趙載選曰,營建時基址,堅固築之,可也。益炡曰,臣曹當與戶曹,共爲擧行矣。鳳漢曰,戶判先爲出去,開基宜矣。上曰,盤松坊,亦聖后攸居,其遺基,一任其爲菜田,則所見駭矣。仍命承旨書之曰,再昨日,奉審聖后沖歲所御遺基,今爲菜田,噫,人子之心何?驪陽國舅爲孫人,其令卽爲造舍入處,令該曹顧助,今豎石處,亦令其家子孫世居事,分付。禮堂·戶判先退。行都承旨趙榮進曰,於榻敎,自下仰稟蒙允之事,謂之榻前定奪,自上特敎,謂之榻前下敎,例也,而今則同謂之榻前下敎,自今以後,分別定式,何如?上曰,依爲之。出擧條榮進曰,昌德宮入直,昨年都承旨李景祜仰稟,以巳時交替爲定式矣,多有拘礙之端,改以午時,定式,何如?上曰,依爲之。出擧條諸臣以次退出。
辛巳八月初二日巳時,王世子坐景春殿。藥房入對時,分提調南泰會,左副承旨李翼元,假注書黃樸,編修官李基德,記事官任濟遠,醫官方泰輿·李世珪,以次進伏訖。泰會曰,夜來睿候調攝,若何?令曰,今夜齒痛滋甚,上齒痛而下齒亦隨而痛矣。泰會曰,寢膳之節,亦何如?令曰,食道則如昨一樣,而寢則仍齒痛,終宵不寐矣。泰會曰,令醫官診候,何如?入診訖,泰輿退伏曰,脈度左右三部,浮數不均,掌心之溫,與前無異矣。令曰,與向日脈,何如?對曰,今日脈度,與前稍異矣。泰會曰,議藥,可也。令曰,昨日煎連翹敗毒散,一吸而止矣。泰輿曰,敗毒之劑,恐致損傷矣。前用茹藿湯一貼,連進好矣。世珪之對,亦與泰輿同矣。諸臣方退時,李翼元進曰,今日過三日不爲出肅,請牌招達辭中,吏曹參議徐命膺,遺漏不入,依定式推考,何如?令曰,依爲之。出擧條
辛巳八月初二日未時,上御景賢堂。大臣·備局有司堂上·稟事堂上同爲入侍時,右議政洪鳳漢,兼禮曹判書李益炡,戶曹判書尹東度,吏曹判書金相福,行司直徐志修,行大司成趙明鼎,左承旨金尙重,假注書趙武範,記注官朴祥馨,記事官姜趾煥,以次進伏訖。上曰,徐命膺初爲吏議乎?金尙重曰,然矣。右議政洪鳳漢曰,眼候近復何如?臣願瞻望重瞳矣。仍以上命仰瞻曰,赤氣似少收矣。上曰,睡覺後痛矣。鳳漢曰,此東萊府使洪名漢狀啓也。以爲京接慰官帶來差備譯官崔鶴齡,身病危重,以他譯權察,而接慰官竣還後,鶴齡病差,故使之行船頭作別,則差倭等,以曾有見過於島中,姑不可接見云,而聞於甲戌年規外裁判出來時,鶴齡以別遣譯官,挺身責諭,終至逐送,諸倭因此含毒,而渠旣隨奉使而下來,雖緣病故之適會,自量事勢之如右,則所當先機發告,趁卽責諭,而不此之爲,差倭乘船之時,始爲發說,事已無及,跡涉姑息,不可以儐事已竣而置之。崔鶴齡似當有論責之道,令廟堂稟處矣。崔鶴齡當初擧職,誠爲可尙,而到今不卽告其事狀,以致苟艱者,不可無責,使本府若干決棍,萊伯以此小事,至煩狀聞者,亦甚未安,推考警責,何如?上曰,勿推勿治。事係公幹,到今思之,其在交隣之道,似涉非矣。不可無飭,萊伯推考。鳳漢曰,頃日朝講入侍時,因掌令申所懷,還穀全耗會錄嚴防事,各邑軍元額外,一竝査汰事,後日次對,有持奏之命矣。耗穀事,日前惠堂同入時,已爲稟處。軍額事,良役實摠,旣已頒下,均役事目,至爲嚴重,則元額外何敢有加定者,一匹外亦何敢有加捧之理乎?令道臣嚴飭守令,各別査實,而如有犯者,則狀聞請罪,或有置而不論之擧,則當該道臣,難免重責,以此分付,何如?上曰,依爲之。以上出擧條鳳漢曰,醫官李泰遠,使之入侍,詳察眼候,何如?上曰,招來。臣武範承命出招醫官入。泰遠進前診察訖,退伏曰,眼有紅暈而多汁,五行湯,似好矣。胃脈一樣不足矣。鳳漢曰,臣一生有眼疾,黃柏膏·白礬好矣。泰遠曰,黃柏膏·黃連湯好矣,而不如五行湯矣。醫官退出。鳳漢曰,掌令申所懷中,盛論軍官冒屬之弊,仍請其一竝査汰,自上有選武軍官事,問于大臣處之之敎矣。選武軍官,本以中庶中充額,都試賜第,以爲收拾人才之道矣。如以軍保子枝苟充,則當加定軍額,何必創置軍官之名乎?果如臺臣所奏,則事極駭然。令各道道臣嚴飭列邑,一依啓下事目擧行,如有猥雜苟充之事,則當該守令,狀聞論罪,以爲懲罪防弊之地,何如?上曰,依爲之。出擧條鳳漢曰,陵幸時,欲爲奉審聖后誕降之基,則路由崇禮門,何如?上曰,由敦義門出,可也。鳳漢曰,吏曹判書金相福,遞任屬耳,旋卽復授,論其私情,其欲撕捱,勢固然矣。然旣以祭官差出之緊重,黽勉出肅,仍參政席,而守令及寢郞多窠,公然不出,事體未安。從重推考,何如?上曰,依爲之。出擧條金相福起伏曰,自參判擢拜此職者,唯臣一人而已。再經大政,三膺除命,銓衡之任,有若臣外更無人者,臣豈敢晏然乎?頃以祭官差出之緊重,不得已暫出承命,而終無仍爲冒出之勢矣。金尙重曰,崇品外,不得陳辭於筵席,而吏判縷縷煩達,有損筵體,請吏曹判書金相福推考。上曰,此吏判故犯也,置之。鳳漢曰,臣嘗勉吏判以爲國忘身矣。上曰,爲國忘身,則些小曲折,自消除矣。鳳漢曰,故右相及前領相,各薦宰臣中二人,而其二人則已用之矣,二人則尙未升擢矣。上曰,予將用之矣。差前差後,而其用則一也。今有何關乎?鳳漢曰,秋判方有闕矣。上命承旨書之曰,頃者前領相·故右相,各薦二人,而先用右相之意。噫,所薦之人雖用,故相焉在?其二人從容次第欲用,今日相臣提奏,正若予意。秋判今適有窠,以乃祖乃父之子,次第當先,秋判有闕代,副司直徐志修除授。出榻敎鳳漢曰,前者徐判府事,亦自亞卿,擢拜秋判矣。上曰,然乎?事誠非偶然也。徐志修先退。上曰,此人有古人氣像,而但無邊隅。頃者戶判有闕時,予亦思之,而此人若爲戶判,則必頻頻被推,故止之矣。如權以鎭,强項人也。靈城君,與予志合者也。今戶判從容,如李喆輔,而做事則過之矣。鳳漢曰,戶判難得也。必也久任責成,可矣。上曰,徐志修,恢恢於秋判矣。鳳漢曰,此人以乃父之子,決非誤國事之人也。非當止於秋判者也。上曰,予爲銓衡儲望矣。鳳漢曰,其內外從,俱有重望矣。上曰,是金致仁乎?有其父金奉朝賀之風,而予以爲反復勝也。鳳漢曰,其薦中一人,才品文望,亦合大用矣。上曰,其父則奉承傳王固執,而予嘗以廚院提調,與之同事矣。金陽澤不足於厥父,而近來隱然有父風矣。於銓衡則似或易撓於人,於度支則才具似不足矣。鳳漢曰,其人素有操守,決非撓奪於人者,而亦未必不解事務也。且官至文衡,未有不爲正卿者矣。上曰,吳瑗則止於參判矣。鳳漢曰,故右相爲國盡忠,其所薦至公,如戶判·嶺伯,皆可用之人也。上曰,故右相之許國,予嘗未忘之矣。鳳漢曰,向來六人,次第窮餓而死。臣與金相家,契分甚密矣,非爲彼六人者言也。今者李存中,又作故矣。上曰,然乎?慘哉。時人未必無黨,今於李存中之死,必有欣然聞之者,而予則不然矣。李存中向來事,終涉非矣。鳳漢曰,凡聞聖敎者,孰不感泣?李彦世·趙宗溥·李渭輔·任命周四人,已作故,而存中今又已矣。上曰,趙宗溥則爲人精矣。是趙彦臣之子也。只由渠太喫胡椒醬而然也。予迨今未忘也。鳳漢曰,今之餘者,只趙榮順一人,而其爲人,和吉可愛也。上曰,予之用榮順,若漢高之封雍齒也。仍命承旨書之曰,子曰,擧直錯諸枉,能使枉者直。聖人豈欺我哉?今講曾傳,惟仁人放流之,不與同中國。噫,彼仁者於放流,豈樂爲,而若此然後可用賢者。噫,黨習之世,良心未見,專以挾雜,若不嚴懲,其何用人?且予心雖或嚴處,亦豈以此,永不甄用,而再除又生葛藤,三除益生葛藤,二猶非放流之意,況三乎?且知其此而復用,陷於大辟,此以刑政導人也。人君之所不可爲,其雖不爲,國有事若有用處,當先之意在中。頃聞大臣所奏四人,已作故人云,雖渠自取,予心則惜,而其中趙宗溥,亦無一斥不復之意,心竊嗟惜。今日又聞其奏,李存中亦作故云,聞此不覺動色。噫,今衰矣。聞此而若尋常,吁嗟,百僚將恃於何?今日乃見本然,今作問答,而自省其非,過矣。噫,六人之中,只有一人。聞此而其不甄用,豈擴充本然之意乎?副司果趙榮順,特除輔德,乘馹上來事,下諭。出榻敎鳳漢曰,人君用人,豈論怨與憾哉?上曰,李渭輔誠非矣。鳳漢曰,渭輔言則過矣。上曰,予嘗用李錫杓矣。予欲用李彦世而未果,彦世爲人,頗好矣。鳳漢曰,彦世不幸短命,未爲聖世之用矣。上曰,予尙不爲三講。次對,則今日筵中,自以爲無事矣。趙榮順之特除,出於夢寐之外也。崇賢門外聞之者,孰不動色?人君擧措,當如是也。鳳漢曰,天下事無窮已也。上曰,天下爲爲事,爲爲不盡爲,爲爲人去後,來者復爲爲者此也。上仍下詢方命圮族之義。鳳漢曰,方命者逆命也,圮族者傷同類之義也。上曰,此輩誠挾雜矣。予非爲金奉朝賀與前領相也。李存中與李成中幾寸乎?予嘗望顯謨門,憶李顯謨矣。予與顯謨有舊,予故曰,成中故人之子也。卿不知顯謨乎?鳳漢曰,未及見矣。上曰,卿可謂少年也。趙榮順今年幾何?鳳漢曰,幾滿四十矣。上曰,渠亦老矣。前左相,每爲我數言榮順矣。上顧趙明鼎曰,今日吏·戶判外,以爲更無來參者,而彼宰臣入侍,誠許國者也。鳳漢曰,誠然矣。備局公事,臣每委之於彼宰臣,而頃者有司堂上之有闕,臣有姻婭之嫌,未敢差出矣。上曰,大臣之言,何其小也?何論親嫌?須於用心處,觀其公私。鳳漢曰,此後僚相若出,可以見差耳。上曰,卿時俗大臣,此亦衰世之意也。上顧李益炡曰,剛而勤。鳳漢曰,然矣。上曰,予已衰矣。常有二事關心,介弟之後及淸平都尉之後也。右尹沈廷輔,昔在先朝,特賜貂帽。眷遇如是,思之及此,此心如何?翼雲兒時,慈聖亦見之矣。鳳漢曰,其兄翔雲,亦文章之士也。上曰,有知者有不知者。洪述海,誠爲沒緊事矣。鳳漢曰,此不坐罪,則隄防不嚴,豈可以述海爲非?上曰,翼雲事,非一心憤迫,初不計較死生者,不能也。國有事則立節者,必出於如彼輩也。鳳漢曰,雖不得顯用,得爲蔭仕,猶不愈於已乎?上曰,蔭仕何益哉?上問左右曰,崇品罷散者,幾人乎?承旨書之。李之億敍用。鳳漢曰,南泰齊,亦以判尹時事見罷。李之億則再罷矣。上曰,予不知矣。諸臣常以予爲愛李之億,先書南泰齊,可也。上又問堂上侍從罷散者,而命敍趙曮。鳳漢曰,金朝潤,似是一體矣。上曰,金朝潤以隷院事也。與趙曮異也。又命敍張傘人等,承旨仍書。上敎曰,噫,今月三講不爲,故三對亦不行,而其況以元良代理之君,相臣旣兼藥院都提擧,有何滯務?但心許民國,且爲宗國之心。不然身自近便,雖不具格,尙爲之意,前月已諭,故今日特命入侍,莫曰無事,爲爲不盡爲。世間豈無事,而有司三堂及禮判·大司成外,其無入侍之人,雖不知事故之若何,而事體寒心。備局諸堂中軍職外,一竝從重推考。又書曰,飭已行,前判尹南泰齊·李之億,右尹尹得養·金時默,前參判金陽澤,行司直李鼎輔,前判書李益輔,行司直李昌壽,行司直南泰慶,前判書韓翼謩,竝敍用。李之億·尹得養,因他事又爲處分,一體敍用。前監司趙曮,給牒敍用,其中曾任備堂人,依前仍兼,趙曮亦差副提調,侍從堂上·堂下違牌人,亦爲敍用。人君處分,豈分遠近?頃者張傘處分之類,兼春秋邊景鎭,一體敍用。又書曰,政官牌招命下,而今聞政院所稟,令旨未下云。只推牌招,此必中官淹滯之致,當該中官,令該府處之。又書曰,頃日吏判之政,應爲擧行者,不爲擧行,今因相奏,旣已推考,守令·寢郞之窠,不可稽滯,政官牌招,卽爲開政。又書曰,右副承旨韓光肇,撕捱過矣。只推,更爲牌招事,分付。以上出榻敎吏判以開政事先退。上曰,敍用猶有遺者乎?鳳漢曰,盡之矣。行大司成趙明鼎曰,庭試初試後,講經,講經後殿試,其間日子急迫,萬無趁期擧行之勢,不可不變通矣。禮判今方入侍,下詢而處之,何如?上曰,果有差退日子乎?兼禮曹判書李益炡曰,小臣以科擧日子,累次煩稟,極涉惶恐,不敢更請矣。今聞大司成之言,則庭試初試後講經日子,講經後放榜日子,果爲促迫,不無窘急之慮。若欲變通,講經以九月二十一日退定,殿試以同月二十八日退定,放榜以十月初八日退定,則其間差退日子,不過二三日,以此排日退定,似好矣。上曰,依所陳差退日子,可也。出擧條明鼎曰,小科初試前,有照訖講,初試入格者,有學禮講,自是前例,而年前科制變通時,以初試入格等,除學禮照訖事,因傳敎成節目,故該曹以爲初試前照訖,當自在,方欲依例擧行,此宜有一番稟定,故敢達。上曰,小學背講定式後,照訖亦當減除,節目中訛誤處,卽席釐正,使該曹依此洗補,可也。出擧條兼禮曹判書李益炡曰,今八月十三日明陵親祭時,局內諸陵寢,依前例遣大臣攝行祭,而十五日明陵秋夕祭親行時,諸陵寢秋夕祭,別無變制之事,祭物品數及獻官品秩,一依常時例擧行乎?敢稟。上曰,秋夕祭,一依常時例擧行,可也。出擧條諸臣以次退出。
上在慶熙宮。常參·經筵,以代理停。
巳時,日暈。未時,日暈,暈上有冠。
沈墢啓曰,前奉敎金夢華,前待敎鄭彦暹,前檢閱尹師國,旣已敍用,令該曹卽爲口傳付職,何如?傳曰,允。
吏曹口傳政事,金夢華奉敎單付,鄭彦暹待敎單付,尹師國檢閱單付。
沈履之啓曰,都摠府郞廳來言,闕內各處入直軍兵夜巡檢云矣。敢啓。傳曰,知道。
王世子在昌德宮。常參停。
世子宮·嬪宮,本院口傳問安。答曰,知道。
世孫宮,本院問安。答曰,知悉。
藥房口傳達曰,夜來睿候調攝,若何?寢膳之節,亦何如?臣等與諸醫,趁早入對,診察爲宜。惶恐敢達。令曰,知道。
李翼元達曰,憲府連日監察茶時,諫院許久闕達,俱涉未安。除在外外,未肅拜人員,竝卽牌招,何如?令曰,依。
又達曰,大司憲李得宗,初度呈辭入達,掌令柳脩牌不進,李養源,執義洪啓能,持平金元行在外,朴相老受由在外,今日以監察茶時之意,敢達。令曰,知道。
又達曰,明日常參,睿候方在調攝中,頉稟。令曰,知道。
以司書洪樂純牌不進罷職令旨,令于李翼元曰,推考徽旨捧入。
令于李翼元曰,莫重公事,誤踏連日,當該中官奇精一,從重推考。
李翼元達曰,待敎鄭彦暹,旣已付職,卽爲牌招,奉敎金夢華,時在慶尙道善山地,檢閱尹師國,時在京畿長湍地,斯速乘馹上來事,下諭,何如?令曰,依。
又達曰,上番兼春秋朴祥馨,身病猝重,勢難察任,今姑減下,何如?令曰,依。
又以司饔院官員,以監膳提調意達曰,漁夫貢人等,連日呼訴內,雨水連霔,無異成霖,江水漲溢,漁舡不得往來,逐日供上,萬無繼封之路。雨霽水退間,依前例以可合雜魚及活鷄,願爲參半代封云。如此之時,例有參半代封之規,而莫重御供,自下不敢擅便,惶恐敢達。令曰,參半代封。
右副承旨韓光肇書曰,伏以,臣於待罪選部也,徒知私義之難進,全昧親政之體重,只守迷執,累犯違逋,畢竟罪罷,聖敎截嚴,有非臣子所敢承聞者。論其辜負,合被重究,至今推惟,惶懍靡極。迺者銀臺特除,遽降於動駕之日,格外恩敍,天牌踵臨,臣於是他不暇顧,章皇趨參,粗伸義分,而被譴屬耳,恩榮如舊,以感以愧,益無所措。臣若夤緣倖會,因復蹲據於近密之地,則是重自陷於放恣無憚之科,反復揣量,實無冒進之勢。且臣素患疝癖之症,每當夏秋之交,發輒苦劇,昨自陪班退歸,前症復作於失汗之餘,有氣衝膈,症類奔豚,坐臥俱妨,便一籧篨,達夜呌痛,奄奄垂盡,雜試藥物,有加無減,病形危惡,有關死生。匪意恩推,開釋備至,召命復辱,承膺無路,玆敢略搆短章,疾聲哀籲。伏乞睿慈,察臣情病之萬萬難强,亟許鐫遞臣職,仍治臣瀆擾之罪,使朝綱肅而私分安,不勝幸甚。答曰,覽書具悉。爾其勿辭,調理察職。
辛巳八月初三日午時,王世子坐景春殿。藥房入對時,分提調南泰會,左副承旨李翼元,假注書黃樸,編修官李基德,記事官任濟遠,醫官方泰輿·李泰遠,以次進伏訖。南泰會曰,睿候夜來,若何?令曰,一樣而未知此後之如何矣。然齒痛如前,故夜進牛黃膏,服之而無效矣。泰會曰,寢睡·水刺之節,何如?令曰,三更量就寢,而以齒痛,塗白荷鹽不愈矣。請醫官入診,泰輿退伏曰,脈度左三部,不均數滯,掌心溫而不潤矣。令曰,與前脈,何如?泰輿曰,脈度雖數,而比前有異矣。泰會請議藥。令曰,茹藿湯連進乎?泰輿曰,茹藿湯三貼更服,似好矣。諸臣以次退出。茹藿湯三貼,依前方劑入事下令。
上在慶熙宮。常參·經筵,以代理停。
沈履之,以都摠府言啓曰,今日入直內三廳武兼·禁軍及軍兵等,當爲中日習射,而宗廟秋奉審相値,不得爲之之意,敢啓。傳曰,知道。
趙榮進啓曰,左承旨金尙重,今日不爲仕進,卽爲牌招,何如?傳曰,允。
沈墢,以弘文館言啓曰,本館上番校理臣洪趾海,以訓鍊都監從事官,今日本營坐起時晝仕出去之意,敢啓。傳曰,知道。
傳于沈墢曰,大臣入侍,戶判同爲入侍。
傳于沈墢曰,前大提學命招圈點,今日開政,政府以下依例一體命招。
沈墢啓曰,卽者吏曹郞廳來言,今日爲政事,命下,而判書金相福,以文衡圈點,纔已違牌,參判曺命采,參議徐命膺,俱未肅拜,不得開政云。判書更卽牌招,參判·參議,一體牌招開政,何如?傳曰,允。
傳于沈墢曰,政官牌去來催促,卽速開政。
傳于沈墢曰,今日開政,大提學前望單子入之。
以承傳色口傳,下敎於賓廳曰,大提學望單子,傳于該曹,大臣留待入侍。
大提學前望,以鄭翬良爲大提學。
有政。吏批,判書金相福,參判曺命采牌不進,參議徐命膺進,同副承旨沈履之進。吏批啓曰,判書金相福,參判曺命采,竝牌不進,小臣獨政未安,何以爲之?敢稟。傳曰,只出緊任。以李光溭爲掌令,趙榮順爲副校理,鄭光漢爲修撰,金應淳爲副修撰,李昌任爲文學,李益輔爲右賓客,金陽澤爲左副賓客,南泰齊爲右副賓客,韓益謩爲內局提調,尹得孟爲吏曹正郞,趙錫穆爲注書,崔昌國爲刑曹佐郞,元景淳爲同成均,洪啓禧爲弘文提學。金陽澤兼右諭善單付,鄭翬良兼弘文館·藝文館大提學兼知成均單付,大司成趙明鼎仍任事承傳。
兵批,行判書李昌誼病,參判元景淳病,參議韓光會昌德宮入直,參知朴昌潤病,參知李宜哲入直進,同副承旨沈履之進。以洪匡輔同知單付,鄭翬良·鄭純儉·朴師訥·任瑋·徐有元副司直單付。
沈墢啓曰,因本院達辭,上番兼春秋朴祥馨,身病猝重,減下事,依下矣。其代令該曹卽爲口傳差出,何如?傳曰,允。
吏曹口傳政事,以吳泰章兼春秋單付。
傳于沈墢曰,禮判·騎判·編次人,開門前來待,使之入侍。
傳于沈墢曰,內需司事,姑置之。
傳于沈墢曰,明日內局入侍,徐命膺同爲入侍。
沈履之,以兵曹言啓曰,禁軍別將李柱國呈狀內,素患風病,漸益苦劇,以此病狀,萬無領軍隨駕之望,斯速啓遞云。實病旣如此,則有難强令察任,今姑改差,何如?傳曰,允。
兵曹口傳政事,以尹泰淵爲禁軍別將。
沈履之,以備邊司言啓曰,本司武郞廳尹範行,奔走勤仕,已滿十五朔,依例六品遷轉事,奉承傳施行,何如?傳曰,允。
又以刑曹言啓曰,頃因大臣陳達,閭家奪入被罪人中進士安宗秀家舍,斥賣於百姓後,令秋曹草記放送事,命下矣。卽接北部牒呈,則安宗秀家舍,纔已許賣於寡女金召史處後,自該部立案成給,枚報京兆,依例官斜竝與其家券而報來臣曹。安宗秀依傳敎放送事,發關分付之意,敢啓。傳曰,知道。
王世子在昌德宮。常參停。
世子宮·嬪宮,本院口傳問安。答曰,知道。
世孫宮,本院口傳問安。答曰,知悉。藥房口傳達曰,夜來睿候調攝,若何?寢膳之節,亦何如?臣等卽與諸醫,趁早入對,診察爲宜。惶恐敢達。令曰,知道。
李翼元達曰,明日常參,睿候方在調攝中,頉稟。令曰,知道。
又達曰,大司憲李得宗,再度呈辭入達,執義洪啓能,掌令李養源在外,持平朴相老受由在外,掌令柳脩令旨未下,今日以監察茶時之意,敢達。令曰,知道。
李翼元達曰,藥房都提調洪鳳漢,爲承候來待矣。令曰,入對。
又達曰,假注書趙武範,身病猝重,勢難察任,今姑改差,何如?令曰,依。
又以侍講院言達曰,本院下番,連日闕直,事甚未安。司書洪樂純,旣有只推之令,卽爲牌招入直,新除授說書權正忱,時在慶尙道安東地,書筵入番事緊,斯速乘馹上來事,下諭,文學徐有元,以親病陳書,受由下鄕,上來遲速,猶未可知,文學徐有元,令政院稟旨變通,以在京無故人,待開政差出,何如?令曰,知道。文學許遞,司書則向者旣已行公,至於數次入對,今又若是,殊涉無義,其在分義,誠極寒心。從重推考,卽爲牌招入直,說書下諭,依達。
又以忠勳府言達曰,本府書寫忠義姜晉碩瓜滿。忠義衛李堉差下,依例假郞廳稱號,何如?令曰,依。
吏曹判書金相福書曰,伏以,臣於昨夜罷政歸路,忽得胸腹之痛,晝夜叫苦,今已三日矣。氣息喘急,若將殞絶,諸般症形,漸就危惡。蓋其素痼痰積,乘瘁闖作,源委甚重,實非一時偶發之症,而目下㱡㱡之狀,便一僵屍,實無運身赴闕之望。以會圈事,召命下降,而不得承膺,繼因開政牌出,而亦無由趨造。伏枕奄奄之中,不勝惶悚,僅占數行,略暴實狀。伏乞睿慈,俯垂矜諒,亟令鐫削,俾得以安意調治,得尋生路焉。答曰,覽書具悉。俟疾之少間,卽速行公。
平安道觀察使鄭翬良書曰,伏以,皇天默佑,大朝聖候遄復,帀域群情,方切蹈祝,而伏聞睿候尙在調攝,診對連行,下情焦慮,何以名諭?仍伏念臣之情地,初何可晷刻仍冒於職次,而屢辭徒歸飾讓,微衷終阻上格,一日二日,迄無處分,此豈臣始料之所及哉?臣之一遞,旣有擧世之公議,臣不必支離煩複,以重瀆擾之誅,而顧此病形之危篤,非臣之自有籲號,雖以离照之明,亦何由俯垂監燭耶?蓋臣之所患,非一時偶感之比,血症一見,其發無常,方其吐出之劇也,勢如潮至,莫可止遏,神膽從以殞墜,肥草轉成枯落,補瀉路窮,醫藥技盡,復起爲人,永無其望,而窮命孑然,親愛鮮少,關外孤寄,無與依護。臣之日夜所祈祝,惟在於歸托先臣丘墓之側,死便埋却,稍得省事,而符節在身,去就如絆,寤寐悶塞,何所控告?況今一路農形,擧將告歉,巡審之擧,宜趁秋成,而垂死之喘,望斷自力,及今遞代,俾有區畫,卽公體之所不可已,而一例羈縻,無所變通,臣之狼狽,已不足言,而重藩之緣臣瘝曠,亦豈非深可念者乎?臣情急勢迫,不暇緩聲,玆敢輒冒萬死,復申哀籲,伏乞邸下,將臣所帶職名,卽行鐫削,以幸公私,不勝千萬大願。答曰,覽書具悉。聖候快臻康復,慶忭曷諭?卿勿過辭,調理察任。
吏曹參議徐命膺書曰,伏以,聖候復常,睿體向安,宗社幸甚,朝野幸甚。臣於日昨,忽伏承參貳銓衡之命,匪其所任,踧踖憂恐,歷玆屢日,未知所以自措也。夫立政之本,在於用人,用人之本,在於銓衡,而若夫銓衡之職,雖參貳之官,緊任則獨擬之,通塞則與聞之,一失其當,害及民國,其爲任不亦重歟?臣蠢愚顓蒙,百無一能,至於政例公格,尤不通曉,況自三四年來,病已成家,跡尠出門,凡當世人才之高下,茫然不知所以品別,以是人處是職,豈不猶無目之人,睨千金之枰曰,此銖而低,此錙而昻也乎?卽其同大小之屨,誤輕重之權必矣。噫,難平者世,不齊者情。雖使周通纖密之人,佐持衡之地,尙恐不能補苴罅漏。若臣者其愚蠢也如此,其不通曉也如此,其不知輕重低昻也如此,是其一出,不過成就無所當之出處而已,惡乎可哉?牌召儼臨而臣不進,特旨繼降而臣不進,罪重慢蹇,罰止例勘,惶隕懍惕,以日以夜。玆不得不據實陳懇,仰請威譴。伏乞亟遞臣職,仍治臣罪,以重公器,以嚴朝綱,不勝大願。答曰,覽書具悉。聖候快臻康復,慶忭曷諭?爾其勿辭,從速察職。
正言尹冕東書曰,伏以,天休滋至,聖候旣臻康復,睿體亦漸平和,區區慶忭之忱,曷有其極?仍伏念臣,一罹橫逆,群憾因之,東推西擠,辛苦耐彈,厭然若死人久矣。惟我慈覆之天,不忍遂棄,恩敍旋降,復畀以臺閣之任,臣章皇涕泣,不知措躬之所也。噫,臣自來冤迫之狀,旣經春間鳴暴,獲蒙睿答開釋,則庶幾國人之皆知,而不意沈瑴醜詆之言,又發於前席,如報私讎,殆無倫脊,臣誠益增駭怖,直欲溘然而無知也。幸賴日月之明,煥焉下燭,繼而大僚悉暴其事實,乃以堲讒之聖意,至有飭後之綸音,不但前後搆捏之言,根蔕自落,抑亦乘時逞臆之徒,肝肺畢露,臣之終歲杜門,中夜繞床,痛菀而抑塞者,今而後得伸,臣於是,更無所事於陳辯,闔門感祝,隕結是期,而第臣所遭之慘,非比尋常,始也辱命於國,終焉貽誣於親,臣職墮矣,子道虧矣。每一念至,尙不覺刺心而痛骨,更何有抗顔斯世之念哉?榮塗去就,初非可論,召牌之下,隨詣闕外,敢陳悲苦之情,自犯違傲之科。伏乞离明,俯賜諒察,亟許削臣職名,治臣之罪,仍令選部,勿復檢擬,以安微分,不勝幸甚。答曰,覽書具悉。聖候快臻康復,慶忭曷諭其極?爾其勿辭,從速察職。
辛巳八月初四日巳時,王世子坐景春殿。藥房入對時,都提調洪鳳漢,分提調南泰會,左副承旨李翼元,假注書黃樸,編修官李基德,記事官任濟遠,醫官方泰輿·李泰遠·許礈,以次進伏訖。洪鳳漢曰,屢日不能入對,心常惶恐矣。其間,睿候,若何?令曰,一樣矣。洪鳳漢曰,凡病秋風生,則漸至差復矣。寢膳之節,何如?令曰,寢則穩睡,而水刺不善爲之。鳳漢曰,口味,何如?生鰒俄者入來,進御好矣。久坐則眩氣之症,若何?令曰,眩氣則無矣。齒痛,何如?令曰,齒痛如前矣。鳳漢曰,仰瞻齒根,則似不輕矣。請診候。方泰輿診而退伏曰,脈度左右三部甚數,掌心之溫,亦如前矣。令曰,與昨何如?泰輿曰,一樣矣。李泰遠入診時,令曰,昨日寒縮而旋止矣。鳳漢曰,此氣虛之致也。臣前言秋風生,然後乃瘳者,是也。診候必使前日不診者而後,知加減矣。使許礈入診好矣。礈·泰遠入診退伏,與泰輿之言同矣。請議藥。泰輿曰,連用茹藿湯好矣。令曰,茹藿之見效異矣。鳳漢曰,分提調之任,屢日久曠矣。卽今分提調,有向國之誠,又謹愼,臣喜其得人矣。人臣莫如謹愼愼口,此人如此矣。近來春坊乏人,徐有元在外許遞,如李昌任者,差出則好矣。令曰,洪樂純行公,而何還入也?鳳漢曰,行公還入,誠未安矣。然渠遭人言後,難於行公者,或恐人言之議後,而自上若申飭,則豈有不行之理乎?令曰,依爲之。出擧條鳳漢曰,臣非大朝入侍則當入對,而昨日以賤疾不能入對,惶恐矣。令曰,大朝氣候,若何?鳳漢曰,一樣矣。臣俄見春坊持冊子入對之令,誠欽悅矣。令曰,自昨夙夜箴進講矣。諸臣以次退出。
辛巳八月初四日申時,上御景賢堂。大臣留待入侍,戶判追後入侍時,右議政洪鳳漢,戶曹判書尹東度,右承旨沈墢,假注書趙武範,記注官吳泰章,記事官姜趾煥,諸臣以次進伏訖。上曰,先妣誕生之所,初以樓閣洞知之矣,今乃非也。注書出去,戶判及崔朝岳,使之入侍。上,下詢于大臣曰,西·北伯有闕,誰可代者?卿有薦望乎?洪鳳漢曰,李益輔·韓翼謩·李昌壽可合矣。上曰,李昌壽爲人最佳。此等人,當爲內局提擧矣,使之處外,以伸廉隅,可也。鳳漢曰,臣於臣弟麟漢,爲道伯時聞之,李昌壽坐而善治云矣。北伯之代,則臣與南泰齊,同事藥院矣。其人有士夫規模,淸簡可用矣。當品中元景淳可合,而臣意則欲送南中矣。金尙喆新經留守,姑當內置矣。唯鄭弘淳,可矣。上曰,韓翼謩亦好矣。其望復爲誰?鳳漢曰,李益輔也。上曰,鄭弘淳乃父之子,而與乃叔鄭判敦寧相似矣。鳳漢曰,西伯每以病不得遞,爲憂云矣,今得遞矣。上曰,西伯稟弱矣。鳳漢曰,西伯體不勝衣,而其中則剛矣。臣武範與崔朝岳,獻文書曰,西學洞也。上曰,誰入其舍乎?朝岳曰,扈衛廳軍士白龍大居之矣。上覽文書曰,此乃朝岳曾祖名也。初買舍時,予外祖在也。朝岳曾祖,乃先妣之兄也。鳳漢曰,十四歲兒,無獨入之理,蓋贈領相,以子名買舍也。上曰,此文書尙存,亦異矣。鳳漢曰,事不偶然矣。上曰,朝岳曾祖筆,今始見之矣。朝岳見其家舍乎?朝岳曰,非大家矣。鳳漢曰,卽今價不滿三百兩云矣。上曰,戶判來乎?注書出去。臣武範出,召戶判入。上曰,注書出去,權廷赫召來。臣武範出,召廷赫入。上謂朝岳曰,距夜朝街幾里?朝岳曰,過西學,而號爲篩洞者也。上謂廷赫曰,汝與內乘去,圖形以來。上曰,注書出去,廷赫給馬事,分付兵曹。臣武範,承命出入。鳳漢曰,大司成,不得兼同成均,而趙明鼎,今爲同成均云矣。上曰,同成均許遞。鳳漢曰,然則大司成仍任,何如?上曰,可也。仍命承旨書之曰,頃日大司成,備擬於同成均副望,故意或兼帶而然,點下,今聞因此,本職作闕云,豈特除之意乎?大司成仍任,新除同成均許遞,其代今日政擬望。出榻敎鳳漢曰,吏判似以兼帶藥院,爲難矣。上命承旨書之曰,內局提調金相福許遞,其代今日政擧行。出榻敎上曰,正例旣皆釐正乎?鳳漢曰,尙有未盡處矣。上,下詢碑役於戶判曰,柱入土深則好矣。尹東度曰,使募軍盡力爲之,而石柱高五尺。臣聞下賤所傳,則舊有瓦屋三間,主人不敢用而封之矣,戊申年頹圮云。今者趙載選·宋在淵作事,甚有條理矣。上顧鳳漢曰,卿見在淵乎?鳳漢曰,在淵身長面黑,而爲人周密矣。東度曰,本主閔百顯已故,時入者乃金履長,而宋同春之外孫聖后之七寸親也。鳳漢曰,魏徵第,唐宗亦贖還矣。自官給貰價則好矣。上曰,書其時下敎一通,以爲明文,可也。上命承旨書曰,今番謁陵時,右相留都。出榻敎鳳漢曰,陵幸已迫,臣所帶藥院之任,不得辭免,而心甚悶然。上曰,卿無推讓處矣。鳳漢曰,領府事足以致之也。上曰,春川領府事乎?鳳漢曰,果川領府事也。上曰,未易也。上曰,挾輦軍二百名乎?鳳漢曰,然矣。上曰,予豈欺心哉?其日往昌德,當仍詣毓祥宮矣。鳳漢曰,臣亦隨駕乎?上曰,然。上謂東度曰,陵寢無修改處乎?殿閣道里上,海燕巢尙有之乎?東度曰,尙有之。上曰,令毁去之,可也。上曰,注書出去,權廷赫卽爲入侍。廷赫入。上曰,圖來乎?廷赫曰,過下方木橋,而三街邊隅家,是也。上曰,當初朝岳,何以知之乎?朝岳曰,有老婢尙傳昔日誕生之處,故知之矣。上曰,心誠求之,必得之矣。鳳漢曰,洪贊成,是贈領相妻家乎?上曰,贈領相妻父也。上命臣武範,招洪禹範來。上使洪鳳漢,問洪贊成子孫于禹範,禹範曰,洪泰基也。上曰,書王牌給之,令洪·崔兩姓居之,可也。上顧謂東度曰,排設房幕次,所入幾何?東度曰,大幕次三千餘兩,小幕次一千兩。鳳漢曰,臣曾與靈城君語矣。一年不得再下之法,終是有弊。所謂張三受之李四應之者也。雖在一人,先已用之,後亦爲難矣。上曰,今當經宿,特爲上下。東度曰,大臣爲戶判時,有前例矣。上命承旨書之曰,噫,先妣誕生之處,予則謂樓閣洞,今爲盤松坊,碑閣營建,更爲詳問,卽西學洞餘慶坊,而又得文書,庚戌五月初二日,贈領相家買得,丙辰十月十六日,轉賣於他人。噫,非徒自古稱之,以文書推之,誕生前六月買得,先妣七歲轉賣,此家卽誕生之處,明白無疑。令度支買給,其令贈崔領相·贈洪贊成子孫中世居兩姓外,不敢轉賣。庚戌·丙辰年文書,封置其家,此外文書,令京兆爻周,將此下敎,令內需司王牌成給,與本文書,一體盛置本家。出榻敎又命承旨書之曰,謁陵時幕次定例,不爲疊下事懸註,故手本雖到,一切勿施。自戊寅今至四年,皆再行而經宿五次,大禮宜遵前例,至於揮帳腐傷,目覩亦不可不恤。戶判旣承下敎,參酌上下事,分付。出榻敎又命書曰,今番軍兵兩日露處,十五日入昌德宮後,當下信箭,隨駕馬步軍,卽爲解嚴,留都營一體解嚴後,以訓局留都軍二哨·禁衛營留都軍二哨·留都中禁軍一番·訓局馬軍一哨,待初嚴更爲結陣,挾輦軍依城內動駕例,八十名與御前前排,一體以留都軍替運,此外解嚴諸軍,卽爲放送。出榻敎又命書曰,飭已行,前儒臣嚴璘·李瀰·李碩載·金魯鎭,竝敍用。人君飭勵,何敢撕捱?況人臣分義不然。此後以傳敎飭勵者,上書撕捱之類,一竝勿爲呼望,以嚴君綱。出榻敎右議政洪鳳漢曰,頃者京畿移轉穀物中,出於戶曹者,方便給代事定奪矣。關西小米二千石區劃,趁舊伯未離營前,輸送事,分付,何如?上曰,依爲之。出擧條大臣以下退出。上曰,承旨留。上曰,承旨及騎曹堂上數遞,雖由兩處入直,而騎曹堂上則多矣。沈墢曰,騎曹堂上,判書外輪直者,只四人矣。上曰,承旨金尙重·韓光肇許遞,前單入之。出榻敎命墢書之曰,承旨數遞,未有甚於近日。每日酬應,不過承旨·騎堂,事之寒心,莫此爲甚。此專由乎兩闕入直之致,況於騎堂,加差二人,而無異乎前,若此不已,與摠管等,其將十人而後,可無此弊,尤涉寒心。此後若復循前套,王法無私,豈可以下大夫曲循乎?出榻前諸臣以次退出。
上詣毓祥宮齋宿。常參·經筵,以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
藥房都提調臣洪鳳漢,提調臣韓翼謩,副提調臣趙榮進啓曰,伏未審夜間,聖體調攝,若何?寢睡·水刺之節,亦何如?湯濟今方煎入,而今日臣等,率諸御醫入診,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。已諭于入侍,湯劑依前煎入。
中宮殿,藥房口傳問安。答曰,知道。
趙榮進啓曰,新除授左副承旨兪漢蕭,右副承旨李心源,卽爲牌招,何如?傳曰,允。
又啓曰,注書趙錫穆在外,假注書宋鍈,姑令仍察,何如?傳曰,允。
沈履之啓曰,禮曹判書李益炡,兵曹判書李昌誼,編次人趙明鼎,依下敎來待矣。傳曰,禮判·騎判·編次人·大臣,先爲入侍。
又啓曰,今日擧動時,兩司侍臣,無進參之員。正言尹冕東,卽爲牌招,何如?傳曰,允。
以寶劍望單子,傳于沈履之曰,之次爲之。
兵曹口傳政事,以李景祜爲都摠管。
趙榮進,以吏曹言啓曰,今此毓祥宮親祭敎是時,諸執事,當以侍從塡差,而時無職名人員,令該曹口傳付軍職,何如?傳曰,允。
沈履之,以司僕寺內乘,以一二提調意啓曰,今日擧動時,本寺正,例爲進輿差備,而有闕未差,卽令該曹口傳差出,何如?傳曰,允。
吏曹口傳政事,以朴起采爲司僕正。
大駕詣碑石營建所後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
大駕歷臨餘慶坊後,政院·玉堂·藥房口傳問安。答曰,知道。
大駕詣毓祥宮入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
李翼元,以禮曹言啓曰,今八月初六日,行毓祥宮親祭時,自上逮至諸享官,例有散·致齋之規,而今此親祭,只隔一宵,散齋則勢未及擧行。今日殿下致齋齋宮,不弔喪問疾,有司不啓刑殺文書,唯啓享事,諸享官及近侍之官應從升者,竝致齋享所,陪祭百官諸衛之屬,守衛廟門者,亦爲淸齋事,知委,何如?傳曰,允。
又以弘文館言啓曰,本館下番,連日闕直,事甚未安。新除授修撰鄭光漢,副修撰金應淳,竝卽牌招,推移入直,新除授副校理趙榮順,時在京畿長湍地,經筵入番事緊,請斯速乘馹上來事,下諭。答曰,依啓。
王世子在昌德宮。常參停。
世子宮·嬪宮,本院口傳問安。答曰,知道。
世孫宮,本院口傳問安。答曰,知悉。
藥房口傳達曰,夜來睿候調攝,若何?寢膳之節,亦何如?臣等卽與諸醫,趁早入對,診察爲宜。惶恐敢達。令曰,知道。
李翼元達曰,憲府連日監察茶時,事甚未安。除在外呈辭入達外,掌令李光溭,卽爲牌招,何如?令曰,依。
又達曰,大司憲李得宗三度呈辭入達,執義洪啓能,掌令李養源,持平金亮行在外,朴相老受由在外,掌令李光溭牌不進,今日以監察茶時之意,敢達。令曰,知道。
又達曰,明日常參,睿候方在調攝中,頉稟。令曰,知道。
又達曰,今日持公事入對,而睿候方在調攝中,頉稟。令曰,知道。
又達曰,判敦寧魚有龍,知敦寧李昌壽,刑曹判書徐志修,除拜後過三日不爲出肅,依定式推考警責,仍卽牌招,何如?令曰,依。
兪漢蕭,以侍講院言達曰,本院新除授文學李昌任,除拜之下,不爲出肅,卽爲牌招察任,何如?令曰,依。
又達曰,注書趙錫穆,時在慶尙道尙州地。斯速乘馹上來事,下諭,何如?令曰,依。
咸鏡監司李彛章狀達,今七月令薦新生鰱魚,限內不得封進,惶恐待罪事,令于兪漢蕭曰,勿待罪事,回諭。
忠淸道觀察使具允明書曰,伏以,臣憒憒一庸品耳。明不足以察物,剛不足以幹事,其不足爲世用,臣亦自知明矣。猥蒙我大朝翦拂之恩,出自心簡,畀之藩臬,臣誠感激鴻私,日夜齎淚,繼之以愧汗悚凜,食息靡寧也。噫,方伯之任,卽古之岳牧也,漢之刺史也。其職責之重,顧何如哉?必聲望威德,足以憚壓列郡,鎭服一路者,乃可堪之。以臣之才,居是之任,孰不知其千不近萬不似,而只緣臣怵畏義分,不能決去就於受命之初,涵濡恩貸,倖得免刑章於兩歲之間,今則襪線之技,畢露無餘,在臣之義,唯有早自引避,毋至重誤而已。如使一日二日,又添罪戾,則雖天地之大,父母之仁,亦難每每容恕,而終至於重被誅殛而後已,是豈聖明終始曲成之意,而亦何所補於民國也哉?大抵湖右民産艱屈,雖在樂歲,猶患不能支吾。況昨年十數邑慘凶,今春通一道麥歉,杼柚俱空,閭里簫然。伊後雨暘不適,災害相仍,穡事判凶,民命近止。前頭朝家之接濟,生靈之恃賴,惟有災賑兩政,而竊計荐凶之餘,分俵之難遍,賙救之不贍,比之昨年,不啻倍蓰。臣又冒居,而猥當是事,則是何異於脂已摧之車,而復上於羊腸,鼓已折之柁,而更沂於瞿塘哉?此臣所以夙宵憂恐汲汲,以一去字爲定計者,實爲國事,非出身謀。离明在上,臣安敢飾辭也?且臣素患痰癖之症,已成痼疾,每當夏秋之交,輒如期忒發,南來以後,重傷風土,胸膈煩懣,食飮壅滯,上升下虛,目眩頭疼,奄奄有若盡之時,文簿酬應,前忘後失,神精俱消,形殼徒存,失今不治,將不得復起爲人,或恐荏苒時月,生來死歸,重有傷於天地好生之德。念之及此,按耐不得,敢將疾痛之呼,仰瀆崇高之聽。伏乞睿慈,察臣之懇,哀臣之情,亟許鐫改,以便公私,萬千幸甚。答曰,覽書具悉。卿其勿辭,調理察職。
上在毓祥宮齋室。齋宿。
沈墢啓曰,兵曹郞廳·都摠府郞廳來言,闕內各處入直軍兵,夜巡檢云矣,敢啓。答曰,知道。
辛巳八月初五日卯時,上御景賢堂。禮判·騎判·編次人入侍,藥房同爲入診時,都提調洪鳳漢,兼禮曹判書李益炡,行兵曹判書李昌誼,編次人趙明鼎,藥房提調韓翼謩,副提調趙榮進,同副承旨沈履之,假注書趙武範,記注官吳泰章,記事官姜趾煥,醫官金履亨·皮世獜·許礈·李以楷·李泰遠·慶絢·吳道炯諸臣,以次進伏訖。上曰,注書出去,明陵祭文持來。臣武範出,持祭文入。上命承旨書毓祥宮祭文。上曰,予向被李世熙·許槃之辱矣。蓋槃欲探知予意也。仍命承旨讀祭文。上曰,西學洞家時入者,亦吾赤子也。方申閭家之禁,而反自買之,誠有百姓之云云,則無辭可答矣。沈履之曰,大哉王言。上曰,車洞家亦然矣。何必閔氏居之?右議政洪鳳漢曰,自官買之,然後使百姓居之,似好矣。不必拘於閭家禁令,不爲官舍,則亦有難便者矣。上曰,舊房必是誕生之所,封之而使民居之,如庫直,可也。都承旨趙榮進曰,養正齋亦封閉矣。上曰,予欲奉審誕生所,而今月以服色乘輦,爲難矣。更思之,一張傳敎,豈得爲孝?予當先幸車洞,後往餘慶坊,仍宿毓祥宮告由矣。以黑圓領,乘馬擧行,可也。鳳漢曰,雖非衮服,不必乘馬也。上曰,然則以步輿乎?兵曹判書李昌誼曰,服色則以黑圓領,而亦無礙於乘輦矣。百官服色則如常乎?上曰,如常。上仍命承旨書之曰,噫,雖心耗氣衰,一片此心,惟在昔年。噫,以予不肖,旣不能盡孝於昔日,其亦嗣服後,未遑者多,而暮年乃擧,爲人子,聖后誕降之所,何待今年而尋訪?昔日誕生之處,亦何因此而悟尋?噫,誕降之舍,頹圮於嗣服後,故相閔鎭遠處分之翌年戊申,故今日若指導而得焉,豎石於其所誕生之所,近日艱辛求得,明白無疑,而今爲閭舍,其曰孝乎,其曰孝乎?噫,原州誕降之所,雖難自致,咫尺城門內外,宜卽奉審,而一任敦匠,一張下敎而彌縫,亦豈孝乎?其若此者,今月服色之拘礙,而靜而思之,有可以周旋者,思之及此,坐而待朝,凡微事其皆告由,況此乎?今日以黑圓領袍,由敦義門行,先奉審於碑閣營建處後,次詣餘慶坊奉審,仍詣毓祥宮,先行望廟禮,經宿行祭,先後廂,訓局·禁營步軍各二哨擧行,禁軍一番·馬軍一哨·騎士五十名隨駕,除副輦,百官則京營橋前路祗迎事,分付。侍衛守宮仍,左承旨留院,左副承旨昌德宮守宮,世子·世孫祗迎,軍門留陣置之,三嚴整待後,午後隨時單嚴擧行。今日隨駕,禁軍馬步軍,十三日動駕時,皆令留京。出榻敎上曰,崇賢門外乘輦,以此分付。出榻敎鳳漢曰,騎士百五十名,擧動時每全數而行,今則何以爲之?上曰,以五十名,可也。昌誼曰,騎士事,宜入節目中矣。上曰,依爲之。榻前定奪昌誼曰,兵曹正郞李在協,仍任,何如?上曰,仍任。榻前定奪昌誼曰,摠管南泰齊,有實病云,似有變通之道矣。上曰,摠管南泰齊許遞,其代,口傳差出。榻前定奪昌誼曰,禁軍別將望單子未下矣。上曰,當下之矣。鳳漢曰,西學洞舍,事體重大,必自官買之,令他百姓爲庫直,屬之內需司,渠若不欲留,則呈于內需司而出,似合宜矣。上曰,車洞家,亦當給價矣。鳳漢曰,此與車洞有異,車洞則閔氏家,不必給價矣。西學洞舍,買之而仍付百姓,則非奪之者也。上曰,予直禁閭家買入,所謂閭家買入者,作虛文,不給一錢,故禁之耳。上曰,吏議入侍。臣武範出,召徐命膺入。鳳漢曰,秋氣雖勝,聖候,何如?上曰,未易差也。鳳漢曰,寢睡·水刺之節,何如?湯劑連爲進御乎?上曰,進之矣。鳳漢曰,醫官入診,何如?上曰,入診。臣武範出招醫官入。上顧徐命膺曰,兩漢詞命,其已選出乎?命膺曰,雖盡選出,未及考正矣。上命命膺讀詞命序訖,命膺退。金履亨等,入診訖奏曰,他脈候一樣,而眼候濕爛差勝,用珊瑚紫金膏,何如?上曰,進之。諸臣以次退出。
辛巳八月初五日巳時,王世子坐景春殿。藥房入對時,分提調南泰會,右承旨李翼元,假注書黃樸,記事官洪樂純·任濟遠,醫官方泰輿·李世珪,以次進伏訖。李翼元進伏曰,今日擧動時刻太早,祭文臣當看檢寫出,而臣入於診對,何以爲之?令曰,醫官趁速入診。翼元曰,遞番承旨,尙不下來,臣若上去,則空院可悶矣。令曰,其間豈不下來乎?祭文寫於何處?對曰,寫於香室矣。南泰會曰,夜來睿候若何?寢膳之節,亦何如?令曰,夜有煩熱之症,而寢則穩着矣。請入診,方泰輿退而伏曰,脈度左右三部,不均微數,掌心亦溫矣。令曰,議藥,茹藿湯今則如何?泰輿曰,昨日劑入茹藿湯一貼,更進宜矣。世珪之對,與泰輿同矣。諸臣退出。
辛巳八月初日五午時,上幸閣碑營建所。仍歷臨餘慶坊,詣毓祥宮擧動入侍時,行都承旨趙榮進,右承旨李翼元,右副承旨李心源,同副承旨沈履之,假注書宋鍈·趙武範,記注官吳泰章,記事官姜趾煥,以次隨駕。上具翼善冠·無揚黑圓領袍,以乘輿出崇賢門外,降輿乘輦。兵曹判書李昌誼趨進曰,車洞及餘慶坊洞口隘處,不緊侍衛,落後,何如?上曰,落後,可也。駕前下敎上曰,禮房承旨,奉香祝先行。駕前下敎上住,輦命沈履之讀動駕傳敎訖。大駕由敦義門出,詣車洞洞口,降輦乘輿,至碑閣營建所。上曰,注書出去,大臣入侍。臣武範出,偕大臣入。上曰,戶判及禮參入侍,尹東度及沈鏽趨進。上曰,碑閣似太大矣。東度曰,原州立碑時工人,亦在此矣。上撫碑石曰,與原州碑石,何如?沈鏽曰,原州碑石,與此同品矣。上仍命募軍等,呼耶作聲築之。命承旨書之曰,旣臨視,今日工匠·募軍,令賑廳米布題給。下敎上入中門,見閔家祠堂傍廳事,立廳事前。都承旨趙榮進曰,此所謂如喪禮式者也。上御大廳,諸臣以次進伏。上曰,注書出去,判官金履長,使之入侍。臣武範出,召履長入。上謂履長曰,汝同春之外孫也。閔氏還居之前,汝姑居之。鳳漢曰,法駕親臨,光華生於一洞矣。上命承旨書之曰,噫,冥然到今望七之年,入審于此。嗚呼,他日將有奏語,其何餘憾?但其雖入審,遙望西郊,暮雲愈邈,不覺涕沾于席,建閣之後,令幼學閔台烈,世居守護,而時或有事,故贈領相閔光勳及先正文正公宋浚吉內外孫外,無敢以居,以示予永世追慕之意。下敎又命書之曰,今臨咫尺,故相金壽恒·金昌集祠,遣承旨致祭。噫,贈持平金省行之往年樹立,卽予感歎,其子履長,今日召見,令該曹特爲陛敍。下敎上曰,閔家子孫安在?榮進曰,百宗之子台烈,在三登縣衙中云矣。沈履之曰,致祭時,何承旨去乎?上曰,同副宜去也。上出乘輿,指洪家祠堂曰,是誰家也?榮進曰,右相宗家也。上出洞口,乘輦至西學洞口,降輦乘輿,詣誕生舊第御廳上。上曰,大臣入侍。臣武範,偕大臣入。上曰,內乘崔朝岳入侍,朝岳趨入。上命召家主白龍大,龍大出伏。上曰,汝何等人?龍大曰,私奴也。方爲扈衛廳軍士也。上曰,此家何處是舊搆,何處是新搆?龍大曰,上房及廳,是舊搆,而壁一間頹破,新改矣。上曰,此間是誕生之所,可封而不可用也。坊名餘慶者,亦非偶然也。上命進注書硯,親製記文,親書之。仍命揭板,又命承旨書之曰,奉審盤松坊舊基,又審餘慶坊舊宅,常恨冥然,復何餘憾?特記其槪,今將懸揭,令度支準給其價,仍令今入接人白龍大爲庫直,世世守直,雖或不獲已,有他人換接之事,呈于毓祥宮,待指揮換入,凡諸修補,令內需司擧行事,分付。今聞私賤云,令該院,代口免賤,此家永世復戶。下敎命右相及承旨,釋傳敎意,謂龍大曰,此上所頒也。自官準價,買汝家後,仍以汝爲庫直,免汝私賤,除汝雜役者也。時驟雨下。上曰,軍兵侍衛及百官雨具。下敎上曰,諸司預備。上以乘輿,至洞口,降輿乘輦,大駕至景福宮前路。上曰,今則日晩,當自內展拜,百官行禮置之,景福宮前落後。駕前下敎大駕至毓祥宮洞口,驟雨又下,上至下馬碑前,降輦乘輿,上入齋室。諸臣遂退。
上在慶熙宮。常參,以代理停。
親祭罷後,政院·玉堂·藥房口傳問安。答曰,知道。
朝廷二品以上·六曹單子問安。答曰,知道。
王世子遣宮官問安。答曰,知道。王世孫遣講官問安。答曰,知道。
傳于李翼元曰,時刻單子置之,待下敎擧行。
大駕歷臨孝章廟後,政院·玉堂·藥房口傳問安。答曰,知道。
傳于李翼元曰,旣已下敎,牌去來,申飭。
傳于李翼元曰,今來舊邸,儒臣催促之聲支離矣。儒臣亦何待君父之催促乎?
傳于沈履之曰,諸司預備。
以巡監軍單子,傳于沈履之曰,仍。
兵曹,口傳政事,以具允鈺爲副摠管。
大駕還宮後,王世子遣宮官問安。答曰,知道。王世孫遣講官問安。答曰,知道。。政院·玉堂·藥房口傳問安。答曰,知道。
沈履之啓曰,卽者,校理李碩載,以其親病,陳書徑出,原書以親祭正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
以備忘記,傳于沈履之曰,長番內官金壽光,承傳色差下,政院知悉。
沈履之,以御營廳言啓曰,本廳分授都城駝駱山上上峯體城,頹毁改築處,女墻亦已畢築之意,敢啓。傳曰,知道。
王世子在昌德宮。常參停。
世子宮·嬪宮,本院問安。答曰,知道。
世孫宮,本院問安。答曰,知悉。
藥房口傳達曰,夜來,睿候調攝,若何?寢膳之節,亦何如?臣等與諸醫,趁早入對,診察爲宜,惶恐敢達。令曰,知道。
兪漢蕭達曰,明日常參,睿候方在調攝中,頉稟。令曰,知道。
又達曰,大司憲未差,執義洪啓能,掌令李養源在外,李光溭令旨未下,持平金亮行在外,朴相老受由在外,今日以監察茶時之意,敢達。令曰,知道。
辛巳八月初六日四更一點,親祭入侍時,行都承旨趙榮進,右承旨李翼元,右副承旨李心源,同副承旨沈履之,假注書宋鍈·趙武範,記注官吳泰章,記事官姜趾煥,以此陪位。上具翼善冠·無揚黑圓領袍,出齋室,步詣板位,行初獻禮,右議政洪鳳漢行亞獻禮,錦城尉朴明源行終獻禮如儀,行禮畢,上詣望燎位,望燎禮訖。還入齋室,諸臣以次退出。
辛巳八月初六日午時,還宮時,歷臨孝章宮入侍時,行都承旨趙榮進,右承旨李翼元,右副承旨李心源,同副承旨沈履之,假注書宋鍈·趙武範,記注官吳泰章,記事官姜趾煥,以次隨駕。上具翼善冠·無揚黑圓領袍,以乘輿出宮門外。上命李翼元書之曰,參奉·守奉官,其祿一也,則守僕奚異,且料下於孝章廟守僕,毓祥宮守僕料布,依他守僕例擧行,儲慶宮一體擧行。駕前下敎上至下馬碑前乘輦,大駕至孝章宮洞口,孝章廟·懿昭廟歷臨事。駕前下敎上至孝章宮,降輦乘輿。命承旨書之曰,近者侍臣班,只有洪趾海一人,事體寒心,前應敎李瀰,應敎除授,嚴璘,副校理除授,金魯鎭,副修撰除授,卽爲牌招。先導駕後謝恩,在外儒臣,違牌儒臣許遞,其代,李碩載校理除授,前校理李聖圭,其所撕捱,極涉過矣。且廉隅旣伸,敍用,修撰除授,一體牌招,導駕。駕前下敎又命書曰,旣命乘馹,俱解前今職,豈頃者下敎之意乎?前校理趙榮順,輔德仍任,仍以前下諭擧行。駕前下敎又命書曰,諸儒臣,旣竝除授,卽爲牌招,謝恩後,使之導駕。駕前下敎上入宮良久,乘輿出,降輿乘輦,駕至景福宮外鍾閣前,命承旨沈履之,量鍾閣大小高下,履之使人尺量訖。仰奏曰,高大於車洞碑閣矣。駕由興化門入。命承旨讀各陵告由祝文及各陵祭官記訖。駕至崇賢門外,降輦乘輿,兵曹判書李昌誼趨進曰,今者,陞補方張,而大司成趙明鼎,兼帶摠管,似有變通之道矣。陵幸時,編次人一員,不可不陪從,趙明鼎使之隨駕,似好矣。明鼎曰,陵幸時,成均館以不緊各司除之,而小臣則雖遞摠管,當爲隨駕矣。上曰,今聞陞補方張云,大司成趙明鼎,兼帶摠管許遞,其代,卽爲口傳擧行。駕前下敎上顧昌誼曰,誰知白龍大乎?昌誼曰,扈衛將似知之。上召扈衛將下詢曰,汝知白龍大乎?扈衛將曰,扈衛廳軍官也。上哂之。上還大內,諸臣退,。
辛巳八月初六日午時,王世子坐景春殿。藥房入對時,分提調南泰會,右副承旨兪漢蕭,假注書黃樸,記事官洪樂純,記事官任濟遠,醫官方泰輿·李以瑎,以次進伏訖。南泰會曰,夜來,睿候調攝,若何?寢睡·水刺之節,亦何如?令曰,昨夜,熱氣大發,幾乎氣塞,少頃乃愈矣,寢則安穩矣。泰會曰,醫官診候,何如?方泰輿入診退伏曰,脈度左右三部數滯,脾胃脈微而弱,掌心溫而不潤矣。以瑎之對,與泰輿同矣。泰會曰,旣以診候,議藥,何如?泰輿與諸醫相議後,仰達曰,日氣不佳,暑濕尙未快祛,故如此矣。令曰,前日有氣逆之症,今日又發,用何藥而可?以瑎曰,此專由於脾胃之虛弱矣。泰輿曰,不必更進他藥,茹藿湯更進,好矣。氣逆之症,則芩連加入,好矣。橘薑茶,亦好矣。諸臣以次退出。茹藿湯本方,加黃芩酒砂一戔,三貼劑入事下令。
上在慶熙宮。常參·經筵,以代理停。
藥房都提調臣洪鳳漢,提調臣韓翼謩,副提調臣趙榮進啓曰,伏未審夜間,聖體調攝,若何?昨日動駕,兩處奉審,仍詣毓祥宮,躬行祀禮,歷臨孝章廟,向晩還宮,勞動之餘,不瑕有損,寢睡·水刺之節,亦何如?臣等不勝區區伏慮,敢來問安。答曰,知道。雖伸情禮,一倍此心,氣則一樣矣。
中宮殿,藥房口傳問安。答曰,知道。
趙榮進啓〈曰〉,左承旨沈墢,今日不爲仕進,卽爲牌招,何如?傳曰,允。
沈履之,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓〈曰〉,副摠管趙啓泰,以御營中軍,軍兵等中日試放事,南小營晝仕出去之意,敢啓。傳曰,知道。
李翼元啓曰,北道御史金鍾正,有稟達事,來詣請對矣。傳曰,內局日次,再明日爲之,均堂·御史,同爲入侍。
傳于李翼元曰,今番西學祗迎官員及儒生四人,食後來待,若有兼敎授,亦爲領率以待。
傳于李翼元曰,大司成若往陞補,則編次人洪麟漢,使之入來,儒生入侍,同爲入侍。
傳于趙榮進曰,學生入侍時,都承旨·同副承旨,同爲入侍。
趙榮進啓曰,同副承旨入侍事,命下矣。同副承旨沈履之,俄已出直,卽爲牌招,何如?傳曰,允。
傳于李心源曰,分付該曹,筆八柄·墨八丁·紙八卷·鹿皮一令待令。
傳于李心源曰,今番餘慶坊揭板,前門則仍舊勿改,只蓋瓦而材木中,如有不可不修改者修改,墻垣一體蓋瓦。
李翼元啓曰,編次人洪麟漢,西學儒生,依下敎來待矣。傳曰,入侍。
傳于沈履之曰,坐直承旨入侍。
傳于李翼元曰,今番侍衛,今日內修整以入。
李翼元,以吏曹言啓曰,監試初試,設場不遠,而全羅左道京試官李海重,時無職名,令該曹,口傳付軍職,何如?傳曰,允。
兵曹,口傳政事,副司果李海重。
李翼元,以吏曹言啓曰,新除授江原道都事洪樂命呈狀內,矣身積年癃痼之疾,近又添劇,房闥之間,轉側須人,以此病狀,萬無起動往赴之勢,斯速變通云。身病旣如是危重,則不可等待其差歇,依例改差,而監試初試,設場不遠,其代,卽爲口傳差出,何如?傳曰,允。
李翼元,以奉常寺官員,以都提調·提調意啓曰,東籍親耕田所種皮黍,今八月初九日間,當爲成熟之意,敢啓。傳曰,攝刈。
李心源,以均役廳言啓曰,北道釐正御史齎去節目,依定奪磨鍊書入之意,敢啓。傳曰,知道。
王世子在昌德宮。停常參。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,夜〈間〉,睿候調攝,若何?寢膳之節,亦何如?臣等與諸醫,趁早入對,診察爲宜,惶恐敢達。令曰,知道。
李心源達曰,明日常參,睿候方在調攝中,頉稟。令曰,知道。
又達〈曰〉,大司憲·掌令一員未差,李養源,執義洪啓能在外,持平金亮行在外,朴相老受由在外,今日以監察茶時之意,敢達。令曰,知道。
又以兵曹言達曰,新除授仁遮外萬戶李慶麟,素患腹脹之症,漸益添劇,時月之內,萬無起動赴任之望,呈伏乞遞,實病旣如是危重,則邊上重鎭,不可久曠,依例罷職,何如?令曰,依。
又以漢城府言達曰,今此監試初試時,本府應辦當次,而原來凋殘,旣無所儲,應辦所需,他無措備之路,日字迫近。今難變通,生事丁寧,在前應辦時,兵曹所下戶籍書員等朔下,先爲輸來取用後,待式年戶籍,作紙捧上,上下於書員,則公私俱無所損。今亦依前例,戶籍書員等四朔朔下,令兵曹,趁今上下,俾得支用於應辦之需,何如?令曰,依。
刑曹判書徐志修書曰,伏以,聖候康復,慶忭曷任,而睿體尙在調攝,診對連行,又不勝悶慮之至。仍伏念臣,昏愚疏劣,無一寸長,而徒藉先蔭,濫沐洪造,從前踐歷,已踰涯分,居常憂恐,如集于木,日昨前席晉對之際,忽蒙秋曹寵擢之命,有隕〈自〉天,非臣夢想所到,臣誠惝怳震駭,章皇逬退,歷累日而靡措也,臣聞明主之官人也。賢者在位,能者在職,今臣望不足以備位列卿,才不足以掌禁詰奸。又未嘗有勞績之可言,而一朝躋之於正卿之秩,加之於理官之職,不少難愼,臣莫知其何謂也。況材猷資歷之居臣右者,亦多其人,而乃遽先超躐於衆望之外,私心愧懼,尤當如何?臣自通政至此,皆被特擢,雨露之偏,世所罕有。此蓋聖心,追念臣祖臣父,誤恩每及於臣身,臣實感泣無地。夫世臣之義,燥濕夷險,固所不擇,而至若高官重任,冒居匪據,則過分招災,僨事速謗,終必至於辱聖簡而忝先德矣。臣何敢徒恃寵私,不量己而昧然承當也哉?泯伏多日,尙無駁正之論,荐違嚴召,又逭誅罰之加,劇務一向虛縻,亦涉惶悶,玆敢披瀝自列於貳極之下。伏乞睿慈,俯垂憐察,亟令收回臣新授職秩,以重公器,以安賤分,千萬幸甚。答曰,覽書具悉。聖候遄臻康復,慶忭曷諭,今玆陞擢,聖意攸在,卿其勿辭,其卽行公。
永城尉申光綏書曰,伏以,天祐宗祊,大朝殿下聖候,不日康復,我邸下愆候,遄臻勿藥,臣民慶幸,曷有其極?仍念臣於忽地,重被秋堂之筵斥,其所罪狀臣者,極其非常,而迺蒙聖度涵容,罰止薄勘,曾未數旬,恩敍遽降,臣始焉惶懍,繼以感愧,不知所以自措,第臣得伏見擧條之出於朝紙者,秋堂所奏,與本事大段差爽,此必是秋堂,過聽該郞構捏慫慂之言而然也。臣之復備覼縷,有若自辨,誠疲惱,而若不一暴,离明亦何由俯燭也。臣之傔人,頃有被捉於秋曹禁亂者,近來法司之利於徵贖,侵責無辜之人,實爲閭民之痼弊,臣欲問其委折,送一下隷,招該色禁吏,而禁吏不來,臣之下隷,遽被郞廳之捉囚,臣聞甚訝之,最後該吏,始爲來見,臣以該郞之擅囚上司下人,全不識事體而責之,略加捽曳而退送矣。該郞因此發怒,多般搆訐於堂上,轉生葛藤,以至於此,其間事實,不過如斯,而其所謂多送宮奴,突入捉來,亂施重刑,不分死生云者。又是實狀之外,尤極怪駭,苟使臣,初無招致禁吏之事,則彼雖急於聲罪,亦何以此等不近之說,勒加於人耶?臣跡添禁臠,與世無競,受訓家庭,戒在謹拙,而畢竟以意外之事,被人蹈籍,至此之極,其爲恥辱,若撻于市,今何可諉以甄敍,而晏然抗顔於周行也哉?玆敢略暴危懇,仰瀆崇聽。伏乞睿慈,俯垂諒察,亟賜重勘,以嚴邦典,以安賤分,不勝幸甚。答曰,覽書具悉。聖候不日康復,慶忭曷諭?卿其安心勿辭焉。
吏曹參判曺命采書曰,伏以,宗祊默佑,天休滋至,我大朝聖候,遄臻康復,睿候未寧,漸向平和,臣民慶祝,曷有其極?念臣衰癈畸危之蹤,惟合退伏畎畝,庶保殘年之無幾,而向伏蒙知申特除,義重嘗藥,遂不敢言辭,中叨秋官,亦値庭候之時,一味奔遑,擬畢義分之所在,而呈告才徹,鄕意方急,不意佐銓特授之命,遽下此際,臣誠感激且惶,罔知所以置身也。噫,是特恩也,又宿趼也,臣何敢無故力辭,公然爲孤恩慢命之歸,而顧惟驚彈之鳥,舊枝猶怖,臣不敢追提往事,更因困惱之話,而從前辱境,莫非由是叨而來,則臣今畫鐵於循墻之義者,無異乎無皮則不毛,人雖百口,何從而吹之哉?區區處義,自謂不得不如此,而亦非爲臣身之廉防而已也。危辱顚沛,有辱聖簡,去就違逋,致損國體,儻蒙日月之明,俯燭臣縻在銓銜者,徒爲公私之害,則不待臣言之畢,而宜有以處分之矣。日前政牌之下,勿稟有命,惶隕震剝,求死不得,遂伏金吾之外,惟俟鈇鉞之加,恩恕不罪,至下勿待命之敎,而職名自如,微守難化,積違召命,彌增死罪,至於經筵新除,尤非臣一刻冒存者,竊慨注擬之間,不賜相諒也。種種情地,窮阨至此,撫念臣身,只自悼歎,玆構瀝血之章,仰控离明之下。伏乞睿慈,察臣危苦迫隘之情,亟許刊削職名,仍令有司,重勘臣逋慢之罪,以嚴法紀,俾安私分,幸甚。答曰,覽書具悉。聖候遄臻康復,慶忭曷諭,卿勿過辭,從速察職。
辛巳八月初七日辰時,王世子坐景春殿。藥房入對時,都提調洪鳳漢,分提調南泰會,左副承旨兪漢蕭,假注書黃樸,記事官洪樂純,記事官任濟遠,醫官金履亨·方泰輿,以次進伏訖。洪鳳漢曰,秋實快生,調養之節,若何?令曰,一樣矣,而再昨日,以熱氣辛苦矣。鳳漢曰,寢膳之節,若何?茹藿湯連爲進御,有顯效乎?令曰,略有效矣。鳳漢曰,當診候而何醫入診?令曰,首醫,可也。金履亨·方泰輿入診退伏曰,脈候左右三部,數滯不均,脾胃脈微弱,掌心溫而不潤矣。鳳漢曰,湯劑則昨日製入云,無更稟之事矣,時有晝寢之事乎?令曰,日午則氣疲惱矣。黃肉進御,何如?泰輿曰,脾胃氣敗,黃肉進御則有益矣。諸臣以次退出。
辛巳八月初七日午時,上御景賢堂。編次人·西學齋生,同爲入侍時,編次人洪麟漢,都承旨趙榮進,同副承旨沈履之,事變假注書安寬濟,記注官吳泰章,記事官姜趾煥,西學齋生盧玉忠·李燮五·金殷甲·徐務修·金奎祥,以次進伏訖。上曰,西學兼官無之乎?榮進曰,兼官皆闕,而昨日祗迎者,卽假官云矣。傳敎中,只命儒生四人入侍,而自外聞之,則五人云矣。上曰,注書出去,儒生一人召入。賤臣承命召入。上命盧玉忠進前,下問姓名居住,命講論語第一章,使之退伏。命李燮五講孟子第一章,命金殷甲,講文言第一大文,命徐務修,講詩傳第一大文,務修曰,未及讀詩傳矣。仍讀第一大文,不能通。上曰,誰也?務修曰,今奉朝賀宗伋之六寸孫矣。上曰,徐務修有二乎?榮進曰,徐志修之弟,亦有懋修,而彼則以心字作行列,此則務字矣。命金奎祥,講國風周南篇題及關雎三章訖。上曰,鄕儒則皆善講,而京儒不及鄕儒,此正瘠土之民,莫不向義勞也。沃土之民,不材淫也之謂也。上曰,都內之學,卽太學與四學也。暮年勸飭賢關之時,再昨道傍,見西學大門題名,又望見本學,見其學門今初,故特召西學祗迎儒生見之,意亦在焉,再昨入審之洞,西學故也,豈無示意?學儒五人,各特賜紙二卷·筆三枝·墨二笏,今月食饌所需,令該曹該廳,特爲加給。出傳敎上曰,予初過庠學大門,故召見汝等,出於興學校之意也。徐務修之講關雎,雖甚孟浪,史官及儒生輩,切勿傳笑,可也。此非爲徐務修而然也,若或過傳,則聽者必增衍矣。今俗皆如予心,則必無浮囂之習矣。三紀臨御,無一師道,而必欲扶植賢關,終無其效。今過西學,見汝等祗迎,動駕才還,更無他念,而今有賜給者,可見予暮年眷眷之意也。上曰,注書出去,分付,取紙筆墨,使差備人,各各持入。賤臣承命持入。命頒賜五儒生,使之庭下謝恩而退出。上曰,噫,一日之內,躬審兩處,是豈攸料?盤松坊本契人,餘慶坊·西學洞人,今年特爲免役。出傳敎榮進先退。上曰,注書出去,別軍職李義培·鄭郁世召入。賤臣承命召入。上下問景福宮川邊覆沙形止,命退出。仍命小退復入。上曰,坐直承旨入侍。出榻敎賤臣召入承旨李翼元,繕工監役宋載淵。上曰,役事今至何境?載淵曰,始架椽木矣。上下問碑閣高低大小。上曰,碑石印本一件內入。出傳敎上曰,勿爲玉軸,以木軸爲之,所盛樻子,勿爲闊大,僅使容之,可也。宋載淵先退,命承旨·編次人進前。上曰,御製編次中,以永慕碑爲題乎?麟漢曰,然矣,而餘慶識,亦當入於編次矣。上曰,可也。命承旨書御製追慕記,命注書持入兵曹·摠府陵幸時侍衛單子,仍命少退。命注書分付他承旨,明聖王后·仁敬王后誕降處所知入,還爲入侍。上曰,注書出去本廳,入直醫官一人,從容召入。賤臣承命,召醫官許礈入侍。上曰,紫金膏,斯速製入。侍衛單子持入。翼元曰,單子捧入之際,承傳色不爲禮敬,推考,何如?上曰,依爲之。出擧條左承旨沈墢,持列聖誌狀入侍,上命讀明聖·仁敬兩王后誌狀。命注書持入仁元聖母御製誌狀,賤臣持入。命沈墢讀明聖王后誌狀,至誕降于長通坊私第,命止之。又命讀仁敬王后御製誌狀,至誕降于好賢坊私第,仍命盡讀一篇。上曰,注書出置誌狀二冊,長陵誌狀卷持入。賤臣持入,命讀御製仁元王后誌狀,上俯伏,以手拊席,涕流被面,讀訖。上曰,此文誰所作也?若非予之所作矣。翼元曰,仁祖王妃誕降碑,在海州,古無閣,徐仁修爲判官時建閣,臣向者淸聖廟致祭時見之,則丹靑鮮明矣。上曰,仁元王后誌狀出置。賤臣持冊將出。上曰,注書已累次出入,勿去,兼春秋持去。上命相考長陵誌文,墢曰,仁烈王后韓氏,昇遐于昌慶宮之麗暉堂矣。上曰,予常以不知此爲鬱,果是麗暉堂乎?沈墢持誌狀退出,侍衛單子落點時。上曰,李景祜年幾何?翼元曰,乙酉生矣。上曰,然乎?年則少而貌則老矣。上曰,金器大已來京乎?麟漢曰,然矣。上曰,年幾何?翼元曰,四十一矣。上曰,予見其編髮時,今已四十一矣。又呼寫追慕記。上曰,皇兄嗣服時,春秋幾何?麟漢曰,四十三矣。上曰,豈其然乎?仍注重瞳於賤臣而下詢曰,幾何?賤臣起伏仰對曰,景廟誕降於戊辰,登極於庚子,其時春秋三十三矣。上曰,然矣。孝章,予之晩得,而與月城同甲,今幾何?賤臣對曰,四十三矣。上曰,然乎?多矣。至望七服衰之句。上曰,申左相年幾何?麟漢曰,五十九矣。上曰,以明年言之,則六十矣。麟漢曰,十二月,卽大祥矣。上曰,然則未六十而脫衰矣。麟漢曰,竝禫計之則六十矣。上曰,舊堂若在,則當揭板而頹圮,蓋爲豎碑而然矣。碑之遠傳,勝於揭板矣。上曰,注書出去,開陽門仍留。上命洪麟漢讀奏追慕記訖。麟漢曰,夜已深矣,出外編次,明日來待,何如?上曰,可也。上曰,編次人洪麟漢,明日來待。出榻敎諸臣以次退出。
上在慶熙宮。常參·經筵,以代理停。
李翼元啓曰,編次人洪麟漢,依昨日下敎來待矣。傳曰,編次人入侍,都承旨同爲入侍。
沈履之,以司僕寺官員,以一二提調意啓曰,今此明陵幸行時,各差備入把馬,一依昨年六月減下例擧行事,命下矣。依昨夏例,別單書入,而其中驛馬,則令兵曹,依例知委各驛,使之直爲入把,自前道路不平之處,以人夫奉駕矣。沙峴·碌磻峴,依前例,人夫替把之意,旣已陳達,蒙允。依此擧行之意,敢啓。傳曰,知道。
沈履之,以兵曹言啓曰,武臣賓廳講及武講前後被抄之員,或外任遷轉,或汰去·或有頉,卽今見存應講之員甚少,武臣中可合人,依例加抄,別單書入之意,敢啓。傳曰,知道。
備邊司薦望,以李昌壽爲平安監司,鄭弘淳爲咸鏡監司。
吏曹,口傳政事,以南玄老爲江原都事。
王世子在昌德宮,常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,,若何?寢膳之節,亦何如?臣等與諸醫,趁早入對,診察爲宜,惶恐敢達。令曰,知道。
李心源達曰,明日常參,睿候方在調攝中,頉稟。令曰,知道。
又達曰,大司憲·掌令一員未差,李養源,執義洪啓能,持平金亮行在外,朴相老受由在外,今日以監察茶時之意,敢達。令曰,知道。
又達曰,刑曹判書徐志修書答之下,尙未出肅,事甚未安,卽爲牌招,何如?令曰,依。
又以兵曹言達曰,翊衛司洗馬申光復呈狀內,所抱奇疾甚苦,旬日之內,萬無供仕之望,斯速遞改云。陪衛輪番之任,不宜久曠,今姑改差,何如?令曰,依。
沈履之,以吏曹言達曰,頃日政,以李敬倫,備擬溫陵參奉受點矣。今聞敬倫,與本曹參議徐命膺,有內外從兄弟應避之嫌云。除拜時,旣與政官,有相避,則揆以格例,不可仍置,依例改差,何如?令曰,依。
辛巳八月初八日午時,王世子坐景春殿,藥房入對時,分提調南泰會,右副承旨李心源,假注書黃樸,記注官李昌任,記事官任濟遠,醫官李世珪·方泰輿,以次進伏訖。南泰會曰,夜來睿候若何?令曰,昨日進御黃肉矣。心內煩燥,鼻頭酸,有若感氣矣。方泰輿·李世珪入診,可也。世珪·泰輿入診退伏曰,脈度左右三部,數滯則小減,而掌心之溫如前,額上微溫而少潤矣。令曰,心內煩燥,鼻酸者,熱氣乎,感氣乎?泰輿曰,非感氣也,是熱氣也。令曰,食肉之故耶?泰輿曰,非然也。令曰,若熱則破熱之劑,製進,可也,若感氣則和解之劑製進,可也。泰輿曰,藥則無改製之事矣。牛黃膏進御則好矣。令曰,牛黃膏則時時進服,而無效矣,甘吉湯,何如?泰輿曰,甘吉湯,加竹葉·薄荷,進用好矣。茹藿湯兼進宜矣。方退時,李昌任進曰,陵幸迫近,問安官當差定,而司書洪樂純,以京試官出去,改差,可也。令曰,依爲之。出下令司書洪樂純許遞,其代,待開政差出事下令。
辛巳八月初八日申時,上御景賢堂。編次人入侍時,編次人洪麟漢,都承旨趙榮進,事變假注書安寬濟,記注官吳泰章,記事官姜趾煥,以次進伏訖。上命趙榮進曰,餘慶坊御製懸板印本,一件內入,一件盛之樻子,藏于毓祥宮,可也。命洪麟漢,校正御製追慕記。上曰,車洞,近來雖稱盤石坊,而此後則改以盤松坊,可也。上曰,白龍大免役傳敎,御製編次中,低一字書之,然後當有憑考之道矣。閔·宋兩家子孫,世居於此,則雖至殘微,後必有扶持者矣。編次人校正讀奏時。上曰,金尙星嘗謂,殿下以調劑爲憂者,殆亦天也,其言是矣。予以慈聖家,入於八高祖,而予之視呂陽國舅家,不少間焉,仁顯聖后,甲戌入宮,卽予誕生之年也。聖后愛予篤至,嘗以爲,握則縮乎,吹則飛乎?每以御廚餘饌饋予,予之深荷聖后之恩若此,予之向慕聖后之誠,慈聖亦俯燭矣。閔昌洙處分,予至今悔之,而辛壬年間,一邊人則疑慈聖之偏厚於本第,一邊人則恨慈聖之太薄於本第矣。乙亥有致雲事,予御南門樓處分後,直詣慈聖,以雲賊凶言仰陳,則慈聖笑而下敎曰,其時予之所進者,無進御之事矣。古人以爲,願不生天王家,正謂予也,非皇兄至友至仁,則予豈有今日乎?予之至於六十八歲者,莫非我皇兄之德也,世間初無憎我者,而自辛丑以後,當險釁境界矣。予若早世,而受輓於人,則雖爲慰藉之言,必稱孝友於景廟矣。予之求山時,請得山地於沈仲良,則仲良終不許之,其後占得昭寧園,雖見仲良,更不語及於其事,而仲良之子鼎衍,又有罔惻之凶言矣。咸恩家坐地,與他有異,而乙巳一疏,有可見者矣。閔奉朝賀於甲辰事,誠有苦心,而鄭錫三,以違豫二字,不敢發之說,迎而斥之,其心則亦有可見者矣。蓋彼凶賊之徒,終無覺悟之術,此乙亥之所以不可不出,而以至於闡義昭鑑之纂成也。予於懿陵展謁時,趙明履以爲,臣等嘗謂,殿下之前後爲皇嫂辭敎,或不能無過於厚者,而今日伏見愴慕之誠,臣始覺臣等前見之非矣,明履此言,其亦精矣。麟漢先退,兩界道臣落點後。上曰,明日政官,牌招開政。出傳敎上曰,兩道道臣,雖點下首望,而西則副望亦好,北則末望,亦好矣。西伯受點,其果順爲膺命乎?諸臣以次退出。
上在慶熙宮。常參·經筵,以代理停。
藥房都提調洪鳳漢,提調韓翼謩,副提調趙榮進啓曰,伏未審夜間,聖體調攝,若何?寢睡·水刺之節,亦何如?湯劑今方煎入,而臣等率諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣矣。中宮殿,藥房口傳問安。答曰,知道。
李翼元啓曰,今日聖節,望闕禮習儀,依例爲之之意,敢啓。傳曰,知道。
傳于李翼元曰,均堂·北道御史,內局入診,同爲入侍。
又傳于曰,耽羅貢人及楊州·高陽民,如有入來者,各一人待令。
趙榮進啓曰,右副承旨李心源,今日不爲仕進,卽爲牌招,何如?傳曰,允。
李翼元,以弘文館言啓曰,新除授應敎李瀰,時在黃海道海州地,副校理嚴璘,時在京畿長湍地,修撰李聖圭,時在楊州地,經筵入番事緊,請竝斯速乘馹上來事,下諭。本館下番,屢日闕直,事甚未安,校理李碩載,由限已過,卽爲牌招,姑降入直,何如?傳曰,允。
假注書趙武範改差代,李惠祚爲假注書。
李翼元啓曰,假注書李惠祚,時無職名,令該曹,依例付軍職,冠帶常仕,何如?傳曰,允。
傳于李心源曰,今日入侍吏曹參議·左參贊,明日使之入來。
李翼元,以吏曹言啓曰,今此明陵親祭時,諸執事及各陵殿秋夕祭典祀官兼大祝,當以侍從塡差,而時無職名人員,令該曹,口傳付軍職,何如?傳曰,允。
又以吏曹言啓曰,今此宗廟·各陵秋夕祭獻官,當以塡差,而老病公故外,實無推移分排之路,不得已刑官通融塡差之意,敢啓。傳曰,知道。
有政。吏批,判書金相福,參判曺命采牌不進,參議徐命膺進,右承旨李翼元進。吏批啓曰,判書金相福,參判曺命采,竝牌招不進,小臣獨政未安,何以爲之?敢稟。傳曰,只出緊任。又啓曰,玉堂及講書院闕員,今當差出,而擬望之人乏少,相避竝擬,何如?傳曰,允。又啓曰,卽接敦寧府移文,則以爲,德興大院君奉祀孫,世世除授敦寧都正,以爲不易之定規,是乃宣廟朝受敎也。今者故敦寧都正李亨宗,喪期已盡,長子瀁,旣已免喪,依例承襲付職之意,斯速入啓處置云。取考前例,則庚戌年李亨宗,除授都正時,本曹草記批答,有加設都正除授之敎矣。今此李瀁,似當依前例,以加設都正下批,而自下不敢擅便,何以爲之?敢稟。傳曰,依爲之。以洪麟漢爲大司憲,以李運海爲掌令,以金魯鎭爲副校理,以金相翊爲司書,以李敬玉爲兼弼善,以嚴璘爲兼文學,以金應淳爲兼司書,以李瀰爲兼右翊善,以金魯鎭爲兼右贊讀,以鄭翬良爲右參贊,以鄭存謙爲禮曹參議,以韓光肇爲判決事,以李仁培爲軍資正,以李胤恒爲工曹正郞,以南舜喆爲工曹佐郞,以李海文爲康翎縣監,輔德趙榮順,仍任事承傳,兼春秋單崔昌國,敦寧都正單李瀁。今超通政,德興大院君奉祀孫,加設付職事承傳。
兵批,行判書李昌誼病,參判元景淳入直進,參議韓光會病,參知朴昌潤昌德宮入直,參知李宜哲病,左承旨沈墢進。副司直金相奭·李得宗·崔成大·李光瀷·金尙重·韓光肇·李彛章,副司果鄭光漢·金應淳·洪樂純·趙。
兪漢蕭,以都摠府言啓曰,副摠管李景祜,以聖節望闕禮習儀時侍衛事,議政府晝仕出去之意,敢啓。傳曰,知道。
又以兵曹言啓曰,今此陵幸擧動時,領軍之將,當爲備員,而內禁衛將趙,前任滿浦僉使,朴聖浹,前任忠原營將,兼司僕將鄭肅良,前任洪州營將,羽林衛將一員未差,趙德濬,前任順天營將,俱在任所,未及上來,不可無變通之道,竝今姑改差,與未差之代,一體口傳差出,以爲備員侍衛之地,何如?傳曰,允。
兵曹,口傳政事,以申胤洸·金光胤爲兼羽林將,以李漢膺·閔範洙爲兼內禁將,以柳爀爲兼司僕將。
王世子在昌德宮。常參停。
世子宮·嬪宮,本院問安。答曰,知道。
世孫宮,本院問安。答曰,知悉。
藥房口傳達曰,夜來,睿候調攝,若何?臣等與諸醫,趁早入對,診察爲宜,惶恐敢達。令曰,知道。
沈履之達曰,明日常參,睿候方在調攝中,頉稟。令曰,知道。
又達曰,大司憲·掌令一員未差,李養源,執義洪啓能,持平金亮行在外,朴相老受由在外,今日以監察茶時之意,敢達。令曰,知道。
又以侍講院言達曰,本院下番闕直,事甚未安。兼司書·兼說書俱未差,說書權正忱在外,他無推移之員,弼善李箕德,卽爲牌招,姑降入直,何如?令曰,依。
又以侍講院言達曰,本院上番,姑降入直,事甚未安。新除授司書金相翊,卽爲牌招入直,兼司書金應淳,時在忠淸道淸州地,書筵入番事緊,斯速乘馹上來事,下諭,何如?令曰,依。
又以義禁府言達〈曰〉,忠原縣監李宗德,德山縣監成德求,石城縣監黃槃,新昌縣監李觀徽等,拿問處之事,徽旨達下矣。黃槃·李觀徽,今方待令於本府,卽爲拿囚,而李宗德,下在京畿長湍地,成德求,在任所,依例發遣府羅將,拿來,何如?令曰,依。
慶尙監司狀達,以山藥當月內不得封進,惶恐待罪事馳達事。令于沈履之曰,勿待罪事,回諭。
辛巳八月初九日辰時,上御景賢堂。藥房入診,均堂·御史同爲入侍時,都提調洪鳳漢,提調韓翼謩,副提調趙榮進,假注書宋鍈,記事官吳泰章,記事官姜趾煥,均役堂上洪啓禧,北道御史金鍾正,醫官金履亨·皮世獜·許礈·李以楷·李泰遠·慶絢·吳道炯,以次進伏。鳳漢曰,聖體調攝,若何?上曰,一樣矣。鳳漢曰,寢睡·水刺之節,亦何如?上曰,寢睡安穩,而水刺厭進,一樣矣。鳳漢曰,湯劑連爲進御乎?上曰,連進矣。鳳漢曰,眼候加減,何如?昨日劑入膏藥,施之乎?上曰,膏藥甚苦故卽洗,付黃蠟膏矣。履亨等診候,皆曰,脈候左右三部調均,而胃脈不足,大體一樣矣。眼部比前差勝,而微有紅暈矣。上曰,濕爛之症,小愈矣。上曰,醫官皆輪入乎?醫官等曰,輪入矣。上進御湯劑後,理中建功湯,依前煎入,而自十二日,至回駕日,日再煎入事。書出榻敎上曰,御史進前,鍾正進伏。上曰,辭朝欲於何日乎?鍾正曰,數日內欲爲辭朝矣。上曰,今日下直,可也。鍾正曰,北路,乃邊上重地,民情固可以慰恤矣。上曰,定節目之後,宜減海夫所納之數,而守令若添別稅,則飢民反受其困矣。惟在御史之闊狹矣。鳳漢曰,豈有困民之理乎?鍾正曰,聖敎誠好矣。當以下便於民,中便於守令者爲之矣。啓禧曰,當初均廳節目,折半上納,折半私用,初年則爲七百兩,而其後三百五十兩上納矣。上曰,均廳所納,爲三百五十兩,則其餘本官次知,可乎,略給儲置乎?鳳漢曰,均廳所納,以三百五十兩爲定,加減不得,監司略給其餘,補於公用,恐好矣。上曰,本官公用,補給似好,此則闊狹,可也。鍾正曰,北道凋殘,不成模樣,又如南中一切之法,則不無弊端矣。鳳漢曰,若入七百兩內,則三百五十兩數,亦減恐好矣。鍾正曰,民間便後,守令可以措手矣。啓禧曰,臣前日御史時,南關十邑中,疲弊之邑,目見民怨者多矣。御史下去後,如有弊端,使之別單請釐〈正〉,何如?上曰,依爲之。啓禧曰,奴婢收稅,分納於二十四衙門,而到處各有情債,其弊甚多。臣意則一邑元定二三司,使之擔當備納,則可無許多情債之弊,下詢大臣而處之,何如?上曰,口數分排,似難矣。鳳漢曰,依均廳給代例,十邑奴婢貢,竝收納于戶曹,分給二十四衙門,則事當便好,出擧條施行,何如?上曰,仍舊貫如之何?若如此則二十四司,必無吏胥立役之人矣。置之,可也。上曰,御史潛行,向日許之矣。鍾正曰,有不得已之事,則當觀勢爲之矣。上曰,御史先爲辭朝,可也,鍾正先退。上曰,均堂有稟白者乎?啓禧曰,別無稟白事矣。上命注書,吏曹參議政事下批後,持兩漢辭命入侍,重臣仍留,他承旨入侍,耽羅民及高陽·楊州民人來待,使之召入。臣鍈出去,吏曹參議徐命膺處,傳諭入侍之命,與左副承旨兪漢蕭,耽羅·高陽·楊州民人等入侍。上曰,兩南監司遞歸時,付軍職乎?啓禧曰,然矣。榮進曰,陵幸時守宮,何承旨爲之乎?上曰,左承旨守宮,右副承旨昌德宮入直。榮進先退。上曰,耽羅民處,問移轉穀入去與否?耽羅民曰,初運已入去矣。上曰,再運入去與否,亦知之乎?耽羅民曰,出來時,逢於大洋中矣。上曰,皆無事得達,爲濟民多幸之意,諭于民人等。上問楊州·高陽民人曰,今番雨後,農事,何如?民人等曰,東風後得雨,故稼穡有成實之望矣。上曰,今番雨果好矣,上命民人等退去。上命注書,吏曹參議使之入侍。臣鍈出,與徐命膺入侍。啓禧曰,臣於北路事,有言端,故敢達矣。摩天嶺,爲北邊大關阨,而治道太廣。且伐樹木,便成坦道,城津爲此嶺關防,而與大路稍左,殊無設鎭之意,臣意則以城津爲通行之道,而廢塞今路,長養樹木,使不得通行,則雖不別築一城,而可以爲一關防,臣每遇北路道帥臣,輒論此事,而尙不得變通故,敢達。上曰,令道臣與帥臣,相確狀聞,可也。出擧條上命命膺讀兩漢辭命,上命諸臣小退。復命入侍,命膺曰,兩漢辭命題目,臣以御刪書之,而俄與重臣相議,則刪字改以定字爲好云矣。上曰,好矣。上命命膺,又讀兩漢辭命,至武帝伐胡詔。上曰,窮兵黷武,非垂後之謨,刪去,可也。讀至罷兵輪臺詔。上曰,只書輪臺詔,可也。讀至殺奴婢詔。上曰,可謂仁者之詔。旣曰御定,以寬仁詔,改書,可也。上曰,曾雖諭,歲已久,其能遵行否,以人君之尊,於往歲關係闕中事,不可不先自內盤問,而凡士大夫於奴僕,不無私施刑杖,而予則終不爲矣。帳殿親問時,至諭大臣,而初無施刑之事云。故其後仍此禁其私刑,設或有可治,其有法司,何可一時乘憤,而濫施刑杖乎?幼時曾聞,豈徒士夫?於僕婢,私施酷刑者多,故嚴禁私刑矣。今因兩漢辭命之抄,見光武時,天地之性人爲貴,其殺奴婢,不得減罪之文,噫,十五字之間,藹然陽春。特命題曰,寬仁詔,此刑期無刑之意,豈非寬仁乎?噫,法杖猶有訊穴,此等私刑,有何其制,覽此文其不飭,獨不愧於光武乎?申嚴〈飭〉前禁,另加禁焉,外方圓杖,亦此類,故已申飭,而今久易解,一體嚴飭,噫,暮年命編,意欲一助,旣感不諭,其亦文具,予雖學淺,決不爲此矣。出榻敎上曰,東漢以後,文法稍異矣。啓禧曰,明章以來,文體大異矣。上曰,御定爲題亦不好,以御評改書。啓禧曰,刻板印出,則似好矣,命膺曰,臣聞嶺伯,多有儲積云,下送嶺營,使之刊出,事甚便好矣。上曰,莫言其多積,自有用處矣。上曰,爲幾板乎?啓禧曰,不過爲七八十板矣。上曰,此則印看者多矣。啓禧曰,寫字官之職責,是事大交隣文字,而此外書冊刊本,不可不用寫字官,而近來私家謄冊之役,亦令寫字官爲之,此則非寫字官之事也。刊本外,私家謄書之役,一切禁斷,似好矣。上曰,曾聞此弊,另加申飭。出擧條上曰,御評兩漢辭命,爲先書進一件,一件精書,下送嶺營。十三件印上,進上二件,進獻·進封各一件內入,承政院·弘文館·藝文館·侍講院·講書院·成均館·校書館,分給二件,特賜校正重臣洪啓禧,編書人吏曹參議徐命膺。出榻敎上曰,吾撰此而何用乎?後日爲人君者,有助於辭令,而於知製敎,亦有益矣。命膺曰,今日開政時,臣以鄭存謙,謂已敍用,而擬望於禮曹參議,至蒙天點,追聞存謙,尙未敍用云。臣之不察之失,退出後,當以文字自引,而鄭存謙所帶禮曹參議,宜有改差之道,故敢達。上曰,特敍之時遺漏,一體敍用。出擧條命膺曰,今此秋夕各陵祭,許多獻官,除老病實故,僅已分排,而近來祭官稱頉,成一謬弊,今番則申明年前受敎,各別嚴飭,俾無紛挐之弊,何如?上曰,今番何敢若前?另加嚴飭。出擧條漢蕭曰,禮曹參議鄭存謙,旣未蒙敍,而銓曹不爲照察,至於擬望受點,難免疎漏之失,吏曹參議徐命膺推考,何如?上曰,依爲之。出擧條諸臣退出。
辛巳八月初九日巳時,王世子坐景春殿。藥房入對時,分提調南泰會,同副承旨沈履之,假注書黃樸,編修官李基德,記注官李昌任,記事官任濟遠,醫官李世珪·方泰輿,以次進伏訖。南泰會曰,夜來睿候,若何?令曰,此感氣之所祟,寢亦不穩矣。泰會曰,甘吉湯進御乎?令曰,已服矣。泰會請診候,世珪入診時。令曰,以感氣製藥以進,可也。世珪·泰輿診而對曰,脈候左右三部,數滯如前,掌心亦溫,茹藿湯姑止,以必用方甘吉湯,進御好矣。令曰,與蔘蘇飮,何如?泰輿曰,甘吉湯,勝於蔘蘇飮,能發散矣。令曰,然則加蘇葉,何如?泰輿曰,蘇葉加入則尤好矣。出下令諸臣以次退出。
茹藿湯停止,必用方甘吉湯,加紫蘇葉一錢,山桅炒七分,三貼劑入事,下令。
上在慶熙宮。常參·經筵,以代理停。
夜一更,月入南斗星。
大殿·中宮殿,王世子遣宮官問安。答曰,知道。王世孫遣講官問安。答曰,知道。
兪漢蕭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙榮進啓曰,左參贊洪啓禧,吏曹參議徐命膺,依下敎來待矣。傳曰,入侍。
傳于兪漢蕭曰,大臣·有司堂上·騎判,使之入來,畿伯同爲入侍。
傳于趙榮進曰,李領府事子敬倫,才除職,待其謝恩矣。來待,魚錫胤之子亦來待,而若入直則置之。
傳于兪漢蕭曰,騎判·戶判·畿伯,先爲入侍。
又傳于曰,大臣及戶判,勿令入來。
又傳于曰,有司堂上入侍置之。
李翼元,以弘文館言啓曰,本館下番,連日闕直,事甚未安,副校理嚴璘,自鄕上來,卽爲牌招,以爲姑降入直之地,何如?傳曰,允。
兪漢蕭,以都摠府言啓曰,今日入直軍兵等,中日習射事,標信命下矣。雨勢如此,不得爲之之意,敢啓。傳曰,知道。
兪漢蕭,以都摠府言啓曰,副摠管李景祜,以漢城府右尹,本府坐起,今日晝仕出去,而逐日赴坐,煩稟未安,入番間,除草記往來之意,敢啓。傳曰,知道。
李翼元啓曰,因本院達辭,兼春秋任濟遠,身病猝重,減下事,依下矣。其代,令該曹口傳差出,工曹兼春秋有闕之代,亦令一體差出,何如?傳曰,允。
又以內醫院官員,以都提調·提調意啓曰,凡陵幸擧動時,若是經宿之地,則陪從掌務官一員,例自司僕寺補把馬一匹許給矣。今此陵幸時,依前例許給事,分付該寺,何如?傳曰,允。
兪漢蕭,以御營廳言啓曰,今此幸行時,北二營入直步軍及東營入直步軍,以訓局餘軍,前期一日替代事,自兵曹節目,啓下矣。十二日,與訓局餘軍替代,而還宮後,兩營軍兵,還爲替直之意,敢啓。傳曰,知道。
又以內乘,以一二提調意啓曰,今此明陵擧動時,內乘二員隨駕,一員留京矣。假內乘一員,令該曹,口傳差出,以爲分排入直之地,回鑾後減下,何如?傳曰,允
兵曹,口傳政事,以李彦爲假內乘。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,夜來,睿候調攝,若何?寢膳之節,亦何如?臣等與諸醫,趁早入對,診察爲宜,惶恐敢達。令曰,知道。
兪漢蕭達曰,明日常參,睿候方在調攝中,頉稟。令曰,知道。
又達曰,大司憲李彛章,執義洪啓能,掌令李養源在外,李運海牌不進,持平金亮行在外,朴相老受由在外,今日以監察茶時之意,敢達。令曰,知道。
又達曰,憲府連日監察茶時,事甚未安,除在外外,掌令李運海,卽爲牌招,何如?令曰,依。
以司書金相翊牌不進罷職令旨。令于兪漢蕭曰,當此動駕之時,問安官,所重在焉,只推,卽爲牌招。
兪漢蕭達曰,下番兼春秋任濟遠,身病猝重,勢難察任,今姑減下,何如?令曰,依。
開城留守狀達,宗廟薦新生松茸,時未産出,限內不得封進,惶恐待罪事。令于兪漢蕭曰,勿待罪事,回諭。
吏曹參議徐命膺書曰,伏以,迂闊之性,忝佐銓衡,一再政而瘡疣見矣。新除授禮曹參議鄭存謙,前日特罷,尙未甄敍,而臣以其同罪諸臣之俱已甄敍,意存謙亦在其中,遽擬禮議,追聞則果不然矣。昨因入侍,提奏此事,存謙雖已蒙敍,然臣不察之失故在也。尙能處權衡人物之地,參議可否於擬注哉?伏乞先遞臣職,仍勘臣罪,以重官方,以安私分焉。答曰,覽書具悉。爾其勿辭,從速察職。
辛巳八月初十日巳時,上御景賢堂。騎判·畿伯入侍時,兵曹判書李昌誼,京畿監司蔡濟恭,左副承旨李心源,假注書李惠祚,記注官吳泰章,記事官姜趾煥,進伏訖。上命騎判進前。上曰,今番陵幸時,巡監軍及軍號,預爲書入,可也。又下詢曰,隨駕時,驛馬數,比前幾何?昌誼曰,依今年二月例擧行矣。上曰,觀象監單子·兩曹省記·留都狀聞同時,巡監軍,以十二日受點人,回駕前仍入直。今日受點人,十五日例仍,十八日入直人。回駕翌日,例當書入,軍號,自十三日至十四日兩日軍號,十二日一體修整以入事,分付。出傳敎上曰,兩界自別,故舊欲付實職矣。更思之,三南伯遞來時,付以中樞乎?昌誼曰,曾經正卿,然後付中樞矣。兵判先退,命畿伯進前,下詢賑政分糶,仍問農形。濟恭曰,勝於昨年,而仁·富濱海之地野畓,不如洞畓矣。上曰,畿甸得卿,予忘憂矣。濟恭曰,今番糶賑,得副民願,是所謂民之所欲,天必從之,莫非聖上顧恤之恩也。上曰,若不善擧行,則何以致此乎?濟恭曰,是所謂莫非帝力矣。上曰,虎網子分排,而官屬輸來乎?濟恭曰,分定與輸來時,皆有雇價矣。上曰,右相於此等事,曲盡矣。定例今已頒布乎?命注書召入李宗城子敬倫,魚錫胤子用霖。上,下敎于敬倫曰,待汝謝恩,欲見之,聞與吏議徐命膺,相避呈遞云,故召之矣。見汝思汝生父及故相,心甚愴矣。故相曾於恭默閤相約時,謂以一心報國,其後揮之不去矣。汝祖款款之忠,擧世之共知,汝以乃祖乃父之心,事予可也。故相云,臣之子善矣,其言似非虛矣,汝益加勉焉。敬倫曰,聖敎至此,臣誠感泣矣。下敎于用霖曰,見汝而思汝父,心甚愴矣。汝爲贊善之孫乎?汝父以魚有鵬之子,爲贊善之後矣。汝之入來時見之,似贊善之貌矣。汝年幾何?用霖對曰,四十一矣。上曰,爲小科乎?然則不待予之傳敎,而自可入仕矣。敬倫·用霖退出。上曰,魚錫胤一心無他,爲人善矣。命注書召洪啓禧·徐命膺,持兩漢辭命入侍,左參贊洪啓禧,吏曹參議徐命膺進伏。上曰,旣以御評爲冊名,則更當有評矣。黃仁儉,亦文人也,御評若止於數處而已,則必以予爲不盡覽而了當矣。此雖不必爲垂後昆之謨,仁者見之,必謂之仁,知者見之,必謂之知矣。啓禧曰,不但垂昆,實爲一世法程矣。上曰,予知外間,笑予此事,人必以謂洪啓禧畢濬川後無事,故與副提學。又編成此冊,然人若見御評,則知予心矣。啓禧仍進吉州城鎭方略圖。上曰,自古西北人錄用,聖意非偶,昨見學儒中寧邊幼學金奎祥,爲人澟峻,決非徒老於鄕者,人君用人,宣先遐人,令該曹,守封官待窠,懸註備擬。出傳敎上曰,今覽漢書章帝手諭,東平王蒼,不忍下筆四字,不覺起感,況此月何月?曾子所謂誰爲孝·誰爲悌,正謂予也。吁嗟,今年與季弟,承被慈恩,予逢此月,季弟焉在,愴懷一倍,今番回駕後,待祭文製下,遣承旨衿川致祭,承旨,入侍承旨進去。出傳敎上曰,噫,人子之事親,子道之當然者,人何敢過請,君何敢過褒?昔之董生,隱居行義,朝耕暮讀,山樵水漁,能具甘旨,而刺史不能薦,天子不聞名聲,而于今之世,殘微而無形勢者,摠若董生而莫聞,其餘眞贋相雜,果孝者,雖不能及古,其褒可也。若或不然,於國典之濫何,其中尤爲無據,冬思黃雀·竹筍,此後禮曹·政府署經時,非徒思雀,借物類而濫稱者,切勿聽施事,分付。出傳敎諸臣以次退出。
辛巳八月初十日巳時,王世子坐景春殿。藥房入對時,分提調南泰會,同副承旨沈履之,假注書黃樸,記注官李昌任,記事官任濟遠,醫官方泰輿·李泰遠,以次進伏訖。南泰會曰,冷雨如此,此時睿候調攝,若何?令曰,一樣,而感氣未解矣。泰會曰,寢睡·水刺之節,何如?令曰,今夜來寢睡不安矣。泰會請診候,泰輿入診退伏曰,脈度左右三部,浮數不均,掌心·額上俱溫矣。令曰,敗毒之劑,用之,何如?泰輿曰,敗毒之劑過矣。令曰,和解之劑,議定可也。泰輿曰,必用方甘吉湯,去山桅,加入連翹·金銀花好矣,泰會曰,以此製進,何如?令曰,依爲之。出下令諸臣以次退出。必用方甘吉湯,前加入中,去山桅,加連翹·金銀花各一戔,紫蘇葉更加一戔,五貼劑入事下令。
上在慶熙宮。常參·經筵,以代理停。
以承傳色,口傳下敎曰,今番螺代,以信砲三聲爲之矣。更思之,雖常時吹螺時,至磚石峴則止螺,螺代,以信砲爲之,則近於陵所,以起火三技擧行,此後若有以信砲擧行之事,亦依此擧行。
趙榮進啓曰,同副承旨沈履之,今日不爲仕進,卽爲牌招,何如?傳曰,允。
沈履之啓曰,今番陵幸時,左捕將·右捕將,令留都大將權察事,命下矣。留都大將李章吾,明日待開門牌招,使之聽傳敎,何如?傳曰,允。
傳于李翼元曰,禮曹判書及編次人,使之入來。
李翼元啓曰,禮曹判書李益炡,編次人洪麟漢,依下敎來待矣。傳曰,入侍。
李翼元,以禮曹言啓曰,卽接溫陵參奉所報,則今此秋夕祭享時,兩官不可不備,而同任參奉未差之代,斯速變通云。莫重祭享,假官參祀,事體未安,參奉有闕之代,令該曹,以在京無故人,卽爲口傳差出,以爲備員參祀之地,何如?傳曰,允。
吏曹,口傳政事,以金思重爲溫陵參奉。
李翼元,以兵曹言啓曰,自前陵幸時,交龍旗差備馬,預爲調習矣。今亦依前例,旗與竹,出郊外試習之意,敢啓。傳曰,知道。
兪漢蕭,以兵曹言啓曰,今此陵幸時,侍衛禁軍,不可不點擇以行矣。各番禁軍中,新受馬及病蹇不能致遠之類,依舊例,今十二日,推移替直,何如?傳曰,允。
李心源,以訓鍊都監意啓曰,今此明陵幸行時,延和門·南營·昌德宮西營入直禁衛軍兵及北二營·昌德宮東營入直御營軍兵,依前例,令訓局餘軍,前期一日替代,還宮後還入直事,自兵曹節目,啓下矣。延和門軍一百名,哨官李運弘,南營軍四十名,哨官李光紹,西營軍三十名,哨官曺夏興,北二營軍五十名,哨官李世忠,東營軍三十名,哨官沈好賢領率,與禁·御兩營軍兵,替代入直,而還宮後,還爲替直之意,敢啓。傳曰,知道。
又以禁衛營言啓曰,今八月十三日明陵擧動時,本營軍兵留都事,旣已節目,啓下矣。慶熙宮延和門·南營及昌德宮西營三處入直軍兵,今八月十二日,以訓鍊都監餘軍,前期替代後,本營五哨軍兵出番騎士及標下軍兵等,專屬留都陣,而本營則千摠李宜泰,騎士將李慶熙,把摠李廷老,哨官朴瑬,敎鍊官徐益昌,騎士二十五人,工匠牙兵三十五名,露梁牙兵十名,別破陣二名率領入直,南別營則哨官元達輝,別騎衛二人,露梁牙兵十名率領守直,火藥庫則哨官李桂實,別破陣十四名率領守直之意,敢啓。傳曰,知道。
又以禁衛營言啓曰,今八月十三日明陵動駕時,慶熙宮延和門·南營及昌德宮西營入直軍兵,以訓鍊都監餘軍,前期替代後,仍赴留都陣,而還宮後,以本營軍兵,還入直之意,敢啓。傳曰,知道。
王世子在昌德宮,常參。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,,若何?寢膳之節,亦何如?臣等與諸醫,趁早入對,診察爲宜,惶恐敢達。令曰,知道。
兪漢蕭達曰,明日,以十五日至陵行還宮間,常參頉稟。令曰,知道。
又達曰,大司憲李彛章,執義洪啓能,掌令李養源在外,一員未差,持平金亮行在外,朴相老受由在外,今〈日〉以監察茶時之意,敢達。令曰,知道。
又達曰,都提調洪鳳漢,爲承候來待矣。令曰,入對。
以司書金相翊牌不進罷職令旨。令于兪漢蕭曰,特令之下,焉敢若此?只推,更爲牌招。
吏曹判書金相福書曰,伏以臣,頃將疾痛之呼,仰控睿慈之下,幸蒙恩暇,調治多日,而臣之病源深痼,有非時月所可差愈者,雖其危急之勢,少減於初發之時,而腹脅牽痛,食飮停滯,一日之內,或朝歇而暮劇,晝減而夜加。蓋其積聚爲根於下,而痰與氣交攻於上,閃倏衝亘,殆不可以支也。然比之於臣之癱風危疾,猶屬輕歇,蓋臣之爲右手不仁之人,今已五載矣。自近以來,左邊又從而受傷,左臂麻而痛,左脚攣而軟,恒懼一朝添加,遂爲全身不遂之人,今此痰癖之肆,安知非風病復發之兆耶?宿疾如彼危痼,新疴又此沈淹,臣實自憐而自悼,恐不可復責以生人事矣。今我大朝殿下靜攝之中,將謁園陵,臣才遞藥院,憂慮倍深,忝長吏曹,職當陪從,而顧今病狀,無以起身於房闥之間,則鞍馬動作,非所可論。伏枕惶隕,如無所措,苟使臣有一分可强之勢,而乃敢言病於此時,則便非臣分。若又嚴畏泯默,有若無故而偃便,則臣罪尤大,玆不得不據實申籲。伏乞邸下,削臣之職,因稟大朝,回授無故之人,俾無苟簡之患,幸甚。答曰,覽書具悉。卿其勿辭,調理察職。
右副賓客金陽澤書曰,伏以,聖候,快臻康復,帀域均歡,而睿體尙在調攝,診對連行,下懷不勝憂慮之至。仍伏念臣,尙帶牲署提擧時,伏値太室親享,以犧牲體小,致勤嚴敎,罪在溺職,罰止薄罷,逬迹荒郊,杜門訟愆,不自意恩敍遄降。還差備堂,繼而有文衡薦望之命,銜恩畏義,卽當出膺薦事,而私義難便,末由承命,跡又在外,亦未及一書陳暴,慢蹇之罪,固無所逃,此際,忽伏奉賓客除旨。臣以榮爲懼,靡所容措,是職也揖讓賓席之上,裨補睿學之工,禮遇彌隆,責任甚重,卿宰之選職,莫盛於此,如臣譾劣,曷足比擬於其間?且私心尤有怵惕者,右賓客臣李益輔,卽臣親査切姻也。一院峻望之同時竝據,分所難安,況本職只是個四員,而臣之姻黨,分占半數,方今群彦如林,苟求其人,不爲不多。以臣愚不肖,何敢處於親比之間,而晏然冒膺乎?講官之職,稽之古典,雖無應避之例,至若賓僚,地望班秩,比諸講官,逈然有別,又安可視若一例,不思所以遜避也哉?頃者徐志修,得除是任,而以叔姪之竝名僚銜爲未安,撕捱不出,大臣陳達許遞,若於典例之外,諒副其辭遜之意,則區區自引,亦係微義,恐不宜使有異同焉。宜卽以此陳懇,仰請處分,而病滯郊坰,昨才舁還,昏痛涔涔,不省外事,今始力疾草搆,敢慁睿聽。伏乞俯諒臣難冒之義,亟許鐫改賓客之任,幸甚。答曰,覽書具悉。聖候快臻康復,慶忭曷諭?卿其勿辭,從速察職。
咸鏡監司鄭弘淳書曰,伏以,聖候康復,慶忭曷任,而睿體尙在調攝,診對連行,又不勝悶憂之至,臣疎鈍蔑技,百無肖似,前後叨竊,盡踰涯分。今此北藩之命,非臣所可堪承者,驚惶恧蹙,罔知措身之所。夫方岳之職,孰非隆寄,而至若北門鎖鑰,視他道尤別,豐沛保釐之政,邊圉固壯之謨,是何等責任?苟非威望素著,則無以憚壓一路,才識夙稱,則無以管理衆務,而且江禁多疎,開市當前,憂虞之端,殆非一二,雖使幹力練敏者莅之,尙患其難濟,如臣庸才生手,寧有擔重寄而了此事之望哉?臣身僨敗,縱未暇恤,而其奈器任之乖當何?反復揣量,冒膺無路,玆敢瀝血仰籲於貳極之下。伏乞睿慈,曲賜諒察,將臣新授職名,亟許鐫改,以重藩任,以安賤分,不勝幸甚。答曰,覽書具悉。聖候快臻康復,慶忭曷諭?卿其勿辭,從速往欽哉。
辛巳八月十一日辰時,王世子坐景春殿。藥房入對時,都提調洪鳳漢,分提調南泰會,假注書黃樸,記注官李昌任,記事官任濟遠,醫官方泰輿·李泰遠,以次進伏訖。洪鳳漢曰,潦雨新霽,睿候調攝,若何?令曰,近進甘吉湯而無效矣。鳳漢曰,瞻仰玉色,有不豫色然。令曰,夜來風入而然乎?暑氣而然乎?腹中不安矣。請診候曰,何醫入診?令曰,李泰遠·方泰輿入診,可也。泰輿·泰遠,診候退伏曰,脈度左右三部數滯,掌心昨則溫而潤。今則溫而不潤矣,鳳漢曰,水刺之節,與前,何如?令曰,水刺則無減矣。鳳漢曰,腹中輪困乎?令曰,腹中不便,口中涎生矣。泰輿曰,感氣未解,故腹痛如此,藿香正氣散,加防風·白芍藥,進服宜矣。令曰,諸醫議定,可也。泰輿曰,諸醫之議如此矣。鳳漢曰,莫如食補,而飮食宜擇。令曰,前則善進粥,自此病以後,粥則厭進,故進飯矣。鳳漢曰,粥若厭進,則進薏苡之屬,似好矣。臣宜時進候,而無暇隙,今亦自太廟來詣矣。令曰,大廟何祭?對曰,告動駕祭也。令曰,動駕時刻,出於何時?對〈曰〉,卯時。諸臣退出。兪漢蕭曰,左參贊洪啓禧,除弘文提學後,不爲肅謝,連日入侍,推考牌招,可也。令曰,依爲之。出下令弘文提學洪啓禧,推考牌招事下令。必用方甘吉湯停止,藿香正氣散,加防風·白芍藥各一戔,三貼劑入事下令。
辛巳八月十一日申時,上御景賢堂。禮判·編次人入侍時,禮曹判書李益炡,編次人洪麟漢,右承旨李翼元,假注書李惠祚,記注官吳泰章,記事官姜趾煥,進伏訖。上命書盤松坊碑閣營建賞典傳敎。上曰,碑閣開金,將於何置之乎?李益炡曰,勢將付之於其家主人矣。命入祭報府,承旨讀奏。上曰,大祝誰也?益炡曰,故忠臣之侄朴弼燧也。上曰,然乎?可貴矣。益炡曰,彼承旨,卽故判書李世華之從孫也。上曰,貴矣。益炡曰,故判書,昔於辛巳,聞仁顯聖后禮陟之報,其翌日作故,今十五日,其忌祭云矣。上曰,南泰良,亦作故於懿昭初喪,予以爲貴矣。翼元曰,臣家蒙仁顯聖母之恩,得有今日,而今年臣又陪從,尤爲愴感矣。上呼寫昭寧園·毓祥宮秋夕祭文訖。禮判·編次人先退,命注書召入京畿監司蔡濟恭,下詢道路·橋梁·農形後,上曰,得無廣治道之患乎?濟恭曰,自前申飭,故今則已成規例,別無侵犯禾穀之患矣。上曰,各別申飭,可也。上曰,餘慶坊懸板懸揭時,陪進都承旨趙榮進,虎皮一領賜給。看役郞廳趙載選,已施賞典,勿論,摸寫寫字官,則本衙門高品付料,工匠等,令該曹,米布磨鍊題給。出傳敎上曰,盤松坊碑閣營建時,監蕫禮判李益炡,戶判尹東度,各半熟馬一匹賜給。郞廳正郞趙載選陞敍,繕工監役宋載淵陞六,看役許圭·曺允道,邊將除授,寫字官前縣監金國杓,相當職除授,算員以下員役工匠等,令該曹,米布題給。出傳敎諸臣以次退出。
上在慶熙宮。常參·經筵,以代理停。
藥房都提調洪鳳漢,提調韓翼謩,副提調趙榮進啓曰,伏未審日間,聖體調攝,若何?寢睡·水刺之節,亦何如?湯劑今方煎入,而今日臣等,率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。氣則一樣矣。依下敎煎入,十六日入侍宜矣。中宮殿,藥房口傳問安。答曰,知道。
以承傳色,下敎曰,噫,丁丑前,特命陞資,怳若昨日,年今七十一,可謂古來稀,追慕之中,一倍此心,侍從臣父,例爲加資,況此乎?前參議尹勉敎,特除同敦寧,明日隨駕。
以承傳色,口傳下敎曰,同敦寧若無窠,則作窠卽付。
傳于李翼元曰,盤松坊碑文,斯速奉入,由敦義門,承旨來詣崇賢門。
傳于趙榮進曰,作窠之同敦寧,亦老人,其在挈矩之道,宜乎一視,相當窠軍職付入。
吏曹,口傳政事,同敦寧單尹勉敎。
兵曹,口傳政事,副護軍單蔡膺一,副司果單徐命天·朴弼燧·李蓍建·鄭昌聖·李鎭恒·權穎·鄭運維。
傳于沈履之曰,親祭祭文,秋夕親祭祭文,同盛而陪往於駕前,入齋室後,當同爲親押,以此擧行。
又傳于曰,以彰義門動駕時,宜留門,而今則不緊,只興仁門·敦義門崇禮門留門。
李翼元啓曰,明日聖節望闕禮,依例爲之之意,敢啓。傳曰,知道。
傳于沈履之曰,副駕轎命除之矣。旗鼓洗馬,有副駕轎云,中官似不傳,今日則除之。
沈履之,以守御廳言啓曰,今此明陵幸行敎是時,守禦廳諸色標下軍,量宜作隊,將官領率,留待入直事,自兵曹節目,啓下矣。本廳兼中軍沈仁希,別破陣及標下餘軍,量宜作隊,領率將校,今十二日爲始,依例留營入直之意,敢啓。傳曰,知道。
又以摠戎廳言啓曰,今此明陵幸行時,各軍門標下餘軍,量宜作隊,各其本營,留待入直事,自兵曹節目,啓下矣。本廳標下軍之居在畿邑者外,以京居軍五十名抄擇,依節目作隊,今月十二日申時量,使將官領率,入直于本營之意,敢啓。傳曰,知道。
又以扈衛廳別將,以留都大臣意啓曰,臣承命留都,一依兵曹啓下事目,率領扈衛軍官軍士,今日申時,結陣扈衛之意,敢啓。傳曰,知道。
又以扈衛廳別將,以留都大臣意啓曰,明日大駕擧動後,都城各門,向曛而閉,啓東時開事,已自兵曹,啓下矣。城門旣已早閉晩開,則巡邏亦當早發晩罷,待南山擧烽火,發巡邏,啓東時撤還,此意令漢城府,知委各部,使閭巷之人,預爲和悉,亦爲分付於留都軍門,何如?傳曰,允。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知道。
藥房口傳達曰,夜來,睿候調攝,若何?寢膳之節,亦何如?臣等與諸醫,趁早入對,診察爲宜,惶恐敢達。令曰,知道。
李心源達曰,大司憲李彛章,執義洪啓能,掌令李養源在外,一員未差,持平朴相老受由在外,金亮行在外,今日以監察茶時之意,敢達。令曰,知道。
以禮曹參議鄭存謙,掌隷院判決事韓光肇牌不進罷職令旨。令于李心源曰,竝推考徽旨捧入。
輔德趙榮順書曰,伏以,天佑宗祊,大·小朝患候復吉,慶忭曷有其極?仍念臣之負罪在野,今已五六年所矣。間叨寵除,旋遭嚴旨,惶隕深矣,狼狽極矣。頃承攝价有命,而亦不敢冒沒出膺,徊徨縮伏,恭俟處分,乃於千萬意想之外。伏奉今月初二日所下傳敎,以臣特授侍講院輔德,使之乘馹上來者,繼以除旨鄭重,有非無狀賤臣所當得以蒙被,臣以首頓地,惝惶震越,不知所以自措,噫,臣是世祿之裔也。分無所逃,義無可追,其所辭受而出處者,宜不比於絶俗忘情之士,況臣釋褐立朝?未曾一登文石,中間流落,遂阻耿光,臣於畎畝之中,何嘗不瞻望雲天?心馳夢勞,而無如情窮而未易自效,迹阨而未敢自進,枯槁畏約,以至於此耳。今玆所叨恩命,寔出常例,此殆由於聖心眷顧,不忍以簪履之餘,遽棄於草莽之間,臣雖愚蠢,寧不知感?然臣旣不幸而蹈危機於前,又不幸而嬰奇疾於後,棲遲山澤,無復有當世之念。蓋其守株之見,未能終化,誓墓之志,未忍遽忘,今雖欲陳力就列,以自托於日月之末光,其於私義之難冒,苦情之難强,何哉?臣旣荷此殊眷,終不能奉以周旋,積罪如山,措躬無地,玆敢從縣道,略陳短章。伏乞离明,俯賜諒察,亟令鐫臣職名,仍治臣迷頑慢蹇之罪,以循私情,以肅朝綱,不勝幸甚。答曰,覽書具悉。聖候快臻康復,慶忭曷諭,爾其勿辭,從速上來察職。
辛巳八月十二日午時,王世子坐景春殿。藥房入對,春坊上下番同爲入對時,分提調南泰會,右副承旨李心源,編修官李基德,假注書黃樸,記注官李昌任,記注官李胤恒,醫官金履亨·方泰輿,以次進伏訖。泰會曰,冷雨乖常,睿候調攝,若何?令曰,諸症差減,感氣亦愈矣。泰會曰,寢睡·水刺之節,何如?令曰,一樣矣。請醫診候。令曰,首醫二人入診,可也。入診時,令曰,昨日製進藿香正氣散,則無效矣。見效於甘吉湯矣。今則感氣已除,以暑濕製藥以進,可也。履亨·泰輿入診退伏曰,脈度左右三部,微而數滯不均,掌心溫而不潤矣。請議藥。令曰,感氣已減,詳議當劑以進。泰輿曰,臣與諸醫收議,則五積散,加香薷,五貼進用,好矣。令曰,依爲之。出下令李心源曰,禮議鄭存謙,判決事韓光肇,過三日不出,牌招,何如?令曰,依爲之。出下令諸臣以次退出。藿香正氣散停止,五積散本方,麻黃代入香薷一戔,五貼劑入事下令。
上詣明陵齋宿。常參·經筵,以代理停。
仁顯王后忌辰齋戒。
大駕詣晝停所,入幕次後,政院·玉堂·藥房口傳問安。答曰,知道。大駕入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房·朝廷二品以上·六曹堂上·大司諫問安。答曰,知道。各陵奉審後,政院·玉堂·藥房口傳問安。答曰,知道。
以承傳色,口傳下敎曰,今日問安批答,不可以知道下批,諸批以心若隕墜書出。
傳于沈履之曰,今日軍兵及挾輦牢子,亦爲饋粥。
沈履之,以兵曹言啓曰,事知兼司僕·步輦差備別監·扈輦隊,各木二疋,近仗軍士,各木一疋,令兵曹題給事,命下矣。依下敎,已爲分給之意,敢啓。傳曰,知道。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,夜來,睿候調攝,若何?寢膳之節,亦何如?臣等與諸醫,趁早入對,診察爲宜,惶恐敢達。令曰,知道。
李心源達曰,大司憲李彛章,執義洪啓能,掌令李養源在外,一員未差,持平朴相老受由在外,金亮行在外,今日以監察茶時之意,敢達。令曰,知道。
上在明陵齋室。
沈墢啓曰,守宮從事官來言,闕內各處,晝巡檢云矣,敢啓。答曰,知道。
又啓曰,都摠府郞廳·兵曹郞廳來言,闕內各處,入直軍兵,晝巡檢云矣,敢啓。答曰,知道。
又啓曰,守宮從事官來言,闕內各處,夜巡檢云矣,敢啓。答曰,知道。
又啓曰,都摠府郞廳·兵曹郞廳來言,闕內各處,入直軍兵,夜巡檢云矣,敢啓。答曰,知道。
辛巳八月十三日卯時,上幸明陵。擧動入侍時,行都承旨趙榮進,右承旨李翼元,左副承旨兪漢蕭,同副承旨沈履之,假注書宋鍈·李惠祚,記注官吳泰章,記事官姜趾煥,以次隨駕。上具淺淡戎服,以步輦出興泰門,降輿於廣達門外,乘馬。召入宣傳官,以令旗知委于作門,下敎曰,若有喧譁者,當依軍律事,分付。召入守宮從事官嚴璘,下敎曰,闕內各處守直,另加嚴飭,衛內喧譁者,送于守宮大將,衛外喧譁者,出付留都大將,武德門近處,本甚虛疏,加意守直,可也。上至延曙峴,召兵房承旨,命書贈領議政致祭傳敎。上過昌陵店道傍,有編髮乞兒,立於駕前號訴,稱以早失父母,生無依着,上見而感之,命書給米傳敎。上至明陵洞口,作門有喧譁,命騎曹郞記過。上具淺淡服·翼善冠,以步輦奉審于明陵,命陵參奉趙鼎鎭·金守默待令。上詣紅箭門板位,上行望墓禮畢,詣象設前,先審陵上莎草,次審曲墻內外訖。仍進伏欄干石前,良久不起,時烈陽亭午。趙榮進進伏曰,臣職在保護,惶恐敢達矣。今夜將親行忌辰,又明日親行秋節祀,則其所展聖孝之道,惟此在矣。雨餘地濕,日炎如此,損傷玉體,當如何哉?聖念若及於常時侍側之日,豈爲是哉?臣等實不勝萬萬焦迫之忱矣。沈履之曰,殿下此擧,不足以展聖孝之萬一,而洋洋陟降之地,乃反貽戚於我先王·先后矣。上詣新明陵·翼陵·敬陵,奉審如前儀。還駕時,歷臨蜂峴,都承旨趙榮進,兵房沈履之,史官宋鍈·李惠祚·吳泰章·姜趾煥,副司直具善復,歸厚別提安載健隨駕。上,下詢善復曰,補土處長廣高低,比未補時幾何,善復曰,在前則自遠望之,如箭筈而成谷矣。今日陪從時,自祿峴上望之,山形宛有連脈,所築比前高六七尋矣。上曰,子昔於辛丑八月十六日,來宿齋室,月夜欲望京,來坐於此矣,豈意四十餘年之後,復臨於此耶?回駕還入齋室。上曰,頃瞻餘慶坊,今望其墓,愴懷一倍,回駕後,贈領相墓,遣禮官致祭,祭文當製下矣。出駕前下敎上曰,道傍見一窮民,卽四民中一,而可謂無告之民。于今之行,不覺愴然,令本府,常賑米特爲題給,以示予意。出駕前下敎上曰,事知兼司僕步輦差備別監扈輦隊,各木一疋式,近仗軍士,各一疋,令兵曹題給。出駕前下敎上曰,禁喧郞廳,記過。出駕前下敎諸臣以次退出。
辛巳八月十三日辰時,王世子坐景春殿。藥房入對時,分提調南泰會,右副承旨李心源,假注書黃樸,編修官李基德,記注官李胤恒,醫官方泰輿·許礈,以次進伏訖。泰會曰,日氣陰濕,睿候調攝,若何?湯劑進服後,更若何?令曰,氣力憊苶,腹痛間間發作矣。泰會曰,令醫官診候,何如?誰人入診?令曰,方泰輿·許礈入診。泰輿·許礈,診而退伏曰,脈度左右三部,微而數滯,度數不均,掌心亦溫矣。令曰,日氣如此,故氣亦如此,此必濕也。五積散,無奈燥乎?泰輿曰,不燥矣。令曰,有加減乎?諸醫收議劑進,泰輿曰,收議則皆言,去當歸,山査肉一戔加入,好矣。令曰,腹痛不止者,暑濕也。礈曰,然矣。諸臣退出。令曰,五積散本方,去當歸,加山査肉一戔,更爲劑入。
上詣明陵齋宿。常參·經筵,以代理停。
仁顯王后忌辰。
翌日,政院·玉堂·藥房·朝廷二品以上·六曹堂上·大司諫,口傳問安。答曰,知道。親祭罷後,政院·玉堂·藥房·朝廷二品以上·六曹堂上·大司諫,口傳問安。答曰,知道。
以承傳色,口傳下敎曰,申飭而政院下人及自內所屬喧譁,該房承旨·承傳色·中官推考。
以承傳色,口傳下敎曰,自中宮殿,有御饌來到,而當該中官,不卽稟,從重推考。以門隙受入,當該都薛里·薛里·中官記過,昨日留門,宜請信箭,而誤請標信,當該承旨及中官推考,今下信箭,仍爲留門。
以承傳色,口傳下敎曰,莫重之物,以門隙受入,事體寒心,記過置之。回駕後,都薛里·薛里·中官,令該府處之,身爲承傳色中官,君父不爲就寢,而晝夜昏睡,越俸一等。
傳于沈履之曰,挾輦蛟龍旗軍兵,皆雨具。
李翼元啓曰,禮曹判書李益炡,弘陵奉審後,與歸厚別提安載健來待矣。傳曰,今日豈爲酬應耶?入侍時入侍。
傳于沈履之曰,推考傳旨,回駕後捧入,此後若又有喧譁者,勿論差備內外,出付衛外都監,解嚴前使大將決棍。
傳于李翼元曰,編次人來待政院,使之入侍。
李翼元啓曰,編次人洪麟漢,依下敎來待矣。傳曰,入侍。
沈履之,以兵曹言啓曰,依下敎,隨駕禁軍及駕後與標下軍兵等處,設粥以饋之意,敢啓。傳曰,知道。
又以訓鍊都監言啓曰,依傳敎,隨駕將校軍兵及挾輦軍御前前排,設粥分饋之意,敢啓。傳曰,知道。
又以御營廳言啓曰,依傳敎,隨駕別抄及將校軍兵等處,設粥分饋之意,敢啓。傳曰,知道。
左承旨沈墢成帖狀啓也。闕內各處無事爲白乎旀,今八月十三日,一二所行巡無事單子,熢燧單子各一度,監封上送爲白遣,兩曹省記,因傳敎出付留都之意,敢此馳啓爲白臥乎事是良爾,詮次善啓。
右副承旨李心源成帖狀啓也。昌德宮闕內各處,當日無事之由馳啓爲白臥乎事是良爾,詮次善啓。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,夜來,睿候調攝,若何?寢膳之節,亦何如?臣等與諸醫,趁早入對爲宜,惶恐敢達。令曰,知道。
李心源達曰,大司憲李彛章,執義洪啓能,掌令李養源在外,一員未差,持平朴相老受由在外,金亮行在外,今日以監察茶時之意,敢達。令曰,知道。
上在明陵齋室。
沈墢啓曰,守宮從事官來言,闕內各處,晝巡檢云矣,敢啓。答曰,知道。
又啓曰,都摠府郞廳·兵曹郞廳來言,闕內各處,入直軍兵,晝巡檢云矣,敢啓。答曰,知道。
又啓曰,守宮從事官來言,闕內各處,夜巡檢云矣,敢啓。答曰,知道。
又啓曰,都摠府郞廳·兵曹郞廳來言,闕內各處,入直軍兵,夜巡檢云矣,敢啓。答曰,知道。
辛巳八月十四日四更一點,上詣明陵丁字閣。親祭入侍時,行都承旨趙榮進,右承旨李翼元,左副承旨兪漢蕭,同副承旨沈履之,假注書宋鍈·李惠祚,記注官吳泰章,記事官姜趾煥,以次侍立。上具翼善冠·淺淡袍,以步輦出齋室,降輿于紅箭門外,行望墓禮,仍詣丁字閣南邊板位上,亞獻官錦城尉朴明源,終獻官永城尉申光綏,贊禮禮曹判書李益炡,奉香趙榮進,奉爐沈履之,贊爵官兪漢蕭,奠爵官沈履之,執樽前應敎徐命天,右承旨李翼元,大祝前應敎鄭光漢,執禮校理洪趾海,亞·終獻官齋郞祝史前校理李蓍建·朴弼燧,各在位。上在板位,行四拜禮畢,贊禮引殿下至樽所,西向立,徐命天擧羃,李翼元酌酒,盛于三斝訖。贊禮引殿下就神位前北向跪,趙榮進進香,沈履之奉爐,上行三上香,兪漢蕭進爵,上行執爵獻爵禮,沈履之奠酌訖。贊禮引殿下就板位上,亞·終獻官,次第行禮,一如初儀畢,上行四拜禮,贊禮引殿下就望燎位,焚祝訖。上仍就伏于望燎位南邊莎草上,俯伏,少頃,趙榮進·李益炡,以焦迫之意,次第陳達。上起詣紅箭門板位邊莎草上,貼身俯伏,自四更四點,幾至盡五更,時霖雨才霽,地氣沮洳,所御衣裾,幾盡霑濕於草露,諸臣以焦迫之意,次第陳達。上曰,予身貼於此,欲起而終不得矣。藥房提調,二品以上,大司諫李吉輔,吏曹參議徐命膺,校理洪趾海,請對入侍。韓翼謩曰,殿下此擧,實出於禮制之外,惶恐敢達。上曰,如予之人,豈知禮制乎?洪象漢曰,七十人君,逢諱辰於周甲之歲者,此乃往牒所罕。且以私家論之,七十之年,豈有省掃親山者乎?殿下念不及此,作此損傷之擧,其爲焦迫,當如何哉?殿下必思十分保嗇之道,明年又明年,長作此幸行,豈不貴哉,而不此之爲,若有莫及之憂,此將於宗社臣民何?惟望勉副諸臣之請。李益炡曰,今則半刻俯伏,實有半刻之害,臣謂藥院諸臣,雖至於左右扶掖,得請而後已。諸臣迭奏不已。上曰,予欲於此待明,喧聒甚矣。仍命回駕。上曰,禮判李益炡,校理洪趾海入侍。出傳敎還入齋室,諸臣退出。
辛巳八月十四日寅時,上御齋室。禮判·玉堂入侍時,禮曹判書李益炡,校理洪趾海,右承旨李翼元,假注書李惠祚,記注官吳泰章,記事官姜趾煥,進伏訖。上命設地排于齋室庭中,引接諸臣。上曰,行司直具善復,歸厚別提安載健,陵官入侍。出榻敎下詢建寺基地,命洪趾海,往審藍寺形止,摹寫地圖以來事下敎。命李益炡與安載健,馳往弘陵,奉審以來事下敎。命陵官趙鼎鎭·金守默進前,下敎曰,峰峴之禁斷行人,皆汝陵官之責,另加申飭也。趙鼎鎭曰,雖無聖敎,敢不一心奉行乎?諸臣退出時,下敎曰,予則當坐此而待天明矣。諸臣以次退出。
辛巳八月十四日午時,王世子坐景春殿。藥房入對時,分提調南泰會,右副承旨李心源,加出假注書黃樸,記注官李昌任·李胤恒,醫官方泰輿·許礈,以次進伏訖。南泰會曰,日氣陰濕,睿候調攝,若何?令曰,一樣矣。泰會曰,湯劑進御後,更若何?令曰,夜來煩熱,而時有腹痛矣。泰會請診候曰,何醫入診?令曰,首醫,可也。泰輿·許礈入診退伏曰,脈度左右三部數滯,脾胃脈不足,掌心亦溫矣。泰會曰,旣已診候,議藥,何如?令曰,依爲之。泰輿曰,腹部不便,氣候頗熱,丸劑進服宜矣。泰會曰,醫言如此,昨進湯劑,進御之暇,間進丸劑,何如?令曰,依爲之。諸臣退出。
辛巳八月十四日二更,上御明陵齊室。編次人入侍時,編次人洪麟漢,同副承旨沈履之,假注書李惠祚,記注官吳泰章,記事官姜趾煥,進伏訖。上製下御筆親製文于沈履之,命於齋室中樑西邊揭板,親製感皐思文,命編次人進讀。諸臣以次退。
上在慶熙宮。常參·經筵,以代理停。
夜五更,流星出井星下,入艮方天際,狀如拳,尾長三四尺許,色赤,光照地。
翌日,政院·玉堂·藥房·朝廷二品以上·六曹堂上·大司諫,口傳問安。答曰,知道。
親祭罷後,政院·玉堂·藥房·朝廷二品以上·六曹堂上·大司諫,口傳問安。答曰,知道。大駕入眞殿後,政院·玉堂·樂房,口傳問安。答曰,知道。翌日,中宮殿,王世子遣宮官問安。答曰,知道。王世孫遣講官問安。答曰,知道。政院·玉堂·藥房,口傳問安。答曰,知道。還宮後,王世子遣宮官問安。答曰,知道。王世孫遣講官問安。答曰,知道。政院·玉堂·樂房·朝廷,口傳問安。答曰,知道。中宮殿,政院·玉堂口傳問安。答曰,知道。
傳于趙榮進曰,自洞口外,至敦義門,捧上言。
又傳于曰,京畿監司差員入侍。
傳于沈履之曰,諸司預備。
左承旨沈墢成帖狀啓也。闕內各處無事爲白乎旀,今八月十四日,一二所行巡無事單子,熢燧單子各一度,監封上送爲白臥乎事是良爾,詮次善啓。
右副承旨李心源成帖狀啓也。昌德宮闕內各處,當日無事之由,馳啓爲白臥乎事是良爾,詮次善啓。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
大駕還宮後,世子宮·嬪宮,本院問安。答曰,知道。世孫宮問安。答曰,知悉。
藥房口傳達曰,夜來,睿候調攝,若何?寢膳之節,亦何如?臣等與諸醫,趁早入對,診察爲宜,惶恐敢達。令曰,知道。
李心源達曰,明日常參,睿候方在調攝中,頉稟。令曰,知道。
又達曰,大司憲李彛章,執義洪啓能,掌令李養源在外,一員未差,持平朴相老受由在外,金亮行在外,今日以監察茶時之意,敢達。令曰,知道。
辛巳八月十五日四更一點,上詣明陵,秋夕親祭入侍時,行都承旨趙榮進,右承旨李翼元,左副承旨兪漢蕭,同副承旨沈履之,假注書宋鍈·李惠祚,記注官吳泰章,記事官姜趾煥,以次侍立訖。上具翼善冠·淺淡袍,以步輦出齋室,降輿于紅箭門外,行望墓禮。仍詣丁字閣,行親祭,諸獻官執事,一如昨日忌辰祭親行儀。親祭罷後,上自望燎位,詣陵上奉審訖。進伏欄干石前,少選,仍還小次,上坐于小次外地衣上,趙榮進請進方席,上許之。乃下敎曰,重逢諱辰周甲之歲,求諸古帝王,無是事矣。予以不肖不孝,豈意重逢此年乎?趙榮進曰,殿下豈忍下此敎,而臣等豈忍聞此敎乎?八域含生,惟願祝岡陵之壽矣。李益炡曰,日色夬霽,幸甚矣。昨日出宮時,昌陵以北,有雨注痕,今日聞問安官所傳,則滿身霑濕,祿峴以南,大雨流注云,而此處則開霽,此亦聖孝之所感矣。上曰,軍兵能免霑濕,幸矣。此豈予孝感所致乎?莫非陟降俯垂陰騭之致也。仍詣板位,行辭陵禮畢,大司諫李吉輔請對曰,昨曉聖上,俯伏露草,經過半夜,雖出於罔極之孝思,而臣等誠淺辭拙,未能感回天聽,不卽回駕,焦遑之餘,愧訟方切,追聞還御齋室之後,更爲露坐,至於達曙,而陪從諸臣,全未承聞,各歸私次,晏若無事,揆以臣分,固萬萬惶悚,而入侍承旨,不卽通報,使朝廷漠然不知者,實有不善周旋之失,請當該承旨從重推考。上曰,承旨則不知予待天明於其處,勿推,可也。上曰,承旨及承傳色中官推考。都薛里·薛里·中官,令該府處之,承傳色越俸,禁喧郞記過傳敎,竝置之。出榻敎還宮時刻,待下敎,以單嚴擧行事。榻前下敎。還入齋室,諸臣退出。
辛巳八月十五日卯時,上幸還宮入侍時,行都承旨趙榮進,右承旨李翼元,左副承旨兪漢蕭,同副承旨沈履之,假注書宋鍈·李惠祚,記注官吳泰章,記事官姜趾煥,以次隨駕。上具雅靑戎服,以乘輿出齋室,詣順懷墓洞口外,降輿乘馬。玉堂洪趾海,陵官入侍事,及海運君槤,弘陵奉審後晝停所回奏事。駕前下敎當該中官,不奏當奏之問安,從重推考事。駕前下敎下敎陵官曰,予雖歸,心懸象設,陵上莎草連幅處,更爲播種,蜂峴,在陵上甚切緊,汝輩雖難騎馬,頻頻往見,以爲禁斷之道,可也。上入晝停,校理洪趾海·海運君入侍事下敎,命洪趾海,以暗行出去。海運君槤回奏曰,陵內補土,今才訖役,而第陵軍,方在絶糧中,見甚矜惻矣。上曰,弘陵補土所陵軍,其令備局,儲置米參酌題給,可也。抄出傳敎京畿監司,率道內差員入侍事,榻前下敎畿伯蔡濟恭,楊州牧使李思觀,高陽郡守申暿,竹山府使李長赫,加平郡守徐有寧,安城郡守朴好源進伏訖。下詢道內農形,賜濟恭豹皮一領,暿弓矢。上曰,心忙而初吹中官遲滯,記過。出傳敎上曰,噫,今年今日之心,其所難抑者,雖伸情禮,回首西郊,心若隕墜。噫,若此之時,觸我心者,一何多乎?再昨見一孤兒,心懷一倍,今日道傍,見一孝服者,問之則卽前武藝別監吳廷泰,而被衰守塚於此,故來云,此正孔聖之所以式者,而今予之心,亦夫子所謂可以人而不如鳥者也。見其所服,守塚無疑,其若泛看而過,豈孔子所式之義,豈今日之意乎?其令高陽官儲置米中,特給食物,誠可謂孝子,令都監待闋服,特爲執事調用。出傳敎時,上幸過延曙前道傍,有掛孝者,自稱名吳廷泰,伏於駕前。上見而感之,有此傳敎。盤松坊歷臨事。駕前下敎上曰,一陵兩日經宿,今初也。況昨今兩日?追慕一倍,回駕後訓局,御營隨駕軍兵,令該軍門,依賞試射例設行,挾輦軍及御前前排三中五分以上,書啓以入,餘軍三中六分以上,依例書啓。其餘入格人,令該軍門施賞,將校及馬軍,柳葉〈箭〉一巡五中人,書啓。駕前則四中人,書啓。龍虎營,令騎判試射放,而射砲手,一依兩營凡隨駕軍例擧行,駕後,依駕前例,四中人,書啓。禁衛營布帳軍及擧動待令將校軍兵,令本營大將試射放後,五中六分人,書啓。其餘本營,一體施賞,都摠府郞廳·別軍職·內乘宣傳官·武兼部將·守門將·日傘差備·道路差備·武藝別監隨駕人,令騎堂·摠堂,依內中日例,試射後單子書入,列邑虎網子軍,令摠戎使試放後,六分人,書啓。餘皆令本廳施賞事,分付。以示予體昔年愛恤軍兵之聖意。出傳敎上幸過延曙,住駕轎,命行司直具善復入侍。出駕前下敎回望蜂峴形止,幸至慕華館,降轎乘馬,歷臨盤松坊仁顯王后誕生舊基碑閣。回鑾時,還臨慶熙宮宗親府問安廳,卽詣昌德宮眞殿。回駕時,御史洪趾海入侍事。榻前下敎上,下詢曰,回駕後陵底所聞,何如?趾海對曰,民情歡恰,無他所聞矣。還宮時,訓鍊大將具善行,禁軍別將尹泰淵,編次人洪麟漢,入直摠管入侍事。榻前下敎善行曰,本營試射放賞格木,依昨年定奪,自戶曹上下,何如?上曰,依爲之。兵曹判書李昌誼曰,在前陵幸後,因傳敎試射時,侍衛中如五衛將·挾輦將·幕次將·從事等,有許試之例矣。今番下敎中,未有處分,而亦係侍衛,則恐不可異同。依例令都摠府,一體擧行,隨駕別破陣,亦依前例,似當赴試於訓局,惶恐敢達。上曰,依爲之。已上出擧條上曰,懿昭墓,亦有表石,諸陵碑閣畢豎後,順懷·昭顯墓,一體擧行。出擧條上曰,明日內局入侍時,有司堂上·禮判·惠堂,同爲入侍事,分付。出傳敎明日內局入診,編次人同爲入侍事,下敎。還入大內,諸臣以次退出。
辛巳八月十五日辰時,王世子坐景春殿。藥房入對時,分提調南泰會,右副承旨李心源,加出假注書黃樸,記注官李昌任·李胤恒,醫官方泰輿·李世珪,以次進伏訖。泰會曰,夜來,睿候若何?令曰,腹痛愈,寢睡·水刺則一樣。請診候,泰輿診而退伏曰,脈度左右三部,微而不均,脾胃脈不足,掌心之溫如前矣。世珪之言,與泰輿同矣。泰會請議藥。令曰,腹痛少愈,似改藥矣。泰輿曰,下令雖曰差愈,而脈度則如前一樣,前進五積散,連進五貼宜矣。令曰,依爲之。諸臣退出。
上在慶熙宮。常參·經筵,以代理停。
自昧爽至辰時,有霧氣。
大殿·中宮殿,王世子遣宮官問安。答曰,知道。王世孫遣講官問安。答曰,知道。
政院·玉堂,口傳問安。答曰,知道。
朝廷二品以上,單子問安。答曰,知道。
中宮殿,藥房口傳問安。答曰,知道。
藥房都提調洪鳳漢,提調韓翼謩,副提調趙榮進啓曰,伏未審此時,聖體調攝,若何?百靈戒道,積雨初收,夙駕而祗拜仙寢,連日將事,回鑾而直詣眞殿,向夕還宮,庶伸孝思之無窮,不瑕節宣之有損。寢睡·水刺之節,亦何如?湯劑今方依前煎入,而臣等今日,當依下敎,率諸御醫入診,詳察聖候,議定繼進當否矣。臣等不任區區伏慮,敢來問安,竝此仰稟。答曰,知道。雖伸情禮,追慕一倍,身雖在此,心懸于陵,氣則一樣矣。
以承傳色,口傳下敎曰,中官欲效外朝,敢爲任便,極爲無據,越俸一等。
沈履之啓曰,卽者,校理洪趾海,以其母病,陳書徑出,原書纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙榮進啓曰,左承旨沈墢,右承旨李翼元,今日不爲仕進,卽爲牌招,何如?傳曰,允。
傳于趙榮進曰,禮判入侍,弘陵奉審人安載健,同爲入侍。
沈履之,以都摠府言啓曰,副摠管李景祜,以漢城府右尹,本府坐起,晝仕出去之意,敢啓。傳曰,知道。
又以兵曹言啓曰,今番陵幸時,隨駕禁軍及標下各差備犒饋,依定奪,今日以乾物已爲分給之意,敢啓。傳曰,知道。
又以訓鍊都監言啓曰,今番陵幸時,御前前排軍等,依傳敎施賞之意,敢啓。傳曰,知道。
又以訓鍊都監言啓曰,今番隨駕將校軍兵及武藝別監別破陣等犒饋,依傳敎,以乾物磨鍊分給之意,敢啓。傳曰,知道。
又以御營廳言啓曰,今番隨駕將校軍兵等犒饋,依定奪,以乾物磨鍊分給之意,敢啓。傳曰,知道。
又以禁衛營言啓曰,今番幸行時,待令將校軍兵及布帳軍等處,依傳敎,乾犒饋分給之意,敢啓。傳曰,知道。
沈履之,以全羅監司朴道源狀啓啓曰,蟲災酺祭香祝見失,有不能檢飭之失,惶恐待罪事。傳曰,勿待罪事,回諭。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,夜來,睿候調攝,若何?寢膳之節,亦何如?臣等與諸醫,趁早入對,診察爲宜,惶恐敢達。令曰,知道。
李心源達曰,明日常參,睿候方在調攝中,頉稟。令曰,知道。
又達曰,大司憲李彛章,執義洪啓能,掌令李養源在外,一員未差,持平朴相老受由在外,今日以監察茶時之意,敢達。令曰,知道。
又以侍講院言達曰,本院新除授兼弼善李敬玉,除拜之下,不爲出肅,卽爲牌招察任,何如?令曰,依。
又以義禁府言達曰,全羅右水使狀達,據刑曹粘目內,珍島前監牧官李春敷,移本府處之事,達下矣。李春敷,時在任所云,依例發遣府羅將,拿來,何如?令曰,依。
執義洪啓能書曰,伏以,慶臻翼瘳,禮擧謁陵,靜攝之餘,聖體無損,睿孝所曁,臣民亦同歡忭,而我邸下愆候未復,迎送之節,致失常禮,憂慮之忱,曷有其極?仍念臣之虛縻臺銜,已過半年,引分控免,未蒙準許,心之憂畏,若隕淵谷,而中間事變。蓋亦多端,群情憂虞,遠邇畢同,此誠邸下轉移之機,而臣以此時,適忝言地,曾不能少效愚衷,仰贊悔悟方新之日,雖其量己甚審,未敢妄犯不諱,而循名責實,其得罪公議大矣。滿心慙恧,無地自容,而加以疾病沈淹,源委已深,鄕寓荒疎,調治失宜,不得已舁還京第。苟延朝夕之命,自念行止郞當,足爲聖世羞恥之事,而喉院請牌,輒稱在外,臣每讀朝紙,未嘗不愧汗沾背。臣之以此自引,前後請譴,非止一再,而泯泯至今,訖未有處分,一念悚惕,如何可言?顧今百僚師師,欺蔽成習,揆以時義,可幸無罪,而論以邦憲,豈容若是?鄕路在卽,肝膽輪菌,尙復一言,恭俟威罰。伏乞睿慈,夬揮明斷,先勘臣罪,以警在位,國家幸甚,世道幸甚。答曰,覽書具悉爾懇。當今大朝靜攝之中,屢日行幸萬安,慶忭曷諭,以余誠淺,未能感孚,招致無期,心甚忸怩,況以爾世祿之臣,豈不憣然造朝乎?旣來入城,而還尋鄕路,此尤意慮之外,此尤意慮之外,勿復固辭,卽日回途,用副余日夕虛佇之意,余聞爾回途之報,然後食息始安,須體此意,顧余如渴之望。
校理洪趾海書曰,伏以,日氣晴朗,大朝殿下幸行園陵,回駕萬吉,臣不勝慶忭之至,第我邸下,睿候尙在靜攝,藥院起居,至今未撤,臣民焦灼,曷有其極?仍伏念以臣情地,更膺館銜,復就館直,出入講筵,周旋侍班,是豈臣夢寐之所曾到哉?咫尺前席,伏奉聖敎,丁寧懇惻,有非眇末賤臣所當得者,登筵諸臣,莫不爲之變色,臣是何人?得此恩數,仰荷殊眷,俯灑感涕,殆不知死所也。但廉隅大防,不可以全喪,始以退當一暴之意,唐突冒陳,而辭旨愈益鄭重,開導迥出尋常,不翅若慈父之詔迷子。臣於是,且感且惶,措躬無地,遂乃泯默退出,終至黽勉出肅,怵畏義分,雖不敢爲徑情直行之計,放倒去就,自不免爲夤緣冒膺之歸,私心慙恧,固無可言,公議甚嚴,將謂斯何?交替無路,許久淹直,而每一循省,愧懼交竝。顧此淸朝論思之責,不輕而重,將安用恇㤼淟涊,進退無所據之如臣者哉?其在綜核之政,固宜賜譴黜,以礪廉愧,且臣母,素患虛勞之症,常在澟綴,每當換節,輒致增劇矣。日前適因事故,出往鄕廬,卽接家信,則近以朝晝異候,將攝失宜,重添輪行毒感,舊症新痾,一時劇,寒熱往來,飮啖全廢,眞元漸鑠,藥餌罔效。臣於直中,得聞此報,方寸煎灼,按住不得,玆敢忙陳短章,徑出禁門,仍尋鄕路。伏乞睿慈,俯加諒察,削臣之職,以便救護,治臣之罪,以肅朝綱,幸甚。
右翊善洪述海書曰,伏以,天休滋至,聖候遄復,日昨謁陵,回鑾萬安,臣民慶祝,曷有其極,而睿候調攝,診對未撤,區區下懷,不勝憂慮,仍念臣本生母,有素患虛勞之證,每當換節,輒復添加矣。日前適以事故,往住鄕廬,而近因朝晝異候,將攝〈失宜〉,宿患之外,重添毒感,寒熱往來,食飮全却,諸般症形,極爲危苦。臣自得此報,心神飛越,情私所迫,按住不得,忙治短章,敢暴至懇,徑出禁門,直尋鄕路。伏乞睿慈,俯加諒察,先削臣職,以便救護,且治臣罪,以肅朝綱,甚幸。答曰,覽書具悉。當今大朝靜攝之中,累日幸行萬安,慶忭曷諭,爾其勿辭,往護母病焉。
右承旨李翼元書曰,伏以,百無肖似,徒蒙洪造,屢玷近密之班,而不能盡職,居常愧懼矣。日昨吏曹參議徐命膺未撤之書,詬辱狼藉,無復餘地,臣不勝駭歎慙愧之至。槪其事實,則與其書有不然,今番親享時及秋夕諸享官單子,不卽來呈,故使之催促,則命膺自差於弘陵獻官,而幸行時,有各司堂上一員隨班之例,吏曹則首堂陳書受由,亞堂時未肅拜,行公者只有一人,旣自差祭。又以謂雖姑塡名於享官,隨駕時,不可不付標云云。故臣果以旣當改標,則初不若不爲姑差之意送言,命膺終日相持,祭單不爲修送,屢次催促該吏,而終無動靜,臣果不得已推治矣。夜深後,命膺始乃代塡他人,又於在外頉改改代,忽塡元在鄕之臣兄名字,臣以在外人,不宜混同塡差,有所往復,而其時門鑰已下,實無通變之勢,祭單仍爲捧入矣。命膺果爲發怒於最初自差之祭單不得入啓,以推治該吏之事,有若臣欲爲臣兄頉免之地,而有此駭擧者然,顚倒事實,捏合爲說,人之不誠,胡至此哉?臣果若以臣兄之差祭,至於推治該吏,則事不止於猖狂,而罪必重於專恣矣。臣雖不識事理,豈敢爲此哉?臣之最爲痛駭者,臣身之僇辱,姑不足論,而以臣之故,在鄕衰病之臣兄,忽地騰名於他人章奏,又幾不免於罪戾,咎實在臣,尙何怨尤,而人孰無父兄之說,惜不令其人早讀之也。噫,自籍於一時銓官差祭之勢,姑塡其名於祭單,賭取外面求差之美名,而不顧臨時付標之爲大段惶蹙者,此果出於其書所謂體聖明至誠重祀典之盛意耶?迹其行事,其亦巧伶,而無嚴矣。臣於卽日,固當屛出自引之不暇,而陵行隔宵,不敢以私事瀆擾,淟涊冒沒,陪扈往還,而愧悚之極,無面可顯矣。且於諫臣特推之請,尤有所惶蹙者,其日筵中,齋殿庭待曉之聖敎,臣實聽瑩,不得承聞,旣不能卽請還收,又不能通知朝廷。臣罪於此,萬殞難贖,不可以聖批開諭,敢自晏然,今於召牌之下,萬無冒承之勢,玆敢露章自列,隨詣陳暴。伏乞睿慈,特垂照察,先削臣職,仍治臣罪,以肅朝綱,以安私分焉。答曰,覽書具悉。其何撕捱?爾其勿辭,從速察職。
辛巳八月十六日辰時,上御景賢堂。藥房入診,禮曹判書·有司堂上·惠堂·編次人,同爲入侍時,都提調洪鳳漢,提調韓翼謩,副提調趙榮進,假注書宋鍈,記事官吳泰章,記事官姜趾煥,禮曹判書李益炡,惠廳堂上洪啓禧,戶曹判書尹東度,刑曹判書徐志修,編次人洪麟漢,歸厚別提安載健,醫官金履亨·皮世麟·許礈·李以楷·金德崙·李泰遠·吳道炯,以次進伏。鳳漢曰,兩日丁閣行禮,經宿回鑾,聖體不瑕有損乎?上曰,愴心益新,氣則一樣矣。鳳漢曰,寢睡·水刺之節,亦何如?上曰,寢睡安穩,而水刺,十五日始得善進,初欲行素,小伸情禮,有微氣,故不得已進肉餐,湯劑亦服三貼矣。鳳漢曰,帝王家禮,與凡人有異,不可拘於末禮矣。昨日所進湯劑,亦爲進御乎?上曰,其氣可憎,故果不服矣。履亨等診候,皆曰,脈候左右三部,度數平緩調均,無數氣,而胃脈不足,大體一樣矣。眼候亦漸差矣。上曰,紅暈快愈,而時有燥症,可憫,黃蠟膏付之,有效矣。鳳漢曰,黃蠟膏如盡用,更爲劑進乎?上曰,有餘儲矣。上曰,路過弘陵而不入,故昨詣昌德宮時,自內步往徽寧殿矣。上進御湯劑後,下敎曰,今則湯劑劑入,似好矣。鳳漢曰,入診,尙以三日爲日次,湯劑豈可循例劑入乎?理中建功湯三貼,依前煎入事。書出榻敎鳳漢曰,醫官使之先退,何如?上曰,退出,可也。鳳漢曰,藥房雖退,提調則以備堂仍留,何如?上曰,提調仍留,他承旨及廳注書入侍。臣鍈出,與左副承旨兪漢蕭,廳注書李惠祚入侍。鳳漢曰,此慶尙左水使朴載河啓本也。以爲,包伊船滄新占處,依傳敎關,更往審察,則旣無砂礫之塡閼,而宅勢幽阻。故各庫移建,及戰兵船藏泊處掘築之役,待農歇,所屬舟卒及隣近烟軍,往復道臣,欲爲始役,而新舊船滄圖形上送,令廟堂稟旨分付爲請矣。此事前日狀聞時,自上已示採可之意,帥臣今又承命,陳列其事勢地形,則更無別般可議者,依狀請施行之意,分付,何如?上曰,依爲之。鳳漢曰,此京畿監司蔡濟恭狀本也。枚擧驪州牧使李重祜牒報,以爲,本州還上所用斛子,有大小之異,元還一萬三千七百六十餘石所用斛子則小,前後移轉一萬一千八百七十餘石所用斛子則大,元還移轉,均是糶糴之穀,而大斛·小斛,竝行於一邑之內,則官吏之夤緣弄奸,小民之眩惑見欺,勢所必至,趁今變通事,令廟堂稟旨分付爲請矣。一邑之內,大小斛雙行,不但吏奸民弊之可悶,大有違於同量衡之道,本倅出自侍從,有此裁度而報請。朝家今年所損,旣不至大段,小民之遠惠,國體之得當大矣。依狀請許施,何如?上曰,依爲之。竝出擧條趙榮進·宋鍈,先爲退出。
辛巳八月十六日巳時,上御景賢堂。大臣·禮判·備堂·藥房提調·有司堂上·編次人,安載健,同爲入侍時,右議政洪鳳漢,禮曹判書李益炡,左參贊洪啓禧,藥房提調韓翼謩,戶曹判書尹東度,刑曹判書徐志修,編次人洪麟漢,歸厚別提安載健,左副承旨兪漢蕭,假注書李惠祚,記注官吳泰章,記事官姜趾煥,進伏訖。洪鳳漢曰,天朗日晴,回駕萬安,實爲幸甚。第孝思之無窮,臣等亦豈不知乎?然今番之事,誠過矣。自此以後,少自寬抑,以副群下區區之忱,是臣等之所望也。上曰,仲由之孝,非在於負米,及其貴也。列鼎之歎,乃所以爲孝也。子之於親,豈容寬抑之道乎?命徐志修讀金尙奎上言。上曰,盧重孫之母,蓋姑惡,而予以金女,謂如古孔雀詩所云蘭芝矣。今見道臣査狀,果失行矣。洪鳳漢曰,若使金女,有蘭芝之節,重孫亦當爲焦仲卿,而今不然矣。上曰,仲卿之事,可謂可矜,棄母從妻,是無餘地之人也。重孫年亦少,若被不齊家之律,則可也。不猶愈於焦仲卿乎?上曰,凡世間事,皆有應時出者,沈履之差兵房,善爲之矣。故左相,亦以兵房因陞資,而其時果爲兵房之任矣。上,下詢徐志修曰,偶然特除卿刑判矣。卿之父,亦特除刑判云,事非偶然耳。卿父受除時,年幾何?志修曰,伊時四十八矣。上曰,卿今年幾何?對曰,四十八矣。上曰,初非有意之問,而世間事,或有如此偶合者,故試問之,果如此矣。卿須惟淸一曹之事,毋使淹滯,以副予特除之意。志修先退,上,下詢李益炡曰,弘陵內土役,幾乎畢乎?益炡曰,今則幾乎成矣。下詢安載健曰,陵內封表處,果何如?載健曰,果無欠,而穴處稍卑,若略加補土,則似好矣。敬陵·弘陵之間,自鶯峯落脈處,爲過峽,地脈稍下,陵上靑龍邊小路,自陵上望之,如箭括,此等處,皆補土則好矣。上曰,陵內補土之役,雖畚鍤等物,不必關照於公家,使陵軍輩,從容試役,可也。上曰,特除之後,迺聞秋判祖,昔年除判尹,其父予亦爲特除秋判云,故今日入侍問之,其父年亦同矣,可謂稀有。噫,其父已作故相,豈意今日,又除此任?憶故興感,祭文製下,特爲遣承旨,致祭徐領府事。出傳敎上曰,徐領府事家致祭,左副承旨進去。出榻敎上曰,噫,冥然過再昨,頃日臨安國洞,予懷一倍。噫,昔年其第主人,故判書閔鎭厚,驪陽府院君,歲初旣致祭,閔鎭厚家,遣禮官致祭。出傳敎上曰,昨日賞試射傳敎中,虎網軍,勿爲擧論。出榻敎上曰,頃覽金尙奎上言,爲親呼籲,其辭必也泛濫,而果若此,則盧重孫,亦一焦仲卿也。有關風敎,故其令査聞,今覽査聞姑婦之不相得,尙奎上言,其非鑿空,而已不無泛濫者,文命龜之決杖事,亦果有,而笞三十邂逅致斃,不可謂濫刑,亦不足惜也。此尙奎爲父上言,含憾命龜,其辭尤爲泛濫者,濫殺與否,非所可論。盧重孫之妻,雖不若蘭芝,已斃不足論,更無深處者,一濟則擧措怪駭,編配不足惜,而萬濟,四寸之間,不過隨從,此政金作贖刑者,依道臣結辭,贖勿配,金一濟,依律定配。申均,所行不美,以渠之故,有此葛藤,令本道,考律定配。金尙奎,則其雖爲父,末世誣罔上言之時,不可以全然不鑿空而分揀,懲一勵百之道,事當定配,而不配其父,又配其子,王政斑駁,令道臣除配決杖,盧重孫,年少癡騃之人,何可以不齊家論之?因其母之故,又其妻之淫奔,反受其律,豈不冤乎?捉囚過矣。特爲放送事,分付。出傳敎洪啓禧曰,再昨日因傳敎,虎皮一領,自惠廳傳納,而惠廳則異於地部,如有無時封進,則輒有計減之敎,今番則何以爲之?敢稟。上曰,中官誤傳矣,一體計減,可也。出擧條洪鳳漢曰,今聞判義禁之言,大同未收納之守令,曾有禁錮之特敎,而此則出於一時飭勵之意,似不可永爲施行,今番拿問諸守令,一依續大典照律似宜,惶恐敢達。洪啓禧曰,若以一時下敎擧行,則許多災邑守令之竝遞爲可憫,今番則恐不可不以公律施行矣。上曰,依爲之。出擧條洪鳳漢曰,此卽各道道帥臣狀啓,而今秋習操,取稟矣。國之大事,在於詰戎,而近來外閫習操,每每停止,其爲深遠之憂則極矣。今年畿內,邑邑分論,雖有彼勝於此者,而大體則可謂全一道豐登,三南雖有沿海數十或十餘邑,間間被災,其他諸邑,亦皆告稔,海西亦然,關東·關西·北關,年事有登而無災。如此之歲,不可輕議免操,守禦使·摠戎使輪操,忠淸兵使·全羅兵使·慶尙左右兵使·黃海兵使·平安兵使·咸鏡南北兵使·江原監司·管理使·鎭撫使,今秋操,依例擧行之意,分付,何如?上曰,依爲之。洪鳳漢曰,習操旣已擧行事定奪,兩南伯請停狀啓,自當置之矣。上曰,然矣。出擧條諸臣退出。
辛巳八月十六日巳時,王世子坐景春殿。藥房入對,春坊上下番,同爲入對時,分提調南泰會,右副承旨李心源,加出假注書黃樸,編修官李基德,記注官李昌任·李胤恒,醫官方泰輿·李世珪,以次進伏訖。泰會曰,夜來,睿候調攝,若何?令曰,腹痛快愈,秋氣生涼,氣亦差勝矣。寢睡·水刺之節,亦何如?令曰,寢則安穩,飯則本厭進,諸節則一樣矣。泰會請診候,泰輿·世珪,入診退伏曰,脈度左右三部不均,脾胃脈不足,掌心之溫如前矣。請議藥。令曰,五積之性,何如?方泰輿曰,五積散於諸症,無不合宜,五貼之用,猶不足,多用好矣。世珪曰,藥之完備,莫如此藥,加入便香附·縮砂,連進宜矣。令曰,依爲之。令曰,病勢差勝,醫官輪直,可也。諸臣退出。令曰,五積散本方,去麻黃,加便香附一戔,縮砂五分,五貼劑入。令曰,今則少愈,藥房·政院,間日問安,醫官亦爲輪直。李心源曰,講書院左翊善洪述海,謂有親患,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。出下令
上在慶熙宮。常參·經筵,以代理停。
顯宗大王忌辰齋戒。
傳于沈履之曰,編次人留在,入侍後編次。
傳于兪漢蕭曰,編次〈人〉入之後,入侍禮判使之入來,入侍時,坐直承旨竝入侍。
又傳于曰,御史洪趾海,同爲入侍。
沈履之啓曰,禮曹判書李益炡,依下敎來待矣。傳曰,禮判及坐直承旨入侍。
傳于兪漢蕭曰,編次人,同爲入侍。
沈履之,以兵曹言啓曰,今八月十七日,武臣堂上以上朔試射日次,而國忌齋戒相値,不得設行之意,敢啓。傳曰,知道。
王世子在昌德宮。常參停。
李心源達曰,明日常參,睿候方在調攝中,頉稟。令曰,知道。
又達曰,大司憲李彛章,執義洪啓能,掌令李養源在外,一員未差,持平朴相老受由在外,金亮行在外,今日以監察茶時之意,敢達。令曰,知道。
令曰,明日藥房入對時,備局稟事堂上入來。
以兼弼善李敬玉牌不進罷職令旨,令于李心源曰,推考徽旨捧入。
平安監司李昌壽書曰,伏以,我大朝殿下,以出天之孝,篤終身之慕。乃於聖母禮陟之歲,親行園寢諱辰之享。悲疚勞憾,信宿還宮,靜攝諸節,不瑕有損,而睿體欠安,診對連設,下情不任憂悶之至。臣於病蟄中,伏奉西藩除旨,驚惑踧踖,誠莫知寵命之奚爲而及於滓穢之賤也。念臣釁負至深,情悰至危,未能便訣明時,以遂自靖之初計,又不能趨簉周行,少效圖報之微悃,處義當郞,臣固自知,而亦豈全無權度而然哉?向來藥院之除,忽辱於鄕廬俟譴之日,繼而入侍之敎,又下於金吾胥命之際,半夜前席,恩數曠絶,縷縷聖言,丁寧懇惻,至有臣子所不敢聞者。臣衷情震隕,涕淚橫逬,竊自以爲,保護之地,與他職任有異,遂未免黽勉暫膺,仰答德意,而若臣區區咫尺之守則自如也。蓋分義廉愧,不容偏廢,其所以周旋酌量於二者之間者,固已熟矣。自是以來,身赴起居之班而有官則辭,跡處京輦之下而有召輒違。除書之虛辱,殆至式月,常分之全闕,奄踰周載。開諭屢降,而恩反歸於屑越,勘罷亟行,而罪未贖於慢傲。是宜大加威罰,昭示典刑,而今忽畀以按廉之權,寵以方面之重者,此何故也?西門鎖鑰,不任不輕,廟剡苟充,已出匪意,而伏聞聖諭,特擧臣之不供京職,至有此誤恩,豈以臣雖嘗積逋於內,而猶可勉膺於外歟?古者內外之職,輕重懸殊,補外無異於被謫,還朝輒比於登仙,故或有情迹之不安,間多辭內而居外。然而必求淮浙之小郡,固辭京西之提刑。於此,可見古人辭受之嚴,不以外輕而或撓也。顧臣自畫之義,無間外內,而矧玆所叨,又非州紱棲遑之比。今若突然冒膺而曰,前之辭卽內也。今之赴乃外也云爾,則是臣之積費撕捱,冒抗威命者,適歸於飾詐媒榮,而大藩膴祿,便以雍容偃逋而得也。臣雖無狀,寧忍爲此,臣之去就,於是乎亦可言矣。至若才分之不稱,疾病之難强,有未暇陳列,欲望睿慈,憐臣危臲之情,察臣衷曲之懇,亟許鐫免,千萬幸甚。答曰,覽書具悉。當今大朝靜攝之中,屢日幸行萬安,慶忭曷諭,卿其勿辭。
辛巳八月十七日午時,上御景賢堂。禮判·坐直承旨·編次人入侍時,禮曹判書李益炡,編次人洪麟漢,左副承旨兪漢蕭,同副承旨沈履之,假注書李惠祚,記注官吳泰章,記事官姜趾煥,以次進伏訖。上,下敎曰,今日,乃崇陵忌辰也。傳香,予未及思之,中官亦不稟,再昨親行明陵忌辰之意,安在?予故設小次,東望而坐,以謝陟降耳。仍命左副承旨兪漢蕭,馳進崇陵,奉審後,仍行五陵奉審事。榻前下敎上曰,予坐而待其還矣。上曰,噫,人子以親心爲己心,明日何日,雖不躬行,每年今日,體昔年之聖孝,必親傳香矣。嗚呼,逢此月謁陵回,身雖在此,心在園陵,追慕耿耿,此心難抑。其雖不然,心氣俱耗,故不知人世間甲子矣。況此心乎?前期下敎,愴心之中未遑,亦未覺今日之爲今日,對飯而乃覺今日之爲親傳香日,不覺下匙矣。此亦不肖,何以謝陟降,特設小次,東向望陵,命承宣馳往奉審矣。予旣不敏,其何非他,而中官所爲,萬萬無狀。自古當奉審忌辰日,則例有稟摘奸之事,而一無其稟。前期之行,交河·驪州一也,而獨於驪州,指日以稟。故才申飭,此無他,道由南漢,故非顧所重也。只爲其行故也。纔申飭之下,今亦不稟,以致于此。中官此習,若不嚴飭,何以體昔年嚴近習之聖意乎?尤爲無據者,年少中官,於擧行之事,其猶漠然,渠何能知此?此當爲摘奸者之勸稟,而昨日下敎,於不緊事煩奏,而莫重之事,其不提稟。今日入直行首承傳色中官,令該府從重勘處,以私律施行。出傳敎履之曰,以聖孝之無窮,設小次而命書傳敎。此可以無憾於聖思,而亦爲謝陟降之一端也。若待承宣之回,則勢將侵暮,傳敎中坐待其回四字,還收之意,敢達矣。上曰,予有固執,先王朝,間或有諷敎之語。故判書金鎭圭之罷職也。予適侍傍,顧予下敎曰,金固執罷職矣,此亦諷敎之意也。予之固執,可謂奉承傳矣。命注書·儒臣持詩傳入侍事。榻前下敎嚴璘進讀常棣·蓼莪章訖。璘曰,小臣初入侍之時,特設小次,故不知聖意之攸在矣。今聞諸臣所奏,實由於聖孝之無窮,而坐待其回,則誠過矣。上曰,小待則可回報矣。履之曰,今日之未及親傳香,此非聖意小懈而然也。上曰,然矣。此心之不懈,可質彼蒼,而予之精神,近無餘者。或恐自此以往,雖六月初八日,亦食肉矣。然坐待其回四字,予非欲誇示於中外也,拔之,可也。上曰,噫,毛詩蓼莪篇云,何恃何怙,常棣章云,兄弟孔懷,兄弟求矣,正謂予也。旣孤旣衰,又無雁行,每誦此章,不覺心隕。嗚呼,今逢此年,又逢此月,親行忌辰祭,而不肖誠淺,莫覿莫聞,回駕耿耿,心懸象設。嗚呼,若此之際,懿陵忌辰,只隔數日,因此而懷尤難耐。先諭我皇兄至孝,次諭我皇兄至友。嗚呼,甲戌以後,皇兄年甫若干,而至誠事聖后,至于重光,此非予讚美,此我聖母諭於閔奉朝賀兄弟者。嗚呼,非皇兄至孝之德,於此時何以致此?嗚呼,歷觀往牒,至難者天王家也。尤至難者,此位也。噫,非皇兄至友之仁,其何敢承慈敎,以予爲嗣?非皇兄至友之仁,回思辛壬,予何能保有今日乎?以此推之,以常人言之,生我者父母,保我者卽兄。嗚呼,今歲皇兄服衰,予未能盡其制,而嗚呼皇兄,今侍聖后,不肖小子,只行忌辰,雖誦悠悠蒼天,此何人斯之文,何能及也?曾子所云,誰爲孝誰爲悌之文,亦謂予者也。心氣日耗,愴懷纏中,回駕只抱耿耿之中。嗚呼,我皇兄忌辰日,亦此月也。嗚呼,年纔二十,癸巳八月今日,求差攝祭於崇陵,此承歡龍樓之日也。初當獻官,故於資政殿,先敎禮節,其若昨日,而翌年冬十月忌辰日,求差獻官於翼陵,此靜攝之時也。此後連在侍湯,伊後陞儲,八月明陵忌辰日,欲行之意莫遂。予則自以爲,其於兩忌辰,雖伸微忱,此後更莫能伸禮,不肖冥然,忍過三年。昨年三月,初逢聖后忌辰,旣行親祭,故六月忌辰,何敢異焉?又行親祭,重逢此年,誠萬萬夢想之外,冥然旣逢,雖不能追服之制,其何例過此日,欲行親祭,而以予之氣,猶未能必,賴陟降之陰騭,果行而回。自此以後,五忌辰日,皆已躬行,復何餘憾。嗚呼,蒙皇兄如海之恩,憶皇兄今歲之心,若無一慰,嗚呼皇兄,其曰有弟。況日復一日之心,今年不爲,更待何年?雖幸捱過,十行於後,不若今歲之一行。況使予重逢此年,親行忌辰,亦皇兄之攸賜,亦豈不一謝?嗚呼,世衰氣下,人品不古,其於後代,輔予之未能,亦難望也。嗚呼,深荷皇兄之恩,雖未能躬往叩謝,亦豈不能親行此日?況於國則忌辰日陵寢外,其無伸禮之處。二十五日忌辰祭,當親行,一依己卯年例,凡諸等事,自京擧行,只道臣隨駕,差員等節,外方修道,虎網子,亦勿擧行。行祭時炬子,令該廳給價造備下送,時刻三嚴,卯正三刻,使軍兵其勿早待。隨駕諸臣,雖近經宿有弊,一依今謁陵例,宗臣每命各司堂郞各一員擧行,禁軍三番·馬軍六哨·步軍五哨擧行。今番禁衛營隨駕,而只令五哨。御營廳率五哨軍,留陣興化門外,而內外入直,元入直外,其勿留營,設布帳,禁·御兩營當之,而以今番留都軍擧行,留都大臣置之,其令隨駕,而守宮大將,依例擧行,前陪各五雙。今番除,倭槍挾輦,依京中例擧行,元良·世孫祗迎,方在靜攝,置之。斥候伏兵,當下諭於騎判入侍矣。服色·佩劍,亦依今番例擧行,而予則當着黑戎服,副駕驕亦置之事,分付。丁字閣,只榻席鋪陳,門戶簾子修補。齋室丁字閣,若此則何敢一新?只鋪陳擧行,經宿告由祭,二十日同爲擧行事,分付。出傳敎上呼寫傳敎,至活我者皇兄。洪麟漢曰,改以保字未知何如。上嗚咽曰,此乃予之實情也。非皇兄,予焉有今日乎?因命改以保字。上曰,日晩矣。顧注書下敎曰,注書亦有軍號受入之規,汝往持入,賤臣承命持入。大臣入侍事。榻前下敎命小退,履之進伏曰,見今政院一空,守院無人,可悶矣。上曰,何故也?履之曰,趙榮進病不進,李翼元,與吏曹參議徐命膺,有相爭事。見今東銓,判書則有病,參判則不行公,只有參議一人,當隨駕,而命膺差於弘陵獻官。翼元以爲,吏曹無隨駕堂上,事極未安,以改塡,累次相詰,及其改塡。命膺,以翼元之兄燮元塡差,燮元適在外,事甚窘急。如是之際,自致相詰,以至於互相陳書矣。上曰,翼元數與人爭,時有急遽之事。故向來亦有任㻐之書矣。然兩人皆不非矣,一則有少年氣,一則有古氣矣。嚴璘曰,右承旨李翼元,吏曹參議徐命膺事,入侍承旨,旣已陳達矣。因一微事,互相陳書,而下語之際,專不擇發,有欠搢紳間相敬之風,竝從重推考,何如?上曰,所奏是矣。近者此習,不可不抑,不可推考而止,竝罷職。出擧條上曰,左承旨沈墢只推,許遞,其代,禮曹參議鄭存謙除授,右承旨李翼元罷職代,鄭尙淳除授。今聞都承旨亦不仕進,其恙可知,一體許遞,行司直金器大除授,金器大·鄭尙淳解由勿拘,副提調,都承旨例兼,順房,竝牌招察任。出傳敎藥房提調韓翼謩,都承旨金器大入侍事及宣傳官一員入侍事。榻前下敎上曰,承旨房依前,左副承旨留院,右副承旨昌德宮入直,侍衛守宮仍。出傳敎上曰,兵判入侍。出傳敎諸臣小退,還卽入侍。上曰,崇陵奉審承旨入侍。上曰,崇陵奉審承旨,趁速復命,其誠可嘉,特賜鹿皮一領。已上出傳敎上曰,儲慶宮·毓祥宮秋享祭,皆親傳香。十九日告由祭受香時,當行祗迎。以此分付儀曹。出傳敎洪鳳漢進伏曰,聖上終日露坐,臣等焦遑之心,當如何哉?今日已承懿陵幸行傳敎,又製下親祭祭文。臣等決知其回天之無力,而一月三行親祭,豈不思保嗇之道乎?上曰,非皇兄,豈有今日乎?古史云,將置我於何地?父子猶然。以此觀之,皇兄之恩罔極矣。今番祗謁明陵者,亦莫非皇兄如海之德。將欲叩謝皇兄,仍欲臥懿陵而不歸矣。鳳漢曰,未承此敎之前,只切焦迫之心矣。及承下敎,臣等只自有隕如瀉而已,第經宿甚重難,伏望於忌辰日,又行親祭,當日往返,何如?上曰,此歲,乃皇兄服衰之年,今年若不親行忌辰,則在今其可謂有嗣君乎?辛·壬間其可謂有世弟乎?且有陵幸,則必有親祭者前例也。今番之行,則必欲親行忌辰也。不然則予何必於二十五日作幸耶?且一日再祭,不幾近於瀆乎?上曰,旣爲三軍,三嚴以辰正一刻擧行,開門差早事,分付。留都營,亦勿前期結陣,比隨駕營差早,初嚴時結陣事,分付。陵內各司排設,皆令京司擧行,水刺間亦令京司擧行。凡諸等物,亦水刺間持去,柴炭依城內擧動時例,亦令京司進排,外方下人,切勿待令事,分付。出傳敎上曰,噫,今番捧上言,與常年有異。違格勿抄,而近有定式下敎,依下敎,可拔者拔之。精抄以下,而外方人之留滯京中有弊。其中請以壽職者,眞贗雖相雜。果眞者,恤人子愛日之心,亦挈矩之道也。隨考籍卽爲回啓,俾無過時之弊事,分付吏曹及各該司。出傳敎上曰,凡上言中,關係差備所屬而有功者,自古自內調用,不然者勿施而已。近者猥濫特甚,今番尤爲甚焉。只爲勿施,若不嚴懲,何以禁雜?今下八張,令攸司從重科治,以杜後弊。出傳敎上曰,旗軍洗馬,只今番置之。出傳敎衿川致祭,懿陵回駕後擧行事。榻前下敎上曰,今番凡事簡略,已無可言。各道道臣境上待候,勿爲擧行事,卽爲分付。出傳敎李昌誼曰,經宿動駕時,十里外斥候伏兵等事,例自守·摠兩廳擧行矣。今亦依例爲之乎?上曰,比今番謁陵時例,軍兵之數,使之減半擧行,可也。出擧條昌誼曰,今番隨駕軍兵試射,兵曹都監則已以今十九日爲定,他營門亦當次第爲之,而陵幸期日,方又迫近,宜有酌量變通之道,故敢此仰達。上曰,姑待之,過陵幸後,一體擧行。出擧條上曰,殿座咫尺之地,令差備中官替行,當該承傳色中官,從重推考。出傳敎洪鳳漢曰,今見傳敎,隨駕軍兵,只以五哨擧行,甚少。自前陵幸,都監軍九哨,斷不可已矣。昌誼曰,臣亦以此,方欲仰達矣。若以五哨擧行,則經宿動駕時,環衛亦有不足之慮,依前擧行,決不容已。且馬兵一哨,亦甚疎略,依今番行幸時例擧行,何如?上曰,然則馬兵以二哨隨駕,都監軍以七哨擧行,可也。出傳敎昌誼曰,伏見俄下傳敎,則挾輦軍依京中擧動例,有八十名爲之之敎矣。經宿動駕時,例以二百名替代,而今此所定之數,似涉太少,不可無參酌加數之道,故敢達。上曰,若以八十名爲太少,則以一百名擧行,可也。出傳敎昌誼曰,今番隨駕軍兵,亦依近例,犒饋以乾物擧行乎?上曰,依爲之。出傳敎昌誼曰,取考前例,則扈衛軍官,若値動駕之時,而本廳無大將,則見屬於別將。別將則聽令於留都大將,而至於排立處所,則從前以敦義門內及武德門外兩處,分半扈衛矣。今番則何以爲之乎?洪鳳漢曰,自昌德宮動駕時,曾前則扈衛軍官,分敦化門左右排列矣。近間則自備邊司外,至耀金門外排陣事定式矣。今此時御所,則敦義門內,旣有馬軍營,扈衛軍官,則略倣昌德宮例,依前排列於武德門外恐好矣。上曰,依爲之。出傳敎諸臣以次退出。
上在慶熙宮。常參·經筵,以代理停。
顯宗大王忌辰。
鄭存謙,以弘文館言啓曰,本館下番,連日闕直,事甚未安,修撰李聖圭,自鄕上來,卽爲牌招入直,何如?傳曰,允。
以校理李碩載,副修撰金魯鎭,正言尹冕東牌不進罷職傳旨,傳于鄭存謙曰,只推。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,日間,睿候調攝,若何?寢膳之節,亦若何?臣等與諸醫,趁早入對,診察爲宜,惶恐敢達。令曰,知道。
李心源達曰,明日常參,睿候方在調攝中,頉稟。令曰,知道。
又達曰,大司憲李彛章,執義洪啓能,掌令李養源在外,一員未差,持平金亮行在外。朴相老受由在外,今日以監察茶時之意,敢達。令曰,知道。
又達曰,備局稟事堂上,依下令來待矣。令曰,同爲入對。
又達曰,藥房都提調洪鳳漢,爲承候來待矣。令曰,入對。
辛巳八月十八日辰時,王世子坐景春殿。藥房入對,備局稟事堂上,同爲入對時,都提調洪鳳漢,分提調南泰會,兵曹判書李昌誼,戶曹判書尹東度,行副司直洪麟漢,右副承旨李心源,加出假注書黃樸,記注官李昌任·李胤恒,醫官金履亨·方泰輿·皮世麟·許礈·李世珪,以次進伏訖。洪鳳漢曰,今當換節之時,日氣乍涼,睿候此時,若何?令曰,泄候則愈矣。寢膳之節則,何如?令曰,連夜寢睡失攝矣。鳳漢曰,玉體何等尊貴,而自輕若是乎?伏望善攝焉。各殿問安。令曰,一樣矣。請診候。金履亨·方泰輿入診退伏曰,左右三部,度數不均,脾胃脈虛軟,掌心之溫如前矣。鳳漢曰,睿候尙未快瘳,而間日入診,不瑕有害,湯劑連進乎?湯劑茶飮兼進則好矣。方泰輿曰,甘吉湯加薄荷,三貼進御宜矣。令曰,依爲之。鳳漢曰,有稟事堂上入對之令,而姑無緊稟之事,聞令下,喜而來矣。仍奏黃海水使沈義希狀達,唐船漂到事,請從重推考。令曰,依爲之。出擧條李昌誼曰,臣今夜三更,入侍罷歸,路過鍾街,火光忽起,驚駭見之,則白木廛失火,延燒大熾。故急使隷卒,招部官人救火,而部官不卽來,事體駭然,當該部官,拿處何如?令曰,依爲之。出擧條鳳漢曰,各道人則作農資生,都民則多以貢市資生,而廛人失火,保存無計。若下優恤之令,則都民必喜悅矣。令曰,依爲之。出令旨尹東度曰,臣別無可稟之事,而各道年事,必欲詳知,故敢達矣。今年農事,久旱之餘得雨,京畿則豐登云,而湖西·湖南,未免凶歉,令各道待秋成年分狀磨勘事,當分付矣。諸臣退時,李昌任,持心經入對,率爾言曰,桂坊招入,何如?令曰,此非診對,又異承旨,而輕先奏語,推考,可也。出下令令曰,今覽京兆草記,昨夜諸廛屢百間失火云,都民之命脈,多係市業,而當此燒燼之災,極爲驚憫。令備局,各別消詳顧恤,俾令保存之實惠。出下令令曰,旣非診對,又異承旨,而文學李昌任,越次奏語,推考,可也。出下令洪鳳漢曰,此黃海水使沈義希狀達也。以爲,麒麟島漂到唐船,旣是漁採之類,而船體別無破傷,漂失什物,拯載還歸,則瞭望將李興奎之當初不能詳察,張皇馳報,致有狀達之境者,萬萬痛駭,亟施重律,以嚴邊情事,請令廟堂稟處矣。今番水營生事,全由於瞭望將之不善瞭望,自本營各別決棍懲治事,分付,而此類治罪,何至煩請廟堂之稟處耶?事體反輕,帥臣重推警責,何如?令曰,依爲之。李昌誼曰,臣於去夜,與一二卿宰入侍罷退之路,偕到鍾街,忽見白木廛房失火。火勢漸熾,不勝驚駭,急令所帶隷屬,招致當部官吏,使之急急救滅,而部官未卽來待,致令多數延燒。此雖由於深夜,蒼黃未及回旋,而後弊所關,宜有責罰,當該入直部官,拿處何如?令曰,依爲之。出擧條
上在慶熙宮。常參·經筵,以代理停。
夜三更,月暈。
下直,長淵府使鄭景曾,溫陽郡守李彦秀。
藥房都提調洪鳳漢,提調韓翼謩,副提調金器大啓曰,伏未審夜間,聖體調攝,若何?寢睡·水刺之節,亦何如?湯劑今方煎入,而臣等,當與諸御醫入診,詳察聖候,議定繼進當否矣。臣等不任區區伏慮,敢來問安,竝此仰稟。答曰,知道。氣則一樣矣。中宮殿,藥房口傳問安。答曰,知道。
以承傳色,口傳下敎曰,祗迎後入侍。
以承傳色,口傳下敎曰,立板位後,傳香事,分付。
香祗迎罷後,政院·玉堂·藥房,口傳問安。答曰,知道。
傳于鄭尙淳曰,承旨入侍。
傳于鄭存謙曰,爲市民·大臣·備局堂上,明日使之入來矣。下敎日入來。
又傳于曰,明日有擧行事,禮判卽爲牌招,使之肅謝。
又傳于曰,贈領相致祭時,遣內侍,一體致祭於貞敬夫人,以此分付。
又傳于曰,新除授判書,卽爲牌招,今日政同參。
兪漢蕭,以都摠府言啓曰,今日入直內三廳武兼禁軍及軍兵等,當爲中日習射,而親臨香祗迎相値,不得爲之之意,敢啓。傳曰,知道。
鄭存謙,以弘文館言啓曰,本館下番,連日闕直,事甚未安,副校理金魯鎭,旣有只推之命,卽爲牌招,以爲姑降入直,何如?傳曰,允。
有政。吏批,判書徐志修牌不進,參判元景淳差祭,參議韓光會進,承旨鄭存謙進。吏批啓曰,判書徐志修牌招不進,參判元景淳差祭,小臣獨政未安,何以爲之?敢稟。傳曰,只出緊任。以徐志修爲吏曹判書,以李憲默爲掌令,以李海重爲副修撰,以韓翼謩爲禮曹判書,以李益輔爲刑曹判書,以洪檍爲司書,以徐命膺爲禮曹參議,以趙榮進爲兵曹參判,以曺命采爲戶曹參判,以趙曮爲兵曹參議,以趙台命爲吏曹佐郞,以李廷喆爲綾州牧使,以金履禧爲禮曹正郞,以鄭持淳爲安峽縣監。兵批,行判書李昌誼入直進,參判未差,參議未差,參知朴昌潤差祭,參知李宜哲昌德宮入直,左承旨鄭尙淳進。副司直金相福·曺命采·徐命膺·李翼元·趙榮進,副護軍李祐遠,副司正李惠祚,同知單申琰,僉知單崔柱天,以沈釋之爲訓鍊副正,以金相勳爲宣傳官,以李彦忠爲都摠經歷,以金彦之爲中樞經歷,以李蓁爲忠壯將,以魚成鱗爲部將,以柳彙吉爲仁遮外萬戶,以鄭行晢爲僉知,以朴道游爲昌德衛將。
以承傳色,口傳下敎曰,監試官望單子遺漏,吏批點下時乃覺,當該中官,令該府處之。
鄭存謙,以兵曹言啓曰,景福宮衛將楊世興,素抱奇疾,漸益添劇,萬無起動供仕之望。呈狀乞遞,今姑改差,何如?傳曰,允。
又以兵曹言啓曰,本曹番次,方甚苟簡。新除授參判·參議,待下批卽爲牌招,以爲推移入直之地,何如?傳曰,允。
傳于鄭存謙曰,動駕在近,宣傳官有闕代,卽爲差出。
兵曹,口傳政事,以李壽弘爲宣傳官。
趙榮進,以吏曹言啓曰,來壬午式年監試初試試官,今方擬入,而其中沈墢·李鎭衡·沈勗之·徐命天·李蓍建·鄭昌聖,時無職名,令該曹,口傳付軍職,何如?傳曰,允。
兵曹,口傳政事,副司直沈墢,副司果徐命天·李蓍建·沈勖之·李鎭衡·鄭昌聖。
鄭存謙,以兵曹言啓曰,今八月二十日,文臣朔試射日次,而宗廟修改相値,不得爲之之意,敢啓。傳曰,知道。
王世子在昌德宮。常參停。
李心源達曰,明日常參,睿候方在調攝中,頉稟。令曰,知道。
又達曰,大司憲李彛章,執義洪啓能,掌令李養源在外,一員未差,持平朴相老受由在外,金亮行在外,今日以監察茶時之意,敢達。令曰,知道。
又達曰,入直副摠管密林君炓,差徽寧殿獻官,今日受香出去矣。其代所當替直,而副摠管河淸君壕·安豐〈君〉·雲山君楢,鄭光忠·具允鈺·李景祜,竝不推移入直,其在事體,極爲未安。竝從重推考警責,使之催捉推移入直,何如?令曰,依。
又以侍講院言達曰,本院新除授輔德趙榮順,自鄕纔已入來云,兼弼善李敬玉,旣有只推之令,竝卽牌招察任,何如?令曰,依。
又以禮曹言達曰,今此式年監試初試,設場於本曹矣。上直郞廳,依例朝房直宿之意,敢達。令曰,知道。
又以兵曹言達曰,昌德宮衛將洪匡輔,身係軍門,勢難兩處入直。翊衛司司禦鄭景淳,所患痁疾,迄未離却,又添毒痢,時月之內,無望供職。俱爲呈狀乞遞,竝今姑改差,何如?令曰,依。
又以刑曹言達曰,近來各道定配罪人之任自逃還,誠一痼弊,而今者自順興府發配甲山府犯釀定配罪人私婢順娘,肆然逃還,終不還配之狀,極爲痛駭,移配絶島,何如?令曰,依。
又以宗簿寺官員,以提調意達曰,卽伏見今番明陵幸行時,宗臣進不進擧案,則安南君烿·西春君爗,以每品陪進,而秋夕祭親臨時祭班,無端不參。祭罷後問安時,順義君烜,單子書入之後,不爲進參,俱極駭然,竝從重推考,以懲日後,何如?令曰,依。
黃海兵使狀達,金川郡居步兵李元彩等嚂死,極爲驚慘事,令于李心源曰,嚂死人等,令本道恤典擧行。
同副承旨沈履之書曰,伏以,大朝殿下,親祀園陵,鑾駕穩旋,邸下調攝之道,漸臻康復,延接對堂,中外慶幸,小大同情。臣以不才,叨塵近密,辭避無路,黽勉供職,老母宿病,自經暑濕,一倍危綴,而數日以來,復添輪感之症,咽痛而阻食,嗽極而失睡。醫藥未見顯效,眞元日益陷敗,臣方寸亂矣。離捨病側,奔走夙夜,非情理所可忍者,儻蒙离明曲賜矜憐,亟許遞改,則誠公私之萬幸也。臣猥將微懇,冒瀆崇聽,此其罪又屬難貰矣。伏望威罰之遄加,以肅朝綱焉。答曰,覽書具悉。當今大朝靜攝之中,屢日幸行萬安,慶忭曷諭,爾其勿辭,救護母病焉。
同敦寧尹勉敎書曰,伏以,臣於日昨,伏奉大朝傳敎,以臣爲嘉善大夫同知敦寧府事,臣聞命惶悸,五情震越,實不知置身之所也。噫,歷數前後,以蔭吏而荷明主之眷,濫竊非分之寵,孰有如臣者哉?當其强仕之日,曾蔑才能之足取,而及今衰朽之後,反蒙誤恩之荐加,拔之朱墨退廢之中,儼然登列於大夫之後,向來叨冒,已有爰居鍾鼓之譏,而乃若今日所被,則無論職任之緊漫,元是卿月之爵銜,於臣尤豈彷彿稱宜也哉?踰涯之私,過福之慮,不惟臣心之懍蹙,其累官方而駭物情,非細故也。抑臣之尤所自悲者,庸陋賤蹤,猥辱不世之隆渥,寵命頻屢,徒汚聖朝之名器,而見今癃頓床席,餘日無幾,未死之前,顧無以報答洪造之萬一,區區慙恨,恐終爲不瞑之鬼矣。伊日隨駕之命,亦出異恩,而伏枕昏綴之中,虞人咫尺之守,亦不敢弁髦,特敎之下,竟未祗承,跡涉偃傲,尤增悚負。伏乞邸下,諒臣肝血之懇,亟稟聖聽,亟還臣新授職秩,使之安意待盡,庶幾公器重而賤分愜,實千萬之幸也。答曰,覽書具悉。今玆陞資,聖意攸在,卿其勿辭,從速察職。
正言尹冕東書曰,伏以,臣之老母,適就郊廬,素患痰病,挾涼重發,症形甚苦,扶將無人,而臣以目下臺銜,違召而未蒙勘罷,虛縻而無路卸免,日復一日,心腸內灼,夜來急報踵至,更難時刻忍住,情私所迫,他不暇顧。玆敢忙投短章,徑尋鄕路,伏乞睿慈,亟削臣職,以便救護,仍治臣罪,以肅朝綱,幸甚。答曰,覽書具悉。爾其勿辭,往護母病焉。
辛巳八月十九日辰時,上御崇賢門外。香祗迎入侍時,行都承旨金器大,左承旨鄭尙淳,右承旨鄭存謙,同副承旨兪漢蕭,假注書宋鍈·李惠祚,記注官吳泰章,記事官姜趾煥,進伏訖。上具翼善冠·黑圓領袍,以步輦出崇賢門,降輿就板位,行香祗迎禮。上曰,內侍放恣,從重推考。上曰,陽繖儀仗渝色,事甚駭然。當該儀仗色推考。以上出擧條承旨持懿陵擧動傳敎,藥房入診,同爲入侍。兵曹參議韓光會,牌招入直。以上出榻敎兵曹判書李昌誼曰,在前陵幸時,禁衛營若隨駕,則鄕軍五哨及騎士入直外,竝隨駕矣。今番傳敎中,只有禁營五哨隨駕之命,故該營不敢循例擧行云,何以爲之乎?上曰,然則騎士,使之依前例隨駕,可也。昌誼曰,今番傳敎中,有元入直外,其勿留營之命矣。第伏念經宿動駕,事體甚重,自前各營門隨駕外,竝皆留營,此乃不易之規也。今亦依舊例擧行,恐不可已,故敢此仰達矣。上曰,今番則與他有異,一依前傳敎,竝勿爲留營,可也。昌誼曰,靑坡·蘆原兩驛,卽晝夜入待之卒也。事役繁重,非比他驛,而未及秋成之前,纔經信宿陵幸,許多人馬,飢疲特甚,不可無顧恤之道,在前如此之時,連有如干米太題給之例。今亦依前例,惠廳米·戶曹太各五十石,特令題給何如?上曰,依爲之。已上出擧條諸臣以次退出。
辛巳八月十九日辰時,上御景賢堂。藥房入診,左承旨同爲入侍時,都提調洪鳳漢,提調韓翼謩,副提調金器大,左承旨鄭尙淳,假注書宋鍈,記事官吳泰章,記事官姜趾煥,醫官金履亨·許礈·李以楷·李泰遠·金履貞·慶絢·吳道炯,以次進伏。鳳漢曰,今日日氣過涼,早朝動駕,聖體若何?上曰,一樣矣。鳳漢曰,眼候若何?上曰,一樣矣。鳳漢曰,紫金膏連爲施用乎?上曰,白沸湯連洗矣。履亨等診候,皆曰,脈候左右三部,調均無數氣,而胃脈不足,則大體一樣矣。眼部左邊外眥,紅暈似加矣。鳳漢曰,北京末藥,有效於眼疾云,未達之藥,至尊之前,不敢用施矣。上曰,濕爛之症小愈,而夜視燈光,則爲昏暈矣。翼謩曰,夜對燈燭,於眼患實爲可悶矣。上曰,眼病自可差愈,而時或有其氣,此可憫也。其他不足之憂矣。道炯曰,臘雪水,和鹽湯洗之,則恐好矣。鳳漢曰,臘雪水聞甚極好,自今日進御,何如?上曰,鹽湯調和以入,則自內可以溫用矣。上進御湯劑後,鳳漢曰,明陵擧動時,有日再煎入之敎。今此陵幸隔日,湯劑亦依前煎入乎?上曰,初欲以待下敎爲批矣。今日日氣過涼,動駕有期,故命許入診。湯劑日再煎入,可也。理中建功湯,自今日至二十三日,日再煎入事。書出榻敎鳳漢曰,二十二日爲日次,敢請入診矣。上曰,今日旣已入診,後日次勿爲,可也。翼謩曰,二十二日日次,爲動駕前日,許診恐好矣。鳳漢曰,湯劑雖已稟定,若不入診,臣等下懷,豈不焦迫乎?上曰,安靜調攝,可也。鳳漢曰,狀啓外,急有稟白者矣。數日前市廛失火,所見不但愁痛,市民實爲可矜。在前謄錄,今方抄出,而公私債爲先停捧,何如?上曰,此則特敎,可也。限幾年乎?鳳漢曰,限三年則似好矣。特敎者外,有可安堵者,各別軫念,何如?上曰,然矣。上曰,今聞大臣所奏,心甚慘焉。三廛公私債,限三年勿捧,歲幣目下最緊,貢價卽爲先下事,分付。噫,氣雖日耗,心在軍民,一無惠民。其聞此狀,市民都下元氣若此,而何以支撑,若其目覩,何待道傍慰諭,令備局·該署,曾前若此之時,凡諸蕩滌等事,其他可以安堵者,問于市民,考據前例,明日大臣·備堂,登對以奏。出榻敎鳳漢曰,此前平安監司鄭翬良狀啓也。以爲,信使行單蔘,雖蒙朝家分兩年貿納之令,而戶曹例貿蔘,每錢價爲四兩五錢。今加劃每斤二十兩,添補磨鍊,則爲四兩六錢二分五釐,比市直實爲半價。至於尾蔘,細小浮輕,體蔘一斤所出,不過半餘兩。故以體蔘中細小者充納,民訴邑報,誠有所據,單蔘依丁卯已行之例,從市直貿取。尾蔘價,亦爲磨鍊區劃事,請令廟堂稟處矣。度支例貿蔘價,每錢爲三兩錢,而頃因本道狀請,信使單蔘價,比例貿,每斤加給二十兩,則其所軫念,不爲不多。今此例貿價擧論,忽加於朝家所定之外,謄諸狀聞,尾蔘之價,亦有本道己卯定式,則又請磨鍊其價者,俱未知其故,道臣推考。至於信蔘別貿,民弊如此,事理如此,則不常有之事。不必以戶曹常貿爲例,道臣所請,亦難全然防塞,每斤更以六十兩加給,而此大體劃給之數也。若其體蔘與尾蔘之間,加減闊狹,在於道臣之區處,以此分付,何如?上曰,依爲之。元蔘價,其雖些小相左,事在爲民,勿推,可也。出擧條鳳漢曰,此京畿監司蔡濟恭狀本也。備陳畿驛凋弊難支之狀,仍以爲,陵幸時,郵率留京糧資,自賑廳劃給者,便成前例矣。昨年三月行幸時,以此後則兵曹錢貿穀耗米取用事,覆啓定式,故其後連以此略略分給矣。今番則貿穀,已盡分給於麥凶之時,無一石見存,許多夫馬,聚待京中,饑餓顚蹶,勢所必至,一依年前例,糧米·太,特令劃給事,請令廟堂稟處矣。此是明陵幸行前狀請者,而旣有貿穀之耗,固當以此取用,則一年兩次陵幸,決不可更開劃給之規,故此狀啓,自在勿施之中矣。今番懿陵幸行,與前有異,乃一年三次幸行也。如此之時,不可不拔例顧恤,而亦無此後援例之慮,賑廳米·太,各三十石,特爲劃給,何如?上曰,依爲之,畿驛凋殘,其若目覩,米·太各加十石。出擧條鳳漢曰,昨伏見徐命膺·李翼元兩人之竝爲特罷,處分誠好,而徐命膺上書,雖似輕先,旣未入達。李翼元書則入達,而措語多不擇發。跡其所失,旣有淺深之別,則其罰亦當隨而輕重,而李翼元,不必追後加罰,徐命膺,先爲收敍,以示差等之意,何如?上曰,初則各有所執,末稍爭端,其涉過矣。聞其事究其所爲,予則曰無輕重。雖然飭已行,其中一人,亦有擧行之事,竝特爲敍用。出擧條上曰,左承旨持草來乎?尙淳進前,讀懿陵擧動傳敎。鳳漢曰,臣伏見此傳敎,不覺隕涕矣。臣多有擧行之事,先爲退去矣。上曰,仍留,可也。上曰,告由祭獻官,大臣例爲之,而以宰臣塡差,事體非矣。鳳漢曰,臣亦知有此例,而自禮曹無所報於臣者,故心切訝之矣。上曰,今日大祝,以儒臣塡差,則以免試望,必喜之矣。渠豈敢低昻於前後殿乎?食朝鮮之祿,而宜不敢如是矣。尤有大非者。令日予旣祗迎,則豈敢以左通禮,差大祝乎?雖欲諂諛於執事,獨不念其君之祗迎乎?上曰,予已不敏,只追慕轉深,不能先諭,凡事所重在焉。告由則雖一也,經宿告由,大臣獻官,昭在舊例,予則不敢瀆褻,雖兼於告由祭,旣命綴文之後,其宜覺悟,而禮曹未能指揮,吏曹矇然擧行,依循例告由例,以宰臣塡差,事體寒心。國之所以爲國,事體也,一事頹弛,百事隨焉。不可視以節目間事而不飭,吏禮該堂,竝遞差。出榻敎上曰,莫重一祀典,焉敢輕重?今日三大祝中,曾經儒臣侍從之臣,不患不少,則塡差之際,不無意思。昨日大祝,亦不愼擇,事之可駭,莫此爲甚。當該郞廳,先汰後拿。出榻敎鳳漢曰,吏曹堂上俱闕,政事爲之,何如?上曰,吏曹參判命采,何以處義云乎?鳳漢曰,尙今撕捱,不無所執,終不行公云矣。上曰,注書出去,祭享色郞廳誰某知入,吏曹參判·參議前望單子持入。上曰,銓曹二堂已處分,判書有闕,政事雖欲命下,參判尙不行公,問于大臣而聞其奏,參判撕捱,不無所執,許遞。參判·參議前單入之,待下批牌招開政。出榻敎鍈承命出往,前望單子持入,奏曰,祭享色郞廳,黃幹云矣。上披覽前單曰,趙明鼎可合,而陞補試士,方緊急矣。金陽澤,方以獻官受香矣。古多有行公者,而閔鎭厚則本不爲此職,趙豐原行公,而爲孝章姻親,事體有異矣。鳳漢曰,簡在聖念者,未知何人也。上曰,元景淳也。鳳漢曰,本無爲嫌之義,而又非同姓姻親,則事體無他,尤有間矣。上曰,爲人甚恬雅矣。鳳漢曰,然矣。上落點于前單,以元景淳爲吏曹參判,以韓光會爲吏曹參議。上曰,韓光會,亦無撕捱者矣。上命注書,諸傳敎及政官下批,先爲頒布。吏曹參議,使卽牌招開政。臣鍈,承命出往,頒布下敎入侍。上命兼春秋,香祗迎傳敎持入。泰章持入,上命承旨讀訖。上曰,莫重下敎做錯,當該中官,越俸三等。出榻敎上曰,香祗迎傳敎置之。上曰,莫重動駕,承傳色不備,未敍用中官,竝敍用。若或有給牒者,給牒敍用。出榻敎諸臣以次退出。
上在慶熙宮。常參·經筵,以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
以兵曹參知趙曮,試官鄭光漢·李碩載,修撰李聖圭等牌不進罷職傳旨,傳于兪漢蕭曰,只推。
趙榮進啓曰,今下京外上言三百八十張內,一百五十五張,分下各該司,其餘猥濫二百二十五張,啓字爻周次還入之意,敢啓。傳曰,知道。
傳于鄭存謙曰,贈領相致祭使,遣禮官矣。貞敬夫人致祭,有所拘礙,當遣中官致祭,禮官則置之,祝文中以遣內官改書,諸執事,令本道依例分排。
李心源,以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
鄭存謙,以奉常寺官員,以都提調·提調意啓曰,東籍親耕田所種皮稷,今八月二十五日間,當爲成熟之意,敢啓。傳曰,攝刈。
又以奉常寺官員,以都提調·提調意啓曰,東籍親耕田所種皮黍打作,則所出一石五斗之意,敢啓。傳曰,知道。
兪漢蕭,以內乘,以一二提調意啓曰,今此懿陵擧動時,內乘二員隨駕,一員留京矣。假內乘一員,令該曹口傳差出,以爲分排入直之地,回鑾後減下,何如?傳曰,允。
王世子在昌德宮。常參停。
世子宮·嬪官,本院問安。答曰,知道。
世孫宮,本院問安。答曰,知悉。
藥房口傳達曰,日間,睿候調攝,若何?寢膳之節,亦何如?臣等與諸醫,趁早入對,診察爲宜,惶恐敢達。令曰,知道。
李心源達曰,明日常參,睿候方在調攝中,頉稟。令曰,知道。
又達曰,大司憲李彛章,執義洪啓能,掌令李養源·李憲默,持平金亮行在外,朴相老受由在外,今日以監察茶時之意,敢達。令曰,知道。
又達曰,備邊司郞廳來言,今日,賓廳坐起日次,而睿候方在調攝中,頉稟。令曰,知道。
又達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
又達曰,藥房都提調洪鳳漢,爲承候來待矣。令曰,入對。
鄭尙淳,以義禁府言達曰,寶城郡守李策,長興府使柳敍五,海南縣監曺時泰等,拿問處之事,徽旨達下矣。李策·柳敍五·曺時泰,俱在任所云,依例發遣府書吏羅將,竝拿來,何如?令曰,依。
又以義禁府言達曰,平安·全羅兩道監司狀達,據刑曹粘目內,肅川前府使張德紹,綾州牧使洪重孝,移本府處之事,達下矣。張德紹,今方待令於本府,卽爲拿囚,而洪重孝,自任所,時未上來,依例發遣府書吏,拿來,何如?令曰,依。
禮曹判書韓翼謩書曰,伏以,臣之向來辜負,可勝言哉?嶺海鈇鉞,乃分之宜。伏蒙我大朝殿下曲賜涵貸,罰止薄罷,曾未幾何,恩敍旋下,除旨聯翩。今此宗伯新命,更下於惶蹙訟愆之中,罪甚大而恩愈隆,無狀賤臣,何以得此於聖明?且惶且感,罔知所措。嚮臣自劃於銓地,夫豈樂爲而然哉?情勢危臲,衰病轉甚,反復揣量,望斷陳力,前後撕捱。蓋非得已,自非然者,天官冢宰,何等顯秩。數月之內,再辱寵除,何等殊眷,一就圜土,積違嚴召,而終不知變,卽此而庶可以得臣之本情矣。伊日入侍之命,出於不意,臣實情窮理極,顚倒趨詣,及陪香案,更籌欲闌,纔撤政席,街鍾已動。噫,君召不俟之義,自謂粗講於平日,而情病所拘,未半日再犯違傲,吾王庶幾之祝,自謂不後於他人,而貽勞聖躬,靜攝中徹夜酬應。臣罪至此,萬殞猶輕,顧安有束帶趨朝之望?惟是保護之任,義不敢辭,戴罪供職,粗欲自效於微分而已。今玆恩命,實無冒膺之勢,昨夜嚴召,出於特敎,末由祗承,未免坐違,惶恐震懍,覓死不得。玆敢略暴危懇,哀籲於貳極之下。伏乞离明,察臣宿負之不可輕貰。念臣新除之不可暫曠,亟許鐫削,幸甚。答曰,覽書具悉。卿其勿辭,從速行公。
辛巳八月二十日辰時,王世子坐景春殿。藥房入對時,都提調洪鳳漢,分提調南泰會,右副承旨李心源,假注書黃樸,編修官李基德,記注官李胤恒,醫官金履亨·方泰輿·皮世麟·許礈·李世珪·白文昌·崔源,以次進伏訖。洪鳳漢曰,數日間日氣果熱,而朝夕則稍涼,睿候調攝,若何?令曰,一樣矣。寢睡·水刺之節,何如?令曰,寢則穩着矣。鳳漢曰,口味,何如?令曰,一樣矣。請診候,金履亨診訖,退奏曰,脈候左右三部數滯,脾胃脈不足,掌心溫,額上亦溫矣。鳳漢曰,令針醫診候,宜矣。仍盛言白文昌有功,宜有酬勞之典矣。仍曰,五積散連進乎?令曰,議于醫官,可也。履亨曰,五積之劑,雖利於感氣,而旣已連進,更以連翹敗毒散製進,好矣。令曰,日前披衾觸風,似有感氣矣。然則前藥停止,敗毒散製進,可也。諸臣退出。令曰,五積散停止,連翹敗毒散三貼劑入。出下令李心源達曰,都摠府,以宿衛重地,必使面看交替者,法意甚重,而昨日密林君炓,以入直摠管,旣爲差祭,則固當面看替出,而不有法例,晨朝出去,雖緣受香臨時,勢難等待,而亦須通報政院,以爲稟達後進去,而亦不通報,遽然出去,有關後弊。密林君炓,推考警責,何如?令曰,此則有關後弊,依爲之。出擧條
上在慶熙宮。常參·經筵,以代理停。
貞顯王后忌辰齋戒。
李心源啓曰,上番兼春秋吳泰章,身病猝重,因本院達辭,減下事,依下矣。其代,令該曹卽爲口傳差出,何如?傳曰,允。
吏曹,口傳政事,兼春秋單池應龍。
傳于李心源曰,明日內局入侍時,備堂及平市提調,同爲入侍。座目單子置之,該署官員,率綿紬廛·白木廛·望門床廛市民,待令于闕下。
兪漢蕭,以兵曹言啓曰,今此懿陵幸行時,右邊捕盜大將吳,以都監中軍,領軍隨駕矣。限回鑾間,依前例左邊捕盜大將具善復,姑爲兼察,何如?傳曰,允。
又以禁衛營言啓曰,今八月二十二日子時量,南別營近處,旗麾祭設行時,放砲大吹打之意,敢啓。傳曰,知道。
王世子在昌德宮。常參停。
鄭尙淳達曰,明日常參,睿候方在調攝中,頉稟。令曰,知道。
又達曰,大司憲李彛章,執義洪啓能,掌令李養源·李憲默,持平金亮行·朴相老在外,今日以監察茶時之意,敢達。令曰,知道。
又達曰,上番兼春秋吳泰章,身病猝重,勢難察任,今姑減下,何如?令曰,依。
禮曹參判沈鏽書曰,伏以臣,與新除授本曹判書韓翼謩,有婚家應避之嫌。臣之當遞,法例則然,而今朝適値太廟·永禧殿修改,無他進參之禮堂,臣不免霎時冒當。今始陳籲,不勝惶愧,伏乞卽令攸司,照法鐫改,以存公格焉。臣無任展營祈懇之至。答曰,覽書具悉。書辭,令該曹,考例稟處焉。
判府事李益炡書曰,伏以,大朝殿下,以出天之孝,有終身之慕,乃於聖母禮陟之歲,親行園寢諱辰之享,悲疚勞憾。信宿回駕,靜攝諸節,不瑕有損,而睿候欠安,診對連設,區區下情,不任憂慮之忱。仍念臣,年衰病痼,望斷陳力,而猥膺掌禮之任,連値有司之會,不敢言私,黽勉供職者,殆至半年于玆,觸事昏謬,居常懍惕,昨因太廟獻官事,至有該堂遞差之命。臣於是,伏不勝惶悚震越之至。動駕告祭獻官,以大臣塡差,禮典攸載,則今因修改,雖命兼行,事體之重,固自如也,而祗緣臣曹之未能周詳,致使吏曹,泛然塡差,苟究厥咎,辜實在臣,顧何敢以已經薄勘,晏然而已乎?玆陳短章,仰暴危懇,伏乞睿慈,亟降威罰,以爲溺職者之戒焉。答曰,覽書具悉。當今大朝靜攝之中,屢日幸行萬安,慶忭曷諭,卿其勿辭焉。
禮曹參議徐命膺書曰,伏以臣,薄罷旋敍,繼有春官肆師之除,罪重罰輕,以感以愧,臣半世孤立,譏侮四集,而未嘗一與之較挈,今髮之黑者白,齒之堅者動,乃反與前承旨李翼元,爭曲直哉?隨駕長銓事也。翼元强之使代而臣不怒,差祭三銓事也。翼元脅之使改而臣不怒,吏抱單立院外屢日,翼元之詬叱無不有,末乃施以箠楚而臣不怒,至其享色吏二人,一被箠楚逃去,一被拘囚不任,加出一人,又方被迫於院外,陵幸隔日,差祭無人,則臣不可但已。蓋非翼元之爲怒,以其僨誤差祭非細事也。故雖知齋日不得上徹,而略綴數行之書,以冀少戢其絞急之怒而已。於是,囚者釋逃者還,被迫者定居,得以無事差祭者,臣之未徹之書之力也。今翼元之書,所以聲罪臣者,擧其兄之差祭一事也。所以詬辱臣者,對臣書之猖狂二字也,要其意,殆若被罔極之搆誣者然,此則過矣。臣不可以不辨之,以解其怒也。古者擇士,與祭宗廟之中,以有事爲榮,其兄之差祭,豈薄視其兄也?況臣之差祭也。除七十·實病及受暇在外,未嘗以親疎去取之,其年之非七十,病之非實病,而帶軍銜初無受暇者,臣何敢以承宣之兄,而不爲之差祭哉?今其言曰,人孰無兄弟,然則必孤獨無兄弟,然後可以差祭,亦必孤獨無兄弟,然後可以差人於祭。惜乎其言,駟不及舌也。臣之自差祭於弘陵,以臣自丁丑,待罪外邑,歸又病伏杜門,曾未一瞻乎松柏。今旣出門,參聞世事,則躬執籩豆,一望象設,在臣禮而宜先,且差祭之日,草本已經乙覽,若長銓之病,終不可强,臨時容有變通之道,豈可以一承宣之令,輕自改其已經乙覽之本哉?臣之迷執,一則不自苟其行止,一則不隨人以俯仰,臣方自笑其愚滯謹拙。今其言曰,巧伶而無嚴,欲以是對臣所稱猖狂,然臣所稱猖狂云者,非以翼元之全體爲狂。惟玆一事,不幸異乎常度故也,是亦何怒之有,而必艱尋其反對之目,以逞其憤憾哉?然而愚爲伶,自有後世之公議,非一時肆口所可移易,臣當一笑而不辨之也。臣每見從古,阜山之怨,起自纖芥之微,由後視昔,往往有可笑之甚者。故雖被人詆毁,受人簸弄,亦必平心而處之,況翼元之兄,本與之相親,今豈以一微事,失故誼於時移事冷之後哉?惟是臣書未及登徹,翼元之書,已經睿覽,又播人眼目,是臣便一遭彈於人也,豈可諉以反詈之言,而晏然行公,慢無顧忌乎?伏乞俯賜鑑諒,亟遞臣職,以謝人怒,以安私分,幸甚。答曰,覽書具悉。其何撕捱,爾其勿辭,從速察職。
上在慶熙宮。常參·經筵,以代理停。
貞顯王后忌辰。
藥房都提調洪鳳漢,提調韓翼謩,副提調金器大啓曰,秋雨催涼,伏未審日間,聖體調攝,若何?寢睡·水刺之節,亦何如?湯劑今方煎入,而臣等今日率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣矣。中宮殿,藥房口傳問安。答曰,知道。
以承傳色口傳下敎曰,湯劑進御後當引見,湯劑先爲煎入,待下敎詣閤。
興化門殿坐罷後,政院·玉堂·藥房口傳問安。答曰,知道。
以承傳色口傳下敎曰,昔之馮驩,爲孟嘗君焚文券。況爲民臨門乎?三廛公債三年邊利,皆蕩滌,三年後七年流伊捧上之際,隨本而次次減利事,分付備局·該署,使三廛市民知之。
傳于李心源曰,入侍。
兪漢蕭,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
金器大啓曰,同副承旨沈履之,今日不爲仕進,牌招,何如?傳曰,允。
以別雲劍望筒,傳于兪漢蕭曰,之次爲之。
兪漢蕭,以兵曹言啓曰,再明日幸行時,本曹堂上,守宮及侍衛,不可不備員,而參知李宜哲,連日昌德宮入直矣,身病猝劇,新除授參知趙曮,本病添重,行公無期,參知李宜哲·趙曮,令政院稟旨變通,其代令該曹口傳差出,仍卽牌招察任,何如?傳曰,允。
兪漢蕭,因兵曹草記啓曰,再明日幸行時,守宮·侍衛,不可不備員,而參知李宜哲·趙曮,身病添重,令本院稟旨變通事,允下矣。參知李宜哲·趙曮,合有變通之道,何以爲之?敢稟。
吏曹口傳政事,以朴師訥·洪準海爲兵曹參知,以李章吾爲右邊捕盜大將。
傳于沈履之曰,捕將牌招,命召及大將牌·傳令牌傳授後,開陽門下鑰。
趙榮進,以吏曹言啓曰,今此懿陵忌辰祭親行敎是時,執事,皆以侍從塡差,而時無職名人員,令該曹卽爲口傳付軍職,何如?傳曰,允。
沈履之,以兵曹言啓曰,捕盜從事官及巡邏捕校,令兵曹決棍事,命下矣。依傳敎,當該從事官尹致明,捕盜軍官李觀獻等,各決棍十度之意,敢啓。傳曰,知道。
又以兵曹言啓曰,今此幸行時,侍衛軍,不可不點擇以行矣。各番禁軍中,新受馬及病蹇不能致遠之類,依舊例,今二十四日,推移替直,何如?傳曰,允。
又以兵曹言啓曰,今此幸行時,闕內入直訓鍊都監局別將·把摠·哨官·內三廳將·守門將·延和門哨官等,例於每中日,啓下替直,而今番則幸行,與中日相値,番單子,例不得入啓。依舊例今二十四日入直人員,二十九日至,仍爲入直,監軍巡將,亦以二十三日受點人員,二十五日至,竝爲仍察。闕內大小省記,依例入達,京中軍號,書入于東宮,受省字頒布,隨駕所軍號,自隨駕所啓下頒布,而回鑾時,若或日暮,則軍號啓下,不無窘速之患,一體入達,受省字,何如?傳曰,允。
又以訓鍊都監言啓曰,今此懿陵幸行時,延和門·南營·昌德宮西營入直禁衛軍兵及北二營·昌德宮東營入直御營軍兵,依前例,以訓局餘軍,前期一日替代,還宮後,還入直事,自兵曹節目啓下矣。延和門軍一百名,哨官趙載百,南營軍四十名,哨官安世潤,西營軍三十名,哨官金光垕,北二營軍五十名,哨官曺夏興,東營軍三十名,哨官黃檄率領,與禁·御兩廳軍兵,替代入直,而還官後,還爲替直之意,敢啓。傳曰,知道。
兪漢蕭,以禁衛營言啓曰,今此懿陵擧動時,本營騎士及五哨軍兵隨駕矣。本營則千摠徐赫修,把摠李彦休,哨官朴埴,敎鍊官韓淡,騎士二十五人,別破陣二名,工匠牙兵三十名,露梁牙兵十五名率領入直,火藥庫則哨官李桂實,別破陣十五名率領入直,南別營則哨官徐翕修,別騎衛二人,露梁牙兵十名率領入直,城外屛門把守,則別騎衛十八人,標下軍五十五名,亦爲分排定送之意,敢啓。傳曰,知道。
又以禁衛營言啓曰,今此懿陵擧動時,延和門入直軍一百名,南營入直軍四十名,昌德宮西營入直軍三十名,以訓鍊都監砲手,前期替把事,自兵曹節目啓下矣。二十三日,與訓鍊都監砲手,依例替把,而還宮後,以本營軍還入直之意,敢啓。傳曰,知道。
又以御營廳言啓曰,今此陵幸時,北二營·東營入直步軍,以訓局餘軍,前期一日替代事,自兵曹節目啓下矣。今二十三日,北二營·東營入直步軍,與訓局餘軍替代,而還宮後還爲替直之意,敢啓。傳曰,知道。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,日間,睿候調攝,若何?寢膳之節,亦何如?臣等與諸醫,趁早入對,診察爲宜。惶恐敢達。令曰,知道。
李心源達曰,明日常參,睿候方在調攝中,頉稟。令曰,知道。
又達曰,大司憲李彛章,執義洪啓能,掌令李憲默·李養源,持平金亮行在外,朴相老受由在外,今日以監察茶時之意,敢達。令曰,知道。
以禮曹參議徐命膺牌不進罷職令旨,令于李心源曰,推考徽旨捧入。
辛巳八月二十二日辰時,上御景賢堂。藥房入診,備堂·平市提調,同爲入侍時,都提調洪鳳漢,提調韓翼謩,副提調金器大,假注書宋鍈,記事官崔昌國,記事官姜趾煥,行兵曹判書李昌誼,知事洪象漢,戶曹判書尹東度,行副護軍具善行,大司成趙明鼎,副護軍鄭汝稷·李章吾,行司直洪麟漢·金尙喆,醫官金履亨·許礈·李以楷·李泰遠·金履貞·吳道炯·鄭行晳,以次進伏。鳳漢曰,秋雨陰冷,聖候調攝,若何?上曰,心在懿陵,自然用心矣。鳳漢曰,寢睡·水刺之節,何如?上曰,寢睡安穩,而水刺厭進一樣矣。鳳漢曰,眼患亦有差勝之漸乎?上曰,差勝矣。鳳漢曰,湯劑連爲進御乎?上曰,果誠實服之矣。履亨等診候,皆曰,脈候左右三部,度數調均無數氣,而胃脈不足,大體一樣矣。眼候左邊紅暈,尙未快霽,而比前差勝矣。上曰,右邊如常,而左邊外眥,猶有餘症矣。鳳漢曰,數日不爲接對酬應,故有此差勝之效矣。上進御湯劑後,鳳漢曰,湯劑頃已議定,更無所稟者矣。上曰,然矣。上曰,再明日動駕時,先詣昌德〈宮〉,入萬安門行禮後,詣陵所,先後廂,道上留住,寶與交龍旗堂下侍衛,留待敦化門外事,分付。出榻敎翼謩曰,今番陵幸時,有先詣昌德宮之下敎,王世子·王世孫,方在調攝中,祗迎祗送之節,何以爲之乎?上曰,置之。出擧條鳳漢曰,醫官使之先退,何如?上曰,退去,可也。上命注書,備局該房承旨入侍。臣鍈出,與左副承旨兪漢蕭,廳注書李惠祚入侍。鳳漢曰,今此失火三廛,各別顧恤事,旣承特敎,臣與有司諸臣,反覆消詳矣。白木廛,則公私債限三年勿捧,已有傳敎,三年後,限七年流伊還報,遺在遮帳白木,時捧授中十分一,歲幣白木一年條中十分一蕩減,歲幣木價一年條預下,而已受價外三分一,從貴磨鍊,遮帳白木蕩減外,餘數別錄,限五年流伊計減。綿紬廛,則公私債限三年勿捧,已有傳敎,三年後,限七年流伊還報,遺在賞格紬十分一蕩減,歲幣綿紬一年條價,進獻方物綿紬一起價,卽爲磨鍊先下。望門床廛,則公私債,依兩廛例施行,而本廛元無捧授之物,又無受價之事,蕩減與預下間,實無其路,而亦不可不方便施惠。錢三千兩,自兵曹·賑廳,分半許貸,限七年流伊無邊還納爲宜。竝以此分付,何如?上曰,依爲之。限明秋凡諸賞格綿紬·白木,勿爲擧行,以紓小民之力。綿紬·白木廛公債,三年後年條,亦依望門床廛例擧行,白木廛逢授地銀千兩,特爲蕩滌。綿紬廛賞格綿紬,限明秋勿爲擧論外,特減三同,色紬,依壬寅年例給價。望門床廛,倍給其半,白木廛吹鍊銀一千兩蕩滌外,給價一年條。鳳漢曰,望門床廛,倍數許貸,出於特恩,兵曹·賑廳外,又令禁·御·摠三營,各貸千兩,以充六千之數,何如?上曰,依爲之。出擧條鳳漢曰,此江華留守洪樂性狀啓也。以爲丙子年本府狀請,發賣戶南庫木價錢一萬一千二百五十兩,待秋登貿米,依餉穀例,半留半分,則不過三四年,可得五六百石耗米,如是取耗後,竝與本米而作錢,換貿本木事,請令廟堂稟處矣。以錢空置,不如作米取耗,今此守臣所請,誠有意見,依此許施,歲久則亦不無消瀜之慮,五年後,卽爲還作本色事,申飭何如?上曰,依爲之。出擧條金器大·宋鍈,先爲退出。
辛巳八月二十二日巳時,上御景賢堂。大臣·備堂·平市提調,同爲入侍時,右議政洪鳳漢,行兵曹判書李昌誼,知事洪象漢,禮曹判書韓翼謩,戶曹判書尹東度,行副護軍具善行,大司成趙明鼎,副護軍鄭汝稷·李章吾,平市提調洪麟漢,行司直金尙喆,左副承旨兪漢蕭,假注書李惠祚,記事官崔昌國,記事官姜趾煥,進伏訖。洪鳳漢進伏曰,三廛失火,實爲驚心。大抵諸般廛基趾,皆是出貰者,而廛人以賭地爲之,地主作舍以給矣。近間則廛人自辦造成,而今有意外之災,自朝家雖無上下之道,若曠月稽成,則所見可謂慘目傷心矣。聞平市提調,與戶判相議速成云,似好矣。上曰,雖使彼人見之,都街景色,甚不佳矣。一心在民,當殿座興化門,親問其情原矣。向者招飢民於此門,今又有此擧,是予之否德也。洪象漢進伏曰,諭善朴聖源,連爲撕捱,今則世孫講學,一時爲急矣。上曰,將奈何?洪鳳漢曰,申飭則當出矣。象漢曰,聖源以爲,冠禮前則可以行公,而今則與沖年有異,故不爲行公云矣。上曰,又出諭善窠,何如?鳳漢曰,諭善旣是從二品,則一品亦可兼之,如徐志修者,可以爲之矣。且如聖源者,釋之亦可惜。上曰,此人與山林有異,心旣有所非之者,則可不推考乎?意以謂行公,今聞不爲行公云,此何所執?噫,目今悠悠萬事,講書補導,豈可以冠禮前後進退乎?當初設立,旣非古規,則朴聖源之强因固執,非一規式,抑何意也?若此無異一曝,使聖源,若思三百年宗國,焉敢若此?且以凡人言之,知遇托人之後,宜思其報。況頃者特敎陞資,仍帶諭善,豈爲其人而然乎?若思乎此,分義事體,決不若此。從重推考,其令自今日行公,行公與否,令講書院,轉聞于政院。抄出傳敎講書院官員辭章·辭單,此後切勿捧入事。榻前下敎上曰,當臨興化門,慰諭市民,時刻隨時,侍衛以入直擧行,承·史時服入直,禁軍挾輿,禁衛營入直軍,門外作門,大臣·戶判·該署提調入侍。出傳敎李昌誼曰,在前陵幸時,各軍門餘軍留營,屬於留都大將擧行,而今番則依下敎,勿爲留營矣。各軍門元入直軍兵摠領節次,聽於留都大將,何如?上曰,依爲之。出擧條上曰,內局日次,以二十六日爲之事,分付。出傳敎諸臣退出。
辛巳八月二十二日巳時,王世子坐景春殿。藥房入對,春坊上下番,同爲入對時,分提調南泰會,右承旨鄭存謙,加出假注書黃樸,編修官李基德,記注官李昌任·李胤恒,醫官方泰輿·李世珪,以次進伏訖。南泰會曰,日氣陰濕,睿候調攝,若何?令曰,再昨則爲見講官,詣下殿,今日則氣憊眩不能矣。泰會曰,寢睡·水刺之節,如何?令曰,一樣矣。請診候曰,何醫入診?令曰,方泰輿·李世珪,可也。二人入診退曰,脈度左右三部帶數,脾胃脈不足,掌心溫,額上之溫,不甚矣。泰會曰,旣診候,議藥,何如?令曰,敗毒之劑,止乎?服乎?泰輿曰,感氣未解,發散好矣,而過散可慮,香蘇散加芎芷進用,宜矣。令曰,依爲之。諸臣以次退出。令曰,連翹敗毒散停止,芎芷香蘇散三貼劑入。出下令
上在慶熙宮。常參·經筵,以代理停。
以承傳色口傳下敎曰,陽繖·金鉞斧·水晶仗,使之改造,昨日見之,尙不改造,此等事至今置之乎?次知部將,二十六日後,令兵曹決棍,使之卽爲擧行。所入雖令市民策應,使之給價貿用。
又口傳下敎曰,時刻之晩出,爲三軍之意也。隨駕營·留都營·龍虎營·扈衛廳分付,使之天明後聚軍。
以承傳色口傳下敎曰,中官凡擧行矇然,記過,回駕時待令。
又口傳下敎曰,祗迎時,文武實職中有闕者,則分付兩銓,知奏。
傳于金器大曰,大臣·編次人·戶判入侍。
傳于沈履之曰,右邊補盜大將李章吾,同爲入侍。
金器大啓曰,右議政洪鳳漢,戶曹判書尹東度,編次人洪麟漢,依下敎來待矣。傳曰,入侍。
傳于鄭存謙曰,都承旨來待,同爲入侍。
傳于金器大曰,已遣宣傳官,而水刺間氷丁·柴炭待令與否,問于京畿監司,知入。
傳于沈履之曰,騎馬二疋立之。
傳于金器大曰,道臣導駕,然後當先詣,而今番則不爲之。興仁門外祗迎後,隨尾局事,分付。
備忘記,國之爲國,綱紀也。動駕在明,身爲騎堂,昨日受點,今朝宜謝,而待牌而謝,其涉寒心。今日牌招後,謝恩騎堂,先遞差後禁推。
傳于兪漢蕭曰,禁推騎堂,過今朔後擧行,金吾開坐,過今朔後爲之。
傳于金器大曰,騎堂前望單子入之。
兵曹參知落點,李秀得·柳健。
吏曹口傳政事,兵曹參議李秀得。
兵曹參知望筒,傳于金器大曰,卽爲牌招。
沈履之,以兵曹言啓曰,今此陵行時,右邊捕盜大將李章吾,以禁衛大將,領軍隨駕矣。依前例,回鑾間左邊捕盜大將具善復,姑令兼察,何如?傳曰,允。
又因兵曹草記啓曰,右邊捕盜大將李章吾,以禁衛大將領軍隨駕,回鑾間左邊捕盜大將具善復,姑令兼察事,命下矣。左邊捕盜大將具善復,卽爲牌招,使之聽傳敎,何如?傳曰,允。
又以兵曹言啓曰,來朔立番騎兵,當於今月二十五日點考,而陵幸相値,以二十六日退行之意,敢啓。傳曰,知道。
又以內醫院官員,以都提調·提調意啓曰,凡陵幸擧動時,若是經宿之地,則陪從掌務官一員,例自司僕寺補把馬一疋許給矣。今次陵幸時,依前例許給事,分付該寺,何如?傳曰,允。
又以訓鍊都監言啓曰,都監中軍吳罷職之代,今當差出,而本局中軍,爲任最重,當品中無可合之人。在前如此之時,有禁軍別將移差之規。中軍有闕代,以禁軍別將尹泰淵啓下,使之察任,何如?傳曰,允。
王世子在昌德宮。常參停。
李心源達曰,明日·再明日,陵行動駕,二十六日,國忌齋戒,此三日常參頉稟。令曰,知道。
又達曰,大司憲李彛章,執義洪啓能,掌令李養源·李憲默,持平金亮行在外,朴相老受由在外,今日以監察茶時之意,敢達。令曰,知道。
又以侍講院言達曰,今二十四日幸行時,問安官,分排苟艱,而新除授司書洪檍,時在全羅道羅州地,上來遲速,有未可知。在外人,令政院稟旨變通,竝與未差代,以在京無故人,待開政差出,以爲備員之地,何如?令曰,在外人改差。
辛巳八月二十三日巳時,上御景賢堂。大臣·編次人·戶判·右邊捕將,同爲入侍時,右議政洪鳳漢,編次人洪麟漢,戶曹判書尹東度,捕盜大將李章吾,右承旨鄭存謙,假注書李惠祚,記事官崔昌國,記事官姜趾煥,進伏訖。洪鳳漢進伏問候。上曰,一樣矣。眼部今日亦夬差矣。鳳漢曰,昨日臨門後,退歸之路,市民相聚仰謝,莫不感罔極之恩,至於東床廛蕩減六千兩,渠輩必以爲意外恩典矣。上曰,此等事,何惠之有?鳳漢曰,第見災處,多至五百餘間,材木可入萬餘株矣。臣與諸宰相議,則皆云自朝家,不無顧助之道矣。上曰,予亦留意,而卿言亦如是矣。頃者故相李宗城,以予爲要譽,而予心若不出於要譽,則予何所瞿然乎?鳳漢曰,凡國事有公議,然後爲之。上意如此,臣實幸甚。臣亦有所料量矣。上曰,第陳之,可也。鳳漢曰,東道之材,長山串之材,不可輕許。固城·巨濟等地風落木,使之許給無妨,而朝家造成以給,仍受賭地,則不可,而造成之價,限十年流伊捧上則似好矣。上曰,自朝家只許輸來,至於造成,則使渠輩爲之無妨矣。尹東度曰,聖敎至當。以此施行好矣。上曰,予之惜材,非爲材,乃爲民也。不知者無怪予之爲愛也。自朝家造給,而策其價於市民,則豈不類於間架錢乎?鳳漢曰,此則斷不然。限十年捧上,則渠輩皆以爲便好矣。後雖或有如此事,亦可爲前例矣。東度曰,此有不然者。聖敎誠至當矣。上,下敎右相曰,卿勿復言此事。外間聞卿此言,必有笑卿,而又歸咎於卿矣。姑置之勿言,姑觀之無妨矣。市民必知今日酬酢,爭來而問卿,卿須答以仰達,而自上不許之云,姑觀形勢,而徐徐處之,可也。當更有下敎矣。上曰,無論大臣·重臣,不知事之妙理,草草陳達,而以依爲之答之,則如此之間,多成孟浪文書。度支之難,果如是哉。靈城之言,亦如此。予之所以詢問者,必欲知其裏面,而後行之故也。上曰,朴聖源見昨日下敎,尙無消息乎?以如彼之固執,爲師於世孫,則世孫亦將不聽其祖父之言矣。旣見宗國二字之敎,尙無動意,予雖老矣,不復以敎世孫之事,呶呶於聖源矣。聖源爲臺臣,則爲身後計,爲諭善,則任其固執,於渠可爲得,而其心則無據矣。鄭存謙曰,堂上後不可行公,故撕捱云矣。上曰,堂上後亦行公矣。若備論之,則自堂下不行公則已,堂下已行公,而今則其所去就,亦半上落下,此不過緣於問安一事,任其愚固執。此與高蹈之士有異,而悠悠萬事,都在於此,而聖源不念,非矣非矣。仍命書傳敎曰,聞昨日之敎,旣非高蹈之士,而尙無動意,非徒紀綱之寒心,莫重二字,視亦若此,曰有臣分?其在國體,不可不飭。諭善朴聖源,下義禁府推考。世孫學業,日就月將,今予之望世孫,每事皆盡美。子曰過猶不及。孟武伯之問孝,亦曰無違。予則屬之若干尺世孫,世孫亦待以益友,而方當就傅之年,於朴聖源之道,每事其宜,恐或違禮,而忘屬托之意,守固執之見,非徒於聖源,事體寒心。予則曰,世孫視此,而亦曰其禮學此習,而事我,何事敎誨,何事體訓?非爲聖源,其嘆者深矣。自古設官分職,自有分限,渠何敢以若高蹈士自處?予雖衰耄,亦何以越禮虧國體乎?決不可已處分而默默,故復召承宣而下敎,今日諸臣知悉。抄出傳敎左副承旨入侍,摘奸宣傳官入侍事。榻前下敎上曰,昨日其雖略施恤民之典,於廛房更建,意謂曾有顧助,問于市民,令備局詳考以奏,今聞數甚零星,果有其例。國都之街,景像不佳,令該署卽爲勸建,所謂顧助者,始建後更稟,依例擧行。出傳敎洪鳳漢曰,今聞禁將之言,本營當隨駕,而中軍李邦綏,移除龍虎將。已行亞將之人,或有病或在外,無以變通云矣。上曰,如此之時,當陞差,其誰可合耶?鳳漢曰,履歷當次一二人之外,如張志恒,自是乃祖之孫乃父之子,雖有些少病痛,終是國家倚仗之人。向來西閫末擬,似若太驟,故臣於其時,有所難之,而今則雖未赴任,旣已再除兵使,雖蒙陞資,不至甚濫,唯在聖簡矣。上曰,將之子將之孫,旣聞之後,何可不用?以張志恒爲之。鳳漢曰,然則當陞資乎?上曰,張志恒特爲加資。出擧條慶尙右兵使張志恒,特爲加資,禁衛中軍差下事。榻前下敎上曰,予詣昌德時,禮房承旨陪香祝,先詣懿陵。體昔年爲三軍,時刻已差晩,開門勿差早。出傳敎上曰,昨日請牌,忘未覺得下敎,晩後乃覺,旣有請牌,循例不謝,其勢固然。今朝牌招,將晝乃謝,事體則寒心,而與下敎事件有異。人君飭勵,其宜適中,前參議朴師訥,前參知洪準海,只遞差,勿禁推。出傳敎諸臣退出。
上詣懿陵齋宿。常參·經筵,以代理停。
景宗大王忌辰齋戒。
大駕入眞殿後,政院·玉堂·藥房口傳問安。答曰,知道。大駕詣懿陵入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房問安。答曰,知道。奉審後,政院·玉堂·藥房口傳問安。答曰,知道。
以承傳色口傳,下敎曰,謁陵時傳香,以戎服,禮房承旨·香室官員,只着黑團領矣。儀註,中官不奏故掣肘,二十六日後,當下敎矣。
以承傳色口傳,下敎曰,衣襨霑濕,故他衣襨方今持來,只着明衣而臥,氣亦尋常,其止之。
傳于沈履之曰,當該中官,戎服尙不爲之,記過。
又傳于曰,軍兵霑濕問之,而饋粥,挾輦軍·巡令手,一體擧行。
又傳于曰,諸司預備。
金器大啓曰,藥房三提調,爲承候,來詣請對矣。
傳于沈履之曰,虎網子不爲之,樹木茂盛,虎患似有之,分付作門外申飭。
沈履之,以兵曹言啓曰,隨駕禁軍及駕後禁軍,駕前別抄與標下軍兵等,依傳敎饋粥之意,敢啓。傳曰,知道。
又以訓鍊都監言啓曰,依傳敎,隨駕將校軍兵及挾輦軍,御前前排等,設粥分饋之意,敢啓。傳曰,知道。
又以禁衛營言啓曰,依傳敎,隨駕軍兵等處,設粥以饋之意,敢啓。傳曰,知道。
王世子在昌德宮。常參停。
世子宮·嬪宮,大院問安。答曰,知道。世孫宮,本院問安。答曰,知悉。
藥房口傳達曰,日間,睿候調攝,若何?寢膳之節,亦何如?臣等與諸醫,趁早入對,診察爲宜。惶恐敢達。令曰,知道。
李心源達曰,大司憲李彛章,執義洪啓能,掌令李養源·李憲默,持平金亮行在外,朴相老受由在外,今日以監察茶時之意,敢達。令曰,知道。
上在懿陵齋室。
兪漢蕭啓曰,守宮從事官來言,闕內各處晝巡檢云矣。敢啓。答曰,知道。
又啓曰,都摠府郞廳·兵曹郞廳來言,闕內各處入直軍兵,晝巡檢云矣。敢啓。答曰,知道。
又啓曰,守宮從事官來言,闕內各處夜巡檢云矣。敢啓。答曰,知道。
又啓曰,都摠府郞廳·兵曹郞廳來言,闕內各處入直軍兵,夜巡檢云矣。敢啓。答曰,知道。
辛巳八月二十四日辰時,上幸懿陵擧動入侍時,行都承旨金器大,左承旨鄭尙淳,右承旨鄭存謙,同副承旨沈履之,假注書宋鍈·李惠祚,記註官崔昌國,記事官姜趾煥,以次隨駕。上具雅靑戎服,以步輦出御崇賢門外,降輿乘馬,命鄭存謙陪香祝先詣陵所事下敎。召入守宮從事官鄭光漢下敎曰,不必濫棍。武德門近處,本甚虛疎,嚴飭宿衛,可也。光漢承命退。上過三廛遇災處,命沈履之,召市民下敎曰,遇此景色愁絶,凡諸修理,限三年除役,以此知委。歷拜昌德宮眞殿,過安巖洞前路。下詢曰,彼山麓邊祠宇,誰家也?賤臣對曰,此乃廣平大君祠宇,而廣平大君,爲撫安大君後,大君之子永順君,參世祖朝敵愾功臣券,有勳勞於王室,故三世合奉于一廟,爲不遷之位矣。沈履之曰,注書,廣平之子孫故知之矣。上詢曰,汝於大君直派乎?賤臣對曰,支派矣。履之曰,注書卽故弼善李尙說之孫,李恒祚之弟也。上曰,李恒祚鼻赤,故予不忘之矣。爲翰林乎?賤臣對曰,爲之矣。下詢賤臣曰,李成中,亦廣平子孫。汝之行列,誰行也?賤臣對曰,顯字同行也。上曰,道傍見廣平大君祠宇問之,撫安大君在一祠云,回駕後,遣承旨致祭,祭文當製下矣。承旨同副進去。出傳敎上詣懿陵,以步輦詣紅箭門板位,行望墓禮,仍詣大王陵奉審,又詣王妃陵奉審訖,還詣大王陵,進欄干石前,俯伏良久,諸承旨迭奏以焦迫之意。鄭存謙曰,古人云聽於無聲,視於無形。我殿下若不仰體我景廟因心之友,而不思所以節旋之方,則乃反爲慼我先王之擧矣。沈履之曰,殿下今番行幸,實爲親祭於忌辰也。所重旣在於此,而聖上此擧,不但有違於禮制,且於聖孝,似欠中節之道矣。洪鳳漢曰,殿下自悼之意,聖孝之無窮,臣等亦豈不知,而臣等亦將奈何?此非所以仰體陟降之意,而弸中之懷,日復一日,何以得展乎?韓翼謩曰,情理雖無窮,非所以體陟降之意也。上曰,韓翼謩情理之說,太甚歇後語也。鳳漢曰,大雨方來注,請張傘,何如?上曰,此豈張傘之地乎?時雨脚如注,藥院諸臣,皆以衣裾護玉體,而不可得也。所御冠服,徹底霑濕,上始起。詣丁字閣·碑閣奉審訖,詣紅箭門外,乘步輦。大雨如注,待衛百官,皆從亂流中陪扈。入齋室,住輿于齋室門,呼寫感靈雨文。諸臣以次退出。
辛巳八月二十四日巳時,王世子坐景春殿。藥房入對時,分提調南泰會,右副承旨李心源,假注書黃樸,編修官李基德,記注官李胤恒,醫官方泰輿·李以瑎,以次進伏訖。泰會曰,日氣陰濕,睿候調攝,若何?令曰,小愈後一樣矣。寢睡·水刺之節,何如?令曰,飮食則一樣,而寢則以夜熱不穩矣。泰會曰,令醫官診候,何如?醫官方泰輿·李以瑎入診,退對曰,脈候左右三部,若小緩而猶帶數滯,度數不均,脾胃脈不足如前,掌心溫矣。泰會〈曰〉,旣診候,議藥何如?令曰,前藥昨日再服,何以爲之?泰輿曰,感氣尙未和解,芎芷香蘇散,加進二三貼,宜矣。泰會曰,醫官如此,何以爲之?令曰,依爲之。諸臣退出。令曰,芎芷香蘇散本方,蒼朮減五分,加荊芥·防風·天麻各一戔,三貼劑入。出下令
上在慶熙宮。常參·經筵,以代理停。
自昧爽至辰時,有霧氣。夜自二更至五更,有電光。
莊烈王后忌辰齋戒。
景宗大王忌辰。
以承傳色口傳,下敎曰,人君經宿,而朝廷問候,數三次呼之,而承傳色昏睡,司謁亦然,從重推考。
翌日,政院·玉堂·藥房·朝廷二品以上·六曹堂上,口傳問安。答曰,知道。親祭罷後,政院·玉堂·藥房·朝廷二品以上·六曹堂上問安。答曰,知道。大殿·中宮殿,王世子遣宮官問安。答曰,知道。王世孫遣講官問安。答曰,知道。大駕詣懿陵洞口外,徽陵香祗迎後,政院·玉堂·藥房問安。答曰,知道。大駕還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房·朝廷二品以上·六曹堂上,口傳問安。答曰,知道。中宮殿,政院·玉堂·藥房口傳問安。答曰,知道。
傳于金器大曰,入小次後,京畿監司率民人來待,楊州牧使來待耶?知入。
左副承旨兪漢蕭成帖狀啓也。闕內各處無事爲白乎旀,兵曹今八月二十四日,一·二所巡將,各更各度行巡無事,烽燧單子·觀象監單子,各一度監封上送爲白臥乎事是良爾,詮次善啓。
右副承旨李心源成帖狀啓也。昌德宮闕內各處當日無事爲白乎等以,緣由馳啓爲白臥乎事是良爾,詮次善啓。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。世子宮·嬪宮,藥房問安。答曰,知道。
李心源達曰,大司憲李彛章,執義洪啓能,掌令李養源·李憲默,持平金亮行在外,朴相老受由在外,今日以監察茶時之意,敢達。令曰,知道。
辛巳八月二十五日四更一點,上詣丁字閣。親祭入侍時,行都承旨金器大,左承旨鄭尙淳,右承旨鄭存謙,同副承旨沈履之,假注書宋鍈·李惠祚,記注官崔昌國,記事官姜趾煥,以此侍立。上具翼善冠·淺淡袍,以步輦出齋室,詣紅箭門外降輿,詣丁字閣,親行忌辰大祭。亞獻官右議政洪鳳漢,終獻官海運君槤,贊禮禮判韓翼謩,進香金器大,贊酌鄭存謙,奠酌沈履之,奉爐沈履之,酌酒鄭尙淳,執樽前校理洪趾海,大祝校理嚴璘,執禮校理金魯鎭。行祭畢,上詣小次。鳳漢曰,將事之餘,氣體若何?今日雖伸情禮,聖思之如新,當如何哉?上曰,氣則一樣。鳳漢曰,昨日冒雨之害,雖無目前顯害,必有損傷之節。然昨日下答,有氣尋常之敎。臣等雖於焦迫之中,猶幸聖候之安康,反不勝萬幸之忱矣。上曰,予一身是痰,猶復尋常,可怪矣。昔年溫幸陪往時,予適逢雨,衣袴徹濕矣,昨日冒雨,伊後初矣。仍詣紅箭門板位,行辭陵禮畢,仍俯伏板位,上不起良久。大臣·諸承旨,迭陳焦迫之意,聖聽愈邈。判府事李益炡,工判沈星鎭,司直李之億,戶判尹東度,副司直金尙喆,編次人洪麟漢,玉堂洪趾海·金魯鎭·嚴璘請對。金尙喆曰,諸臣屢次仰陳,聖聽愈邈,此莫非臣等不誠不忠之致也。嚴璘曰,今番二次幸行,已是萬萬悶迫,而臣等初未敢有所仰達,至於今番此擧,則尤是過矣。洪趾海曰,殿下以無窮之聖孝,不思無窮之深慮,此乃肅敬之地也,寧有此過中之擧乎?上曰,此肅敬之地,故伏於紅箭門外矣。更漏盡後,予當起矣。鳳漢曰,更漏盡已久矣。殿下旣有待更漏之敎,萬望回駕。上曰,俄傳五更,予已數之,今豈告盡耶?良久乃命回駕。上曰,當該禁漏官員,回駕後令有司科治。出榻敎上曰,噫,明日何陵忌辰?我莊烈聖后受三朝之孝奉,人子以親心爲己心。況崇陵忌辰日,不敏不能親傳,尙今悚然。仰體三朝聖意,今日欲爲親傳香,而因此未果。今日徽陵香來,當道傍祗迎,先設小次於道傍事,分付。出傳敎上曰,回駕時,自禿山至楊山守石橋,捧上言,而只捧四件事。出傳敎上曰,禮房承旨,馳往徽陵以來。出榻敎講書院問安官,入侍小次事,分付。出榻敎上曰,世孫冠禮後,廟謁尙今稽滯。初意秋展謁,其欲同行,今則展謁已過,季秋在近,若過乎此,冬月何行?世孫之氣夬復後,當行謁廟。過禮後,予亦欲見,其令儀曹擇吉以入。出傳敎諸臣以次退出。
辛巳八月二十五日卯時,上還宮入侍時,行都承旨金器大,左承旨鄭尙淳,右承旨鄭存謙,同副承旨沈履之,假注書宋鍈·李惠祚,記注官崔昌國,記事官姜趾煥,以次隨駕。上具雅靑戎服,以步輦出齋室,詣洞口外小次,行徽陵忌辰祭香祗迎。引見京畿監司蔡濟恭,楊州牧師李思觀,賜濟恭豹皮一領,思觀弓矢。命召問安講官尹勉憲下詢曰,世孫讀史略,今至幾許?勉憲對曰,至周武王章矣。上曰,世孫讀史而云何?勉憲曰,仰問則答曰,似古談有滋味爲敎矣。上曰,有滋味然後可以將進。然恐忘小學滋味矣。仍命書問世孫文下敎曰,持此問,回傳世孫,明日入侍,來待可也。上曰,今日還宮時,東關王廟歷臨事,分付。出駕前下敎還宮後,訓將及禁將,率禁衛中軍入侍事,分付。出駕前下敎沈履之曰,興陽申姓人,以畫簇與敎書,前後輒敢呼訴於駕者,萬萬痛駭,不可勿施而止,宜有令道臣從重科治之道矣。上曰,依爲之。出擧條上曰,中官記過及禁漏官科治傳敎,置之。出駕前下敎上曰,頃者下敎試才未過,今番隨駕軍,其亦經夜,依下敎,過齋後一體擧行事,分付。出傳敎上歷臨東關王廟,以御筆,書萬古忠節·千秋義烈八字,命揭板。上曰,追憶昔年欽慕之聖意,旣拜廟中,東·南關王廟,一體致祭。祭文當製下。東關王廟祭官尹泰淵,南關王廟祭官張志恒啓下事,分付。出傳敎上曰,明日內局入診,編次人,同爲入侍。出駕前下敎李昌誼曰,在前陵幸後,因傳敎試射放時,軍兵外隨駕各差備,如蛟龍旗·標旗奉持人,及內吹·扈輦隊·有廳等,各樣名色,亦有許試之例,而今番下敎中,無處分,此類竝置之乎?上曰,一體許試,可也。出擧條昌誼曰,試射時,御乘牽馬陪,近有一體許試之例矣。此則與本曹所屬有異,似當赴試於都摠府,依中日例擧行之中,而下敎中無處分,此亦置之乎?敢稟。上曰,此亦許試於中日例擧行之中,可也。出擧條昌誼曰,今番試射放後,駕前·駕後之四中者,挾輦軍·前排軍之五分者,及凡軍射手之五中者,砲手之六分者,當依下敎別單書入,其餘入格人,依例施賞事,亦命下,而無何年例擧行之敎,何以爲之乎?上曰,以戊寅八月,明陵幸行後,試射時施賞例,擧行,可也。出擧條具善行曰,都監軍兵,在前則全數隨駕,而近來因聖敎,有輪回休息,更番參陣之事矣。今番隨駕軍兵,非頃日幸行時隨駕軍也。試射一節,不可混同擧行,何以爲之乎?上曰,一體擧行可也。出擧條上曰,明朝右相命招,使之卜相。出傳敎上曰,明日開政事,分付。出傳敎詣廣達門外,下馬乘輿,入大內後,諸臣退出。
上在慶熙宮。常參·經筵,以代理停。
自昧爽至辰時,有霧氣。
莊烈王后忌辰。
藥房都提調洪鳳漢,提調韓翼謩,副提調金器大啓曰,伏未審夜間,聖體調攝,若何?一旬之內,再幸園陵,冒雨展誠,徹曙將事,路次迎香,當午還宮,勞動之餘,不瑕有損?寢睡·水刺之節,亦何如?湯劑今方煎入,而臣等今日當與諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。一朔之內,三行親祭,誠淺愈邈,一倍此心。氣則荷陰騭差勝矣。中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。王世孫遣講官問安。答曰,知道。政院·玉堂·朝廷二品以上·六曹堂上,口傳問安。答曰,知道。
賓廳啓曰,卜相事,命下矣。臣承牌詣賓廳,而命相體重,臣獨爲卜入,事甚未安。惶恐敢啓。答曰,安心卜入。
傳于鄭尙淳曰,開政,入侍後,待下敎爲之。
又傳于曰,世子傅望擬入。傳于鄭存謙曰,入侍。
有政。吏批,判書徐志修,參判元景淳未肅拜,參議韓光會進,左承旨鄭尙淳進。吏批啓曰,判書徐志修,參判元景淳,俱未肅拜。小臣獨政未安,何以爲之?敢稟。答曰,只出緊任。
以鄭翬良爲右議政,以洪鳳漢爲左議政,以洪鳳漢爲世子傅,以鄭光忠爲大司憲,以鄭光漢爲執義,以呂善應爲司諫,以鄭運維爲掌令,以李萬育爲掌令,以李蓍建爲持平,以洪相直爲持平,以張淀爲獻納,以尹得孟爲正言,以權穎爲正言,以趙曮爲副提學,以李宜老爲輔德,以金尙集爲司書,以尹光裕爲刑曹佐郞,以金應淳爲兼東學敎授,以金魯鎭爲兼西學敎授,以洪趾海爲兼南學敎授,以鄭光漢爲兼中學敎授,以金令澤爲大興郡守。承文都提調單鄭翬良,兼左諭善單徐志修。
兵批,行判書李昌誼進,參判趙榮進進,參議李秀得入直進,參知朴昌潤昌德宮入直,參知柳健病,右承旨鄭存謙進。以徐有大爲都摠經歷,以趙爲都摠都事,以李毅壽·李惟綱爲訓鍊判官,以李得福爲司禦,以金鍾厚爲洗馬,以李觀祥爲慶尙右兵使,以鄭起爲景福將。同知單金得臣。副司果洪檍·尹冕東·洪彦輔,副司直李彛章·朴師訥·趙曮·洪準海·南鶴宗·金亮行·朴相老,副護軍洪啓能·柳觀鉉·李養元·李憲默。
手書左相。今於鼎席,兩備得矣,予將舒心。今卿陞坐,國之例規。目今在京相臣,只有卿焉。卿須體小子之意,顧今日之事,宜卽視事。卿於初拜,已爲體國,況今乎?顧予心顧予心,體此意體此意。且保護任重,卿諒卿諒。
手書右相。今卿拜相,豈爲卿乎?實爲國也。左揆初拜,已諭予意,拜卿之初,憶昔卿兄。勸予國事,願爲輔佐,若今聞焉。頃日只予在上之時,猶爲淺默,左揆幾勸,其猶遲回,欲爲國顧西藩而然也。於今予益耄矣。鼎席惟一,拜陵而回,此心一倍。轎下乘輿,特命卜相,意豈偶然?兩揆今備,予有其屬。以卿恒日正直爲國,公平無黨之心,體小子之固心。惟卿兄之忠款,安心休辭,待交龜卽日上來,與僚相弘濟國事。
兪漢蕭,以都摠府言啓曰,傳曰,都摠府郞廳·別軍職·內乘·宣傳官·武兼·部將·守門將·日傘差備·道路差備·武藝別監隨駕人,令騎堂·摠堂,依內中日例試射後,單子書入事,命下矣。今日國忌相値,明日設行之意,敢啓。傳曰,知道。
又以兵曹言啓曰,庭試武科初試試官望中,前兵使張志恒,時無職名,卽爲口傳付軍職,何如?傳曰,允。
兵曹口傳政事,副議軍張志恒。
又以兵曹言啓曰,今此庭試武科初試試官,今方磨鍊,而當品中無故可擬之人乏少,依近例堂上曾經兵使人,竝擬以入之意,敢啓。傳曰,知道。
又以兵曹言啓曰,來九·十月當上番騎兵二百五十名,依定奪本曹點考後,仍令該曹襦衣先給之意,敢啓。傳曰,知道。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,日間,睿候調攝,若何?寢膳之節,亦何如?臣等與諸醫,趁早入對,診察爲宜。惶恐敢達。令曰,知道。
李心源達曰,明日常參,睿候方在調攝中,頉稟。令曰,知道。
又達曰,大司憲李彛章,執義洪啓能,掌令李養源·李憲默,持平金亮行在外,朴相老受由在外,今日以監察茶時之意,敢達。令曰,知道。
沈履之達曰,新拜議政府右議政鄭翬良,時在平安監營任所。上來事依例遣史官傳諭,上來時給馬事,本道都事處,下諭,何如?令曰,依。
又達曰,宿衛重地,一刻不可曠直,故雖遞職與被罪,亦必面替出去者,法意甚嚴,而副摠管具允鈺,今日以試牌出去,而不爲面看替直,副摠管密林君炓,晩後入來,諉以省記之已塡,旋卽出去,至於催促入直,事體俱極未安。竝從重推考,何如?令曰,依。
辛巳八月二十六日午時,王世子坐景春殿。藥房入對,春坊上下番,同爲入對時,分提調南泰會,右副承旨李心源,編修官李基德,加出假注書黃樸,記注官李昌任·李胤恒,醫官方泰輿·李世珪,以次進伏訖。南泰會曰,夜來睿候調攝,若何?令曰,昨夕有寒縮之氣,今則愈矣,而第寒暖不適之致也。〈曰〉寢睡·水刺之節,何如?令曰,一樣矣。請診候。方泰輿·李世珪入診,退奏曰,脈度左右帶數不均,脾胃勝虛軟,掌心之溫,亦如前矣。令曰,昨日寒縮者,感氣乎?否乎?泰輿曰,以脈度觀之,嚮日之感氣,尙未解故耳。前用香蘇散,亦利於感氣,而不如五積散之更進,去麻黃,添入蘇葉,五貼連進,宜矣。令曰,依爲之。諸臣退出。令曰,芎芷香蘇散停止,五積散,麻黃代,入蘇葉一戔,五貼劑入。出下令令曰,注書趙錫穆牌招。出下令
辛巳八月二十六日未時,上御景賢堂。藥房入診,編次人·講書院官員,同爲入侍時,都提調洪鳳漢,提調韓翼謩,副提調金器大,編次人趙明鼎,左贊讀尹勉憲,假注書李惠祚,記注官崔昌國,記事官姜趾煥,醫官金履亨·皮世麟·許礈·李以楷·李泰遠·慶絢·金光國,進伏訖。上命金器大進前,書下手札於左右相,命讀一遍後,使入侍兼春秋崔昌國,往諭于右相,注書李惠祚,待入侍罷後,傳諭于左相。出傳敎提調韓翼謩問候,上曰,差勝。此莫非皇兄之賜也。兩廳首醫金履亨·李泰遠診候訖。自今日湯劑一貼煎入。出榻敎上命左贊讀尹勉憲入侍,下詢曰,昨日御製,傳之於世孫,而亦果釋而陳之乎?勉憲曰,臣奉而傳之,則世孫下席跪受,安之丌上矣。上曰,此亦豈不善乎?勉憲曰,世孫展讀一遍後,臣以其方在沖年,恐未及洞解文義,故臣請進讀一遍,仍以御製中數段仰質矣。上曰,問何語耶?勉憲曰,臣仰問曰,御製中,以一朔之內,兩行忌辰祭,爾亦知予心乎爲敎,大朝之兩次親祭,出於何意乎?世孫沈吟良久,乃手拈御製中孝悌曰,此乃親行兩祭之意也。小臣曰,閣下所見,果是矣。親祭於明陵者,孝也,今又親祭於懿陵,悌也。臣又以御製中若何二字仰問,則世孫又良久乃言曰,此則大朝,又以孝悌之道,勸勉於我者也。上笑曰,果知之,而皆能善對矣。勉憲曰,臣又仰問曰,閣下旣知大朝勸勉之意,在於孝悌,則當何以奉承耶?世孫答曰,問寢視膳以禮,且不貽憂,則其庶幾乎云爾。上擊節歎曰,奇哉。此答甚善矣。不曰悅豫,而曰不貽憂云者,豈不好耶?勉憲曰,臣又仰陳曰,今此御製,閣下或失意而對,當大朝下詢之時,不得不以實仰對。今閣下能認得大朝勉諭之意,明日回奏,與有幸矣。趙之襄子,戰國之凡主,而三年之後,誦其簡甚習。以閣下將就之工,承大朝訓戒之辭,豈敢不銘心服膺乎?世孫答曰,當服膺勿失,而亦當熟讀之云矣。上曰,不貽憂之言,所見甚好。孝之許多節目,皆在是中矣。趙明鼎曰,問寢視膳,禮也,不貽憂,養志也,可謂略而盡矣。上曰,然矣。明鼎曰,臣在外時,聞講官之言,世孫之進講先朝勸學文,亦甚貴矣。上曰,然乎?講官進達,可也。勉憲曰,頃日傅洪象漢參講學,多陳勉戒之語,又引朱子勸學文,莫謂今日不學,有來日之句曰,此文甚好,令講官書入,朝夕警省爲好矣。其日午後,召見小臣,世孫命入勸學文所載古文眞寶,令小臣陳文義。其卷首,有宋仁宗勸學文,世孫下問曰,帝王亦有此文矣。小臣曰,自古明君哲辟,未有不好學者。且學一字,卽我朝家法。肅廟亦有御製勸學文,載列聖御製矣。世孫使臣持入,細陳文義,仍留中不下矣。其後講學時,因文義論難處,或引御製文以證之矣。上曰,可知其存心不忘矣。命講官退出時,又下敎曰,非知之難,行之難,以此傳予意。且廟謁在近,當其入廟時,以洋洋如在上之意諭之,可也。講官先退。上製下撫安·廣平兩大君致祭文。下敎曰,璿派中廣平子孫最盛多,立朝者多矣。明鼎對曰,彼注書亦其子孫矣。上曰,昨日已聞之矣。明鼎曰,癸亥年貞陵幸行時,致祭於撫安·廣平·永順君三代。永順君則世祖朝敵愾功臣也。上曰,今番則只命致祭於兩大君矣。又製下東·南關王廟致祭祭文。明鼎曰,命揭御筆八字,字畫稍異於前,而果善成矣。上曰,予初學晉體,或臨蜀法,晉善君以爲自有國體云,故予果習國體,筆畫間有酷似穆陵畫法處矣。命承旨讀一二所監試初試一等試券。上曰,任瑋之所出詩·賦題,皆好矣。命讀榜目,至金頤柱·鄭厚謙之名,下敎曰,享年誠亦貴矣。予三見外孫之初解。朴相喆登第,前亦以詩參解矣。上曰,昨日祗迎班,見李喆輔,儼若少年,予以休置爲可惜矣。明鼎曰,喆輔爲人沈靜,近者休官閑居,持身如儒素,其精神筋力頓勝,似於做官時矣。上曰,政廳承旨入侍。出榻敎上曰,呈由申飭之下,昨日薇垣長李吉輔,散班祗迎,故心甚訝之。今聞再度留院云,一何曲循?捧單承旨,從重推考。初意則辭單勿施,監試官欲爲點下,今聞其果實云。再度給之,特許調理。上曰,兩司在外人,一倂許遞,以在京無故人備擬,待下批卽爲牌招,試望修整以入。學兼敎授,今日政一體擧行。已上出傳敎諸臣以次退出。
上在慶熙宮。常參·經筵以代理停。
以承傳色口傳,下敎曰,砲聲頻出,雖二日擧行,勿爲催促事,分付。
傳于兪漢蕭曰,監試官望筒稽滯中官,入侍當下敎矣。
兪漢蕭,以都摠府言啓曰,依傳敎明陵幸行時隨駕侍衛人員,依內中日例,今日試射,請出標信。傳曰,知道。
又以弘文館言啓曰,本館上番,連日姑降入直,事甚未安。修撰李聖圭,旣有只推之命,卽爲牌招入直,何如?傳曰,允。
傳于兪漢蕭曰,明日昌德宮展拜後,有可爲事,先後廂,頃日挾輦入直擧行,時刻隨時入之。
又傳于曰,元良祗迎取稟,該曹若爲之,使之置之。儀注,景光門爲之。
又傳于曰,除副輦侍衛,守宮仍。
又傳于曰,施賞傳敎置之,留院,左承旨,昌德宮,同副承旨爲之。
又傳于曰,明日當殿座崇賢門施賞,入直承旨及入直宣傳官,以時服待令,侍衛置之,午後擧行,近仗若未及試放,明日殿座前試放待令,前排輦軍及單子中人,竝令待令。
又傳于曰,前排及挾輦軍,多立貫革,勿爲催促,試放後,敎鍊官趁殿座前,領率待令事,分付。
試射放單子,傳于兪漢蕭曰,兵判以戊寅年例爲達,戊寅年前例,懸註以入。
兪漢蕭,以兵曹言啓曰,陽傘·金鉞斧·水晶仗,使之改造,昨日見之,尙不改造,此等事至今置之乎?次知部將,二十六日後,令兵曹決棍事,命下矣。依傳敎當該部將李陽運,決棍十度之意,敢啓。傳曰,知道。
又以兵曹言啓曰,今番懿陵幸行時,隨駕禁軍以下標下各差備等饋,依定奪,以乾物今日分給之意,敢啓。傳曰,知道。
又以訓鍊都監言啓曰,都監哨官洪和輔,謂有母病,受由下鄕矣,卽者監試一所進士初試榜目中,洪和輔見參矣。渠以特敎勸武,身帶將官,肆然冒赴於監試之狀,極爲駭然。自臣營今方重棍嚴懲,而卽令該曹,拔去榜目,何如?傳曰,允。
又以御營廳言啓曰,本廳來十一月·十二月兩朔應立左部左司屬慶尙右道五哨軍兵,十月二十五日,京中逢點,與前司軍兵,當爲替代入番,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳來九月·十月兩朔應立左部前司屬慶尙右道五哨軍兵六百七十名,已爲逢點整齊矣。九月初一日,與前部後司軍兵替代後,舊軍放送之意,敢啓。傳曰,知道。
又以禁衛營言啓曰,本營新番黃海道五哨軍兵點考,則其中安岳軍一名,無端闕點。莫重宿衛之卒,如是疎虞,言念軍制,萬萬驚駭。該邑守令,令本道指名現告,拿問處之,監點虞候田光洙,矇不覺〈察〉,致有此闕點之境,不可無罪,罷職,本道兵使李殷春,亦難免不能檢飭之失,亦爲從重推考,闕軍一名,令該邑卽速充定上送之意,分付,何如?傳曰,允。
又以禁衛營言啓曰,來十一月當二番前部右司屬黃海道五哨軍兵,來十月二十五日,京中逢點,依例準二朔立番之意,本道監·兵使處,預爲知委,何如?傳曰,允。
又以禁衛營言啓曰,來九月當二番前部中司屬黃海道五哨軍兵,逢點實數六百五十一名,已爲點閱整齊。來九月初一日,與內外各處軍兵等,依例替代後,舊軍放送之意,敢啓。傳曰,知道。
王世子在昌德宮。常參停。
沈履之達曰,明日常參,睿候方在調攝中,頉稟。令曰,知道。
又以侍講院言達曰,本院新除授輔德李宜老,除拜之下,不爲出肅,卽爲牌招察任,司書金尙集,時在忠淸道公州地,書筵入番事緊,斯速乘馹上來事,下諭,何如?令曰,依。
又以兵曹言達曰,新除授柔遠僉使姜渭敬,素患痰病,近甚危重,又添瘧痢,時月之內,萬無自力登途之望,呈狀乞遞。實病如此,則邊鎭不可久曠,依例罷職,準期不敍,何如?令曰,依。
又以兵曹言達曰,今番兩次陵幸時,隨駕禁軍及標下軍兵等,因傳敎試射放,今八月二十八日,設行於洗馬坪矣。入直禁軍,依前例除徽旨出試後,還爲入直之意,敢達。令曰,知道。
又以兵曹言達曰,今八月二十七日,陵軍千光福稱名人,自開陽門入來,差備門內擊鼓,極爲駭愕,令攸司囚禁治罪,內門守門將李夏疇,常時不能禁斷雜人,以致攔入,亦難免其責,推考,何如?令曰,依。
京畿監司狀達,前領議政金尙魯月廩不受事,令于沈履之曰,令本道更爲輸送。
忠淸監司狀達,丹陽等官居沙工金道先等渰死事,令于沈履之曰,渰死人等,令本道恤典擧行。
持平李蓍建達曰,請其時干連人英梅,更令鞫廳嚴刑窮問,期於得情。請尹宅履·德喜等,更令王府拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請殺〈獄〉罪人老秋,僞造印信罪人梁德秋,稟于大朝,竝命依律勘斷。請僞造印信罪人河世仲,殺獄罪人申後辰·張厚男,仰稟于大朝,竝令依律勘斷。新除授掌令李萬育,時在京畿坡州地,請斯速乘馹上來事,下諭,何如?措語見上答曰,不從。下諭事,依達。
司諫呂善應達曰,請充軍罪人李時蕃,依律處斷。請恒延·命垕,仍令鞫廳嚴鞫得情。請卜連,亟令王府拿鞫嚴問,以正王法。請稟于大朝,收還罪人天大酌處之命,快正王法。請罪人匡師,更加嚴鞫得情,夬正王法。請絶島安置罪人來復,稟于大朝,還寢發配之命,仍爲嚴鞫得情,以正王法。請罪人張俊乞,稟于大朝,依律處斷。請罪人鄭得彪,稟于大朝,依律處斷。請稟于大朝,還寢罪人鄭起世酌處之命,依律處斷。措語見上答曰,不從。
都承旨金器大書曰,伏以,我大朝靜攝之中,再幸園陵,冒雨勞動,聖體無損,竊不勝區區忭幸之忱。念臣才疎識短,百無一能,知申之任,實不相襯,而前後叨冒,至再至三,未有絲毫之裨,徒積尸素之愧,居常悚踧,若臨淵谷。昨日筵中,乃以諫長捧單,至有特推之命。臣於是惶隕恧蹙,益無容措。向以朝臣呈告,特下〈嚴旨〉,非不知,而至於李吉輔則旣有實病,事異無端,臣果率易捧入。今玆曲循之敎,實無以自解,臣之溺職之失,於是乎益著矣。顧何敢以已經薄勘,而晏然冒據,以重無嚴之誅哉?伏乞睿慈,亟令刊臣之職,議臣之罪,以嚴公法,以安私分,幸甚。答曰,覽書具悉。當今大朝靜攝之中,屢日幸行萬安,慶忭曷諭?卿其勿辭,從速察職。
咸鏡監司鄭弘淳書曰,伏以,臣冒膺藩寄,行將辭陛,而臣之父母墳山,在於畿內龍仁·安城等地。一出關外,便隔天涯,欲得五六日之暇,以遂省掃之願。伏乞睿慈,俯諒微懇,許臣往辭楸下,俾伸人子至情,不勝幸甚。答曰,覽書具悉。卿其依所陳往省焉。
吏曹參判元景淳書曰,伏以,天休滋至,聖候康復,一旬之內,再幸園陵,情禮畢伸,榮衛無損,睿患漸差,勿藥可期,臣民慶幸,曷有其極?仍伏念臣至庸極陋,最居人下,無一能可取,無一職可辦,此不待臣自列,宜莫逃於淵鑑之下,而從前叨竊,罔非踰涯,尋常愧懼,若隕淵谷。迺者銓府新除,遽下於千萬夢想之外,臣於是驚惶震越,屢日靡定。反復思惟,終莫曉聖明何故而有此謬擧也。亞銓之職,何等重任,何等極選,而忽及於無似如臣,不少疑難?臣又不自揆度,冒昧承當,其所傷損,豈獨臣一身廉隅也哉?六部之貳,皆於長官,輕重懸殊,獨選曹則不然,凡於甄別通塞,無不與議,右僚有故,又或獨赴,初仕瓜貶之外,按章差擬,則其專且重,與長席無異。苟非鑑識名論,足以憚服一世者,莫宜居之。矧今世級日下,躁競日甚,酸鹹難適,猜疑橫生,銓選之地,作一睢盱之場,衆鏑之所的,百謗之所萃。以臣望輕植弱之人,樸愚鈍滯之質,怵迫嚴命,苟承濫竽,則一脚纔出,顚沛隨至,僨誤之後,雖加臣百誅,何益於國事哉?臣本樣不入俗,蹇拙寡合,家有病母,不忍離捨,跧伏畎畝,相依爲命。出身殆三十年,內外供仕,歲計無多,宦情漸薄,懶廢成性,不但淸官要任,素所自畫,雖閒司漫職,間或出膺,皆因朝家有事,粗伸分義而已,事過則退,未嘗久俺。此實同朝之所共見諒者也。今於庭候纔撤,仍値動駕,低回姑留,未及告歸之際,蒙被誤恩,至於此極,如不力辭,遽變素守,臣自厚顔,人將謂何?古之人,於其所不當得而得者,死不敢苟受。此孔子所以亟稱虞人之不往也。今臣自量已審,萬無承膺之路,瀝盡肝血,仰瀆崇聽。伏乞睿慈,俯垂鑑諒,憐臣由中之懇,非出飭讓,察臣踰分之任,不容强委,亟令鐫削臣新授職名,以重官方,仍治臣罪,以肅朝綱,不勝幸甚。答曰,覽書具悉。大朝靜攝之中,屢日幸行萬安,慶忭曷諭?卿其勿辭,從速察職。
刑曹判書兼右賓客李益輔書曰,伏以,伏惟大朝殿下,孝友出天,一旬之間,再幸園陵,回鑾萬吉,臣不勝慶忭之至,而睿候久未復常,診筵尙設,區區憂慮,曷有其極?伏念臣頃奉郊壇香祝,咫尺威顔,不謹折旋,遽被譴罷,至承不敢聞之責敎,臣誠惶霣震悸,無地容措。曾未幾何,甄敍有命,賓僚·秋官,除旨聯翩。臣含恩感激,固當趨膺之不暇,而臣之向來所被罪名,非比微眚薄過,事關祀典,罪涉慢蹇,而以天地至仁之德,雖賜寬假,不加重誅,臣何敢諉諸日月之稍久,而晏然冒廁於周行也哉?且臣本脆弱,素抱奇疾,藥餌爲命,寧日恒少,不敢以平人自期,實通朝之所共憐也,而近又重得毒感,寒熱交作,泄痢兼發,痰滯而食飮不通,氣升而寢睡全失,宛轉床席,眞元澌脫,日昨動駕之時,旣不能自力出肅,終莫效陪扈之忱,臣罪至此,合被嚴誅。情病俱苦,冒膺無路,況此詞訟重地,不宜久曠。伏乞睿慈,俯諒臣難强之勢,亟遞臣所帶之職,仍治臣罪,以安私分,以肅法綱,甚幸。答曰,覽書具悉。當今大朝靜攝之中,屢日幸行萬安,慶忭曷諭?卿其勿辭,調理行公。
兵曹參知柳健書曰,伏以,我大朝靜攝之中,再幸園陵,回駕萬吉,區區慶忭之忱,曷有其極,而邸下患候,亦幾復常,尤切喜幸之至。仍念臣姿性迂疎,最居人下,而猥蒙大朝拂拭之恩,前後忝竊,罔非踰涯,恒切愧懼,若隕淵谷。向來叨守邊邑之日,自陷罪戾,而曲荷大朝至明至仁,始則從寬典而例讞,未乃因邦慶而全宥,未知負累賤臣,何以得此於大朝?只有感泣天恩,追訟愆尤而已。迺者騎省佐貳之命,遽下於杜門屛蟄之中,臣誠惝怳震悚,靡所容措。以臣情蹤,寧有一分冒膺之勢,而適値大朝動駕隔宵,嚴畏分義,他不暇顧,雖不得不章皇出肅,仍參侍衛之列。而顧臣所遭,非比尋常,豈敢以時月之稍久,有所自恕,徒恃寵靈,因緣倖會,自同無故,揚揚就列,以益其無忌憚之罪哉?噫,滌瑕蕩垢,不棄一物,雖是天地之弘量,貪榮忘恥,放倒廉隅,實非臣義所敢出,反復思惟,萬無仍因蹲冒之路。玆敢略入文字,仰暴危懇,伏乞睿慈,察臣情勢之競蹙,亟削臣所有職名,以靖私義,千萬幸甚。答曰,覽書具悉。當今大朝靜攝之中,屢日行幸萬安,慶忭曷諭?爾其勿辭,從速察職。
應敎李瀰書曰,伏以,聖候康復,睿體益勝,臣民慶忭,曷有其極?臣頃荷聖恩,獲出圓扉,旋卽登塗,來住臣兄臣溵黃海監營任所。異鄕團聚,莫非雨露之餘澤,區區感祝,不容名言。此際忽伏承瀛館·講院之新命,除旨聯翩,營邑動色,回前日違傲之罪,睹今時光耀之榮。其在感激趨謝之道,宜卽束裝登程,而所患痔腫,越添於載塗驅馳之餘,僵臥房闥,宛轉床笫,叫呼痛楚,傍觀代悶。雖咫尺跬步之間,尙未得轉動,則至於作氣致身於半千之程,尤非可論,孤負恩榮,不勝惶恐竢譴之至。念臣所帶,俱屬緊任,至於講官,尤不容一日虛縻,以益其瘝曠之罪。玆敢從縣道,冒控短章,仰請刊改之恩。伏乞离明,俯賜諒鑑,將臣所帶本兼兩任,劃卽變通,以肅朝綱,以安私分,不勝萬幸。
兼司書金應淳書曰,伏以,聖候遄臻天和,率土普切慶忭,睿體尙未復常,輿情曷任焦迫?仍伏念臣自遭人言,屛伏訟愆,不敢復以三司自居,前後除命,輒犯違逋,雖荷聖明曲賜涵貸,不加之罪,臣心惶兢,若隕淵谷。迺於千萬意外,伏奉本月初十日承政院有旨,以臣爲侍講院兼司書,乘馹上來者。臣聞命惝怳,不省攸措。噫,臣之出入言地,不爲不久,而未嘗以一言進焉,則不待公議,臣實自知其無用,而猶且遲徊淟涊,終作狼狽可笑之人,每一循省,愧悔百端。臣若徒怵義分,自輕於去就,則憲臣焉用之譏,尤無以自解也。況今三儒臣,尙在譴補之中,雖閑局冗官,不宜獨自揚揚,而所叨新除,乃玉署例兼,則是豈臣一日可冒之職哉?馹召之下,承膺無路,玆從縣道,略暴危懇,伏乞离明,俯垂諒察,亟賜鐫削,以爲人臣不職者之戒焉。答應敎李瀰,兼司書金應淳書曰,覽書具悉。聖候遄臻康復,慶忭曷諭?爾其勿辭,從速上來察職。
上在慶熙宮。常參·經筵,以代理停。
下直,金浦郡守閔百宗。
大駕入眞殿後,政院·玉堂·藥房口傳問安。答曰,知道。
大駕親鞫罷後,入賓陽門後,政院·玉堂·藥房口傳問安。答曰,知道。
大駕入眞殿後,政院·玉堂·藥房口傳問安。答曰,知道。
大駕還宮後,王世子遣宮官問安。答曰,知道。
王世孫遣講官問安。答曰,知道。
政院·玉堂·藥房口傳問安。答曰,知道。
沈履之,以訓鍊都監言啓曰,今番隨駕將校·軍兵,及武藝別監·別破陣等犒饋,依傳敎,以乾物磨鍊分給之意,敢啓。傳曰,知道。
鄭存謙啓曰,今日擧動時,侍臣無進參之員。兩司除在外·武一二所監試官進去·傳旨未下外,未肅拜不爲行公人員,竝卽牌招,以爲進參之地,何如?傳曰,允。
傳于鄭存謙曰,皆整齊後,初嚴入之,單嚴擧行。
傳于沈履之曰,注書望筒,首望爲之。
傳于沈履之曰,兵曹守宮望筒,之次爲之。
金器大啓曰,假注書沈鏶,時無職名,令該曹依例付軍職,冠帶常仕,何如?傳曰,允。
兪漢蕭啓曰,左議政洪鳳漢,依下敎來待矣。傳曰,入侍。
傳于兪漢蕭曰,帳殿承旨,以時服入侍,侍衛以入直擧行。
傳于兪漢蕭曰,速爲擧行。
傳于兪漢蕭曰,整齊後,只入外辦。
以正言尹得孟牌不進罷職傳旨,傳于兪漢蕭曰,推考傳旨捧入。
以修撰李聖圭牌不進罷職傳旨,傳于李心源曰,只推。
以巡監軍單子,傳于兪漢蕭曰,仍。
李心源,以禮曹言啓曰,今此昌德宮擧動出·還宮時,王世孫方在調理中,闕門外祗迎之節,何以爲之?敢稟。傳曰,置之。
沈履之,以兵曹言啓曰,陵幸時隨駕禁軍及標下各差備試射放,今日設行於洗馬坪事,已爲啓下而,動駕相値,姑爲退行之意,敢啓。傳曰,知道。
兪漢蕭,以義禁府言啓曰,昌德宮擧動,大駕各差備都事八員,本府入直,當直入直,武一·二所禁亂都事,合以十二員分差,而無以備員,假都事二員,令該曹差出,以爲推移分排之地,何如?傳曰,允。
兪漢蕭,以義禁府都事言,以鞫廳大臣意啓曰,問事郞廳李敬玉·洪趾海·李仁培·嚴璘·金魯鎭·鄭昌聖·金相翊·朴起采抄啓,而其中或在罷散中,或時無職名,令該曹口傳付軍職,使之冠帶常仕,何如?傳曰,允。
兵曹口傳政事,副司果李敬玉·鄭昌聖·金相翊。
兵曹口傳政事,以尹東暹爲副摠管。
吏曹口傳政事,兼判義禁李益炡。
以承傳色口傳,下敎曰,禮曹判書韓翼謩,兵曹參議李秀得,中官吳俊謙,先爲下義禁府。
兵曹口傳政事,副司直沈鏽。
兪漢蕭,以義禁府言啓曰,今此親鞫時罪人往來,例有軍兵排圍之事,令訓鍊都監擧行,何如?傳曰,允。
兪漢蕭,以義禁府言啓曰,今此親鞫時,例都事十員,令該曹差出,何如?傳曰,允。
兪漢蕭,以義禁府言啓曰,罪人千光福,全羅道濟州牧旌義縣島配事,命下矣。以傳敎內辭意,具罪目,依例發遣府羅將,押送配所之意,敢啓。傳曰,允。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,日間,睿候調攝,若何?寢睡之節,亦何如?臣等與諸醫,趁早入對,診察爲宜。惶恐敢達。令曰,知道。今日動駕相値,入對明日爲之。
沈履之達曰,明日常參,睿候方在調攝中,頉稟。令曰,知道。
又以成均館官員,以同知館事行大司成意達曰,每式年東堂館試,以居齋儒生准三百點者,限五十人定額出榜,自是法例,故趁此科擧,抄出圓點,則准三百點者,只爲二十五人矣。續大典居齋儒生圓點條,有曰泮製則准五十點,館試則准三百點許赴,小註又曰,雖未准點,應赴館試者甚少,則五十點以上,稟達許赴之文,故己巳·癸酉式年時,因居齋儒生准三百點者之絶少,自本館草記,一依續大典,五十點以上者,有一體許赴之規。卽今應館試者,其數甚少,故抄出有經工准五十點者,則爲十二人,與准三百點者,合以計之,乃爲三十七人矣。今番亦依己巳·癸酉年例,准五十點以上者,與准三百點者,一體許赴,何如?令曰,依。
又以兵曹言達曰,今番陵幸時,隨駕禁軍及標下軍兵等試射放,動駕相値,退行於今月二十九日矣。入直禁軍,依前例除徽旨出試後,還爲入直之意,敢達。令曰,知道。
又以兵曹言達曰,今此冬至兼謝恩使一行赴燕時,所把驛馬五十匹內,忠淸道九匹,全羅道十一匹,慶尙道二十一匹,今九月三十日,京中逢點,江原道五匹,咸鏡道四匹,來十月初五日,直送安州逢點之意,五道監司處,依例知委,何如?令曰,依。
掌令鄭運維,獻納張淀書曰,伏以,聖候康復,睿體益勝,臣民慶忭,曷有其極?伏念臣等,昨日伏承武一所監試之命,馳到試所,取見兵曹來關節目,則有曰一依己卯慶科庭試規矩,六兩三矢百步云,而自試所已爲依關立標,故臣等信而不疑矣。及聞二所消息,則以百十步試取云。臣等始極驚怪,取考兵曹所在元啓下節目,則果是百十步也。雖緣來關誤書之致,而臣等以監試之官,不能覺察,自知其罪,無所可逃。伏乞睿慈,亟罷臣等之職,仍治臣等之罪焉。臣等今方待罪,不暇論人,而若其節目關文書送之際,當該騎堂,一委下吏,不自檢察,莫重國試,致此大段錯誤,臣等謂,宜不可無警責之道,以嚴科場,以杜後弊,千萬〈幸甚〉。答曰,覽書具悉。聖候快臻康復,慶忭曷諭?科規依節目擧行,當該騎堂,從重推考。爾等其勿辭,從速察職。
辛巳八月二十八日辰時,上具翼善冠·無揚黑圓領,乘輿出興泰門,廣達門外,乘輦詣昌德宮擧動入侍時,行都承旨金器大,左承旨鄭尙淳,右承旨鄭存謙,左副承旨兪漢蕭,假注書李惠祚·沈鏶,記事官池應龍·姜趾煥,以次隨駕。上曰,摠管有闕代,卽爲口傳擧行。駕前下敎命書傳敎曰,挾輦軍,入昌德宮後,卽爲解嚴,依例只代入直,回駕時,昌德宮入直兩營軍各四十名擧行事,分付。又命書傳敎曰,昌德太僕,爲先設布帳擧行事,分付御營廳。又命書傳敎曰,昌德侍衛禁軍,以入直禁軍擧行,布帳排立,亦以昌德入直都監軍擧行事,分付。又命書傳敎曰,下轎時隨駕軍,以兩營外營入直軍擧行事下敎,而今聞入直外待令云,此必中官錯傳之致。目今解嚴後,入直外兩營軍卽放,回駕時,兩闕外營入直中擧行事,分付。又命書傳敎曰,軍門試才將行,禁將試官頉下單子,更爲受點,龍虎將李邦綏,一體付標。上曰,標信,承傳色當傳,而牌房傳之,當該承傳色,從重推考。出擧條上曰,左議政,入侍齋殿。駕前下敎大駕入眞殿齋室後,判義禁洪啓禧許遞,其代口傳卽爲擧行事,下敎。諸臣仍退。
辛巳八月二十八日午時,上御齋殿。大臣入侍時,左議政洪鳳漢,左副承旨兪漢蕭,假注書沈鏶,記事官池應龍·姜趾煥,以次進伏訖。上曰,此事誠怪矣。一張草記,可謂足矣,而何不草記?此事殿座後當知之,而中官之使予夜深後知之者,亦中官之無據也。予若有向先之誠,則禮曹豈不擧行?洪鳳漢曰,臣亦不知矣。俄聞於李景祜,略知其本事,而部書員則謂以陵軍,會飮於李哥女,陵軍則稱以部書員,踰入陵峴,以至於擊鼓之境云矣。上曰,如此叵測之輩,當嚴防矣。禮判之不卽擧行,誠極非矣。鳳漢曰,今日若入診,則當仰達矣。禮判之意,亦欲仰達於入侍時,而草記則先入於東宮矣。上曰,然乎?然則禮判善處矣,而中官不善矣。鳳漢曰,禮判之爲人雖鈍,而此事則善處矣。上曰,善處矣。鳳漢曰,事係陵所,雖曰重大,而旣非惡逆,則勿爲親問,好矣。上曰,旣關陵事,則不可不親問也。命書傳敎曰,判義〈禁〉許遞代,判中樞府事李益炡除授。當爲親鞫,大臣·金吾諸堂·兩司·左右捕將牌招,扈衛等節,勿爲擧行。兵曹·禮曹捉囚人,捕廳捉來人,分付該府,直爲拿來上闕。同義禁沈鏽,令該曹口傳付軍職。仍命曰,注書持此出去,招當直都事,使之聽傳敎。又命書傳敎曰,今聞禮判事件,與初聞有異,旣已擧職,兵曹參議已草記於元良云,竝卽爲放送事,分付。諸臣以次退出。
辛巳八月二十八日未時,上御太僕寺,親鞫。殿座入侍時,左議政洪鳳漢,判義禁李益炡,同義禁李景祜·洪麟漢·沈鏽,行都承旨金器大,右承旨鄭存謙,刑房承〈旨〉兪漢蕭,右副承旨李心源,同副承旨沈履之,司諫呂善應,持平洪相直,問事郞廳李敬玉·李仁培·洪趾海·嚴璘·金魯鎭·鄭昌聖·朴起采·金相翊,假注書沈鏶,事變假注書金復休,記事官池應龍·姜趾煥,刑房都事兪漢泰·趙鎭憲,文書都事洪配漢·柳錫麟,以次進伏訖。上曰,斯速擧行。問郞持草紙來,玉堂三人傳命。上曰,武都事不着軍服,事體駭然。此法當嚴,拿處。出擧條上曰,刑房都事,聲甚低微,判義禁推考。出擧條洪趾海曰,侍衛之臣,不爲輪回少退,一時退出,事甚駭然,侍衛之臣,一竝從重推考,何如?上曰,依爲之。出擧條上曰,擧行何其遲滯?禁府該堂推考,當該當直都事拿處。出榻敎上曰,當直都事,附過放送。出榻敎李益炡曰,親鞫事體,至嚴且重,而紫門監官員,與下人不爲待令,罪人拿來後,枷杻器械,亦不進排,極爲駭然。當該官員拿處,下人令攸司從重科治,何如?上曰,依爲之。出擧條命書傳敎曰,今者親問千光福,所重在矣,杜弊深矣。今則其不準次,箇箇遲晩,雖殺之無惜,律不至於一律,而其在嚴國體爲末世之道,旣已準次,參酌旌義縣定配。又下敎曰,罪人姜有福·林俊起·老味·崔尙崙放,被打人崔尙崙,令醫司參酌題給。李益炡·李景祜·沈鏽齊達曰,旣已遲晩,則不可止於定配矣。上曰,所請則是而予有思矣。呂善應·洪相直齊達曰,千光福旣已遲晩,則不可定配而止,請加律。上曰,所請雖得臺體,而其止之。洪趾海曰,雖以天地之德,不可止此也。嚴璘曰,旣至親鞫,則不可定配而止也。上曰,其止之。李敬玉·朴起采·李仁培·金魯鎭·金相翊等齊達曰,恐不可定配而止也。上曰,其止之。殿座罷後,上乘輿入賓陽門,又還入眞殿齊室時,下敎曰,還宮時刻,待初嚴下擧行。駕前下敎諸臣仍退。
辛巳八月二十八日戌時,上具翼善冠·無揚黑圓領,乘輿出端暉門,進善門外乘輦,還宮入侍時,行都承旨金器大,左承旨鄭尙淳,右承旨鄭存謙,左副兪漢蕭,假注書李惠祚·沈鏶,記事官池應龍·姜趾煥,以次隨駕。上乘輦時,藥房都提調進伏曰,湯劑今方煎待,何以爲之?上曰,於此何以進乎?大駕出敦化門外,下敎曰,宣傳官持標信,崇禮門·興仁門留門。大駕入建明門內,下敎曰,宣傳官持標信,出去各營,解嚴。上曰,親臨頒賞,明日內局入診後,隨時爲之。駕前下敎上曰,明日,戊寅入月例書入。上廣達門外,降輦乘輿,還入大內。諸臣仍退出。
上在慶熙宮。常參·經筵,以代理停。
自初昏至夜二更,電光。五更,流星出天中淡雲間,入東方天際,狀如拳,尾長三四尺許,色赤,光照地。未時,雷動。申時,雨雹,狀如大豆。
藥房都提調臣洪鳳漢,提調臣韓翼謩,提調臣金器大啓曰,伏未審夜間,聖體調攝,若何?昨日祗詣眞殿,旣伸孝思,又臨太僕,竟夕酬應,勞動之餘,不瑕有損?寢睡·水刺之節,亦何如?湯劑今方依前煎入,而臣等當與諸御醫入診,詳察聖候,議定繼進當否矣。臣等不任區區伏慮,敢來問安,竝此仰稟。答曰,知道。氣則一樣矣。
中宮殿,藥房口傳問安。答曰,知道。
兪漢蕭,以都摠府言啓曰,依傳敎,明陵幸行時,隨駕扈輦隊·內吹·近仗軍士等,依內中日例,今日試放,請出標信。傳曰,知道。
兪漢蕭,以訓鍊都監言啓曰,今番明陵·懿陵幸行時,御前前排挾輦軍等,鳥銃一巡三放試取,依戊寅八月例,懸註以入,而無三中五分入格者,不得別單之意,敢啓。傳曰,知道。
金器大,以吏曹言啓曰,來壬午式年文科東堂初試差備官,例以二員啓下,而式年東堂,則儒生錄名不多,收券數少之故,各減一員,已有前例。今亦依此例磨鍊,而至於館所,則二員可以兼察,以二員啓下之意,敢啓。傳曰,知道。
金器大,以吏曹言啓曰,來壬午式年文科東堂初試試官,今方擬入,而其中徐有良·李鎭衡·李東泰·朴弼燧·李正吾·李興宗·申益彬·鄭恒齡·盧聖中,時無職名,令該曹口傳付軍職,何如?傳曰,允。
兵曹口傳政事,副司果李東泰·申益彬。
以執義鄭光漢,持平李蓍建,試官尹學東·朴師訥·李仁培·李聖圭·李鎭衡牌不進罷職傳旨,傳于兪漢蕭曰,竝只推。
兪漢蕭,以兵曹言啓曰,式年武科初試,則有木箭試取之規,故例爲設行於訓鍊院·慕華館矣。庭試武科初試,方設於兩處,時未出榜。在前如此之時,有移設之例。今亦依前例,庭試初試,一所則南小營,二所則南別營,竝移設之意,分付試所,何如?傳曰,允。
兪漢蕭,以兵曹言啓曰,今此式年武科初試試官望擬入,而當品中可擬之人乏少,依近例堂上曾經兵使人,竝擬以入之意,敢啓。傳曰,知道。
兪漢蕭,以御營廳言啓曰,明陵幸行時,本廳隨駕將校軍兵等賞試射放後,柳葉箭四中五分以上,鳥銃三中五分以上入格人,依傳敎別單書入之意,敢啓。傳曰,知道。
兪漢蕭,以御營廳言啓曰,明陵幸行時,本廳隨駕將校軍兵等賞試射放後,賞格依戊寅例分給,而單子書入之意,敢啓。傳曰,知道。
鄭存謙,以禁衛營言啓曰,今番懿陵幸行時,隨駕將校軍兵等處,乾犒饋分給之意,敢啓。傳曰,知道。
兪漢蕭,以禁衛營言啓曰,本營隨駕將校軍兵等賞試射,今日設行,未及畢試,而其中五哨鄕軍,下番隔日,故先爲試放,賞格依戊寅年例分給後,單子修入之意,敢啓。傳曰,知道。
兪漢蕭,以義禁府言啓曰,今此文武科初試時,二所禁亂都事,及本府入直·當直入直·文書回公都事,合以十一員分差,而都事一員拿處,無以推移。假都事二員,令該曹差出,以爲分排之地,何如?傳曰,允。
兪漢蕭,以武一所差備官員,以試官意啓曰,因兵曹草記,本所試場,自明日移設於南小營之意,敢啓。傳曰,知道。
李心源,以武一所差備官言,以試官意啓曰,臣等昨日,來詣試所,先試六兩,而步數一依兵曹來關節目,以一百步立標試取矣。卽聞二所,則以一百十步試取云。兩所科規,步之若是相左,事甚驚怪。取考兵曹所在元節目,則試規中六兩,果以一百十步,啓下矣。來關節目中,只以百步書錄者,實是該吏之落書。莫重科場文書,如是誤錄,誠極可駭。令該曹從重科罪。昨日試取擧子,不可以入格論,今姑勿施。所立防牌,依啓下元節目,退立於一百十步,更爲試取,恐或合宜,而臣等只憑來關節目,不能覺察之失,在所難免。惶恐待罪之意,敢啓。傳曰,依爲之,勿待罪。
王世子在昌德宮。常參停。
沈履之達〈曰〉,明日常參,睿候方在調攝中,頉稟。令曰,知道。
又達曰,大司憲鄭光忠,武二所監試官進去,執義鄭光漢,持平李蓍建,傳旨未下,洪相直呈辭,掌令李萬育在外,鄭運維武一所監試官進去,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,今日賓廳日次,頉稟,所當持公事入對,而睿候方在調攝中,頉稟。令曰,知道。
又達曰,藥房分提調南泰會,依昨日下令,率醫官入來矣。令曰,入對。
全羅監司狀達,九月令進上及薦新石榴,限內不得封進,惶恐待罪事,令于鄭尙淳曰,勿待罪事,回諭。
吏曹判書徐志修書曰,伏以,臣之不肖,徒藉先蔭,厚受國恩,與天靡極,居常懍惕,報答無階。迺於日前,伏蒙我大朝追念先臣,特命賜祭,又下御製祭文,恩榮曠絶,幽明感結,闔門攢祝。方擬一登文陛,少伸叩謝之忱,而千萬意外,忽承東銓移拜之命。臣又一倍驚惶,罔知攸措。念臣纔被寵擢,資望尙淺,而遽玷天官之長,驟躐之無漸,名器之濫屑,不但爲識者之憂而已。況且二旬之內,渥恩稠疊,至再至三,決非如臣微末所可堪承,此殆臣命卒之秋也。悚隕危恐,竊不能無憾於天地生成之澤也。至若職任之重,在臣今日兢蹙之情,有未暇論,而朝廷授官之意,豈亶榮其身哉?蓋將責以銓衡人物,使庶官各得其所也,而臣本昏愚,闊於事情,選注之方,尤非所能。雖嘗備員佐貳,只是仰成長席,間或獨當數政,不免瑕纇立見,今何可擬議於主銓之地哉?以公以私,終必僨誤顚沛,適爲一身之災,仰累則哲之明而已。反復揣量,承膺無路,憂悸縮伏,顒俟嚴誅,而重任久縻,訖未有還收之命,窮溢之極,不得不猥煩呼籲也。且臣伏見昨日傳敎,以臣仍兼講書院諭善,臣誠惶惑焉。當初諭善之設,爲正三品,而從二品亦令兼之。今若以正二品兼之,則其於官方,大段掣礙。顧今當品之中,何患無人,而乃以無似之賤,一向苟充,使常格,由臣而破壞之哉?玆敢悉控瀝血之懇,仰冀體下之仁。伏乞离明,特垂矜憐,將臣本·兼職名,亟許刊削,以重公器,以安賤分,千萬幸甚。答曰,覽書具悉。卿勿過辭,從速行公。
兵曹參判趙榮進書曰,伏以,聖候康復,再幸園陵,一向安吉,慶忭之忱,曷有其極,而睿體尙未快復,輿情不勝焦迫。臣伏承武二所掌試之命,連日開場之際,忽伏見武一所臺臣上書,則以兵曹謄送節目中,六兩步數百十步之十字漏落,而致有錯誤,至請該堂警責,而謂以一委下吏,臣誠慙悚瞿然之至。以臣無似,猥廁騎省,一味尸素,心常愧懼,而頃於武科一·二所節目謄送之日,臣以入直堂上,循例成貼以給,未得一一照檢,則一委下吏之責,在所難免,而今年科規,依己卯慶科前例,命下之後,規矩卽出朝紙,頒示八路,俱經萬目,遠近擧子,莫不聞知,則以其一字之漏落,不以致愼,致此錯誤,誠是意慮之所不到。然而緣臣不審,以至於此,臺言峻發,至請警責,而睿度寬大,勘止問備,罪大罰輕,一倍惶蹙。試事方急,義難他顧,雖不得不冒詣試所,而揆以廉隅,不可仍據,略入文字,敢暴危懇,伏乞睿慈,亟令刊臣之職,治臣之罪,以嚴公法,以安私分,幸甚。答曰,覽書具悉。當今大朝靜攝之中,屢次幸行萬安,慶忭曷諭?卿其勿辭,從速察職。
辛巳八月二十九日辰時,上御景賢堂。藥房入診入侍時,都提調洪鳳漢,提調韓翼謩,副提調金器大,假注書李惠祚,記注官池應龍,記事官姜趾煥,醫官金履亨·皮世麟·許礈·李以楷·李泰遠·玄處明·吳道炯,進伏訖。洪鳳漢進伏,問候曰,近間日氣頗好,而勞動之餘,聖體若何?上曰,一樣矣。鳳漢曰,寢睡·水刺·眼部,何如?上曰,眼部夬差矣。金履亨等診候訖曰,左右三部調均,而胃脈不足,則一樣矣。上曰,理中建功湯,依前煎入。出榻敎上曰,趙領敦寧云,年老則氣弱,而頃日之雨,甚於沐浴,歸臥齋室,着明衣而坐,自念今夜親祭,雖及爲之,而自此當歸臥差備內矣。氣則無損,此陟降之眷顧也。上曰,昨日往下闕時,世孫立於廳邊。予進夕飯,歸時隨予而來,予使之入去。久離之餘,無一言還入者,亦有所見,而予心則誠悵然矣。鳳漢曰,今番枚卜,出於累月渴望之餘,枚卜之人,輿望所屬,幸甚矣。上曰,惟恃卿等,而雖卿等,於今世道何?然予則以鹽梅恃之矣。鳳漢曰,右相近來則世念漸薄,大拜前有書云,遞西伯後,有求退之志云,大加敦勉然後出矣。上曰,自前拜相之敎,用允叶輿望四字,而予則不用之,今則實無其人,故欲得其人而爲相,何處得之耶?予當以誠心下敎。雖今右相,豈可以朝望論之哉?允叶于時云爾則可矣。上曰,予於庚申年大射禮時,卿爲掌議,予始知卿。今則所恃者卿,而君臣三十年苦心,惟卿知之矣。右相許手書,雖草草,故相之弟,故言之矣。鳳漢〈曰〉,臣亦明記其時上下酬酢矣。故相曰,殿下若留意於國事,則臣等亦在下風,而佐之云矣。上曰,卿亦記此言矣。右相若思之及此,必不恝矣。卿亦以此意,傳于右相,可也。鳳漢曰,當此聖上晩暮之境,非右相難以扶此世道。彼亦豈不生死以之乎?第其人執甚固,多用聖慮,然後可以出矣。上曰,故右相,以乃祖之孫,其能然者?誠是料外也。鳳漢曰,以其坐地,有其心事者,難得於百年之內矣。上曰,蓋其爲心,出於一段公字,與卿寅協,予日望之,今焉已矣。鳳漢曰,故右相·新右相,臭味本自迥殊,而其爲國之心,則沕然相似矣。上曰,雖大拜後,決難悤悤而歸,且其交龜之道,與他有別乎?鳳漢曰,以平伯大拜者,李元翼後初事也。祿事謄其前例而去云矣。上曰,李昌壽本自遲韌如彼,禮判之爲人,一番陳書,仍無動靜矣。上曰,新除西伯,尙不謝恩,欲爲申飭而未果。今則事體與前有異,且遣史官敦召之時,豈可一任寥寥?政院申飭,其令今日內謝恩。出傳敎上曰,禮判昨日事,雖無一毫不可,而此亦緣於遲韌。予有所重,故昨有下敎,而昔蕭何繫獄,何足介懷乎?彼重臣,亦不入於俄者所謂輿望,遲韌非不好矣。有欠於周斡之道,卿以予言,爲何如?鳳漢曰,誠如聖敎矣。彼重臣,本無所親之人,而向者長銓時事,亦其固執之致矣。其心事非負國之人也。上曰,趙判府事卜相後,予謂孝純賢嬪曰,予實負汝云,而於卿亦謂之負卿矣。鳳漢曰,臣之坐地,不可當此職,而徒以受國厚恩,尙此遲回,而今則得一人,幸矣。勿以臣爲可恃,更留意於可任之人,是所望也。如此從容之筵,上之留意,下之仰陳,預爲相知,亦無妨矣。上曰,予有料量矣。鳳漢曰,臣亦知聖意之所在矣。上曰,予則不輕先言之者何也?外間知之,則必有欲排之者故耳。鳳漢曰,此亦有不然者,如設壇拜大將之擧,則亦有弊矣。上曰,使予爲問答辭,則若問曰,誰是輿望?必答曰,浮囂躁競者,爲輿望云爾。害予三十年若心者,此輩也。今雖百計敲撼,必難售於予前,而此世不無如此之人矣。鳳漢曰,大體必不若是之甚也。上曰,予豈享鐵柱船索之年乎?今月將盡,誕月方屆,萬事無心,而卿年今雖云差少,事亦有不可知者,有口奏於陵上,故有卜相之命矣。仍下敎韓翼謩曰,遲韌周密,最善於鎭浮囂躁〈競〉之流,卿以予言爲何如?趙觀彬嘗自謂國偏之臣,臣豈有國偏彼偏乎?雖無狀不測之人,皆吾臣子,而豆滿以外,卽彼偏也。迎合上意國偏等說,皆其流來之套也。今日酬酢,人若聞之則必曰,上有苦心,左相獻諂迎合云矣。鳳漢曰,此則有不然者,人言雖如此,臣任之矣。臣等所恃所望者,聖壽與聖心也。上曰,心則勿復言,予雖耄,此心則不變矣。鳳漢曰,吏曹判書徐志修,參判元景淳,除拜已久,尙不出仕,而政院亦無請牌之事。當該承旨推考,吏曹判書·參判牌招,何如?上曰,依爲之。出擧條上曰,吏曹判書·參判,牌招察任。出榻敎鳳漢曰,惠廳堂上洪啓禧,受由下鄕,尙不還朝。雖緣程道之稍遠,事甚未安。卽爲申飭,使之從速上來,何如?上曰,依爲之。出擧條鳳漢曰,濟州入送取種馬,自定奪後年年入送矣。連聞遞來前後牧使之言,則雌馬體少於本處之馬,雄馬主客異勢,每每致斃,別無委送之實效云。從今以後,濟州入送一款,姑爲停止,而他處諸牧場之馬,或雄馬數少,亦或雌馬數少,以此年年貿來之馬,量宜分送於此等處,以爲取種之地,何如?上曰,依爲之。近者馬政,其涉寒心。目下事乃覺者,各道監牧官中,其能行周之赢非子者,本寺草記,特爲承傳爲守令,以爲勸一聳百之地,而此乃爲國之深計,必有其人而後,依此擧行,可也。出擧條諸臣以次退出。
辛己八月二十九日午時,上御崇賢門。親臨頒賞入侍時,左副承旨兪漢蕭,右副承旨李心源,假注書沈鏶,記事官池應龍·姜趾煥,以次進伏訖。上曰,上戊寅例,兪漢蕭上戊寅例。上命書傳敎曰,今覽戊寅例,與下敎有異。柳葉箭四中五分以上,鳥銃三中五分以上,勿論駕前駕後,元禁軍挾輦前排元軍,一體書入事,分付。扈輦隊試記,先爲取來,頒賞雖有未畢者,先試者,連爲先入其試記。上曰,東堂試官,使之肅拜於前。肅拜時,上曰,鄭基安,不老於鄭夏彦,而其拜跪善矣。上曰,入直兵曹堂上入侍。出榻敎柳健入侍。上曰,不促試放乎?健曰,不促矣。仍退出時,雨且雹。上命宣傳官李壽弘·權必時曰,李壽弘往西郊,權必時往東郊,見雨雹之來不來後,明日復命。頒賞罷後,命書傳敎曰,關東淮·金之民,湖西丹·懷湖西丹·懷之民,頃者安集之後,今皆一向安堵,而丹·懷之民,亦益爲來集乎?詳問狀聞之意,政院下諭于兩道道臣。上曰,校理洪趾海入侍。出榻敎洪趾海入侍。上曰,進前聽敎。仍命給馬牌。上還入大內,諸臣仍退。
辛巳八月二十九日午時,王世子坐景春殿。藥房入對,春坊上下番,同爲入對時,分提調南泰會,同副承旨沈履之,輔德李宜老,假注書黃樸,編修官李基德,記注官李胤恒,醫官方泰輿·李世珪·慶絢·白文昌·金世彦,以次進伏訖。南泰會曰,數日不能入對,睿候若何?令曰,昨日聞擧動之報,驚惶不能善攝,昨夜大朝歷此時,坐廳上,以過寒粟,感氣又作矣。泰會曰,臣等不勝悶然矣。請進醫診候。方泰輿·李世珪,入診退奏曰,脈度左右三部微數,度數不均,脾胃脈虛軟,掌心之溫如前。感氣雖不大段,亦不至平順矣。令曰,議藥消詳爲之。泰輿曰,五積散,適於時氣,又合於感氣,進服,宜矣。兼進香附茶,好矣。令曰,香附茶降氣,則日再服,何如?泰輿曰,再服,亦好矣。諸臣退出。令曰,五積散前方中,加便香附一錢,五貼劑入。出下令
上在慶熙宮。常參·經筵,以代理停。
申時,日暈。夜五更,電光。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
沈履之,以都摠府言啓曰,副摠管李景祜,以漢城府右尹,本府坐起,晝仕出去之意,敢啓。傳曰,知道。
傳于沈履之曰,晝講,今日爲之,時刻,以午正三刻爲之。
傳于金器大曰,御製編次人,晝講同爲入侍。
傳于金器大曰,關王廟懸板陪進,南關王廟,左副承旨進去,東關王廟,同副承旨進去。
傳于沈履之曰,關王廟揭板後,進去承旨,晝講同爲入侍,致祭卽爲擧行。
兪漢蕭啓曰,左副承旨·同副承旨,東·南關王廟御筆懸揭後,來待矣。傳曰,入侍。
兪漢蕭啓曰,明日次對,兩司當爲進參。除在外·試所進去外,執義鄭光漢,持平洪相直·李蓍建,大司諫李吉輔,司諫呂善應,正言尹得孟,竝待開門牌招,以爲推移入侍之地,何如?傳曰,允。
李心源,以禮曹言啓曰,文廟及啓聖祠雨漏處修改吉日,今九月初六日,已爲推擇啓下,而卽接成均館所報,則初五日受香,與東堂文科初試終場日相値,館學儒生擧皆入場,執事擧行等節,無以推移,告由日字退定云。更今日官推擇,則今九月十一日卯時爲吉云,以此日時,原單子中改付標以入之意,敢啓。傳曰,知道。
李心源,以禮曹言啓曰,因訓鍊都監啓辭,今此監試一所進士初試見參人洪和輔拔去事,允下矣。一所進士初試三等第六十一人洪和輔拔去,原榜目中,付標以入之意,敢啓。傳曰,知道。
兪漢蕭,以義禁府言啓曰,本府公事,都事不爲親自回公,只使羅卒輪示,事極寒心。當該都事,竝拿問定罪,草記達下矣。今此七所禁亂都事及本府入直·當直入直·文書回公都事,無以推移,假都事二員,令該曹差出,以爲分排之地,何如?傳曰,允。
沈履之,以庭試武二所差備官言,以試官意啓曰,因兵曹草記,本所試場,自今日移設於南別營之意,敢啓。傳曰,知道。
兪漢蕭,以兵曹言啓曰,今番明陵·懿陵行幸時,隨駕將校·禁軍·駕後及標下軍兵,各差備等,試射放後,柳葉箭四中五分者,鳥銃三發五中者,依傳敎別單修入,其餘入格,亦依戊寅八月施賞例,原單中懸註以入之意,敢啓。傳曰,知道。
沈履之,以司僕寺官員言,以一二提調意啓曰,旌義縣監朴奎五遞任進上馬二匹,今纔上來,禾毛色別單書入,而依例內廏入養之意,敢啓。傳曰,知道。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,夜來,睿候調攝,若何?寢膳之節,亦何如?臣等與諸醫,趁早入對,診察爲宜。惶恐敢達。令曰,知道。
鄭尙淳達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,掌令鄭運維武二所進,李萬育在外,執義鄭光漢,持平洪相直·李蓍建呈辭,今日以監察茶時之意,敢達。令曰,知道。
又達曰,藥房都提調洪鳳漢,爲承候來待矣。令曰,入對。
又達曰,吏曹判書徐志修,特敎申飭之下,昨日違召,今日又不出肅,事甚未安。卽爲牌招察任,何如?令曰,依。
又達曰,刑曹判書李益輔,由限已過,尙不出肅,詞訟劇地,委屬可慮。卽爲牌招察任,何如?令曰,依。
又以侍講院言達曰,本院弼善李基德,連日姑降入直矣,以身病陳書徑出。司書金尙集,兼司書金應淳,說書權正忱俱在外,兼說書未差,下番他無推移之員。文學李昌任,卽爲牌招,姑降入直,何如?令曰,依。
又達曰,弼善李基德,入直矣,謂有身病,無端出去。依定式,禁推徽旨捧入之意,敢達。令曰,知道。
又以義禁府言達曰,本府公事郞廳,親自回公,不敢使皁隷替行者,自是不易之典,而槪爲其事體之嚴重故也。近來紀綱解弛,百隷怠官,昨日回公入直交代兩都事,徒取任便,不爲親自持來,只使羅卒輪示,事之寒心,莫此爲甚。其在杜後弊懲慢習之道,不可置之,當該回公都事,竝拿問定罪,何如?令曰,依。
戶曹參議柳正源書曰,伏以,天休滋至,大朝聖候,遄臻康復,睿候調攝,漸向和泰,臣民懽忭之忱,曷有其極?仍伏念臣宿疾,勞復轉成風痺,困篤澌綴,與死爲隣者,今已五箇月矣。初受恩暇而留落不前,繼承除旨而蹲伏丐免,義分虧闕,憂悸罔措。幸因在外臺臣之變通,例蒙鐫遞,臣於是感戴洪恩,粗安私心,庶幾自此雖朝夕溝壑,亦可瞑目而無憾矣,卽於千萬夢外,伏奉前月二十三日敎旨,授臣以地部參佐之職。臣惶懼隕越,切不勝驚惑之至。螻蟻微物,初無絲寸之技能,又蔑涓埃之勞效,而數月之內,恩數稠疊,乃至於斯,自顧涯分,何以堪承?縱使羸軀粗可扶策,決不當僥冒非據,以速鵜梁之譏。況臣賤疾危惡,輥到十分難醫之境,目爛而眶睫全閉,舌澁而語音不通,氣血枯竭,肢體骨立,神精遁喪,如癡如狂,喉下縷息,直一未冷之尸耳。蓋病之暴發者,雖目下沈劇,容有遄損之望,而臣之此疾,日月已久,根委已痼,時月之間,萬無療治蠢動之勢。身伏遐外,虛帶職名,財賦緊務,曠廢多時,跡涉慢蹇,罪無所逃,夙宵懔惕,不知所出。敢伸疾痛之呼,仰控貳極之下,伏乞睿慈,特垂矜憐,將臣新被職名,亟許罷削,俾此濱死之喘,庶得安意,復尋生路,千萬幸甚。答曰,覽書具悉。聖候快臻康復,慶忭曷諭?爾其勿辭,調理上來察職。
禮曹判書韓翼謩書曰,伏以,臣庸愚鈍拙,最居人下,年來衰病,精力短乏,雖尋常冗散之任,猶懼其不能稱實。宗伯掌邦禮,責任重大,姑捨勿論,職事繁委,決難堪勝,仰感恩造,黽勉承膺者,前後至再矣。噫,有國所重,莫如典禮,亦莫大於奉宗廟·奉陵寢之禮,小或差失,厥有常憲。臣於是,戰戰兢兢,凡於承奉之節·守護之道,未嘗不小心謹愼,每自謂毋敢放忽,畢竟以陵卒事,罪將不測,幸蒙我大朝如天之仁恩,纔就牢戶,旋賜寬宥,霜雪雨露,倏改於俄頃之間,親愛相慰,有若蹈水火者之免於焚溺,臣誠震懍之餘,感激罔措。卽解囚服,入參班行,此恩此德,河海莫量。昨者診筵之入侍,聖明曲垂慰薦,恩旨鄭重,有非滓穢之賤所當得者。奉聆以來,感淚凝眶,雖卽日溘死,夫豈有一毫餘恨?抑臣竊有所傷痛而慙愧者。自念三十年立朝,厚受國恩,致位至此,頭髮已種種矣。果使臣先事善處,逆折奸萌,則何至於頑漢擊鼓,驚動天聽?又使臣忠謹素著,忱誠有孚,則何至於身就犴獄,幾陷大戾也?如是思惟,悲愧百端,對僚友而面發騂,見徒隷而心惕息。以此情地,實無以擧顔於周行,玆敢略具短章,垂涕陳懇。伏乞离明,察臣哀籲之非飾辭,念臣駑姿之不堪任使,亟令鐫削臣本兼諸任,以安賤分,幸甚。答曰,覽書具悉。爾其勿辭,從速察職。
判義禁李益炡書曰,伏以,臣情地兢蹙,病伏沈痼,豈有一分供職之望,而昨日金吾特除之命,適在於親臨訊囚之時,召牌繼降,事會急迫,他不暇顧,雖不得不章皇出肅,而顧臣廉隅,實無所因仍蹲冒之理。臣於昨年冬,待罪是職,因一議讞事,至被譴罷之罰,追思至今,惶愧冞切,今何可以時日之稍久,晏然復據於從前僨誤之地,以益其罪戾也哉?玆敢略陳短章,仰暴危懇,伏乞离明,俯賜鑑諒,亟遞臣新授金吾之任,以靖私義,千萬幸甚。答曰,覽書具悉。卿其勿辭,從速察職。
辛巳九月初一日午時,上御景賢堂。晝講,編次人同爲入侍時,同知事金尙喆,特進官李奎采,參贊官李心源,侍讀官嚴璘,假注書沈鏶,記事官池應龍·姜趾煥,武臣趙,以次進伏訖。上讀大學前受音訖。嚴璘,讀中庸御製訖。上讀新受音訖。璘曰,序文中引孟子天欲平治捨我其誰之訓,聖意固有在矣。孟子不得其位,猶以平治天下爲己任。以殿下聖德,又處殿下之位,疆域有限,縱不能平治天下之功,一國之內,做得比屋可封之化,不過在殿下一轉移之間。人主一心,萬化之源,此亦序文已言之,聖心一正,何所不正?端本淸源,實踐力行,無徒爲空言之歸,是臣之望也。上曰,好矣好矣。作此御製之時,予三講此冊,今則尤多矣。不但見書之爲恥,予又有感情者矣。金尙喆曰,幾千百年之後,當接三代之統,殿下繼往聖開來學,勿以爲高遠,更爲加勉,則七十從心所欲矣。上曰,好矣。予不繼往聖,而只欲開來學,豈易乎?凡事皆云易矣,而至於學問,尤難矣。璘曰,過·不及,皆不中。再昨日事,此不過付諸一有司之事,而至有親鞫之擧。臣等初不知本事,不得請對爭執,及其殿座鞫囚之後,則言之已無及矣。聖意之爲所重,臣豈不知,而此不但與非逆獄,則不爲親鞫之敎,有違,其爲日後無窮之弊,誠不可不慮。此等過中處,必須深念,而毋致再誤則幸矣。上曰,一則爲恐動予也,一則爲防後弊也。予誠孝甚淺,前於軍門,今又民間。以此觀之,人心可見無過不及者。以文見之則易矣,而行之則甚難矣。尙喆曰,殿下之擧,在所重,儒臣之奏,以過中也,而殿下每有如此過中之擧,臣竊悶之。上曰,人子之道,雖有過處,予則謂不過也。上曰,知事·特進先退。璘曰,修撰李聖圭,本無深引之義,向嘗一肅除命,又參朝參之班,則便是已行公之人,其後無他故,而有除輒辭,今於特除之下,又復連事違牌,尙不膺命,莫重法講,亦不得備員,事體未安。旣有只推之命,更爲牌招,何如?上曰,尙今撕捱,其無義意。牌招察任。出擧條璘曰,館直苟艱,未有甚於近日。向來斥補四儒臣中,一人則在喪,一人則不久,將以相避遞歸。且本事旣不大段,歲亦已周,竝許內移,則好矣。上曰,在喪者,金華鎭耶?璘曰,然矣。上曰,相避者誰也,璘曰,鄭晩淳爲文川郡守,而鄭弘淳,今爲咸鏡監司,故當遞云矣。上曰,然乎?雖特補之人,相避則循例遞職乎?李心源曰,然矣。上曰,出入近密之臣,予豈不思,而內遷之後,若復撕捱,不如使爲民事,故前日大臣請之,而亦未許矣。上曰,編次人趙明鼎入侍。出榻敎上曰,摘奸宣傳官竝入侍。出榻敎上曰,宣傳官往東西郊見之,何如?李壽弘曰,臣往西郊,則慕華館以後,則無雨雹處矣。權必時曰,臣往東郊見之,則亦無雨雹處矣。上曰,退去。上曰,懸板承旨入侍。入侍後,上曰,何以懸揭乎?兪漢蕭曰,有前日所懸,故分排懸揭矣。沈履之曰,今番御筆,懸東邊矣。上曰,先退。上命趙明鼎編次御製問答。命承旨曰,不知何時行於世,須謄書見之。命書傳敎曰,頃者補外,不過申飭。曾經儒臣,予豈不思,而內職後若復撕捱,於郡已得人,不若不數遞而付元元,故向日大臣雖奏,其猶默默。今聞儒臣所奏,只有三人,而一人北伯到界,則將爲應遞云。其若到此,事體苟艱。其令銓曹待玉署有闕,先自應遞之人,次第備望。此時守令,豈可一刻曠官?且於道臣·居留之臣,亦有受龜後自當上來之敎,補外儒臣,館職後下諭,其勿預請交代,辭朝日以請事,分付本館。上曰,編次人先退。命書傳敎曰,備局初旬次對,明日爲之。上曰,編次人洪麟漢持御製草,明日次對,同爲入侍。出榻敎命書傳敎曰,重陽日花署,例有獻菊之事,而今年非其時,其令勿爲封進。雖明年一欲下敎而未果,所謂泛菊之稱,卽泛酒之云,其名不正,同稱重陽菊事,分付。諸臣以次退出。
辛巳九月初一日午時,王世子坐景春殿。藥房入對時,都提調洪鳳漢,分提調南泰會,左承旨鄭尙淳,加出假注書黃樸,編修官李宜老,記注官李胤恒,醫官金履亨·方泰輿·皮世麟·許礈·李以楷·李世珪·白文昌·金世彦,以次進伏訖。洪鳳漢曰,臣久未承候,睿候調攝,若何?令曰,近間失攝矣。〈鳳漢曰〉,寢睡·水刺之節,何如?令曰,動駕不意爲之,故心內驚動,連夜不寐,夜深後煩熱,俄者假寐矣。鳳漢曰,醫官當入診,而幾人爲之?令曰,金履亨·許礈爲之。履亨·以楷入診退奏曰,脈度左右三部,數滯不均,脾·胃脈虛軟,掌心溫而不潤,頭部按察則亦微溫矣。洪鳳漢曰,仰瞻神氣,帶病色矣。患候一日二日,如是彌留,誠悶然矣。令醫官議藥。履亨曰,前用五積散,好則好矣,而少緩,以加味香橘湯,改劑用之,好矣。鳳漢曰,煎入宜矣。令曰,依爲之。諸臣退出。令曰,五積散停止,加味香橘湯五貼劑入。出下令
上在慶熙宮。常參·經筵,以代理停。
辰時,雷動電光,雨雹狀如小豆。午時,雷動。夜自一更至五更,電光。
沈履之,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于鄭存謙曰,大臣·備局堂上引見。
吏曹口傳政事,以金相福爲司諫提調,以李瀰爲冬至書狀官。
沈履之,以禁衛營言啓曰,本營隨駕將校·軍兵等賞試射,今已畢試矣。鳥銃三中五分人別單書入,其餘受賞之類,依戊寅年例,從分數分給後,單子修入之意,敢啓。傳曰,知道。
王世子在昌德宮。常參停。
鄭尙淳達曰,明日常參,睿候方在調攝中,頉稟。令曰,知道。
又達曰,吏曹判書徐志修,特敎之下,連日違召,不爲出肅,事甚未安。卽爲牌招察任,何如?令曰,依。
又達曰,刑曹判書李益輔,昨日違召,今日又不出肅,詞訟劇地,委屬可慮。卽爲牌招察任,何如?令曰,依。
以文學李昌任牌不進罷職令旨,令于兪漢蕭曰,推考徽旨捧入。
兪漢蕭,以侍講院言達曰,本院下番闕直,事甚未安。新除授說書權正忱,自鄕纔已入來云,卽爲牌招入直,何如?令曰,依。
又以義禁府言達曰,忠淸監司狀達據,刑曹粘目內,庇仁前縣監文命龜,移本府處之事,達下矣。文命龜今方待令於本府,卽爲拿囚之意,敢達。令曰,知道。
兵曹參議李秀得書曰,伏以,天休滋至,聖候康復,一旬之內,再幸園陵,情禮畢伸,榮衛無損,睿候漸勝,勿藥可期,臣民慶幸,曷有其極?仍伏念臣至庸極陋,百無一能,近年以來,衰病轉甚,尋常冗散之任,亦非所堪,而千萬意外,騎省新除,忽下於幸行隔宵之際。臣不敢言私,章皇出肅,仍以就直,夙夜戰兢,冀幸無大愆,乃者陵卒擊鼓,驚動天聽,已極惶悚。以此之故,罪將不測,幸蒙我大朝仁恕之德,暫入牢戶,旋卽寬宥,霜雪雨露,莫非聖恩,震懍之餘,感激罔極。顧此滓穢之身,何以得此於聖明?纔脫囚服,復參陪班,不特一身榮耀,闔門感泣,而第臣獨有傷痛於中者。臣竊伏覩我聖上奉先之孝,迥出百王,凡於陵寢之事,靡不用極,而臣不能先事承奉,上負聖意,俯違微誠,言念至此,寸心崩隕。雖被曠絶之恩,臣之區區情地,有難自恕,實無以抗顔於僚友,廁跡於班行。伏乞离明,俯察臣哀籲之非出飾詐,亟令鐫削臣所帶之任,以嚴邦憲,以安賤分,幸甚。答曰,覽書具悉。當今大朝靜攝之中,屢日幸行萬安,慶忭曷諭?爾其勿辭,從速察職。
司諫呂善應書曰,伏以,聖候平復,園陵再幸,榮衛無損,睿候益勝,勿藥可期,慶忭之忱,曷有其極?伏念臣本來悰地,不可冒玷臺次,而日昨因試牌之狎臨,不敢違傲,黽勉承膺,進參陪扈之班,猥侍訊囚之筵,今又以大朝次對,天牌儼臨。在臣分義,固當竭蹶趨承,而臣之九耋老母,在於廣州地,篤老筋力,居常澟綴,近因換節之際,調將失宜,癃疾添加,委頓床玆,飮啖全廢,急足委至,催臣來見。臣方寸煎灼,按住不得,玆敢不避斧鉞之誅,拜陳短章,徑尋鄕路,臣罪至此,萬殞難赦。伏乞离明,憐臣情私,亟削臣職,仍治臣擅行之罪,以肅朝綱,以便救護,幸甚。答曰,覽書具悉。當今大朝靜攝之中,屢日幸行萬安,慶忭曷諭?爾其勿辭,往護母病焉。
辛巳九月初二日巳時,上御景賢堂。大臣·備局堂上引見入侍時,左議政洪鳳漢,兵曹判書李昌誼,漢城判尹金聖應,戶曹判書尹東度,禮曹判書韓翼謩,行司直李之億·尹汲,司直鄭汝稷·李章吾·洪麟漢·金尙喆,右承旨鄭存謙,副校理嚴璘,持平李蓍建,假注書沈鏶,事變假注書金復休,記事官池應龍·姜趾煥,以次進伏訖。上曰,臺臣,先備堂入來,筵體不嚴,推考。出擧條洪鳳漢進前曰,聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,湯劑連爲進御乎?上曰,無欲進之念矣。鳳漢曰,今年畿內麥凶,可謂五十年內初度也。向者臣有所奏,自上又有所敎,今日次對,上必有意矣。今則秋事雖登,而移轉等事,亦有可思之道矣。上曰,言念國事,無他思矣。不痛而呻吟,其何堪乎?向者事,儒臣謂之過矣,而予則謂之不得已也。厥事亦物怪也。不知來頭又有何事也。鳳漢曰,物來順應焉。上命書傳敎曰,噫,今年畿甸穡事,雖有登場之望,追思兩麥之無前大歉,心甚惻然。頃者欲爲下敎,而更待秋成,何復遲待?今番以麥歉,六月以後加分,勿論元還·移轉,特爲除耗,麥還,秋牟四分一,春牟五分一,已捧外所捧者,及今準捧,年事雖登,政所謂不願遇豐歲者也,民何堪焉?其中特減三分之一,少紓民力事,分付畿營,其他移施事,令備局退後消商稟處。李昌誼曰,今番庭試武一所初試六兩步數,有相左之端,自試所卽已草記,至請更試而蒙允矣。蓋六兩步數,自前爲一百十步,故元節目,則以此步數明白啓下,而傳關試所之際,下吏誤落十步之十字,致令不及於元步數者,初不免冒錄於入格之中。雖卽覺悟而勿施,至於草記中更爲取試一款,有關後弊,置之,何如?上曰,依爲之。洪鳳漢曰,兵曹傳關,旣有失察之失,該堂從重推考,試所草記亦不審,試官推考,何如?上曰,依爲之。出擧條上曰,冬享初欲攝行矣,更思之,予所爲者,只祭享也,故以親行命之矣。鳳漢曰,今年之內,已二次矣。祭享雖重,而仰體陟降,亦尤爲重,伏願留念焉。今月不得行陳賀,臣等無歡忭之地矣。韓翼謩曰,七十則不以筋力爲之,伏願殿下,勿爲親行也。上曰,予不親行而何?予雖衰矣,祭享時,實無衰意矣。上曰,予頃見張志恒於試官肅拜時,其貌漸似其父矣。鳳漢曰,然矣。且其爲人,爲國一死之人,而第有病處,甚可悶也。上曰,彼事變誰也?鳳漢曰,金復休也。上曰,爲人精緊矣。鳳漢曰,嶺南習操,北關開市,其期俱迫。慶尙兵使李觀祥,慶源府使李泰夏,竝催促發送,何如?上曰,明日辭朝。出擧條鳳漢曰,忠淸監司具允明狀啓,以爲,本道連歲荐饑,又經麥凶,秋穀難免失稔。保民之策,莫如靜鎭,今年陸操·城操,特許停止事,請令廟堂稟處矣。今年麥事雖歉,秋農不至失稔,習操久廢之餘,又何可更停乎?道臣狀請,雖出爲民,詰戎之政,國之重事,依前定奪擧行,此狀啓勿施,何如?上曰,爲民之意,予心奚異於道臣,而詰戎之政,亦不可不念,依爲之。出擧條鳳漢曰,書狀官趙榮順,自承頃日聖敎之後,更無撕捱之端,行臺之任,聞欲膺命,而方有身病,猝難遠役云,旣已違牌坐罷。雖有待敍還差之定式,今番則別爲出代,而仍令擇擬,何如?上曰,依爲之。出擧條上曰,向者事,關係甚重,後或有諸臣之所憎,亦必有此擧。予之親爲鞫問者,亦有意也。禮判之處事固善爲,而秋曹則終未免誤矣。仍命書傳敎曰,往者事,關係莫重,放恣鳴鼓,亦係酒禁,決不可一番捧招而放送。且旣犯酒禁,歐打人物,敢爲誣許,則其宜推閱,而名曰守護軍,則當草記嚴處,而慮不及此,處事輕先,以致無前之事,不可無飭,秋曹該堂罷職。金聖應曰,臣待罪軍器寺,以賞試射賞格弓子事,敢達矣。訓局軍兵賞格,戊寅年自本寺待令,而今番弓儲乏絶,何以爲之乎?上曰,與親臨頒賞有異,令該軍門擧行,可也。出擧條尹汲曰,本廳出鎭前,有料元軍爲七十七名,而分爲五番矣。還鎭後則減爲四十八名,而分爲四番,事多苟艱。以軍情言之,渠等不專以料布資生,或爲商賈,或爲工匠,以糊其口,而立番期促,多至廢業之境,此亦可矜。今若加定十七名,可以分排五番,而此十七名,則本廳亦可接濟,敢此仰達。上曰,似難矣。大臣之意,何如?鳳漢曰,本廳還鎭節目,卽臣承命修正者也。軍額勢將次次增加,而其時則爲其節省,姑爲減定矣。新右相在本營時,料條有所區劃,今雖十七名增加,似無大數難繼之慮,許之,宜矣。上曰,依爲之。出擧條汲曰,本廳出鎭前標下軍,爲八百名,而還鎭後則全減之。此則非有料軍,若定以三百名,則猶勝於無,故敢此仰達。上曰,大臣之意,何如?鳳漢曰,此是朝家無損益之事,而卽亦出鎭前已有之軍也。還設之請,許之無妨,而三百名之一時充定,恐難便,先許其半,宜矣。上曰,有料軍,則依所達,以十七名加定,標下軍則依大臣所達,折半爲之,可也。出擧條翼謩曰,王世孫廟見後奉審之節,方在沖年,何以爲之乎?上命書傳敎曰,今番謁廟時,方在沖年,只行展謁事,分付。翼謩曰,王世孫廟見禮時,往來門路,依今番所下敎擧行乎?敢稟。上曰,依爲之。還宮時,以敦化門爲之。出擧條翼謩曰,今此王世孫謁廟例,亦以北向磨鍊乎?敢稟。上曰,依爲之。出擧條翼謩曰,今此王世孫謁廟時,有先後四拜之節矣。取考謄錄,則己酉·乙亥·壬戌謁廟時皆然,今亦依此磨鍊乎?敢稟。上曰,依爲之。出擧條翼謩曰,王世孫進見日字,謁廟後,更當擇吉以入乎?敢稟。上曰,其日當率來見之矣。出擧條尹東度曰,地部時遺在中銀貨·木綿,多置於沁都及南漢。最初自地部營造庫舍,移置銀·木於保障重地者,法意有在,而以沁都·南漢之典守,故自本曹便置相忘之域,曾或發遣曹郞反庫,而數十年此事亦廢不行。是以,守臣亦不知戶南庫之爲地部時在中物也。旣有典守之臣,宜無虛疎之慮,而至於木綿,則年久之物,鼠破腐傷,其不爲無用之物,亦不可知,一番反庫,亦不可已。發遣版籍司郞廳,沁都則與經歷眼同,南漢則與府尹眼同,反庫以來,何如?上曰,大臣之意,何如?鳳漢曰,雖是戶曹財力,戶曹原不句管,本府認爲本府之有,其來已久,而今此戶判所請,實是據職,勿論某處所管,趁今摘奸,誠好矣。上曰,所奏誠是矣。依爲之。出擧條東度曰,臣待罪司譯院提調,雜科開場,期在初四日,提調不可不備員,而一員未差,都提調在外,不得草記請差,科試體重,臣獨掌試,極甚悚悶,敢此仰達。上曰,令該曹口傳擧行。出擧條洪麟漢曰,臣與金吾僚堂,昨赴原情坐起,至於吳俊謙,只以爲先下義禁府傳敎,故難爲問目,不得受供矣。上曰,當稟不稟爲問目。出擧條鳳漢曰,北道開市時,監市御史當擇送,而得人甚難。以北道釐正御史金鍾正仍差,使之及期轉往,以爲檢察市事之地,何如?上曰,依爲之。出擧條鳳漢曰,臣有不得不仰陳者矣。向者臣有以卜相事仰達者,而筵說則以更爲新卜謄出。雖是聽瑩之致,而亦不可無飭矣。注書請推。上曰,若果誤出,則何可推考而止乎?鳳漢曰,非欲誤出而然也,不足深罪也。若或罪之,則此非臣仰達之本意也。上曰,不必張大,故雖置之,而筵說豈可如是乎?仍命曰,彼注書耶?汝進前。賤臣沈鏶進伏。鳳漢曰,非彼注書也。其時藥房入診時注書也,卽上注書李惠祚也。上曰,何必彼此?汝亦聽敎。筵說至重,故先朝以筵說事,有刑推之擧,須愼之。李蓍建陳所懷曰,今日雷電,誠極驚愕。卽今時候,雖未及收聲之節,是月乃九月也。轟轟燁燁,無異盛夏。先儒有言,春雪冬雷,視爲因常。近來雷異,無歲無之,上下恬然,無復警惕之心。伏願殿下,仰體仁愛之示警,罔弛恐懼修省之誠,奮發聖心,振肅頹綱,董飭廟堂,勤勵國事,申飭銓曹,恢張公道,則足爲一分消弭之道,益加留念而勉勉焉。上曰,所奏最是矣。出擧條上曰,今日雷異,出於收聲之月,宜有雲臺之報,而向者雷動,則乃不當報而報,該監提調宜察而不察,推考。出擧條上曰,近日竝無官師相規,誠慨然矣。嚴璘曰,今日雷電竝作。以節候,則未及收聲之節,而以月令,則已屆收聲之月。雖不可直謂之災異,而亦不可視爲尋常。君臣上下,若能認爲災異,大警動大振作,以盡修省之方,則豈不爲幸乎?殿下每以近日紀綱爲憂,而紀綱非一朝可立。此正如孟子所謂浩然之氣集義所生也。朝廷之擧措,事事得中,無所偏係,則紀綱不期立而自立矣。伏願殿下振勵奮發,深以倦勤爲戒,是臣之望也。上曰,若戒予以勿稱老則可也,謂予倦勤,則予實無此心矣。璘曰,臣非謂聖上倦勤於萬幾也。引接臣僚,殆無閒日,則固可謂過於勤勞,而必須奮發志氣,勇於做措,以實心而行實政,然後方可謂勤勞之實,而國有實效,民蒙實惠矣。上曰,以實心行實政,言之雖易,行之甚難,予實有愧。所陳得宜,當留念矣。璘曰,去月三講三對,俱命停止,臺臣雖欲入侍,固無其路。今逢月初賓筵,所當備員入侍,而臺臣之旣已肅命者,擧皆違牌,不得備員,事體未安。今日違牌臺臣,竝罷職,何如?上曰,依爲之。出擧條璘曰,今日入侍憲臣,初登筵席,自上,又以近日臺閣竝無官師之規爲慨,至有勉飭之敎,則終無一言者,誠甚慨然。此雖與無端違牌之臺臣有異,亦不可無飭,持平李蓍建遞差,何如?上曰,依爲之。出擧條上曰,大臣見此御製問答,仍爲下敎曰,以趙榮順處分見之,可知予心。與此老君同爲治國,則豈不好哉?鳳漢曰,趙榮順亦必入於殿下敎化中矣。上曰,趙榮順若出,則人必曰迎合上意云矣。上曰,守禦使進前。卿兄弟登科,而卿兄則癸巳爲御前通事矣。今也則無,予甚悵然。卿之峻論,今已緩矣,卿旣老矣。其君亦老,知予三十年苦心,共爲國事,則予當歸告曰尹汲如此也。予之此敎,必欲用卿。汲曰,今無黨論,臣誰與爲黨?鳳漢曰,向在三司,固多親舊,今則閉門虛間。臣非爲重臣之言也,實狀果如此矣。今日下敎至此,彼豈不感泣乎?上曰,今日之洞然諭之,亦非有疑也。鳳漢曰,彼重臣之杜門,亦已久矣,不足慮也。上曰,承旨進前。予以承旨爲有所爲也。當銓曹善爲之,非爲更勉也,須體予知承旨之意。鄭存謙曰,上敎至此,敢不惕念乎?鳳漢曰,彼承旨淸白家也。上曰,勿謂淸白,淸白則無足言也。存謙曰,我殿下保嗇自强,爲今日萬事之本,而以自强言之,俄者以無言事爲敎者,臣誠欽仰矣。殿下誠如是,則殿下之一動一靜,皆爲法於後世,而實萬古無彊之休矣。上曰,所奏略而盡,當猛省焉。諸臣以次退出。
上在慶熙宮。常參·經筵,以代理停。
自昧爽至卯時,有霧氣。
下直,慶源府使李泰夏。
藥房都提調臣洪鳳漢,提調臣韓翼謩,副提調臣金器大啓曰,伏未審夜間,聖體調攝,若何?寢睡·水刺之節,亦何如?湯劑今方煎入,而臣等今日當率御醫入診,詳察聖候,議定繼進當否矣。臣等不任區區伏慮,敢來問安,竝此仰稟。答曰,知道。氣則一樣矣。
中宮殿,藥房口傳問安。答曰,知道。
有政。傳于鄭存謙曰,政事今日爲之。開政每晩,今日牌招,初牌開政。
鄭存謙啓曰,吏曹判書徐志修,參議韓光會牌不進推考傳旨及罷職傳旨,今方捧入,而參判元景淳陳書下鄕矣。開政命下之後,不卽擧行,事甚未安。判書所當更請牌招,而朝已令招不進,係是一日三牌,有傷事體,何以爲之?敢稟。
吏批,判書徐志修牌不進,參判元景淳受由在外,參議韓光會進,右副承旨李心源進。
兵批,兵〈曹〉判書李昌誼病,參判趙榮進試所進,參議李秀得昌德宮入直,參知朴昌潤病,參知柳健入直進,同副承旨沈履之進。
吏批啓曰,判書徐志修牌不進,參判元景淳受由在外,小臣獨政未安,何以爲之?敢稟。傳曰,只出緊任。
吏批啓曰,臺諫及玉堂闕員,今當差出,而擬望之人乏少,外任竝擬,何如?傳曰,旣已下敎,何必稟乎?
以李潭爲校理,以鄭遠達爲修撰,以鄭晩淳爲副修撰,以柳正源爲大司諫,以南惠老爲執義,以李鎭恒爲持平,以洪秀輔爲正言,以李徽中爲持平,以洪麟漢爲禮曹參判,以宋瑩中爲刑曹參議,以李顯重爲判決事,以趙德成爲三嘉縣令,以權師彦爲注書,以李在協爲吏曹正郞,以金處謙爲庇仁縣監,以沈勗之爲兵曹正郞,以崔光璧爲說書。
同知單金得厚,僉知單朴道游。副司直韓光肇·李宜哲·李蓍建,司果李慶麟,司正沈鏶。城機別將單李宜泰。
沈履之,以兵曹言啓曰,今番隨駕禁軍及標下各差備試射放入格之類,一依啓下別單,纔已分給賞格之意,敢啓。傳曰,知道。
沈履之,以訓鍊都監言啓曰,今番明陵·懿陵行幸時,隨駕將校軍兵及軍器寺別破陣等賞試射後,柳葉箭四中五分,鳥銃三中五分以上入格者,依傳敎別單書啓,其餘射砲得中之類,依戊寅八月例,從分數懸注以入,仍爲施賞之意,敢啓。傳曰,知道。
沈履之,以庭試初試武一所差備官言,以試官意啓曰,試官行司直具允鈺,累日晨夕往來之餘,素患痰眩之症,挾感添劇,委頓昏綴,不省四到。試事爲重,不敢在家調治,不得已擔詣試所,而以此病狀,萬無出參試事之勢。莫重國試,試官不可不備員,令政院稟旨變通,何如?傳曰,允。
沈履之啓曰,因庭試初試武一所草記,試官具允鈺身病甚重,令政院稟旨變通事,允下矣。元單子中改付標以入之意,敢啓。傳曰,知道。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。藥房口傳達曰,日間睿候調攝,若〈何〉?寢膳之節,亦何如?臣等卽與諸醫趁早入對,診察爲宜。惶恐敢達。令曰,知道。
兪漢蕭達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,掌令鄭運維武一所進,李萬有牌不進,執義,持平二員未差,今日以監察茶時之意,敢達。令曰,知道。
又達曰,憲府監察茶時,事甚未安。試所進·在外,掌令李萬育卽爲牌招,何如?令曰,依。
又達曰,吏曹判書徐志修,特敎之下,連日違召,尙不出肅,事甚未安。卽爲牌招察任,何如?令曰,依。
又達曰,刑曹判書李益輔,連日違召,尙不出肅,事甚未安。卽爲牌招察任,何如?令曰,依。
又以侍講院言達曰,本院下番,連日闕直,事甚未安。司書金尙集,兼司書金應淳在外,說書未差,下番他無推移之員。文學李昌任,旣有只推之令,卽爲牌招,姑降入直,何如?令曰,依。
以弼善李基德,文學李昌任牌不進罷職令旨,令于鄭存謙曰,只推,更爲牌招。
鄭存謙,以義禁府言達曰,卽接月令醫員李燦國手本,則保放罪人李晟病勢,今已向差云,還囚之意,敢達。令曰,知道。
吏曹參判元景淳書曰,伏以,臣以萬萬無似,濫被誤恩,揆分揣義,冒膺無路,敢陳肝膈之懇,冀蒙鞶褫之恩,及承睿批,不賜開許。臣於是,兢隕悶蹙,莫知措躬之所。仍伏念臣之老母,以癃衰之年,有沈痼之症,病深氣微,日就奄奄。臣以孑然單身,豈有遠離從宦之勢,而爲參庭候,强抑入城,拘牽淹滯,倏爾四朔。臣母每傳語於臣,使之寬心,而消息之來,但聞病勢纏綿,長委床席。臣雖對人言笑,而其中則恒抱隱憂,方寸交亂,魂夢屢驚。昨得家信,臣母原症之外,偶因失攝,重添毒感,乍寒乍熱,表裏莫分,膈痰亘塞,咳喘苦劇,食飮頓却,寢睡全失,眞元澌脫,一倍危綴。臣自聞此報,如醉如癡,雖欲按住遲留,更不可得,玆敢投進短章,忙尋鄕路。伏乞睿慈,俯賜鑑諒,亟令鐫削臣所帶之職,俾便歸護,仍治臣擅行之罪,幸甚。答曰,覽書具悉。卿其勿辭,往護母病焉。
檢閱姜趾煥書曰,伏以,臣素以駑劣,猥忝簪筆之任,觸事昏憒,居常愧懼矣。昨於賓筵入侍,大僚以筵說訛誤,請推堂后。臣旣在記注之列,有不可晏然於心,而臣之素患關格,便成貞疾,近緣日候之不適,將攝失宜,重添毒感,宿病從而闖發,胸膈痞塞,呼吸不通,頭目眩搖,肢體如束,頃刻之間,若將殊絶者然,萬無淹直供劇之望,而實有汚穢淸禁之慮。玆敢忙搆短章,仰暴危懇,伏乞睿慈,俯加諒察,削臣所叨之職,而以便調息,治臣瀆撓之罪,而以肅朝綱,幸甚。答曰,覽書具悉。爾其勿辭,調理察職。
輔德李宜老書曰,伏以,臣之老母,素抱奇疾,以過冬就溫之計,七月下往楊州鄕舍矣。卽接鄕信,則宿病之外,又添毒感,嘔吐泄瀉,一時兼發,食飮全廢,精神昏倒,多試藥餌,終無分效,諸般症形,極其危篤云。臣自聞此報,心神亂越,按住不得。私情所迫,他不暇顧,玆不得不投進短章,徑尋鄕路。伏乞睿慈,回垂諒察,特遞臣所帶職名,以便救護,仍治臣擅行之罪,以肅朝綱,幸甚。答曰,覽書具悉。爾其勿辭,救護母病焉。
辛巳九月初三日辰時,上御景賢堂。藥房入診入侍時,都提調洪鳳漢,提調韓翼謩,副提調金器大,假注書李惠祚,記事官池應龍,記事官姜趾煥,醫官金履亨·皮世麟·許礈·李以楷·李泰遠·慶絢·徐命緯,進伏訖。洪鳳漢進伏問候訖。金履亨等診候訖曰,脈候左右三部調均,而胃脈不足則一樣矣。眼部紅暈,幾盡消霽,而外眥尙有微高意,以黃蠟膏和鹽少許附之,似好矣。旣有蛔氣之敎,湯劑入烏梅若干箇,亦好矣。上曰,蛔蟲掛於喉間,使中官拔之,則中官驚退可笑。服桂薑丸而無效,服芥子丸乃下,蓋峻劇故也。近日滯鬱之氣,似爲祟於此,理中湯不可依前服之。更議當否,進之,可也。都提更請於明日入診,上不許。都提曰,殿下雖尋常處之,臣等焦迫,當如何哉?仍許明日來待入侍。上曰,吏判固執矣。鳳漢曰,然豈不出乎?仍命之參議牌招傳敎。鳳漢曰,判書出不出在此。承此傳敎後,欲出則出,不欲出則不出矣。判書更爲牌招,似好矣。上曰,判書爲一日三牌,參議只推,更爲牌招。出傳敎命書筵話傳播重治傳敎。鳳漢曰,筵話雖祕,得聞知然後,國事亦多有擧行。有此傳敎後,則雖依例頒布之言,史官若牢鎖,則事務多有稽滯不擧之患,不可無闊狹之道矣。上曰,然則出其大槪,可也。如有推考等事,但當傳之矣。上,下詢曰,此注書誰也?鳳漢曰,李恒祚之弟李惠祚也,上曰,俄者入來時,意以爲李惠祚也。今忽又問之,精神如許而何爲哉?仍下敎賤臣曰,汝於筵說,必操心也。昨筵飭敎,汝亦必聞知矣。鳳漢曰,彼注書亦操心之人也。賤臣惶悚起伏。上曰,然矣。彼注書爲人佳矣。仍下敎曰,此豈注書之過也?予當問于卿矣。雖卿,豈不求筵說於注書乎?彼史官者,自入侍退出,而頹臥者,固其性也。書役酬應,渠豈樂爲乎?且其精神疲薾之餘,失本意而誤出者,亦或勢使然也。卿且觀之。彼注書亦必得謗矣。外間必曰,注書壓於大臣,改塗日記草云矣。上曰,噫,近者浮囂,專由筵說之浪傳。注書日記,無異史草,實錄纂修,例皆參互,事面重。此後重事面大略,不可不先施者外,擧條頒布。日記書納之前,若有宣泄,當該入侍承旨·注書,當重處,以此嚴飭。出傳敎上曰,朝禮不可不嚴。法殿入侍承旨,則例相向拜,而近者非徒今日東西門入重臣,或有與大臣相向拜者,此後申飭。出傳敎上曰,頃者雖有所重而然,本事不然,故卽爲分揀,而莫重之事,事體宜顧。旣命補土,曾已臨視,事面至重,靜而思之,不可無飭。陵官旣報,則宜卽草記懲治。且有部官之報,則亦涉殊常。尤宜草記,而循例行關,非重事體之意,該堂從重推考。事雖若此,飮酒人追逐之際,越峴與否,京何預料,而設或報聞,報于京兆,轉聞,事理當然,而先報禮曹,其涉輕先。帳殿親問時事推之,部官之不顧事重,自下欲爲彌縫,亦涉苟且。當該部官,令該府處之。或有越峴者,宜卽執捉報禮曹,何令守護軍輩,莫重至近之地,私自敺打乎?亦不可無飭,當該參奉,下義禁府推考。噫,近者百怪層生,故雖有所重,例視者多。我國專用大明律。高皇帝嚴君臣之分,於群字,君羊列書,定以禁律,殿庭偸甎,大典一律。今則若非戊申·乙亥,則動心者鮮。頃者之事,光福憑藉至重至敬之處,肆然鳴鼓,至再至三。設或執捉踰峴人,玆事不可不嚴隄防。幼時卽聞此鼓一打,其律至一云矣。頃有李久大,今有千光福,卽近古所無。其時久大循例處之,故光福效焉,而事先誠淺,坐峴幾日,乃有是事,中夜聞之,目不能睫。卽令展拜,一則仰諭,一則嚴處陵軍,故先告其由之意。昨日校理嚴璘,初則以爲事重矣,及見不然云,而乃以中庸勉焉。噫,目今看義理不明,類皆若此。大抵中庸之道言之,非先執其中之謂也。執其兩端而用中,是可謂中庸。當觀末稍處分之中不中,而儒臣所奏,事體如何。事當推考,而作事謀始,學問之道,隨事匡規,人臣之職也。雖或忽於大體,宜可勉於後人,故只諭予意,而凡在臣庶,尊所敬若天上,視堂陛若九仞,然後臣分不隳,民習不渝。申申此敎,意蓋深矣。莫重垓子之外,有此犯酒,而因此豈可不問?令攸司依法科治。出傳敎鳳漢曰,旣有部官處之之敎,則當該參奉,亦當有處分,然後事面如衡平,而今承此傳敎,處分實爲至當矣。金履亨曰,俄承蛔氣之敎。湯劑中當有加減之道矣。上曰,理中湯依前方,而乾薑更加五分,加花椒五分,烏梅二箇,日再煎入。出榻敎諸臣以次退出。
辛巳九月初三日午時,王世子坐景春殿。藥房入對時,分提調南泰會,左副承旨兪漢蕭,加出假注書黃樸,編修官李宜老,記注官李胤恒,醫官方泰輿·李世珪·吳道炯·崔源·金世彦,以次進伏訖。南泰會曰,日氣乖常,睿候調攝,若何?令曰,近來發厭食之症,專廢食飮,氣難收拾矣。泰會曰,寢睡之節則何如?前進湯劑盡服乎?令曰,寢亦煩熱,不能穩着矣。請醫官診候。令曰,余病豈服藥可瘳耶?然第入診。泰輿·世珪入診,退奏曰,脈度左右三部,數滯無減,度數不均,脾胃脈虛軟,掌心溫而不潤矣。泰會請議藥。泰輿曰,當進淸熱之劑,而厭膳之症,宜先治之,加味香橘湯連進,間服安神丸,好矣。令曰,頃進香附茶,代水飮之,好矣。五味茶酸而不美,止。泰會曰,湯劑從醫言製進乎?令曰,第劑而煎入。方退出時,兪漢蕭進奏曰,臣待罪近密之地,區區所懷,敢此仰達矣。昨日雷雹,輒發於收藏之時,邸下必驚動矣。自近年來,災異每每如此,人心狃安,恬而爲常。然仁愛之天,安知無警告之意乎?邸下受大朝代理付托之重,以睿候之方在調攝,雖不得逐日開講,差待睿候平復,必大驚動大振作,召對·書筵·政事施措,次第行之,無少間斷,俾有實效,則人心悅豫,天意可知,伏望體念焉。令曰,年年如此,豈不驚動?所奏切實,當體念矣。李宜老曰,承旨之言,誠切實矣。邸下旣已體念下令,雖宴閒幽獨之時,各別體念,臣所望也。仍奏說書權正忱,數昨自鄕上來。雖有身病,再牌則欲承膺,而初牌以不進罷職,弼善李基德徑出禁推,文學李昌任連日違牌,番次可悶矣。令曰,權正忱何處人也?余未及見之矣。宜老曰,此嶺南人質實矣。出下令諸臣退出。令曰,司書金尙集,自政院催促上來。出下令說書權正忱罷職令旨爻周還入。出下令令曰,說書權正忱只推牌招,弼善李基德,文學李昌任一體牌招,而文學別無意義,不爲承令,極涉未安。各別申飭,使之入直。出下令
上在慶熙宮。常參·經筵,以代理停。
鄭尙淳啓曰,右承旨鄭存謙,昌德宮入直矣,以其親病,陳書出去,替直無人。左副承旨兪漢蕭,卽爲牌招,以爲入直,何如?傳曰,允。
鄭尙淳啓曰,注書權師彦在外代,假注書李惠祚姑令仍察,何如?傳曰,允。
李心源啓曰,藥房都提調洪鳳漢,提調韓翼謩,爲承候來待請對矣。傳曰,入侍。
沈履之啓曰,今下京外上言一百一張內,七十張分下各該司,二十九張啓字爻周次,還入之意,敢啓。傳曰,知道。
李心源啓曰,左議政洪鳳漢依下敎來待矣。傳曰,入侍。
有政。吏批,判書徐志修進,參判未差,參議韓光會進,左承旨鄭尙淳進。
以金陽澤爲吏曹參判,以權瑞東爲掌令,以金相福爲左參贊,以鄭夏彦爲戶曹參議,以李顯祚爲宗簿正,以金宅礪爲直講,以任觀周爲典籍,以李潭爲兼中學敎授,以李養源爲沔川郡守,以宋淳明爲載寧郡守,以朴起采爲文川郡守,以李衍祥爲司饔主簿,以宋在淵爲內贍主簿,以金熙爲濟用主簿。兼養賢主簿單趙慶輔,直長單孟儒龍,奉常奉事白仁煥,承文博士單鄭錫台,成均學正單孫萬逸。
兵批,行判書李昌誼病,參判趙榮進病,參議李秀得昌德宮入直,參知朴昌潤病,參知柳健入直進,右承旨鄭存謙進。
副司直元景淳。
以承傳色口傳,下敎曰,俄者上言留置,而下敎亦勿頒布矣。果留置而亦不頒布耶?李涏往來於黃景源之家云,何日往其家,而或門外及京內留住與否知入。分付京兆,詳考戶口,判尹明日趁早知而入來。
傳于李心源曰,大臣·秋曹堂上·金吾堂上,開門後入侍,耳目之官,卽爲牌招,同爲入侍。
鄭尙淳,以庭試武二所差備官言,以試官意啓曰,試官兵曹參判趙榮進,方以臺言,引以出去。莫重試事,不可不備員,令政院稟旨變通,何如?傳曰,允。
鄭尙淳啓曰,因武二所草記,試官趙榮進,以臺言引以出去,莫重試事,不可不備員,令本院稟旨變通事,允下矣。原單子中改付標以入之意,敢啓。傳曰,知道。
沈履之,以刑曹言啓曰,莫重垓子之外,有此犯酒,豈可不問?令攸司依法科治事,命下矣。垓子外,伊時犯酒人良女李召史,自京兆捉送,故査問取招後,依律刑配之意,敢啓。傳曰,知道。
王世子在昌德宮。常參停。
鄭存謙達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,執義南惠老在外,掌令鄭運維武一所進,一員未差,持平李徽中奉命在外,李鎭恒上書入達,今日以監察茶時之意,敢達。令曰,知道。
又達曰,憲府連日監察茶時,事甚未安。除在外·試所進去外,持平李鎭恒卽爲牌招,何如?令曰,依。
又達曰,吏曹判書徐志修,特敎之下,一向違牌,尙不出肅,事甚未安。卽爲牌招察任,何如?令曰,依。
又達曰,刑曹判書李益輔,連日違召,尙不出肅,事甚未安。卽爲牌招察任,何如?令曰,依。
以弼善李基德,文學李昌任,再牌不進罷職令旨,令于鄭存謙曰,竝推考徽旨捧入。
鄭存謙達曰,春坊上下番俱空,事甚未安。弼善李基德,文學李昌任,竝卽牌招入直。令曰,依。
以弼善李基德牌不進罷職令旨,令于兪漢蕭曰,推考徽旨捧入。
兪漢蕭達曰,新除授注書權師彦,時在京畿仁川地。斯速乘馹上來事,下諭,何如?令曰,依。
又達曰,新除授說書崔光璧,時在慶尙道善山地。斯速乘馹上來事,下諭,何如?令曰,依。
又以兵曹言達曰,景福宮衛將鄭起,素患風痰之症,近甚危篤,旬月之內,萬無起動供仕之望,呈狀乞遞。實病旣如是危重,則不可等待其差復,今姑改差,何如?令曰,依。
右承旨鄭存謙書曰,伏以臣,望七老母,有數年痼疾,飢飽寒暖,稍失其適,症輒發作,殆無寧日。臣無他弟妹,孑然一身耳。臣若少出,傍無侍省。以〈此〉情理,豈有離側供劇之望,而除拜之初,連値動駕,分義是懼,抑情勉膺,每當鎖直,方寸自亂。卽接家信,則母病失攝添感,宿食不化,寒熱交作,藥宜趁時,促臣歸視。情私懇急,忙籲徑出。伏乞睿慈,亟遞臣夙夜之職,以便救護,仍治臣擅離之罪,以肅綱紀,不勝公私幸甚。答曰,覽書具悉。爾其勿辭,救護母病焉。
副摠管臣尹東暹書曰,伏以,臣之老母,見留臣弟水原官次,衰耗轉甚,癃病日痼,委貼床薦,長事藥餌,而近因暄涼不適,將攝失宜,重添感冒,彌日不解,症形苦重,一倍綿綴云。臣日久離側,情急視疾,不得不急控短章,徑發登途,顧臣所帶,職在宿衛,不宜暫曠。伏乞离明,俯垂諒察,亟遞臣摠管之任,仍治臣擅行之罪,俾禁直無闕,至情獲伸,不勝幸甚。答曰,覽書具悉。卿其勿辭,救護母病焉。
辛巳九月初四日辰時,上御景賢堂。藥房三提調請對入侍時,都提調洪鳳漢,提調韓翼謩,右副承旨李心源,假注書李惠祚,記事官池應龍,編修官金廣國,醫官金履亨·皮世獜·許礈·李以楷·李泰遠·慶絢·吳道炯,進伏訖。上,書下憶昔登臨,甲年在明,追慕興懷,拜手書揭十二字。上曰,昔壬午慈聖,以揀擇之行,自順安上京時,歷登鍊光亭,今已周甲,而豈意予又見此年耶?五紀母臨,七十享年,氣象果在於此矣。予今纔聞知,故以御筆命揭於鍊光亭,使入侍兼春秋,趁舊伯在任時齎去,使之揭之矣。鳳漢曰,右相執甚固,頃以此意已仰達矣。今又敦諭然後,可以致之矣。上曰,其兄亦一出,向者所喩,不過大槪耳。今於史官之往,更欲詳諭矣。都提調問候。上曰,凡節如常,而湯劑入烏梅,味頗不佳。寢睡則自初昏入睡,鼓動則始覺矣。翼謩曰,鼓動後始覺之敎,乃曉鼓乎?上曰,罷漏時矣。金履亨等診候訖,曰,左右三部調均,而胃脈不足一樣矣。眼部差勝於昨日矣。上曰,昨夜思食之念甚切。此蓋一生初事也。鳳漢曰,伊時有所進御乎?上曰,雖飮麪湯,豈無器具乎?然以此成習,何以爲之乎?鳳漢曰,思食之時,有所療飢然後,可無後害。殿下豈可以成習爲慮乎?自藥房請進黃栗末,以備待之,何如?上許之。上曰,理中建功湯,減昨日所加,依前方日再煎入,以今日爲日次。出榻敎上,下敎入侍兼春秋金廣國曰,汝敬持御筆,馳往箕營,凡諸揭板等節,以口傳言于舊伯,仍以傳諭,可也。上曰,頃者史官,持傳手書,卿祗受,而手書中謂卿兄向年所奏者,卿亦記有乎?卽予固心卅載如一,今於廊廟,兩台得人,暮年自强,庶可高枕。雖然,聞左揆所奏,可諒卿心。今者枚卜,豈爲卿?實爲國也。其若顧小子暮年猶勤之意,思卿昔年忠款之奏,亦豈徒守其心?今因追慕,御筆齎去,兼付企待之意。追慕本事,御筆已載,鐫揭等事,史官聽諭,卿在營時,精鐫以揭,須體小子慇懃之意。顧今日之國事,待交龜卽爲登道,用副日夕之望事,令入侍兼春秋諭于右相。出傳敎上曰,召對爲之。出榻敎韓翼謩曰,王世孫調理之節,探問於講書院,則院官答以日昨入見,以感氣今已差安,謁廟進見擇日,當在何間,問白事下言云矣。以此推之,旬間則似當快復矣。問諸日官,則今月十二日最吉云,以此日擇入之意,敢稟。上曰,依爲之。出擧條諸臣以次退出。
辛巳九月初四日巳時,上御景賢堂。召對入侍時,參贊官李心源,侍讀官嚴璘,假注書李惠祚,記事官池應龍,記事官韓㵛,進伏訖。命侍讀官進讀心經下篇,自孟子曰無名指章。參贊官讀孟子曰匀是人也章。注書讀孟子曰飢者甘食章。兼春秋讀孟子曰熊魚章。上曰,以帝王論之,易誤於晩節者,多矣。予於予事,雖有老不可知者,而至於宮室之美,妻妾之奉,豈爲是哉?然有駸駸然易溺之患,可不戒哉?嚴璘曰,殿下以晩節爲敎,惶恐敢達矣。血氣衰邁,則實有在得之戒矣。命儒臣先退。命承旨進讀陵幸後上言。至韓山居幼學李涏上言,至壓尊處,上曰,予已起居矣。承史承命後,亦惶忙起伏。上曰,此等處,承旨越之而勿讀,可也。仍下敎曰,此全不知人事之漢矣。諸臣中誰知者?僉對曰,不知矣。仍命注書,分付于京兆,知李涏所住處,令來待于差備門外。仍命注書,傳諭左相入侍。出榻敎承旨讀至東部居扈衛軍趙甲福,爲其父敦,以侍講院使令,多年立役,請免賤。心源曰,今此趙甲福上言,非徒干恩,語極無嚴,不可勿施而止,事當嚴治懲後矣。上曰,承旨所奏,是矣。令攸司科治。抄出擧條上曰,凡上言,差備所屬,例皆親呈,各司隷屬之上言,官豈不知,而今者侍講院使令上言,萬萬猥濫。其人旣因承旨所奏,下敎,不能檢飭,伊日入直該官,罷職。出傳敎上曰,今覽金俊海等上言,此何向化人,而所謂書賜敎旨,果有是事否?況向化人屬禮曹,勿侵軍役,例也,何以有此上言乎?其人若來,令禮判詳問後,明日以奏。出傳敎上曰,人君御國,不過風敎。今者李士介上言,其涉殊常。果若此嫂叔之間,一邊淫奔定婢,一邊構陷定配。刑政錯亂,有損風敎,令該曹書問本道,果若此,當該道臣·守令,何逭矇然之飭?登對以奏。出傳敎上曰,近者上言,猥濫特甚,而今者密陽民人等上言,旣非四件事,若干日之內,渠何能爲此乎?此非鄕民之或來京者,巧作名目而上言,則必也京中巧猾之輩,作此擧而然也。堂陛不嚴,民習可惡。此等末世,不可不嚴懲。令該曹嚴査,從重科治。出傳敎上曰,近者百怪層生,故時或令承旨讀上言,意蓋此也。今番爲榮親者,爲父·爲主·爲夫訟冤者,一竝例下,令該曹相考眞贗,眞者申復,贗者勿施,而其中太廟守僕·樂院樂師,相考年限,考其本事稟處,而其勿濫雜。榮親者,宜恤人子愛日之心,卽爲考籍,俾勿稽滯事,分付。出傳敎上曰,今覽密陽俊喜上言,渠若能辦此,無愧漢之緹縈,而不分明三字,心可尙矣。本事亦涉殊常,其令道臣親執詳査,啓聞來到後,承旨持奏。出傳敎上曰,吏曹參判,其不行公乎?何無動靜也?心源曰,吏參,日昨以其親病,陳書下鄕矣。上曰,此人則以不仕爲主矣。仍命曰,吏曹參判元景淳新除之後,其不謝恩,今聞陳書尋鄕云,處義過矣。事體不然,不可無飭,遞差。出榻敎上曰,吏判,今聞陳書承答云,而一向違牌,分義事體,俱涉寒心。若思乃父,豈忍若此?其在國體,不可一任撕捱,從重推考,卽爲牌招察任,承牌後因爲開政。出傳敎上曰,判書承牌後開政有命,參議一體牌招。出傳敎命小退。諸臣以次退出。
辛巳九月初四日酉時,上御景賢堂。大臣入侍時,左議政洪鳳漢,右副承旨李心源,假注書沈鏶,記事官池應龍·韓㵛,以次進伏訖。上曰,大臣進前。上曰,今年予心如此,而彼李涏則尙有希望之心矣。李涏去處,承旨何以知之耶?李心源曰,使之廣問於京內,則有云留住於黃參判家者,故送人於貞洞黃景源家,則果云往來,而爲見九月山,歷海營入去云矣。上曰,旣呈上言,卽爲遊山之行,是豈子道乎?且與海伯爲一家乎?心源曰,爲十寸云矣。上曰,與黃景源爲親戚乎?何以往來云耶?心源曰,爲七寸云矣。上曰,十寸之間,非大段之間,而爲其得食而下去,則其爲人可知。如此之類,不可置之於士流矣。命書刊去儒籍傳敎。洪鳳漢曰,李涏之遊山,誠是不知人事者。且其歷入海營者,不過得食之計,而如此輩,每必賣其一家,往來於道路矣。上曰,果是乞食之輩,爲其一家者,豈待以一家乎?不過誇於山僧,以爲討食之道耳。鳳漢曰,李涏之父,疏旣未徹,而今乃如是者,此誠干恩之輩也。上曰,然矣。鳳漢曰,李世華之家,近於冷井洞矣。上曰,然乎?其子孫誰也?鳳漢曰,直孫則不知矣。上曰,李翼元,於故判書爲誰也?鳳漢曰,爲從孫矣。臣欲以致祭事陳達,而恐其爲干恩,姑未果矣。上曰,此則非干恩也。上曰,不可全防矣。鳳漢曰,然矣。上曰,趙榮進加資後,有宋瑩中事,故其時予有下敎矣。鳳漢曰,臣更聞之於李滉,則其母十二歲,侍聖母,十七始嫁,而有其傳來舊圖云矣。上曰,闕中亦有之矣。鳳漢曰,臣則未知矣,其果有之矣。上曰,宋瑩中之所奏者,固非有意也。其爲人甚善,故有其事矣。今日政之末望落點者,予有意矣。鳳漢曰,嚴防之中,亦有道矣。上曰,然矣。李溵·黃景源之有如李涏輩者,誠爲憫矣。如彼者,必有如此族矣。鳳漢曰,黃海道,非李溵則不可支也。今方只食兩時飯,而爲治云矣。上曰,然乎?鳳漢曰,鄭玉之治亦善矣,而以其貧族,無餘地云矣。上曰,如彼之族,當此世,雖難其拒門不納,而好顔待之,誠好矣。上命書致祭傳敎曰,頃聞欲爲下敎而未果,今聞大臣所奏,家在盤松坊咫尺云,心甚愴然。故判書李世華家,遣禮官致祭。仍爲下敎曰,彼上言,反爲故判書致祭也。又命書祭文。鳳漢曰,都承旨無端還入不出,誠怪矣。明日將爲求對請出。上曰,都承旨金器大牌招。出榻敎鳳漢曰,刑曹判書之受由不出,極涉怪訝矣。未知何事而然也,亦爲下敎,好矣。上命書傳敎曰,秋判初度受由云,其涉過矣。其單勿施,牌招察任。上曰,冢宰則今日爲行公矣。鳳漢曰,豈不出乎?鳳漢曰,左參贊洪啓禧尙不入來,惠堂事,誠可悶矣。上曰,堂上一員有闕代,出之。鳳漢曰,重臣當差者,方有數三人,先以禮判韓翼謩差下,何如?上曰,好矣,依爲之。出擧條上曰,趙甲福,令該曹科治。出榻敎李心源曰,李涏非以儒道奏之,大臣今方入侍,更爲下詢,好矣。上曰,二字之用,雖朴泰輔之子,不可用也。大臣或未詳見乎?命承旨示之。鳳漢曰,其時所恒用者也。上曰,下二字,亦豈可用之乎?大臣亦未見之乎?命承旨示之。鳳漢曰,不知人事矣。然而此亦恒語間用之者也。心源曰,古今有異矣。上曰,承旨之言,是矣。仍命曰,傳敎中刊去,以永刊書之。諸臣以次退出。
上在慶熙宮。常參·經筵,以代理停。
金器大啓曰,藥房三提調,爲承候來詣請對矣。以承傳色口傳,下敎于藥房曰,氣一樣。請對其止之。
以承傳色口傳,下敎曰,厥漢以官差,卽爲捉來待令。
鄭尙淳,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
金器大啓曰,同副承旨沈履之,今日不爲仕進,卽爲牌招,何如?傳曰,允。
鄭尙淳啓曰,判尹金聖應,依昨日下敎,李涏戶口考出後來待矣。傳曰,入侍。
沈履之啓曰,左議政洪鳳漢,判義禁李益炡,同義禁洪麟漢·沈鏽,刑曹判書李益輔,參判黃景源,依下敎來待矣。傳曰,入侍。
傳于李心源曰,儒臣同爲入侍。
金器大啓曰,卽者譯科試所入門官來言,提調金相福,以本職未肅拜,今日不得備員開場云。司譯提調金相福,卽爲牌招進參,何如?傳曰,允。
傳于鄭尙淳曰,承旨入侍,試官同爲入侍。
傳于鄭尙淳曰,李涏捉來時,敦義門則與闕內相近,以西小門入來。
金器大啓曰,因本院達辭,上番兼春秋池應龍,身病猝重,減下事,依下矣。其代令該曹口傳差出,何如?傳曰,允。
兼春秋單金龍甲。
有政。吏批,判書徐志修進,參判金陽澤牌不進,參議韓光會進,行都承旨金器大進。
吏批啓曰,大司諫今當差出,而擬望之人乏少,承旨及未赴任守令竝擬,何如?傳曰,允。
以李宜哲爲大司諫,以吳奉源爲執義,以趙爲司諫,蔡緯夏爲掌令,以李晉圭爲持平,以朴相老爲正言,以姜潤爲弼善,以洪檍爲文學,以李春躋爲知敦寧,以李憲默爲司成,以徐命天爲司僕正,以趙煥爲監役,以李益輔爲掌樂提調,以金陽澤爲尙衣提調,以韓翼謩爲典牲提調,以李鼎輔爲長興提調,以韓師得爲司饔提調,以尹東度爲瓦署提調,以徐命臣爲掌樂提調,以李之億爲司圃提調,以徐命天·嚴璘爲兼漢學敎授,以朴弼燧爲兵曹正郞,以鄭錫台爲奉常直長,以李尙運爲學諭,以邊得讓·安兼濟·李性遂·李永中·南會老·李之晦·李蓍廷爲兼春秋,以任希敎爲輔德,以李迪輔爲司書,以元錫疇爲順懷墓守衛官。以慶基殿參奉兪漢喆,思陵參奉申敬日相換。
兵批,行判書李昌誼進,參判趙榮進病,參議李壽得昌德宮入直,參知朴昌潤病,柳健入直進,左副承旨鄭尙淳進。
以李文國·宣聖麟·姜錫文爲訓鍊主簿,以金尙勳爲都摠經歷,以李興遠爲內禁將,以權時協爲黃海兵虞候,以李喆運爲都摠都事,以尹守喆·洪夏九爲五衛將,以趙永昌爲景福衛將,以鄭趾新爲兼司僕將。副護軍南惠老·呂善應·權瑞東,副司直柳正源·李徽中,副司果洪秀輔。以金宅沂·金仁壽爲武兼,以尹在復爲部將,以吳鼎國爲訓鍊主簿。
傳于鄭尙淳曰,政廳承旨入侍。
鄭尙淳,以吏批啓曰,典設司別提申光胃狀呈內,身病甚重,勢難察任云,惠陵別檢申光輔,受由過限未上來,竝依例改差,何如?傳曰,允。
以承傳色口傳,下敎曰,殿座近下敎中官,越俸一等。
鄭尙淳啓曰,臣與左副承旨兪漢蕭伴直矣,解職調理,其代牌招入直事,命下矣。右承旨鄭存謙陳書受由,右副承旨李心源式暇,同副承旨沈履之昌德宮入直,伴直無人。都承旨金器大所當牌招伴直,而拘於廳規,不得請牌,何以爲之?敢稟。傳曰,都承旨牌招入直。
傳于鄭尙淳曰,兵曹參知柳健,承旨除授代其房,其下仍房,卽爲牌招察任。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,日間睿候調攝,若何?寢膳之節,亦何如?臣等,卽與諸醫,趁早入對,診察爲宜。惶恐敢達。令曰,知道。
兪漢蕭達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,執義南惠老,掌令權瑞東在外,鄭運維武一所進,持平李徽中奉命在外,李鎭恒書批未下,今日以監察茶時之意,敢達。令曰,知道。
又達曰,藥房都提調洪鳳漢,爲承候來待矣。令曰,入對。
又達曰,持平李鎭恒陳書到院,而係是言事書,依傳敎持入受答之意,敢達。令曰,入對。
令于兪漢蕭曰,在外講官竝許遞。
兪漢蕭達曰,注書權師彦自鄕上來云,卽爲牌招,何如?令曰,依。
以弼善李基德牌不進罷職令旨,令于兪漢蕭曰,推考徽旨捧入。
兪漢蕭達曰,侍講院上下番俱空,事甚未安。弼善李基德,旣有只推之令,更卽牌招入直,何如?令曰,依。
又達曰,上番兼春秋池應龍,身病猝重,勢難察任,今姑減下,何如?令曰,依。
沈履之達曰,春坊上下番,連日闕直。今日政新除授春坊,待下批,卽爲牌招入直,何如?令曰,依。
以文學洪檍牌不進罷職令旨,令于沈履之曰,推考徽旨捧入。
注書權師彦書曰,伏以,臣晩占倖科,猥參記注之選,而向者臺言,忽加以麤雜之目,臣誠至今慙恧,實無抗顔之念矣。噫,如臣愚騃,亦登薦剡,則人言之來,顧何足怪,而第臣與彼臺臣,初無影響之相及,又無好惡之相干,則其所侵詆,從何見聞?其所擠排,抑何伎倆?臣若於日月稍久之後,費辭呶呶,與之校辯,則眞個彼所謂麤雜者等耳。臣雖疲勞,豈爲是哉?念臣以世祿之裔,伏蒙我大朝前後記拭之恩,臣一念報效,銘在肝肺,凡有除旨,豈敢爲辭避之計,而意外榮選,被人猜忮,自顧身名,只益困惱,揆以情勢,有難蠢動。況且堂后付職,一從薦之先後,格例甚嚴,不可踰躐,則今臣所叨,亦係誤恩。以此以彼,去就一節,已無可論,玆於召牌之下,隨詣禁扃之外,略陳短章,伏乞离明,俯諒危苦之情,特察越例之嫌,亟罷臣職,以謝人言,以嚴公格,千萬幸甚。答曰,覽書具悉。爾其勿辭,從速察職。
文學李昌任書曰,伏以,臣猥以無似,備員宮僚,前後不啻累次,而有除輒膺,一味冒蹲,夫豈有毫分稱塞之望而然哉?睿候尙欠康復,而分義不敢逡巡,講對頻有許接,而忱誠必思自效。惟此耿耿愚衷,庶幾离明俯燭,而忽自數日以來,賤疾斗劇,無望轉動,嚴召屢降,積犯違傲,臣心惶蹙,當復如何?抑臣有目下情理之萬萬焦迫者。臣父痰喘宿症,每患當寒添苦,今年則將擬調治於楸廬,而欲因向來省掃之暇,仍作三餘就煖之計,故臣母爲其整頓凡節,纔已出留矣。卽聞離次棲屑之餘,觸冷忒重,中感匪細,種種證形,極其危篤,隔江之地,更僕告急,臣方擔舁病軀,往尋鄕路,飭敎截嚴,令牌又辱,而未得爲趨承計。孝理之下,宜蒙矜諒,而擅行之罪,實無所逃。伏乞睿慈,亟削臣職名,俾便救護,仍治臣辜犯,以昭法紀,幸甚。答曰,覽書具悉。爾其勿辭,往護焉。
持平李鎭恒書曰,伏以,上天申佑,聖候遄臻康復,睿體亦向平康,慶忭曷有其極?念臣不合臺閣之職久矣。前後虛縻,一無裨益,銓衡之地,棄不檢擬,可也,而前月旣玷薇垣,今月又叨柏府,有若淸朝耳目,非臣莫可者然,臣誠莫曉其故也。豈世之所須者巽軟,而如臣無似,偏宜苟充耶?陳力就列,當官盡職,非臣庸陋所能,冥進冒沒,瘝曠重任,臣又粗知其恥,則進退一節,更無可論,而耿耿憂愛,有不能自已,略此仰陳焉。日前令旨渙發,風雷之勇遷,照人耳目,講讀之英音,徹於半夜,萬姓胥悅,跛躄咸聳,猗歟盛哉。第念心危道微,收難放易,讜言罕進,日月稍久,則不知不覺之中,有駸駸然怠忽之慮。伏願益加循省,無少間斷,緝熙之工,日躋聖敬,則宗社幸甚。臣於目下事,又有可言者。今番監試兩所出榜也,掌試者之族黨,殆居其半,放恣無忌,國言狼藉。其在嚴科場杜後弊之道,不可置而不論,請竝施嚴譴,以警具僚焉。頃日大朝筵中,下詢聖母誕降之基趾,而其時承宣,强其不知,率爾陳奏,至使至尊親勞玉趾於暮夜荒田之間,萬目驚惑,京論沸騰。不可以一時奏對之不審而恕之,臣謂當該承宣,亦施譴罷之典,可也。玆於召牌之下,隨詣禁扃之外,投章徑歸,伏乞离明,俯垂察納,遞臣見帶之職,仍治臣逋慢之罪,以肅朝綱,以安微分幸甚。批答出筵話
海興君橿書曰,伏以,上天申佑,聖候遄復衷和,睿體亦向平康,慶忭曷極?念臣犬馬之齒,已迫遲暮,蒲柳之質,苦多疾疢。近年以來,自覺衰謝頓甚,冉冉若下山之勢,平日家居,飮啖起居,須人而爲之之時常多。今膺專對之命,將作出疆之行。義在往役,不敢蘄免,而異域風霜,驅策衰朽,疾病之來,理所必至。臣有一子命杰,見方待罪畿邑,如得父子相將於萬里之行,藥餌扶護,有所靠賴,實私心之願,而官守有縻,不得任自帶去。伏見曾前赴燕使臣,有如臣情私,而子爲外任者,自上特許隨往,已爲前例。玆敢不避猥越,仰陳微懇。伏乞睿慈,俯垂矜憫,特令該曹照例變通,許臣率子而行,不勝幸甚。答曰,覽書具悉。聖候遄臻康復,慶忭曷諭?卿其依所陳,令該曹考例稟處。
辛巳九月初五日卯時,上御景賢堂。大臣·判尹·秋曹堂上·金吾堂上·儒臣,同爲入侍時,左議政洪鳳漢,判尹金聖應,判義禁李益炡,刑曹判書李益輔,參判黃景源,同義禁洪麟漢·沈鏽,右副承旨李心源,副校理嚴璘,假注書沈鏶,記事官池應龍·韓㵛,以次進伏訖。上曰,中官傳以承旨入來乎?俄者只何承旨入來,中官拿處。上曰,旣有入侍之命,則當在閤門外,而至使呼政院書吏,入侍承·史竝推考。出擧條上曰,禮判入侍。賤臣沈鏶出去傳命。禮曹判書韓翼謩追後入侍。洪鳳漢進伏曰,聖體若何?上曰,一樣矣。鳳漢曰,湯劑進御乎?上曰,無進御之意矣。上曰,判尹考戶籍來乎?金聖應曰,果考之則屢改名矣。上曰,亦怪矣。聖應先退。上曰,大臣進前。仍下敎曰,世間之百怪層生,有此李涏事矣。李涏,雖使之捉來待令,而猶未知其年之老少。當見其老少與爲人,然後處之,而蓋一節深於一節,入侍史官,亦爲動色。又有承旨之奏,若欲處之而定配,則何必問之於大臣,而卽予有意故也。先爲分付於秋曹,將有議處之道,而卿則曰,數處文字用之前日云,而亦豈可用之於今日乎?此非上言也,乃一所志也。揣度君意,渠焉敢爲之乎?彼若誘予,則亦當有辭,而不計於此,謂以此感君而榮父乎?渠乃敢試之於君心,以渠所爲言之,則無倫悖說,以渠之心言之,則不忠不孝也。卿等見此上言後,詳議奏之。鳳漢曰,昨夜上以癡騃不知人事敎之,臣不敢有仰達者,而今日見之,第其二字之今日用之者,實有難貸之罪矣。惟在自上處分之如何也。李益炡曰,臣在未及聞矣。今見癸丑二字,極爲不可。臣則謂上敎得當也。李益輔曰,臣意亦如判義禁所達矣。韓翼謩曰,初不知某事,始知其極非矣。黃景源曰,不幸爲臣至親,不得挽止,臣之罪也。上曰,於卿爲誰?景源曰,臣之三寸姑母夫也。上曰,初知卿之遠寸矣,今聞之果近矣。然於卿何有?洪麟漢曰,雖爲父事,癸丑引據,極非極非矣。大臣·諸臣,旣已奏達,臣何更陳?沈鏽曰,初不知本事矣,見上言承上敎,更無仰達者矣。今日豈用此文字乎?上曰,極是矣。謂不道則雖非矣,而誠不敬也。玉堂又奏之。嚴璘曰,誠不敬也。請嚴處之。上曰,庭試不遠,又何遊山?恐其橫走也。鳳漢曰,家在倉洞云,是京人也。豈有遠走之理乎?景源曰,前在京矣,近則下鄕矣。上曰,可謂百怪層生矣。頃有侍講院使令事矣,今又此事矣。鏽曰,臣待罪秋曹時,聞在鄕而呈上言者。此後則堂上坐起,先考戶籍,又見其面,而決處之,好矣。上曰,最是矣。鳳漢曰,定節目,好矣。上曰,當定式矣。翼謩以向化人事,陳達。上曰,此第二件事,姑置之。益輔曰,雖已送人,更送,何如?上曰,更送,可也。上曰,歷路得食,彼必難矣,而必以黃參判·海伯,爲恃勢而得食矣。且聞累改其名者,其心術不良。鳳漢曰,傳關於黃海監營,好矣。上曰,置之。命書傳敎曰,近者百怪層生,人心叵測,凡諸上言,不能泛忽。今番上言,未滿百張,只命四件事,故令承宣讀奏,猥濫殊常者多,而其中韓山幼學李涏而極矣。噫,今年予心,豈曰孝乎?人子當然之道也。世道日下,干恩日甚之中,莫知霄壤之絶嚴,百計揣度,敢曰機會,今涏亦一也。嗚呼,三忠之外,夫豈有他人?設或有之,爲子孫者,爲父祖訴忠,於昔年則可也,豈徒今日?噫,庚子六月以後,爲人臣所不敢言者,非徒涏也,雖其時疏頭成揆憲之子,不敢若此,渠何敢生其希覬之計乎?上言辭意,已極無倫,而爲父上言,其君藏樂淡袍之時,投上言而遽遊山,斁倫理心叵測,可謂無倫無義之人也。卽此一款,其足以屛諸四裔,而此猶於渠薄物細故。其中一句語,誠大不敬,聞來不覺心隕膽墜,讀奏未畢,先令召之。此豈召者,而恐或癡騃之人,倩人代製,不爲照管,則其宜詳審之故也。靜而思之,此等末世,不可不嚴隄防。聞此而其若例治,何顔以拜此?三忠之子書呈,君君臣臣之義,宜當嚴處。況涏乎?雖然,事不可悤遽,故先令秋曹捉來,末抄亦不過金吾擧行事,而特命禁府·秋曹·三司入侍者,關係莫重,意欲持重而然也。旣已詢問,李涏捉來後,卽付該府,當日大臣·金吾諸堂·兩司·捕將,依例牌招,親鞫擧行。處所,太僕爲之,設布帳等事勿爲,扈衛依例擧行。書畢,上曰,予今七十無二,而古人之壽則多辱云者,誠是也。鳳漢曰,大德必得其壽。殿下何爲此敎也?上曰,雖云大德必得其壽,而有一中官,爲其父上言,其父之年八十一歲矣。此亦有德而壽乎?上曰,涏之上言,若或有代作者,則其代作者,尤有罪矣,而豈復有李涏者乎?仍命曰,文書收探亦例也。金吾郞馳往收來之意,判義禁出去言之。仍又命書傳敎曰,駕前上言,何等重也,而近者紀綱解弛,奸僞萬般。或上言之人在鄕,代製之人在京,而各司莫辨眞贗,泛稱戶口現納親呈的實頭辭,故此等怪怪之輩作。自今番上言始,壽職上言外,三日內使之持戶籍現身,該堂親審辨其眞贗,過言不現者,一竝勿施事,定式施行。凡事法久則解弛。若是下敎之後,不遵定式,因循不察之該堂,令備局隨現草記,施以製書有違之律,用奸該吏,刑推定配,三日內回啓,申明舊典事,一依申飭。鏽曰,下吏輩亦有代作之事,其爲嚴明者,固在於申飭該堂矣。上曰,該堂皆如卿心則好矣,而誰有如卿者乎?益炡分付金吾郞後,還入進伏曰,親鞫有命,同義禁李景祜,以武所試官,方在試所,試官改付標以入,何如?上曰,依爲之。出擧條益炡曰,禁府都事十員內,試所七處進去,餘數只是三員,極甚苟艱。假都事十人,令該曹擇差,以爲分排之地,何如?上曰,依爲之。出擧條上曰,雖使朴弼燧爲此書,予當問之,況李涏乎?翼謩更達曰,向化人金俊海,招來問之,則渠之六代祖稱名沙阿可劍者,以倭將歸命我朝,屢立戰功,甲子适變,亦多有功,仁廟朝以御筆特賜敎旨,尙今留奉云,故使之現納,則謂已還送其家云。固難準信,而俊海本名致禹,而換名俊海者,蓋俊海之父,方充軍役,必以俊海稱名然後,可入於四件中故也。此實有違於今番定式,且向化人身役蕩滌後,更不見管於禮曹矣。鳳漢曰,勿論華人子孫,與向化人子孫,曾自禮曹有所捧矣。年前自均廳給代於禮曹之後,禮曹更不句管,如有充定軍役之事,自備局申飭事,下敎矣。益炡曰,臣纔遞禮官,而聞向化人子孫之身役蕩滌,自均廳給代之後,禮曹更無句管之事,其所侵責他役,初不預知矣。益輔曰,向化人事,臣曾有所達,而向化人之子孫與外孫,竝皆勿侵軍役,則朝家多失軍丁,奸民百計圖免,殆無所不至。以渠輩一張上言,何能知其眞僞?令本道行査,好矣。上曰,令備局査問本道,登對以奏。出擧條上命書傳敎曰,莫知何日殿座,在外臺臣許遞,政官牌招開政。諸臣以次退出。
辛巳九月初五日辰時,王世子坐景春殿。承旨持臺書入對時,左副承旨兪漢蕭,加出假注書黃樸,記注官李胤恒,以次進伏訖。令曰,臺章如此,今番試官誰也?兪漢蕭曰,一所試官則任瑋·朴師海·沈勗之,二所試官則鄭純儉·李蓍建·鄭昌聖也。令曰,其族之殆居其半云者,何謂也?漢蕭曰,謂其族姓之多參也,而居半云者過矣。令曰,此必載國典矣。漢蕭曰,國典有相避之法。令曰,其至親有參榜者乎?漢蕭曰,旣有相避之法,豈有至親混參之事也?至第二件,令曰,其時承宣誰也?漢蕭曰,臣其時不入院中,莫知其誰某也。令曰,臺章以挾雜下答,何如?漢蕭曰,臺書至重,臣何敢贊一辭?仍令書書批後,令曰,講官連日闕直,此時春坊,尤不可不備。令曰,李基德連日違召可怪。漢蕭曰,有實病云矣。令曰,輔德·文學,在京耶?在鄕耶?對曰,在鄕矣。令曰,此史官在何方?漢蕭曰,是李胤恒也,西道定州人也。注書則姓名云何?對曰,黃樸也。令曰,此黃仁儉之族乎?漢蕭曰,然矣。
辛巳九月初五日午時,王世子坐景春殿。藥房入對時,都提調洪鳳漢,分提調南泰會,左副承旨兪漢蕭,加出假注書黃樸,記注官李胤恒,醫官方泰輿·皮世麟·許礈·李以楷·李泰遠·李世珪,以次進伏訖。洪鳳漢曰,屢日不入對,睿候調攝,若何?令曰,一樣矣。寢睡·水刺之節,何如?令曰,水刺厭進,寢亦不穩矣。令曰,卿見臺書批答乎?對曰,臣未及見之矣。使承旨傳誦。鳳漢曰,好矣。一·二所參榜者,旣非試官之相避,則非論罪之事也。若以是罪之,後弊有不可言,而此後爲試官者難矣。如是批下,果善爲矣。鳳漢請診候。許礈·方泰輿入診,退伏曰,脈度左右三部數滯不均,脾·胃脈不足,掌心溫,按察頭部,則亦微溫矣。請議藥。令曰,余病非服藥所可愈者,昨夜猝發怪疾,寒戰極痛,今不知痛某處矣。洪鳳漢曰,邸下之身,何等尊貴,而何自輕若是?伏望善攝焉。南泰會曰,願邸下勿爲思慮焉。思慮過中,婦人女子之事也。幸望邸下節食服藥,睿候差復後,書筵·次對,次第爲之,則豈不休哉?令曰,提調之言,是矣。然心慮自爾如此矣。鳳漢固請進藥。令曰,大臣旣在師傅之列,當勉從矣。令曰,淸上蠲痛湯本方,麥門冬代入天麻一錢,三貼劑入。出下令令書李鎭恒書批曰,覽書具悉。聖候荐臻康復,歡忭曷喩?所陳切至,可不體念?第一件事,國典應有相避之外,雖或參榜,其何以此聲罪乎?殊涉非矣。第二件事,其時聖上追慕俯詢之際,率易仰對,不是異事,設或錯對,以此譏斥,誠極未安。爾其勿辭察職。令曰,輔德李宜老,文學李昌任,催促上來。出下令令曰,書筵·次對連爲之,進見之禮亦將伸矣,而諸臣猶不諒,實愧余誠未孚於下,繼以慨然自恧自恧。不能食飮,而連開講筵,此亦奉承聖意。今余之言,實出心曲,須諒須諒。令曰,五月十五日令旨,有未盡處,以今校正書下者,改錄。出下令
辛巳九月初五日酉時,上御景賢堂。承旨·試官同爲入侍時,右承旨鄭尙淳,三所試官戶曹參議鄭夏彦,司直李永暉,司果申益彬,假注書沈鏶,記事官池應龍·韓㵛,以次進伏訖。上〈曰〉,書題與榜目,當使承旨讀之,姑置之,仍命曰,試官進前。進前後,上曰,三試官各讀科作一張。讀奏訖,上曰,承旨讀奏書題。奏訖,上曰,奏榜目。奏訖,上曰,試官先退。試官以次先退。上曰,注書出去,吏·兵判入侍。出榻敎吏曹判書徐志修,兵曹判書李昌誼,以次進伏訖。上曰,吏判見此科製。誠善作也。志修讀曰,善作也。誠近來罕見也。上曰,申益彬登科後,初度試官也。人有精神,則甚事不做乎?上曰,兵判進前。仍下敎曰,虛司果皆已盡付乎?昌誼曰,尙有餘者矣。上曰,此後一政則皆可付乎?昌誼曰,猶未可付也。上曰,須速付也。有老親者,誠可矜矣。常談曰,髥雖三尺,食然後爲令監。須體承下敎,可也。上曰,吏判進前。頃者領相有奏矣。卿果善爲,則可勝喜哉?卿父在時,予所期待,何如?今卿又位在銓長,念卿父欽體予意。昨日右相奏予曰,今日政善爲矣,予則曰,以今日政,何以盡知乎?復見來頭爲敎矣。志修曰,聖敎至此,敢不仰承?臣父在時,與故相同周旋矣,故相死後,仍無周旋者矣。臣則本不知政例之如何,臣當此任,臣豈堪勝?自上頃日致祭於臣父,又除此任,臣不知攸措矣。旣承特敎之後,臣不敢坐不承膺。今雖行公,而旣不知政例,臣恐負父而負國也。臣當此任後,實不知所定也。上曰,欲爲則當爲之,卿豈不能爲乎?上曰,出去,承批。徐志修·李昌誼先爲退出。尙淳曰,李鎭恒有言事矣。上曰,注書持入。仍爲下敎曰,承旨往政廳乎?尙淳曰,當往矣。上曰,他承旨入侍。出榻敎諸臣以次退出。
辛巳九月初五日戌時,上御景賢堂。他承旨入侍時,左副承旨兪漢蕭,假注書沈鏶,記事官池應龍·韓㵛,以次進伏訖。上曰,承旨讀奏李鎭恒書。讀奏訖,上曰,下答持入。賤臣沈鏶奉命持入。上曰,承旨讀奏下答。讀奏訖,上曰,善爲下答矣。精神所透,予眼忽開。下答中國典二字,無於書中。漢蕭曰,無矣。上曰,善爲下答矣。近來初度矣。初欲置之,予心甚鬱,故見之矣,果善答矣。命書傳敎曰,近者耳目寥寥之時,猶有此書,可謂鐵中錚錚。聞其書答,夜將深矣,其令留置。暮年自强之時,心不能耐,復召承宣而令讀。一件事,其所換赴,乃有其例,以此非斥,其涉過矣。第二件事,伊時事,做錯則做錯,請推相警,其亦晩也,而所請則亦過,而官師相規無聞之時,亦何一例拒之?事勢則然,重推則可矣,只以此捧徽旨。今者下答,不覺開眼,誠是料外。下答之中,精神所透,于今初見。每皆若此,庶可紓心。大抵首件事,若撤直屬耳之時則可也,今已多月,章必云此,答必如此。旣已陳書,則元良下答,焉可已也,而事近褻越,此後申飭。又命書傳敎曰,人君申飭·體下,可以兼行。今見入侍承旨,近者申飭,故强入可知,兩闕入直,其果苟艱。該府將有擧行事,姑解其職,其令調理,其代牌招入直。仍又下敎曰,錦城雖云樂,不如早還家。諸臣以次退出。
上在慶熙宮。常參·經筵以代理停。
夜五更,電光。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
備忘記,傳于金器大曰,行司直李永暉,兵曹參知除授。
傳于金器大曰,新除兵曹參知,卽爲牌招察任。
傳于沈履之曰,承旨試官入侍。
以承傳色,口傳下敎曰,昨日使判義禁取來之物持入。
傳于沈履之曰,今已夜深,明早來待後,承旨入侍。
金器大,以禮曹言啓曰,王世孫之氣快復後,廟謁吉日擇入事,命下矣。王世孫調理之節,今日快復,廟謁吉日,令日官推擇,則今九月十二日爲吉,故前已筵稟定奪,以此日擧行事,知委,何如?傳曰,允。
金器大,以弘文館言啓曰,本館上番副校理臣嚴璘,以漢學兼敎授,今日雜科初試試取事,晝仕出去之意,敢啓。傳曰,知道。
鄭尙淳,以庭試武二所差備官言,以試官意啓曰,本所試場,因兵曹草記,移設於南別營矣。今則式年出榜,當初移設,不過權移,而此處陜窄,多有掣礙之端,依前試取於慕華館之意,敢啓。傳曰,知道。
王世子在昌德宮。常參停。
沈履之達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,執義吳奉源,持平李鎭恒未肅拜,李晉圭,掌令蔡緯夏在外,鄭運維武一所進,今日以監察茶時之意,敢達。令曰,知道。
又達曰,注書柳夏彦書答已下,卽爲牌招察任,何如?令曰,依。
又達曰,春坊上下番,連日闕直,事甚未安,文學洪檍,旣有只推之令,卽爲牌招入直,何如?令曰,依。
以文學洪檍牌不進罷職令旨,令于柳健曰,推考徽旨捧入。
柳健達曰,春坊上下番,連日闕直,事甚未安,文學洪檍,旣有只推之令,更卽牌招入直,何如?令曰,依。
又達曰,檢閱姜趾煥由限已過,卽爲牌招入直,何如?令曰,依。
又以兵曹言達曰,昌德宮衛將姜啓煥,重得寒感,又添毒痢,萬無供職之望,呈狀乞遞。宿衛輪番之任,不可久曠,今姑改差,何如?令曰,依。
辛巳九月初六日申時,上御景賢堂。承旨·試官入侍時,右副承旨沈履之,一所試官司直洪準海,二所試官司直鄭基安,一所試官修撰金魯鎭,二所試官文川郡守朴起采,一所試官司果李東泰,二所試官司果尹冕東,假注書沈鏶,記注官李胤恒,記事官韓㵛,以次進伏訖。上曰,一所三試官,輪讀試券。讀奏訖。上曰,先退。二所試官,又次第讀試券。讀訖。上曰,試官先退。承旨讀榜目。沈履之讀訖,上曰,初試入格人李東昇·洪長漢·洪允集·慶昶,來待。出榻敎上曰,此允集之十七歲,慶昶之七十五,入場見參,皆異哉。注書出去,使之招來。賤臣沈鏶傳命後進伏。上曰,鄭基安,老而不衰矣。沈履之曰,以善文名於世矣。上曰,聞其策題,則任意說去,無苟且處矣。沈履之曰,誠大儒也,時儒皆學之矣。上曰,然矣。上曰,凡諸文字,皆入於彙語中耶?履之〈曰〉略備矣。上曰,誰爲作之耶?履之曰,宣廟朝人也。上曰,幾卷乎?履之曰,或十四卷,或十五六卷矣。上曰,康熙字篆,何如?履之曰,好矣。上曰,判金吾不入來耶?履之曰,無下敎,故不入來矣。上曰,此何事也?予已分付矣。仍命曰,注書取承旨所持來者,給都事,待判金吾入來,同爲入侍事,分付。賤臣沈鏶傳命後進伏。上曰,判義禁·當直都事入侍。出榻敎判義禁李益炡,都事趙鎭憲入侍進伏。上曰,判義禁取厥物披見,第諺札置而勿見。李益炡曰,無他可見者,只有詩作,且有輪圖與方書帖冊矣。上曰,厥者多得食者也。履之曰,如有儒者之行,則豈若是乎?名雖兩班,而行非儒也。上曰,稱曰李生員,佩鐵遍行矣。仍命曰,不可置此,都事取去以待。益炡曰,事體不然,出送都事,何如?上曰,人心必動,依初下敎爲之,可也。命退出後。上曰,承旨少退。諸臣以次退出。
上在慶熙宮。常參·經筵以代理停。
世祖大王忌辰齋戒。
藥房都提調臣洪鳳漢,提調臣韓翼謩,副提調臣金器大啓曰,伏未審日間,聖體調攝,若何?寢睡·水刺之節,亦何如?湯劑今方依例煎入,而今日臣等當與諸御醫入診,詳察聖候,議定繼進當否矣。臣等不任區區伏慮,敢來問安,竝此仰稟。答曰,知道。氣則一樣矣。
中宮殿,藥房口傳問安。答曰,知道。
傳于沈履之曰,編次人入來,使之編次。
金器大啓曰,右承旨鄭存謙,今日不爲仕進,卽爲牌招,何如?傳曰,允。
金器大啓曰,注書權師彦罷職,代假注書李惠祚姑令仍察,何如?傳曰,允。
傳于鄭存謙曰,御史肅拜後入侍。
吏曹口傳政事,以李顯祚爲冬至書狀官。
金器大,以弘文館言啓曰,本館上番副校理臣嚴璘,以漢學兼敎授,今日本院雜科初試試取時,晝仕出去之意,敢啓。傳曰,知道。
王世子在昌德宮。常參停。
世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,日間睿候調攝,若何?寢膳之節,亦何如?臣等與諸醫趁早入對診察爲宜,惶恐敢達。令曰,知道。
柳健達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,掌令鄭運維武一所進,蔡緯夏,持平李晉圭在外,李鎭恒,執義吳奉源未肅拜,今日以監察茶時之意,敢達。令曰,知道。
以文學洪檍再招不進令旨,令于李心源曰,當今上下番,俱空之時,無義違牌,事極駭然,從重推考,卽爲牌招。
辛巳九月初七日巳時,上御景賢堂。藥房入診入侍時,都提調洪鳳漢,提調韓翼謩,副提調金器大,假注書沈鏶,記注官李鎭恒,記事官韓㵛,醫官金履亨·皮世麟·許礈·李以楷·李泰遠·秦興白·吳道炯,以次進伏訖。上曰,儒生來待乎?使之入侍。賤臣沈鏶出去傳命。一所壯元李東昇,二所壯元洪長漢,被抄儒生慶昶,進伏後。上曰,七十五歲翁,見甚强健矣。洪鳳漢進前曰,日間,聖體調攝,若何?上曰,一樣矣。鳳漢曰,湯劑連爲進御乎?上曰,自再昨無意於進湯劑矣。鳳漢曰,眼部,亦若何?臣極惶悚,而伏願少賜瞻望。上曰,視之。鳳漢瞻望曰,比前有勝矣。上曰,然乎?鳳漢曰,敢請入診。上曰,依爲之。醫官入診後,僉曰,左右三部,調均且緩,而乍有數意,胃脈不足則一樣,而瞻望眼部,則亦勝於前矣。鳳漢曰,黃蠟膏塗於眼部,何如?上曰,好乎?上曰,七十五歲儒生進前。進前後。上曰,汝能講乎?慶昶曰,爲之矣。上曰,誦乾卦。慶昶誦之。上曰,貴矣。上曰,洪長漢進前。進前後。上曰,科作,汝能盡作乎?長漢曰,不能盡作矣。上曰,公矣。上曰,李東昇進前。進前後。上曰,汝誦科作,東昇誦之。上曰,儒生先退。上命書西伯催促傳敎曰,西伯之頃者,特敎之後,一向撕捱,尙無動意,此何分義,此何道理?自古設或有撕捱者,於外藩不敢撕捱,例上京職,撕捱已無義意,其況外任乎?其在事體,誠涉寒心,關西道臣李昌壽,從重推考,其令今日內謝恩。書訖。鳳漢曰,誠過矣。上曰,初除時已知如此也。鳳漢曰,太朝只有大朝與東宮齋室,今番王世孫謁廟時,當小次於何齋室乎?該曹問於宗廟署,臣待罪本署,故敢此仰稟。上曰,以東宮齋室爲之,可也。出擧條鳳漢曰,臣惶恐敢達矣。臣受恩甚重,卽當焚黃,而自然未果矣。今則臣不得不從近爲之矣。上曰,依爲之。上曰,昨見元良下答,實是料外。鳳漢曰,臣等亦爲之欽仰不已矣。翼謩曰,臣以上言事,有仰陳者矣。上言旣以見面爲定式,則婦女之上言,亦爲躬自上來後還之乎?上曰,是則勿爲也。鳳漢曰,今日已煎湯劑,當進御,而罪人入來後,又將勞動,何以爲之乎?上曰,理中建功湯,自今日一日一次煎入。出榻敎上曰,今日內或入來耶?鳳漢曰,臣聞李瀰,自西上來,而今方在營云矣。上曰,然則無失逋之患矣。鳳漢曰,李瀰書狀事,何以爲之乎?旣有不可入之事,則事當許遞矣。上曰,此過矣。其子則尤無可避之端矣。命書傳敎曰,今聞相臣所奏,乃覺旣知之後,何待其請?書狀官李瀰許遞,其代以無故人口傳備擬。上曰,吏判曰不知政例,吏判豈眞不知政例者耶?鳳漢曰,豈不知也?第有固滯者矣。上曰,然矣。前見吏判年不多而似衰矣。除吏判後見之,則差勝矣。男兒固如是矣。上曰,今夜見閔奉賀兄弟矣。鳳漢曰,其誠不易得之人也。尙今擧行者,皆其效驗也。上曰,難矣。上曰,金陽澤漸漸勝矣。前者則有不振之狀矣,今則不然矣。鳳漢曰,早失父母,不能善養云矣。今則爲國家可貴之臣矣。其兄尤亦勝矣。上曰,予則不知面,而慈聖每稱之矣。上曰,李瀰之講書院不行公者,誠怪矣。鳳漢曰,頃者一次矣。上曰,李瀰尙避彼人,則彼人冊子,故尙見之,此則誠可美也。上曰,大臣先退,刑曹郞廳入侍。賤臣沈鏶傳命。刑曹正郞李厚坤入侍進伏。上曰,今則已知去處乎?厚坤曰,方在海營云矣。上曰,今日內似當入來矣。命書傳敎曰,今聞李廷去處,秋曹旣知云,更定官差,未日暮前捉來事,申飭該曹。上曰,刑郞退出。上曰,申時前捉來,若不捉來,該堂當下敎出去,嚴飭發差。金器大曰,校理金魯鎭,以其親病陳書徑出,此雖異於無端徑出,而亦不可無警責,校理金魯鎭推考,何如?上曰,依爲之。出擧條諸臣以次退出。
辛巳九月初七日午時,王世子坐景春殿。藥房入對時,分提調南泰會,同副承旨柳健,假注書黃樸,記事官金龍甲,醫官方泰輿·李世珪,以次進伏訖。南泰會曰,日間睿候調攝,若何?令曰,一樣矣。日昨又得感氣,喉間若裂矣。泰會曰,湯劑進服乎?令曰,服之無益,故置之矣。泰會曰,何如是下令耶?寢睡·水刺之節,何如?令曰,寢不穩,水刺無加減矣。請診候,方泰輿·李世珪入診,退奏曰,脈候不均數滯,脾胃脈之虛軟,甚於前日,掌心溫,蓋脾氣不足,故感氣易乘矣。泰會曰,氣候若此,而不進湯劑,臣等旣在保護之任,不勝悶鬱矣。請議藥。泰輿曰,議藥非急也,却膳已有日,補元之道,固莫如食補。泰會曰,諸醫之言,是矣。君臣之間,如父子,敢如是陳懇,伏望湯劑·水刺,勉强進御焉。令曰,大臣在師傅之列矣。昨許進御,而若不進,則是欺大臣也,當進御矣。泰輿曰,淸上蠲痛湯,好則好矣,而稍峻矣,必用方甘吉湯,加玄蔘一錢煎入,則好矣。令曰,徒進藥餌,責效難矣。泰會曰,饍品定進,臣所望也。補元莫如食補,饍品定進,一時爲急矣。令曰,依爲之。令曰,前日汗氣不出矣。今則汗出若此,此何故也?泰輿曰,此氣虛之致也。泰會曰,臣等之心,誠焦灼矣。此後則水刺·湯劑,連爲進御,千萬伏望。令曰,余當進服矣。諸臣退出。今曰,淸上蠲痛湯停止,必用方甘吉湯,加玄蔘一錢,三貼劑入。出下令
辛巳九月初七日酉時,上御景賢堂。御史入侍時,同副承旨柳健,御史洪趾海,假注書沈鏶,記注官李胤恒,記事官韓㵛,以次進伏訖。上曰,御史能不顔熟而潛行乎?洪趾海曰,潛行而人似不知矣。上曰,農形,何如?民俗,何如?趾海曰,臣見之三次,而今年最勝矣。黃雲遍野,民皆頌德曰,以再昨年事觀之,則吾輩之生活誠異矣。還上則今年內可不納耶?聖恩所及,誠罔極云矣。上曰,日氣如此,果謂稍勝乎?趾海曰,數日日氣,亦云大勝矣。上曰,民或思之以蕩減乎?趾海曰,雖無此意,而猶有重難之意矣。上曰,承旨讀奏別單。讀訖。上曰,御史讀之,逐條以奏。奏訖。柳健曰,黃海監營上關子,而李潮爲名人,爲見九月山,自監營轉向九月山云,而刑吏再昨發行,昨日巳時入去,關子則俄始入來矣。上曰,厥漢之改名極怪矣。刑吏則早入去矣。上曰,御史聞民人之言,果如何耶?趾海曰,移轉事,民皆頌德不已矣。上曰,市直,何如?趾海曰,今則二斗五升云,而來頭則幾四斗矣。上命書傳敎曰,今者喬桐御史原書啓外附陳者,令備局登對時持稟。又命書傳敎曰,來頭殿座相値,中旬法講,明日晝講爲之,時刻辰正三刻。諸臣以次退出。
上在慶熙宮。常參·經筵以代理停。
世祖大王忌辰。
傳于鄭存謙曰,朝講爲之,時刻,以昨日下敎時刻爲之。
鄭存謙啓曰,今日朝講爲之事,命下矣。兩司當爲進參,除試所進去·在外外,未肅拜人員,竝卽牌招,以爲推移入侍之地,何如?傳曰,允。
沈履之,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以承傳色,口傳下敎曰,今日筵說,若經頒布,則入侍承旨·史官,當知之,先爲申飭。
傳于沈履之曰,政事斯速爲之。
以承傳色,口傳下敎曰,禁府堂郞待令闕下,雖夜當殿座,來卽擧行事,分付該府。今日下敎者,今日內皆爲擧行事,分付該府。今日政事,亦爲申飭。
有政。吏批,判書未差,參判金陽澤未肅拜,參議韓光會進,右副承旨沈履之進。
以李鼎輔爲吏曹判書。
傳于沈履之曰,見今何所爲視若尋常,開政何爲?耳目官前單子入之,開政置之。
以李廷喆爲大司諫,以柳思欽爲司諫,以李正吾爲執義,以金履禧爲正言。
以臺諫前望單,傳于柳健曰,開陽門留門,卽爲牌招。
以修撰李聖圭牌不進罷職傳旨,傳于柳健曰,只推。
以承傳色,口傳下敎曰,事係何等至重,而秋堂退坐,何如此耶?極爲寒心,秋曹堂上竝罷職,郞廳汰去,秋判代,行司直洪象漢除授,卽爲牌招。
以承傳色,口傳下敎曰,今日以徐志修事觀之,可知其不知庚子年,此漢問之然後,可以就寢,金吾郞立之西小門內門外來到云,則請標信,自其處具格上于開陽門外,金吾諸堂·秋判·耳目之官·諸問郞,開陽門外留待矣。使之卽爲入來,諸承旨來待于待漏廳,只左右補將,依例牌招,雖遠於九月山,幾乎捉來,而極爲殊常,禁軍中兼捕廳軍官給馬牌,卽爲馳往,使之知來。
沈履之,以吏批啓曰,新除授文川郡守朴起采呈狀內,矣身老母年滿八十,精神筋力,雖房闥之間,亦必須人,實無嶺外將往之勢云。親年七十歲者,勿許三百里外遠邑守令,載在法典,依例改差,何如?傳曰,允。
柳健,以義禁府言啓曰,前判書徐志修,忠淸道忠原縣付處,當日押送事,命下矣。以傳敎內辭意具罪目,依例發遣府都事,押送配所之意,敢啓。傳曰,知道。
沈履之,以義禁府言啓曰,前大司諫李宜哲,淮陽府投〈畀〉,前司諫趙堤川縣投畀,前正言朴相老歙谷縣投畀,前執義吳奉源端川府投畀事,命下矣。以傳敎內辭意具罪目,依例發遣府書吏·羅將,押送于各其配所之意,敢啓。傳曰,知道。
柳健,以義禁府言啓曰,臣益炡,與諸堂來會于開陽門外,依聖敎,郞廳一人待令於西小門內,而罪人尙無消息,城門已開,使其都事馳往中路罪人所逢處,卽爲拿來,何如?傳曰,姑置之,只待於門內。
王世子在昌德宮。常參停。
李心源達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,掌令鄭運維武一所進,蔡緯夏,持平李晉圭在外,李鎭恒,執義吳奉源未肅拜,今日以監察茶時之意,敢達。令曰,知道。
又達曰,加出假注書黃樸,身病猝重,勢難察任,今姑改差,何如?令曰,依。
鄭尙淳達曰,春坊上下番,俱空已至多日,事甚未安。輔德任希敎,弼善姜潤,司書李迪輔俱在外,文學洪檍方在禁推中,兼輔〈德〉·兼弼善·兼司書·說書·兼說書俱未差,無他推移入直之員,在外人員,合有變通之道,何以爲之?敢稟。令曰,在外人與禁推人,竝改差。
又達曰,今日政,新除授春坊人員,竝待下批,仍卽牌招,推移入直,何如?令曰,依。
辛巳九月初八日辰時,上御景賢堂。朝講入侍時,領經筵事洪鳳漢,知事徐志修,特進官鄭汝稷·具允鈺,同知事金尙喆,參贊官鄭存謙,侍讀官洪趾海·嚴璘,假注書李惠祚,記注官李胤恒,記事官韓㵛進伏訖。上具翼善冠·衮龍袍。讀中庸御製序畢。上番洪趾海進讀中庸序。上受音畢。洪鳳漢曰,中庸不偏不倚之說,是一篇最緊要體驗處也。上曰,年雖晩暮,此心不已,今展讀此書,其面赦赦然矣。鳳漢曰,此書大體,乃天命道統也。不能擇善,則不能固執,所謂彌近理而大亂眞云者,不獨爲異端而發也。其於治國之道,亦甚切實,以至公至正之道臨之,則自至於擇善固執之歸矣。徐志修曰,諸臣旣有陳達,下敎亦有自强之敎,誠好矣,而第中者,乃無過不及之謂也。近日殿下施措,無不及處,而每或有過處。以目下事言之,裏面則臣雖不能分明聞知,而方有親鞫之命,曾有非大逆,則不親鞫之敎矣。說未畢,而上震疊下敎曰,今日臣子,豈敢有如此之說乎?徐志修罷職。出榻敎鳳漢曰,此未之思也。上曰,此事,不必自下請設鞫,而承旨所奏儒飭則不當云者,果是矣。有懷無隱者,臣子之道也。儻予有末稍處分之過當,則或言之,可也。至被以下二字,雖朴泰輔之子,予當問之。鳳漢曰,此非他,但以不親鞫爲言,而語未及斡旋矣。志修之無邊隅,自前如此,故臣亦曾有所仰陳者矣。上曰,若不罷吏判,豈爲子道乎?冢宰之臣,豈敢發此言乎?今日予若不設朝講,而靜待罪人之來,可無此惹起,而俄者見志修入來,予預慮此人,作何才操矣?今果然,無邊隅之時,無之則好矣。此等事,豈敢無邊隅乎?此乃擇不正也。頃年其父壽進宮之說,亦如是,此乃傳世之無邊隅,而今讀中庸序,故用傳受之法矣。上曰,中夜思之,贊圭之事,叱嗟之語,自古帝王於如此事,實無當之者,舜時雖有共兜,予之所遭,往牒所無也。弘儁·仁明之說,亦有之矣。鳳漢曰,然故趙泰億用之於文字之間,自下攻斥,以是故也。允鈺進伏曰,臣素抱愚憤之忱,而言端適出,敢此仰陳矣。大臣所達文字事,果好矣,聖上所以必欲處分李涏者,蓋出於嚴堤防正刑政之聖意,而李涏之事,雖有關係,猶屬細故,至於泰億·光佐事,所關何等重大,而置之次律,固已萬萬駭憤,而況長源招出之後,尤無可言,一律之至今靳用,誠是國家大段失刑。此臣之所畜積者,故敢此仰陳〈矣〉。鳳漢曰,彼宰臣每於私次,有此憤慨之談矣,今果仰達矣。金尙喆亦尾允鈺起伏之際。上,下敎曰,卿亦有懷乎?進而陳之,可也。尙喆曰,宰臣所奏,實爲切當。上曰,進來,汝亦言之敎,非有歉於具允鈺也。然如此之言,予以爲太酸也。允鈺曰,每承此敎,臣實自悼也。尙喆曰,爲殿下之臣,豈敢有太酸之言乎?洪趾海曰,此乃公議,而每有太酸之敎,此則接下有別,故乃所以自悼也。上曰,比諸向者曺允濟,則豈非太酸乎?鳳漢曰,此則異於昔之故也。上曰,李宗城之頓悟,予亦以爲太酸矣。允鈺曰,雲賊之得聞於光佐云者,長源納招,其言根一串貫來矣。尙喆曰,亂臣賊子藉口則有之矣。上曰,汝輩之心則知之矣。姑捨之,李光佐則異於錫恒,趙泰億則予嗣服初也。允鈺曰,臣則以謂心則一也。上曰,太刻迫矣。趾海曰,雲賊問於光佐,而光佐之答無心云者,聖敎實出於包容之聖意,而雲賊之問於問處,豈曰無心,答者豈出無心乎?鳳漢曰,豈復有顧恤乎?此乃義理也。上曰,姑置之。今日但欲行朝講而已,豈生葛藤乎?置諸中而不發,則可鬱,今一吐之,而終是過矣,置之,可也。心則可見矣。頃日予以貫日之忠論之者,已至有如此處分,何以加其律乎?鳳漢曰,非曰加罪也,適有言端,義理則然故也。上曰,伊日讀李涏上言,至至被以下二字,命注書呼涏,仍命卿入侍矣。承旨則知之,而卿則不知,仍欲緩之,予實慨然也。予之見此言,而有此擧者,乃秉彝之心也。予之召卿者,卿若以無識歸之,則姑欲置之,何者?恐生他才操爲慮故耳。鳳漢曰,臣豈敢有緩之之意乎?上曰,如此上言,予若不見,則雖李心源,必不上聞矣。鳳漢曰,鷹鸇逐雀之心,豈敢如是乎?上曰,必不聞知之矣。上曰,大司諫李宜哲,司諫趙,正言朴相老,執義吳奉源罷職。出榻敎刑房承旨同爲入侍。出榻敎命少退。諸臣以次退出。
辛巳九月初八日未時,上御景賢堂。大臣·御史·該房承旨同爲入侍時,左議政洪鳳漢,右承旨鄭存謙,同副承旨柳健,御史洪趾海,假注書沈鏶,記注官李胤恒,記事官韓㵛,以次進伏訖。上曰,大臣進前。建極二字,予有愧矣。今日具允鈺所奏,誠意外矣。雖云無偏,此亦出於一偏,生辰迫近,故追慕之中,設此朝講矣,不幸出此事矣。此後若出此言,則予當口奏曰少臣三十年苦心,終無效矣。三講三對,行之何益?臣自此廢之云矣。鳳漢曰,聖敎至此,誰復發口?具允鈺今日之仰達者,蓋出於存諸中,而率口自發也。上曰,老而爲講,更出此事,予深自忸。仍命書徐志修處置傳敎曰,噫,世道日下,百怪層生,況頃者鼎衍之後,凡於文字,不敢放忽,故於上言,其尤注意。今者涏之上言,可謂大不敬,而暮年自强,故恐或流於過中,初頭處分,猶令雜議,意雖審愼,伊後思之,不覺悚然。今者所問,非關於語犯乘輿,所重在何,而命本府推問,初旣不敏,末又若此。其曰子道,古人云,見無禮於君,如鷹鸇之逐鳥雀,此孰敢曰無禮而已?旣有何顔以拜之敎,則職在重臣,何心曰過乎?中無所主,猶可用於凡常之事,此等莫重之事,何敢若此?雖尋常親鞫,命下之後,莫知裏面事,事體不敢若此。況心隕膽墜,何顔以拜等敎聞之,則爲海東臣子,尤焉敢若此?以此推之,涏則無心而犯者,徐志修卽有心無嚴者,初命罷職,不可罷職而止。判書徐志修忠州牧付處,當日押送。又命書傳敎曰,近者逡巡耳目,卽一痼弊,而噫,白首衰君,追慕一月撤講之餘,僅行初旬講,又命朝講,則分義所在,焉敢違牌?況親鞫有命,莫知何時當行,新除臺臣,不待牌宜卽謝命,而雖莫曉本事,若覽下敎,下敎雖若此,其依判金吾所奏,承牌入侍,請金吾郞就捕,臺體當然,而非徒不爲此,其欲不當親鞫,敢先違牌。大抵義理之斁,臣分之虧,類皆若此,故有徐志修無嚴之語,亦有諸臺違牌之擧,不可比於常時,逡巡不可不嚴,亦不可罷職而止。前大司諫李宜哲淮陽府投畀,前司諫趙堤川縣投畀,前正言朴相老歙谷縣投畀,前執義吳奉源端川府投畀。前持平李鎭恒旣有下答,雖與諸臺有異,承牌自別,亦何不可,而其雖差等,亦不可無飭,削職。殿座不遠,政官牌招,以在京無故人備擬,待下批牌招,今日若稱在外,是無臣分也,若稱在外,竝湖沿投畀。又命書傳敎曰,近者中官,其效朝臣,在內府之人,年老者多,只有若干人,有資級者,年至不衰,而於承傳色,百計謀頉,堂下中官,必欲生事,休身爲計,若此不已,朝鮮其無中官乎?此習若不嚴堤防,將至於自行自止而後已。頃者五日,特寢下休之後,其宜感動,而一有令該府處之勘放之後,仍爲便休,足踰金吾門,旋卽下鄕,事之寒心,莫此爲甚。以今日擧措觀之,其涉無狀,當該中官越俸三等,分付內侍府,下鄕中官,其令申飭上來,亦飭內府非老,凡於動駕日,偃然在家之流,一竝嚴飭,今番帳殿殿座日,其若不來提奏,令該府處之。又命書傳敎曰,名雖雇軍,事面則重,故頃者申飭之後,以長不滿尺餘者,着戰笠而雇立。事之寒心,莫此爲甚。分付騎曹,此後若有此等雇軍,內侍府書員·當該雇軍,直爲決棍申飭事,分付。上曰,大臣·御史進前。仍爲下敎曰,御史別單,何如?鳳漢曰,御史洪趾海別單所請中,一則都試請設事也。此固有有比方援例之處,且亦出於慰悅島武之意,而近來都試之路,次次漸廣,殆至無處不有,故年前慶尙水使,亦有狀聞,而推考防塞矣。喬桐名雖統禦使,戶不滿二千,都試一款,不可輕議,勿施,何如?上曰,御史推考,書啓勿施。出擧條鳳漢曰,御史所請中,一則陳田請減事也。御史奉命而往,親聞島民白地徵稅之冤,有此附陳,則在朝家軫恤民隱之道,不可全然防塞,而給數不但過多,只憑本府,泛然打量而施行,有非重田政之道,分付畿營,發遣本道都事,使之躬審打量,從實狀聞後稟處,何如?上曰,卽爲擧行,登對時稟處。出擧條鳳漢曰,御史所請中,一則軍餉還報事也。蓋其所用,雖是造戰船之需,貸用軍餉於朝家所不知之中者,極爲駭然,而前水使南正吾被罪之後,朝家旣悉其實狀,則不可以從前私貸,一例看之。且御史,昨年旣以限三年分數還報爲請,一依所請,其所貸之穀,分三年次次還報,此後毋敢更爲擅用之意,嚴飭分付,何如?上曰,御史之意,何如?趾海曰,臣於昨年夏,以分三年次次還報之意,陳達筵席,未得蒙允,今若使之限三年還報,則似好矣。上曰,依爲之。出擧條鳳漢曰,當此月三進講之時,同經筵金尙喆一人外,無無故行公者云,事甚可悶矣。上曰,誰某耶?鳳漢曰,兪㝡基·沈星鎭有實病,曺命采有情勢,元景淳在外,在外者早晩自當上來,有病者亦當調理行公,至於有情勢者,恐宜一番許遞,俾伸廉義矣。上曰,竝許遞。一體後日政擧行。趾海進前曰,臣誠萬萬惶悚,而有所仰達者矣。向者以臣妄言之罪,鄭杺則尙在罪謫中,而臣則獲蒙天恩,至於官職依舊,無異平常,臣誠不安矣。鳳漢曰,儒臣雖未畢說,而臣已知其不是矣,敢達矣。鄭杺之被罪儒臣,心知其過當,則一番陳達,有何不可,而至於揷入其私義,引以爲不安,則朝體不然,不可無警,校理洪趾海推考,何如?上曰,徒重推考。出擧條上曰,御史退去。命書傳敎曰,關西道臣,終不膺命,今聞待命云,其涉過矣。勿待命,其令卽爲入侍。鳳漢曰,全羅道長興金塘島,全一島劃給糧餉,廳事,前已定奪矣。固知其無船材可合之松,而設或有之,則決不可任其斫伐,且平地雖起耕,山腰以上,亦宜養護。聞本廳定送算員,欲爲打量云。自本司趁此時發遣一郞廳,詳審基址,區別成冊,可以起墾處,屬之該廳,可以養松處,屬之水營,以爲永久無弊之地,何如?上曰,依爲之。出擧條上曰,平安監司,似已入來,注書出去,使之入侍。賤臣沈鏶出去傳命。平安監司李昌壽入侍進伏。上曰,進前。卿之撕捱太過矣。往事何說?卽爲治往。昌壽曰,臣於恩除,凡七八次,而不敢肅謝矣。臣雖無狀,豈不知臣之毛髮寸膚,皆是君賜?而臣之立朝二十年,無霜雪而只蒙雨露矣。以臣爲不嚴堤防云者,豈以他哉?第以臣之無狀,致此爵位者,良所以致此謗也,臣之不行公者,亦非敢身避朝廷也。聖上寶算已高,臣不欲暫出門外,故內局之任,則臣當行公,而其餘他職,臣實無行公之意矣。今又下兩次特敎,惶恐無地,而又承入侍之命,則臣不得不趨承矣。上曰,其過矣。前日執滯之心,洗滌於大同江而來。昌壽曰,臣以人蔘事,有所仰達者,而今姑未陳,後於大臣入侍之時,可以仰稟矣。上曰,可矣。諸臣以次退出。
上在慶熙宮。常參·經筵以代理停。
下直,安崦縣監鄭持淳。
親鞫罷後,政院·玉堂·藥房問安。答曰,知道。
以李胤汲爲加出假注書。
鄭存謙,以弘文館言啓曰,本館上番,連日姑降入直,事甚未安。修撰李聖圭,旣有只推之命,卽爲牌招入直,何如?傳曰,允。
傳于柳健曰,昨日所送捕校,非爲捉來也。行到相逢處,先爲來報事,果已分付耶?不必更送捕校之意,分付捕將,待其來,自西小門具格捉來,待令于開陽門。若有捉來先聲,則金吾堂郞·左右捕將·問郞·兩司,皆先爲入來整齊,只外辦入之。
柳健,以刑曹言啓曰,日昨以承傳色,口傳下敎曰,分付秋曹,厥漢以官差卽爲捉來待令事,命下矣。自臣曹發遣刑吏,罪人李涏捉得入來之際,禁府都事,因傳敎路中直爲拿來之意,敢啓。傳曰,知道。
柳健,以義禁府言啓曰,今此親鞫時,罪人往來,例有軍兵排圍之事,令訓鍊都監擧行,何如?傳曰,允。
柳健,以義禁府都事言,以鞫廳大臣意啓曰,親鞫問事郞廳八員,依例塡差以入,而其中時無職名之人,令該曹卽爲口傳付軍職,使之冠帶常仕,何如?傳曰,允。
柳健,以義禁府言啓曰,今此親鞫擧行之時,本府都事不可不備員,忠原縣出使都事金宅鉉,令該曹卽爲口傳相換,何如?傳曰,允。
吏曹口傳政事,義禁都事金宅鉉,司僕主簿趙榮曄相換。
柳健,以義禁府言啓曰,忠淸道德山地居幼學安師沂,爲其父伸冤事,上言啓下,而言內不爲現身,戶籍不納,則勿施事,特敎定式矣。今此安師沂,上言啓下過三日,不爲現身,依定式勿施,何如?傳曰,允。
沈履之,以武一所差備官言,以試官意啓曰,六兩纔已異試,柳葉箭今當試取,而遐方擧子之錄名者,其數旣多,且當秋收方殷之時,不無曠日留滯之弊。在前如此之時,有四貫革竝設之例,今亦依近例,竝設四貫革之意,敢啓。傳曰,知道。
以承傳色,口傳下敎曰,當招都事,聽傳敎而招書吏,駭然。
柳健,以義禁府言啓曰,罪人黃景源,慶尙道巨濟府勿限年定配事,命下矣。以傳敎內辭意具罪目,依例發遣府書吏,狎送配所之意,敢啓。傳曰,知道。
吏曹口傳政事,禁府都事趙榮曄,繕工主簿尹得霖相換。
柳健,以義禁府言啓曰,忠淸道忠原縣付處罪人徐志修,全羅道濟州牧大靜縣圍籬安置,而以傳敎內辭意具罪目,依例發府都事,仍令押送配所之意,敢啓。傳曰,知道。倍道下去,其令卽爲押去。
王世子在昌德宮。常參停。世子宮·嬪宮,本院問安。答曰,知道。世孫宮,本院問安。答曰,知悉。
藥房口傳達曰,日間睿候調攝,若何?寢膳之節,亦何如?臣等卽與諸醫趁早入對診察爲宜,惶恐敢達。令曰,知道。
鄭尙淳達曰,今日藥房日次,分提調南泰會病不入來,卽爲牌招,以爲備員入對之地,何如?令曰,依。
又達曰,明日常參,睿候方在調攝之中,頉稟。令曰,知道。
又以吏曹言達曰,本曹正郞李在協呈狀內,身病甚重,勢難察任云,依例改差,何如?令曰,依。
又以成均官員,以同知館事行大司成意達曰,今九月初九日,儒生課試,當爲設行,而兼大提學鄭翬良在外未肅拜,同知館事元景淳受由在外,限內不得爲之,今月內無故日退行之意,敢達。令曰,知道。
兵曹參判趙榮進書曰,伏以,臣日昨於武試所,伏見持平李鎭恒書本,盛論承旨錯對之罪,至請譴罷,臣於是誠不勝駭惑悚懍之至。向臣之仕進喉院也,大朝殿下,以承傳色,下詢於臣曰,聖后之誕降之所,若知之則書入,不知則考納璿源譜略。臣旣未詳知,故考出譜略而仰對矣。俄而動駕皇壇,仍下歷臨盤松坊之敎,邇列有以舊第遺址路甚險阨仰陳者,至下懸標瞻望之命矣。臣隨駕到敦義門外,始聞聖后誕降之所,實在車洞之言,卽於路上稟達,亦以當考可信文跡,明日以奏之意仰陳。其日事狀,不過如斯,第緣臣聞見未周,不能明對於前後筵中盤松坊辨論之際,至今追思,惶愧冞切,而其所謂强其不知云者,誠非實狀,臣撫躬慙歎,無面可顯。及夫令批之下,委曲庇覆,不準所請,繼伏奉大朝下敎,特加容貸,無異慈父之護迷子,臣以首頓地,感涕無終,蓋不知死所。然臺論旣峻,類非尋常規警之比,臣何敢徒恃寵靈,抗顔復廁於閣行乎?玆敢瀝血陳章,仰暴危懇,伏乞睿慈,亟命刊臣之職,治臣之罪,以肅朝綱,以謝人言,千萬幸甚。答曰,覽書具悉。臺言過中之言,其何可撕捱?卿其勿辭,從速察職。
吏曹參判金陽澤書曰,伏以,臣頃陳賓僚難冒之由,未蒙諒許,私心悶蹙,乃於千萬意慮之外,伏奉天官亞卿之命,惝怳震惕,左右視而莫曉其故。臣本迂愚鈍滯,嘗歷試于官,了無尺寸之效,是固聖明之所俯燭,同朝之所共知,不審今之誤恩,何爲而致此?竊計選部之擬臣以是任,非謂其眞有可堪,不過循其資歷,隨衆備擬也。大朝之所以命之要,亦一時好縻而止,是職也,豈徒然哉?國家之隆替,專係用人,用人之得失,責在政曹。今臣所切,雖曰佐貳,進退人物之柄,與長僚等,職要任重,非比尋常,而鑑議昏劣,無以甄別淑慝,氣力巽懦,無以激揚濁淸。於是焉不顧人器之不稱,苟然承受,叨竊榮寵,則豈不有累於淸朝核實之典乎?方今聖上奮勵晩政,陶鑄王化,在廷之臣,孰不欲承佐下風,仰補治理,而難平者世道,日乖者人心,枘鑿寡合,譏議多岐。惟玆銓席,最爲睢盱之地,一注措而謠議群起,一取捨而思撼卽判,以致憂疑熏擾,志氣消沮,鮮有保名而善退。彼多智多能,而猶且不免,如臣者性本抗拙,未能隨時俯仰,跡甚畸孤,自分與世齟齬。藉令臣感激恩遇,出膺寵命,立見其捩手轉喉,而爲人多怪,畢竟身陷僨誤,無補於國事。臣於此雖欲追贖其愆,得乎?古人有言曰,量而後入。今量之以才,才不足以範鎔一世,量之以時,時不足以冥一步。於斯二者,自量熟爛,何可遽入於已量之地,自速其狼狽也哉?恩除累日,召命連下,而反復思惟,不得其可出之義,洊犯違傲之罪,仍暴肝膈之懇。伏願离明,俯察其難進之狀,亟許遞改臣新授職名,以重公器,以全微諒,不勝萬幸。答曰,覽書具悉。卿其勿過辭,從速察職。
辛巳九月初九日午時,王世子坐景春殿。藥房入對時,左承旨鄭尙淳,假注書黃樸,記事官金龍甲,醫官金履亨·方泰輿·李世珪,以次進伏訖。鄭尙淳曰,數日日氣稍冷,睿候調攝,若何?令曰,泄症滋甚,腹痛時時有之,眩氣又發矣。尙淳曰,本症未瘳,新恙又生,伏不勝焦悶矣。令曰,終宵不能交睫,喉間生柿臭,此何故也?履亨曰,似感候之尙未解也。令曰,似感而非感矣。尙淳請診候。履亨·泰輿入診,退奏曰,脈候左右三部,數滯不均,脾胃脈尤爲不足,掌心之溫,甚於前而不潤矣。令曰,掌心之燥症甚,而頭部之眩暈者,何也?泰亨曰,諸般症候,全由於脾氣不足而然矣。尙淳曰,旣已診候,議藥,何如?履亨·泰輿詳議後奏曰,甘吉湯,好則好矣,而停止,藿香正氣散劑用,宜矣。令曰,依爲之。諸臣退出。令曰,必用方甘吉湯停止,藿香正氣散本方,白朮代蒼朮,加防風·白芍藥炒各一錢,三貼劑入。
辛巳九月初九日未時,上御太僕寺,親鞫入侍時,左議政洪鳳漢,判義禁李益炡,同義禁李景祜·洪麟漢·沈鏽,行都承旨金器大,右承旨鄭存謙,左副承旨李心源,右副承旨沈履之,刑房承旨柳健,大司諫李廷喆,執義李正吾,問事郞廳李敬玉·李仁培·洪趾海·嚴璘·金魯鎭·李在協·金相翊·鄭光漢,假注書沈鏶,事變假注書金復休,記注官李胤恒,記事官韓㵛,刑房都事兪漢泰·趙鎭憲,文書色都事洪配漢·柳錫麟,以次進伏訖。上曰,左右捕將入侍。駕前下敎具善復·吳進前。上曰,罪人來何處云耶?善復曰,朝入坡州,朝食後入來云矣。具善復·吳退出後,上曰,罪人何尙不來耶?仍命曰,罪人宜飭當直,而只飭捕校,判義禁以下竝推考,出使都事記過待令。出擧條又命曰,不飭金吾,而只飭捕校,該房承旨,從重推考。又命書傳敎曰,發捕都事,亦隨徐志修而不知重耶?當該都事,爲先記過,卽爲拿入。仍命入前排,拿入都事,後下敎,已踰鹿峴云,而尙不捉來乎?都事權浩性曰,往昌陵以爲同來,故其間差晩矣。上曰,軍務外則不無決棍,故不爲決棍,且不汰去也。仍命曰,拿出。又爲下敎曰,持平前望單子落點勿施。命書傳敎曰,誤踏啓字,當該中官推考。罪人上闕後。上曰,不必問目,此上言旣不敬於君,上言後又爲遊山,又不孝於其父,以此罪先爲刑推。刑推後,因罪人招辭,宋普命就捕時,上曰,何其久不捉來乎?良可怪也。罪人拿來後,柳健曰,往尋罪人於東門內,聞在貞洞沈兵使家,仍轉往貞洞而捉來,故少是差晩云矣。上曰,來伏闕門外近處者,其心叵測矣。仍鞫問,因罪人非逆之招,命書傳敎曰,義理晦塞,君不君臣不臣,徐志修非逆之說,無嚴莫甚,而今者普命以製給上言之人,來探闕下,拾聞其言,敢以非逆二字,供於帳殿。噫,大不敬律,雖不同非逆,而何今者二字,志修唱之於前,不可付處而止,若不嚴懲,其何以勵末世?付處罪人徐志修,大靜縣圍籬安置。因罪人李涏招辭,而下敎曰,黃景源就捕如此然後,君臣之分,可以正矣。命書傳敎曰,今者之事,關係何等,而猶敢私意,徐志修押去都事,以武都事擧行,事之寒心,莫此爲甚,判義禁李益炡罷職不敍。噫,追憶庚子之意,於今虧矣。凡事若此,一隅靑丘,其將混沌乎。仍下敎曰,大靜縣出使都事趙榮曄,令該曹口傳相換。出榻敎命書傳敎曰,兵判李昌誼,判義禁除授,牌招入侍。命書傳敎曰,噫,世道之陷溺,一何至此?涏與普命,不足道也。自初涏之上言,黃景源雖或聞之,必不見也。其若見也,咫尺筵席,何不奏也?今覽涏供,亦不信然,覽渠之招,非徒覽上言,其抹去礙眼之人名莫重字句,尋常看過,已無臣分,而所謂家狀句語,尤爲無狀,而循例捧置,亦不自首,帳殿親問,語涉糢糊,是可忍也,孰不可忍也?普命旣是刑推,則渠焉敢獨逭,而其忍意在,其上言非渠構草,則亦宜參酌,其在淸朝廷謝搢紳之道,不可不嚴懲。況營護者,旣已栫棘,則泛而看過者,亦豈尋常處之?黃景源,巨濟府勿限栫棘,永刊仕版。命書傳敎曰,旣非公家文字,其雖勿問,旣問之後,關係莫重。李亨模,令本道嚴刑一次後,黑山島定配,其日記,亦令道臣持來付丙。仍下敎曰,此後若於文集中,有此等文字,則逆也。命書傳敎曰,今者普命受人指囑,語犯莫重,而或刪或否,指意叵測,帳殿親問之時,言辭勃慢,其節節無倫,而此則於渠薄物細故,旣犯大不敬,乙亥下敎,不過痛懲之意,不可以此仍以爲例。此後犯上不道者,依舊律施行,關係於不敬者,止誅其身事,奉承傳擧行。命書傳敎曰,親鞫姑罷,明日本府爲之。涏加刑。命書傳敎曰,黃景源其雖配處,關係莫重,臺臣之道,不當若是,媕啊之習,又售於帳殿,事之寒心,莫此爲甚。今日入侍臺臣,竝罷職不敍。命書傳敎曰,李涏捕捉海營將校,令該曹施賞。上還入大內時下敎曰,兵房承旨入侍。沈履之進伏。上卸輿,命書傳敎曰,今番之事,豈可比於頃者乎?關係莫重,王章旣行,則何敢自便而不奏?十二日當眞殿展拜,時刻三嚴辰正三刻,侍衛守營仍,訓局軍二哨,御營軍二哨,爲前後廂,掩輦入直軍擧行,禁軍二番,馬軍二哨隨駕,世子·世孫祗迎等節置之,承旨·左承旨留院,世孫謁廟,更爲擇日擧行事,分付。又下敎曰,眞殿展拜時,路由敦化門入萬安門。諸臣以次退出。
上在慶熙宮。常參·經筵以代理停。
夜三更,流星出室星下,入南方天際,狀如拳,尾長二三尺許,色赤,光照地。五更,火星入軒轅星。
下直,康翎縣監李海文,丹城縣監蔡希範。
藥房都提調臣洪鳳漢,提調臣韓翼謩,副提調臣金器大啓曰,伏未審此時,聖體調攝,若何?昨日親臨帳殿,竟夜鞫囚,向曙乃罷,勞動之餘,不瑕有損?寢睡·水刺之節,亦何如?湯劑今方依前煎入,而臣等今日當與諸御醫入診,詳察聖候,議定繼進當否矣。臣等不任區區伏慮,敢來問安,竝此仰稟。答曰,知道。氣則一樣,湯劑依前煎入,下敎日入侍,宜矣。
中宮殿,藥房問安。答曰,知道。
親鞫罷後,政院·玉堂·藥房口傳問安。答曰,知道。
以承傳色,口傳下敎曰,何等事尙不擧行?今日不爲殿座,故然矣。何顔再明日展拜乎?今日當殿座,卽爲整齊,時刻入之。
備忘記。傳于柳健曰,金相翊持平除授,李東泰正言除授。
柳健啓曰,新除授金相翊,方在罷職中,何以爲之?敢稟。傳曰,敍用。
傳于柳健曰,新除授臺諫牌招,卽爲擧行。
李心源啓曰,今日殿座事,命下矣。都承旨金器大,以式暇出去,右承旨鄭存謙,亦纔出去,竝所當牌招,而拘於院例,不得請牌,何以爲之?敢稟。傳曰,竝牌招。
傳于沈履之曰,卽爲整齊,有奉審處,右承旨使之精潔,仍直昌德宮,
柳健,以弘文館言啓曰,應敎李瀰自鄕上來,卽爲牌招察任,何如?傳曰,允。
柳健,以弘文館言啓曰,本館上番校理臣洪趾海,以訓諫都監從事官,今日本營坐起時,晝仕出去之意,敢啓。傳曰,知道。
沈履之啓曰,明日次對,兩司當爲進參,除在外·試所進去外,正言李東泰待開門牌招,以爲入侍之地,何如?傳曰,允。
柳健,以備邊司言啓曰,大臣還朝,一時甚急,平安監司李昌壽,旣已出肅,不數日內辭陛,斯速赴任之意,分付,何如?傳曰,允。
柳健,以吏曹言啓曰,來十月初四日行大廟冬享大祭親行時,許多執事,當以侍從塡差,而在京者數少,將無以推移分排,自前如此之時,有在外侍從催促上來之例矣。在外侍從斯速上來事,預爲知委申飭,俾無臨時苟艱窘迫之弊,何如?傳曰,允。
沈履之,以兵曹言啓曰,李涏捕捉海營將校,今該曹施賞事,命下矣。依下敎海營將校崔泰震處,木布合十匹,施賞之意,敢啓。傳曰,知道。
柳健,以義禁府言啓曰,今此本府推鞫多事之時,本府都事不可不備員,巨濟府出使都事鄭景仁,令該曹口傳相換,何如?傳曰,允。
吏曹口傳政事,義禁都事鄭景仁,典設別檢李成祜相換。
柳健,以義禁府言啓曰,前司諫柳思欽鍾城府投畀,前持平金相翊茂山府投畀,當日內押送事,命下矣。以傳敎內辭意具罪目,依例發遣府羅將,當日內押送于各其配所之意,敢啓。傳曰,知道。
沈履之啓曰,卽者議政府錄事來言,左議政洪鳳漢,以今番大不敬罪人之不卽致討,引愆請譴,未蒙兪音,惶悚之極,尤無所容,又敢退伏金吾門外,恭俟鈇鉞之誅,仍納命召,何以爲之?敢稟。傳曰,旣已面諭,卿得其體,安心勿待命事,遣史官傳諭,仍傳命召。
沈履之啓曰,卽者義禁府都事來言,左議政洪鳳漢,今方待命於金吾門外云,係是大臣去就,敢啓。傳曰,知道。
兼春秋臣崔昌國啓曰,臣敬奉手書,馳往平安監營,傳諭于議政府右議政鄭翬良處,則以爲臣於夢寐所不到之中,忽伏承千千萬萬不敢當之新命,臣驚惶罔措,五情隕墜,歷屢日而悸不自定。此際史官齎奉天札,遠辱於關河之外,寶墨輝映,恩言鄭重,眷毗之隆,虛佇之盛,有非螻蟻賤臣所敢承當者,而又況追提臣兄往年筵奏,特垂悼念,俯加責勉,則此是自有君臣以來所未嘗聞者。逝者有知,想必感泣,矧在臣情,當復如何?噫,國之輔相,何等除拜,臣之下劣,何等比數,而施命之重,無復難愼,不虞之奬,反歸屑越,臣仰念朝政,下循私分,誠莫曉何以致此也。向來三館之命,自知其萬不稱似,公議之地,宜有駁正之論,故縮伏顒俟,不敢以一章自列,而寵命愈新,冥升此極,臣身盈溢之災,固不足言,而上累則哲之明,下缺具瞻之望,無往而非臣之故也。臣聞命以來,惶駭添病,所患宿症,日就危篤,數行附奏,亦不得畢暴肝血之懇,惟有伏地隕越,不知所達云矣,敢啓。傳曰,知道。向日且傳諭,上來在近,入京後當復敦勉矣。
王世子在昌德宮。常參停。
鄭尙淳達曰,明日常參,睿候方在調攝中,頉稟。令曰,知道。
又達曰,今日持公事入對,而睿候方在調攝中,頉稟。令曰,知道。
又達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,大司憲鄭光忠武二所進,掌令鄭運維武一所進,蔡緯夏,持平李晉圭在外,一員執義未差,今日以監察茶時之意,敢達。令曰,知道。
左議政洪鳳漢豐德地焚黃呈辭。令于鄭尙淳曰,給由馬·澆奠床備給。
鄭尙淳達曰,卽者禁府都事來言,左議政洪鳳漢,今方待命於金吾門外云,係是大臣去就,敢達。令曰,知道。
辛巳九月初十日午時,上御太僕寺。親鞫入侍時,左議政洪鳳漢,判義禁李昌誼,同義禁李景祜·洪麟漢·沈鏽,行都承旨金器大,左承旨鄭尙淳,左副承旨李心源,右副承旨沈履之,刑房承旨柳健,持平金相翊,司諫柳思欽,問事郞廳李敬玉·李仁培·洪趾海·嚴璘·金魯鎭·李在協·鄭光漢·尹冕東,假注書沈鏶,事變假注書金復休,記注官李胤恒,記事官韓㵛,刑房都事兪漢泰·趙鎭憲,文書色都事洪配漢·魚錫仁,以次進伏訖。上曰,問郞持厚紙來。上曰,問事郞廳中罷散人及時無職名人,竝口傳付軍職。出榻敎李瀰肅拜。上曰,今則不爲撕捱矣。命書傳敎曰,噫,乾坤晦矣,臣分滅矣。若不嚴堤防,其將君不君國不國。自古有稱兵之逆,有謀不軌之逆,有不道之逆,有不敬之逆,雖有淺深差等,律有輕重,其逆則一也。人臣大不敬,漢書載焉,見無禮於君,如鷹逐鳥者。左傳所載,爲人臣雖當此,其君參酌,臣子宜沬血。噫,無禮奚比不敬,而爲人臣猶欲逐之,況不敬乎?且今番事,非當世也,至敬至大者,而首件三字,於昔年爲人臣者不敢謄諸章奏,況今日而至於癸丑二字,人臣之所敢比者,而謄諸上言乎?卽此二字,非大不敬而何?爲人臣大不敬,則忠乎,逆乎?噫,非徒此也。其君非一時辭氣而處之者,至諭心隕膽墜,何顔拜之之敎,此輩親問乎,令臣代問乎?恒稱義理,而莫知義理,爲人臣不敬無禮,視若尋常,其無識者流,庸騃之人,於渠雖無形,非害於世道,若徐志修者,官至冢宰,人亦若何,而乃敢若此,末世以名自任者,必也以志修爲師,義理爲弁髦,浸浸然不爲嚴懲,君何爲君?臣何爲臣?且使志修若思乃祖乃父,尤焉敢若此?非逆之說,肆然陳奏於筵席,使無倫大不敬之普命聞,而又誦於帳殿推問之時,此志修導之也。今番事恐或人心之動,雖不用常例,旣曰親鞫,鞫廳事面,何等嚴重,則其逆非逆,非王府之臣,而其何知之,放恣以奏乎?此不嚴堤防,何以杜末弊?身爲宰臣,叵測之說曰有文集,癸丑二字,其敢泛看。曾聞黃景源有文名,此人若此世之少文得名者,方以類聚,物以群分,若或信然。其流之弊,將至於洪水猛獸,奚徒鄕愿?此等末世,亦不可不嚴堤防,而以兩人所爲,摠而言之,悖倫無嚴極矣。噫,金時燦之箚中,不致慰,其猶嚴處,況此乎?普命學誦之招,泛看叵測之書,關係俱非細,栫棘罪人徐志修·黃景源,陪道押送。上曰,朴順源就捕。朴順源上闕後,上曰,善哉,朴順源之供也。特命解枷進跪,命書傳敎曰,昨日其令分書,今日又命就捕者,豈一君之心,而昨今異哉?世道陷溺,倫理斁塞,莫重大不敬,而非逆之說,敢登前席,營護鞫囚之言,冢宰肆然,普命藉此,而敢曰非逆,故盤問則以徐志修筵奏爲訂,而反爲漫漶,此一款,終不卽招而正法,世道之害,倫彝之斁,非涏輩之比,欲知此事,特命就捕。噫,不若此,帳殿親問,重乎,否乎?嗚呼,此心陟降俯臨,豈不苦哉,豈不苦哉?呼嗟,朴順源,不過一癡童,能辦此世祿之臣所不能辦者,予不覺代羞,其況當者乎?且一言無嚴非逆之說,大不敬正法之囚,其敢憑藉,此不足道。今若不快辨黑白,爲莫重苦心,將歸於過,無隅不嚴之徐志修,將歸於直,此政於我何有?白首暮年,豈嫌一過字?志修之爲直臣,予雖偏矣,亦何惡哉?而所重者本事,深慨者世道。吁嗟,民庶大不敬,逆乎,非逆乎?徐志修直乎,否乎?至愚而神者民也,旣無偏係,靜聽此諭。靜而思之,今者順源,覺其供有條理,聽其言秉彝存,而因一邂逅,有此光景,其涉可矜,豈徒特放?令該曹衣資·食物題給,以奬秉彝之心。仍爲下敎曰,汝能知非逆之爲非勝於徐志修矣。命賜冠使之四拜而出送。洪鳳漢曰,庭試講經試官,當依別試講經例,自禮曹差出,而禮曹節目,以自吏曹差出,啓下,更以禮曹改付標事,分付,何如?上曰,依爲之。出擧條鳳漢曰,頃未請捕臣將待命於金吾門。上曰,大臣處義,當如是矣。且其先退,尤爲是矣,何必趑趄也?命書傳敎曰,噫,今日耳目啽啊,久矣。昨日見之,無異聾瞽,其所啽啊,只由顧瞻,昨今聾瞽,抑何心乎?噫,彼景源,不足道也,而亦何所畏?雖昨日旣非聾者,則聽供辭,而其何默默?況昨日處分之後,又爲默默,尤萬萬無據。此不過學習志修之心而然,若不嚴懲,將至於靑丘亡而後已。司諫柳思欽鍾城府投畀,持平金相翊茂山府投畀,當日內押送。命書傳敎曰,前判義禁李益炡昨日之擧,其雖非矣,就捕之請,可謂得體,將以重赦其輕,而飭已行,特爲敍用。李昌誼曰,臣之本職,萬分惶悚,而判義禁之兼帶,尤爲惶悚,請解本職,雖不敢仰陳,而判義禁則敢望特遞焉。上命書傳敎曰,李昌誼兼帶判義禁許遞。上曰,十二日擧動時,留陳一款置之。出榻敎還入大內時,上曰,今日投畀臺諫未及開城門前出送,則金吾諸堂,一竝投畀。駕前下敎上曰,兵房承旨入侍。沈履之進前。上命書傳敎曰,中旬次對,明日爲之。韓翼謩進達曰,大臣今方待命,臣惶恐敢達,連日勞動,不進湯劑,臣誠焦迫,今方煎待,卽當內入之意,敢達。上曰,入之。還入大內後。諸臣以次退出。
上在慶熙宮。常參·經筵以代理停。
下直,明川府使閔惠洙。
大殿·中宮殿,王世子遣翊衛司官員問安。答曰,知道。
王世孫遣講官問安。答曰,知道。
藥房都提調臣洪鳳漢,提調臣韓翼謩,副提調臣金器大啓曰,昨日又臨帳殿,侵夜還內,伏未審此時,聖體調攝,若何?寢睡·水刺之節,亦何如?臣等不任區區伏慮,敢來問安。答曰,知道。氣則一樣矣。
沈履之,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于沈履之曰,大臣·備局堂上引見。
傳于柳健曰,備堂外金吾諸堂,同爲入侍。
傳于沈履之曰,安載健同爲入侍。
柳健啓曰,今日本府推鞫時,兩司當爲進參,司諫鄭恒齡,持平李世演,執義鄭光漢,竝卽牌招,以爲推移進參之地,何如?傳曰,允。
傳于李心源曰,何其遲耶?催促。
沈履之,以備邊司言啓曰,本司武郞廳柳伋,奔走勤仕,已滿十五朔,依例六品遷轉事,捧承傳施行,何如?傳曰,允。
傳于柳健曰,重臣亦學近事而然耶?
李心源,以吏批啓曰,新除授通禮院相禮韓宗濟,翊禮安復駿,俱爲除授後,過限未上來,竝依例改差,何如?傳曰,允。
有政。吏批,判書李鼎輔牌不進,參判金陽澤進,參議韓光會式暇,左副承旨李心源進。
吏批啓曰,判書李鼎輔牌不進,參議韓光會式暇,小臣獨政未安,何以爲之?敢稟。傳曰,仍爲之。
以承傳色,口傳下敎〈曰〉,兵曹判書望,問于大臣,當品中加望以入。
以具善行爲兵曹判書,以韓師直爲大司諫,以金尙集爲正言,以朴起采爲輔德,以李堉爲弼善,以李在協爲文學,以洪秀輔爲司書,以南泰齊爲判尹,以李昌誼爲知經筵,以尹汲·趙明鼎爲同經筵,以徐命臣爲刑曹參判,以李鼎輔爲內資提調,以鄭宲爲禮曹參議,以閔光遇爲綾州牧使,以李胤恒爲文川郡守,以安克孝爲奉常正,以李仁默爲禮曹正郞,以李寬爲禮曹佐郞,以洪應輔爲吏曹正郞,以兪恒柱爲注書。
兵批,判書未差,參判趙榮進呈辭受由,參議李秀得病,參知李永暉入直,朴昌潤昌德宮入直,左副承旨李心源進。
副護軍李宜老·任希敎·姜潤,副司直李昌誼·金聖應·徐命膺,副司直金尙集·李迪輔,副司正崔光璧。
柳健,以義禁府都事言,以鞫廳大臣意啓曰,同義禁沈鏽,與新除授判義禁韓翼謩,有親査應避之嫌,纔已陳書,沈鏽今姑改差,其代,令該曹卽爲口傳差出,仍卽牌招,以爲備員參鞫之地,何如?傳曰,允。
吏曹口傳政事,以尹得養爲同義禁。
備邊司薦望,以金聖應爲訓鍊大將。
傳于柳健曰,推鞫姑罷。
傳于柳健曰,當淸道罪人仍置之禮賓寺,使都事嚴守,若物故,曳置於西小門內,待開門卽出之,若不物故,還宮後開坐事,分付。
柳健啓曰,明日擧動時,侍臣·兩司無進參之員,除在外·試所進去外,執義鄭光漢,司諫鄭恒齡,竝待開門牌招,以爲進參之地,何如?傳曰,允。
柳健,以義禁府言啓曰,前正言李東泰,全羅道珍島郡投畀事,命下矣。以傳敎內辭意具罪目,依例發遣府羅將,押送配所之意,敢啓。傳曰,知道。
沈履之,以武二所差備官言,以試官意啓曰,今日六兩畢射,柳葉箭當爲試射,而非但擧子之數比前倍蓰,設場多日,遐方擧子之許久留滯,誠甚可悶,依近例竝設四貫革之意,敢啓。傳曰,知道。
王世子在昌德宮。常參停。
世子宮·嬪宮,政院口傳問安。答曰,知道。世孫宮口傳問安。答曰,知悉。
藥房口傳達曰,日間睿候調攝,若何?寢膳之節,亦何如?臣等卽與諸醫趁早入對診察爲宜,惶恐敢達。令曰,知道。
鄭尙淳達曰,吏曹判書李鼎輔除拜後,過三日不爲出肅,依定式推考警責,仍卽牌招察任,何如?令曰,依。
又達曰,大司憲鄭光忠武二所進,執義·持平一員未差,李晉圭,掌令蔡緯夏在外,鄭運維武一所進,今日以監察茶時之意,敢達。令曰,知道。
又達曰,今日持公事入對,而睿候方在調攝中,頉稟。令曰,知道。
又達曰,今日藥房日次,分提調南泰會病不入來,卽爲牌招,以爲備員入對之地,何如?令曰,依。
又達曰,今日政春坊闕員,以在京無故人,盡數差出,待下批仍卽牌招,以爲推移入直,何如?令曰,依。
以漢城府失火單子,中部大寺洞居私奴宋有同等四名飮烟致死事,令于鄭尙淳曰,燒死人等,令該曹恤典擧行。
正言李東泰達曰,臣於臺地,自畫有素,夫豈有一分冒進之勢,而諫職新除,適在於鞫坐有命之日,繼以天牌遽降,其在義分,不暇他顧,顚倒趨承矣。伏見大朝夜下傳敎,以兩臺臣之默默無言,亟施竄配之典,臣於此,尤不勝惶愧震越之至。臣雖不參於帳殿,旣隨諸臺之後,入闕肅命則不言之罪,臣與兩臺無異,其何敢獨逭威罰,晏然於臺次乎?請令遞斥臣職。無批答還下。
辛巳九月十一日巳時,上御景賢堂。大臣·備局堂上引見入侍時,左議政洪鳳漢,行兵曹判書李昌誼,行刑曹判書洪象漢,行副司直尹汲,禮曹判書韓翼謩,戶曹判書尹東度,議政府右參贊金相福,行副司直具善行,成均館大司成趙明鼎,行副司直鄭汝稷,戶曹參判曺命采,行副司直李章吾,開城留守朴相德,禮曹參判洪麟漢,行副司直金相喆,同義禁李景祜·沈鏽,右副承旨沈履之,校理洪趾海,假注書沈鏶,事變假注書金復休,記注官李胤恒,記事官韓㵛,以次進伏訖。上曰,李東泰謝恩乎?沈履之曰,謝恩矣。以避嫌,今日承牌於下闕矣。上曰,有何避嫌?沈履之曰,臣姑不知矣。洪鳳漢進伏曰,聖體調攝,若何?上曰,神氣不淸,未知其何如也。且見日氣之如此,可知時事矣。此皆予不爲君道之致也,奈何?鳳漢曰,殿下何爲如此下敎也?臣等若宮臣等之職,則豈有如此下敎乎?皆是臣等之罪也。上曰,涏姑不死耶?鳳漢曰,今姑不死矣。上曰,終不言乎?鳳漢曰,不言云矣。上曰,非但不言之,尙有餘惡也,其亦近死而然也。鳳漢曰,不知何日物故,其在國體,亦不可置之矣。上曰,當有處分矣。此則猶謂薄物細故也,見卿等,當有所欲下敎者,而今則精神若在雲霧中矣。上曰,月三講,追慕而爲之矣。見此奇怪光景,今有欲諭者,故召見卿等,及見卿等,予心先愧,精神不淸矣。以君上而無耳目,無耳目而可爲君乎?仍爲下敎曰,正言李東泰避嫌勿施,卽爲入侍。出榻敎上曰,世上永感之人,豈獨予乎?然而予則曰無我儔矣。且豈有如我所歷過者乎?今予七十隔二歲,而何處呼父母乎,呼兄弟乎?五倫中父子兄弟之義,可絶矣。所聞者,皆不忍聞之言,所經者,皆不堪耐之境,予常仰體昔年謹愼之意,素無過爲之事,而至於此等事,都是不孝不肖之致,誰怨誰尤?雲·凶逆,可勝道哉?渠以成三問自擬,而夫豈有事我之心乎?雲則梟獍也,固不足道,而則素稱淸白,國家何負,而只有黨心而致此,反甚於梟獍矣。觀厚之疏,時熙之作,可勝痛哉?此雖予不孝不肖之致,今日諸臣,皆貿而納之矣。予之其時卽爲逐去者,卽同今番永刊儒籍之事矣。其時若刑推,則徐志修必以爲過矣。偏黨已祛於乙亥云,而其不可祛之於乙亥之前乎?今則又有一邊,而懷舊心者,聚於一邊,彼若得志,則豈患無人乎?雖鍾樓乞人,若除掌令,則又將爲之矣。雖然,我朝深恩厚澤,浹民肌膚,創業垂統,宏宏嵬嵬,豈或至於遽亡哉?諸葛亮云,漢亡於桓·靈,予則恐同歸於桓·靈矣。中庸曰,國家將興,必有禎祥,國家將亡,必有妖孽。禎祥妖孽,非興亡國也,人事有以致之。時君世主,若賢則禎祥自來而興矣,否則妖孽自作而亡。予之此言,質諸聖人而無疑,垂諸後世而不惑矣。雖欲諭諸民庶,而堂陛霄壤,何以喪予心哉?明日且將展拜眞殿,故爲行次對,而召卿等矣。設令卿等之父兄作宰,而人以爲酷刑云爾,則卿等將刑推乎,否乎?癸丑以下,當時其祖之言,則似或然矣,而今敢書以上之乎?朝臣之父兄,比之於不測,則其將惡乎,否乎?乘字以下,若書以事未及矣,則猶或可也,而今敢直書以斥吾君之失乎?何以被乎,何以將乎?今日諸臣,不知徐志修義理,故如是諭之,而此豈非無嚴不敬者乎?大不敬之律,自漢時始有,鼂錯不脫朝衣而被刑法,如是嚴矣。向年贊善朴弼周云,皇明法嚴,故亡於崇禎。予雖待之以師傅之任,此言予謂非矣。向以越陵之人,視若尋常,下敎於禮判,而若置而不聞,則豈二日留宿之意乎?然而乘輦後始命親問者,亦雍容之道,而儒臣之以爲過中者,亦不諒矣。今番事於涏則薄物細故,而徐志修非矣。渠則比之兪撤救渠之人,則將比於尹鏶矣。初則書以刊名,而因承旨之奏,復書以永刊者,亦予不敏之致也。徐志修不欲言之,則以待講畢,以爲旣命設鞫,則事體不然,當遣都事就捕,而今乃雍容,則非可設鞫之事云爾,則可矣。見八字下敎,何以營護,豈不曰護逆亦逆乎?予故曰,好名之人,甚於鄕愿矣。賢者在位,能者在職,亦予之心,而元景濂,予豈不欲用,而其事非矣,予以爲今之吳起也。黃景源旣入於其境,則當以首叩枷,垂涕道之,而終不直告,稱以泛看者,心術巧詐,諸臣中,必無愛景源者矣。渠已陷身奈何?金萬重戚臣也,以加卜之言,達於筵中,昔年至於刑推,景源豈但刑推而止哉?予之不爲此,非爲渠也。予誠切痛景源,而末抄之無擧措者,誠出於爲諸臣也,諸臣亦須有思焉。冢宰之臣,以予爲非者,尤當如何?如此之後,予無見臣之意,若有犯乘輿之事,則予猶不如是,而彼以率爾陳之,豈其道乎?今日海東,將無義理之名人矣,亦豈有無義理名人乎?事其君,不以臣道事之者,夫豈名人乎?且豈有不知君母之名人乎?賢者在職,能者在位,則誠好矣。予意則誠有盡用之意,而諸臣能皆忖予心乎?向於尹汲,亦言之耳。予本多淚,而於義昭墓,則雖有心而無淚,每當如此事,則淚隨聲下矣。鳳漢曰,以今番事觀之,實不知聖上之謂臣等如何也。上曰,亨模之定配,予猶謂過也,奚獨渠罪?乙亥以後,予多用刑杖,故今則欲不用此擧也,蓋其不得已也。再昨有下敎者,而想登於筵說矣。此下敎後,若於文集中更有之,則逆也。人皆以予爲過,而予則曰凡於父子兄弟,不足爲計較而爲之,若或計較而爲之,則是豈子弟之道乎?今日一堂君臣,皆勿隱畢陳也。鳳漢曰,臣於涏逆之事,始聞於承旨,不得詳知矣,見其上言,始悟大不敬矣。上曰,予亦不能快悟,而終乃大悟矣,象漢曰,臣等若事殿下,盡臣道,則豈有此下敎乎?皆是臣等不似之致也。殿下旣有疑於臣等,臣等死不惜矣。汲曰,臣感泣,無所仰達矣。涏事豈非大不敬乎?俄者下敎,猶有不俯燭矣。上曰,若疑三十年所使之臣,則予亦非矣。以徐志修事,有所疑也。翼謩曰,以大不敬罪之者,誠宜矣。東度曰,不敬之罪,渠焉逃乎?相福曰,有此下詢,臣之罪也。善行曰,人之有惡罪者,自前無逃遁者,爲臣子而豈有護之之理乎?明鼎曰,今番事,非有利害之事,而事係先朝,則豈有他議乎?上曰,卿言,誠是矣。汝稷曰,臣亦別無仰達者矣。命采曰,臣與諸臣之言無異矣。章吾曰,聖上處分,誠得當矣,臣何更達?相德曰,事係先朝,不敬之罪,焉可逃乎?景祜曰,不敬之罪,實無逃矣。臣無更達矣。麟漢曰,過則當謂過矣,不過則當爲不過矣,豈敢隱諱乎?尙喆曰,一則群下之罪,二則群下之罪,臣聞之承旨,而處分誠得當矣。復何仰達?鏽曰,曾已仰達,更無仰達,而於小事,則猶有可議者,如此之事,臣何更達?上曰,誠是矣。承旨奏之。履之曰,臣仕進後,始得聞知,而事關先朝,則處分雖或過中,臣豈敢有言乎?趾海曰,見其書,而豈有他辭乎?鳳漢曰,臣心旣如此,諸宰之言又如此,聖上或不釋然,則臣等誠意未孚之致也。上曰,予欲聞國人可殺之意矣。若暗於此義理,則朝鮮其將亡矣。予謂徐志修非以有二心也,兼輔德之請,能可擎天扶日乎?終是中無所主之致也。鳳漢曰,徐志修之見其上言,猶未可知也。上曰,金吾堂上進前。上曰,必立固執,誠大病矣。徐志修豈其不似之人乎?今日次對,予有意也。義理之尙不晦,明當口奏矣。涏事,不可付之於臣下,親問,是矣,而恐汚庭,恐不淸道也,是以亦不問於門矣。昨有下敎者,涏之家狀,其父之子,其祖之孫,豈盡知乎?大不敬,遲晩則誠過矣,而普命則雕而用之,是則誠大不敬也。義理皎然明甚,而姑置單子,欲爲更見矣,今則已正法矣。涏則全爲干恩,而必曰此時不可失也。當此年其父之子,不可行刑,予亦有意也。予之初度之日,無着衣之心,而父兮生我,母兮育我,將於明日展拜,而予豈忍囚涏於禁府而過其路乎?將欲酌處之,予意,何如?鳳漢曰,以大不敬行刑,宜矣。普命旣已行刑,而自上欲酌處於涏者,誠出於好生之德,而臣意則不可酌處也。景祜曰,臣意則不可不正刑矣。麟漢曰,臣亦不可以酌處也。鏽曰,普命則究其心跡,不可不誅也,涏則旣是渠事,何可貸乎?趾海曰,涏若一字不知,則獨可貸也,而旣知文字,何異於普命乎?汲曰,不可不正刑矣。翼謩曰,不可貸也。東度曰,大不敬之本,在於涏,不可貸也。相福曰,涏是主人也,不可貸也。明鼎曰,下詢之德,則固盛矣,而不可貸也。汝稷曰,雖在鄕,不可貸也。命采曰,無異也。章吾曰,不可酌處而止也。相德曰,罪旣大矣,何可貸乎?尙喆曰,臣無他辭矣。上曰,此誠國人皆曰可殺者也。命書傳敎曰,明日動駕,親鞫欲爲,而雖不爲,豈可使涏食息囹圄?本府卽爲開坐事,分付。又命書傳敎曰,前判義禁李益炡,判義禁除授,卽爲牌招進參,而頃者處分不過申飭,目今何敢撕捱?辭書勿爲呼望,其令卽爲開坐。命書傳敎曰,鄭恒齡司諫除授,李世演持平除授,鄭光漢執義除授,李廷喆·李正吾外兩司罷散人,竝敍用。命書傳敎曰,兵判實恙目覩,動駕在明,特爲許遞,其代政官牌招開政。鳳漢曰,京畿御史洪趾海別單中,牟還退捧事,頃日筵中未得覆奏矣。三分一旣已蕩減,則爲惠於民者大矣。此外停退,更何可論?所請置之,何如?上曰,依爲之。出擧條鳳漢曰,備局有司堂上有闕矣。堂上中金尙喆,使之仍察,何如?上曰,依爲之。出擧條鳳漢曰,今年京畿所給移轉,竝除耗事,特下傳敎矣。卽見京畿監司蔡濟恭所報,則沿邑所給小米,則當代捧大米,而凡以小米作大米之規,本除其耗,今此特敎除耗之恩,無以可施云。以小米本色捧上處,則只除其耗,以大米換捧處,則元耗外,又許其耗數而除給,然後聖澤可以均被,民情亦不向隅,以此分付,何如?上曰,依爲之。出擧條鳳漢曰,黃海監司李溵狀啓,備陳本道今年穡事大歉,民情遑遑之狀。仍以爲戎政雖重,懷保宜先,今秋陸操及牙兵入防,竝爲停止事,請令廟堂稟處矣。詰戎,國之重政,除非大無之年,則何可輕議,其免操乎?依前定奪擧行,牙兵入防,果多民弊,如此歉歲,宜思顧恤,依狀請停防事,分付,何如?上曰,依爲之。出擧條鳳漢曰,忠淸監司具允明狀啓,以兵使巡操付各邑軍保之査點,則多有停止之例,歲初軍聚點一款,特爲停止事,請令廟堂稟處矣。旣令行操,何妨停點?依狀請施行,何如?上曰,依爲之。出擧條翼謩曰,王世孫廟謁禮,動駕相値,有退行之命矣。以何間退定乎?敢稟。上曰,以望後爲之。出擧條上曰,李東泰入來乎?注書出去,使之入侍。賤臣沈鏶傳命。正言李東泰入侍進伏。上曰,何不入來?東泰曰,昨日下敎中,有兩臺臣處分,臣與兩臺臣無異矣,以是不敢入侍矣。上曰,此則稱托也。入侍臺臣,見其事之終末,予雖不言,彼豈無言乎?初頭臺臣,雖或未遑,第二次則似覺矣。昨日處分,則以入侍臺臣處分也,非謂在外臺臣也。東泰曰,臣亦無間矣。上曰,旣曰勿施,而屢次煩達,極爲未安。東泰曰,臣則不可自處以入侍臺臣矣。上命書傳敎時,下敎曰,黃景源豈可更爲人乎,請其推問,有何難也而若是不爲乎?仍命書傳敎曰,黃景源嚴問之請,有何顧瞻,有何可畏,而其日默默,翌日喑啞。噫,彼海東彝倫都盡,故先輕後重而處分,其所處分者,卽入侍也,所謂不言者,亦入侍也。雖然,同以臺臣,聞此下敎,其欲撕捱,不是異事,而其果引嫌,不待其牌,先爲詣闕,昨緣日暮,應爲引嫌,而有朝鮮之後,豈有牌招引嫌之臺臣?其聞特命勿施,使之入侍,一事不敢再嫌,古例斑斑,先入侍後陳章,抑或可也,而旣以臺臣入侍,自曰非臺云,此何分義?旣飭不言,亦謂入侍,則一陳所懷,亦何難也,而語涉苟且,百般規免。噫,彼李東泰今者之事,若以大不敬看之,則何敢顧其些少嫌端?卽此一事,與徐志修心一般,其在嚴國體正君臣之道,不可不嚴飭。惜乎,職名也。正言李東泰先遞差,珍島郡投畀。大臣·備局堂上先退後,命書傳敎曰,判義禁李益炡遞差,禮曹判書韓翼謩除授,此時豈循常例?畢鞫前,勿捧辭章,卽爲牌招進參。命書傳敎曰,涏,不可一刻置之於囹圄,明日動駕,亦不可不淸道,設鞫,禮賓寺爲之。命書傳敎曰,今日臺職人臣分義,豈敢若此?違牌臺臣,罷職不敍。命書傳敎曰,動駕在明,兵曹判書具善行,卽爲牌招,傳授命召,訓將有闕代,卽爲擬薦,待下批,牌招傳授命召,其前,令都提調摠察事,分付郞廳。上曰,兵曹判書具善行入侍。出榻敎上曰,李廷喆,予有處分,而其人則善矣。履之曰,誠有赤子心矣。上曰,承旨之言,是矣是矣。今人皆曰,如彼之人無用云,而承旨則誠善爲畫像矣。履之曰,臣則謂人皆如彼,則何患云矣。上曰,然無用處矣。上曰,柳健年今幾何?履之曰,五十四云矣。上曰,其人善矣。亦能善文乎?履之曰,善文,且無邪心矣。上曰,善觀矣。上曰,李浣,善人也,昔年寵措矣。其有子孫乎?履之曰,有之而下矣。上曰,有庶名乎?履之曰,然矣。昔年爲將時,常着天□□□恥之,雖着直領,亦小後耳,臣則心切痛之矣。且李浣則大拜後,始乘轎,而其前則不乘云。而其言曰,國之緩急,乘轎而何爲云矣。上曰,貴矣。仍命書傳敎曰,武臣入侍,令着軍服。昔年下敎,聖意非偶,而曾聞故相李浣,拜相之前,常着戎服云,而近來一循時體,非徒武將,名以士夫武弁爲名人,皆着直領云,故頃者聞而駭然,申飭矣。今從舊例否,此後令備局嚴飭後,循前習者,將臣入侍時以奏,其餘亞將以下,草記嚴處事,分付備局。命書傳敎曰,近者倖門大開,倖路太廣,猥濫上言,希覬敢呈,猥濫上言,曚曨以下,猥濫上言,循私回啓,金玉遍京外,永付作一例窠,可勝寒心?今者之事,亦由于此,若不令承旨讀奏此上言,循例下該曹,該曹特請旌褒,不察裏面,循例踏下,大不敬,製上言者,隱然德色,猥濫請旌者,其將孟浪蒙恩,非但國典之濫也,一隅靑丘,倫彝將斁。思之及此,不覺心寒。曾前則雖飭勿捧猥濫上言,于今則決不可循例以飭,有非常之事,則必有非常之禁。上言之濫雜京外,此等之輩,製給之致,以今番普命文書中觀之,上言所志之草滿箱,嚴禁此類然後,可杜其習。此後壽職上言,則勿問自草·代製,此外或干恩請加請賞者,考戶籍現身之際,上言題名者,勿治,幼稚,其家長草記勿施,令該曹勿贖杖一百,雖年滿者,現身之時,令讀上言,其若不能其製給者,輕者決杖一百,重者刑推徒配事。其令各該司奉承傳施行,而非徒加資請賞,雖四件事,猥濫者多般一體依此擧行事,分付。尤有甚者,郊外應爲動駕者,遐方之人來京,以爲事理固然,而時或明日動駕,今日有命者,其捧上言畿甸異事,諸道上言,皆到此京中,有若普命者,先受其囑,挺身爲此者。若此之類,非特三日不現身,勿施嚴査,製草人,刑三次沿海定配事,亦爲定式。噫,今番上言中,亦有比諸漢之緹榮,令道臣親問以啓者,於此等不必細究,且婦女何以撰上言?至親代撰,不是異事,此則不在於禁令中,而雖若此,語涉不敬,事係干恩者,勿論親屬與否,製給人決杖一百事,亦爲奉承傳。上曰,判義禁其已肅拜乎?注書出去見之。賤臣沈鏶承命出去,聞其入來,仍卽復命曰,今將入來矣。上曰,是矣。履之曰,判義禁純實,且知事體,宜卽入來矣。上曰,然矣。貫子與品帶,何以及時得之乎?履之曰,似未及覓借,必以前樣入來矣。上曰,然則尤貴矣。注書出去見之。賤臣沈鏶承命出去,仍卽復命曰,着金環·金帶而入來矣。上曰,承旨之言,是矣。誠極貴矣。上曰,金聖應誠福將也。今則儀貌儼然,有武將風采矣。戰必勝,攻必取,雖未及古將,而其儀貌則不讓於古將矣。履之曰,誠如聖敎矣。上曰,兵判其已入來,注書出去,使之入侍。賤臣沈鏶出去傳命。兵曹判書具善行入侍進伏。上曰,進前。予以當品備擬之意,言於大臣矣。大臣之意,與予同矣。卿入其中,卿若不入,予當更諭矣。卿,勳戚之臣也。予有欲用之人,予必試而後已,卿須體之。武將之爲兵判者,我朝五人,以卿年少而除之者,予意深矣。卿須思予意,深體深體。善行曰,臣之家庭之間,無父母妻子,而所望者聖上也,豈敢忘君恩哉?仍垂涕呑聲。上曰,兵判非徒職名之漸高爲感涕也,感君思父之意也,可貴可貴。上曰,具內乘云者,於卿爲誰?善行曰,臣家多有內乘,顯廟時內乘,卽臣之從大父也。臣之六代祖,卽國舅,而爲吏曹判書矣。臣家蓋六代將任,三代反正功臣,而內乘則爲顯廟六寸也。上曰,卿思先父流涕,予亦思昔年,不覺淚隨聲下,此後開政,須用虛司果,前兵判已知之矣。卿亦爲兵判,須卽收用,毋使其乃父乃祖有憾也。諸臣以次退出。
辛巳九月十一日巳時,王世子坐景春殿。藥房入對時,左承旨鄭尙淳,加出假注書李胤汲,記事官金龍甲,醫官方泰輿·李以楷·李泰遠·李世珪·慶絢·白文昌·金世彦,以次進伏訖。尙淳曰,日間氣候,若何?令曰,泄瀉與腹患一樣,極爲難堪矣。尙淳曰,寢睡·水刺之節,亦何如?令曰,飮啖比前益減矣。尙淳曰,然則使醫官診候,何如?令曰,依爲之。方泰輿診候時,令曰,泄候無減,腹症如前,極悶矣。泰輿診候後,令曰,醫官誰也?泰輿,以李以楷以下六人仰對。泰輿曰,脈左三部度數不均,掌心極溫,藿香正氣散停止,加味三百湯劑入,好矣。尙淳曰,諸醫之言如此,何以爲之乎?令曰,藿香正氣散停止,加味三百湯三貼劑入。出下令諸臣以次退出。
上在慶熙宮。常參·經筵以代理停。
大駕入眞殿後,政院·玉堂·藥房口傳問安。答曰,知道。
大駕入毓祥宮後,政院·玉堂·藥房口傳問安。答曰,知道。
大駕還宮後,王世子遣宮官問安。答曰,知道。
王世孫遣講官問安。答曰,知道。
政院·玉堂·藥房口傳問安。答曰,知道。
傳于柳健曰,儀注置之,以崇賢門擧行。
巡監軍單子,傳于沈履之曰,仍。
柳健啓曰,兼春秋工曹正郞李胤恒,昨日政移拜外任,守宮史官他無推移之員,兼春秋有闕代,卽爲口傳差出,何如?傳曰,允。
吏曹口傳政事,以尹錫周爲兼春秋。
傳于沈履之曰,諸司預備。
兵曹口傳政事,副司直李心源。
傳于柳健曰,人君當明日不成睡,爲人臣而豈拖至明日耶?夜已深,同義禁李心源,斯速牌招,先進參,明日謝恩,開陽門仍留,卽速擧行。
傳于柳健曰,再明日時刻單子,其日當下敎,姑置之。
王世子在昌德宮。常參停。
鄭存謙達曰,明日常參,睿候方在調攝中,頉稟。令曰,知道。
又達曰,春坊上下番,屢日俱空,事甚未安,文學李在協,旣有只推之令,卽爲牌招入直,何如?令曰,依。
以文學李在協牌不進罷職令旨,令于鄭存謙曰,推考徽旨捧入。
又以刑曹言達曰,今此庭試,文科初試三所,設場於本曹矣。本曹則依例移設於掌隷院之意,敢達。令曰,知道。
文學李在協書曰,伏以,臣之所帶春秋兼銜,與藝文館檢閱臣尹師國,有姻婭應避之嫌,宜卽援章自列,以蘄遞免,而昨緣夜深,未及書籲,罪犯違逋,悚霣靡極。玆隨荐牌,猥瀆於崇聽,乞令該曹照例鐫改焉。臣無任屛營祈懇之至,謹昧死以聞。答曰,覽書具悉。書辭,令該曹考例,稟處焉。
辛巳九月十二日辰時,上詣昌德宮。擧動入侍時,行都承旨金器大,左承旨李永暉,右承旨鄭尙淳,右副承旨沈履之,記事官兪恒柱,假注書沈鏶,記事官崔昌國·韓㵛,以次隨駕。上命書傳敎曰,目今義理將晦之時,其能先見,比諸志修營護,景源昏暗,豈可同日而語哉?其勸其懲,卽人君之道也。左副承旨李心源,特拜同金吾,牌招察任,其代參知李永暉除授,先隨駕後謝恩。命書傳敎曰,今番海伯之望,將校同爲擧行,深得道臣之體,特賜熟馬一匹,下諭以傳。頃者上來海營將校,今則事面較重,豈可賜米布而止?特爲加資。命書傳敎曰,明日是何日?卽生我鞠我之日,今六十八,重逢此日,寔是萬萬料表,此心一倍。展拜回駕時,當拜毓祥宮,少伸此忱,百官行禮置之,先後廂道上留位。上曰,侍衛挾輦,百官雨具。駕前下敎上曰,藝文館以非先生毋得出入揭版,況實錄奉安,所重在焉,其宜移揭於時御所,而不爲移揭,本意焉在?前後翰林,從重推考。出擧條回駕詣毓祥宮時,上曰,同義禁李心源,更爲牌招參鞫。駕前下敎上曰,同義禁李心源口傳付軍職。駕前下敎回駕到崇賢門外,下敎曰,入直禁軍已食夕飯乎?兵曹判書具善行曰,姑未食矣。上曰,兵判當入侍,入侍時知入。又下敎曰,宣傳官持標信,興仁門·崇禮門留門,各營解嚴。上還入大內。諸臣次第退出。
辛巳九月十二日戌時,上御景賢堂。兵判入侍時,兵曹判書具善行,右副承旨沈履之,假注書沈鏶,記事官金龍甲·韓㵛,以次進伏訖。上曰,兵判進前,兵判手旗,以納音爲之乎?善行曰,中軍以黃爲之,而兵曹判書及龍虎大將,皆中營故,以黃旗爲之,都監亦大中營故,以黃旗爲之矣。上曰,龍虎營亦兵判之中軍,故黃旗爲之乎?善行曰,然矣。上曰,入番軍已食飯乎?善行曰,已食矣。上命書傳敎曰,玆事關係莫重,尙令食息,亦涉殊常。曾見此等之輩末抄有承款者,其在國體,不當若此,一付本府,亦豈道理?再明日當親問,今日勿爲擧行事,分付。上曰,同義禁李心源再明日牌招。出榻敎諸臣以次退出。
上在慶熙宮。常參·經筵以代理停。
大殿誕日。
大殿·中宮殿,王世子遣翊衛司官員問安。答曰,知道。
王世孫遣講官問安。答曰,知道。
大殿,政院·玉堂單子問安。答曰,知道。
中宮殿,政院·玉堂口傳問安。答曰,知道。
大殿,二品以上·六曹堂上·奉朝賀單子問安。答曰,知道。
中宮殿,二品以上·六曹堂上。奉朝賀口傳問安。答曰,知道。
藥房都提調臣洪鳳漢,提調臣韓翼謩,副提調臣金器大啓曰,昨日展謁眞殿,歷拜毓祥宮,侵夜還宮,伏未審勞動之餘,聖體調攝,更復若何?寢睡·水刺之節,亦何如?湯劑今方依前煎入,而今日乃是日次,臣等當與諸御醫入診,詳察聖候,議定繼進當否矣。臣等不任區區伏慮,敢來問安,竝此仰稟。答曰,知道。昨伸情私,逢此今日,一倍此心,氣何喩乎?下敎曰,入侍,宜矣。
巡監軍單子,傳于柳健曰,三昨受點人仍。
以右邊捕盜從事官望筒,傳于沈履之曰,首望爲之。
以沈璧賢爲右邊捕盜從事官。
敎咸鏡道觀察使兼兵馬水軍節度使巡察使咸興府尹鄭弘淳書,王若曰,塞垣重鎖鑰之權,疇與我共理,宰班儲盤錯之器,予有卿何憂?非昧朝廷之輕,所賴雪山之重。念北路最居遐僻,比諸藩尤難撫摩。地是龍興之鄕,王跡尙留於樸棫,疆連射雕之野,民風專事於衽金,自列祖重牧馭之才,矧今日多釐變之政。海戶之漁稅雖減,而尙多猾吏之煩徵,關門之市約纔申,而常恐奸氓之生釁,憂虞旣多於目下,比他日實難其人,掄簡已定於心中,當是時宜屬之子。惟卿,溫溫爲端人吉士,侃侃稱名祖賢孫,生長於萬石醇謹之家,身持繩墨,雍容乎一節夷險之際,口絶雌黃,器使未卒於先卿,尙喜丹穴之苞羽,模範酷肖於乃叔,每感玉陛之履聲。故名道無不遍揚,而素縕亦多歷試,分西符而按畿臬,恢乎有餘,佐東鎭而參廟籌,投之如意,予心之眷毗已久,公議之剡擧攸同。玆授卿以咸鏡道觀察使兼兵馬水軍節度使巡察使咸興府尹,卿其欽玆訓辭,愼乃職事,海鎭弭節,念前人重拓之功,園陵薦香,想聖祖肇造之烈,繡衣雖命於釐正,安知夫鴻鷹之各奠厥居,荒服固難於懷柔,尙期以龍蛇之盡化爲子。其餘裁稟,自有故常。於戲,予所以責卿者深,卿豈忽副予之望?攬轡繼故相之武,玉節殆同於靑氊,褰帷採遐氓之情,丹心毋替於素履。故玆敎示,想宜知悉。軍資監正李仁培製進
王世子在昌德宮。常參停。
大殿誕日。世子宮·嬪宮,政院口傳問安。答曰,知道。世孫宮,口傳問安。答曰,知悉。世子宮·嬪宮,政院口傳問安。答曰,知道。世孫宮,口傳問安。答曰,知悉。
藥房口傳達曰,日間睿候調攝,若何?寢膳之節,亦何如?臣等卽與諸醫,趁早入對診察,爲宜,惶恐敢達。令曰,知道。
鄭存謙達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,執義鄭光漢呈辭,掌令鄭運維武一所進,蔡緯夏,持平李晉圭在外,一員未差,今日以監察茶時之意,敢達。令曰,知道。
又達曰,內局分提調南泰會,今日日次問安,不爲入來,卽爲牌招,以爲同參入對之地,何如?令曰,依。
又達曰,藥房都提調洪鳳漢,爲承候來待矣。令曰,入對。
李永暉達曰,春坊在外人員,旣有催促上來之令,輔德朴起采,時在京畿楊州地,弼善李堉,時在開城府任所,司書洪秀輔,時在江原道原州地,上來事,下諭,何如?令曰,依。
吏曹判書李鼎輔書曰,伏以,臣於杜門病伏,人事都絶之中,忽叨選部新命,此實千萬夢寐之外,惝怳震惕,誠莫曉奚爲而有此謬恩也。臣之忝竊銓任,前後凡三遭矣。曩因嚴命,黽勉冒膺,一番開政,昏謬不審,責敎截嚴,致勤譴罷。臣至今追愆,惶汗浹背,從玆以往,銓曹一步,便作永謝之地。且伏念臣素抱貞疾,景迫桑楡,自數年以來,精力已耗,百病交侵,長在床褥,作一癃廢之物,雖閑司漫局,固無就列陳力之望,而不忍便訣,未歸丘壑,遲回輦轂之下,瞻依日月之光。人不以職事相期,臣亦以散置自分,不料冢宰除旨,遽及於衆望之所不到,聞者驚駭,臣亦惶愧,歷累日而靡措。夫天官,國家銓選之大任,固不可復畀於已試僨誤之人,在臣廉偶,亦何可强策蹇劣,貪戀榮寵,揚揚冒進,自壞大防,以招一世之譏訕乎?如使臣無此情勢,雖在方壯之年,性本疎迂,且乏鑑識,實無以甄別淑慝,允協物情。況今衰病,日加月添,眼暗而不辨字畫,耳聾而不通語音,神精昏聵,前忘後失,以如許病狀,當此至艱至難之時,將何以調劑激揚,不負我聖上委畀之意,得免大狼狽大罪戾也哉?以情以病,雖被誅戮,萬無承膺之勢,連違召命,一味縮伏。今日大朝殿下誕彌之辰,亦未得趨參於大庭咸造之班,分義虧缺,臣罪尤大。玆敢披瀝血懇,仰瀆於离明之下,伏乞睿慈,諒臣情病之萬分難强,亟許鐫罷,使銓職無曠,私分得安,千萬至幸。臣無任屛營祈懇之至,謹昧死以聞。答曰,覽書具悉。卿勿過辭,從速行公。
平安監司李昌壽書曰,伏以,臣怵迫威命,不得不冒昧承膺矣。因備局草記,俾臣不多日辭陛,而第臣父母墳山,在於江原道鐵原·京畿果川等地。今當關外之行,倍切霜露之感,固知大僚還朝,時日爲急,而情私所迫,不能自抑,敢暴微懇,仰干睿聽,伏乞特賜四五日之暇,俾伸至情,千萬幸甚。臣無任屛營祈懇之至,謹昧死以聞。答曰,覽書具悉。卿其依所陳往省焉。
辛巳九月十三日巳時,王世子坐景春殿。藥房入對時,都提調洪鳳漢,左副承旨鄭存謙,加出假注書李胤汲,記事官崔昌國,醫官金履亨·方泰輿·皮世麟·李以楷·金德崙·李晉圭,以次進伏訖。洪鳳漢曰,日間調候,何如?令曰,一樣矣。昨日大朝展拜眞殿時,以病不能祗迎,退伏私次,道理極爲惶悚。故扶而上下,其間往來,爲風所觸,氣益難堪矣。鳳漢曰,睿候方在調攝中,卽今起居之節亦難矣。令曰,服藥後,小有汗氣,神氣似愈,而風日不好,乍發旋止,症候一樣無減矣。醫官診察後,首醫履亨曰,脈度不均,掌心亦有溫氣,加味三百湯停止,倉廩散劑入,何如?鳳漢曰,諸醫所見,皆如此乎?泰輿曰,此藥極爲溫當,劑入,似好矣。鳳漢曰,諸醫之言如此,何以爲之乎?令曰,加味三百湯停止,倉廩散三貼劑入。出下令鳳漢曰,李涏乃賢錫之子也。己巳年仁顯皇后遜位時,涏之父入成規憲之疏下,而其疏雖未入啓,其時入參之人,皆以表旌,渠父獨漏,以冤痛之事,呈上言,而措辭極悖妄,自上震怒,卽命刑推之敎矣。令曰,厥事,頃已聞之矣。明日更親鞫耶?鳳漢曰,明日當親鞫下敎,而罪人已物故,無復可論矣。令曰,徐志修·黃景源,以何事降嚴旨耶?鳳漢曰,徐志修頃日入侍時,以涏之事,非爲親鞫之事仰稟,故特命嚴旨,黃景源以涏之上言中初條雖是拔去,而中間措語見而未拔,故亦下嚴旨矣。令曰,王世孫廟謁禮,定於何日耶?鳳漢曰,以望後爲之云矣。鳳漢曰,睿候方在調攝中,水刺不能進御,故患候至今彌留,下情極爲憂悶矣。自今以後,雖糜飮,連爲進御,則元氣日益稍勝,而症候亦有減矣。鳳漢曰,分提調南泰會,以身病,藥房入對,連爲不參,而情勢極爲切迫,今姑改差,何如?令曰,依爲之。鳳漢曰,然則以草記仰稟大朝,改差,何如?令曰,依爲之。令曰,春坊皆在外,何以則上來耶?鳳漢曰,承旨方入侍,欲仰達矣。存謙曰,弼善李堉,以開城經歷,在任所,司書洪秀輔在原州,輔德朴起采在外與否,未能詳知也。在外人員,竝爲催促上來,何如?令曰,春坊上下番俱空,已至屢日,事體極涉未安,在外人員催促上來。輔德朴起采本非元在鄕之人,各別申飭上來,其卽肅謝事,分付。出下令令曰,春坊官員,連以在外,使之申飭銓曹。鳳漢曰,銓曹每以行公之人,擬差而如許矣。令曰,余亦知其然,而不可無飭,使之申飭,可也。鳳漢,以申飭事仰稟。令曰,司書李在協陳書,何人當遞改耶?鳳漢曰,李在協與上番翰林尹師國,有男妹之嫌,而陳書,例遞宮官矣。鳳漢曰,小臣以不似之人,冒忝大匡,推恩先祖,下情極爲惶感矣。頃日以焚黃事受恩暇,而兼受給馬之典,亦爲惶感矣。近日調攝,比前稍減,亦過大殿誕日,而朝廷上別無所緊事,下鄕伏計矣。令曰,依爲之。諸臣以次退出。
上在慶熙宮。常參·經筵以代理停。
柳健,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于鄭尙淳曰,禮判·秋判·判尹及徐命膺,使之入來。
鄭尙淳啓曰,禮曹判書韓翼謩,刑曹判書洪象漢,漢城判尹南泰齊,依下敎來待矣。傳曰,入侍。
傳于鄭尙淳曰,畿伯入來時,高陽民二人率來,編次人亦令入來。
鄭尙淳啓曰,編次人洪麟漢,依下敎來待矣。傳曰,入侍。
柳健,以禮曹言啓曰,王世孫謁廟吉日,以今月望後擇入事,今日筵中旣已稟定矣。謁廟吉日,令日官推擇,則今九月十六日·十八日俱吉云,以何日定行乎?敢稟。傳曰,十六日定行。
以修撰李聖圭牌不進罷職傳旨,傳于鄭尙淳曰,只推。
鄭尙淳,以內醫院官員言,以都提調·提調意啓曰,分提調南泰會,身病甚重,今姑許遞,其代卽爲口傳差出,使之察任,何如?傳曰,允。
吏曹口傳政事,以金時默爲內局分提調。
鄭尙淳,以吏曹言啓曰,庭試文科初試試官,今方擬入,而其中黃榦·李興宗·李萬恢·洪檍·李基德·李敬玉·徐有良·李鎭衡·李運海,時無職名,令該曹付軍職,何如?傳曰,允。
兵曹口傳政事,副司果李基德·李敬玉·李運海·徐有良·李鎭衡·李興宗·李萬恢·洪檍·黃榦。
柳健,以訓鍊都監言啓曰,都監從事官四員內,軍色從事官洪趾海,庭試試官牌不進傳旨未下,火藥色從事官鄭槳,宗廟祭官塡差,糧餉色從事官李謙鎭,鳥銃色從事官徐好修,今此庭試俱爲赴擧,本局省記無以推移,依例以把摠代直之意,敢啓。傳曰,知道。
柳健,以義禁府言啓曰,今此庭試文科初試時,本府都事,皆爲赴擧,武都事一員本府入直,而當直入直文書回公都事,文三所·武一二所禁亂都事,無以推移,假都事八員,令該曹差出,以爲分排之地,何如?傳曰,允。
王世子在昌德宮。常參停。
李永暉達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,掌令鄭運維武一所進,蔡緯夏,持平李晉圭在外,一員未差,執義鄭光漢牌不進,今日以監察茶時之意,敢達。令曰,知道。
又達曰,憲府連日監察茶時,諫院許久闕達,事甚未安,除在外·試所進去外,執義鄭光漢,司諫鄭恒齡,卽爲牌招,何如?令曰,依。
禮曹判書韓翼謩書曰,伏以,臣於日昨千萬意外,纔自筵對退歸,忽伏承金吾特擢之恩,驚惶悚懍,罔知所措,而推鞫有命,嚴召踵臨,臣於是,他不假顧,章皇入肅,冒沒行公者,亦旣有日,循省微分,自不覺赧顔而汗背。今則鞫事已了,義分亦粗伸,仍因蹲冒,宜無是理,則安得不疾籲而亟辭也?念臣庸愚鈍拙,最居人下,立朝三十年,偏彼我大朝,如天之洪造,節次推遷,居然致身於八座,涓埃莫效,尸素徒積,未遂循墻之願,每懷負乘之愧。今玆恩旨,忽又下辱,仰惟聖明,何取於不才無能之一賤臣?不循資格,不由薦進,中批超擢,遽紆以非常之誤恩,在臣身榮耀極矣。豈不仰累於則哲之明乎?此臣所以徊徨蹙踖,以寵爲懼,而不敢當者也。且臣蒲柳之資,望秋先衰,神識短乏,筋骸縱緩,實無供劇之勢。儀曹掌邦禮之重,惠廳主錢穀之計,以此衰病,孰非難堪,而今又晉長廷平,委之以議讞之任,不但才有所不逮,抑亦力有所不給,强而行之,將見公私兩病,顚沛立至。臣雖欲徒恃寵靈,不量己分,揚揚冒膺,其可得乎?玆敢略暴哀懇,仰瀆於崇聽,伏乞离明,俯賜睿察,將臣新授職秩,卽許鐫改,以重官方,以安賤分,千萬幸甚。臣無任屛營祈懇之至,謹昧死以聞。答曰,覽書具悉。今玆陞擢,聖意攸在,卿其勿辭,從速行公。
左副承旨鄭存謙書曰,伏以臣,向陳情懇,幸蒙許暇,歸護母病,感祝洪恩。第臣母宿病,積有源委,自遭荐慼,眞元消剝,纔經重癨,別症層視,痰火熬而夜睡輒失,胃土敗而宿食不化,種種症形,有非時日可瘳,臣無他兄弟,獨自扶將。以此情理,豈可以更就劇地,而適値親鞫有命,章皇承牌,不敢言私,以至于今矣。母病又因涼暖不適,脫着失宜,頭疼肢束,虛汗自瀉,症類再感,比前倍劇,情私所迫,聲不暇緩。玆敢不避猥越之誅,申控懇急之情,伏乞睿慈,亟降永刊之音,仍治屢瀆之罪,以便救護,以肅綱紀,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
刑曹參議宋瑩中書曰,伏以臣,賦性鈍劣,言辭拙訥,動致跋疐,積招尤悔。從前除命之下,輒事逡巡者,非敢自外於聖明之世也。只緣才力空疎,不堪需世,初未能自與於能仕之列故耳。向日銀臺之供職,迫於嚴命,適會言端,猥陳謏聞,而畢竟自陷於爲人干恩之科,前後筵席,屢勤責敎,而聖度涵貸,倖免大何,私心兢惶,跼蹐靡容,退伏田里,自分爲昭代之棄物。豈意薄勘未幾,恩敍旋下,秋曹佐貳之除,遽及於病滯東峽之際,臣聞命驚惶,感涕無從,臣雖至迷,豈不仰認拂拭之聖意哉?第念臣素抱風痺之症,入秋以來,一倍添劇,頑痰交極,呼吸喘急,左邊臂脚,刺痛不仁,運用行步,已成癃疾,要就淸源之界,以爲調治之計,而職名之一向虛縻,義有所不敢安者,故拚死登程,寸寸前進,昨始來到畿坰,而中間撼頓,病勢越添,宿舂之地,更無趲進之望。玆不得不從縣道,拜章呼籲,恭俟威罰之加。伏乞邸下,俯諒臣情病之難强,卽許鐫遞,俾尋生路,則天地生成之澤,臣當隕結,以爲圖報矣。臣無任屛營祈懇之至,謹昧死以聞。答曰,覽書具悉。爾其勿辭,調理上來察職。
辛巳九月十四日申時,上御景賢堂。禮判·秋判·判尹·編次人入侍時,刑曹判書洪象漢,禮曹判書韓翼謩,判尹南泰齊,編次人洪麟漢,右承旨鄭尙淳,假注書沈鏶,記事官金龍甲·韓㵛,以次進伏訖。上曰,三所監察,俄已點下然否?注書出去問之。賤臣沈鏶承命出去問之,復命曰,前例無點下云矣。上曰,然矣。俄者點下,非矣。上曰,上言三日內現身,而回啓耶?象漢曰,皆現身矣。韓翼謩曰,臣曹亦皆現身矣。泰齊曰,皆已現身,而今番上言中,豐德民人金鳳龍,三日內不爲現身,事當依定式勿施,而第鳳龍上言以爲,厚陵參奉李海岡,欲推尋先代已失之墳山,掘破鳳龍先祖之墓,終不得表跡,則鳳龍之三寸叔廷夏七十之人,連刑二次,仍爲致斃云。參奉旣非用刑之官,則似指地方官,而語不明白。且此上言,初雖以山變爲言,末抄則歸重於廷夏之致斃,而廷夏半爲因此致斃,則在鳳龍痛冤之心,固當上言,後連爲呼訴,以雪至冤,而仍卽下去,不爲現身,其實狀之如此,有不可準信。然事關人命,不當泛置於勿施之科,虛實間似當一番査處,此上言,移送秋曹,何如?上曰,令秋曹嚴査,後日入侍時稟處,可也。出擧條泰齊曰,凡諸上言啓下之後,例以申目達下,而今番傳敎中,有三日內回啓之命,當以啓目擧行乎?上曰,以申目爲之,可也。其中勿施者,粘連回啓乎?象漢曰,然矣。上曰,此後三日不現身者,勿爲回啓,只擧其名,草記勿施事,分付各該司。出擧條翼謩曰,庭試文科事目,前已啓下矣。三所初試額數二百六十六人之二字,誤書以一字,旣覺之後,不可置之以二字,改付標以入之意,敢稟。上曰,依爲之。出擧條翼謩曰,今月二十二日,王世孫生辰,賀當依例取稟,而有今年賀稟置之之下敎,故不敢循例啓稟,惶恐敢達。上曰,置之。出擧條翼謩曰,庭試文科講經時,試官望多有苟艱,呈辭受由,一切申飭,何如?敢稟。上曰,文科庭試·殿試前,凡諸請由,一切勿許事,申飭政院。出擧條翼謩曰,科弊釐正節目中,庭試初試後講經時,無兩司進參之文,小學考講,尙有臺監,則庭試考講,何可無臺官乎?似是闕文,故敢此仰稟。上曰,講經與會講無異,一依會講例擧行。出擧條翼謩曰,來十月初四日,冬享大祭親行事,命下矣。王世子方在調理中,亞獻之禮,何以爲之?敢稟。上曰,置之。翼謩曰,亞獻之禮,旣命置之,王世子·王世孫祗迎·祗送之節,何以爲之?敢稟。上曰,一例置之。出擧條尙淳曰,承旨二員,受由出去,番次多有苟艱矣。上曰,誰也?尙淳曰,鄭存謙·沈履之也。上曰,沈履之,已出去耶?仍命書傳敎曰,受由承旨,竝許遞,其代,朴師訥·李翼元除授,待開門牌招察任,房順房。命書傳敎曰,今番冬享省牲·省器,依例擧行事,分付儀曹。上曰,注書出去,招入禁衛營·旗隊摠各一人。賤臣沈鏶,承命出去,仍卽招入。上曰,刑判各問其所居之道,亦問年之豐凶。象漢曰,汝輩居於何道?旗隊摠曰,民等居於黃海道矣。象漢曰,年事,何如?旗隊摠曰,比昨年稍勝矣。上曰,畿伯何不入來?尙淳曰,巡歷未還,今在水原,明間當入來云矣。上曰,高陽民人,其已待令耶?使之招入。賤臣沈鏶,承命出去,仍卽招入。上曰,忠淸·江原兩道軍,如有入直者,亦使招入。賤臣沈鏶,承命出去,仍卽招入。上曰,高陽民,何以入來乎?對曰,駄柴來矣。上曰,亦知農乎?比之庚戌,何如?對曰,不如庚戌矣。上曰,霜晩矣。晩移秧,亦皆食乎?對曰,或有可食者矣。上曰,忠淸道則果何如?對曰,或有勝處,或有不勝處矣。上曰,江原道,何如?對〈曰〉,晩雨故,未免凶矣。上曰,皆未免凶乎?對曰,或有勝處而不好處居多矣。上曰,皆退去。仍命曰,編次人外先退。退出後,上命書御製畢後,諸臣以次退出。
上在慶熙宮。常參·經筵以代理停。
柳健,以弘文館言啓曰,本館上番,連日姑降入直,事甚未安。修撰李聖圭,旣有只推之命,卽爲牌招入直,何如?傳曰,允。
鄭尙淳,以吏曹言啓曰,明日王世孫謁廟時,翊禮當爲陪往,翊禮有闕之代,卽爲口傳差出,何如?傳曰,允。
吏曹口傳政事,以趙台命爲翊禮。
吏曹口傳政事,兼春秋單尹錫周。
以試官趙曮·徐命膺·兪漢蕭·洪趾海·洪檍·李聖圭等牌不進罷職傳旨,傳于鄭尙淳曰,竝推考傳旨捧入。傳于柳健曰,三所書題竝書入,賦表所捧各幾許耶?知入,而書題及所捧文數,竝封入。
王世子在昌德宮。常參停。
世子宮·嬪宮,政院口傳問安。答曰,知道。世孫宮口傳問安。答曰,知悉。
藥房口傳達曰,日間睿候調攝,若何?寢膳之節,亦何如?臣等卽與諸醫,趁早入對診察爲宜,惶恐敢達。令曰,知道。
鄭尙淳達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,執義·持平一員未差,李晉圭,掌令蔡緯夏在外,鄭運維武一所進,今日以監察茶時之意,敢達。令曰,知道。
又達曰,判決事李顯重自鄕上來云,卽爲牌招,何如?令曰,依。
以判決事李顯重牌不進罷職令旨,令于鄭尙淳曰,推考徽旨捧入。
兵曹判書具善行書曰,伏以,臣凡材下品,冥升驟躋,以至廁六卿而居中權,榮逾涯分,報蔑埍埃,負乘之愧,滿溢之懼,日夕交中,如集于木。迺於夢想之外,忽被不堪當之誤恩,授臣以夏官之長。臣聞命驚惶,五情隕越,實不知置身之所也。噫,王朝命官,其難其愼,惟其人是與者,卽六官之長爲最重,而是職也名以本兵,有國之戎政萃焉,列爲西銓,一世之武選係焉。管轄之嚴,用舍之重,專責於一人,其賢愚能否之間,國之安危所由而判,則臣是何人,敢爲斯任,僬僥千匀,豈足以喩其稱哉?念臣無似,亦嘗登壇而長三軍矣。非不知萬萬逾涯,而此則猶屬本分,黽勉冒當者,已有年矣。每自循省,常切愧懼,今忽拔之常格之外,畀以司馬之重,豈不大有玷於淸明之治哉?伏惟大朝殿下,不以臣不肖,過加拂拭,恩顧夐絶,寸心銘鏤,當復如何?其欲追先臣未卒之志,答聖朝不世之遇者,容有其極,而顧奈擔荷匪分,超躐無漸,莫效襪線之補,祗速蚊負之誚,兵機銓政,勢必僨誤,人非鬼責,理宜顚隮,臣之情地,可謂迫隘矣。除旨纔下,入侍有命,不敢偃逋,章皇趨肅,咫尺前席,恩諭鄭重,實非無狀賤臣所可得於君父者,衷情感激,但有涕淚。適値動駕,仍又陪班,義雖未敢言私,而跡則實涉忘廉,臣誠自愧,人將謂何?恭俟公議之駁正,而側聽屢日,尙今寂然,一向泯伏,有若因仍冒據,冞增悚蹙,玆敢瀝盡肝血,仰陳必遞之義。伏乞离明,察臣悃臆,非出假飾,將臣新授職名,亟行刊遞,俾國事無誤,仍治臣瀆擾之罪,以嚴朝紀焉。臣無任激切屛營,涕泣祈懇之至,謹昧死以聞。答曰,覽書具悉。卿其勿辭,從速行公。
左副承旨李翼元書曰,伏以,臣薄勘未幾,恩敍忽降,繼而有銀臺除命,驚惶感激,罔知所以自措也。向日大僚之筵奏也,聖敎委曲洞察,無微不燭,不意螻蟻賤臣,何以得此於聖朝也?恩山德海,圖報無階矣。徐命膺對詈之章,雖不無事實之不然者,臣何敢較挈爭辨於事往之後,以重傷篤厚之風,不知所以薰沐矯揉於聖敎之下哉?且其書所謂二字,非指全體云者,誠不覺一哂。臣亦不得不以臣書四字之稱分,爲命膺半體之目,而以謝其怒也。第念臣根孤而植弱,志滯而言果,動多取忤,跡不見容,前後出納之地,屢遭顚躓之患。此皆由於臣之自取,而撫念身名,慙惶而不自堪,決不可憑恃寵靈,冒沒班行,以益其一世之嗤點矣。玆於召牌之下,萬無祗承之勢,隨詣闕外,拜章徑歸。伏乞睿慈,特垂諒察,亟遞臣職,俾安私分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
辛巳九月十五日巳時,王世子坐景春殿。藥房入對時,分提調金時默,左承旨李永暉,加出假注書李胤汲,記事官崔昌國,醫官金履亨·方泰輿·皮世麟·李以楷·金德崙·李世珪,以次進伏訖。令曰,只入首醫二人。金時默曰,調攝諸節,若何?令曰,昨日發汗,神氣少愈,而風氣不好,未知今日之如何耳。時默曰,寢膳之節,亦何如?令曰,飮啖不能如前矣。時默曰,使諸醫診察,何如?令曰,依爲之。醫官診視後,首醫金履亨曰,脈左三部度數不均,脾胃脈候虛,然掌心深溫,倉廩散停止,芎芷香蘇散,加荊芥·防風各一錢,三貼劑入,何如?令曰,泄候快愈,而有肢節痛,亦兼表氣,極爲憫憫矣。諸醫在楹外,使之詢問當劑,劑入可也。時默曰,諸醫所見,何如?諸醫曰,有肢節痛表氣,則此藥極爲溫當矣。時默曰,諸醫之言如此,何以爲之乎?令曰,倉廩散停止,芎芷香蘇散,加荊芥·防風各一錢,三貼劑入。出下令諸臣以次退出。
上在慶熙宮。常參·經筵以代理停。
昧爽,有霜氣。
大殿·中宮殿,王世子遣翊衛司官員問安。答曰,知道。
藥房都提調臣洪鳳漢,提調臣韓翼謩,同副承旨臣柳健啓曰,秋氣甚冷,伏未審此時聖體調攝,若何?寢睡·水刺之節,亦何如?湯劑今方依例煎入,而臣等久未入侍,今日與諸御醫入診,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣矣。
中宮殿,藥房口傳問安。答曰,知道。
李永暉啓曰,左副承旨李翼元,今日不爲出肅,卽爲牌招,何如?傳曰,允。
傳于朴師訥曰,下旬晝講,今日爲之,時刻,午正三刻。
以承傳色,口傳下敎曰,晝講同爲入侍。
傳于朴師訥曰,臨御卅載,因予涼德,眇然濟濟多士之效,心常歉然。今八道儒生,咸聚京中之時,明日金商門殿座,當試取九日製,而京儒表取一人,鄕儒賦取一人,令世孫侍傍,見齒學之靑衿,亦敎右文之意。時刻辰初三刻,只懸題後入便殿,入侍,科次隨從挾冊,申飭嚴禁,侍衛入直擧行,布帳禁營爲之,而試官依前書入。
傳于柳健曰,日寒如此,分付講書院,斯速詣闕。
李永暉啓曰,因本院達辭,兼春秋金龍甲身病猝重,勢難察任,今姑減下事,依下矣,其代,令該曹卽爲口傳差出,何如?傳曰,允。
吏曹口傳政事,兼春秋單吳奉章。
李永暉啓曰,今此試官望中,時無職名人員,令該曹卽爲口傳付軍職,何如?傳曰,允。
兵曹口傳政事,副司果李萬育·李鎭衡,副司直鄭存謙·兪漢蕭。
柳健,以講書院言啓曰,王世孫進講論語,幾爲垂畢,繼講冊子,師傅·諭善處問議,何如?傳曰,允。
柳健,以弘文館言啓曰,本館下番副校理臣金魯鎭,今日王世孫謁廟時,以講書院兼官陪從事,進去之意,敢啓。傳曰,知道。
李永暉,以兵曹言啓曰,今九月十七日,武臣堂上以上祿試射日次,而親臨九日製相値,不得設行,以無故日退行之意,敢啓。傳曰,知道。
李永暉,以義禁府言啓曰,明日親臨九日製時,本府都事,皆爲赴擧,武都事一員,本府入直,而當直·入直文書回公都事,文三所禁亂都事,武一二所禁亂都事,建陽門禁亂都事,無以推移,假都事九員,令該曹差出,以爲分排之地,何如?傳曰,允。
柳健,以奉常寺官員言,以都提調·提調意啓曰,東籍親耕田所種皮稷打作,則所出四石之意,敢啓。傳曰,知道。
柳健,以奉常寺官員言,以都提調·提調意啓曰,東籍親耕田所種稻皮·粘粟皮·唐黍·豆太等穀,今九月二十五日間,當爲成熟之意,敢啓。傳曰,攝刈。
朴師訥,以武一所差備官言,以試官意啓曰,今番庭試初試規矩,一依己卯慶科庭試例,六兩三矢百十步,柳葉箭一巡二中,片箭一巡一中試取事,命下矣。本所擧子今已畢射,將欲出榜,而具三技入格,只十二人,兩技入格二百六十三人,元額未充之數,至於一百二十五人之多。取考前例,則元數未滿之時,以兩技單技之類,有次次陞付之例,而係是特恩,自下不敢擅便,何以爲之?敢啓。傳曰,依前例擧行。
李永暉,以武二所差備官言,以試官意啓曰,今此庭試初試規矩,依己卯慶科庭試例,六兩三矢百十步,柳葉箭五矢百二十步一巡二中,片箭三矢百三十步一巡一中試取,今纔畢試,而俱三技入格,只七十人,元額無以充數。取考前例,則己卯庭試初試時,旣有二技稟旨陞付之例,今亦依此例,二技入格之類,陞付,何如?傳曰,允。
王世子在昌德宮。常參停。
鄭尙淳達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,執義·持平一員未差,李晉圭,掌令蔡緯夏在外,鄭運維武一所進,今日以監察茶時之意,敢達。令曰,知道。
又達曰,諫院許久闕達,事甚未安。除試所進去外,正言金尙集卽爲牌招,何如?令曰,依。
又達曰,詞訟之地,不宜久曠,而判決事李顯重,昨日違召,今日又不出肅,事甚未安,卽爲牌招察任,何如?令曰,依。
又達曰,上番兼春秋金龍甲,身病猝重,勢難察任,今姑減下,何如?令曰,依。
又以兵曹言達曰,五衛將洪夏九,所患水土之病,漸成痼疾,萬無自力供仕之望,呈狀乞遞。宿衛輪番之任,不可久曠,今姑改差,何如?令曰,依。
判決事李顯重書曰,伏以,臣三載含恤,一縷未泯,祥禫甫訖,甄錄如舊,隷院除書,遠辱於瞻依松楸之日,曾是捧檄之喜,翻成覽桮之悲,躑躅荒壟,五情摧隕。但有涕血之盈襟,在臣義分,不敢一向久淹,昨始來伏私次,而餘哀未忘,觸境森然。拊念平昔,竊有一段至痛,着在心肚,未忍遽進於榮次者,臣本早孤,母兼父訓,僥倖一第,辛苦萬狀,每當公服出入之時,臣母輒爲臣裝束,親掛領紐,撫背以送。臣誠不肖,不知此樂之難常。凡有職名,無不奔走膺命,及今風樹不停,祿養靡洎之後,誰與爲榮,而塵篋手線,一朝被拂,揚揚呼唱於道路乎?言之及此,不覺失聲而長慟也。仍念臣受氣甚薄,自少多疾,年厪五十,鬚髮已變,草土之中,益復皤然,種種衰態,無不畢具,雨暘寒燠,無時不病。今雖欲貪榮饕利,競逐於强壯方騖之途,幾何不疲踣於前?古人或有文學行能,爲世所重,而早衰妨進,則年雖末至,先自乞身,以避鍾漏之譏。如臣庸碌,其去就仕止,固無足論,而禍罰餘喘,癃廢難掩,斷無陳力之望,殆天所以限其進也,不得不隨分屛退,以爲晚境息足休養之計。夫豈樂爲瞻望貳極,不任犬馬之戀,臣竊自悼焉。顧臣所叨,雖係冗漫之局,亦有詞訟之名,單堂久無行公,事務未免積滯,尤豈可任臣瘝曠,以貽公私之兩妨乎?玆於召牌之下,涕泣陳懇。伏乞睿慈,諒臣可哀之情,憐臣已憊之形,亟許鐫免,俾得優遊田廬,以卒天地生成之澤,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
同義禁李心源書曰,伏以,臣庸陋待罪近密,觸事憒憒,涓埃莫效,夙夜戰兢,如臨淵谷。迺玆萬千夢寐之外,伏奉特擢於昵侍鑾蹕之際,聞命震越,逬還私次,歷累日而惝怳迷感,殆不知所以自措也。噫,如臣無似,厚竊國恩,年纔及於强仕,榮已極於衣緋,而超躐之驟,居然至此,不稱之愧,無漸之懼,固已怵然於中。至於日昨筵奏,初不過略陳微見而已,顧何足有槪於聖心,而格外寵資,有若償功者然,恩出不虞,事涉無謂,內疚私心,外靦公議,惶悶欲死,置躬無地。鞫坐有命,而自犯違傲,恩除有日,而未敢祗謝,徊徨踧踖,不省所出。玆敢略具短控,冒死仰籲於貳極之下。伏乞睿慈,俯賜矜諒,特令鐫削臣新授職秩,以重公器,以安私分,不勝幸甚。臣無任屛營祈懇之至,謹昧死以聞。答曰,覽書具悉。今玆陞擢,聖意攸在,卿其勿辭,從速察職。
辛巳九月十六日午時,上御景賢堂。晝講,藥房入診同爲入侍時,同知事尹汲,特進官具善復,參贊官柳健,侍讀官嚴璘·金魯鎭,假注書沈鏶,記事官金龍甲·韓㵛,武臣李長赫,藥房都提調洪鳳漢,提調韓翼謩,醫官金履亨·皮世麟·許礈·李以楷·金德崙·李泰遠·慶絢以次進伏訖。上讀中庸序前授音訖,嚴璘讀,自中者不偏不倚,至於以終此章之義而止,上讀新授音訖。上曰,朱子言庸,平常,程子則曰,不易之謂庸,朱子則爲後學勸之以不深而淺也。璘曰,然矣。上曰,使學者求之於至易當行處也。僉曰,然矣。上曰,世孫侍坐,故引先儒言之矣。上曰,予不能行之,而徒言而已,如是之故,去益晦矣。璘曰,進講此冊幾次乎?上曰,今十次矣。璘曰,首章之義,全在敎字,敎字之道,亦在於誠字矣。上曰,儒臣之奏,誠好矣,而難於敎孫矣。然而今方侍坐,姑捨文義,先有問於世孫矣。上曰,常者,何謂也?世孫對曰,應當之意也。上曰,祖孫相講,好矣。上曰,過食過眠,亦常乎?世孫對曰,雖在眠食,過之則非常也。當眠而眠,當食而食,是乃常也。上曰,善對矣,食可限也,眠亦可限乎?飢時何以節乎,昏倒之時,何以限乎?世孫對曰,雖眠食,心常念念之,則自不過矣。上曰,善對善對矣。生於天地之間,誰能率性乎?世孫對曰,人皆有性,皆可率也。上曰,善對矣,無過於此矣。上曰,何以爲敎?世孫對曰,修之則乃爲敎也。上曰,立敎篇何以謄此大文乎?世孫曰,初卷故謄之矣。上曰,講官不言乎?修道之謂敎故謄矣。上曰,天之所命,何以知之?世孫對曰,人之初生,稟得有常,故曰命也。上曰,汝能率之乎?世孫對曰,爲善則率矣。上曰,汝能敎乎?世孫對曰,能善則可以敎矣。上曰,汝其難乎,易乎?世孫對曰,能之則易矣。上曰,向者處卜之時,承旨沈履之,以李廷喆謂有赤子心矣,汝亦赤子心也,汝須以衡尺裁之也。汝之爲世孫者,謂承其世也,予所不爲,汝須行之。世孫對曰,當承下敎矣。上曰,如予何用,而第予所不爲者惡事也,是則汝學之也。上曰,善對文義矣,亦能善導則好矣,恐或投珠於沙石也。上曰,上番陳文義。璘曰,中庸之道,亦在於愼獨矣。上曰,此文義好矣。璘曰,常以不欺心勉之也。上曰,儒臣所陳,世孫知之乎?世孫對曰,行某事而不使人知之者,是乃欺也,不如是則不欺也。上曰,善對善對矣。汝之所處堂號謂何?世孫對曰,謹獨閤也。上曰,謹字,亦愼字之義。汝須收拾放心焉,爲不善而不告於人則是欺也,汝若改之然後不爲欺心也,念之哉,念之哉。上曰,莫顯乎隱,莫見乎微。至隱而何顯,至微而何見?世孫對曰,如見其肝肺云者近也。上曰,善對矣,且善引矣。鳳漢曰,老師宿儒之難言也,僉曰,難對而能對矣。上曰,可謂貫珠矣。上曰,如見云者,何以謂見乎?衣裏皮裏,有何見也?世孫對曰,有自然知之之道矣。上曰,亦好矣,中庸甚難,故汝姑不讀,汝須不偏焉,不倚焉,無過不及焉,則自爲中矣。世孫對曰,知之矣。上曰,精一執中,卽我朝家法也,汝須體行也。鳳漢曰,若遵不偏不倚,則千萬年可傳,而世孫服膺此八字,則餘何言哉?上曰,無過於此矣。仍命曰,世孫先入,醫官入診。又下敎曰,若善導,則宗國其庶幾乎。鳳漢進前曰,聖候,何如?上曰,俄講中庸,乃爲國也,而今着反□如此,而將何爲乎?前日則才着旋脫矣,今則在房而亦着之矣。鳳漢曰,寢睡·水刺,何如?上曰,善寢而食則愈減矣。鳳漢曰,湯劑連爲進御乎?上曰,今則無進御之意矣。生辰後常臥不起矣,予今讀書,下隷輩聞之,必曰聲無減矣,而實則强作也。諸御醫入診後,僉曰,左右三部調均且完,乍有數意,胃脈不足則一樣,而瞻望眼部,則亦勝於前矣。鳳漢曰,近來連不進御湯劑,誠用悶矣。上曰,今雖不臥,氣則憊矣。鳳漢曰,伏願種種進御湯劑也,今日講筵,非比前日也。世孫仰對,旣非尋常,自上傳授八字,尤萬萬喜幸也。建功湯,今則爲庸常之劑,連爲進御,勿爲中止,亦爲中庸之道也。且將明日殿座,尤伏望進御也。上曰,如彼之甚,當卿見時進御矣,第恐儒生謂予飮酒矣,明當入小次進之矣。鳳漢曰,何爲如此下敎乎?明日殿座,臣初不知而下直矣。上曰,勿慊焉。上曰,都承旨呈辭,今爲再度乎?可謂速遞矣。命書傳敎曰,殿座相値,承旨不可不備員,而都承旨再度受由云,許遞,其代行司直李心源除授,左副承旨違牌代,判決事李顯重除授,竝牌招察任,房·順房,三院副提調仍兼。鳳漢曰,韓翼謩除判義禁,而內局提調不可兼帶,何以爲之乎?上曰,內局提調韓翼謩兼帶判義禁許遞。出榻敎仍下敎曰,顔如少年,許遞判義禁,誠爲惜矣。上曰,卿何時還來,前者西伯欲與卿同爲入侍矣。鳳漢曰,李昌壽二十二日下直云,而臣亦其時入來矣。上曰,然則好矣,而卿幸免命官矣,誠工巧矣。翼謩曰,親臨九日製,有王世孫侍傍之下敎,祗迎之節,何以爲之乎?上曰,置之。上曰,洪啓禧何在?鳳漢曰,病矣,昨僅入於問安之班矣。翼謩曰,臣方待罪典牲署提調,以職掌事,有所仰稟者,本署留養犧牲黑牛爲二十八首,近來牛疫大熾,或病或斃,只餘十二首,而亦未保其不病,大享當前,事極渴悶矣。餘存者,合聚一處,易致薰染,在前如此之時,分授貢人,使之喂養,湖西牛十數首,亦令及期上來矣,今亦依此擧行,敢此仰稟。上曰,依爲之。出擧條上命書傳敎曰,今番京外咸赴,强弱懸殊,挾冊隨從申飭之命,蓋此也。比他節製有異,旣已申飭,則事體嚴矣。明日若不遵禁,鄕儒何辜,入場後四館所摘奸,其犯者,依頃者春塘臺例施行,禁亂官其卽嚴處,預爲嚴飭,俾勿犯禁,禁亂官亦飭該府,以勤幹人擇差。上曰,理中建功湯,依前煎入。出榻敎上曰,李長赫在二品班,何以加資?長赫曰,爲外方軍官時加資矣。諸臣以次退出時,上曰,具善復更爲入侍,具善復更爲進伏。上曰,李長赫何以加資?善復曰,臣則不知矣。上曰,捉虎乎,城役乎?不得問於渠,而問於卿矣。上曰,左相下直於彼闕時,必見於嬪宮,若見嬪宮,後日入侍時來達之意,注書口傳往諭可也,而若在家則傳諭於左相家,若往彼闕,亦往論於彼闕,諸臣以次退出。
上在慶熙宮。常參·經筵以代理停。
昧爽,下霜,夜四更,月暈。
殿座罷後,政院·玉堂問安。答曰,知道。
世孫宮,政院·玉堂問安。答曰,知悉。
李顯重,以都摠府言啓曰,今日入直內三廳武兼禁軍及軍兵等,當爲中日習射,而親臨九日製相値,不得爲之之意,敢啓。傳曰,知道。
鄭尙淳啓曰,今日殿座時,承旨不可不備員,都承旨李心源不爲出肅,所當牌招,而拘於院規,不得請牌,何以爲之?敢稟。傳曰,牌招察任。
李顯重,以備邊司言啓曰,觀此東萊府使權噵狀本,則以爲,退休關白身死告訃,大差倭非久出來,京接慰官及差備驛官差出,所贈寓禮公私禮單,依前例擧行等事,請令廟堂稟處矣。京接慰官及差備驛官堂上·堂下各一員差出,禮單磨鍊等節,竝令該曹·該院考例擧行之意,分付,何如?傳曰,允。
王世子在昌德宮。常參停。
世子宮·嬪宮,政院口傳問安。答曰,知道。藥房口傳達曰,日間睿候調攝,若何?寢膳之節,亦何如?臣等卽與諸醫趁早入對診察爲宜,惶恐敢達。令曰,知道。
朴師訥達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,掌令鄭運維牌不進,蔡緯夏,持平李晉圭在外,一員執義未差,今日以監察茶時之意,敢達。令曰,知道。
李顯重達曰,憲府連日監察茶時,諫院許久闕達,事甚未安。兩司除在外·試所進去外,掌令鄭運維,獻納張淀,卽爲牌招,何如?令曰,依。
又以刑曹言達曰,庭試文科初試三所設場於本曹,故本曹移設於掌隷院矣。試所今已撤罷,還入本曹之意,敢達。令曰,知道。
辛巳九月十七日辰時,上御金商門。親臨九日製入侍時,左承旨李永暉,右承旨鄭尙淳,右副承旨李顯重,同副承旨柳健,記事官兪恒柱,假注書沈鏶,記注官吳泰章,記事官韓㵛,以次進伏訖。上曰,都承旨催促入侍。出榻敎都承旨李心源入侍後,上曰,彼多士欲見世孫,相爲輪回瞻望,可謂知人事矣。上曰,入入門單子。侍衛他承旨皆退出,試所承旨·廳注書·上下兼史留在,諸試官皆入侍,讀券官尹汲·尹東度·金陽澤,對讀官鄭存謙·兪漢蕭·嚴璘·李萬育,以次進伏。上曰,入書題紙。命書表題曰,商群臣賀銘于盤日新又新。上曰,銘盤賦·日新賦,猶或作也,而此表題則必不作矣,然而儒生事未可知也。僉曰,必不作矣。命書賦題曰,欲食藜藿爲親負米。上曰,此題亦不作矣。僉曰,必不作矣。上曰,知生熟乎?尹汲曰,可以知之矣。上曰,易乎?汲曰,難矣。上曰,表題易乎?僉曰,難矣。上曰,講書院官員,入侍于世孫後。上曰,銘盤者,誰也?世孫對曰,湯也。上曰,盤是何物也?世孫對曰,沐浴盤也。上曰,易其洗也,世孫對曰,刻之也。上曰,本文則日新又日新云,而卽無日字,予老而忘却漏之耶。世孫對曰,雖漏而亦可用也。上曰,欲食藜藿爲親負米者,誰也?世孫對曰,子路也。上曰,汝何以知之?世孫對曰,聞之於文義也。上曰,食藜藿負米之所以然者,汝須言之。世孫對曰,子路貧無養,故雖食藜藿,而猶能負米也。上曰,宜有奴而何自負米也?世孫對曰,貧而無奴,故爲親而自負也。上曰,終也則富矣,以負米而富乎?世孫對曰,非也,爲官而富也。上曰,後日汝須思今日問也。上曰,世孫文義之對,誠善矣。上曰,汝入學後見儒生,何如耶?世孫對曰,貴矣。上曰,汝他日思此言待儒生也。上還入大內時,住轎下敎曰,鄕儒幾何來乎?京儒則坐,鄕儒則立,予欲見鄕儒之多少也。又下敎曰,今日命設九日製,使世孫侍傍者,予有深意,儒生須着實書呈。上曰,試所承旨留在收券。上曰,試券先呈後,他承旨與試官,持試券先爲入侍,試所承旨待畢捧入侍。上曰,庭試榜,今姑不出耶?柳健曰,一·三所,今日出榜云矣。上曰,出榜後,隨度卽入試官延和門外肅拜,承史待令于結束色房持試券同爲入侍。駕前下敎還入大內後,諸臣次第退出。
辛巳九月十七日巳時,王世子坐景春殿。藥房入對時,分提調金時默,左副承旨朴師訥,加出假注書李胤汲,記事官崔昌國,醫官方泰輿·許礈·李以楷·金德崙·李世珪·白文昌,諸臣以次進伏訖。令曰,醫官只入三人。時默曰,日間調攝諸節,何如?令曰,顧今少愈而表氣尙不解,掌心亦頻熱矣。時默曰,寢膳·水刺之節,亦何如?令曰,熱毒發於舌上,飮啖難堪矣。時默曰,使諸醫診候,何如?令曰,依爲之。醫官診察後,首醫方泰輿曰,脈左右三部度數不均,掌心極溫不潤,而燥亦如前矣。時默曰,使之議藥,何如?令曰,依爲之。泰輿曰,前藥連爲進服,而其中加黃金·山梔,劑入好矣。時默曰,諸醫在楹外,使之下詢,何如?令曰,依爲之。諸醫曰,累日調攝,脾胃極爲虛,然加入二方,似爲未安,只入山梔劑入,似好矣。時默曰,諸醫之言如此,何以爲之乎?令曰,芎芷香蘇散前方,加山梔炒一錢,三貼劑入。出下令諸臣以次退出。
辛巳九月十七日午時,上御景賢堂。科次入侍時,讀券官尹汲·尹東度·金陽澤,對讀官鄭存謙·兪漢蕭·嚴璘·李萬育,同副承旨柳健,假注書沈鏶,記注官吳泰章,記事官韓㵛,以次進伏訖。上曰,其題易矣,今幾盡呈也。上曰,考之。尹汲曰,表者,初項與初長句,無可觀者,則書等可也。上曰,依爲之。上曰,今幾何在場?注書見之。賤臣沈鏶承命出去見之,復命曰,所餘者不過十五處而已,呈者亦尙不出矣。上曰,文試所出榜乎?柳健曰,三所試官,出榜入來矣。上曰,三所試官入侍。試官李得宗·鄭夏彦·李敬玉·徐有良進伏。上曰,試所承旨入侍。鄭尙淳進伏,柳健退出。上曰,有所食者,食後考之。三所試官,亦爲同食,諸臣就座而拜食,食才訖。上曰,三所試官輪讀科券,讀奏訖。上曰,先退。上曰,讀券官三人,各其分考。上曰,承旨讀奏三所榜目,奏訖。上曰,雖分考,皆是爲提學之人。尙淳曰,一所出榜矣。上曰,一所試官入侍。試官李景祜·成天柱·李瀰·黃榦進伏。上曰,試官進前讀奏試券,奏訖。上曰,一所試官先退。上曰,一所初試入格幼學朴晦根,明朝來待。出榻敎上曰,諸試官別省記退去,典設司明日科次。出榻敎上曰,限後幾許乎?鄭尙淳曰,八張矣。上曰,不多矣,入之置諸陛上,諸臣以次退出。
上在慶熙宮。常參·經筵以代理停。
李心源達曰,左承旨李永暉,今日不爲仕進,卽爲牌招,何如?傳曰,允。
以巡監軍單子,傳于朴師訥曰,仍。
傳于李心源曰,文所試官入來,則崇賢門外肅謝,卽爲入侍。
王世子在昌德宮。常參停。
李顯重達曰,明日常參,睿候方在調攝中,頉稟。令曰,知道。
又達曰,大司憲鄭光忠武二所進,執義·掌令一員未差,蔡緯夏,持平李晉圭在外,一員未差,今日以監察茶時之意,敢達,令曰,知道。
又以刑曹言達曰,因安大重所志,其子樂喜,以漆原定配罪人,受由上京,得病身死云,故使當部檢屍牒報矣。卽接東部檢驗牒報,則樂喜屍帳中實因,以因病致死報來矣。莫重定配罪人,任其逃還,至於致死,當該配所官,則常時不能檢飭之失,在所難免,拿問定罪,罪人樂喜,則徒流案中頉下之意,分付本道,何如?令曰,依。
左承旨李永暉書曰,伏以,臣夙嬰奇疾,不比恒人,年未至老,氣血先衰,近年以來,轉成風痺之症,少失將攝,輒作痿廢。向者騎省陪衛之日,特蒙銀臺除命,臣且惶且感,他不暇顧,蒼皇隨駕,强疾供職矣。日前赴公之時,忽然失足,平地顚仆,骨節血凝,手足浮腫,達夜叫痛,實有頃刻隕絶之形。院中諸僚,亦皆目覩而相悶者。昨日陪班,忍死進參,而諸症越添,寸步不能自運。今於召牌之下,末由趨承,玆敢略陳短章,疾聲呼籲於貳極之下。伏乞睿慈,特賜鐫遞臣職名,俾得調治,以尋生路,仍治臣瀆擾之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
辛巳九月十八日辰時,上御景賢堂。科次入侍時,讀券官尹汲·尹東度·金陽澤,對讀官鄭存謙·兪漢蕭·嚴璘·李萬育,右承旨鄭尙淳,假注書沈鏶,記注官吳泰章,記事官韓㵛,以次進伏訖。上曰,考券。鄭尙淳曰,八十老人朴晦根來待矣。上曰,入侍。朴晦根進伏。上曰,汝何居?晦根曰,居於楊州矣。上曰,汝誦科作。晦根誦之。上曰,能自作也,其能誦之。上曰,汝講何册?晦根曰,講詩傳數卷矣。上曰,直且貴矣,汝誦關雎章。晦根誦之。上曰,善誦矣,仍命退出。上曰,注書,於沈履之,幾寸乎?鄭尙淳曰,不知矣。上曰,爲族丈行矣。尙淳曰,然矣。上曰,在院承旨入侍。入侍承旨·史官與試官,輪回出食朝飯。上曰,二所榜有先來者入之。賤臣沈鏶持入榜目。上曰,承旨讀奏。尙淳讀奏後,上曰,合考。合考時,有書呈壯紙者。上曰,書等殘忍矣,書等後,竝上之。上次第親坼曰,第一則兪漢蕭一家也。至第二,上曰,李章懋誰也?僉曰,不知也。至第三,上曰,趙敬誰也?僉曰,不知也。至第四,上曰,前右副承旨之族也,且注書之一家也。仍下敎曰,注書動色矣。至第五·第六,上曰,皆不知也。至第七,上曰,此則壯紙也,吳光漢誰也?僉曰,不知也。上曰,九日製入格儒生及文二所初試壯元崔命磷,竝爲入侍。命書傳敎曰,昔年紙品申飭每下,此乃省浮文之盛意也,近來其飭解弛,此豈體昔年之意哉?以今節製觀之可知。今番雖參酌,此後科場亦若此,文雖若李·杜,當爲特拔,以此類爲嚴飭。仍爲下敎曰,俄者壯紙之特命試取者,欲爲程式也。上曰,入格儒生,竝爲來待。出榻敎命書傳敎曰,內巡衛將例乘藍輿,故過差備門時,步過例也,而近者嫌其步,仍乘去他路,心常駭然。昨夜內巡衛將金瑞采能守法,自建陽門內步過,其涉可尙,特賜弦弓一張,以勵他人。諸臣以次退出。
辛巳九月十八日酉時,上御景賢堂。二所試官入侍時,試官趙明鼎·沈墢·李仁培·李基德,右承旨鄭尙淳,假注書沈鏶,記注官吳泰章,記事官韓㵛,以次進伏訖。上曰,試官進前,輪讀試券,讀奏訖。上曰,崔命璘使之入侍。賤臣沈鏶承命出去,仍卽入侍後,上曰,李仁培進前。仍下敎曰,昨問表·賦題於世孫,世孫能知之,奇哉。仁培曰,帝王以經爲主,而王世孫誠通於經矣。上曰,予恐珠於沙石,汝爲講書院官員,須念今日語。上曰,編次人進前,其餘退去。明鼎進伏後,上曰,若誦上經於試官,而予受下經,則其有不通者,當何以處之?明鼎曰,誦於試官之前者,誦於御前而不通,則當罪試官矣,此已定式矣。上曰,然後,試官無曖昧矣。尙淳曰,講者雖善誦,誦於他人之前,猶爲不通,況試官之前也,又況君父之前乎?明鼎曰,庭試甚迫近,故猶不善講,至於監試會講,三冬讀之之餘,必善誦矣。大凡讀書之道,多讀則善誦,善誦則能輸於心上,豈不好哉?上曰,然矣。上曰,頃者晝講,見李長赫,乃知躁競矣。渠兄尙在堂上,而渠先以軍官雜技,爲嘉善,予甚非之。明鼎曰,武臣之以功勞加資,曾有勿施之下敎,而長赫則爲其追贈而然也。上曰,予欲使沈滯之,勿爲防禦使也。明鼎曰,非可棄之人也。上曰,予豈不用乎?姑令沈滯,而有用處,則當先召之耳。上命書勉世孫御製,仍下敎曰,注書明早精書,招講書院官員,傳于世孫。上曰,崔命璘進前。上曰,汝爲表壯元,汝能作之乎?命璘曰,臣父病故,不得已見也。上曰,誦之。命璘誦之。上曰,汝能講乎?命璘曰,以易爲講矣。上曰,誦之。命璘誦之。上曰,奇哉,十八歲能如是矣。上曰,退去。九日製入格儒生入侍,兪彦鎬·李章懋·趙敬·沈煥之入侍。上曰,此外則不入來耶?尙淳曰,不能尋云矣。上曰,兪彦鎬誦所作。彦鎬誦之。上曰,講何冊?彦鎬曰,書傳也。上曰,誦康誥。彦鎬誦訖。上曰,汝能踰矣。上曰,彼李章懋講何冊?誦所作後,又講焉。章懋誦科作後,上曰,何冊?章懋曰,詩傳也。上曰,誦天保章。章懋曰,未讀矣。上曰,今番之設科,特命京鄕分試者,予有意也,汝不能講奈何?上曰,趙敬誦所作。敬誦之。上曰,沈煥之誦之。煥之誦之。上曰,汝於沈履之幾寸?煥之曰,六寸也。上曰,退去。命書傳敎曰,居首幼學兪彦鎬直赴殿試,幼學李章懋直赴會試,之次幼學趙敬·沈煥之·朴東一·南益裕·吳光漢,各給二分。諸臣以次退出。
上在慶熙宮。常參·經筵以代理停。
夜五更,月暈。
藥房提調臣韓翼謩,副提調臣李心源啓曰,伏未審日間,聖體調攝,若何?寢睡·水刺之節,亦何如?湯劑今方依例煎入,而臣等今日與諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,湯劑依前煎入,下敎日入侍宜矣。
李心源啓曰,右承旨鄭尙淳,今日不爲仕進,卽爲牌招,何如?傳曰,允。
傳于鄭尙淳曰,編次人使之入來後,禮房承旨,卽爲入侍,御製傳去講書院官員,亦令來待。
鄭尙淳啓曰,編次人趙明鼎,左贊讀尹勉憲,依下敎來待矣。傳曰,入侍。
李心源,以禮曹言啓曰,來十月初四日宗廟冬享大祭,親行事,啓下矣。永寧殿依前例同日遣大臣行祭事,知委,何如?傳曰,允。
李顯重,以兵曹言啓曰,今九月十七日,武臣堂上以上祿試射日次,而親臨九日製相値,不得設行矣,以今十九日退行之意,敢啓。傳曰,知道。
王世子在昌德宮。常參停。
世子宮·嬪宮,政院口傳問安。答曰,知道。世孫宮口傳問安。答曰,知悉。
藥房口傳達曰,日間睿候調攝,若何?寢膳之節,亦何如?臣等卽與諸醫,趁早入對診察爲宜,惶恐敢達。令曰,知道。
朴師訥達曰,明日常參,睿候方在調攝中,頉稟。令曰,知道。
又達曰,大司憲鄭光忠呈辭,執義·持平一員未差,李晉圭,掌令蔡緯夏在外,一員未差,今日以監察茶時之意,敢達。令曰,知道。
正言權穎書曰,伏以,臣於夏間,忝叨諫職,而病滯楸下,未卽上來。因此而有湖沿投畀之命,罪大責輕,含恩訟愆,拘囚窮海,分將沒齒,曾未數月,恩宥遽降,敍命繼下,今又畀之以宿趼,滓穢賤臣,何以得此?以惶以感,罔知攸措。第伊時聖敎萬萬非常,有非臣子所敢聞者,至今追思,惶愧震剝,直欲鑽地而不可得,則顧臣踪地,豈可復論於官職去就哉?噫,聖心勵精,晩暮不懈,雖於玉候未復之時,不憚機務酬應之勞,而爲臣子者,怠慢規避,故爲在外,則此其罪誠萬戮而猶有餘矣。縱荷聖度涵貸,未忍誅殛,猶將終身屛棄,不齒搢紳,豈宜以罪罰之略行,時月之稍久,復加拂拭,如一時微眚然哉?試牌雖爲嚴急,廉防尤自截然,則惟當死守艮限,不敢承命,而深夜蒼卒,嚴召下降,若復違召,臺官不備,則又將上煩聖念,臣於此進退維谷,氷炭交中,迫隘之極,遂不免屛置私義,章皇出膺。公私時措之宜,臣雖自以爲煞有斟量,而放倒廉義,無復餘地。人必指笑曰,夫夫也所坐何如,而乃敢揚揚呼唱,以臺閣自居乎?臣雖喙長三尺,誠無以自解矣。雖然,臣之一出,只爲往役耳,今旣竣事,則臣可以知所處矣。玆於榜出之後,不敢隨衆復命,短章陳暴,自外徑歸,臣罪至此,益無所逃。伏乞离明,削臣之職,治臣之罪,以肅法紀,以安私分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
辛巳九月十九日巳時,王世子坐景春殿。藥房入對時,分提調金時默,左副承旨朴師訥,加出假注書李胤汲,記事官朴沁,醫官金履亨·方泰輿·李世珪·鄭行晳·崔源,諸臣以次進伏訖。時默曰,調攝諸節,何如?令曰,頭風如前,手足亦煩熱矣。時默曰,寢睡·水刺之節,亦何如?令曰,氣甚燥熱,轉輾不寐,而飮啖則比前小愈矣。時默曰,使醫官診候,何如?令曰,依爲之。醫官診察後,首醫方泰輿曰,脈左右三部度數不均,掌心深溫,而額上亦差溫,不潤而燥矣。時默曰,使之議藥,何如?令曰,前藥連以進服,而無效,以他劑劑入。時默曰,首醫金履亨,今方來待,使之入診,何如?令曰,依爲之。履亨診察後,履亨曰,脈度不均,掌心亦溫,芎芷香蘇散停止,加減通聖散五貼劑入,何如?時默曰,諸醫所見,皆如此乎?諸醫曰,然矣。時默曰,諸醫之言如此,何以爲之乎?令曰,芎芷香蘇散停止,加減通聖散五貼劑入。出下令令曰,此藥日再進乎?履亨曰,再明日爲日次,限二日再爲進服,亦似無妨矣。時默曰,限日次前再服,何如?令曰,依爲之。諸臣以次退出。
辛巳九月十九日未時,上御景賢堂。編次人·禮房承旨·講書院官員,入侍時,編次人趙明鼎,右承旨鄭尙淳,左贊讀尹勉憲,假注書沈鏶,記注官吳泰章,記事官韓㵛,以次進伏訖。上命書冬享大祭祭文,又命書毓祥宮祭文,未畢,上曰,予忘之矣,前已製置矣,注書持入。賤臣沈鏶承命出去,敬奉還入後,上曰,尹勉憲進前。進伏後,上曰,王孫見御製云何?勉憲曰,世孫奉讀至中間,呑聲不能讀矣,臣亦不能勸讀,以今夜請進學矣。上曰,自明日始讀之意言之。尙淳曰,院中番次,甚苟艱矣。上曰,何以言也?尙淳曰,李永暉病矣。上命書傳敎曰,左承旨李永暉許遞,監臺無人,明朝政官牌招開政,而在外人許遞與有闕代,以在京無故人備擬,承旨有闕代,亦以在京無故人擬望,與試牌一體牌招察任,而試官望,依前例先爲牌招,承旨待下批順房。諸臣以次退出。
上在慶熙宮。常參·經筵以代理停。
兪漢蕭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李景祜,以禁軍等今秋冬等戎器點考事,慕華館晝仕出去之意,敢啓。傳曰,知道。
傳于兪漢蕭曰,昨日武臣祿試射未滿矢數人知入,今日文臣朔試射未滿矢數人,遣宣傳官摘奸以奏。
傳于李心源曰,禮判·騎判·秋判,使之入來。
李心源啓曰,禮曹判書韓翼謩,刑曹判書洪象漢,兵曹判書具善行,依下敎來待矣。傳曰,入侍。
柳健啓曰,平市提調洪麟漢,率市民來待矣。傳曰,入侍。
傳于李心源曰,今日政,以在京無故人備擬事,下敎矣。下批後若有稱頉之人,則依下敎,直捧沿海投畀傳旨。
有政。行吏曹判書李鼎輔牌不進,參判金陽澤進,參議韓光會牌不進,左承旨鄭尙淳進。吏批啓曰,判書李鼎輔,參議韓光會牌招不進,小臣獨政未安,何以爲之?敢稟。傳曰,仍爲之。
又啓曰,成均館直講林箕彬,受由過限未上來,英陵參奉金裕壽,除授後過限未肅拜,竝依例改差,何如?傳曰,允。吏批,以兪漢蕭爲承旨,任希敎爲執義,李基德爲司諫,李顯祚·金永燮爲掌令,尹得孟·朴師海爲持平,李弘稷爲獻納,任觀周爲正言,朴弼燧爲文學,尹汲爲知經筵,元景淳爲兵曹參判,沈墢爲兵曹參知,李益炡爲判義禁,金器大爲同義禁,洪鏡輔爲判決事,鄭文柱爲吏曹佐郞,權栻爲刑曹正郞,金龜壽爲活人提調,白天章爲崇靈殿參奉,接慰官單洪樂純,兼監察洪樂純,邊致明爲輔德,李仁培爲弼善,李鎭衡爲司書,趙榮順爲兼輔德,洪樂命爲兼司書。兵批,判書具善行進,參判未差,參議李秀得進,參知朴昌潤昌德宮入直,參知未差,右承旨鄭尙淳進。兵批啓曰,景福宮衛將趙永昌,素患痰病,挾感添劇,時月之內,無望供職,呈狀乞遞,有難等待其差復,今姑改差,何如?傳曰,允。兵批,副護軍蔡緯夏,副司直金器大·李吉輔·趙榮進·趙曮·李翼元·李永暉·沈履之·李在協·李晉圭。兵曹口傳政事,副司果李敬玉·李昌任·韓鏶·李廷烈·鄭文柱·申益彬,一所講經試官南泰齊·李應協·洪準海·李瀰·申益彬,二所講經試官李之億·南泰會·徐命天·鄭文柱·朴師訥,以禮曹言啓曰,今此庭試講經試官磨鍊以入,而時無職名人員,令該曹口傳付軍職,何如?傳曰,允。
以試官鄭存謙·洪準海·徐命膺·鄭純儉·金魯鎭·李敬玉,牌不進罷職傳旨,傳于朴師訥曰,竝只推。
以試官鄭存謙·徐命膺·鄭純儉,再牌不進罷職傳旨,傳于朴師訥曰,只推。
以修撰李聖圭,弼善李仁培,兼司書洪樂命,持平朴師海,牌不進罷職傳旨,傳于朴師訥曰,只推。
以吏曹參議韓光會牌不進罷職傳旨,傳于李心源曰,只推。
以承傳色,口傳下敎曰,身爲挾侍,不爲待令,其涉無據,令該府處之。
以承傳色,口傳下敎曰,庭試初試監試官復命屬耳,今日開政,事體寒心,一·二所監試官,先遞差後禁推,過庭試唱榜後勘律。
朴師訥,以禮曹言啓曰,己卯年九月別製居首生員洪九瑞,同年十月殿講居首幼學洪九瑞,幼學崔慶裕,製述居首生員尹承烈,同年十一月賜柑別製居首幼學李澤遂,幼學洪檢,庚辰年正月人日製居首進士李益烍,同年四月殿講居首幼學尹鳳徵,幼學金致,同年四月殿講居首幼學南允熙,圓點居首進士李榮鳳,同年七月別製京居首進士柳雲翼,鄕居首進士鄭擇,同年十月殿講製述居首幼學李亨元,進士金煊,同年十二月賜柑別製居首生員李致中,今年正月人日製居首生員李長老,同年三月別製京居首進士洪樂仁,鄕居首生員睦祖洙,同年七月別製居首生員李若采,同年九月別製居首幼學兪彦鎬等,直赴殿試事,命下矣。己卯十一月賜柑別製直赴洪檢以上六人,雖未考講,旣在節目定式前,則宜無可論,一倂許赴於今番庭試文科殿試,何如?傳曰,允。
王世子在昌德宮。常參停。
朴師訥達曰,明日常參,睿候方在調攝中,頉稟。令曰,知道。
又達曰,大司憲鄭光忠呈辭,執義·持平一員未差,李晉圭,掌令蔡緯夏在外,一員未差,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而大臣在外,頉稟。令曰,知道。
又達曰,今日賓廳坐起日次,旣已頉稟,所當持公事入對,而睿候方在調攝中,頉稟。令曰,知道。
又達曰,今日政,新除授春坊官員,待下批牌招入直,何如?令曰,依。
辛巳九月二十日未時,上御景賢堂。禮判·騎判·秋判入侍時,行刑曹判書洪象漢,禮曹判書韓翼謩,兵曹判書具善行,右副承旨李顯重,假注書沈鏶,記注官吳泰章,記事官韓㵛,以次進伏訖。上曰,注書出去,持入試望單子,試官幾何入來乎,亦爲知入。賤臣沈鏶承命出去,持入試望曰,承牌者李之億·李應協也。上曰,其間入來者又幾何?更爲知入。賤臣沈鏶出問後復命曰,李瀰·朴弼遂·申益彬·韓鏶·徐命天·鄭文柱,入來矣。上命書傳敎曰,今番試望,一所從二品望·堂下望,猶有點下者,二所正卿望·堂下望,亦有點下者,其勿更牌,堂上以上可謂寒心,爲先只推,一所正卿堂上望,二所從二品堂上望,更爲牌招。命書傳敎曰,在京備擬事,旣已下敎,而今朝亦有下敎之事,柏府望點下之,乃聞李蓍建在外云,與下批後稱在外有異,投畀分揀,不察政官,從重推考,春坊多官餘臺,將有處分之事,政官仍留待下敎擬望。上曰,朴起采何處去乎?顯重曰,昨日呈書,而以倩人構草爲言,而院規退却矣。上笑曰,倩人構書云乎?命書傳敎曰,悠悠萬事,輔導元良,今雖代理,春坊於元良,卽政院,春坊之俱闕,直曾所未聞,事之寒心,莫此爲甚,在外人,一竝遞差,其代,今日政擧行,牌招入直。命書傳敎曰,噫,今日耳目存乎,否乎?國綱擧乎,墜乎?往者之事,有二人雖曰竝擧,人臣分義,固當若此,而其中一人,奏雖無嚴,無關係於本事處分,或輕則臺臣加律可也,荐棘之外,更無加律,不必論矣。一人身爲宰列,藏置其家莊,指揮上言,國之王章,豈可獨施於寒微之人,而況墨抹二人之名於不敬文字,視若尋常,臣分掃矣,豈徒此也?親問之時,不爲直招,及其末供,語涉巧撰。噫,其君苦心在焉,當問不問,雖爲酌處執法之臣,其宜爭也,而當初處分,過爲雍容,視若例事,啽啊不言,多臺嚴處之後,宜開其聾,而亦爲默默,莫曰監試雖難,詣臺陳章有例掇試之後,或爲違牌,或爲永喑,側聽屢日,尙且寥然。初則猶以不覺容之,伊時之事,關係倫彝,且關鞫體,若不嚴懲,噫,彼五倫其將斁矣。噫,今顧瞻,其雖成風,關係則重,事則幺麽,而猶尙若此。噫,彼兩司其將革乎,吁嗟,臺官其將減乎?思之及此,君自羞矣。今番處分後,諸臺竝施削黜之典,使中外臣庶,咸知君君臣臣之義,今朝下敎勿施。上曰,兵判進前,頃有下敎於特進官,而卿亦問知之乎?予亦下敎於趙明鼎,而李長赫,頃在二品班,故予問之,則蓋以軍官加資云。其於堂上,忍之爲宜,而其或爲親而爲之云矣。善行曰,近來如此加資之人,以捷徑爲之矣。上曰,待渠之道,尤當嚴矣。當不除防禦使矣,府使則其可爲之耶?善行曰,然矣。上曰,其極非矣,兵判開政乎?善行曰,往軍器點考,不得開政。上曰,兵判先退。象漢曰,王世孫謁廟後進見時,儀仗中仗,而一則以小奚爲牽夫,一則無左牽,事極駭然。司僕寺當該官員勘處,何如?上曰,拿處可也。出擧條象漢曰,七月東部,有三人打殺吳姓女人,而逃走之變,故逃走者之同生,自本曹捉囚,其正犯之逃走者,移關捕廳,使之機捕矣。尙未捉得,申飭兩捕廳,各別機捕,而亦爲知委申飭於各道,何如?上曰,漢高三章之法,殺人居一,旣有移文,尙不捕捉,其涉駭然,依爲之,左右捕將,從重推考。出擧條象漢曰,北伯以殺人事,有狀聞矣。上曰,持入。象漢出去持入。上曰,奏達。象漢讀奏。上命書傳敎曰,今聞秋判所奏,北伯狀啓朴太迪事,與李璞事無異,而究其心,則較重於璞。見其父之溺水,乘憤多制,秉彝之固然,比他例,究其心,有參酌之道,特減一律,嶺海遠配。上曰,向者有令秋曹査問之事,何以爲之?象漢曰,果已査問本道,而終不現身矣。上曰,予欲處分矣。命書傳敎曰,噫,世道日下,百怪層生。昔丙吉,不問殺人,問牛喘,況人君乎?頃因判尹所奏,令秋曹査問以奏,伊後思之,孤雛腐鼠,不可問於朝,欲爲下敎,特召秋判,今問査問本道,渠不現身云。應在勿施之科,何必張大,勿査,勿施事,分付。命書傳敎曰,頃者臨門已諭,此心耿耿,今欲一問三廛市民,頭目人,其令平市提調領率來待。書傳敎訖。上曰,承旨才經草土矣,方在草土之時,在京乎,在鄕乎?顯重曰,臣家則在京,而草土中則往來墓山之下,故在鄕時多矣。上問象漢曰,近來酒禁何如耶?象漢曰,近來亦或有之矣。上曰,不至於狼藉乎?象漢曰,雖不知狼藉,尙或有之,而編配者,殆至於一千三百餘矣。上曰,多矣。象漢曰,誠極悶矣。上曰,過三朔後則豈不修納乎?注書出去,今夏日記持入。賤臣沈鏶,承命出去之際,惶恐俯伏曰,今夏中何月日記持入乎?上曰,五六月日記持入。顯重私語賤臣曰,四月日記持來。上聞之,又下敎曰,四月卷置之,五六月卷持入。賤臣沈鏶退出,分付取入五六月日記。上曰,承旨考見,言事上書以奏。顯重取五月日記考閱之際,上曰,承旨當臂痛矣。上曰,刑判·禮判退出。仍命顯重曰,言事書有之乎?顯重曰,無大段言事矣。上曰,注書出去,牌去來使之催促。賤臣沈鏶承命退出。上曰,無之乎?顯重曰,無之矣。上曰,定果無〈之〉乎?顯重曰,無之矣。上厲聲曰,分明無之乎?顯重避席涕泣而對曰,小臣竊有區區非悶情事,當先達矣。顧謂左右史曰,如此筵奏,關係甚重,一字無或加減。仍奏曰,日昨殿下親臨開場時,聖敎有及於賤臣者,臣於其時感泣矣。歸見老母,許身殿下一言,殿下至今謂有每每追提,而殿下亦嘗下敎於臣曰,爾家有母而老矣,朝廷有君而老矣。臣亦感劇此敎,而不忘矣。臣雖頑忍,僅保殘喘,而今則廓然天地兩間,母亦不在,仰恃者,惟殿下而已。臣所未知者,若有言事上書,則殿下當見之,而使臣考出者,何也?上曰,予全然不知矣。一年之內,無一言事,予心異之,故使承旨考見矣,果無之乎?顯重曰,咫尺前席,臣果斯罔矣,有則有矣,而若是可見之書,則殿下必已見之矣,有而未見者,以殿下必不見也,殿下何必考出而見之乎?臣誠萬萬惶恐死罪,願殿下勿見,願殿下勿見。上曰,承旨讀之。顯重曰,俄者臣已告之矣。臣才經草土臣,雖不肖無狀,豈忍於此時,有仕宦之心乎?殿下於筵中,記念如臣之臣,特除此職,故只爲逖違之餘,一瞻耿光而出仕矣。殿下亦何忍一朝驅人於如此之地乎?臣雖死不敢讀矣。上曰,日記上之。顯重跪傳挾侍,上受置案上,開卷見之。上曰,上書者徐命膺也。徐命膺非臺職,以大司成能辨言事,徐命膺賢矣。上問顯重曰,玉署長誰也?顯重曰,臣於其時,方在草土,玉署長之爲誰,臣固未知,而縱使知之,如臣疎遠微賤之臣,何敢隨問仰對乎?殿下自有股肱心膂之臣,欲問則問之,臣何敢仰對乎?上曰,注書出去,刑判·禮判使之更爲入侍。八十行刀割
辛巳九月二十日初更,上御崇賢門。平市提調率市民入侍時,平市提調洪麟漢,右副承旨李顯重,同副承旨柳健,假注書沈鏶,記注官吳泰章,記事官韓㵛,以次進伏訖。上曰,試官肅拜,於此爲之。上曰,平市提調招市民。上曰,向者下敎矣,汝輩經營起造耶?白木廛人曰,無樓柱未果矣。上曰,向者謂之易矣,今何此言也?廛人曰,向有令廟堂收議之下敎,故今方待之矣。望門床廛人曰,小民則始之矣。明紬廛人曰,小民則今方造建,而姑乏財力而未畢矣。上曰,白木廛故獨不造,望門床之所得,汝獨未得云耶?白木廛人曰,以其間多故難矣。上曰,望門床,今姑何以造建?望門床人〈曰〉,今姑假家矣。上曰,明紬廛人,何以爲之?明紬廛人曰,今方鳩財爲之矣。上曰,爲汝父母,甚用愧矣,而雖國力何以充慾乎?適中奏之。白木廛人曰,一萬五千兩則可以造建矣,且有各軍門頹棄倉舍,若蒙除下之事,則可以充用矣。上曰,明紬廛亦如彼廛人意耶?明紬廛人曰,小民亦如彼廛矣。上曰,諸軍門書吏其令招之。招來後,上曰,都監空倉幾何?都監書吏曰,未詳矣。上曰,禁營幾何?禁營書吏曰,未詳矣,似入於內倉營建時也。上曰,今問無矣,廛人則故謂之有也。上曰,招汝三廛人,而二廛則當給財力,而一廛則雖不言,豈無向隅之歎耶?向者貸物,自明年限,三年折半捧之矣,白木廛,三廛中最殘忍,而江倉空間若有之,則亦當給助,以此知之,今皆退去,待明日下敎。命書傳敎曰,今問三廛市民廛房顧助有下詢者,明日度支之臣三軍門將,其令來待於摠戎廳,則頃者下敎時三年停捧,其後限五年,流捧銀錢一也,而今聞錢則停捧,貿銀則懲捧云,無乃擧條中不該備而然耶?一體擧行事,卽爲分付。上還入大內時,上曰,入直承旨及平市提調更爲入侍。出榻敎上還入大內,諸臣以次退出。
上在慶熙宮。常參·經筵以代理停。
未時,雷動。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
傳于柳健曰,大臣肅拜後入侍。
傳于柳健曰,承旨一員先爲詣閤,以待大臣。
傳于柳健曰,右副承旨牌招入直。
柳健,以都摠府言啓曰,副摠管李景祜,以漢城府右尹,本府坐起晝仕出去之意,敢啓。傳曰,知道。
鄭尙淳,以弘文館言啓曰,本館下番闕直,事甚未安。校理洪趾海卽爲牌招,以爲姑降入直,何如?傳曰,允。
以校理洪趾海牌不進罷職傳旨,傳于柳健曰,只推。
傳于柳健曰,今番處分別監之代,以有根着伶俐年紀不少者,擇差。
柳健,以弘文館言啓曰,本館下番闕直,事甚未安,修撰李聖圭旣有只推之命,卽爲牌招入直,何如?傳曰,允。
李顯重,以兵曹言啓曰,訓鍊都監砲手章允光·李秀龍·權載泰等,內中日試才時,鳥銃無間連三次三發三中,似當依法典直赴殿試,前授馬貼,亦當一倂收還,而係于恩典,自下不敢擅便,上裁,何如?傳曰,直赴殿試。
編修官臣金匡國啓曰,臣敬奉聖諭,馳往平安監營,傳諭于議政府右議政鄭翬良處,則以爲,臣於日昨史官之回,略附肝血之忱,仰干閔覆之慈,而嚴畏惶懼,不敢悉控情私,瞻望雲天,只祝處分之亟降而已。卽者聖慕追昔御筆紀事官官齎來板刻已揭,民庶聳觀,興有榮感,而臣以千萬匪意,又伏承寵諭,特宣十行隆重,臣雙擎莊誦,淸血交逬,益不省置身之所也。嗚呼,臣之百無寸長,臣自知之,豈以則哲之明,或有遺照而然耶?特以臣兄之夙蒙知過,久著忠懇,而尙謂臣之粗有彷髴,或可以承乏備數於任使之末也。然臣之庸愚於臣兄,無能爲役,而世道人事之茫無涯畔,視前日尤有倍焉。當此之時,雖古人之力量誠忱,亦必有嘻其奈何之歎,則臣雖欲不量微分,仰塞明旨,其立見顚沛,終底危辱,可坐而待也。抑又念君臣,猶父子也,父子之間,何言不盡?顧臣家世單寒,四無攀援,根植孤弱,爲世所輕,重以不才無能,偶値僥倖,致位之元不當其器,凡世所謂名華要膴,無不平步而得之,所以犯履滿之戒,招過福之災者,蓋已多矣。而多病早衰,死亡無日,求退一念,十年如結,雖眷係明時,未忍便訣,而低徊逼側,萬念如寄。臣之此情,神明臨之,早晩納節之日,擬伸乞骸之請,而夢想之外,新命遽降,此固臣命卒之秋也,尙何言哉?恩諭之下,理不當瀆陳私悃,以犯猥越之誅,而衷情迫切,不暇緩聲,敢冒萬死,申控微懇,臣尤不勝惶恐戰慄之至云矣,敢啓。傳曰,知道。
敎平安監司李昌壽書,王若曰,周召公之句四國,所貴者作翰之功,漢刺史之由九卿,所重者宣化之責。方前尹膺金甌之卜,孰四門任鎖鑰之功,眷言班聯,毋出卿右。惟卿,器度沈靜,風範端凝,律身則遵繩墨而不頗,慄慄其愼,鎭物則如山岳之不動。休休有容,淸文煥猷,魁金榜而長玉署,通才適用,簡惠局而主本兵,按湖臬而績著廉明,慨然范孟博登車之志,提銓衡而戒存寵利。卓乎司馬公辭樞之風,完名獨保於洛蜀之爭。尺疏先明於忠逆之辯,蓋言議最被眷注,故惎讒必無擠傷,方懲討之未行,尙主劈源頭之論,及義理之已定,寧忽峻隄防之道,見晛日消,敢售捏虛之計,磨鏡愈皎,彌著秉義之嚴。顧以耿介之素心,久孤敦勉之盛意,半夜前席之敷腎,挽勇退於急流,周歲朝班之斂蹤,存餘警於曲木,如其不安於內而徊翔散秩,曷若姑試於外圖任厥功?玆授卿以平安道觀察使兼兵馬水軍節度使都巡察使管餉使平壤府尹,眷玆邦素號名都,在今日便成弊局。民則箕檀之舊,財稱川蜀之富,駔儈聚而風俗不淳,地是遼·薊之衝,歲繁金繒之輸,公私匱而供億難繼。嗟强域昇平之日旣久,伊器機捍禦之具亦疎,嶺守海防可虞之事非一,江稏灣貨爲弊之端無窮。蓋專制陪難於他方,故委畀特簡於隆秩,卿其祗服明命,懋恢良圖。詰戎政則宜思敹甲而繕城,理貨財則莫如愛民而節用,匪勤無以綜事務,非簡無以制冗煩,固知恢恢有餘,何待甲申多誥?於戲,托保障於關外,雖弛丙枕之憂,勞魂夢於日邊,應切危樓之望,故玆敎示,想宜知悉。知製敎李在協製進。
王世子在昌德宮。常參停。
世子宮·嬪宮,政院口傳問安。答曰,知道。世孫宮,口傳問安。答曰,知悉。
藥房口傳達曰,日間睿候調攝,若何?寢膳之節,亦何如?臣等卽與諸醫,趁早入對診察爲宜,惶恐敢達。令曰,知道。
以承言色,口傳下令曰,勿爲入對,湯劑五貼依前劑入,此後則五日日次爲之。
辛巳九月二十一日未時,上御景賢堂。左議政·戶判·三軍門將入侍時,左議政洪鳳漢,訓鍊大將金聖應,戶曹判書尹東度,御營大將鄭汝稷,禁衛大將李章吾,右承旨朴師訥,假注書沈鏶,記注官吳泰章,記事官韓㵛,以次進伏訖。上命書傳敎曰,此時只有一相,新伯頃者下敎之後,尙今稽滯,其今明日辭朝,動駕相値,關西道臣,今日辭朝事卽爲分付。洪鳳漢進伏曰,其間,聖體調攝,若何?上曰,無可言者也,昨日招見三廛人,而或云始役,或不始役,而皆請財力,而白木廛則請得一萬五千兩云矣。鳳漢曰,蒙惠多矣,又請財力,聽施難矣。上曰,若不親臨問之,則豈如是更乞乎?鳳漢曰,聖意旣出於恤民之政,而終不可已,則白木廛四百兩,名紬廛三百兩,望門床二百兩足矣,以此分排好矣。東度曰,白木廛之請得甚多,何以爲之乎?上曰,然矣。上曰,各營倉舍空間有之乎?金聖應·鄭汝稷·李章吾齊對曰,無矣。上命書傳敎曰,旣問大臣,令備局分排貸下。上曰,平安監司入來後入侍。十九行刀割〈賤〉臣承命退出。上命書傳敎曰,頃者辭朝時,欲見未果,追思卿父,心深缺然,且欲諭而有未果者,卽漁稅與開市事也,此則今下御史難兼,漁稅則御史雖較定,其本在卿,至於開市,舊伯區處,旣纖且悉,若共遵肅法,卿須着意擧行事,下諭于北道道臣。命書傳敎曰,俄聞敎諭書寶皆傳云,則中官皆傳云矣,今知追下,事之無據,莫此爲甚,當該中官,越俸一等。又命書傳敎時,師訥曰,臣有區區仰達者矣。上曰,入侍承旨遞差。出榻敎諸臣以次退出。
辛巳九月二十一日三更,上御景賢堂。承旨入侍時,同副承旨柳健,假注書沈鏶,記注官吳泰章,記事官韓㵛,以次進伏訖。上命書傳敎曰,內官徐泰恒·吳允恒,竝拿處囚南間。命書傳敎曰,動駕時,騎堂不可不備,在外參判許遞,其代,前都承旨金器大除授,韓光會承旨除授,竝牌招察任。命書傳敎,承旨順房。十八行刀割命書傳敎曰,大臣置處,政事待開門政官牌招,卽爲擧行。上曰,大臣先退。命書傳敎曰,明朝當拜殿,三嚴辰正三刻。命書傳敎曰,明日前後廂,只訓局·御營,兩闕外營入直步軍·馬軍,騎曹擧行,訓將扈衛將只一番,禁軍二番擧行,挾輦軍以此闕入直擧行,祗迎等節皆置之,侍衛守宮仍,左承旨留院,右副承旨下闕守宮,興政乘轎,由敦化門入景光門,以此分付。命書傳敎曰,其君之漠然聞知,事勢固然,諸臣之煎熬含默,其勢亦然,而其中猶有抗章疏元良者,其雖嘉尙,惜乎,一章中,猶有挾雜,時日疑晦,則斥其人可也,今則日已知矣,事已白脫。噫,此等之時,抑何心引他,此則不足說也,而噫,命大臣喩元良,命法駕謝眞殿,而一張下敎,處分旣嚴。自此以後,庶可以樹國綱懲一世,事已了當。今夜之後,諸臣不敢復提此事,臣分當然。京外諸臣,其何以此撕捱乎?今則事已至此,想必章奏之紜紛,此等之章,政院切勿呼望。諸臣以次退出。
上在慶熙宮。常參·經筵以代理停。
神懿王后忌辰齋戒。
王世孫生辰。
大殿·中宮殿,政院口傳問安。答曰,知道。
藥房提調韓翼謩,副提調李心源啓曰,伏未審日間,聖體調攝,若何?寢睡·水刺之節,亦何如?湯劑今方依例煎入,而今日是日次,動駕前臣等率諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。
中宮殿,藥房口〈傳〉問安。答曰,知道。
大駕入眞殿後,政院·藥房口傳問安。答曰,知道。
大駕入徽寧殿後,政院·藥房口傳問安。答曰,知道。
大駕殿座罷後入徽寧殿齋室後,政院·藥房口傳問安。答曰,知道。
大駕還宮後,王世子遣宮官問安。答曰,知道。
王世孫遣講官問安。答曰,知道。
政院·藥房口傳問安。答曰,知道。
李心源啓曰,今日擧動時侍臣,兩司無進參之員,除在外試所進去外,掌令金永爕,持平李師海,竝卽牌招進參,何如?傳曰,允。
有政。吏批,判書李鼎輔未肅拜,參判金陽澤進,參議未差,同副承旨柳健進。
以李彛章爲大司憲,以金尙重爲大司諫,以金元行爲執義,以洪趾海爲獻納,以尹冕東爲正言,以李昌任爲文學,以黃柙爲刑曹參議,以洪相直爲兵曹正郞,以沈益聖爲開城經歷,以李益炡爲宗廟提調,以具善行爲軍器提調,以金躍河爲典籍,以李堉爲軍資正。
兵批,判書具善行侍衛,參判金器大侍衛,參議李秀得入直進,參知沈墢侍衛,參知朴昌潤昌德宮入直,承旨李顯重進。
副護軍朴起采·李堉,副司直元景淳·朴師訥,副司果趙榮順·洪樂命·洪秀輔。
傳于李翼元曰,左議政·江華留守入侍。
傳于李翼元曰,禮房承旨·騎判入侍。
傳于李翼元〈曰〉,判金吾·秋判入侍以奏。
傳于李光瀷曰,待諸司預備擧行。
傳于李光瀷曰,諸司預備。
李翼元,以兵批啓曰,景福宮衛將金得臣,手足麻痺之病猝劇,昌德宮衛將朴道游,素患風病添劇,萬無起動供仕之望,俱爲呈狀乞遞,竝今姑改差,何如?傳曰,允。
有政。吏批,判書李鼎輔未肅拜,參判金陽澤,參議未差,行都承旨尹東暹進。
以徐命膺爲左承旨,以金始煐爲右承旨,以李翼元爲左副承旨,以韓光肇爲右副承旨,以洪準海爲大司諫,以金聖應爲判義禁。
兵批,判書具善行病,參判金器大入直進,參議韓光肇未肅拜,參知未差,參知朴昌潤昌德宮入直,左副承旨李翼元進。
判府事洪鳳漢。
李翼元,以義禁府言啓曰,明日昌德宮擧動時,大駕各差備都事及本府入直當直·入直講經·一·二禁亂都事,欲以十二員分差,而無以備數,假都事二員,令該曹卽爲差出,以爲推移分排之地,何如?傳曰,允。
李翼元,以義禁府言啓曰,中官朴文興·金佑章,竝令該府嚴刑一次後,金佑章海南縣,朴文興濟州牧大靜縣,勿限年定配事,命下矣。金佑章·朴文興竝嚴刑一次後,以傳敎內辭具罪目,依例發遣府羅將,押送于各其配所,何如?傳曰,允。
李翼元,以義禁府言啓曰,中官吳允恒·徐泰恒等慶尙道巨濟府勿限年定配事,命下矣。以傳敎內辭意具罪目,依例發遣府書吏押送配所,何如?傳曰,允。
李翼元,以刑曹言啓曰,去四月二十二日入番別監行首及差備待令別監嚴刑一次後,兩南海島分配卽爲押送,其餘決杖一百事,命下矣。去四月二十二日入番別監行首朴世偉,差備待令別監孫德壽·李廷祥·金侙·崔善起·姜福起·趙德新·尹濟殷·嚴漢徵·李有績,各嚴刑一次後,朴世偉慶尙道巨濟府,孫德壽南海縣,李廷祥全羅道珍島郡,崔善起羅州牧智島鎭,金侙順天府防踏鎭,姜福起扶安縣蝎島鎭,趙德新興陽縣蛇島鎭,尹濟殷珍島郡金甲島鎭,嚴漢徵萬頃縣古群山鎭,李有績興陽縣呂島鎭等地竝定配所,卽爲押送。其餘別監李栽春·金忠良·羅宗繼·朴壽奎·柳重燁·崔奎漢·金興福·趙德斌·林象培·金斗彬等,各決杖一百後放送之意,敢啓。傳曰,知道。
李翼元,以刑曹言啓曰,朴太福·金太敍,竝鍾城府定配,龍洞宮奴四贊·萬根,令秋曹嚴刑一次後,鏡城府爲奴事,命下矣。朴大福·金太敍鍾城府發配,宮奴四贊·萬根各嚴刑一次後鏡城府爲奴,竝當日發配之意,敢啓。傳曰,知道。
李翼元,以刑曹言啓曰,朝者發配,留滯門外,極涉可駭,當該羅將,令該曹今日嚴刑一次事,命下矣。當該羅將辛振成,依傳敎嚴刑一次之意,敢啓。傳曰,知道。
王世子在昌德宮。常參停。
世孫誕日。
世子宮·嬪宮,政院·玉堂口傳問安。答曰,知道。世孫宮,單子問安。答曰,知悉。
王世子·王世孫還入大內後,世子宮,政院口傳問安。答曰,知道。世孫宮,政院口傳問安。答曰,知悉。
鄭尙淳達曰,明日國忌齋戒,再明日正日,此兩日常參頉稟。令曰,知道。
又達曰,明日常參,睿候方在調攝中,頉稟。令曰,知道。
又以侍講院言達曰,本院下番連日闕直,事涉未安,新除授弼善李仁培,兼司書洪樂命,旣有只推之命。兼司書洪樂命卽爲牌招入直,弼善李仁培一體牌招察任。新除授兼輔德趙榮順,時在京畿長湍地,司書李鎭衡時在京畿楊根地,書筵入番事緊,竝斯速乘馹上來事,下諭,何如?令曰,依。
以司書洪樂命牌不進罷職令旨,令于李光瀷曰,推考徽旨捧入。
辛巳九月二十二日辰時,上具翼善冠·衮龍袍,乘轎出興泰門,詣昌德宮擧動入侍時,行都承旨李心源,右承旨鄭尙淳,左副承旨兪漢蕭,同副承旨柳健,記事官兪恒柱,假注書沈鏶,記注官吳泰章,記事官韓㵛,以次隨駕。上出廣達門,不御輦,到典設司前住轎,藥房提調韓翼謩,副提調李心源啓曰,湯劑今方煎待,伏望進御後動駕,何如?上曰,顧此景像,有何進御之心乎?翼謩曰,臣等焦煎敢達矣。殿下何不保護聖躬,而不進湯劑乎?伏願進御也。上曰,人君步輿,乃凡人步行之謂也,而承旨終無請乘輦者,藥房提調去於何處,今請湯劑進御,可謂寒心。命書傳敎曰,有下敎之事,在外薇垣長遞差,其代行司直尹東暹除授,先入侍後謝恩,大司諫尹東暹入侍。上曰,藥房提調之今始湯劑之請進,承旨之見乘轎不請乘輦,通禮之先爲出去,俱涉可駭,今此大司諫之除,宜有論劾矣。大司諫尹東暹啓曰,今此動駕時步輿之命,事異常例,則保護之任,近密之臣宜請乘輦,而默無一言,通禮之先自出去,亦涉可駭,竝罷,何如?上曰,依爲之。出擧條上曰,摠管前單入之,東所衛將徐修假承旨差下,仍爲留院。駕前下敎又下敎曰,五衛將申琰,假承旨差下入侍。上御典設司,假承旨申琰進伏。上命書傳敎曰,大司諫尹東暹,都承旨除授,參議李秀得,行副司直兪彦民·李翼元·李光瀷,承旨除授,先隨駕後謝恩,三院副提調仍,房順房,行都承旨尹東暹入侍。上命書傳敎曰,行司直韓光肇,兵曹參議除授,牌招察任,新除授摠管,其令先隨駕後謝恩。命書傳敎曰,右參贊金相福,內局提調除授,其令隨駕。上乘轎,命曰,典設依前用之。行都承旨尹東暹,兵房承旨李秀得,記事官兪恒柱,假注書沈鏶,記注官吳泰章,記事官韓㵛,以次隨駕。東暹曰,請乘輦。上曰,言則是矣,而俄者承旨之罷職,只爲嚴事體也。予今無見吾民之意,何以乘輦?仍命曰,侍臣則上馬。東暹曰,殿下旣已乘轎,諸臣何以騎乎?上曰,是矣。上曰,掌令金永爕,持平朴師海竝罷職。駕前下敎上曰,東西班二品以上,令押班監察受擧案不進人員,罷職傳旨捧入。駕前下敎上俯伏於端暉門外,下敎曰,昌德宮入直承旨削職。出擧條命書傳敎曰,四月初二日至二十二日,此闕坐直承旨竝削職。上曰,入現告領敦寧洪鳳漢,右參贊金相福,刑曹判書洪象漢,判義禁李益炡入侍後,上命書傳敎曰,判義禁李益炡,刑曹判書洪象漢竝遞差。命書傳敎曰,宣仁門當殿座朴文興上于門外,命書傳敎曰,兩司牌招,命書傳敎曰,今日問元良朴文興所爲,節節無狀,旣奏,其何刑推?事當梟示,以謝國人,而軍法外傳旨梟示,已爲禁令,此等之時,決不可復行,坐於宣仁門,下敎俸給案後,亟正邦刑,以謝中外,宣仁門殿座時,東營入直軍作門,大臣·金吾諸堂入,捕將牌招置之,判義禁·秋判遞差下敎勿施。上入眞殿後,諸臣退出。
辛巳九月二十二日巳時,上御眞殿齋室。左議政·江華留守入侍時,左議政洪鳳漢,江華留守洪樂性,同副承旨李光瀷,假注書沈鏶,記注官吳泰章,記事官韓㵛,以次進伏訖。上曰,大臣與沁都留守進前。洪鳳漢進前曰,勞動之餘,聖候調攝,若何?上曰,氣何喩乎?洪樂性曰,臣奉審長寧殿,則玉色多有斑痕,自前如此,臣亦聞之,而斑痕甚多,去益漫連,誠甚悶迫矣。上曰,春秋奉審,秋奉審漸不如春,則猶爲過也,而第玉色之斑痕,緣何故而然也?心竊悶異之矣。鳳漢曰,留守以此事委來,而事係至重,故不可不奏矣。上曰,何以其然也?樂性曰,萬寧殿則奉安於匱中,故玉色似無斑痕,而長寧殿則瘴海之氣尤所以致此患也。上命書傳敎曰,禮判有闕代,右參贊金相福除授,牌招察任,再明日下往長寧殿奉審。諸臣以次退出。
辛巳九月二十二日午時,上乘轎詣宣仁門擧動入侍時,行都承旨尹東暹,右副承旨李翼元,同副承旨李光瀷,假注書沈鏶,記注官吳泰章,記事官韓㵛,以次隨駕。上見世孫祗迎,下敎曰,世孫入侍。仍住轎,世孫入侍後,上命書傳敎曰,世孫不無心動,予率往而從容撫慰然後,始可寢也,隨駕事,分付。上曰,入去。上入幕次後,諸臣以次退出。
辛巳九月二十二日午時,上御宣仁門殿座入侍時,領敦寧洪鳳漢,判義禁李益炡,同義禁李景祜·洪麟漢·金器大,行都承旨尹東暹,右副承旨李翼元,同副承旨李光瀷,假注書沈鏶,事變假注書金復休,記注官吳泰章,記事官韓㵛,以次進伏訖。上命書傳敎曰,罪人朴文興幾乎傾國,罪關霄壤,亟正邦刑,以謝中外。上曰,罪人還爲上之。命書傳敎曰,大定縣定配罪人朴文興,黑山島定配,倍三日押送。命書傳敎曰,黑山島定配罪人朴文興,罪關霄壤,其宜亟正邦刑,以謝中外,而非爲渠也,意蓋深矣,旣俸結案,特爲參酌,旣施嚴刑二次,依前定配,黑山島卽爲押付。命書傳敎曰,朴大福·金太敍竝鍾城府定配。命書傳敎曰,海南定配罪人押去羅將,令該曹一體刑推,卽令他羅將押去。命書傳敎曰,噫,今番下敎,關係宗國,旣命嚴刑,則帳殿目覩三十度皮楚,決不若此,吁嗟,該堂亦顧瞻於閹豎乎?事之寒心莫此爲甚,金吾諸堂罷職,朝者發配,留滯門外,極涉可駭,當該羅將,令該曹今日內嚴刑一次。命書傳敎曰,龍洞宮奴四贊萬根,令秋曹嚴刑一次後,鏡城府爲奴。殿座罷後上還入徽寧齋室,聞王世孫有患候,命領敦寧洪鳳漢,禮曹判書金相福往見之。上曰,挾侍誤爲引導,當該中官竝從重推考。出擧條上曰,兵曹禁喧郞廳從重推考。出擧條上曰,世孫隨駕置之。駕前下敎上曰,講書院官員不能止之,而使之出來,故乃生此病,極爲無據。命曰,講書院入直官員竝罷職。駕前下敎命書傳敎曰,弼善李仁培,左贊讀除授,司果李敬玉,弼善除授,卽爲牌招,藥房提調金相福,副提調尹東暹請對入侍。上曰,都承旨入侍。上入徽寧殿齋室後,都承旨尹東暹入侍。上命書傳敎曰,大臣始謂付判中樞,今知爲領敦寧,事體不能肅謝隨駕事,遣史官傳諭。命書傳敎曰,昨日下敎,其日入番人行首差備待令云者,意蓋在矣。所謂其外,指伊日入番不待令者也,而曚曨一番,皆擧行而決杖,卽他番也,與下敎有異,而大抵昨諭,非徒今番助成者,卽二輩也,他番決杖,雖非過矣,一時投畀,非下敎之意,更爲査問,行首外非待令者,竝特放,初意卽決杖則輕矣,欲一體手本,旣受下敎外刑推,亦爲參酌矣。還宮入侍時,上乘轎。藥房都提調洪鳳漢,提調金相福,副提調尹東暹入侍。鳳漢曰,終日勞動,不進湯劑,臣等焦迫罔措,敢此仰請,伏望進御之。上曰,當進御矣。命書藥房批答曰,知道。氣則一樣,而兩朔之內,三拜眞殿而謝過,上貽慼于陟降,下以困于軍兵,其曰孝乎,其曰仁乎?顧今宗國,欲爲强服湯劑,依例煎入,再明日入侍宜矣。上進御湯劑後,上曰,大臣之置處,予謂付判中樞矣,俄者聞爲領敦寧矣。鳳漢曰,今則爲領敦寧,更爲判中樞者,前例然矣。上命書傳敎曰,心竊訝之矣,今聞大臣之所奏,旣有前例云,領敦寧拜判中樞,回駕後卽爲開政下批。上曰,承旨有闕代,今日政以在京無故人備擬。駕前下敎二行刀割進善門外乘輦,上出敦化門,命宣傳官出標信,興仁門·崇禮門留門,上入建明門內,命宣傳官出標信,各營解嚴事,分付。廣達門外降輦,乘轎還入大內,諸臣以次退出。三十三行刀割丙申因傳敎洗草
上在慶熙宮。常參·經筵以代理停。
神懿王后忌辰。
夜五更,月暈。
藥房都提調臣洪鳳漢,提調臣金相福,副提調臣尹東暹啓曰,昨日祗拜眞殿,仍爲臨門,終日勞動,侵夜還宮,伏未審此時,聖體調攝,若何?寢睡·水刺之節,亦何如?臣等不任區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
金始煐啓曰,卽伏見黃海兵使李殷春今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
尹東暹啓曰,左承旨徐命膺,今日不爲出肅,卽爲牌招,右副承旨韓光肇,所當一體牌招,而昨以兵曹參議牌不進傳旨未下,何以爲之?敢稟。傳曰,竝一體牌招。
金始煐,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李翼元啓曰,玉堂上下番俱空,事甚未安,副校理金魯鎭,卽爲牌招入直,何如?傳曰,允。
以兵曹參議韓光肇牌不進罷職傳旨,傳于尹東暹曰,只推。
金始煐,以刑曹言啓曰,海南定配罪人押去羅將,令該曹一體刑推,卽令他羅將押去事,命下矣。所當卽爲擧行,而押去羅將,自義禁府時未及送代捉來,待其捉來,移送卽爲擧行之意,敢啓。傳曰,知道。
李翼元,以刑曹言啓曰,海南定配罪人押去羅將,自義禁府送代捉來後,擧行事草記蒙允矣,羅將朴大興今已捉來,依傳敎嚴刑一次之意,敢啓。傳曰,知道。
李翼元啓曰,今九月二十四日,祿都目政事爲之之意,敢啓。傳曰,知道。
王世子在昌德宮。常參停。
世子宮·嬪宮,政院口傳問安。答曰,知道。
世孫宮,口傳問安。答曰,知悉。
李光瀷達曰,卽者左翊善洪述海,以其親病,陳書徑出,原書以國忌正日,纔已退却矣。所當直捧禁推徽旨,而此與無端徑出有異,推考警責,講書院闕直事甚未安,左贊讀李仁培卽爲牌招入直,何如?令曰,依。
又達曰,明日常參,睿候方在調攝中,頉稟。令曰,知道。
又達曰,大司憲李彛章,執義金元行在外,掌令李顯祚文二所進,一員未差,持平尹得孟文一所進,朴師海傳旨未下,今日以監察茶時之意,敢達。令曰,知道。
令于李光瀷曰,判府事入對。
右議政鄭翬良書曰,伏以,臣月前伏奉三館除命,方擬引分控籲,冀被刊削,迺者夢寐所不到之中,又伏承千千萬萬不敢當之新命,繼有大朝手諭之特宣,此非微末賤臣所敢承當者,臣惶駭戰慄,神爽隕越,殆不省置身之所也。伏念有國治亂之體,亶係於官人之得失,而其要則莫先於選任,輔相蓋輔相得其人,而百職無所不擧,古先聖王所與代天理物者,其難愼可知也。夫論道經邦之責,卽周官之所以命三公者,其道尙矣,無容議爲,而降而至於後世,亦必有救時之才,足了一代之事,編簡所記,今皆可按而覆焉。目今夙夜之賢,濟濟在列,舊德宿望,不患無人,而乃以臣之碌碌悾悾,無一善可名者,拔擢而備其位,臣恐四方有識,有以議朝廷之擧措也。噫,臣之庸愚謇淺,最出人下,試之百用,未有一當,本不合於當世之需,而冥升不止,眇福已溢,蒲柳之質,奄成枯落,膏肓之疾,自分委廢,寤寐一念,只在於歸托丘壟,圖報塵刹,向來一章,亦嘗微發其端矣。臣之此心,蓋已成誓於神明,質言於朋友,非敢以榮寵之隆,復有回互,亦非敢以飾讓之言,姑且周旋,則向後去就,自以爲粗成究竟,而虛徼曠絶之恩,祗重辜負之案,窮命使然,尙何言哉?臣纔解藩務,行將東返,雲天入望,寸情倍激,經年逖違之餘,豈不欲一覲耿光?退塡丘壑,而職秩縻身,痰病垂死,重入脩門,已矣無望,惟有徑情直行,終被違命之誅而已。臣自聞命以來,悚懍縮伏,顒俟公議之駁正,而迄玆無聞,今始收拾神識,披露肝膈,仰于貳極之下。伏乞离明,俯垂諒察,將臣所叨資秩,亟行鐫削,以幸國事,以幸私分,不勝千萬大願。臣無任屛營祈懇之至,謹昧死以聞。答曰,覽書具悉卿懇。今者大拜,允叶衆望,大朝之倚毗,寔爲世道,頃日別諭追思卿兄之敎,至懇至懃,卿可感泣,小子之望卿,又若大旱之望雲霓,卿何固辭如此乎?余之前事,思之悚懍,言之愧恧,聖上旣已下燭。又有特敎,此正小子悔悟自新之日,卿於此時,尤豈可巽讓,不念輔導乎?況今鼎席不備,心切憫焉。卿須體大朝懇惻之至意,顧小子如渴之望,安心勿復控辭,待交龜卽速造朝,弘濟國事。仍令曰,史官往諭。
上在慶熙宮。常參·經筵以代理停。
大殿,王世孫遣講官問安。答曰,知道。
政院·藥房口傳問安。答曰,知道。
李翼元啓曰,藥房三提調依下敎來待矣。傳曰,入侍。
傳于李翼元曰,禮判同爲入侍。
承旨前單,以鄭純儉·洪準海爲承旨,金始煐爲左承旨,李翼元爲右承旨,鄭純儉爲左副承旨,洪準海右副承旨。
傳于李翼元曰,右副承旨洪準海,畢試出牌。
尹東暹啓曰,卽者吏曹郞廳來言,今日祿都目政事爲之事,命下矣。判書李鼎輔未肅拜,參判金陽澤病,參議未差,不得開政云,判書·參判,竝卽牌招開政,何如?傳曰,允。
尹東暹啓曰,吏曹判書李鼎輔,參判金陽澤牌不進推考傳旨,今方捧入,而開政命下之後,如是違牌,不卽擧行,事甚未安,竝更牌招開政,何如?傳曰,允。
尹東暹,以吏批啓曰,新除授文川郡守李胤恒,工曹正郞時未滿六朔,揆以格例,不可仍置,依例改差,何如?傳曰,允。
有政。吏批,行判書李鼎輔進,參判金陽澤進,參議未差,右承旨李翼元進。
以朴師訥爲大司諫,以朴致隆爲獻納,以趙榮弼爲正言,以徐命天爲校理,以李海重爲副校理,以李鼎輔爲弘文提學,以崔光璧爲說書,以李昌誼爲右賓客,以曺命采爲同經筵,以徐命膺爲吏曹參議,以趙榮進爲禮曹參判,以金時默爲右尹,以柳正源爲兵曹參議,以鄭基安爲兵曹參知,以具善復爲同義禁,以申爲掌令,以李光溭爲右通禮,以沈瑴爲相禮,以權師彦爲注書,以尹冕東爲繕工假監役,以金元柱爲英陵參奉,以徐日輔爲鎭安縣監,以趙重明爲掌令,以李恒祚爲持平,待敎單鄭彦暹,檢閱單姜趾煥。
兵批,判書具善行進,參判金器大入直進,參議未差,參知朴昌潤昌德宮入直,參知未差,同副承旨李光瀷進。
以李昌誼爲知事,以張志恒爲副摠管,以昌攀爲同知,以李夢觀爲五衛將,以尹尙喆爲五衛將,以盧憶爲景福衛將,以梁得河爲景福衛將,以李文爕爲都摠經歷,以李漢鼎爲訓鍊僉正,以權尙鎭爲訓鍊僉正,以秦益壽爲武兼,以尹九淵爲南兵使,以許瑬爲全羅兵使,以李德耉爲大丘營將,大吉號里權管單金德謙,同知單李長赫,僉知單李熙春·沈東尙·金熙澤·具世義·朴相得,以康廷圭爲柔遠僉使,副司直徐命膺·韓光肇。
傳于李光瀷曰,牌招人皆入來後下鑰。
李光瀷啓曰,玉堂上下番俱空,事甚未安,今日政新除授玉堂,待下批牌招,何如?傳曰,允。
傳于李光瀷曰,耳目之官,盡爲牌招,而或稱在外者,直捧旌義縣投畀傳旨。
李光瀷,以義禁府言啓曰,前獻納洪趾海,前正言尹冕東,爲先嶺沿投畀事,承傳啓下矣。洪趾海慶尙道盈德縣投畀,尹冕東金海府投畀,而以傳敎內辭意具罪目,依例發遣府羅將,押送于各其配所,何如?傳曰,允。
李光瀷,以義禁府言啓曰,前獻納洪趾海全羅道康津縣投畀,正言尹冕東慶尙道機張縣投畀,當日押送事,命下矣。投畀罪人洪趾海·尹冕東,以傳敎內辭意具罪目,依例發遣府羅將,當日押送于各其配所,何如?傳曰,允。
以大司諫朴師訥牌不進罷職傳旨,傳于李光瀷曰,朝鮮臣子,則豈如是乎?其涉放恣,只推,更爲牌招,留門入來後下鑰。
李光瀷,以御營廳言啓曰,本廳新造模麾祭,今九月二十五日子時南小營近處,依前例大吹打放砲設行之意,敢啓。傳曰,知道。
以承傳色,口傳下敎曰,下敎之下掩護此輩,其涉無據,承傳色內官越俸一等。
以承傳色,口傳下敎曰,申飭之下,其涉駭然,當該中官禹益興,令該府處之。
以承傳色,口傳下敎曰,其時提調,問候於何處,於中官爲之乎,其涉寒心,與其時承旨一體〈勿〉捧徽旨。
李光瀷,以刑曹言啓曰,公事廳待令二人,政院·侍講院待令二人放送,其餘仍配,持此來呈別監,決杖一百,端川府定配事,命下矣。日昨發配罪人中,公事廳待令別監孫德壽·崔善起,政院待令別監嚴漢徵,侍講院待令別監金侙,竝放送事,發關分付於各該道,而持此來呈別監趙德斌,決杖一百後,端川府卽爲發配之意,敢啓。傳曰,知道。
王世子在昌德宮。常參停。
李光瀷達曰,大司憲李彛章,執義金元行在外,掌令金永爕牌不進傳旨未下,李顯祚文二所進,持平尹得孟文一所進,朴師海牌不進傳旨未下,今日以監察茶時之意,敢達。令曰,知道。
又達曰,明日常參,睿候方在調攝中,頉稟。令曰,知道。
王世子還宮後,政院·藥房口傳問安。答曰,知道。
又達曰,諫院闕達,事甚未安,除試所進去外,不爲行公人員,竝卽牌招,何如?令曰,依。
以承言色,口傳下令曰,當此惶悚待罪之中,余之減膳與否,非所敢言,知悉此意,勿爲捧進。
金始煐,以宗簿寺官員以提調意達曰,今番昌德宮擧動時,大小臣僚莫不進參,身爲宗戚,多有不參者,事之寒心,莫此爲甚,不參人員,令宗親府現告,從重推考,以懲日後,何如?令曰,依。
辛巳九月二十四日辰時,上御景賢堂。藥房入診入侍時,都提調洪鳳漢,提調金相福,副提調尹東暹,記事官兪恒柱,記注官吳泰章,記事官韓㵛,醫官金履亨·方泰輿·許礈·李以楷·李泰遠·金履固·吳道炯,以次進伏訖。上曰,禮判先退,奉審長寧殿以來。鳳漢請診候。上曰,診之何爲?醫官亦何顔診予乎?承旨書之。傳曰,溫陽隨行醫官,一倂削職。出榻敎傳曰,噫,作法於涼,其弊也貪,況人君用法乎?漢高創業,除秦苛法,約法三章,雖以此隄防,文景之際,君且玄默,猶有大不敬之律。噫,彼鼂錯,衣朝衣而棄市,伊時史筆,槪可見矣。噫,我國專用大明律,且有大典及續錄,故法網甚繁,民無所措手足,續典之成,槪由於此也。頃者宋普命搆草上言,可謂犯上不道,自有其律,而文本卽李涏也,況亦非眞犯也?四字勘律,心有所不敢,故以大不敬正法,又令以此定制者,意亦在焉,此後不道者,欲其從輕處之,而伊後靜思,於重者用此律,則於予可謂立效,而爲其君者?憑此律因辭氣,所關雖細,抉摘文字,强引奏語,處臣以大不敬之律,爲臣者挾雜私意,乘時逞憾,訐揚章奏,搆捏私語,請以此律,非徒開荊棘,士夫之陷於無辜,予將啓之,此仰負國朝深仁至德也,頃者普命推案注書注書日記中,皆以罔測不道矯正,其時下敎,亦以此書之,而末梢定制以下下敎抹去,且心常非之者,卽直施亟正邦刑也。或有將心或謀不軌,嚴鞫正法,國體當然,而爲其君者一任使氣,爲其臣者一循挾雜,因一處事,因一疏章,所當鞫問者,直施此律,其不當至於鞫問者,直請此律,甚至於勿捧結案正法。傳曰,伊後傳相免相,則況其時賓客乎,承旨·春坊業已處分其時,賓客竝施削職之典。出傳敎傳曰,左承旨徐命膺,右副承旨韓光肇許遞,其代前單入之。出傳敎傳曰,新除授承旨牌招察任。出傳敎傳曰,班列不參中。耆社臣及年八十人分揀。出傳敎傳曰,傳已行,太僕內乘分揀放送。出傳敎傳曰,違牌翰林注書竝敍用,今日政付職翰林牌招察任。出傳敎鳳漢曰,臣以罪免相,情地萬萬惶蹙,內局則雖不得不强進,其餘朝家事何敢與論,而至於民事之萬萬緊急,臣未遞職前所料量者,若又不陳,則是負聖上愛民之德意,故敢此仰達。三南習操之不行已久,如今稍豐之歲,又爲停止,則詰戎重政,將歸弁髦,故頃以設行之意,定奪行會,而追聞兩南農形,告歉處則太歉,民情甚悶急云,如此處鎭安爲上,兩南兵營習操時當入尤甚,是則勿爲參操,巡牙兵習操,或有十數年不行處,故自今每年稟行事申飭,而今年全道雖豐,亦有告災之邑,曠廢之餘,難以擧行,三南巡牙兵,今年則特爲停操,何如?上曰,依爲之,期日甚急,卽爲分付。出擧條諸臣退出。全張刀割
上在慶熙宮。常參·經筵以代理停。
夜五更,月犯軒轅第六星。
李翼元啓曰,注書權師彦在外代,假注書沈鏶姑令仍察,何如?傳曰,允。
以鄭錫台,爲加出假注書。
傳于李光瀷曰,立廛市民行首中事知者,平市官員領率入來。
李光瀷啓曰,平市官員率立廛行首市民中事知,依下敎來待矣。
傳于李光瀷曰,度支長使之入來。
李光瀷啓曰,戶曹判書尹東度,依下敎來待矣。
傳于李光瀷曰,各道句管堂上·畿伯,食後使之入來,耽羅貢人亦爲待令。
李光瀷啓曰,忠淸道句管堂上李昌誼,黃海道句管堂上洪象漢,江原道句管堂上金陽澤,京畿監司蔡濟恭,依下敎來待矣。傳曰,入直承旨與竝入侍。
傳于李光瀷曰,秋判明日使之入來。
傳于李光瀷曰,典設司依前用之。
傳于李光瀷曰,立廛有加下敎者,姑勿頒布,度支長明日使之入來,而入侍時下敎持入。
傳于李光瀷曰,所當書下三十五人,而今已夜深,只書下十六人,受誓戒相値,明日早朝待令。
傳于李光瀷曰,立廛有加下敎者,姑勿頒布,度支長明日持下敎入侍。
尹東暹,以吏曹言啓曰,今此太廟冬享大祭親行時,許多執事,當以侍從塡差,而在京無故數少,勢難分排,違牌坐罷人,無有變通之道,何以爲之?敢稟。傳曰,竝敍用。
尹東暹,以吏曹言啓曰,今此太廟冬享大祭親行時,諸執事當以侍從塡差矣,前銜中時無職名人員,令該曹卽爲口傳付軍職,何如?傳曰,允。
李光瀷,以義禁府言啓曰,前大司諫朴師訥,咸鏡道鍾城府投畀事,命下矣。投畀罪人朴師訥以傳敎內辭意具罪目,依例發遣府書吏,押送配所,何如?傳曰,允。
王世子在昌德宮。常參停。
世子宮·嬪宮,政院口傳問安。答曰,知道。
世孫宮·政院口傳問安。答曰,知悉。
金始煐達曰,明日常參,睿候方在調攝中,頉稟。令曰,知道。
又達曰,大司憲李彛章,執義金元行在外,掌令李顯祚文二所進,一員·持平一員未差,尹得孟文一所進,今日以監察茶時之意,敢達。令曰,知道。
又達曰,藥房都提調洪鳳漢,爲承候來待矣。令曰,只都提調入對。
金始煐達曰,注書權師彦時在京畿安山地,斯速乘馹上來事,下諭,何如?令曰,依。
又達曰,藝文館待敎鄭彦暹時在忠淸道扶餘地,斯速乘馹上來事,下諭,何如?令曰,依。
以咸鏡監司狀達,安邊永春社居正保金必柱等渰死·囕死事,令于金始煐曰,囕死渰死人等,令本道恤典擧行。
金始煐,以侍講院言達曰,本院新除授說書崔光璧,時在慶尙道善山地,書筵入番事緊,斯速乘馹上來事,下諭,何如?令曰,依。
獻納朴致隆避嫌達曰,臣曾忝納言之時,略陳草草之說,而及承睿批,不惟不賜採納,反下嚴截之敎,故臣不勝慙悚,詣臺將避,而適當大臣議諡之際,又値夜深,參署翌朝,仍爲引避矣,其時以先署後避,終被僚臺之駁論,追思至今,益切愧恧,今不可以日月之稍久,而有所抗顔冒據於臺端一步,請令遞斥臣職。答曰,勿辭,獻納朴致隆,退待物論矣。
辛巳九月二十五日申時,上御崇賢門。句管堂上·畿伯·戶判·平市官員入侍時,行司直李昌誼,刑曹判書洪象漢,戶曹判書尹東度,京畿監司蔡濟恭,右承旨李翼元,同副承旨李光瀷,假注書沈鏶,記注官吳泰章,記事官姜趾煥,平市直長尹皓,以次進伏訖。上曰,禁文緞,又禁酒,此出於苦心,文緞則有效,而禁酒則無效矣,文緞亦或有之乎?市民其奏之。市民曰,今則無文緞,而或有所儲者矣。上曰,胡至今有之?市民曰,或有下敎,故今亦有之矣。上曰,尙爲文緞乎?必有妙理矣,更奏之。市民曰,一二端,而此外則無矣。上曰,俄何有而今何無乎?當下秋曹,直奏之。汝名誰也?市民曰,金億齡也。上曰,禁緞今已十六年,而尙存者何也?市民曰,未及賣也。上曰,予誠愛民,而如汝者奸民也。上曰,他廛人亦奏之。他廛人曰,彼漢則非矣,只有戶曹留在者而已,豈有廛中買賣?上曰,汝言是矣。東度曰,然矣。上曰,汝廛有物目乎?廛人曰,有矣。上曰,持來戶曹件亦爲持來。上曰,如彼之漢,必曰文緞更用矣,如彼之漢當處置矣。上曰,畿伯進前。濟恭進前。上曰,察農形,何如?濟恭曰,大體言之則豐矣,沿海第有欠矣。上曰,晩移無早霜之患耶?濟恭曰,霜晩,故豆太少勝矣。上曰,不可穫處,通一邑十之幾何?濟恭曰,無全無處,而往往有之矣。上曰,巡將監軍過去時,承旨使之入侍。上曰,今番分等,何如?濟恭曰,昨年則給結一萬餘,今年則一千餘,故不無所難矣,臣誠惶恐仰達,而百姓之白地所納者多矣,不耕者幾三百結,而責此物於百姓,則豈不難乎?此則朝廷之所知者也。上曰,向者査陳乎?濟恭曰,振威獨不査陳矣,有蘆花陳而不耕者多,非比富平前野,而欲爲査陳,則有所難處者矣。上曰,何以謂之?濟恭曰,度支則必欲不失原數,民何得效乎?上曰,降等,何如?濟恭曰,降等則有效矣。上曰,隨起隨稅好矣,諸堂之意,何如?昌誼曰,自上定之則好矣。陽澤曰,自朝家申飭則可矣。上曰,觀日後爲之,而勸民起耕可。命書傳敎時,象漢曰,田主聞之,則皆欲收稅,當嚴禁可矣。上曰,然矣。命書傳敎曰,噫,衰暮之中,尤無他意,而一心耿耿,惟在元元,畿伯西南道奉審往來,畢見農形,故特召,而兼召各道句管諸堂,因此而聞振威蘆花陳,非富平前野之比,可以起耕者而爲陳云。予意亦然,問之其果然,誠是沃土,而縣民畏稅不墾也。噫,今民尺地寸土如金之時,不墾廣野可惜,隨起捧稅,此非便民之道,從容講究下敎。噫,白首豈欺民?咸諭縣民,今冬刈蘆草,明春盡起事,分付畿營。噫,予意雖若此,此時寸土尺地,非吾民之田,皆有時主,曾爲田主者聞此敎,必也春起耕而秋督稅,吁嗟,殘氓其孰起耕?此節中當嚴懲事下敎,亦令道臣曉諭縣民,守令之勸耕勤慢,將於明春,予當廉問焉,巡將洪彦國·李漢國,監軍尹心恒·柳大源入侍。上曰,夜禁宜嚴,今日必着士子入之,講儒生則須勿捉之,捉入幼武,不然則當決棍監軍巡將之御史也,汝亦捉入,不然則有罪矣。鄕人之不得夕飯者,其置之,儒者中雖重臣子,須勿憚捉入。上曰,退去。上曰,戶判持廛人文書來。東度持文書進伏。上曰,上之。上親覽後下敎曰,若非戶曹分付,則似無載此之理,而旣非私冊,何載私件乎?禁緞·禁酒,卽予苦心,而今此私貿者,非汝廛人罪也。翼元曰,今已夜矣,太無侍衛,命宣傳侍直好矣。上曰,依爲之。上曰,餘存文緞,須盡燒火。命書傳敎曰,先禁文緞,後禁旨酒,苦心在焉,陟降彼蒼照臨,豈敢少懈?雖若此否德弛綱,頃者蕩滌,更定法令之後,其犯者至於一千三百,編配相續,潛不止,可勝言哉?以此推之,文緞禁令,亦豈信哉?況此等之時,搜索廛房,焉知必無,近益氣薾,今者臨門,意蓋此也。無狀廛人,敢曰其或國用文緞,各疋猶尙待令云,問甚寒心,更爲下問,則能譎敢欺,噫,潛釀之人,敢曰此酒之復行,此等之輩,亦曰文緞之復用,噫,一隅靑丘,文緞復貿,旨酒復行,國必亡矣,其雖恤民,此等亂民,其宜嚴飭,使中外曉然知苦心,廛人金億齡,其令秋曹刑推一次後,甲山府定配,凡禁令宜自貴近始,雖非文緞,旣載文書,永城尉申光綏,昌城尉黃仁默,旣見無飭,竝罷其職,明禮宮·暎嬪房宮任,令攸司科治,判府事洪鳳漢,豈自犯也?旣見三字,其所飭勵亦宜,大官罷職,其他冕旒前垂勿問,而戶曹文書中所載雲紋外紋緞,累予暮政,貽弊廛民,竝取付丙,蕩滌其價,此後綾屬亦爲嚴禁,廛中若置紋緞,該廛行首所任,嚴刑定配。上曰,句管諸堂進前,各道農刑何如?其各陳之。昌誼曰,湖西則見道臣狀啓,亦聞傳語,雖曰免凶而已,沿海邑則或有稍實處云矣。象漢曰,海西,中間有水災又有蟲災,不好云矣。陽澤曰,江原道則比昨年稍勝云矣。上曰,三道勿爲赴操,大臣之意雖如是,又有與大臣往復者乎?東度曰,兩南有設賑之慮,而一時爲之可也,兩南之兩字,以三字改付標,何如?上曰,依爲之。上曰,畿內何如?濟恭曰,見大臣所奏,欲一稟定矣。上曰,南陽,尤甚邑乎?濟恭曰,然矣。上曰,尤甚處勿爲赴操何如?僉曰好矣。上命書傳敎曰,兩南因大臣所奏下敎,而今日湖西句管堂上·畿伯亦奏,噫,人君視諸道豈隨聞不聞?西北外已領付者外,當爲尤甚邑,竝令勿赴,畿甸則問于道臣,南漢面操,無尤甚邑云,仍爲設行,而摠戎廳則南陽當次,卽尤甚邑也。雖設行於信地,尤甚面軍兵,其令勿赴事,分付。上曰,朴致隆詣臺於下闕乎?李光瀷曰,爲避嫌矣。上曰,何事?光瀷曰,前遭臺言矣。上曰,避嫌措語持入。上曰,耽羅貢人招入。招入後。上曰,初次船運無事入去,再次則幾乎入去矣,汝其知之乎?貢人曰,無事入去矣。上曰,農事,何如?貢人曰,八月來到京中,故未及知也。上曰,八月豈不成熟乎?貢人曰,其處則晩成矣。上曰,比昨年所見如何?貢人曰,不如矣。上曰,已入去者,其過今冬乎?貢人曰,已盡食矣。上曰,初運則似或盡食,而再運亦豈盡食乎?上曰,無領來牌旨乎?貢人曰,無矣。上曰,其處八月日氣,比此處何如?貢人曰,八月始開木花,至月尙不寒矣。上曰,正所謂不毛之地。貢人曰,歸時,寒不可歸矣。上曰,回糧外別爲給糧。仍命書傳敎曰,濟州貢人處衣資食物,令該曹題給。上曰,彼闕有下令消息乎?翼元曰,自二十二日減膳,至于今日□□矣□□□大司諫朴師訥之此時,無端再違召命,不可使聞於隣國,鍾城府投畀,獻納朴致隆,其所引嫌,極涉苟艱,而猶與朴師訥差間,特施削職之典。命書傳敎曰,試講宜公,故講經八十度中,一·二所已到者抽籤,八度一人外,似是鄕士,故待畢度,欲爲加抽籤,八度前後當爲十六人,明日當書下,其令次次來待。命書傳敎曰,今見重臣李昌誼前恙未瘳,特許遞經筵賓客,其令調理。上還入大內,諸臣以次退出。
上在慶熙宮。常參·經筵以代理停。
自昧爽至辰時,有霧氣。
大殿,王世子遣宮官問安。答曰,汝何敢問候,予何顔以答?
中宮殿,王世子遣宮官問安。答曰,知道。
王世孫遣講官問安。答曰,知道。
李光瀷,以都摠府言啓曰,今日入直內三廳武兼禁軍及軍兵等,當爲中日習射,而方値下敎減膳,依例姑停之意,敢啓。傳曰,知道。
李翼元啓曰,明日親臨誓戒時,禮儀使實預差,當爲進參,而判書金相福奉命在外,參判趙榮進時未出肅,卽爲牌招,何如?傳曰,允。
李翼元啓曰,戶曹判書尹東度,刑曹判書洪象漢,依下敎來待矣。傳曰,入侍。
傳于李光瀷曰,監軍巡將姑爲留待入侍。
傳于李翼元曰,未下直守令書入。
承旨前望,以朴相喆爲承旨,洪準海爲左副承旨,朴相喆爲右副承旨。
李翼元啓曰,明日親臨誓戒時,承旨不可不備員,而右副承旨朴相喆在外,何以爲之?敢稟。
備忘記,傳于李翼元曰,承旨朴相喆許遞,其代尹學東除授,牌招察任。
尹學東爲左副承旨,洪準海爲右副承旨。
傳于李光瀷曰,再明日殿座時刻差晩,以卯正三刻爲之。
李光瀷,以內乘言以提調意啓曰,今此親臨受誓戒時,本寺正例爲進輿差備,而有闕未差,卽令該曹口傳差出,何如?傳曰,允。
吏曹口傳政事,以李壽德爲司僕正。
李光瀷,以一所巡廳言啓曰,去夜初更犯夜人幼學兪漢絅·幼學金壽益,二更犯夜人摠戎廳敎鍊官洪性一等,執捉之意,敢啓。傳曰,兪漢絅今聞果非犯夜,分揀放送,幼學金壽益,冒佩西學生牌,恣意夜行,敎鍊官洪性一,身爲軍門執事,白衣夜行,金壽益,令秋曹勿爲懲贖,決杖一百,嶺沿定配,洪性一,令外司入直郞廳,決棍五十度,湖沿充軍。
李光瀷,以二所巡廳言啓曰,去夜初更犯夜人幼學韓德運,二更犯夜人通德郞具壽民,三更犯夜人通德郞李益天等,執捉之意,敢啓。傳曰,身爲士子,不讀書恣意夜行,李益天則口不讀書,身不着儒衣,深夜恣行,其浮囂乎,其躁競乎?俱涉無據法文直提學以下而夜禁疎迂,故昨日下敎,此不嚴懲,何以懲末世?然處置各有其道,韓德運·具壽民,分付太學,除名儒案,忠淸道定配,李益天,一體除案後,淸州牧充軍。
李光瀷,以兵曹言啓曰,今九月二十五日二所監軍柳大源決棍事,命下矣。依傳敎決棍三十度之意,敢啓。傳曰,知道。
李光瀷,以兵曹言啓曰,一所巡廳犯夜人摠戎廳敎鍊官洪性一,令外司入直郞廳決棍五十度事,命下矣。依傳敎洪性一決棍五十度之意,敢啓。傳曰,知道。
李光瀷,以義禁府言啓曰,前司諫李基德,前正言任觀周,前掌令李顯祚,前持平尹得孟,竝湖沿投畀,今日內押送事承傳啓下矣。李基德忠淸道沔川郡投畀,任觀周泰安郡投畀,李顯祚舒川郡投畀,尹得孟唐津縣投畀,而以傳敎內辭意具罪目,依例發遣府羅將,今日內押送于各其配所,何如?傳曰,允。
李光瀷,以刑曹言啓曰,去夜犯夜人幼學金壽益決杖一百,嶺沿定配,幼學韓德運,通德郞具壽民除名儒案,忠淸道定配,通德郞李益天一體除案,淸州牧充軍事,命下矣。金壽益決杖一百,慶尙道東萊府定配,韓德運忠淸道沔川郡,具壽民丹陽郡竝定配,李益天淸州牧充軍,仍卽發配之意,敢啓。傳曰,知道。
李光瀷,以刑曹言啓曰,紋緞禁令,亦豈信哉?無狀廛人,敢曰其或國用紋緞各疋猶尙待令云,聞甚寒心,令秋曹刑推一次後,甲山府定配,明禮宮·暎嬪房宮任,令攸司科治事,命下矣。廛人金億齡刑推一次後,甲山府卽爲發配,明禮宮稤宮鄭齊詹暎嬪房書員李興亮等,遲晩取招後,竝以不應,爲笞四十,公律施行之意,敢啓。傳曰,知道。
王世子在昌德宮。常參停。
藥房分提調金時默,左承旨金始煐,口傳達曰,日間睿候調攝,若何?連日露坐堂庭,寢膳諸節不瑕有損,臣等不勝焦迫之至,今日是日次,臣等卽與諸醫,趁早入對診察爲宜,惶恐敢達。答曰,當此焦遑之時,何敢許診?退去。
口傳再達曰,下令如此,臣等雖不敢更請,而召見醫官,千萬伏望。答曰,今夜則寢睡不爲,而此時雖醫官,亦何可召見乎?
金始煐達曰,明日常參,睿候方在調攝中,頉稟。令曰,知道。
又達曰,大司憲李彛章,執義金元行在外,掌令李顯祚,文二所進,一員·持平一員未差,尹得孟文一所進,今日以監察茶時之意,敢達。令曰,知道。
金始煐,以內醫院官員,以副提調意達曰,駝酪粥,自十月初一日爲始封進,依前例預爲分付司僕寺之意,敢達。令曰,知道。
辛巳九月二十六日辰時,上御景賢堂。戶判·秋判入侍時,刑曹判書洪象漢,戶曹判書尹東度,同副承旨李光瀷,假注書沈鏶,記注官吳泰章,記事官姜趾煥,以次進伏訖。上曰,巡將·監軍入侍一所巡將洪彦國,二所巡將李漢國,一所監軍尹心恒,二所監軍柳大源入侍。上曰,兪漢絅·金壽益,何許人也?彦國曰,兪漢絅兩班,金壽益醫官云矣。上曰,監軍亦奏之,若飾奏則罪矣。監軍曰,兪漢絅,爲見兄赴講而犯夜,金壽益,爲見病出入而犯夜,洪性一,果是敎鍊官矣。上曰,二所韓德運,何以捉之?李漢國曰,爲見醫出去云矣。上曰,具順仁何以捉之?漢國曰,出門時捉之矣。上曰,李益顯誰也?漢國曰,兩班云矣。上曰,監軍亦奏之。柳大源曰,李益顯,兩班而在假家中,故捉之,而其父過興陽倅矣。上曰,父名誰也?大源曰,不知矣。上曰,如此宣傳官,何處用之,畏而不問乎?上曰,騎堂入侍,兵曹參判金器大入侍。上曰,昨有下敎,捉來兩班犯夜者矣,逢一兩班,而不能問其父命,駭然,宣傳官柳大源,自內兵曹決棍三十度,命書草記批答。上曰,皆退去。上曰,儒生入來乎?竝少退後,禮房承旨,先儒生入侍,更爲入侍。右承旨李翼元入侍進伏。上曰,予甚悶之,何以能講十六人外則必發長息矣,其亦彼蒼奈何?命書犯禁傳敎曰,以今事觀之,幼學恣行,況凡人乎?夜禁之疎迂,推此可知,三軍門大將·左右捕將,從重推考,後復若此,勿論將臣,殿座于慕華館,當爲決棍,巡將分付訓局,決棍汰去,一體嚴飭,執事恣行,不能禁飭,當該摠戎使從重推考。命書傳敎曰,一欲下敎而未果,今仍李益天乃覺,此後凡代加,切勿直付通德郞,先付將仕郞,次次例付事,定式施行。象漢曰,洪性一卽出身,令禁府處之宜矣。上命書傳敎曰,今聞洪性一出身云,令該府處之,以此推之,軍門執事之白衣,其涉寒心,此後若此者,該軍習操時,沙場重棍汰去。上曰,儒生使之入來伏於階下。儒生入來時,上曰,此儒生輩,可謂擇矣,貌樣非常矣。上曰,注書呼名。賤臣沈鏶,次第呼名,李元明·李英圭講訖,朴相祿進伏。上曰,誦康誥。相祿曰,拔而不讀矣。上曰,退去,汝敢曰拔之乎?是誰子也?翼元曰,朴盛源之子也。上曰,汝父不善敎矣,易之凶卦,或云拔之,而其餘,豈有拔之之文耶?南泰容·李徽之講訖,李樂培進伏。上曰,誦無逸。樂培曰,未誦矣。上曰,退去,是誰也?翼元曰,戶判之甥姪也。上曰,未誦云者,猶謂之可也,勝於朴相祿矣,尹弘烈·李昌伋·呂善靖·金益聲·李育師·南省老·姜大鎭·金恒柱·呂善晉·南建箕講訖。命書傳敎曰,今番庭試科規後初也,目今神氣誠難酬應,而殿試不達,故今日試講,若干抽籤,大違初料,試所入格之篇,亦爲能誦,其可尙也,而其中朴相祿·李樂培,製述後試講時,猶不直赴,況此乎?不抽栍而倖免則已,旣入便殿,不讀爲對,李樂培則猶爲純實直對,而朴相祿則咫尺前席,欲掩不讀下經,乃敢拔康誥而讀之云,其涉無狀,科規宜信此,則俱非試官之過,只擧子令該曹依節目勘律。上曰,注書出去,監試官入來與否。賤臣沈鏶,承命出問後復命曰,正言任觀周,以親病陳書,掌令李顯祚,以去夏事,雖入試場,而不能復命,李基德·尹得孟,以身病不得入來云矣。上曰,試官入侍。出榻敎試官沈星鎭·李之億·李應協·南泰會·洪準海·李瀰·申益彬·鄭文柱,以次進伏。上命書傳敎曰,此何景像,今日監試官,皆不復命,事之寒心,莫此爲甚,其若眼有國,豈敢若此?竝湖沿投畀,今日內押送。上曰,戶判進前。仍爲下敎曰,紋緞傳敎,有可改者矣。命承旨改書,書訖。上曰,入直醫官入侍。醫官李以楷·李泰元入侍進伏。上曰,牛疫方熾,駝駱勿爲之可也。李以楷曰,當依下敎矣。上曰,左副承旨鄭純儉遞差,前單入之。出榻敎命書傳敎曰,新除授承旨朴相喆牌招察任。命書傳敎曰,再明日庭試,當於崇賢門殿座,時刻初三刻,儒生計入如何,試券頒給時,次第呼名以入,其勿錯亂,只懸題而入科次,入侍爲之,侍衛,只入直擧行,承旨,只試所承旨及都承旨入侍,設布帳令禁衛營擧行。命書傳敎曰,此時藥院,只有副提調一人,事體寒心,禮判兼帶,內局提調許遞,其代戶曹判書尹東度除授。命書傳敎曰,左承旨此闕守宮,同副承旨下闕留院。上曰,注書持入祭報府。賤臣沈鏶持入。上曰,承旨奏之。李翼元奏訖,諸臣以次退出。
上在慶熙宮。常參·經筵以代理停。
自昧爽至辰時,有霧氣,夜五更,流星出五斗星下,入南方天際,狀如拳,尾長二三尺許,色赤。
藥房提調臣尹東度,副提調臣尹東暹啓曰,伏未審日間,聖體調攝,若何?昨夜親臨誓戒,向曉還內,寢睡·水刺之節,亦何如?湯劑今方依例煎入,而臣等卽與諸御醫入診,詳〈察〉聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,下敎日入侍矣。
中宮殿,政院·玉堂問安。答曰,知道。
傳于李翼元曰,政官催促,吏房承旨入侍。
傳于李翼元曰,奉審禮堂入侍。
尹東暹啓曰,諸承旨有稟達事請對矣。
李翼元啓曰,玉堂有稟達事,來詣請對矣。
傳于尹東暹曰,如以復膳事請對,則政院與玉堂,皆止之。
尹東暹啓曰,判義禁金聖應等二品以上,有陳達事,來詣請對矣。
李翼元啓曰,試官望中時無職名人員,卽爲口傳付軍職,何如?傳曰,允。
傳于李翼元曰,人君欲早酬應而休息,試官牌去來,何若是遲滯,使君上用心耶?
有政。吏批,行判書李鼎輔,參判金陽澤進,參議徐命膺禁推,同副承旨李光瀷進。
以鄭純儉爲大司諫,以朴起采爲司諫,以趙台命爲掌令,以徐有良爲持平,以柳脩爲獻納,以郭鎭純爲正言,以沈星鎭爲左參贊,以南泰齊爲知春秋,以鄭亨復爲右賓客,以韓翼謩爲典牲提調,以洪鳳漢爲內醫都提調,以洪鳳漢爲司僕都提調,以趙載浩爲軍資都提調,以鄭翬良爲訓鍊都提調,以洪鳳漢爲宗廟都提調,以兪最基爲宗廟提調,以金尙喆爲同義禁,以鄭琂章爲文川郡守,以金鍾卨爲陽智縣監,以洪述海爲冬至書狀官,以鄭翬良爲世子傅,洪鳳漢爲領議政,鄭翬良爲左議政,尹東度爲右議政。
兵批,判書具善行進,參判金器大入直進,參議鄭基安昌德宮入直,參知朴昌潤病,參知柳正源在外未肅拜,右副承旨沈履之進。
以趙濟泰·徐有大爲宣傳官,以李球爲都摠都事,以安鵬慶爲訓鍊判官,以金復元爲忠壯將,副司直洪啓禧·朴相喆·尹學東,副護軍洪若水·洪泰斗·具世義,以沈禧鎭爲都摠經歷,以洪德輝爲訓鍊主簿,以金道光爲訓鍊主簿。
沈履之啓曰,明日慕華館武科殿試時,兩司當爲進參,兩司城上所牌招言送,何如?傳曰,允。
吏曹口傳政事,沔川郡守單金履復。
洪履之,以兵曹言啓曰,訓鍊都監砲手金自良·金載厚·朴寅中·車四範·金重瑾,北內中日試才時,鳥銃無間連三次三發三中矣,似當依法典,直赴殿試,前授馬帖亦當一竝還收,而係于恩典,自下不敢擅便,上裁,何如?傳曰,原單子入之。
沈履之,以兵曹言啓曰,前後直赴殿試捧承傳人別武士金琢等六百二十二人及直赴會試捧承傳人選武軍官林泰萬等八人,隨其錄名,許赴於明日庭試·殿試之意,敢啓。傳曰,知道。
沈履之,以義禁府言啓曰,出身洪性一,身爲軍門執事,白衣夜行,湖沿充軍事承傳啓下矣。洪性一忠淸道海美縣充軍,而依例發遣府羅將,押送配所,何如?傳曰,允。
沈履之,以訓鍊都監言啓曰,本局從事官四員內,軍色從事官未差,糧餉色從事官李謙鎭,庭試會試,明朝赴去,鳥銃色從事官徐好修,受由在外,火藥色從事官鄭槳,今日入直矣。以誓戒不參,禁推,本局省記無以推移,以把摠代直之意,敢啓。傳曰,知道。
洪準海啓曰,臣敬奉聖敎,傳諭于東門外議政府領議政洪鳳漢所住處,以爲臣罪在罔赦,罰至免相,事異常規。且兼保護,他不暇顧,黽勉周行,殆若臣罪之不自知,而王章之無所畏者然,晝行夜泣,只自跼高而蹐厚,日昨恩罷,雖係他事,屛出城外,猶幸其悚蹙之有地,纔數宿而特敍遽降,仍有首捉序陞之命,以臣之罪,免於鈇鉞,以是失刑,今此新寵,豈非萬萬夢想之外乎?繼以近侍遠臨,傳宣別諭,十行反復,字字鄭重,雙擎跪讀,感涕成血,不知所以仰對也。貿緞一款,聖上旣燭臣之不自犯,則臣不敢追辨其事實,而此在臣薄物細故,則今於事過之後,安敢一毫自阻於慈覆之天乎?若臣本來蹤地之萬萬危懍,豈可以因他端經薄勘,有所自恕而自解乎?嗚呼,從古人臣之受恩於君父者何限,而內結父子之恩,外托君臣之義者,實未有若微臣之得於殿下者,則雖使臣粉骨糜身,何能報其萬一,而跡臣前後所措,無非孤恩而負德,苟非金木嶺海,何以贖臣罪伸臣分,而殿下猶且閔覆而寬假之,乍解其職,旋陞其官,不惟不加之罪,又重以眷毗愈隆,在臣道理,不宜暇論於一身之廉隅,則死生進退,固當惟聖上處分,而當被之律,終不可倖逭,旣退之身,亦不可徑進。且況左揆情勢,卽與臣同,私書往復,雖未敢煩陳,臣旣與之成說於出處休戚之間,則到今臣之去就,不可先決,僚相還朝亦在不日,儻聖上曲察臣等之心事,恕其罪犯,責以職事,則當待其納節而肅命,臣亦徐議其進身,至若元輔難冒之義,姑俟精神之稍定,可以文字仰暴,近密之臣,先爲召還,無使臣重陷罪戾,不勝幸甚云矣。臣旣承偕來之命,姑爲仍留之意,敢啓。答曰,噫,卿之情懇,豈待其陳,今日國事,何待予諭?往事已燭無餘,近事業亦開諭,今卿此意,予亦萬萬料外,免相之後,廉隅已伸,旣已行公,因一微事,若是去就,非恒日所望於卿者,因此過爲撕捱,則雖於敵以下,決不然矣,況股肱之輔乎?噫,今何他喩?但有一諭,噫,卿以予今日之心,若何,以今國事,亦若何?興耶,亡耶?況今之南面稱孤者,老歟否歟,衰歟否歟?勉强酬應,强爲國事,以恒人諭之,外面雖似陽界上人,追憶昔年,已無老念久矣,而於近日實無拜陟降之顔,對臣僚之心,院直之不爲,此身之不臥,其亦異矣,其亦異矣。雖然,悠悠此心,只在宗國,夙宵一念,亦在民庶,故其雖强應,究其心,實非陽世上人,于今所依,惟在輔相,非徒目今景像,曾奉覽御製舟水說,奚比例水泛舟?政若萬頃滄波一葉腐船而已,衰船翁執棹而立者也。雖無風浪,可謂殆矣。當今之時,尤當若何,若問衰翁而何恃?宜答曰其惟梢工。噫,昔之徐庶云,方寸亂矣,身倚於宗國與民,庶事倚於輔相,此等之時,予雖否德,揮卿去之,世祿之義,鞠躬之道,豈忍去乎?其況數日心若冷氷,甚事豈料,而若此之時,此心一倍,朝來召承宣有下敎,此亦爲國苦心,爲國苦心,其或曰謂予好勝者,此無臣分者也。若此之故,宗伯度支,今方開政,而先爲下敎,卿何不諒,卿何不諒?且卿旣伸廉隅,今者所陳,非望於卿者,非望於卿者。噫,一日之內,大拜之相,除度支之人,是予自爲,卽有薦相,噫,衰君雖在,故相焉在?回瞻社洞,不覺聲隨淚下,故相知否,故相知否?心雖若此,九原難作。噫,故兩相今在,予何費心,予何費心?卿常曰,故閔相自幼心志同焉,故相所未及之事,卿不能欲輔乎?思不及此,吁嗟,冥冥之中,故相必慨然於卿矣,此猶爲卿知己也,昔人豈不諭乎?國士遇我,國士報之,噫,彼戰國之士,其猶若此,以卿喬木世臣,何忍爲此,何忍爲此?咫尺門外,因其會而若是固執,雖不顧予,抑將他日,何顔見卿父乎?亘中之懷,不能自耐,不顧其繁,罄竭心曲,卿若一向固執,曾聞昔年眷諭相臣之敎,咫尺都門,命駕何難,卿須體諸葛鞠躬之意,思小子悶國之心,安心勿復過辭,卽日偕入,用副企望事,更爲傳諭,期於偕入。
王世子在昌德宮。常參停。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
金始煐達曰,明日常參,睿候方在調攝中,頉稟。令曰,知道。
又達曰,大司憲李彛章,執義金元行在外,掌令二員·持平二員未差,今日以監察茶時之意,敢達。令曰,知道。
金始煐,以刑曹言達曰,卽接全羅監司朴道源申本,則忠淸道泰安郡犯釀定配罪人私婢行化,逃還本土,因病物故云,而莫重定配罪人,任其逃還,至於致死,當該配所官常時不能檢飭之失,在所難免,拿問定罪,行化則徒流案中頉下之意,分付本道,何如?令曰,依。
大司諫鄭純儉書曰,伏以,臣於日昨銀臺除命之下,只緣情地之萬萬危蹙,敢逋嚴召,恭俟大何,聖度涵容,不惟不賜例勘,曲加恩批,卽許鞶遞,臣方感戴洪渥,幸還拙分。卽者薇垣新除,隔日迺降,恩旨聯翩,寵命稠疊,如臣螻蟻之賤,何以得此於聖明之朝也?義分所在,固當蹶趨承,而彈墨未乾,鐵限猶前,庚牌狎臨,轉動無路,玆不得不一暴焉。臣於向者,猥當監試二所掌試之任,竊自訟其鑑識不明,取捨或失,而忽地臺言峻發,至請嚴譴,臣於是不勝驚駭惶懍,誠莫曉其何謂也。噫,臺閣之論試事,是何等重事,而囫圇爲說,全沒把捉,至加之以放恣之目,何其容易之甚耶?特荷大小朝日月之明,無幽不燭,聖敎之昭晳,睿批之開釋,無復底蘊,則臣何容呶呶費辭,以取自明之譏,而抑臣之所自悼者則有之,區區夙心,唯在於科場之謹嚴,而一握朱毫,遽登白簡,遭罹非常,情實莫暴,臣更何顔,揚揚冒進於榮次,重自陷於無嚴之誅哉?玆敢隨詣禁扃之外,略控危懇。伏乞睿慈,特賜鑑諒,亟許鐫遞臣新授職名,以謝人言,以安賤分,千萬幸甚。答曰,覽書具悉。臺臣過中之言,何可撕捱?爾其勿辭,從速察職。
校理徐命天書曰,伏以,臣之自來蹤地,更不可以館職自處之狀,不但臣之自量已熟,抑亦通朝之所共悉者也。我大朝殿下業已俯燭,故向來實兼兩任,曲循私義,竝蒙恩遞,感祝洪造,杜門訟愆,已過了許多時月,而千萬夢想之外,玉署宿趼,復到於待罪試圍之日,警惶迫隘,罔知攸處,竣事之後,宜卽反面,而咫尺禁闥,末由冒進。臣罪至此,尤無所逃,噫,臺言至嚴,旨意非常,臣若怵迫嚴命,耐彈承膺,則是乃鄙夫也,躁進也,將焉用之?目猶是歇後語,喙雖三尺,其何以自明也哉?去就一款,初非可論,只願速被逋慢之誅,以爲自靖之計而已,嶺海鈇鉞,惟朝夕是俟耳。且臣望八偏母,居常奄奄,氣息澟綴,近添毒感,飮啖全却,眞元漸凘,催臣來護,臣於屢日離違之餘,自聞此報,情私煎迫,心神飛越,忙投短章,自外徑歸。伏乞睿慈,特賜矜諒,亟削臣職名,以謝臺議,仍治臣瀆擾之罪,得以安意救護,不勝大願。答曰,覽書具悉。爾其勿辭,救護母病。
辛巳九月二十七日四更一點,上具遠遊冠·絳紗袍,出資政門,崇政殿月臺誓戒入侍時,行都承旨尹東暹,右承旨李翼元,左副承旨洪準海,同副承旨李光瀷,記事官兪恒柱,假注書沈鏶,記注官吳泰章,記事官姜趾煥,以次進伏訖。上執圭而立,諸執事四拜,李鼎輔讀誓戒訖,諸執事四拜。上還入大內時,住轎下敎曰,諸執事皆留待,祭享郞廳入侍。祭享郞廳任希孝入侍後,上曰,諸執事受擧案以入,祭報府亦入之。上曰,都承旨讀奏。奏訖,上曰,持擧案打點。打點後,上曰,徐命膺何不入來,渠事是矣,何其不出?若是承旨之所奏,則渠或然矣,而適見日記而知之,則有何嫌乎?命書傳敎曰,吏曹參議徐命膺,頃者特遞,曲伸廉隅,則今日奠幣瓚爵官不進,事之寒心,莫此爲甚,下義禁府推考,今日誓戒不參人,一竝禁推,過祭後湖西投畀,吏曹名帖下送後過限不來,諸臣竝卽其地投畀。東暹曰,承旨不備,而尹學東亦在外矣。上曰,何處在外耶?東暹曰,長湍也。上命書傳敎曰,明日慕華館命官,秋判進去,試所承旨,都承旨爲之,與禮房入侍。命書傳敎曰,飭已行矣,祭官無以備員,試望苟簡,前禮判韓翼謩,前承旨韓光會·鄭尙淳·柳健,前贊讀尹勉憲,前持平朴師海,前掌令金永爕,竝敍用,令該曹口傳付軍職。李瀰曰,玉堂苟簡,而李聖圭傳旨未下矣。上曰,然乎?命書傳敎曰,金魯鎭不無所據,傳旨依例捧入,李聖圭撕捱,尤涉無義,只推,更爲牌招,違牌二字,其勿呼望。命書傳敎曰,明朝政官牌招,臺諫闕員,以在京無故人備擬,待下批牌招察任。命書傳敎曰,莫重傳旨,掩置不奏,當該中官,令該府處之。
辛巳九月二十七日辰時,上御景賢堂。吏房承旨入侍時,行都承旨尹東暹,假注書沈鏶,記注官吳泰章,記事官姜趾煥,以次進伏訖。上曰,吏批入來乎?尹東暹曰,判書參判皆違牌矣。上命書傳敎曰,殿試在明,而特敎開政之下,何敢違牌?且當有大臣下批,判書·參判,從重推考,更爲牌招開政。命書傳敎曰,此何等時?顧今宗國,坐臥食息,予心奚弛?三昨下敎,欲存國體,其何曠日?況前洪判府處分,伊時亦下敎,前判府事洪鳳漢敍用,拜左相。命書傳敎曰,噫,此等時宗國澟綴,民事罔涯,搢紳侍從,其何幾人,而況鼎席,在京協贊者,只有卿矣,頃者召市民而下問者,意亦深矣。噫,禁紋緞·酒禁,皆予苦心,而潛釀不止,以此推之,紋緞之禁,莫知果行,禁令之初,爲許多市民寬其限許區處,今已十六年矣。況此等之時,予心耿耿,召問市民,若有餘者一齊區處,使朝鮮市廛,更無紋緞,而所餘豈意一行雖非紋緞,見洪政丞三字,以此觀之,卿所不知可知。且其中同爲處分者,俱非紋緞,而旣是唐物,予已見之,噫,于今世道,方欲自强之時,宜先大官貴近此猶嚴飭,則紋緞之禁尤嚴,故噫纔免相之大臣,此等之時,又爲處分,朝無一相,心雖愕然,人君處分,當先乎本,故雖呼寫而處分,顧國事而無語,予意則以卿恒日之心,爲今日輔我之道,不動心而美受,曉聞納扈衛廳印信,處於東門外云。以此觀之,卿心可知,頃者免相,卽謝西樞,何以此心,今何過乎?較諸先後,輕重異焉,豈徒卿也?雖庶官,此等之事家長何知,且只禁紋緞,故王公匹庶此外則皆用,其若用之,非廛而何,則於卿何有,於卿何有?卿之此擧,身爲大官,故亦如予處分之意,而予謂過矣,予謂過矣。更觀一兩日,欲爲下敎,親祭在近,鼎席無人,國事若此,生民受困,一日泯默,以貽一日之弊,噫,非特何等時也,頃者減膳,今已幾日,悶旱恐懼乎?若問其本,往牒所無,雖衰老之君,亦何有此?噫,予方謝陟降而減膳,其坐將亡之國,自諭此敎,雖自恧焉。一日有君,有一日之國體,不敢自顧爲國體而諭,此尤不覺靦然。坐而思之,臥而思之,噫,近因用心,益爲衰薾,不臥異矣,此時鼎席,非徒卿也,宜備,故今將下敎,先敍用乎卿,仍拜前職,此亦苦心,此亦苦心。頃者免相之事,旣伸廉隅,處義亦是,而況今番處之後,因此而卿之未足之心,尤可伸矣。玆遣承宣,諭小子爲國焦心之意,其令偕來,卿須體君臣之大義,顧國勢之極艱,安心卽爲入城,用副小子之心,承旨傳諭于左相,仍爲偕入。書訖,上曰,注書持此出去,卽爲往諭之意傳之。仍爲下敎曰,此予苦心,此予苦心。上曰,兵判入侍。兵曹具善行入侍。上曰,進前。上曰,武會試一日內其可盡射乎?善行曰,雖二日,猶不可畢矣。上曰,何其然也?豈至於二日乎?善行曰,片箭則異於他矣,柳葉箭則易於片箭,故片箭一矢之間,柳葉箭則可射二矢,而片箭則若欲速射,易致傷人,故最遲於他射矣。上曰,片箭則三矢,故予謂速畢矣,今聞卿言,而始知之矣。上曰,先退。善行先退後,上曰,人君之減膳重矣,凡人有不欲食之事,而不食則爲其人子弟者,當勸以食之乎,否乎?勸以食之然後,當爲人子之道乎?東暹曰,臣等誠焦迫罔措,而亦豈不知其仰請復膳哉?下敎至此,臣等之罪也,而俄發此議於藥院,而無都提擧未及矣。上曰,左相今在誰家?東暹曰,在東門外李益炡家矣。上曰,自前有此家故,有故則必卽出去矣。命書傳敎曰,左議政洪鳳漢爲扈衛大將。上曰,注書出去,扈衛廳印,傳于左相之意言之。命書傳敎曰,此等之時,三公宜備,戶曹判書尹東度拜相。命書傳敎曰,禮曹判書金相福,戶曹判書除授,前判書韓翼謩,禮曹判書除授,牌何不遠,禮判爲先牌招察任,禮判韓翼謩依前兼藥院提擧。命書傳敎曰,在外承旨許遞,其代行司直沈履之除授,牌招察任,房順房。命書傳敎曰,頃者處分,不過申飭,朝著寒心,班行不參諸臣,一竝敍用。上〈曰〉,沔川郡守李養源入侍。李養源入侍進伏。上曰,雖外任,卽抄選也,予初不知矣,今始覺矣,治民之事,亦固重矣,而當此之時,輔導世孫,亦甚急矣,抄選若輔我世孫好矣。養源曰,臣年雖不老,素有奇疾,實無從宦之道,不但事勢之如此。所工蔑如,看文字之工,廢已久矣,臣何敢仰承聖敎乎?上曰,予之一心,惟在宗國,須體予爲宗國之意,輔我世孫,無使投之沙石,則其幸豈比於治郡乎?世孫非但夙成,亦留意於文學,惟彼朴聖源一人而已,抄選須體此意焉。抄選之母急於全城之養,而予亦有備給供養之節,雖不如養以一郡,亦足爲補不足之道,須念此意,輔我世孫,心切望也。養源曰,下敎至此,臣雖無識無才,敢不仰承聖敎乎?上曰,是矣是矣。旣入來之後,豈忍返乎?須往見世孫之進就與否,種種入侍時,來奏,可也。命書傳敎曰,噫,精神日耗,新除沔川郡守李養源,漠然不覺抄選,意謂或同名也。今日辭朝,心忽動焉。問于承宣,其果抄選也,若不心動,其亦不問,幾乎空過,此,無乃嗚呼,陟降爲我世孫學問,指引而然乎?旣仕桂坊,衛從司何異?特除右長史,其令勸學,亦諭世孫,右長史金履復,沔川郡守除授,其令卽爲辭朝,今者之來,想必爲親,大違孝子之心,其雖爲國,予心若何?其令本道,衣資食物,輸送本家,以表予意。仍爲下敎曰,此食物,誠不大段,而亦當從後爲之,抄選則爲予世孫,予則爲抄選母也,諸臣以次退出。
辛巳九月二十七日申時,上御景賢堂。奉審禮堂入侍時,戶曹判書金相福,同副承旨李光瀷,假注書沈鏶,記注官吳泰章,記事官姜趾煥,以次進伏訖。上曰,其間無顯然有加乎?相福曰,無顯然有加處矣。上曰,奉審時必沓沓矣。相福曰,然矣。上曰,面部本來有加矣,果何如?相福曰,面部無加,而衣帶亦有斑痕矣。上曰,以面紗加之,則或有勝乎?相福曰,以紗無益矣。上曰,以紗加之,則久而後或可知耶?當問於可知之人矣。上曰,往來甚速矣。相福曰,臣聞減膳之報,諸臣雖方請對,而臣亦焦迫罔措矣。上曰,豈予所欲哉?命書傳敎曰,大臣望·師傅望,先爲擬入,書訖。上曰,承旨·玉堂二品以上入侍。出榻敎金聖應·李鼎輔·李昌誼·洪象漢·南泰齊·具善行·李之億·鄭汝稷·李章吾·徐命臣·金器大·沈鏽·金時默·趙榮進·崔鎭海·趙明鼎·尹東暹·沈履之·李瀰,進伏訖。相福曰,請進湯劑。上曰,無可進之心矣。念我宗國,心焉如墜。今年以上候平復與世孫入學,爲設慶科,而心無好況。東暹曰,其時有減膳之敎,而臣等愚迷未請矣。自上特爲入侍,惶恐無已矣。象漢曰,卽欲仰請,而罔措未敢,皆臣等之罪也。李鼎輔曰,君臣如父子,臣等之罪,實萬萬難赦矣。上曰,今日請卿等而至此境者,予所買也。聖應曰,皆是臣等之罪也。上曰,一隅靑丘,只有世孫,而李養源今日下直。故予使之入侍,爲世孫得一人,誠幸矣。昌誼曰,爲世孫得人者,此亦爲宗國之事,殿下何不念保護之道乎?泰齊曰,國如有臣,豈有此哉?之億曰,莫非臣等之罪也。上曰,卿等豈不知人事乎?頃者李顯重有所仰達者,卿等之不言者,亦有心也。卿等之心,予亦知之矣。明鼎〈曰〉,急還減膳之命,亦罪臣等然後,國體立矣。臣等不可如此而止,雖達宵待罪,得請而後已也,皆退伏庭下。上曰,過矣。僉曰,反汗然後,臣等可以上殿矣。昌誼〈曰〉,使臣等幾年,而今日不聽臣等之言乎?上曰,當有下敎矣。諸臣上殿進伏訖。上曰,卿等之此擧雖是矣,而勿使惱予也。明鼎曰,此異於災異之減膳,若不許之,則國家亡矣。昌誼·明鼎之言,是矣。沈鏽曰,臣等之罪,萬死無惜矣。不得仰請於減膳之初日,而以至今日者,是山可赦之罪乎?李章吾〈曰〉,願承兪音。善行曰,諸臣之言,皆是矣,願殿下亟收減膳之命焉。沈履之曰,殿下之減膳,以災異乎?以過失乎?此何擧也?臣實不知也。上曰,過矣。明鼎曰,豈是過也?亦非玉體也,乃國體也。榮進曰,不得請,則如此臣置之何用乎?上曰,卿等第知予心乎?僉曰,知之矣,今此屢日而後請予者,予亦知之矣。上曰,旣聞卿等入來之報,不卽召見,則明日之科,必有不好景色,故乃所以召卿等也。上曰,吏判早衰矣。象漢曰,明年卽七十矣。上曰,明年入耆社矣,相福更請進御湯劑。上曰,少退,予豈閉門不納乎?上曰,下闕若聞此報,必有擧措,勿爲之意,須傳之,少退後,更爲入侍進伏時,具善復·李應協·曺命采,追後入侍。上曰,右副承旨奏領相回啓,奏訖,命書批旨,書訖,相福請進湯劑。上曰,進之,進御後。上曰,御供之少減,於國何益?雖無減,於國何損,而是予深意,今日卿等旣入來而不許,則何用卿等,儒生亦何挾試紙入場見科乎?恐有張大,故許之。命書傳敎曰,頃者減膳之命,意全在於謝陟降,而今日諸臣,苦口以請,噫,卅載臨御,所倚者喬木世臣,一皆揮斥,非孔聖所訓禮使之道,亦置諸臣於何?且今番殿試,科規後初,而適値此年,故不肯臨殿,臨門試士,而戊寅·己卯其猶料外,以予平復請科,亦是萬萬料外,況世孫入學庭試,三百年再有之事,一則欲見靑衿。一則欲取賢良,今日若不從諸臣,決不止若此,非徒掣肘於殿試,設或行之,半千靑衿其能舒心專意,噫,卅載臨御,因予否德,雖無濟濟靑衿之效,亦豈忍諸生抑心强作乎?噫,予初意,不在向日,體列朝禮使臣爲靑衿之聖意,特允所請,瞻望雲天,自顧初心,不覺悚然靦然矣。上曰,韓翼謩在京乎?履之曰,在鄕矣。上命書傳敎曰,牌何不遠,宗伯在外許遞,其代判尹南泰齊除授。牌招察任,判尹有闕代,行司直李之億除授,逐日煎入之時,內局只有副提調,事體寒心,在外人許遞,其代戶判金相福復授前任。命書傳敎曰,一時處分,不過國體,此等之時,亦豈若此,而處分一下,旋尋鄕路,此何分義,此何道理?人君御國,不過紀綱,今日遞一人而下鄕,明日遞一人而下鄕。朝著將殆空,重臣事體與他尤異。噫,今雖他心,亦豈默默觀光乎?前判書韓翼謩罷職。相福曰,明當煎入,書出榻敎,何如?上曰,理中建功湯明朝依例煎入,命書傳敎曰,今日違牌,尤涉無據,違牌臺臣罷職不敍。噫,彼謝恩,適値諸臣請對之時,雖曰聾瞽之日,豈不聞覩?晏然而去,下闕其亦只謝而不爲詣臺,事之寒心,莫此爲甚。正言郭鎭純,掌令趙台命,竝削職。命書傳敎曰,金養心掌令除授,南彦彧獻納除授。今日牌招,待開門謝恩,進參武科殿試。命書傳敎曰,明日直赴儒生書入。上曰,儒生預爲整齊,入門時無亂雜之弊。出榻敎司書書吏,擇其善書者,多數待令。出榻敎諸臣以次退出。
上在慶熙宮。常參·經筵以代理停。
五更,流星出三台星下,入東方天際,狀如鉢,尾長三四尺,色赤,光照地。
親臨殿試罷後,政院·玉堂,藥房口傳問安。答曰,知道。
巡監軍單子,傳于李光瀷曰,仍。
尹東暹啓曰,場中設布帳外,無看守軍卒,事甚疎忽,除出入直禁衛軍四十名,使哨官領率,排立看守,何如?傳曰,允。
傳于尹東暹曰,科次時禮房承旨先爲入侍。
吏曹口傳政事,以柳健爲兵曹參知,以韓光會爲兵曹參知。
李光瀷,以武科殿試差備官言,以命官意啓曰,臣等今方來會試所,而原榜八百人,直赴六百二十之多,若以二貫革試取,則萬無臻速出榜之路,以四貫革試取之意,敢啓。傳曰,知道。
李光瀷啓曰,今日慕華館武科殿試,兩司當爲進參,而掌令金養心纔已牌不進,憲府無進去之員,除在外外,未差之代,政官卽爲牌招開政差出,以爲進參之地,何如?
議政府領議政臣洪鳳漢,伏以,臣罪在罔赦,罰止免相,國體無以尊矣,公議無以謝矣。臣雖至愚至頑,猶不至於全無省覺,豈不知泥首金吾,遄被常刑之始安於臣心,而事異常規,未遑自引,黽勉周行,一味苟廁,殆若罪犯之不自知,王章之無所畏者然,俯仰高厚,此何人斯。間以他事,至被恩罷,屛出城外,悚感冞切,曾未數日,特敍遽降,仍有進秉匀樞之命,臣於是惶駭震迫,不覺五體之投地。嗚呼,臣之出而事君,五十年于玆矣。殿下保惜臣如迷子,眷毗臣如家人,畀以心腹之托,寄以股肱之任,千古之人臣之受恩於父君者,夫豈有如臣之隆且厚,而臣之所以事殿下,則不惟不能報萬分之一,乃反一事而失職。二事而失職,終陷於萬死難贖之大戾。是將生爲不忠之人,死爲不暝之鬼,縱殿下曲〈察〉臣心,姑示寬假,而當被之律,不可終逭,旣退之蹤,不可復進。又何可苟然抗顔,進據上相之職乎?臣之一身,非臣之有,死生進退,惟聖上處分,而前後被罪者,無非與臣同罪,而臣則顯擢愈隆,彼皆譴罰相繼,此已臣踧踖不安者,而況左相情勢,與臣一般,出處休戚,宜無異同。向日筵中,略已警咳,伏想聖聰,亦或記有,每一書末,必欲引義,臣雖欲不相爲謀,先定去就,獨不愧於心乎?至於貿緞一款,特是臣薄物細故,而旣荷曲恕,又經薄勘,今何敢追提於事過之後,而本來蹤地萬萬危縮,新授職名,萬萬不稱,則臣雖欲憑恃寵靈,昧然冒進,有不可得矣。臣方治箚將上之際,又奉書啓批旨,首尾千餘言,字字隆摯,此況追感於昔日御製,引喩於目下國勢者,丁寧懇惻,有足以感動臣隣,而其所以期責臣身,尤極夐越,此已非如臣綿劣祈敢承當,而鄭重恩言,至及於先臣,臣撫念家國,伏地嗚咽。只自雙涕之成血。噫,臣之毛髮頂踵,無非造化,聖敎中國士之遇,臣則以爲猶未足喩,臣受知之曠絶也。臣雖才短識淺,無以仰塞聖意,而若其圖報之誠,只知有國,不知有身。斷斷此心,可質穹蒼,至於追念故相之敎,逝者有知,寧不感泣?念其志業未究,中道先摧,當此極艱之會,尤切難作之痛,而臣獨不死冥升,只增罪戾,俯仰公私,誠不勝其慼慼也。顧臣情地,豈可復入城闉,而至於二字提敎,心魂驚隕,他不暇顧,顚倒還次,而難進之義,固自如也。身帶保護,迷不知變,跡涉偃蹇,罪上添罪,焦迫之極,不暇擇辭,玆就已搆之本,兼陳叩謝之忱。伏乞聖明,先削臣議政官銜,因命亟施重典,以振王綱,以安賤分,不勝幸甚。臣無任涕泣戰慄席藁俟罪之至。取進止。答曰,省箚具悉卿懇。再次宣諭,罄悉心腹,辭已竭矣,語已窮矣。況目今難强行殿座,心耗氣薾,更何他喩,而覽承宣書啓,知卿入城,若見卿焉。噫,此何等時,此何等君?仰觀彼蒼,俯顧予心,雖若干文字,一答二答,自恧則深,有一面喩,卿須顧今日之國事,體小子之此心,其卽偕入聽面諭,仍傳曰,此批答使偕來承旨傳喩。
左副承旨洪準海啓曰,臣敬奉聖批,傳宣于東門外議政府領議政洪鳳漢所住處,則以爲承此曠絶之恩數。又復久淹於郊外,有非分義之所敢出,今方還入城裏,臣旣承偕來之命,仍爲隨往之意,敢啓。答曰,宣諭此答後,期於偕來,今方科次仍爲,坐待事亦爲傳喩。
左副承旨洪準海啓曰,臣敬奉聖批,傳諭于議政府領議政洪鳳漢所住處,則以爲伏承批旨,辭旨益隆,到此地頭,分義爲重,情地之危蹙,有不暇恤,職名之不稱,亦不暇顧,而震薄之餘,賤病適苦,謹當半宵調息,明發趨朝云。大臣旣欲待曉承命,臣亦姑爲仍留,同時偕入之意,敢啓。答曰,大臣旣以承命爲對,其所相守,有非待大臣以誠之道,先爲入來。
王世子在昌德宮。常參停。
金始煐達曰,明日常參,睿候方在調攝中,頉稟。令曰,知道。
又達曰,大司憲李彛章,執義金元行在外,掌令金養心傳旨未下,一員持平二員未差,今日以監察茶時之意,敢達。令曰,知道。
以全羅監司朴道源狀達,來十月朔朔膳進上物種中乾柿·柚子,節候尙早,限內不得封進,惶恐待罪事,令于金始煐曰,勿待罪事,回諭。
金始煐,以兵曹言達曰,今九月二十六日入侍時,傳曰,今番庭試科規後初也,目今神氣誠難酬應,而殿試不遠,故今日試講矣。若干抽籤,大違初料,試所入格之篇,亦爲能誦,其可尙也,而其中朴相祿。李樂培,製述後試講時,猶不直赴,況此乎?不抽栍而倖免則已,旣入便殿,不讀爲對,李樂培則猶爲純實直對,而朴相祿則咫尺前席,欲掩不讀下經,乃敢拔康誥而讀之云。其涉無狀,科規宜信,此則俱非試官之過,只擧子令該曹依節目勘律事,命下矣。依節目,幼學朴相祿忠淸水營,李樂培黃海水營所屬水軍充定之意,敢達。令曰,知道。
領議政洪鳳漢書曰,伏以,古人處艱阨之會,抱悲苦之懷者,輒以爲蹙蹙然無所歸。又以爲尙寐無訛,臣嘗汎看文字,每以爲過,身親經歷,乃知其非虛語耳。嗚呼,臣罪積而未勘,誠淺而未孚,奔走焦遑,涕泣爲命,跼天蹐地,將何所容乎?間因他事蒙罷,逬出荒郊棲息,默數愆尤,風高霜厲,夜氣虛明,撫枕徊徨,實欲溘然而無知,益覺古人之先獲,而繼之以三復流涕也。臣之當死不死,自同無故者,誠若無忌憚之甚,而苟究苦心,蓋自有說,儻邸下無替其追悔之誠,益勉其日新之德,仰而致悅於大朝,俯而副望於群生,以至上下同和,臣主俱榮,則臣之生而有光,豈不賢於死而無益?苟非然者,臣之從前所執,便歸虛套,而直不過不忠無狀之人,臣雖欲自恕,邸下其可赦乎?邸下雖欲曲赦,聖上其可貸乎?聖上雖欲寬貸,其於四方之譏,後世之議,何哉?今日事端之輾轉至此,莫非臣罪,縮伏憂煎,惟鈇鉞是俟。至若市事之一時恩譴,事已過矣。何敢追提,而旣退之蹤,情地自如,則不可復進所叨之職,責任尤重,則不可冒據,雖因大朝別諭之懇至,纔已入城,而束帶赴朝,斷無其望,非不知此時控籲之萬萬未安,而情窮勢急。冒死仰瀆於离明之下,伏乞睿慈,哀而憐之,亟削臣職,且治臣罪,以昭法紀,以安私分,不勝萬幸。答曰,覽書具悉卿懇。一行刀割此等之時,卿不可如此巽讓,卿須安心勿辭,亦勿引咎,其卽造朝焉?仍令曰,史官往諭。
判尹李之億書曰,伏以,臣年紀衰邁,旣乏奔走之力,職務昏聵,自速譴罷之罰,撫躬悚懍,久而靡定,不自意纔過數箇月。又蒙特恩,畀臣以宿趼之任,受命於入侍之時,臣心驚神駭,五內失守,誠不知措躬之所也。噫噫,臣本樸遬,無所取之一庸姿耳。從前踐歷,孰非濫竽,而今春超秩之恩,尤出於千萬夢想之外,臣於伊時,瀝血屢籲於重离之照,未蒙反汗之恩,冒叨匪據之地。顧以謏才短識,誠難稱職,早晩顚沛,自料已熟,果以申禁之不嚴,至蒙恩罷,繼因徵債之失當,臺評峻發,臣追思至今,愧汗冞增。夫徵債與徵利,自是兩項事,當此儉歲,臣之供職,恰滿四朔,而未始有一番許題於徵利之狀,此固一府之所共知,則彼臺臣所論者,誠不知指着誰人之甚債,而何如是容易論刺也?雖然此莫非臣久蹲劇地,自取人言,尙何怨尤於論者,自玆以還,惟當屛跡追愆,以思自靖,此有所畫於中者,舊矣,今於僨誤之地,纔罷旋叨,去就一節,非所可議,玆暴疾痛之私,仰干睿照之下,伏乞离明,俯燭臣必遞之義,亟解臣所帶之銜,以謝人言,俾安私分。答曰,覽書具悉。卿勿過辭,從速察任。
辛巳九月二十八日卯時,上御崇賢門。庭試儒生親臨殿試入侍時,行都承旨尹東暹,右承旨李翼元,記事官兪恒柱,假注書沈鏶,記注官吳泰章,記事官姜趾煥,以次進伏訖。上曰,頒給試紙。尹東暹曰,提調持湯劑來待矣。上曰,進之。金相福入侍,進湯劑,上進御後。東暹曰,臺諫以前望入之乎?開政乎?上曰,前望入之。兵曹判書具善行進前曰,參知在外,何以爲乎?上命書傳敎曰,副司果李運海,掌令除授。卽爲牌招,命書傳敎曰,兵曹參知朴昌潤在外,堂上許遞,以在京無故人口傳備擬,待下批牌招。上曰,試官肅拜,試官肅拜後。上曰,試官與試所承旨·下番翰林·廳注書外,竝侍衛退去,讀券官吏曹判書李鼎輔,大司成趙明鼎,行司直徐命臣,對讀官工曹參議成天柱,戶曹參議鄭夏彦,應敎李瀰,副司果李在協,以次進伏,上命李瀰·李在協,書策題科弊懸題後。上曰,予欲見之宣飯,試官宣飯後。上曰,吏判善食矣,見其飯匙之大,雖老尙且遠矣,上還入大內,諸臣以次退出。
辛巳九月二十八日酉時,上御景賢堂科次。禮房承旨先爲入侍時,讀券官吏曹判書李鼎輔,大司成趙明鼎,行司直徐命臣,對讀官工曹參議成天柱,戶曹參議鄭夏彦,應敎李瀰,副司果李在協,右承旨李翼元,假注書沈鏶,記注官吳泰章,記事官姜趾煥,以次進伏訖。上曰,承旨讀領相處書啓,又命讀領相箚子,讀奏訖,命書箚批與書啓批答,考券至六黃。上曰,文辭極嘉,經綸可尙,而姑不知誰某,而親策之效始可見矣。上曰,夜已深矣。試官退宿於典設司,諸臣以次退出。
上在慶熙宮。常參·經筵以代理停。
李翼元啓曰,注書權師彦罷職,代假注書沈鏶,姑令仍察,何如?傳曰,允。
沈履之,以都摠府言啓曰,今日入直內三廳武兼禁軍及軍兵等,當爲中日習射,而殿試相値,不得爲之之意,敢啓。傳曰,知道。
傳于尹東暹曰,大臣肅拜後入侍。
備邊司薦望,以李鼎輔爲守禦使。
以慶尙右兵使狀啓,莫重師期之退定,雖緣身病,道遠事勢之不得已,不勝惶恐待罪事,傳于洪準海曰,勿待罪事,回諭。
沈履之啓曰,明日慕華館武科殿試時,若有等衡之人,則以何技比較乎,敢稟。傳曰,柳葉箭爲之。
李翼元,以兵曹言啓曰,今此太廟冬享大祭親行時,奠幣瓚爵官吏曹參議徐命膺,行副司直韓光肇實預差,啓下矣。俱在禁推中,以兵曹參知韓光會改付標以入之意,敢啓。傳曰,知道。
李翼元,以吏曹言啓曰,今此永寧殿冬享大祭亞獻官南泰齊·沈星鎭,實預差啓下矣。南泰齊移拜禮曹判書,以禮儀事進參,沈星鎭移拜左參贊,而與大臣相避,本職不得行公云,以漢城判尹李之億改付標以入之意,敢啓。傳曰,知道。
沈履之,以武科殿試差備官言,以命官意啓曰,直赴擧子中扈輦隊柳海中伏地所告內,本姓劉字,而當初試射別單中,以柳字載錄啓下,別單與銘名單子,致有相左云,此必是別單正書時誤書之致,殿試榜目中,當以劉字改書許射,而別單令該曹改付標之意,分付,何如?傳曰,允。
沈履之,以武科殿試差備官言,以命官意啓曰,擧子中中和居李台佑,鳳佑幻名入格,故問其委折,則以爲初試應試時,果欲再射之計,與訓鍊奉事金昌運私自符同云,莫重殿試,其變幻兩名之狀,極爲痛駭,今方移刑曹究覈,以爲依律勘處之地,而保擧之人,亦不可無罪,尹貴泰·印時大·尹弼成等,亦令攸司一體照律嚴處,何如?傳曰,允。
王世子在昌德宮。常參停。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
藥房分提調金時默,同副承旨李光瀷,口傳達曰,日間睿候調攝,若何?屢日露坐,寢膳諸節,不瑕有損,臣等不勝焦迫之至,今日雖非日次,臣等卽與諸醫,趁早入對,診察爲宜,惶恐敢達。答曰,知道。當此之時,何可許診?退去。
口傳再達曰,下令如此,臣等雖不敢更請入對,而召見醫官千萬伏望,惶恐敢達。答曰,當此焦惶之時,雖醫官,亦何可召見乎?
金始煐達曰,明日常參,睿候方在調攝中,頉稟。令曰,知道。
李光瀷達曰,大臣率二品以上,焦遑煎迫,來詣求對矣,以承言色,口傳下令曰,焦惶待罪中,何顔見二品以上乎?
賓廳口傳達曰,臣等之相率求對,實出於萬萬焦迫之忱,伏承下令,尤不勝抑塞,若未蒙許對,則臣等有不能退,暫時召接,千萬伏望,以承言色,口傳下令曰,雖無可對之顔,師旣强請,入對,宜矣。
以承言色,口傳下令曰,師與二品以上如是,徒增余過,其止之。
口傳再達曰,下令雖極懇摯,臣等誠淺之罪,終不可逭,惶恐敢達。以承言色,口傳下令曰,雖如是强請,余則決無勉從之理,師之如是,尤爲不安,其止之。
又達曰,臣等非不仰體睿意,而今此所請,國體所關,臣分卽然,不准請則不敢止矣,以承言色,口傳下令曰,師如是固請,不可一向相持,更爲入對。
金始煐達曰,注書權師彦自鄕上來云,卽爲牌招察任,何如?令曰,依。
李光瀷達曰,大臣不得准請,不敢一向强聒,罔措之極,率諸宰待罪於門外矣。
令曰,□□□□□□□□□□今日兼師之大臣及諸宰,苦口力請,在余道理,不敢復膳,自今日以減膳例擧行。
以京畿監司申本,前領議政金尙魯月廩不受事,令于李光瀷曰,令本道更爲輸送。
辛巳九月二十九日辰時,上御景賢堂科次。大臣入侍時,領議政洪鳳漢,讀券官吏曹判書李鼎輔,大司成趙明鼎,行司直徐命臣,對讀官工曹參議成天柱,戶曹參議鄭夏彦,應敎李瀰,司果李在協,都承旨尹東暹,假注書沈鏶,記注官吳泰章,記事官韓㵛,以次進伏訖。上曰,領相進前。洪鳳漢進伏曰,日間,聖體調攝,若何?連日殿座,不瑕有傷損之節乎?上曰,一樣矣。鳳漢曰,寢睡·水刺之節,亦何如?上曰,寢則一樣,而食則全不進矣。鳳漢曰,湯劑連爲進御乎?上曰,進之矣。上曰,卿何過耶?今日則知卿入來,而卿之處義誠過矣。鳳漢曰,臣等之罪,盡死可矣,向者箚子中仰陳,而殿下不爲下答矣。上曰,何事?鳳漢曰,臣與左相同矣,盡臣分則死固當然,而左相今姑不出,小臣之先出,誠未安矣。上曰,卿則已伸廉隅,其後旣出,則有異於左相矣。卿之今番事,予已料矣,而惟卿物來順應可也。鳳漢曰,一時則雖伸廉隅,而不可因出矣。上曰,卿其過矣。鳳漢曰,如此然後,可定人心矣。上曰,過矣,前相已作古人,而予獨存矣,豈意今者更卜三相耶?兩銓,度支有闕,則予甚悶之,況大臣乎?新拜右相,何如?鳳漢曰,臣雖晩交,人固牢矣,坐地好矣,公私幸矣,而當此時尙不上書,是誠悶矣。上曰,予當精言之,卿無忠恕之道耶?已何上書耶?鳳漢曰,異於他時矣。上曰,李顯重是矣。向者予曰,今日臣子,誠殘忍矣,豈欲爲而爲也?顯重曰,殿下一言,足以興邦也,此言爲世道小愈矣,且有效矣。聞此言者,必曰諂諛而,誠有所見矣。鳳漢曰,殿下下燭其心事,有此下敎也。上曰,入侍諸臣,勿忘今日此語也。上曰,予於李養源事,善爲矣。鳳漢曰,殿下處分,誠好矣,殿下精神,又及於此,臣所以欽仰不已者也。上曰,雖守令,亦抄選也,予禮待之矣。鳳漢曰,好矣。尹東暹曰,湯劑今方煎待矣。鳳漢曰,進御湯劑,何如?上曰,當進御矣。上曰,將焉出臺臣哉?臺臣之不出,誠寒心矣。鳳漢曰,臺臣不出,專以黃景源事也。上曰,予不推問,而豈欲使臺臣爲之耶?黃景源事,旣極無據,則臺臣亦當有言矣。上曰,守禦當出之矣。鳳漢曰,然矣,而北伯亦何爲之耶?上曰,惜矣,而第拘此兩人,而不爲處分,則其爲國體乎,鳳漢曰,皆當出之矣。上曰,然矣,上命宣飯試官,仍進湯劑曰,此誠飯酒也,顧見吏判曰,飯匙大矣,不可使遞也。卿亦不生意,鳳漢曰,吏判,不老不衰矣,若問故事,則必先問於此人也。鳳漢曰,趙暾以不行備局堂上,補外矣,請還入,以爲北伯首薦好矣。上曰,好矣,副望,誰可也?鳳漢曰,金尙喆,可矣。一則姑未思之,而彼宰臣誠好矣,第不敢仰達矣。上曰,以姻嫌也,何傷之有?好矣好矣。鳳漢曰,東宮輟膳,今多日矣。上曰,東宮處於何處?鳳漢曰,常處於時敏堂庭矣。上曰,邸君君子也,侍講院官員,何其然乎?卿等事,卿等爲之,可也。鳳漢曰,諸臣皆待命,何如?上曰,是矣,不必待命於予,待命於東宮,可也。鳳漢曰,臣當以不能輔導,而致此境也,以此待命,可也。上曰,是矣,而卿又將納命,召奔走此何景像?鳳漢曰,輟膳減爲減膳露坐以楹下爲之,可也。上曰,依爲之。上曰,入去時,率分提擧入去,可也。上曰,今番得一人,而或恐其人,反不如文也。鳳漢曰,文若不順,則人亦不順,人順則文順矣。上曰,卿見其文。鳳漢見之,至侍從四百之語,曰誠如是則甚悶矣,以其科擧之頻數而然也。上曰,前日通掌令者皆爲正,故無減而然也。鳳漢讀訖曰,善作矣,仍先退。時上曰,四百侍從,今日何去。上曰,予欲宣饍,其各就坐。東暹曰,禮房入來,何如?上曰,入來。李翼元進伏,東暹退出宣饌後。上曰,斯速考之,合考時,上具翼善冠·衮龍袍,不御床,焚香跪坐,命試官進前曰,殷高宗夢賚良弼,予之今日得賢之心,蒼天知之,予今焚香,非爲得科目中人也,爲世孫得人也。卿等須精爲合考,一團此心,蒼天臨止,數則以十人取之,如是之後,異於他時,大司成讀之。上曰,前日則跪坐難矣,今則久而不難矣。上曰,鄕文之入參雖好,而不必强爲也。若强爲之,則京士亦反有鄕態者矣,坼榜時,上親自坼封。上曰,新榜十人,入診同爲入侍。出榻敎命書傳敎曰,左右不滿,未有甚於近日,殿試唱榜後,卽爲翰圈事,分付。諸試官先退後,上命書傳敎曰,飭己行,其時同爲處分,追覺其過,前承旨李顯重給牒敍用。上曰,李鼎輔,趙明鼎更爲入侍,吏曹判書李鼎輔,大司成趙明鼎,入侍進伏訖。上命傳敎曰,北伯望,今日下詢于大臣,而大臣嫌不擧擬云,咸鏡監司有闕代,大司成趙明鼎除授,仍爲下敎曰,大臣嫌而不言,故予今除授,卿今三次監司矣。須勉焉,連爲編次,今當遠出,予心悵然。明鼎曰,今此命下,非但惶恐,聖算已高,臣無遠出之意,不知攸達矣。上曰,吏判進前,卿爲守禦使矣,今已深夜,當傳授守禦使密符於閤外,卿其知之。鼎輔曰,臣本來多病,頃遭領府事喪,尤無精力,臣何敢當此職乎?東暹曰,筵中辭免,請推。上曰,崇品例有辭免矣,上命書傳敎曰,守禦使李鼎輔,旣以試官入來,密符仍爲傳授,命書傳敎曰,守禦使密第三十八符傳授。鼎輔曰,二十六日誓戒時,臣旣職掌,敢有仰達事矣。兪彦容之納名帖,臣所目覩也。韓光肇果有實病,擔舁入來,臣亦知之,宜有分揀之道矣。上曰,兪彦容·韓光肇竝與投畀,而分揀放送,李鼎輔先退後,上命姜趾煥曰,翰圈,唱榜前亦爲之乎?趾煥曰,皆爲撕捱,似難爲矣。上曰,唱榜亦不遠,明日大臣入侍,當處置矣。上曰,揀擇坐起爲之,可也。趾煥曰,曾有闕中勿爲呼新來之命,故不敢爲之矣。上曰,館規不可廢,勿使擾亂,而只令進退,可也,諸臣以次退出。
上在慶熙宮。常參·經筵以代理停。
辰時巳時,日暈。
下直,載寧郡守宋淳明。
藥房都提調臣洪鳳漢,提調臣金相福,副提調臣尹東暹啓曰,昨日親臨科試,夜深乃罷,伏未審此時,聖體調攝,若何?寢睡·水刺之節,亦何如?湯劑今方依例煎入,而臣等率諸御醫入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。予則一樣,而心已在丹門矣。
中宮殿,藥房口傳問安。答曰,知道。
傳于沈履之曰,文科則全一榜入來,武科則初試入格於殿試者來待。
傳于李光瀷曰,新恩政事,當日爲之,武科壯元同爲入來。
以對讀官趙曮·朴弼燧·洪檍,參考官等牌不進罷職傳旨,傳于沈履之曰,竝只推。
沈履之,以吏批啓曰,繕工監假監役官尹冕東呈狀內,身病甚重,不得察任云,依例改差,何如?傳曰,允。
以承傳色,口傳下敎〈曰〉,今方肄儀,肄儀罷後詣閤。
有政。吏批,行判書李鼎輔病,參判金陽澤進,參議徐命膺禁推,左承旨金始煐進。
吏批啓曰,判書李鼎輔病不來,參議徐命膺在在禁推,小臣獨政未安,何以爲之?敢稟。傳曰,仍爲之。
以呂善應爲司諫,以李廷烈爲持平,以洪應輔爲正言,以洪啓禧爲右參贊,以洪象漢爲知經筵,以李益炡爲典牲提調,以徐命臣爲大司成,以李昌誼爲工曹判書,以盧聖中爲翊禮,以李壽德爲訓鍊正,以趙昌逵爲刑曹正郞,以李泰馧爲直講,以趙錫穆爲注書,以金履長爲江西縣令,以柳進天爲惠陵別檢,典籍單權極,典設別提單張德河。
兵批,判書具善行病,參判金器大差祭,參議鄭基安昌德宮入直,參知韓光會病,柳健入直進,右副承旨沈履之進。
判府事單李益炡,同知單金尙喆,副司直申思建·李得宗·洪得厚·具允鈺·李泰和·金尙喆·李奎采·尹得養·鄭纘述·李景祜·洪麟漢·李顯重·朴昌潤·柳正源。
李翼元,以弘文館言啓曰,本館上番應敎李瀰,以宗廟冬享大祭執尊,議政府肄儀時,今日晝仕出去之意,敢啓。傳曰,知道。
沈履之,以弘文館言啓曰,新除授修撰鄭遠達,時在黃海道載寧郡任所,經筵入番事緊,請斯速乘馹上來事,下諭。傳曰,允。
沈履之,以武科殿試差備官言,以命官意啓曰,擧子金晉弼以三陟別武士江原監營都試廳首,至蒙直赴之恩,而今此殿試時所呈錄名單子中,金晉弼外又有金振弼單子,故取考金振弼所納本道榜帖,則果以振弼成給,而該道啓本,與榜帖所錄名字相左,其在嚴科場之道,不可循例許赴,更令本道査報該曹,待後科許赴,而晉弼,振弼,互換虛實幻弄之罪,令攸司嚴査處之,何如?傳曰,允。
沈履之,以武科殿試差備官言,以命官意啓曰,平壤人金得信,聞知直赴人金龜采之身故,與京居金鎭煒符同謀議,假稱龜采,又使朴仁柱代射之狀,旣已綻露,竝令攸司嚴査重繩,何如?傳曰,允。
沈履之,〈以〉武科殿試差備官言,以命官意啓曰,擧子金聖才,賣其初試於同姓名人,金聖才恣意應試之狀,旣已現發,不可不嚴懲,竝令攸司依律科罪,何如?傳曰,允。
沈履之,以武科殿試差備官言,以命官意啓曰,中和擧子李貴成,以一矢邊中之人,欲圖二中,與衛軍當兼符同,加揷一矢之狀,旣已現捉,莫重殿試,如是幻弄,極爲痛駭,竝令攸司照律嚴處,何如?傳曰,允。
王世子在昌德宮。常參停。
藥房分提調金時默,同副承旨李光瀷,口傳達曰,夜間睿候調攝,若何?屢日露坐之餘,寢膳之節,不瑕有損?臣等不任焦迫之至,臣等卽與諸醫,暫爲入對診察爲宜,惶恐敢達。答曰,昨日諸臣之請,雖勉從,而今日請診,何可許之?退去。
口傳再達曰,下令如此,臣等尤不勝焦惶煎迫之至,臣等雖不敢更請入對,召見醫官,千萬伏望,惶恐敢達。答曰,此時雖醫官,亦何可召見乎?退去。
金始煐達曰,明日常參,睿候方在調攝中,頉稟。令曰,知道。
又達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
李光瀷達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
左參贊沈星鎭書曰,伏以,臣於意外,忽伏承政府西壁移除之命,臣誠驚惶感激,宜卽趨謝,而第左議政臣鄭翬良,卽臣友壻,右議政臣尹東度,卽臣外從弟也。揆以法例,自有應避之嫌,玆敢陳章自列,伏乞离明,亟令該曹照例遞改,以安私分,不勝幸甚。答曰,覽書具悉。書辭,令該曹考例,稟處。
辛巳九月三十日巳時,上御景賢堂。藥房入診,殿試儒生同爲入侍時,都提調洪鳳漢,提調金相福,副提調尹東暹,記事官兪恒柱,記注官吳泰章,記事官姜趾煥,醫官金履亨·皮世璘·許礈·李泰遠·慶絢·秦興白·吳道炯,以次進伏訖。鳳漢曰,夜來,聖候若何?上曰,一樣矣。鳳漢請診候。上曰,診之。履亨診訖退伏曰,左右三部調緩,而胃脈則一樣矣。諸醫皆曰,如首醫言。上曰,北伯得人矣。鳳漢曰,北伯則得人,而出送,其可惜也。上曰,編次人則洪麟漢有之,而第師儒之長,可悶矣,金陽澤,何如?鳳漢曰,此人方帶亞銓,而曾經文衡,事面似難矣。上曰,兼大司成無妨矣。鳳漢曰好矣。因奏曰,大祭不遠,湯劑日再煎以入,似好矣。上曰,再煎何爲?鳳漢曰,當此親享之時,恐有傷損之節矣。上曰,承旨書之,藥房入診時,理中建功湯依前煎入,以初五日爲日次問候事。出榻敎仍進御湯劑。上曰,予忘今日爲日次,藥房啓辭批答,欲以下敎日入侍,宜矣。爲答矣,欲召見儒生,故特許入診矣。因爲下敎曰,今番科,則科規定後初科也,而庭試問策,亦初擧也。予之臨御後,雖無實德之效,而昨日坼榜時,以高宗恭默思道之意,改服焚香祝天,願得良輔,以貽後昆,坼榜時焚香,雖古無之事,今日得人,在於予之誠心,而不啻今番科中人也。雖從前立朝者,若有雜心,與此烟共銷之意,跪坐默祝矣。今日諸臣,孰非科臼中人耶?儒生次第來伏,權極進伏,上顧謂領相曰,卿知壯元名乎?鳳漢曰,聞其善文之名矣,上謂極曰,汝作最善,汝多讀古人書,必有蓄積于中者矣。極對曰,此不過老生常談矣。上曰,此實忠厚之言,如漢劉琨偶然之對,予見其文,已知其人之不爲齷齪,文如其人,人如其文,今年予未嘗衮冕,而昨夜始衮冕,焚香祝天,殷高宗夢傅說帝賚良弼,今世大官以下,皆科臼中人,安得傅巖之說乎?宋帝焚香祝天,願得忠孝,吾欲見誠於天,以冀得賢良也。汝講何經?極對曰,誦書傳蔡仲之命,得純粗矣。上曰,予非疑汝,其文,欲聞讀書聲,試誦科策,極誦五六行。上曰,倥傯中記誦若此,可知其不易矣。汝策中侍從之望至於四百餘人云,汝何以知之?極對曰,曾於官案中記得矣。上曰,果如所料,予之打批者不爽矣,予欲更試,汝以三策,而三則支離,撮其餘◆更試。仍命承旨書策題曰,觀其有搆思之意。鳳漢曰,少無懼㤼之態,多有運意之狀矣。上曰,汝受此策題,少退出翰林房製進,極就次,柳善養進伏。上曰,汝義養之兄乎,對曰四寸矣。上曰,兩次揀擇入者爲誰?對曰臣之六寸義養矣。上曰,柳復明於汝何親?對曰從祖矣。上曰,愼勿如柳戇也,又爲下敎曰,誦文,可也。善養誦數行。上曰,止之,昨日落幅中,有兩先生三字,人事極爲末巨矣。鳳漢曰,殿策則事體異於他科,故先儒之名,書以不諱矣。上曰,洪樂仁則所作,不用力而甚略,柳雲翼之作,險怪矣,具㢞進伏。上曰,爲人極精矣,繼汝父與汝叔,以事君也。㢞誦文訖。上曰,汝文中有太息二字,所太息者何事?對曰,作文遣辭之際,不過行語也。上曰,賈誼疏太息,亦何意耶?對曰賈生太息,實有太息之心矣。上曰,然矣。林德躋進伏。上曰,誦文,可也,誦訖,金容進伏。上曰,汝爲延興府院君子孫耶,對曰旁孫也。上曰,誦文,誦訖,李崇祜進伏。上曰,與李景祜幾寸?對曰,十寸矣。上曰,誦文,誦訖。上曰,此科規,何如?對曰大體已悉於篇終,勿以背講,以三經抽栍,討論文義則似好矣。上曰,好矣,尹塾進伏。上曰,人皆未熟皇朝事,而汝文以皇朝事起頭,見何冊而然耶?對曰,常時熟見於類抄矣。上曰,然乎?誦文,誦訖。金翊休進伏。上曰,擧爾顯祖。對曰,臣五代祖故判書臣藎國,高祖故校理臣始蕃也。上曰,金復休爲幾寸乎?對曰,臣之四寸兄也。上曰,誦文,可也,翊休誦數行訖。上曰,儒生作文,例難成誦,須止之,其將何以事君乎?對曰,才識滅劣,倖占科,他日事君之道,誠未有一字符可以仰對者矣。然臣不孝早失所怙,未遂爲子之道,當移其思欲事父之心,以事我殿下矣。上曰,言之誠善矣。鳳漢曰,讀書之人,其言固如是矣,洪樂仁進伏。上曰,汝作太略,誦之,可也,誦數行訖,柳雲翼進伏。上曰,汝文險怪,誦之,可也。誦時,鳳漢曰,文非險怪也,雖非直赴,可以爲科矣。上曰,然矣,洪九瑞進伏。上曰,汝誰耶?對曰,洪泰斗之子也。上曰,誦文,誦數行訖,尹承烈進伏。上曰,誦文,誦數行訖。上曰,汝常時以何文爲工耶?對曰,表矣。李益烍進伏。上曰,誦文,誦數行訖,李澤遂進伏。上曰,誦文,誦數行訖。李若采進伏。上曰,誦文,誦數行訖。上曰,汝居在何鄕?對曰居大丘矣。兪彦鎬進伏。上曰,誦文,誦數行訖。李長老進伏。上曰,汝誰耶?對曰,故承旨臣國芳之孫也。上曰,誦文,可也,誦數行訖。上曰,今番殿試壯元,率榜下進前,七人進伏。上曰,俄諭焚香之意,汝思乃父之事,輔國以何?極對曰,臣父立朝三十年,直道事君,未報國恩,聖敎至此,臣雖晩竊科第,學識素蔑,從今以往,不有其身,隨事盡分矣。上曰,所答善矣。汝則以爲今世無浮囂躁競之事乎?極對曰,聖上臨御三十餘載,夙宵苦心,惟在於鎭定斯世,似無浮囂躁競之習,然世道日下,人心不古,以臣淺見觀之,豈可謂無之乎?上曰,然矣,何以則祛浮囂躁競之習乎?極對曰,人主一心,萬化之源,君心正於上,以正朝廷,百官萬民,則自可無浮囂躁競之習矣。上曰,所對誠好矣。鳳漢曰,壯元所對醇熟,甚善矣。善養曰,臣之才略,雖曰空疎,殫竭臣之所知,誠心報國矣。上曰,浮囂躁競者有之乎?對曰,雖或有之,臣則旣知其非,何可隨爲耶?㢞曰,臣於常時,以謂士子之出身,以一張名紙,爲見人主之幣矣,今於咫尺筵席,有此下詢,豈敢欺心?臣家以一公字,世世相承矣。上曰,汝言甚好矣。德躋曰,臣父曾以誠心事國,古語,有父沒觀其志之語,臣以此四字自守矣。上曰,好矣。容曰,以誠事君,廉貞自守,則臣之三寸已行之矣。崇祜曰,臣不幸早孤,當移孝爲忠矣。塾曰,臣則以事君無隱四字,爲心矣,翊休曰,臣之對策,已言躁競之非,旣知其非,而復爲之乎?上曰,雖然,將來亦不能爲之乎?對曰,臣於咫尺筵席,親承聖敎,敢不鉻心戒之乎?極曰,小臣惶恐,然且有餘懷,敢達矣。上曰,奏之可也。極曰,俄承再策之命,臣之宿工,多在科策,對之非難,而天人三策,董仲舒大儒所爲,如臣末學,難及古人。上曰,此則汝之謙辭也,極曰,且臣發軔之初,豈可使殿下聖明,比漢武古事乎?上驚動曰,此非堯·舜不陳之意耳,置之,可也,極袖出策題,傳于承旨。上曰,人事甚鶻突矣,更令承旨展其題於極之前,命之曰,汝必已製之矣,雖不書呈,逐條口對,可也。鳳漢曰,誠好事也。極逐條口奏。上曰,善哉,更就次直赴中製述人,更爲進前,命樂仁曰,予不必戒汝,汝父在傍,無隱而對。對曰,一心報效矣。益烍曰,臣父事親以孝,至蒙旌表之典,臣當以臣父事親之心,事殿下矣。上曰,汝之言誠善矣。至於浮囂躁競,則汝將何爲?對曰,此則士子所深恥者,臣知平生,習知其爲,不美之行,決不爲之矣。然而躁競之說,臣所自戒,而至於浮囂,則下敎之意,未及曉也。上曰,汝之然而之說,誠極殊常矣,誠極殊常矣。所謂浮囂者,流輩或以事紛紜激勸,則汝何以應之乎?對曰,心中自有所定,則豈爲人所激而動之乎?然而初見君父之日,亦不可以未經之事,遽自質言矣。上曰,尤極殊常矣,汝甚非矣,仍命一拔,今番翰圈,俾自知戒。承烈曰,浮囂躁競四字,本非好題目,凡人孰不欲以是自戒,況咫尺天威,詢問及此,設令入侍諸臣,或有眞箇躁競之心,誰肯以不好題目,自處而仰答乎?臣則以爲惟在於自上導率之,如何耳?上曰,導率,當如何?承烈曰,臣不敢多言,而若進用難進易退之人,則躁競之習,自可漸革矣。上曰,此則然矣,至於浮囂之習,將何以爲之?對曰,所謂浮囂,臣不敢知聖意所在,果以何等人,爲浮囂者耶?上曰,且如今李益烍所對某某句語,纔出闕門,以訛添訛,胥動浮言之謂也。承烈曰,臣本拙疎,或聞世間人口往來傳說,有不近理者,心甚訝之,亦不信之,故好爲浮言者,臣本不韙之,此等之習,常矢心而戒之矣。上曰,汝以一矢字爲言,而汝之擧動,終涉殊常矣。長老曰,臣曾於恩賜入侍時,已有所奏,今不必更奏,而自未出身前,已知浮囂躁競之爲非,況今出身之後,豈爲此習耶?上曰,好矣。命雲翼曰,汝則效汝父之心,以事予,可也。對曰,臣父居常訓之,聖上今又戒之,敢不銘心?上謂彦鎬曰,汝心,何如?對曰,臣才識不逮,將不知何以事君,而一念惟在爲國耳。上曰,予與汝,多有詰難之辭矣,汝輩雖以爲無黨,而予則認以爲有黨矣。對曰,臣請直陳之,朋黨不可以一槪論也。黨有好者有不好者,好者則可從之,不好者則不可從之矣。上曰,旣云黨則安有好者耶?對曰,人無有淫朋,淫朋則此邪黨也,君子以同道爲朋,此則不得已而自爲黨矣。上曰,汝言極殊常矣,浮囂躁競不欲質言,非矣。對曰,浮囂躁競,與恬靖二字相反,此豈可爲者,而實如俄者諸臣之所對,有不敢質言以對矣。上曰,何也?對曰,臣之事,臣亦未能預料,咫尺筵席,徑先質言,日後或犯之,則豈不爲欺君乎?上曰,汝言極非矣,與李益烍同拔翰圈,可也。澤遂曰,臣年少濫竊科第,而素知浮囂躁競四字之爲不好題目,豈可爲之乎?上曰,汝心今則雖如此,此後人有激勸雄唱,則汝能不爲雌和乎?對曰,決不爲之矣。上曰,是矣,因顧謂李亨元曰,汝祖爲統制使,繼汝祖爲武科好矣,而今爲文科,欲爲躁競乎?對曰,臣心實不如此矣。上曰,今雖如此,日後爲臺諫則未可知也,因命全一榜進前戒之曰,予之白首暮年,苦心者此也,雖見一士子,或恐其不知予心,而昨日坼榜時,予心反有甚於汝輩之心,故予却交椅,焚香而坐,汝輩須體此心以事君焉,因各退出,上命注書他承史入侍。傳曰,前王孫敎傅洪樂仁,使之留待。出榻敎鳳漢曰,判府事李益炡,吏曹判書李鼎輔,前參贊洪啓禧,前參判洪麟漢,司直金尙喆,備堂還差,金尙喆仍察有司之任,洪啓禧惠堂還差,何如?上曰,依爲之。各道句管堂上,亦皆仍察。出擧條判府事李益炡,吏曹判書李鼎輔,前參贊洪啓禧,前參判洪麟漢,司直金尙喆,備堂還差,金尙喆仍察有司之任,各道句管堂上倂仍帶事及洪啓禧惠堂還差事。出榻敎
辛巳九月三十日酉時,上御景賢堂。武榜入侍時,左承旨金始煐,假注事沈鏶,記注官吳泰章,記事官尹錫周,以次進伏訖。上曰,武壯元入侍,張德河入侍。上曰,姓名誰也?對曰張德河也,上各問姓名後,上曰,退去。上曰,肄儀祭報府入之,賤臣沈鏶承命持入。上曰,前王孫敎傅洪樂仁入侍。出榻敎前王孫敎傅洪樂仁入侍進伏。上曰,汝見王孫,何如?樂仁曰,極爲夙成矣。上曰,汝須勉力,以輔國家,樂仁曰,臣家世受國恩,而至於臣父恩擢殊絶。故臣父常曰,余之受恩於國家誠罔極,知遇亦罕有矣,惟以勤愼畏約,事國而已矣。臣亦以此事之而已,臣無他才能,有何別般事君之道乎?上曰,畏約二字誠好矣。上曰,汝子誠善生矣,須敎以讀書,可也。樂仁曰,殿下見臣七歲之子,賜以名,臣感祝無地,而今又下敎至此,益不勝惶悚之極矣。上曰,人家敎子之道,全以科工,而汝家則須以讀書敎之,汝子四人尤勉敎讀,可也。見讀書之人,則必有可見處矣。上曰,李澤遂爲汝四寸乎?樂仁曰,然矣。上曰,汝須勸之,勿使躁競也。汝則必不躁競,以此敎之。樂仁曰,臣何有可敎者乎?先退。上曰,注書讀祭報府,奏訖,諸臣以次進退。
上在慶熙宮。常參·經筵以代理停。
夜二更,流星出織女星,入西方天際,狀如鉢,尾長四五尺許,色赤,光照地。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
尹東暹啓曰,注書趙錫穆在外,假注書沈鏶,姑令仍察,何如?傳曰,允。
洪準海啓曰,今此武科庭試殿試時,原榜人中,康世茂·金從支,直赴人中,金琢·權世柱·金光碩·金德壽·安擎國·金致大·鄭行遠·吳海俊·洪鳳瑞·吳碩熙·金衡岳·金泰成·河◆德·張次善·朴奉得·尹得華·安萬杓·李守乭·李枝輝·高益乃·朴壽命·裵世鼎·金振興·金德采·李東隣·安弘道·南得老·姜壽仁·崔鳳鎭·金有泰·任誠大·林秀昌·金壽光·琴命舜·申弼箕·李守泰·崔昌述·金允起·周尙實·金世雲·崔守赫·鄭順業·金益覺·權贊起等錄名單子,無緣不呈,今番殿試,竝不得付之之意,敢啓。傳曰,知道。
尹東暹,以吏曹言啓曰,今此太廟冬享大祭親行時,許多執事,當以侍從塡差,而在京無故者數少,勢難分排,違牌坐罷人,合有變通之道,何以爲之?敢稟。傳曰,敍用。
王世子,在昌德宮。常參停。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
李光瀷達曰,明日再明日初四日,至此三日,冬享大祭齋戒正日,常參頉稟。令曰,知道。
藥房分提調金時默,同副承旨李光瀷口傳達曰,夜間睿候調攝,若何?屢日冷處,寢膳諸節,不瑕有損?臣等不勝焦迫之至,今日是日次,臣等卽與諸醫,趁早入對,診察爲宜,惶恐敢達。答曰,當此焦惶之時,何可許診?退去。
口傳再達曰,下令如此,臣等尤不勝焦惶煎迫之至,臣等雖不敢更請入對,醫官暫爲召見,千萬伏望,惶恐敢達。答曰,雖醫官,亦何可召見?退去。
李光瀷達曰,注書趙錫穆,時在慶尙道尙州地,斯速乘馹上來事,下諭,何如?令曰,依。
李光瀷,以備邊司言達曰,當此百事廢務之時,本司開坐,誠不獲已,而堂上無端懸病外,又或以實兼職未肅拜及陳書,入達,懸頉紛然,僅得備員,事體誠極未安。竝從重推考,牌招進參,陳書之人,待下答一體牌招,何如?令曰,依。
判府事李益炡書曰,伏以,臣年紀衰邁,疾病侵尋,陳力就列,實無其望,而徒感恩遇,拚却性命,惟職事是趨,爲一分報效之計矣。頃忝金吾之任,罪在失職,荐被譴罷,逬出城外,蹙伏訟愆,聖度天大,遄降收敍之恩,卽付西樞之職,臣誠驚惶感激,益不知措躬之所也。在臣分義,固當蹶出肅,俾伸叩謝之忱,而區區自靖之義,終不敢唐突趨朝,一味稽謝,尤切惶悚,罪合萬殞,玆敢疾聲呼籲於貳極之下。伏乞离明,俯諒臣情病俱苦,亟罷臣所帶樞銜,以靖私義,以肅朝綱,千萬幸甚。答曰,覽書具悉。卿其安心勿辭焉。
戶曹判書金相福書曰,伏以,臣於日昨,奉使歸路,伏聞有度支移除之命,是非臣所可勝任,理宜退處陳懇,以冀遞改,而顧所奉使事甚重,不可以不反命,遂入闕冒肅,登筵祗奏,繼因奔走於藥院,歷屢日而晏然若行公者然,自顧悚恧,人謂斯何,夫掌賦理財,國之重任,臣於事務,本甚疎迂,當此經費匱乏,上下憂悶之時,以臣而責是任,不幾近於耕奴之問織乎?臣以無似,猥蒙恩遇,踐歷淸要,罔不過濫,而至於任土阜民之職,尤所不稱,臣雖欲殫竭心慮,仰副聖上特簡之隆眷,其可能乎?且臣癱風危疾,五載沈痼,恒懼重添,一朝顚仆,雖閑漫職事,尙云瘝曠。矧玆劇地重擔,夫豈有自力堪當之望乎?才旣不逮,病實難强,左右思量,終難冒據,玆將短書,仰暴微情。伏惟睿慈,俯垂諒察,亟賜鐫免,以幸公私,不勝幸甚。答曰,覽書具悉。卿其勿辭,從速行公。
諭善宋明欽書曰,伏以,臣頃陳瞽說,恭俟誅譴,及承睿批,特與寬貸,臣闔門感祝,不知所報,乃於千萬意外,伏承承政院八月二十二日成帖有旨,以臣爲講書院諭善,乘馹上來者。聖眷隆渥,恩綸鄭重。至於累引昔年上質陟降,反復開喩,有若耳提面命,臣雙手擎讀,五情震越,旣又臣從姪內贍寺主簿臣在淵,歸傳聖敎,旨意藹然,尤出尋常。臣伏地諦聽,感涕自零。噫,創設講職,以待遺逸,親降玉音,付授家人。此皆曠絶之異數,在昔宿德元老,尙且逡巡惶懼,不敢自安。況如賤臣,滓穢眇末,豈宜堪此?竊窺聖意,亦非以臣爲賢而可用也。特以臣先祖遺忠可錄,必欲一致臣於勸講之地,俾粗效其舊聞,臣非木石,寧不感激?臣非不欲一番趨謝,少伸世臣之義,而顧其官位太顯,恩禮過隆,太不稱於賤分。故徊徨踧踖,不敢遽進,而一自前冬濫陞以來,人言逾益喧藉。臣心逾益惶悖,宿疾乘之,日就沈劇,痰火壅盛,喘息如縷,肢體痿辟,不便屈伸,往往眩厥,若將澌盡,負乘致寇,福過生災,亦理之當然。臣之從前陳辭,每以分所不敢,病亦難强八字,爲自廢之目,終期得罪而死者,不唯臣自分如此,實朝野之所共知,而章疏阻格,區區微懇,無路自達於大朝,每一聞命,一倍憂鬱,臣之情私,其亦戚矣。伏乞睿慈,亟以上聞,蚤賜變通,鐫臣職秩。仍收召命,俾臣安意就盡,不勝大願。臣旣癃廢,萬緣都灰,而耿耿一念,尙懸王室。嗚呼,今日悠悠萬事,莫過於敎諭世孫,誠有如聖敎者。臣則以爲,敎諭之本。又莫過於邸下先自懋學修德,以盡身敎之方,使薰陶漸染,德性天成,則億萬年無疆之休,亶在於此。至若選擇保傅,勸課詩書,尙屬第二件事矣。臣空疎蔑學,假使冒進,其所欲陳,不過如斯。伏願离明,察其孤忠,憐其將死,特垂裁採,千萬幸甚。答曰,覽書具悉爾懇,以余誠淺,未能感孚招致,心甚忸怩,今此諭善之任,聖意出尋常萬萬,而爾以世祿之臣,豈不惕然感動乎?所勉當體念,勿復固辭,卽日登途,用副聖上虛佇之意,顧余日夕如渴之望。
上在慶熙宮。常參·經筵以代理停。
夜二更,流星出胃星,入南方天際,狀如拳,尾長二三尺許,色赤,光照地。三更出淡雲間,入巽方天際,狀如拳,尾長二三尺許,色赤,光照地。
傳于李翼元曰,晝講初五日爲之。
傳于尹東暹曰,領相入來事,使入直注書傳諭。
傳于尹東暹曰,入直吏曹郞廳,領相入侍,同爲入侍。
尹東暹啓曰,領議政洪鳳漢,依下敎來待矣。傳曰,入侍。
傳于沈履之曰,明日巡監軍仍守宮武兼宣傳官,以首爲之。
吏曹,兼大司成金陽澤。
兵曹口傳政事,副司果鄭彦暹·尹師國。
吏曹口傳政事,兼春秋二尹師國·李世簡。
沈履之,以都摠府言啓曰,今日入直內三廳武兼禁軍及軍兵等,當爲中日習射,而親臨冬享大祭齋戒相値,不得爲之之意,敢啓。傳曰,知道。
沈履之,以都摠府言啓曰,今此太廟冬享大祭親臨時,侍衛不可不備員,而摠管十員內,寶劍四員守宮,一員差祭,一員昌德宮入直,一員軍門進,二員相避,一員侍衛,將不得備員,相避之代,令該曹以在京無故人,卽爲口傳差出,以爲備員侍衛之地,何如?傳曰,允。
兵曹口傳政事,副摠管咸溪君櫄,綾安君槇,靈川君壄。
李翼元啓曰,明日擧動時,兩司侍臣,無進參之員,除在外導駕進去外未肅拜不爲行公人員,竝待明朝牌招,何如?傳曰,允。
沈履之,以內乘言,以一二提調意啓曰,今此太廟擧動時,本寺正,例爲進輿差備,而有闕未差,卽令該曹口傳差出,何如?傳曰,允。
吏曹口傳政事,以李堣爲司僕正。
沈履之,以兵曹言啓〈曰〉,今此擧動時,領軍之將,不可不備員,而內禁衛將李興遠,前任大丘營將,時在任所,未及上來,今姑改差,卽爲口傳差出,使之備員侍衛之地,何如?傳曰,允。
兵曹口傳政事,以趙琓爲內禁衛將。
王世子在昌德宮。常參停。
李光瀷達曰,大司憲李彛章,執義金元行,持平李廷烈在外,李恒祚,掌令趙重明傳旨未下,李運海未肅拜,今日以監察茶時之意,敢達。令曰,知道。
藥房分提調金時默,同副承旨李光瀷口傳達曰,夜間睿候調攝,若何?屢日冷處,寢膳諸節,不瑕有損,臣等不勝焦迫之至,卽與諸醫,暫爲入對,診察爲宜,惶恐敢達。答曰,當此之時,何可每日請診?退去。
口傳再達曰,下令如此,臣等尤不勝焦惶煎迫之至,臣等雖不敢更請入對,召見醫官,千萬伏望,惶恐敢達。答曰,雖醫官,亦何可召見乎?退去。
以備局堂上趙曮牌不進罷職令旨,令于李光瀷曰,推考徵旨捧入。
辛巳十月初二日午時,上御景賢堂。領相·吏曹郞廳,同爲入侍時,領議政洪鳳漢,右副承旨沈履之,吏曹佐郞鄭彦柱,假注書沈鏶,記注官吳泰章,記事官姜趾煥,以次進伏訖。上曰,吏郞摘奸後,持祭報府更爲來待。鳳漢曰,雨後聖候若何?上曰,謂以寒矣,不寒之故,氣益憊矣。鳳漢曰,寢睡·水刺之節,亦何如?上曰,寢則一樣,而食則勝矣。鳳漢曰,建功湯誠好矣?伏願以此連爲進御好矣。上曰,明日則必勝矣。鳳漢曰,二貼皆已盡御乎?上曰,今日則當盡進御矣。鳳漢曰,大享隔宵,以常道言之,七十君父,將親行而無一人陳達者,若無臣道矣。上曰,雖八十,豈不行祭乎?鳳漢曰,所進至少,而所行至繁,以是誠悶矣。上曰,諸葛亮食少事繁,予則心消事繁。鳳漢曰,殿下萬幾之繁,古來未有,惟殿下至健至强之道,所以能行之也。上曰,以目下事言之,欲爲翰圈,而無可圈之人矣。鳳漢曰,臣有所先爲仰達者矣。伏願殿下,上以念宗社,下以念臣民,無以臣等爲罪,思所以臣等爲人之道焉。今者東宮,露坐掇膳,雖減以楹下減膳,而尙今如此,臣等之切所悶迫者也。上曰,豈不然乎?鳳漢曰,今姑不敢仰請,再明日後,當爲更稟矣。上曰,依爲之。鳳漢曰,翰圈事,下詢於翰林,何如?上命書傳敎曰,噫,彼翰圈,卽雖一事,亦政令間一也。特命翰圈,其無翰圈之人,撕捱雖過,不可不區處,前奉敎金夢華,前待敎鄭彦暹,檢閱尹師國,竝口傳陞六,別兼二人,卽爲啓下,過唱榜後,卽爲擧行。中庸豈不云乎?凡事預則立,來頭都堂錄目,下翰林唱訓然後,其若引進,文武科唱榜,過祭後,初六日擧行事,分付。鳳漢曰,金奉朝賀此月矣。近無可用之臣,而宰臣非久出矣。可幸可幸。上曰,然乎。鳳漢曰,大臣中最白直者,無如金奉朝賀矣。諡號有文字,而自上特賜定字,此誠際遇之罕有者也。上曰,氣益憊,第當匍匐往拜,而目下有動心者矣。戊戌年,有石落於庭畔矣。今又案上,落一砂石,予甚怪之。意謂臥矣,今雖不臥,而無顔可拜,以是而予氣益憊矣。每事不以方寸爲之乎?兪彦鎬視以李宅遂,予氣如此,今則衰矣。鳳漢曰,又加以不動心之工焉,區區之望,惟在殿下之益加自强也。鳳漢曰,莫重大享,祭官之不參警戒,極爲非矣,而其中二人,旣蒙分揀,此外徐命天則情勢旣同於補外,儒臣且以親病,陳書受由,則亦有可恕之道,故敢此仰達。上曰,分揀放送。履之曰,有禁推之命,又有投畀之命,何以爲之?上曰,竝與投畀,而分揀放送。出擧條上曰,徐命天方在館職耶?履之曰,然矣。上曰,補外儒臣,非久當來,徐命天先爲開路,好矣。履之曰,若非明敎則不出矣。上曰,向者焚香,非爲前榜,而亦爲前榜也。古人曰,方長不折,李益烍之今姑云者甚怪,而其無隅之言,或似其父而然耶?渠有根本,則其當不益,可也。兪彦鎬則崇賢門外雖有他心,此處則當直陳之,可也。有其黨字,亦甚怪矣。予不欲爲惡事,而如此之事,當觀世道,故予欲以李益烍爲國子調用,以兪彦鎬爲校書調用,卿意,何如?鳳漢曰,李益烍則恐自上不信,謂以今姑。兪彦鎬則以目下言之之黨也,第其妄發,闊略之,誠好矣。履之曰,歐陽脩亦有朋黨論,黨果有善惡矣。上曰,歐陽脩有其文乎?鳳漢曰,再昨日大司成兼帶事,臣旣承特敎,而未及退之前,已爲差出矣。上曰,似必以此撕捱,而予則謂得人矣。鳳漢曰,上下旣有酬酢,似以此撕捱矣。上曰,當改差,而其人則誠好矣,實合於此任矣。鳳漢曰,金陽澤之家,曾有兼大司成者,旣經文衡之後,兼此職,不爲實職云矣。上曰,曾經兼任者誰也?鳳漢曰,金相福之曾祖也。上曰,貴矣。鳳漢曰,國朝根本之家,故如此矣。上曰,大司成望中,一人誰也?鳳漢曰,金相喆也。上曰,又誰也?鳳漢曰,洪麟漢也。上曰,皆好矣,而徐命臣亦甚好矣,予未盡用。鳳漢曰,曾經二道監司矣。上曰,乙卯注書,而今已老矣。鳳漢曰,年已六十,故雖老,而筋力則不衰矣。上曰,其已六十年,試官時見之,文亦善矣。上命書傳敎曰,頃者與大臣酬酢,而見大司成望,心以爲得人點下。今聞相臣所奏,難以强迫,大司成徐命臣許遞,仍任前職,吏曹參判金陽澤,兼大司成除授,牌招察任,陞補通讀月講,其令無滯擧行。命書傳敎曰,書狀官洪述海許遞,其代,過大享後,口傳差出。出榻敎上曰,注書出去,持入朋黨論,賤臣沈鏶,承命持入。上曰,承旨讀奏,履之讀訖。上曰,文則好矣。履之曰,此文誠好,而黨亦有眞僞矣。上曰,兪彦鎬之謂之黨者,非不是也,而第聖人則無弊,周而不比,比而不周,誠極好矣。履之曰,歐陽子之論,抑揚也。上曰,人君當觀於此矣,而今之人主,其於見不固,何哉?履之曰,逐於貨利而然也。上曰,是矣是矣。履之曰,該房不入,故未達矣。臣敢此仰達矣,永寧殿傳香,同爲之乎?上曰,同爲之,可也。命書傳敎曰,明日永寧殿,宗廟香祗迎後,當爲隨行。香行時,前殿軍兵,兩傍排立,香過後進前事,今日預爲分付於訓局·龍虎營。命書傳敎曰,大祭事體重焉,明日留陣,雖依例爲之,訓局餘軍,留陣置之。來朔毓祥宮冬享祭時,留陣留營,一體置之。訓局軍二哨,禁營軍二哨,馬軍二哨,禁軍二番隨駕,扈衛廳·局將廳各一番隨駕事,分付。上曰,訓局幾哨隨駕乎?注書出去問之,賤臣沈鏶,承命出問復命曰,今番無下敎。故盡數隨駕云矣。上曰,訓局幾哨乎?出去問之。賤臣沈鏶出問復命曰,二十二哨云矣。上曰,予未分付矣,命書傳敎曰,不爲下敎,今聞訓局,爲前後殿皆隨駕云,前後殿各三哨,六哨隨駕,禁軍三番,馬軍三哨隨駕事,卽爲分付,餘軍勿爲留營,已下敎矣,諸臣以次退出。
上在慶熙宮。常參·經筵以代理停。
初昏,雷動電光,夜一更電光,流星出淡雲間,入坤方天際,狀如拳,尾長二三尺許,色赤,五更,流星出淡雲間,入西方天際,狀如拳,尾長二三尺許,色赤。
大駕入齋室後,王世子遣宮官問安。答曰,知道。
王世孫,遣講官問安,答曰,知道。
政院·玉堂·藥房口傳問安。答曰,知道。
奉審後,政院·玉堂·樂房口傳問安。答曰,知道。
以手書,知卿來到門外,若見卿焉,卿何若此?與元輔已爲酬酢,知卿心知卿心,卿安心休胥命,卽爲偕入,聽小子之面諭,仍傳曰,此手書,承旨卽爲傳諭于左揆。
傳于沈履之曰,傳諭承旨,持書啓入侍。
右副承旨沈履之啓曰,臣敬奉聖敎,馳往議政府左議政鄭翬良所住處,傳諭手書則以爲,臣有罪未勘,情跡兢危,趲程疾馳,來伏城外,泥首請命,顒俟鈇鉞之誅。卽者千萬意外,近密之臣,擎奉手諭,來宣於席藁荒陋之中,臣驚悚惶駭,直欲覓死而不可得也。至於開示體諒之意,諭之以入承面諭,到此地頭,臣豈不欲卽地承命,而誠以刑章尙逭,私義轉益阨塞,寵命愈隆,微分徒增削迫,有死而已,被罪之前,斷無變動之路,惟有伏地隕越,不知所達云矣,敢啓。
傳于尹東暹曰,今日內開政,而只大臣處置擧行。
傳于洪準海曰,日氣雖不寒,隨駕軍兵及留陣軍兵,竝饋粥事,分付三軍門及龍虎營。
傳于洪準海曰,軒架雨具,軍兵亦雨具。
尹東暹,以吏批啓曰,左議政鄭翬良免相事,命下矣。當爲置處矣,而本曹無相當窠,依例送西之意,敢啓。傳曰,知道。
尹東暹,以兵批啓曰,左議政鄭翬良免相送西事,命下矣。所當隨品置處,而領中樞一窠,判中樞二窠,他大臣及輔國判書李益炡,今方見帶,李益炡降付知中樞,其代鄭翬良依例從座目,判中樞下批之意,敢啓。傳曰,知道。
無政。吏批,判書李鼎輔進,參判金陽澤進,參議徐命膺禁推,左副承旨洪準海進。
兵批,判書具善行進,參判金器大徽寧殿差祭進,參議鄭基安入直,參知韓光會導駕進,參知柳健昌德宮入直,左副承旨洪準海進。
判中樞單鄭翬良,知事單李益炡。
以承傳色,口傳下敎曰,尙書云,敬授人時,時刻亦入於人時中,不知十二時之雜類,爲禁漏官員,只憑使令時刻,多有寒心之時,此後則以觀象監生徒爲禁漏官,如以雜類爲之,該監堂上,政院察推。
以承傳色,口傳下敎曰,建功湯日再進,七十衰君,沐浴以來,冬節已屆,諸執事或有不爲者,廟內諸執事,盡爲申飭,宮闈令尤近於至敬至大,使監察摘奸以啓,修改處奉審時,欲爲看審,精神不逮而未果,望燎後當看審,預爲分付於守僕擧行。
沈履之,以兵曹言啓曰,在於經宿擧動時,闕內巡檢,使入直兵曹都摠府堂上申飭事,例爲啓稟,今亦依此擧行之意,敢啓。傳曰,知道。
王世子在昌德宮。常參停。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
李光瀷達曰,左參贊洪啓禧除拜後,過三日不爲出肅,依定式推考警責,仍卽牌招察任,何如?令曰,依。
藥房分提調金時默,同副承旨李光瀷,口傳達曰,夜來,睿候調攝,若何?連日冷處,寢膳諸節,不瑕有損,雖在此時,診察議藥,不容少緩,而鎭日求對,輒未蒙許,臣等尤不勝焦迫鬱悶之至。臣等卽與諸醫,暫爲入對,千萬伏望,惶恐敢達。答曰,當此之時,何可許診?退去。
口傳再達曰,下令如此,臣等尤不勝焦惶抑鬱之至,臣等雖不敢更請入對,召見醫官,千萬伏望,惶恐敢達。答曰,旣不許診,醫官何可召見?退去。
李光瀷達曰,卽者議政府祿事來言,左議政鄭翬良,昨日夜深後,來到城外,仍以罪負至重,情跡至危,今方待命云,係是大臣去就,敢達。令曰,知道。
上在太廟齋室。
金始煐啓曰,兵曹郞廳,都摠府郞廳來言,闕內各處入直軍兵等,晝巡檢之意,敢啓。答曰,知道。又啓曰,兵曹郞廳,都摠府郞廳來言,闕內各處入直軍兵等,夜巡檢之意,敢啓。答曰,知道。
辛巳十月初三日辰時,上具遠遊冠·絳紗袍,出崇賢門,乘輦詣太廟。擧動入侍時,行都承旨尹東暹,右承旨李翼元,左副承旨洪準海,右副承旨沈履之,記事官兪恒柱,假注書沈鏶,記注官吳泰章,記事官姜趾煥,以次隨駕。上曰,傳諭承旨,持左議政書啓入侍,右副承旨沈履之進前。上曰,讀奏,履之讀訖,上命書批答曰,此何等時,此何等時?聞首揆之所奏,知卿心而無蘊,方詣太室,復何多諭?香祗迎後,陞輦以待,咫尺都門,何忍遲回?卽爲入來,聽我一諭。仍命曰,注書持此傳諭,傳于左相所住處,賤臣沈鏶,奉命出去後,又命兼史吳泰章,傳諭于左議政鄭翬良處曰,今方陞輦,以待入來後,當詣太室,卽爲入來。賤臣沈鏶復命曰,旣有重罪,殿下雖陞輦以待臣,臣則不敢承命去矣。吳泰章復命曰,今方入來云矣,上命書傳諭曰,目今心在丹門,而此事了當然後,心舒而拜謁,古例有之,此非文字往來者,卿心已燭,今欲面諭,欲伸卿心。此亦非曠日相持者,苦心在焉,安心卽爲入來,卿若欲伸廉隅,舍今日而更待何日?仍命曰,此傳敎,承旨卽爲傳諭偕來。又下敎曰,大臣雖入來,承旨亦爲持去,卽爲偕來。右副承旨沈履之,奉命出去後,下敎曰,注書出去,領相入侍,領議政洪鳳漢進伏。上曰,此皆爲國苦心,右相上書,又何以待乎?左議政鄭翬良入來。上曰,大殿肅拜爲之,其餘則勿爲,可也。如是然後,乃伸廉隅矣。上曰,注書出去,左相入侍,傳諭,左議政鄭翬良進伏曰,臣負罪至重,惟當被罪,而殿下屢降召命,以至於陞輦以待之敎,臣雖入來,而臣罪非一分可赦之罪,請被重罪焉。上曰,於此非可諭之地也,而卿何過也,卿何過也?上曰,進前。翬良進伏,上執手曰,念卿兄念卿兄,何如?是過也。翬良曰,臣罪至重,惟俟重罰而已,是外無他,仰達矣。上曰,卿若如是,則予當免相,免相後,勿爲出郊在京乎?翬良曰,臣當不出郊外矣。鳳漢曰,免相亦罪之也,可伸廉隅矣,第臣與左相同矣,臣當與左相同去就矣。翬良曰,領相則有異於臣矣。鳳漢曰,何有彼此?上曰,卿則已伸廉隅,更何爲如此?鳳漢曰,左相旣如是,則臣無行公之義矣。上曰,卿勿如是。卿勿如是。命書傳敎曰,噫,左相引嫌心事,予燭無餘,其雖過矣,於西藩則此何登聞者,而大拜之後,領相旣以此免相,則欲爲同去就,得大臣之體,而玆心拜相,一辭卽許,非徒景像之不佳,亦非敬大臣之道,住輦敦召,特爲免相,用副苦志,顧予初心,思今國事,良欲無語,其令銓曹,大臣置處政事,卽爲擧行,仍詣太廟入齋室後,諸臣以次退出。
辛巳十月初三日午時,上具冕服,奉審入侍時,行都承旨尹東暹,右承旨李翼元,左副承旨洪準海,右副承旨沈履之,記事官金恒柱,假注書沈鏶,記注官吳泰章,記事官姜趾煥,以次進伏訖。上奉審至第四室,樽蓋落於卓下,尹東暹曰,第四室齋郞祝史金養心·南彦彧請推考。上曰,依爲之。出擧條上奉審後,省器畢,仍詣永寧殿奉審,省器畢,上立壇上省牲,有一羊不齊。命書傳敎曰,莫重犧牲,羊牲不齊,當署提調,從重推考,還入齋室,諸臣以次退出。
上在慶熙宮。常參·經筵以代理停。
午時未時,日暈。
親祭罷後,王世子遣宮官問安。答曰,知道。
王世孫遣講官問安。答曰,知道。
政院·玉堂·藥房問安。答曰,知道。
朝廷二品以上·六曹堂上單子問安。答曰,知道。
大駕還宮後,王世子遣宮官問安。答曰,知道。
王世孫遣講官問安。答曰,知道。
政院·玉堂·藥房問安。答曰,知道。
傳于尹東暹曰,朝講明日爲之,時刻辰正三刻。
傳于洪準海曰,備局日次,明日同爲之。
沈履之啓曰,監兵使遞來時,所受密符,親納例也,而大司憲李彛章,以前任咸鏡監司遞來,謂有情勢,使其裨將,替納密符,事體極爲未安,依定式推考傳旨捧入之意,敢啓。傳曰,知道。
吏曹口傳政事,以李宜老爲冬至書狀官。
沈履之啓曰,明日朝講,兩司當爲進參,除在外投畀傳旨未下外未肅拜不爲行公人員,竝待開門牌招,以爲推移入侍之地,何如?傳曰,允。
洪準海,以兵曹言啓曰,依下敎隨駕禁軍及駕後與標下軍兵等,設粥以饋之意,敢啓。傳曰,知道。
洪準海,以訓鍊都監言啓曰,依傳敎隨駕將校軍兵等,設粥分饋之意,敢啓。傳曰,知道。
洪準海,以禁衛營言啓曰,依傳敎本營留陣軍兵等處,煮粥以饋之意,敢啓。傳曰,知道。
洪準海,以御營廳言啓曰,依傳敎隨駕別抄留陣將校軍兵等處,設粥分饋之意,敢啓。傳曰,知道。
假注書沈鏶啓曰,臣敬奉聖敎,馳往傳諭于行判中樞府事鄭翬良則以爲,臣於昨日,伏蒙住輦敦召之命,拚棄廉義,章皇冒入,直是不識人間羞恥事者,自顧慙悚,人謂斯何?第於經年逖違之餘,得覲耿光於咫尺之天,臣雖卽日退塡丘壑,更無所恨,況罪負則公議所不容,而殿下曲察而庇覆之,職名則私分所不堪,而殿下深諒而免解之。此乃慈父之所以保惜迷子者,而臣乃得之於吾君之前,此生此恩,何以報萬一耶?此際史官委臨,又傳聖諭,十行辭旨,旣勤且摯,仍命西樞之卽謝,臣不覺感涕之被面,噫,先兄知遇之報,旣未卒焉,則追續其志,卽臣之分也。首揆洪濟之心,深所報焉,則隨事協贊,亦臣之願也。西樞肅命,何待申飭,而臣本孱骸脆質,抱病㱡㱡,倍道疾馳之餘,宿病添劇,委頓床玆,喘喘欲殊,臣固難自全,而略可調治,儻得少間,則可以强起趨朝,而恩諭之下,不得顚倒卽膺,臣尤不勝惶恐死罪云矣,敢啓。傳曰,知道。
兼春秋臣吳泰章啓曰,臣敬奉聖敎,馳往傳諭于議政府右議政尹東度處則以爲,臣於萬萬意慮之外,伏承萬萬驚惶之命,震懍罔措,直欲鑽地而不可得。臣之日夜所冀望,惟在公議之駁正,誤恩之收回,忽於此際,史官儼,宣示聖諭,追念先臣,辭旨懇摯,申勉不肖,百拜擎讀,涕血交逬,實莫知蟣蝨賤品,何以得此於君父?一自聞命以來,精爽飛越,便成癡呆,而又値淸齋,文字呼籲,亦所不敢,虛辱恩旨,伏地戰灼而已云矣,敢啓。傳曰,知道。
王世子在昌德宮。常參停。
藥房分提調金時默,同副承旨李光瀷,口傳達曰,夜間睿候調攝,若何?連日冷處,寢膳諸節,不瑕有損,雖在此時,診察議藥,不容小緩,而鎭日求對,輒未蒙許,臣等不勝焦迫悶鬱之至,臣等卽與諸醫,暫爲入對診察,千萬伏望,惶恐敢達。答曰,何可許診?退去。
口傳再達曰,下答如此,臣等尤不勝焦遑煎迫之至,調攝之中,湯劑之停止,診察之不爲,已至多日,雖在此時,診察議藥,不可少緩,臣等雖不敢更請入對,醫官暫爲召見,千萬伏望,惶恐敢達。答曰,雖醫官,亦何可召見乎?退去。
辛巳十月初四日四更一點,上具冕服,親祭入侍時,行都承旨尹東暹,右承旨李翼元,左副承旨洪準海,右副承旨沈履之,記事官兪恒柱,假注書沈鏶,記注官吳泰章,記事官姜趾煥,以次進伏訖。上行祀至第十室。上曰,第十室大祝,誤讀一字,從重推考。出擧條上曰,大祝誰也?履之曰,洪樂純也。上曰,善讀矣,至第十一室。尹東暹曰,第十一室大祝,誤讀至敬之字,推考,何如?上曰,又有誤讀處,從重推考,可也。出擧條上曰,其誰也?東暹曰,朴弼燧也,祭罷後,上入小次,都提調洪鳳漢入侍進伏曰,達夜行祀,聖體若何?上曰,前日則難强矣,今則如飛矣。鳳漢曰,請進湯劑。上曰,持來。提調金相福,率醫官金履亨,持湯劑入侍。上進御湯劑後,行望燎禮,出東神門,仍御門外,命書東宮問安批答,還入齋室。辰時還宮入侍時,禮曹判書南泰齊曰,今年賀稟,前有置之之敎,而今此庭試權停禮放榜時致辭中,有禮當慶賀之文,臣曹不敢循例擧行,何以爲之?敢稟。上曰,致辭置之,可也。出擧條上降輦於崇賢門外,乘轎入崇賢門,住轎下敎曰,右副承旨入侍,右副承旨沈履之入侍進伏。上命書傳敎曰,卿之來京,指日以待,纔謝恩旋免相,予心,若何?頃者拜相,卽予苦心,住輦召見,卽予苦心,面諭免相,卽予苦心。噫,卿今拜相,思卿兄昔日之奏,顧今日俾無權輿之歎,欲見與領相,協贊暮政,因一千萬夢外事,領相在京,先免相,卿之處義,不問而可知,而其猶泯默,惟待來京,旣聞來到城外,知此而旋許副,此豈敬大臣之道?況於相職,無毫分撕捱之端,則未見許副。決無是理,此乃苦心,卿悶迫而已,承命一伸廉隅,使卿團圓處義,此乃苦心,顧今世道,自春以後,此政顧察其影者也。昔之輔予之人,俱作古相,顧今鼎席,只有一揆,其欲助梅,捨卿誰先。且卿之幾十年事我,此何事?此乃苦心,而往者之事,首揆細陳,予燭無餘,奚徒此也?噫,卿之兄弟,爲國丹心,神明可質,其於今日,尤何自阻,免相之後,卽謝西樞,首揆已先,昨日住輦而見卿,今日住輿而宣諭。此亦苦心,此亦苦心。卿須體小子之至意,顧今日之國事,安心卽爲謝恩之意,令入侍注書傳諭,注書傳諭于鄭判府事。又命書傳敎曰,此何等時,此何等時?鼎席只有一相,卿宰侍從,幾乎渙散,頃者首揆之批,卿豈不覩?噫,卿之爲國之心,予已熟矣。吁嗟,卿父辛丑建儲後,春坊說書,事我至于正卿,忠實之志,卽予歎服,況今日同濟國事,卿豈後哉?雖然,知卿心有志,而其猶遲回,衰耗若此,國事若此,鼎席若此,中夜思之,予心難耐,特拜卿相職。噫,此豈不知卿意而然哉?實爲國也,實爲國也。再昨問於首揆,卿欲陳章云,予亦企待,昨日之後,誠難遲待,不待卿章,其欲手諭,徹夜將祀,追慕之中,許多文字,亦難下筆,故住輿呼寫,今入侍史官傳諭,卿須體慇懃之心,思先卿未及之意,安心卽起視事,用副日夕之望事,傳諭于右相,仍命曰,卽爲傳諭,命書傳敎曰,今年武榜,特爲除防事,分付,諸臣以次退出。
上在慶熙宮。常參以代理停,只晝·夕講。
初五日夜一更,流星出天中淡雲間,入南方天際,狀如拳,尾長三四尺許,色赤。五更,流星出軍市星下,入東方天際,狀如鉢,尾長三四尺許,色赤,光照地。
藥房提調臣金相福,副提調臣尹東暹啓曰,躬詣太室,徹夜將事,聖孝仰惟少伸,伏未審勞動之餘,聖體調攝,若何?寢睡·水刺之節,亦何如?湯劑今方煎入,而臣等卽與諸御醫入診,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。雖伸情禮,追慕一倍,氣則一樣,下敎日入侍,宜矣。
中宮殿,藥房口傳問安。答曰,知道。
洪準海,以都摠府言啓曰,今日入直內三廳,武兼·禁軍兵等,中日習射,請出標信。傳曰,知道。
尹東暹啓曰,右副承旨沈履之,今日不爲仕進,牌招,何如?傳曰,允。
備忘記,傳于洪準海曰,今下弓矢,仁遮外萬戶柳彙吉處,給送。
傳于尹東暹曰,晝講爲之,卽爲入侍。
傳于尹東暹曰,習講而正時入之。
兪恒柱陳書,代以李賢涉爲假注書。
尹東暹啓曰,因本院達辭,上番兼春秋吳泰章,身病猝重,勢難察任,今姑減下事,依下矣。其代,令該曹卽爲口傳差出,何如?傳曰,允。
吏曹口傳政事,以李仁默爲兼春秋。
以黃海監司狀啓,三邑被雹面,一體知委事,惶恐待罪事。傳于洪準海曰,勿待罪回諭。
傳于洪準海曰,江原道進上文魚雖腐傷,日氣融解而然也,退送道路稍遠,仍捧之,封進官論罪草記雖下,置之。
洪準海,以都摠府言啓曰,副摠管張志恒,以禁衛中軍軍兵等,中日試放事,南別營晝仕出去之意,敢啓。傳曰,知道。
以大司諫鄭純儉,獻納南彦彧,掌令李運海,校理徐命天等,牌不進罷職傳旨,傳于金始煐曰,竝只推。
尹東暹啓曰,今日朝講爲之事命下,而領事洪鳳漢有病,左參贊洪啓禧針灸呈辭,右參贊沈星鎭以相避陳書,同經筵曺命采,以本職呈辭入達,只有知經筵一員,政府經筵,俱不備員,何以爲之?敢稟。
洪準海,以弘文館言啓曰,本館下番,連日闕直,事甚未安。校理徐命天,旣已帶職蒙宥,卽爲牌招,以爲姑降入直之地,何如?傳曰,允。
洪準海,以兵曹言啓曰,去九月各廳堂下武臣等試射,連因有故,今已逾月,不得爲之之意,敢啓。傳曰,知道。
洪準海,以義禁府言啓曰,大祝鄭昌順,齋郞李祉承,奉俎官鄭槳等,誓戒不參,一竝禁推,過祭後,湖西投畀事,傳旨啓下矣。時囚罪人中鄭昌順,忠淸道保寧縣投畀,李祉承木川縣投畀,鄭槳淸風投畀,而依例發遣府羅將,押送于各其配所,何如?傳曰,允。
尹東暹,以承文院官員言,以都提調意啓曰,本院提調,皆經坐罷,尙未還差,事甚苟簡。判中樞李益炡,工曹判書李昌誼,吏曹判書李鼎輔,左參贊洪啓禧,刑曹判書洪象漢,禮曹判書南泰齊,右參贊沈星鎭,行副司直金尙翼,戶曹判書金相福,判尹李之億,行副司直申思建·元景淳,左尹南泰會,行副司直李得宗·李應協,吏曹參判金陽澤,刑曹參判徐命啓·李彛章,行副司直李吉輔·李景祜·洪麟漢·金尙喆·沈鏽,右尹金時默,行副司直李奎采,行副司直尹得養,禮曹參判趙榮進,都承旨尹東暹差下,使之察任,金陽澤仍察有司之任,何如?傳曰,允。
洪準海,〈以〉右捕廳言啓曰,內官李明夏,初更被捉,曾經內侍,便是朝官,令攸司依法科治,何如?傳曰,此等之時,此輩尤焉敢若此放恣?勿限年甲山府定配,當日押付事,分付該府。
洪準海,以義禁府言啓曰,內官李明夏,甲山府勿限年定配,當日押付事,命下矣。定配罪人李明夏,以傳敎內辭意,具罪目,依例發遣府羅將,當日押送之意,敢啓。傳曰,知道。
事變假注書金復休啓曰,臣敬奉手書,馳往傳諭議政府領議政洪鳳漢處則以爲,臣之今日不敢者,豈樂爲哉?朝講次對,緣臣而不得行,孤負聖上自强之盛意,縮伏私次,惶懍無地,意外史官委臨,傳宣手書,辭旨旣溫且懇,示之以虛佇之眷,負罪賤臣之荐蒙異數,一何至此?顧臣一身,非臣所有,則前日下敎中,揮之不去四字,臣方銘佩而自勉,臣安敢無故强引,重自陷於負恩蔑分之科哉?若其區區迷執,旣悉於前後書啓與箚子,又於日昨駕前,有所謦咳,今不必更事縷縷,而臣等處義之不爲異同,通朝之所共知,聖鑑之所俯燭,臣若以向日斥遞,謂之先伸廉義,到今僚相免解之日,不念同退之義,揚揚獨進,則求之廉防,萬萬無是理,恩命之下,末由趨承,惶恐誦罪,恭俟處分云矣,敢啓。答曰,曾已諭,卿之此心,予則曰過矣,予則曰過矣。噫,卿不視事之前,藥院其何許診,三對豈可爲哉?卿雖固執,予亦有固執,卿諒卿諒事,更爲傳諭。
前戶曹判書尹東度疏曰,伏以,國之置相,豈苟然哉?度力簡能,將以贊化而助理,非以德望則以學識,非以才猷則以器量,無一乎數者,而延登台鼎者,古未之有也。今臣之膺是命,果何以也?竊念臣空疎譾劣,最居人下,幸通朝籍,添藉先蔭,釋褐十七年,敭歷淸要,節次陞躋,輥至列卿之班,非臣眞有可取,蓋亦遭遇盛際,不肖者亦見竝容爾。古所云無才無德到公卿者,實指如臣者,而臣乃一任叨竊,無所辭巽,昨年以來,奔走惟恭,眞若扛夯國事,擔當時務者然,非但人以臣欺,臣之自欺,亦已厚矣。每一循省,心愧自汗,然首司之職,猶可任說也,丞弼之任,臣果彷彿乎哉?禁中聞命,驚惶退出,憂懼震灼,浹旬靡定,惟我殿下,明無不照,爵罔輕授,今日猝遽之謬恩,終不則哲之累,則臣心所幸望,庶幾不日收回,不然則淸朝司直之臣,亦可出而正之,由是泯伏許久,恭俟側聽,而終無聞焉。昨日聖諭,辭旨鄭重,追念臣父,勉誨敦勤,有非庸陋賤品,所敢承當者,臣雙擎百拜,感涕成血,曾在戊辰,臣猥玷經幄,挾冊而初登筵席也,聖上以臣父春坊時奏語,誦諭于微臣,而至謂之知心,仍有飭勸之敎。臣於其時,聞命感泣,以步步不忘父志之意,仰對而退矣,今此十行恩命,亦惟先臣未卒之志,以勖無似之臣。嗚呼,交際之間,知心爲貴,雖父執之素相知者,稱道於旣孤之日,其子猶當聞而銘鏤,況其父所事之君父,知平日斷斷之心,而追記於父沒歲久之後,有言輒稱,則其榮其感,當復如何哉?臣才庸識短,不堪任使,前後居職,毫無自效,區區所勉,惟罄殫駑鈍,期報洪恩之萬一,凡於國事,不憚糜粉者,亦懼不克繼父之志,使罔極之恩言,或致墜地而不守也,則當斯之時,臣苟有寸長尺能,可以一分堪承於所被新命者,臣雖萬萬無狀,顧何敢飾辭虛讓,逡巡退避,甘作忘父負國之人哉?伏惟睿知燭物,至仁體下,儻蒙垂察於此,則亦必惻然動心,或將有以處之矣。今若亟寢前命,還臣舊秩,責臣犬馬之勞,則筋力所及,死當不避,夫然則全保舊臣之遺孤,未必不爲造化爐鞴中一事,而臣父有知,亦必銜結於泉下矣。情懇所迫,敢冒鈇鉞,流涕而陳之,伏乞聖慈,天地父母,特賜鑑諒,亟命改正,仍勘臣冒瀆之罪,千萬幸甚。手書答曰,噫,今之國事何?今〈之〉國事何?不然,抑何心不卜特拜,昨何心特爲宣諭?今則不待陳章,予心已諭,卿心已陳,更何章爲?噫,拜卿意深,拜卿意深。目今鼎席,只有一揆,而其君衰耗益深,心亦氷焉。又自銷焉,此時股肱之人,輔弼之臣,爰循常例,卿須體小子今日之心,安心勿爲過辭,幡然卽謝,用副企望,方欲敦勉,手書之際,卿章適到。仍其文以答曰,省卿之懇。噫,卿心予知,何待其章?首尾數十行,其懇太過,其懇太過,卿何若此,卿何若此,今何多諭?今日欲行朝講,其初欲行,初旬次對,領相引入,有命未果,此何景像,此何景像?此等將亡之國,只有白首其君,尤不亡乎,否乎?其有一諭,卿父爲國血忱,予知熟矣。卿雖不拜,卿父九原有知,決不太息而已,此時知卿過讓,以卿父恒日質直之心,其必欲誨而末由矣。奚徒爲此?觀今之時,大臣循例體格之時乎?予已敦諭,卿亦陳章,何至三然後視事乎?追慕之餘,方寸無謂,而今行兩講,其亦追慕,其服湯而臥,非今夕則明朝也。其猶强作者,爲慶科待乎?明日僅成文,僅成書,心腹猶未能悉,卿須體小子慇懃之意,顧今日艱難之世,安心勿復過辭,卽起視事,用副小子之心,共濟國事,共濟國事。卿之忠質之心,休休之量,何不量予焉?
傳于洪準海曰,領·右相批答,俄者傳諭,承旨史官傳諭。
事變假注書金復休啓曰,臣敬奉聖批,馳往傳諭于議政府領議政洪鳳漢處則以爲,手書敦召,未克承膺者,非不知爲死罪,而誠以廉隅至重,不敢抗顔故耳。伏地惶悚,恭俟方命之誅矣。別諭又下,辭旨諄複,臣是何人,半日之內,承此溫諭,乃至再耶?此誠古大臣所未易得者,莊誦隕越,不知攸措,至於卿不視事之前,藥院其何許診之敎,尤不勝悶隘之至。今日悠悠萬事,惟在保護聖臣,臣職忝嘗藥,義難言私,春間拜相時,翌日欲出,向者免相後,仍以苟蹲者,無非爲本院事,而一身處義,初未暇恤也。臣之目下迷執,聖上亦以俯諒,而尙以此爲敎,特開臣進身之路,臣於前猶復一向自引,則不但有乖於常分,從前冒膺之本義,未免爲兩截之歸,從容冀免,不患無其道,則顚倒趨造,亦可有所據,謹當姑捨私義,勉承明命,而自顧處義之郞當,益切惶愧之忱云矣,敢啓。手書答曰,卿何若此,卿何若此?予何多諭,予何多諭?豈徒輔相?須諒保護之任重。
左副承旨洪準海啓曰,臣敬奉聖批,傳諭于議政府右議政尹東度處以爲,臣冒陳血懇,伏俟矜許之恩,不意近密之臣,敬奉手批,儼然臨宣,寶墨輝映,殊渥冞隆,臣奉讀未半,不覺涕淚之縱橫,三復恩言,辭旨惻怛,所以責勉而開誨之者,不啻若慈父之詔迷子,臣是何人,叨此不世之寵和,至若每念先臣,申勖不省,尤是曠絶之恩,感結幽明,寸衷益激,臣雖頑如木石,豈不思報答之圖,而其奈庸駑之資,尺寸蔑稱,濫猥之職,千萬非分何哉?只緣誠未仰孚,言歸虛飾,徒辱聖眷,迷不知變,辜恩慢命,罪合萬殞,惶懍戰掉,惟願遄鈇鉞之誅而已云矣,敢啓。手書答曰,卿之爲國丹忱,因卿宰已知,況輔相,今予獨勞於國,卿宜諒焉,勿循常格,其卽謝命。
王世子在昌德宮。常參停。
世子宮,政院口傳問安。以承言色,口傳下令曰,當此之時,雖政院問安,不可循例爲之,其止之。
嬪宮,政院口傳問安。答曰,知道。
世孫宮,政院口傳問安。答曰,知悉。
李光瀷達曰,明日常參,睿候方在調攝中,頉稟。令曰,知道。
又達曰,大司憲李彛章,掌令李運海牌不進,趙重眀,持平李恒祚傳旨未下,李廷烈受由在外,執義金元行在外,今日以監察茶時之意,敢達。令曰,知道。
藥房分提調金時默,同副承旨李光瀷口傳達曰,夜間睿候,調攝,若何?連日冷處,寢膳諸節,不瑕有損,雖在此時,診察議藥,有不可已,鎭日求對,輒未蒙許,臣等不勝焦迫憫鬱之至,臣等卽與諸醫,暫爲入對診察,十萬伏望,惶恐敢達。答曰,雖鎭日求對,當此焦憫之時,不可許診,退去。
口傳再達曰,伏承下答,又令退去,臣等尤不勝焦迫抑鬱之至,湯劑之停止,診察之不爲,已至多日。雖在此時,診察議藥,不容少緩,臣等雖不敢更請入對,而召見醫官,千萬伏望,惶恐敢達。答曰,雖鎭日請診,猶未許診,醫官亦何可召見?退去。
李光瀷達曰,上番兼春秋吳泰章,身病猝重,勢難察任,今姑減下,何如?令曰,依。
又達曰,別兼春秋李在簡·尹師國,竝卽牌招,何如?令曰,依。
又以吏曹言達曰,今番上言中,通川居崔應秋,全州居白信采等,限內不爲現身,竝勿施,何如?令曰,依。
又以吏曹言達曰,新除授莊陵參奉韓汝斗,除授後過限未肅拜,依例改差,何如?令曰,依。
又以吏曹言達曰,知中樞府事金履貞戶奴呈狀內,矣上典改名事,旣有筵中稟達,以履固改名云,依例令藝文館給帖,何如?令曰,依。
又以刑曹言達曰,今番武科殿試時,直赴擧子金晉弼·金振弼,互換虛實,掛單幻弄之罪,令攸司嚴査處之事,自試所草記蒙允矣。另加査實,則京居金泰雄者,指使其子萬鼎,假稱三陟直赴金晉弼,虛錄四祖,冒單圖科之狀,節節誕露,而泰雄自以末保着名,首副保擧,亦自僞着,一一遲晩,莫重殿試,恣意弄奸之罪,不可不嚴懲,而泰雄曾經引儀,係是朝官,移義禁府處之,萬鼎自臣曹考律科罪,何如?令曰,依。
注書兪恒柱書曰,伏以,臣念我大朝殿下,躬臨太室,親行大祭,達宵承享,玉體勞攘,上下憂慮之忱,儻如何哉?仍伏念臣之偏母,年近七旬,素多疾病,當寒諸症,每患發作,故爲就暖調攝之計,月前出往楊州地矣。臣於昨夕,得接鄕信,則臣之病母,挾感添越,寒疾交攻,胸膈痞塞,頭疼眩暈,一時苦劇,飮啖全廢,氣息奄奄,臣纔聞此報,心魂飛越,達夜焦憂,按住不得,而顧臣職在近密,義當陪從,故逐日奔走,不敢言私矣。今則大享已過,臣之私情,實難頃刻遲留,而然臣行止,不得自守,不避猥越之誅。玆敢冒死哀籲於貳極孝理之下,伏乞离明,察臣懇迫之私,遞臣記注之任,俾得及時醫治,以伸至情,不然則許臣旬日之暇,以爲往護之地,則其恩輕重,臣當銘鏤心肝,感戴罔極焉。答曰,覽書具悉。爾其勿辭,俟母病少間,上來察職。
持平李廷烈書曰,伏以,臣八耋偏母,方在臣之弟廷默海美縣任所,恒抱奇疾,危症輒發,臣月前馳往,兄弟相守,日事刀圭矣。伏聞大祭執事見差之報,不敢遲回,强抑登途,途中繼伏承柏府除職之命,顧念臣,言議素輕,學識且蔑,旣不合於風憲之責,則決不可揚揚出肅也明矣,而莫重親享,未暇言私,黽勉承膺於淸齋之列,分義粗伸,廉隅旋倒,淸朝貽笑,匪臣伊誰,方切愧懼之際,卽伏見湖衙急報,臣之母病,較前十倍,舊痾未瘳,新症頓極,氣息綿綴,奄奄有朝夕難保之慮,且戀臣之言,至發於轉側之中,專人促歸,烏鳥之情,到此寧禁?此實天地日月之所共照臨而哀憐者也。臣自聞此報,心神飛越,按住不得,疾聲呼籲,徑出都門,伏乞离明,俯垂矜察,以光孝理之政,亟許鐫削,以治擅行之罪,千萬幸甚。答曰,覽書具悉。爾其勿辭,往護母病。
錦城尉朴眀源書曰,伏以,臣之父母墳山,在於畿內高陽地,而以宅兆之不利,方營移葬,占得山地於湖中數百里之外,將以今月旬間,始役於新舊地,而顧臣夙罹憫凶,兄弟淪喪,單身孤孑,無與爲謀,必須臣親幹然後,可以完窆無憾,而名係朝籍,不敢任便往來,玆敢冒死哀籲於睿慈孝理之下,伏乞特許臣數旬之暇,俾臣得以小伸至情,千萬切祝。答曰,覽書具悉。卿其依所陳往來焉。仍令曰,給由馬。
吏曹判書李鼎輔書曰,伏以,臣情勢之窮蹙,病狀之沈淹,已悉於前書,而適當擧朝震迫之時,倉卒冒出,仍參誓戒之班,且値親臨慶科之日,不敢言私,黽勉承膺,科次纔畢,守禦新命,親承於咫尺筵席,惶感之極,罔知攸措。顧此衰頹癃廢之物,何以獲玆曠絶之殊渥也?夫天官,進退人物之要職,將任管轄戎權之重務,雖使聰明强壯,才識優裕之人當之,猶不可兼管,況如臣年迫桑楡,性且疎拙,不過衰病懶散之老學究,銓衡之責,猶不可堪勝,又加之以不近似之中權,殆無異於僬僥之擔千斤,臣雖欲恃寵貪榮,若固有之,因仍蹲據,人謂斯何?臣心愧恧,尤當如何?臣本乏適俗之資,且無需世之才,近年以來,人事都廢,世念俱冷,臣不以職務自期,同朝亦以己退待之,優游自在,歌詠晠化,以卒餘景,卽臣素志,不意夢想之外,匪分之任,一時萃至,在聖朝非椶核之政,於臣身爲福過之災,反覆思惟,唯有解遞重任,退守本分而已,日昨筵中,惟我聖上,俯察衰朽之形,屢下憫老之敎,臣感涕被面,略陳微懇,而誠意淺薄,未蒙準許,臣還不勝抑鬱之至,連値淸齋,今始陳章,仰籲於貳極之下,伏乞睿慈,俯察臣肝膈之懇,所帶本兼諸任,亟許鞶帶之遞,使重任無曠,私分得安,千萬至幸。答曰,覽書具悉。卿其勿辭,其卽行公。
咸鏡監司趙明鼎書曰,伏以,臣疎迂鈍劣,百不猶人,而濫蒙恩遇,位躋宰列,內外敭歷,殆遍華要,而隨除輒膺,視若固有,中夜循省,愧懼交竝,迺於登筵考券之餘,我大朝殿下,特降北藩除旨,仍命臣進前敎曰,爾往欽哉,予忘北顧之憂。又以撤自近班,遠出關外,重致悵惜之意,威顔咫尺,恩音鄭重,臣於是驚惶感激,自不覺涕淚之被面,筵體甚嚴,草草數語,不敢罄臆,只逡巡掩抑而退,臣是何人,得此於聖明之主也?噫,朝家之所選授者,最重方岳,臣旣忝叨於湖海二路矣。區區塵刹之報,豈不欲俯竭才誠,仰答殊渥,而才短智昏,觸事生疣,畢境成就,不過爲賭得罪戾而止,此眞所謂,已試而蔑效者,一再尙云濫矣。其可至於三乎?況此北門鎖鑰,其任至重,其責至大,有非諸路之比。其承宣撫御之難,前後膺是命者,已備言之,臣不欲架疊覼縷,而最是市制,便同草創,魚稅今方釐正,邊門易釁,海民多詐,此時此任,比平日不啻倍難,乃以臣素乏威望,不曉事機者,猝然往莅之,決知其顚錯僨誤而後已。此尤臣之所大懼也,連値淸齋,呼籲路阻,今始披瀝肝血,仰瀆崇嚴,伏乞离明,俯垂鑑燭,亟賜鐫遞,俾重任無曠,微分粗安,公私不勝萬幸。答曰,覽書具悉。卿其勿辭,從速赴任。
禮曹參議鄭宲書曰,伏以,臣於昨秋,猥叨玉署之命,病未赴召,日夕惶縮之中,伏聞我聖上親臨本館,引接儒臣,賜以宸翰,榮踰華衮,此固千古盛事,而一體特賜之恩,至及於草莽賤臣,寶墨輝暎,鄕隣驚聳,臣雙擎百拜,感涕自零,方欲陳章謝命之際,繼蒙體下之仁,特下遞鞶之命,可謂恩甚渥也。從今以往,庶可以優游田里,安意就盡矣。迺者春曹佐貳之命,遽降於蓬蓽之下,臣於垂死病中,不覺蹶然起坐,惝然惶惑,不知置身之所也。念臣自經禍釁以後,得忝除命,今已三遭矣。若夫館職華銜,決非臣所可濫竽,不敢爲冒沒承膺之計,至於閑仕漫任,旣無必辭之義,一謝天陛,退塡丘壑,此固義分之所當然,而一疾爲魔,起動無路,自陷於逋慢之科,宿罪未勘,新恩荐加,復叨宿硏,職秩如舊,臣心震駭,固無可言,而竊恐有乖於淸朝椶核之政也。噫,臣雖無狀,亦有秉彝,離違京闕,積有年所,豈無一段戀主之心,而臣旣不幸,素抱奇疾,蒲柳之質,未秋先衰,犬馬之齒,今已回甲,精神筋力,銷鑠無餘,雖在强仕之時,已斷驅策之路,矧當望七之年,寧有陳力之勢?瞻望雲天,只自悲泣,且臣父母墳山,因宅兆不吉,改葬他所,纔襄大事,奔走悲遑之餘,重觸風寒,添得感疾,舊症新恙,一時交攻,人鬼未分,飮啖全廢,似此症形,決無復起爲人之望,雖欲不計死生,扶曳登途,而其勢末由,有臣如此,生不如死,一向瘝曠,爲罪益深,不得不席藁私次,冒死哀籲,伏乞睿慈,特賜俯燭,諒臣病狀之難以任使,察臣職名之不可虛縻,亟許遞免,因治臣前後負犯,以警具僚,不勝幸甚。答曰,覽書具悉。爾其勿辭,調理上來察職。
兼輔德趙榮順書曰,伏以,臣自蒙恩罷,幸遂爲無官之人,歸伏田里,歌詠德化,迺於此際,又伏承春坊除旨,繼而馹召有命,臣自惟螻蟻賤品,息偃在床,而朝家所以眷顧假借,何至於此也?臣之區區情勢,已悉於向前一書,伏想离明,亦必記念,而若其苦疾之難强,殘體之難策,容有所未盡俯諒者矣。蓋臣水土所傷,風痺爲祟,摧剝澌鑠,月增而歲加,床笫久於巾櫛,藥餌多於飮食,㱡㱡奄奄,幾死者數百次,不遂就木者,亦賴天地生成之仁,今則怪症迭作,危兆驟至,氣亘而熬,痰肆而喘,胸膈痞則嘔泄不止,頭目暈則神識輒昏,似此病形,終非陽界上人,杜門謝迹,猶難久延,立朝陳力,已無可論,臣非不知君命之不可慢,臣職之不可曠,而一病轉痼,萬事都休,苦誠已違於忘躬,至願惟在於乞骸,古人所謂哀之命,不哀之命者,其亦在此而已矣。目今上下憂遑,大小奔走,而臣職忝宮僚,無路進身,有臣如此,不如死之久矣。玆敢縣道陳章,略暴危懇,伏乞睿慈,察臣病勢,收臣職名,俾全丘壑餘命,以卒造化大惠,不勝幸甚。答曰,覽書具悉。爾其勿辭,調理上來察職。
司諫呂善膺書曰,伏以,臣之自來情地,不可冒玷於臺次,前後除命,不敢承膺,跧伏鄕廬,只用悚惶,且臣九耋偏母病情,長在沈淹之中,以此情理,豈有一日離側從宦之勢,而日前伏聞有在外侍從上來之命,章皇入來,仍差享官,此際伏承薇垣新命,大朝動駕,隔宵,怵分畏義,黽勉出肅,獲侍陪扈之班,因參駿奔之列,粗伸私義,而卽接鄕信,則母病當此換節之際,添得毒感,累日苦痛,飮啖全廢,氣息奄奄,急足委至,催臣來見,臣自聞此報,心神飛越,按住不得,敢陳短章,徑尋鄕路,臣罪至此,萬殞難赦,伏乞睿慈,察臣情私之萬分煎急,削臣職名,俾卽安意歸護,仍治臣擅行之罪,以肅朝綱,千萬幸甚。答曰,覽書具番。爾其勿辭,救護母病。
辛巳十月初五日辰時,上御景賢堂。晝講入侍時,知事洪象漢,特進官李景祜,參贊官金始煐,侍講官李瀰,假注書沈鏶,記注官吳泰章,記事官姜趾煥,武臣洪益海,以次進伏訖。上手書曰,卿心已諒,卿心已諒。予則曰過,予則曰過。今日法講次對,意益深矣。卿若此,予何復爲此坐待焉。卽爲入來,仍行次對,坐以待焉,坐以待焉,卽爲次對,伸予今日之意,書訖。上曰,此手書,注書持傳于守廳承旨,使守廳注書,傳于領相,又以三對爲否,在此一擧之意口傳。賤臣沈鏶,承命出去,傳諭于守廳承旨後,更爲進伏。上讀中庸前受音訖。李瀰讀,自仲尼曰君子中庸,至以起下章之意訖,上讀新受音讀訖。上曰,君子無時不中,此君子亦聖人乎?瀰曰,然矣。上曰,第一章卽小中庸也。至於仲尼曰,始言中庸也。象漢曰,然矣。瀰曰,中庸之中字,有未發已發之意,兼而見之,則包得中和之意也。君子小人之相反如此,而其不過中庸之爲不爲,不可不見於毫釐之間也。上曰,是矣。命書傳敎曰,夕講爲之,夕講時,右長史李養源,其令同爲入侍。上曰,夕講時刻,待下敎只正時入之。出榻敎象漢曰,得接成均館移牒,以爲東堂初試一所入格人洪允執,卽二所入格人洪處翰之子也。初不上來,而借述入格,及其入侍有命之後,稱病不爲待令,事極殊常,査問其食主人,則允執在鄕不上來而入格云。故嚴査得實,處翰及代述人兪海柱,竝依事目充軍,而允執發關關西捉來,則不過十七歲稚童也。渠則在於宣川,初不知借述入格云。是皆其父處翰之罪也。其情雖可矜,在法曹之道,不可不依事目勘罪,故敢此仰達。上曰,其父作俑,其子幼駭不知,分揀可也。出擧條命書傳敎曰,明日唱榜,再明日新恩謝恩時,賜酒等節置之。命書傳敎曰,今年於予則追慕之年,故呼新來遊街,其雖禁之,此與遏密之年重回有異,在家奉親,人非禁者也。此亦體昔年春庭試,退定於秋庭試之德意也,其令知悉。上,下敎於賤臣沈鏶曰,新恩之不着幅頭,誠深弊也。武亦不着云,注書知之否?賤臣沈鏶對曰,臣亦見之矣。上曰,仍置之於家耶?賤臣沈鏶對曰,非置之於家也。出入時,果持去持來,而如非先生之前則不着矣。上曰,汝着何如?賤臣沈鏶對曰,臣於掃墳時,終日着之,二日頭痛矣。上曰,何其然也?賤臣沈鏶對曰,幅頭下團,以鐵爲之,御賜花且甚不輕,故着之甚難矣。上笑曰,雖如此,亦願爲科而無不願者矣。然而不着之習,甚可痛也。曾聞於慈聖,昔日以春庭試,退定於秋庭試者,蓋盛意攸在也。無花之時,乃有花矣,此豈不大欲者乎?然而何不着幅頭也?諸臣以次退出。
辛巳十月初五日未時,上御景賢堂。夕講入侍時,知事洪象漢,特進官李景祜,參贊官洪準海,假注書沈鏶,記注官吳泰章,記事〈官〉姜趾煥,右長史李養源,以次進伏訖。上曰,注書出去,講冊一卷,又爲取來。賤臣沈鏶,承命出去,持入一冊。上曰,置之長史之前。養源曰,臣之入侍,以有下問事入侍也,豈參於講筵乎?上曰,惟當下問,文義須答之也。上曰,侍讀官讀之。瀰讀,自子曰舜其大知,至第九章以起下章訖。上讀之,讀訖。瀰曰,以舜生知之聖,猶不自爲而好問,且好察邇言,此舜之所以爲舜,誠帝王可法處也。象漢曰,好察邇言,乃中之本也。上曰,皆是矣。上曰,儒臣與知事,旣陳文義,長史亦陳之。養源曰,今此法講,有難承當矣。上曰,不必如是矣。養源曰,問臣以衛從事職掌,則當仰對,而文義則不敢仰對矣。象漢曰,臣意則不知其如是也。景祜曰,下問他文義,則似當仰對矣。養源曰,此誠不能期月守也。臣有區區所執,豈不使臣守此也?上曰,當使守所執,而他文義則須對之可也。養源曰,此則當仰承矣。上曰,退藏於密,予固不知。養源曰,一誠字也。上曰,好矣。末端前章,極致云者,何謂也?養源曰,極致者,篤工而天下治也。上曰,一篇之要,何者也?養源曰,不愧屋漏,乃一篇之要也。上曰,可見其能文處也。上曰,向者入直矣,見世孫,何如?養源曰,世孫下覽省記,召見臣,臣卽入對,而李仁培,以臣過奏於世孫,臣於其時,以謹獨二字仰陳,世孫曰,予知之矣,仍又曰,好矣。再昨又入對,奏以昨日所奏,其果不忘而記有乎?世孫曰,不忘矣,臣亦以爲聖人之境,仰陳矣。上曰,然乎?予恐投珠於砂石。上曰,書自我自,何以然也?養源曰,不如此是病,知如此是好,殿下若知書自我自,則當惕念焉。上曰,好矣。於予藥石,果勝於建功湯一貼,予當銘佩焉。上曰,二次見世孫,其有下去洪州之心乎?無此心,於此而見其心之爲如何也。若曰下去,則予當許之,直陳之。養源曰,臣母年六十八,而無他兄弟,豈無下去之意,而第二次入對,實無下去之心矣。上曰,聞此言可知矣。今番事,出於苦心矣。養源曰,臣聞於李仁培,前日進講之堂,有朝夕陽入處,李仁培請其遮陽,世孫曰爲之好矣。方其退出時,更爲下敎曰置之,不稟於大朝而爲之,不可也。此亦見成就無限處矣。上曰,然乎?誠貴矣。亦以勿遊戲,遊於文之意,言之也。予爲國以誠之意也。上曰,先退。洪象漢·李景祜·李養源先退後。上命書書啓批答,仍命曰,注書持入右相上疏。賤臣沈鏶,承命奉入。上曰,承旨讀奏。奏訖,上手書批答,命書傳敎曰,此手書,入侍承旨,傳諭于右相。命書傳敎曰,今則同爲陞六,更何撕捱,而今聞李在簡,以往事撕捱陳書云,其章勿爲呼望,與尹師國,卽爲牌招察任,唱榜後,其令明日內圈點。命書傳敎曰,觀今李在簡所爲,頃者陞六,緣何而爲右官,撕捱亦無義意,而目今順處分之後,焉敢若此?而其涉寒心,此後別兼撕捱違牌者,勿捧傳旨,分付兵曹,卽差六鎭權管。命書傳敎曰,噫,彼翰圈,苦心中一事。今番召試科次時更外者,國子分館落書者,校書分館,以懲欲免之習。命書傳敎曰,處義分義,俱涉寒心,豈可一向相守闕門?修撰李聖圭,先遞其職,草芝萬戶除授,其令今日辭朝,時任萬戶,遞付軍門。諸臣以次退出。
上在慶熙宮。常參·經筵以代理停。
夜一更,電光。二更,流星出奎星下,入南方天際,狀如拳,尾長二三尺許,色赤。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
金始煐啓曰,右承旨李翼元,今日不爲仕進,卽爲牌招,何如?傳曰,允。
金始煐啓曰,假注書李賢涉,時無職名,令該曹依例付軍職,冠帶常仕,何如?傳曰,允。
金始煐啓曰,領議政洪鳳漢,依下敎來待矣。傳曰,入侍。
傳于金始煐曰,大臣引見。
傳于金始煐曰,大臣留待。
以巡監軍單子,傳于金始煐曰,仍。
傳于金始煐曰,開陽門留門,宣傳官領去尹師國,以此標信,開水口門送出然後,仍閉還來。
金始煐,以弘文館言啓曰,本館下番,屢日闕直,事甚未安。校理徐命天,旣有只推之命,卽爲牌招,以爲姑降入直之地,何如?傳曰,允。
金始煐,以兵曹言啓曰,武科新恩中柳慶良,以全哥紅牌紅榜,其令釐正,元榜目中其父名,更爲付標事,命下矣。依下敎紅牌改成給,而前授紅牌,令政院燒火之意,敢啓。傳曰,知道。
金始煐,以司僕寺官員言,以一二提調意啓曰,大靜縣監徐慶修遞任,進上馬二匹,今纔上來,禾毛色別單書入,而依例內廏立養之意,敢啓。傳曰,知道。
尹東暹啓曰,明日次對,兩司當爲進參,除在外·傳旨未下外,未肅拜·不爲行公人員,竝待開門牌招,以爲推移進參之地,何如?傳曰,允。
王世子在昌德宮。常參停。
李光瀷達曰,明日常參,睿候方在調攝中,頉稟。令曰,知道。
又達曰,大司憲李彛章,掌令李運海牌不進,趙重明,持平李恒祚投畀傳旨未下,李廷烈受由在外,今日以監察茶時之意,敢達。令曰,知道。
藥房分提調金時默,同副承旨李光瀷口傳達曰,夜間,睿候調攝,若何?連日冷處,寢膳諸節,不瑕有損,雖在此時,診察議藥,有不可已,而鎭日求對,輒未蒙許,臣等不勝焦迫悶鬱之至。今日是日次,臣等卽與諸醫,暫爲入對診察,千萬伏望,惶恐敢達。答曰,不可許診。
口傳再達曰,下令又若此,臣等尤不勝焦惶抑鬱之至,調攝之中,湯劑之停止,診察之不爲,已至多日,雖在此時,診察議藥,不容少緩,臣等雖不敢更請入對,而召見醫官,千萬伏望,惶恐敢達。答曰,當此之時,雖醫官,亦何可召見乎?退去。
李光瀷達曰,憲府連日監察茶時,諫院許久闕達,俱涉未安,除在外·傳旨未下外,竝卽牌招,何如?令曰,依。
以掌令李運海,獻納南彦彧等牌不進罷職令旨,令于李光瀷曰,竝推考徽旨捧入。
左副承旨洪名漢書曰,伏以,臣之老母,宿病沈淹之中,近添寒感,重以食傷,多日彌留,一味苦痛,而臣適叨是職,承命奔走,淹直牢鎖,曾不得一日歸視,情事所迫,不勝焦慮。卽接家信,母病夜來添劇,寒熱交攻,虛汗流注,神氣昏瞀,殆不省覺,要臣來護,書伻踵至,臣心神飛越,不能按住,他未暇顧,陳章徑歸。伏乞离明,許削臣職,仍治臣罪,以便救護,以嚴國綱,千萬幸甚。答曰,覽書具悉。爾其勿辭,救護母病。
左尹南泰會書曰,伏以,臣猥充副价,出疆不遠,而臣之父母墳山,在於京畿楊根地,未發行前,一番省掃,固是情理之不可已者。玆敢援例陳章,仰瀆崇聽,伏乞离明,特賜往來之暇,俾伸至情,不勝萬幸。答曰,覽書具悉。依所陳往省焉。
右議政尹東度書曰,伏以,臣跡疎才短,最居人下,任分冗散,無所比數,所叨掌賦之任,亦出謬簡,尸素一周,醜拙百出,上以孤拔擢之隆私,下以乖報效之微願,方自循躬慙悚,如負大何,乃於萬萬意慮之外,忽承萬萬驚惶之命,臣誠震懍罔措,直欲鑽地而不可得也。噫,有國治要,莫切於官人,而官人之重,又莫先於輔相,實治亂汚隆之所由繫也。故自古置相之法,必歷試積庸,詢謀卿士,雖在僉諧衆允之後,猶不敢遽命,至於參稽夢卜而決之,則其重愼也如此,而後來宅揆,雖或未盡斯道,要皆著代育望,見叶公議之人也。若臣者,以才器則至滅裂也,以踐履則尙眇末也。方且汗顔棘班,深愧尺寸之效蔑,至若覆名甌卜,就有夢寐之議,到今乃不擇才,不謀衆而拔之人望之外,猝然置之於廊廟之上,豈謂聖朝爰立之擧,若是遽易,致有駭物情損國體之歎也?是不待微臣煩縷自列,司直彈正之論,宜不終朝,故縮伏恭竢,歷日于玆,而迄未聞焉。昨伏承大朝恩諭,乃又追念先臣,曲賜誨勉,辭旨愈隆,恩渥罙新,區區窮阨之情,不暇緩聲,乃亟暴肝血之㦝,徑溷黈纊之聽矣。忱誠罔格,未蒙準許,近侍再臨,手諭荐下,所以優籍敦迫,反益勤摯,臣之窘蹙,到此倍甚矣。跼蹐徊徨,靡所因極,輒敢不避屑猥,控瀝哀籲,仰冀离照之垂憐。伏乞邸下,俯加憫亮,導達四聰,將臣議政新秩,劃賜刊改,千萬幸甚。答曰,覽書具悉卿懇。今者大拜,允叶衆望,且大朝屢次手書敦諭,亶出尋常萬萬,卿豈忍如此恬然而不感動乎?卿須體聖上倚毗之至意,顧小子日夕如渴之望,安心勿復控辭,其卽造朝,用副余意。仍令曰,史官往諭。
海興君橿書曰,伏以,臣之父母墳山,在於畿內楊州地,而臣祖父母·曾祖父母先塋,同在一局矣。咫尺省掃,自爾曠闕,其在情禮,居常悲霣,今當往役,而計臣往還,隔歲遠離,瞻望松椒,一倍悵缺,儻於未出疆之前,特賜恩暇,往省丘隴,則幽明感激,當如何哉?玆敢陳章仰籲,伏乞离明,察臣私懇,許臣暇由,俾伸人子至情,千萬幸甚。答曰,覽書具悉。卿其依所陳往省焉。仍令曰,給由馬,澆奠床備給。
十月初六日辰時,上御景賢堂。判府事入侍時,判府事鄭翬良,左承旨金始煐,記事官李賢涉,記注官吳泰章,記事官姜趾煥,以次進伏訖。鄭翬良曰,聖候調攝,近來,若何?上曰,一樣矣。翬良曰,王世子體候一樣安順乎?上曰,差勝矣。上曰,以卿拜相,特出於如渴之意,而旋卽免相,於予心,還切愧忸矣。翬良曰,臣之罪犯至重,而承此不敢當之恩,臣何可冒據鼎軸乎?聖恩寬宥,特許免相,惶恐不知所云。上曰,今見卿,如見卿兄,予心自多愴感矣。卿之所着所帶,是卿兄之舊件乎?翬良曰,入城之日,領相卽送一件矣。上曰,然乎?上曰,卿之枚卜後,卿之心有忖,其後領相,累次言之,予實負卿矣。趙判府事之心,予亦知之,三十年苦心之餘,捨卿等,其誰?卿之辭免,出於意外,往事勿說。政堂·西樞,豈有間乎?翬良曰,臣欲與領相,同爲入侍,有欲仰達者,而領相未及入來,先此仰達矣。近來殿下,何如是煩惱乎?宗社靈長,必有佑矣。上曰,所達誠好,豈不惕念?上曰,今日診筵,卿須入侍。翬良曰,領相入來,則臣敢不同爲入侍乎?上曰,領相欲行公乎?頃旣免相,廉隅已伸,今番則過矣。翬良曰,領相今日召見,好矣,何必待明日乎?上曰,爲國之心,時任與原任,何間?卿亦常常入來,可也。翬良曰,領相當國重任,至公血誠,且殿下善卜右相矣。上曰,予之特卜,果不虛乎?乃父之子,嚮來度支,亦善爲之矣。上曰,右相有動靜乎?翬良曰,三次陳書後,自當行公矣。上曰,關西之弊,何如?翬良曰,別無他弊,故相臣閔百祥,爲道伯時,善爲釐正矣。上曰,可惜矣。所貴者,無査滓矣。翬良曰,臣在關西時,凡事亦爲往復矣。上曰,領相如入來,唱榜後,同爲入侍。翬良先爲退出。金始煐曰,院中苟艱,諸承旨牌招,同爲唱榜,何如?上曰,唱榜時雖一員,豈不爲之乎?姑置之。上曰,入侍注書,口傳于領相處,旣欲行公,則使之速爲入來,唱榜後,當許診筵矣。上曰,承旨書之。唱榜後,承旨率文武新恩,來待崇賢門。出榻敎仍命退出,諸臣以次退出。
辛巳十月初六日巳時,上御景賢堂。文武科新恩入侍時,左承旨金始煐,假注書李賢涉,記注官吳泰章,記事官姜趾煥,以次進伏訖。上曰,文科上殿,武科使之立於殿庭。上曰,甲科進前,小科乎?狀元權極曰,小科矣。上曰,生員乎?極曰,生員矣。上曰,乙丙科,次次進前,頃者下敎,愼勿忘之。上曰,兪彦鎬頃日所奏,極爲非矣。蓋欲一見開諭,汝自今日脫濕矣。古語曰,聽其言而觀其行,汝叔實矣,汝其效之。上曰,柳雲翼能繼其父而登第,甚嘉尙矣。三日後,卽爲下鄕,見汝父乎?雲翼曰,掃墳後當下去矣。上曰,李澤遂,則頃日誤以爲兪彦鎬矣。上曰,金敍九出去乎?注書出去,使之更爲入侍。上曰,金敍九初見面矣。居坡州乎?有顯祖乎?敍九曰,臣之五代祖,孝廟朝爲禮曹判書矣。上曰,武科次次進前。上曰,嶺南武科幾人耶?上曰,開城府紫南山最好,武科多出矣。上曰,江華·廣州哨官出身,使之進前。講兵學指南,講畢後,上曰,特賜弓矢。上曰,承旨書之。今番庭試新恩中,紅衣將軍孫郭禎垕,已有陞六之命,而今日唱榜,宣傳官參上,跂待窠卽爲調用,親功臣韓原君李萬囿子德胤,今榜見之,追思戊申,予心愴焉。其令銓曹除取才,卽爲調用,一榜召見,意蓋在焉。其中江華武士金光岳,爲人精明,令該曹隨薦取才,卽爲調用。出擧條上曰,伏地人,誰也?注書往問。上命承旨書之曰,武科新恩中柳慶良,今聞全哥云。令該曹紅牌紅榜,其令釐正,元榜目中其父名,更爲付標。出擧條上曰,文武新恩,先爲退去。上曰,注書,誰也?始煐曰,注書李賢涉,而卽賢汲之弟也。上曰,果然矣。頃年春塘臺入侍,見其面矣。仍命注書,傳命于領相及鄭判府事。上曰,翰林則出去,翰圈,今日內爲之。仍命退去,諸臣以次退出。
辛巳十月初六日未時,上御景賢堂。大臣入侍時,領議政洪鳳漢,判府事鄭翬良,行都承旨尹東暹,假注書沈鏶,記注官吳泰章,記事官崔昌國,以次進伏訖。上曰,領相進前。洪鳳漢進伏曰,頃者日氣甚寒,親行大祭,今則聖體,若何?上曰,少伸情禮,少愈矣。鳳漢曰,寢睡·水刺之節,亦何如?上曰,眠食皆少愈矣。鳳漢曰,湯劑連爲進御乎?上曰,其後不進矣。鳳漢曰,小臣引入,自上過之,彼大臣亦爲過之,而表裏雖異,實則同矣。朝廷之事,大官當引咎,而彼大臣旣引咎,則臣所引咎者,亦是矣。同去就者,亦臣之苦心也。如是而後,當鎭世道,而以臣之不參於診筵與次對,俱不爲小臣之罪,而連下手書,尤極悶迫。上曰,過矣。鳳漢曰,臣非過矣。上顧謂鄭翬良曰,非過乎?翬良曰,過矣。上曰,過則過矣。鳳漢曰,招入提調醫官,使之入診。上曰,診之。提調金相福,醫官金履亨·李以楷·李泰遠·金履固·慶徇·吳道炯入侍入診時,諸御醫僉曰,脈候左三部不數,右三部數,且胃脈少弱矣。鳳漢曰,更爲煎其湯劑,何如?上曰,當進之矣。翬良進伏曰,臣有仰達者矣,臣誠焦迫而如是。語未畢。鳳漢曰,下敎至此,臣等誠感泣無已矣。翬良曰,下敎至此,臣等不勝感祝矣。上曰,今番武科最多,彼武將何以處置乎?鳳漢曰,臣亦悶之,三發三中外,勿爲出科則好矣。上曰,其言,是矣。鳳漢曰,姑勿騷擾,待上處分,從近處之,好矣。上曰,依爲之。上曰,文衡則何以爲之?予知大官後則不帶矣,何如?翬良曰,續大典則雖有兼帶之規,而臣則不可帶矣,請許解焉。上曰,大臣必撕捱矣,若此不已,則都堂錄亦難矣。翬良曰,有領相則爲之矣。鳳漢顧見翬良,上笑曰,顧之矣,顧之矣。翬良曰,洪樂仁當出六矣。領相似當不奏,故臣敢仰達矣。上曰,大提學有謝恩乎?鳳漢曰,頃已謝恩,若出大提學,則彼大臣當之矣。上曰,己所不欲,勿施於人。卿其過矣。鳳漢曰,當之,可也。上曰,牌招難矣。鳳漢曰,牌招後不入來,則更招前大提學,好矣。上曰,金陽澤亦固執矣。翬良曰,豈不出乎?上命書傳敎曰,旣有古例,且載續大典,鄭判府事議政之時,應爲例兼,而雖然,大臣之久爲仍帶,亦無前例,行公之後,其若固辭,誠難强迫,今爲西樞,其辭果然,兼帶大提學許副焉。翬良先退。鳳漢曰,畿伯亦爲內薦,好矣。上曰,是矣,而有異於他,亦云過矣。仍命書傳敎曰,目今在京編次人,只有一人,此時方伯,其遞雖可惜,暮年寓意,只在於此,京畿監司蔡濟恭,後日政內擬事,分付。鳳漢曰,工曹參判李山斗,當初特除,聖意攸在,而年迫九十之人,千里上來,旣無其路,其在優老之道,當許遞其職,以遂其願矣。上曰,依爲之。出擧條鳳漢曰,頃有成命,以金時默爲畿伯,好矣。上曰,好矣。鳳漢曰,湯劑今方煎待矣。上曰,入之。上進御湯劑後,命書傳敎曰,登科前司果例陞六,而大臣不奏,故尙未擧行,其令該〈曹〉,洪樂仁依例陞六。東暹曰,承旨處分,何以爲之?上命書傳敎曰,近仗及扈輦隊,直赴唱榜人,亦令訓局外諸軍門,調用事,分付。命書傳敎曰,右承旨李翼元只推,牌招察任,左副承旨洪準海,右副承旨沈毅之許遞,其代,明朝政官牌招,以在京無故人擧行,待下批,仍爲牌招察任。上曰,理中建功湯,依例煎入,自今日爲日次。出榻敎鳳漢曰,臣有所仰達者矣。新恩尹塾之祖植爲右尹,當爲三代贈職,而其五代祖信得,以立節之人,不用淸國年號,有拘於官敎,三代皆不贈職,而向者放榜時,入侍之臣,皆不知而未達,如此之人,當褒揚以樹風聲,恐不可已也。上曰,尹植曾有特除之事,而似以玉碑事見塞矣。若不如此,當爲晦中人,誠貴矣。鳳漢曰,其日渠欲仰達,而不敢云矣。上曰,豈可仍置之耶?命書傳敎曰,今番各科新恩中,尹塾祖植,曾經右尹,則皮封,其曾祖通政行職書之,應爲追贈者,莫知何故,其涉訝之。今聞領相等,陳其五代祖信得,以立節之人,拘礙官敎,三代皆不贈職云。其涉矜惻,只書年月,已有前例,明日政,皆依例贈職事,分付該曹。命書傳敎曰,領相旣已行公,備局次對,明日爲之。鳳漢先退。上曰,實錄入之,賤臣沈鏶,承命持入,東暹奉傳挾侍,挾侍上之。上親覽,仍命書傳敎曰,此時人才沈滯可惜,況柏府·薇垣,其父首揆則雖除,曾無行公之人,都堂錄亦不無掣肘之端,而若行則必將漏矣。玉署乏人,未有甚於近日,李徽中副校理除授,洪樂仁副修撰除授,李徽中爲先牌招察任,洪樂仁過三日,卽爲牌招察任。上曰,如是然後,可矣。李徽中爲人,誠學士也。命書傳敎曰,吹手直赴人,例自軍門區處,內吹則駕前形名,事體重矣,而直赴之後,其無屬處,武藝別監,行伍入屬直赴之後,例自訓局甄用,內吹直赴之人,訓局外,禁御兩營及龍虎營,隨科窠區處事,分付。上曰,翰圈幾盡爲耶?注書出去問之。賤臣沈鏶承命出去,問之後復命曰,尙未爲矣。上曰,何尙不爲?又問之。賤臣沈鏶復命曰,尹師國·姜趾煥相持,今方上書云矣。上曰,持入上書。賤臣沈鏶復命曰,上書今方搆草云矣。上曰,翰圈諸臣入侍。出榻敎尹師國·李在簡·姜趾煥,入侍進伏。上曰,翰圈亦一苦心,而唱榜日爲之者,欲見翰林之意也,而聞爭之,何以然耶?師國曰,殿下有廣取之敎,臣亦當廣取,而今番有武弁家人二人,故臣意欲取二人中一,姜趾煥之意則以爲,坐地才望,別無異同,欲爲盡取云,而近來武弁家人,入於翰圈者,鄭煥猷初入也。曾無二人入圈之事,但武弁家子弟,皆入圈中,則將來無勢力儒家子弟,漸將見漏,臣以是爲悶,有此相持之事矣。上曰,姜趾煥之意,何〈如〉?趾煥曰,臣則謂別無異同,盡取好矣云。上曰,尹師國之意,誰拔誰存?師國曰,姑無誰某取舍之言矣,翰薦雖爲,翰圈亦不可不念於後弊,故臣意則金以館製之漸益蕩然爲悶矣。上曰,今日臣子,焉敢稱翰薦二字乎?誠極無嚴矣。上曰,李在簡之意,何如?在簡曰,臣則無可否矣。上曰,汝父之子也。仍下敎曰,斯速出去,坐典設司圈入,若不斯速入之,予當不進水刺,予欲見七十君父之不進夕飯乎?仍退出後,上曰,翰圈諸臣,持圈記入侍。出榻敎更爲入侍時,上曰,圈記上之。上親覽圈記曰,皆今榜乎?可謂翰林之多出矣,雖已圈入,而尹師國則不可無飭。命書傳敎曰,噫,翰薦爲翰圈,卽予苦心,翰圈之後,本館錄下有一次,心常慨然,而于今衰年,方寸已銷,左右史不備,故特命今日圈點,意蓋深矣。令兼史入侍,使之卽爲擧行,意亦在焉,則過半日,訖無了當,申飭則兼春秋尹師國,翰林姜趾煥,以意見萬差,今方陳書云,若此復將爲都堂圈,白首暮年,豈忍坐視?皆爲入侍,問之則新榜中武弁,祖與父者二人,故以鄭煥猷特圈之意,雖欲圈,因有兼春秋尹師國之固執,欲取一人,以至於此云。旣圈一與二,卽百步五十步之間,坐殿申飭之時,乃敢若此,已涉寒心。噫,昔年有以文武懸隔,爲亡國之敎,尹師國之敢誦翰薦,尤涉無嚴。噫,朝鮮旣存之前,翰薦豈復決不可事已了當而不飭,太阿在手,豈可區區於年少此輩?別兼春秋尹師國,舊乫坡地權管差下,待城門開,其令陪道赴任,到任日子,令南兵使狀聞,時任權管,令兵曹遞付京職,書訖。上曰,斯速出去。命書傳敎曰,翰圈後,卽當召試。書未訖,上曰,有舊圈人耶?東暹曰,果有趙錫龍一人,而在嶺南矣。上仍命書之曰,舊圈人趙錫龍,令本館其令催促上來。命書傳敎曰,承旨一員有闕代,前府使洪名漢除授,牌招察任。房,明日,待下批順房。諸臣以次退出。
上在慶熙宮。常參·經筵以代理停。
夜五更,流星出井星下,入巽方天際,狀如拳,尾長四五尺許,色赤,光照地。
有政。吏曹判書李鼎輔牌不進,參判金陽澤進,參議徐命膺禁推,左承旨金始煐進。兵曹判書具善行進,參判金器大昌德宮入直,參議鄭基安入直,參知韓光會病,參知柳健病,左承旨金始煐進。吏批啓曰,判書李鼎輔牌招不進,參議徐命膺方在禁推中,小臣獨政未安,何以爲之?敢稟。傳曰,仍爲之。
又啓曰,忠淸監司,令當差出,而擬望之人乏少,承旨竝擬,何如?傳曰,允。
吏批,鄭尙淳爲承旨,金魯鎭爲修撰,鄭亨復爲右參贊,蔡濟恭爲工曹參判,金相福爲知經筵,金尙喆爲同經筵,金應淳爲右贊讀,李瀰爲兼西學敎授,徐命天爲兼南學敎授,李俊永爲敦寧判官,申大孫爲司僕判官,尹心協爲刑曹佐郞,李萬協爲禧陵直長,徐有元爲吏曹正郞,趙榮進爲黃海監司,李宜老爲兼執義,李命杰爲敦寧主簿,具允明爲禮曹參判,金時默爲京畿監司,尹東暹爲忠淸監司,李得宗爲分內局提調。
兵批,呂遇周爲五衛將,宋載岳爲都摠都事,李昌顯爲洗馬,趙應秀爲武兼,申遇文爲全羅左水虞候,梁得河爲同知,沈星鎭·李山斗·洪準海·沈履之爲副司直,李錫禧·郭禎垕·申㬚·曺學臣·具明謙·洪啓禭·李潤慶·張志謙·李章漢爲副司果,李賢涉爲副司正,宋碩夏爲昌德將,孫守宗爲武兼。
傳于洪名漢曰,新恩肅拜出去後,大臣·備局堂上引見。
洪名漢,以禮曹意啓曰,王世孫嬪揀擇單子,十一月初旬前捧入事,今日筵中下敎矣。禁婚年限,已爲知委於京外,而單子則京中今十月二十一日,外方近道同月二十八日,中道來十一月初三日,遠道同月初八日,定限上送,而外方處子,待其捧單後上送,則不無未及於揀擇日期之慮,一邊捧單,一邊上送事,撥馬行會,何如?傳曰,允。
李翼元,以吏曹言啓曰,侍從臣父年七十者,每於歲初,抄啓加資,而新有應推恩人,雖非歲首,亦爲抄啓事,載法典矣。侍從臣父年七十人,別單書入之意,敢啓。傳曰,知道。
洪名漢,以兵曹言啓曰,昌德宮衛將金鎭聞,素患疾病,近甚添劇,時月之內,萬無起動供仕之望,呈狀乞遞,不可强令察任,今姑改差,何如?傳曰,允。
敎南漢山城守禦使吏曹判書李鼎輔書,王若曰,守禦形便,所先者保障重地,韜靲管轄,宜藉乎文武全才,何待僉謀?亶出予簡。惟彼南城險阻,寔我中都關防,千雉據山谿之形,蓋當湖嶺間衝要,百年戒陰雨之備。粵自朝宗朝設施,專畀牧圉之權,始置尹而控制,中變居留之任,遂分司而董釐,頃因朝議之難便,致有衙門之屢易,再經營府之離合,罷留司而內移,肆致體貌之尊嚴,倣沁都而外總,春秋明操鍊之節,詰戎政於山營,芻粟備緩急之需,管軍務於京口。苟非經濟之峻望,曷膺撫禦之重權?惟卿,風範端方,性質剛介,才識精鍊,文章乃其緖餘,言議激昻,士流賴以扶植,秉心制行,自有臨事直截之風,正色立朝,不作隨時俯仰之態,惟內外任事之靡替。故前後淸顯之歷揚,臨屛翰而理民,遺愛未忘,坐皐比而試士,公道克恢,置之館閣淸班,則展也黼黻之手,畀以銓衡重任,則允矣藻鑑之明,才猷益臻於老成,志操恒勉於恬雅。玆授卿以南漢山城守禦使吏曹判書,卿其祗服寵命,益勵顯庸,奬千夫之韎韋,可使節制之有法,繕一城之旗鼓,庶期精采之改觀,時俗漸趨於恬嬉,莫曰疆埸無事之日,機務毋怠於經理,常若門庭有寇之時,於戲,錢穀甲兵,何妨詩禮中得力?人和地利,貴從經訓上爲治,克殫綢繆之誠,無替倚毗之眷。故玆敎示,想宜知悉。知製敎李瀰製進
王世子在昌德宮。常參停。
世子宮,政院口傳問安。以承言色下令曰,當此焦悶之時,雖政院問安,不可循例爲之,其止之。
嬪宮,政院口傳問安。答曰,知道。
世孫宮,政院口傳問安。答曰,知悉。
李光瀷達曰,明日常參,睿候方在調攝中,頉稟。令曰,知道。
又達曰,大司憲李彛章牌不進,執義金元行在外,掌令李運海牌不進,趙重明,持平李恒祚投畀傳旨未下,李廷烈受由在外,今日以監察茶時之意,敢達。令曰,知道。
藥房分提調金時默,同副承旨李光瀷口傳達曰,夜間,睿候調攝,若何?連日冷處,寢膳諸節,不瑕有損,雖在此時,診察議藥,有不可已,而鎭日求對,輒未蒙許,臣等不勝焦迫憫鬱之至。臣等卽與諸醫,暫爲入對診察,千萬伏望,惶恐敢達。答曰十二字削退去。
口傳再達曰,下令如此,臣等尤不勝焦遑抑鬱之至,調攝之中,湯劑之停止,診察之不爲,已至多日,雖在此時,診察議藥,不容少緩,臣等雖不敢更請入對,而召見醫官,千萬伏望,惶恐敢達。答曰,雖醫官,亦何可召見乎?退去。
李光瀷達曰,卽者檢閱姜趾煥,因尹師國之被譴,謂以情勢難安,陳書徑出,原書纔以捧入矣。所當直捧禁推徽旨,而此與無端徑出有異,推考警責,何如?令曰,依。
又達曰,判決事洪鏡輔,自鄕上來云,卽爲牌招察任,何如?令曰,依。
檢閱姜趾煥書曰,伏以,臣之無似,猥當圈事,終至僨誤,固已自料,而臣之所見,則薦變爲圈之後,宜務廣取,旣欲廣取,則不必以武家之子若孫爲拘,而今此新圈中兩人之地閥才華,不必有損於他人,故臣意則欲爲竝取,而僚臣尹師國之意,則以無前例,相持終日,竟未歸一。方欲露章自列之際,特命入侍,誨責諄複。仍令成圈,而僚臣尹師國,則以筵奏之不審,至被嚴譴,遠黜遐荒,苟求其本,則緣臣相持而輾轉至此,在臣私義,臣何獨晏然而已乎?玆陳短章,徑出禁門。伏乞离明,亟令鐫削臣職,仍勘臣罪,以安賤分,以昭法紀,千萬幸甚。答曰,覽書具悉。爾其勿辭,從速察職。
吏曹參判金陽澤書曰,伏以,臣向叨天曹亞席之任,祈免不得,遂至冒膺,而器材不稱,愧慓方深,不意千萬夢寐之外,特旨授國子兼管之任,不識聖明,奚取於庸愚賤品,而有是命也?臣於見職,蓋嘗屢叨而蔑效,固宜追勘不職之罪,以彰其慢,而今反拔之於衆人之中,畀之以兼銜之榮,臣心之懍惕,固不暇言,而在淸朝綜核之政,何若是其傎也?凡官制之名,以兼帶,古所稱總領機務之義,尋常庶官,尙以兼任推之爲重,況此師儒之長,職是敎胄,責在成均?自古遴選是任,必擧文學之士,俾稱其實,乃若以兼爲官,地望尤迥別。歷考祖宗朝盛際,三數十年僅一二人,苟論其人,率是長德俊髦,爲一世矜式者,委畀之道,其難其愼,奈何以如臣無似?破格特除,玷玆高華之任,致令群情駭惑,多士嗤笑,不免爲辱朝廷而羞當世,是不但不幸於臣身而已。私分旣濫,公議亦怕,夫豈有一刻蹲冒之勢,而適會淸齋,控籲路阻,太室親享,駿奔義重。卒乃冒沒出肅,廉義都虧,悚恧罙切。玆敢强抗汗顔,短章陳暴,而目今課試甚急,月講屢有飭敎,此時此任,不容一日虛縻。伏乞离明,念名器之至重,察臣言之非飾,亟令鐫改臣新帶兼銜,回授可堪之人,公私不勝幸甚。答曰,覽書具悉。特除之下,不可如是,卿其勿辭,從速察任。
長溪君棅書曰,伏以,臣所後父母墳山,在於衿川地,而拘於術家,未得合葬,今幸曆吉,將營窆禮,而顧臣身係職事,行止末由自專,玆不得不仰控哀懇。伏乞睿慈,俯垂矜憐,特許寬暇,趁期往來,俾伸至情,千萬至祝。答曰,覽書具悉。卿其安心,依所陳往來焉。仍令曰,給由馬,澆奠床備給。
錦城尉朴明源上書。見上令于李光瀷曰,澆奠床備給。
辛巳十月初七日午時,上御景賢堂。大臣·備局堂上引見入侍時,領議政洪鳳漢,知事李益炡,工曹判書李昌誼,禮曹判書南泰齊,刑曹判書洪象漢,戶曹判書金相福,兵曹判書具善行,判尹李之億,行副司直鄭汝稷·李章五,吏曹參判金陽澤,行副司直洪麟漢,右承旨李翼元,假注書沈鏶,事變假注書金復休,記事〈官〉李仁默·崔昌國,以次進伏訖。上曰,平安道新恩中着弊衣者,分付訓局,使之覓着新衣矣。如已覓着,使之入來。賤臣沈鏶,承命出去,分付入侍。上曰,汝着弊衣,恥耶,不恥耶?對曰,爲恥矣。上曰,汝不如仲由矣。命書傳敎曰,衣弊縕袍,與衣狐貉者,立而不恥者,其由也歟?弊縕袍,人皆恥之,可知昨見新恩中有弊衣服者,問之,卽平壤人也。此嗣服後初見也。罕有慶科,服此而下鄕,豈慰鄕武之意哉?令工曹濟用監,幞頭·袍帶一件,特爲賜給,貧困可知,與壯元比較者武技用,令本道特爲調用。鳳漢曰,夜間聖體,若何?上曰,痰者,治世之能臣,亂世之奸雄也。過唱榜後,心解志弛,痰乃乘間矣。鳳漢曰,請診候。上曰,只入直醫官入來。鳳漢曰,寢睡·水刺之節,何如?上曰,一樣矣。金陽澤曰,政措有所仰達矣。冬至上使,欲率去其子,而李命杰方帶漣川縣監矣。其書援例請率往,而前例則果有之,故本曹覆達判下,而旣言朝家遞職之令,則漣川有難遽然出代,何以爲之?上曰,領相之意,何如?鳳漢曰,李益炡在加平時,隨其父往燕,自上特命內移,密陽君燕行時,其子李彥熽,亦以外任隨往,引重臣之例,自吏曹內移,使臣之子若隨往,則許遞外任,可也。至於內移,事體,如何?而前例則果有之矣。上曰,自吏曹遞付京職,可也。出擧條鳳漢曰,洪樂仁唱榜日,除以修撰,此前所未有之事,伏願老其才用之也。臣誠有盛滿之戒矣。上曰,人才之用,一日爲急,故如是耳,且卿拔之於都堂錄,故也。鳳漢曰,拔後除之,亦未晩也。上曰,予非爲卿,亦非爲渠也。上曰,吏兵先退開政。都承旨尹東暹,醫官金履亨入侍後,醫官入診曰,脈候左右三部度數,今亦尙闊而有數處,胃脈不足一樣矣。上曰,痰勢作亂於腹中股下矣。今則少愈矣。履亨曰,上乘之氣,不愈,不可以茶水而止,請進湯劑。上曰,建功湯,人皆曰口渴矣,汝意,何如?履亨曰,數降冒氣,則自愈矣。以橘皮·烏梅·生薑,爲茶飮,好矣。上曰,此則煎入,可也。上曰,手部之冷,甚怪矣。履亨曰,以寒痰故也。上曰,是矣,鳳漢曰,湯劑更爲煎入,何如?上曰,煎入。鳳漢,摠戎使崔鎭海狀啓以爲,南陽鎭今秋巡操後,軍兵賞格木箭竹,依例題給,束五軍犒饋,以該邑儲置米取用事,令廟堂稟旨分付爲請矣。此則自有前例,依狀請許施,何如?上曰,依爲之。出擧條鳳漢曰,江華留守洪樂性狀啓以爲,本營鄕廨軍物,及龍堂墩臺·體城·女城各處城門,頹落破傷處,今將修改,而所入物力,萬無措辦之路,以某樣米布錢,量宜劃給事,請令廟堂稟處矣。守臣之今年修改之役,比前浩大,誠宜顧念,而年年築役,自本府擔當,毋煩朝家事,定式甚嚴,行之已久。今若爲其役處之浩,徑開區劃之路,則後將效尤,慮在難繼,勢將置之矣。上曰,依爲之。出擧條鳳漢曰,開城留守朴相德狀啓以爲,本府一勅所入,計錢爲一萬五千兩,春秋開市時例下。又近三千兩,而庫中留在,僅爲三千五百兩,不但目下事勢,萬萬悶迫,況今北使出來,要在不遠?若不速賜指揮,則必爲臨時狼狽,令廟堂劃卽稟旨,以爲及時變通事爲請矣。本府之萬萬渴急,朝家之所洞知,不可無方便顧恤之道,而兩西錢不可犯。抑臣常有爲南民憂慮者,因此少除其弊,亦爲一道。蓋湖南營別會之,監司遞易時別備,輒不下數萬石,名雖句管於備局,實則自巡營盡分取耗,卽今該道小民之困於四十餘萬石,營穀之散斂者,逐歲增加,臣於前後筵中,屢陳此狀,而未及變通矣。就此中折米四千石,特爲劃給於松都,一以減湖糴之數,一以救本府之急,何如?上曰,依爲之。出擧條鳳漢曰,黃海監司李溵狀啓以爲,康翎等尤甚七邑,依傳敎勿令赴操事知委,而至於金川等三邑被雹面,民情之遑遑,十倍於尤甚邑。故雖係朝令之外,一體知委停操,跡涉擅便,惶恐待罪云矣。朝家只令尤甚邑,勿爲赴操而已,則之次邑之尤甚面,雖民情遑急,道臣安可直令停操乎?意雖出於爲民,事有關於師律,其在尊國體防後弊之道,不可置之,黃海監司李溵,罷職,何如?上曰,依爲之。出擧條鳳漢曰,事雖當如此,而甚可惜矣。上命書傳敎曰,黃海監司罷職代,今日擇擬。鳳漢曰,慶尙監司黃仁儉狀啓,備陳本道穡事失稔之狀,仍以爲陸操,今方擧行,而至於牙兵,則折半排番入防,折半除番收米,自是節目,而當此災歲,納未赴操,俱爲難支之弊,架山城操,秋習合操之際,糜費亦甚多端,特爲停操事,令廟堂分付稟旨爲請矣。牙兵習操與架山城操,則異於正軍操鍊,而本道今年年事,未免失稔,宜有弛張之道,依狀請停止,何如?上曰,依爲之。出擧條鳳漢曰,向者廛事,臣亦被罪,實仰其時同罰,而臣今復拜,兩都尉則尙不敍用,誠可悶矣。上曰,卿則雖不知,而兩尉必知之矣。鳳漢曰,亦豈知之乎?不可仍置也。上曰,今已月逾矣。命書傳敎曰,前永城尉申光綏,前昌城尉黃仁默,飭己行,竝敍用。鳳漢曰,在外䑓臣,投畀傳旨,尙今不下,而李恒祚則戶判之承命往江華時,明知其方在通津,其餘兩人,亦皆在外云,宜有分揀之道矣。上曰,三人皆分揀。出擧條上曰,今日亦皆違牌。李翼元曰,皆違牌矣。翼元曰,近來臺臣被謫之時,不捧遞差傳旨,直捧投畀傳旨,事涉何如?此後遞差傳旨,依例捧入,繼捧投畀傳旨事,定式施行,何如?上曰,依爲之。出擧條命書傳敎曰,畿伯有闕代,今日政擧行。命書傳敎曰,承旨洪名漢,勿拘解由,只推牌招。上曰,舊乫坡知權管池日浩,旣已遞付京職,前仕通計。出榻敎上曰,姜趾煥胡不在乎?翼元曰,陳書云矣。上命書傳敎曰,檢閱姜趾煥,不爲入侍故問之。上書云,其涉過矣。待下答,卽爲牌招。鳳漢曰,禁漏官事,頃有下敎矣。此輩亦一來廳者,而本營不爲句管,故初不擇人,以致雜亂矣。其中大不似者,已令揀汰,而此後依三營例,各別精擇,定式施行,何如?上曰,依爲之。出擧條泰齊曰,王世孫嬪揀擇,歲前行之事,命下矣。限年禁婚之意,前已知委京外,而冬節已屆,揀擇單子,預先捧入然後,當以歲前涓吉三揀,故捧單日子,從遠近分排知委,何如?上曰,單子以至月初旬前,畢爲捧入,可也。出擧條命書傳敎曰,編次人一人,昨已下敎,而今聞湖西伯,來月瓜月云,此時湖西到界物膳有弊,忠淸監司具允明,今日政內擬,其代,亦於今日政擧行。大臣·備堂以次退出。上曰,領相更爲入侍。上曰,金時默,昨薦以畿伯,今入於海伯望,何也?鳳漢曰,臣亦未知也。上曰,副望趙榮進,好矣。鳳漢曰,在上處分矣。上曰,首望若不點下,則自然承入於畿伯望矣。上曰,予有欲用者,松留之弟,是也。鳳漢曰,上敎誠好,而先試守令然後,拜以監司,好矣。上曰,好矣。鳳漢曰,臣當以此擧行矣。上曰,玉堂入侍,他承旨入侍。應敎李瀰,承旨洪名漢進伏。上曰,大提學硯面,儒臣見之乎?山人者,誰也?瀰曰,不知矣。上曰,見知而來。瀰復命曰,鶴字以半字書之,而卽故相趙文命也。上曰,忠請監司,誰可爲也?仍曰,都承旨,極堅緻矣。鳳漢曰,其人無不能爲之事矣。上曰,大臣出去爲之,更爲入來。金相福曰,昨年發回方物中,白線紙一千九百卷,留置彼中矣。今番使行,自戶曹例給貿易價,以此條出給譯官,使之換貿,何如?上曰,依爲之。出擧條鳳漢更爲入侍。上曰,言於政廳來乎?鳳漢曰,言之矣。鳳漢曰,京畿監司,若已點下,則分提調,更當出之矣。上曰,然矣。命書傳敎曰,內局分提調有闕代,今日擧行。命書傳敎曰,都承旨前望單子入之。命書傳敎曰,都承旨有闕代,行司直具允鈺除授,牌招察任。三院副提調,仍兼,房順房。上曰,注書出去,持入擊蒙要訣,予欲敎世孫。賤臣沈鏶,承命持入。上曰,儒臣讀之。上曰,注書知之乎?具庠,今爲何道察訪乎?賤臣沈鏶對曰,麒麟也。上曰,乙亥年點注於大訓,承旨知之乎?名漢曰,大訓下有添入者矣。上曰,注書持入,瀰讀要訣。至事不可久,上擊案噓唏而歎。仍命曰,限事親章付籤,使世孫讀之,可也。賤臣沈鏶,奉入大訓。上曰,承旨讀之。名漢讀奏訖。諸臣以次退出。
上在慶熙宮。只常參爲之,經筵以代理停。
藥房都提調洪鳳漢,提調金相福,左副承旨洪名漢啓曰,伏未審夜間,聖體調攝若何,寢睡·水刺之節,亦何如?湯劑今方依例煎入,而今日臣等,當依下敎率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,此後只日次問候,宜矣。
中宮殿,藥房口傳問安。答曰,知道。
傳于李翼元曰,孟朔常參,今日爲之,時刻,辰正一刻爲之。
內醫院官員,以都提調·提調意啓曰,今日問安,副提調具允鈺,不爲仕進,卽爲牌招同參,何如?傳曰,允。
以承傳色口傳下敎曰,藥房入侍,常參後爲之。
洪名漢,以都摠府言啓曰,今日入直內三廳武兼·禁軍及軍兵等,中日習射事,標信啓請矣。景賢堂常參相値,不得爲之之意,敢啓。答曰,知道。
洪名漢,又以都摠府言啓曰,副摠管趙啓泰,以御營中軍軍兵等,中日試放事,南小營晝仕出去之意,敢啓。答曰,知道。
李翼元啓曰,今日常參時,承旨不可不備員,而都承旨具允鈺,因藥房草記,纔已出牌。右承旨鄭尙淳牌不進傳旨未下,左承旨金始煐病不仕進,所當請牌,而拘於廳規,不得爲之,何以爲之?敢稟。無批答。
李翼元又啓曰,今日常參,兩司當爲進參,而除在外·呈辭入達外,無他進參之員,有闕之代,政官牌招,開政差出,以爲入侍之地,何如?無批答。
傳于具允鈺曰,朝參亦不備而爲之,常參官如入來,卽爲入侍,時刻入之。
傳于具允鈺曰,守令下直後,同爲入侍。
傳于具允鈺曰,提調入侍時,世孫嘉禮定例持入。
李翼元,以禮曹言啓曰,今十月初九日,王世子詣慶熙宮進見,出還宮時,王世孫宣仁門外,祗迎祗送之節,何以爲之?敢稟。傳曰,置之。
假注書望,沈鏶·李賢涉改差,代以李澤遂·具㢞爲假注書。事變假注書望,金復休改差,代以睦祖洙爲事變假注書。
有政。吏曹判書李鼎輔牌不進,參判金陽澤進,參議徐命膺禁推,右副承旨洪名漢進。吏批啓曰,通禮院相禮沈瑴呈狀內,身病猝重,勢難察任云,依例改差,何如?傳曰,允。以李顯重爲承旨,尹學東爲大司諫,姜潤爲掌令,李憲默爲獻納,李奎采爲右尹,沈鏽爲同經筵,金宗郁爲漣川縣監,李錫心爲司僕主簿,宋載禧爲掌樂主簿,柳燦爲利仁察訪,申光綏爲司宰提調,南泰齊爲掌樂提調,洪麟漢爲平市提調,金養心爲相禮,李萬協爲司饔直長,鄭漢斗爲禧陵直長,李春躋爲歸厚提調。兵批,兵曹判書具善行病,參判金器大昌德宮入直,參議鄭基安入直進,參知韓光會·柳健病,右副承旨洪名漢進。以鄭純儉·金始煐,副司直單付。
具允鈺,以司饔院提調意啓曰,本院奉事李萬協,以燔造官,方在分院,而今日政禧陵直長遷轉矣。依例本院直長相換,以爲竣事之地,何如?傳曰,允。
鄭尙淳,以弘文館言啓曰,新除授校理李潭,時在忠淸道沔川郡任所,副修撰鄭晩淳,時在咸鏡道文川郡任所,經筵入番事緊,請竝乘馹上來下諭事。傳曰,允。
洪名漢,以弘文館言啓曰,本館下番,連日闕直,事甚未安,新除授修撰金魯鎭,卽爲牌招入直,何如?傳曰,允。
以校理徐命天,副校理李徽中,檢閱姜趾煥牌不進罷職傳旨,傳于鄭尙淳曰,竝只推,更爲牌招,開陽門仍留,入來後下鑰。
具允鈺,以奉常寺都提調·提調意啓曰,東籍親耕田所種稻,打作則所出二石,皮唐黍,打作則所出二石,皮粘粟,打作則所出一石,豆,打作則所出一石,太,打作則所出一石十一斗之意,敢啓。答曰,知道。
王世子在昌德宮。常參停。
李光瀷達曰,明日常參,睿候方在調攝中,頉稟。令曰,知道。
又達曰,大司憲李彛章初度呈辭入達,執義金元行,掌令趙重明在外,一員未差,持平李恒祚在外,李廷烈受由在外,今日以監察茶時之意,敢達。令曰,知道。
藥房分提調李得宗,同副承旨李光瀷口傳達曰,夜間,睿候調攝,若何?連日冷處,寢膳諸節,不瑕有損,雖在此時,診察議藥,有不可已,而鎭日求對,輒未蒙許,臣等不勝焦迫悶鬱之至。臣等卽與諸醫,暫爲入對診察,千萬伏望,惶恐敢達。答曰十三字削其卽退去。
又達曰,下令若此,而調攝之中,湯劑之停止,診察之不許,已近一望,臣等尤不勝焦遑悶迫之至。雖在此時,診察議藥,不容少緩,臣等則不敢更請入對,而召見醫官,千萬伏望,惶恐敢達。答曰,雖醫官,亦何可召見乎?退去。
以刑曹言達曰,殿試時,平壤人金得信,聞知直赴人金龜彩之身故,與鎭煒符同謀議,假稱龜彩,使朴寅柱代射之狀,旣已綻露,竝令嚴査重繩事,自試所草記,蒙允矣。金得信·朴寅柱等,借射代射之狀,及金鎭煒之居間受賂作奸情節,箇箇遲晩,金得信·朴寅柱,自臣曹考律科罪,金鎭煒係是出身,移義禁府處之,何如?令曰,依。
又以兵曹言達曰,本曹正郞沈勗之,身病猝重,累度呈狀,勢難行公,宿衛重地,不可久曠,正郞沈勗之,今姑改差,何如?令曰,依。
又達曰,假注書沈鏶·李賢涉,事變假注書金復休,身病猝重,勢難察任,竝令姑改差,何如?令曰,依。
十月初八日巳時,上御景賢堂。常參入侍時,領議政洪鳳漢,知中樞府事李益炡,行吏曹判書李鼎輔,行刑曹判書洪象漢,行工曹判書李昌誼,戶曹判書金相福,禮曹判書南泰齊,兵曹判書具善行,漢城判尹李之億,咸春君李昌運,敦寧都正李瀁,應敎李瀰,吏曹佐郞鄭文柱,戶曹佐郞南泰憲,禮曹佐郞李寬,兵曹正郞韓德孚,工曹正郞徐有慶,刑曹佐郞尹光裕,行都承旨具允鈺,左副承旨李翼元,右副承旨洪名漢,記事官沈鏶·李賢涉,記注官李仁默,記事官崔昌國,以次進伏訖。洪鳳漢曰,聖候調攝,何如?上曰,今日比昨稍勝,而溫冷之氣,上下矣。上曰,敦寧都正,使之上殿,六曹郞廳皆入侍。有啓辭官上殿,無啓辭官退去。上曰,承旨書之。右承旨鄭尙淳違牌,其涉過矣,只推,更爲牌招察任。左承旨金始煐許遞,其代,政官牌招開政,以在京無故人擧行,待下批牌招察任。出榻敎鳳漢曰,都承旨之違牌,過矣。上曰,一番例也,今日之承牌,宜矣。上曰,吏判之撕捱,過矣。頃科課次時,見其老矣。鳳漢曰,老而剛,可謂第一也。上曰,吏判一次開政後,更不出焉,今番則旣出矣,卽使開政。以下十行半刀削鼎輔曰,臺望苟艱,坐罷人,一竝敍用,何如?上曰,依爲之。鳳漢曰,吏判,老成人也,申飭行公,何如?上曰,見其筋力,吏判姑不可許遞矣。鼎輔曰,臣極猥越,而本病轉甚,不可久冒於銓曹重地,許遞臣職,俾安私分,幸矣。上曰,崇品重臣,雖有直請辭免之例,而大臣俄已陳達,吏判旋卽請遞,似涉猥越,推考,可也。出榻敎上曰,三臺臣違牌傳旨,卽爲踏下,而昨日政不出其代,當該政官,從重推考,可也。出榻敎象漢曰,今日常參,出尋常萬萬,臣等奉承聖敎,更無仰達之事,而至於刑賞之政,更加勉勵,何如?上曰,所達,好矣。上曰,承旨書之。噫,暮年常參,卽予苦心。今年穡事,大違初料,夙宵奚弛于心,其中亦不無設賑處,年分之時,眞僞詳悉,俾無混淆之弊,其於設賑之邑,賑穀預爲經紀,使我元元,其無顚連溝壑之弊事,下諭于諸道·兩都。出榻敎上曰,承旨書之。堂上·堂下違牌坐罷人,竝敍用。出榻敎上曰,承旨書之。未辭朝守令,其令卽爲下直,仍爲入侍,庭試上來,及受由上來守令,今日內下送。出榻敎鳳漢曰,臣於向日,以印信僞造罪人中,詳査其一分可恕者,傅之生議之意仰陳,自上有該堂考其文案,議于大臣,登對以奏之敎,而今至六七朔,堂上屢次遞易,迄此遷就,雖緣朝家多事之致,而成命之久未擧行,事體極涉未安。已遞之前後判書,竝從重推考,時任判書,今方入侍,親承下敎,從速擧行事,申飭,何如?上曰,所達,誠是矣。雖不奏,欲爲之矣,依爲之。其根本皆出捕廳,有形跡無形跡,不可不詳審,招捕廳將校,詳問其首末,明日入侍,可也。鳳漢曰,此係人命生死所關,許多文案,詳閱之際,當費多日,待其畢閱後,始可求對矣。上曰,依爲之。出擧條昌誼曰,本曹以進上所管衙門各樣貢價上下,專靠於外方價布,其所收納,自有定限,而近來各邑,慢忽轉甚,凡係上納之際,守令或不致察,該吏輒多幻弄,初以純錢收捧,而換木以納,或以錢布參半,而純木以納,若是之故,木品之麤短特甚,期限之稽滯自多,莫重進獻之需,將無以支繼,事體誠極寒心。自今以後,一依朝令,無論錢木,從民願收捧,必趁當朔,使之上納,若或有如前苟充愆期之弊,則當該守令,各別論罪之意,另加申飭於諸道,何如?上曰,依爲之。出擧條瀰曰,常參,自是大朝會,而兩司無一員在京,不得進參,實爲寒心,在京臺官,今日亦有自政院捧單云者,殊涉未安,當該捧入承旨,從重推考,何如?上曰,依爲之。出擧條泰齊曰,外方新恩還鄕之日,監司·守令,具禮接待,親沒者,備給奠需等節,詳載於大典及五禮儀,此蓋出於榮耀激勸之意,而近來此規廢弛,重臣洪象漢,曾任關西時,考据典禮而行之,其後未聞有繼之者,其在申明舊典之道,申飭各道,何如?上曰,依爲之。出擧條相福曰,告訃差倭先文,來到已久,接慰官亦已差出,所送單參,一時爲急,右相爲戶判時,以例貿中,急先上送之意,有所筵稟。於關西道臣辭陛之時,臣亦屢關催促,而尙無消息,實有生事之慮,以罔夜上送之意,更加申飭,何如?上曰,依爲之。出擧條善行曰,虛司果二人,昨日政,以武兼以窠,盡爲區處,而武兼一窠,卽軍門出六窠也。此一窠,本是以主簿一窠,變通加設者,而中間換爲武兼矣。軍門出六之人,不無稱冤之端,故今番虛司果一人,陞付於武兼窠,軍門出六窠,則依前定式,以訓鍊主簿一窠,施行,何如?上曰,依爲之。出擧條鳳漢曰,京畿田政則監營處在都下,新舊使自當相議善處,至於湖西·海西兩道田政,當此災年,付之生手,甚爲難便,使舊監司磨勘後交龜事,分付,何如?上曰,依爲之。出擧條相福曰,湖西·海西兩道年分,大臣旣以舊監司磨勘之意,陳達矣。舊監司必當從速擧行,而大抵年分,趁早磨勘然後,可無窘速之患,諸道一體申飭,何如?上曰,依爲之。出擧條瀰曰,近來各司,久爲廢坐,明日以後,則不必如是矣。申飭各司,自明日以爲依例開坐之地,何如?上曰,依爲之。出擧條瀰曰,昨〈日〉以擊蒙要訣,持入世孫宮,時時講討事,分付於講書院,而聞講院曾無此冊云,姑以弘文館·侍講院所在之件,推移持入之意知委,而此冊旣是單卷,亦宜置於講書院,自完營以爲印出上送之地,何如?上曰,依爲之。出擧條上曰,敦寧都正進前。李瀁進伏。上曰,頗精緊矣。且思舊日,不無感愴。上曰,六曹郞官,次第進前。上曰,鄭文柱,頗勤幹矣。申益彬之聘父乎?各問其姓名·職掌後退去。上問于李昌運曰,來時濟州農形,何如?昌運曰,麥農稍豐矣。上曰,頃問于濟州民人,則一帆風可以入去云,新牧使去時,同爲率去乎?濟州民人,爲見動駕,屢次上來云,以此觀之,禮義亦有之矣。因命退去,諸臣次第退出。
辛巳十月初八日午時,上御景賢堂。藥房入診入侍時,都提調洪鳳漢,提調金相福,副提調具允鈺,假注書沈鏶,記注官李仁默,記事官崔昌國,醫官金履亨·皮世麟·許礈·李泰遠·慶絢·玄處明·吳道炯,以次進伏訖。上進御湯劑後,鳳漢請診。上曰,診之。諸御醫入診後,僉曰,左右三部,度調且緩,胃脈不足則如昨日矣。鳳漢曰,今已日晩,不可再診,明日更爲入診,何如?上曰,當觀明日,更當下敎矣。上曰,領相先退,守令入侍。林川郡守鄭章,沔川郡守金履福,江西縣令金履長,陽智縣令金宗卨,鎭安縣令徐日輔,三嘉縣令趙德星進伏。上命誦七事後,仍命退出。命承旨書傳敎曰,館職苟簡,未有甚於近日,有領相,則與弘文提學,都堂錄,已有前例,卽爲擧行事,分付。分館之遲滯,亦莫甚於近日,只有今榜,亦令今月內擧行。上曰,王世子明日進見時,出自宣仁門,入於顯謨門。出榻敎命書傳敎曰,先儒云,婚姻論財,夷虜之道,可謂格言,心常誦之,況我朝以儉德相傳,漢史亦不云高髻廣袖之譏乎?近者侈風日盛之時,宜自王公始,噫,繼三百年宗社者,卽世孫也。白首暮年,豈意見此,先示儉然後,可以體列朝崇儉之德意,故特取世孫嘉禮定例,手書以減,皆減等凡嘉禮懸註者外,書以今減者,差等之意也,則悉擧行,只書減字者,勿論今番嘉禮,皆遵此例。而噫,己卯年憶昔年,雖減大卓樽花足行大婚,非己卯則雖存大卓減,其器數樽花則減焉。而噫,憶昔日慈敎,進宴時,絲花鳳代紙花,畫龍燭代紅燭,此則豈徒今番?凡嘉禮·吉禮,皆用此例,本房禮物中,有三十壺淸酒,禁酒之時,決不可仍此書減,此亦凡國婚時用此例。頃年上號時,緞褓代紬褓,莫重太室用紬,則於此猶用緞,事體,若何?冊嬪時,敎命印冊櫃褓代紬事,皆書下,此亦勿論嘉禮大禮,皆遵此,而衣襨次中不緊者,亦減下,凡國婚,皆用此例,以示予暮年勸勤之意,雖不擇日,本房之盤床豐備,猶不除焉,是豈樂爲?自今番嘉禮,盤床毋過五六器,以叉手果代藥果,此後吉禮亦然。噫,不在豐侈,惟在禮文,祛其侈,國之金枝玉葉,其若繁盛,豈不休哉,豈不休哉?此亦暮年一大自强之道也。諸臣以次退出。
上在慶熙宮。常參·經筵以代理停。
自巳時至未時,日暈。
諸承旨口傳啓曰,王世子來詣顯謨門外,俯伏矣,敢啓。
王世子入慶熙宮後,政院·玉堂口傳問安。答曰,知道。
傳于李翼元曰,中旬法講,再明日朝講爲之,時刻,辰正初刻。
傳于李翼元曰,諸司預備。
以副修撰洪樂仁牌不進罷職傳旨,傳于李翼元曰,只推,更爲牌招。
傳于洪名漢曰,承旨入侍。
鄭尙淳啓曰,假注書李澤遂·具㢞,事變假注書睦祖洙,時無職名,令該曹依例付軍職,冠帶常仕,何如?傳曰,允。
以金敍九·金煊爲假注書。
傳于李翼元曰,建功湯,有下敎事,提調入侍。
藥房都提調臣洪鳳漢,提調臣金相福,副提調臣具允鈺啓曰,伏未審夜間,聖體調攝若何,寢睡·水刺之節,亦何如?湯劑今方煎入,而今日是日次,臣等當與諸御醫入診,詳察聖候,議定繼進當否矣。臣等不任區區伏慮,敢來問安,竝此仰稟。答曰,知道。氣則一樣矣。
中宮殿,藥房口傳問安。答曰,知道。
王世子在昌德宮。常參停。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
李光瀷達曰,明日常參,睿候方在調攝中,頉稟。令曰,知道。
又達曰,大司憲李彛章再度呈辭入達,執義金元行,掌令姜潤在外,趙重明,持平李恒祚牌不進,李廷烈受由在外,今日以監察茶時之意,敢達。令曰,知道。
又達曰,憲府連日監察茶時,事甚未安,除在外·呈辭受由外,未肅拜·不爲行公人員,竝卽牌招,何如?令曰,依。
藥房分提調李得宗,同副承旨李光瀷口傳達曰,夜間,睿候調攝,若何?連日冷處,寢膳諸節,不瑕有損,臣等之不得入對,已浹一望,下情不勝焦迫之至。進見時刻已迫,出宮前暫時診察,尤不可已,臣等卽與諸醫,入對診察,千萬伏望,惶恐敢達。答曰,以下四字削何可許診?其止之。
口傳再達曰,下令若此,臣等則雖不敢更請入對,而調攝之中,不得診察,已至許久,下情豈不萬萬焦迫乎?出宮前,暫許召見醫官,千萬伏望,惶恐敢達。答曰退去。
王世子入慶熙宮後,藥房·政院口傳問安。答曰,知道。
王世子還宮後,藥房·政院口傳問安。答曰,知道。
洪名漢,以義禁府言達曰,刑曹達辭內,今番武科殿試時,直赴弄奸人,前引儀金泰雄,移本府處之事,依下矣。金泰雄,今方待令於本府,卽爲拿囚之意,敢達。令曰,知道。
又達曰,內局分提調李得宗,率醫官求對矣。令曰,同爲入對。
又達曰,領議政洪鳳漢,有稟達事,來詣求對矣。令曰,還內後,領相與宮官同爲入對。
初九日巳時,上御思賢閤。承旨入侍時,左副承旨洪名漢,假注書具㢞,記注官李仁默,記事官崔昌國,進伏訖。上命承旨書之。元良回時,顯謨門外乘輿,興化門外,依例乘輦,時刻,待諸司預備擧行事,分付講院。又傳曰,都承旨有闕代,行司直沈鏽除授,牌招察任。三院副提調,依例例兼,房順房。又傳曰,元良旣進見,常參·備局次對·胄筵,依例爲之事,分付備局與侍講院。出傳敎上曰,右相第三書下答後,自政院趁卽仰稟。諸臣以次退出。
辛巳十月初九日申時,王世子還宮時,左副承旨洪名漢,藥房分提調李得宗,加出假注書鄭錫台,記注官李鎭衡·尹錫周,宮官輔德邊致明,弼善李敬玉陪從。王世子着翼善官,衣衮龍袍,乘步輦出興化門外乘輦,自宣仁門還宮。諸臣問安後退出。
上在慶熙宮。常參·經筵以代理停。
李翼元啓曰,臣依定式,今日進詣崇政殿月臺入直,禁軍等戎器服色點考,則皆無頉。仍以傳敎內辭意,依例勞問,則皆好在云矣,敢啓。傳曰,知道。
鄭尙淳啓曰,同副承旨李光瀷,今日不爲仕進,卽爲牌招,何如?傳曰,允。
李翼元啓曰,明日朝講,兩司多官俱在外,無進參之員,有闕之代,政官牌招,開政差出,何如?傳曰,允。
李翼元,以弘文館言啓曰,本館上番應敎臣李瀰,以小朝次對進參事,晝仕出去之意,敢啓。傳曰,知道。
假注書金煊在外,代以洪檢爲假注書。
事變假注書睦祖洙有頉,代以洪龜瑞爲事變假注書。
鄭尙淳啓曰,假注書金敍九·洪檢,時無職名,令該曹依例付軍職,冠帶常仕,何如?傳曰,允。
傳于李翼元曰,召對爲之,李養源及編次人,使之來待。
以副修撰洪樂仁再牌不進罷職傳旨,傳于李翼元曰,撕捱其涉過矣。只推,更爲牌招察任。
又傳于曰,副校理李徽中罷職傳旨,混同踏下,傳旨付標。禁推則勅已行矣,特放,卽爲牌招察任。
又傳又曰,李徽中·洪樂仁,催促入來,備上下番入侍。
鄭尙淳啓曰,右副承旨李顯重,書答已下,卽爲牌招,何如?傳曰,允。
傳于鄭尙淳曰,建功湯,有下敎事,提調率入直醫官入侍。
傳于李顯重曰,承旨一員,先爲入侍,承旨一員,以代房監煎。
傳于鄭尙淳曰,都承旨牌去來,申勅。
有政。吏批,判書李鼎輔牌不進,參判金陽澤進,參議徐命膺禁推,左承旨鄭尙淳進。吏批啓曰,判書李鼎輔牌不進,參議徐命膺方在禁推中,小臣獨政未安,何以爲之?敢稟。傳曰,仍爲之。吏批啓曰,兼西學敎授李瀰呈狀內,矣身除拜時,本曹參議徐命膺,有內外兄弟應避之嫌,卽速照例遞改云,除拜時,旣與政官相避,則揆以格例,不可仍置,依例改差,何如?傳曰,允。
政事,以金尙喆爲大司憲,閔塾爲掌令,柳匡國爲持平,徐有元爲文學,南泰會爲戶曹參判,李衍祥爲監察,李道翼爲建元陵令,鄭履煥爲兵曹正郞。
兵批,判書具善行病,參判金器大昌德宮入直,參議鄭基安病,參知韓光會服制,參知柳健入直進,左承旨鄭尙淳進。政事,同知單宋碩夏,僉知單趙命周·韓浤·李蓁,副司直曺命采·李彛章·具允鈺,副司果金致讓·洪應盛,副司正洪檢·金敍九,副司直沈鏽。
以承傳色口傳下敎曰,長番內官李夢良,昏睡爲事,令該府處之。
李翼元,以兵曹言啓曰,今十月十一日,武臣賓廳武經講書日次,而中日相値,不得爲之之意,敢啓。傳曰,知道。
傳于李彛章曰,今已覺睡,提調持正氣散入侍。
傳于李顯重曰,問安官留待門外,開門後入來。
王世子在昌德宮。常參停。
世子宮·嬪宮,政院口傳問安。答曰,知道。
世孫宮,政院口傳問安。答曰,知悉。
洪名漢達曰,明日常參,取稟。令曰,停。
又達曰,大司憲李彛章三度呈辭入達,執義金元行,掌令姜潤在外,一員,持平一員未差,李廷烈受由在外,今日以監察茶時之意,敢達。令曰,知道。
令于洪名漢曰,大臣·備局堂上引接。
李翼元,以義禁府言達曰,江原監司狀達,據刑曹粘目內,利仁前察訪朴贇,移本府處之事,達下矣。朴贇下去江原道原州地本家,未及上來云,依例發遣府羅將,拿來,何如?令曰,依。
又以達曰,刑曹達辭內,今番武科殿試時,直赴作奸人出身金鎭煒,移本府處之事,依下矣。金鎭煒今方待令於本府,卽爲拿囚之意,敢達。令曰,知道。
右副承旨李顯重書曰,伏以,維天維祖宗,啓佑我聖衷,進見之命,藹若春溫,凡厥大小臣僚,遑遑焦迫之餘,莫不欣欣相告,如得更生,臣於是悲望雲天,竊不勝踊躍慶忭之至。臣曩叨是任,奉職無狀,至被大朝譴削之典。至今追思,心顫骨寒,寧欲無生,不意敍命旋降,誤恩荐加,臣非不知含恩畏義,而銀臺一步,卽臣僨敗之地,雙擎除書,惝怳震越,不知所以自措也。噫,臣自在參下,拔跡春坊,積仕最久,朝筵夕對,屢荷顧問之英音。于今十數年間,魂夢尙依,區區延頸之忱,不後於人,而倉卒遭値,萬萬不幸,莫非臣賦命奇險而然耳。臣自是以來,精魄遁喪,忽忽如狂,更無一分世念,官職去就,非所可論,玆於荐召之下,略陳危苦之情,仍請鞶帶之遞。伏乞邸下,哀而許之,臣無任瞻天隕越,泣血祈懇之至。答曰,覽書具悉。爾其勿辭,從速察職。
辛巳十月初十日辰時,王世子坐時敏堂。大臣·備局堂上,引接入對時,領議政洪鳳漢,知事李益炡,工曹判書李昌誼,吏曹判書李鼎輔,刑曹判書洪象漢,禮曹判書南泰齊,兵曹判書具善行,漢城判尹李之億,司直崔鎭海,御營大將鄭汝稷,禁衛大將李章吾,吏曹參判金陽澤,司直洪麟漢,左副承旨洪名漢,加出假注書鄭錫台,事變假注書睦祖洙,記注官尹錫周·李鎭衡,應敎李瀰,以次進伏訖。洪鳳漢進伏曰,昨日勞動之餘,睿候,若何?令曰,昨則不知,而今日頗覺憊矣。鳳漢曰,湯劑進用乎?令曰,服之矣。鳳漢仍爲問安各殿各宮畢,持狀達進曰,此乃前慶尙右兵使李命峻狀達也。備陳營樣凋殘之狀,此蓋良布減半之後,未給其代而然也。請以本營穀散在各邑者,年年取耗補用矣。所請之數,雖不可盡許,依全羅兵營及本道左兵營例,一萬石特爲劃給,使之糶糴用耗,而米租分排,備局當商量分排矣。令曰,依爲之。出擧條鳳漢曰,此時春坊差任尤重,而數遞可憫,目下有闕之代,各別擇差,此後則勿爲頻數遷移爲宜。銓曹堂上,今方入對,親承下令,而更爲出擧條,申飭,何如?令曰,依爲之。出擧條鳳漢曰,相見禮,昨有下令,而今日以停朝市,有難擧行,未知何如。令曰,相見禮,雖不可爲,而旣爲次對,則書筵似無停止之義矣,法服亦似無不可爲之事矣。鳳漢曰,下令誠然,相見禮則勢將退行矣。令曰,依爲之。出擧條又令曰,久不行徽寧殿祭禮,望日當參矣。鳳漢曰,睿敎,誠是矣。鳳漢曰,酒禁則漢城府今方嚴飭,而今年牛疫,間多有之,私屠之弊,各別嚴禁事,申飭三司,何如?令曰,依爲之。出擧條鳳漢曰,今年未免穴農,窮民撫濟之責,專在守令,而近來守令之受由曠官,亦甚有弊,此後則守令之閑漫受由,切勿許給之意,各別申飭於諸道道臣,何如?令曰,依爲之。出擧條知事李益炡及諸宰臣,同時進伏曰,邸下積日焦遑之餘,昨行進見之禮,臣民慶幸,曷有其極?邸下悔悟之敎,丁寧懇惻,風雷之遷,日月之更,孰不欽仰?而自今以後,宜存靡不有初,鮮克有終之戒,凡於政令施措之間,懋哉懋哉,必得其中,克袪物慾,天理流行,乃至於純然無瑕之域,實臣等區區頌祝之心矣。令曰,累日焦遑之餘,獲遂進見,歡忭曷極?而惶感無地,所勉切實,寧不銘念。李昌誼曰,昨日進見之行,滿城觀者,無不歡忭,邸下以昨日慶忭之心,參前日焦遑之心,念念勿忘,實宗社之幸也。令曰,當體念矣。李鼎輔進曰,臣有私情之萬萬切悲者,敢此仰達,而以輪操事,明日將往南漢,而臣父母墳山,在廣州接境之地,固當陳書請由,而適値停朝市,不得陳懇,尤爲憫切矣。令曰,不爲上書,則亦有口達之例乎?鳳漢曰,前例臣,雖未詳知,而其私情則誠爲矜憐,且重臣如無前例,則似不敢陳達,許施,恐好矣。令曰,依爲之。出擧條南泰齊進曰,世孫嬪揀擇,以歲前擧行有意,有大朝之敎,方以來月爲之事,敢達。令曰,知悉。應敎李瀰進曰,昨日邸下進見之後,大小臣民,慶幸何極?邸下方講周易,自强不息,是聖人體乾健之道也。自今以後,宜盡自强之道矣。令曰,當體念焉。諸臣遂退出。
辛巳十月初十日未時,上御思賢閤。承旨入侍時,右副承旨李顯重,假注書洪檢,記注官李仁默,記事官崔昌國,以次進伏訖。上命注書,都提調入來之時,政院勿爲傾動事,出去分付。上曰,都承旨許遞,其代,前大司憲李彛章除授,牌招察任,三院副提調例兼,違牌承旨代,前承旨沈履之除授,一體牌招,房順房。出傳敎提調金相福進伏問候曰,日間,聖體調攝,若何?上曰,昨日用心慮,前日之氣復作,故欲議藥召卿等矣。相福曰,臣出去監煎以入之意,敢請。上曰,依。上命金履亨曰,此時診脈,視其如何也?履亨診脈後退伏奏曰,左三部脈候,昨日則似有微縮之漸,而今則似差勝矣。上曰,玉堂牌去來,何以爲之乎?顯重對曰,臣俄纔入來,未及知之,俄者有編次人入侍之命,而只見洪麟漢之入來矣。上曰,都提調入侍。臣檢承命出來,與都提調洪鳳漢,假注書金敍九,進伏訖。臣檢退出。
辛巳十月初十日未時,上御思賢閤。藥房入診入侍時,都提調洪鳳漢,提調金相福,右副承旨李顯重,假注書金敍九,記事官李仁默,記事官崔昌國,醫官金履亨·李泰遠·吳道炯,以次進伏訖。洪鳳漢曰,伏未審聖候,若何?上曰,腹中輪囷作痛矣。鳳漢曰,請進御理中建功湯。上曰,進之。鳳漢曰,有入葱之命,其間更爲添加而然乎?上曰,加減無常矣。鳳漢曰,近來,聖體勞動,異於常時,臣等每以爲慮矣。鳳漢請診。上曰,診之。醫官以次診脈訖,退伏曰,脈候左右三部,沈數浮大矣。上曰,今日小朝次對爲之乎?鳳漢曰,爲之矣。上曰,昨日卿之入對時,有何說話耶?鳳漢曰上曰,副提調入侍。副提調李彛章,進伏訖。上命進葱熨。上曰,李春躋作故云,多年事我,而其心純良矣。鳳漢曰,聖敎誠然矣。上曰,李樑便是小人也,沈連源,何如耶?鳳漢曰,賢宰相也。上曰,其子孫今多耶?李彛章曰,今沈哥,幾皆其子孫也。上命左承旨鄭尙淳,持警世問答入直,儒臣入侍。左承旨鄭尙淳,應敎李瀰,以次進伏訖。上命鄭尙淳·李瀰進讀訖。上曰,副校理李徽中,副修撰洪樂仁,今聞陳書停朝市不捧云,雖新進之官,特除之後,廉隅似可招。出傳敎上曰,駱粥精進,卽孔聖戒沽酒市脯之意,而內局駱粥之牛,在於太僕,其無不潔之弊。故雖令封進,靜而思之,都下懸房,過於二十餘肆,懸房之人,牛廛之類,汩於利慾,慾勝之時,焉暇他顧?其中或雜不潔之牛,民或傷焉,予則不食,思而不諭,豈夫子一貫之意,予無異乎導之也?噫,屠肆其禁,雖施恩乎牛,太學典僕,何以聊生?京外萬民,得食則此也。其若禁食,雖屠亦用何?京則牛廛屠肆,鄕則牛商場市,欺用此牛,人或傷焉,施漢高三章之法,何足惜也?將施此律,內而京兆·平市署·成均館外而八道兩府,一體嚴飭。噫,小人不中節之慾,牽於其賣,貪其口食,其或傷焉,豈不矜哉?此下敎,其勿泛布,着實曉諭。出傳敎上曰,明日晝講停,編次人及李養源,下敎日來待。出傳敎上曰,車前子茶,斯速入之。仍進御後。鳳漢曰,朝廷問安雖不爲,政院·玉堂問安,則當爲之矣。上曰,此則似然矣。諸臣以次退出。
上在慶熙宮。常參·經筵以代理停。
藥房都提調洪鳳漢,提調金相福,副提調李彛章啓曰,伏未審此時,聖體調攝若何,寢睡·水刺之節,亦何如?腹部之氣,更不往來乎?湯劑今方煎入,而臣等卽與諸御醫入診,詳察聖候爲宜。臣等不任區區憂慮,敢此問安,竝爲仰稟。答曰,知道。寢睡差勝,氣亦差愈矣。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
大殿,政院·玉堂問安。答曰,知道。勿爲問安。
中宮殿,政院·玉堂問安。答曰,知道。
大殿,王世子遣宮官問安。答曰,知道。氣已差勝,夕問安勿爲之。
中宮殿,王世子遣宮官問安。答曰,知道。
王世孫遣講官問安。答曰,知道。夕問安勿爲之。
中宮殿,王世孫遣講官問安。答曰,知道。
洪名漢,以都摠府言啓曰,今日入直內三廳武兼·禁軍及軍兵等,當爲中日習射,而停朝市相値,不得爲之之意,敢啓。傳曰,知道。
藥房三提調,持湯劑來待矣。傳曰,入侍。
傳于洪名漢曰,禁推中官三人,竝放送。
洪檢有頉,代以金容爲假注書,洪龜瑞有頉,代以南允熙爲事變假注書。
洪名漢啓曰,事變假注書南允熙,時無職名,令該曹依例付軍職,冠帶常仕,何如?傳曰,允。
吏曹口傳政事,丹陽郡守尹東晢,醴泉郡守李埴相換。
藥房副提調李彛章,持湯劑,依下敎來待矣。傳曰,入侍。
臣敬奉聖諭馳往傳諭于議政府右議政尹東度所住處,則以爲臣猥將微諒,仰首籲號,誠淺辭拙,未蒙矜允,引曰悚伏,恭俟威譴,卽又史官臨宣聖諭,辭旨鄭重,勉誨敦摯,臣不勝惶感戰兢,而庶可慰心之敎,奉讀以還,寸衷耿結,到此地頭,區區私義,有不暇計,固當冒沒承入,以伸分義。而第伏念深夜之中,以賤臣去就,仰煩酬應,或致有妨於靜攝,則其爲惶悶,當如何哉?且臣震懍之餘,適添痰眩之症,雖欲起動,其勢末由,謹當稍俟少定,趁曉趨命,史官之稽淹陋次,尤極惶悚。伏乞先命召還,千萬祈祝云,臣旣承偕來之命,姑爲仍留之意,敢啓。答曰,大臣旣以承命爲對,仍爲相守,非禮敬之意,先爲入來。
王世子在昌德宮。常參停。
李顯重達曰,明日常參,取稟。令曰,停。
又達曰,大司憲金尙喆,掌令閔塾牌不進,姜潤,執義金元行,持平柳匡國在外,李廷烈受由在外,今日以監察茶時之意,敢達。令曰,知道。
又達曰,右議政尹東度上書到院,而停朝市,留院之意,敢達。令曰,入之。
又達曰,憲府連日監察茶時,事甚未安,除在外外,未肅拜人員,竝卽牌招,何如?令曰,依。
以掌令閔塾牌不進罷職令旨,令于李顯重曰,推考徽旨捧入。
李顯重達曰,卽者左翊善洪述海,以其親病,陳書徑出,原書以停朝市,纔已退却矣。所當直捧禁推徽旨,而此與無端徑出有異,推考警責。講書院闕直,事甚未安,兼右贊讀金應淳,卽爲牌招入直,何如?令曰,依。
右議政尹東度書曰,伏以,濫秩之寄在賤身,今已浹旬有餘矣。呼籲於九閽,而寵諭荐隆,因依於貳極,而溫批靳準,瀝血之懇,反媒異渥,違命之罪,尙逭常憲,情蹤窮塞,義分虧廢,跼蹐徊徨,恨地之無縫也。噫,臣自臣父,蒙被我大朝不世之洪造,以寒素之分,占奕顯之地,此豈人人之所可得,而其感激銘鏤,又豈有涯限也?一念圖報,結轖心腑,雖使赴湯蹈火,猶且不避,況今寵之以公孤之貴,委之以廊廟之重,臣顧何心,乃反積誠祈懇,必辭後已耶?誠以環顧其中,百無一當,驟躐人望之外,玷累則哲之明,叨冒僨國之懼,有甚於慢拒辜恩之誅也。貪進而恕己,欺世而護短,臣雖不肖,汚不至此,假使怵迫而冒沒,畢竟顚沛,不但止於伴食之譏而已。不待聽乎人,而臣自知之,持是而尙可揚揚政事堂,以駭四方之聞,速一身之災乎?非敢巽讓也,實情如此,非敢偃蹇也?賤分如此,天鑑孔昭,臣不敢矯飾,當此殷憂之日,尤當亟收誤恩,改卜才賢,以爲共濟之圖,而引日延時,一任虛縻,而迄莫之裁處,臣之惶隘戰灼,固無暇言,天工之曠廢,國體之損傷,豈不爲至可憂者耶?悶覆之慈,曲遂庶物,疾痛之呼,不嫌累瀆,輒敢更伸前說,仰首哀籲。伏乞邸下,深諒由中之懇,特垂體下之仁,曲爲導達於聖聰,削臣議政之銜,勘臣違逋之罪,千萬幸甚。答曰,覽書具悉卿懇。頃者之批,已悉余意,復何多諭?且以卿恒日爲國之血忱,聖上屢次敦諭之時,豈不感動而若是恬然乎?況今余仰體聖意。補我不逮之道,亦有望於卿焉,而巽讓之章繼至,心實憫焉。卿須體聖上慇懃之深意,顧小子日夕之望,安心勿辭,其卽造朝焉。仍令曰,史官往諭。
辛巳十月十一日丑時,上御思賢閤。藥房入診入侍時,都提調洪鳳漢,提調金相福,副提調李彛章,假注書金敍九,記事官李仁默,記事官崔昌國,醫官金履亨·李泰遠·吳道炯,以次進伏訖。鳳漢曰,伏未審夜來,聖候,若何?上曰,自前加減無常矣。鳳漢曰,與昨夕臣等退去時,何如?上曰,今則其氣降下腹矣。鳳漢請診。上曰,診之。醫官以次診脈訖,退伏曰,脈候左右三部,猶未調矣。鳳漢請進御湯劑。上曰,進之。鳳漢曰,諸醫請連用建功湯矣。上曰,依。鳳漢曰,氣卽下,臣等豈勝喜抃?此後促嗇之道,只在愼攝。上曰,是矣。諸臣以次退出。
辛巳十月十一日辰時,上御思賢閤。藥房入診入侍時,都提調洪鳳漢,提調金相福,副提調李彛章,記事官兪恒柱,記注官李仁默,記事官崔昌國,醫官金履亨·李泰遠·皮世隣·李以楷·慶絢·吳道炯,以次進伏訖。鳳漢曰,夜來,聖體調攝,若何?上曰,腰間有痰,難堪矣。今則勝矣,此後若一向如此,則庶可快愈矣。鳳漢曰,寢睡·水刺之節,何如?上曰,進粥且睡矣。鳳漢曰,診之,何如?上曰,診之。履亨診訖,退伏曰,脈候左右三部,調均之氣,今則顯愈,而胃脈不足則一樣矣。上曰,昨日注書,誰也?彛章曰,金敍九·洪檢矣。上曰,承旨書之。藥房入侍時,理中建功湯一貼,晩後煎入事。出榻敎傳曰,飭已行矣,前判書韓翼謩敍用。出傳敎鳳漢曰,前判書韓翼謩,旣有敍用之命,還差惠廳堂上,何如?上曰,依爲之。出擧條鳳漢曰,自前醫官,雖在罷削之中,例請權着紗帽,而今番惶恐不敢卽達矣。此時醫官甚苟簡,被罪五醫,依例還屬本院,使之權着紗帽,何如?上曰,依爲之。出擧條前判書韓翼謩,惠堂還差事。出榻敎藥房入侍時,藿香正氣散,本方白朮代蒼朮,加人蔘二錢,一貼煎入事。出榻敎藥房入侍時,理中建功湯一貼,依前方煎入事。出榻敎上曰,北道新伯冬至前,可以辭朝耶?鳳漢曰,新伯欲於未辭朝前,數三日受由,而無辭下直云,故敢達矣。上曰,以何事欲爲受由耶?鳳漢曰,喪耦後,今又定婚,必於未辭朝前成禮,仍爲眷率之計云矣。上曰,然則給由,可也。鳳漢曰,北道開市御史,誠得人矣。上曰,然矣。傳曰,開市不遠,差需庫,其令御史依初下敎摘奸,永爲定制,切勿弛張事,分付。彛章曰,壯邑差需庫事,已發言端,臣有所懷,敢此仰達。卽今會·鍾·穩·源四邑差庫穀物與布木,若善爲斂散,則一年應入,可以責應一年需用矣。然來頭未捧虛錄,反作那移之弊,難保其必無,至於布木,則邑倅及監色輩私貸之弊,亦必有之,不可不立科嚴禁,而凡律名過重,則亦難久遠施行,臣意則下詢大臣,參酌定律,似好矣。鳳漢曰,此言誠是,差庫還穀之未捧,反作那移現發者,一依軍餉事目勘斷,布木代下者,一依大同儲置犯用律,施行,似宜矣。上曰,依爲之。出擧條彛章曰,差需庫財之必以穀物布木,參半以置者,蓋出於參酌豐凶,從貴上下之意,而穩城則穀多而布小,慶源則穀小而布多矣。穀多布小者,其所換穀,當待凶歲,而至於穀小布多者,以布作穀,政當其時矣。臣於來時,以此意言于新道臣,而今又遞易,臣意則使監市御史,詳量慶源差庫布穀數爻,以布木從市直善爲換穀,使之參半,似合事宜矣。上曰,從貴上下之法,好矣,依爲之。出擧條諸臣以次退出。
辛巳十月十一日未時,上御思賢閤。藥房入診入侍時,都提調洪鳳漢,提調金相福,副提調李彛章,記事官兪恒柱,記注官李仁默,記事官崔昌國,醫官金履亨·皮世璘·李泰遠·李以楷·慶絢·吳道炯,以次進伏訖。鳳漢曰,晩後聖候,若何?上曰,差勝而精神昏困,或有痰氣之往來,而此則不足慮也。鳳漢曰,診之,何如?上曰,診之。履亨診訖退伏曰,左右三部調緩,而胃脈不足則一樣矣。上曰,比昨,何如?履亨曰,比昨顯勝矣。湯劑進御後,鳳漢曰,夕後一貼,不可不更進矣。上曰,煎入,可也。藥房入侍時,理中建功湯一貼,夕後煎入事。出榻敎鳳漢曰,聖候雖差勝,臣等自今日,一人輪直,似宜矣。上曰,提調·副提調,皆有直所,何必本院輪直,提調非摠管乎?鳳漢曰,然矣。副提調已入直於政院,而事體不然,必當直宿矣。上曰,予已差勝,不當直宿,卿意旣如是,則留在闕外直房,可也。鳳漢曰,聖意不欲必許,則不敢煩請,而下情抑鬱則甚矣。上曰,下腹之氣,今則勝矣。鳳漢曰,以昨日光景見之,則今日卽瘳,慶幸曷喩?伏望益加自護之道焉。臣等閉門時當出去,而醫官則首醫入直外,又置一人,似好矣。上曰,李以楷使之入直,可也。鳳漢曰,議藥,廳又置一人,似好矣。上曰,吳道炯留置,可也。鳳漢曰,近來各司坐起,久不爲,故禁府多有滯囚,誠甚可悶矣。上曰,判義禁有故而然耶?鳳漢曰,非有私故而然也。以各司之廢坐,故不能開坐,而政官緊任,亦在滯囚中,此亦可悶矣。上曰,政官,誰耶?鳳漢曰,參議徐命膺也。上曰,然乎?承旨書之。傳曰,昨日中官特放,推之。該府浹月不坐可知,禁推人吏曹參議徐命膺,爲先放送,今無藥院直宿之事,自明日逐日開坐,陞補學製,依例擧行事,分付。各司不坐亦已久,自明日申明卯酉之法,內外中日,亦爲依例爲之事,分付。出傳敎上命入右相上書及東宮下答,使承旨讀奏,至寒素二字。上曰,右相家自是寒素耶?彛章曰,右相之先代,世有冠冕,而自處以儒素之家矣。鳳漢曰,右相之父爲正卿,正卿之父爲副學,副學之父爲南臺,其上又有八松矣。上曰,然則非寒素之家也。鳳漢曰,此家規模,處若寒士,故用寒素二字矣。傳曰,目今鼎席,首揆獨勞之中,昨因藥院,尤無餘隙,卿之三書,其待切矣。今則書已三上,答亦下焉。噫,久曠之餘,纔行一次對,政事之堂,籌司之門,其復閉焉,則今於國事何,於予苦心何?今則呻吟以臥,隻字行文,誠難呼寫,而又爲敦勉,卿須思戊寅己卯恭默閤之經夜,豈待敦諭而謝命乎?覽卿謝恩單子,呻吟之中,庶可慰心,卿諒卿諒事,遣史官傳諭于右相,仍與偕來。出傳敎上曰,守令瓜滿前遞差,則無下諭耶?鳳漢曰,此則不過文書傳掌而已,不甚難矣。傳曰,丹陽郡守尹東晢,赴任兩月,非徒數遞可惜,坐席未煖,迎送有弊,隣道附近邑,口傳相換,俾無遠邑迎送之弊,況此郡纔蘇之邑?尤宜另擇相換,守令另擇事,分付。出傳敎傳曰,昔年七年侍湯之時,猶開胄筵次對,持公事入對,今無直宿之事,久曠之餘,尤不可不爲,相見禮及胄筵次對,依例爲之事,分付侍講院及備局。出傳敎鳳漢曰,臣方帶藥院之任,相見禮雖不進參,先使賓客行禮,似好矣。上曰,好矣。鳳漢曰,堂錄旣有成命,今則右相似必出仕,早晩間當擧行,而堂錄乃是一大政,不可容私意於其間,而臣曾以文學有優,有所仰達者矣。其人今將不得入選,是可惜也。上曰,誰也?鳳漢曰,乃是金相翊也,而方在被配中,臣不敢請放,而人才可惜,故仰達矣。上曰,其爲人,何如?鳳漢曰,提調似熟知之矣。上曰,提調詳奏。相福曰,臣與相翊爲十寸,雖不得種種相見,爲人則果恬靜自守矣。鳳漢曰,甚牢實,而決非撓動於人者也。上曰,以何事投畀耶?鳳漢曰,向者鞫廳時,以不爲發啓被罪矣。上曰,徐志修事耶?鳳漢曰,黃景源事,其時亦有被罪者矣。上曰,誰也?鳳漢曰,柳思欽也。上曰,堂錄時,亦可有加入者耶?鳳漢曰,近來弘錄甚多,此亦可悶矣,而頃見權極之對策則以爲,大諫六十餘人,侍從四百餘人云。故臣初未之信,更爲詳考,則大諫果九十餘人,侍從亦過四百餘人,此莫非近來政官,不顧公議,惟以顔情通淸,故如是濫雜也。上曰,權極果讀書人,故博學多知,頃者漢武故事之言,人事有餘矣。鳳漢曰,讀書之人,故雖於初入侍,少無生疎之態矣。上曰,掌通防塞之後,持正通之濫雜,反有甚於掌通,可謂寒心矣。承旨書之。傳曰,一自禁掌通之後,持正通之濫,莫若近日,噫,遐方之人,豈可杜路,而端笏立廷,亦豈混淪?此後勿循躁競,愼簡爲重事,申飭銓曹。出傳敎傳曰,噫,雨露豈擇地而下,其在奉三無私之道,決不爲此。噫,焚香坼封,召見面飭,其父曾經玉署,則文雖不若此,大抵隨其人地,或爲通淸,或爲騎郞,自古有之。今番新榜壯元權極,觀其文,有經綸之議,見其人,決非浮躁之類,獨不若近者持正通淸人,而唱榜有日,一不檢擬,昨日騎郞之望,先取館錄,準點人,不顧臨軒策士之意,若此而笑董仲舒,止於江都相,則亦不自愧乎?當該銓官,從重推考,待窠調用。出傳敎諸臣以次退出。
辛巳十月十一日二更二點,上御思賢閤。藥房入診入侍時,副提調李彛章,記事官兪恒柱,記注官李仁默,記事官崔昌國,醫官金履亨·皮世麟·李泰遠·李以楷·慶絢·吳道炯,以次進伏訖。彛章曰,其間聖候,若何?上曰,一向差勝矣。彛章曰,水刺進御乎?上曰,俄者進麪矣。彛章曰,診之,何如?上曰,診之。履亨診訖退伏曰,脈候左右三部調緩,無數滯之氣,大體與午間一樣,而不足則一樣矣。湯劑進御後,上曰,承旨書之。藥房入侍時,理中建功湯一貼,明朝依前煎入事。出榻敎上曰,注書出去,右相書啓來不來知入。賤臣以未及入來之意來奏,上曰,北道事情,果何如?彛章曰,貴文賤武之習,已作痼弊,臣見其所志中,有儒班武班之言,故臣痛治之矣。上曰,此弊於六鎭,亦有之乎?彛章曰,六鎭則無之,而大抵北俗,尙氣好勝,雖貧寒之人,聞其騁獵之言,則雖一年秋收,盡歸於搏獵之具矣。上曰,然乎?因命入右相書啓,書批答於啓紙末訖。諸臣以次退出。
上在慶熙宮。常參·經筵以代理停。
藥房都提調洪鳳漢,提調金相福,副提調李彛章啓曰,伏未審夜間,聖體調攝若何,寢睡·水刺之節,亦何如?腹部之氣,更不往來乎?湯劑今方煎入,而臣等當與諸御醫,趁早入診,詳察聖候矣。臣等不任區區憂慮,敢來問安,竝此仰稟。答曰,知道。氣則差愈矣。
以承傳色口傳下敎曰,朝者之批置之,以此批答頒布。答曰,知道。今者之氣,專由乎心,此亦晩也,其旋愈亦異也。然此心何愈?以此之故,幾動臣庶之心,此予所以自嘆者也。
中宮殿,藥房口傳問安。答曰,知道。
大殿,王世子遣宮官問安,王世孫遣衛從司官員問安。答曰,知道。氣已差勝,自內有中官往來,自當知之,宮官頻數往來,則人心易動,靜攝之中,以此用心,勿爲問安。
中宮殿,王世子遣宮官問安。答曰,知道。王世孫遣衛從司官員,問安。答曰,知道。
傳于洪名漢曰,右議政肅拜後,藥房入診,同爲入侍。
李彛章啓曰,藥房三提調,持湯劑,依下敎來待矣。傳曰,入侍。
李翼元,以侍講院言啓曰,王世子,今月十五日徽寧殿望祭攝行事,有令矣,敢啓。傳曰,知道。
傳于李翼元曰,李徽中·洪樂仁,下答後,卽爲牌招。
又傳于曰,廉隅旣伸,如此之時,人臣分義如是乎?從容之時,欲備玉堂上下番而讀書,書答下後,卽爲牌招察任。洪樂仁上書,先爲入達云,隨其下答出牌,牌去來催促,勿爲呼望。
又傳于曰,以新恩爲假注書事,下敎矣。直宿則實注書宜入直,而今則旣不直宿,以新恩輪回差出外方,新恩一體爲之。
假注書金容在外,代以尹承烈爲假注書。
注書兪恒柱病,代以柳雲翼爲假注書。
事變假注書南允熙有頉,代以李長老爲事變假注書。
加出假注書鄭錫台改差,代任光鉉爲加出假注書。
王世子在昌德宮。常參停。
鄭尙淳達曰,明日常參,取稟。令曰,停。
又達曰,右贊讀金應淳,牌招事依下,而闕門垂閉,待開門出牌之意,敢達。令曰,知道。
又達曰,大司憲金尙喆,掌令閔塾牌不進,姜潤,執義金元行,持平柳匡國在外,李廷烈受由在外,今日以監察茶時之意,敢達。令曰,知道。
又達曰,憲府連日監察茶時,事甚未安,除在外外,大司憲金尙喆,掌令閔塾,竝卽牌招,何如?令曰,依。
又達曰,加出假注書鄭錫台,身病猝重,勢難察任,今姑改差,何如?令曰,依。
令于鄭尙淳曰,右議政入對。
兼右贊讀金應淳,牌招入直事,下令。
鄭尙淳,以侍講院言達曰,本院新除授文學徐有元,時在京畿積城地,書筵入番事緊,斯速乘馹上來事,下諭,何如?令曰,依。
以右贊讀金應淳牌不進罷職令旨,令于鄭尙淳曰,推考徽旨捧入。
右參贊鄭亨復書曰,伏以,臣伏聞日昨早戒鶴駕,祗見龍樓,令旨渙降,講對竝行,睿學有進修之益,廟謨無凝滯之歎。臣民聳忭,庸有其極?臣曩受恩由,歸見妻葬,觸冷感疾,多日淹伏。今纔舁還私次,賓客參贊之寵命,荐下於其間,拜擎除書,感惶靡措。噫,臣年迫日索,死期近止,床席沈頓,已斷陽界之念,精力耗竭,了無生人之樣,西壁雖素號閑局,尙難稱塞其職責,矧此胄筵侍講之任,尤不當擬議。秋間謬叨,亦嘗猥徹肝膈之哀籲,伊時宮僚,擧臣衰病實狀,提達於講席,繼而大臣,具奏於聖聰,卽蒙遞改,孱骸苦懇,獲被大小朝鑑燭,聖恩如天,私分愜,日月未幾何,而遽復有是命,臣誠惝怳,罔知攸爲。臣於斯職,旣是永謝之地,銓部之混擬,偶失照檢,而況臣耄昏癃殘,視前猶甚,向者見解,旣出曲體之私。今此虛縻,自在應遞之科,去就一節,初非可論區區所冀幸,只在於依前區處而已。又況當此鎭日開筵之時,賓員之緣臣曠缺,尤屬惶憫,衷情所迫,未暇緩聲,略入文字,冒控崇聽。伏乞邸下,俯垂矜諒,亟令鐫改臣本兼兩任,仍治臣瀆擾之罪,以肅朝綱,俾安賤分,不勝萬幸。答曰,覽書具悉。卿其勿辭,從速察任。
黃海監司趙榮進書曰,伏以,臣庸愚譾劣,最居人下,而偏蒙大朝翦拂之恩,出身纔六年,居然驟躋於宰列,每日循省,罔非踰涯,主恩愈隆,而臣精已衰,才力不逮,而酬答無階,惟以閒司漫局,隨事盡分,粗爲一半分報效之圖而已。今此海臬新命,何爲而及於臣也?始焉惝怳,繼以怵惕,殆不知所以自措也。噫,國家之任官授職,孰非難愼,而惟是方岳之任,承宣按廉,厥責最重,守令之黜陟,生民之休戚,靡不係焉。矧玆海西一路,凋弊近甚,公儲已竭於數遞,民窮轉甚於屢荒,習俗素頑而難馴,海防至疎而多虞。苟非威望足以彈壓,才識足以管理者,莫宜居之,乃以如臣無似濫授是任,眞所謂責僬僥以擔千斤,臣雖欲彈竭心膂,小酬萬一,其奈望實之俱蔑,智慮之素短,何哉?苟不能早自力引,獲遂本分,徒恃寵靈,冒膺重寄,則一身顚沛,縱不暇恤,終必至於孤負聖眷,僨誤國事而後已,反覆揣量,承膺無路,玆敢瀝盡肝血,仰瀆睿聽。伏乞离明,俯垂諒察,亟賜遞改,以重藩寄,以安私分,幸甚。答曰,覽書具悉。卿其勿辭,速往欽哉?
副校理李徽中書曰,伏以,臣之才識淺短,稟質駑劣,卽离明之素所俯燭,而自釋褐之初,誤蒙大小朝慰藉之恩,前後奬諭,輒出尋常,居常感泣,銘骨圖報,殊知不擇燥濕,奔走供給,畢命乃已,此臣區區之志也。至於匪分之榮,未嘗妄想,而乃者千萬夢寐之外,大朝殿下,特授臣弘文館副校理,臣於是,惝怳罔措,寧欲鑽地以入而不可得也。論思之任,國之重選,固非人人所可僥冒,而至若特旨除拜,往往有之,亦皆有說,或地望自別,或才學卓異,有足以厭物情而協公議,濫叨竊吹,未有如臣之無說者焉。謂臣久滯,則從前踐歷,已踰涯分,臣實非滯,謂臣可取,則最居人下,百無一可。臣實不才,設或進之以館職常規,此不過有以臣欺聖朝者,決不敢唐突自居,況事異公格,恩出常例。今若仍作倖階,冒玷公器,則臣罪尤大矣。若使臣有一分可强之勢,則以恒日感激之忱,何敢徒事飾讓,積逋嚴命,不思所以一出而答殊眷哉?臣雖無狀,粗聞古人出處之義,可則不俟駕,不可則循墻而走耳。反覆思惟,承膺無路,屢犯違傲,恭俟鈇鉞,置對未勘,恩諭旋降,臣之情勢,轉益蹙矣。玆敢冒死呼籲,伏乞离明,亟命遞改,以安私分,千萬幸甚。答曰,覽書具悉。大朝特除申飭之下,焉敢如是?爾其勿辭,從速察職。
副修撰洪樂仁書曰,伏以,臣之一第特猥耳,身在韋布,而宗國之念,消鑠不得,性雖樸素,而公車之業,拚棄末由,黽勉應擧,僥倖策名,不意我大朝殿下,屢命入侍,溫諭鄭重,才應放榜,卽有陞六之命,未付六品,旋擢玉署之職,不俟終日,恩數稠疊,此實夢寐所不到者,臣誠惝怳駭惑,不覺感涕之被面也。噫,朝家用人,最重文官,文官之職,弘錄爲首,而置之淸嚴之地,畀以啓沃之責,由是而君德闕遺可補也,廟議得失可言也。其爲任至重,故其爲選絶嚴,前輩之通籍而登朝者,或數年而錄,或十年而錄,間或有當年之錄,非峻望則不可,而至於中批之除,又未嘗數數有也。若臣不由乎本館,不由乎都堂,而朝唱金榜,夕登玉堂,有若虛席而待臣者,則華膴之驟躐如臣者,古未之聞焉。眷顧之夐絶如臣者,亦未之見焉,誠不知童騃小臣,何爲而得此非常之恩也?雖使眞箇文學之士當之,猶且惶愧,不知所出,如臣者尤何足道哉?況今我大朝,月三開筵,聖學冞高,聖志益勵,是誠千載一時之嘉會也。此時講官,視前尤別,目下人才,雖曰眇然,苟求其愈於臣者,則何患無人?而乃以臣年少新進者,未及循序而超擢之,臣雖欲竭其所存,感激圖酬,以副萬一之責,而臣本少而失學,仍成荒嬉,擧子程式之作,每不成樣,經生紀誦之言,多不窺見,尋常文字,往往有難曉者,其空疎蔑裂之狀,據此而可知,則橫經論難,非臣所可能也,因文釋義,非臣所可爲也。臣若自知其所不能,自掩其所不爲,揚揚冒出,若固有之,則是欺心而欺人也,臣豈忍爲此哉?昔宋臣蘇軾擢科之時,英宗卽欲授知制誥,魏公韓琦以爲,他日自當爲用,今驟用之,則士未必以爲然,英宗聞而不拜,以軾之文章才學,而當時老成之言,猶如此,以臣比軾,不啻天淵,而今之館職,卽古之制誥也。軾之不得於英宗者,臣敢得之於明主,其爲臣榮輝則極矣。誠恐有累於我聖上則哲之明,而日後無窮之弊,亦未必不由於臣,此臣所以俯仰跼蹐,寧被違傲之罪,不敢爲進身之計者也。仍念臣家,世襲簪纓,曁于臣父,遭遇聖朝,受知最深,致位上相,一門諸人,後先立朝,卿列侍從,錯落相望,爲世所稱指,而臣又以臣父之子,夤緣幸會,濫廁經幄,則滿盈之咎,亢極之災,可立而待耳。爲今之計,惟有辭避榮途,退守拙規,以爲一分自靖之道而已。區區此心,可質神明,不如是,臣何敢假辭張皇,以效飾讓之例套,而雖以目前事言之,自古論思之臣,與廟堂曰可曰否,不無參差於其間,臣父旣在揆地,臣忝居是職,則經筵之官,雖無相避,上下論議,嫌礙多端,臣之不可出者,於此而益可決矣。縮伏累日,恭竢駁正,而迄未有聞,連違嚴召,尙靳例勘,而悚蹙冞切,適値停朝,書控無路,一倍惶悶,如負大何?今始祗詣禁扃之外,仰首鳴號於貳極之前。伏乞邸下,俯垂諒察,將臣新授職名,亟賜鐫削,俾令官方無濫,私分粗安,不勝萬幸。答曰,覽書具悉。大朝特除申飭之下,焉敢如是?爾其勿辭,從速察職。
辛巳十月十二日辰時,上御思賢閤。藥房入診,右相同爲入侍時,都提調洪鳳漢,右議政尹東度,提調金相福,副提調李彛章,記事官兪恒柱,記事官李仁默·崔昌國,醫官金履亨·許礈·李以楷·李泰遠·金履固·慶絢·吳道炯,以次進伏訖。鳳漢曰,夜來聖候,若何?上曰,一向差愈矣,而今番則卽瘳幸矣。鳳漢曰,其氣之所在處,亦不關係乎?上曰,昨日則猶有餘氣,今日則勝矣。鳳漢曰,水刺亦進御乎?上曰,進之矣。鳳漢曰,使醫官診之,何如?上曰,診之。履亨診訖,退伏曰,脈候左右三部數,而浮大之氣,則比昨益勝,胃脈不足則一樣矣。上湯劑進御後,命書湯劑煎入榻敎,藥房入侍時,理中建功湯一貼,晩後煎入事。出榻敎東度曰,聖上特許東宮之進見,而胄筵賓對,連日開設,慶忭之忱曷諭?臣等伏見昨日傳敎,則有胄筵次對連爲設行之敎,若因此勤政講學,則實爲國家無疆之福也。小臣,以千萬無似,受此不敢當之命,本末長短,聖上必盡洞燭,而恩數曠絶,又提臣父,屢次敦諭,感泣無地,而顧臣職名,萬不近似,臣何飾讓?論道經邦,卽三公之責,臣空疎蔑劣,元無所存,豈敢晏然承命,呻吟中庶可慰心之敎,實非小臣所可堪當者也。不暇他,冒沒膺命,而其爲則哲之累,則大矣。請還收誤恩,仍置前秩,則臣當竭力報效矣。昨秋臣以亞卿,一朞之內,升擢至此,豈不濫哉?上曰,予欲得鎭物之人而難得,今聞卿無所存之說,誠好矣,予之特拜卿者,亶由是矣。東度曰,臣家世守寒素矣。上曰,昨以寒素二字問之,而卿家果非寒素矣。東度曰,臣家本來居鄕,故用寒素二字矣。上曰,辛丑年卿父爲兼說書乎?東度曰,其時爲兼司書矣。上曰,其時予知居鄕矣。東度曰,聖上以知臣父之心,屢次下敎,誰敵以下知心之言,則亦極感矣,而況於君父乎?臣父五十五歲以下大夫,升擢爲關西伯,而臣之猥承此命,亦在是年,尤極感泣矣。上曰,然乎?其亦異事也。右相之父甚忠厚,而昔年擧動時,以諸司預備事,責守僕之說,尙今不忘矣。東度曰,臣父以弘提,曾製親耕祭文,而以豐豫爲戒,故特蒙宣醞之異數矣。上曰,卿父晩第乎?東度曰,臣父三十九登科,而臣亦是年登第矣。上曰,此亦異事也。今日右相之奏,言出衷曲也。昨見元良批答,則謂之輿望所歸,而今番特拜,似是輿情之未及歸,而予意則不過爲欲得盡力用事之人也。鳳漢曰,輿情物議,亦自筵說中出,而若使薦拜相之人,則右相亦豈不入於物議中乎?上曰,卿言,是矣。東度曰,俄者所達,出於私情,而以公體言之,拜相莫重大事,而猝然特拜,輿情物議,必爲駭笑,此尤臣之所難當處也。上曰,卿之辭書三上,今又三辭,可謂過矣。昨秋特拜正卿之時,予意已屬矣。戊寅·己卯恭默閤直宿之時,卿以都承旨入侍,自其時予已留意,而浮囂躁競之鎭定,捨卿其誰?鳳漢曰,果如聖敎矣。徐景雨以亞卿,留置相窠,而其間升擢正卿,旋卽拜相矣。上曰,古亦有大臣,以郞署自代之例也。東度曰,臣豈敢以相職自處,而大臣初登筵席,有所建白,而臣學蔑識淺,無所陳白,而第臣焦悶者則有之,保嗇聖躬,是臣區區之所祝也。保嗇無他道,不過勿煩心慮,以安營衛,則至於孝思之道,豈不允合哉?此雖群下之仰勉者,而唯望殿下體認之道矣。上曰,所奏可謂得其要矣。然而氣已衰矣,心已消矣,再昨日腰間挾痰,不能屈伸矣。今則少差,俄者立而試之,果無關係矣。雖無痛處,自有呻吟,此非年老而然,乃自然所發也。東度曰,殿下四十年治平,而勞苦心神,靡不用極,豈不然乎?帝王之治,亦有晩節,當此晩暮之時,若有間斷,則豈非聖德之欠事耶?以孔子之大聖,猶曰七十不踰矩,殿下安養心神,則亦當至於不踰矩之境矣。上曰,予臨御三紀,雖無太無道之事,不踰矩則焉敢望也。使民安其堵,朝無躁競,國勢奠安,則是乃予之從心所欲也。東度曰,此不過節宣保嗇中事也。至於一喜怒一刑政一爵賞之間,皆隨其當然而爲之,則此亦安靜心慮之道也。上曰,所奏切實,當體念矣。東度曰,旣有領相,而鄭判府事亦在城中,廟謨國事,自當無遺曠,而原任兩大臣,經年在鄕郊,領相頃已陳達,今爲更加敦勉,召致似宜矣。兪奉朝賀,則自上面諭後,留在城中,而金領府事,趙判府事,一向在外,誠可悶矣。上曰,所奏,是矣,而兪奉朝賀之在京,予甚嘉之,趙判府事似必感動於頃日敦諭,而終不出,反有難於招致山林之士矣。頃者敦諭後,其時書啓,都是自家世系年譜矣。東度曰,古例雖原任大臣,備坐次對,例皆進參,而今則不然,鄭判府事亦以爲,若有診筵同入之命,則當入侍云矣。上曰,前則不然,而近來例皆不參矣。右相今已出仕,堂錄斯速爲之,可也。鳳漢曰,弘文提學,以習操事,當在南漢,還來後,可以爲之矣。臣與右相晩交,而可以與共爲國事之人,故臣每與相議矣。殿下特爲拜相,更無所達,而置臣等於大官者,非爲臣等功名,欲爲國事也。三公皆備然後,可以相議,而建極之治,不可無立的之人矣。上曰,卿則讓主人乎?鳳漢曰,臣豈讓之?而臣與右相,則與原任有異矣。上曰,三公備位,早晩間事也,而立的之說,好矣。不失其心,則斯過半矣。鳳漢曰,凡事必有根本然後,可以爲之,至於廟謨,臣不必讓原任,而至於立的,則自是原任家相傳事業,舍此而其誰?上曰,孔子亦問禮,卿亦往問於原任何妨乎?鳳漢曰,必置時任然後,可以爲之矣。上曰,予亦知卿意矣。東度曰,領相纔已陳達,而建極之治,當今急務,召致趙判府事之請,臣亦有區區意見而然也。上曰,此眞是立的主人,而其於不來何?鳳漢曰,宋左相則無繼跡之人,是可恨也。上曰,其子,善矣。鳳漢曰,右相之子,亦嘉矣。上曰,堂錄,何間爲之耶?鳳漢曰,提學之還來,似在四五日間來後,可以爲之矣。上命左承旨鄭尙淳,持警世問答入侍讀奏,左承旨鄭尙淳,持警世問答入侍事。出榻敎諸臣以次退出。
辛巳十月十二日未時,上御思賢閤。藥房入診入侍時,都提調洪鳳漢,提調金相福,副提調李彛章,假注書洪檢,記注官李仁默,記事官崔昌國,醫官金履亨·許礈·李以楷·李泰遠·金履貞,以次進伏訖。鳳漢進前問候曰,午間聖候,若何?上曰,氣則差勝,心則一樣矣。鳳漢曰,重蒸飯,連爲進御乎?上曰,水刺進御矣。鳳漢曰,請使醫官診脈。上命首醫二人診之。醫〈官〉金履亨診訖,退伏曰,脈候左三部,沈數浮大,比朝尤勝,而但胃脈不實一樣矣。鳳漢請進湯劑。上曰,依。仍進御湯劑。鳳漢曰,近來雖不進服建功湯,而春夏間多進御,故天顔膚潤矣。都承旨昨言於臣曰,累年離陛之餘,雖極惶悚,而暫爲仰瞻,則玉色有勝於前月云矣。上曰,洪名漢亦云有勝,而予未之信也。彼承宣亦無矣,渠衰老,故見予而謂有勝也。鳳漢曰,北伯赴任時,甚病敗矣,今則反勝於其時矣。鳳漢曰,昨日兵郞事,出往問之,則乃兵曹自辟窠云矣。兵判欲以此陳書,而臣止之矣。上曰,二軍色郞廳耶?鳳漢曰,然矣。以侍從自辟矣。上曰,兵判陳書事,使之置之,可也。鳳漢曰,夕間副提調,亦當持入湯劑矣。上曰,今則氣已差勝,只煎入,可也。鳳漢曰,聖敎雖如此,而當此三服之時,不得入侍,而只入湯劑,甚輕率矣。上曰,夜深後,藥房入侍,有駭聽聞,予之氣,今無他慮,而至今臥者,欲臥而臥故也。鳳漢曰,藥院之責,不過持藥入侍,而雖未蒙輪直之請,煎藥持入,在所不已。上曰,然則二更量,副提調入侍,可矣。上謂承旨曰,南漢習操日子聞之耶?彛章曰,招問將校,則五年輪操後合操,而今年爲輪操次,故西將臺爲輪操,夜操今日爲之云矣。上曰,七十老將,登將臺矣。鳳漢曰,不甚老矣。上曰,頃見則果衰矣。鳳漢曰,如聖上之不衰則誠難矣。殿下眼視,尙如年少之人矣。上曰,雖拜辭單子,見之不難矣,今則不如前日矣。發言端時,當言及矣。此後拜辭,勿過爲細書,可也。彛章曰,當依此分付矣。彛章曰,新除玉堂二人,謝恩後,皆使入直事,曾有下敎,而今日皆肅謝,何以爲之乎?上番則以應敎已呈省記,竝爲追省記乎?上曰,竝以新玉堂,爲上下番追省記入之。上曰,他承旨玉堂上下番,持自省編入侍事。出榻敎臣檢承命出來,卽與右承旨李翼元,副修撰洪樂仁進伏。上曰,同副承旨沈履之許遞,參議成天柱除授,牌招察任。出傳敎上曰,理中建功湯一貼,夕後煎入事。出傳敎翼元曰,校理李徽中,進去下闕,肅拜未還,故不得同入矣。上命注書,李徽中來後入侍事,出去分付。上命儒臣讀自省編,又命承旨·注書·上下兼史讀之。校理李徽中,追後入侍。上又命讀之。上曰,儒臣初登筵席,而使之持自省編入來者,意蓋深矣。此乃予五十三歲所作,而有意而作矣,到今反復,自愧於心矣。今日使儒臣讀此編者,欲以此勉戒,輔我不逮之意也。徽中曰,臣釋褐以後,前後所被恩命,無非曠絶,而今此論思之職,實是不敢承當之地,而嚴命屢下,他不暇顧,承命入來,而自省一編,臣自未決科前,熟讀詳玩,與同經傳,而此乃聖學用工處,則聖上雖求助於臣,而臣之才學空疎,將何稱塞乎?所當仰勉者,不出於此一編矣。樂仁曰,臣以童騃無識,倖竊一第,唱榜之日,卽授此任,此實前後所無之恩數也,臣豈敢承當,而迫於嚴命,今始肅恩,而本以鹵莽蔑劣,將何以報答萬一乎?惶感無地矣。上曰,儒臣童騃之言,誠過當矣。予之特除兩儒臣,意有在焉,各自勉勵,無負此求助之意也。樂仁曰,自省一編,此乃聖上躬行心得處,而述而不作矣。殿下所受用,盡在此編,臣伏願益加力行,臣則更無他仰勉者矣。上曰,兩儒臣之所陳,誠切實也。上番之丈人,多年事我,而儒臣又入論思之列,予心實倍於他人,下番則連三代事我,此誠稀貴之事也。諸臣遂以次退出。
辛巳十月十二日未時,王世子坐德成閤。右議政入對時,右議政尹東度,左承旨鄭尙淳,加出假注書鄭錫台,記注官李鎭衡·尹錫周,進伏訖。尹東度曰,日氣不調,睿候,若何?令曰,微有感氣矣。東度曰,聖候有腹部不安節,連進湯劑,大小憂慮之際,遄臻康復,睿情慶幸,當如何哉?令曰,聖候猝然愆和,憂遑焦憫之中,旋卽平復,喜幸曷可勝言?東度曰,向日邸下焦遑之時,滿廷臣僚,莫不憂憫矣。聖心止慈,睿孝上格,遄行進見之禮,其爲慶幸,有不可盡達矣。令曰以下二行半刀割東度又曰,大朝初下別諭,辭旨隆重,半夜手書,承宣來傳,故臣敢爲上書矣。昨日邸下下答,有仰體聖意之敎,責臣以警惕之意,下情惶感,當復如何?而今日又承入對之令,榮光之極,有非賤臣所敢承當者矣。令曰,徽寧殿望祭行批答已下,可伸情禮矣。東度曰,此乃應行之禮也。令曰,大臣今日問安時,瞻望天顔乎?東度曰,雖不敢仰視,而聖敎以快復爲敎矣。令曰,聞來不勝慶幸,聞大臣診筵,同爲入侍云,故欲知上候諸節,俄令入對矣。湯劑今日猶進二次,上候似未快復故然矣。東度曰,臣細聞都提〈調〉之言,且承下敎,今則快復爲敎,願勿過用焦慮也。令曰,今聞大臣之言,小寬余心矣。鄭尙淳曰,講書院闕直,事極未安,右贊讀金應淳,更卽牌招入直,何如?令曰,依。諸臣遂退出。
辛巳十月十二日二更三點,上御思賢閤。藥房入診時,副提調李彛章,假注書洪檢,記注官李仁默,記事官崔昌國,醫官金履亨·許礈·李以楷·李泰遠·金履貞,以次進伏訖。彛章進前問候曰,腹部往來之氣,何如?上曰,似差勝矣。彛章曰,水刺進御乎?上曰,進御矣。彛章請使醫官診脈。上曰,診之。醫〈官〉履亨等以次診訖,退伏曰,脈候左右三部,與午後一樣矣。彛章請進御湯劑。上曰,進之。仍進御湯劑。上曰,理中建功湯一貼,明朝煎入事。出傳敎彛章曰,午間或有寢睡之道乎?上曰,差勝後,則無午睡之事矣。彛章曰,今番則以表氣之故,雖幸卽瘳,而臣自北來時,連見朝報,則殿下勞動甚煩,受傷不少,自今益加保嗇之方,敢忘焉。上曰,意謂久臥,如是卽愈,予亦意外。彛章曰,臣數數監煎,與醫官酬酢,詳知前日所經歷,則建功湯,卽聖躬之妙方也。上謂首醫金履亨曰,今年所服人蔘,幾何?履亨對曰,爲三斤餘,而煎入湯劑,或有不進服時,計進御之數,則爲二斤兩數矣。上曰,帝王家雖弱質,必以實爲主,人蔘淸而補,予之所服者,專主建功湯,今則此藥眞予躬之聖劑矣。彛章曰,果是聖劑矣。臣聞醫官之言,則玉色之溫潤不衰,專是建功湯之效云,此後則雖無問安之時,建功之劑,不可止也。上曰,雖不服建功湯,而無所用心,則可以自安,而如是用心,有何好事耶?彛章曰,悠悠萬事,惟在於保嗇聖躬,臣在北關時,聞上候違豫,則北民皆洞洞屬屬而憂慮矣。上曰,昔年入人之化,浹人肥髓,故民有謳吟思漢之意,此豈予涼德之所致哉?六鎭今則何如?彛章曰,十四年八次設賑,而賴聖上移嶺粟往哺之惠,得以蘇殘,非但祖宗朝深仁厚澤入人者深,聖化之所及者又如是,北民安得不思之耶?上曰,穩城甚殘酷云,何以則得蘇?穩城倅,誰耶?彛章曰,李裕遠詳明慈惠,而但其彈壓不足,猾鄕之邑,是可欠也。上曰,北道貿貿,而人心亦奸猾耶?彛章曰,人心極惡矣。上曰,卿之昔年繡衣時,設賑處幾邑耶?彛章曰,其時南關以南,道臣主之,故臣之所管,吉州以北十邑也。上曰,頃者六鎭,庚辛壬三歲設賑之後,今已九年,故雖在靜攝之中,舊伯以副提擧入侍,故靜夜詳問其時設賑十邑之中九邑,今已蘇醒而其中穩城,非徒尙未回蘇,民之來居,其所未滿,猶三分一,而土墻餘廚,野草荒蕪云,聞此雖臥廈氊之中,景色想若親覩焉。噫,北道卽豐沛之鄕,而國初開拓之後,六鎭混爲我國疆土,故自列朝撫之恤之,異於他道,猗歟盛哉,而因予否德,連値大歉,其雖賑恤,亦予誠淺,此府今已十年,近且登熟,而尙未蘇醒,若是之甚焉,鮮克有終,豈徒學問,政令亦然?且人君視民,南北何異?至於湖西,則更遣繡衣,勸入後已,而今於穩城,其若恝視,非徒穩民之奚辜,是豈仰體昔日聖德之意乎?聞此其若忘而穩睡,此上負陟降也。更鼓雖深,臥而呼寫,咨監市御史,勿論先後,監市餘隙,兼行勸入之政,聞前伯所奏,宜先端本,尙未蘇醒之故。亦問于府民,便宜弛張,俾有實效,本府使李裕遠,予已知之,詳明則有餘,而覽夏等殿最之目,聞北弊於裕遠,可謂頂門針也。傳豈不云乎?雖柔必强,雖愚必明,使裕遠,其若自勉勸入撫恤,不過一轉手之間,其能孜孜,若五邑而快蘇,以其履歷,卽爲調用,不然,雖報瓜,更經他邊後乃施事,下諭于御史,及本道道臣,亦爲分付銓曹。出傳敎上曰,李裕遠,必竭力爲之矣。彛章曰,爲人甚詳明,必盡心爲之矣。諸臣遂以次退出。
上在慶熙宮。常參·經筵以代理停。
藥房都提調洪鳳漢,提調金相福,副提調李彛章啓曰,伏未審夜間,聖體調攝若何,寢睡·水刺之節,亦何如,腹部之氣,更不往來乎?湯劑今方煎入,而臣等當與諸御醫,趁早入診,詳察聖候矣。臣等不任區區憂慮,敢來問安,竝此仰稟。答曰,知道。氣則一樣矣。
中宮殿,藥房口傳問安。答曰,知道。
成天柱啓曰,假注書尹承烈·柳雲翼,時無職名,令該曹依例付軍職,冠帶常仕,何如?傳曰,允。
傳于李翼元曰,儒臣持心鑑入侍。
李彛章啓曰,以承旨房望筒。傳曰,順房。
傳于李翼元曰,今番新榜人,雖下鄕,趁召試來待事,分付。都堂錄,當卽行之,南漢鍊操,今已爲之,弘文提學,卽爲上來事,政院申飭。
傳于成天柱曰,李昌運使之入來。
李彛章啓曰,藥房三提調,持湯劑,依下敎來待矣。傳曰,入侍。
王世子在昌德宮。常參停。
鄭尙淳達曰,明日徽寧殿望祭齋戒,再明日正日,十六日月食齋戒,此三日常參,頉稟。令曰,知道。
又達曰,大司憲金尙喆未肅拜,執義金元行,掌令姜潤在外,一員未差,持平李廷烈受由在外,柳匡國在外,今日以監察茶時之意,敢達。令曰,知道。
鄭尙淳達曰,講書院連日闕直,事甚未安,兼右翊善李瀰牌招,兼右贊讀金應淳,旣有只推之令,一體牌招,以爲推移入直,何如?令曰,依。
以右翊善李瀰牌不進罷職令旨,令于洪名漢曰,推考徽旨捧入。
以兼右贊讀金應淳再牌不進罷職令旨,令于鄭尙淳曰,推考徽旨捧入。
鄭尙淳,以刑曹言達曰,今番武科殿試時,擧子李台佑,以鳳佑幻名入格。故問其委折則以爲,初試應射時,欲爲再射之際,與訓鍊奉事金昌運,私自符同云,其變幻兩名之罪,移送本曹,究覈照律勘處事,自試所草記,蒙允矣。李台佑,自臣曹嚴覈,遲晩取招後,依事目定罪,而金昌運,係是朝官,移義禁府處之,何如?令曰,依。
洪名漢,又以義禁〈府〉言達曰,刑曹達辭內,今番武科殿試時,與擧子李台佑符同幻名人,訓鍊院奉事金昌運,移本府處之事,依下矣。金昌運,今方待令於本府,卽爲拿囚之意,敢達。令曰,知道。
忠淸監司尹東暹書曰,伏以,臣才識庸駑,本乏寸長,而過蒙洪造,獲玷卿列,前後叨冒,無非忝竊,涯踰分溢,恒切憂懼,不意玆者,忽伏承湖西按察之命,臣於是,惝怳悸慄,莫知措躬之所也。噫,藩宣之職,爲任甚重,一路民生之休戚,風俗之淳澆,財賦之登耗,亶係其政措之得失,則固非人人之所可濫竽者,而且況本道,屢經饑歲,尙患流逋之未復,本多盛族,最稱彈伏之爲難,陳畛雖査而徭稅猶煩,禮俗漸壞,而訟獄彌滋,苟非威望,足以按壓,明鍊足以綜理者,決知其不堪,而今乃以如臣疎諳譾劣,百無一能者,擧以畀之,不少審惜,竊恐方岳之選,自此失重,臣雖欲不自量己,冒昧趨承,將奈累聖簡而駭物情,何哉?臣身縱華,公議不畏乎?反覆思揣,祗膺無路,玆敢略暴衷懇,仰干离明。伏乞邸下,將臣新授職名,亟許稟褫,以重藩寄,以安賤分,不勝大願。臣無任屛營祈懇之至。答曰,覽書具悉。卿其勿辭,速往欽哉。
右議政尹東度箚曰,伏以,臣辭不獲命,冒膺見職矣。所帶同知成均館事·譯院·瓦署提擧之任,法不當仍兼。伏乞亟令該曹照例,遞改,不勝幸甚。取進止。答曰,覽箚具悉卿懇。所陳,令該曹考例稟處。仍令曰,史官往諭。
副修選洪樂仁書曰,伏以,瀛館極選,特題殊恩也。以臣末學庸才,猥叨此匪分之職,惶愧隕越,歷日靡定,而一向泯默,亦所不敢,昨將血懇,冀收誤恩,乃承睿批,不惟不許,誨責嚴截。且況大朝方在靜攝,屢勤飭敎,此時違逋,臣分甚悚,區區私義,有未暇顧,雖不得不抗顔膺命,挾冊登筵,而於心愧恧,尤萬萬矣。然而臣旣出肅,則雖一日在直,亦有援例而陳請者,臣父方兼領春秋,臣之所帶記事官之任,在所應避,謹此仰籲於貳極之下。伏乞睿慈,亟命有司,照法減下,以存公格,以安賤分,不勝幸甚。答曰,覽書具悉。書辭,令該曹考例稟處。
右贊讀金應淳書曰,伏以,人臣進退,實關四維,四維不張,則古之人,謂其國必亡,其不可以不審於進與退者,決矣。臣之進身於朝,蓋將十年于玆,而動輒僨誤,厚速人言,自是一聞後,臣不敢復以三司自居,而聖明亦賜俯燭。凡於除命之下,屢犯違逋,則不惟不加之罪,輒蒙例勘,俾遂微諒,臣實惶隕感激,不知所諭,今玆講書兼銜,亦臣向所辭免之職耳。去就一節,更無可論,昨果冒萬死違召者,再矣。不自意只推有令,庚牌又臨,臣若有一分可强之勢,豈敢昧然無動,以重其違慢之罪,而情窮勢迫,承膺無路,玆敢略陳短章,仰控危懇。伏乞离明,俯垂諒察,亟賜譴削,以安臣分,以肅朝綱,千萬幸甚。答曰,覽書具悉。爾其勿辭,從速察職。
京畿監司金時默書曰,伏以,臣之無似,最居人下,偏荷殊渥,濫廁宰列,前後踐歷,罔非踰分,日夕愧懼,若隕淵谷,不意畿甸按藩之命,又降於千萬夢想之外,臣誠驚惶隕越,莫知所以措躬也。方岳之職,爲任自別,苟非威望素著,才識夙稱,則無以彈壓一路,管理衆務,而況臣所叨,處輦轂之下,爲八路之先,承宣保釐之責,視他道尤有重焉。且列邑之凋弊,民生之貧瘠,雖使幹力練敏者莅之,尙患其不濟。今乃以如臣空疎蔑劣,苟然處之,不少難愼,臣雖欲殫竭心力,仰答隆眷,其於人器之不稱,何哉?畢竟僨誤,理所必至,百爾思量,堪勝無路,玆敢瀝血陳懇,仰瀆离明。伏乞睿慈,俯賜諒察,特許鐫改,以重藩寄,以安私分,千萬幸甚。答曰,覽書具悉。卿其勿辭,速往欽焉。
辛巳十月十三日卯時,上御思賢閤。藥房入診時,都提調洪鳳漢,提調金相福,副提調李彛章,假注書尹承烈,記注官李仁默,記事官崔昌國,醫官金履亨·皮世麟·許礈·李以楷·李泰遠·慶絢·吳道炯,以次進伏訖。洪鳳漢曰,夜來聖候,何如?上曰,氣則差勝,而心則不愈矣。鳳漢曰,腹部之氣,更不往來乎?上曰,一樣矣。鳳漢曰,寢睡,何如?上曰,更更就睡,而夜不肯明,是爲悶矣。鳳漢曰,水刺,何如?上曰,略進薏苡矣。上曰,去夜夢中,設慈殿寢床而忽覺,心甚驚動矣。鳳漢曰,常時孝思所及故然矣。金履亨診脈候訖曰,脈候左右三部均平,浮大之候亦減,而脾胃脈候,一向不足矣。諸醫以次診候,所奏皆與首醫同。上曰,世孫靑玉圭與玉佩,以何處玉爲之乎?鳳漢曰,以端川玉爲之,而成川玉似勝矣。朝臣佩玉,亦皆以成川玉,爲之矣。上曰,戶曹有之乎?當改造以給矣。上御湯劑訖。上曰,薑桂加入,故似勝矣。今日亦當三服乎?鳳漢曰,今番問安後,當進御數十貼,夕間當更爲煎入,而今日爲始,日再進御,亦無妨矣。上曰,依爲之。仍命承旨書之曰,理中建功湯,一貼,晩後更爲煎入。上曰,建功湯,雖方外醫人,似無異議,方外醫人,或當有加入之議,而建功則似無異議矣。上命承旨書之曰,近者承旨望,甚苟簡,武臣承旨,亦久矣。令銓曹預問于大臣·將臣,日後有闕,擬望事,分付。上曰,騎士將李昌運入侍。榻前下敎上曰,他承旨·注書·玉堂上下番入侍。洪鳳漢·金相福及賤臣先退。
辛巳十月十三日辰時,上御思賢閤。儒臣入侍時,右副承旨成天柱,副校理李徽中,副修撰洪樂仁,假注書柳雲翼,記注官李仁默,記事官崔昌國,以次進伏訖。上命上番儒臣李徽中,讀心鑑二章,次命下番儒臣洪樂仁讀二章,次命承旨成天柱讀二章,次命臣雲翼讀二章畢。上曰,世人皆有浮念乎?李徽中曰,人心是活物,離於腔子,則浮念生矣。上曰,凡動皆浮念乎?李徽中曰,動靜皆用敬工夫,好矣。上命臣雲翼出去,取兩漢辭命來,臣雲翼承命還奏曰,兩漢辭命,元是二本,而一爲梓劂,送嶺營,一已內入,有草本在徐命膺家云矣。上復命臣雲翼出,使弘文館取徐命膺家草本來。臣雲翼承命出,傳館吏,還入進伏。上番儒臣李徽中曰,春秋之時,孔·墨竝稱,墨亦非小家矣。承旨成天柱曰,漢時皆尙黃·老矣。下番儒臣洪樂仁曰,黃·老之學,則淸淨无爲矣。李徽中曰,後之祖老·莊者,假借黃帝也。上曰,予欲爲黃帝伸辨矣。成天柱曰,黃帝肇造人文,深衣制度,亦自黃帝始矣。上曰,黃帝作衣裳矣。李徽中曰,黃帝大闢人文,干戈舟車,皆創於黃帝,功德不在五帝下矣。上曰,然則何以曰黃·老耶?下番儒臣,則以黃帝爲何如?洪樂仁曰,以宋儒言之,周濂溪,豈不如朱子,而朱子則大備,故每稱朱子,黃帝·堯·舜亦然矣。李徽中曰,下番之奏,好矣。上命臣雲翼曰,汝則以黃帝·堯·舜爲何如?臣雲翼對曰,黃帝則人文權輿,堯·舜則人文大備,故所以黃帝之名,不及堯·舜也。成天柱曰,孔子以堯·舜爲盛,定論旣出,則似無復言矣。上曰,堯之時,無聲無臭矣,堯德至矣,如渾儀矣。成天柱曰,黃帝似當有間於堯之如天矣。上曰,龍髥之說,盡信書,不如無書也。李徽中曰,其上益有黃帝塚者,明黃帝之有塚也。上曰,聖人無浮念乎?李徽中曰,似無矣。洪樂仁曰,念則有之矣。上曰,顔子亞聖,則何如?李徽中曰,顔子只是一點微波動處,臣雖不能知,而旣曰三月不違仁,則似有違處矣。上曰,顔子以下三聖,則何如?李徽中曰,顔子有之,則其下三聖,亦皆同矣。上曰,李延平,朱子之師也。猶戒浮念,若朱子則無浮念乎?凡善處,亦有浮念乎?李徽中曰,善處則非浮念也。成天柱曰,不當思而思,是浮念也。上曰,欲入正門,而或入傍門,亦浮念矣。雖以覽書言之,見初章而欲急見第二章,亦浮念也,浮念,妄想也,觀獵,亦浮念也。李延平所謂浮念,皆此等處也。若下愚則無浮念矣,何不食肉味之人,全無浮念矣?李徽中曰,上聖與下愚,無夢矣。上曰,浮念異於慾心矣。上命臣雲翼,出取兩漢辭命來。臣雲翼承命,出取辭命,還入進伏。上命李徽中,讀辭命御評凡例。李徽中曰,徐命膺病於好古矣。上曰,其文則好矣。無御評處,只讀題目。成天柱曰,此冊規模,好矣。上曰,然。李徽中讀訖。上命下番洪樂仁繼讀。上曰,評選,好矣。文亦博大矣。成天柱曰,兩漢過於唐,西漢尤過於東京矣。上曰,西漢近古矣。士子科文,亦有取益於此冊乎?洪樂仁曰,有益矣。上曰,似有益於知製敎矣。李徽中曰,近來知製敎則皆用四六,而古者用行文矣。上曰,皇朝實錄,後不如初矣。李徽中曰,明末之文,險怪矣。上曰,詩盛於唐矣。成天柱曰,漢詩,好矣。李徽中曰,詩則唐爲最。成天柱曰,以古詩言之,漢勝唐矣。上曰,大風歌之,安得猛士,壯矣。成天柱曰,漢高以太牢祀孔子,尤壯矣。上曰,漢高,初則酒色人也,英雄或未免此弊矣。成天柱曰,無學問,故或有無識之言矣。上曰,安劉必勃之言,神矣,知來矣,愈於宋太祖乎?成天柱曰,氣象各異矣。上曰,朱子以漢高爲如龍如虎矣。成天柱曰,以銷印刻印觀之,聽諫之量,貴矣。大抵人君度量,天旋地廻於頃刻之間者,難矣。上曰,難矣。得天下之正,無如漢高矣。其後則有皇朝矣。近來北京,亦無皇朝故事矣。李彛章向見張廷玉文集而來矣。上番見書肆冊子乎?李徽中曰,臣不能見,而近來物價,亦刁磴云矣。臣得見福州以後小說,則弘光畢竟遇害於淸矣。上曰,其書名云何?李徽中曰,三番記事也。上曰,弘光何以恢復皇朝乎?上曰,五門內,有何宮室耶?李徽中曰,五門內,有皇極殿矣。上曰,朝會儀仗,亦何如?李徽中曰,渝色矣。上曰,樂聲何如我國?李徽中曰,軍樂有殺伐之聲,聽之甚不好矣。上命諸臣退出,諸臣以次退出。
辛巳十月十三日申時,上御思賢閤。藥房入診時,都提調洪鳳漢,提調金相福,副提調李彛章,假注書尹承烈,記注官李仁默,記事官崔昌國,醫官金履亨·皮世麟·許礈·李以楷·李泰遠·慶絢·吳道炯,以次進伏訖。洪鳳漢曰,夕間聖候,若何?上曰,一樣,而日氣陰濕,故心尤不好矣。金履亨診候曰,脈候左右三部均平,比朝一樣,而脾胃脈候,亦一樣矣。諸醫診脈候所奏,竝與履亨相同。上御湯劑訖。上曰,卿見兩漢辭命乎?鳳漢曰,聞之而未及見矣,今始見之,則果好,而御評,尤好矣,刊出後,最有益於科儒矣。鳳漢曰,武臣承旨,問議擬望事,下敎矣。臣與僚相及諸將臣往復,而資歷已滿中,未見洽足於臣等之心者,雖或有年少中峻望,而其資歷尙淺,姑待來頭通擬,何如?上曰,依爲之。出擧條觀象監官員朴完素·文光道入侍後,上曰,日月食有定分乎?完素曰,有定分矣。上曰,今番月蝕,當爲幾分?完素曰,十七分。上曰,食之有旣者乎?完素曰,有之矣。上曰,考之何時,有食之旣者乎?完素·光道,不能對。上曰,日月食,蔽於地影乎?完素曰,日月十分,地爲二十分,日月蔽於地,則爲之食矣。上曰,日月之大,幾與地相等無幾,人處地上,可謂杳然。因下問曰,地形圓乎?完素曰,圓如西瓜矣。上曰,日月之食,所見甚不好,又將見此不好狀矣。騎士將李昌運入侍。上曰,濟州別橘,是常産而多有之乎?年前有進貢之事,其味甚美,而此非元貢,故守臣推考矣。昌運曰,雖云土産,而非多有之物矣。上曰,曾聞濟州牧使,有小螺杯進封者云,此乃其地所産耶?昌運曰,非所産也。倭船或時漂泊,則有此珍奇之物,而濟州則無此等土産,土産不過柑橘藿鰒之屬也。上曰,湖南靑大竹,甚好,濟州亦有竹乎?昌運曰,有之,而不過箭竹,靑大竹則無矣。上曰,濟州馬,自在山中耶?昌運曰,三邑皆有牧場守護矣。上曰,山屯馬,皆好矣。昌運曰,山屯驅馬,有巨弊,故只式年爲之矣。上曰,古則無山屯馬封進矣。因命承旨書之曰,山屯封進,非舊制矣。其年忘之,創於何年,而昔年亦或有此制否,令太僕詳考,明日登對時以奏。昌運曰,濟州進上馬體小之弊,每年擇其大者封進,而故失徵代之馬,則連値凶歲,不能體大,漸至於至小,此則牧使各別留意。不計禾之多少,必以有將來成就之馬,申飭代徵然後,可無進上馬體小之患矣。上曰,所奏誠是,令太僕嚴飭本州。出擧條上曰,尹在謙書中,刑餘二字,非矣。因命承旨書之曰,頃覽尹在謙上書,有刑餘二字,我國法制,與中朝有異,則以此稱之,予則曰非矣,此後申飭。上命承旨書之曰,明日入診時,右相及句管堂上,同爲入侍,理中建功湯一貼,明朝依前煎入事。榻前下敎諸臣以次退出。
上在慶熙宮。常參·經筵以代理停。
藥房都提調洪鳳漢,提調金相福,副提調李彛章啓曰,伏未審夜問,聖體調攝若何,寢睡·水刺之節,亦何如,腹部之氣,更不往來乎?湯劑今方煎入,而臣等當與諸御醫,趁早入診,詳察聖候矣。臣等不任區區憂慮,敢來問安,竝此仰稟。答曰,知道。氣則一樣矣。
中宮殿,藥房口傳問安。答曰,知道。
李翼元啓曰,右議政尹東度,句管堂上李昌誼·洪象漢·洪麟漢,依下敎來待矣。傳曰,入診,同爲入侍。
成天柱,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
成天柱,以都摠府言啓曰,副摠管張志恒,以禁衛中軍,軍兵等中日試放事,南別營晝仕出去之意,敢啓。傳曰,知道。
假注書尹承烈有頉,代以金翊休爲假注書,柳雲翼有頉,代以李致中爲假注書,事變假注書李長老在外,代以李若采爲假注書。
李彛章啓曰,假注書金翊休·李致中,時無職名,令該曹依例付軍職,冠帶常仕,何如?傳曰,允。
傳于李翼元曰,兩漢辭命纂輯人,使之入來。
李翼元啓曰,兩漢辭命纂輯人徐命膺,依下敎來待矣。傳曰,留待。
傳于李彛章曰,領右相及徐命膺入侍。
李翼元啓曰,卽者禁衛大將李章吾,以前任捕將時事,坐罷矣。所帶禁衛大將命召,右邊捕盜大將命召,及大將牌·傳令牌來納,故今方修整以入,而捕盜大將,則在前如此之時,有他邊捕將兼察之例,而禁衛大將則將兵之任,不可無一時摠察之人,何以爲之?敢稟。傳曰,禁衛大將,以禦營大將姑令兼察,勿出其代,捕將,以左捕將兼察。
李翼元啓曰,禁衛大將,以禦營大將姑令兼察,捕盜大將,以左邊大將兼察事,命下矣。禦營大將鄭汝稷,左邊捕盜大將具善復,卽爲牌招,以爲聽傳敎之地,何如?傳曰,允。
李翼元,以刑曹言啓曰,臣敬奉傳敎,罪人朴俊伊·金相澤·李德泓·白文璧·李德秀·金麗珍等處,宣諭德音,則罪人等,瞻天攢祝,涕咽傴僂,不知死所云。罪人朴俊伊,減一律絶島定配於全羅道珍島郡,李德秀,減一律島配於慶尙道南海縣,金麗珍,減一律島配於京畿喬桐府,金相澤,極邊定配於慶尙道昆陽郡,李德泓,參酌遠配於河東府,白文璧,參酌定配於全羅道泰仁縣,竝卽定配所,發送城門之意,敢啓。傳曰,知道。
王世子在昌慶宮。望祭齋宿。
李顯重達曰,大司憲金尙喆未肅拜,執義金元行,掌令姜潤在外,一員未差,持平李廷烈受由在外,柳光國在外,今日以監察茶時之意,敢達。令曰,知道。
徽寧殿望祭香祗迎,入幕次後,政院·藥房口傳問安。答曰,知道。
洪名漢達曰,講書院,連日闕直,事甚未安,左翊善洪述海,由限已過,兼右翊善李瀰,旣有只推之令,兼右贊讀金應淳,書答已下,竝卽牌招,推移入直,何如?令曰,依。
李顯重達曰,講書院,屢日闕直,事〈甚〉未安,而左翊善洪述海,兼右翊善李瀰,兼右贊讀金應淳,旣有只推之令,竝更卽牌招,以爲推移入直之地,何如?令曰,依。
以左翊善洪述海,兼右翊善李瀰,兼右贊讀金應淳等牌不進罷職令旨,令于李顯重曰,推考徽旨捧入。
辛巳十月十四日辰時,上御思賢閤。藥房入診,右相·備局句管堂上,同爲入侍時,都提調洪鳳漢,提調金相福,副提調李彛章,右議政尹東度,句管堂上李昌誼·洪象漢·洪麟漢,假注書尹承烈,記注官李仁默,記事官崔昌國,醫官金履亨·許礈·李以楷·李泰遠·慶絢·吳道炯,以次進伏訖。洪鳳漢曰,夜來聖候,若何?上曰,一樣矣。金履亨診候曰,脈度左右三部調平,浮大之候,亦比昨差勝,而脾胃脈候,則一樣不足矣。諸醫以次診候,所奏竝與履亨同。上曰,不必以脈度言之,心愈則氣愈矣。上御湯劑訖。理中建功湯一貼,晩後煎入。榻前下敎尹東度問候。上曰,今則愈矣,而心則一樣矣。東度曰,寢睡·水刺之節,何如?上曰,今日則少勝矣。上曰,三南句管堂上入侍,便是內道臣也。還毛折半蕩減多少,如何?昌誼曰,窮民一升之穀亦難,此亦不小矣。上曰,海西,何如?象漢曰,海西初有登稔之望矣。金川·平山等邑被雹災,其他邑亦被災,若蒙一視之惠,似好矣。上曰,三南營穀,何以爲之?鳳漢曰,勿論營穀與各樣還上,竝爲蕩減然後,可爲均惠矣。上曰,軍需則蕩減,似涉如何矣。鳳漢曰,此則以結錢給代事,成節目以給,似好矣。上曰,如此則民果蒙惠否?鳳漢曰,實爲大惠矣。上曰,嶺南素稱多米,湖南亦然乎?麟漢曰,然矣。監司遞任,每備一二萬石矣。上曰,自京若欲推移,則似不能爲一二萬石矣。一年用餘爲萬餘石,豈不多乎?昨日問李昌運別橘封進事矣。旅獒不過一犬,召公猶以進戒,予慮來頭,或有此弊矣。聞濟州無土産,皆是日本漂船所得云,然則可無此慮矣。上命承旨書之曰,畿甸旣已下敎,三南尤甚邑,無異畿甸,各樣還穀。今年毛折半蕩減,依節目以結錢施行,旣載節目,各營穀亦在其中,依節目擧行事,一體分付。噫,三南雖下敎,人君所視,諸道奚異?問于道民來京者,詳問其鄕軍上番者,關東海西尤甚邑,亦不無矜惻。兩道尤甚邑,各樣還穀,今年耗三分之一蕩減,關東營穀,海西各營穀,亦在其中,以結錢施行,一體擧行,以示予暮年靜攝中體昔年爲元元之意。鳳漢讀還耗節目。上曰,此不過節目間事,而亦係民事,故今日如是召見矣。上曰,還毛之減,是民之望外乎?諸臣曰,然矣,而今年如此,明年則民以爲常矣。鳳漢曰,不可年年爲之矣。上曰,關東·海西,尤意外矣。鳳漢曰,此全羅監司朴道源災實分等狀啓也。備陳道內爲災孔慘之狀,仍以臨陂等十三邑,置之尤甚,雲峯等十二邑,置之之次,任實等二十八邑,置之稍實,而目下緊急者,卽俵災一事也。戶曹給災,二萬三千一百六十三結外,限一萬七千結特許加劃,京外各司所管各樣舊逋·奴婢身貢·敗船拯劣米,尤甚邑停捧,之次邑分數捧上,推奴徵債,毋論尤甚·之次,限明秋防塞事,竝請令廟堂稟處矣。分等似精,依此施行,舊還上·舊身貢及拯劣米,尤甚邑三分一徵捧,之次邑折半,稍實邑準數徵捧,尤甚·之次邑,推奴徵債,限明秋防塞,以爲窮民鎭安之地,至於災結,右揆在度支時,商量比摠,闊狹得中,他道皆以爲的當,則豈獨於湖南,有此大段不足之理耶?況丙子之本道凶歉,誠孔酷,而其時閔右相爲道臣,以一萬九千結災,分排磨勘。今年年事,不至於大歉,而所給之災,比丙子至加四千結,道臣加請,似涉輕遽,置之,何如?上曰,竝依爲之。尤甚之次邑,一依湖西例擧行,災結事,道臣推考,勿施,可也。鳳漢曰,此忠淸監司具允明災實分等狀達也。靑陽等十八邑,置之稍實,定山等二十二邑,置之之次,舒川等十四邑,置之尤甚,仍以爲災歲,安民莫如靜鎭,當年條新還準捧,而至於舊還舊餉,尤甚之次邑,全數停退,稍實邑折半捧上,敗船拯劣米,毋論尤甚之次稍實邑,竝新舊停捧,尤甚之次邑還上,決難以本色責納者,姑許代捧,待明秋還作本色,推奴徵債,限明秋防塞事,請令廟堂稟處矣。分等似精,依此施行,舊還·舊餉,尤甚邑三分一徵捧,之次邑折半徵捧,稍實邑準數徵捧,拯劣米勿論新舊,竝依舊還例,一體施行。尤甚之次邑,新還之本色難捧,事勢誠然,以精實穀分數代捧,待明秋還作本色,推奴徵債,限明秋防塞,以爲窮民鎭安之地,何如?上曰,依爲之。尤甚邑,一體依狀請許施,之次邑只捧三分之一,可也。鳳漢曰,此慶尙監司黃仁儉狀啓也。以爲一路農形,統而言之,則田畓各穀,無一完全,山海諸邑,到底一般,而强分三等,金海等十四邑,置之尤甚,昌原等三十六邑,置之之次,安東等二十一邑,置之稍實,而尤甚邑中,尤甚面里,不可不設賑,雖之次邑,若其尤甚面里中無土無依。丐乞濱死之類,亦宜一體濟活,本道所在私賑穀,本爲水旱之備,而見存各穀,爲十萬七千餘石,其中四萬石,特爲劃給,俾作白給賑資。今年豆太,最爲失稔,本邑準捧,萬無其路,尤甚邑三分二,之次稍實邑折半,以相當穀代捧,推奴徵債,一切防塞事,竝請令廟堂稟處矣。今年嶺南農形,未免穴農,大體不及於諸道。今此分等,似爲精約,依此施行,明年略略抄賑,勢所不免,而所請賑穀四萬則太多,以本道私賑皮各穀二萬石,從便劃給,使之拮据接濟,豆太之本色難捧,事勢誠然,依所請,許以相當穀代捧,待明秋還作本色,推奴徵債,限明秋防塞,以爲窮民鎭安之地,何如?上曰,依爲之。鳳漢曰,此江原監司金孝大災實分等狀本也。三陟等五邑,置之尤甚,江陵等七邑,置之之次,襄陽等十四邑,置之稍實。仍以爲新還中小豆一種,偏被旱災,本色準捧,實無其路,限折半以相當穀代捧,稍實邑乙亥條舊還,千石以上三分一,千石以下折半收捧,百石以下使之準捧,各年吏逋,勿論尤甚·之次,使之準捧,推奴徵債,限明秋嚴防事,竝請令廟堂稟處矣。分等甚精,依此施行,小豆本色之難捧,事勢誠然,折半以精實穀分數代捧,待明秋還作本色,舊還及吏逋事,所請得宜,竝爲許施,推奴徵債,實有撓民之慮,限明秋防塞,何如?上曰,依爲之。竝出擧條上命注書,取東班外官案以入,命承旨寫尤甚邑名及守令姓名,仍逐名下,詢其賢否治績訖。命承旨書之曰,噫,今雖憊臥之中,一心唯在元元,而四道分等狀本,適奏於今日,大臣·備堂入侍時,故尤甚四十五邑,守令特爲書付於殿中,常對處。噫,其君旣常目於其名,濟民之時,令尤甚邑守令,若其君之臨焉,雖欲慢忽,焉敢忽也?噫,雖在九重,君猶若此,任百里而對饑民,若塡溝壑,莫曰吾君之不知,彼蒼昭昭,可不懼哉?予有繡衣,其宜廉問,慢忽守令,非特施律,雖微官末職,銓曹其或檢擬,予則決不復點,不負元元,以此嚴飭事,下諭于四道道臣。上曰,張綱埋輪郡亭,其心大矣。鳳漢曰,右相大拜後,則前所帶備局有司堂上,自在作闕之中,而曾前大臣大拜,則如所帶惠廳堂上,猶與他兼帶提調,竝請冀免。以此論之,今此右揆所帶備局有司之任,亦當稟定後出代矣。上曰,依例許副,卽出其代。鳳漢曰,以行司直韓翼謩兼察,何如?上曰,依爲之。出擧條鳳漢曰,大司憲金尙喆,以前事尙今撕捱,今則又帶臺職,故備局事務,無以照管,誠可悶矣。大司憲今姑許遞,使之一伸廉義,仍爲專意於備局,何如?東度曰,松留時,二月受由上京,五月旣已遞解,則無可引義,而今若又解本職,則廉隅尤可伸,此後則更無可嫌之端矣。上曰,金尙喆許遞都憲,使之專意備局有司之任。出擧條鳳漢曰,使行帽價,延卜便入送事,前書狀官李徽中,有所稟定,蓋欲防其奸弊也。然臨時給價,恐致狼狽,此則雖許其依前施行,所貿之帽,若或薄劣,則首譯各別嚴繩事定式,俾絶如前不謹之弊,何如?上曰,依爲之。出擧條上曰,山屯馬,何時創出耶?鳳漢曰,先朝壬申,權大運陳達爲之矣。上曰,彼兩重臣,皆經騎判,皆給禁軍乎?昌誼·象漢曰,然矣。上曰,太僕馬帖,皆不得推耶?鳳漢曰,前領相爲都提調時,防塞,武藝別監,則以木三匹代給,其餘則不能給矣。上曰,有勢者卽推之,無勢者雖百年,不推矣。鳳漢曰,臣方待罪提擧,姑欲觀數年,限年給之,用李瑜之法矣。上曰,依爲之。鳳漢曰,自前鞍具馬賜給,亦自太僕,成帖文以送,臣近日始知此規,故相臣金昌集,曾受鞍具馬賜給之帖,雖有近來防塞之定式,此則先朝恩賜,故相之孫金履長,在本寺判官時,使之受去,而咨且未果,言端適及,故敢此提達矣。東度曰,此是先朝賜典,使之許給,似好矣。上曰,此則昔年之帖賜者,特爲給之。出擧條鳳漢曰,湖南·關東兩道道臣,瓜滿狀旣上來,新伯速出赴任然後,明年賑政,令道務可以留意經紀,待吏判參政,卽爲擇差事,分付,何如?上曰,依爲之。出擧條上命秋判進前曰,秋曹近來開坐乎?象漢曰,開坐矣。上曰,予臥九重,而彼滯囚殘忍,一日如三秋,須從速爲之。頃聞輕囚放釋之日,群囚爭呼云,聞之慘然,領右相與秋判,文案考閱後,更爲入侍。戶判金相福曰,紋段事,臣有仰稟者矣。自戶曹給價貿易之物,何以爲之乎?上曰,燒化者燒化之,付軍門者付軍門,可矣。昔年通信使回還時,倭段有來到者,付之訓局,使爲軍門倭服色所用。今此金線之屬,亦當用之於此,竝付訓局,可矣。相福曰,白綾則何以爲之?上曰,無酒則飮濁,此亦不可留置,已給價者,以方絲紬之屬代捧,可矣。諸臣以次退出。
辛巳十月十四日辰時,徽寧殿。王世子望祭香秪迎時,分提調李得宗,同副承旨李顯重,假出假注書任光鉉,記事官李鎭衡,記注官尹錫周陪從。王世子具翼善冠·衮龍袍,乘步輿出集英門外,李得宗進曰,睿候,若何?令曰,感氣未解矣。得宗曰,召見醫官,何如?令〈曰〉,前用湯劑盡服後,當召見矣。王世子詣幕次,香祗迎後,步詣入齋室。諸臣問安後退出。
辛巳十月十四日未時,上御思賢閤。領右相·兩漢辭命纂輯人·秋判追後入侍時,領議政洪鳳漢,右議政尹東度,左承旨鄭尙淳,纂輯人徐命膺,假注書柳雲翼,記注官李仁默,記事官崔昌國,以次進伏訖。上曰,承旨見兩漢辭命乎?鄭尙淳曰,臣雖未及見,而聞其冊子,規模則誠好矣。上曰,文甚大矣。此冊已送嶺營,而使之登梓矣。洪鳳漢曰,朝臣亦皆欲鳩力謀劂矣。上曰,紙卷足刊一本矣。上命臣雲翼出召秋判洪象漢,持文案入來。臣雲翼承命出召秋判洪象漢,持文案偕入進伏。上顧洪象漢曰,所來文案奏之也。洪鳳漢曰,使承宣奏之,何如?上曰,秋判足當承宣也。洪象漢承命讀奏朴俊伊·金相澤·李德泓·白文璧·李德秀·金麗珍等罪人文案。上逐條下詢,命承旨書傳敎曰,頃者下敎,故雖在靜攝之中,今日秋判入侍,故問之則抄待云。噫,雖無夏禹之德,欽哉欽哉。尙書所載,傅生德意,仰覩熟矣。因予靜攝,其若遲滯,則昔之滯囚,今不可諭,旣欲參酌,一日置之囹圄,豈王政之所爲?況人命莫測,其若物故,寬典何施?今雖憊臥,因日候尤爲用心,而特命入侍,意蓋此也。其中朴俊伊,人君爲國,莫先於五倫,而以婦告夫,倫理斁矣。捕廳之徑施亂問,秋曹之結語,俱涉異也。勿論事之眞僞,因此而成,非王者之道。頃者玄昶之後不勝杖,條理誣服,予已目覩,尤爲自戒,初聞朴俊捕廳之招,果似無疑,後聞秋曹供辭,雖亦僞造,居中周旋熟知本事,故不勝杖而誣服,明白無疑,匪徒此也。俊若正法,此適中爲間夫欲殺本夫淫婦之心,古今豈有此等王政乎?俊若酌處,金相澤亦若毛,將焉傳者也?半百次刑訊,足懲居間周旋之罪,朴俊特減一律,絶島定配,金相澤極邊定配,奉丹決不可定配而止。令道臣嚴刑三次後,黑山島爲婢,李德泓以退仕書吏,雖諳此等之事,以文案推之,韓相輝卽窩主,金弘亦以退仕書吏,諳其事而雄唱雌和,明白無疑,而德泓則比諸兩人,非徒懸殊,以二張買給,與五百張爛熳恣賣者同律,則輕重混淪,其欲酌處,非德泓誰?參酌遠配。白文璧則雖有所犯,與他文案中朴昌壽無異,其於本事,若合符節者,卽斗之櫃子也。自有元犯,參酌定配,李德秀則元犯朴敏采無疑,而設令受勸刻合,其年最少,況書給者?得假紅牌者,或定配或爲奴,則元犯物故之後,受近六十次刑訊,尙在日次中,其涉可矜,特減一律島配。金麗珍則旣無贓物之現捉,設有是事,蘿蔔瓢片,亦甚無異,而年少癡騃之人,受囑爲此,此正傳所謂眚也,書豈不云肆赦乎?近六十次受刑,長十年於囹圄,尤爲矜惻,于今疏決,予則曰爲首,特減一律島配。噫,殺人者,雖漢高,置於三章之中,此爲被殺者也,而其猶酌處,況不勝亂問,而其或誣服,不釋而何?噫,酌處七人,以予心氣,食不復常,日已迫曛,不知其疲,抑何心哉?此非我心,卽昔年欽恤盛德之攸曁也。咨捕廳之官,勿以輸款爲快,切勿付從事官而糢糊成案,咨司寇之臣,於此等之事,十分細究,亦勿以日次爲例,莫使予更爲費心,則玉石豈混,哀我元元,亦豈橫罹?欽體此意,欽體此意事,申飭秋曹捕廳。以朴俊事觀之,治逆何等重也,而不以子證父,不以奴證主,則予今初聞,不覺駭甚,而尋常成案,尋常完決,若此而何以勵風敎,其若不飭,今者申飭,亦將文具,其時捕將及秋官罷職。出傳敎上命臣雲翼,出考其時秋官。臣雲翼承命還奏曰,其時秋判洪啓禧也。洪鳳漢曰,罷職則過矣。上曰,其在懲後之道,不可不罷職矣。承旨書傳敎中人命莫測時,洪鳳漢曰,臣因傳敎中人命二字,而有所仰達矣。臣聞故判書尹淳,妻飢餓在長湍地,因以病歿云,事涉干恩,而似當有恤典,故惶恐敢達矣。上曰,惻然矣。尹淳與豐陵,戚乎?尹東度曰,非戚也。同庚而相親矣。尹淳兄弟爲重臣,竝淸寒矣。上命承旨書傳敎曰,予則莫知,今聞首揆所奏,故判書尹淳之妻,尙在畿甸,貧窘特甚,故欲奏,而因靜攝不果,其已逝云,聞甚惻然。噫,靜攝之中,猶思故重臣,豈意其妻之作故乎?今日處分,呼寫未半,先爲下敎,令該曹考例,若有援例,卽爲擧行,雖無,特爲擧行,以示予意。出傳敎尹東度曰,傳敎中,首揆所奏四字,拔去,似好矣。洪鳳漢曰,右相所奏,是也。上曰,不然。非首揆之奏,予何以知之耶?洪鳳漢曰,有一調用之人,而干恩猥濫,故不敢陳奏矣。今因言端而敢此仰達矣。上曰,誰也?洪鳳漢曰,白望之子白鳳麟也。鳳麟以其父之子,且有武技,而人亦精明,曾有承傳,而履歷則可合僉使,因窠闕之適乏,反爲萬戶矣。自萬戶遞歸之後,更付軍門料,以五中陞堂上,今無屬處,故臣曾見前兵判,使之區處,而遷延未果矣。此人不可任其飢餓空老,西銓之五衛將,東銓之守令,次第收用事,分付兩曹,何如?上曰,依爲之。出擧條上曰,白望招辭中,藥峴沈判書,爲東宮云矣。領相曾見沈檀乎?洪鳳漢曰,臣未及見矣。洪象漢曰,沈檀容貌,好矣。上曰,沈檀,賢矣。爲吏判,善爲初政矣,與鏡·夢角立矣,作亂者眞儒也。憶,予問安時見沈檀。沈檀曰,臣等有罪,邸下亦敎云者賢矣,予嘗歎服矣。洪象漢曰,沈檀爲人甚堅確矣。洪鳳漢曰,臣雖未及見,而聞其爲人似緊矣。洪象漢曰,不可以緊言之,甚堅確矣,與鏡·夢角立矣,風神尤好矣。上曰,有孫乎?洪象漢曰,沈檀之孫,以蔭宰龍仁,今似亡矣。上曰,沈瑴,沈檀之從孫乎?洪象漢曰,然矣。上曰,沈瑴則似不及其從祖也。洪鳳漢曰,今番新榜中李致中,可用之人也。上問臣雲翼曰,汝曾與李致中,同爲入侍乎?臣雲翼對曰,全一榜入侍時,李致中則不入唱榜,入侍時則入矣。上曰,李致中爲注書入來乎?臣雲翼曰,似已入來矣。上命臣雲翼出召李致中來。臣雲翼承命出去時,上曰,此注書匪但貌好,其心亦好矣,其兄亦善文矣,兄弟皆好矣。洪鳳漢曰,其父奉親之下,爲守令,尤感祝無地云矣。洪象漢曰,三父子皆善文,而家甚貧寒,同居一房,居處不蔽風雨矣。上曰,卿見之乎?象漢曰,見之矣。臣雲翼出召李致中,偕入進伏。洪鳳漢曰,日已昏矣,敢請退出。上仍命退出,諸臣以次退出。
辛巳十月十四日申時,上御思賢閤。藥房入診時,都提調洪鳳漢,提調金相福,副提調李彛章,假注書金翊休,記注官李仁默,記事官崔昌國,醫官金履亨·許礈·李以楷·李泰遠·金履固·慶絢·吳道炯等,以次進伏訖。鳳漢曰,湯劑先爲進御,何如?上曰,湯劑中則不熱矣。鳳漢曰,或微冷乎?上曰,不冷而氣弱,故藥愈苦口矣。鳳漢曰,請令諸醫診候矣。上曰,兩廳首醫進來。履亨等兩醫進診訖,退伏曰,左右三部微數洪大似差勝,而脾胃脈則一樣不足矣。上曰,本廳入直醫官外,別入直則退去,可也。因命彛章書曰,理中建功湯一貼,明朝依例煎入事。出榻敎上曰,此注書是廳注書乎?彛章曰,上假注書金翊休也。上曰,李致中則見之年多而貌少矣。鳳漢曰,年亦丙午,何事不可做?大體朝廷用文,而致中能文矣。上曰,以何文何題爲之乎?相福曰,德崇業廣賦也。鳳漢曰,終日酬應,氣候不瑕有傷損乎?上曰,終日用精,神氣當憊矣。時方頗勝八字,固爲做國事矣。鳳漢等退出。上命翊休出召彛章。彛章還入進伏。上曰,標信當下之,昭義門留門,秋曹酌處罪人,使之出待門外而若令倍道押去,則非生出之本意也。姑留今夜,得見其親戚,俾有繼糧之道,罪人之無族屬者,令該廳量給糧資。都承旨出往待漏院,招致該軍門及兩捕廳將校,今夜酌處罪人族屬之往來者,勿禁事,分付。出榻敎彛章等,乃以次退出。
辛巳十月十四日四更一點,徽寧殿。王世子望祭攝行時,同副承旨李顯重,加出假注書任光鉉,記事官李鎭衡,記注官尹錫周進詣。王世子具翼善冠·衮龍袍,行酌獻禮時,李顯重進曰,今此拜禮時,執禮·相禮,俱有失措之事,推考,何如?令曰,生疎之致,勿推申飭,可也。酌獻罷後,王世子出齋室,乘步輿時,顯重進曰,日氣陰濕,侵夜將事之餘,睿候,若何?答曰,一樣矣。顯重曰,湯劑連爲進服之時,有此勞攘之事,明朝許令醫官,入對,何如?令曰,自內當召見矣。顯重曰,講書院官員,日再違牌,罷職令旨,雖已循例捧入,大朝勉留,衛從司長史,申飭勸講之時,多日闕直,誠可悶然。違牌人,宜有督出之令矣。令曰,依爲之。王世子乘步輿,還詣集英門入內。諸臣問安後退出。
上在慶熙宮。常參·經筵以代理停。
藥房都提調洪鳳漢,提調金相福,副提調李彛章啓曰,伏未審夜間,聖體調攝若何,寢睡·水刺之節,亦何如,腹部之氣,更不往來乎?湯劑今方煎入,而臣等當與諸御醫,趁早入診,詳察聖候矣。臣等不任區區憂慮,敢來問安,竝此仰稟。答曰,知道。氣則一樣矣。
中宮殿,藥房口傳問安。答曰,知道。
成天柱,以備邊司言啓曰,六道結錢蕩減代,還耗移施節目,依筵中定奪書入之意,敢啓。傳曰,知道。
成天柱,以兵曹言啓曰,卽接內氷庫牒報,則本庫修理,今已畢役云。今月十五日,曜金門依前還閉,守門將亦爲撤直之意,敢啓。傳曰,知道。
兵曹口傳政事,右邊捕盜大將鄭汝稷·崔鎭海·尹泰淵。以捕盜大將望筒,傳于李顯重曰,旣命兼察,望筒,置之。
王世子在昌德宮。常參停。
望祭罷後,世子宮,政院·藥房口傳問安。答曰,知道。還宮後,世子宮·嬪宮,政院·藥房口傳問安。答曰,知道。世孫宮,政院·藥房口傳問安。答曰,知悉。
李顯重達曰,大司憲未差,執義金元行,掌令姜潤在外,一員未差,持平李廷烈受由在外,柳匡國在外,今日以監察茶時之意,敢達。令曰,知道。
以左翊善洪述海,兼右翊善李瀰,兼右贊讀金應淳等再牌不進罷職令旨,令于李顯重曰,連日違召,事體已涉未安,況今大朝特敎申飭勸講之日,與他職有異,則焉敢若是?誠極寒心。只推,卽爲牌招。
辛巳十月十五日巳時,上御思賢閤。藥房入診時,都提調洪鳳漢,提調金相福,副提調李彛章,假注書金翊休,記注官李仁默,記事官崔昌國,醫官金履亨·許礈·李以楷·李泰遠·金履固·慶絢·吳道炯等,以次進伏訖。鳳漢曰,夜間快晴,聖體調攝,若何?上曰,一樣差勝矣。鳳漢曰,寢睡之節,亦何如?上曰,亦善矣。鳳漢曰,請令醫官診候矣。上曰,進之。醫〈官〉履亨等,以次進診訖,退伏曰,左右三部微數洪大,比昨日尤爲差勝,而右貫脾胃脈不足處則一樣矣。上命彛章書曰,理中建功湯一貼,晩後更爲煎入事。出榻敎上命翊休,出問秋判若來待,同爲入侍,宜矣。翊休還奏曰,秋判初無入侍之命,故不爲來待矣。上曰,秋判夕入診時,同爲入侍。出榻敎上曰,注書爲誰?彛章曰,金翊休也。上曰,以末望落點矣。鳳漢曰,故領府事金藎國之五代孫也,領府事稀貴,故百餘年後,只有申思喆一人而已。上曰,有號乎?彛章曰,後瘳也。上曰,直赴乎?彛章曰,原榜第十人也。上曰,居在何洞,而姓貫金海乎?鳳漢曰,居於義洞,而本淸風也。上曰,朝見長溪君,言及帽子事,廛人有坐賈之利,無游用之資,帽子極貴云矣。鳳漢曰,若如李徽中所奏,過爲防塞,則物情不通矣。臣初聞松都·灣府有弊而防塞矣。今聞左相言,則帽子通貨之呈訴紛紜云,其無弊可知矣。上曰,帽子將無之,故朝臣無着之者矣。鳳漢曰,朝臣則偶然不着,而常漢則皆着之矣。上曰,張廷玉集欲見之,問于玉堂及外間,可也。鳳漢曰,玉堂似當有之,重臣洪啓禧則必貿來矣。上曰,下闕入直承旨,誰乎?彛章曰,成天柱也。上曰,徽寧殿望祭時,攝行日記,其注書持入於夕入侍,可也。彛章曰,申後入侍乎?上曰,宜矣。諸臣以次退出。
辛巳十月十五日申時,上御思賢閤。藥房入診,秋判同爲入侍時,都提調洪鳳漢,提調金相福,副提調李彛章,刑曹判書洪象漢,假注書李致中,記注官李仁默,記事官崔昌國,醫官金履亨·許礈·李以楷·李泰遠·金履固·慶絢·吳道炯,以次進伏訖。鳳漢曰,午間聖候,若何?上曰,一樣矣。上曰,注書容貌果少矣。履亨診脈退伏曰,脈候洪大,與朝一樣矣,胃脈不足亦一樣矣。諸醫所對竝同。上進藥曰,飮輒有效,其亦異矣。仍命書傳旨。上曰,理中建功湯一貼,明朝依前煎入事。出榻敎上顧象漢曰,獄囚擧行乎?象漢曰,擧行矣。初則獄囚大驚,謂將行刑,皆窒塞矣。末乃脫拁傳聖敎,囚皆祝手感泣,或北面再拜,或四拜矣。上曰,渠輩族屬,皆隨往乎?鳳漢曰,今日似始隨往矣。上曰,久囚能步乎?象漢曰,能步矣。鳳漢曰,此輩所犯,豈可盡殺,而殿下好生之德,出尋常萬萬,然此亦非再行之事矣。上曰,昌德宮注書召入。加出注書任光鉉進伏。上曰,草冊使渠讀奏。光鉉讀奏。上曰,請推執禮,何事也?光鉉曰,笏記做錯而然矣。上曰,執禮,誰也?彛章曰,李蓍建云矣。上曰,是所謂三字落矣。上曰,執禮果推考乎?光鉉曰,王世子勿推事,下令矣。上曰,其勿推,甚雍容矣。上曰,執禮則果不善爲之矣。鳳漢曰,近來殿下,致敬祀典,故士夫家敬祀成俗矣。上曰,加出注書退去。上曰,今則頗收殺矣。鳳漢曰,此事爲人臣者,不可決者矣。上曰,文書一度式奏之,可也。上曰,十人中四人則仍,印僞造者二人乎?象漢曰,更詳數而白之。鳳漢曰,右相見得文案,甚分明矣。上曰,刑案七度入來,六人生活,予有誠於活人矣。鳳漢曰,殿下好生之德,渠輩實感泣矣。上曰,李章吾有氣,其氣有用之氣也。鳳漢曰,捕將果善爲之矣。命書傳旨。上曰,飭已行,前捕將吳,前巡將李蓁,竝敍用。上顧象漢曰,今番印信罪人無之乎?勢將更査矣。命書傳旨。上曰,京中則昨已處分,而人君所視,京外奚異?外方印僞造之類,眞贗混雜,亦豈無也?況營將之爲指捕人,孟浪成案,不顧其親屬,曾已見之,尤宜詳審處,八道兩府有此者,令道臣·留守,親執詳覈,則其何遺漏,而但此則異於殺人,昨日施寬典者,蓋此也。此等處,道臣·守臣,難以闊狹,勿論御寶·印信,已同推未同推,已修啓未修啓,文案修送秋曹,大臣·秋官,會于賓廳,詳細考見後以奏,一依審理例,隨到擧行。鳳漢曰,明日右相入來,同見文案,好矣。上命書傳旨。上曰,今番因大臣所奏下敎者,勿論御寶·印信,而昨日只御寶僞造,故心甚訝之,欲問未問,今聞印僞造者有二度云,無乃聽瑩而然歟,莫重御寶,其宜若此,況僞造印信乎?旣聞之後,不可無飭,該堂推考,御寶僞造中,以無疑不奏者四度云,昨日處分者,亦皆非無疑而酌處也。大抵意各不同,秋曹三堂之中,猶有甲乙之議,秋官雖曰無疑,大臣亦焉知無疑,大臣亦曰無疑,予心無疑,亦難預料。噫,十二度之中七度,予與大臣,皆聞四人仍,六人酌處,餘五度之中,莫知幾人,而秋官只見,雖曰十分無疑,餘囚想必號呼于囹圄中曰,我君何不見吾輩文案乎?聲雖不徹於九重,昭昭彼蒼,豈不矜惻乎?思之及此,不覺其憊,所餘五度及初不奏印僞造文案二度,明朝大臣·秋官,先詣闕中,詳細考見後,待下敎,晩後入侍以奏。噫,其見而若無疑,於予心無憾,若有一二日之或先或後,予則曰慊然,知此心,令諸道·諸府,卽爲修啓事,一體下諭。文案到日,秋官卽爲求對,政院請牌,大臣其令先見文案,入侍以奏。諸臣以次退出。
上在慶熙宮。常參·經筵以代理停。
夜一更二更,月食。三更五更,月暈。
藥房都提調洪鳳漢,提調金相福,副提調李彛章啓曰,伏未審夜間,聖體調攝若何,寢睡·水刺之節,亦何如,腹部之氣,更不往來乎?湯劑今方煎入,而臣等當與諸御醫,趁早入診,詳察聖候矣。臣等不任區區憂慮,敢來問安,竝此仰稟。答曰,知道。氣則差勝後一樣矣。
中宮殿,藥房口傳問安。答曰,知道。
傳于李彛章曰,承旨入侍。
李彛章啓曰,藥房提調,持湯劑來待矣。傳曰,入侍。
假注書金翊休有頉,代以鄭擇爲假注書。
事變假注書李若采在外,代以洪九瑞爲事變假注書。
鄭尙淳啓曰,明日都堂錄擧行事,命下矣。政府西壁,當爲進參,而左參贊李昌誼,右參贊韓翼謩,俱爲違牌,無以備員,竝待開門牌招,何如?傳曰,允。
成天柱,以刑曹言啓曰,罪人李重彰,減一律絶島定配事,命下矣。李重彰,全羅道珍島郡金甲島鎭定配所,卽爲發送之意,敢啓。傳曰,知道。
王世子在昌德宮。常參停。
成天柱達曰,大司憲未差,執義金元行,掌令姜潤在外,一員未差,持平李廷烈受由在外,柳匡國在外,今日以監察茶時之意,敢達。令曰,知道。
又達曰,明日常參,取稟。令曰,停。
以左翊善洪述海,兼右翊善李瀰,兼右贊讀金應淳牌不進罷職令旨,令于成天柱曰,日昨申飭之後,猶違召令,事體誠涉寒心,當今大朝特敎勸講之時,焉敢若此乎?只推,竝卽牌招入直。
辛巳十月十六日辰時,上御思賢閤。藥房入診入侍時,都提調洪鳳漢,提調金相福,副提調李彛章,假注書李致中,記注官李仁默,記事官崔昌國,醫官金履亨·皮世麟·許礈·李以楷·李泰遠·慶絢·吳道炯,以次進伏訖。上曰,注書出去,玉堂持孟子盡心篇入侍事,傳敎,可也。上命書傳敎。上曰,理中建功湯一貼,晩後更爲煎入事。出榻敎副校理李徽中,副修撰洪樂仁進伏。上曰,上番與注書,幾寸乎?鳳漢曰,四寸矣。上曰,誰爲兄乎?徽中曰,臣爲十年長矣。上曰,吏判入來乎?仍命書傳敎。上曰,都堂錄,明日擧行事。出擧條上曰,堂錄善爲之。鳳漢曰,此雖素稱爲難,何敢規避?當以公平爲務,而但長短多少不適,是可悶也。徽中進講。上曰,只讀大文,可也。今講此書,意有在也。此一章,正合於今之世道矣。徽中讀四五章訖。上曰,奏書讀之。致中讀三四章訖。上曰,注書讀聲,與上番聲彷彿矣。上曰,上番兼春秋讀之。仁默讀三四章訖。上曰,兼春秋講經科乎?彛章曰,然矣。上曰,下番兼春秋讀之。昌國讀四五章訖。上曰,君子有三樂,王天下不與焉,不曰得天下,而曰王天下,何也?徽中曰,王字是治天下之意也。得字對失字,言王比於得,較重矣。上嗚咽曰,三樂中第一樂,已無可及,第二樂,果愧惟矣,第三樂,亦無效矣。上曰,必限五畝爲宅者,何也?徽中曰,古者人家,皆在井田中,故以五畝爲宅矣。上曰,奏文義。徽中曰,存其心養其性,所以事天,此段存養二字,爲聖學中第一工夫,省察存養,如車兩輪,如鳥兩翼,不可偏廢,而靜處用工然後,動處有效。上曰,昔年以養性命軒號。仍有詩曰,欲知存養義,深玩盡心篇,精一二字,我家家法,而存養二字,亦是家法。徽中曰,存養須用敬,先儒訓敬,亦有多般說,惺惺主一,整齊嚴肅等語中惺惺二字,最有精神,而槪以言之,則一精字,最初爲下手處,此程子所謂見人靜坐,以爲善學者,此也。酬酢事務之際,若有急迫之病,每思靜字,按伏則好矣。上曰,惺惺法,雖竝行,太靜近於釋道。徽中曰,靜字豈彿家空寂之謂,大學靜定安慮得,靜亦爲先矣。上曰,然矣。徽中曰,靜定安慮得,於大學八條,如經之有緯,隨事皆在,漏一,便非學矣,而靜字於五字中,最樞紐矣。徽中曰,反身以省,樂莫大焉。此大文活潑潑底,此樂與天地同流之樂字,同矣。上曰,到其地然後,可知此樂矣。徽中曰,雖凡人,夜氣淸明之時,或有彷彿如見之時矣。殿下望七之年,猶典于學,孜孜不已,每思樂字之意則尤好。上曰,做一事合當道理,則有充然自得之意,此便是樂字之意,聖人之文,有時或讀之。欲手舞足蹈,此等處眞箇樂矣。徽中曰,悲歡憂戚之中,亦有此樂,若有味於此樂,七情不能侵矣。上曰,琴瑟鐘鼓非樂也,雖一分合道理,其亦樂也。上曰,二南,誰所作也?徽中曰,臣嘗以宮女所作知之矣。樂仁曰,此似宮女所作矣。上曰,宮女想像文王之意,而作此乎?樂仁曰,臣等亦以此知之矣。上曰,碩人章·柏舟章,皆像想莊姜而作矣。樂仁曰,王公不致敬盡禮,則不得亟見之,蓋周公,亦嘗三吐哺矣。今聖學雖臻高明,而招致山林之士,以資聖益聖之功,好矣。又曰,古之人,窮不失義,而向來聖敎,以浮囂躁競爲慮,而今之世,窮而在下者,亦有失義者,此則聖上導率則好矣。又曰,良知良能,王陽明誤看矣。徽中曰,陽明以頓悟爲主,所以有致良知之說,而卽今中原,亦專爲陸學矣。上曰,上番入北京見之,果如何?猶尊朱子否?徽中曰,入見太學,獨享朱子,以此觀之,則彼人之尊朱子可知,而至於士子俗尙,多主陸學矣。上曰,陸象山之學,亦太高故然矣。樂仁曰,朱子非告子矣。徽中曰,象山亦非可少者,只文路差誤矣。上曰,王陽明亦大儒矣。徽中曰,此亦非凡士,需世之才也。宸濠一事,亦可知矣。樂仁曰,雖窮居不損焉,分定故也。以此觀之,人皆守分,則風俗豈至此乎?徽中曰,今世之人,不能守分,此乃巨弊也。徽中曰,在上者取舍得宜,則在下者自然知分矣。上曰,好矣。樂仁曰,人主一心,萬化之原,專在自上導率矣。樂仁又曰,伯夷以西伯善養老,故歸周,今亦心誠求賢,則亦豈無如此之人乎?徽中曰,下番之說,誠好矣。上曰,今若用呂尙,人必驚之,雖除部官,必怪之矣。上曰,文義已訖,上番達日月說,月大於天之說,儒臣之意,如何?徽中曰,月大於天之說,不載經典,特近來西學出後,始有之說也。臣於曆書亦見之,至於其理,則未嘗窮格矣。上曰,儒臣入北京時,見西洋國天柱堂乎?徽中曰,果見之矣。上曰,所謂天柱,是女人乎?徽中曰,此乃女人矣。上曰,彼中逢可與語士乎?徽中曰,雖未多見,而見一二漢人擧子酬酢矣。上曰,天柱堂有何可觀者乎?徽中曰,臣見西洋國人劉松齡者,爲人精明,似非烟火食人矣。上曰,劉松齡亦以月爲大乎?徽中曰,其學自利瑪竇來,亦似以月爲大矣。堂中多有可觀者,而其中銅鑄樂器異常,自然生音,如天籟者然,實欲取來進御矣。上曰,然則非俗樂,而乃雅樂,與我國梨園樂,何如?徽中曰,其聲之淸遠,有勝於梨園矣。上曰,天地如鷄黃之說,如何?徽中曰,劉松齡出示天下地圖,及渾天儀,故略聞其西人所謂天象矣。其圖大如我國帳籍者屢卷,其中盡載天下所有萬國,朝鮮亦在其中,而如九牛一毛矣。上曰,都承旨亦見此圖乎?彛章曰,臣亦見天下地圖矣。徽中曰,所見者似是他圖,渠之秘藏,似未得見矣。上曰,地下人倒行之說,亦有之何如?利瑪竇則皆見之乎?彛章曰,其說地毬,在天地之內,如栗窠,如蟻負窠而行矣。徽中曰,此特其糟粕,劉松齡之言,頗精微矣,槪人之戴天履地,則地下亦同云矣。諸臣以次退出。
辛巳十月十六日午時,上御思賢閤。承旨入侍時,右副承旨成天柱,假注書李致中,記注官李仁默,記事官崔昌國進伏訖。上曰,領右相·秋判入侍事,傳敎,可也。注書出去,召領右相·秋判入侍。領議政洪鳳漢,右議政尹東度,刑曹判書洪象漢,以次進伏。上曰,講書院官員,問議儒臣者,何事?鳳漢曰,似問讀書次第矣。上曰,問於在外儒臣,過矣。仍命書傳旨。上曰,講書院,豈闕直之院,而闕直已至其幾日,事之寒心,莫此爲甚,每欲下問而未果,今日又爲闕直,故乃問李仁培,問議已涉輕先,洪述海其情雖若此,一樣違牌,事體不可,李瀰之違牌,亦與述海無間,而金應淳則撕捱弘館,已涉過矣。於講書院,焉敢若此?決不可一任違牌,曠直消日,竝罷職。前贊讀尹勉憲,左贊讀除授,副校理李徽中,兼贊讀除授,卽爲牌招入直。上曰,此等人輪回,置講院然後,可以責成矣。上曰,問議之行,久直之餘,似欲疎暢矣。鳳漢曰,必有前例矣。鳳漢曰,參贊鄭亨復,年老未出仕,合有變通之道矣。上命書傳旨。傳曰,堂錄有命,今聞大臣所奏,見在之人,亦耆老之人,許遞,其若開政,必致夜深。工曹判書李昌誼,左參贊除授,行司直韓翼謩,右參贊除授,卽爲牌招察任事。出擧條上曰,文案讀奏,可也。象漢讀奏。上曰,此後凡刑案久滯者,申飭,可也。上曰,行枷易脫,蓋枷穴容頤勢必脫矣。上曰,紅牌印色黃者,何也?東度曰,本以黃色打印矣。上曰,予每疑之,今始覺得矣。上曰,常漢之代射,雖可痛,兩班亦有代講者,彼輩何足責也?上曰,御寶雖不僞造,紅牌打印時,混踏亦易矣。鳳漢等曰,聖敎至當矣。上曰,俄者認以御寶僞造,心甚痛駭,命書傳敎矣。忽思之,盜踏不是異事,以此觀之,霎時之間,死生決矣,他人則皆放,只於李重彰,甚峻則不然矣。鳳漢曰,臣等未及覺察矣。自上如是下敎,實欽歎不已。鳳漢曰,李徽中已於此闕省記,則今日內講書院入直似難矣。上曰,若謝恩則當使往直矣。上曰,文案中多陰譎之語,是所謂非禮勿聽者也。上曰,壬申九月刑判,誰也?其時文案甚精矣。天柱曰,故判書鄭益河也。上曰,柳再興則渠必以卿等二人,不能活出,反怨卿矣。鳳漢·象漢曰,此漢本來,誤入平生,所爲多無據,何足惜也?上曰,文案中,除尋常各別嚴訊等語,此乃右謹陳矣。東度曰,秋判考見文案,甚有精神矣。上曰,果然矣。鳳漢啓曰,刑曹罪囚文案中,更推時,前受刑問幾次,所當載錄,今此御覽文案,皆不載錄,事體疎忽,此後則詳細載錄之意,申飭,何如?上曰,依爲之。出擧條上曰,銀別將果好乎?鳳漢曰,有好者,亦有不好者矣。戶判六寸,居南門外之說,又孟浪,而戶判卽右相,爲戶判之時也。上曰,其僞造印,卽堂上之印乎?似以升頭打之,曾聞以平涼子打之,則恰似云矣。如此人,刑推定配,好矣。鳳漢曰,然矣。上曰,其手押,果何如?象漢曰,畫出矣。上曰,右相必痛駭矣。東度啓曰,尹東晢守令相換事,今此特恩,非爲渠也。聖意攸在,臣等亦非不仰體,而第道臣相避,守令之遞歸,卽法例也。頃日臣以凡爵賞之加,必先思後弊之意,仰勉矣。今若開此路,則其有關後弊,不可不慮,臣於日昨入侍時,極欲陳達,而事出特恩。且是臣族黨事,故趑趄未果矣。旣有所懷,終難泯默,乃敢仰達,收還成命,似宜矣。上曰,當初下敎,非爲尹東晢,而今卿所奏誠是,其下敎勿施焉。出擧條上命注書,書傳敎於草冊。上曰,尹東晢與宋翼洙同矣。鳳漢曰,新海伯到界,則閔百奮又遞云矣。上命書傳旨。上曰,今日御寶僞造餘六度中,韓俊夏事文案,已無可疑,尙今食息,可謂陰譎,御寶僞造,何等重也?而旣請結案,過八朔擧行,事之寒心,莫此爲甚,不卽擧行,該堂罷職,若已故人,勿論其餘文案。五度中洪崎·洪得源,非徒十分無疑,崎之父,其雖無狀,爲子援父,可謂殺之無赦,人君以風敎爲重,尙今食息,曰有司寇,結案猶曠月,此何足異哉?除尋常各別嚴刑,期於直招,李重彰則首尾設計,俱涉陰慘,是可忍也,孰不可忍也,而其所拱辭,亦涉無狀,亦何傅輕,而但度名則御寶僞造,究其本事,査覈僞牌也。與李信坤事同,而査實其傳者,雖重彰,僞造御寶,必有其人,而諸人之中,不問甲乙之爲當,只以所傳爲元犯,諸皆酌處,一味嚴訊,非徒非審愼之意,曾見徒流案,此等差備官僞牌則一也,而定配者多,余則此等之事,盜踏僞造,亦難辨也。此書所謂罪疑惟輕者,特減一律,絶島定配,李信坤則御寶僞造文案明白,比諸李重彰,不啻黑白若是,追覽之後,此正生道,殺人者加刑之外,更何喩?柳再興則前後所爲,其所供辭,俱涉能譎,雖然,旣經今日,渠何敢憾?依前加刑,金道弘則御寶僞造,明白無疑,難以傅輕,徐好信則非徒使喚,渠雖不刻成,買給朱紅,同房作爲,何逭王章?而其惟此也,則意欲首從分辨,此外又僞造印信一房之內,一則僞造御寶,一則僞造印信,亦難傅輕,依前加刑,一度僞造印信也。李廷臣私奴正太所爲,其雖無狀,問其印跡,無異䅯竹,所捧之債,未滿十兩,設令得元犯承款,入於啓覆,予當參酌,況未究竟者乎?各嚴刑三次後,嶺沿遠配,金一先被捉後,亦爲一體嚴刑定配。諸臣以次退出。
辛巳十月十六日申時,上御思賢閤。藥房入診時,都提調洪鳳漢,提調金相福,副提調李彛章,假注書李致中,記注官李仁默,記事官崔昌國,醫官金履亨·許礈·李以楷·李泰遠·金履固·慶絢·吳道炯等,以次進伏訖。上曰,日食,當在何時乎?彛章曰,自初更食之云矣。鳳漢曰,終日酬應,氣候,若何?上曰,一樣矣。鳳漢曰,李徽中文學,甚佳耳。上曰,爲人雅矣,文學亦優餘矣。上曰,徽中以兼官謝恩乎?彛章曰,俄已謝恩入直昌德宮矣。上曰,講官,勢將以此等人輪回爲之矣。履亨診脈退伏曰,脈候左右三部一樣,而洪大則少愈,胃脈不足亦一樣矣。諸醫所達,與履亨竝同。上命書傳旨。上曰,理中建功湯,本方減乾薑·桂皮各五分一貼,明朝依前煎入事。出榻敎上曰,尹東昇,早晩當上來乎?鳳漢曰,非久當上來矣。鳳漢曰,廣尹亦非久當出矣。上曰,姑未滿瓜,何以速遞乎?鳳漢曰,雖未滿瓜,似非久作窠矣。鳳漢曰,承旨望,近甚苟艱,舊錄中,次次陞品,似好矣。上曰,然矣。上曰,注書一員待令。鳳漢曰,判義禁金聖應許遞,似好矣,上命書傳旨。上曰,判義禁金聖應許遞。出榻敎諸臣以次退出。
上在慶熙宮。常參以代理停,只晝講。
夜四更五更月暈。
下直,柔遠僉使康廷圭。
藥房都提調洪鳳漢,提調金相福,副提調李彛章啓曰,伏未審夜間,聖體調攝,若何?寢睡·水刺之節,亦何如?腹部之氣,更不往來乎?湯劑今方煎入,而臣等當與諸御醫,趁早入診,詳察聖候矣。臣等不任區區憂慮,敢來問安,竝此仰稟。答曰,知道。差勝後一樣,依前三日日次,問候,宜矣。
中宮殿,藥房口傳問安。答曰,知道。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
鄭尙淳啓曰,左副承旨洪名漢,今日不爲仕進,卽爲牌招,何如?傳曰,允。
成天柱,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道
又以都摠府言啓曰,副摠管張志恒,以武臣堂上朔試射試官,訓鍊院晝仕出去之意,敢啓。傳曰,知道。
傳于李彛章曰,今日晝講爲之,時刻以午正三刻。
傳于成天柱曰,中旬次對,明日爲之。
假注書鄭擇在外代,以林德躋爲假注書。
假注書李致中有頉代,以尹塾爲假注書。
有政。吏批,判書李鼎輔進,參判金陽澤進,參議徐命膺進,右副承旨成天柱進。成天柱,以吏批言啓曰,玉堂多窠,今當差出,而曾經之人,方在解由未出中,無以推移備擬,合有變通之道,何以爲之?敢稟。傳曰,勿拘解由,以李奎采爲大司憲,以邊得讓爲掌令,以李潭爲副應敎,以鄭履煥爲校理,以李在協爲修撰,以洪樂命爲兼弼善,以李益炡爲判義禁,以宋昌明爲知敦寧,以韓翼謩爲左賓客,以南泰耆爲左尹,以蔡濟恭爲同義禁,以趙曮爲工曹參議,以金尙翼爲歸厚提調,以金尙喆爲氷庫提調,以元景淳爲全羅監司,以李最中爲江原監司,以洪樂命爲兼東學敎授,以鄭遠達爲兼西學敎授,以金和澤爲兼南學敎授,以李彜采爲繕工假監役,以洪載淵爲莊陵參奉,以鄭文柱爲吏曹正郞,兼持平李海重減下。兵批,判書具善行病,參判金器大病,參議鄭基安昌德宮入直,一參知韓光會病,二參知柳健入直進,左副承旨成天柱進,同知單盧憶,僉知單尹守喆,以金致說爲珍島監牧官,副護軍吳,副司直鄭亨復·金尙喆·沈履之,副司正李致中·金翊休單付。
以工曹判書望單子,傳于李翼元曰,吏曹參判金陽澤除授。
傳于成天柱曰,吏曹參判·副應敎前望單子入之,以金尙喆爲吏曹參判,以鄭遠達爲副應敎。御筆書應敎
備忘記。校理有闕代南玄老,修撰有闕代,洪秀輔除授。
李翼元啓曰,明日次對,兩司俱在外,無進參之員,今日政新除授臺諫,待開門牌招,以爲入侍之地,何如?傳曰,允。
王世子在昌德宮。常參停。
鄭尙淳達曰,大司憲未差,執義金元行,掌令姜潤在外,一員未差,持平李廷烈受由在外,柳匡國在外,今日以監察茶時之意,敢達。令曰,知道。
又達曰,明日常參取稟。令曰,知道。
判中樞府事鄭翬良,掃墳呈辭,令于李翼元曰,給由馬,澆奠床備給。
鄭尙淳,以侍講院言達曰,本院新除授說書崔光璧,自鄕纔已入來云,卽爲牌招察任,何如?令曰,依。
又以刑曹言達曰,曾因漢城府移文,犯釀罪人申德寬,依法嚴刑後爲奴,定屬於京畿陽川縣矣。未滿數朔,肆然逃還,不悛舊習,狼藉潛釀,情狀萬萬絶痛,其在懲後之道,不可不別樣嚴處,更加嚴刑,移配絶島,何如?令曰,依。
開城留守朴相德書曰,伏以,自前朝家於居留之臣,省墓移葬,俱許往來之暇,此誠曲軫下情之美意也。臣之祖父墳墓,初不叶吉,久營遷措,今始新卜於湖中,葬日在近。臣以承重之身,固當隨喪而行,而考見本府前例,則旣與藩任有異,雖係他道,輒蒙恩由。且舊墓之距新山,僅數百餘里,摠之往還,不過十餘日而足,則不至有官次久曠之慮焉。揆之於公,而大無妨礙,以臣之私則誠甚懇迫,玆敢短章,哀籲於孝理之下。伏乞睿慈,曲垂矜㦖,特許恩暇,俾伸至情,千萬幸甚。答曰,覽書俱悉,依所陳往來焉。
右參贊韓翼謩書曰,伏以,臣性本鈍滯,近又衰病,居常應物而處事,類皆失宜而乖當,猶不自量,冒膺任使,動輒生疣,無往非罪,不暇遠引前愆,只就近事言之。六七日之內,再速罪戾,論以常憲,金木猶輕,荷聖明天地之仁恩,輒從末勘,猶且未滿十數日,遄被甄敍之恩,惠廳籌司兼帶依舊,卽又不自意。伏奉政府參贊之新命,罪愈積而恩愈隆,顧臣無似,何以得此於君父?惶隕感激,靡所措躬,念臣曩叨藥院,罪大失職,而至奉譴罷,在臣分義,雖不能息偃私室,固當屛處近郊,恭竢處分,而任情直遂,輒作省墓之行,其間除命之虛辱,夫豈臣夢寐之所及也?乃以在外,責敎繼下,飭勵之嚴,體諒之仁,不啻若慈父之詔迷子,旣肅且溫,有愈尋常,臣承聆以來,感涕橫集,有不敢許久淹外,歸伏私次。亦且有日,杜門深蟄,以愧以恐,昨今嚴召荐降,情勢如右,無計秪承,玆敢略暴危懇,仰瀆崇聽。伏乞离明,俯賜諒察,亟許鐫遞臣新授職名,仍令所司,重堪臣前後辜負,以昭法紀,以安賤分,千萬幸甚。答曰,覽書具悉。大朝申飭堂錄之下,何可如是?卿其勿辭,從速察職。
弘文提學李鼎輔書〈曰〉,伏以,卽者有堂錄擧行之命,而臣於向來,猥參錄坐,事被儒臣之論劾,至於譴罷,臣至今追思,愧悚未已。今何可抗顔冒出,復與於莫重瀛選,以招一世之譏斥乎?其在廉義,承膺無路,玆不得不陳章自列。伏乞离明,俯諒臣情勢之難强,亟遞臣所帶弘文提學之任,使堂錄毋至稽滯,仍治臣違傲之罪,以安私分,不勝幸甚。答曰,覽書具悉。依所陳往來焉。
黃海監司趙榮進書曰,伏以,臣之父母墳山,在於忠淸道藍浦地矣。猥膺藩任,行期不遠,霜露之感倍切,若得一望之暇,則可以往返,敢將微懇,仰干崇聽。伏乞特賜俯許,俾伸至情,千萬幸甚。答曰,覽書〈具悉〉,依所陳往來焉。
辛巳十月十七日辰時,上御思賢閤。藥房入診時,都提調洪鳳漢,提調金相福,副提調李彛章,假注書李致中,記注官李仁默,記事官崔昌國,醫官金履亨·許礈·李以楷·李泰遠·金履固·慶絢·吳道炯,以次進伏〈訖〉。鳳漢曰,聖候若何?上曰,一樣矣。履亨診脈退伏曰,左右三部一樣,洪大則少愈,胃脈不足亦一樣矣。諸醫所達竝同。上曰,服藥極難矣。鳳漢曰,日日進御雖難,臣等則必欲日次進藥矣。上命書傳旨。上曰,湯劑依前煎入,而氣已愈,雖命三日問候,日再進之間,提調持入,雖非診筵,亦爲同入事。出榻敎上曰,心許民國,臥亦不便,事應旣已,我則如古酬應,亦甚難矣。上曰,每臥而飮藥,亦非垂裕後昆之意。鳳漢曰,望七之年,臥而進藥,少何所妨乎?上曰,余平生,不習倚坐安息,故箕踞素不便矣。鳳漢曰,殿下筋力若此,實異凡矣。然坐椅進藥,亦何妨也?限七十貼煎入好矣。上曰,余則厭藥,而唐宗輩,每欲服金丹,其心抑何也?上曰,閭閻間,能服建功湯十貼者似難矣。履亨曰,胃氣能勝此藥者,罕矣,而正合於聖上胃氣。上曰,癢症甚矣,近服此藥少愈矣。彛章讀奏北道御史書啓。上曰,御史得人矣。鳳漢曰,人才渺然之時,如此之人亦難矣。鳳漢曰,弘文提學李鼎輔方撕捱,申飭,好矣。上命書傳旨。上曰,堂錄命下之後,今聞弘文提學李鼎輔陳書云,有何撕捱而若此乎?分義事體,俱涉寒心,其書若徹,待下答卽爲牌招進參,不徹,勿爲呼望,卽爲牌招擧行事。出擧條上曰,堂錄法如翰圈乎?鳳漢曰,數則首相定之矣。上曰,李致中翰圈準點乎?鳳漢曰,與兪彦鎬,皆爲準點矣。上曰,堂錄出後,每有人言,甚可悶也。鳳漢曰,自不欺則不愧於心矣。上曰,御史書啓,文亦順矣。若使土官,往來於水濱而收稅,則必有弊矣。上曰,此書啓,後日大臣,與趙明鼎商確復奏,可也。上曰,明日,政事爲之。諸臣以次退出。
辛巳十月十七日午時,上御景賢堂。晝講入侍時,知事金相福,特進官具善復,參贊官成天柱,侍讀官李海重,檢討官洪樂仁,假注書李致中,記注官李仁默,記事官崔昌國,武臣李再馨,以次進伏訖。上讀,自仲尼曰君子中庸,止中庸不可能也,讀訖。海重讀,自子路問强,止唯聖者能之。上讀,自子路問强,止聖者能之,讀訖。樂仁曰,凡事易於半道而廢,殿下凡於政令,幸勿半道而廢焉。上曰,學問中果有政令矣。上曰,下番讀中庸或問,樂仁讀數章訖。上曰,索隱云者,如何人耶?樂仁曰,似是莊周·列御寇之屬,而長沮·桀溺輩,亦索隱者流矣。上曰,此等人尤近之。上曰,注書出去,堂錄開坐與否知來。上曰,某某入來乎?天柱曰,領右相·參贊·吏曹三堂上,竝入來云矣。上曰,注書出去,堂錄圈點規式知來。善復啓曰,捕廳罪囚事,今承下詢,臣有所懷,仰達矣。捕廳所管强竊盜外,雖殺獄罪人,非草記蒙允筵稟聽傳敎,元無發捕之規。近年以來,各衙門或有移關發捕之事,捕廳以共濟之義,黽勉聽施,已成謬規,此非古例也。此後則聽傳敎罪人外,不得擧行事,定式,好矣。捕校之通符,自初則政院兵房承旨,啓稟出納,中間變通,專屬捕將,使之出納云,文跡今無可考者,然有明白可證者,通符纓子,至今自政院,式年則改給矣。捕校有罪,則廟堂雖欲治罪,使大將先爲收置通符後治罪矣。近來則巡檢騎郞與各衙門,不通於大將,任自解其通符而治罪,亦非古例,殊無重通符之意,此後則依古例,出擧條定式施行,何如?上曰,所奏是,頃年事,予已下敎,旣佩通符,故予亦不治矣。通符比諸傳令牌,事體較重,此後身佩通符者,大將外,不敢任自治之,犯禁者,捕廳隨現草記,則當嚴懲,而若是下敎之後,有犯而不奏,卽捕將之不職,亦豈無飭?捕廳之京外譏捕,不過强竊盜,雖殺人,非關於捕廳,此後特敎外,非强盜,而各司來關譏捕者,切勿擧行事,奉承傳施行。出擧條上命注書,書傳旨於草冊,藥房提調金相福進藥。上曰,屢日廢讀之餘,今始讀書,此藥亦讀書之效也。上命書傳旨。上曰,金吾多滯,判義禁有闕代,今日政,以在京無故人備擬,下批後牌招察任事。出擧條上顧善復曰,卿須守法勿撓也。善復曰,近來捕廳之弊如此,故人皆厭避矣。臣之曾祖,曾發摘堅之良女潛通之事,蓋故將則如此矣。上曰,卿則似未及矣。上曰,注書出去,說書崔光壁召入,可也。光壁進伏。上曰,少矣。汝四祖有顯官乎?光璧曰,無矣。上曰,退去。上曰,武臣進伏。再馨進前,上問職姓名履歷,再馨曰,內禁將李再馨,己未年庭試武科矣。上曰,汝掌禁軍,如何?再馨曰,皆疲弊矣。上曰,注書出去,堂錄已成與否知入。天柱曰,堂錄幾盡圈云矣。上曰,今則順成矣。領相不避事,誠貴矣。天柱曰,領相凡於國事,甚勤矣。上命書傳旨。上曰,堂錄已成,政官卽爲牌招開政,玉堂有闕代,盡數擧行,待下批牌招察任事。出擧條上命書傳旨。上曰,噫,桁楊之下,何求不得,況捕廳乎?今番雖在靜攝,兩日疎釋,意蓋此也。聞捕將所奏,因此雜犯拘囚而被放者十一云,噫,以此觀之,人君擧措無形之中,其放若此,豈可忽哉?仍問其中,或有初推被杖者云,初推周牢,其猶過矣,況亂問乎?此後些少衣巾之類,自可棍治切勿施治盜之刑,雖此外初二次,非十分無疑者外,其勿輕先施刑事,分付捕廳,令備局申飭,諸道鎭營,大將·營將推問之前,捕校之私先究問,其弊特甚云,以此推之。外方鎭營校差,罔有紀極之弊,可以知之,一體嚴飭京外左右捕廳,令從事官,先爲究問,玉石混淆成案之弊,亦爲嚴禁。諸臣以次退出。
上在慶熙宮。常參·經筵以代理停。
李彛章啓曰,同副承旨李顯重,今日不爲仕進,卽爲牌招,何如?傳曰,允。
傳于李彛章曰,藥房三提調,持湯劑入侍。
傳于成天柱曰,大臣·備局堂上,引見。
李翼元,以弘文館言啓曰,新除授應敎鄭遠達,時在黃海道金川地。副應敎李潭,時在京畿驪州地。校理鄭履煥,時在忠淸道忠原地。校理南玄老,時在江原道都事任所。修撰洪秀輔,時在原州地。經筵入番事緊,請竝斯速乘馹上來事,下諭。傳曰,依啓。
李彛章啓曰,假注書林德躋,事變假注書洪九瑞,時無職名,令該曹依例付軍職,冠帶常仕,何如?傳曰,允。
李翼元啓曰,玉堂上下番俱空,事甚未安,今日新除授玉堂,竝待下批牌招入直,何如?傳曰,新除儒臣竝牌招,而陳書承答後,更爲牌招。
傳于李翼元曰,侍從在外,曾已申飭,而在外尙多,更爲申飭。
有政。吏批,判書李鼎輔進,參判金尙喆牌不進,參議徐命膺進,右承旨李翼元進。吏批啓曰,全州判官,今當差出,而本府以營下劇邑,物衆地大,素稱難治,不可不各別擇差,同道有聲績未準朔守令,竝擬,何如?傳曰,允。
鄭純儉爲承旨,金致讓爲副修撰,洪樂純爲兼文學,朴師海爲副校理,洪檍爲兼司書,李仁培爲左翊善,徐命臣爲大司成,李彛章爲同經筵,李吉輔爲右尹,金善材爲全州判官,李海重爲兼右翊善,朴師厚爲司饔奉事,趙榮燁爲東部都事,朴沁爲忠淸都事,洪準海爲大司諫,李堣爲司諫,李鳳祥·徐秉德爲持平,南鶴宗爲獻納,任瑎·金蓍耉爲正言,諭善單鄭宲,檢閱單姜趾煥敍用事承傳,兼持平李海重減下。
李翼元,以吏曹言啓曰,都承旨不得帶同經筵,自有法例,今此都承旨李彛章,新除同經筵之任,姑爲改遞,何如?傳曰,允。
兵批,判書具善行進,參判金器大病,參議鄭基安病,參知韓光會昌德宮入直,參知柳健入直,金相奭爲知事,金陽澤爲副摠管,李德夏爲訓鍊判官,李思先爲黃海兵使,李光國爲咸鏡監營中軍,僉知單朴道源·金孝大,副司直洪名漢·李基敬·李海重,副司果洪樂仁·金和澤,副司正林德躋·洪九瑞。
以李亨元爲假注書,尹鳳徵爲事變假注書。
李翼元,以承文院都提調言啓曰,月食已過,禮部回咨,依例撰出,順付於今番冬至兼謝恩使行,何如?傳曰,允。
王世子,在昌德宮。常參停。
鄭尙淳達曰,明日常參取稟。令曰,停。
又達曰,大司憲李奎采牌不進,執義金元行,掌令姜潤·邊得讓,持平柳匡國在外,李廷烈受由在外,今日以監察茶時之意,敢達。令曰,知道。
辛巳十月十八日辰時,上御景賢堂。大臣·備局堂上,引見入侍時,領議政洪鳳漢,右議政尹東度,行知中樞府事李益炡,左參贊李昌誼,右參贊韓翼謩,禮曹判書南泰齊,戶曹判書金相福,兵曹判書具善行,判尹李之億,行副司直崔鎭海·鄭汝稷·洪麟漢,右副承旨成天柱,假注書林德躋,事變假注書洪九瑞,記注官李仁默,記事官崔昌國,校理李海重,以次進伏訖。鳳漢曰,日氣稍寒,聖體調攝,若何?上曰,一樣矣。上曰,都堂錄今番甚均矣。以本館錄考見,則見漏者多,卿必招怨,而卿之爲國苦心,予已知〈之〉矣。鳳漢曰,聖上連以公平,申飭。故臣等亦盡心爲之,雖有見漏者,後當爲之,其中尹一復,則固非乃拔者,而臣意則欲爲一次越錄矣。上曰,卿言果是,而實爲謙思也。今番堂錄,皆同點乎?鳳漢曰,準點一人矣。上曰,鄭履煥乎?此人長在鄕乎?鳳漢曰,在鄕矣。臣因言端,敢達矣。堂上以上雖小,而堂下自當漸次陞用矣。向者李溵之自上特擢,仰認聖意之有在矣。今有與李溵一體者,固當急陞而用之矣。上曰,誰也?鳳漢曰,鄭遠達也。年雖少而與他有異,宜寵擢而急用之矣。其外趙榮順·李潭·徐命天,以次陞用之人也。上曰,次第甚公平矣。昨日副應敎望,李潭則落點,而特爲書下應敎於鄭遠達下矣。鳳漢曰,李瀰已陞東壁,而其兄旣陞堂上,故不欲急陞矣。上曰,累入承旨望,而不爲落點者,予意欲以年歲久勤而陞用矣,卿言甚精矣。鳳漢曰,此非年歲爲之之處也。上曰,李潭雖非負國者,而氣稍勝矣。東度曰,沔川爲尤甚,而稅賦能趁期上納,其人之勤幹,亦可知也。上曰,金鍾正頗佳人也。李潭·嚴麟,曾爲北道御史,而鍾正則勝於此兩人矣。鳳漢曰,然矣。徐命天極爲操心,而尤是久勤也。上曰,雖未通快,而亦勤幹矣。鳳漢曰,在安州時,以善治稱矣。上曰,趙榮順今果善變耶?鳳漢曰,然矣。上曰,想已消融矣。鳳漢曰,趙榮順前日之諫,臣亦以爲不可,而不當以此枳而不用,且是故家之人,臣意欲先試於外矣。上曰,果好矣。外窠有出處乎?鳳漢曰,義州府尹李基敬,瓜期不遠,而以其實病連呈辭狀,邊上曠務,極甚可悶,特爲改差,何如?上曰,依爲之。出擧條上曰,義州府尹李基敬許遞。出榻敎上曰,好矣。使榮順洗心於鴨江,尤好矣。鳳漢曰,此平安監司李昌壽,災實分等狀本也。平壤等十七邑,置之稍實,龜城等十九邑,置之之次,龍川等六邑,置之尤甚,而舊還上·舊貢布·舊身米,稍實邑分數徵捧,尤甚之次邑,一倂停捧,推奴徵債,限明秋防塞事,竝令廟堂,稟旨分付爲請矣。分等甚精,依此施行,各樣舊逋,稍實邑準數,之次邑折半,尤甚邑三分一徵捧,推奴徵債,限明秋防塞,以除擾民之弊,何如?上曰,關東旣已下敎,人君視民,於東於西奚異,尤甚邑,特爲停捧,之次邑折半停捧,他餘事依爲之。出擧條上曰,陞資甚重,故嗣服以來,雖邊地鍾城等窠,堂上則甚慳矣。鳳漢曰,此黃海前監司李溵災實分等狀本也。新溪等七邑,置之尤甚,遂安等七邑,置之之次,信川等九邑,置之稍實,而流來舊逋,尤甚邑全數停捧,之次邑三分二停捧,稍實邑折半停捧,還穀中豆太黍粟,毋論三等邑,以精實相當穀代捧,待明秋還作本色。今夏停退之牟代租,毋論三等邑,限明年停退,還以本色捧上,詳定米春等都捧者折半,姑依前規,待秋捧上,來壬午式年京案付兵水使·都事所管各色軍改都案,待明秋擧行,推奴徵債,通一道限明秋防塞,被雹之延安虎庭坊·海州下平倉等兩坊,全坪赤地,民皆荷擔。今年軍米布·奴婢貢,特爲蠲減,新還舊逋,限明秋停退,延安金巖坊·海州上平倉等四坊,新溪破幕坊·金川江南坊·平山方洞等三坊,新還舊逋,限明秋停退事,竝請令廟堂稟處矣,觀此縷縷條陳,道臣爲民款款之誠,令人感歎,而若其所請,則不可一一許施,舊逋則尤甚邑三分一,之次邑折半,稍實邑全數徵捧,豆太黍粟,以相當穀分數代捧,待明秋還作本色,當夏牟還之許以待秋作租,一則爲窮民也,一則慮嗣歲也。到今又請停退於明年者,事體不然,詳定米捧上謬規,釐正屬耳。今不可曲循其請,以長守令輕朝令之習,軍兵都案,所管不輕,如此之歲,何可輕議其停退?右三件事勿施,推奴徵債,限明秋防塞,以爲小民安堵之地,被災坊舊逋,分數捧上事,旣論於尤甚邑,而至於當年新還上新米布停退一款,雖有若干被災之處,何可輕易請停?且均役減布之後,元無軍米布災減與停退之規,則道臣尤不可創請,此則事體所在,不可無警,道臣推考,何如?上曰,舊逋尤甚邑全數停捧,之次邑折半停捧,他餘事依爲之,雖不請,欲爲下敎,所奏是,從重推考。出擧條上曰,洪名漢何以違牌乎?成天柱曰,有實病云矣。上曰,承旨望苟艱矣。鳳漢曰,江原監司金孝大,非久當上來矣。上曰,左副承旨洪名漢許遞,政官牌招開政,以在京無故人備擬,待下批牌招察任。出傳敎上曰,今日特敎之下,備局單子中懸註者多,其中吏判之不進,尤涉非矣,一竝從重推考,今日擧行者多,吏判其令進參。出傳敎上曰,名漢果是可用之人,而盡心於國事者也。鳳漢曰,然矣。洪樂仁之特除,臣非不知聖意之攸在,而唱榜卽拜,太爲急速,一次許遞,以伸廉隅,然後非但在渠道爲當,臣心亦可以安矣。上曰,所奏,誠是矣。上曰,當初特除,意蓋深矣。今大臣所奏,其心歎服,堂錄已成,才彦林立,一許解職,伸其廉隅,其亦以誠御下之道,副修撰洪樂仁許遞,其職其代,今日政擧行。出傳敎上曰,我國之人,每多稱頉,樂仁則雖遞,而李徽中亦必以爲口實,而南玄老·洪秀輔,必以此爲撕捱矣。鳳漢曰,李徽中則登科十三年,而且入於館錄,則與樂仁有異,南玄老·洪秀輔,以館錄中人,入於堂錄則尤異矣。上曰,近來撕捱太過,雖不當於撕捱,而必以務勝爲能事矣。東度曰,堂錄中人,雖是除授,不當撕捱矣。鳳漢曰,儒臣之一番陳書,在所不已也。東度曰,名途進身之人,初入之際,不爲輕進,亦好矣。上曰,洪樂仁雖多讀書,而猶未及於李徽中,卿須勸勉讀書之工,可也。宣廟朝,必令玉堂長久習講,故至今流傳矣。鳳漢曰,聖敎,誠至當矣。上曰,近來士夫,不讀書之弊極矣。鳳漢曰,得滋味於讀書者外,誰能好讀乎?上曰,卿以一國元輔,爲此言乎?厭讀之士,必曰大臣之言如此,而尤不讀矣。予少時不好讀,然可讀者讀之,雖不讀,讀則好矣。鳳漢曰,若好讀之人,雖不勸,亦讀矣。上曰,李徽中非徒文學,亦多知識,可貴少年也,鳳漢曰,最是難人也。上曰,與李最中爲近族乎?鳳漢曰,爲八寸,而徽中家,自是盛族,李成中後,李致中又登科,頗可用之人也。上曰,予亦知其可用矣。洪樂仁之爲才操與否,予不慮矣。渠若爲才操,則不但欺其君,亦爲欺其父也。鳳漢曰,臣之父子兄弟,偏蒙聖澤,當生死於國家矣,豈可與諸臣自同乎?上曰,人才欲爲儲蓄用之者,予之意也,而卿又有所達,故下敎矣。此後玉署,久不爲之,則世必目以靳點矣。如此世道,年老之君,亦難處矣。知我心者,不以爲怪,而不知心者必有說,亦於我何有?鳳漢曰,聖心堅守而已,何恤乎外言也?上曰,如此說罷,則心似通豁矣。鳳漢曰,咫尺前席,荷此聖敎,臣不勝欣頌之至。上曰,準本館錄而見之,則當此錄之人,必受嗔矣。鳳漢曰,聖敎至當矣。東度曰,爲國故如此矣。上曰,一次多數爲之,則玉署之番,庶不苟艱矣。玉署之臣艱貴爲之,旣爲之後,不爲行公,尤憎矣。鳳漢曰,然矣。上曰,李明中講經自不乎?鳳漢曰,然矣,聞未及全經,間間誦習,而逢不讀處,自不云矣。上曰,老儒何能爲講?然間間誦習,則蒼蒼昭昭,渠何能越也?鳳漢曰,聖敎至當矣。上曰,李在協讀書之人矣。有其祖有其父,父祖生前,必不作怪矣。鳳漢曰,李在協文學最優可用者,而在簡亦善文矣。上曰,在簡甚從容,頃日翰圈時,傍觀尹師國·姜趾煥之相爭而已。李重祜少時,多爲才操,近來則頗鍊熟矣。東度曰,然矣。上曰,違牌幾人乎?上曰,堂下侍從中坐罷人,一竝敍用。出傳敎上曰,違牌翰林敍用,今日政,付職牌招察任。出傳敎鳳漢曰,此則當稟定矣。廟堂發關兵使,使之同議監司,而黃海兵使李殷春,不報備局,徑先停操矣。上曰,帥臣與道臣自別而不請,罷職,可也。鳳漢曰,頃以海西之次邑之尤甚面軍兵,不待朝令,直爲停操事,方伯旣已罷職,卽見該道帥臣狀啓,則所謂尤甚面軍兵,果不調鍊矣。兵使雖是監司之管下,至於操鍊,必直稟於朝家者,卽所以嚴師律也,而今於朝令之外,只從監司之指揮,致此錯誤,誠涉矇然,今年兵使,屢次遞易,雖極可悶,論其所失,不可置之。黃海兵使李殷春,罷職,何如?上曰,依爲之。出擧條鳳漢曰,刑曹參判徐命臣,都承旨李彛章,才猷優長,屢經藩任,今皆向衰,晉庸甚急,竝備局堂上差下,使之察任,何如?上曰,依爲之。出擧條上曰,刑曹參判徐命臣,都承旨李彛章,備局堂上差下。出榻敎上曰,揀擇單子,果已捧之耶?一念在玆,每誦轉輾反側之句矣。予豈意受此單乎?鳳漢曰,臣等所望,又在於世孫生子後,殿下受此單也。上曰,然則年過九十,吾豈望也?吏判亦衰矣。鳳漢曰,雖老而甚剛矣。上指李益炡曰,老而不衰者,卽備堂行首也。昌誼曰,至剛之人也。上曰,單子幾丈乎?泰齊曰,尙未齊到,而若干先捧矣。四祖無顯官者當拔之乎?上命入之,親覽焉。鳳漢曰,揀擇單子中,或有年歲加減,而日後發覺,則其罪莫大,使京兆申明知委,俾無此弊,何如?上曰,依爲之。出擧條之億曰,五部各令申飭受單矣。上曰,盲人不必深究,略施威司可也。入覽兪彦鉉單子。上曰,怪哉。君臣皆入耆社,而兪奉朝賀孫,亦入此單矣,吾豈意見此單乎?壬午·戊戌皆不見之,吾少時固執矣,此則係國興替,今日見單子,心甚貴矣。鳳漢曰,誠如聖敎矣。上曰,懿昭世孫若在,必已揀擇矣。愴懷連綿,晩暮見此慰懷矣。鳳漢曰,金陽澤已陞正卿,大司成不可兼帶矣。上曰,今則金陽澤已遞矣。使之新通,可也。上曰,兼大司成,旣陞正卿,其代,今日政擇擬事,分付。出傳敎上曰,戶判進前,啓覆時以甚寒,特命垂簾席于此堂,至今欽仰景廟盛德之尤至矣。長興庫必有舊件,令算員中官,同爲排設,可也。上曰,諭善事,先達,可也。鳳漢曰,逢見吏判於備局,則鄭宲允叶物議爲言矣。上曰,好矣。少時亦有才操矣。今已無渣滓也。上曰,諭善一窠,問于大臣,旣聞其名,今日政單付事,分付。出傳敎東度曰,一窠待金致仁終制好矣。上曰,卿言,是矣。鳳漢曰,朝臣禫月內,不得從仕,已成近規,今因下敎,臣有仰達矣。前執義任希敎,禫月除職,且往其墓下云,與無端稱在外之人,同被投畀之典者,有違覈實之政矣。上曰,特放,可也。出擧條上曰,前執義任希敎放送。出傳敎鳳漢曰,儒賢,國家之元氣,搢紳之矜式也。諭善宋明欽,屢勤招徠,尙不幡然,誠極可悶。且前執義金元行,養德山林,夙負士林重望,頃者宋明欽加資時,故右相閔百祥,欲以一體陞秩之意,陳達,而未果矣。尊士之禮,不在於爵秩,而尙德之方,乃所以礪世也。臣敢以故相之意陳之,以贊聖上緇衣之誠矣。上曰,所奏甚好,且語及故相,予心尤感,特爲加資,可也。出擧條鳳漢曰,丹陽郡守尹東晢相換事,右相旣已陳達還收矣。必有奉承傳然後,該曹可以擧行,醴泉郡守仍任,而丹陽郡守,新道赴任前,不必徑遞,亦姑仍任,何如?上曰,依爲之。上曰,丹陽郡守尹東晢,醴泉郡守李埴,竝仍任。出榻敎鳳漢曰,今日入侍儒臣,呈辭入達矣?旣徹單則不可入侍,旣入侍則不可徹單,以此以彼,難免其失,校理李海重,許遞其職,以示警飭,捧單承旨,推考,何如?上曰,依爲之。出擧條上曰,今因大臣所奏,副校理李海重旣已特遞其職,其代,今日政擧行,李海重旣已特遞其職,則捧單承旨,亦不可無飭,從重推考。出傳敎上曰,鄭晩淳上來乎?李益炡曰,未及來矣。上曰,古則新錄之人,若無撕捱之端,則初牌承命,予已多見,近者時體不古,廉隅太勝,必一違牌,必一陳書,此非舊例,一番違牌,亦已過矣。修撰李在協只推,其書受答後,更爲牌招入直。出傳敎上曰,海西道臣·帥臣,俱皆數遞,其涉可悶,兵使罷職代,今日政擇差事,分付。出傳敎東度曰,洪樂命善文,而不爲出仕,仍作舊錄矣。上曰,自然作舊錄矣。泰齊曰,毓祥宮冬享親祭時,王世子亞獻之禮,旣有置之之命,王世子·王世孫,祗迎祗送之節,何以爲之乎?敢稟。上曰,方在下闕,又値冬節,竝置之。出擧條泰齊曰,來十一月初六日,毓祥宮冬享祭親行事,命下矣。王世子亞獻之禮,何以爲之乎?敢稟。上曰,置之。出擧條之億曰,一事屢煩,誠爲惶悚,而戶籍廳庫舍,今幾畢役,但役價未給者甚多,工匠役夫,鎭日告訴,今有三百兩然後,可以給價完役。此外又有前判尹南泰齊時,所貸出戶曹錢二百兩,而尙違報償之無階,況此三百兩?實無辦出貸得之路,誠爲憫迫矣。上曰,大臣之意,何如?東度曰,臣在戶曹時,一時許貸者,而本係經費,若開蕩減之路,則有關後弊,不可不還報矣。鳳漢曰,雖是地部之財,旣入於公用,何可還報?分付戶曹,自雜物庫,蕩減其不足者,賑廳更難責出,以兵曹木二同·錢百兩劃給,使之速爲完役,好矣。上曰,依爲之。出擧條麟漢曰,今番失火,三廛大小公役除減事,有命矣。依聖敎卽以限年除減,而其中望門床廛輪回之役,渠輩獨當,亦爲稱冤,彼此相持,尙無一定之規,事雖煩瑣,係是民情,不得不稟定,故敢此仰達矣。上曰,毋論行軍行貿,大同之役,則依前下敎擧行,而至於所當役,則不必專責於他床廛,依例輪行,可也。益炡曰,此黃海監司狀本李晟事也。上曰,結語讀之。鳳漢曰,結語別無可觀,而災結私用,爲九十二結矣。上曰,安相五則嚴治,而於李晟則獨歇乎?仍命書傳敎。上曰,贓汚則一也,而或欲烹而不烹,或循例而酌處,則刑政倒置,況此則雖非渠爲?此正非我也刃也。又犯殺人,尤爲較重,李晟不可循例酌處,巨濟府勿限年定配,仍爲限己身禁錮,南宮贇令本道北塞定配,其餘各人,令道臣從輕重勘處。出傳敎之億曰,臣於夏間,待罪京兆時,酒禁被捉,不至甚多,近來則被捉滋多,探問其由,則定配近地者,到配屬耳。旋卽逃來,如前犯釀云,此後則依前定配於遠地,然後可無此弊,下詢大臣而處之,何如?上曰,大臣之意,何如?鳳漢曰,近地分配,乃是用法中施恩之聖意也。判尹所奏,亦有意見,如此之類,更定以遠配,似好矣。東度曰,若近畿爲奴,必不無逃來再犯之患矣。上曰,所奏雖是,政令不可顚倒,此後逃來再犯者,嚴刑三次後,絶島爲奴,地方官嚴飭,可也。出擧條上曰,今之臺諫,無一人來者,何故耶?天柱曰,皆在外,而只都憲在京,牌不進矣。上曰,尹學東在外,聞之亦苦矣,此人無行公之職矣,曾爲玉堂乎?東度曰,爲之而不爲行公矣。上曰,頃者代理之後,臺臣以不入侍爲一弊也。復一月三對之後,非徒不入侍,違牌爲事,言行之異,一何至此,此何景像,此何臺閣?初意則在京都憲,欲爲處分,今聞非舊望,不無參酌之道,尹學東之在外,予聞苦矣。分義其涉寒心,其他臺臣,一向在外,亦涉非矣。抄選及纔除臺臣邊得讓·姜潤外,尹學東罷職不敍,其餘臺臣罷職,其代,今日政擧行。出傳敎上曰,李命植頃者見之,則非昔日之命植也。鳳漢曰,今則爲外任矣。上曰,趙錫龍動靜,何如云耶?仁默曰,自本館屢次催促,而尙無消息矣。上曰,召試人趙錫龍之尙今遲滯,事體寒心,令本館更爲嚴飭,其令卽爲上來,上來後,政院卽稟召試。出傳敎鳳漢曰,湯劑已監煎待令矣。上曰,藥院提調及醫官持入,副提調李彛章,醫官金履亨·吳道亨,持湯劑入侍,上進御湯劑,諸臣先退。上命兼春秋李仁默,持入吏批議望。上曰,吏曹參議徐命膺入侍。出榻敎上命注書,持入啓覆草抄文書,賤臣以該房未及待令之意入奏。上又命出去持入報政府原文書,賤臣承命持入。上曰,一年啓覆文書,止於五度,可謂有刑措之風矣。命承旨讀奏五度結語後,命徐命膺進伏。上曰,政事已出草望乎?命膺曰,未及畢,故只取先出草入侍矣。上曰,參議無所爲之事乎?命膺曰,臣於俄者,隨牌來詣直房矣。判書以今政當爲通淸,而要臣同入故入來,而判書爲政,則他堂拱手而已,別無所預矣。上曰,政事持入云云,乃是史官之誤傳,所持政草,傳于史官,使之出給正書,而參議姑留,可也。上曰,李徽中亦於西國曆法,有所見矣。聞燕行時,見劉松齡云,參議亦見之乎?命膺曰,臣亦見之矣。上曰,其貌,何如?命膺曰,碧眼紫髥,顔貌白晢,望之有精神矣。上曰,入燕已久云乎?命膺曰,聞新法儀像志增修時參聞云,其入燕似已久矣。上曰,彼承宣,昨與李徽中,同論地圓之說,以爲地底亦有人,能倒行地底云,此理甚虛荒矣。參議之見,何如?命膺曰,所謂地圓云者,有人凌薄虛空,俯視地形,則圓如一彈丸,而其實以漸高低,人之行地,自不覺其圓,故我國在極東,西國在極西,則我國之人,與西國之人,其足相向,然我國之人,則不覺其爲圓矣。以是推之,則大地四方,皆當如此,至於地底倒行之說,則此實無理之事,表度說,亦有此語,而只是以此,發明地圓之理,非謂眞有是事也。上曰,彼承宣以爲,如磨蟻之倒行,磨底而不墜云,此說,何如?命膺曰,螻蟻體輕,故雖倒行磨底,可能不墜,而人則體重,如之何其不墜也,況人則活物,謂之不墜者,猶可說也。若什物器用,乃是人生之所不可闕者,而奠之地底,寧有不墜之理乎?上曰,此說是矣。有人則必有城郭宮室,若倒樹城郭宮室,則屋瓦何能附着乎?承宣之見,何如?天柱曰,此等之事,當存而不論,而臣則以爲,旣不目見,安知全無此事也。命膺曰,天下萬事,雖非一一身親經歷者,而儒者能言之若親見者,以其不出於理故也。若理外之事,豈可疑有疑無,半信半否,而一皆例之以存而不論乎?地圓之說理所必有,非但日月食之推算,無四隅之蔽,而堯典,命羲·和分宅四方,亦欲考乎晝夜長短之異,節氣早晩之殊故也。惟晝夜長短之異,節氣早晩之殊,蓋必地圓然後,可以推算,若以地爲方,則便不行矣。以是知地圓之說,乃是必有之理,若地底倒行之說,則決是理外,臣實不信也。上曰,是矣。參議出去,政望催促書入,可也。俄者抄選一人命陞資,此則不必擧論於抄選外云云之中,此意亦傳之,可也。儀像志有之乎?命膺曰,有之矣。上曰,送于政院,上之,可也。諸臣以次退出。
辛巳十月十八日未時,王世子坐德成閤。召對,承旨持公事同爲入對時,左承旨鄭尙淳,加出假注書任光鉉,記事官崔光璧,記注官朴沁,輔德邊致明,侍直金喆行,以次進伏訖。令曰,講官一人,爲兼史進前,說書崔光璧進伏。令曰,承旨先爲達之。鄭尙淳曰,只二張公事矣,仍令讀之。令曰,達下,可也。承·史仍先退。
上在慶熙宮。只朝講,常參以代理停。
李翼元啓曰,新除授弘文館副修撰金致讓,時在京畿果川地,上來事,下諭,何如?傳曰,允。
以副校理朴師海牌不進罷職傳旨,傳于李翼元曰,只推,更爲牌招。
傳于李翼元曰,今日朝講爲之,時刻辰正三刻,單子卽爲入之。
李翼元啓曰,今日朝講,兩司當爲進參,除在外外未肅拜人員,竝卽牌招,何如?傳曰,允。
又啓曰,修撰李在協,陳書受答後,更爲牌招事,命下,而尙未陳書,朝講有命,卽爲牌招,何如?傳曰,允。
傳于李翼元曰,若已陳書受答,則何如?是遲滯乎?催促牌招,承旨先爲來待。
又傳于曰,頃者欲爲朝講,而未果,靜攝中又爲下敎,君父整衣而待,則人臣分義,豈若此乎?承旨聞此下敎,何可在院?斯速來待,更思之,以受答後牌招,故君綱因此墜矣。卽爲牌招,耳目之官及儒臣,若有違牌者,卽捧沿海投畀傳旨。
又傳于曰,頃者欲行朝講而未果,事當濟濟爲之。君臣道理,豈若此乎?儒臣中,若有傳旨未下者,只推,卽爲牌招,李徽中講書院入直云,卽令上來入侍。
傳于鄭純儉曰,李徽中方入直講書院,朝講何等重也?雖闕直,事當上來入侍,旣有一儒臣,今日耳目之官,先入侍後謝恩。
傳于李翼元曰,三講何爲而行,爲朝鮮臣子者,豈敢若此乎?
傳于鄭純儉曰,耳目之官,使之先入侍後謝恩矣。午時已入,晝講之時也。今則催促謝恩後來詣,只入正時。
傳于鄭尙淳曰,中官受由下鄕紛紜,金興福呈辭勿施。
以文臣朔試射望筒,傳于李顯重曰,朝講尙如此,朔試射何用爲之,置之。
傳于李彛章曰,京畿監司留待。
傳于李顯重曰,畿伯明日內局入診,同爲入侍。
又傳于曰,湯劑事體,何等重也,而中官遲滯,當該中官,令該府處之,以私律施行。
又傳于曰,開陽門仍留,儒臣承牌後下鑰。
又傳于曰,人君有下敎之意,儒臣牌去來申飭,入來後,卽爲下鑰。
以副修撰洪樂純·洪述海牌不進罷職傳旨,傳于李顯重曰,如此之時,何敢若此?只推,更爲牌招。
傳于李顯重曰,洪樂純·洪述海,一牌廉隅伸矣。若承牌闕外,明朝使之肅拜,雖上書,必提舊事,勿爲呼望,李仁培以問議出去,自當上來,置之。金和澤·李得培,明日,下諭,過限則直捧禁推傳旨。
吏曹口傳政事,以李謙鎭爲全州判官。
兵曹口傳政事,以李昌運爲黃海兵使。
王世子在昌德宮。常參停。
鄭純儉達曰,明日常參取稟。令曰,停。
又達曰,大司憲李奎采呈辭,執義未差,掌令邊得讓·姜潤,持平李鳳祥·徐秉德在外,今日以監察茶時之意,敢達。令曰,知道。
成天柱達曰,憲府連日監察茶時,諫院許久闕達,事甚未安,兩司除在外外未肅拜人員,竝卽牌招,何如?令曰,依。
又達曰,檢閱姜趾煥,時在京畿漣川地,斯速乘馹上來事,下諭,何如?令曰,依。
又以禁府言達曰,忠淸道舒川郡投畀罪人任希敎,放送承傳啓下矣。放送事,分付道臣之意,敢達。令曰,知道。
又以禁府言達曰,傳敎內,贓汚則一也,而或欲烹而不烹,或循例而酌處,則刑政倒置,況此則雖非渠爲,此正非我也刃也。又犯殺人,尤爲較重,李晟不可循例酌處,巨濟府勿限年定配,仍爲限已身禁錮事,命下矣。時囚罪人李晟,依例發遣府書吏,押送于慶尙道巨濟府配所之意,敢達。令曰,知道。
左贊讀尹勉憲書曰,伏以,臣倥愚譾劣,無所肖似,蒙被誤恩,屢玷講書之任,怵畏義分,未敢輒辭,備員周旋。已多月日,學旣不足以通經,識又不足以周事,早晩僨躓,固所自分,果於月前,大朝動駕之日,至蒙特罷之命,辭旨嚴截,誨責備至,臣慙懼震悚,歷日靡定,聖度寬假,恩敍遄降,曾未幾何,復授前職,舊愆方訟,新渥遽渙,伏地惶隕,益不知所措也。仍竊伏念,我世孫閣下,德學將就,講席日開,討論之義,漸能臻乎微奧,勸導之方,不專在於句讀,則是宜掄選一代之才賢,以畀薰陶之責,顧何取於疎騃寡陋?蔑效僨事之一賤臣,而乍罷旋授,除命荐辱,有若非臣莫可者然,不惟臣之惝疑悸惑,益增濫竊之辜,抑恐有累於聖朝則哲之明者,爲不細也。昨以院直久曠,牌招儼臨,雖不得不黽勉冒膺,而因仍盤礴,非臣之所敢出。且臣父病,積歲沈痼,比因日候乖常,將攝失宜,種種症形,一倍添劇,廢食委頓,氣息澟綴,臣方左右扶將,焦憂度日,雖微難進之義,如右所陳,卽此情私,實無離捨之勢。玆敢略具短章,仰籲离明之下。伏乞睿慈,俯賜矜察,亟許鐫改,俾臣得以安意救護,仍治臣瀆撓之罪,以嚴朝綱,不勝幸甚。答〈曰〉,覽書具悉。爾其勿辭,救護父病。
辛巳十月十九日午時,上御景賢堂。朝講入侍時,領事洪鳳漢,知事洪象漢·金相福,特進官鄭汝稷·具允鈺,大司憲李奎采,參贊官鄭純儉,侍讀官李徽中,檢討官李在協,假注書李亨元,記注官李仁默,記事官崔昌國,以次進伏訖。命鄭純儉,書臺臣投畀儒臣罷職傳旨。傳曰,國之所以爲國,綱紀也。噫,暮年三講,豈樂爲哉?卽追慕而然也。雖常時,群下之道,以衛武公之意,其宜勸勉,而噫,于今之道倒置,君欲自强,而臣不奉承,君欲講學,而臣則逡巡,盛壯不爲,臣不勸講,衰暮欲爲,侍講無人,不可使聞於隣國,何顔仰謝?噫,頃者欲行朝講,因恙未果,夜雨徹宵,日候乖常,其欲自勉,講學爲先,故特爲命下,且昔年於藥院,有問候之事則問候,不然則無問候之事,而噫,七年院直,悶數直之聖意也。因此而逮于庚子,以予衰耗,抱心腹之恙。戊寅,己卯旋愈,亦旣異事,故今年則一歲兩直,又有頃日,奚徒問候?體昔年之聖意,其當不命徹直,而猶不爲者,憶七年之侍湯,心有不忍故耳。雖然,有恙則問候,無恙則不爲,有恙則服湯,無恙則不服,理亦當也,而日次問候,由於何時?卽辛壬後事也。嗚呼,其例不已,又遭甲辰,以此之故,此例爲常,卽祚三紀,撤候無日,院直之外,湯劑煎入,古無其例,而此非藥院之過,卽予之過,隨入煎服,豈有是例?但予亦意在。古人豈不云,蔘芪性偏乎?雖當劑,連服則無效,予之不服,意蓋深也。其若常服,戊己兩年,今年兩次,其旣旋效,況自省編旣云,故當服不服,其皆不欺,因此有此擧,雖若此,藥院之臣雖知,中外則予欺矣。心常恧然者,爲其進御,今又有持入之擧,以此之故,講學國事,身許宗國,卽予所當爲者,而科外酬應,予自召之,中夜以思,忽然覺之,曰若此不已,不服而問候,無其撤之日,公然酬應,亦涉異也。此於予一轉手之間,誠心開諭,宜更異制,卽服湯方,當用心之中,又何加一?且只見朝紙,遐方之人皆曰,吾君三百六十日,皆服湯劑云,有駭聽聞,雖不足道,述篇旣云,此欺心故也。法講欲爲兼諭,今日法講,朝講乎,晝講乎,夕講乎?昨已諭,今日臺閣,有耳目乎,否乎?新錄纔成,於玉署有儒臣乎,否乎?大抵昔年,雖堂錄之後,人各不同,或有初牌承命者,或有陳書者,或有一違召命者,其中甚者,初則行公,同錄之人,或違牌或撕捱,則憑此復爲撕捱者,予見多矣。噫,孔聖豈欺哉?君命召,不俟駕行,事君盡禮,人謂之謟,孔聖豈輕廉隅,聖人亦豈爲謟哉?昔則非徒玉署,雖諸臣,無他撕捱,則其無此例,而近者雖例付之官,例陞之職,必也一違爲高致,一書爲能事,而甚至於呈政院三字,亦爲階梯者,異哉時體,其中甚者,若場中之先呈,不肯先當,同政爲之者,必欲同入闕門,事面同者,必欲同議去就。此一款,比昔言之,昔則事同者,先或應命,他皆撕捱,則甚者復爲引嫌,於古見矣,而小學訓義所云,閑汩董者,末世乃見,此所謂異哉,時體者也。噫,望七之君,追慕三講,此等之時,爲儒臣爲耳目,焉敢若是?昨因大臣所奏,有受答後牌招之敎,而靜夜思之,此亦近世事,亦予凡事過爲曲盡,紀綱益墜之,過今日欲爲下敎,朝講事體,何等重也?勿論已違牌已陳書與否,宜卽謝命詣闕習講,而昔年法講,其過時,對臣僚靦然爲敎,仰聞熟矣。食息未嘗弛于心,況臣子乎?承牌之人,非七邑之人,亦非六鎭之士,皆在一石圍都城之中,則辰時牌招,午時承牌,此何道理,此何分義?法講事重,講畢後處之,其何晩也?予雖衰薾,決不爲苟艱之事,初意於崇政月臺開講,仰白此心,而人君擧措,不可輕也。故强着衣而坐,夫子必也正名之義,先處分後乃講,違牌儒臣臺臣,已有下敎,依下敎捧傳旨,以存君綱,晩後承牌儒臣,先罷職後禁推,待新除玉堂行公後勘律,若是下敎之後,不可循例處之。在外儒臣,一竝解見任,前副應敎李瀰,應敎除授,徐命天副應敎除授,徐有良·洪檍校理除授,李仁培副校理除授,金和澤·李得培修撰除授,洪樂純·洪述海副修撰除授,竝牌招察任,此後勿論舊錄,新錄。玉署行公之前,亦勿論實兼官他職,勿爲檢擬事,分付政曹,畢行公前,其乞郡之章,亦勿呼望,初意則都憲亦在其中,欲行晝講,正名二字下敎,今聞先爲承牌云,當今之世,可謂脫俗,可見一線之紀綱,而昨日玉署闕直,而兼官在於講書院,則輕重在焉。其宜請牌入直,而近者玉署春坊講書院闕直,視若尋常,不爲請牌。昨日入直承旨,從重推考,於儒臣之道,旣有須資之人,則今朝當爲來直而不然。故一體欲爲重推,因此以聞向者飭敎,焉敢撕捱,而左贊讀尹勉憲,旣已謝命,陳書受答云,分義事體,其涉寒心,禁推。
上命入新堂錄。玉堂闕員,以次除授後,至尹得孟之名。上曰,得孟何爲見漏?洪鳳漢曰,方在被配,故未入矣。上曰,予甚訝之。今始知見漏之故,而眞合出入於經幄,其年幾何?李徽中曰,今年爲四十七矣。上曰,年多而見漏,甚可惜也。上曰,頃者卿只奏金相翊,而不奏得孟,此必未及思之故也。鳳漢曰,相翊則文學尤優,故先爲仰奏,而相翊蒙放,則得孟亦當同被宥命,故未及竝奏矣。至於金載順則年甚少,姑待後錄爲之似無妨,故拔之,而又有可合而不得入,鄭昌聖亦被罪譴,故不得入之矣。上曰,載順·得孟·昌聖皆可合而不得入,故莫知其端。今聞卿言,極爲公正,而可見卿之盡心於國事也。鳳漢曰,李宅鎭·李昌任皆遭故,而聞宅鎭闋服不遠,故參錄,而昌任遭故屬耳,不得入矣。上曰,卿之至公盡心,尤可見於此矣。命書傳旨曰,不過一處分之間,申申下敎者,意亦在焉。今日新除諸儒臣,卽堂錄中人也。特除望差,其無可論,自此遵舊例,勿循俗體事,自政院嚴飭。上講中庸,自子路問强,止十一章章下註,徽中奏講訖。上命陳文義,徽中曰,中庸雖古昔先儒,皆以爲難,況後學末生乎?大抵中庸,與易表裏,理極玄妙,言之實難。鳳漢曰,中庸之道,出於天性,似與易不相同矣。徽中曰,冬裘夏葛,是亦時也。時與中爲一字,故與易相似矣。中庸之理,別無他可奏之事,以一誠字,間斷不已,可謂中庸之道矣。上曰,所奏甚佳矣。上曰,世孫講學,近來,何如?徽中曰,臣周年之後,復入講筵,其間將進甚多,臣喜不自勝矣。一日闕講,甚爲可悶,而闕直之日居多,各別申飭,無使闕直似好矣。上曰,此後申飭講官,無使闕直,可也。李奎采曰,殿下暮年自强之政,大小臣民,莫不欽仰,而益懋聖學,振肅紀綱,恢張公道,樽節財用,可謂當今緊務,伏望益加留念焉。上曰,所奏切實,當銘心矣。鳳漢曰,全州自是營下劇邑,素稱難治,今又失稔,將至設賑,此時本倅,尤宜另擇,新除判官金善材,坐地履歷則好,而拙約之規,似短於剸理,姑爲仍任前職,其代,令該曹各別擇差,何如?上曰,依爲之。不擇差政官,從重推考。出擧條鳳漢曰,新除黃海兵使李思先,自是名武,不幸有病,姑難責以閫任,況本營一年三遞之代,其宜另擇,而乃以此人首擬,有欠難愼之意。俄以南邑事,吏判旣被特推,西銓長,一體從重推考,李思先改差,其代,使之擇差,何如?上曰,依爲之。出擧條命書傳旨曰,黃海兵使遞差代,令該曹口傳擇擬,全州判官金善材,前職仍任代,亦令銓曹口傳擇差。上曰,李徽中再次煩奏,過矣,推考,可也。出擧條諸臣仍退出。
上在慶熙宮。常參·經筵以代理停。
藥房都提調臣洪鳳漢,提調臣金相福,副提調臣李彛章啓曰,冬雨不已,伏未審夜間,聖體調攝,若何,寢睡·水刺之節,亦何如?湯劑今方煎入,而臣等今日率諸御醫入診,詳察聖候爲宜。臣等不任區區伏慮,敢來問安,竝此仰稟。答曰,知道。當下敎于入侍矣。
中宮殿,藥房口傳問安。答曰,知道。
李彛章啓曰,右承旨李翼元,右副承旨成天柱,今日不爲仕進,卽爲牌招,何如?傳曰,允。
鄭尙淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于鄭尙淳曰,講學差晩爲之,右長史李養源,使之入來。
又傳于曰,召對同爲之,右長史李養源,亦爲入侍。
假注書林德躋有頉代,以李崇祜爲假注書,事變假注書尹鳳徵在外代,以李榮鳳爲事變假注書。
鄭尙淳,以義禁府言啓曰,前司諫李堣,前正言任瑎等違牌,竝沿海投畀事,承傳啓下矣。李堣忠淸道沔川郡投畀,任瑎唐津縣投畀,而依例發遣府羅將,押送于各其配所,何如?傳曰,允。
李翼元啓曰,因本院達辭,上番兼春秋李仁默,身病猝重,減下事,依下矣。其代,令該曹口傳差出,何如?傳曰,允。
傳于成天柱曰,欲見賓廳應講人,入侍爲之,而與殿講有異,依能麽兒例擧行,時刻及御覽冊置之,待下敎入侍。
傳于李翼元曰,趙錫龍數日內入來云,翰林召試,再明日爲之,時刻辰正三刻。
王世子在昌德宮。常參停。
鄭純儉達曰,明日常參取稟。令曰,停。
又達曰,今日次對,兩司無進參之員,除在外外,大司憲李奎采,卽爲牌招,以爲入對之地,何如?令曰,依。
以工曹參議趙曮牌不進罷職令旨,令于李顯重曰,推考徽旨捧入。
鄭純儉達曰,今日次對,兩〈司〉當爲進參,大司諫洪準海,自鄕上來云,卽爲牌招,何如?令曰,依。
以大司諫洪準海牌不進罷職令旨,令于李顯重曰,推考徽旨捧入。
令于鄭純儉曰,大臣·備局堂上引接。
李顯重達曰,上番兼春秋李仁默,身病猝重,勢難察任,今姑減下,何如?令曰,依。
辛巳十月二十日辰時,王世子坐時敏堂。大臣·備局堂上,引接入對時,右議政尹東度,左參贊韓翼謩,右參贊李昌誼,判尹李之億,行副司直鄭汝稷·洪麟漢,右副承旨鄭純儉,副校理徐有良,加出假注書任光鉉,事變假注書洪九瑞,記事官崔光璧,編修官金匡國進伏訖。尹東度問候曰,睿候若何?令曰,一樣矣。東度曰,大朝氣候,卽臻平復,連開講筵,臣民喜幸,何可勝達?臣數日不得問候於大朝矣。聖候更若何?令曰,自內連爲問安,而大體一向康復,慶幸何言?東度曰,此乃全羅右水使申思儼狀達也。水營轅門內黃原面,自前與珍島監牧官,互相爭持,曾前至有令道臣定査官摘奸之擧矣。以大體言之,轅門內居民,屬之水營,以實舟師爲當,而牧官之若是來留,亦必有所據,其彼此事情,未可以一邊之言決之。牧官乃是太僕所屬,必詳其形勢,此狀達下司僕寺,使之稟處,何如?令曰,依爲之。出擧條東度曰,臣伏聞邸下,連開兩筵,睿學日新,仰體大朝之付託,下副臣民之顒望。臣等喜幸曷極?且頃日賓客入對後,以邸下從諮詢之言來傳,故臣等聞之,不勝欣忭之忱矣。臣意則兩筵非但左右宮官之入參,亦使賓客備員,輪回登對,則睿學長就之道,誠好矣。令曰,然矣。東度曰,近來泮庠課試,每年遷就,必於歲末爲之。故儒臣三餘之工,緣此廢却,已是可悶,而十月內畢試,曾有大朝之定式申飭,則此等之事,豈不可遵行乎?此月今無多日,而陞補已設七抄,足可了當,學製則兼官中,雖有在外之人,在京兼官,例爲合設而行之矣。大司成卽爲牌招擧行,學兼官,亦令政院,各別申飭,今月內畢試,何如?令曰,依爲之。出擧條令曰,陞學設試之意,何如?東度曰,陞補則一年十抄,而以劃多者抄十人,學製以四學敎授,設試被抄後,大司成合試,選十六人,俱赴監試會試,而當初設試,則欲成就人才之意,誠好矣。令曰,然乎。東度曰,諸道田政分等狀,旣已上來,收租案其將次第修上矣。此實有國田賦之重,而列邑或不能親檢,營門亦未免放過,每年只循例修迭而已。故奸吏或容其奸,事極可痛,今年則各道修租案,別樣申飭,使之另加精察,上來後,地部照準,或有違錯,則守令論罪,道臣警責,以申嚴田政之法,何如?令曰,依爲之。出擧條東度曰,今日次對,許多備堂,入參者只五人,懸病諸堂,雖未知實故之如何,而大朝連爲申飭之下,懸頉太多,或有初旣書進,旋爲懸病之人,事極未安,懸病諸堂,一竝推考,何如?令曰,誰某也?東度曰,兵判具善行,禮判南泰齊矣。令曰,依爲之?出擧條東度曰,有司堂上趙曮,還差之後,居在近城之地,每每懸病,尙不行公,亦極未安,從重推考,申飭行公,何如?令曰,依爲之。出擧條東度曰,世孫勸講,最爲緊重,而新除諭善鄭宲方在外,近來除職,或多不就,而此職則與他有異,豈不上來行公乎?令政院催促爲宜,朴聖源至今不爲行公,大朝申飭之下,不可一任其撕捱,亦令申飭行公,何如?令曰,依爲之。出擧條令曰,鄭宲,何如人也?東度曰,邸下似或記憶矣,曾爲輔德,久任春坊,而其人極爲純實,且善文矣。令曰,然乎?鄭純儉曰,知敦寧宋昌明,工曹判書金陽澤,工曹參議趙曮,除拜後過三日,不爲出肅,竝卽推考警責,仍爲牌招行公,何如?令曰,依爲之。出擧條韓翼謩曰,臣不入於初旬日次,今始入對矣。竊有區區憂愛之誠,敢此仰陳,日者大小焦遑,閱日憂迫之餘。令曰,所達出於憂愛,當各別體念焉。徐有良〈曰〉,小臣積違离光,今已三年矣。在外伏聞睿候,連在調攝,講筵久廢,實爲伏悶矣,今則連開兩筵,睿學日新,臣等喜幸,何可盡達?但工夫不進則退,幸伏望不使少有間斷,自强不息,日又新,則自爾心廣體胖,沈疴亦當退去矣。幸勿以臣之所達,爲陳談而廢却也。令曰,所達是矣,當體念焉。諸臣以次退出。
以上二張切張必勸服,則病時更何服也?雖然,煎入則當服矣。仍命添書動駕二字於傳敎曰,於老君當如此,可謂盛水不漏矣。八味元終不滯,予之八字,可謂服藥之數矣。五日日次,卽甲辰愴心處也。以七年侍湯之餘,意爲此日次,今則已成朝鮮謬規矣。以此胃脈,若服枸杞仙方,則白髮還黑,安有此理也?鳳漢曰,臣等必不知力請反汗,而仰認聖意之有在,故不敢强請矣。上曰,必罷日次,然後可正謬規,而雖當召對,煎入湯劑則可服矣。如此則雖無日次,而藥則爲連服之道矣,動駕翌日,則依例自藥院啓辭請診,可也。天佑予不服藥,已十數年矣。今則以脈健爲限,甚悶矣。明日召試,若爲入侍,則湯劑亦可煎入矣,日次若不罷,則外人必曰,吾君三百六十日,逐日服藥爲事矣。鳳漢曰,動駕與殿座時,湯劑不可不進御矣。履亨曰,凡大小入侍,皆煎入乎?上曰,或當撤宵入侍,則當煎入矣。卿等相議,作節目以進,可也。鳳漢曰,凡大殿勞攘時,日候乖常時,亦當煎入矣。上曰,承旨入侍時,若欲服藥,則當使之煎入矣。鳳漢曰,都承旨不爲仕進,則提調入來監煎矣。上曰,守廳承旨監煎,可也。上曰,蔘橘茶·橘薑茶,各五貼劑入。出榻敎鳳漢曰,一月之內,以五六次問安爲定,何如?上曰,雖無日次,五六日則問安,可也。欲無日次之名,予不欲自言煎入,而自下請煎,可也。鳳漢曰,新定問候外,朝晝講時,亦爲待下敎煎入,何如?上曰,三講三對,依例請煎可也。鳳漢曰,無時則承旨請煎,何如?上曰,臨門則提調請煎,可也。如此則比五日日次稍數矣。今此命罷,卽予苦心也。鳳漢曰,此非循例下敎,故臣等不敢請覆逆矣。上命畿伯進前。下敎曰,畿輔委卿,故予不慮矣。今則賑政,何如?濟恭曰,畿內大體稍實,而南陽西七面爲尤甚,東南八面實不實,相參而賑,則不可輕議矣。上曰,所達甚精矣。霜降差晩,豆太,何如?濟恭曰,太則稍實,而豆則頗歉矣。上曰,木花,何如?濟恭曰,京畿則木花不甚勤耕矣。各邑大槪,狀姑未盡到,新伯勢當分俵而巡審則臣已爲之,南陽接界通津等邑,皆不實,故頃已陳達,而振威則縣令李章祜,爲人頗勤實精明,對臣言及民事。且曰旣已親承聖敎,故使之拔蘆本勸耕,庶幾盡墾云矣,京畿分俵時,災太不足矣。上曰,幾結不足耶?鳳漢曰,以庚戌比摠,故將欲加給矣。上曰,畿伯更有所欲達乎?濟恭曰,各軍門牙兵保米,米錢間從民願捧納,永爲定式事,趙暾曾爲畿伯時,狀請蒙許矣,其後各軍門,依此擧行,而守禦廳牙兵保米,今方以米督納,累次往復,終靳聽施,旣有定式,則道臣決不可以該軍門之督促,不顧民弊,使之納米,敢此仰達矣。上曰,大臣之意,何如?鳳漢曰,以錢代捧,益於軍門,而小民之猶願者,以其納米之多費也。官納之貽民弊,於此可知,年前從民願擧條中,守禦廳三字見漏,故該廳如是持難矣。此後則勿論三軍門,與守摠兩營,又勿論保米。需米,小民若自願,則軍門無敢持難,依朝令捧錢事,更爲嚴飭,好矣。上曰,依爲之。濟恭曰,以振威陳田事,頃已下敎矣。富平·通津·豐德·積城四邑,皆有量後陳其結,數或多或寡,而在朝家一視之道,不可使振威之民,獨蒙恩澤,若使隨起隨稅,則其爲惠於民,不啻浹骨,而因此起耕,必不無其效,則於朝家,亦當有益而無損,下詢大臣而處之,何如?上曰,大臣之意,何如?鳳漢曰,隨起隨稅之規,不可續續可議,而道臣旣已陳達於天聽,亦不可一切防塞,京畿都事有闕之代,各別擇差,發遣四邑,詳細査實,自本道狀聞後,稟處,好矣。上曰,摘奸後,令道臣狀聞稟處,可也,相福曰,今因言端陳達矣。頃年水原改量時,振威亦有改量之命,而因連凶不得擧行,而以其改量有命之故,竝與査陳而不得爲之矣。今年年事稍登,守令且勤幹,趁此改量,好矣。上曰,當一體査陳耶?鳳漢曰,査陳之政,不可邑邑爲之,振威旣有改量之定奪,且改量之時,例給當年結錢,似無大段擾民之端,依前成命,使之趁卽改量,好矣。上曰,依爲之。濟恭曰,臣於今番孝章墓奉審時,聞守護軍之呼訴,則今春墓庭修補之役,使守護軍完畢,而役糧,依禮曹關,以二十四石,自本州計日出給矣。其後入於該廳,折半削減之中,十二石,今方還徵於貧殘守護軍,渠輩稱寃,勢所必至,事雖微細,旣係民隱,不得不仰達矣。上曰,大臣之意,何如?鳳漢曰,該廳似不知已給於民,而有此削減,元數不多,使之依例會減,好矣。上曰,依爲之。濟恭曰,續大典,凡係官掘者,必狀聞然後擧行,故山訟之情理純痛,自官當掘者,難可續續狀聞,有不得擧行者多矣。今以前獻納張淀事言之,偸葬其子婦於歷職監司者之墳墓,無砂角十餘步之地,此是宰相塚,國典有步數者,而淀以法從之臣,恣意偸葬,萬萬可駭。故臣捉囚其奴子,笞捧掘移侤音,定日督促,非止一再,而少不動念,遷延爲事,只待臣遞歸者,其心所在,尤涉不美,臣雖已遞職,不得不仰達矣。上曰,已遞而敢達如此之事,是矣。大臣之意,何如?鳳漢曰,張淀以法從之臣,當畏國法,而初旣偸葬於不當葬之地中,又不掘於促掘之時,末乃欲待監司之遞去,而仍作其己山者,果如道臣所達,則誠有罪,似不可無處分矣。上曰,聞極寒心,此不嚴懲,非徒此也。民何措手足?張淀端川府定配,君命何下於續典?依續典卽爲今月內擧行,其若踰月,當該府使,當與張淀,一體勘律,以此分付。以上五條出擧條上命注書,召長史李養源入來進前。上曰,方欲少退,而聞爾病甚,欲使之退休典設司溫堗,同入於召對,故先召而諭其故矣。養源曰,初五日聞有入侍之命,而未果入侍矣。殿下以衛從司召之,故入來,而參於經筵,則臣不敢當矣。上曰,抄選之言,何如?鳳漢曰,自處則似然矣。養源曰,勿論知不知,當盡誠於世孫,而恩數每如是,惶恐不敢當矣。上曰,此言微有歸意也。世孫講書耶?養源曰,今日卽召見禮,而臣先退矣。上曰,予不强爾,以長史行公,可也。世孫能不忘舊學耶?養源曰,不忘矣。上曰,未有箕踞而心不慢者,起居動止,何如?養源曰,起居安靜矣,臣敢以在內時起居,亦如對小人時仰質,則閣下笑之矣。上曰,少無怠惰乎?養源曰,少不惰矣,臣頗疑少氣矣,及當文義問難時,氣自覘矣。上曰,長史甚賢,使之委敎耳。鳳漢曰,誠爲得人,不勝欣幸。上曰,三百年宗社,付託有在,故使長史,專意敎導,而此後講筵,不使强參矣。上曰,洪樂純·洪述海,事關自己,焉敢若此?竝禁推,待下敎擧行。出擧條諸臣退出。
辛巳十月二十日午時,上御景賢堂。召對入侍時,參贊官李翼元,侍讀官徐有良·洪檍,假注書李亨元,記注官李仁默,記事官崔昌國,以次進伏訖。上命諸臣,以次講心經後,命儒臣陳文義,有良以掃除妖氛,乾淸坤夷之文義,繼以建極之治,反復陳勉,上嘉納之。有良曰,殿下建極之治,近似怠弛,臣當陳之矣。辛壬年凶徒秉政,謀危聖躬,而故相臣趙文命,首唱正論,擯斥凶徒,務爲建極,國賴而不亡,殿下嗣服之初,首用文命,而未得畢其志,竟作故人,甚爲可惜。殿下之於文命,有若殷王之傳說,蜀主之孔明,而其子載浩,自在幼學,思繼父志,常自慷慨矣。登科之後,不出十餘年,殿下拔擢,而置之廊廟之上,臣以爲殿下用此人,以爲建極之治矣。但不過官其人,而不用其言,故載浩退去山野,無意造朝,此殿下怠弛於建極而然矣。近者殿下,拜鄭翬良爲相,雖知其不釋建極之治,而主人則是載浩也。召用載浩,如何?且殿下嗣服之初,勵精圖治,優容言官,培養士氣矣。近則不然,上躬闕失外,若有彈駁大臣者,則終身永棄,士氣摧沮,臣不勝慨然,年前雖以李錫杓之以言官得罪之事言之,補外給馬,一世榮動,近則不然,不如洞開重門,群言畢至,則紀綱振而廉隅立矣。上曰,儒臣初登筵席,憑藉得言之秋,如是混淪說去,而其志則是矣。君臣間有所懷則悉陳,乃是誠心也。予謂我國之人,一黨亡則一黨又生矣。載浩以乃父之子,非不欲用,而其心有異,必也世無黨然後,可造朝云,可謂漢之魯兩生矣。李錫杓則予知其心之非黨,故略施補外之罰,而近來言者,皆是挾雜,故予以孔聖擧直錯枉之意,有所處分矣。頃者領相,奏以李彦世·李渭輔·李存中已作故云,心甚愴然,卽日召用趙榮順矣。檍曰,朝廷雖有黨心者,殿下公聽竝觀,嚴正處分,則孰敢有黨心哉?養心保嗇,此乃建極之一事,何必待載浩然後,爲建極之治,而其外亦豈無人哉?有良曰,載浩實是當今第一人物矣。檍曰,臣非謂載浩爲不足,載浩之外,亦可有爲建極之人矣。翼元曰,建極若欲過爲,則還有過極之慮矣。上曰,此言,果是矣。有良曰,殿下喜怒刑賞,或有過中者,有欠於養心之道矣。上曰,兩儒臣之互相陳奏,好矣。諸臣仍退出。
上在慶熙宮。常參·經筵以代理停。
申時,日暈兩弭。
傳于成天柱曰,日寒如此,軍兵空石分給耶,如未分給,卽令分給。
李翼元啓曰,假注書李亨元·李崇祜,時無職名,令該曹依例付軍職,冠帶常仕,何如?傳曰,允。
傳于成天柱曰,率應講人入侍。
李翼元啓曰,禮曹判書南泰齊,持揀擇單子,依前日下敎來待矣。傳曰,入侍。
又啓曰,卽者春秋館郞廳,以領監事意來言,翰林召試,明日爲之事,命下矣。春秋館堂上·館閣堂上,當爲備員,春秋館堂上一員,藝文提學有闕之,代卽令該曹口傳差出,待下批牌招察任云矣,敢啓。傳曰,知道。
成天柱,以禮曹言啓曰,今此王世孫嬪,揀擇單子捧入日子,京中則今日爲限矣。已入啓單子二十張外,無加捧輸送之事,都中許多士夫家,年歲可當女子,似不止此,而所捧單子,若是零星,殊涉未安。漢城府當該堂上,爲先推考,使之更加嚴飭,各部追捧單子,連續入啓之地,何如?傳曰,雖非禮曹·京兆之怠忽,其在國體,不可無飭,此草記給之,該堂一益從重推考,當該部官,今日其若不捧,直捧拿處徽旨。
以金光岳爲假注書,以崔景裕爲事變假注書。
備邊司薦望,以朴相喆爲廣州府尹,趙榮順爲義州府尹。
李翼元啓曰,明日翰林召試時,領監事·館閣堂上·春秋館堂上,竝待開門牌招,對讀官一體牌招,何如?傳曰,允。
成天柱,以兵曹言啓曰,依下敎宿衛軍兵等處,空石分給之意,敢啓。傳曰,知道。
王世子在昌德宮。常參停。
李顯重達曰,明日常參取稟。令曰,停。
又達曰,大司憲李奎采牌不進,執義金元行,掌令姜潤·邊得讓,持平李鳳祥·徐秉德在外,今日以監察茶時之意,敢達。令曰,知道。
李顯重達曰,卽者春秋館郞廳,以領事意來言,明日翰林召試時,春秋官堂上,當爲備員,而知春秋沈星鎭,與監事尹東度,有內從兄弟應避之嫌,令本院稟旨變通云矣。知春秋沈星鎭,合有變通之道,何以爲之?敢稟。令曰,改差。
又達曰,卽者弼善李敬玉,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又達曰,大司成徐命臣,昨違召令,今日又不出肅,儒生課試,不可一任遷就,卽爲牌招察任,何如?令曰,依。
以兵曹參判金器大三度呈辭,令于李顯重曰,只遞兼職。
李顯重,以侍講院言達曰,本院弼善李敬玉,連日入直矣。以親病陳書徑出,上番闕直,事甚未安,文學徐有元在外,兼弼善洪樂命未付軍職,兼文學洪樂純方在禁推中,兼輔德未差,輔德邊致明,卽爲牌招入直,何如?令曰,依。
李顯重,〈以〉忠勳府言達曰,本府書寫忠義衛李堉,有頉,代忠義衛,崔昌道差下,依例假郞廳稱號,何如?令曰,依。
工曹判書金陽澤書〈曰〉,伏以,臣曩叨貳銓之任,觸事生疣,奉職無效,僨誤之罪,惟日是俟。乃於數昨參政之席,伏承水部長官之命,恩出特撰,瞻聆咸聳,臣誠驚惶隕越,五內失守,莫省所措,念臣疎迂庸懦,最居人下,而立朝二十年,歷試內外,厚竊廩祿,絲毫無所報答,在聖朝黜陟之政,固宜斥以棄之。幸蒙洪造,身居宰列,已是濫吹之甚,反又冥升不已,冒廁卿月之班,揆分愧懼,實不知寵命之爲榮也。自古人君取人,其亦多術,見一善必進之,得一藝必庸之,攸在竊覵朝著之上,孰不被陶甄之澤,而夷考其人,各有分限,盛于名者,或局於位,崇于位者,或薄於名,臣極一代之名榮,而旣遍占無遺,峻八座之位望,而又驟進不止。左右龍斷,隨手拾芥,眇器易濫,弱木易顚,過福之災,理所難免,聖上所以榮臣寵臣者,適足以益其過速其殃,縱臣不暇自愛,恐有傷於天地生遂之仁,此所以踧踖徊徨,不敢當也。臣跡甚畸孤,本無需世之念,而偶然一第,不過爲隨衆祿仕,今乃節次推遷,滾到于此,官愈高而責愈重,身日顯而憂益深,夙夜懍慄,不知所出,噫,休戚與同之義,臣粗知之,感激圖報之念,臣自勉焉。炳然寸心,固無係於班資之崇庳。今此分外峻秩,不當以虛假,格外隆恩,不可以久辱。伏乞离明,諒人器不稱之失,察肝膈至莫之懇,將臣新授資級,亟令改正,以重宸簡,以安微分,實公私幸甚。答曰,覽書具悉。今玆陞資,聖意攸在,卿其勿辭,從速察職。
弼善李敬玉書曰,伏以,臣老母數十年痰眩之症,漸益沈痼之狀,日前登對,有所猥陳,而得蒙我邸下俯燭矣。抑情供仕,今已月餘,昨於直中,得接家信,則母病越添於近日日候之乖常,膈塞眩暈兩症,一倍苦劇,委頓床席,轉仄須人,促臣歸護,伻報踵至。臣聞此報,方寸煎灼,雖欲仰陳情實,乞得數日之暇,以爲將護之計,而更鼓已深,控籲路阻,坐待天曙,拜章徑出,擅離之罪,臣難自逃。伏乞离明,亟治臣罪,以肅朝綱,仍削臣職,以便救護焉。答曰,覽書具悉。爾其勿辭,救護母病。
辛巳十月二十一日未時,上御景賢堂。武臣賓廳講入侍時,右副承旨成天柱,副摠管咸溪君櫄,兵曹參知柳健,佐郞金瑞應,假注書李亨元·李崇祜,記事官池應龍·崔昌國,諸臣以次進伏。成天柱曰,藥院提調,持湯劑來待矣。上曰,方欲下敎,其命入來,都提調洪鳳漢,提調金相福,副提調李彛章入來。鳳漢曰,日寒漸峭,聖候若何?上曰,一樣矣。日氣如此,當爲進服矣,因進御。上曰,單子僅止於二十張,誠寒心矣。命書傳敎曰,今者揀擇,三百年初有之事,爲臣子,焉敢若此?初意則今日齊到,今覽草記,無一張追呈云,若是零星,前所未有,事之可駭,莫此爲甚。今者用心中,一則此也。日寒若此,以予衰耗,欲爲先見初擇,將欲下敎,初揀擇,先定於來月初二日,未呈者,其令今日內盡呈,而若是下敎之後,更無呈者,此無臣分也。雖行嘉禮,京中則限五年禁婚,以樹紀綱,過今日而呈者勿捧,一體禁婚。上曰,今者嘉禮後,員役不必濫設,嘗見昔日,如進排筆墨等屬,量一年所需出給,不使貽弊貢人,甚盛德也。仍命持入世孫宮整例覽訖,命書傳敎曰,甲子嘉禮後,以兩嬪宮稱號難便,故賢嬪宮之稱,蓋此也。世孫嬪嘉禮之後,不可竝稱嬪宮,凡諸文書,政院起居之際,稱世孫嬪宮事,分付。世孫嬪宮傳言色,以世孫宮傳言色,兼司鑰以書房色同兼事,分付。水刺間·燈燭房下人與雜色下人,皆以世孫宮員役仍兼,薛里掌務,亦以世孫宮薛里,掌務兼察,而差備二員加差。同接於世孫宮長房,別監六人加差,亦令世孫宮別監同處,若此傳言色·薛里房·差備房·水工軍士,其勿加定,凡諸進排紙地筆墨·炊飯木,切勿加進排事,分付。差備門亦以嬪宮差備門同用事,分付。嘉禮前,處別宮時,水工二名,軍士二名加定,嘉禮後減下事,分付。李彛章曰,澄懷詩集,方持待矣,上命注書持入,藥院三提調先退。上曰,召試人盡在乎?天柱曰,趙錫龍尙不來矣。上曰,在何地乎?天柱曰尙州也。命書傳敎曰,召試人趙錫龍之尙今遲滯,事體寒心,明若不參,卽捧卽其地投畀傳旨,以懲新進怠慢之習。上曰,考講時,承旨亦當出栍矣。天柱曰,然則當添入一栍矣。上曰,嚮者初見將鑑,乃史記中抄出者,眞好書也。命武臣進講,都摠都事趙宅鎭中庸純通,宣傳官柳大源大學粗,武兼申埴大學通,部將李顯福中庸略,守門將金錫勳將鑑通,訓鍊把摠金相台大學略,禁衛哨官孟廷幹大學略,禦營哨官金命行大學通,守禦把摠張志濟大學粗,訓鍊主簿朴尙仁大學不。命書傳敎曰,賓廳講,設置則意深,而近爲文具,故頃者特爲殿講,今日入侍爲之,意蓋在也。都摠都事趙宅鎭,非徒能誦,文義亦暢,其涉可嘉,特賜弦弓一張,禦營哨官金命行,栍之做錯,雖不純通,以鄕微之人,父爲忠義,先稱鄕民,其志可尙,所講書於指南,俱爲能誦,能諳場操節制,比諸京武,其宜勸奬,令該曹邊將待窠調用,守禦把摠張志濟,於所讀於陣法,俱涉矇矓,此等武弁,不讀將鑑,欲就捷徑,其習可惡,分付該廳,其令入直,畢讀將鑑後替直事,分付。式年講雖四書武經,近者勸武弁七書講,皆讀三略,賓廳講,則幼時侍湯時見之,昔則將鑑者多,以今觀之,十人之中,七人大學,其豈設法勸懲之意哉?此後賓廳講,除四書,皆令務本,訓鍊主簿朴尙仁不通,從重推考。天柱曰,收栍時咸溪君櫄,出栍做錯,推考,何如?上曰,依爲之。出擧條上曰,諸臣少退,該房承旨與禮判追後入侍。出榻敎諸臣以次退出。
辛巳十月二十一日酉時,上御景賢堂。該房承旨,少退入侍,禮判·判尹,追後同爲入侍時,禮房承旨李翼元,假注書李崇祜,記事官池應龍·崔昌國,以次進伏訖。翼元曰,漢城判尹,來詣請對矣。上曰,與禮判入侍,禮曹判書南泰齊,判尹李之億入來進伏。泰齊曰,頃有持單入侍之命,故敢持上矣。之億曰,職掌五部捧單,故敢入對矣。上曰,古則單子不如此數少矣。泰齊曰,古則七年,癸亥則五年,今則三年,年限不廣,且多見拔之家故然矣。之億曰,今日是發令之終日,臣等各別申飭部官,限三更隨捧隨入,何如?上曰,依爲之。命書傳敎曰,古人雖云何不忙後錯了乎?中庸亦豈不凡事豫則立乎?噫,以予心氣,今者此擧,誠是料外,況關雎章,在於毛詩首篇,三百年宗國之興替,係於此擧,可不重也。亦豈忽哉?初意則衰暮之中,以此一用心,故京中單子齊到後,初揀擇,欲行於來月初,三揀擇欲行於歲後,靜而思之,來月何月,不能追服之制,以藏樂淡服,雖度今年,卽畢淡服之月,而吁嗟,來月卽昔年因山之月也。雖爲宗國,抑何心行此等之事,故初揀擇旣命朔朝,三揀擇後,其若曠日,弊亦不貲,三揀擇定於來月晦日,再揀擇,其間待下敎擧行事,分付。紋緞已禁,其無可論,處子服色,勿爲豐侈,以體予端本之意事,令漢城府,知委五部,再揀擇後,嬪家例有擧行之事,床排毋過五六器,況今年異於明年,勿論藥果·叉手油·蜜果·盤花,私家勿禁雖用,予擇婦時,豈循常例?切勿爲之。噫,今者此擧,非儉也非謙也。意蓋深矣。其勿以例敎泛看,着實奉行事,亦爲分付,初揀擇當行於光明殿,其雖深冬,當殿坐於房內,入揀擇之人不多,廳中可以周旋,只設翼帳,大遮日補階等事,置之。噫,雖非冬節,進憶甲子,此殿稱觴之事,何心張大?修理等節,亦勿擧行,於嘉禮時,只塗廳門,只鋪上排事,分付。比諸甲子,宜有此等,今番稱嘉禮廳都提調,置之,堂上二員,戶禮判兼焉。都廳二員,依定式問于大臣啓下,郞廳二員,亦以禮戶郞兼焉。監造官二員,各司參下官中塡差,員役亦以有料布衙門員役,塡差事分付,以除浮費。翼元曰,明日召試,行於何處乎?上曰,此處爲之,殿坐時,都承旨·禮房承旨入侍,侍衛入直擧行。出榻敎命書傳敎曰,纔遞翰林,稱以在外,新進怠慢之習,其宜申飭,翰林姜趾煥禁推,親臨召試,藝文提學,不可不備,今若開政,必致夜深,戶曹判書金相福,藝文提學除授,牌招察任,知春秋雖有窠,亦不乏人,自可行矣。其何煩稟。出榻敎諸臣以次退出。
上在慶熙宮。常參·經筵以代理停。
夜四更,月入軒轅星,五更月暈。
大殿·中宮殿,王世子遣宮官問安。答曰,知道。
王世孫,遣講官問安。答曰,知道。
鄭純儉,以兵曹言啓曰,禁軍來春夏等都試,因政府及本曹有故,不得設行。今已過時,勢難擧行,在前如此之時,有仍停都試,設行祿試射之規,今亦依此擧行,何如?傳曰,允。
傳于李翼元曰,編次人,使之入來。
成天柱啓曰,編次人洪麟漢,依下敎來待矣。傳曰,入侍。
李翼元,以侍講院言啓曰,本院新除授兼弼善洪樂命,時無職名,令該曹口傳付軍職,何如?傳曰,允。
兵曹口傳政事,以洪樂命副司果單付。
傳于李翼元曰,翰林牌招入直後,下鑰。
吏曹口傳政事,以鄭擇檢閱單付。
王世子,在昌德宮。常參停。
李顯重達曰,明日常參取稟。令曰,停。
又達曰,大司憲李奎采呈辭,執義未差,掌令姜潤·邊得讓,持平李鳳祥·徐秉德在外,今日以監察茶時之意,敢達。令曰,知道。
李顯重,又以禁府言達曰,藝文館·檢閱姜趾煥禁推事,傳旨啓下矣。姜趾煥,時在京畿連川地,依例發遣府羅將,拿來,何如?令曰,依。
大司成徐命臣書曰,伏以,臣百無一能,病與年深,雖閑司漫職,實無堪承之望,而迺者國子移除之旨,反降於擇差命下之日,纔遞旋授,有若非臣莫可者然。臣是何人,叨此誤恩,且感且惶,不知攸措。臣於七八年前,見忝是任,因一微事,至有大臣論罷之擧,據此一款,且已試蔑效之實,可推而知。況今精力鑑識,消剝無餘,回視向來,不啻落下十層,當此課試淹滯之時,假使抗顔而入泮,其何以辨其巧拙?第其高下,于以服多士之心,而不至爲羞當世之歸耶。且一月三講,旣有定制,此實出於我大朝造士之至意,而顧臣衰朽蔑裂,萬無趲趁每朔,對揚休明之路,臣旣自量其如是,而猶且冒沒承膺則,人必指點之不已,奚特笑于列而止哉?抑臣於籌堂之見差,尤有所不堪當者,夫與聞機務,何等職責,而今之世雖曰乏人,豈可使如臣者流,濫竽於其間哉?昨日嚴召之下,宜卽控籲,而適有拘忌之疾,未免坐違,達宵兢蹙,如負大何,今因院達,令牌又降,玆敢齋宿,而瀝陳短章,仰瀆崇聽。伏乞睿慈,將臣本職及籌任,亟許遞改,以安私分,不勝大願。答曰,覽書具悉。卿其勿辭,從速察職。
辛巳十月二十二日辰時,上御景賢堂。翰林召試入侍時,行都承旨李彛章,右承旨李翼元,領事洪鳳漢,監事尹東度,弘文提學李鼎輔,藝文提學金相福,知春秋南泰齊,同春秋徐命臣,對讀官徐有良·洪檍,記事官兪恒柱,假注書金光岳,記事官池應龍·崔昌國,以次進伏訖,洪鳳漢進前曰,聖體調攝,若何?上曰,一樣矣。鳳漢曰,寢睡·水刺之節,何如?上曰,一樣矣。鳳漢曰,湯劑連爲進御則幸甚矣。今又待令矣。進御,何如?上曰,今日旣已殿坐,出題後進之,可也。鳳漢曰,有稟達事,擧子不入來者四人矣。上曰,何故不入來而其誰也?鳳漢曰,兪彦鎬·尹承烈·金容·鄭擇四人,以姜趾煥未撤之書,有混雜之語,故引而爲嫌,李亨元·洪九瑞則謂有情勢,而不入來矣。上曰,姜趾煥其爲才操,而擧其名陳書乎?鳳漢曰,擧名之事則無之矣。上曰,然則四人之自當混雜之科,引以爲嫌,誠怪且過矣。李亨元·洪九瑞之謂有情勢,不是異事矣。曾見仁政門外,召試人伏地之事,心甚怪訝,故其時故爲出策,使之困苦矣。今日之事,恐有此患也,然而不爲同入一套,而先有入來者,誠貴矣。趙錫龍亦入來耶,鳳漢曰,昨夜入城,而今已入庭云矣。上曰,嶺南之質實固如是夫,命注書,催促不入來者,賤臣光岳,承命卽出,促兪彦鎬·金容·鄭擇·洪九瑞·李亨元入來,而尹承烈猶不入來。上曰,尹承烈之屢促不入來,誠甚過矣。終又不入來,則當投畀渠父於嶺沿矣,復命注書,催促入來,恒柱承命又出,促尹承烈乃入來。上曰,今番則必無誤書落字之券矣。誰欲爲校書分館乎?落字者,予甚憎之,而其中抹去而不書者,其亦巧矣?乃命懸題,進御湯劑後,鳳漢曰,翰苑之薦,變爲圈,蓋爲廣取人才之地,而一番召試而止者,實有兩大弊焉。一則雖文華優長之人,一番失意,無足怪也。仍而永阻蘭臺,誠可惜,一則欲爲圖免之人,挨過一試,從他歧陞六,騰騫無礙,誠亦可慨。臣意則自今番初次召試不入格者,新圈時一體同圈,使之更赴召試,三次見落,則勿許更圈。又施警罰,使有才者得免終漏,欲免者毋敢售計,實有合於重史局之道,下詢入侍諸臣而處之,何如?上曰,右相之意,何如?東度曰,被圈人之一屈於召試,無復圈之法,故雖有史才者,終無以試用,誠可惜也。若無礙於復圈,則雖或偶屈,終必見收,亦不害於嚴史選之道,三次更圈更試之論,誠好矣。上曰,諸臣之意,何如?鼎輔曰,大臣所奏,更圈之議誠好矣。泰齊曰,召試便是科場,則雖能文者所製,例有得失,諸試官所見,亦有參差,而一屈之後,更不許赴,殊非擇人才之道,大臣所陳,誠好矣。相福曰,後圈更取於前圈中,召試見落之人,至於三次而止,誠好矣。命臣曰,若以一圈三次赴試,則似涉不可,而更圈赴試則誠好矣。上曰,兩儒臣之意,何如?有良曰,三圈赴試,則正得擇人才之道,大臣之言,果好矣。檍曰,大臣今有所奏,臣別無異見矣。上曰,頃者下敎,事面重故泯然。今日又爲詢問,僉議詢同,予意亦然,此後則依此擧行,鳳漢曰旣承下敎,待新翰林出仕,大臣·諸堂,廣加消詳,節目啓下然後,可以永久遵行矣。上曰,依爲之。出擧條鼎輔曰,全州判官李謙鎭擬望時,考見戶曹官案,則曾經郞廳,重來不拘朔數,故果首擬矣。蒙點後始聞之,則前任戶曹郞官時,因相避徑遞,不得準朔云,其人誠可惜,而朔數法例亦重,敢此仰達,而有不審之失,惶恐待罪矣。上曰,大臣之意,何如?鳳漢曰,李謙鎭果合於此時災邑之任,則郞署朔數雖未滿,旣差之後,不可以此變通,勿拘下送似宜,而銓官則難免做錯之失,推考,何如?上曰,依爲之。出擧條全州判官李謙鎭,雖未準朔於戶曹,勿拘下送事。榻前下敎相福曰,軍資監廣興倉,舊逋蕩減,新定節目矣。廣興主簿李道翼,纔移陵令,聞其掌頗有欠縮云,立法之初,不可不嚴,李道翼姑仍前職,何如?鳳漢曰,許多逋欠,旣已蕩滌,別成節目,則爲倉官者,所當惕念擧行,而立法之初,慢忽如此,不可仍任而止,拿問處之,恐不可已矣。上曰,依爲之。出擧條鳳漢曰,目今講書院輔導之責,一日甚急,新除諭善鄭宲,今方在鄕,各別催促,使之斯速上來,何如?上曰,此何不行公,依爲之。出擧條命書傳敎曰,旣行翰林召試,應付翰林,令該曹口傳付職,牌招察任。又命書傳敎曰,世孫嬪宮問安牌,三馬牌自一至三,自政院造入嬪宮,雖有徽旨,此古有者,而與世孫有異,內旨之行於軍門,其路不可廣也。懿旨一節,勿爲擧行,若有解嚴之事,以世孫宮懿旨擧行,慈殿有慈敎,內殿稱內敎,嬪宮稱內令,此若圖署也。世孫嬪宮,宜有其標曰內音,體制若白字,具櫃子墨筒,政院一體造入,昨今下敎書印,添附於世孫冊封儀下編,編輯兩館提學主之,校正都承旨禮房承旨爲之。名曰世孫冊嬪儀續覽,一件內入,禮曹五處史庫分藏。又命書傳敎曰,宜有差等,而國初嬪宮孝婦印,卽銀印也,今番世孫嬪印,龜頭銀印竹冊,只內匣,曾已下敎,粧飾勿爲起花,用紬褓事,分付。又命書傳敎曰,嘉禮時,戶兵曹內輸司輸送者,比癸亥三分二輸送事,分付。命戶判進前,金相福進伏。上曰,今者都廳,揀擇時凡諸等事,與禮判相議,務從節約,可也。相福曰,當依下敎爲之矣。諸臣以次退出。
上在慶熙宮。常參·經筵以代理停。
夜五更月暈。
鄭純儉,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管張志恒,以禁衛中軍軍兵等中日試放事,南別營晝仕出去之意,敢啓。傳曰,知道。
傳于鄭純儉曰,下旬次對,今日爲之,宣惠廳郞廳·均廳郞廳,同爲入侍。
鄭純儉啓曰,下旬次對,今日爲之事,命下矣。兩司當爲進參,除在外外,大司憲李奎采,大司諫洪準海,竝卽牌招,何如?傳曰,允。
又傳于鄭純儉曰,大臣·備局堂上引見。
又傳于曰,大臣·禮戶判,上門來待。
又傳于曰,編次人·判尹,同爲入侍,惠郞·均郞,亦爲入侍。
成天柱啓曰,新除授禁衛大將李章吾,時無職名,令該曹卽爲口傳付軍職,何如?傳曰,允。
兵曹口傳政事,以李章吾副司直單付。
傳于成天柱曰,欲爲下敎而未果矣,趙錫龍以召試上來而見漏,事變假注書望還下,亦有意,以趙錫龍直付。
又傳于曰,方在靜攝中,只入表筒,其餘封裹。
傳于鄭純儉曰,明日考覈承旨,以左承旨右承旨爲之。
成天柱,以內醫院官員,以都提調意言啓曰,年例各殿進上,臘藥所入牛黃陸拾參部參分及加劑牛黃拾貳部,中宮殿進上,龍腦安神丸壹劑所入牛黃肆部伍分,世子宮供上臘藥所入牛黃拾部,嬪宮供上臘藥所入牛黃伍部,世孫宮供上臘藥所入牛黃伍部,合牛黃玖拾玖部捌分,各殿進上,各宮供上臘藥所入麝香貳百參拾肆部參分,竝令戶曹宣惠廳,卽爲依例進排,何如?傳曰,允。
成天柱啓曰,備局堂上具善行·李之檍·徐命臣,承牌來待矣。無批答
王世子在昌德宮。常參停。
鄭尙淳達曰,明日常參取稟。令曰,停。
又達曰,大司憲李奎采呈辭,執義未差,掌令姜潤·邊得讓,持平李鳳祥·徐秉德在外,今日以監察茶時之意,敢達。令曰,知道。
令于鄭尙淳曰,承旨持公事入對。
京畿監司狀達,右尹李吉輔,病重不得上來事,令于鄭尙淳曰,調理上來察職。
平安監司狀達,寧邊等官居幼學金斗運等,燒死渰死事。令于鄭尙淳曰,燒死渰死人等,令本道恤典擧行。
咸鏡監司趙明鼎書曰,伏以,臣猥膺北藩寵命,辭陛將在數日後矣。臣之父母墳山,在於京畿麻田地,距大路不甚迂左,便道歷省,私計甚急。玆敢冒控微懇,伏乞离明,特賜恩許,俾伸至情,千萬幸甚。答曰,覽書具悉。卿其依所陳歷省焉。
吏曹參判金尙喆書曰,伏以,臣以情則難安,以病難强,禮闕陪扈,郵罰不越于薄勘,罪積違慢,恩諭每出於慰釋,臣方以惶以感,俯仰靡措,此際貳銓之命,尤是意想之所不到,是何臣罪之難貰,而聖眷之愈摯也。噫,是職也。間兩堂承接之樞,參一代用舍之柄,觀人物之激揚,占世道之升降,矧今官爵有限,人員無數,彌綸稱停之難,比前時益萬倍,苟非心眼公而脊梁硬者,其何以齊不齊而平不平也?惟彼宿望新彦,錯落如貫,擧而授之,何患無人,而忽加之於千萬不近似之臣身,朝家擧措,不亦苟乎?噫,臣之釋褐,隨大夫後者,今二十有六年矣。恩重丘山,效蔑塵露,回顧本末,濩落可笑,而一端拙法,只欲操不偏之心,處無競之地,汚不爲推助之歸,庶可圖塵刹之報,耿然此心,何忍自欺,而一番佐貳,半載遲回,隨逐唯諾,無一可稱。今若不顧已殫之技,重蹈必覆之轍上辱殊知,下懷微諒,則何補於國,而何益於己哉?參倚反復,自量已熟,雖自來難進之義,實無唐突冒膺之勢,泯伏有日,今始露章自列。伏乞离明,察臣言之非出矯飾,諒臣職之不可暫曠,亟許鐫改,回授他人,以重公器,以安私分,不勝幸甚。答曰,覽書具悉。卿其勿辭,從速察任。
同副承旨李顯重書曰,伏以,臣衰骸殘軀,已斷陳力之望,只切丐閑之願,闋制初除,義在一謝,譴削特敍,恩出尋常,黽勉承膺,初非久計,仕進十餘日,適因該房無入侍事。其所奔走自效者,不過鎭日守廳,塡名省記而已,旅進竊以可幸免罪,寒事猝緊,喫着失宜,似癨之症,挾感重發,嘔泄竝作,寒熱交乘,僵臥直廬,調治方急,玆不得不疾聲哀籲於貳極之下。伏乞睿慈,特垂諒察,特許鐫免,俾尋生路,千萬幸甚。答曰,覽書具悉。爾其勿辭,調理察職。
輔德邊致明書曰,伏以,臣之見帶萬不堪之職,今至兩閱朔之久,學識空疎,形神之衰朽。伏想离明,業已鑑燭無餘矣,臣不必以此費辭祈免,第臣於數昨出直之路,重觸風冷,寒感大作,遍身如束,落席昏倒中,再昨因僚員徑出,番次苟艱,庚牌下臨,坐起違傲,極涉惶悚,故不得已擔曳病軀,黽勉就職矣。症情越添,素患風眩之症,挾感苦劇,頭疼如碎,氣息如縷,加以左目浮高,赤絲成膜,刺痛難忍,冷淚如泉,咫尺不能辨物,方於伏枕叫苦之際,昨承趁早開筵之令,下番旣以問安進去,則臣當依下令入對,而病勢如右,無計蠢動,至於頉稟。臣罪至此,益無逃當,此兩筵日開,飭勵講官之時,舊恙新疾,一時交侵,在直兩日,多般調治,終無分減之勢。玆敢疾聲哀籲於貳極之下伏乞睿慈,俯垂矜察,特許遞改,兼治臣罪,以肅朝講,以安賤分,不勝萬幸。答曰,覽書具悉。爾其勿辭,俟病少間,從速察職。
辛巳十月二十三日午時,上御景賢堂。大臣·備局堂上·惠廳郞廳·均廳郞廳,同爲引見入侍時,領議政洪鳳漢,右議政尹東度,行知中樞府事李益炡,行吏曹判書李鼎輔,行右參贊韓翼謩,禮曹判書南泰齊,戶曹判書金相福,行副司直鄭汝稷,行副司直洪麟漢,左副承旨鄭純儉,校理徐有良,惠郞李徽之,均郞兪彦鉉,記事官兪恒柱,假注書金光岳,記事官池應龍·鄭擇,以次進伏訖。洪鳳漢進前曰,夜來,聖體調攝,若何?上曰,一樣,而夜不善寢矣。鳳漢曰,水刺之節,何如?上曰,一樣矣。鳳漢曰,湯劑待令矣,進御,何如?上曰,氣甚憊,進之,可也。湯劑進御後,命書兩垂戒,仍命曰,編次人讀之,麟漢進讀訖。上曰,噫。暮年三對,豈樂爲?特命進定,意蓋民國,而許多備堂,僅爲成樣,事體寒心,應頉及實恙外,不參人,從重推考,卽爲牌招入侍。出傳敎備局堂上具善行·李之億·徐命臣·金相喆入侍事。出榻敎鳳漢曰,咸鏡前監司,方在削職中,道務一倂廢却,且開市不遠,新監司趙明鼎,不多日內,申飭辭朝,何如?上曰,依爲之。出擧條咸鏡監司趙明鼎,不多日內,催促辭朝事。出榻敎鳳漢曰,禮曹多有擧行之事,且將有陵寢奉審之擧,參判具允明,方在未交龜中,上來遲速,有未可知,今姑許遞,何如?上曰,依爲之。出擧條禮曹參判具允明,今姑許遞事。出榻敎命書傳敎曰,大司憲李奎采,違牌殊過矣。更爲牌招,大司諫洪準海違牌,亦無意義,只推,一體牌招,卽爲入侍。又命書傳敎曰,禁推翰林放送。命少退,諸臣以次退出。
辛巳十月二十三日午時,王世子坐德成閤。召對,承旨持公事同爲入對時,左承旨鄭尙淳,加出假注書任光鉉,記事官崔光璧,編修官金匡國,洗馬尹勉遠,以次進伏訖。鄭尙淳曰,只北伯上書一張矣。令曰,讀之。讀訖。令曰,欲歷省乎?尙淳曰然矣。仍令書批答。令曰,昨日召試,入侍承旨誰也?尙淳曰,都承旨李彛章,左承旨李翼元矣,承史仍先退。
辛巳十月二十三日申時,上御思賢閤。大臣·禮戶判入侍時,領議政洪鳳漢,右議政尹東度,禮曹判書南泰齊,戶曹判書金相福,左副承旨鄭純儉,記事官兪恒柱,假注書金光岳,記事官池應龍·鄭擇,以次進伏訖。洪鳳漢進伏曰,俄者移時殿坐矣,聖候若何?上曰,胸膈間痰氣上升,氣甚不平矣。鳳漢曰,腹部之氣,何如?上曰,此亦一樣矣。尹東度曰,日氣近甚寒冷,故似如是矣。上曰,有用心之事,則每如此矣。鳳漢曰,湯劑進御,則好矣。上曰,氣憊如此,進御,可也。湯劑進御後,上曰,首醫旣已入來,診脈可也。金履亨進診退伏曰,脈候左三部浮數,而氣候甚大虛矣。鳳漢曰,今日聖候如此,臣不勝區區憂慮之忱,明日更爲入診問候,何如?上曰,依爲之。命備局堂上,持狀啓入侍。賤臣光岳,承命出去,與李益炡·李鼎輔·韓翼謩·鄭汝稷·洪麟漢·具善行·李之億·徐命臣,以次進伏。鳳漢曰,此京畿監司蔡濟恭狀啓也。南陽一邑,置之尤甚,富平等八邑,置之之次,廣州等邑十八邑,置之稍實,仍以爲今年民間當納,不啻倍常,舊還上·舊軍餉·舊拯米·舊身布·奴婢身貢舊未收,無論稍實之次尤甚,限明秋停退,破船拯穀,無論新舊,待明秋徵捧,船人無面移送原籍官者,一體停退,推奴徵債,限明秋防塞事,竝請令廟堂稟處矣。本道如今年稍豐之歲,不必分等,而如欲强而爲之,則令此分等,似極精簡,依此施行,各樣舊逋稍實邑准數,之次邑折半,尤甚邑三分一徵捧,拯穀舊年條則此亦舊逋,一體施行,當年條不可擧論,船人無面之原籍官當捧者,特爲停捧,推奴徵債,限明秋防塞,以除擾民之弊,何如?上曰,人君視八道何異?況畿甸,以畿輔重地,麥農大歉,秋農又違所料,今者分等,其甚精也,尤甚邑舊逋停捧,之次邑一依他道例擧行事,分付。他餘事依爲之。出擧條鳳漢又曰,此平安監司李昌壽狀啓也。以爲慈母山城,今年面操停止事,請令廟堂稟處矣。本城城操,待備局節目下去後擧行事,年前定奪,而節目姑未成送,城操自在停止之中,以此分付,何如?上曰,依爲之。出擧條鳳漢又曰,此東萊府使權噵狀啓也。以爲對馬島主,還島問慰譯官入送事,前已定奪,而訓別等手本內,館守倭以爲,今見島中私書,則退休關伯身死,弔慰書契。今番問慰譯官渡海時,兼帶入來云云,曾在癸巳,弔慰問慰,各作書契,先傳弔慰,次傳問慰,今亦依此例渡海之行,姑爲停止,待其告訃差倭出來,告訃書契呈納後,弔慰書契,兼付入送事,令廟堂稟處爲請矣。弔慰書契之同封於問慰書契便,旣有前例,依狀請施行,何如?上曰,弔慰書契,兼付入送,誠好矣。依爲之。出擧條鳳漢曰,海西事,誠可悶矣。一年內道臣三遞,帥臣四遞,兩營物力,蕩竭無餘,道帥臣不以官長自處,營中應下之外,凡係財穀,毋敢一毫私用,一倂屬之於公庫,一日而有一日之效,一月而有一月之效,然後庶可漸次蘇殘,自朝家亦當有破格立法之擧,饋遺等事,爲先限三年嚴防,使不至與受同罪之科,至於墨則雖是通貴賤要用者,而此亦一體禁之,何如?上曰,依爲之。出擧條上命書傳敎曰,其本扶支,然後民可支矣。黃海道道臣三遞,帥臣四遞,其難成樣之狀,若自覩焉。今因大臣所奏,雖禁饋遺,凡事宜先于上,曾前仰覩,若値歉歲,進獻時減目,今監兵營,甚於歲歉,三名日方物物膳,限明秋停封事,分付。尹東度曰,刑曹方有張世萬獄事,今將處斷,而判書洪象漢,連爲健行矣。病勢沈重,久未行公,其病差有不可待,遞差,何如?上曰,依爲之。出擧條命書傳敎曰,秋判許遞,其代判尹李之億除授,先入侍後謝恩,判尹有闕代,工曹判書金陽澤除授,牌招察任。鳳漢曰,張世萬積年滯囚,屢次被刑,無論其罪之輕重,可有惟輕之道矣。彼重臣韓翼謩,在廣州府尹時捉送,下詢何如?上顧韓翼謩曰,卿有所懷,奏之,可也。翼謩曰,臣遞任已久,未能記憶,而李匡一·張世萬之巧詐,其所同情,昭不可掩矣。上曰,此重臣,但守法而已,故每事如是矣。鳳漢曰,非但守法之正直,才局正合大用矣。上曰,世萬之事,誠甚疑案矣,秋判之意,何如?之億進伏曰,臣其文案,雖未詳見,而大略聞之,則李匡一雖爲元犯,世萬亦不無所犯,惟輕之議,於聖德大矣而臣意則似不可輕議矣。上曰,此正法官之言也。命書傳敎曰,頃者下敎之後,畿甸僞造者只一人,而以供辭推之,李匡一似是窩主,而因其物故,專歸于張世萬,勿論窩主與否,階梯已無之後,十六年滯囚,二百四十餘次受刑,此可謂惟輕者,特減一律,絶島定配。鳳漢曰,禁衛大將李章吾,方在罷職中,而明日大點考,無變通之道,何以爲之?敢稟。上曰,此甚健行矣。命書傳敎曰,飭已行,前捕將李章吾敍用,仍授禁衛大將及捕將,卽爲牌招,傳授命召及大將牌·傳令牌。鳳漢曰,宗臣遷葬之顧助,未知前例之有無,而儒川君濎,則異於他宗室,故其妻窆葬時,已有特敎顧助之典云,今於儒川之遷窆,宜有追念顧助之道,故敢此仰達,令該曹及本道參考擧行,何如?上曰,依爲之。出擧條命書傳敎曰,明日政官牌招開政。鳳漢曰,備局堂上金尙喆,副提調趙曮,更爲申飭,何如?上曰,依爲之,備局堂上金尙喆,副提調趙曮,申飭行公事。出榻敎諸臣以次退出。
上在慶熙宮。常參·經筵以代理停。
夜五更,月入太微垣,月暈廻火星。
藥房都提調洪鳳漢,提調金相福,副提調李彛章啓曰,昨日再進湯劑,伏未審夜間,聖體調攝,若何?寢睡·水刺之節,亦何如?臣等今日率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。噫,用心則氣作,昨日一也。雖旋愈,因此氣則憊薾矣。
中宮殿,藥房口傳問安。答曰,知道。
傳于李翼元曰,新除道臣竝入來診筵,同爲入侍。
又傳于曰,編次人,內局入診,同爲入侍。
傳于李彛章曰,觀象監提調有闕代,今日政擧行。
李彛章啓曰,藥房三提調,持湯劑來待矣。傳曰,入侍。
有政。行吏曹判書李鼎輔進,參判金向喆方物封裹進,參議徐命膺受由在外,左副承旨李翼元進。吏批啓曰,新除授義州府尹趙榮順,時無加資之命,何以爲之?敢稟。傳曰,加資。
吏批,以南惠老爲執義,李堉爲司諫,洪樂仁爲正言,李益炡爲工曹判書,洪麟漢爲禮曹參判,鄭彦儒爲刑曹參判,權極爲戶曹正郞,李宜老爲司僕正,黃幹爲京畿都事,池應龍爲江原都事,李恒祚爲吏曹佐郞,韓翼謩爲知經筵,徐命臣爲同經筵,金光宇爲掌苑別提,徐命珪爲童蒙敎官,鄭景淳爲戶曹佐郞,尙衣僉正金善材仍任事承傳,執義金元行今加通政事承傳,以南泰耆爲同義禁,韓翼謩·沈星鎭爲觀象監提調。
兵批,判書具善行病,參判金器大入直進,參議鄭基安病,參知韓光會昌德宮入直,參知柳健病,左副承旨李翼元進,護軍李思先·沈佖·洪敍箕,司直洪象漢·具允明·李顯重,司果姜趾煥。
敎咸鏡道觀察使趙明鼎書,王若曰,八路旬宣,維北最重,通朝才望,維卿克諧。玆不待詢諮之勤,庸畀以按察之任,念彼關北一道,實我海東重防處,比豐比沛之鄕。王迹寄湯沐之所,擁磨雲磨天之險,地勢枕夷夏之交,以荒磧而爲籬,其奈王化之難曁,與强隣而互市,每慮邊釁之易開。近因關塞之饑荒,益致兵民之凋瘵,交濟倉設施久,切擁虛簿之歎,直指使按廉幾,勞恤窮民之意,訟獒販髮,瘠土之爲生可憐,熏貂採蔘,兩境之犯禁相繼,苟非利器盤錯之手,難任北門鎖鑰之權。惟卿,材器老成,地望隆洽,藹然氣宇之和吉,望而知其周通,沛乎事務之應酬,素所蓄者經濟,惟其積中而發外,咳唾摠成文詞,所以貫古而淹今,牙頰無非瀏暢,顧內外任使之歷試。由文學政事之俱優,盡接頻對於編摩,已擅黼黻煥猷之譽,月講久任於敎誨,無倦菁莪育才之誠,試之湖臬海藩,民謠尙傳其威惠,處以籌司銓地,物議咸服其公明,只緣無競於進取之塗,以致尙滯於佐貳之秩,處世絶忮求之念。每懷奉身而逡巡,憂國效奔湊之忱,未嘗遇事而規避,臨大議而爰訪,實藉謨猷之弘裨,全一路而不咸,必有廟朝之惜去,然外內或輕或重。故掄揀僉曰僉諧,玆授卿以咸鏡道觀察使,兼兵馬水軍節度使巡察使咸興府尹,卿其克體委畀之心,益殫綜理之政,使我民無踰白山而渝約,使彼屬無越黑江而徵糧,驍騎輕弓,武力宜務於蒐鍊,窮荒僻土,仁政莫先於撫摩,懲貪汚而奬廉能,嚴城塹而庤餱粻,幾年疆域之無事,毋忽備桑土之謨。每歲商胡之交關,須念布恩信之道,自餘裁稟,厥有典彝,於戲,羊祜得江漢之心,庶寢南牧之患,鄭公收鄆靑之績,佇忘北顧之憂。故玆敎示,想宜知悉。弘文館應敎李瀰製進。
敎京畿觀察使金時默書,王若曰,本道爲諸道先,政須盤錯之器,今卿從貳卿出,特畀旌鉞之權,實簡予心,匪直僉擧。惟卿,先王外屬,名相後孫,百年之休戚與同,人推觀津之世閥,一門之孝友相守,衆許山南之家風,謹厚誠忠,克傳乃父心事,才猷幹局,兼著長者規模,洎乎明廷之策名,蔚然晉塗之儲望,薇垣·柏府,已歷揚而馳聲,玉署金華,或逡巡而或退,進之喉院,懇懇敷奏之言,試以近州,洋洋去思之頌,在芬華波蕩之地,沖挹自持,處名利膠擾之場,標榜不到。逮夫亞卿之晉秩,適値今春之拜陵,恩出特除,蓋興愴於昔日,意在急用,非有私於卿家,獄訟之務屢當,簿決無滯,方岳之才歷擧,輿論攸歸,眷玆一蹃封疆,實我三輔重地,關防左右,作根柢於邦畿,江海東南,控咽喉於湖嶺,奉園陵而處甸服,體貌則尊,簽軍丁而應稅供,徭役且巨。雖今年穡事之稍有,然此時方伯之猶難,苟求蘇殘祛弊之術,莫若綜事識務之才。玆授卿以京畿觀察使,兼兵馬水軍節度使開城府留守巡察使,卿其懋恢令圖,祗承寵命,畀一道按察之任,捨卿誰乎,體九重委寄之心,惟汝諧矣。蔀屋之愁怨轉甚,若爲懷綏之方,殘驛之凋弊無餘,須求釐革之策,嚴明黜陟,惟在公字上留心,布揚恩威,尤宜擧措間加意,自餘裁稟,厥有彜章,於戲,靳恩命於西藩,謂有百歲之祖母,頒新誥於前席,處以尺地之王畿,益殫乃心,無負予眷。故玆敎示,想已知悉。弘文館副修撰洪樂仁製進。
王世子在昌德宮。常參停。
鄭尙淳達曰,明日國忌齋戒,再明日正日,此兩日常參,頉稟。令曰,知道。
又達曰,大司憲李奎采呈辭,執義未差,掌令邊得讓,持平李鳳祥·徐秉德在外,今日以監察茶時之意,敢達。令曰,知道。
成天柱達曰,檢閱姜趾煥,旣已帶職蒙宥,牌招入直,何如?令曰,依。
又以侍講院言達曰,本院弼善李敬玉,由限已過,新除授兼弼善洪樂命,旣付軍職,文學徐有元,自鄕纔已入來云,竝卽牌招察任,何如?令曰,依。
辛巳十月二十四日辰時,上御思賢閤。藥房入診,新除三道道臣·儒臣,同爲入侍時,都提調洪鳳漢,提調金相福,副提調李彛章,咸鏡監司趙明鼎,京畿監司金時默,忠淸監司尹東暹,校理徐有良,副校理洪檍,記事官兪恒柱,記事官池應龍·鄭擇,醫官金履亨·李以楷·李泰遠·金履固·慶絢·吳道炯,以次進伏訖。鳳漢曰,夜來,聖體調攝,若何?上曰,夜分後,氣似小勝,而睡則未穩,日明後漸勝矣。鳳漢曰,診之何如?上曰,診之。履亨診訖退伏曰,脈候左右三部,浮大之氣,則比昨益勝,而胃脈不足則大體一樣矣。上曰,小水赤濁矣。履亨曰,此則胃脈不善運回之致也。鳳漢曰,聖候如此,今日則湯劑三次煎入,似好矣。上曰,三次則似過多矣。履亨曰,以脈度觀之,可服三次矣。湯劑進御後,命承旨書晩後煎入傳敎,藥房入侍時,理中建功湯一貼,晩後更爲煎入事。出榻敎上曰,儒臣持大明會典進前,有良·檍進伏。上曰,讀奏,有良讀奏朝見禮訖,命承旨書之。傳曰,今番世孫嬪朝見禮,三百年初有之事,其日大殿·中殿朝見禮,行於光明殿,世子宮·嬪宮朝見禮,行於祥輝堂,興政堂陞輦,興明門入事,分付儀曹,書入儀註。出傳敎上曰,道臣以次進伏,明鼎進伏。鳳漢曰,北關事,御史雖已釐正,而新方伯下去後,如有掣礙之事,則與御史更爲消詳,馳啓以聞事,分付,何如?上曰,依爲之。出擧條明鼎曰,北民之不許遷徙,蓋出實邊之計,而近因酒禁之犯,至配於他道者,厥數甚夥,其家屬,亦不無流移之慮云,誠非細憂,頃因大臣陳達,有犯酒禁者,各其近道定配之命。臣謂北民之曾配他道者,竝許還配於本道,此後犯禁者,就道內南北關,分排配送似好,故敢達矣。上曰,已配者,今不可論,而此後犯禁者,以本道定配,可也。出擧條上曰,北伯之瓜期,在於何年?明鼎曰,再明年矣。上曰,予專爲北道民,特除卿矣。卿之瓜期,在於再明年,則是年卽予洽滿七十之數也,尤覺眷眷矣。明鼎曰,臣雖才識淺短,猥膺重任,敢不殫竭心力,以體其萬一之盛意耶?臣之一片衷情,在於禁闥出入,而今當遠離,敢將一言仰勉矣,殿下之春秋已高,聖候之違和甚頻,此後則其所節宣保嗇之方,靡不用極,是臣區區之望也。上曰,卿言,好矣。又下敎于時默曰,卿之職名雖外任,營門甚近,予欲見卿,則當無時召見矣。時默曰,前道臣再分俵,未及爲之。臣於今日交龜後,當相議爲之矣。上曰,好矣,又下敎于東暹曰,予欲一試卿,故有斯除矣。初議於海伯,乃爲湖西,湖西之安靜無事,必勝於海西之蕩竭多頭痛事矣。卿於本道,有何所聞而計量者乎?東暹曰,本道事情,姑未詳聞,而年事不均,尤甚十四邑中,亦有各面之不同,其尤甚之面,則無異於辛壬云,前頭事,誠可悶矣。上曰,何間當辭朝耶?東暹曰,臣見舊伯私書,則災政尙遠云,不知何時下去矣。上曰,卿之瓜期,亦在再明年,南北伯之遞還時,則予年洽滿七十,其間心甚悵然矣。東暹曰,臣屢叨近密,每仰聖上,夙宵耿耿,於元元之至意矣。凡係民事者,敢不殫竭自效,而第方岳之責,非但民事,敎化風俗之所由宣,而湖西素號難治,臣以菲才,猥膺重任,惟恐不堪,以是憂懼耳。上曰,卿言,好矣。洪曰,今日諸道道臣,盡得人矣。上曰,然矣。鳳漢曰,又有一人可用者矣。上曰,誰也?鳳漢曰,金器大也。上曰,好矣。然其宰臣,無乃太柔乎?鳳漢曰,外雖似柔,實不柔,當猛處則能猛矣。上曰,然乎?筵臣亦言之。明鼎曰,果非柔善之人,安岳是難治之邑,而善爲之矣。上曰,然乎?鳳漢曰,其人似少文華,而其才誠可用人矣。明鼎曰,文亦足於自用矣。鳳漢曰,臣之所謂文化二字,非文詞之文字,乃質多文少之意也。上曰,然則是反好矣。予亦知爲文詞之文字矣。今乃知之,文華之文則無之,無妨矣。其人雖至宰列,大體未盡用之矣。予之以柔看之,果是自家之自取也。常時以柔自處,故予果以柔看之,今聞剛之一字,果喜矣。儒臣持大明會典,同爲入侍事。出榻敎全羅監司趙榮進,義州府尹趙榮順,催促上來事。出榻敎鳳漢曰,湖南年分,舊伯雖可擧行,賑穀區劃,殘民接濟,專在於新伯,全羅監司元景淳,除拜已久,尙無消息,事甚未安,催促上來,使之趁時赴任,何如?上曰,依爲之。出擧條鳳漢曰,義州府尹李基敬,身病方重云,邊上曠務,極爲可悶。新除府尹趙榮順,自上旣已開釋,其在分義,更無可引之端,催促上來,使之趁時赴任,何如?上曰,此職何敢辭乎?依所達申飭,可也。出擧條鳳漢曰,江原監司李最中,廣州交龜然後,始可下去,新府尹朴相喆,使之卽爲出肅,不多日內,赴任,何如?上曰,依爲之。出擧條鳳漢曰,全羅·江原兩道臣遞易,亦在田政方殷之時,災實磨勘,有難等待新伯之下去,依湖西·海西例,使舊監司未交龜前,斯速擧行,何如?上曰,依爲之。出擧條傳曰,同副承旨李顯重許遞,其代,行司直任瑋除授,牌招察任。出傳敎諸臣以次退出。
辛巳十月二十四日申時,上御思賢閤。藥房入診,禮判·編次人·他承旨,追後入侍時,都提調洪鳳漢,提調金相福,副提調李彛章,禮曹判書南泰齊,編次人洪獜漢,左承旨鄭尙淳,記事官兪恒柱,記事官池應龍·鄭擇,醫官金履亨·李以楷·李泰遠·金履固·慶絢·吳道炯,以次進伏訖。鳳漢曰,午間,聖候,若何?上曰,一樣矣。鳳漢曰,水刺進御乎?上曰,進御矣。鳳漢曰,診之何如?上曰,診之。履亨診訖退伏曰,脈候左右三部,數滯之氣,與朝一樣,而胃脈不足則一樣矣。湯劑進御後,命書夕後煎入傳敎,藥房入侍時,理中建功湯一貼,夕後更爲煎入事。出榻敎傳曰,進御湯劑,故內局雖問候,今已差愈,政院·玉堂,勿爲問候事,分付。出傳敎他承旨與編次人,留待閤外事。出榻敎傳曰,朝者下敎之後更思,其涉苟艱,三百年初有之事,禮宜詳備。故曾前未備儀節,一體書下凡例,禮官消詳講定儀註,添入於五禮儀補編末端,今番當同行於光明殿,一體分付。出傳敎因命承旨,書三條朝見禮,奉慈殿,受世子嬪朝見禮儀,設慈殿位於殿中北壁,南向設椅設寶案,侍衛如常,設殿下位於殿東,西向設褥席,只設侍衛於東楹外近東,設王妃位於殿西,東向設褥席,只設侍衛於西楹外近西,設世子嬪位於庭中,北向行先四拜,奉腶脩盤,進於慈殿。女官助擧,入自正門次進棗栗盤於殿下。女官預奉於殿中次進腶脩盤於王妃。女官預奉於殿中行後四拜,尙衣進當殿中,跪啓禮畢。慈殿還內,侍衛如常儀。凡諸儀節,倣五禮儀磨鍊。此與只大殿中則先南後北,而殿受朝見,有異受爵受瓚本文,此則皆於殿中,近南北向。殿下王妃與世子及嬪,受世孫嬪朝見禮儀,設殿下·王妃位於殿中,北壁南向,設椅設寶案,侍衛如常,設王世子位於殿東,西向設褥席,侍衛止於庭東,設嬪宮位於殿西,東向設褥席,侍衛止於庭西,設世孫嬪拜位二於庭中北向,而一近東,一近西,先行四拜禮於殿下,奉棗栗盤。女官助擧入自正門,進於殿下,由東門出詣拜位次,行四拜禮於王妃,奉腶脩盤。女官助擧入自正門,進於王妃,由西門出,奉棗栗盤,入自東門,獻於王世子,因由東門出,奉腶脩盤,入自西門,獻於嬪宮,仍由西門出,先詣東拜位四拜,次詣西拜位四拜,尙儀進當殿中,跪啓禮畢。殿下·王妃還內,世子·嬪宮,立於席前,侍衛如來儀,世子·嬪宮還次。凡儀節文法及中嚴·內嚴·外辦·內嚴·外備·外整等節,各隨儀節,倣五禮磨鍊。亦與本文有異,受爵受瓚,皆於殿南,近西北向又命書慈殿受王妃朝見禮,設王大妃位於殿中南向,若大王大妃·王大妃同受朝見,則大王大妃,殿中南向設椅,王大妃,殿中西向設褥席,王妃拜位,南楹外當中北向,只有前後四拜,入則正門,出則東門,腶脩盤先進於大王大妃殿,次進於王大妃殿,王大妃殿儀仗,止於東庭,尙儀禮畢,奏於大王大妃殿,各殿中嚴外辦,如禮寶案,只有於大王大妃殿,殿庭儀仗,只設大王大妃殿儀仗。慈殿·大殿·中殿,受嬪宮朝見時,只設慈殿儀仗,慈殿·大殿·中殿,受朝見時,若逢兩慈殿,則設大王大妃坐於北邊南向,設王大妃坐於殿東西向,設殿下坐於楹外近西東向,設王妃坐於楹外近東西向,設世子坐於簷階上,在西差退,設嬪宮坐於簷階上,在東差退,餘儀則同。此一款皆懸註,凡三儀註,一慈殿受王妃朝見儀,一慈殿與大殿·中殿,受世子嬪朝見儀,一慈殿與大殿·中殿·世子·世子嬪,受世孫嬪朝見儀。此三儀註中,若奉兩慈殿,儀註皆同上曰,明日禮判,持此所書下者,就議領相,同入診筵,可也。命尙淳,書警世問答,麟漢讀一遍校正後,諸臣以次退出。
辛巳十月二十四日,夜二更,上御思賢閤。編次人留待入侍時,編次人洪麟漢,左副承旨鄭純儉,假注書金光岳,記事官韓㵛·鄭擇,以次進伏訖。藥房副提調,持湯劑入侍事。出榻敎賤臣光岳,承命出去,召副提調李彛章卽入,彛章進伏曰,俄間,聖候,若何?上曰,氣甚不平矣。彛章曰,聖候每如此,臣不勝區區憂慮之忱,明朝湯劑,更爲進御,則好矣。上曰,然矣。藥房入診時,理中建功湯一貼,明朝煎入事。出榻敎湯劑進御後,命書朝見禮儀幾半。上曰,編次人進見,可也,麟漢進伏。上曰,如此而書置,則後日安知更無此等事耶?麟漢曰,果然矣。書畢,命編次人讀之,讀訖,命書傳敎曰,世孫嬪冊封儀添補,明日弘藝文提學校正,承旨會于政院,中草以奏。又命書傳敎曰,五禮儀補編三儀註,國之重典,而不過儀註添入,假令書下,明日大臣·禮堂齊會,中草以奏。又命書傳敎曰,明日欲爲親傳,而若此未果,此心耿耿,祭物等事,另加申飭,獻官異於他臣,雖凡獻官,有命則擧行,奉香香廳後,先爲奉審事,禮房傳香時,言于獻官。諸臣以次退出。
上在慶熙宮。常參·經筵以代理停。
藥房都提調洪鳳漢,提調金相福,副提調李彛章,啓曰,昨又連進湯劑,伏未審夜間,聖體調攝,若何?寢睡·水刺之節,亦何如?今日臣等,率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。差愈後一樣矣。
中宮殿,藥房口傳問安。答曰,知道。
傳于成天柱曰,都提調若入來,藥房入診。
李彛章啓曰,左承旨任瑋,書答已下,卽爲牌招,何如?傳曰,允。
以備局副提調趙曮,大司諫洪準海等牌不進罷職傳旨,傳于柳健曰,竝推考傳旨捧入。
成天柱,以都摠府言啓曰,副摠管張志恒,以禁衛中軍新番軍士點考·舊番軍士賞中日事,南別營晝仕出去之意,敢啓。傳曰,知道。
傳于成天柱曰,三揀擇時,內禁衛有無,明日知奏。
柳健,以兵曹言啓曰,來十一月十二月當上番騎兵二百五十名,依定奪本曹點考後,仍令該曹襦衣題給之意,敢啓。傳曰,知道。
王世子,在昌德宮。常參停。
鄭純儉達曰,大司憲李奎采再度呈辭留院,執義南惠老,掌令姜潤·邊得讓,持平李鳳祥·徐秉德在外,今日以監察茶時之意,敢達。令曰,知道。
以弼善李敬玉,兼弼善洪樂命牌不進罷職令旨,令于鄭純儉曰,推考徽旨捧入。
左承旨任瑋書曰,伏以,臣杜門病蟄之中,伏奉承宣特除之命,召牌踵臨,驚惶感激,固當竭蹶趨承之不暇,而第臣於向日,猥膺掌試之任,試事才竣,臺言峻發,語意極其深緊,臣誠駭懍愧恧,無以自措,幸蒙睿批曲賜照察,大朝筵敎,洞悉無餘,疎遠賤臣,何以得此?拜稽瞻天,只有感泣,監試榜中,臣族之得參者,爲四五人,而親過袒,免嫌無可言,若以此爲罪,則前後掌試人族黨之得參於大小科者,皆可疑之而罪之耶。科試事體,何等嚴重,而今若以沒模捉之言,混淪說去,直驅之於黯昧難明之科,臺閣論人,豈當如是,而世道之險,吁,亦可怕也已。且臣之所慙悼者,以齟齬孤畸之蹤,當時俗浮囂之日,知擧責重,而不知所以辭避,秉公志切,而不能見孚於人,汚衊橫逼,殆無紀極,是臣所自取,尙誰咎哉?官職去就,非所可論。玆不得不隨詣闕外,短章自列。伏乞离明,亟削臣職,仍堪臣罪,以謝人言,以安私分,千萬幸甚。答曰,覽書具悉。其所撕捱,殊涉過矣。爾其勿辭,從速察職。
修撰李得培書曰,伏以,臣素嬰奇疾,當寒輒劇,爲便調息,出住郊坰,乃於千萬夢想之外,伏奉承政院有旨,以臣爲弘文館修撰,使之斯速乘馹上來者,臣聞命驚懼,不知置身之所也。臣本庸愚,百不猶人,少而失學,晩益荒鈍,空空憒憒,無一可取,雖使備數於冗官散銜,尙憂不勝其任,況今見叨之職,卽古所稱登瀛洲者也。掄簡之規,由來甚嚴,苟非忱誠足以資啓沃,學術足以備顧問者,不敢冒居,何嘗有如臣蒙陋,得以濫竽哉?其不可唐突承膺,玷辱名器也決矣。抑臣情勢,萬萬惶蹙,有不敢以官職自居者,臣向忝憲職,略陳所懷於大朝次對之日,而所被責敎,至爲嚴截,尙今追思,悚惶彌切。嗚呼,臣之草草所陳,雖不足有槪於聖心,原其本意,斷斷無他,而衷情莫暴,罪釁徒積,豈可以時月之稍久,抗顔進身於經幄論思之地哉?此尤臣難進之端,玆從縣道,仰控危懇,若其疾病之難强,官名之不稱,在臣私義,猶屬第二。伏乞邸下,亟賜斥退,仍令選部,勿復檢擬,以重公選,以安私分,不勝幸甚。答曰,覽書具悉。大朝特敎之下,焉敢若此?爾勿辭,從速察職。
辛巳十月二十五日辰時,上御思賢閤。藥房入診,弘文提學,同爲入侍時,都提調洪鳳漢,提調金相福,副提調李彛章,弘文提學李鼎輔,記事官兪恒柱,記事官韓㵛·鄭擇,醫官金履亨·皮世麟·李以楷·李泰遠·許礈·慶絢·吳道炯,以次進伏訖。鳳漢曰,連進湯劑,夜間,聖候若何?上曰,一樣矣。鳳漢曰,寢睡·水刺之節,何如?上曰,善睡而能進矣。鳳漢曰,診之,何如?上曰,診之。履亨診訖。退伏曰,脈候左右三部雖不沈,而猶有數滯之氣,胃脈不足則一樣矣。湯劑進御後,命書晩後煎入之敎。藥房入侍時,理中建功湯一貼,晩後更爲煎入事。出榻敎又命承旨。呼寫世孫嬪宮三揀擇時,分講書院二員,分衛從司二員,分都摠府,分兵曹郞廳各二員,輪回入直。武兼二員,內禁衛十員,只陪衛啓下。其後往來時,講書院一員,衛從司一員,軍銜實職中加啓下,事過後減下。烏仗差備,十人五人式分左右,歸遊赤十人五人式分左右。兵曹都摠府郞廳各一員,武兼二員,內禁衛十員,前後牌軍,以一百名擧行。出傳敎鳳漢曰,以此節目事,兩館提學,旣已入來,翰林節目,亦國之大事,使之共爲消詳往復,以爲啓下施行之地,何如?上曰,好矣。仍取覽嬪宮進見節目時,下敎曰,通雲橋之名,好矣。鳳漢曰,通雲橋則以復舊名,而雲從街復命之後,猶稱生鮮廛,甚不可矣。上曰,承旨書之。傳曰,濬川時已考例,生鮮廛以雲從街復舊名矣。道路仍前,此後依此擧行事,分付。出傳敎濬川都廳安宗奎入侍事。出榻敎上曰,世之謗洪啓禧者,必以雲從街,而通雲橋舊名得來後,更爲加謗矣。鳳漢曰,臣欲奏而未果矣,今因言端,敢達矣。李章吾旣命敍用,則不可罪同而飭,洪啓禧敍用,似好矣。上曰,然乎?承旨書之。傳曰,前判書洪啓禧敍用。出傳敎鳳漢曰,前判書洪啓禧,旣命敍用,惠廳堂上·備局堂上,還爲差下,何如?上曰,依爲之。出擧條前判書洪啓禧,備堂·惠堂還差事。出榻敎鳳漢曰,向以李長赫事有下敎,而此非長赫之過云矣。李益輔爲嶺伯時,使之監董城役,仍爲加資,而渠則不願。故數三朔加資之後,久不着金圈云矣。上曰,然則降資用之,好矣。傳曰,以李長赫事,頃者下敎。今聞大臣所奏,渠之處義,亦可尙,年少可用之武弁,不可置之於黑白之間,其時加資勿施,熟馬賜給,此後勿拘用之事,分付兩銓。大抵城役軍器修理等事,賞典濫觴,此後加資陞敍之典,絶勿輕施事,申飭兩銓。出傳敎鳳漢曰,夫爵賞者,人君厲世磨鈍之具,不可濫觴。故曾前則雖平調蔭官,未經左右尹,而直入摠管望矣。今則曾經判事,然後擬入定式,此後則已經左右尹者,備擬於摠管望,似好矣。上曰,然矣。文臣之以階升資者,通擬,可也,而至於或爲外任,而加資以來者則誠濫矣。此正與兪奉朝賀所謂古之入耆社者,見其有一蔭官之欲入耆社者,以爲彼蔭官若許入耆社,則當先拔吾名之語同矣。相福曰,今此嘉禮時所入紵布,有細中麤三品,而以中紵布用之有命,故當依此擧行矣。上曰,好矣。相福曰,玉帶則以何玉造成乎?上曰,水晶好矣,而採晶有弊,以南陽玉造成,可也。傳曰,近者百隸怠慢,凡動賀時,司禁差備,以執杖爲羞恥,皆置袖中,前所末有,事體寒心,此亦犯紀綱攸在,日後不執者,當隨現汰去,以此申飭。出傳敎諸臣以次退出。
辛巳十月二十五日申時,上御思賢閤。藥房入診,弘文提學·禮判·濬川都廳,同爲入侍時,都提調洪鳳漢,提調金相福,副提調李彛章,弘文提學李鼎輔,禮曹判書南泰齊,記事官兪恒柱,記事官尹錫周·鄭擇,都廳安宗奎,醫官金履亨·皮世麟·許礈·李以楷·李泰遠·慶絢·吳道炯,以次進伏訖。鳳漢曰,午間日氣陰冷,聖候若何?上曰,差勝後一樣矣。鳳漢曰,水刺進御乎?上曰,善進矣。鳳漢曰,診之,何如?上曰,診之。履亨診訖退伏曰,脈候左右三部數,則比朝稍緩,而胃脈不足則一樣矣。湯劑進御後,命書明朝煎入之敎,藥房入侍時,理中建功湯一貼,明朝依前煎入事。出榻敎上曰,都廳進前,宗奎進伏。上曰,川渠今則何如,而其果巡視乎?宗奎曰,節目有巡視之事,故果爲巡視矣。上曰,五間水門能不塞,而優爲開閉乎?宗奎曰,開閉無礙矣。上曰,以此觀之,其不塞可知。永通橋下,能跨馬出入耶?宗奎曰,此則似難矣。上曰,此橋素善塞矣。鳳漢曰,然矣。上曰,都廳一人,許多川橋,何以濬哉,編木處,能免頹圮否。宗奎曰,此則自本廳出物隨毁隨補矣,仍退出。上曰,御製世孫嬪冊封儀續覽節目,都承旨與禮房承旨主之。世孫嬪冊封補編節目,禮判主之,鳳漢曰,嘉禮後,則此可爲完編矣。上曰,然矣。命入內音篆字,覽訖,以篆劃書下內音二字下敎曰,以此本爲之,而其上書以御筆二字,可也。鳳漢曰,日暮窓昏之時,書下御筆,劃若刊出,臣等之心,實不勝喜幸矣。上曰,今之眼力,若不如此,則豈可堪耐乎?泰齊持五禮儀儀註進伏,上命承旨讀之曰,六禮儀註,自有五禮儀,此則依前磨鍊,而予之所欲觀者,卽昨日書下三條也。其一慈殿受王妃朝見儀也,其二慈殿與大殿·中殿,受世子嬪相見儀也,其三慈殿與大殿中殿世子世子嬪,受世孫嬪朝見儀也。若奉兩慈殿,則殿內楹外坐次,一一分排,而拜禮則當只行於最尊位,依前書下者,一一磨鍊添註,明朝持入,可也。泰齊曰,王世子納嬪儀註中,正使之告主人,有曰作儷儲宮,主人之告祠堂,有曰將入東宮,此等文字,當改之矣。上曰,改之以王世孫宮,可也。泰齊曰,王世子納徵儀,以玄三纁二用之,馬則兩馬,今亦依此例爲之乎?上曰,玄三纁〈二〉則無可改,而馬則以一馬用之,可也,仍命承旨書之。傳曰,世子嬪六禮時,比大婚減半,玄三纁二,今番雖欲差等,更無所減,今亦仍此例納徵,馬減一匹,國婚定例,依此釐正,正使之於嬪父,嬪父之告其先,今番皆稱王世孫宮,盤床及面幣,申飭下敎,載於世孫嬪儀軌末端上。出傳敎傳曰,凡事旣減,今番世孫嬪家,盤床面幣,只三揀日冊嬪,親迎日詣本宮,宮人內侍擧行,而旣禁,切勿用綾事,分付。他餘往來宮人內侍,切勿擧行,若是下敎之後,若有濫徵者,當隨現嚴徵。出傳敎傳曰,望七之年,又見三百年初有之事,六禮豈不欲親臨,而今年不欲御殿,意蓋追慕,自納采至冊嬪,以權禮磨鍊,臨軒醮戒,在於正月,當親臨,以此分付。出傳敎彛章曰,左承旨任瑋違牌矣。上曰,書之。傳曰,左承旨任瑋許遞,其代,參知柳健除授,牌招察任,房依前房。出傳敎諸臣退出。
上在慶熙宮。常參·經筵以代理停。
藥房都提調臣洪鳳漢,提調臣金相福,副提調臣李彛章啓曰,昨日再進湯劑,伏未審夜間,聖體調攝,若何?寢睡·水刺之節,亦何如?今日臣等,與諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。氣則一樣差愈矣。
中宮殿,藥房口傳問安。答曰,知道。
柳健,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于鄭尙淳曰,奉審進去大臣,夕入侍,同爲入侍。
大臣,思陵奉審書啓,以承傳色,口傳下敎曰,令該曹依此擧行。
鄭尙淳啓曰,明日拜表時,諫院無進參之員,除在外外未肅拜人員,待開門竝卽牌招,以爲進參之地,何如?傳曰,允。
傳于成天柱曰,陪衛中騎郞摠郞,皆刪傳言色,以世孫宮薛里兼察懸註下敎中,政院起居政院二字,更書講書院衛從司六字。
又傳曰,宜定於法初,世孫嬪宮,只講〈書〉院衛從司問安,政院·玉堂宗班置之,宗臣加資受由問安,亦置之,鳳頭之聲,闕內置之,闕外宜低,此條盤床,下敎代書錄。
又傳曰,侍陪則尙宮置之,只五雙着唐衣,戴函婢三雙負函,忠贊衛一雙擧行。
傳于鄭尙淳曰,開政每致夜深,牌去來申飭。
又。傳曰,工曹參議望,旣已問于大臣,則乃是廟薦,卽爲入之。
有政吏批,判書李鼎輔牌不進,參判金相喆進,參議徐命膺受由在外,左承旨鄭尙淳進,啓曰,判書李鼎輔牌不進,參議徐命膺受由在外,小臣獨政未安,何以爲之?敢稟。傳曰,仍爲之。以徐命天爲承旨,洪名漢爲兵曹參知,洪啓能爲軍資正,韓宗濟爲司成,金陽澤·李昌誼爲同成均,洪啓禧爲校書提調,金敬之爲禮曹佐郞,宋述孫爲典籍,鄭遠達爲工曹參議,兼春秋單權極·朴祥耉。兵批,判書具善行病,參判金器大受由在外,參議鄭基安入直進,參知韓光會昌德宮入直,一員未差,同副承旨柳健進,副護軍金元行·鄭遠達·李潭,副司直洪啓禧·任瑋·李翼元·趙曮·鄭履煥·南玄老,副司果洪秀輔·鄭晩淳·金致讓單付。
柳健,以禁衛營言啓曰,來十一月當二番前部右司屬,黃海道五哨軍兵,逢點實數六百五十名,已爲點閱整齊,來十一月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來壬午正月當三番前部後司屬,黃海道五哨軍兵,來十二月二十五日京中逢點,依例準二朔立番之意,本道監兵使處,預爲,何如?傳曰,允。
又以御營廳言啓曰,各軍門試射時,沒技人別單,已有前例矣。本廳旗牌官閑良申命和,今十月二十五日賞試射時,片箭一巡邊三中沒技,依例別單書入之意,敢啓。傳曰,知道。
又以御營廳言啓曰,本廳來十一月十二月兩朔應立左部左司屬,慶尙右道五哨軍兵六百七十名,已爲逢點整齊矣。十一月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,今此下番軍兵試才賞格,從分數多寡,以本廳所儲木綿分給後,別單書入之意,敢啓。傳曰,知道。
又以御營廳言啓曰,本廳來壬午正月二月兩朔應立,左部中司屬,全羅左道五哨軍兵,十二月二十五日,京中逢點,壬午年正月初十日,與左司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
右議政尹東度,思陵奉審書啓,臣等進詣思陵陵上,莎草有頉處奉審,則莎草枯損處,丙方長四尺,上廣二尺,下廣一尺五寸,午方長十一尺,廣四尺,庚方長九尺,廣六尺,戌方長十尺,上廣四尺,下廣二尺,乾方長五尺,廣二尺,子方長五尺,廣三尺,自寅方至辰方,亦有間間稀疎處,竝圖形以進,而陵上莎草,如是有頉,極爲未安,事當趁卽修改,而當此寒節,有難動役,莎草亦未易着根,待開春卽,令該曹擇日修改,似合事宜,而曲墻內外,及左右邊莎草,亦多有枯損處,一體擧行事,分付,何如?傳曰,依爲之。
王世子,在昌德宮。常參停。
鄭純儉達曰,大司憲李奎采再度呈辭留院,執義南惠老,掌令姜潤·邊得讓,持平李鳳祥·徐秉德在外,今日以監察茶時之意,敢達。令曰,知道。
辛巳十月二十六日巳時,上御思賢閤。藥房入診,禮判·判尹,追後入侍時,都提調洪鳳漢,提調金相福,副提調李彛章,禮曹判書南泰齊,漢城判尹金陽澤,記事官兪恒柱,記事官尹錫周·鄭擇,醫官金履亨·許礈·李以楷·李泰遠·金履固·慶絢·吳道炯,以次進伏訖。鳳漢曰,日氣猝寒,夜來,聖候若何?上曰,差勝後一樣矣,鳳漢曰,寢睡·水刺之節,何如?上曰,一樣矣。鳳漢曰,診之何如?上曰,診之,履亨診訖,退伏曰,脈候左右三部,今則度數調均,無數滯之氣,而胃脈不足,則大體一樣矣,湯劑進御後,命書晩後煎入之敎,藥房入侍時,理中建功湯一貼,晩後更爲煎入事。出榻敎彛章曰,禮判·判尹,方在閤外矣。上曰,使之入侍,禮判·判尹,同爲入侍事。出榻敎上謂陽澤曰,卿奉審而來,其果無頉乎?陽澤曰,然矣,而臣以翼陵獻官,依傳敎奉審陵上殿內後,詣典祀廳,祭物看品,而見其造果造餠,則廳下仰帳,以油芚爲之,而體樣甚小,不能遍覆,故問於明陵守僕,則答以此處仰帳,以六張附爲之云,翼陵仰帳,以四張附爲之,故敢達矣。上曰,翼陵仰帳,亦以六張附爲之。出擧條陽澤先退。上曰,此重臣,有古氣無時禮,而雖有固執,做事不無其效矣。其形貌,依然有厥父之典形矣。鳳漢曰,到老漸出古重臣之態矣。上曰,中年態似鄕人矣,今則儀容漸勝矣。鳳漢曰,自少有淸疎之氣矣。上曰,登科時態,似鄕人矣。今繼其父,位至八座,豈不貴乎?鳳漢曰,古重臣掌試之公明精選,至今有名,而此重臣試監,雖或不及,其公誠則繼跡矣。上曰,此重臣曾爲文衡已久,而試監則雖不及於乃父,其公誠則果如卿言矣。鳳漢曰,嬪宮無朝廷問安,則於世孫宮爲之,事涉如何矣?上曰,果然矣。承旨書之。傳曰,今因節目釐正思之,世孫宮朝廷問安過矣。此後勿爲,於謝恩,只世孫師傅諭善·講書院實兼官·衛從司官員爲之,或有受由者,依侍講院例,一體爲之事,分付。出傳敎鳳漢曰,政院·玉堂,雖有勿爲問安之敎,內局則宜有問安之節矣。上命入藥房批答,覽訖,命承旨書之。傳曰,莫重批答,遺漏挾書,當該中官,從重推考。出傳敎上曰,王世孫嬪朝見儀註。依昨日下敎,夕入診,同爲入侍,可也。泰齊曰,今此儀註節次繁褥,倉猝之間,猝難措手,博古典章,從容商確,追後持入,恐未晩矣。上曰,拜禮及坐次,予已書下,依此磨鍊,何難之有?夕入診前,必爲磨鍊同入可也,仍以御筆,細書數行於儀註笏記末端,坐次拜禮,與前日書下者相似。傳曰,今番世孫嬪三揀擇後,興明門內乘輦,由西挾延光門,行嘉禮日,興化西挾入,由延光門入事,分付。出傳敎傳曰,今番世孫嬪宮儀節釐正與下敎,添錄於世孫儀軌末端,編輯人·校正人,卷末亦爲列書。出傳敎傳曰,時値冬月,嘉禮廳初揀擇後,卽爲擧行事,分付,初揀擇正時,辰正三刻。出傳敎鳳漢曰,臣有可奏之事矣,今爲應敎者,將至十人之多,而陞資之道,或有拘於解由者,似有變通之道矣。上曰,何以爲之?鳳漢曰,自上特除後,有解由勿拘之命,則似好矣。上曰,水原府使準朔乎?鳳漢曰,姑未準朔,而承旨·參議,今方有闕矣。上曰,然則好矣。承旨書之。傳曰,右承旨·工曹參議許遞,政官牌招,承旨以在京無故人備擬,參議望問于大臣堂下中備擬。出傳敎鳳漢曰,承旨·參議,備三望之外,其餘二人,欲擬都廳之望矣。上曰,好矣。鳳漢曰,此事欲待僚相共奏矣,今此率爾先奏,臣心不安矣。上曰,予知卿意,何不安之有?彛章曰,昨日御筆內音書下後,今日又下小內音,此二件宜用各筒矣。上曰,大小音,以一筒爲之,可也。禮判夕入診,同爲入侍事。出榻敎諸臣以次退出。
辛巳十月二十六日申時,上御思賢閤。藥房入診,右相·禮判,同爲入侍時,都提調洪鳳漢,右議政尹東度,提調金相福,副提調李彛章,禮曹判書南泰齊,記事官兪恒柱,記事官尹錫周·鄭擇,醫官金履亨·許礈·李以楷·李泰遠·金履固·慶絢·吳道炯,以次進伏訖。鳳漢·東度曰,午間,聖候若何?上曰,一樣矣,鳳漢曰,水刺進御乎?上曰,將有酬應之事,故果爲進御矣。仍下敎于右相曰,卿先奏其奉審。東度曰,陵上莎草,枯損處甚多,曲墻亦有頹圮,臣問事知守僕,則以爲冬莎草則着根甚難,待明春可以爲之云矣。上曰,圖形持入耶?東度曰,然矣。上覽訖,鳳漢曰,明春改莎草時,當用京募軍,以儲置米募軍,似好矣。東度曰,莎草不啻有枯損處,大體稀疎矣。上曰,募軍一節,臨時更稟。鳳漢曰,診之,何如?上曰,診之,履亨診訖退伏曰,脈候左右三部,無數滯之氣而調緩,大體如朝矣。湯劑進御後,命書湯劑煎入之敎,藥房入侍時,理中建功湯一貼,明朝依前煎入事。出榻敎泰齊曰,三條儀註,依下敎更爲持入。上命承旨,讀過一遍,仍下敎曰,儀註如畫,誠善爲之矣,其人甚實,故果能此矣。鳳漢曰,臣亦取看,磨鍊果好矣。泰齊曰,王世孫嬪朝見禮儀註三條,筵中旣已釐正,更爲正書啓下乎?上曰,旣已釐正,不必更爲啓下,直以此入錄續五禮儀補編,可也。泰齊曰,然則以此正書,出付校書館乎。上曰,依爲之。出擧條鳳漢曰,玉堂新錄人行公前,舊錄人亦不擬於他職事,頃有下敎,而聞銓曹堂上之言,則凡諸窠闕,無以排擬,如翊善之職,未免留窠云,其時下敎,實出於飾礪新錄之聖意,則舊錄不當一體施行,故敢此仰達。上曰,舊錄人則勿拘事,分付,可也。出擧條明日診筵,冬至三使臣,同爲入侍事。出榻敎諸臣以次退出。
上在慶熙宮。常參·經筵以代理停。
藥房都提調臣洪鳳漢,提調臣金相福,副提調臣李彛章啓曰,連日再進湯劑,伏未審夜間,聖體調攝,若何?寢睡·水刺之節,亦何如?臣等今日,率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。氣則差愈後一樣矣。
中宮殿,藥房口傳問安。答曰,知道。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
以承傳色,口傳下敎曰,都承旨入侍時,持國婚定禮以入。
鄭尙淳啓曰,新除授同副承旨徐命天,今日不爲出肅,卽爲牌招,何如?傳曰,允。
柳健啓曰,今日拜表時,兩司當爲進參,而諫院多官,俱已違牌,憲府則監察代行矣,雖無諫院,亦有行禮之例,今番則何以爲之?敢稟。傳曰,依前擧行。
傳于鄭尙淳曰,藥房入診,三使臣同爲入侍。
李彛章啓曰,藥房三提調,依下敎持湯劑來待矣。傳曰,入侍。
柳健,以備邊司言啓曰,本司武郞廳南舜喆,奔走勤仕,已滿十五朔,依例陞敍,或守令除授事,捧承傳施行,何如?
鄭尙淳,以弘文館言啓曰,本館上番,連日姑降入直,事甚未安,修撰李得培,自鄕上來,卽爲牌招入直,何如?傳曰,允。
李彛章,以弘文館言啓曰,副校理李仁培,自鄕上來,卽爲牌招察任,何如?傳曰,允。
王世子在昌德宮。常參停。
鄭純儉達曰,大司憲李奎采再度呈辭入達,執義南惠老,掌令姜潤·邊得讓,持平李鳳祥·徐秉德在外,今日以監察茶時之意,敢達。令曰,知道。
又達曰,明日常參取稟。令曰,停。
鄭純儉,以兵曹言達曰,今日査對時,本曹堂上一員,當爲進參,而判書臣具善行身病猝重,參判臣金器大呈辭在外,參議臣鄭基安入直,參知臣韓光會昌德宮入直,新除授參知洪名漢未肅拜,他無推移進參之員,參知臣洪名漢,卽爲牌招,以爲進參之地,何如?令曰,依。
以兵曹參知洪名漢牌不進罷職令旨,令于鄭純儉曰,推考徽旨捧入。
柳健,以義禁府言達曰,廣興倉主簿李道翼,拿問處之事,傳旨啓下矣。李道翼下去京畿利川地本家云,依例發遣府羅將,拿來,何如?令曰,依。
咸鏡假都事李宗燁狀達,今十月令進上生文魚·大口魚,因日氣溫暖,味變色惡,限內不得封進,惶恐待罪事,令于柳健曰,勿待罪事回諭。
刑曹參判鄭彦儒書曰,伏以,臣本才智魯下,百不猶人,加以犬馬之齒,今已七十有五矣。陳力就列,息望已久,而昨年金吾之兼帶,今春本職之除拜也。臺官指斥以老憒失措,宰臣盛陳其衰耗難强,曲蒙我大朝之特命卸解,更下便年之聖敎,如臣無似,何以得此?祗奉洪恩,感祝度日,乃今千萬夢寐之外,前任本職,忽地復叨,分義惶蹙,宜卽肅命,而已衰之身,昏謬轉甚,則前旣被彈而見遞。今忽怵分而出肅,決非廉隅道理之所敢安者,玆敢據實陳情。伏乞离明,特加軫念,亟許遞免,以安賤分,千萬幸甚。答曰,覽書具悉。卿其勿辭,從速察職。
全羅監司元景淳書曰,伏以,臣之向來陳章徑歸,雖緣情理之萬不獲已,而其行止之顚倒,分義之虧壞則極矣。論以邦憲,宜被重誅,睿度寬涵,曲加矜諒,賜以溫批,許以由暇,省護病母,攢手感祝,繼伏承大朝殿下,誨責備至,辭旨諄切,有若慈父之詔迷子,罪在罔赦,罰止特遞,惶隕懍惕,縮伏訟愆。迺於千萬夢想之外,忽承湖臬按察之命。臣於是,惝怳震駭,莫省攸措,噫今之方岳,古之連帥也。必得威名足以服衆心,才猷足以當一正,然後方可以任承宣之寄,而望澄淸之效矣。顧此湖南一路,民物之殷重,事務之繁委,伯仲於嶺服,而況今災荒孔酷,賑政當前,體聖如傷之仁,濟生靈近止之命,其責專在於道臣,道臣之得失,所關果何如哉?臣本倥侗,全無曉解,吏事治理,尤所昧昧。且臣素抱貞疾,衰謝日甚,視聽眊聵,精神昏錯,居然一癃老人樣子,漫局閑職,尙患不堪,其可與議於管理五十州之任乎?今若徒幸於則哲之明,偶有一失,而厭然掩其難强之實,妄擬擔荷,立見顚沛,則終歸於欺君而辱國矣,此臣所以惶懼兢蹙,不敢爲承膺之計也。除旨之下,宜卽祗詣輦下,仰暴情實,以冀离明之裁處,而適臣風痰本症,重添寒感,委頓床席,蠢動無路,猥從縣道,冒陳微懇。伏乞睿慈,俯垂鑑燭,亟令鐫遞臣新除職名,以重官方,以安賤分,公私不勝萬幸。答曰,覽書具悉。卿其勿辭,從速往欽焉。
江原監司李最中書〈曰〉,伏以,臣猥蒙大朝殿下特達之私,畀以保障之責,經年莅任,徒費廩祿,孤恩負罪,若隕淵谷,乃者關東按察之命,遽下於千萬夢想之外,驚惶恧蹙,尤莫知措躬之所。臣本空疎蔑裂,最居人下,加以貞疾在身,神識昏短,再試州邑,一無報效,至若藩臬之寄,責任尤大,苟非才猷有裕,威望所著者,則其不能彈壓一道,黜陟臧否也明矣。臣之本末長短,宜莫逃於淵鑑之下,而今此誤恩,謂或有可堪之實,擧以授之,若是無難,爲臣身榮寵極矣。將奈人器之不稱,東民之失望何哉?縮伏屢日,恭俟公議,迄無聞焉,益增訝惑,玆敢披瀝肝血,仰干睿聽。伏乞离明,俯垂諒察,亟令鐫改,以幸公私焉。答曰,覽書具悉。卿其勿辭,從速往欽焉。
吏曹參議徐命膺書曰,伏以,臣癃病杜門,于今四載,楸原日蕪而久曠三周之禮,霜露時降而未展怵惕之思,喘〈息〉徒存,木石何異?迺蒙恩暇,朅來瞻依,某水某丘,指點彷徨,悲已極於念舊,感徒切於伸情,北望西顧,但覺涕淚之無從也。始臣欲一省塋域,旋尋歸程,而以積年床玆之身,爲連日驅馳之勞,靡弊撼頓,理所必有,且辭出之日,風氣澟烈,行路無不皸皴,寒威摧剝,常先樹葉,新祟作於外,舊症乘於內,晝不能食,夜不交睫,雖使不顧死生,擔曳前進,未及半道,必有轉踣之患,欲於先臣弊廬,略備調治,待其少愈,自力造朝,而惟是縻身職名,爲務甚緊,豈容曠日引月,一任虛帶,徒爲臣鄕里之光榮哉?炯炯此念,寤言不昧,伏枕轉輾,又益一症也。臣自年來,如蟄坏戶,世間人事,一不何問,而只以聖恩至重,明時未忘,遲回班行,不敢言去,遂使華誥氷銜,逐年叨塵貪戀之哨,不待有識,臣固自訟,而獨於要津一路,以人望之不歸,尙未犯淟涊之譏,今適不幸,再除再膺,以至於偃處田野,遙彼誥命而極矣。夫朝廷官爵,但爲臣設則已,不然。輕乘華轂,豈可待玄黃而不駕哉?臣知其無是也。玆敢力疾構章,畢暴衷悃,仰首嗚呼,於貳極之下,察臣之志,憐臣之病,亟遞所帶職名,得以任使往來,翹肖微性,曲遂於生成中,千萬幸甚。答曰,覽書具悉。爾其勿辭,從速上來察職。
修撰金和澤書〈曰〉,伏以,臣之父母,篤老癃疾之狀,實爲通朝之所共知,而臣之迫於情私,丐許歸養之書,亦旣三徹于离明之下矣。故自己卯以來,拜官者再,輒蒙恩遞,及其昨冬之拜左贊讀也。特荷大朝殿下聞臣乞歸之狀,卽垂矜憐之敎,許解職名,俾便歸養,聖恩至渥,隕身莫酬,日與老父老母,頌祝洪造,一朞于玆矣。迺於本月二十一日,伏奉承政院有旨,以臣爲弘文館修撰,令臣斯速乘馹上來者,臣稽首聞命,驚惶踧踖,不知措躬之所。噫,近密之班,孰不淸華,而經幄之職,尤號極選,苟非學識足以導迪君心,才猷足以裨補治體者,莫宜居之。臣則幼而失學,長又無聞,倖竊科第,濫廁侍從,從前所踐,已愧踰分,況於是職,曷敢冒膺?兼以疎拙之性,不合時用,庸下之質,都昧時務,特一倥侗者耳。今乃苟然充數於學士之列,責之以論思之職者,豈不有傷於愼簡之政哉?臣不惟揣分量材,萬萬無冒進之勢,竊以父母,年益高而病益深,視臣乞養之初,憂危之形,又不知深得幾分矣。不得不復申前請,固知螻蟻微私,煩瀆爲罪,而臣不自言,誰肯爲臣言者,臣父今年七十有九,宿苦風濕,筋骸弛廢,轉側須人,少失將護,則熱劇痰乘,精神昏瞀,急灌藥物,始得蘇醒,比年以來,屢經是症,常不知發在何時。臣母今年七十有七,氣血凋耗,濕痰用事,百體刺痛,加以夏秋之交,重經毒痁,形神銷脫,尤無餘地,床笫殘喘,不勝危澟,顧臣方寸,亂已久矣。出以從仕,誠非其時,臣之父母,晩而得臣,愛少之情,實鍾於臣。且臣兄弟四人,伯仲俱歿,只有一兄,亦繫于官,臣獨無故,恒在親側,飮食起居,非臣不可,臣實爲終養父母之身。臣謹按國典,父母年七十者,一子歸養,年八十者二子歸養,其參酌人情,效尙禮敎之意,於虖休哉。今臣父之年,過一二月則洽滿八十,二子歸養之文,正爲如臣者設耳。雖以列聖朝故事言之,世宗朝魚變甲,以集賢學士,爲父母年老,謝仕歸家,成宗朝則有金麟厚,宣祖朝則有盧守愼,或以母老,或以父母俱老,陳懇蒙許。至若近例,則前司諫臣南惠老,親老陳情大朝,殿下卽許其歸,臣竊觀我朝禮樂制度,迥出前古,至於明倫體下之情,尤爲詳密,先輩之蒙被恩典者,蓋不可數,而以臣謏聞,已得此諸臣焉。但臣以眇末新進,跡又疎逖,安敢望厚受知遇,曲蒙恩渥如四臣者,而猶敢三籲四籲而不已者,上援不易之國典,旁引惠老之近例故耳。馹召之下,趨承無路,敢從縣道,瀝血陳章。伏惟邸下,覽國典歸養之文,察賤臣懇迫之情,遠追列聖特許之至仁,近體大朝已行之美事,亟遞臣本兼職名,俾專救護,下臣此書於該曹,使之據法照例,永解朝籍,以終父母天年,則非獨臣之幸,必有補於昭代敦崇風化之政矣。古人云事君之日長,事親之日短,臣三復斯言,未嘗不流涕,幸蒙天地父母之仁,得遂人子之至願,則一哺一養,無非生成之恩,所謂生當隕首,死當結草者,正道臣今日之心也。干冒崇嚴,罪當萬死,臣無任瞻天頓地涕泣祈懇之至。答曰,覽書具悉。所陳雖若此,大朝特敎之下,不可輕許,爾其勿辭,從速上來察職。
辛巳十月二十七日辰時,上御思賢閤。藥房入診,三使臣同爲入侍時,都提調洪鳳漢,提調金相福,副提調李彛章,記事官趙錫穆,記注官尹錫周,記事官鄭擇,上使海興君橿,副使南泰會,書狀李宜老,醫官金履亨·皮世麟·許礈·李以楷·李泰遠·慶絢·吳道炯,以次進伏訖。鳳漢曰,日氣愈寒,聖體若何?上曰,差愈矣。寢睡·水刺之節,亦何如?上曰,寢睡則爲之,而厭進則一樣矣。鳳漢曰,請令醫官診候。上曰,診之。履亨入診退伏曰,左右三部,度數調均,而胃脈不足則一樣矣。世麟入診退伏曰,脈候左右三部調均,而微弱則如前矣。諸醫所奏,與首醫言略同,仍進御湯劑後,醫官先退。鳳漢曰,湯劑晩後,當依前煎入矣。上曰,藥房入侍時,理中建功湯一貼,晩後更爲煎入。出榻敎彛章持國婚定禮以進,上謂戶判曰,金環靑氊,以爲造入,可也。相福曰,退當詳考單子以奏矣。上曰,戶判每事甚詳密矣。鳳漢曰,戶判多有知,而做事周詳矣,前於筵席,曾無才局之薦,而聖敎若此,政所謂知臣莫如君也。上曰,注書出去,堂上譯官,使之入侍,賤臣錫穆,承命出引譯官入侍。上曰,漢語蒙學,各自爲酬酢以奏,可也。奏畢,譯官先退。上曰,上使有所奏乎?海興君橿曰,別無仰稟事矣。上曰,萬里寒程,何以往還,唐音所謂嗟君萬里行者,政謂今日道也。橿起伏而對曰,今將辭退,下情不勝悵仰矣。上曰,上使容貌豐好而健實,想無慮往還矣。來時高皇帝文集·大明統記得來,蒙古動靜,亦詳察以奏,可也,久欲聞河淸消息,而終未聞焉。則信如予胃脈之一向微浸也,三使各賜給煖帽一件·臘藥一封,仍下敎曰,今當遠送,心甚悵然,以此爲贐也。彛章曰,續五禮儀,開板一款,問於藝閣,則其時自本館,卽以鑄字印出,而慶尙監營,亦有木板,蓋聞其時,自京先用活字印出,而又分付嶺營,刊行木板云矣。上曰,今亦依此爲之。出擧條上曰,飭已行矣。禁推儒臣竝放送,卽爲牌招,夕入侍,持冊同爲入侍。出傳敎諸臣退出。
辛巳十月二十七日申時,上御思賢閤。藥房入診時,都提調洪鳳漢,提調金相福,副提調李彛章,記事官趙錫穆,記注官尹錫周,記事官鄭擇,醫官金履亨·皮世麟·許礈·李以楷·李泰遠·慶絢·吳道炯,以次進伏訖。鳳漢曰,晩後聖體若何?上曰,一樣矣。鳳漢曰,水刺之節,亦何如?上曰,飮啖亦勝矣,鳳漢曰,令醫官診候。上曰,診之,履亨入診退伏曰,脈候左右三部,度數調均,而胃脈虛弱則一樣矣。諸醫所奏,與首醫言略同。上曰,歷觀史記,有良將則可以守禦,予之飮藥制病,亦猶是矣。仍進御湯劑。鳳漢曰,湯劑當依前煎入矣。上曰,藥房入侍時,理中建功湯一貼,明朝依前煎入。出傳敎上曰,注書出去,儒臣持孟子使之入侍。賤臣錫穆承命出,與校理徐有良入侍。上曰,副修撰洪樂純只推,更爲牌招,先入侍後謝恩,洪述海入侍事。出榻敎上命讀孟子盡心篇,有良讀,自孟子曰易其田疇,止而民焉有不仁者乎?彛章讀。自孟子曰孔子登東山,止不成章不達。上曰,於此章,可見聖人氣象。今若登泰白山而小朝鮮,登崑崙而小中國,則是亦聖人氣象也。且日月之光,普照天下,無所不至,則於此亦可見聖人氣象矣。朝鮮比魯孰大?彛章曰,朝鮮似大於魯矣。上曰,戰國時列國幅圓,甚偏小矣。彛章曰,其時分爲千八百國,其小可知矣。上曰,皇明十三省,其一省必大於朝鮮矣。彛章曰,然矣。上曰,以我國言之,三韓鼎峙時,尙可爲國,而今則統合之後,猶不知其加大,豈不異哉?慶州與漢陽,何如?彛章曰,慶州地僻而且狹,不如漢陽之控扼八路,山水之文明,又不如漢陽矣。上曰,自松都望見,山水之文明絶勝,而第文明勝,故朝鮮弱矣。仍命翰注·兼史輪讀,錫穆讀,自孟子曰鷄鳴而起,止利與善之間也。錫周讀,自楊子取爲我,止執中無權猶執一也。鄭擇讀,自所惡執一者,止不及人不爲憂矣。儒臣洪述海·李得培·洪樂純,以次入侍。述海讀,自孟子曰柳下惠不以三公易其介,止樂而忘天下。得培讀,自孟子自茫之齊,止不可虛拘。樂純讀,自孟子曰形色天性,止莫之禁而不爲者也。上曰,文義各奏之。樂純奏文義時,上命述海移伏樂純傍,仍下敎曰,文義各相議以奏,可也。樂純曰,形色,天性也,人皆有之,而唯聖人,爲能盡人之道,而能踐其形也。上曰,下番之意,何如?述海曰,所奏然矣。上仍命承旨曰,今夜入直,以新入兩儒臣爲之,可也。徐有良·李得培先退,上命兩儒臣進前。下敎曰,予之所以爲此者,欲使爾輩,勿如前日之撕捱也。宋太祖以盃酒釋感,先朝又有金萬埰·尹德駿調劑之事,爾輩亦體予意,勿以往事,相勿介滯於胸中,可也。述海曰,臣本自蕩然,而聖敎若此,敢不仰體也。樂純曰,臣行已無狀,爲招人言,自反而無尤人之意矣。今承聖敎之若此,所遭雖過於此,敢不仰體乎?上曰,汝等之意,誠可嘉矣。兩儒臣退出後,上曰,兩儒臣慮或有不體予意,致有處分之擧矣,今見快釋,皆周徧矣。仍勉戒翰注兼史曰,翰注卽侍從也。兼史亦有職事,爾輩亦各自勉勵,以體予意焉。錫周起而對曰,如臣微末之類,勉戒若此,爲殿下臣子者,曷不仰體乎?上謂鄭擇曰,汝卽李惟泰外曾孫也。汝爲其子孫,汝亦體予意,以報汝外曾祖未盡報之恩。擇起伏曰,賤臣才識魯莽,無一可稱,而聖敎之諄復於微臣若此,臣敢不感動仰體也。上謂錫穆曰,汝卽嶺南鄒魯鄕人也。予之所以眷眷於嶺南者,非爲誇張,以鄒魯舊鄕而然也。予雖誤認汝錫愚,而今日使之入侍者,意亦在焉,汝須體予意焉。錫穆起伏而對曰,於遐外微賤之臣,下敎若此,臣敢不鞠躬盡力,仰體聖意乎?上曰,注書極精緊矣。趙錫愚容貌豐好,爲人純實矣。彛章曰,趙錫愚已作故,持平除命,下於死後,故官敎送于監營,以爲還納云矣。上臥而驚起曰,然乎?不覺愴惻。仍命書傳敎曰,今日洪述海,洪樂純面飭,其令入直。噫,此豈爲述海·樂純而然乎?暮年惓惓群下之意也。以餘意,勉飭入侍翰注兼史,因此知持平趙錫愚之已故,聞官敎到監營云,趙錫愚恭默閤入侍,注書陞六者也。今者臺侍,亦云晩矣,而昨日趙錫穆,誤以錫愚,其令入侍今日矣。伊後乃覺錫愚之已陞六,問而知之,吏曹此單,聞於元良,非此何以知之?聞來不覺惻傷,令道臣官敎送于本家,將下敎,其令卽爲題主致賻等節,使道臣亦卽擧行,以示予意。噫,副望點下,意亦在矣,豈意錫愚未及知而奄故乎?尤爲傷心,官敎或來銓曹,政院將此敎,下諭道臣,一體下送。傳敎畢書後,彛章曰,曠絶恩渥,及於已故之臣,令一國感聳矣。上曰,於堂后微臣,予豈若是其眷念,而曾所近使之臣也,烏得不如是也?上曰,頃者申飭,近來辭單陳書請由又紛紜,一切勿捧,以抑其弊。出傳敎諸臣退出。
上在慶熙宮。常參·經筵以代理停。
藥房都提調臣洪鳳漢,提調臣金相福,副提調臣李彛章啓曰,冬雪初下,日氣猶寒,伏未審夜間,聖體調攝,若何?寢睡·水刺之節,亦何如?湯劑今方煎入,而今日臣等率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。今已差愈,三貼劑入,繼進日問候,宜矣。
中宮殿,藥房口傳問安。答曰,知道。
傳于鄭尙淳曰,北道道臣,藥房入診,同爲入侍。
以大司諫洪準海,司諫李堉牌不進罷職傳旨,傳于李彛章曰,只推。
傳于鄭純儉曰,爲宗國,此心憧憧,且再明追慕憶昔,其將一倍,初擇然後,此心可舒,初揀擇明日爲之事,分付禮曹。
傳于徐命天曰,錢文三十貫,輸送于於義宮,三十貫輸送于龍銅宮事,分付戶曹。
王世子在昌德宮。常參停。
柳健達曰,明日儲慶宮忌辰正日,常參頉稟。令曰,知道。
又達曰,大司憲李奎采三度呈辭留院,執義南惠老,掌令姜潤·邊得讓,持平李鳳祥,徐有良在外,今日以監察茶時之意,敢達。令曰,知道。
柳健達曰,左贊讀尹勉憲,以其親病,陳書徑出,原書以順康園忌辰齋戒,纔已退却矣,所當直捧禁推徽旨,而此與無端徑出有異,推考警責,何如?令曰,依。
又達曰,明日次對,兩司無進參之員,除在外呈辭受由外未肅拜人員,待開門竝卽牌招,以爲推移進參之地,何如?令曰,依。
以大司諫洪準海,司諫李堉等牌不進罷職令旨,令于柳健曰,推考徽旨捧入。
柳健達曰,講書院闕直,事甚未安,兼右翊善李海重,兼右贊讀李徽中,竝卽牌招以爲推移入直之地,何如?令曰,依。
以兼右贊讀李徽中牌不進罷職令旨,令于柳健曰,推考徽旨捧入。
以慶尙監司狀達,薦新進上生靑魚,限內不得封進,惶恐待罪事,令于柳健曰,勿待罪事,回諭。
右副承旨柳健書曰,伏以,臣之情勢,豈有抗顔周行之路,臣之鈍劣,豈敢承當出納之任,而騎省喉院,除旨聯翩,殆無虛月,不知大朝,何所取於滓穢之一賤臣,而前後厚渥之荐被,乃至於此也。臣於是,感激恩私,嚴畏分義,雖不得不冒沒承膺,而若其廉隅之放倒,私心之恧蹙,已不可勝言,仍因苟蹲,斷無是理,且臣春秋兼銜,與同春秋臣曺命采,有友婚應避之嫌,揆以法例,在下當遞,而頃叨是任之日,未及覺察,今始露章自列。伏乞离明,俯賜鑑諒,亟令遞改,以安私分,以存公格,不勝幸甚。答〈曰〉,覽書具悉。書辭,令該曹考例,稟處。
戶曹判書金相福書曰,伏以,臣於日昨,伏蒙藝文提學除授之命,臨殿召試,試官不可不備也,藥院保護,義不可以曠職也。遂不敢不冒膺難冒之職,一日二日,迄未控籲,臣不勝惶愧之至,臣於是職,雖曰前已猥玷,而至於不由政曹之擬入,而出自中批,蓋未之有也。臣之魯莽,本不合於館閣之任,而向來擸掇,恒積愧懼,逡巡辭避,固分之宜,今因臨急而乏望,遽紆非常之特命。臣何敢晏然仍據,以啓日後之弊哉,而況簪紳之列,詞學之英,名實著稱,公議之所副望,有優於臣百倍者,苟使銓衡之地,擧以授之,不患無人,臣其可以格外之恩,視若固有,而不足自處,以妨賢路乎?玆始略具短書,仰陳當遞之義。伏惟离明,俯垂照諒,亟令鐫改臣所兼藝苑之任,以存公格,以安私分,不勝幸甚。答曰,覽書具悉。卿其勿辭,從速行公。
辛巳十月二十八日巳時,上御思賢閤。藥房入診,北伯同爲入侍時,都提調洪鳳漢,提調金相福,副提調李彛章,咸鏡監司趙明鼎,記事官兪恒柱,記事官尹錫周·鄭擇,醫官金履亨·許礈·李以楷·李泰遠·金履固·慶絢·吳道炯,以次進伏訖。鳳漢曰,夜來,聖候若何?上曰,差勝後一樣矣。鳳漢曰,寢睡·水刺之節,亦何如?上曰,善睡而善進矣。鳳漢曰,診之,何如?上曰,診之。履亨診訖退伏曰,脈候左右三部,調緩無數滯之氣,大體如昨日矣,湯劑進御後。上曰,此後則只煎入,可也。鳳漢曰,只爲煎入,而不爲入侍,則臣等之下情,當如何哉?今此靜攝之中,親祭當前,臣等欲以勿爲親行之意仰請,而或恐孝思之缺然矣。不敢仰請,伏願聖上,益加保嗇之道焉。上曰,此心憧憧,故有此日何日之文矣。內殿,亦有用慮之事,故今方有不平之氣,疚懷中挾感而然矣,木麥湯似好,而三蘇飮,亦何如?履亨曰,木麥湯,加蘇葉煎用則,好矣。上曰,此藥方則初聞也,可謂時體也。鳳漢曰,然則臣等當以議藥廳問安矣。上曰,何必問安?參蘇飮只爲製入,可也。鳳漢曰,今日夕入診,亦不可不爲之矣。上曰,今日則只服一貼,明朝煎入,晩後卿等率醫官入侍,仍命承旨書禁奢令。傳曰,噫,堯舜土階之時,豈用金銀,虞臣諫漆器,箕聖歎象箸,以此觀之,禹貢金三品,不過土産,金輅·玉輅,不過名也,豈金玉飾哉?蕭道成陋矣。不過六朝之君,自期黃金如土,況法三代者乎?舜之十二章繡繪之時,亦不過將土産美黻冕者也。後世不然,衣服飮食,以侈爲務,而浮費日甚,甚至於一釵七十萬金之價,尋常非之也。奚特三代?當法祖宗,穆廟禁用三升,金枝繁衍,莫盛於當時,而吉禮所與之物,有鍍金於銅者,故昔年慈聖,將此而欽歎儉德。噫,末世銀鍍金,猶爲羞恥,況銅鍍金乎?以此之故,凡於嘉禮,非純金則不爲,其雖純金,渝色則鍍金,以貫子言之,昔小而金大,以尙方所進言之,一圈之費,至於兩金,今因嘉禮,凡事務從節約,輦輿所飾,每欲一問而未果,昨問果銅鍍金云,我朝諸嬪以下所乘者,飾以豆錫,而色如金焉。金與錫,色黃一也,此正沙白鷗白,何沙何鷗者也?其若禁奢,宜先乘輿,且永久之道言之,錫者雖久不渝,曾見古之銅鍍金杯,年久色渝,不若乎錫,外輦已禁,金起花果器,亦禁塗水銀,況此乎?自今嘉禮,始輦輿所飾勿用金,代以錫,前排則其若一齊更之,亦爲浮費,勿論此後各殿輦輿,新造修補時,用此例錫粧,凡服用昔之純金者,皆爲鍍金,禁紋緞之後,餘奢猶綾,自今使行,亦爲禁貿,以示予暮年禁奢之意。出傳敎上謂明鼎曰,卿雖外任,編次之任則尙帶,特爲校正,明鼎讀一遍校正後。上曰,此文錄于御製,可也。鳳漢曰,北伯到任後,則權管尹師國當遞來矣。上曰,何故遞來耶?鳳漢曰,與監司有四寸相避之嫌也。傳曰,今聞道臣到任後,權管尹師國當遞云,前權管池一浩仍任事,分付。出傳敎上曰,北伯今日辭朝,有何可奏之事乎?明鼎曰,頃者已奏,下去後,若有可奏之事,則當馳啓以聞矣。上曰,好矣。明鼎先退。上曰,凡除拜過三日請牌,有推考乎?彛章曰,然矣。上曰,此後凡初除之職,勿爲請推,可也。彛章曰,然則名宦通淸之職,與新加資者,當勿推乎?上曰,然矣。通淸則竝與兼職之謂也。出擧條諸臣以次退出。
上在慶熙宮。常參·經筵以代理停。
夜五更,流星出天中淡雲間,入巽方天際,狀如拳,尾長二三尺許,色赤。
傳于成天柱曰,殿坐於光明殿,武德門限日暮開門。
成天柱,以都摠府言啓曰,今日入直內三廳,武兼·禁軍及軍兵等,當爲中日習射,而儲慶宮忌辰祭相値,不得爲之之意,敢啓。傳曰,知道。
李彛章,以弘文館言啓曰,本院上番副修撰臣洪述海以今日小朝次對時進參事,晝仕出去之意,敢啓。傳曰,知道。
傳于徐命天曰,京畿監司金時默女,副司果尹得養女,幼學閔鼎烈女,參議徐命膺女,副司果兪彦鉉女,再揀擇入,再揀擇定於來月初八日,其餘女子,中道以下女子,皆許婚。
傳于徐命天曰,內局入侍,召對同爲之。
徐命天,以禮曹言啓曰,時値冬月,嘉禮廳初揀擇後,卽爲擧行事,命下矣。王世孫嬪初揀擇,今已過行,嘉禮廳堂上,令吏曹差出,何如?傳曰,允。
吏曹口傳政事,嘉禮廳堂上南泰齊·金相福。
徐命天,以禮曹言啓曰,卽接忠淸監司移文,則當職及道內守令,與所居士夫之家,皆無年歲可當處女云,五十餘邑守令及許多士夫家,必不若是之全無,而一倂頉報,事體極涉未安。監司具允明,推考警責,何如?傳曰,允。
又以禮曹言啓曰,今此揀擇捧單時,畿內各邑,皆以可當處子無乎事,已盡報來矣,三十餘邑守令及許多所居士夫之家,必不若是之全無,而一倂頉報,事甚未安。京畿監司金時默,推考警責,何如?傳曰,允。
又以禮曹言啓曰,卽接漢城府移文,則揀擇捧單中,直長金光默女子,方在其祖尙州任所,幼學尹行儒女子,方在其外祖朔寧任所,幼學金晉柱女子,方在其外家公州地,直長鄭漢斗女子,方在沃川地,副正字鄭槃女子,方在原州地,幼學魚用登女子,方在其外家公州地,而初揀擇日字進定,故俱不得及期上來云,此六家女子,各別嚴飭其家長,使之入參於再揀擇之意,分付漢城府,其餘詣闕處子,別單書入之意,敢啓。傳曰,知道。
又以禮曹言啓曰,今此揀擇時,近道捧單日字已過,而開城府則無報來之事,事甚未安。留守朴相德,推考警責,何如?傳曰,允。
王世子在昌德宮。常參停。
柳健達曰,大司憲李奎采三度呈辭留院,執義南惠老,掌令姜潤·邊得讓,持平李鳳祥·徐有良在外,今日以監察茶時之意,敢達。令曰,知道。
令于柳健曰,大臣·備局堂上引接。
以工曹參議鄭遠達牌不進罷職令旨,令于鄭尙淳曰,推考徽旨捧入。
辛巳十月二十九日辰時,王世子坐時敏堂。大臣·備局堂上,引接入對時,領議政洪鳳漢,右議政尹東度,工曹判書李益炡,兵曹判書具善行,刑曹判書李之億,御營大將鄭汝稷,禮曹參判洪麟漢,吏曹參判金尙喆,右副承旨柳健,加出假注書任光鉉,事變假注書趙錫龍,修撰洪述海,記注官李鎭衡,編修官金匡國以次進伏訖。鳳漢曰,日間睿候,若何?令曰,一樣矣。鳳漢曰,湯劑,連爲進服乎?令曰,間或進之矣。鳳漢曰,臣等連參診筵,大朝氣候,一向復常矣,夜間,更若何?令曰,一向康復矣。鳳漢曰,中宮殿氣候,若何?令曰,安寧矣。鳳漢曰,世孫嬪初揀擇,今日行之,此乃三百年所無之慶事,臣等下情,不勝欣忭矣。令曰,然矣。鳳漢曰,此,忠淸監司具允明狀達也,以爲,昨年春間,以公州·洪州·忠原等三邑,雜役米減斗後,詳定不足代加劃事,狀請,而洪州則特許加劃,公州·忠原,獨未蒙一視之澤,蓋此兩邑,以孔道劇邑,凡間責應,百倍於他,依前狀請參酌加劃事,請令廟堂稟處矣。洪州之年前加劃,以其邑力之莫可收拾故也。公·忠兩邑形勢,猶不至如洪州之竭急,則加劃一款,不可輕議。今姑置之,何如?令曰,右相之意,何如?東度曰,公州·忠原兩邑事勢,誠有可以軫念者,公州則尤是營下孔道邑,尤宜加劃,然洪州,昨年纔有加劃,雖是他邑,每年劃給,亦可悶,故姑且置之之意,非兩邑形勢,不當加劃而然也,首相所達,亦此意矣。令曰,依爲之。出擧條鳳漢曰,此,全羅監司朴道源狀達也,以爲,本道被災尤甚,臨陂等十三邑,凡係擾民之政,一切停止,然後庶可爲懷保之道,來壬午式年,諸邑軍兵改都案,待秋退行事,請令廟堂稟處矣。都案事體甚重,不可輕議其停退,而本道尤甚邑被災,無異慘凶,如此之歲,宜有弛張之道。況邑數不過十餘,特爲依狀請許施,何如?令曰,右相之意,何如?東度曰,軍案雖重,尤甚邑擾民之政亦可悶,大朝軫念,尤甚邑多所蠲恤,此亦似當有許施之道,閤外與領相消詳者,如此矣。令曰,依爲之。出擧條令曰,常參明日爲之矣,臺諫備然後,爲之乎?鳳漢曰,然矣。臺諫今備員,當牌招矣。東度曰,臣再昨以拜表査對出去矣,政府六曹合坐査對,乃是法例也。法意固重,而兵曹堂上獨不進參,雖未知病故之如何,而事體殊甚未安。兩內司入直外,不參諸堂,竝推考,何如?令曰,依爲之。柳健曰,新工曹參議鄭遠達,過三日不爲出肅,推考警責,何如?令曰,依爲之,諸臣以次退出。
辛巳十月二十九日申時,上御景賢堂。藥房入診,召對同爲入侍時,都提調洪鳳漢,提調金相福,副提調李彛章,記事官趙錫穆,記注官尹錫周,記事官鄭擇,檢討官洪述海·洪樂純,醫官金履亨·皮世麟·許礈·李以楷·李泰遠·慶絢·吳道炯以次進伏訖。鳳漢曰,冬雨乖常,聖候,若何?上曰,一樣矣。鳳漢曰,寢睡·水刺之節,亦何如?上曰,善睡而水刺則一向厭進矣。鳳漢曰,中宮殿患候,若何?上曰,快愈矣。鳳漢曰,令醫官診候。上曰,診之。履亨入診退伏奏曰,左右三部度數調均,而胃脈不足則一樣矣。世麟入診退伏曰,左三部度數調均,而右三部不足,則與前無異矣。諸醫以次入診而所奏與首醫言,略同,醫官先退,鳳漢曰,今日穩行揀擇禮,實祈天永命之本,一國慶抃,曷有其極也?上曰,可喜矣,今當大事,冬雨乖常,心切憫然矣。晩後快霽,安行揀擇,心甚喜幸,三揀則當從僉議爲之,而意有所定,本家則想必知之,貴矣貴矣。今爲幾代孫乎?鳳漢曰,五代孫也。鳳漢曰,湯劑,連爲煎入乎?上曰,此後則停止,可也。鳳漢曰,嘉禮都監堂上,似當差出矣。上曰,初揀擇已行,亦已下敎,有都提調然後,可以開政,都監堂上,今日口傳擧行事,分付。出傳敎上曰,彼兩儒臣,豈不嘉哉?古有盃酒釋感,予則以文義使之釋感矣。鳳漢曰,一儒臣之父,與臣同朝,已過十數年,情同兄弟,一儒臣卽臣之一家也,不幸有兩家之撕捱,心常憫然矣,特蒙聖上之恩諭,致有消釋之境,不勝欣幸矣。上曰,因此始聞趙錫愚之已故,心甚惻然,特授前職,因命致賻矣。鳳漢曰,曠絶之恩,追及於已故之臣,遐外一道之人,想應聳感矣。藥房先退,儒臣進講心經,述海讀自程子曰顔淵問克己復禮,止聖賢同歸,樂純讀自朱子謂門人,止四項病痛。命天讀自又曰,思其動之微,止生死路頭,錫穆讀自又曰,四箴,止百體從令,錫周讀自問所載范箴,止此意差有去也,鄭擇讀自或問佛者,有觀心之說,止孰能無惑於斯也,上曰,文義奏之。述海曰,人心本虛,易誘於物,視聽言動,非禮而動,則終歸於利,內養不足,故外物誘之,能養其中,則外自制矣。上曰,所奏然矣,而視聽內動,言動外動,視聽言動,互相表裏矣。下番之意,何如?樂純曰,上番旣已詳奏,臣別無仰達者,而養心,卽聖體保護之一大節,以養心二字,爲殿下仰勉焉。上曰,所奏,誠是矣,而予未能之也,心經,疑晦處甚多矣。予自三十,有工於此書,而於觀心之說,終不豁然也,蓋人所不知,而己所獨知之處,先養其心,則外物不誘,故以心觀物,而物之理,得矣,佛氏之以心觀心,其反常違理,甚矣。述海曰,佛氏之以心觀心,將此二箇心,以一箇心,觀此一箇心,其誕妄,甚矣。上曰,佛氏出於彝倫之外者,吾人則參三才而立,有爲人之道,然後可以參天地,不爾則入於禽獸,可不懼哉?惟當自勉於日用彝倫常行之內,不可役役乎物外之事,都付命於彼蒼,可也。述海曰,聖敎至當矣。上曰,李仁培之違牌,其涉過矣,一違召牌,廉隅可伸,只推,更爲牌招察任,金和澤則縣道陳書受答云,申飭卽爲上來。出傳敎上曰,初旬法講,再明日晝講爲之,時刻依前擧行。出榻敎諸臣退出。
王世子在昌德宮。行常參。
鄭尙淳達曰,大司憲李奎采,三度呈辭入達,執義南惠老,掌令姜潤·邊得讓,持平李鳳祥·徐秉德竝在外,今日以監察茶時之意,敢達。令曰,知道。
又達曰,明日常參,取稟。令曰,停。
鄭尙淳,以吏曹言達曰,通禮院左通禮安正仁受由,過限未上來,依例改差,何如?令曰,依。
戶曹參判南泰會書曰,伏以臣,今方銜命出疆,遠違楓陛,不任瞻天戀慕之至。臣之所叨職名,不可仍帶往來,伏乞睿慈,亟令該曹照例遞改,不勝幸甚云云。答曰,覽書具悉。書辭,令該曹考例稟處。
辛巳十一月初一日辰時,王世子坐時敏堂。常參入對時,東右議政尹東度,行吏曹判書李鼎輔,右參贊韓翼謩,禮曹判書南泰齊,漢城判尹金陽澤,司諫李堉,副修撰洪述海,監察白泰源,吏曹正郞鄭文柱,戶曹佐郞鄭景淳,禮曹佐郞金龍甲,西兼工曹判書李益炡,兵曹判書具善行,刑曹判書李之億,兵曹正郞蔡廷夏,刑曹佐郞尹心協,工曹佐郞李普行,左承旨鄭尙淳,加出假注書任光鉉,記事官崔光璧,記注官朴祥馨以次進伏訖。東堉曰,請卜連亟令王府,拿鞫嚴問,以正王法。令曰,勿煩。堉曰,請稟于大朝,還收罪人天大酌處之命,快正王法。令曰,勿煩。堉曰,請罪人匡師更加嚴鞫得情。令曰,勿煩。堉曰,請絶島安置罪人來復,稟于大朝,還寢發配之命,仍爲嚴鞫得情,以正王法。令曰,勿煩。堉曰,請罪人張俊傑,稟于大朝,依律處斷。令曰,勿煩。堉曰,請罪人鄭得彪,稟于大朝,依律處斷。令曰,勿煩。堉曰,請稟于大朝,還寢罪人鄭起世酌處之命,依律處斷。令曰,勿煩。措辭見上堉曰,今日常參令下之後,凡在群下,莫不歡忭,固當奔走率職,而諸司首堂,或不進參,誠爲慨然。雖未知其間事故之如何,而不可無飭,請首堂中不爲入來人員,竝推考,何如?令曰,依達。堉曰,獻納南鶴宗,時在忠淸道溫陽地,正言金蓍耉,時在忠州地,正言洪樂仁,時在京畿高陽地,司憲府執義南惠老,時在忠州地,掌令姜潤,時在慶尙道安東地,掌令邊得讓,時在龍仁地,持平李鳳祥,時在林川地,持平徐秉德,時在大興地,請竝斯速乘馹上來事,下諭。令曰,依達。堉曰,臣有區區所懷,敢此仰達矣。令曰,達之,可也。堉曰,頃者睿候未寧,臣民焦菀悶迫矣。近者連開兩筵三對,昨行次對,今又常參,臣民孰不欽仰?以經傳言之,聖莫如大舜,而伯益進戒曰,無荒于逸。且文王大聖,而不遑暇食,大禹,亦惜寸陰,成王初政,周公又以無逸二字,進戒,而朱夫子釋之曰,實萬世人主之龜鑑,以此推之,以無逸二字,爲日用着念之工,好矣。令曰,所達切實,當各別體念矣。洪述海曰,近日連開兩筵三對,今又常參,臣實欽仰不已,而但比來時氣乖常,冬雨連注,日煖如此,臣未知此何災異,而伏望邸下,益加勉勵,以爲弛災之道焉。令曰,留念焉。諸臣退出。
上在慶熙宮。常參以代理停,只晝講。
中宮殿,藥房口傳問安。答曰,知道。
藥房都提調臣洪鳳漢,提調臣金相福,副提調臣李彛章啓曰,伏未審日間,聖體調攝,若何,寢睡·水刺之節,亦何如?今日臣等,與諸御醫入診,詳察聖候,議定繼進當否,爲宜,臣等不任區區伏慮,敢來問安,竝此仰稟。答曰,知道。氣則一樣差愈,五貼劑入,繼進日問候,宜矣。
傳于成天柱曰,今日晝講後,初旬次對爲之。
徐命天啓曰,今日次對爲之事,命下矣。兩司當爲進參,除在外外,司諫李堉牌招,以爲入侍之地,何如?傳曰,允。
吏曹口傳政事,檢閱李長老。
鄭尙淳,以嘉禮廳言啓曰,本廳各房郞廳·監造官分房別單書入之意,敢啓。傳曰,知道。
又啓曰,今日會同坐起,各樣員役,旣已差出,郞廳·監造官別單書入之意,敢啓。傳曰,知道。
王世子在昌德宮。常參停。
鄭純儉達曰,明日常參,取稟。令曰,停。
又達曰,大司憲未差,執義南惠老,掌令姜潤·邊得讓,持平李鳳祥·徐秉德竝在外,今日以監察茶時之意,敢達。令曰,知道。
令于鄭純儉曰,承旨持公事入對,召對,同爲入對。
鄭純儉,以義禁府言達曰,義州府尹趙榮順拿處事,傳旨啓下矣。趙榮順下去京畿長湍地,依例發遣府書吏拿來,何如?令曰,依。
正言洪樂仁書曰,伏以,臣於日前,受暇辭陛,未及離發,我大朝命解館職,辭旨懇摯,前之所以特除,惟聖上恩也。後之所以順遞,亦惟聖上恩也。此眞無往而非聖恩,臣雖塗肝腦而赴湯火,將何以仰報聖恩之萬一,而迺者諫院除旨,忽下於省掃母山之時,恩榮所被,松檟動色。臣於是,手奉誥書,瞻望瓊樓,益不勝感惶之忱也,嗚呼,臺閣,國之耳目也。廟堂有爲,而臺閣論其得失,廟堂有事,而臺閣爭其是非,凜然有與廟堂相抗之意,故從古廟堂家子弟,未嘗居臺閣之職,而行臺閣之事,此因事勢然也。曾在先朝,文簡公臣金昌協拜臺職,以其時首相之子,連章冀免,末乃依范祖禹故事,力辭不居,至今士大夫傳之爲美談,昌協之文學經術,言議風采,何官不宜,而乃於諫官,猶且引嫌如此,蓋其處義,誠有所據,而亦豈非垂則於後者乎?今臣父方在首相,臣又忝叨是任,臣之不及先輩雖萬萬,目下難便之義,適與同焉,則臣之不得爲諫官,此可決矣。況臣特拜館職之日,大朝有敎曰,柏府薇垣,其父首揆,則雖除,曾無行公之人,此實出於我聖上曲諒之至意,而臣竊以爲,臣父居相職之時,臣不可以僥冒臺職,欽誦聖言,銘佩不忘,曾未幾何,遽承非分之除,此不過銓曹偶然檢擬,致有恩點之誤加耳。仰惟日月之明,雖或一時之遺照,天地之仁,必有終始之卒惠,則如臣情勢,不待臣言之畢,宜蒙鞶帶之褫,而若其庸懦譾劣,不稱臺閣之實,便爲剩語,臣何必覼縷竝陳,以添瀆撓之罪乎?且臣多日在野,重觸風寒,頭疼體束,症情頗惡,鄕居冷落,調治失宜,委席涔涔,望斷復路。玆不得不略構文字,縣道控籲,跡涉偃便,爲戾益大。伏乞邸下,俯垂諒察,將臣新授臺銜,亟賜鐫削,因令選部,勿復照擬,公私千萬幸甚云云。答曰,覽書具悉。爾其勿辭,上來察職。
辛巳十一月初二日辰時,上御景賢堂。藥房入診,晝講入侍時,都提調洪鳳漢,提調金相福,副提調李彛章,記事官趙錫穆,記注官尹錫周,記事官鄭擇,知事韓翼謩,特進官具善行,參贊官柳健,侍讀官李仁培,檢討官洪樂純,武臣閔趾烈,醫官金履亨·許礈·李以楷·李泰遠·金履固·慶絢·吳道烱,以次進伏。大臣·備局堂上,追後入侍時,右議政尹東度,兼工曹判書李益炡,司直金聖應,行吏曹判書李鼎輔,刑曹判書李之億,判尹金陽澤,司直鄭汝稷·李章吾,禮曹參判洪麟漢,吏曹參判金尙喆,以次進伏訖。上讀孟子費隱章,仁培讀道不遠人章。上曰,文義奏之。仁培曰,忠恕違道不遠,學者之忠恕也。乾道變化,各定性命,聖人之忠恕也。上曰,於穆不已,亦聖人之忠恕也。仁培曰,君子之道四,丘未能一焉。聖人若自以謂有能,則豈能造道之極處也?惟殿下,益加聖益聖之功而自强焉。上曰,以孔子之聖,猶曰未能,況下聖人者乎?於四者,雖欲能之,而無可伸之處。賓廳卽予之朋友,於此一事,猶可能之,而其乃學力之不逮何,於言顧行行顧言,心切愧忸焉。下番奏之。樂純曰,上番旣已詳奏,臣別無所奏,而孔子曰,忠恕違道不遠。朱子曰,盡己之謂忠,以盡己二字,爲殿下仰勉焉。翼謩曰,上下番所奏甚切實,惟殿下自强焉。上曰,予非謙也,於自强,尤切愧之。鳳漢曰,日氣猶寒,聖體,若何?上曰,一樣矣。鳳漢曰,寢睡·水刺之節,亦何如?上曰,善睡而長夜甚苦矣。鳳漢曰,中宮殿患候,若何?上曰,快愈矣。鳳漢曰,令醫官診候。上曰,首醫診之。履亨入診退伏奏曰,脈候左右三部,度數調均,而微弱則一樣矣,仍進御湯劑後,醫官先退。鳳漢曰,臣惶恐不敢達,而聖候猶未康復,親祭,何以爲之?上曰,氣則尋常矣。今當此月,愴懷一倍難抑也。東度曰,穩行揀擇禮,耿耿下懷,不勝慶幸矣。上曰,喜矣。鳳漢曰,戶曹判書金相福所帶藝文提學,雖是宿趼,文任特除後,仍爲行公,謂無其例,至於陳章,必欲一解,引義有據,許遞無妨矣。上曰,許遞,可也。出擧條鳳漢曰,此,咸鏡假都事,咸興判官李宗燁狀啓也。以爲坡知鎭·麻田把守軍李元三,不知去處,地方官三水府使梁世絢,推覈把守等,則或稱虎囕,或稱越江云,雖未知其虛實之如何,而常時守直守令及邊將,全不嚴飭,致有此弊。三水府使梁世絢,坡知鎭僉使成胤燁竝爲先罷黜,其罪狀,請令攸司稟處矣,而事關邊情,下於備局矣。李元三之虎囕與越江,初不執跡,以地方官草草一査,遽然狀聞,終涉泛然,拿罷則待前頭施行次,姑置之,元三去處,使之更爲詳査,斯速狀聞後,稟處,何如?上曰,依爲之。出擧條鳳漢曰,此,平安監司李昌壽狀啓也,備陳江界今年蔘價蹬踊之狀,仍以爲,信使所用體蔘之卜定者,依前狀請,從市直貿取,尾蔘價一體添劃事,請令廟堂稟處矣。頃因本道狀請,今此單蔘之價,每斤四百八十兩外,加給八十兩,則比丁卯從市直之貿,猶有餘數,宜無不足之慮,而原任大臣纔遞,方伯縷縷力請,道臣新到之初,深察民情,事勢又如狀請,不可無別樣軫念之道。今年當貿八十五斤之價,則更以九千五百二十兩加劃,以爲均排添給之地,而明年則本道蔘政,必不如今年之艱,自當依前擧行。至若尾蔘,則元定每斤七十兩之價,已自不小,故前以體蔘價中,自本道闊狹之意,有所分付,今又有此添給之擧,則尤無可論。且北道分定之蔘,乃是自關西移責者,今年當貿十五斤,價以西關價元數中,依本道磨鍊,爲先輸送事,一體分付,何如?右議政尹東度曰,信使旣退,蔘貿,分兩年爲之,則其在撙節經費之道,不必一時竝許添價,就已添劃中,先令措備今年當貿之數,而其餘姑待明秋,觀蔘路難易之勢,更爲商量處之,似宜矣。上曰,依爲之。出擧條鳳漢曰,趙暾補外已久,而尙未蒙宥,一時罪謫,似有處分之道矣。上曰,順興府使趙暾,飭已行,其令內擬。出傳敎上曰,趙曮病勢,何如而一向不出也?鳳漢曰,大體雖愈,而無勤力奔走之勢矣。上命書傳敎曰,副提調之任,自古有之,非趙曮一人,則尙不行公,其何分義?不自强則已,特命次對之時,決不可一任撕捱,副提調趙曮,從重推考,卽爲牌招入侍。鳳漢曰,臨津長山之設施,今至八年,而臣於月前歷路見之,則樹木猶不多,種種亦不甚長,事之泛忽,莫此爲甚,其在警後之道,不可置之。摠戎使崔鎭海,從重推考,兩津別將爲先決棍,明年又無其效,更加論罰之意,嚴飭,何如?上曰,依爲之。兩鎭別將,令該營棍治。出擧條鳳漢曰,玉堂李徽中撕捱本職,連呈辭單云,事甚未安矣。上曰,欲與洪樂仁同去就耶?鳳漢曰,李徽中之特除,與洪樂仁,絶異,決不當同其去就,而一番暫解,亦無妨矣。上曰,許遞,可也。出擧條鼎輔曰,南漢行營修理之事,頃已陳達,而材瓦今方車運於栗木倉,山腰以上,勢難車運,自前木石輸運之時,城底近面民丁,有使役之事,敢此仰達矣。上曰,觀日候量宜用之,可也。出擧條聖應進伏奏曰,臣惶恐不敢達,而臣以不才無識,不可久居重任,且以私情言之,臣有八十老母,實難頃刻離側。伏乞遞削臣職,以便養老母焉。上曰,此言之發,曾已料得,而今難其代,何以爲之?鳳漢曰,實難其代,臣意則姑勿許遞,似宜矣。上曰,所奏,然矣,訓將,自是謹愼之人,今此所奏,亦由於謹愼也,姑勿辭行公,可也。聖應縷縷乞遞,翼謩進伏奏曰,聖敎如此,而固爲乞遞,誠非矣。推考,何如?上曰,承旨推考,可也。東度伏奏曰,臣猥蒙國恩,先臣諡號,旣已承奉,焚黃一節,在所不已,而正禮迫近,不敢言私,再揀擇後,一望許由,則可以往還松楸,惶恐敢達。上曰,依爲之。鳳漢曰,科前五十者陞六,乃法典,故向年尹勤,付檢閱後,亦卽出六,今檢閱鄭擇年六十,旣已付職,依例陞六,何如?上曰,依爲之。出擧條上曰,翰林年,幾何?鄭擇起伏而對曰,六十一矣。上曰,年老而貌不衰矣。仍命書傳敎曰,翰林鄭擇,年過六十陞六,其下將付者,不可待朔,令該曹卽爲口傳付職,牌招察任。鳳漢曰,義州府尹趙榮順,除拜已久,又有催促之命,而一向在外,迄無動靜,東壁玉堂之出除邊邑,名雖陞資,實則外調,揆以義分,不宜撕捱。況前後聖敎,開釋無餘,尤安可無所變動乎?國體所在,不可置之,臣則以爲拿處之罰,有不可已矣。上曰,邊臣事體至重,不可一任撕捱,將欲下敎,依爲之。出擧條諸臣退出。
辛巳十一月初二日巳時,王世子坐德成閤。召對,承旨持公事,同爲入對時,右承旨鄭純儉,加出假注書任光鉉,記事官李鎭衡,記注官朴祥馨,弼善李敬玉,副率宋在經,以次進伏訖。純儉曰,此乃禁府申目擧條也。令曰,讀之。承旨讀申目,令曰,除刑推議處者乎?承旨〈曰〉,然矣,法典年七十,則似有分揀矣。令曰,擧條甚事乎?承旨曰,再昨大臣次對入對時,所達也,仍令讀之。令曰,竝達下,可也。純儉曰,無他公事,臣先退矣。諸臣退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
徐命天,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
下直,梨仁察訪柳燦。
傳于李彛章曰,再明日動駕時刻,以辰正三刻爲之。
徐命天啓曰,備局副提調趙曮昨日出牌之後,尙不承命,莫重命牌,已至經宿,事極未安。推考警責,何如?傳曰,允。
徐命天,以嘉禮廳言啓曰,禮曹啓辭內,三揀擇定嬪後,卽詣別宮矣。別宮處所,令嘉禮廳啓稟定奪事,允下,而取考己卯謄錄,則當依前行之,其何更稟事,傳敎矣。今亦依前例擧行乎?敢稟。傳曰,依前擧行。
又以嘉禮廳言啓曰,今秋嘉禮時,應備物目,定例所載,及當方稟單子中特減者外,別單書入之意,敢啓。傳曰,知道。
徐命天,以備邊司言啓曰,本司武郞廳黃仁煐,奔走勤仕,已滿十五朔,依例陞敍,或守令除授事,奉承傳施行,何如?傳曰,允。
李彛章啓曰,今此毓祥宮擧動時,留院及昌德宮守宮承旨,何承旨爲之乎?敢稟。傳曰,留院同副承旨,昌德宮守宮右承旨。
徐命天,以兵曹言啓曰,今番庭試武科出身除防事,命下矣。出身元數六百三十八人內,甲科一人,禁軍二十四人,駕前別抄四人,別軍職二人,戊申出征四人,北漢十三人,陞堂上二人,鄕騎士十五人,年六十者十八人,水原別驍士三人,依例除納米,平安道七十四人,咸鏡道三十七人,廣州三人,東萊二人,江華二人,亦依前例各自本道本府,收米軍餉會錄,其餘四百三十四人,依法典竝令納米,而石數定以四石,自本曹收捧,軍需補用,何如?傳曰,允。
又以司僕寺言啓曰,濟州判官韓有樞遞任,進上馬三匹,今方上來,禾毛色別單書入,而依例內廏立養之意,敢啓。傳曰,知道。
又以啓曰,今此毓祥宮擧動時,本寺正例爲進輿差備,而正李宜老奉命出疆,今姑改差,其代,令該曹口傳差出,何如?傳曰,允。
王世子在昌德宮。常參停。
成天柱達曰,明日常參,取稟。令曰,停。
又達曰,大司憲未差,執義南惠老,掌令姜潤·邊得讓,持平李鳳祥·徐秉德竝在外,今日以監察茶時之意,敢達。令曰,知道。
以右議政尹東度焚黃呈辭,令于成天柱曰,給由馬,澆奠床備給。
上在慶熙宮。常參·經筵以代理停。
李彛章,以嘉禮廳言啓曰,本廳擧行諸事,自今日爲始始役,監造官一員,依前例輪回直宿之意,敢啓。傳曰,知道。
又以嘉禮廳言啓曰,今此嘉禮時竹冊所入靑大竹,以繕工進排之竹,終未得可合者,故例以內局所在者,取用矣。今亦依前例推用於內局,何如?傳曰,允。
又以嘉禮廳言啓曰,輦輿新造時,不可無見樣,德應房所上輦一坐,依前例陪來之意,敢啓。傳曰,知道。
又以嘉禮廳言啓曰,取考謄錄,則三揀擇後,本家例爲移住於別宮近處矣。今亦依前例趁時修補之意,分付漢城府,何如?傳曰,允。
吏曹口傳政事,以李潭爲司僕正。
王世子在昌德宮。常參停。
柳健達曰,明日毓祥宮仲朔親祭齋戒,再明日親祭正日,常參,頉稟。令曰,知道。
又達曰,大司憲未差,執義南惠老,掌令姜潤·邊得讓,持平李鳳祥·徐秉德竝在外,今日以監察茶時之意,敢達。令曰,知道。
又達曰,新除授檢閱李長老,時在京畿廣州地,斯速乘馹上來事,下諭,何如?令曰,依。
上在毓祥宮。常參·經筵以代理停。
大駕詣毓祥宮,入齋室後,王世子遣宮官問安。答曰,知道。王世孫遣講官問安。答曰,知道。
政院·玉堂·藥房口傳問安。答曰,知道。
傳于鄭尙淳曰,爲百官軍兵,當御煖帽,百官煖帽,軍兵毛具。
成天柱,以兵曹言啓曰,明日親祭正時,四更一點,開門二更一點。
傳于成天柱曰,挾輦及軍兵,給空石饋粥。
又傳于曰,爲三軍用心矣,風勢稍止可幸,使之設粥矣。已饋乎?知入。
成天柱,以訓鍊都監言啓曰,依傳敎隨駕將校軍兵及挾輦軍等,給空石設粥分饋之意,敢啓。傳曰,知道。
又以御營廳言啓曰,依傳敎隨駕別抄及兵門把守斥候伏兵軍等處,給空石饋粥之意,敢啓。傳曰,知道。
吏曹口傳政事,以沈鏽爲兵曹參判。
成天柱,以禁衛營言啓曰,依傳敎將校軍兵等處,給空石饋粥之意,敢啓。傳曰,知道。
又啓曰,依下敎隨駕禁軍,及駕後禁軍標下軍兵及挾輦軍等,給空石設粥以饋之意,敢啓。傳曰,知道。
又以兵曹言啓曰,在前經宿擧動時,闕內巡檢使入直兵曹都摠府堂上申飭事,例爲啓稟分付矣,今亦依此擧行之意,敢啓。傳曰,知道。
王世子在昌德宮。常參停。
鄭純儉達曰,大司憲未差,執義南惠老,掌令姜潤·邊得讓,持平李鳳祥·徐秉德竝在外,今日以監察茶時之意,敢達。令曰,知道。
又以義禁府言達曰,黃海監司狀達,據刑曹粘目內,金川前郡守李晟虛錄還穀之罪,移本府處之事,達下矣。李晟前以他罪,定配於巨濟府,發遣府書吏,拿來取招後,稟處,何如?令曰,依。
上在毓祥宮齋室。
徐命天啓曰,兵曹都摠府來言,闕內各處守直軍兵等夜巡檢之意,敢啓。答曰,知道。
辛巳十一月初五日辰時,上詣毓祥宮。擧動入侍時,行都承旨李彛章,左承旨鄭尙淳,左副承旨成天柱,右副承旨柳健,記事官兪恒柱·趙錫穆,記注官尹錫周,記事官鄭擇以次進伏。上具翼善冠,着衮龍袍出崇賢門,諸臣侍衛。鳳漢曰,聖體,若何?上曰,氣愈矣,仍進御湯劑。善行進奏曰,兵曹參判金器大在外,故侍衛不備矣。上曰,兵曹參判金器大許遞,其代,令該曹口傳差出事。駕前下敎上曰,時御所當稱宮,而近來留院承旨取稟時,下闕稱以守宮,此闕稱以留院,誤矣。此後動駕,守宮留院取稟時,此闕稱守宮,下闕稱留院,可也。彛章曰,時御所,承旨之稱守宮則誠當然,而下闕承旨之稱留院,似不襯着,稱昌德宮入直,似好矣。上曰,其言果是,此後依此,取稟,可也。仍乘輦出興化門,幸詣毓祥宮入齋室後,諸臣退次。
上在慶熙宮。常參·經筵以代理停。
毓祥宮親祭罷後,王世子遣宮官問安。答曰,知道。王世孫遣講官問安。答曰,知道。
政院·玉堂·藥房·朝廷二品以上·六曹堂上單子問安。答曰,知道。
大駕詣孝章宮歷臨後,政院·玉堂·藥房口傳問安。答曰,知道。
大駕還宮後,王世子遣宮官問安。答曰,知道。王世孫遣講官問安。答曰,知道。
以承傳色口傳下敎曰,不知今日君父之心,時刻單子,輕先書入,事體寒心。諸承旨遞差,隨駕五衛將,趙命周·權承旨差下。
又以承傳色口傳下敎曰,動駕,承旨當備員,一員有闕代,太僕正李潭除授,卽爲牌招隨駕,一員有闕,守宮承旨隨駕,五衛將徐敏修,假承旨差下,如前守宮,房順房三院,副提調兼。
又以承傳色口傳下敎曰,承旨望苟艱,今始初見,曾經承旨外任,已過二年人,竝內擬。
又以承傳色口傳下敎曰,都承旨·左副承旨遞差,其代,具允鈺·任瑋除授,牌招察任,房順房三院,副提調仍兼,牌去來申飭。
又以承傳色口傳下敎曰,動駕之日,豈如此乎?駭然。三承旨解見任,參判蔡濟恭除授,牌招察任。
傳于蔡濟恭曰,時刻單子置之,初嚴,待下敎擧行。
又傳于曰,司直尹得養·韓光會·沈履之,參議鄭遠承旨除授,牌招察任,房順房三院,副提調仍。
傳于鄭純儉曰,新除授兵曹參判,卽爲牌招察任。
又傳于曰,今日如此乎?承旨牌去來,申飭,傳旨及上書,勿稟。
又傳于曰,雖備局薦望,解由勿拘,況特除而如此乎?勿拘解由,牌去來申飭。
又傳于曰,明日當文臣製述,時刻,辰正三刻爲之。
又傳于曰,有乘輦差備,內乘爲之。
傳于蔡濟恭曰,百官軍兵雨具。
又傳于曰,左·右·副換房。
蔡濟恭啓曰,今此試官望中,時無職名人員。令該曹口傳付軍職,何如?傳曰,允。
王世子在昌德宮。常參停。
鄭純儉達曰,明日常參,取稟。令曰,停。
又達曰,大司憲未差,執義南惠老,掌令姜潤·邊得讓,持平李鳳祥·徐秉德竝在外,今日以監察茶時之意,敢達。令曰,知道。
辛巳十一月初六日四更一點,上御齋室。親祭入侍時,行都承旨李彛章,左承旨鄭尙淳,左副承旨成天柱,右副承旨柳健,記事官兪恒柱·趙錫穆,記注官尹錫周,記事官鄭擇以次進伏。上具翼善冠,着衮龍袍,仍詣板位前行四拜禮後,詣神位前行初獻禮,亞獻官·終獻官,以次獻酌後,上詣望燎位焚祝,禮畢後還入齋室,是日還宮入侍時,行都承旨蔡濟恭,左承旨韓光會,左副承旨徐命天,同副承旨李潭,記事官兪恒柱·趙錫穆,記注官尹錫周,記事官鄭擇以次進伏。上具翼善冠,着衮龍袍出齋室,諸臣侍衛,孝章·懿昭廟歷臨事。駕前下敎挾輦右列哨官記過事。駕前下敎上歷臨孝章廟,回駕入興化門,殿座崇賢門,拿入左右把摠,命宣傳官下敎曰,軍兵雨具令已下,而右邊軍士,不着雨具,汝等不善檢察之致也。書當決棍,而今日異於他日,故今雖參酌,此後則凡事惕念奉行,可也。上曰,承旨有闕代,李顯重除授,參知有闕代,任瑋除授,堂上試官,成天柱·洪名漢差下,堂下授點人,勿施,特命製述,意蓋深矣,政院申飭,一齊進參。出傳敎上曰,一時飭勵,欲爲下敎而未果,兩人之中,亦有弦韋,前校理朴師海,前修撰李在協竝敍用,李在協副校理除授。出傳敎上曰,再明日揀擇時刻,以辰正三刻爲之。出傳敎上仍入大內,諸臣退出,兵曹判書具善行,追後入侍進伏。上曰,崔東岳以武將之子,得參今番庭試文科初試,實非其所業,且觀其爲人,有赳赳之器宇矣。善行曰,竭誠報國,文·武,何殊也?上曰,今番庭試文科初試人崔東岳以武將之子,宜歸本宗,分付三軍門,將官卽爲調用。出傳敎諸臣退出。
上在慶熙宮。常參·經筵以代理停。
藥房都提調臣洪鳳漢,提調臣韓翼謩,副提調臣蔡濟恭啓曰,親詣毓祥宮,徹曙將事,歷臨孝章廟,侵夜還宮,伏未審此時,聖體調攝,若何,寢睡·水刺之節,亦何如?今日臣等,依下敎率諸御醫入診,詳察聖候,議定繼進當否矣,臣等不任區區伏慮,敢來問安,竝此仰稟。答曰,知道。兩朔之內,微忱情禮皆伸,追慕憶昔,此心一倍,頃已諭,氣差愈,湯劑停,亦勿問候,依前下敎,時或殿座時煎入。
中宮殿,藥房口傳問安。答曰,知道。
以讀券官李鼎輔付標望筒,傳于□□□曰,金陽澤爲之。
蔡濟恭,以禮曹言啓曰,文臣製述時應製人,例自本曹捧甘,各司受擧案書啓,而曾經侍從臣罷散人,則使各部受擧案矣,今此文臣製述應製人有無擧案,屢屢催促,終不書呈,事之可駭,莫此爲甚。當該部官從重推考,下吏令攸司科治,何如?傳曰,允。
徐命天,以備邊司言啓曰,今此嘉禮時所用物力,比癸亥差減磨鍊之意,纔已筵稟定奪矣。惠廳米三千石,詳定米三千石,兵曹木三十同,錢三千兩關西別餉木三百同,錢五千兩,分排劃送之意,分付,何如?傳曰,允。
李顯重,以義禁府言啓曰,藝文館檢閱李長老拿處事,啓下矣。李長老時在京畿廣州地云,發遣府羅將,拿來,何如?傳曰,允。
有政。吏批,判書李鼎輔牌不進,參判金尙喆進,參議徐命膺受由在外,同副承旨李潭進。吏批啓曰,判書牌招不進,參議受由在外,小臣獨政未安,何以爲之?敢稟。傳曰,仍爲之。又啓曰,平山府使,今當差出,而未準朔禁軍將,竝擬,何如?傳曰,允。以尹得養爲大司憲,洪梓爲大司諫,任希孝爲正言,趙暾爲戶曹參判,李得宗爲工曹參判,李彛章爲同義禁,金元行爲工曹參議,洪景命爲司僕正,閔範洙爲平山府使,李燮元爲寧越府使,具善長爲砥平縣監,權極爲陽川縣監,鄭槃爲麒麟察訪,沈勗之爲兵曹正郞,李道翼爲廣興主簿,仍任事,承傳。
兵批,判書具善行病,參判沈鏽病,參議鄭基安病,參知任緯,昌德宮入直,參知洪名漢進,同副承旨李潭進。兵批啓曰,鍾城前府使柳顯章遞付京職送西事,命下矣。本曹亦無相當窠,依例付軍職之意,敢啓。傳曰,允。
以李晉大爲三田渡別將,鄭道郁爲長山別將,以李漢五爲北道參軍單付,以池日浩舊乫坡知權管仍任事,承傳。
徐命天,以禮曹言啓曰,今十一月初八日,王世孫嬪再揀擇時詣闕處女,別單書入之意,敢啓。傳曰,知道。
王世子在昌德宮。常參停。
鄭純儉達曰,明日常參,取稟。令曰,停。
又達曰,大司憲未差,執義南惠老,掌令姜潤·邊得讓,持平李鳳祥·徐秉德竝在外,今日以監察茶時之意,敢達。令曰,知道。
又達曰,諫院許久闕達,事甚未安。除在外外,司諫李堉,卽爲牌招,何如?令曰,依。
以司諫李堉牌不進罷職傳旨,令于鄭純儉曰,推考徽旨捧入。
鄭純儉,以義禁府言達曰,門黜罪人鄭光忠·鄭光漢·鄭運維·李世演·李晉圭·蔡緯夏·鄭恒齡·張淀·韓師直·權穎·金尙集竝放送,投畀罪人全羅道康津縣洪趾海,珍島郡李東泰,慶尙道機張縣尹冕東,咸鏡道鍾城府柳思欽,茂山府金相翊,忠淸道沔川郡李基德,泰安郡任觀周,舒川郡李顯祚,唐津縣尹得孟等放送事,承傳啓下矣,門黜罪人竝放,投畀罪人等放送事,分付於各該道臣之意,敢達。令曰,知道。
說書崔光璧書曰,伏以臣,有七耋偏母,素多疾病,而積年風眩,便成膏肓,居常綿綴,氣息奄奄,小失將攝,輒復添劇,近又挾痰發作,怪祟迭闖,浹朔彌苦,症形非細。在臣情私,實無頃刻離捨之勢,而第緣嚴召荐降,不敢一向違傲,竊欲一伸微忱,獲近耿光,怵分畏義,抑情供仕矣。卽於直中,得接家信,則臣母宿病沈篤之中,又添重感,寒熱交攻,症涉危篤,飮啖全却,眞元積凘,奄奄有朝暮難保之慮,遠地委伻,促臣歸視。臣自聞此報,方寸煎灼,按住不得,玆敢忙陳短章,徑出禁門,孝理之下,庶蒙諒察,而擅離之罪,臣實有之。伏乞睿姿,削臣之職,以便往護,治臣之罪,以昭法紀,千萬幸甚云云。答曰,覽書具悉。爾其勿辭往護焉。
辛巳十一月初七日巳時,上御景賢堂。文臣製述,藥房入診同爲入侍時,左承旨韓光會,左副承旨徐命天,右副承旨李顯重,同副承旨李潭,記事官兪恒柱·趙錫穆,記注官尹錫周,記事官鄭擇,試官讀券官尹東度·金陽澤·洪麟漢,參試官李翼元·鄭尙淳·洪名漢·成天柱,都提調洪鳳漢,提調韓翼謩,副提調蔡濟恭,醫官金履亨·許礈·李以楷·李泰遠·金履固·慶絢·吳道炯以次進伏訖。上曰,明日,卽再揀擇之日也,今日表題。意亦在焉,誠爲國家長遠之慮也。仍命書懸題後,上曰,初不入庭人及入庭不作人,只今番竝禁推。出傳敎都承旨入侍事。出榻敎三提調·醫官追後入侍,鳳漢曰,日寒如此,聖體,若何?上曰,一樣矣。鳳漢曰,寢睡·水刺之節,若何?上曰,善睡而厭進,則一樣矣。鳳漢曰,中宮殿患候,若何?上曰,快兪矣。鳳漢曰,令醫官診候。上曰,首醫診之。履亨入診退伏奏曰,脈候左右三部,度數調均,而微弱則一樣矣。上曰,累日勞動,而氣則尋常,精神亦無所損,此必是建功之效矣。鳳漢曰,聖候如此,亦天也,伏願益加保嗇焉。鳳漢曰,都廳事,當差出,而無可擬之人,何以爲之?李瀰,似好矣。上曰,渠兄陞資未久,此人則不必急矣,予亦有意於此人矣。鳳漢曰,鄭光漢今在罷職中矣。上曰,罷職傳旨,注書持入。賤臣錫穆,承命退出持入後,潭枚擧以奏。上曰,飭已行,鄭光漢·鄭光忠·鄭運維·李世演·李晉圭·蔡緯夏·鄭恒齡·張淀·韓師直·權穎·金尙集竝放,門出給牒,洪趾海·尹冕東·柳思欽·金相翊·李基德·尹得孟·任觀周·李顯祚·李東泰竝放送,前大司諫李廷喆與李正吾,事同飭異,一體敍用。出傳敎上曰,殿庭有此排盤之事,誠極駭然。兼史出去,食床入來人知入。錫周退出知入,上曰,食床入來人,呈券後禁推事。出傳敎上曰,堂上外任人,注書知入。賤臣錫穆,承命退出知入後,仍命書傳敎曰,今問銓曹,曾經喉院之臣爲守令者,多至數十餘人,而幾皆文窠,今雖內移,乏人則一,其中定州牧使洪榟,谷山府使李彦衡,春川縣監沈鑧爲先內窠隨闕備擬,定州則以武臣差除,谷山·春川,武臣文窠中通擬事,分付。鳳漢曰,守令多闕,開政,似好矣。上曰,政官牌招開政,此時守令,不可不另擇事,分付。出傳敎上曰,飭已行,邊臣事體,焉敢若是?趙榮順特放,其令卽爲入來謝恩後入侍。出傳敎上曰,翰林付職之後,其涉稽滯,令該府處之。出傳敎鳳漢曰,戶判有稟達事,來待矣。上曰,戶曹判書金相福入侍事。出榻敎相福曰,嘉禮廳郞廳以戶·禮曹郞廳差下事,下敎,故以戶曹郞廳及禮曹郞廳,差下,而禮曹郞廳李仁默病難察任,故許遞本廳之任,而自前文官郞廳之代,或以蔭官差下矣。以司僕僉正李憲鎭,差下,何如?上曰,依爲之。出擧條相福曰,都廳差出,事甚緊急,而大臣旣以前執義鄭光漢,陳達,仍卽差下,何如?上曰,依爲之。鳳漢曰,鄭光漢方在罷散中,敍用,何如?上曰,依爲之。出擧條相福曰,定親禮物及本房禮物所盛唐朱函一部,具袱造用,何如?上曰,依爲之。出擧條相福曰,輦輿翼帳內供,連用廣的,今番則何以爲之乎?上曰,以廣的爲之,可也。出擧條相福曰,同牢宴所用玉童子一雙,定例中減下矣,此則不可無者,敢稟。上曰,當自內取用,習儀時砂童子,亦勿造用,可也。出擧條相福曰,頃日光明殿修理時,以翼帳及下排,依下敎擧行,而世孫宮嘉禮時定例,司鑰房下御筆減下矣。亦當依此擧行,而凡大禮時,各殿各宮排設房書房色各種,待手本上下事,載在定例矣,今番待手本擧行乎?上曰,竝置之。出擧條相福曰,敎命印冊所裹袱及竹冊隔襦袱,依傳敎皆以紬磨鍊啓下,而印朱筒盝及敎命竹冊匣櫃內塗,無啓下之事,世孫冊禮時用廣的,何以爲之乎?上曰,一體以紬爲之,後皆倣此。出擧條相福曰,別宮所用綵綃屛一坐,別單啓下,而圖則定例中臨時,取稟矣。長廣帖數,何以爲之乎?上曰,屛風,置之。出擧條相福曰,凡服用昔之純金者,皆爲鍍金事,下敎,而同牢宴所用雙耳單葉杯一雙,以純金依定例啓下別單矣,何以爲之乎?上曰,銀杯鍍金,後亦依此。出擧條相福曰,輦輿粧飾,依傳敎竝用錫粧,敎命竹冊櫃與印朱筒盝粧飾,世孫冊禮,皆用錫粧。今亦依此擧行,而至於竹冊粧飾,則世孫冊禮用銅鍍金,今番則何以爲之乎?上曰,錫粧,好矣,此後都監一體擧行。出擧條相福曰,世孫嬪宮冊封後,似宜有幕次磨鍊之節,而定例所無,何以爲之?敢稟。上曰,置之。出擧條相福曰,頃日傳敎中,宜有差等,竹冊只內匣事,下敎矣,凡竹冊內匣裹裌袱,內函裹裌袱,外櫃裹單袱而封標矣。竹冊內外函櫃,載於圖式,何以爲之乎?上曰,只內匣爲之,而函與櫃,竝置之,此後皆去之。出擧條東度曰,備局副提調趙曮,特牌之降,已累日而來待闕外,尙無變動,事體誠極非矣。上曰,罷職,可也。出擧條上曰,趙榮順使之入侍。賤臣錫穆承命出,與榮順入侍,上曰,初入侍耶?榮順曰,唱榜時入侍矣。上曰,初見着帽入侍,思乃祖之事,不覺愴然矣。汝以經幄之臣,今爲邊臣,其何以措治耶?榮順曰,臣釋褐纔十餘年,而未免白面書生,於字牧之任,曾未料度,而猶當竭誠奉公矣。上曰,汝往哉,無負予心,可也。榮順曰,臣向來妄言,未槪聖心,知臣以浮囂躁競之流,深切悚蹙焉。上曰,浮囂躁競,雖身自不爲,坐而不禁,亦非矣。榮順曰,伏未知今此下敎指誰某,而臣之本情,則不如是,亦非有意於媒進之計也。上曰,媒進二字,誠非矣。榮順先退,上曰,義州府尹趙榮順,旣已謝恩,其令不多日內辭朝。出傳敎科次考畢後,上曰,居首副司果金普淳,半熟馬一匹賜給。出傳敎上曰,雖有輕重,便是國試,而殿庭傳排盤之事,初欲令該府處之,更思之,重試有傳食之事,參酌,當後人從重推考,禁亂官不能檢飭,事體較重,下義禁府推考。出傳敎諸臣退出。
上在慶熙宮。常參以代理停,只晝講。
大殿·中宮殿,王世子遣宮官問安。答曰,知道。王世孫遣講官問安。答曰,知道。
傳于徐命天曰,中旬法講,今日晝講爲之,次對兼行,皆入後詣閤,只入正時。
徐命天啓曰,今日次對,兩司無進參之員。除在外外,司諫李堉,卽爲牌招,以爲進參之地,何如?傳曰,允。
傳于鄭純儉曰,監司金時默女,參議徐命膺女,司果兪彦鉉女,三揀擇入,餘許婚。
傳于徐命天曰,入侍。
又傳于曰,大臣·備局堂上入侍。
以司謁口傳下敎曰,嘉禮廳堂上以下郞廳·監造官,列錄書入。
鄭純儉,以嘉禮廳言啓曰,本廳都廳郞廳鄭光漢時無職名,令該曹付軍職,使之察任,何如?傳曰,允。
又以嘉禮廳言啓曰,今此嘉禮時,王世孫嬪敎命竹冊文製述官望單子別單書入之意,敢啓。傳曰,知道。
王世子在昌德宮。常參停。
韓光會達曰,明日常參,取稟。令曰,停。
又達曰,大司憲尹得養,執義南惠老,掌令姜潤·邊得讓,持平李鳳祥·徐秉德竝在外,今日以監察茶時之意,敢達。令曰,知道。
又以義禁府言達曰,刑曹達辭內,今番武科殿試時,出身鄭泰亨·表光有等變名代射,捧價放賣之罪,移本府處之事,依下矣。鄭泰亨·表光有,今方待令於本府,卽爲拿囚之意,敢達。令曰,依。
又以吏曹言達曰,敦寧都正邊致周戶奴呈狀內,矣上典素患痰癖之症,遇寒添劇,飮食全却,昏不省事,以此病狀,無望供職之勢云,依例改差,何如?令曰,依。
辛巳十一月初八日午時,上御景賢堂。晝講,大臣·備局堂上同爲引見入侍時,特進官鄭汝稷,同知事金尙喆,參贊官李潭,侍讀官李在協,檢討官李得培,記事官兪恒柱,編修官金匡國,記注官崔昌國,武臣具觀徵以次進伏,領議政洪鳳漢,右議政尹東度,兼工曹判書李益炡,右參贊韓翼謩,兵曹判書具善行,刑曹判書李之億,判尹金陽澤,副護軍李章吾,禮曹參判洪麟漢,事變假注書趙錫龍追後進伏訖。上講中庸第十三章,在協讀十四章,上講新受音。在協曰,此章,以其當位言之,而其所當爲之事,不過平常底道理,而至於和平寬易之域,不可一蹴而到,必先自恐懼戒謹而約之,以盡明善誠身之工,然後可致,故必以反求諸身結之者,此也。殿下聖學高明,固非如臣末學所可窺見,而詩讚文王之德,有曰,不大聲以色,近來以符驗之著於外者,見之,則政令之間,或多有急迫卒遽之處。雖以向日諸承旨倂遞言之,該房自有主者,一時倂遞,觀瞻甚惑,終非大聖人不大聲色之道,向所謂和平寬易者,恐不如此矣,臣非謂殿下有欠於明善誠身之工,惟願益加留意焉。上曰,諸臣不知予卅載苦心,故有向日之事,而儒臣今引文義,敢爲提起,推考,可也。在協曰,臣非謂承旨之無罪,臣旣有所懷,故敢達矣。李潭曰,嚴敎之下,敢爲分疏,從重推考,何如?上曰,遞差,可也。在協退出,得培曰,上番初登筵席,辭不達意,致此失奏,而遞差則過中矣。上曰,下番亦敢營護分疏,遞差,可也。得培退出,上曰,予之三講,出於追慕,三對非樂爲,而儒臣不知予之苦心,只顧其名,反謂予卒遽,極爲非矣,渠之父與祖善矣,而儒臣則不如矣。命注書,大臣·備局堂上入侍,鳳漢曰,聖體,若何?上曰,一樣矣。鳳漢曰,湯劑,進御乎?上曰,有酬應之事,進之,可也。上曰,再揀已過,當於三揀日下敎,而榜則已出矣,予意已露,孰不知之?鳳漢曰,癸亥年再揀後,亦以筵說諦得,今亦敢請聖意之有定矣。上曰,再揀後,自內不無往來之事,本家亦已知之矣。卿獨不聞知耶?今日予捲簾見之而下敎曰,今日則以八寸孫見之,三揀日則當以孫婦見之,而書給五世繼昔,一倍追慕,雖爲宗國,寔負卿家十六字矣。詩之關雎章,德與化備矣,今日見之,德華形於外而果淑善矣。鳳漢曰,聖揀歸於德善之門,慶幸曷勝?東度曰,此家素稱福厚而純善矣。上曰,雖如此之家,人若不善,則無可取也,今日見之,果極淑矣,明年嘉禮,又値壬午年,此亦不泛矣。鳳漢曰,宗國之倚賴於此家,曾爲不小,而聖意今如此,此實國家無疆之福也。上曰,然矣。鳳漢曰,昨政新除陽川縣監權極,以戶郞未準朔而擬差,誠有違於格例矣。上曰,予欲問之,大臣先奏,銓官詳奏其故。尙喆曰,觀其科策,若有經綸故果擬,而兵·禮郞官,不拘準朔矣。上曰,經綸,奚試於陽川?尙喆曰,陽川,雖凋弊,足可試其治蹟。上曰,權扶之玉堂,在於何年?李益炡曰,丁未爲校理矣。洪麟漢曰,非丁未乃戊申,而爲修撰矣。鳳漢曰,今聞銓官之言,不無所據,臣等旣已陳達於筵席,而無所究竟,則該曹必當眩於奉行矣,此後則三曹文郞廳,勿拘朔數事,定式,好矣。上曰,依爲之。麟漢曰,失火三廛中,望門床廛,官貸錢爲六千兩,每年以千兩定捧事,爲式,故皆以爲難,三年則以五百兩定式,三年後則以千兩定捧,以爲畢捧之地,似好矣。上命書傳敎曰,頃者臨門時,望門床廛官貸錢,自明年限三年捧五百兩,三年後每年依初定式許捧事,下敎,今聞提調所奏,擧條云,以此分付各衙門,其若督捧,非恤民之意,令備局消詳,分付。上命兩大臣進前曰,欲爲次對,故今日先爲法講,而浮囂躁競,人心世道,姑捨勿論,卅載苦心,意有所在,而目今世道,果如何哉?體天建極,聖功神化八字,予甚愧恧,辛·壬予在銅闈時,見之,其前則猶有可望矣。厥後無足道者,今日,何等世界耶?自黨而爲逆,諸臣若知其然,則必不爲黨矣。卿之所奏,一斥不復之數三人,予無他意,不過爲國苦心而然也,趙榮順,昨始見之,不如其祖矣,趙觀彬則其人善好矣,而作文及才操則甚怪駭矣。榮順,渠言媒進,而予亦思媒進二字,而予之媒進之言,無心之言也,榮順媒進之言,則有心之言也。渠雖舊日經幄之臣,今爲一邊臣,則殿下見誰之說,何敢爲之乎?渠雖至下大夫,便是釋褐小臣,則誠放恣而過甚矣。卽欲處分,而頃者徐志修陞擢,遽至斥逐,予亦追思愧恧,今若又斥榮順,則有若何所聞而來,何所見而去之意,故不果,而不當置於二品職,欲除邊地堂上矣。仍命書傳敎曰,噫,頃聞大臣所奏,垂涕特除趙榮順春坊,非爲人也,卽予三十載苦心,伊尹,雖處畎畝之中,以一夫不獲所爲羞,況爲人君者乎?使榮順小知君臣分義,亦思乃祖,其宜感涕無從,而其擧措之若常,奏對之駭聽。予若不覩不聞,而名雖舊經幄,今爲一邊臣,因下敎,莫知殿下見誰等說,放恣以對乎?堂陛不嚴,分義墜乖,其當嚴處,而渠雖非矣,感昔甄用,一登復逐,非王者用人之道。其雖參酌,其在懲舊習嚴君臣之道,不可循例處分,故其欲先諭大臣而下敎,今日次對之命,蓋此也。決不可仍於二品之職。義州府尹趙榮順,鍾城府使除授,今日辭朝,時任府使柳顯章,遞付京職,灣尹其令當品議薦。沈鏽初則慮其有才操矣,果不然矣,而故李領府事吏議時事,予果疑之,及聞金〈奉〉朝賀言,而知其心矣。鳳漢曰,臣與榮順,果未相親而,近來則與前有異云,而坐地甚好,其人亦可惜,故臣屢次陳奏,而昨日入侍出來後,臣與僚相,同坐闕中,故請來問筵對說話,則渠亦有不善對之慮,於此可見其本心矣。東度曰,昨日失對,不過生疎於筵席之致也。上曰,予當卽爲處分,而召見卿等,一諭後,欲雍容處之,故今日爲次對者,此也。鳳漢曰,以李潭言之,有氣,故或有不從容之事矣。上曰,李潭之氣,可用之氣,榮順之氣,爲才操之氣也,媒進二字,爲沒題目,今日諸臣,若不歸於媒進之目,則予心甚樂矣。予鎭定今日之世道,而此輩若被罪,則不知渠之有非,猶有抑菀之心矣,豈不難哉?文武有相似者,武則張志恒也,文則趙榮順也,大加摧折然後,可以用之矣。上命書傳敎曰,昨已抹去句語之後,儒臣之不顧予心,反顧諸心,文義張皇以奏,於儒臣初登法講,先務名而不顧重事,事體寒心,而不過推考,則敢欲分疏,事體尤寒心。不獲已特遞,則一番營護,亦涉駭然,故一體遞差,方長宜惜。噫,今日命法講,意蓋深矣。一則昨日命題,亦非偶然,因一命題,反招自悚之歸,表工蕩然,無一慨切之句,僅得二人,而彌縫科次,此亦誠淺,若不追慕此講,無以仰謝此心而然也。一則三講,其雖追慕,三對,卽予强爲,而心有耿耿者,故先諭大臣而處分,欲命次對,而中旬講不爲之前,不欲倒置,亦予苦心,故先命法講,次命次對者也。因此文義未了,景像不佳,儒臣雖非追慕,意重不可駭觀瞻,兩儒臣竝勿遞,次對,三司無人,竝牌招入直,依例入侍。傳曰,一時誨飭,何敢撕捱。況不待諸臣之奏,特命勿遞,意蓋深矣。何心納牌,何心違牌?分義道理,俱涉寒心,副校理李在協,修撰李得培只推。予之恒心,不欲爲無所據也,特命晝講,一讀若此,豈追慕之意哉?次對入侍,亦第二件事也,經筵夜對,一也,卽爲牌招,其行夜對。上命金陽澤進前,下敎曰,予曾在摠府時,與卿父爲伴職矣,今日卿以摠管入直,予心感舊矣,卿年向衰,漸有乃父之典型矣。卿方帶補養官之任,須善輔導我世孫,勿負予意。鳳漢曰,彼重臣言於臣曰,當盡心於國事云矣。陽澤曰,臣入直摠府,奉覽御製懸板,不勝敬欽,而聞此下敎,感泣無地,補養之任,臣豈堪承,而第當盡悴報效矣。東度曰,臣得蒙恩暇,今方下鄕,一望之間,離違筵席,不勝悵缺,而第有所仰達者矣。三公備員,首相旣已陳達,而今將辭陛,故又此敢請矣。上曰,予已留念,而春間無一相之時,猶能堪過,今則有卿二人,一相爲鹽,一相爲梅,則非比於鼎席俱空之時,而凡事予欲無過多之意,故姑在留念中矣,兩儒臣夜對入侍。上曰,今此夜對之意,蓋深矣。上番儒臣,兩次經筵,景色不佳,故特命此講,君臣當一體釋然,可也。命讀夙夜箴訖,又命承旨讀序文曰,承宣讀之,可也。潭讀奏文義,復奏曰,殿下方講夙夜箴,而箴中有不作思,惟心神歸宿之句,意蓋深矣,毋煩聖慮,安定其氣,則此句之意,可諦得矣。上曰,好矣。上曰,灣尹,誰可爲之?領曰,任㻐·兪彦述·朴師訥·具允鈺,好矣。上曰,沈墢爲萊伯時,以承宣爲之,彼承旨,何如?領曰,果好矣。先爲試用於此等之任,可合矣。上曰,此承宣若爲灣尹,則彼國之人,越視鳳皇城外,必皆慴服曰,彼灣尹乃向年監市御史也云爾,則鎭邊之道,豈不好哉?東度曰,此人果是律己淸嚴之人也。鳳漢曰,又有可合之人,卽沈履之,而亦以親年爲拘矣。上曰,然則難矣,旣已停當,當以彼承宣首薦,副末薦,則卿等相議爲之。鳳漢曰,此,全羅監司朴道源狀啓也,更陳前劃災結不足之狀,仍以畓災,依前所請,特許加分事,請令廟堂稟處矣。當初加請,極涉過多,故重推防塞,而道臣今當遞歸,又此狀請,可見其爲民之誠意。且本道,雖非全一道告歉,數十邑被災,則誠亦孔酷,戶曹事目所許之災,宜有不足之慮,三千結加劃,何如?上曰,特許四千結,可也。鳳漢曰,此,京畿監司金時默狀啓也,備陳俵災不足之狀,仍以該曹給災外,加劃一千結事,令廟堂稟處矣。戶曹事目災結之中,若除廣州,則宜無不足之患,而道臣狀請,如是縷縷,前伯旣已筵稟,其在寧失於民之道,不可一向防塞,七百結參量加給,何如?上曰,畿甸,異於他道,特許八百結,可也。鳳漢曰,貢市句管堂上,方有窠一員,當以吏曹參判金尙喆,差下矣。東度曰,一員則禮曹參判洪麟漢可合,方帶平市提調,於市弊,便是主人,而首相嫌不欲擧,臣則以爲太過矣。鳳漢曰,此非官職擬差,不過循例分管者,僚相旣陳,臣何必曲嫌乎?以所達兩宰臣竝差,使之察任,何如?上曰,依爲之。鳳漢曰,判尹金陽澤,方帶詞訟煩劇之任,入直摠府,自多掣礙之端,兼帶摠管則許遞,何如?上曰,依爲之。以上出擧條上命書傳敎曰,臺閣逡巡,莫若近日,除拜已久,猶稱在外,其涉寒心,大司諫洪榟,抄選外,先遞差後拿處,新除臺諫之俱稱在外,亦涉寒心。特敎次對,其所違牌,此何分義?司諫李堉,正言任希孝,掌令邊得讓,先罷後拿。諸臣退出。
辛巳十一月初八日未時,王世子坐德成閤。承旨持公事,春坊上下番同爲入對時,左承旨韓光會,加出假注書任光鉉,記事官李鎭衡,記注官朴祥馨,弼善李敬玉以次進伏訖。令曰,承旨公事達之。光會曰,此乃禁府草記矣。仍讀之,令曰,無年號,則以知道,下之矣。光會曰,然矣。仍書知道,諸臣退出。
辛巳十一月初八日申時,上御景賢堂。夜對入侍時,參贊官李潭,侍讀官李在協,檢討官李得培,記事官兪恒柱,編修官金匡國,記注官崔昌國,諸臣以次進伏訖。上講心經。缺
上在慶熙宮。常參·經筵以代理停。
夜二更,雷動電光。
徐命天,以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
鄭純儉,以侍講院言啓曰,今日書筵入對時,明日,異於他日,進見事,下令矣,敢啓。傳曰,日寒若此,三揀擇時當來,冬節軍兵宜顧,今番勿爲事,分付講院。
李潭,以承文院官員,以都提調意啓曰,交易咨文,今纔啓下矣。回咨依例撰出,正書安寶後,定禁軍騎撥下送于使行所到處,同爲齎去之地,何如?傳曰,允。
李顯重啓曰,修撰金和澤下諭後,過限不爲上來,依定式禁推傳旨捧入之意,敢啓。傳曰,知道。
以承傳色口傳下敎曰,長番內官曺壽喆,莫重擧行之事,任自爲之,事之可駭,莫此爲甚。令該府處之,過三朔後勘律。
傳于李顯重曰,其君惜費之時,乃敢憑公營私,濫爲磨鍊,故內司員役工匠,先以自內爲先敎治,該廳或有過濫之事,或有貽弊市民貢人之事,則隨現草記重處事,分付。
王世子在昌德宮。常參停。
韓光會達曰,明日常參,取稟。令曰,停。
又達曰,大司憲·執義·掌令二員,持平一員未差,持平李鳳祥在外,今日以監察茶時之意,敢達。令曰,知道。
韓光會,以義禁府言達曰,修撰金和澤禁推事,傳旨啓下矣。金和澤下去京畿安山地云,依例發遣府羅將,拿來,何如?令曰,依。
又達曰,大司憲尹得養,前執義南惠老,前掌令姜潤·邊得讓,前持平徐秉德,前獻納南鶴宗,前正言金蓍耉,前司諫李堉,前正言任希孝拿處事,傳旨啓下矣。李堉今方待令於本府,卽爲拿囚,而尹得養下去京畿長湍地,任希孝下去廣州地,邊得讓下去龍仁地,南鶴宗下去忠淸道溫陽地,金蓍耉·南惠老下去忠原地,徐秉德下去大興地,姜潤下去慶尙道安東地云,依例發遣府書吏羅將,拿來,何如?令曰,依。
禮曹參議鄭宲書曰,伏以臣,病蟄田廬,虛縻官銜,拜章陳懇,冀察微悃,及承睿批,未蒙允許,如欲作氣登途,則病實難强,其將荏苒度日,則分所不敢,秖自焦悶抑塞而已,忽於此際,伏奉本月十八日敎旨,以臣兼世孫講書院左諭善,惝怳震越,罔知攸措。顧此草莽賤臣,積違召命,義分虧矣,罪戾深矣。嚴誅宜加,而恩眷益隆,前擔未卸,而後負愈重,不知臣何以獲此於聖明,臣病濱死,望絶趨朝,則凡官名大小,職事漫緊,在所不論,而顧今所叨,決非一日所虛帶者,故玆敢疾聲呼籲焉。夫朝廷之設置此窠者,不輕而重,地望旣峻,責任亦鉅,必得古人所謂當今第一人而處之,然後可稱其任,故其所掄選者,非山林遺逸之流,卽朝著文學之士,其重如彼,其選若此,不意今者,以如臣萬萬無似,苟然充數於其間,臣實莫曉厥故也。念臣,釋褐登朝,已過數十年,其所供仕,未嘗有數月淹者,而至於官僚之任,前後忝叨,不知其幾遭,聞命輒膺,不敢辭避者,蓋於其時値邸下沖齡講學之日,區區延頸之忱,自不能已,出入离筵,蓋亦屢年矣。今乃以舊時僚屬,復廁於今日此任,得以仰瞻玉質,親聆英音,在臣豈非榮幸,而第今遴選之銜,較前任事面自別,導迪之責,比曩時輕重懸殊,臣何敢貪榮戀寵,冒沒承膺,辱聖簡而駭衆聽哉?朱子有言曰,世降俗頹,虛僞成風,淸官美職,雍容辭遜而得之,朝除夕遷,無所不至。臣嘗三復斯言,每歎其切中乎流俗之弊矣,不幸臣,反以身充一大夫之數,虛辱寵命,徒玷名器,前年叨玉署之長,今日忝講院之選,臣雖無狀,粗知廉愧,今若饕一己之榮,而忘四維之重,則臣身狼狽,固不足道,而竊恐貽累於淸明之治也。噫,不俟駕而行,雖是臣子之常節,非其招不往,亦有昔人之明訓,臣何敢徒以奔走爲恭,而反壞廉隅之大防哉?去就一節,今無可言,而積逋之餘,又復坐違嚴召,揆以私分,萬萬惶悚。竊欲歸身司敗,請伏常憲,而顧臣宿病長時沈淹之中,近添寒疾,一倍澌綴,風發於頭部而闔眼叫死,痰結於四肢而觸處牽痛,若不保朝夕,以此病狀,若觸風冒寒,俛强起發,則將未免爲道傍之鬼,百爾思量,計無所出,敢從縣道,更瀆危懇。伏乞离明,諒臣祈免之非出例讓,察臣職責之不可久曠,特賜一倂鐫免,仍治其違傲之罪,千萬幸甚云云。答曰,覽書具悉。今方大朝連飭勸講之際,諭善之任,關緊甚重,爾其勿辭,從速上來,輔導世孫。
上在慶熙宮。常參·經筵以代理停。
中宮殿誕日,大殿·中宮殿,王世子遣宮官問安。答曰,知道。王世孫遣講官問安。答曰,知道。
大殿,政院·玉堂口傳問安。答曰,知道。中宮殿,政院·玉堂·朝廷二品以上·六曹堂上單子問安。答曰,知道。
傳于徐命天曰,下旬晝講,明日爲之,時刻依前。
傳于李潭曰,政事,明日開政。
又傳于曰,昌德宮注書,十月朔日記草正書,承旨明日晝講持入,黃海監司·全羅監司同爲入侍。
徐命天,以承文院言啓曰,交易咨文,今纔啓下矣,回咨,依例撰出,正書安寶後,別定禁軍騎撥,追送于使行所到處,同爲齎去之地,何如?傳曰,允。
院議啓曰,嗚呼,昨夜之雷,何爲而又發於地雷未復之前也?近者冬雷發作如期,十年之間,無歲無之,人情久則忸,忸則弛,雖以上天譴告之嚴,而其所以警惕修省者,不至於忸而弛也,幾希則亦無怪。夫災異之作,逐歲層加,一節深於一節也,然則今日之災,何嘗無所召而適然至也?臣等不敢毛擧細故,以爲應文之資,直就殿下所講思傳之書而反復之,可乎?傳曰,致中和,天地位焉,萬物育焉。夫天地,至大也,萬物,至衆也,其所以位之育之,似非人力所可能,而聖人之能事極功,至於如此者,其要不過中與和而已。是故,朱子解之曰,吾之心正,則天地之心亦正矣,吾之氣順,則天地之氣亦順矣,故效驗至於如此。以此觀之,凡天道之不能順,輒以爲災爲異者,蓋莫非世主之有歉於中和之工而致之耳。竊覵聖上之晩暮奮勵,爲學則三講不輟,爲政則三對又行,建極而朝著小靖矣,蠲恤而民惠亦博矣。庶幾克享天心,畢致諸福,而可愕之災,猶且不絶於靑臺者,抑或本源方寸之地,或欠於中和之工,而天所以應之者,自不得不爾耶?傳曰,乖氣致災,和氣致祥。臣愚死罪,竊以爲,今日弭災之道,不宜他求,只在殿下一心。伏願殿下,念念而中,事事而和,于以修身,于以齊家,于以治國,率皆以中和做去,則淵衷之內,無可煩惱,發而爲辭令者,藹然交泰,上下遠近,可以鼓舞於一國和氣之中矣。如是天地猶不能位,萬物猶不能育,則臣等請伏妄言之誅矣,心和則氣和,氣和則天和,此理皎然,不可誣矣,遇災修省,豈可外此而求之乎?臣等忝居近密,目見非常之災,憂愛耿結,略貢微忱,惟聖上,勿以陳腐而忽之焉。惶恐敢啓。答曰,觀今國事,何待雲臺之報,奚徒影也?宜觀其形,予雖涼德,暮年自强,亦何待勸勉?氣日衰國日非,只望蒼蒼,懍惕于中。
校理徐有良,副校理李仁培·李在協,副修撰洪樂純等箚曰,伏以冬雷災異之大者,近年以來,無歲無之,群下之所指陳得失,聖上之所恐懼修省,靡不用極。宜其克享天心,導迎和氣,而轟燁之災,今又報警矣,變不虛生,必有所召,伏未知人事之失於下者,爲何,而天怒之譴於上者,若是丁寧耶?若謂聖心之倦勤,足以召災,則講對已後,益加振勵之工矣。若謂朝廷之失平,足以召災,則色目幾消,自底皇極之域矣,若謂民國召災,則減逋停捧,藹有懷來之德矣,若謂侈靡召災,則禁髢禁紋,務盡崇儉之政矣,至於言路久廢,則每戒媕婀之習,雖有薄過被罪者,旋降宥錄之恩。凡所以致災召異者,無一於此,殿下之事天,其亦至矣,今乃以疾風雷雨可驚可愕之災,大警動之者,抑又何哉?夫天之於人君,有父母之愛,人莫不愛其子,而尤愛其子之賢者,亦猶是也。是故,變異之作,罕見於危亂之時,而多發治平之世,此理甚明,不可誣也,然則今日之災,可見天意之仁愛切至,而召災之端,亦有可言者矣。臣愚死罪,竊以爲,聖心雖益勤勵,而誠敬之實,或有未盡歟,朝廷雖幾和平,而浮囂之習,或有未消歟,民隱雖察,而實惠未究,溝壑有愁怨之聲,侈風雖禁,而用度靡節,財貨有尾閭之洩歟,媕婀之習雖戒,而罔聞從諫弗咈之美,宥錄之恩雖降,而不恤一二向隅之歎歟?臣等伏見我殿下,聖學高明,聖德純茂,堯·舜之治,庶幾企及,漢·唐中主,陋矣無論,而凡此數事,或未免爲聖治之疵,則皇天之仁愛警告,又安得不如此乎?伏願殿下,穆然深思,淵然遠覽,勿謂天道之高遠而小忽,勿以治化之已成而自足,加意於消弭之策,留心於省察之工,幽獨得肆之地,政令施措之際,克敬克誠,實下工夫,以之鑑空衡平,虛明應物,使姸媸曲直莫逃於淵鑑之下。左右彼此,咸歸於皇極之中,而推實心行實惠,使民生得以奠安,戒浮費節濫用,使財貨未嘗不足,言雖不槪者,一皆開納,無或歉於容受之德,情有可恕者,只許自新,俾無憾於天地之大,如此則聖德益新,聖治益光,天心悅豫,乖氣自消,回災爲祥,特在反覆手之間耳。臣等俱以蔑學,待罪經幄,徒積瘝曠之罪,未有涓埃之報,而目見非常之災,不勝憂愛之忱,玆敢披瀝肝血,仰瀆宸嚴。伏惟殿下,不以人廢言,則或可爲萬一之報也。取進止。答曰,已諭於政院,而旣有一念之飭,則許多儒臣,奚只四人?昨夜入直儒臣,今亦焉在?君衰而玉署又衰。噫,其君暮矣,衰猶宜也。新錄之後,弘館濟濟,則抑何衰乎?若此而何能仰答蒼蒼?勸勉其君,此亦予過,此亦予過,添一懍惕矣。以承傳色口傳下敎曰,予則雖不如此,尙今懍惕,而於代理儲君,亦必如此乎?
領議政洪鳳漢箚曰,伏以冬雷,災之大者,而挽近以來,無歲無之,昨日之夜,又大作焉。噫嘻,聖明之世,宜無致災之由,而上天之警告,頻年不已,有若耳提而面命,謂災異不足畏則已,謂災異可畏,則亦豈可恬然而止哉?臣於是達宵轉輾,滿心憂懼,誠不勝耿耿之忱也。伏惟我殿下,寶算冞高,憂勤靡懈,三講三對,自强自勵,濟活生民,殿下之至德,而臣未能敷揚恩意,以救顚壑之命,則生民之困悴,臣之罪也。搜收人才,殿下之至誠,而臣不能登剡俊乂,以致拔茅之盛,則人才之淹滯,臣之罪也。振紀綱而懲貪猾,抑躁競而禁奢侈,亦殿下之深憂遠慮,而六典日以不擧,四維日以不張,時風去益淆薄,俗習去益汰濫,此亦如臣之無似,濫叨匪據,曾不能陳一猷建一議,以副殿下委寄之責,而致使至尊,獨憂國事日非,究厥所由,皆臣之罪也。無怪乎上天之示警,而臣自知罪,顧安可晏然在職乎?亟願殿下,斥退微臣,改卜賢德,以爲消弭之道,殿下亦宜淵然遠覽,廓然深思。凡於上所云數件事,益盡其所未盡,益勵其所未勵,勿以已治而或忽,勿以已安而或狃,政令注措,惟以一誠字處之,仰對仁愛之天,則庶可轉災爲祥,回怒爲喜,而目下所當先者,臣嘗以爲,莫過於開言路。臣於筵席,亦以此屢陳,而輒蒙聖明之開可。蓋言路,國家之所以維持者也,顧今言路開乎否乎?臺閣之媕婀,殿下憂之而群下亦憂之,臺閣之含默,殿下憂之而群下亦憂之,只有憂之之心,而不有憂之之實,則終不免爲文具之歸耳。前後以言爲責者,勿論言與不言,進與不進,未嘗有順解而去者,滔滔一轍,有識可歎,則敢言之風,尙矣難見,官師之規,仍以無聞。雖以臣身而言之,庸下之姿,忝居輔相,已過半年,大小施措之間,未厭物情者多,而亦未有直擧而勤政,則尙可望嘉猷讜議,日陳於紸纊之前哉?遵是而無所改焉,則媕婀者愈遜,含默者愈軟,至於無奈何而後已,豈不大可懼哉?誠願繼自今益留聖意,導之使言,優而假之,一日二日如護微陽,則其有光於聖德,有補於晩政,大矣,惟殿下懋哉?臣之草草所陳,豈足爲遇災進規之道,而憂愛之至,竝此貢愚,臣愚惶悚之至。取進止。答曰,省箚具悉卿懇。噫,何待雲臺之報?心常曰,國事已無可謂,故心銷氣衰,猶爲宗國,故其欲自强,而一日二日只自焦心。以下六字刀削食豈甘寐豈便,而高高蒼蒼,又若是耳提面命。噫,此興之兆乎,替之兆乎?奚非懍惕?良欲無聞。寔由否德,輔相何有,箚中勉陳,可不服膺焉?卿須體小子之此心,安心視事。噫,今日君臣,益和自勉,亦仰答之意也,豈循例尋文之時乎?予亦有自勉飭勵之事,明日晝講,同爲入侍。仍傳曰,遣史官傳諭。
右議政尹東度箚曰,伏以昨夜雷雨作於陽復之前,仁天之示警,如將不及。嗚呼,是豈無所因而然哉?自强之聖志方新,意者,天其欲竦動我殿下而奮勵之也。將求奮勵,當先乎反身之實,臣誠愚昧,不知近日何事,爲聖德聖治之闕遺,而姑以前日已陳於筵席者,申復之,可乎?講對不倦,大德彌邵,則殿下之典學,可謂勤矣,而晩暮涵養之工,果能盡道,發皆中節歟,珍劑奏效,天和日旺,則殿下之嗇躬,亦云至矣,而凡百酬接之節,果皆適宜,保無致損歟,威罰無疾遽,而得忘勞觀理之要歟,爵賞無驟濫,而合量才授任之道歟?凡此皆殿下所常惕省者,則宜其無不合于天心,而天之譴告,猶復如此,此其故,何哉?倘使吾君,萬有一近似於上所陳數者之失,而居輔相者,知而不敢言,是畏懦也,不知而不能言,是儱侗也。畏懦與儱侗,均之不可爲左右承弼之任,而以之充位,欲與董衆工治天職,則天怒之加,庸足怪乎?臣匪分忝竊,抗顔冒沒,亦已踰月于玆矣。一味伴食,初無一言一事,可以小答誤恩者,而今於遇災之日,亦茫然不知所以仰贊消弛之道,中夜繞壁,徒切兢懍之私,玆陳短箚,敢暴乞譴之忱。伏望聖明,赫然降命,退黜不肖,改卜賢德,益加交修,以圖應天之實政焉。答曰,省箚具悉卿懇。悉諭於領相之批。噫,此皆卅載其君不德無能之致,新拜輔相,其何有焉?卿須體小子之意,安心視事。卿雖明朝辭朝,與首揆同爲入侍晝講。仍傳曰,遣史官傳諭。
王世子在昌德宮。常參停。
李顯重達曰,明日常參,取稟。令曰,停。
又達曰,大司憲·執義·掌令二員,執平一員未差,持平李鳳祥在外,今日以監察茶時之意,敢達。令曰,知道。
世子宮·嬪宮,政院問安。答曰,知道。
世孫宮,政院問安。答曰,知悉。
院議達曰,嗚呼,去夜轟燁之異,忽發於霰雪交集之時,臣等相顧愕眙,不能自定。顧今我大朝,暮年自强,憂勤惕勵,罔敢小懈,我邸下,祗服聖訓,日再講對,靡或有間,裁決庶務,無不中理,庶幾天心底豫,協氣致祥。夫焉有非常之災可愕之變,反作於收藏閉塞之後,而丁寧警告,有若危亡之迫在朝夕者,何哉?臣等,雖不敢傳襲漢儒傅會之說,指謂某事之應,而陰陽之乖和,時氣之失平,可謂極矣,豈不異哉?古語曰,災異之作,未必便亡人國,惟遇災而無恐懼之心者,國乃亡,此誠切至之論也。蓋自近歲以來,災沴荐臻,而至於冬月之雷,殆若年例應有之事,去年如是,而卒無其應,前年如是而又無其應,則昔之視以爲異,大驚動大震惕者,今則幾乎習以爲常,狃其爲安,其視昔之驚動震惕,不啻有間矣。臣等未敢知邸下對越之誠,果不懈於終始,而由今視昔,其所以驚動震惕者,果如創見之初乎?如或不然,而有一毫怠玩之萌,小間於隱微之際,則古人所謂無恐懼之心者,不幾近之乎?此實國家安危之機。伏願邸下,勿以講筵之頻開,庶務之無滯,自謂已盡於應行之道,而益復致力〈於〉幽獨燕閑之中,講學則毋徒事於句讀,而必以體行爲本,庶務則毋徒事於循常,而必以綜理爲主,隱於方寸之內,發諸政令之表者,粹然一出天理之正,以爲遇災修省之方焉。抑臣等,竊伏聞近日筵中,因一賓僚之仰質,睿答以不遷怒爲尤難云,大哉言乎,此眞我邸下涵掬睿質克臻平和之一大機也。朱子曰,知如是是病,不是是藥,臣等死罪,敢問邸下,旣知遷怒爲病,則果能加工於不遷怒爲藥乎?蓋七情所發,惟怒難制,聖訓之昭垂,儒門之兢畏,每以强制爲第一要道,匹庶猶然。況帝王家,處至尊之位,操不御之柄,一或不制,而任其暴發,則大或傷人,小亦妨物,尤豈不懍然可戒者乎?陰陽薄擊,在天爲雷,好惡觸激,在人爲怒,古人之進戒於其君者,以慶雲景星,疾風迅雷,取譬於人主之喜怒者有之,今當雷異之時,邸下之所以反躬警惕者,宜從喜怒上,先自克治,以爲應天以實之要矣。伏願邸下,勿以言近而忽之,益加勉勵,懋哉懋哉,惶恐敢達。答曰,知道。方切驚兢懍惕之中,而所陳切矣,可不體念焉?
校理徐有良,副校理李仁培·李在協,副修撰洪樂純等箚曰,伏以近者冬月之雷,殆無虛歲,而砰之聲,又發於昨日之夜,臣等相顧愕貽,未知何爲而致此也?伏惟我邸下,濬發睿聽,夬降明斷,深陳旣往之失,一反前日之爲,如日中天,觀瞻赫然,八域含生,莫不延頸拭目擧懷,少須臾無死之心。是宜可以迓續景命,導迎休祥,而上天之警告,又若是丁寧,臣等愚昧,雖不敢質言天人之際,而感應一理,捷於影響,則意者,天戒我邸下,欲其已省悟者,益復警惕,天戒我邸下,欲其已奮發者,益復振勵也。邸下所以克自抑畏,仰答天譴者,又豈容悠悠而止,伈伈而止哉?目今民生之困悴,紀綱之蟲壞,不待識者而知之,則臣等請姑捨是,而先就邸下一心上論之,邸下一心,卽所以對越上天也,一或操存不固,出入無常,則良心之發見者,善端之萌芽者,漫銷暗鑠,更無下手處,其端甚微,可畏如此。今邸下,雖日闢胄筵,討論經傳,而宦妾暬御之進,常多於引接宮僚之時,雖頻行次對,咨訪庶務,而玩好飮食之慾,易乘於深居涓蠖之地,人心至危,熟處難忘,念慮之間,暫或小差,幽獨之際,一有不誠,則九仞之功,虧於土簣,千里之謬,始於毫釐,此臣等所大懼也。噫,顔子,亞聖也,居仁不違,僅止於三月,程子,大賢也,觀獵喜動,至發於晩年。苟不能斬絶根株,昭滌纖翳,使一毫私邪或得以留於方寸,則雖以邸下明睿之姿卓絶之識,亦難保其必無是理。伏願邸下,跬步不忘,造次必道,兩筵之外,頻召講官,三對之餘,時接臣隣,一思慮之萌,必察其慾與非慾,一作爲之間,必審其理與非理,常常提掇此心,不令走作,以期臻於誠通公溥之域,則轉災爲祥,直一轉移間事耳,豈不休哉?顧今可憂之端,可言之事,有難更僕,而只及本源之地,自附憂愛之意,惟邸下澄省焉。取進止。答曰,覽箚具悉。方切驚兢懍惕之中,所陳切矣,可不體念焉?
領議政洪鳳漢書曰,伏以昨夜災異,一何懍惕?年年告警,便作恒有,以邸下敬天之誠,豈或有忽於寅畏,而亦安知不視如尋常,忸而爲安乎?嗚呼,天之所以示災,乃所以仁愛人君也。人君若知懼而修省焉,則災不爲災,不如是,災必不已,終至危亡之域,考之前史,無國不然,可不懼哉,可不懼哉?詩曰,毋曰高高在上,日監在玆,又曰,畏天之威,于時保之。蓋天人之際,一理無間,有慶有咎,災祥隨至,今玆之災,未知何爲而致之,而殷殷轟轟,無異盛夏,天欲警動我邸下,平治我東方耶?惟我邸下,代理庶務,負荷旣重,宗社之隆替,生民之休戚,秖係於邸下之一身,而邸下所當爲者,曰勤學而已,曰勤政而已,非勤學,無以收檢身心,非勤政,無以奠安民生。臣嘗以勤學勤政,仰勉於邸下,有若老生常談,而捨此二者,國將何賴焉?邸下昔之未寧,今幸少愈,書筵賓對,次第行之,政令順軌,瞻聆胥悅,宜其致豫於上天,而乃於陽復之前,有此非常之警,邸下,典學雖勤,而討論之際,猶未盡其實效歟?視政雖勤,而施措之間,亦未盡其實效歟,誠願邸下,猛加惕勵,益懋修省,對越以誠,克享天心,則災沴不期消而自消,景貺不期至而自至矣。惟邸下,念哉念哉。仍念臣之庸陋,忝居首相,國計民謨,無所事事,生靈之顚連,而臣不得以救之,世道之汚下,而臣不得以挽之,孤負職責,一味尸素,有相如此,而安得不致天之怒降天之災乎?亦願邸下,轉稟大朝,亟賜斥退,以答天譴焉。答曰,覽書具悉卿懇。方切驚兢懍惕之中,所陳切矣,可不體念焉?卿須安心勿辭,亦勿引咎,其卽視事焉。仍令曰,史官往諭。
右議政尹東度箚曰,伏以天道可畏,休咎之應於善惡,猶影響之出於形聲也。傳曰,德惟一,動罔不吉,德二三,動罔不凶,惟吉凶不僭,在人,惟天降災祥,在德。是以,古昔哲王之遇災者,必盡反身修省之道,然後乃可以悅豫天心,迓續天命也。噫,以邸下寅畏之誠,遽致昨夜之災異,何也?或者,改悔之心稍弛,而睿德不能免二三之間雜,進修之志或怠,而睿學不能免十一之寒曝,以至陰陽愆和,而乖氣致沴耶?然則邸下所以恐懼而消弭之者,其不在乎勿貳勿參,秉德惟一,益自勉于大禹惠迪從逆之訓乎?嗚呼,應天之道,誠而已。一心之上,誠僞之分,其端甚微,似若非他人之所得知,而其符驗之著於外者,則終有不可欺者,非但人不可欺也,天尤不可欺也,何者?吾心之誠僞而天以之喜怒災祥,各以類從之也。邸下,苟欲克謹天戒,仰謝天怒,則不在乎他,惟動靜之頃,念慮之萌,一於誠而已,而勿使半點虛僞,容其間,則其於轉咎致休,不翅如影響之速,惟邸下,念哉念哉。臣忝居輔相之職,莫贊弭穰之術,方且訟咎引退之不暇,何可以陳腐之說,仰塵离聽,而寸忱耿耿,略此貢愚。伏願垂恕而加察,仍卽導達大朝,亟行斥免,以盡答譴之道焉。取進止。答曰,覽箚具悉。方切驚兢懍惕之中,所陳切矣,可不體念?卿須安心勿辭,其卽視事焉。仍令曰,史官往諭。
上在慶熙宮。常參·經筵以代理停。
傳于蔡濟恭曰,翰林放送,卽爲牌招入侍。
備邊司義州薦望,以李潭爲義州府尹。
注書兪恒柱代,以兪彦鎬爲假注書。
加出假注書任光鉉改差,代以金光岳爲加出假注書。
徐命天啓曰,明日次對,兩司當爲進參,除在外外,未肅拜人員,竝待開門牌招,以爲進參之地,何如?傳曰,允。
有政。吏批,判書李鼎輔進,參判金尙喆進,參議徐命膺病,都承旨蔡濟恭進。吏批啓曰,臺諫闕員,今當差出,而擬望之人乏小,外任竝擬,何如?傳曰,允。又啓曰,潭陽府使今當差出,而本府以湖南弊邑,素稱難治,不可不擇差,他道有聲績已準限守令,竝擬,何如?傳曰,允。
以李景祜爲大司憲,朴起采爲執義,李正吾爲司諫,任毅中·朴弼燧爲掌令,李行源爲持平,沈瑴爲獻納,任誠·趙榮弼爲正言,洪樂命爲副應敎,金應淳爲左翊善,韓翼謩爲判義禁,申爲左通禮,洪樂仁爲吏曹佐郞,任濟遠爲戶曹正郞,鄭弼臣爲司圃別提,柳得寄爲徽寧殿參奉,鄭東顯爲顯陵參奉,申光洙爲寧陵參奉,南正五爲定州牧使,申大孫爲順興府使,李宗德爲潭陽府使,沈翼雲爲全羅都事,兪嶈爲敦寧都正。以李海重·金魯鎭漢學兼敎授單付,以金元行祭酒單付。
傳曰,京畿監司許遞,今日政擇差,以洪啓禧爲京畿監司。
吏批啓曰,正二品以上監司,京職兼差事,載在法典矣,新除京畿監司洪啓禧資級,乃是崇品,當付京職,而本曹無相當窠,依例送西,兼監司下批之意,敢啓。傳曰,知道。
兵批,判書具善行病,參判沈鏽入直進,參議鄭基安昌德宮入直,參知任緯病,參知未差。僉知單金省身。
王世子在昌德宮。常參停。
李顯重達曰,明日常參,取稟。令曰,停。
又達曰,大司憲·執義·掌令二員在外,持平一員未差,持平李鳳祥在外,今日以監察茶時之意,敢達。令曰,知道。
江原監司李最中書曰,臣今將辭陛矣,臣父墳在於廣州地,距大路不甚迂回,松楸入望,感懷冞深,玆敢仰籲於天地父母。伏乞特許歷省,俾伸至情,不勝幸甚云云。答曰,覽書具悉。卿其依所陳歷省焉。
辛巳十一月十一日午時,上御景賢堂。晝講入侍,大臣·兩道監司同爲入侍時,特進官南泰齊,同知事徐命臣,參贊官徐命天,侍讀官李在協,檢討官洪樂純,記事官趙錫穆,編修官金匡國,記事官崔昌國,領議政洪鳳漢,右議政尹東度,黃海監司趙榮進,全羅監司元景淳,武臣趙濟泰,以次進伏訖。上讀中庸第十四章,李在協讀自十五章,止十七章,上曰,於大德,必得其位,必得其祿,深自愧焉。十七章,曾已泛然看過,而今日乃覺宗廟享之子孫保之,然後爲大孝之意也。鳳漢曰,十六章云,誠之不可掩,如此,誠之一字,卽聖學之本,此書之樞紐也。以天道言之,乾道變化,各正性命者,誠也。以聖人之道,言之,純亦不已,亦誠也。伏願殿下,益加自强於誠字上工夫,則與天合德矣。上曰,所陳切矣,而於誠字工夫,深切愧焉,同知事亦奏文義,可也。命臣曰,高明配天,悠久無疆,惟誠之至極,則進進不已,自臻於高明悠久之域,而致中和位育之功矣。伏願加勉焉。鳳漢曰,冬雪雷雨乖常,寒事漸緊,聖候,若何?上曰,氣則一樣矣。鳳漢曰,寢睡·水刺之節,亦何如?上曰,善睡而齒牙動搖,甚有妨於進御矣。鳳漢曰,再昨雷雨,不勝惶懍,而以草草一言,仰奏矣。伏願益加勉勵,以答天譴。上曰,近來災異,無歲無之,而再昨雷異,尤爲懍惕。鳳漢曰,臣以萬萬無似,在於承弼之任,致有災異之警告,伏願更卜賢輔,以謝天譴焉。上曰,今此災異之變,實由於予之涼德,豈輔相之咎哉?鳳漢曰,今日有領·右相入侍之敎,故與僚相相議,而別無仰奏之事,但頃日入侍,以諸道災邑舊逋事,曾已稟定,而於各道尤甚邑,宜別有軫念之道矣。上曰,惠堂入侍事。出榻敎惠堂入侍後,仍命書傳敎曰,噫,已諭於昨日相箚之批及政院玉署之批。噫,何待仁愛之示警?聞今日國人,其曰,將興,此小人之言也。噫,夙宵焦心,晝夜銷心矣,雖欲仰答,末如之何矣。噫,自强何爲,自勵何爲?此等之時,豐豫之事,尤宜節抑,雖明春嘉禮後,陳賀一節,已無可論。且事體宜有差等,只行頒敎,方物物膳,一竝置之,今番只行一度習儀,已爲下敎,嘉禮廳凡諸等事,益務節約,雖六禮前,工訖之處,工匠員役,先爲減下,以除浮費。噫,此除浮文之意,而國事日若此之時,望七之君,身許宗國。其欲自强,籌司之門,一月三對之後,坐單稀闊,卯酉之法,便作古事,入侍之外,處便者多,新錄纔行,弘館濟濟,而昨亦諭,勸勉衰君,八學士之中,僅備四人。予雖衰矣,耳太不聾,而國之耳目,已聾已蔽口,加以媕婀,艱辛開政,輒稱在外,雖或牌招,納牌爲事,於戲,仁愛之示警,其亦一也。旣聾旣蔽,果能聞聲而見呼乎?便處中,抑亦有蹶然尋衣起坐之意哉?浮囂之類,常日雖無愼獨之工,於其時聞其聲,其亦不惕然恐懼乎?噫,彼此輩,若無此心,莫曰,九重之深邃,亦莫曰,屋漏無人,雖無目下之應其辜,彼蒼已昭監矣,予閱已多矣,前鑑昭昭,可不戒哉,可不懼哉?噫,當與國同存,與國同亡,其雖盛時,決不爲此。此等之時,何心爲此,何心爲此?是豈群下之過?寔予之過,寔予之過。懍惕之餘,特開下旬之講,自勉交勉,仰謝蒼蒼,勅勵二字,亦第二件事也,予何爲文?吁嗟,臣工亦莫曰,衰君之例飭,深思日監在玆之意,下旬次對,明日爲之。噫,今予所依,其惟元元,歲將暮矣,民方困矣。頃者分等後,諸道尤〈甚〉邑舊逋,已皆停捧,嶺南則蕩滌外舊逋,因道臣之奉職,亦無所餘,而噫,今年穡事,大違初料,之次之邑其宜顧恤,雖稍實之邑,民之不願爲豐歲,其心可矜。嶺南外諸道之次邑舊逋,折半停捧者,餘半又停其半,三分之二停捧者,餘又停其半,稍實舊逋,特爲折半停捧。關東則其有分等,隨其等停捧其半,以示予一體昔年恤民之意。出傳敎命天起伏曰,臣極知猥越,而傳敎中記過二字,似涉,如何?上曰,然矣。改書昭監,可也。命天曰,昌德宮日記持來矣。上取覽曰,宋命欽上書,誠好矣,所言切實矣,日記中,書以各殿各宮問安,極爲疎忽矣。因命書傳敎曰,近者注書日記,其涉怠忽。假注書鄭錫台而極矣,拿問處之。上曰,兩道有所懷乎?榮進曰,伏聞本道或有稍實之邑,而多有雹災云,爲民事預切憫然矣。上曰,完伯,何時下直耶?景淳曰,臣以晦間欲爲辭朝,而伏聞舊伯田結尙未修正云,當觀勢爲之矣。上曰,予欲一試卿者,久矣。卿長在鄕中,必知民間疾苦,在宣化堂,勿忘在鄕之心,可也。景淳曰,臣才素短拙,猝當方面之任,何以仰答聖意乎?東度曰,伏見傳敎遇災飭勉之意,諄諄於辭旨之間,其不能率職,不能董飭,莫非臣等之罪,臣誠惶恐俟罪。謹當益思欽承之道,而廟堂及群工,旣捧飭勵之敎矣,而兩道臣適入侍,亦宜有申警之道也,聖化無遠不曁,而外方民俗,猶未盡淑善,此則責在於承流之臣矣。凡今之爲方伯·守令者,未嘗甚留意於風化根本之政,是最可憫,民心,雖至頑,猶有一端通處,爲官長者,苟能開發其本然之善,亦必有漸磨之益矣。政令刑罰之際,常使敦本導俗之意,寓於其中,則民豈不日遷善乎?且生民休戚,全在於守令之不惰其職,亦在乎方伯之董率,方伯苟能律己淸嚴,則守令自然畏憚,此則入侍兩道臣,必能自飭而赴任後行,且爲考績之政,嚴黜陟之意,另加申飭,何如?上曰,所奏,是矣,依爲之。使兩道臣詳聽而往焉。出擧條鳳漢曰,畿伯事,誠憫然矣,自多有入來擧行之事,似有處分之道矣。上曰,目今事勢,其難外任,京畿監司金時默許遞,其代,今日政擇擬,其令不多日內辭朝。出傳敎命天曰,鄭純儉掃墳下直,韓光會式暇在外,番次苟艱,何以爲之乎?上曰,承旨韓光會·鄭純儉許遞,其代,參知洪名漢,副司直鄭尙淳除授,李潭外任代,副司直李翼元除授,牌招察任,房順房。出傳敎上曰,頃者下敎未果,凡樑上塗灰,卽塗灰於疊瓦之傍者,而近年塗灰於瓦上,有若白瓦塗旋飄落,灰若存,色何拘,而道臣奉審時,參奉所報,皆以此爲重,此後塗灰時,瓦上之灰去之,只塗疊瓦處,而其雖色渝,灰若存焉,勿爲執頉,予之謂過者,灰雖一新,石之莓苔者,何不請磨乎?此非體儉德之意也。出傳敎時囚罪人尹得養·任希孝,分揀放送事。出榻敎諸臣退出。
上在慶熙宮。常參·經筵以代理停。
下直,廣州府尹朴相喆。
洪名漢,以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
蔡濟恭啓曰,假注書兪彦鎬時無職名,令該曹依例付軍職,冠帶常仕,何如?傳曰,允。
徐命天啓曰,卽者副修撰洪樂純以其親病,陳書徑出,原書纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
洪名漢,以都摠府言啓曰,副摠管張志恒以禁衛中軍軍兵等中日試放事,南別營晝仕出去之意,敢啓。傳曰,知道。
以備邊司進不進單子,傳于洪名漢曰,特敎之下,豈敢如此?更爲修整以入。
以左承旨鄭尙淳牌不進罷職傳旨,傳于蔡濟恭曰,分義,豈敢如是?只推,更爲牌招。
傳于蔡濟恭曰,一欲下敎,入侍時亦然,曾經備堂承宣·方伯,聞七事置之,只宣諭,再任守令,亦若此事,政院知悉。
以持平李行源牌不進罷職〈傳旨〉,傳于徐命天曰,只推。
傳于徐命天曰,畿伯處,有下敎之意,田政迫頭,敎書亦有追後爲之之例,洪啓禧明日謝恩後,仍爲下直事,分付。
傳于洪名漢曰,入侍。
洪名漢,以講書院言啓曰,王世孫繼講冊子,問議于師傅·諭善,則師李鼎輔以爲,講書次第,具載於擊蒙要訣及聖學輯要,自有先正定論,旣講論語,則孟子當次第進講云,傅洪象漢,兼諭善金陽澤與師意,同,諭善宋明欽以爲,臣謏陋賤微,今此冊子問議之命,何敢與聞,而竊按讀書次第,見於擊蒙要訣者,實本朱子之意,無容改議。第念,孝經一書,辭懇而意切,實爲修身之大本養正之聖功,雖或已講,更加溫繹,使與論語言孝諸說,參互發明,浸灌浹洽,然後繼以孟子,則其於性善養氣之旨,義理利欲之辨,似益親切著明,唯在上裁。臣猥叨講職,方陳辭待罪,而徒感下問之盛意,有此妄對,昏謬極矣,不勝惶愧之至云,諭善朴聖源以爲,疾病沈淹,精神昏眩,且於頃日嚴敎之下,惶恐待罪,不敢以職名自處,故不得獻議云矣之意,敢啓。無批答
王世子在昌德宮。常參停。
李翼元達曰,明日常參,取稟。令曰,停。
又達曰,大司憲李景祜牌不進,執義朴起采,掌令任毅中·朴弼燧,持平李鳳祥在外,持平李行源牌不進,今日以監察茶時之意,敢達。令曰,知道。
又以吏曹言達曰,新除授寧越府使李燮元戶奴呈狀內,矣上典本病痰眩之症,當寒添劇,專廢飮啖,委頓床席,實有朝夕凜凜之憂,萬無束帶往赴之望云。身病旣如是危重,則不可强令赴任,依例罷黜,何如?令曰,依。
又以義禁府言達曰,卽接月令醫員卞興瑞手本,則時囚罪人李堉,素患痰癖之症,猝然發作於累日冷處之餘,晝夜叫痛,飮啖全却,神識昏瞀,不省人事,實有頃刻難保之慮云,自前罪人病勢如此,則有保放救療之規,仰稟。令曰,知道。
全羅監司元景淳書曰,伏以臣於大朝催促之下,不敢遲淹,辭陛在數日間矣,臣之病母,方在驪州地,情急便養,理宜將往。且臣父母墳山,在砥·驪之界,一舍而近,今當遠離,霜露增感,歷路展掃,亦人子之至情,驪之距大路,不過宿舂之程,便道作行不甚迂回,且有前例。伏乞睿慈,俯察微懇,特賜矜許,千萬幸甚云云。答曰,覽書具悉。卿其依所陳往省焉。
辛巳十一月十二日巳時,上御景賢堂。大臣·備局堂上引見入侍時,領議政洪鳳漢,兼工曹判書李益炡,行司直金聖應,吏曹判書李鼎輔,右參贊韓翼謩,禮曹判書南泰齊,戶曹判書金相福,刑曹判書李之億,漢城判尹金陽澤,副司直鄭汝稷,行司直李章吾,大司成徐命臣,副司直李彛章,禮曹參判洪麟漢,吏曹參判金尙喆,左副承旨洪名漢,副校理李在協,獻納沈瑴,假注書兪彦鎬,事變假注書趙錫龍,編修官金匡國,記事官李長老,以次進伏訖。領議政洪鳳漢曰,日氣甚寒,夜來聖候,何如?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,湯劑製置者,尙有二貼矣。自今日進御,何如?上曰,旣差勝,則不必連日進御,其止之。鳳漢曰,頃因大丘向化人金俊海上言,令備局査問本道登對以奏事,傳敎,故發關分付矣,卽見本道監司黃仁儉査啓,則以爲,上言非金俊海,乃金致禹而致禹,卽向化人金忠善六代孫,而忠善本以日本沙氏,歸命我朝,屢立戰功,賜姓錫名,載錄譜冊中,而致禹元無改名之事,其父亦無定役,則致禹之改名俊海,而俊海父之方充軍役云者,誠爲孟浪,致禹之變換名字,誣罔上言,極涉猥越。毋論俊海與他人,若以忠善後孫,而被入軍保,則固當頉給,故各邑軍案査考,則其中金夢器一人,以帳籍中差錯,丁丑年被定束伍,而譜冊中名字載錄,故卽爲頉給,其所稱留奉御筆敎旨,使之現納,則只有沙阿可劍折衝帖文一張,金忠善資憲·正憲帖文二張,此外無他文蹟云矣。金俊海之改易名字,變換事實,誣罔上言,情狀旣露,其在懲奸之道,不可尋常處之,令該道各別嚴勘之意,分付,何如?上曰,依爲之。鳳漢曰,頃因慶尙左水使朴載河狀啓,東萊等三邑納布水軍兼定城丁事,防布歲首都捧事,水陸軍相換事便否,令道臣論理狀聞之意,筵稟分付矣,卽見本道監司黃仁儉狀啓,則以爲,三條變改,俱有所難便,民情習於故常,雖不變通於目前,別無急弊之可言,方値災荒之孔酷,惟當安集之不暇,今姑仍舊貫置之事,請令廟堂稟處矣。三件事,朝家已知其多礙,而旣是帥臣所請,則不可直爲防塞,令道臣論理狀聞者,蓋爲不厭其消詳也。今此道臣所論,誠有所據,今姑置之,何如?上曰,依爲之。竝出擧條鳳漢曰,新除判義禁韓翼謩,方帶內局之任,且當監劑,有難兼察,似當變通矣。上曰,判義禁許遞。出榻敎鳳漢曰,今年海西及三南民事,極爲可悶。鎭安之政,不可少忽,設賑邑,凡係公私役民之事,一切防塞之意,分付諸道,何如?上曰,依爲之。行吏曹判書李鼎輔曰,王世孫嬪敎命文書寫官以戶曹判書金相福,前參判李奎采,啓下矣,俱有病故,改付標,何如?上曰,依爲之。以上出擧條鳳漢曰,有故之人,塡差未安,請該堂推考。上曰,勿推。禮曹判書南泰齊曰,今此王世孫嬪朝見禮時,以五禮儀所載受王世子嬪朝見禮儀,倣而行之,則殿下先出陞座,王妃繼出陞座,而甲子年朝見禮則王妃先出,殿下繼出,此等儀節與五禮儀,有異,今則一遵五禮儀磨鍊擧行,未知何如,敢稟。上曰,一依五禮儀擧行。泰齊曰,今此王世孫嬪朝見儀,依頃日筵中所書下者,行之,則王世孫嬪,東階下先行四拜禮於殿下,進棗栗盤,降就西階下,行四拜禮於王妃,進腶脩盤,而至於後四拜,則連行於東西階下位矣。五禮儀則各殿先行四拜獻贄,仍降復位,卽行後四拜,若依此禮行之,則固無可論,而今此後四拜,旣已連行,則先四拜亦當依後四拜例連行,敢稟。上曰,一依五禮儀擧行。以上出擧條上曰,啓覆,何間爲之耶?刑曹判書李之億曰,啓覆文書不多,纔已修整,而臣等多事,故未及仰達矣。上曰,來月,自應多事,三覆,今月內竝爲擧行。出榻敎鳳漢曰,三道御寶僞造罪人文案持入矣,何以爲之?上曰,待下敎更入侍時,稟處,宜矣。之億曰,上言人李士介事,令本道道臣査稟矣,査狀今方來到矣。上曰,此亦同時稟處,宜矣。鳳漢曰,刑曹參判鄭彦儒,參議黃柙,使之牌招,何如?上曰,竝卽牌招,同爲入侍。出榻敎漢城判尹金陽澤曰,式年當前,籍法宜申明矣,前式年時,大臣以虛戶事,陳達嚴禁,此固籍政之當務,今亦依前申飭,而漏戶之習,若不嚴飭,則此亦有弊。己卯年無癘疫饑饉,而八道戶摠,比丙子減縮爲十萬戶矣,奸鄕頑民,謀避戶役,當籍而不籍,多有合戶漏戶之習,誠甚駭然。今番則虛戶漏戶之弊,一體嚴飭于五部及八道兩都,俾無虛僞奸濫之患,何如?上曰,依爲之。出擧條鳳漢曰,諸臣有所懷者,次第陳達,宜矣。上曰,有事則奏,無事則退,何必强之乎?承旨先爲就座,可也。獻納沈瑴曰,日昨轟轟之聲,燁燁之光,無異盛夏,災不虛生,必有所召,臣未知何樣禍機,潛藏隱伏,而有以致是耶?臣伏覩殿下平日一心對越,應天懋實,上天感應之理,捷於影響,而夫何近年以來,冬雷之災,無歲無之。大凡災異,驟見則人皆知懼,屢出則易於恬嬉,當其雷變之日,喉院玉堂,不過循例陳戒,而纔過數日之後,則百隷怠忽,看作常事,有若忘却者然,若此而其何能仰答天譴耶?經曰,敬天之怒,無時豫怠。伏願殿下,益自敬畏修省,仍復戒飭群下,使小大臣工恐懼懍惕之心,常若聞雷之初,無小懈惰,終始如一,則庶可爲應天以實之道矣。臣不勝區區憂愛之忱,敢此仰達。上曰,臺臣所奏,誠是矣。顧今世道,有若虛舟,靡所止屆,仁愛之示警,安得不如此乎?人情易於恬嬉,奚特數日之間也?雖陳章之際,亦難保有其恐懼之初心也,臺臣所奏,可謂得體矣。上曰,臺臣年紀,幾何?瑴曰,六十七矣。上曰,大臣·秋堂待下敎入侍。出榻敎諸臣以次退出。
辛巳十一月十二日未時,上御景賢堂。大臣·秋堂入侍時,領議政洪鳳漢,刑曹判書李之億,參議黃柙,左副承旨洪名漢,假注書兪彦鎬,編修官金匡國,記事官李長老以次進伏訖。領議政洪鳳漢曰,有喜報,先此仰達矣。卽者畿伯金時默抵其父訓將書以爲,其處子方患痘,而症極平順云,臣等聞來不勝慶幸之至。上曰,然乎?鳳漢曰,三揀擇自當遲退矣。上曰,似然矣。鳳漢曰,金時默,雖在未交龜之前,許令入城診護,何如?上曰,依爲之。上曰,承旨取各人文案,次第讀之。左副承旨洪名漢讀安岳御寶僞造罪人趙重琥文案訖,上曰,何如?鳳漢曰,重琥屢次推諉於人,面質見屈,畢竟又諉於在逃金斗石,屢變其說,然所謂印者,不以木端造成云矣。名漢又讀定州御寶僞造罪人金舍雪文案,上曰,只讀考覆後一節及結語。名漢讀訖,上曰,此則小異矣。鳳漢曰,臣見則舍雪,較輕於重琥矣。刑曹判書李之億曰,俱是僞造,則豈有輕重之可論乎?上曰,參議所見,何如?參議黃柙曰,臣見亦與判書,同矣。上曰,兩人所犯,大體相似矣。名漢又讀順天御寶僞造罪人曺命臣文案,上曰,只讀結語。名漢讀訖,上曰,三人中,最無形矣。之億曰,諸招皆歸於曺命臣矣。上曰,判書·參議各陳所見,可也。之億曰,命臣,較重於諸人矣。柙曰,臣見亦然矣。名漢又讀羅州御寶僞造罪人羅得繪文案,上曰,只讀結語。名漢讀訖,上曰,四人乎?鳳漢曰,四人矣。上命承旨書之曰,今觀三道啓本,則安岳趙重琥,三次誣引,用意無狀,今在逃金斗石,亦焉知元犯乎?以此推之,加刑之外,其無他道,而但所捉帖文,不過二張,瓢片木端,亦不可歸之僞造,而以本文案觀之,印本不甚分明云,七十七次受刑,不無惟輕之道,定州金舍雪·金益必,旣已物故,設有所犯,江華謂江海,所謂僞造者,不過松皮,以此推之,此無異於菽麥不辨者。順天曺命臣,當初所供,其涉虛詤,世間,豈有旣作僞帖,踏以朱土者?此亦無異於江華之謂江海也。旣受百次之刑,名登特問之下,而羅州羅得繪元犯,卽洪益汗,而已物故,以推官所報觀之,比諸三囚,尤爲輕焉。趙重琥·金舍雪·曺命臣,特減一律,絶島定配,羅得繪遠地定配。出榻敎之億曰,惶恐敢達矣。旣是僞造,罪在罔赦,則屈法伸恩,後弊誠大,誠加聖思。名漢曰,刑判之言,誠是矣。上曰,旣已酌處,勿煩。上曰,羅州之羅族姓甚大,戊申庚戌伏法者,多矣。鳳漢曰,然矣。非特羅姓而已,湖南人前後逆獄,無不參涉者,是蓋由於弼顯輩之慫慂醞釀矣。上曰,乙亥獄事,亦然矣。鳳漢曰,弼顯·弼夢,自脴胎之初,已懷逆心者矣。上曰,弼夢·弼顯輩凶逆之狀,何可盡擧,而最獰惡者,乃是䥃也。渠致位宰列,受恩,如何,而敢以壽垣同歸無憾之說,肆然納招,是何心腸乎?鳳漢曰,此亦無他,因其性滯,而有以致此矣。上曰,滯固可悶,而中無所主者,亦豈不重難也?鳳漢曰,䥃伏法後,趙判府事去核之說,誠是矣。上顧名漢曰,彼承宣於乙亥逆獄時,閱歷首尾矣,蓋自乙亥以後,有似大懲創矣。之億曰,此乃李有才文案,而曾因李士介上言,令道臣査稟者也。上曰,承旨,只讀結語。名漢讀訖,之億曰,此事關係倫理矣。上命承旨書之曰,不問則已,關係倫理,吳命觀之誘脅金召史爲妻,金召史不思守節之義,甘心從命,觀高道成之當初處置,非徒矇矓,初何定屬?末梢頉給,使無辜有才,陷於不悌之科,使淫婦金召史,遂其願從命觀,傷風敗義,莫此爲甚。熊川前縣監高道成,令該府從重勘處。吳命觀·金召史,今覽其招,可知四端中羞惡之不泯,其他供辭,猶爲粧撰,或今率而曰棄,或渠隨而推咎,啓下査問之後,不可循例處之,事當嚴刑定配,而此已放,彼又何配?自監營嚴刑一次,以勵風俗,若無士介之上言,亦不命承宣以讀,何以至此?以此觀之,衰雖無餘,何不自强?有才特爲放送事,分付。出榻敎上曰,刑參詣閤云,注書出去,使之入侍。臣彦鎬出傳命,偕刑曹參判鄭彦儒入,上謂彦儒曰,年愈高而筋力愈强,誠可貴矣,今亦處冷堗乎?彦儒曰,尙不免冷處矣。上笑曰,尙記年前洪啓禧歸自日本,請去溫堗之制,今聞啓禧有病云,必不能捨燠室而處冷房矣。之億曰,此乃湖南伯狀啓,而綾州人喜孫·喜娘偸竊香祝事也。上曰,承旨,只讀結語。名漢讀未終,上曰,承旨書之。予不覺其惻然矣,此豈非無知妄作而所謂眚也耶?仍命書之曰。傳曰,皐陶曰,可殺,帝曰,宥。噫,無德而不能化民,亦無恒心,作奸犯科者多,豈民之辜?今覽湖南道臣啓本,道臣之啓聞,有司之執法,固宜也,而讀其文,不覺惻然,此可謂眚,年幼房子,生欲於巾布,年少官婢,恐劫於譏察。一則無知而犯科,一則生劫而投竈,俱莫知香祝之在其中,煙火所及,果有香臭云者,可謂實際語。設或非眚,總角房子,迷劣幼婢,亦非他也,卽娚妹而將一律,分其元犯隨從,王政之所不忍,況無知犯眚乎?噫,白首暮年,律或不峻,何心決大辟於童騃蠢蠢之小民乎?其勿擬律,喜孫參酌定配,喜娘決杖放送,因此以聞前牧使洪重孝之道臣狀聞罷黜,可也。其雖公罪徵贖,律至徒配,過矣,飭已行,殿牌亦有例,特爲敍用,此後或有此等事,一依殿牌勿問例施行。出榻敎之億曰,今此喜孫等所犯,有非尋常,其在懲列邑杜後弊之道,不可不更加刑推,俯詢大臣而處之,何如?上曰,何必刑推也?此與昔年香陪書吏之奉香外廊就寢見失之事,尤有異矣。鳳漢曰,今日處分,可謂得情法之中,聖德藹然,臣不勝欽仰之至。之億曰,八人中無一置法者,臣職在議讞,不能爭執,惶愧待罪矣。上笑曰,勿待罪,法官則當如是矣。誰云李之億徒善耶?彦儒曰,今日文案,自上親覽特斷,亶出好生之德,然此後則一遵王法,勿復撓屈之意,明示中外,然後可杜後弊矣。上曰,所奏誠好,出擧條頒示,宜矣。出擧條上曰,令政院旣擇日,初覆十七日,再覆十八日,三覆十九日爲之。出榻敎鳳漢曰,向日入侍時,有次對·晝講時進劑之敎矣,今日進御湯劑,何如?上曰,置之。鳳漢曰,請以明日入診。上曰,明日欲爲休息矣。諸臣以次退出。
辛巳十一月十二日未時,王世子坐德成閤。召對承旨持公事入對時,右承旨李翼元,加出假注書任光鉉,記事官李鎭衡,記注官朴祥馨,弼善李敬玉,翊贊李奎明以次進伏訖。翼元曰,今日無他公事,遍問各司而後入對,故遲滯矣。令曰,洪樂純書批,書之,書訖,諸臣退出。
上在慶熙宮。常參·經筵以代理停。
夜一更二更,月暈。
大殿·中宮殿,王世子遣宮官問安。答曰,知道。王世孫遣講官問安。答曰,知道。
下直,全州判官李謙鎭。
傳于蔡濟恭曰,京畿監司,使之今日下直,尙此寥寥,政院申飭。
傳于李翼元曰,昨日三擇日,姑勿頒布,雖已頒布,姑爲置之。
傳于徐命天曰,日字做錯,以臘月爲之,姑置之,分付該曹。
王世子在昌德宮。常參停。
鄭尙淳達曰,明日國忌齋戒,再明日國忌正日,此兩日常參,頉稟。令曰,知道。
又達曰,大司憲李景祜,執義朴起采,掌令任毅中,持平李行源牌不進,掌令朴弼燧,持平李鳳祥在外,今日以監察茶時之意,敢達。令曰,知道。
又達曰,憲府連日監察〈茶時〉,事甚未安。除在外外,未肅拜人員,竝卽牌招,何如?令曰,依。
以執義朴起采,掌令任毅中,持平李行源牌不進罷職令旨,令于鄭尙淳曰,推考徽旨捧入。
上在慶熙宮。常參·經筵以代理停。
中宗大王忌辰齋戒。
藥房都提調臣洪鳳漢,提調臣韓翼謩,副提調臣蔡濟恭啓曰,伏未審日間,聖體調攝,若何,寢睡·水刺之節,亦何如?臣等久未入侍,今日率諸御醫入診,詳察聖候,爲宜,臣等不任區區伏慮,敢來問安,竝此仰稟。答曰,知道。氣則差勝後一樣矣。
中宮殿,藥房口傳問安。答曰,知道。
傳于蔡濟恭曰,詣閤。
加出假注書金光岳在外,代以李尙運爲加出假注書。
蔡濟恭,以弘文館言啓曰,修撰金和澤,旣已帶職蒙宥,與新除授副應敎洪樂命,一體牌招察任,何如?傳曰,允。
傳于李顯重曰,敎命,以正本用之。
李顯重,以嘉禮廳言啓曰,敎命篆文正·副本,皆以濃墨未下,以正本用之事,命下矣。本廳旣無正本,正·副兩本,更爲書入,以備聖覽裁擇之意,敢啓。傳曰,知道。
傳于李顯重曰,砲手排立,置之。
又傳于李顯重曰,吏判同爲入侍。
吏曹口傳政事,以韓後裕爲臨陂縣令。
下直,臨陂縣令韓後裕。
徐命天,以刑曹言啓曰,狀頭李世詹·金啓垕令秋判闕門外決杖六十,湖沿定配竝與諸民,今日卽爲下送本道事,命下矣。李世詹·金啓垕等依傳敎各決杖六十後,李世詹全羅道靈光郡,金啓垕務安縣竝定配所,卽爲發送之意,敢啓。傳曰,知道。
王世子在昌德宮。常參停。
中宗大王忌辰齋戒。
洪名漢達曰,大司憲李景祜,執義朴起采,掌令任毅中,持平李行源牌不進,掌令朴弼燧,持平李鳳祥在外,今日監察茶時之意,敢達。令曰,知道。
又達曰,憲府連日監察茶時,事甚未安。除在外外,未肅拜人員,竝卽牌招,何如?令曰,依。
辛巳十一月十四日午時,上御景賢堂。藥房入診入侍時,都提調洪鳳漢,提調韓翼謩,副提調蔡濟恭,記事官趙錫穆,編修官金匡國,記事官李長老,醫官金履亨·許礈·李以楷·李泰遠·金履固·慶絢·吳道炯以次進伏訖。鳳漢曰,日氣愈寒,聖候,若何?上曰,一樣矣。鳳漢曰,寢睡·水刺之節,亦何如?上曰,安過矣。鳳漢曰,中宮殿氣候,若何?上曰,平安矣。鳳漢曰,王世子氣候,若何?上曰,安過矣。鳳漢曰,王世孫氣候,若何?上曰,安順矣。鳳漢曰,令醫官診候。上曰,診之。履亨入診退伏奏曰,脈候左右三部,度數調均,而微有數意矣。鳳漢曰,湯劑累日停止,故今方煎待矣。上曰,湯劑仍爲停止事。出榻敎翼謩曰,湯劑停止,下懷焦鬱,而丸劑繼進,則其功效,倍收矣。上曰,服之,何益?鳳漢曰,臣入來時,有鄕民十餘人屯聚號訴者,問之則乃臨陂民也。歲値凶荒,不得安居,將至於流散之境云,本倅若善撫恤,則不至此境,道臣亦不無不察之責,本倅則先罷後拿,道臣罷職,何如?上曰,安集御史,可以擇送。洪樂純,何如?鳳漢曰,果好矣。上曰,副修撰洪樂純,臨陂安集御史差下,卽爲牌招入侍。出傳敎崇賢門殿座,大臣留待事。出榻敎造鍼醫官金鼎新,相當職除授事。出榻敎鳳漢曰,內局事,誠有可憫者矣。議藥同參,員數雖多,除老病與雜頉入直及入診者,只李泰遠輩數人已,而事之苟艱,莫此爲甚。保護之地,不可徒用因循之政,其中病廢之人,事當減下,而金壽煃已經首醫,鄭纘僑·蔡膺祐,屢次待令於差備,亦多勤勞,則聖意似或以一時收錄,爲矜憐,此三人特爲終其身給料,其代,卽爲差下,何如?上曰,此事之當有久矣,若有陳達,則欲以給料爲答矣。所奏是矣,依爲之。鳳漢曰,本廳御醫李興門,多年病痼,無望隨行,亦當減下矣。上曰,依爲之。出擧條諸臣退出。
辛巳十一月十四日申時,上御崇賢門殿座。大臣·吏判同爲入侍時,領議政洪鳳漢,行吏曹判書李鼎輔,右副承旨徐命天,同副承旨李顯重,假注書兪彦鎬,編修官金匡國,記事官李長老以次進伏訖。上曰,臨陂民人等招入。上曰,差送御史,似涉過中,欲以可合人擇差守令,大臣其與吏判,相議擬望。上曰,御史洪樂純入侍。出榻敎樂純入侍進伏,上曰,更思之,此與向來懷仁·丹陽事,有異,御史之命,欲爲還寢,姑爲就座,以待下敎。上曰,承旨問民人等居住及役名。同副承旨李顯重承命出問,民人等對曰,李世詹·金啓垕等居臨陂,其餘或居全州,或居沃溝矣。上曰,誰是李世詹,誰是金啓垕,而身係何役乎?李世詹對曰,臣卽宗室後裔,故無身役矣。金啓垕對曰,臣卽高麗名臣金澍後裔,而素有班名,故亦無身役矣。上曰,臨陂人,幾何?顯重曰,臨陂人十七人,全州三人,沃溝二人矣。上命使臨陂民進前,下敎曰,近以邑宰遠,而道臣實爲爾等之父母,則凡有疾苦,可以往愬,今因何故,而當此凍節,相率遠來耶?上曰,尤甚邑還上,竝新舊停捧乎?領議政洪鳳漢曰,停捧者,只是舊穀,新還則初不擧論矣。上又下敎于民人等曰,一自減布之後,國恩可謂厚矣,民役可謂歇矣。爾等不有知足之意,敢生希覬之心,遠途裹足,恐動天聽者,其意必在於身布之蠲減新還之停捧,而身布則旣除一疋之後,決無更減之理,還上則雖有舊逋退捧之規,元無新還竝停之例,則初非可論。且觀爾等容貌衣服,不是流散丐乞之類,則今此相率來訴者,必有委折,爾等須直陳之。其或隱諱,當有罪罰。上命使全州,沃溝民進前,下敎曰,爾等見臨陂民之上來,而偶爾隨到耶?抑亦有希覬之心,而相約以來耶?三邑民人等或對曰,冀蒙蠲減之聖恩,或對曰,誤被同伴之誘說。上曰,然則其中必有首倡者,裹糧上來時,又必聚斂於民間,竝須直陳之。民人等對曰,李世詹·金啓垕果爲首倡,而上京時,亦果聚斂若干錢,以爲糧資矣,上笑曰,果不出所料矣。若不臨門招問,而遽遣御史,則幾乎擧措之失當矣。右副承旨徐命天曰,殿下視民如傷藹然,故外方奸民輩,希望僥倖,作此駭擧,堂陛亦隨以不嚴,此非親問之事,伏願出付有司,別加嚴治,以爲懲一勵百之地,何如?上曰,予從當處分矣。上曰,秋判牌招入侍。出榻敎上命承旨書之曰,今日聞大臣所奏,臨陂之民,十餘爲群,其將渙散爲愬云,頃者關東淮金,湖西丹懷,辛勤安集,而本縣果是尤甚,故聞來不覺心動。先差安集御史,其令率往,更以思之,目今世道眞贗難辨,若或誣訴朝家,擧措有駭聽聞,故氣雖憊薾,一心在元元,特爲臨門而召問,則果是當年條身布還上,望其退捧者。噫,其雖愛民,民習不可不正。況其中,名係璿派,亦謂班名者,首倡斂民,恐動九重之狀,綻露無餘。噫,此等末世此等之類,若不嚴懲,良民將陷於奸民,狀頭李世詹·金啓垕,令秋判闕門外決杖六十,湖沿定配,竝與諸民,今日卽爲下送本道。當該縣令金致良,身爲字牧之官,此等荒歲,不能濟民,不職,一也,鄕品土豪,倡率愚民,聚斂民間,作此無前之擧,常時不能檢飭,二也,不可先罷後拿而止,嶺南省峴驛徒三年定配。道臣朴道源,身爲宣化承流之任,道內有此駭擧,不可無飭,罷職不敍,特寢御史之命,臨陂縣令,卽爲口傳擧行,其令當日辭朝,率民下往。出榻敎上曰,秋判牌去來,使之催促。上曰,臨陂,誰可爲之?鳳漢曰,宋宅休,可合矣。吏曹判書李鼎輔曰,韓後裕·鄭景淳俱可合矣。上曰,韓後裕,誰耶?鼎輔曰,韓顯謩之子矣。上曰,吏判旣承下敎,卽爲出去擬望以入。鼎輔退出,上曰,今日入直蔭官中,必有可合者,以此擇擬,亦無妨矣。上曰,司饔院入直官,誰也?注書知入。臣彦鎬承命出問,因承旨仰達曰,李萬協云矣。上曰,尙衣主簿,有李姓者,其名云何?臣彦鎬,因承旨仰達曰,李商進矣。上曰,誰也?鳳漢曰,李剛中之子矣。刑曹判書李之億,入侍進伏,上曰,刑曹諸郞官,誰也?之億曰,李昌中·尹心協·尹光裕·趙昌逵矣。上曰,李昌中,誰也?鳳漢曰,李成中之從弟矣。上曰,曾一見之,酷肖其父矣。上曰,刑郞中備擬三望,亦好矣。鳳漢曰,以李昌中首擬,以尹心協·尹光裕,末副擬則似好矣。上曰,吏判更令入侍,該郞亦使之同入。吏曹判書李鼎輔,佐郞李恒祚入侍,鼎輔曰,刑郞中擇擬無妨,而但此三人,皆是未準朔者,且當特除之日,須以曾經者差送,然後庶可以鎭安矣。上曰,然則他人可合者,擬入,可也。鳳漢曰,以宋宅休首擬,以韓後裕·鄭景淳副末擬,好矣。鼎輔卽席擬望以入,上曰,宋宅休·韓後裕,居在何洞耶?鳳漢曰,宋宅休,居壺洞,韓後裕,居鍾峴矣。上落點副擬,鳳漢曰,韓後裕,極好矣。鼎輔曰,若論蘇殘之才,則宋宅休尤勝矣。上曰,御史之命,旣還寢,御史退去。樂純退出,上命承旨宣讀傳敎於民人等處訖,上曰,宣傳官出付標信,昭義門仍留民人等出送後,使之下鑰。上曰,秋判出去,依傳敎卽爲擧行。之億退出,上曰,宣傳官更爲招入,出付標信,昭義門仍留,臨陂新縣令,下直出城後,使之下鑰。上曰,臨陂縣令韓後裕,使之謝恩後,仍爲下直,開陽門仍留。出榻敎上還入大內,諸臣遂退出。
上在慶熙宮。常參·經筵以代理停。
中宗大王忌辰。
徐命天,以都摠府言啓曰,今日入直內三廳,武兼·禁軍及軍兵等當爲中日習射,而國忌相値,不得爲之之意,敢啓。傳曰,知道。
王世子在昌德宮。常參停。
中宗大王忌辰。
李顯重達曰,明日常參,取稟。令曰,停。
又達曰,憲府連日監察茶時,事甚未安。除在外外,大司憲李景祜,卽爲牌招,何如?令曰,依。
又達曰,大司憲李景祜呈辭,執義·掌令一員,持平一員未差,掌令朴弼燧,持平李鳳祥在外,今日以監察茶時之意,敢達。令曰,知道。
上在慶熙宮。常參·經筵以代理停。
以副應敎洪樂命,修撰金和澤等牌不進罷職傳旨,傳于蔡濟恭曰,竝只推。
蔡濟恭,以弘文館言啓曰,副應敎洪樂命,修撰金和澤旣有只推之命,卽爲牌招察任,何如?傳曰,允。
王世子在昌德宮。常參停。
李翼元達曰,明日常參,取稟。令曰,停。
又達曰,大司憲李景祜,掌令朴弼燧牌不進,執義·掌令一員,持平一員未差,持平李鳳祥在外,今日以監察茶時之意,敢達。令曰,依。
又達曰,憲府連日監察茶時,事甚未安。除在外外,大司憲李景祜,掌令朴弼燧卽爲牌招,何如?令曰,依。
上在慶熙宮。常參·經筵以代理停。
徐命天,以都摠府言啓曰,副摠管張志恒以能麽兒堂上,本廳坐起,晝仕出去之意,敢啓。傳曰,知道。
蔡濟恭啓曰,同副承旨李顯重,今日不爲仕進,卽爲牌招,何如?傳曰,允。
徐命天啓曰,因本院達辭,昌德宮入直兼春秋朴祥馨身病猝重,減下事,依下矣。其代,令該曹卽爲口傳差出,何如?傳曰,允。
吏曹口傳政事,以李寬兼春秋單付。
敎忠淸監司尹東暹書。王若曰,金貂晉秩,方紆眷毗之私,藩臬得人,庸托分釐之重。出自予簡,非惟僉諧。念彼沿湖一方,實我近畿重鎭。控扼三輔之形勢,山川道里之惟均,綰轂兩南之要衝,舟車漕輓之所湊。衣冠世族之相望,那免豪右武斷之風,訟獄奸宄之滋繁,莫聞循良撫摩之化。重以連歲之饑饉,甚矣一路之凋殘。民徭日重,蓋有十室九空之嘆,軍簿虛擁,亦多黃口白骨之冤。雖下停逋之命,而實惠未究,雖講査陳之政,而宿弊猶存。如非剸煩理劇之才,難任蘇殘祛瘼之責。惟卿,傳家美範,需時全材。藹然如玉其溫,遇事則不動聲色,澹兮與物無競,處世則常値忮求。久棲蔭途,曾不失其儒雅本分,晩擢高第,亦自超於名利爭場。旣文學蔚有可觀。亦才猷無所不適。直超緋列,惜未試以論思,屢入銀臺,迺惟允於出納。長薇垣而望峻,尙多沈屈之歎,出畿牧而績成,猶留去思之惠。資聯卿月,豈徒常典之式遵?望協福星,果有前席之公擧。旣重宣化之任,暫撤知申之班。玆授卿以忠淸道觀察使兼兵馬水軍節度使巡察使公州牧使,卿其克體倚毗之望,益恢澄淸之志。彌縫缺伍,一道之戎務宜修,呴咻窮民,嗣歲之荒政尤急。按田賦而均災結,須如恫瘝之在身,練戎器而庤糇糧,宜思營壘之對敵。伊恬雅周詳之操,卿自有餘,若剛毅果決之方,予所加勉。凡厥裁稟,俱有典彝。於戲,圖報國恩,必有展布之願,思別利器,先試盤錯之功。往其欽哉,行且召矣。故玆敎示,想宜知悉。知製敎李瀰製進
王世子在昌德宮。常參停。
李翼元達曰,明日常參,取稟。令曰,停。
藥房分提調李得宗,右承旨李翼元達曰,伏未審至寒,睿候,若何,寢膳諸節,亦何如?臣等久未入對,今日與諸醫入對詳察,爲宜,惶恐敢達。又達曰,藥房都提調洪鳳漢爲承候來待矣。令曰,入對。
又達曰,憲府連日監察茶時,諫院許久闕達,俱涉未安。兩司除在外,牌不進令旨未下,陳書入達外,未肅拜人員竝卽牌招,何如?令曰,依。
以掌令朴弼燧牌不進罷職令旨,令于李翼元曰,推考徽旨捧入。
李翼元,以備邊司言達曰,喬桐水使李裕身以其風痰重疾,久廢公務,連呈辭狀。實病旣如是危重,則海防重閫,有難强令察任,許遞,何如?令曰,依。
世孫宮,政院·藥房問安。答曰,知悉。
辛巳十一月十七日辰時,王世子坐德成閤。藥房都提調·分提調入對,都提調洪鳳漢,分提調李得宗,右承旨李翼元,加出假注書李尙運,記事官李鎭衡,記注官朴祥馨,輔德邊致明,醫官金履亨·方泰輿·皮世麟·金德崙以次進伏訖。鳳漢曰,睿候,若何,寢睡·水刺,亦何如?令曰,一樣矣。鳳漢曰,大朝氣候,若何?令曰,一向康復矣。鳳漢曰,中宮殿氣候,若何?令曰,安寧矣。令曰,五積散本方,麻黃代紫蘇葉一錢,五貼劑入。諸臣退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
洪名漢,以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
又以都摠府言啓曰,副摠管趙啓泰以御營中軍軍兵等中日試放事,南小營晝仕出去之意,敢啓。傳曰,知道。
王世子在昌德宮。常參停。
李翼元達曰,明日常參,取稟。令曰,停。
又達曰,憲府連日監察茶時,事甚未安。除在外外,大司憲李景祜,掌令朴弼燧卽爲牌招,何如?令曰,依。
又達曰,大司憲李景祜,掌令朴弼燧牌不進,執義·掌令一員,持平一員未差,持平李鳳祥在外,今日以監察茶時之意,敢達。令曰,知道。
上在慶熙宮。常參·經筵以代理停。
藥房都提調臣洪鳳漢,提調臣韓翼謩,副提調臣蔡濟恭啓曰,伏未審近日,聖體調攝,若何,寢睡·水刺之節,亦何如?日寒比來轉甚,湯劑停止,已久,臣等今日率諸御醫入診,詳察聖候,爲宜,臣等不任區區伏慮,敢來問安,竝此仰稟。答曰,知道。氣則差勝後一樣矣。
中宮殿,藥房口傳問安。答曰,知道。
以承傳色口傳下敎于藥房曰,湯劑一貼,先爲煎入,待下敎來詣,都承旨書置者持入。
傳于蔡濟恭曰,入侍。
王世子在昌德宮。常參停。
徐命天達曰,明日常參,取稟。令曰,停。
又達曰,大司憲李景祜,執義·掌令二員,持平一員未差,持平李鳳祥在外,今日以監察茶時之意,敢達。令曰,知道。
又達曰,明日次對,兩司當爲進參,除在外外,未肅拜不爲行公人員,竝待開門牌招,以爲入對之地,何如?令曰,依。
辛巳十一月十九日未時,上御思賢閤。藥房入診入侍時,都提調洪鳳漢,提調韓翼謩,副提調蔡濟恭,記事官趙錫穆,編修官金匡國,記事官李長老,醫官金履亨·許礈·李以楷·李泰遠·金履固·慶絢·吳道炯以次進伏訖。鳳漢曰,聖候,若何?上曰,一樣而近因日寒,又且用心,故頗有凝滯之漸矣。鳳漢曰,令醫官診候。上曰,診之。履亨入診退伏曰,脈候左三部調均,而似有數意,右三部如前微弱矣。諸醫以次入診,所奏與首醫言,略同。鳳漢曰,日次命罷之後,外間皆以此爲賀,而今則湯劑之停止,亦已多日,脈候又如此,不可不連御湯劑矣。上曰,予當服之矣。因命書傳敎曰,理中建功湯五貼劑入,湯劑繼進日問候。翼謩曰,兼服丸劑,則湯丸相須,必將倍收其效矣。上曰,厭矣。鳳漢曰,旣有許身民國之敎,兼服湯丸,保護聖體,乃所以爲民國之道也。上曰,枯楊,豈有生華之理乎?上曰,洪啓禧爲畿伯,其代,均堂欲以何人爲之乎?予則欲於李昌誼·金相福·洪麟漢三人中擇之,而相福則近甚多事,卿若以麟漢爲嫌,則予當自命之矣。鳳漢曰,提調方帶惠堂,雖無僚堂,自當善爲之,臣則有一人,而來月以後,方可付職,姑待此人,似好矣。上曰,卿達,果好矣。姑待之,可也。鳳漢曰,畿伯有實病,而今旣聞差,若有飭敎,則豈不赴任乎?上曰,申飭之下,非徒辭朝,尙不謝恩,此時畿伯,豈可若此?其令明日謝恩,因爲辭朝。出傳敎上曰,訓將家病報,連爲得聞乎?鳳漢曰,逐日聞之,而症情一向安順,面部顆粒,不過十餘云矣。上曰,設令畢竟有瘢痕,面貌與再揀時有異,予則不特不動心,抑亦爲好矣。鳳漢曰,聖敎及此,不覺欽歎矣。上曰,反以瘢痕爲好,則予之爲國苦心,於此亦可驗矣。鳳漢曰,湖南田政,想已磨勘,設或未及磨勘,交龜之前,自可爲之,而道內賑邑凡事,新使速赴,然後始可預爲經紀,新監司元景淳,使之數日內辭朝,何如?上曰,依爲之。出擧條鳳漢曰,守令多有未署經者矣。上曰,未署經外守令,竝明日辭朝事。出榻敎上曰,三揀後,當有臘劑臘藥,監劑時,同爲劑置,宜矣,因命入謄錄,親爲定數。鳳漢曰,世孫宮臘藥,比世子宮,當有差等矣。上於世孫宮謄錄,略加刪減,因命書傳敎曰,頃年懿昭宮時,各道物膳,於世子宮減其朔,於耽羅則勿捧事,下敎,今番世孫宮,復皆與世子宮,同云,其涉殊常。世孫復冊封後,禮曹廚院,不顧頃年下敎,混同依世子宮例分付而然耶?詳考詳問,明日以奏。上曰,警世問答,校正以來乎?濟恭曰,有疑處,付黃籤以來矣。上曰,陳達,可也。濟恭以付籤五六處,仰稟,上曰,今則已暮,明日入侍,持入,可也。鳳漢曰,今番節使所齎去表文,有數字不可不改處,卽爲改付標,待啓下別定禁軍,騎撥下送於使行,使之依例改書,何如?上曰,依爲之。出擧條長興庫·內贍寺·義盈庫入直官員及未下直守令竝爲入侍事。出榻敎長興庫主簿李命鎭,義盈庫直長鄭寅煥,內贍寺主簿宋在淵,平山府使閔範洙,順興府使申大孫,砥平縣監具善長,陽川縣監權極以次進伏,各奏職姓名後,諸臣退出。
上在慶熙宮。常參·經筵以代理停。
李翼元,以弘文館言啓曰,本館上番副校理李在協以今日小朝次對時進參事,晝仕出去之意,敢啓。傳曰,知道。
傳于李翼元曰,建功湯有下敎事,都承旨入侍時,內局同爲入侍。
李翼元啓曰,內局三提調依下敎來待矣。傳曰,入侍。
下直,定州牧使南正五,平山府使閔範洙,順興府使申大孫。
有政。吏批,判書李鼎輔進,參判金尙喆,參議徐命膺牌不進,左副承旨洪名漢進。以鄭純儉爲大司諫,李海重爲執義,鄭晩淳爲司諫,李蓍建·李運海爲掌令,洪晟爲持平,李興宗·趙重明爲正言,洪象漢爲判義禁,李渙爲兵曹參知,李彦衡爲刑曹參議,尹錫周爲兵曹佐郞,鄭光漢爲司僕正,閔塾爲掌樂正,李徽之爲司僕判官,鄭晩淳爲中學敎授,金應淳爲西學敎授,鄭基安爲寧越府使,許紞爲木川縣監,金命材爲繕工假監役。
兵批,判書具善行病,參判沈鏞入直進,參議鄭基安病,參知任緯昌德宮入直,參知未差,左副承旨洪名漢進。以洪啓禧知事單付,韓重烈同知單付,呂遇周·金復元僉知單付,崔嵒·邊致周副護軍單付,尹得養·李裕身·洪梓·金時默·韓光會·鄭純儉·李顯重·洪重孝副司直單付,兪彦鎬副司正單付,李昌明廣州中軍單付。
假注書兪彦鎬改差,代以李益烍爲假注書。
王世子在昌德宮。常參停。
鄭尙淳達曰,明日常參,取稟。令曰,停。
又達曰,大司憲李景祜牌不進,執義·掌令二員,持平一員未差,持平李鳳祥在外,今日以監察茶時之意,敢達。令曰,知道。
令于鄭尙淳曰,大臣·備局堂上引接。
辛巳十一月二十日辰時,王世子坐時敏堂。大臣·備局堂上引接入對時,領議政洪鳳漢,禮曹判書南泰齊,刑曹判書李之億,判尹金陽澤,副司直鄭汝稷·李章吾,禮曹參判洪麟漢,右副承旨徐命天,加出假注書李尙運,記事官李鎭衡,事變假注書趙錫龍,記注官尹錫周,獻納沈瑴,校理李在協以次進伏訖。鳳漢曰,此,平安監司李昌壽狀達也,以爲,泰川民人家失火,延燒三十六戶,而小兒三名,俱爲燒死,誠極驚慘。申飭本縣,方便救助,而每戶以會付小米一石,依前例恤典題給事,請令廟堂稟處矣,人家之燒,小兒之斃,俱極驚慘。依狀請恤典施行之意,分付,何如?令曰,依爲之。鳳漢曰,外方定配罪人,或有守令之給由者,或有擅自逃歸者,其罪固難赦,而爲守令,安可容易許由,尤安可任其逃歸乎?此誠道臣之責,而近來各道監司,凡於守法之事,多率泛忽,事甚未安。卽令各道,査實狀聞,以爲守令論罪之地,受由者,卽令還配,逃歸者,亦卽譏捕,嚴刑遠配事,諸道與秋曹,一體嚴飭,何如?令曰,依爲之。鳳漢曰,禁酒事,誠寒心矣。大朝不許出禁,蓋出〈於〉軫民弊之德意,而頑民恃不出禁,恬於犯禁,初則間間犯禁,今則視若尋常,前日之犯,在於無知下賤,而近日之犯,不專在於無知妄作之類云,事之寒心,莫此爲甚。臣欲仰達於大朝,而至今咨此者,意有所在,爲先嚴飭京兆,各別禁斷,其中有力者,先爲捉遣秋曹,照法嚴處,則似可爲懲一勵百之道,判尹今方入對,若承下令,則尤當惕念矣。陽澤曰,近來釀者,本府隨其捉來,一一重勘後發配,項背相望,而頑民猶不劫畏,朝家禁飭之道,尤宜另加嚴飭矣。令曰,依爲之。以上出擧條沈瑴曰,請充軍罪人李時蕃依律處斷。令曰,勿煩。瑴曰,請恒延·命垕仍令鞫廳,嚴鞫得情。令曰,勿煩。瑴曰,請卜連亟令王府,拿鞫嚴問,以正王法。令曰,勿煩。瑴曰,請稟于大朝,還收罪人天大酌處之命,快正王法。令曰,勿煩。瑴曰,請罪人匡師更加嚴鞫得情,快正王法。令曰,勿煩。瑴曰,請絶島安置罪人來復稟于大朝,還寢發配之命,仍爲嚴鞫得情,以正王法。令曰,勿煩。瑴曰,請罪人張俊桀稟于大朝,依律處斷。令曰,勿煩。瑴曰,請罪人鄭得彪稟于大朝,依律處斷。令曰,勿煩,瑴曰,請稟于大朝,還寢罪人鄭起世酌處之命,依律處斷。令曰,勿煩。措辭見上瑴曰,新除授大司諫洪榟,時在平安道定州牧任所,請斯速乘馹上來事,下諭。令曰,依達。瑴曰,今日卽雷變後,初次對也。備局諸堂,固宜十分驚動,濟濟趨承,而許多備堂中七人進參外,其餘多不入來,殊甚慨然。請不參備堂,竝從重推考,何如?令曰,依爲之。諸臣退出。
辛巳十一月二十日未時,上御思賢閤。都承旨入侍,內局同爲入侍時,都提調洪鳳漢,提調韓翼謩,都承旨蔡濟恭,假注書兪彦鎬,編修官金匡國,記事官李長老,醫官金履亨·許礈·李以楷·李泰遠·金履固·慶絢·吳道炯以次進伏訖。都提調洪鳳漢曰,夜間聖候,若何?上曰,他節一樣,而膈間凝滯之症,終是不祛,以此不得安寢,雖或就寢,不過乍睡旋覺,故未明前最難耐過。且以坐臥不便,多費辛苦,此似全由於氣痰矣。鳳漢曰,水刺之節,何如?上曰,水刺進御時,則凝滯之症,別無所加矣。鳳漢曰,湯劑,進御否?上曰,進御矣。鳳漢曰,日寒如此,以致寒痰之作孽,請令醫官診脈詳察。上曰,兩廳首醫診之。金履亨診脈訖奏曰,脈候左三部則調均,而右三部則沈而微弱矣。李泰遠診脈訖奏曰,脈候左三部則調均,而右三部則數而不足矣。鳳漢曰,衰境減睡,自是常事,以此致煩思慮,反有害矣。金履亨等曰,建功湯加入桂枝,乾薑各五分,更進一貼,似好矣。鳳漢曰,醫官所見,旣如此,請許更進。上曰,從前所服,不爲小矣,恰似冷水矣。提調韓翼謩曰,昨日以八味元進御事,有所仰達矣,當此寢睡未穩之時,進御八味元,尤似好矣。上曰,今雖如此,若値有事,則自能强作矣。鳳漢曰,首醫自今日入直,何如?上曰,置之。鳳漢曰,臣等請以明日問安。上命承旨書之曰,理中建功湯本方,桂枝·乾薑各加五分,一貼煎入,此不過氣痰,勿爲問候,明朝只入侍。上曰,幾伯使之到界後入侍。以上出榻敎鳳漢曰,近日寒事甚酷,起居諸節,十分愼護,此臣等區區之望也。上曰,予於平昔,雖値寒節,不能厚着衣襨,蓋以厚着則有妨於起動故耳。鳳漢曰,今日仰瞻,則所御衣襨,亦似不厚矣。上曰,自來培養如此,則亦無害矣。獨不見刑參鄭彦儒年老病痼,而猶處冷室乎?翼謩曰,凡人少壯時,雖或薄着,而及至老境,則氣血漸衰,故必資衣服之厚煖矣。上曰,凡人則不特衣服,必須高枕重褥,而予則不然。古人詩云,世事琴三尺,生涯酒一盃,予則可謂生涯一木枕矣。鳳漢曰,饌物中,或有思嘗者否?上曰,無論某物,皆厭進之矣。鳳漢曰,湖西生鰒若進御,則或爲開胃之道矣。上曰,置之。鳳漢曰,生鰒雖卜定,而自當以儲置米蕩減,則有何民弊乎?上曰,朝夕供御中,亦有活物,時或進御,而喫得活物,終有所不忍矣。鳳漢曰,臣等之所仰望者,惟在聖躬之保嗇矣。所陳生鰒,特令封進,何如?上曰,然則使之若干封進,可也。鳳漢·翼謩與諸醫官,竝退出,上謂都承旨蔡濟恭曰,昨日所敎謄錄,詳考乎?濟恭曰,詳考謄錄,則昨日上敎果是矣。今番世孫冊封時,禮曹啓以各道朔膳,與世子宮一例封進,故外方及廚院誤認而致此矣。上曰,其時禮判,誰也?濟恭曰,洪象漢矣。上曰,昨日下敎頒布乎?仍命書之曰,今番世孫宮諸道供上,異於頃年,故心甚訝之,昨日下問,今覽辛未年下敎,皆有條理。其可按以行之,而己卯世孫冊封後,禮曹草記,泛稱依例,已涉矇矓,而諸道,則吁嗟,辛未不過十年之間,而依例二字泛看。莫重下敎之事,前後做錯,今已三年,爲民之意,閼而不行,其涉駭然。該堂及諸道道臣,一竝從重推考。今後依辛未下敎,令該曹卽爲分付。噫,耽羅貢柑,尙今遲滯,非爲柑橘爲越海,島民此心,夙宵不弛,裝船者已矣,未裝船者勿捧事,一體分付。廚院提調,亦有不察之事,其若察也,供上雖到,其宜稟也,而初次矇然捧入,仍以爲例,亦不可無飭。己卯諸堂·都提調及不在世者外,亦爲從重推考,若此已到者,必請下送,此徒貽民弊,令前已捧者,勿稟事,分付。出榻敎上曰,注書出去,此傳敎卽爲頒布於各道事,分付。臣彦鎬承命出入,上命承旨書之曰,守令未署經,至於三人,此時捧糴方殷,兩司抄選外,在外人許遞,其代,政官牌招開政,以在京無故人備擬,待下批牌招署經。又命書之曰,同副承旨許遞,其代,副司直徐命膺除授,牌招察任,房順房。以上出榻敎上曰,此傳敎,注書往傳,畿伯若來,與之偕入。上曰,大司成亦使之入侍。出榻敎臣彦鎬出傳命,偕京畿監司洪啓禧入,上謂啓禧曰,頃者湖西伯辭朝時,欲爲引見而未及矣。卿則營門甚近,故特爲召見,而方當田政,何以區畫也?金時默,或者有所商量,而傳掌于卿乎?啓禧曰,臣雖代金時默之任,其實則與彼承宣,爲交承矣。上曰,前後給災之數,無至不足乎?啓禧曰,各邑報災,爲三千七百結,而朝家所給之災,通前後不過爲二千結,則每三十七結內,當給二十結矣,守令若據實直報,而使之更削十七結,則白地徵稅,誠可矜憐矣。上謂濟恭曰,卿以舊伯,若當田政,則請得乎,減削乎?濟恭曰,臣則大槪狀未及盡捧,故災結總數未能詳知,而其後金時默盡捧,大槪狀後摠計之,災結之不足,爲一千七百結矣。然臣若當之,則就其中略加減削之外,無他策矣。啓禧曰,白地徵稅,誠可憫矣。上曰,畿甸之民,與他有異,故自朝家每加軫恤矣,末梢年事如此,而又使之白地徵稅,則未爲卒惠之道矣。濟恭曰,一千七百結之減削,臣亦以爲難矣。上謂啓禧曰,陽川民事,聞甚可悶,縣監權極,卿須善指揮也。凡人當局則迷,故渠雖善於策文,而戶口增三字,渠終以爲難矣。濟恭曰,陽川民事,臣則目覩,而權極則未及見之,故其言過矣。若然則臣豈可許入於稍實邑乎?啓禧曰,振威陳田,隨起隨稅事,頃有下敎,故自本邑初不報災矣,及其有更量之敎,然後始報以七十結,果是實狀,則白地徵稅,有非愛恤之初意,而田政甚重,改量亦難,若令都事往審,則庶有可知之道矣。濟恭曰,前亦有都事往審之事矣。上曰,自有可使之人矣。仍命承旨書之曰,副修撰洪樂純,牌招入侍。出榻敎上謂啓禧曰,此外卿自當之,而或有可奏事,則求對以稟,可也。啓禧曰,聖敎如此,日後當隨事,筵稟矣。啓禧退出,上命濟恭,校正警世問答付籤處訖,臣彦鎬因承旨仰達曰,徐命膺方帶吏曹參議,而俄者承旨除授傳敎中,誤書以副司直,故敢達。上曰,果然矣。傳敎卽爲還入,可也。仍命承旨書之曰,精神索莫,徐命膺以軍職,除授承旨,今聞果吏曹參議,其遞可惜。承旨除授下敎勿施,仍任前職,以政官一體牌招,而李顯重代,參議黃柙除授,牌招察任,房順房。出榻敎上曰,注書卽爲往傳,而徐命膺旣命仍任,以政官牌,仍爲命招事,分付。臣彦鎬又因承旨仰達曰,傳敎辭意旣如此,則前此傳敎,勿爲爻周,而似當竝爲頒布矣。上曰,然矣。頒布傳敎後,開陽門仍留,政官大司成·副修撰入來後,下鑰事,亦爲分付。臣彦鎬承命出入,上曰,頃聞畿伯,擔舁詣闕,故不以爲信矣。今見其容貌,果是大憊,若當田政,則尤費心力矣。濟恭曰,外邑田政,自前有敬差官差送之事,終莫如使道臣比摠之爲無弊矣。上曰,廚傳之弊,亦多矣。上曰,都承旨退去,他承旨入侍。李翼元入侍,翼元曰,本院日記冊衣布,多有蠹破,將至於冊張破傷之境,不可不使本院下屬改造矣。所入之物,分付戶曹,使之量給,何如?上曰,依爲之。出擧條上曰,光海時日記如有之,則持入,可也。上曰,承·史小退,待大司成·副修撰入來,更爲入侍。承·史遂退出。
辛巳十一月二十日二更,上御思賢閤。大司成·副修撰入侍時,大司成徐命臣,副修撰洪樂純,右承旨李翼元,假注書兪彦鎬,編修官金匡國,記事官李長老以次進伏訖。上曰,月三講及陞補,連爲設行乎?命臣曰,月三講連爲之,陞補,亦已設九抄矣。上曰,陞補歲前可畢乎?命臣曰,歲前優可畢矣。上曰,儒生多小,何如?命臣曰,初則多矣。次次減縮,猶近二百人矣。上曰,通讀亦爲設行乎?命臣曰,亦方設行矣。上曰,只京儒觀之乎?命臣曰,京鄕通觀之矣。上曰,通讀,凡幾抄耶?命臣曰,十抄矣。上曰,講後製述耶?命臣曰,然矣。上曰,所講者,何書乎?命臣曰,七書矣。上曰,是乃初試乎?命臣曰,當赴式年會講矣。上曰,月講,有效乎?命臣曰,儒生輩,必欲赴試,故擧皆勤誦箴銘頌矣。上曰,通讀入格者,多乎?命臣曰,皆是實才,故入格者,多矣。上曰,今聞所奏,可知其勤實擧職,甚可喜也。昔蕭何立法,曹參守法,卿須一遵前人之約條也。命臣曰,新除兩學敎授,申飭行公,使之亟設學製,何如?上命承旨書之曰,歲已暮矣,而學製皆不設云,事之寒心,莫此爲甚。新除兼敎授,待開門牌招,卽爲設行。出榻敎上曰,掌議,誰也?命臣曰,沈以鎭·徐有綱矣。上曰,學製,取幾人乎?命臣曰,每學各取四十人,合製則取十六人矣。上曰,月講時,掌議·色掌亦有未參者乎?命臣曰,每每申飭,而終不來矣。上曰,副修撰進前。副修撰洪樂純進伏,命臣欲退出。上曰,卿方帶備局之任,同坐參聽,可也。上曰,振威陳田,初則使之隨起隨稅,故當該縣令初不報災矣,自朝家使之更量,則縣令始報以七十結云,未知其虛實,故欲遣御史,査驗以來矣。上曰,御史稱號,何以爲之,則好耶?稱以査陳御史,何如?命臣曰,好矣。上曰,災處七十結,將何以驗得耶?樂純曰,下去則自當隨處踏驗矣。上曰,陳田則知之,似易矣。樂純曰,然矣。若下去,則七十結被災與否,何難知之乎?上曰,路由陽川乎?樂純曰,當由衿川矣。上命承旨書之曰,振威曠野多陳,白地徵稅云,故今年特命,隨起捧稅,因所奏更量後,使之擧行,故當該縣令,初則置之度外,聞更量之令,追報七十結云。果若此而其若徵稅,非初命之意,副修撰洪樂純,査陳御史差送,明日下去,査實以來。出榻敎上曰,名雖査陳,而兼爲量田以來,好矣。樂純曰,量田則似當稍費日字矣。命臣曰,只令査陳,則好矣。上曰,明日當問議于大臣而處之矣。上曰,縣令李章祜,爲人甚堅固,御史與縣令,眼同爲之,好矣。上曰,此亦明日當問議于大臣而處之矣。上曰,明日診筵,御史同爲入侍。出榻敎大司成·御史竝退出,上曰,注書出去,開陽門復開,大司成·御史出去後,更爲下鑰事,分付。臣彦鎬承命出入,右承旨李翼元曰,俄者光海時日記持入事,有敎矣,光海時日記本無之,只有仁廟癸亥以後日記矣。上曰,然則置之。上曰,沈·尹兩家,多有與國婚者,而其中誰家最多乎?翼元曰,沈氏多矣,尹氏亦多矣。上曰,目今悠悠萬事,惟在世孫之善擇嬪,而天下事,固不欲其十分恰好,故頃日筵中,以雖有班痕,予不爲嫌之意,言及諸臣矣。翼元曰,聖意若此,且以都監事,見之,一從簡儉,實爲億萬年無疆之休,臣不勝欽仰之至。上曰,江原監司,何當辭朝云耶?翼元曰,再明間,欲爲之云矣。上曰,明日診筵,江原監司同爲入侍。出榻敎承·史遂退出。
上在慶熙宮。常參·經筵以代理停。
黃柙,以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
傳曰,藥房三提調入侍。
傳于曰,三揀擇,更待下敎擧行。
蔡濟恭,以嘉禮廳言啓曰,今此王世孫嘉禮親迎之禮,當行於於義洞本宮,而同牢宴行禮處所時御所,何殿爲之乎?敢稟。傳曰,當追後,下敎。
又以嘉禮廳言啓曰,今此王世孫嘉禮冊嬪時,敎命安寶,依例安施命之寶,何如?傳曰,允。
以吏曹參議徐命膺牌不進罷職傳旨,傳于黃柙曰,只推勿罷。
下直,陽川縣監權極,漣川縣監金宗郁,砥平縣監具善長。
王世子在昌德宮。常參停。
洪名漢達曰,明日常參,取稟。令曰,停。
又達曰,大司憲李景祜呈辭,執義李海重牌不進,掌令李蓍建上書入達,掌令李運海牌不進,持平李鳳祥·洪晟在外,今日以監察茶時之意,敢達。令曰,知道。
執義李海重書曰,伏以臣於日前試射之役,重觸風寒,素患痰癖之症,乘時衝上,殆不省事。此際伏奉柏府新命,繼以召牌狎臨,而顧臣病狀,實無承膺之路,竟犯違逋之科,病裏兢蹙,罔知所喩,不意聖度天大,例勘猶靳,仍以守令署經,嚴召復臨,臣於是感激惶隕,尤不知所以自措也。第臣與吏曹佐郞臣洪樂仁,有內外從應避之嫌,銓曹之不得檢擧臺望,政例昭然,而誤被首擬,致勤天點,則在臣之道,宜卽自列,而昨以病昏,未及陳聞,致有天牌再辱。臣罪至此,尤萬萬矣,玆敢隨詣闕外,始暴實狀。伏乞离明,亟令攸司,鐫臣應遞之職,治臣稽逋之罪,以存公格,以安私分,不勝幸甚云云。答曰,覽書具悉。書辭,令該曹考例稟處。
辛巳十一月二十一日辰時,上御思賢閤。藥房入診,江原道臣·儒臣同爲入侍時,都提調洪鳳漢,提調韓翼謩,副提調蔡濟恭,記事官趙錫穆,編修官金匡國,記事官李長老,江原監司李最中,副修撰洪樂純,醫官金履亨·皮世麟·許礈·李以楷·李泰遠·慶絢·吳道炯以次進伏訖。鳳漢曰,夜間聖候,若何?上曰,夜深後就寢,而胸膈凝滯之症,服建功湯一貼後,卽爲透下,可謂神效矣。鳳漢曰,不勝慶幸矣。寢睡·水刺之節,亦何如?上曰,今夜則夜深後小睡,神氣似稍勝,而厭進則一樣矣。鳳漢曰,令醫官診候。上曰,診之。履亨入診退伏奏曰,脈候左三部調均而有數意,右三部數候,與昨日小差矣。諸醫以次入診,而與首醫所奏,略同,鳳漢曰,湯劑,今日不可不更進矣。上曰,建功湯一貼,晩後更爲煎入事。出榻敎翼謩曰,冬至煎藥,有預爲劑置者,若進御,則膈氣必有效矣。上曰,大殿所封,今日入之,可也,去夜御製持來乎?濟恭曰,持來矣。上曰,讀之。濟恭讀訖,上曰,江原道臣進前。最中進伏,上曰,本道,雖無可爲之事,而凡事另加勉飭焉。最中曰,臣才疎識短,實無報效之道,而第當竭力奉公矣。上曰,蕭何作法,曹參守之,卿其惕念奉行,可也。上曰,減布之後,以一疋爲定,若當大無之年,則無更減之數,其減半疋乎?鳳漢曰,旣減一疋,則無加減之數,且以民言之,一年一疋,實不難矣。濟恭曰,減疋之後,良役之民,幾乎息肩,而其前多有驚心慘目之事矣,今則一年一疋身役,於民亦不至如前日之大段難堪矣。上曰,道臣有所奏乎?最中曰,前道臣嚴飭松禁,頗有其效云,臣下去後,亦可以繼此而嚴禁矣。都提調洪鳳漢曰,道臣旣以松禁一節,爲自勉,依所奏嚴飭,好矣。上曰,依前嚴禁。出擧條上曰,淮陽,亦多松木乎?濟恭曰,近來紀綱解弛,不無憑公私斫之弊,將至於濯濯之境矣。鳳漢曰,三陟松木,以藿船多用潛載以出之事矣。上曰,此弊,何以禁斷乎?最中曰,臣待罪三陟時,使將校摘奸,則多有民弊,不如從容禁斷之爲好矣。上曰,御史進前。樂純進伏,上曰,御史下去,兼爲量田,好矣。樂純曰,通量一邑則似難矣。鳳漢曰,只量陳處,則事不浩大,而一邑必量通量,則多有遲滯矣。上曰,陳田量出,則可以詳知其虛實,而踏驗之際,若或有字號相換之弊,則何以防奸乎?樂純曰,村面量案,皆有次第,不敢任意欺罔矣。上曰,御史下去,須從實爲之,可也。上曰,昨見畿伯,則多有衰憊之色,實非前日畿伯,卿亦見之乎?鳳漢曰,畿甸,名雖劇務之地,而亦可以養閑,且能着意於事務,則可能振作其衰老之氣矣。諸臣退出
上在慶熙宮。常參·經筵以代理停。
鄭尙淳啓曰,藥房都提調洪鳳漢,提調韓翼謩,副提調蔡濟恭依下〈敎來〉待矣。傳曰,入侍。
黃柙,以弘文館言啓曰,新除授修撰尹得孟,卽爲牌招察任,副修撰金相翊,時在咸鏡道茂山地,經筵入番事緊,請斯速乘馹上來事,下諭。傳曰,允。
傳于黃柙曰,秋判,持嶺南狀聞入侍。
以副應敎洪樂命,修撰金和澤牌不進罷職傳旨,踏啓字。
黃柙啓曰,判義禁洪象漢牌不進推考傳旨,今方捧入,而特敎之下,如是違牌,事體極爲未安。更卽牌招察任,何如?傳曰,允。
以執義李海重牌不進罷職傳旨,傳于黃柙曰,只推。
黃柙啓曰,刑曹判書李之億,木川縣監許紞依下敎來待矣。傳曰,入侍。
吏曹口傳政事,以具允鈺爲谷山府使,申㬦爲忠原縣監。
兵曹口傳政事,以尹泓爲乫坡知僉使。
敎江原監司李最中書。王若曰,用人各有攸適,蓋或外重而內輕,授官必須其才,爰自南尹而東伯。豈須僉擧?惟簡予心。念東藩居國上游,實我邦濵海重地。土無平野十里之闢,旱澇霜雹之易爲災,民有顚壑四散之憂,繭絲保障之不可緩。蔘弊難一二計,幾嘆淅茶之甚煩,田制垂八九成,尙嫌滕界之未正。嗟,近歲公私俱病,視他道保釐倍艱。苟欲蘇殘祛瘼之得宜,必須識務練事者托重。惟卿,文雅則本諸經術,儉謹則自其家風。惟乃祖托契於先朝,尙憶炳炳之忠悃,而厥孫通籍於今日,寔有休休之典刑。外則簡重自持,或慮規模之不廣,內實周通有裕,始識器宇之頗弘。直道剛腸,常勵夷險之際,名途華貫,一任進退之間。惟其地望之俱隆,蓋亦政事之略試。間者衣繡於淮·金兩邑,恩威竝施,繼以佩銅於眞珠一區,撫摩備至。想東民去思之頌,行何致斯?顧本道來宣之才,非此莫可。玆授卿云云,卿其祗服寵命,益勵素心。異三南衣食之鄕,所當先者懷綏撫字,畀一方屛翰之任。亦毋忽於諮度宣揚。畿府之績用已成,雖前日惜遞之有敎,藩臬之委寄甚重,豈此時分釐之或徐?惟雅飭予實深嘉,而公淸卿所自有。征賦寬則菑畬闢而魚鹽饒,黜陟明則州郡畏而民庶賴。雖樂歲均飽之日,尙切宵肝之憂民,況連年告饑之餘,尤佇旬宣之盡職。凡諸裁稟,厥有成規。於戲,往哉汝其欽,此殆輕車之熟路,念厥祖無忝,須繼甘棠之遺風。故玆敎示,想宜知悉。知製敎金應淳製進
王世子在昌德宮。常參停。
徐命天達曰,明日常參,取稟。令曰,停。
又達曰,大司憲李景祜,執義李海重牌不進傳旨未下,掌令李蓍建書批未下,掌令李運海牌不進,持平李鳳祥·洪晟在外,今日以監察茶時之意,敢達。令曰,知道。
又達曰,憲府連日監察茶時,諫院闕達,俱涉未安。除在外,陳書入達,牌不進傳旨未下外,未肅拜不爲行公人員,竝卽牌招,何如?令曰,依。
徐命天,以御營廳〈言〉達曰,本廳軍器所上漆鞭棍一百五十柄,要鉤鎗一百柄,黑角平弓七十張,竹交子弓四百張,大緞旗幟三十八面,綿紬唐報旗十三面,綿紬手旗一百五十面,諸將官方絲紬認旗二十二面,大緞令旗三十四面,藍三升令旗三十二面,木綿帥字旗一,大緞方色號衣七領,五哨軍兵木面號衣五百六十五領,方絲紬戰帶二百五十四箇,行鼓二坐,瑣吶十七雙,喇叭十九雙,張鼓四座,銅爐口十九座,皮瓢子一千一百介,黃燭四千五百柄,紗籠二十六雙,大旗竹三十八介,布城一百二十八部,軍幕九十二部,揮帳八部,遮日三部,貫耳令箭二十二枝,紙油衿一百四十一領,新造鳥銃一百八十柄,漆鞭棍一百柄,甲冑五部,五哨軍兵木綿挾袖六百七十領,擔燈十五雙,鉦八座修補,而令敎鍊官前萬戶申堥,本廳軍官閑良兪漢壽監董矣,在前軍物監董人論賞,已多前例。今此申堥·兪漢壽監造之數,如是夥然,其在激勸之道,似當有論賞之典,令該曹考例稟處,何如?令曰,依。
辛巳十一月二十二日辰時,上御思賢閤。藥房入診時,都提調洪鳳漢,提調韓翼謩,記事官趙錫穆,編修官金匡國,記事官李長老,醫官金履亨·皮世麟·李以楷·金履固·慶絢·吳道炯以次進伏訖。鳳漢曰,日氣甚寒,聖候,若何?上曰,滯氣解下後一樣矣。鳳漢曰,寢睡·水刺之節,亦何如?上曰,睡則善爲,而水刺則一向厭進矣。鳳漢曰,令醫官診候。上曰,診之。履亨入診退伏曰,脈候左三部調均,而微有數意,右三部微弱,與昨一樣矣。諸醫以次入診,而所奏與首醫言,同,上曰,注書出去,玉堂上下番持孟子盡心篇,使之入侍。賤臣錫穆承命出,與兩儒臣入侍,上曰,頃見堂錄,以尹得孟見漏,爲訝,伊後聞知得孟之因被謫而不得入,金相翊則頃日大臣以善文,爲達,而其見漏之由,亦與得孟,同矣,此兩人皆緣予而不入堂錄,甚可惜也。特除,予不欲更爲,而此則不免遺珠矣。仍命書傳敎曰,噫,卅載所惜者,一才一能之遺珠也。初見堂錄訝之,晩後下敎之後,乃聞因此,雖弘錄遺於堂錄云,聞甚惜之,尹得孟·金相翊,給牒敍用,今適有窠,尹得孟修撰除授,金相翊副修撰除授。鳳漢曰,兩人之見漏,誠可惜,而聖意出於惜才,臣實欽悅,而第玉署特除,非可常之事,此後則深留聖意焉。上曰,卿言,是矣是矣。鳳漢曰,洪樂純以査陳御史,出去,接慰官,似當改差矣。上曰,洪樂純接慰官許遞,其代,令該曹口傳擧行,副修撰洪述海許遞。出傳敎鳳漢曰,頃者有谷山府使·春川縣監內擬之敎,而此兩邑倅,皆已瓜滿,谷山前此,雖已內擬,春川,則何必待窠移擬,不待都政,爲先出代,事甚似便矣。上曰,依爲之。出擧條鳳漢曰,此,咸鏡監司趙明鼎災實分等狀啓也,德源等十二邑,置之稍實,安邊等九邑,置之之次,三·甲兩邑,置之尤甚,仍以爲道內推奴,自有朝禁,徵債及舊逋中,各樣身米布,一竝停退,北靑以北各邑,甲戌·乙亥·丙子·丁丑條,往還上準捧,而本色難辦者,竝許代捧,明川以南進捧吏,依近例停止,三·甲尤甚兩邑三色奴貢米,今年條當捧者,量宜裁減事,竝請令廟堂稟處矣。分等則外面觀之,似甚精約,依此施行,推奴徵債,依前申禁,各樣舊逋,稍實折半,之次三分一徵捧,尤甚特許停退,北靑以北各邑,四年條往還,勢當準捧,而相當穀代捧事,亦爲許施。明川以南進捧吏,如今稍豐之年,如此舊例,不可仍爲廢却,三南奴婢貢事,兩邑今年年事,雖損於他邑,猶不至大歉,則應納身貢,何可議其裁減乎?此兩款勿施,何如?上曰,分等事,依施,舊逋依他道下敎擧行,四年往還,依各樣舊逋例擧行,進捧吏其在愛禮之意,所奏雖是,覽其請,有其例可知,三·甲內奴婢貢,此等尤甚之歲,其亦民也,予何惜焉?進捧吏許施,三·甲奴婢貢,特減其半,他餘事,依爲之。出擧條上曰,未署經守令,一司旣已署經,一司除署經,今日內下送,木川縣監許紞,其令入侍,忠原縣監,無論京職·外職,口傳擇擬,谷山府使代,亦待下批口傳擇擬,卽爲下送。出傳敎鳳漢曰,忠原,乃是劇邑,而日昨之政,留窠不出,故臣訝而問之,則銓官以爲,京職中可合者,甚乏,欲以外任啓請竝擬,而純望外任,有違從前飭敎,擬代筵稟,姑不差出云,今因下敎,自當從便擬入,而此後如此之窠,亦將有如此之患,蓋新出六者,不可容易除邑,作散之人,亦不可此時甄復。都政前,則凡於陞擬之外窠,亦依今此忠原之例,雖以外任純擬,三望無所拘然後,臘月大政,可以趁期爲之,以此分付,何如?上曰,依爲之。出擧條鳳漢曰,守令之就理已久,而判義禁受由已久,開坐未已,此時守令,累日滯囚,誠憫然矣。上曰,此時守令,豈可一刻曠官?今聞泰仁·柒原守令,就理已久云。卽爲考本律,今日草記勘處,仍令當日下送,此雖決處,冬月滯囚,可悶。聞判義禁受由已久云,卽爲牌招,先擧于此,仍爲逐日開坐,俾令疏滯,該房承旨,取該曹囚徒輕囚放釋。出傳敎上曰,時囚中李堉·邊得讓·徐秉德·南鶴宗·金蓍耉·南惠老飭已行,分揀放送,高道成不過飭勵,付過放送。出傳敎鳳漢曰,南兵使犯越狀啓及嶺伯僞印罪人狀本,來到矣。上曰,申後持湯劑入侍時,兩啓本持入,可也。藥房先退,上命儒臣·承史輪讀孟子盡心篇,儒臣各陳文義後,諸臣退出。
辛巳十一月二十二日申時,上御思賢閤。藥房三提調·秋判·木川縣監同爲入侍時,都提調洪鳳漢,提調韓翼謩,副提調蔡濟恭,刑曹判書李之億,假注書李益烍,編修官金匡國,記事官李長老,諸臣以次進伏訖。鳳漢曰,午間,聖體調攝,若何?寢睡·水刺之節,何如?上曰,小愈矣。鳳漢曰,湯劑,進御乎?上曰,今日則藥味甚烈矣。韓曰,濃煎則然矣。上曰,藥味隨氣而似然矣。鳳漢曰,議藥廳金德崙,有病不能隨行,依許調時例,李泰遠權差首醫,何如?上曰,依爲之。上命木川縣監進前,問姓名履歷後,上曰,紞字,在禮記矣。上曰,爾先代,有名祖乎?紞曰,大明處士許格之後也。上曰,有文集乎?紞曰,未及開刊,而朴世采書曰,大明處士矣。命退出,上曰,申㬦,誰耶?鳳漢曰,故判書鈓之孫也,有固執,到處善治矣。上命召承旨鄭尙淳,歷代帝王郡邑自漢至元,列書以來,十三省,書其下,鳳漢曰,北朝元魏,亦宜書矣。上曰,然矣。尙淳退出,上命承旨,讀南兵使狀聞李元三犯越事,上曰,此當罪邊將矣。命讀慶尙道殺獄文案,鳳漢曰,臣聞李最中言,則廣州久囚蒙放後,歡欣鼓舞而出曰,何以報君上之恩矣?上曰,久囚可憐矣。聞久囚人未見放,於王府軍士,得食餘飯,及其蒙放也,以更入爲語,亦甚可憐矣。命召玉堂持史漢一統入侍,命讀魯仲連·子貢傳,遂退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
鄭尙淳啓曰,藥房三提調,依下敎來待矣。傳曰,入侍,儒臣同爲入侍。
傳于鄭尙淳曰,都承旨與忠淸前道臣入侍。
以掌令李蓍建·李運海,正言李興宗牌不進罷職傳旨,傳于黃柙曰,只推。
王世子在昌德宮。常參停。
徐命天達曰,明日儲慶宮仲朔祭齋戒,再明日正日,此兩日常參,頉稟。令曰,知道。
藥房分提調李得宗,右副承旨徐命天口傳達曰,伏未審日間,睿候若何?寢膳諸節,亦何如?臣等之不得入對已多日,卽與諸醫入對,診察爲宜,惶恐敢達。
又達曰,藥房都提調洪鳳漢,爲承候來待矣。令曰,入對。
又達曰,大司憲李景祜牌不進,執義李海重陳書入達,掌令李蓍建·李運海牌不進,持平李鳳祥·洪晟在外,今日以監察茶時之意,敢達。令曰,知道。
又達曰,判義禁洪象漢,特敎之下,昨日違召,今日又不出肅,其在事體,誠極未安。卽爲牌招察任,何如?令曰,依。
以司諫鄭晩淳,獻納沈瑴,正言李興宗,掌令李運海牌不進罷職令旨,令于徐命天曰,推考徽旨捧入。
辛巳十一月二十三日辰時,上御思賢閤。藥房入診,儒臣同爲入侍時,都提調洪鳳漢,提調韓翼謩,副提調蔡濟恭,記事官趙錫穆,編修官金匡國,記事官李長老,校理李仁培,副修撰李得培,醫官金履亨·皮世麟·李以楷·金履固·慶絢·吳道炯,以次進伏訖。鳳漢曰,夜間,聖候若何?上曰,一樣矣。鳳漢曰,寢睡·水刺之節,亦何如?上曰,善睡,而進御則一樣矣。鳳漢曰,滯氣更無慮乎?上曰,亦一樣矣。鳳漢曰,令醫官診候。上曰,首醫診之。履亨入診奏曰,脈候左右三部調均,而數滯之候,與昨日無異矣。仍進御湯劑。鳳漢曰,湯劑晩後更爲煎入乎?上曰,不必更煎以入。鳳漢曰,今日則更煎似不可已矣。上曰,理中建功湯一貼,晩後更爲煎入事。出榻敎藥房先退。上下詢醫官曰,連聞消息乎?履亨曰,連爲得聞,則今至收靨之境,而一樣平順云矣。儒臣持古詩選以進。上覽後,下詢曰,五七言詩,始於何代?濟恭曰,五言則始於蘇武。李陵,七言則始於漢武柏梁宴矣。上命儒臣,讀魯仲連傳。仁培讀訖。上曰,仲連氣節之士也。濟恭曰,奇倚倜儻,而視富貴如草芥者也。上命下番,讀鄒陽傳,得培讀訖。上曰,鄒陽漢時人乎?得培曰,然矣。上命承旨,讀樂毅傳,濟恭讀訖。上曰,若使惠王,誠心復召,則樂毅必復還燕矣。千載之下,其誠與不誠,昭不可掩矣。於後世,亦足爲監戒處也。
辛巳十一月二十三日辰時,王世子坐德成閤。藥房都提調洪鳳漢,分提調李得宗,右副承旨徐命天,加出假注書李尙運,記事官李鎭衡,記注官李寬,弼善李敬玉,醫官方泰輿·皮世麟·許礈·金德崙·李泰遠,以次進伏訖。鳳漢曰,日間睿候,若何?令曰,一樣矣。鳳漢曰,寢膳諸節,亦何如?令曰,一樣矣。鳳漢曰,大朝氣候,若何?令曰,一向康復矣。鳳漢曰,中宮殿氣候,若何?令曰,安寧矣。鳳漢曰,嬪宮氣候,若何?令曰,一樣矣。令曰,加味二陳湯本方,人蔘代沙蔘六分,五貼劑入。令曰,近來奸細之輩作弊,比比有之云,事甚可駭。京兆·秋曹,各別嚴禁,隨現重繩。諸臣退出。
辛巳十一月二十三日未時,上御思賢閤。都承旨忠淸前道臣,同爲入侍時,行都承旨蔡濟恭·綾恩君,假注書李益烍,編修官金匡國,記事官李長老,以次進伏訖。上命綾恩君進前曰,湖西今年年事,何如?允明曰,雨暘不適,或有大歉之慮,七月以後,雨澤遍及,秋穀稍有回蘇之望矣。上曰,丹懷之民,今年,如何?允明曰,朝令加分,足以濟民,守令感祝德意,竭力捧納爲意矣。上曰,丹陽倅上來乎?允明曰,新伯到界時,已罷黜矣。上曰,酒禁,何如?允明曰,朝禁至嚴,臣亦以此爲第一嚴禁,而民間不無小小潛釀之弊,徒流案一卷,犯酒者十居八九,亦不敢以無爲對矣。上曰,殺獄之弊小除,此其效也。上曰,湖西稱士夫鄕,人心,如何?允明曰,以士夫故難矣。上曰,卿等勉飭子孫,世爲軒冕,則可免湖中士夫矣。諸臣以次退出。
上在慶熙宮。常參·經筵以代理停。
藥房都提調臣洪鳳漢,提調臣韓翼謩,副提調臣蔡濟恭啓曰,伏未審夜間,聖體調攝,若何?寢睡·水刺之節,亦何如?臣等今日率諸御醫入診,詳察聖候,議定湯劑繼進當否爲宜,臣等不任區區伏慮,敢來問安,竝此仰稟。答曰,知道。近氣已勝,湯劑五貼加劑以入,自今日當進一貼,明日入侍,宜矣。
中宮殿,藥房口傳問安。答曰,知道。
洪名漢,以都摠府言啓曰,今日入直內三廳武兼禁軍及軍兵等,當爲中日習射,而冬至望闕禮習儀相値,不得爲之之意,敢啓。傳曰,知道。
李翼元,以吏曹言啓曰,今此宗廟各陵殿冬至祭獻官執事,時無職名人員,令該曹口傳付軍職,何如?傳曰,允。
又以禮曹言啓曰,卽接健元陵參奉所報,則今此冬至祭享時,兩官不可不備,本陵令未差之代,令該曹以在京無故人,卽爲口傳差出,以爲備員將事之地,何如?傳曰,允。
吏曹口傳政事,以安載健爲健元陵令。
王世子在昌德宮。常參停。
黃柙達曰,大司憲李景祜牌不進,執義李海重上書未回達,掌令李蓍建·李運海牌不進,持平李鳳祥·洪晟在外,今日以監察茶時之意,敢達。令曰,知道。
又達曰,憲府連日監察茶時,諫院許久闕達,俱涉未安。兩司除在外陳書未回達外,未肅拜不爲行公人員,竝卽牌招,何如?令曰,依。
又達曰,判義禁洪象漢,特敎之下,日事違召,尙不出肅,事甚未安。卽爲牌招察任,何如?令曰,依。
修撰李得培書曰,伏以,臣於向日辭書,已悉其濫竽必辭之義,而忱誠未格,終不獲鞶帶之遞。一向退伏,義所不敢,雖黽勉出肅,仍又持被,而自顧慙悚,無地可容。況臣知識昏愚,賦性戆騃,前後筵席之妄發,非止一再,而猥荷大朝包荒之德,收之坑坎,置之衽席,恩言所及,木石猶感,臣雖頑愚,亦一橫目之類也。豈不知感激恩數,奔走職事,以爲萬一報效之圖哉?第臣痰癖之症,卽四十年貞疾也。近緣日氣猝寒,將攝失宜,癖氣動而膈痰凝,膈痰凝而聲凘氣喘,雖尋常語言,殆不成聲,況可以挾冊登筵,討讀章句也哉?日前召對,聖鑑亦燭其疾狀,至命僚官之替讀,目下症形,實無强策從仕之望,玆敢疾聲哀籲。伏乞离明,察臣疾病之危苦,人職之不稱,特命遞改,以安微分,以便調息,不勝幸甚云云。答曰,覽書具悉。爾其勿辭,調理行公。
上在慶熙宮。常參·經筵以代理停。
以承傳色,口傳下敎于藥房曰,以民事方有思量者,湯劑先爲煎入,待下敎入侍。
傳于蔡濟恭曰,入侍禮房承旨,持祭報府,同爲入侍,儒臣持再昨持入冊,亦爲入侍。
李翼元啓曰,藥房三提調,依下敎來待矣。
洪名漢啓曰,明日冬至望闕禮,依例爲之之意,敢啓。傳曰,知道。
李翼元,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
又以弘文館啓曰,修撰尹得孟,旣已帶職蒙宥,卽爲牌招察任,何如?傳曰,允。
洪名漢,以禮曹言啓曰,世孫宮諸道供上定式傳敎末端,已到者必請下送,此徒貽民弊,令前已捧者,勿稟事,命下矣。今此冬至諸道方物中,世孫宮所封方物,旣已上來,依例捧入之意,敢啓。傳曰,知道。
敎京畿監司洪啓禧書。王若曰,洛邑處四方之中,是蓋根本之地,漢室重三輔之選,爰畀藩翰之權,往哉其欽,簡惟予在。噫,諸道率多凋瘵,伊近畿尤急保釐,輦路歲修,奉陵園而體勢有別,驛使日接,處喉呃而緩急所須,征役之繁而民力已窮,饑饉之荐而公稅何出?蠲減者或半或未半,此雖小捄顚連,設施則有便有不便,大加蘇息。惟卿,博學綜物,大策占魁,嘉拾遺於發軔之初,旋收南竄,務懲貪於持斧之日,善濟北飢,行蠻貊則誦三百詩,處皐比則講大·小學,撤湖藩而畀以良役,何廷議之多端,由籌司而擢之上卿,亦銓地之屢試,邊補蓋出於匪怒,南城尙見其去思,積困風波,居然短髮蕭颯,久服鞅掌,不害近藩優游,玆授卿云云。卿其祗承寵章,益勵報效,嗟今歲亦多陳廢,寧緩列邑之査量,伊頃日旣勤周咨,須與令長而講確,若乃黜陟懷綏之道,卿當竭心,至於節制稟裁之規,予何多誥?於戲,秩視二千石,出自八座之尊,地連三十州,勉以一面之寄。故玆敎示,想宜知悉。知製敎臣金應淳製進。
王世子在昌德宮。常參停。
黃柙達曰,明日常參,取稟。令曰,停。
又達曰,大司憲李景祜再度呈辭,以齋戒留院,執義李海重遞差,掌令李蓍建·李運海傳旨未下,持平李鳳祥·洪晟在外,今日以監察茶時之意,敢達。令曰,知道。
令于黃柙〈曰〉,持公事入對。
判義禁洪象漢書曰,伏以,臣受暇砭焫,已有日矣。睿慈所庇,病宜卽愈,而多方調治,一味作苦。金吾新除之下,旣不得聞命卽謝,又未免積犯違逋,病裏惶隕,若將添痛。蓋臣脚病,源委已深,只以平地行步,不至蹣跚,見者不以爲慮,臣亦不甚自危。入冬以來,流痰注節,小有動作,酸疼麻木,欲坐則髀牽,欲起則腕縱,咫尺階庭,非杖則仆,艱於升降,而尤妨於拜跪之節。以此病狀,祗肅彤庭,出入殿陛,實無其望,嚴畏分義,不勝戰恐,而瞻天戀闕,撫躬自悼而已。觀今症形,若不及時鍼灸,則仍成癈疾,勢所必然,玆敢哀籲於貳極之下。伏乞离明,曲垂矜憐,亟遞臣金吾之任,且治臣違慢之罪,仍許長暇,俾臣專心醫治,得免癃殘,千萬幸甚云云。答曰,覽書具悉。卿其勿辭,調理察任。
吏曹判書李鼎輔書曰,伏以,臣於杜門病伏,人事都絶之中,忽叨選部新命,此實千萬夢寐之外,惝怳震惕,誠莫曉奚爲而有此謬恩也。臣之忝竊銓任,前後三遭矣。曩因嚴命,黽勉冒膺,一番開政,昏謬不審,責敎截嚴,致勤譴罷,臣至今追愆,惶汗浹背,從玆以往,銓曹一步,便作永謝之地。且伏念臣,素抱貞疾,景迫桑楡。自數年以來,精力已耗,百病交侵,長在床褥,作一癃癈之物,雖閑司漫局,固無就列陳力之望,而不忍便訣,未歸丘壑,遲回輦轂之下,瞻依日月之光,人不以職事相期,臣亦以散置自分。不料寵宰除旨,遽及於衆望之所不到,聞者驚駭,臣亦惶愧,歷累日而靡措。夫天官,國家銓選之大任,固不可復畀於已試僨誤之人,在臣廉隅,亦何可强策蹇劣,貪戀榮寵,揚揚冒進,自壞大防,以招一世之譏訕乎?如使臣無此情勢,雖在方壯之年,性本疎迂,且乏鑑識,實無以甄別淑慝,允協物情。況今衰病,日加月添,眼暗而不辨字劃,耳聾而不通語音,神精昏憒,前忘後失,如許病狀,當此至艱至難之時,將何以調劑激揚,不負我聖上委畀之意,得免大狼狽大罪戾也哉?以情以病,雖被誅戮,萬無承膺之勢,連違召命,一味縮伏。今日大朝殿下誕彌之辰,亦未得趨參於大庭咸造之班,分義虧缺,臣罪尤大,玆敢披瀝血懇,仰瀆於离明之下。伏乞睿慈,俯諒臣情病之萬分難强,亟許鐫罷,使銓職無曠,私分得安,千萬幸甚云云。答曰,覽書具悉。卿其勿辭,調理行公。
辛巳十一月二十五日申時,上御思賢閤。藥房入診,儒臣同爲入侍時,都提調洪鳳漢,提調韓翼謩,副提調蔡濟恭,左副承旨洪名漢,校理李得培·李在協,事變假注書趙錫龍,編修官金匡國,記事官李長老,醫官金履亨·許礈·李以楷·李泰遠·金履固·慶絢·吳道炯,以次進伏訖。鳳漢曰,夜間,聖候若何?上曰,一樣矣。上命左副承旨洪名漢,持冬至祭報府進讀。讀訖,名漢先退。鳳漢曰,令醫官診候。履亨入診奏曰,脈候左右三部,度數調均,而數滯之候,小勝於前,而不足則一樣矣。諸醫所奏,與首醫同。翼謩曰,日寒如此,所御衣襨甚薄,伏望加意焉。上曰,予則本來行習如此,故日寒雖倍於此,猶不關係矣。鳳漢曰,戶曹有貂皮積置者,毛衣製進,好矣。上曰,前所未着者,今何可着也?雖欲着之,用身不便,不如不着之爲愈也。鳳漢固請之。上曰,然則短小衣製進,而不爲貿易,可也。上命注書,戶判使之入侍。入侍後,相福曰,內習儀時,儀仗等節,何以爲之乎?上曰,勿爲擧行。因命書傳敎曰,頃者下敎之只行一度習儀,卽指都監也。內習儀一節,勿爲擧行事,分付。雖正日與大婚有異,自內儀仗勿設。朝見禮時,亦與親受它禮有間,繖扇外,儀仗勿爲待令,卽是自內行禮,世子宮以下繖扇,雖有儀注,亦勿待令事,分付。又命書傳敎曰,以世孫宮供上誤爲擧行事,特推之時,其時當該禮官,宜有問備,而廚院則更以思之,世孫宮供上,卽世子宮副提調擧行者,廚院提調,元無干涉,而廚院提調,一體推考過矣。世子宮副提調,卽未諳事例者,亦何推考?原徽旨中,只存禮曹該堂,廚院以下付標事,分付。上曰,尹得孟今已供辭乎?濟恭曰,纔已放送矣。上曰,尹得孟當爲功減乎?鳳漢曰,此故相臣尹斗壽之孫,爲當功減矣。上曰,玉堂禁推,至於解見任,則自謂榮光矣。自前玉堂禁推,未經其夜,雖以故判書閔鎭厚爲判義禁,卽爲開坐矣。因命書傳敎曰,修撰尹得孟,頃者見漏,不過因事勢,今者特除,其亦惜遺珠,旣已違牌,旣已供辭,分義所在,何復撕捱?今因玉署請牌,旣已牌招,辭章勿爲呼望,儒臣入侍,同爲入侍。上曰,木川縣監許紞,其已署經否?濟恭曰,一司已署經矣。上曰,一司則除署經赴任,而今日辭朝,可也。鳳漢曰,近來春坊司書雖備,而說書每患不備,此後則自翰林雖爲說書,不得以說書出六,必以翰林出六,然後說書似無苟艱之患矣。上命書傳敎曰,曾見雖曾經翰林之人,堂后假官有擬望之事,頃者必以翰林爲說書者,卽指翰林召試入格者也。該曹局於看文,必也翰林付職,然後備擬。故春坊說書,便作冗官,召試入格之後,便是翰林,何拘先後?雖先爲說書,於陞六,則當從史局,說書何敢橫六?此後勿論付職與否,通融備擬,頃者一奉敎以下多員,左右史外,公然坐便堂后,假官擬望,亦循舊例。相福曰,臣聞前北伯鄭弘淳及李彛章之言,則永興地有銀店近處,民人輩,將欲鑿山設店,而若採出,則幾至二萬餘金云。與其爲烟民私採之資,寧爲國家之用,可矣。上曰,永興·咸興,皆聖祖龍興之地,山脈不可傷也。且不幾於與民爭利乎?鳳漢曰,銀店之私鑿,無異私鑄,自戶曹若不管檢,則民安得私鑿乎?上曰,玉堂之意,何如?李仁培·李在協曰,此則似異於與民爭利矣。上謂濟恭曰,卿意,何如?濟恭曰,聖敎如此,若自朝家設店採出,則豈曰不近於與民爭利乎?相福曰,臣意則特遣武郞,先爲看審以來,好矣。上曰,注書出去,入直宣傳官誰某人知入。賤臣錫龍知入。鳳漢曰,宣傳官金處坤可合矣。宣傳官金處坤入侍事及修撰尹得孟入侍事。出榻敎處坤入侍後,上命賤臣錫龍,持三馬牌入來,錫龍持入。上謂處坤曰,汝持此牌,潛行北道,有若採銀民,一套知其物情,而山脈形止,亦爲看審以來,可也。處坤奉命以出。相福啓曰,端川銀店事,大臣旣已發端,而所謂蒭德店,右相爲戶判時,筵稟節目,付之監營之後,亦無其效,將欲議於右相而處之,此外有所謂黃土洞新設店,戶曹之所不知,故前監司鄭弘淳,査推稅銀,付之新監司,而産銀頗盛云。爲先發送戶曹郞廳,摘奸取銀以來,何如?鳳漢曰,右相時雖變通其節目,收稅不一,則一體摘奸釐正,似好矣。相福曰,然則蒭德店,使本曹郞廳,一體摘奸,收稅以來,何如?上曰,依爲之。出擧條上曰,注書望筒入之否?濟恭曰,不知矣。上曰,注書知入。錫龍入來曰,禁推傳旨未下,故望筒不入矣。上曰,注書何故徑出也?濟恭曰,昌德宮注書改差事,以不爲先報於堂后爲嫌,徑出云矣。上曰,此必欲小休矣。因命書傳敎曰,其涉駭然,事當禁推,而陽復在明,從重推考,申飭入來,修省記入之。鳳漢曰,明日問安後入診,何以爲之乎?上曰,入診則勿爲之。上曰,今年又見陽復之日,予心一倍矣。鳳漢曰,明年則異於他年,臣等不勝慶幸,而切有區區之情矣。上曰,明年何年,予已知出如此之說矣。予之冠禮在癸未年,嘉禮在甲申年,明年予亦知與癸巳年相符,而予不欲爲張大矣。此等言,不必仰請,可也。鳳漢曰,臣等之意,何待後年?明年則不可不有請矣。上命承旨,書至日傳敎曰,噫,陽將復矣,吁嗟,明日一陽將生,先王至日閉關,抑陰扶陽之義,可謂盡矣。卽予嗣服三年,冬遇此日,初下綸音,其後因湖南御史李匡德所奏,各道漁稅,令度支句管,其時故相豐原,爲春坊春帖詩,有曰至日能垂綍,王心已可占云。噫,此事不過爲海夫除弊開路者也。其時有下敎曰,此何以爲民惠矣。均役之後,諸道海民,果有實惠,正若唐太宗思封德彝之言。予亦曰,恨不使李匡德見此政矣。噫,綸綍之歲何年,卽予三十四歲時事也,追憶往歲,顧今之年,吁嗟七耋,今已陽復,其將在明矣。嗣服初垂綍,三十七年之間,治效漠然,元元日困,俯仰愧恧,良欲無語。噫,以予經歷,又逢此日,豈夢想攸料?況陽復之日如元朝,而今作孤哀,雖逢令節,將奉歡於何,雖欲獻賀,亦將賀於何?此予所以隨事興懷,觸處心隕者也。噫,莫云近七,今雖其百,世念已氷,只切追慕,而其旣冥然,亦許民國,今逢此日,一倍此心。且予與繼體之君有異,民間苦樂,庶熟知矣。此日何綍,先將自幼所知京外吾心之弊端而諭可乎?都下之民,貢市爲重,而一自故相金堉大同之後,貢人則果受其惠,而雖然,昔賤者今貴,昔貴者今賤,貢人稱冤,蓋已久矣,而加以用度日繁,經費大縮,常平之法,便作文具,進排之際,情債百端,一朔應貢,一日所進,貢一而費百,此豈徒官吏之咎?亦由於廩料薄,而只賴於此故也,此貢人之弊也。市民,則古人云物之不齊,物之情也。昔賤今貴,今貴昔賤,市民亦一也,而加以豪奴悍僕,憑藉侵民,直牌操縱,害及妻孥,因一買賣,市廛或空,號呼道路,莫徹九重,此市民之弊也。自幼熟知此弊,故幾次召問,幾番釐正,以至於設貢市之堂,而其弊果息乎,否乎?傳云人存政擧。今雖息也,予則曰,決無效矣。噫,彼吏胥亦一民也,莫云猾矣,官數遞而吏恒存,此正江流石不轉者也。其猾非吏胥之樂爲,卽官長之勸成也。予則常以爲可矜,何則生齒日繁,食道日艱,故於吏於胥,乘機伺釁,其誰乎?卽傔從之輩也。時或爲官不良,先私後公,朝爲胥吏者,夕則丐食,朝爲伺釁者,夕則忽富,輪回歲月,貧富榮辱,一隨其官,互相報服,若此之際,坐席不煖,抑何不汩汩於情債乎?吏胥窮而民受弊,此京民之受困也。噫,九重蔀屋,便若霄壤,嗟彼遐外之民,雖抱無限之痛,雖受無限之困,其將籲天乎,抑亦訴君乎?思之及此,食豈下咽?加以牟利之輩,挾一官得一關,萬般侵民,民不支撑,貪官汚吏,百端侵民,幾乎剝膚,此等之時,吁嗟元元,號呼荒村曰,天其知乎,君其知乎?或父子相咽,夫妻含淚,以此度日,若此而皇天畀民之意焉在,列朝托民之意焉在?以此觀之曰,國乎否乎,國將興乎亡乎?噫,民何辜也,民何辜也?寔予咎矣,寔予咎矣。噫,乾道不息,陽已復矣,而嗟我元元,何時復陽乎?興懷至此,雖無獻賀之節,令節起居,心竊愧受。旣言其弊,若問救弊,昔唐楊綰,爲相子儀,減其聲樂,我朝文正公趙光祖爲都憲,男女異路。非徒衰耗,本予涼德,何冀其效?今之所望,惟在於廊廟耳目,咨股肱之臣,莫曰其勤,益加自勉,耳目之官,反喑啞勵風俗,咨內以有司之臣,外以方伯守令,恪勤其職,一乃其公,使京外之民,與時陽復,豈徒衰苶之君?亦豈無歸見乃祖乃父之顔乎?已諭大體,而以一事言之,應辦定例之後,其令數次視食,以予觀之,適口過矣。其何爲一時之奉,不恤元元乎?粵在癸巳,圖寫都監時因御膳,其時都提調,請飭外方,而歲已久,果能遵行否,此亦予所目覩者也。凡於使行一時之供,方丈一房,噫,爲一時之食,浚萬民之血,是豈仁人所爲哉?此後凡使行,一床無過五器,挾盤亦無過一,莫云太儉。噫,莫重祭奠,體昔年之盛德,其猶節省,況其他乎?若是下敎之後,爲使而不飭其豐,此慢君命也。爲官而不遵此令,此諂其使也。爲臣慢命,爲官諂人,他何足道?噫,今年穡事,大違初料,明春勤農,然後庶可及矣。使民以時,孔聖所云,此等歉歲,尤宜恤民。限明秋凡諸用民之政,一切禁之,築堰之役,民弊特甚,春後秋前,內需司及諸各司,此等之請,一切嚴禁,小紓民力,雖此外京外大小侵民之事,亦爲嚴禁,以示予體元行令之意事,令政府分付京外。上曰,注書出去,尹得孟入來與否,知入。賤臣錫龍知入奏曰,尹得孟入來,而未及肅拜矣。上曰,肅拜後卽爲入侍。尹得孟入來後,上命讀信陵君傳。上曰,他承旨入侍,徑出注書若入來,亦使之入侍。賤臣錫龍退出。
辛巳十一月二十五日酉時,上御思賢閤。藥房入診罷後,他承史入侍時,左副承旨洪名漢,記事官趙錫穆,編修官金匡國,記事官李長老,校理李在協,修撰李仁培,副修撰尹得孟,以次進伏訖。上曰,新除儒臣進前,得孟進伏。上曰,注書出去,二馬牌持入。賤臣錫穆承命出,持入馬牌,傳給儒臣後。上曰,敦義門未下鑰前,可以出宿於城外矣。得孟先退。仁培曰,臣伏見傳敎辭意,爲民之意,尤軫於陽復之日,聖意必欲對時行令,臣不勝欽仰矣。殿下之心,卽天地之心也。伏願益加聖意於心學。在協曰,聖敎以至日閉關之意,必盡扶陽抑陰之道。易復卦之後,繼之以无妄,无妄卽誠也,文王純亦不已,亦誠也。惟殿下,體此而自强焉。上曰,所奏切矣,而以予衰暮,雖欲自强,烏可得也?當一陽初復之日,草木群生,皆有復意,而吾民不可復,中州不可復,予之元氣,亦不可復,此所謂三不復也。名漢曰,儒臣所奏,誠好矣。殿下雖春秋晼晩,而群下之情,則以堯·舜爲期,則猶可爲盛年矣。當此陽復之日,益加聖益之功,而進進不已,則聖候康復,亦可保養生民也。上曰,所奏是矣,而衰暮若此,且於學力之不逮何?深切愧恧焉。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
政院·玉堂·朝廷二品以上·六曹堂上單子問安。答曰,知道。
洪名漢,以兵曹言啓曰,新除授坡知僉使尹泓,前以巡將,呈辭下鄕,而矇不覺察,備擬受點。邊事時急,不可等待其上來,今姑改差,其代,更爲口傳差出,使之卽速辭朝,何如?傳曰,允。
兵曹口傳政事,以趙命周爲坡知僉使。
王世子,在昌德宮。常參停。
黃柙達曰,明日常參,取稟。令曰,停。
世子宮·嬪宮,政院·玉堂冬至問安。答曰,知道。
世孫宮,政院·玉堂冬至問安。答曰,知悉。
黃柙達曰,大司憲李景祜再度呈辭入達,執義·掌令二員未差,持平李鳳祥·洪晟在外,今日以監察茶時之意,敢達。令曰,知道。
藥房分提調李得宗,同副承旨黃柙口傳達曰,寒威轉甚,伏未審此時,睿候若何,寢膳之節,亦何如?臣等卽與諸醫,入對診察,惶恐敢達。令曰,入對。
又達曰,藥房都提調洪鳳漢,右議政尹東度,爲承候來待矣。令曰,同爲入對。
又以侍講院言達曰,逐日開講之時,番次苟艱,事甚未安。弼善李敬玉,司書李鎭衡,卽爲牌招察任,何如?令曰,依。
又以禮曹言達曰,今此藏氷時,西氷庫四梗主梗官,例以本庫別提別檢差定,達下矣。卽今本庫別提未差,代加出主梗官二員中,軍器寺判官朴萬標,主梗官別單中,姑爲塡差,本庫別提差出間,使之始役,何如?令曰,依。
上在慶熙宮。常參·經筵以代理停。
洪名漢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,今日中日,臣等來詣試所,畢射後,鳥銃試放之際,昌德宮擧動命下,未畢試中日停止之意,敢啓。傳曰,知道。
鄭尙淳啓曰,藥房都提調,有稟達事,來詣請對矣。傳曰,乘輦時入侍。
大駕詣昌德宮後,王世子遣宮官問安。答曰,知道。王世孫遣講官問安。答曰,知道。
政院·玉堂·藥房口傳問安。答曰,知道。
大駕還宮後,王世子遣宮官問安。答曰,知道。王世孫遣講官問安。答曰,知道。
政院·玉堂·藥房口傳問安。答曰,知道。
傳于李翼元曰,至日已過,靜以思之,今世孫嬪欲定者何處,宜先奏而後三揀擇,禮固當也。思之及此,蹶然而坐。且有奉審處,明日當拜殿門,崇賢門乘輦,萬安門入,先後廂訓局兩營外,入直軍挾輦,此闕內入直,都監軍,三嚴辰正三刻,侍衛守宮仍,局將以下扈衛軍官,世子世孫祗迎置之,兩營留陣置之。
又傳于曰,禁軍二番,馬軍騎士,只外營入直擧行,同副守宮,右副留院,時刻單子,卽爲書入。
又傳于曰,前後廂,三營入直軍擧行,訓將兼率標下軍,以訓局待令。
又傳于曰,內外中日,待下敎爲之。
又傳于曰,昌德宮擧動,方欲爲之,從容整齊後,承旨詣閤,只三嚴入之。
洪名漢,以都摠府言啓曰,明日璿源殿擧動,侍衛不可不備員,而摠管一員有闕代,令該曹以在京無故人,卽爲口傳差出,以爲備員侍衛之地,何如?傳曰,允。
兵曹口傳政事,以具允明爲都摠管。
鄭尙淳啓曰,藥房都提調洪鳳漢,依下敎率醫官,入診于世孫宮後來待矣。傳曰,入侍。
傳于金器大曰,昌德宮議藥廳副提調洪名漢差下,先爲直宿,講書院藥房都提調入侍。
李翼元,以嘉禮廳言啓曰,銀印篆文,議政府領議政洪鳳漢,旣已書寫,正副兩本封入,以備聖覽裁擇之意,敢啓。傳曰,銀印篆文正副本,皆濃墨未下,以正本爲之。
敎全羅監司元景淳書,王若曰,解秩天曹,嘉乃避要津之志,觀風湖臬,授以撫方岳之權,惟簡在心,庶思竭力,念彼湖南一路,寔我海東重藩,地開銀璜之源,蓋嘗視諸道而自別,天設金湯之府,足以捍一國而爲安,土風則以竹箭漁鹽之富饒,競趨利而多狡猾,民瘼則以糶糴征徭之煩重,擧失業而興怨咨,矧伊今歲之饑荒,將見一路之凋瘵,沿海竝被水旱,已見數十州告飢,開倉一切便宜,曷慰屢萬民待哺,肆以若已恫之念,自覺乙丙之靡遑,誰體往汝欽之心,能致庚癸之無患。惟卿,以純實樸直之性,有謙愼儉謹之譽,宅心質以無華,可以擬議於中古人物,處事確而有守,何曾推盪於末路風波?憂國愛君,所勉者忠藎之節,難進易退,庶愧夫躁競之流,肆乃淸顯之歷敭,亦粵內外之俱試,時望蔚有所屬,由翰苑而侍講廈氊,民情蓋已熟諳,自畿郡而分憂關嶺,以漢朝封卓茂之意,特恩旣紆於籌司,若趙家任尹鐸之才,嘉績復著於留相。卿雖無求於進取,予實注意於倚毗,勵素操於苦檗寒氷,何難約己而濟物?別利器於盤根錯節,每思委任而責成,前伯之瓜報已來,顧其代誰可任者,南國之棠化式布,當是時屬之子乎?玆起鄕廬養閑之身,特畀藩屛宣化之任,玆授卿云云。卿其祗服寵命,益殫遠猷,名祖之遺愛在斯,佇見按方而繩武,嗣歲之荒政爲急,詎緩議賑而活民,懲貪奬廉,固知威信之孚下,鍊武儲餉,必有規劃之得中,惟誠殼行之有餘,顧剸理何待加勉?是國家根本之地,須念杼軸之空,若城利形便之方,寧忽陰雨之備?自餘裁稟,厥有典彝。於戲,巡方面而采風,奚但上中下考?撫黎首而爲政,悉付五十三州。故玆敎示,想宜知悉。知製敎金應淳製進。
敎黃海監司趙榮進書,王若曰,海藩缺帥,方難其人,廷議揀賢,果屬之子,欲藉利器盤錯之手,將畀西門鎖鑰之權。永惟黃海一方,實是靑丘重鎭,接松箕而中處,山川最關要衝,控水陸而旁通,舟車成一都會,地兼鹽鐵之富,俗獷悍而難治,人習弓馬之能,士驍健而可仗。何近歲民瘼之漸痼,而遐濵王化之未霑,二年而四易道臣,迎送爲凋弊之本,卄州而半被風損,綿栗告凶歉之災,常患役重而賦繁,難禁子弟之暴,矧當民貧而財匱,尤急循良之才,安得二千石分憂,以致五百里安堵?惟卿,性無矯飾,才實周通,其心有容,不設城府畦畛,於物無競,全昧權數機關,長于喬木之遺陰,可見趙宗之舊範,遊於法家之餘訓,實爲閔氏之外孫。惟通材何適非宜?而顯擢未及歷試,顧梅詢之步蹇,幾年屈枳棘之棲,雖陳亮之鬢蒼,六載躋金貂之列,由銀臺而拭玉,嘗嘉專對之稱當,指瀛館而遺珠,尙有時議之嗟惜,奬用先試于外,將輟次月之班,詢謀僉同於前,宜擅福星之譽。玆授卿云云,卿其克念倚毗之眷,益殫遠大之功,俾萬民而樂生,溝壑化爲衽席,作三軍之司命,殺活兼于恩威,六山城練修,寧忘桑雨之備?九鎭堡瞭望,須察帆風之虞,行其猛,所以濟其寬,興一利,不如除一害,蓋嘗珮符於道內,風謠多於舊諳,顧今按節於營中,剸理異乎生手。於戲,敷心推轂,予則忘西顧之憂,攬轡登車,卿必多北望之戀,行且召矣,往惟欽哉。故玆敎示,想宜知悉。知製敎臣李潭製進。
王世子在昌德宮。常參停。
黃柙達曰,明日常參,取稟。令曰,停。
又達曰,大司憲李景祜,三度呈辭入達,執義·掌令未員未差,持平李鳳祥·洪晟在外,今日以監察茶時之意,敢達。令曰,知道。
又達曰,明日擧動時,承旨不可不備員,右副承旨徐命天,纔已掃墳事,出去矣。合有變通之道,何以爲之?敢稟。令曰,改差。
辛巳十一月二十七日未時,上詣昌德宮。擧動入侍時,右承旨李翼元,左副承旨洪名漢,同副承旨沈履之,記事官趙錫穆,編修官金匡國,記事官李長老,以次進伏。上曰,昌德宮擧動,方欲爲之,從容整齊後,承旨詣閤,只三嚴入之。出傳敎上具翼善冠·衮龍袍,出崇賢門,諸臣侍衛。名漢曰,此時承旨,不可不備員,右副承旨徐命天受由在外,其代姑未差出矣。上曰,承旨有闕,代行副司直鄭遠達除授,先隨駕後謝恩,解由句拘,房順房,左承旨昌德宮入直,右副承旨留院。出傳敎仍乘輦出興化門,諸臣陪從。駕入敦化門降輦,駐進善門外。鳳漢曰,勞動之餘,聖候若何?上曰,氣則一樣矣。爲世孫,此時憂慮實深矣。朝者聞世孫宮中官入來之報,不問而心以爲然矣。動駕出令,在明日,而今日進行者,蓋以此也。鳳漢曰,臣當診察症候以奏矣。上曰,與金履亨·鄭允明,同往診視以奏,可也。仍乘轎駐萬安門外。名漢曰,新除承旨鄭遠達在外矣。翼元繼奏曰,都承旨蔡濟恭,有不得仕進之故,違牌,故敢達矣。上曰,都承旨許遞,其代,行司直金器大除授,在外承旨許遞,其代,行副司直沈履之除授,牌招察任,副提調依前,房順房。出傳敎上仍入大內。回駕時,乘轎駐進善門,仍命史官都提調入侍。上曰,昌德宮議藥廳副提調,以洪名漢欲爲差出,卿意何如?鳳漢曰,旣有分提調,似無差出之事矣。上曰,予有意而然也。仍命書傳敎曰,昌德宮議藥廳副提調,左副承旨洪名漢差下,爲先直宿講書院,醫官金履亨·柳重臨·慶絢·鄭允明差備待令事。駕前下敎都提調留待事。駕前下敎仍乘輦回駕入興化門,仍入大內,諸臣退出。
辛巳十一月二十七日酉時,上御景賢堂。都提調入侍時,都提調洪鳳漢,都承旨金器大,記事官趙錫穆,編修官金匡國,記事官李長老,以次進伏訖。鳳漢曰,日氣極寒,聖候若何?上曰,雖勞動而別無所損矣。初則全然不知,而今聞已過三日云,卿亦不知乎?鳳漢曰,臣亦不知矣。俄與醫官入診,則症候極爲安順,實國家之福也。上曰,醫官詳奏。允明曰,症候極爲平順,將勿藥自效矣。上曰,顆粒多寡,何如?允明曰,顆粒稀疎,而箇箇堅實矣。鳳漢曰,酬酢如常,而神氣淸明,食飮亦善進矣。上曰,有脹意乎?鳳漢曰,姑無脹候,而明日乃起脹初日也。上曰,勸脹乎?允明曰,症候極順,湯劑姑爲停止,觀勢進服,好矣。上曰,三揀前,又有此事,事甚巧矣。鳳漢曰,此亦天也,國家無疆之福也。上曰,彼家消息聞之乎?想已落痂矣。允明曰,盡爲落痂,而今至於快蘇之境矣。上曰,議藥廳擧行,多有與卿議處之事矣。仍命書傳敎曰,世孫痘名旣定,故副提調加差,先命直宿講書院,今則事異常規,設廳直宿之後,予雖有進御湯劑之事,其無問候,提調副提調加差,意蓋此也。都提調雖非此任,直宿看護,然後予心可紓,都提調與加差副提調,直宿講書院,此闕問候,提調與副提調擧行。議藥廳凡用湯劑,先稟後用,多有掣肘之端,事面宜存。本廳承傳色,當令同處於世孫宮,長番所住處,凡諸煎入者,率差備依例奉入,而逐日朝氣候及湯劑議定者,一邊請承傳色口傳以啓,令該曹撤議藥廳前,連爲立馬,使之馳來受批以傳。夕氣候及茶飮之屬,一依書啓例,直爲草記,而啓辭與草記頭辭,稱議藥廳,議藥廳注書實注書中,一人定送,而亦存事體於予,上注書爲藥院注書,今則以次注書擧行,若或有都提調備員入侍之命,來參事,令藥院知悉。又命書傳敎曰,方在幼沖,此時酬應亦難,差復間勿爲請診事,分付。又命書傳敎曰,長番內官孫效忠,承傳色差下,仍管議藥廳,政院知悉。上曰,注書之四寸趙錫愚,卽恭默閤藥房注書也。趙錫穆之差定議藥廳注書,意有,意在焉,思錫愚而然也。洪名漢之差定議藥廳副提調,亦有意而然也。思乃父之事,心常懸念也。鳳漢曰,此非等閑事仰稟之時,而前黃海監司李溵,被罪已久,新伯旣已下去,似有處分之道矣。上曰,予忘之矣。仍命書傳敎曰,飭已行,新伯已辭朝,前黃海監司李溵敍用。諸臣退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
藥房提調臣韓翼謩,副提調臣金器大啓曰,昨日祗拜眞殿,侵夜還宮,仍有酬應,夜分乃罷,伏未審此時極寒,聖體調攝,若何?寢睡·水刺之節,亦何如?臣等不任區區伏慮,敢來問安,竝此仰稟。答曰,知道。雖伸情禮,日暮悤悤,一倍此心,而氣則差勝後一樣矣。
中宮殿,藥房口傳問安。答曰,知道。
傳于沈履之曰,果川暗行御史尹得孟,使之入來,待下敎詣閤,御史入侍,編次人同爲入侍。
又傳于曰,編次人入侍,具允明同爲入侍。
又傳于曰,持問答草入侍。
議藥廳啓曰,臣今朝率醫官入診於世孫宮,則面部四末顆粒,已盡透出,而先出者,漸益肥潤,身熱漸退,脈候稍緩,夜間間間寢睡,卽今神氣,比昨一樣,諸醫以爲,其在愼重之道,活血飮進服爲宜云。此藥一貼煎入之意,惶恐敢啓。答曰,心在恭默,詳細草記。
以承傳色,口傳下敎曰,予心猶未信,一日二次診察,古有其例,金履亨等,與中官同入久留,以察飮食之節,石魚勿求於外方,自京覓入。
又啓曰,臣申時,率醫官入診於世孫宮,則面部與四末顆粒,朝已盡透,故更無所出,而已出之顆,箇箇尖突,色益明潤,間或有含脹之意,神氣凡節,一向平順,自朝至晩,水澆白飯,五次進服,而每次所進,或爲八九匙,紅花子茶一貼,更爲煎入,以備思飮時進服之意,惶恐敢啓。答曰,知道。
傳于沈履之曰,日寒如此,昨日隨駕軍兵,夜來好過與否,知入。
李翼元,以禮曹言啓曰,社稷祈穀祭,每年歲首上辛日,遣大臣攝行事,丁丑年永爲定式矣。來正月初七日上辛社稷祈穀祭,遣大臣攝行,何如?傳曰,允。
沈履之,以講書院言啓曰,兼右翊善李海重,時無職名,令該曹口傳付軍職,何如?傳曰,允。
兵曹口傳政事,以李海重副司果單付。
王世子在昌德宮。常參停。
黃柙達曰,明日常參,取稟。令曰,停。
世孫宮,政院口傳問安。答曰,知悉。
黃柙達曰,大司憲,執義·掌令二員未差,持平李鳳祥·洪晟在外,今日以監察茶時之意,敢達。令曰,知道。
又達曰,判義禁洪象漢,陳書受由之後,尙不出肅,卽爲牌招,何如?令曰,依。
又以侍講院言達曰,兼司書洪檍入直矣。以本直入直,玉堂·司書·兼說書俱未差,說書崔光璧在外,下番無他推移之員,文學徐有元,卽爲牌招,姑降入直,何如?令曰,依。
辛巳十一月二十八日午時,上御景賢堂。編次人·御史,同爲入侍時,編次人洪麟漢,同副承旨沈履之,御史尹得孟,記事官兪恒柱,編修官金匡國,記事官李長老,諸臣以次進伏訖。上曰,御史進前,奏新舊還之捧未捧,至於何境。得孟曰,新還則幾盡捧,而舊還則未捧者,米豆太合三百餘石矣。上曰,尤甚邑乎?得孟曰,不至尤甚邑,可爲之次邑矣。上曰,頃者蠲減之朝令,本邑知之乎?得孟曰,知之矣。上曰,治績,何如?得孟曰,莅任未久,故治績未及詳知,而束下雖若不足,爲政之心,孜孜不倦矣。上曰,誰之子孫耶?得孟曰,江都死節人權順長之子孫也。上曰,御史曾爲三登倅矣。得孟曰,蔭仕時爲之。上曰,近來所述御製讀奏。麟漢讀之。上命注書,古詩選持入。上曰,注書亦如翰林有出六朔數耶?履之曰,滿十五朔則出六矣。麟漢曰,編次書吏金重良,除本仕加給料布,依韓斗樞例施行。上曰,依爲之。上曰,下闕掌務官上來乎?注書知入。賤臣以未及上來之意還奏。上命履之,讀柏梁臺詩,至外家公主不可治之句。上曰,自古外家公主難矣,而我朝家法則不然矣。又命讀孤兒行曰,此五言之宗也,此詩雖懇迫,悌則不足矣。又命讀孔雀詩曰,所作雖善,而孝亦不足矣。又命注書,掌務官上來與否,知入。賤臣還奏曰,上來矣。仍命召入。下詢曰,顆粒何如,而至於幾雙耶?對曰,三十餘雙而肥潤,熱氣漸退矣。上曰,顆粒不小矣。履之曰,顆粒雖甚不小,症候則至順矣。上曰,更爲下往,知背腹部及頭面部顆粒之多小,這這來奏,又命讀木蘭辭訖,又命讀陌上桑。上曰,陌上桑·木蘭辭,兩作純便,而孤兒行·孔雀詩,則語意不如此兩作矣。孤兒行果不悌,而孔雀詩實不孝矣。蘭芝則可謂節婦,而仲卿則歸於不孝之科矣。徒能守小信而忘大義,可謂尾生之信矣。兩人之心事則雖同,樹立則判異矣。履之曰,果如聖敎矣。上曰,小退而召對爲之,以心經洗其孤兒·孔雀不孝不悌之言矣。諸臣退出。
辛巳十一月二十八日申時,上御景賢堂。召對入侍時,參贊官沈履之,侍讀官洪檍,檢討官尹得孟,記事官兪恒柱,編修官金匡國,記事官李長老,諸臣以次進伏訖。上曰,上番儒臣,讀敬齋箴。檍讀訖。上曰,下番儒臣,讀放心齋銘。得孟讀訖。上曰,掌務官及柳重臨若來,使之入侍。金光國·柳重臨進伏。上曰,草記持來乎?光國曰,持來矣。上曰,承旨讀奏。履之讀奏訖。上曰,症情頗順好矣。仍下詢重臨曰,症情與泥洞,何如?重臨曰,比諸泥洞還勝矣,而顆粒尖突肥潤,脈度且緩,先出者似有脹氣矣。上曰,汝或慮予之用慮,而故爲此說耶?重臨曰,非敢然也。上曰,顆粒之大小,何如?重臨曰,面部顆粒,不過三十餘雙,而大者如菉豆,小者如半米許矣。上曰,所進幾何?重臨曰,每次水刺所進,或十餘匙,或八,九匙矣。上曰,其氣,何如?重臨曰,氣如常時,使鄭允明,讀大學而聽之,已知越章文義矣。上笑曰,醫官之經筵,猶勝於不爲耶?重臨曰,明日起脹初日,今夜似當小有熱氣,而退後愈順矣。上曰,退出。上曰,承旨讀尊德性齋銘。履之讀奏訖。上曰,注書讀之。恒柱讀奏訖。上曰,兼春秋繼讀。匡國讀訖。上曰,下番讀之。長老曰,臣素有眼疾,今之看字,燭下不分明矣。上曰,然則止之,年老而然耶?上曰,儒臣奏文義。檍曰,聖學高明,固非臣等空疎之學,所可仰奏,而毫釐之差,天壤易處之義,泛然看過,則其意似過,而靜以思之,則固可懍然矣。上曰,毫釐之差,聖狂判焉,可不愼哉,下番又奏。得孟曰,臣以膚才蔑學,安可跂及於聖學之萬一耶?履之曰,儒臣不奏文義,先奏私言,推考,何如?上曰,姑未畢其說,勿推,可也。得孟曰,求放心之要,在於誠敬矣。上曰,承旨奏之。履之曰,聖賢之心,豈可一刻放忽哉?第以晷刻放之爲文,則有懍乎若朽索之御六馬之意矣。諸臣遂退出。
上在慶熙宮。常參·經筵以代理停。
藥房提調臣韓翼謩,副提調臣金器大啓曰,伏未審夜間,聖體調攝,若何?寢睡·水刺之節,亦何如?臣等今日率諸御醫入診,詳察聖候,湯劑繼進當否爲宜。臣等不任區區伏慮,敢來問安,竝此仰稟。答曰,知道。氣則差勝後一樣,湯劑製入,下敎日入侍,宜矣。
中宮殿,藥房口傳問安。答曰,知道。
加出假注書李尙運改差,代以尹塾爲加出假注書。
議藥廳啓曰,臣今日率醫官,入診於世孫宮,則面部及四末顆粒,箇箇肥潤,亦幾含脹,其中先出之顆,脹意尤多,寢睡或覺或睡,大體安穩。通夜所進粥飮,合爲五次,活血茶,思飮時進服,神氣凡節,一向平順。諸醫以爲,卽今不必進湯劑,只以活血茶間間進服爲宜云。此意,惶恐敢啓。答曰,知道。
又啓曰,臣申時,率醫官入診於世孫宮,則面部與四末顆粒,漸益肥脹,間或有含漿之意,脈度平緩,神氣凡節,一向平順。自朝至晩,水澆白飯三次,米飮一次進服,活血茶一次,亦爲進服之意,惶恐敢啓。答曰,知道。
王世子在昌德宮。常參停。
沈履之達曰,明日常參,取稟。令曰,停。
又達曰,大司憲,執義·掌令二員未差,持平李鳳祥·洪晟在外,今日以監察茶時之意,敢稟。令曰,知道。
以文學徐有元牌不進罷職令旨,令于沈履之曰,只推,勿罷。
沈履之,以侍講院言達曰,本院下番闕直,事甚未安。文學徐有元,旣有只推之令,卽爲牌招,姑降入直,何如?令曰,依。
又達曰,明日次對,兩司當爲進參,除在外外,大司諫鄭純儉,正言趙重明,竝待開門牌招,以爲入對之地,何如?令曰,依。
上在慶熙宮。常參·經筵以代理停。
傳于金器大曰,歲抄置此闕,該房承旨,待下敎持入。
議藥廳啓曰,臣今朝率諸醫,入診於世孫宮,則面部及四末顆粒,幾皆肥脹,次次含漿,脈度之平順,比昨一樣,寢睡或覺或睡,稍欠安穩,而此是起脹時例症,通夜所進,水澆白飯三次,米飮一次,入睡之外,連爲坐而酬接,神氣凡節,一向安順。諸醫以爲,別無用藥之事,若有思飮之時,則活血茶進服爲宜云。此意,惶恐敢啓。答曰,知道。
傳于沈履之曰,入侍似晩,坐直承旨持入。
沈履之,以弘文館言啓曰,本館上番臣洪檍,以今日小朝次對時進參事,晝仕出去之意,敢啓。傳曰,知道。
議藥廳啓曰,臣申時率諸醫,入診于世孫宮,則面部及四末顆粒,比朝益脹,幾皆含漿,脈度一向平緩,神氣亦爲安順,自朝至晩,水澆白飯三次,米飮一次,而活血茶小許亦爲進服之意,敢啓。答曰,知道。
王世子在昌德宮。常參停。
黃柙達曰,明日常參,取稟。令曰,停。
世孫宮,政院朝問安。答曰,知悉。
黃柙達曰,大司憲,執義·掌令二員未差,持平李鳳祥·洪晟在外,今日以監察茶時之意,敢達。令曰,知道。
令于黃柙曰,大臣·備局堂上引接。
黃柙,以侍講院言達曰,本院上番,連日姑降入直,事甚未安。說書崔光璧下鄕,上來遲速,猶未可知,令政院稟旨變通,以在京無故人,待開政差出,何如?令曰,改差。
世孫宮,政院夕問安。答曰,知悉。
判尹金陽澤書曰,伏以,日昨大駕幸昌德宮時,臣以導駕前進矣。道遇大僚,以臣之不回避,致有府吏之捉囚,臣不勝恧蹙之至。夫導駕之任,卽所謂淸道使,每當法駕之出,先導正路,過闕而不敢下,奉命在前,亦不回旋,蓋以所重有在故也。自前大僚之相逢,只聞大僚之回轎讓路,未聞以導駕之不回避,有所執咎。今於臣身,旣不能守職,反令下吏替囚,縱臣不足道,獨奈導駕之體損,何哉?臣今失職矣,又虧例矣。若是而俛首伈伈,苟然蹲據,則自顧多恧,人將謂何?玆敢短章陳暴,伏乞亟令鐫臣職名,以肅朝綱,千萬幸甚云云。答曰,覽書具悉。其所撕捱,殊涉過矣。卿其勿辭行公。
工曹參議金元行書曰,伏以臣,猥竊虛名,荷聖朝非常之遇,拔之畎畝之中,待以遺逸之禮,濫通臺銜,遂寘講班,前後所歷,類皆格外峻選,非臣庸陋,所可擬議。且臣情私,不比恒人,哀籲屢煩,恩命不改,日夕憂恐,鈇鉞是俟。乃於前月中,忽因大臣失薦,特命臣進階通政,繼伏奉今月初七日敎旨,以臣爲工曹參議,又同月十一日敎旨,以臣兼成均館祭酒者,數日之間,恩除相續,聖眷彌隆,臣聞命震悸,五情失守,惝怳屢日,不自知措躬之所也。嗚呼,今玆爵秩,乃古所稱名德之器,而三代所以待一時之賢俊也。降及後世,雖未盡然,猶皆夙夜朝廷積勞,循序而得之,未有公然安坐,無事驟躐之者也。如臣不肖,固不足以辱寵簡,而重以禍釁自廢,未嘗一日立乎其位,以效其職之萬一,則祗見其罪,何勞之紀?乃以一箇韋布之賤,而一朝被之緋玉之榮,事之無謂,無甚於此。區區辭受,固無可論,其於聖朝綜覈之政,何如也?至於國子之命,尤何等隆異,而可復及於臣身者乎?蓋伏聞玆任之設,實自先正臣宋浚吉始,以先正大賢,猶以其格例稀闊,力辭不已,自是厥後,又經百有餘年,居是職者,僅十數人,其爲選之難,可知也。是豈可以空疎蔑學如臣等輩,苟然充數,辱賢關而羞當世,以爲聖治之累乎?況其單望啓下,不簡於聖心,不備於政格,其在事體,益以甚苟,而顧今山林之間,耆德宿望,自有其人,而乃以臣先之,尤豈臣心之所敢安乎?雖然,此亦以在朝者言之,可如是耳。若臣身之終不敢進,雖离明亦已察之熟矣。上知其然,而猶與臣虛縻,以榮其身而已,則是以官爲戲也。下又晏然假冒,貽曠職廢事之患,而不知避,則是以官爲侮也。書曰,無曠庶官,天工人其代之,庶官尙然,今臣所叨,又豈尋常庶官之比,而可容上戲而下侮乎?然則其他難進之義,姑不暇及,而惟此一事,斷不容一日竊據也,明矣。伏願邸下,察此事理,亟將臣新授職秩,一倂收回,以重公器,以安私分,千萬幸甚。臣無任戰慄祈懇之至云云。答曰,覽書具悉卿懇。以余誠淺,未能感孚,招致無欺,心甚忸怩。祭酒之任,事係關重,聖意出尋常萬萬,而卿以世祿之臣,豈不惕然感動乎?勿復固辭,卽日登途,用副聖上虛佇之意,顧余日夕如渴之望。
辛巳十一月三十日辰時,王世子坐時敏堂。大臣·備局堂上,引接入對時,右議政尹東度,兼工曹判書李益炡,行司直洪象漢,戶曹判書金相福,刑曹判書李之億,兵曹判書具善行,禮曹參判洪麟漢,行大司成徐命臣,行司直鄭汝稷·李章吾,吏曹參判金尙喆,同副承旨沈履之,加出假注書李尙運,事變假注書趙錫龍,記事官徐有元,記注官李寬,校理洪檍,以次進伏訖。相福曰,京畿陸運邑田稅,歲前畢納,旣有定式,守令領納,且載續典,而近來紀綱解弛,莫重稅穀,付之於監色及倉主人,而無所檢飭,故米色麤劣,上納愆期,事極寒心。申飭各邑,自今以後,依法式,守令領民來納於歲前,而如或違越,則依定式論罪,何如?令曰,大臣之意,何如?東度曰,陸運邑領納,乃是續典定式,而近來慢不擧行,率多私定江主人,使之替納,以致愆期稽納,偸竊無面之弊,事之寒心,莫此爲甚。戶判申飭之請得體,而違越守令論罪之法,宜申嚴矣。令曰,依爲之。出擧條
辛巳十一月三十日申時,上御景賢堂。承旨持殿最入侍時,左副承旨鄭尙淳,同副承旨沈履之,記事官兪恒柱,編修官金匡國,記事官李長老諸臣,以次進伏訖。上命承旨進前,殿最開坼後。命書傳敎曰,兩銓備員,都政踰月,爲今之弊,今都政亦爲親政,殿最開坼後,卽爲事,分付。命履之讀歲抄,至削職醫官及諸承旨名,命皆打點,而至金尙集名。上曰,本事與尹得孟同乎?尙淳曰,與尹得孟異矣。至朴師訥名。上曰,此亦事同乎?履之曰,異矣。又至李心源·兪漢蕭名。上曰,此人胡爲至今未敍耶?尙淳曰,臣則其時止於見罷,故卽爲敍用,而此則又有削職之罰,故今入歲抄矣。至趙德常名。上曰,不過其時怪事也。至金朝潤名。上曰,何足責也?點下,又至洪準海名。上曰,更得一承旨矣。至權師彦名。上曰,兪恒柱之右耶?尙淳曰,下矣。至洪樂命〈名〉。上曰,玉堂多故,此人今入歲抄中矣。皆命點下。至李商芝名。上曰,雖年少輕着,點下,可也。旋命抹點曰,此等之事,可示人君弦韋矣,至諸春坊名。上曰,其時果入直耶?至賓客分提調等名。上曰,此則置之。命書傳敎曰,吏曹歲抄,旣命持入,兵曹不可異可,故一體爲之。點下者捧傳旨,元單納于元良踏下,一依吏曹擧行,而前慶尙左兵使趙威鎭,其時臺請,已知過矣。今聞歲抄,律何至此?旣已給牒敍用,又命尙淳讀奏,尙淳讀訖。上曰,草記上來乎?注書知入。而乫坡知僉使査問狀聞上來與否,亦爲知入,賤臣持草記入之,而査問狀聞,則已下於備局之意,仰達。上曰,下闕次對爲之乎?履之曰,爲之矣。上命左承旨,讀草記訖,因命書知道。上曰,凡痘症,四末則後於面部,而此則不然,可知其速成矣。履之曰,果然聖痘矣。上曰,殿最似難爲矣。各道殿最,何處可爲乎?尙淳曰,慶尙·平安兩道,可爲之矣。命書傳敎曰,殿最何等重也?而近者京司則不爲者多,每以頉啓爲事,事體寒心。其雖設廳,宜有差等,而有命則爲之,例也。秋曹捕廳,刑訊坐起外,皆爲之事,分付。今番堂上果不備外,頉稟草記,一切勿捧,此時曠官可悶,守令辭朝,一體爲之事,分付。更命承旨一員入侍,讀奏祭報府訖,命書中官推考傳敎後,諸臣退出。
上在慶熙宮。常參·經筵以代理停,只晝講。
自巳時至未時,日暈兩珥,暈上有冠,冠上有背。
議藥廳口傳啓曰,今朝臣率諸醫入診於世孫宮,則面部及四末顆粒,皆已含漿,亦幾脹滿,脈度之平緩,寢睡之欠穩,一如昨日,夜間所進水澆白飯三次。諸醫以爲神氣凡節一向平順,別無用藥之事,活血茶亦不必進服云。此意,惶恐敢啓。答曰,知道。
以承傳色,口傳下敎曰,灣府狀啓入來,有下敎事,食後診視後,都提調同入於次對。
傳于金器大曰,今日晝講,入侍儒臣,持大明□典五享親享儀注及五禮儀五享親享儀注入侍。
又傳于曰,灣府狀啓入來,義州府尹今日內辭朝,次對同爲入侍。
又傳于曰,江原舊監司,次對同爲入侍。
傳于沈履之曰,大臣·備局堂上引見。
金器大啓曰,京畿監司洪啓禧,依頃日下敎來詣求對矣。傳曰,入侍。
又以禮曹言啓曰,社稷祈穀祭,每年歲首上辛日,遣大臣攝行事,丁丑年永爲定式矣。來初七日上辛社稷祈穀祭,遣大臣攝行,何如?傳曰,允。
沈履之,以兵曹言啓曰,去十一月朔各廳堂下武臣等試射,連因有故,今已逾月不得爲之之意,敢啓。傳曰,知道。
王世子在昌德宮。常參停。
世孫宮,政院口傳朝問安。答曰,知悉。
黃柙達曰,大司憲,執義·掌令二員未差,持平李鳳祥·洪晟在外,今日以監察茶時之意,敢達。令曰,知道。
令于黃柙曰,持公事入對,召對同入。
世孫宮,政院口傳夕問安。答曰,知悉。
修撰尹得孟書曰,伏以,臣向叨憲職也,冒膺監試之命,考講纔訖,賤疾適急,未及反面,自速嚴旨,近地薄竄,匪罰伊恩,臣誠以罪爲榮,只切感訟之忱。曾未幾何,恩宥遽降,迺於千萬夢寐之外,大朝殿下特授臣以弘文館修撰者,負罪賤臣,何以得此?驚惶駭惑,措躬無地。噫,今此所叨,卽是名塗極選,苟非學識足以備顧問,才猷足以資啓沃者,莫宜居之,而臣則幼而失學,長益無聞,晩從蔭路,猥竊科第,年紀漸衰,志氣已消,性且儱侗,全昧事務,雖使備數於冗官漫職,尙懼其不稱,而今乃以千不近萬不似之身,猝然廁之於學士之列,責之以論思之任者,是豈聖明惜公器愼掄揀之政哉?且念中批特除,間雖有之,或因地望,或取才學,允副名稱,俱有可言,而未有若臣之空疎譾劣,都無所據矣。事異常規,恩出格外,由是踧踖,公議是竢,屢違召命,鈇鉞猶甘,置對纔勘,恩言又降,諭之以旣已供辭,何復撕捱?催臣入侍,他不暇顧,章皇出肅,粗伸義分,冒沒持被,已屢日矣。臣心愧恧,已無可言,人之嗤點,將謂斯何?其不可仍因蹲冒也,決矣。玆不得不露章自列,略暴微懇,伏乞离明,俯賜諒察,亟許鐫改,以存公格,以安私分,千萬幸甚。答曰,爾其勿辭,從速察職。
辛巳十二月初一日午時,上御景賢堂。晝講入侍時,知事洪象漢,特進官李之億,參贊官鄭尙淳,侍讀官洪檍,檢討官尹得孟,記事官兪恒柱,記事官崔昌國·李長老,武臣張志恒,以次進伏訖。上讀中庸前受音第十五章至十七章訖,檍讀奏第十八章至十九章,上受讀訖。檍曰,此章身不失天下之顯名之意,與上章德爲聖人·尊爲天子之意同矣。有大德之人,必有天命,舜與武王之位祿名壽,得之於天矣。上曰,身不失天下之顯名之意,及武王末受命之意,皆好矣。凡禮至周大備,祭先葬親,皆有等分,而父母之喪,則獨無貴賤之殊矣。檍曰,武王·周公,天下後世通稱其達孝,至於陳宗器薦時食之禮,可見達孝之義矣。赤刀·天球,宗器之重者。赤刀,斬殷之刀,而以赤飾之,天球,玉罄之器,而以球爲名矣。象漢曰,宗器之重者,不但此也。檍曰,擧其大者而言,故如此矣。象漢曰,孝莫大於繼述,爲子之道,不過繼志述事矣。上曰,然矣。得孟曰,奏其樂踐其位,位者,文王之位,而武王能繼述矣。上曰,踐其位則易也,行其禮則難矣。禮云禮云,樂云樂云,亦皆誠敬之意也。若無誠敬,則不過儀文也。檍曰,誠敬不足,則無可言矣。上曰,如臨在上,如在左右之意,常存于中,則可謂誠敬,而恐懼乎所不睹,戒懼乎所不聞,然後亦可謂誠敬矣。檍曰,果如聖敎矣。象漢曰,世孫痘患平順,實基國家無疆之福也。檍曰,外宴親迎儀,有持入之命,而五禮儀中,元無外宴之節矣。上曰,此中官誤傳之致也。予欲問祀典,有五享親享儀注,使命持入矣。今此外宴之說,誠怪矣,承旨書之。傳曰,元朝當行春展謁,仍詣昌德宮拜眞殿,是日適値歲朝,前後廂軍,依今番例,以兩闕外營入直軍,訓將都領挾輦,亦以此闕內入直軍擧行,禁軍二番,馬軍二哨隨駕,而以城內軍爲之,而其若不足,以城外軍添補,入昌德宮後解甲,局將以下扈衛廳,勿爲隨駕,留營留陣置之,亦依今番例擧行事,分付元良。杷子橋祗迎,隨駕行禮,世孫祗迎一節置之。出傳敎傳曰,昌德拜殿後,自泰秋門,當詣皇壇望拜而來,一體分付元良,百官行禮置之。出傳敎象漢曰,明年,卽聖后誕降之年,而差一年於聖祖矣。今世孫之擇嬪,亦差一年,誠不泛矣。上曰,然乎?誠是稀貴事也。之檍曰,一年之差,若是相符,此實天意也。上命訓將入侍,金聖應進伏。上曰,江原舊伯陞資後,慈聖下敎曰,汝以未第而早爲堂上,勿爲欠也,事國之道,不在登科與否也,如是爲敎矣。頃於初擇後,見訓將,則自是謹愼之人,故多有恐懼之態矣。明聖聖后誕降之私第,在於何處?聖應曰,其時或避接,或貰舍以居,故未能詳知,而只傳言長通坊私第誕生云矣。傳曰,今聞命考譜略,明聖聖后誕降之年,卽壬午年也。隨事興懷,亦豈偶然?噫,無一繼述,尙今冥然,今年逢聖祖誕降之年,明年又逢聖后誕降之年,是豈夢想攸料?人子以親心爲己心,其逢此年,仰體昔年聖孝之意,豈敢泛過?若今年欲拜誕月,正當農時,欲拜于秋。嗚呼,一年一度,少伸情禮,惟在園陵,明年孟春晦前,當展謁崇陵,外方植炬,勿爲擧行。若此明年亦將春秋謁陵,一依今年例,春謁時凡諸等事,皆以儲置米會減,晝停,石串峴北邊爲之,三嚴,寅正初刻爲之,馬步軍禁軍隨駕,一依今春例擧行,前排五雙,禁營留都,元良祗迎隨駕置之。出傳敎上曰,欲於次對詢問,而先此下敎,卿等消詳以奏。太廟享祀時,出主之節,雖載禮文,而大祝或有生疎之弊,至於王妃位,使宮闈令出納,亦涉褻慢,故心常不安矣。昨見祭報府,宮闈令三字礙眼,故今日特命次對,以只開蓋不出主,欲爲詢問於大臣·諸臣,而亦當問議於在外大臣及山林之士矣。予每於廟內奉審時,十一室以上位,雖以手奉按,而至於皇嫂位,不敢以手近之。予之若此,果受授不親之意也,況宮闈令乎?至於附謁禮時,則當奉安於座板,而常時享祀,以手出主,甚不安矣。象漢曰,私家亦有出主之禮,而家家祭禮不同,或有出主交椅者,或有出奉祭床者矣。上笑曰,出奉祭床之說,誠異矣。之億曰,禮有出主之文,故人家或錯認,而出奉祭床者有之云矣。檍曰,臣亦聞此言矣。上曰,私忌之素饌,或有混進之弊,大殿·中宮殿私忌日,問于司饔院,他承旨入侍時書奏,可也。尙淳曰,昨日兵批歲抄中,田光洙當爲點下而見漏,臣方惶恐待罪矣,而事當更爲持入點下,故敢此仰達矣。上曰,夕入侍,他承旨持入,可也。諸臣退出。
辛巳十二月初一日未時,王世子坐德成閤。承旨持公事入對,召對同爲入對時,右副承旨黃柙,加出假注書尹塾,記注官徐有元,記事官李寬,輔德邊致明,衛率尹得弘,以次進伏。令曰,公事,何等公事也?黃柙曰,同義禁具善復,校理徐有良之再度呈辭也。令曰,承旨進讀。讀訖。令曰,竝加給由。出令旨令曰,注書,誰也?黃柙曰,故漢城左尹臣尹植之孫也。令曰,承旨先退。
辛巳十二月初一日申時,上御景賢堂。大臣·備局堂上·畿伯·灣尹·江原前監司,同爲引見入侍時,領議政洪鳳漢,右議政尹東度,工曹判書李益炡,行司直金聖應,行吏曹判書李鼎輔,行司直洪象漢,右參贊韓翼謩,禮曹判書南泰齊,戶曹判書金相福,兵曹判書具善行,刑曹判書李之億,副司直鄭汝稷·李章吾,大司成徐命臣,禮曹參判洪麟漢,京畿監司洪啓禧,義州府尹李潭,江原前監司金孝大,同副承旨沈履之,校理洪檍,修撰尹得孟,記事官兪恒柱,事變假注書趙錫龍,記事官崔昌國·李長老,以次進伏訖。鳳漢曰,連日極寒,聖候調攝,若何?上曰,一樣矣。鳳漢曰,中宮殿氣候,若何?上曰,亦一樣矣。世孫之痘症凡百,今果何如?鳳漢曰,平順之節賀不容口矣。東度曰,詳聞醫官之言,則實天賜之矣。鳳漢曰,俄者有入侍之命,故診候時,請問行步與否,果能善步,而水刺亦善進,但活血飮則厭進矣。上曰,再昨神氣不平,意謂祖孫竝臥矣,旋得差勝,可幸,而俄者入侍已諭,卿等各奏。鳳漢曰,臣等賤見,豈敢輕議?而不出主之聖敎,誠好矣。且右相曾爲太廟官,必詳知其節次,而畿伯詳明於此等事,似知其禮節之如何矣。上曰,右相及諸臣各陳所見。東度曰,臣曾爲廟官時,心常以此爲憫矣。今聞聖敎,神位之竝櫝奉安,雖未知於禮,果如何,而其在愼重之道,誠好矣。益炡曰,宗廟之事,至嚴且重,臣雖不敢斷定,而上意旣如此,大臣又有所達,臣意與大臣同矣。聖應曰,三百年已行之事,猝然變改,似涉如何,更加詳確,好矣。鼎輔曰,臣則生疎於禮文,而大臣所奏,誠好矣。啓禧曰,宗廟之禮,至嚴且重,臣不可斷定,而私家有雙窓櫝,亦有單櫝,朔日出主,望日不出主,古制草略,只有卓子矣。明時丘濬,考證家禮及其他禮書,講定儀節後,禮文大備矣。今聞聖敎,竝櫝出奉,似涉無妨於禮節矣。翼謩曰,宗廟典禮,不敢輕議,聖敎,果好矣。泰齊曰,今聞下敎,實出於至敬至謹之聖念,以臣賤見,何敢臆對?相福曰,竝櫝出奉後,只開櫝,聖敎誠允合矣。善行曰,聖敎誠至當矣。之億曰,臣於閤外,與大臣相議,而此非禮文外事,禮文且有隨時增損,則此非大段難改之事,只是變通而已,聖敎,誠好矣。汝稷曰,大臣·諸臣已奏,臣則別無意見矣。章吾曰,臣亦別無可奏之事矣。命臣曰,聖敎好矣,而事係至重,不可猝然變通,問議於在外大臣及山林之士,而衆議歸一,然後斷定,恐宜矣。麟漢曰,臣雖待罪禮官,至尊至重之事,不敢輕議矣。尙喆曰,聖敎誠好矣,而行之已久,詳考禮文,然後更爲斷定,似好矣。上曰,承旨書之。傳曰,追慕初旬法講,其當卽行,而至於次對,差後何妨?而今命一時行之者,非爲簡便也。昨見祭報府,心常悚然者,欲爲下詢而然矣。旣問入侍大臣·諸臣,而此難文字形容者,祭禮禮重,未入侍大臣處,令宗伯問議後,明日入侍以奏,在外大臣及知禮儒臣處,令入侍儒臣洪檍·尹得孟馳往問議以來。出傳敎上曰,痘症之大體今則,何如?鳳漢曰,起脹後諸症,一向平順,而面部顆粒,所見,甚好矣。上曰,頃聞顆粒之多少,至於三十餘雙云,然則三十餘雙,卽六十餘箇矣,豈云所見之好哉?鳳漢曰,卽見齎咨官手本,勅行不久出來,延接都監堂上,例以戶判差下,而戶判之從前所引私嫌,參以先正定論及前輩前例,誠爲太過,其在國體,宜有申飭,而但旣帶嘉禮廳堂上,有難兼行延勅之事,從前首堂有故,次堂例或替行,而參判趙暾,以親嫌不得行公云,今姑許遞,其代後日政差出事,分付銓曹,何如?上曰,依爲之。出擧條鳳漢曰,趙曮旣已蒙敍,還差備局副提調之任,何如?東度曰,聞今則身病已差云,更爲申飭,使之卽速行公,何如?上曰,依爲之。出擧條備局副提調趙曮還差事。出榻敎鳳漢曰,禮曹見方多事,而且有和陵奉審之事,堂上未免苟簡,參議鄭宲,方在鄕,有難等待其上來,今姑許遞,何如?上曰,依爲之。出擧條鳳漢曰,都政旣有今月內擧行之命,則銓曹堂上不可不備員,而參議徐命膺,聞有實病,難以行公云,今姑許遞,何如?上曰,依爲之。出擧條鳳漢曰,波知僉使變通差出後,屢次遞易,尙不赴任,聞兵判之言,尹泓受由下鄕,有難等待其上來,遞差固也,而至於趙命周,稱以有病,無意承命云。武弁之厭避邊地,極爲寒心,依前例其地定配,令該曹更爲擇差,仍卽發送,何如?上曰,依爲之。出擧條波知僉使趙命周,卽其地定配,其代明日政差出,仍卽發送事。出榻敎傳曰,政事,明日爲之。出傳敎孝大曰,辛亥以後奴良妻所生從母役許良之後,各驛各邑奴婢日漸耗縮,今則無以成樣,此誠非細慮,官府之邑邑凋弊,驛路之處處絶站,亦由於此弊,而續典所載,雖不敢容易輕議,先朝亦嘗有此令甲,而未過數年,輒復還寢,良有以也,今則恰滿三十年,奴婢亦將有絶種之慮矣。上曰,續典雖難猝改,大臣之意,何如?鳳漢曰,勿論公私賤,良妻所生之從父役,卽我國久遠之法,中間雖或有變通之議,而輒從古規,其有深意,蓋可知矣。一自新定式之後,不但各邑各驛弊端之如前,道臣所達,臣則尤以名分之弛壞爲憂,然此非一時捄弊之擧。旣載續典,行之又過三十年,則倉卒間何可輕言其更變乎?東度曰,從母許良之弊,果然矣。象漢曰,非但驛奴官奴之弊爲然,寺奴婢必將耗盡而後已,宜有變通之道矣。上曰,令備局詳考其時本末,後日登對時,稟處。出擧條鼎輔曰,忠淸監司尹東暹,以其四寸弟丹陽郡守尹東晢,在法應避,狀聞請遞,洪州牧使洪鑑輔,以其四寸娚妹,以爲大典無應避之文而若此,京外之官,多應避之例云,請令該曹依法例施行,而續大典相避條則雖見漏,大典小註及受敎輯錄,昭載相避之法。前後如此之人,皆以應避遞改,此狀啓勿施,何如?鳳漢曰,同姓四寸妹夫·妻四寸及三寸姑母夫·姪女壻相避,載於大典小註,不載於大註,而中間受敎有外官相避,倂依小註施行之定式,銓曹之遵行,蓋已久矣。今番湖西伯尹東暹,歷辭於領府事金尙魯,語及於此,仍考續大典,則無此受敎載錄之事矣。原任大臣之意,以爲續典中受敎不錄者,有意與無心,雖不可明知,兩典不載之法,因循襲用,極涉不可云。臣意則以爲此一款,本非掣礙可拔之法,且丙寅頒典以後,猶用是法,而續典纂輯之大臣·諸臣,曾無疑難,則可知偶然遺漏也。續典不載之他受敎,雖不必歸重,此則與他有異,不可諉以續典之不載,而今忽廢閣云,臣等之見,俱有所據,諸議亦多不一,道臣不得不以稟處仰請矣。上曰,右相之意,何如?東度曰,四寸娚妹應有相避,而外官相避,旣在受敎輯錄,則續典之不載,似緣其時遺漏之致矣。上曰,續典之見漏可怪,依領相所奏施行。鳳漢曰,此乃添入於續典者,爲先以今日下敎,令該曹奉承傳遵行,何如?上曰,依爲之。出擧條孝大曰,關東詳定,行之幾十年,別無弊端,而惟大小米價高重定式,以歉歲之市價永定發賣,實是行不得之政,減定變通之後,官民可以支堪矣。上曰,然則米價多而然耶?大臣之意,何如?鳳漢曰,當初詳定時,大米·小米之定價,非自京廳硬定,一從本道舊規而爲之矣。今者前道臣,旣以民弊陳達,而此非造次間可以變通矣。上曰,消詳更稟,可也。出擧條孝大曰,本道驛路之凋殘特甚,至有絶站處,而驛卜戶間,亦有未能充給之處,今又有三手米之稅,尤無支堪之勢,宜有軫念之道矣。上曰,大臣之意,何如?鳳漢曰,聞其事情,誠爲可悶,而今此三手條,乃是一國通行之規,關東一道,若或除減,則各道各驛,必將踵起而紛紜矣。如有他條施惠之道,則猶可議爲,此則更無可論矣。孝大曰,大臣旣以他條仰達,自廟堂從長區處,使殘驛得以支保,好矣。上曰,依爲之。出擧條孝大曰,本道監營中軍,今爲落點,職又兼討捕使,而朝家元無廩料劃給之事,揆之事體,亦甚未安矣。鳳漢曰,各道監營中軍料米,例自營需中上下,元無自朝家別爲磨鍊之事,關東亦何異焉?然如以無所區別爲難,則就營中都數,而略定其料,亦似無難矣。孝大曰,雖營需中劃出,自朝家定數除給,然後事面無苟簡之歎矣。上曰,令備局稟處。出擧條孝大曰,丙寅年間爲鐵嶺防守,建置一小刹於嶺底,而旣距大路稍間,番僧料米,分徵於道內各寺,而近來僧徒散亡,南北漢義僧,猶難堪當,況添此役乎?且北路鐵嶺外,又有三方路,故設置防營於鐵原,則此一寺,旣無益於緩急,反有弊於一道,而亦不敢遽然請罷,令新道臣,待春巡詳察形便,狀聞,稟處,似好矣。象漢曰,此事臣於再昨年奉命北關往來之後,陳其不可不變通之狀,其時此道臣,同入筵中,有親審論列狀聞之聖敎,而其有弊無益,誠如道臣之言矣。鳳漢曰,臣則未知本事,而設令通北要衝處,眞果此一條路,數十孱僧,何能有無於其間?只見貽弊之不貲,貽笑之不小矣。然可罷與否,有不可造次間仰對矣。上曰,令備局稟處。出擧條象漢曰,各司貶坐趁期爲之事,命下,而本府次堂,或有實病,或爲呈辭,將無以備員,有故人員改差,何如?上曰,依爲之。出擧條同義禁李彛章,具善復許遞事。出榻敎吏曹參議徐命膺,戶曹參判趙暾,禮曹參議鄭宲,許遞事。出榻敎啓禧曰,今年災結甚多,畿邑守令,不無報不以實之弊矣。上曰,若廉問則當用贓法矣,更以實數盡報之意,分付,可也。傳曰,噫,其有益於民,予何惜乎結數?而若不詳實,民不蒙實惠,亦非爲民之道,而今聞畿伯所奏,諸邑査實。不過一二結,而令道臣闊狹云,事之寒心,莫此爲甚,其令從實以報,若或慢忽,民不蒙實惠,進當廉問,現露者當施禁錮之律。噫,今者申飭,非剝田於民,欲覈守令手中之闊狹,以此嚴飭事,分付畿營。出傳敎啓禧曰,非徒畿甸,湖西亦有此弊云矣。鳳漢曰,丹陽·懷仁,湖西之尤甚邑也,淮陽·金城,關東之尤甚邑也。上曰,承旨書之。傳曰,今聞畿伯所奏,聞大臣所奏,湖西亦然,而所謂舊逋,予則以爲戊·己·庚之間,今聞只有乙·丙舊逋云,心甚矜惻。且王者所施諸道,奚異畿甸·湖西?舊還一倂停捧,他道若有乙丙舊還,一體停捧。噫,丹陽舊還,至於九千石,懷仁不問而可知,今雖蘇復,尙負其債,是豈頃年遣御史安集之意乎?丹陽·懷仁舊還指徵無處者,一倂蕩減,雖非指徵無處者,三分之二特爲蕩減。噫,關東淮·金,一也,頃者詢問,亦一也。淮·金亦依此例擧行事,分付兩道道臣。噫,三講雖追慕而行,三對不過强行者,而今日兼行次對,所重在焉。今聞此,以予心氣,其何作氣?而旣許民國,亦何自顧?今者此敎,意則爲民,若是下敎之後,使民其有實惠事,一體下諭于兩道道臣。出傳敎鳳漢曰,頃者李聖圭以祭官事,坐補草芝萬戶,尙未蒙放矣。上笑曰,一家之內,父爲輔國判書,子爲草芝萬戶,可謂備好耶。承旨書之。傳曰,飭已行,他皆敍用,草芝萬戶李聖圭內擬。出傳敎宣傳官入侍事。出榻敎上曰,宣傳官出往鍾樓與坊曲,流乞人等摘奸以來,權必時趨出。上曰,諸臣暫退,少後右相率稟事堂上,更爲入侍。少退後,右議政尹東度率金聖應·李鼎輔·韓翼謩·金相福·洪麟漢·金尙喆·李潭進伏。東度曰,此前黃海監司李溵狀啓也。以爲本道別武士則都試時,優等及沒技者,俱皆直赴殿試,作領出身,則優等者內三廳及邊將遷轉一款,無一人許施,而只差不願之屯監,沒技,每歸勿論之科,故出身輩落莫,無願赴者。今此出身都試沒技人朴道賢·徐命託,參考節目,且依關西加資例,別般論賞事,請令廟堂稟處矣。別武士都試節目中,作領出身優等者,旣許調用承傳,則沒技人似當一體調用,而近來兵批窠窄,優等者亦不得調用,出身輩之落莫,誠可矜悶。今此沒技人,申飭西銓,使之從便調用則可也,而至於加資一節,係是別般論賞,倖門決不可開矣。分付西銓,隨窠調用,加資之請勿施,何如?上曰,依爲之。出擧條東度曰,此濟州牧使申光翼,巡審三邑後狀聞也。備陳本島穡事失稔之狀,因以羅里舖米限五千五百石準數劃給,以爲明春繼賑之資,新還上準捧舊還上及今夏停退牟還,一倂停捧,各寺奴婢貢米減一斗,大同米減一升,均役米減一斗,軍兵操鍊姑爲停退,各色逃老故病廢雜頉,從便塡充,推奴徵債,一切防禁事,竝請令廟堂稟處矣。本州凶荒如此,誠爲可悶,賑資不可不劃給,而至於五千五百石之請,終不免過多,羅里舖見在之穀,僅爲五千九百石零,亦不可不稍存節蓄,且新還旣云畢捧,則民事之不至遑急,可以推知,三千石待開春劃給還送,似宜。故臣與領相相議,則其意亦如此矣。其餘事,依狀請許施,何如?上曰,依爲之。開春後卽爲裝運事,分付道臣。出擧條傳曰,今年濟州農事又若此,聞狀聞,心豈弛乎?羅里舖爲本州設置者,所在之穀,予何惜也?而只許今請三千石者,一則舖穀若多,涼藿多來,貽弊湖南·湖西沿海之民,一則非徒此也,今年裝運五千石,亦莫知去處,船夫卽本州人,雖漂他國,其若生活,予心可紓,其或臭載,穀不足惜,人命矜惻,多數輸運,亦海夫之弊故也。宜思聶夷中詩粒粒皆辛苦,以小濟多,俾有實效。夫永萬等,其間能生還本土乎?亦爲詳探以聞。一邊運穀,一邊運馬,其弊豈少?況因誤指揮,耽羅之貢,亦有昔無而今有之事,故纔覺下敎,濟州明年貢馬,亦爲停捧,以除本州及沿路歉歲運馬之弊事,令備局一體分付本道。出傳敎上曰,灣尹進前,潭進伏。上曰,今番之除,便同特除,勅使等事,自當循例擧行,而今見齎咨官手本,彼中消息,誠極寒心,赴任後須勉力爲之,以爲堅固邊圉之地。潭曰,臣無所知識,而特蒙聖簡,今當遠赴,下敎又若此,當殫竭心力,以報萬一之聖意矣。上曰,若有所懷,則奏之,可也。潭曰,臣曾於待罪江東時,隨道臣往灣府,略聞其物情,而務守法典,抑其爭鬨,猶以謹飭爲心矣。上曰,厥處亦有鄕戰乎?尙喆曰,臣亦曾經,而其所爭鬨,不過鄕任也。潭曰,西關素稱弓馬之鄕,而近來多棄武業云,臣當以此申飭,務習弓馬之舊業矣。東度曰,邊臣之言,好矣。鼎輔曰,都政望後爲之事,命下,而必得三十餘窠,然後可以爲之。目今守令窠,只有七窠,無以成樣,多付虛司果,則似可爲之矣。上曰,去都政虛司果,纔已區處,何必更出虛窠,有志者事竟成,推移爲之,可也。鼎輔曰,弘提乏望,而且慶科當前,故自擬蒙點,而久帶不遞,事涉如何。改差提學之任,何如?上曰,規例何如?東度曰,賓客與提學,例有自擬爲之之規,不必以自擬爲嫌,而此重臣掌試公平,文任之許遞,可惜矣。上曰,果然矣,且非久當用文任,今不必請遞矣。鼎輔曰,臣年老病殘之狀,前已果陳,而行公實難,敢請遞解矣。上曰,大政當前,此非吏判求遞之時也。命書崇陵親祭祭文訖,命注書召摘奸宣傳官入侍,必時進伏。上曰,流乞果幾何耶?必時曰,臣馳往鍾樓傍見之,則初未知流乞之所在,而往見於賣麪家,則略有之,故因爲探問,則廣通橋傍,結幕多聚云,故往見其處,則果有二十二人,而所見甚矜憐矣。傳曰,歲歉之時,又値極寒,恐或流丐之呼號道傍,命宣傳官摘奸,懸鶉之類,果得二十二人而來,聞甚惻然,若寒在己。分付部官,卽爲領付惠廳,煮米粥以饋,結襦衣以着事,部官及惠郞·戶郞招來,卽爲分付擧行後,來奏門外。履之曰,兵批歲抄中見漏者有持入之敎,故敢達矣。上曰,一體點下,可也。諸臣以次退出。
上在慶熙宮。常參·經筵以代理停。
議藥廳口傳啓曰,今朝臣率諸醫入診於世孫宮,則今日朝貫膿初日,昨日已回漿,而顆幾皆膿滿,其餘諸顆,次次含膿,脈度一向平緩,寢睡比昨小勝,自昨晩至今朝,進水澆白飯六次·米飮二次。諸醫以爲神氣連爲平順,雖茶飮之屬,亦不必進服云。此意,惶恐啓。答曰,知道。
傳于金器大曰,今春崇陵親祭祭文,禮房承旨今日入侍,草本持入,編次人同爲入侍。
又傳于曰,守令多窠儲闕,禮判入侍,同爲入侍開政。
沈履之啓曰,禮曹判書南泰齊未入侍,大臣處問議後,依下敎來待矣。傳曰,入侍。
傳于金器大曰,今日禮判入侍,謁陵擇日持入。
金器大啓曰,右承旨李翼元今日不爲仕進,卽爲牌招,何如?傳曰,允。
李翼元,以禮曹言啓曰,明年孟春晦前當展謁崇陵事,命下矣。展謁吉日,令日官推擇,則來正月二十五日·二十七日爲吉云,以何日定行乎?敢稟。傳曰,以二十五日擧行。
有政。吏批,判書李鼎輔進,參判金尙喆進,參議未差,右承旨李翼元進。以李溵爲吏曹參議,李應協爲大司憲,朴道源爲大司諫,朴起采爲執義,柳觀鉉爲司諫,盧聖中·李萬育爲掌令,南雲老爲獻納,洪應輔·鄭彦暹爲正言,李聖圭爲校理,沈勗之爲司書,李長老爲說書,李蓍建爲弼善,李瀰爲兼弼善,徐命膺爲禮曹參議,具允明爲禮曹參判,洪麟漢爲戶曹參判,李章吾·曺命采爲同義禁,蔡濟恭爲右尹,李宇喆爲工曹正郞,柳德由爲司饔主簿,李沈爲萬寧殿參奉,鄭晩淳爲兼東學敎授,李得培爲兼南學敎授,洪樂純爲兼中學敎授,李邦綏爲春川縣監,李商輅爲信川郡守,徐懋修爲丹陽郡守,尹勉矩爲橫城縣監,任瑋爲洪州牧使,李寬爲咸鏡都事,李昌中爲甑山縣監,徐廣修爲恩津縣監。
兵批,判書具善行進,參判沈鏽病,參議李渙入直進,參知任瑋病,參知柳健昌德宮入直,右承旨李翼元進。兵批啓曰,昌德宮衛將尹尙喆,素抱水土之疾,每當寒節,輒復發作,旬日之內,勢無供仕之望,呈狀乞遞。今姑改差,何如?傳曰,允。副護軍趙威鎭·沈義希·李鐽·南益祥·安允文·李道爕·趙德常·徐必修·南惠老·李瀰,副司直李景祜·蔡濟恭·洪鑑輔·趙暾·鄭遠達·徐命天·李溵·朴道源·元景濂·趙曮·沈鑧·洪準海·尹學東·安允行·李宜哲·朴師訥·李光瀷·李爕元·金尙耉·金朝潤·徐命膺·鄭宲·徐秉德·南鶴宗·徐有良,副司果洪述海·金魯鎭·李宜老,副司正崔光璧·尹塾,副司勇李翊臣,以柳思道爲忠壯將,崔尙厚爲忠翊將,白鳳麟爲五衛將,李文德爲內禁將,趙濟泰爲京畿水使,花豐君楏爲都摠管,鄭益良爲副摠管,洪敍箕爲僉知,李東郁·金壽鼎爲同知,張齊尹爲波知僉使,李彦熙爲大興山城中軍,李思贊爲洗馬,文采五·李喜石·權鍾秀爲文兼,李之模爲昌德將,洪泰斗爲宣傳官,李應爀爲公州營將。
王世子在昌德宮。常參停。
世孫宮,政院口傳朝問安。答曰,知悉。
黃柙達曰,大司憲,執義·掌令二員未差,持平李鳳祥·洪晟在外,今日以監察茶時之意,敢達。令曰,知道。
世孫宮,政院口傳夕問安。答曰,知悉。
辛巳十二月初二日午時,上御景賢堂。禮判·編次人同爲入侍時,禮曹判書南泰齊,編次人洪麟漢,右承旨李翼元,記事官兪恒柱,記事官崔昌國·李長老,以次進伏訖。上曰,禮判先奏問議。泰齊曰,臣依昨日筵敎,問議于未入侍大臣,則奉朝賀兪拓基以爲,旣離大臣之列,不得獻議云矣。上曰,此是奉朝賀固執矣。泰齊曰,此非出於固執也,奉朝賀自致仕以後,朝家有大議,則必就問,奉朝賀亦隨問仰對,而昨年東征將士位牌事及金奐復官事,問議諸大臣時,禮曹·禁府俱不往問,雖未知其時事勢之如何,而獨漏於奉朝賀,誠非矣。今春白頭山秩祭問議也,奉朝賀以爲,前旣兩次不問,則今難仰對爲言,今臣之往問,亦以此不爲獻議矣。上曰,奉朝賀本有固執,以致仕敎書,謂之放良文書,雖更拜相,亦以此執言矣。麟漢曰,兩次之不問,誠非矣,其在待大臣之道,事當有一番定式矣。上曰,從當下敎矣。泰齊曰,判府事鄭翬良以爲,宗廟之禮至嚴且重,以臣謏聞淺見,何敢以大臣自居,而有所仰對乎?詢問之下,惶恐不知所達云矣。兩大臣俱不獻議,故臣以私問之,則奉朝賀出示家禮時祭條,出櫝斂櫝之節,祠堂出主卓上之圖,判府事以爲,曾以大祝參大祭,見他執事出主時,多有未安之事,今此聖敎,實出於至謹至敬之聖念,奉行何妨云矣。上曰,家禮出主儀,何如?泰齊曰,以圖式見之,則似是奉主身出就位矣。臣又招問事知守僕,則以爲宗廟內櫝,古則四面皆防,只虛其頂,故只奉出主身,實由於此,而今此內櫝,三面周而開其南之制,不知創於何時云矣。上曰,事知守僕,使之來待,可也。仍命承旨書之。傳曰,兩年展謁,只拜而來,豈思創業艱難之意?噫,此後筋力,雖及一年一度,一伸情禮,惟在西郊,東郊謁陵,亦豈易哉?靜而思之,追慕冞切,及今不爲,更待何時?且昔之明年事推之,新陵親祭時,必也重先,而敬陵展謁爲命,此亦祭與酌獻兼行矣。今番健元陵先爲展謁,仍行親祭後,行展謁於顯陵·穆陵·徽陵,仍詣崇陵,展謁親祭,次詣惠陵,當行展謁,今番謁陵之號,以健元陵展謁擧行,而事體當先展謁後行祭,四陵攝行祭,崇陵親祭時,同爲設行事,分付。出傳敎傳曰,樑上塗灰頃已諭,每定謁陵陵官例,報該曹擧行,卽是常例,今春已行,明年則親祭兩陵,丁字閣只鋪陳門塗新擧行,其他丹雘塗排等節,勿爲擧行,閣前後垂簾,諸陵一體新備,丁字閣猶然,況齋室乎?窓戶補空,切勿塗排,只鋪陳晝停,則石串北邊,卽東部之內水刺間待令及馬草假家等事,皆令自京進排,雖陵所水刺間所用,其令晝停所用者仍用,今番柴炭外,皆勿待令事,分付。其道本廣,正當未解凍之時,修治等事,略略擧行。噫,用儲置米,而雖不煩民力,官屬雇軍,亦豈非予之赤子乎?此心以不煩民丁,豈弛乎?申飭京外,體此意除民力。噫,謁陵何陵,今日海東億兆民庶,卽創業付畀之元元,尤豈敢忽吾心哉?出傳敎命書親祭祭文訖,泰齊曰,元朝賀禮,取稟,何以爲之乎?上曰,予豈有受賀之意乎?予心固矣,若逢明年,則諸臣必將困予,其以此爲消日資矣。泰齊曰,大小臣民之顆祝,惟在於斯,群下之情,何可一向不聽乎?麟漢曰,非但群情之顒望,禮所當爲之事,何可不爲乎?上曰,予年至七十,臨御四十載,此外更何爲張大之事乎?泰齊曰,聖意雖如此,禮所當爲者,有不可已矣。上曰,承旨書之。傳曰,噫,此月何月?卽昔年因山月也。忍過此歲,此心若何?雖然,雖不行追服之制,以予心氣,其能凡諸藏樂·燕居·淡服,經歲行焉,少伸此忱,此亦料外,庶無餘憾,而已藏之樂,禮則有節之意。明春雖將復懸,且自顧予,此亦料外,軒懸之制,雖復,其於賀禮,雖常時,昨之樂今雖懸,循例受賀,心猶不忍,況非徒伊日動駕相値,於賀一節,予心固矣,其何諭乎?正朝元良百官賀,勿爲擧行事,分付。予旣若此,況元良乎?二十一日賀,亦爲勿稟。出傳敎泰齊曰,來正月初一日太廟展謁後,大駕自昌德宮還宮時,王世子敦化門外,祗送之節,何以爲之?敢稟。上曰,依例擧行。出擧條泰齊曰,健元陵行幸時,王世子祗迎隨駕有置之之命,而王世孫祗迎之節,何以爲之?敢稟。上曰,一體置之。出擧條泰齊曰,太廟歲首展謁日,永禧殿一體展謁,而若値永禧殿酌獻之年,則歲首展謁,只行於太廟事,曾已定式下敎矣。明年則永禧殿酌獻當次之年也。正月初一日太廟展謁時,永禧殿展謁之禮,則不當竝爲磨鍊,故敢此仰稟。上曰,依爲之。出擧條泰齊曰,竹冊內匣與所裹褓屬,前已稟定用紬,而至於衣及繪粧,未及稟定矣。甲子用紅錦線,己卯冊禮,用廣的矣,今番則何以爲之乎?敢稟。上曰,用廣的,可也。出擧條泰齊曰,敎命本質,以緞絲織成,故邊兒繪粧,例用雲紋緞矣。今亦依前,以雲緞爲繪粧乎?敢稟。上曰,依前爲之。出擧條泰齊曰,輦輿蓋內塗及朱簾縇連用草綠雲紋緞,今亦依前爲之乎?敢稟。上曰,依前爲之。出擧條泰齊曰,來壬午式年平安道淸南文科初試,出牓已久,榜目尙未啓下於臣曹,故方査實於本道之際,卽伏見黃海前監司李溵狀達,則以爲淸南文科牓目,自都會官,次次傳致,到舊金川站撥所閪失,而今始現發,當該撥將及撥軍,自本道重勘其罪云矣。閪失人等,道臣旣已勘處,則今無可論,而莫重入啓榜目,不可仍闕,入啓·入達·入白三件牓目,令本道依草本更書上送之意,分付,何如?上曰,依爲之。出擧條諸臣退出。
辛巳十二月初二日酉時,上御景賢堂。編次人入侍,吏·兵判追後入侍時,編次人洪麟漢,右承旨李翼元,吏曹判書李鼎輔,參判金尙喆,正郞申景濬,佐郞鄭文柱·李恒祚,兵曹判書具善行,參議李渙,正郞洪相直·蔡廷夏,佐郞金瑞應·尹錫周,記事官兪恒柱,記事官崔昌國·李長老,以次進伏訖。上曰,注書出去,政官使之入來,而太廟守僕,亦爲召入。賤臣召入。上曰,主櫝之開前面,創於何時?守僕對曰,果不知何時創制,而古則四面皆防云矣。尙喆曰,臣等昨於筵席親承下敎,故終夜思量,則竝櫝出奉之聖敎,似不違於禮文矣。上曰,今日政,守令擇差,毋出復職。鼎輔曰,都政當前,臣亦知其不可矣。因奏曰,玉堂·臺諫,今當差出,而擬望之人乏少,外任相避,竝擬,何如?上曰,允。善行曰,喬桐水使今當差出,而當品中擬望之人乏少,三品竝擬,何如?上曰,允。善行曰,營將內擬爲都政儲窠之意也,今因特敎,當爲差出,而大政迫頭,復職不可擧論,且於散政,不得陞資。旣有定式,則必以都政陞資之人備擬,然後可免失窠之弊,而此非循例擧行者,惶恐敢達。上曰,依爲之。出擧條傳曰,贈贊成孫洪佑協,令軍門執事調用。出傳敎上命承旨書古詩評訖,命注書宣傳官權必時使之入侍。宣傳官權必時入侍事。出榻敎必時入來進伏。上曰,汝出去,昨日流乞之在惠廳與否,知入。因命入侍騎郞騎馬立之事,下敎。必時出去。又命注書金履亨上來與否,知入,賤臣以未及上來之意,來奏。上曰,亞長望柳觀鉉新通耶?鼎輔曰,曾經矣。上曰,此人卽嶺南之人也,鼎輔曰,然矣。上曰,洪應輔·鄭彦暹,亦新通耶?鼎輔曰,洪應輔則曾經,而鄭彦暹則新通矣。上命承旨,讀奏落點望筒訖。翼元曰,望單子中,望字見漏,政官推考,何如?上曰,此乃一時做錯,勿推,可也。說書望點,下於李長老曰,當此史官不備之時,下番則不可移除他職,而旣定式之後,事當以實職者先除,故特爲點下矣。又命注書金履亨若來,使之入來,賤臣召履亨入。上曰,今日是貫濃初日也,凡節,何如?履亨曰,面部則幾盡貫濃,而脚部亦隨成,大體極順矣。上曰,神氣則何如?履亨曰,自昨日申時量,似有昏涔之氣,而今日午後,亦有此氣,如此之時思飮,故紅花子茶,預備以待矣。上曰,紅花子茶好乎?履亨曰,無害矣,而小水則長利矣。上曰,涼劑今人雖不用之云,而予意則以爲當用之時,則可以用之矣。履亨退出。上曰,今日政,吏批得幾窠耶?鼎輔曰,得二窠矣,仍爲下直。上曰,知道。又命注書,召權必時下詢曰,流乞輩果在惠廳耶?必時曰,臣往見則皆不在,故問於惠郞,則流乞輩皆不願在而散去云,故更往渠之結幕所在處探問,則只有十三人,而日暮後皆爲聚集云矣。上曰,襦衣皆得着否?必時曰,皆着之矣。上曰,流乞輩京人多乎,鄕人多乎?必時曰,臣問居鄕居京與否,則其中慶州人一名,加平人二名,而其餘則皆本來京人矣。諸臣仍退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
議藥廳口傳啓曰,今朝臣率諸醫,入診於世孫宮,則面部膿顆,箇箇充滿,四末亦皆次第膿滿,脈度一向平緩,寢睡比昨益勝,夜間所進水澆白飯五次。諸醫以爲諸節連爲平順,而間間思飮之時,紅花子茶進服爲宜云。此意,惶恐敢啓。答曰,知道。
備忘記,傳于金器大曰,今下弓矢,波池僉使張齊尹處給送。
傳于金器大曰,召對爲之。
傳于金器大曰,和陵奉審急矣,禮曹參判卽爲牌招入侍。
傳于沈履之曰,禮堂入侍時,惠堂同爲入侍。
金器大啓曰,明日傳香,禮房承旨當爲齋宿,而右承旨李翼元,身病猝重,纔已出去,家中且有拘忌之疾,不得請牌,何以爲之?敢稟。傳曰,許遞。
備忘記,徐命膺爲承旨。
金器大啓曰,新除授左承旨徐命膺,卽爲牌招,何如?傳曰,允。
金器大啓曰,明日傳香,禮房承旨齋宿,而右承旨鄭尙淳以式暇,今日不爲仕進,卽爲牌招齋宿,何如?傳曰,允。
傳于金器大曰,明春當爲謁陵,明日香祗迎,崇賢門擧行。
金器大又啓曰,禮曹·工曹·兼春秋有闕之代,令該曹卽爲口傳差出,何如?傳曰,允。
吏曹口傳政事,兼春秋單李宇喆·金敬之。
兵曹口傳政事,以張志恒爲禁軍別將。
沈履之啓曰,前黃海監司李溵,謂有情勢,使其褊裨替納密符,所當直捧禁推傳旨,而此與無端替納有異,推考傳旨捧入之意,敢啓。傳曰,知道。
金器大,以弘文館言啓曰,新除授校理李聖圭,時在京畿草芝萬戶任所,經筵入番事緊,請斯速乘馹上來事,下諭。答曰,知道。
金器大,以議藥廳言啓曰,申時,臣率諸醫入診於世孫宮,則面部膿漿次第充滿,四末亦多回膿,脈度平緩,與朝一樣。自朝至晩,水澆白飯五次進服,晩後間有思飮之時。諸醫以爲此則貫膿時例症,而神氣一向平順,茶飮之屬,不必進用云。此意,惶恐敢啓。答曰,知道。
王世子在昌德宮。常參停。
世孫宮,政院口傳朝問安。答曰,知悉。
黃柙達曰,憲府連日監察茶時,諫院許久闕達,俱涉未安。兩司除在外外,未肅拜人員,竝卽牌招,何如?令曰,依。
又以達曰,大司憲李應協,執義朴起采牌不進,掌令李萬育·盧聖中,持平李鳳祥·洪晟在外,今日以監察茶時之意,敢達。令曰,知道。
世孫宮,政院口傳夕問安。答曰,知悉。
又以侍講院言達曰,本院連日姑降入直,事甚未安。新除授司書沈勗之,崇陵差祭。說書李長老,除拜之下不爲出肅,卽爲牌招入直,弼善李蓍建,兼弼善李瀰,一體牌招察任,何如?令曰,依。
又以達曰,卽者文學徐有元,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
辛巳十二月初三日未時,上御景賢堂。召對,惠堂同爲入侍時,同副承旨沈履之,侍讀官李在協,檢討官李得培,事變假注書趙錫龍,記事官崔昌國,記事官韓㵛,右參贊韓翼謩,禮曹判書南泰齊,以次進伏訖。翼謩曰,昨日侵夜酬應,聖候若何?上曰,一樣矣,痘症雖順云,而心在於彼,慮常不弛矣。翼謩曰,症候極順,何可過用聖慮乎?上曰,昨聞用鷄膏云,極以爲慮矣。翼謩曰,鷄膏則世多用之,蓋以鷄是動畜,而發散熱氣故也。上曰,外間果皆用之乎?此亦時體矣。翼謩曰,寢睡·水刺之節,何如?上曰,善睡,而水刺則厭進矣。翼謩曰,湯劑進御乎?上曰,連爲進御,而今明日則日再煎入,可也。翼謩曰,日昨不許請診,下情不勝悶鬱矣。今承日再煎入之敎,不知不覺之中,慮或有小損之節,明日特許入診,何如?上曰,用心則氣作,昨聞鷄膏二字用心矣。今聞其根本,稍可寬心,明日香祗迎後,觀勢爲之,可也。上曰,以壽進宮手本事,有下敎者,召惠堂矣。卿其知之耶?翼謩曰,臣未及知,當出外知入矣。上曰,依爲之。翼謩出去還奏曰,考見文帖,則六月所報,而以祭需之不足,請爲預下,故前堂以一經筵稟後,擧行云矣。上曰,曾有前例矣,依其手本,卽爲上下,可也。翼謩曰,昨日摘奸,飢民則皆已散去矣。上曰,流乞輩得衣得食,盡爲散去,博施濟衆,堯·舜之所病,此甚難矣。翼謩曰,向見流乞道路呼號之狀,仰體德意,結幕以給,依乞糧例,計給若干米升矣。昨有饋粥之命,給米則置之乎?上曰,其夜極寒,故使之饋粥,而此不過一時之敎,米升計給,甚好矣。惠堂先退,上命下番儒臣,讀家語子貢事。下敎曰,子貢之存魯亂齊,事勢然矣,而夫子之言,亦好矣。仍命承旨,讀家語年譜,又命讀孔子四十九異表。上曰,堯眉八彩,孔子之眉十二彩,予嘗疑八彩,是何色矣。今乃悟了,非色也,乃光彩也,比之若螺蛤之有彩矣。儒臣輪讀心經訖。得培曰,今日畢講心經,臣有所懷,敢達矣。聖上於心學工夫,已融會洞澈,臣以瘐才蔑識,何敢仰勉?而此書卽治心要法,堯·舜·禹相傳之法,不過一心字,歷代帝王,何莫不然?而至於我朝心法相傳,亦是列聖之家法,殿下於畢講之後,較量此心於未講之前,點檢所得之多少,似好,故敢達矣。上曰,予實無所得矣。得培曰,尊德性道問學,卽表裏工夫,朱子嘗於道問學加工,而晩來專務尊德性。蓋兩下工夫,不可偏廢矣。履之曰,尊德性·道問學,比如無極·太極,循環着工,不宜偏廢矣。上曰,是矣,程篁墩,專學陸·王,隱然以朱子之言藉重,欲實其言,明者猶難覰得于心矣。上番在協曰,此附註專於尊德性上歸重,故程篁墩多引朱子說以實之。然今以爲學源頭等語觀之,則孟子之道性善,近思錄之必首太極圖說,此箴之先言上天賦予者,蓋欲洞貫於天人性命之原也。苟然則捨窮格而何以哉?窮格云者,豈非道問學之謂乎?上曰,然矣。在協又曰,朱子晩年欲矯學者口耳之習,至謂自誑而誑人。然朱子之表章六經,不但嘉惠後學,其功實不在禹下。唐子西曰,五經一字之誤,流血千里,若無朱子,則其流之弊,可勝言哉?上古敎人,以小學先自灑掃應對,做工夫,故大學之先格致,眞是接續做去也。後世則不然,故程子曰,未有致知而不居敬者。宋儒之必說敬字,政不以對小學也。若以致知居敬,分屬尊德性道問學上,則致知卽問學也。居敬云者,卽尊德性之謂也。上曰,禮曹參判不爲謝恩乎?履之曰,聞有實病,不得承牌云矣。上命書傳敎曰,莫重奉審,不可稽滯,今聞其果實恙云。禮曹參判具允明許遞,其代前單入之,待下批牌招察任,其令明日辭朝,診筵同爲入侍。上曰,李景祜不老而能爲北關行耶?履之曰,今年五十七歲而不甚老矣。上曰,五十七歲,豈不多乎?履之曰,承旨極苟干,而新除承旨徐命膺又違牌,其脚疾近益添加云矣。上曰,予亦知其有病矣。朝者以金孝大,欲除承旨矣。更以思之,則其四寸爲都承旨,故未果矣。仍命書傳敎曰,左承旨徐命膺許遞,其代戶曹參議鄭夏彦除授,房順房,戶曹參議代,前監司金孝大除授,新除承旨牌招察任。諸臣退出。
上在慶熙宮。常參·經筵以代理停。
明聖王后忌辰齋戒。
藥房提調臣韓翼謩,副提調臣金器大啓曰,伏未審夜間,聖體調攝,若何?寢睡·水刺之節,亦何如?臣等依下敎,率諸御醫入診,詳察聖候,議定湯劑繼進當否爲宜。臣等不任區區伏慮,敢來問安,竝此仰稟。答曰,知道。差勝後一樣,備員入侍,宜矣。中宮殿,藥房口傳問安。答曰,知道。
議藥廳口傳啓曰,今朝臣率諸醫入診於世孫宮,則面部顆粒中,昨日之已帶蒼蠟色者,方至收斂之境,其餘皆帶蒼蠟色,脈度之平緩,寢睡之頗穩,一如昨日,自昨至今朝,所進水澆白飯五次。諸醫以爲諸節一向平順,雖茶飮之屬,不必進服云。此意,惶恐敢啓。答曰,知道。
以承傳色,口傳下敎曰,夕後當見內局診視後,都提調來待入侍,宜矣。
傳于鄭夏彦曰,內局禮堂入侍。
鄭夏彦啓曰,北道按覈御史嚴璘,明日辭朝事,命下矣。方在削職中,不得循例付軍職,何以爲之?敢稟。傳曰,給牒敍用,令該曹卽爲付軍職。
檢閱單李長老。
李長夏爲兵曹參知。
副司果單嚴璘。
金器大,以議藥廳言啓曰,申時,臣率諸醫入診於世孫宮,則面部膿顆已帶蒼蠟色,四末顆粒,箇箇膿滿,脈度比朝一樣,今日所進水澆白飯五次,而諸醫以爲,神氣凡節,連爲安順,紅花子茶外,無他茶飮可論之事云。此意,惶恐敢啓。答曰,知道。
金器大,以嘉禮廳言啓曰,銀印篆文正·副本,皆濃墨未下,以正本爲之事,命下矣。本廳旣無正本,正·副兩本,更爲書入,以備聖覽裁擇之意,敢啓。答曰,知道。正本爲之。
左承旨臣鄭尙淳啓曰,臣承命馳詣于崇陵忌辰祭所,陵上奉審,則莎草·曲墻·石物,竝皆無頉,丁字閣·碑閣奉審,則亦皆無頉,祭物·祭器·祭井一一奉審,擧皆精潔。故仍詣健元陵上奉審,則莎草·曲墻·石物,竝皆無頉,丁字閣·碑閣奉審,則亦皆無頉矣,敢啓。答曰,知道。
王世子在昌德宮。常參停。
世孫宮,政院口傳問安。答曰,知悉。
黃柙達曰,大司憲李應協,執義朴起采,掌令李萬育未肅拜,盧聖中,持平李鳳祥·洪晟在外,今日以監察茶時之意,敢達。令曰,知道。
世孫宮,政院口傳夕問安。答曰,知悉。
黃柙,以義禁府言達曰,科場用情罪人鄭泰亨·表光有等,草記勘罪事擧條,達下矣。事目內科場用情者,邊遠充軍,時囚罪人出身鄭泰亨,咸鏡道會寧府,邊遠充軍,表光有平安道碧潼郡,邊遠充軍,而依例發遣府羅將,押送于各其配所,何如?令曰,依。
吏曹參議李溵書曰,伏以,無狀賤臣,謬叨藩寄,徒知民憂之急切,罔念戎事之至重,區區之愚,祗欲宣揚聖化,推廣德意,與一方民庶,涵呴歌詠者,惟此一丹,炳然不昧,不自覺其跡涉專輒,卒陷師律,譴罷薄罰,不足以贖其罪。臣仰戴寬恩,俯慙釁尤,歷數朔而不知所以措躬。日者交符境上,已聞恩敍之特降,今者來伏城外,繼有三銓之新除,是何自天之濡露,偏蘇帖地之枯荄,驚疑戃惑,益無所容。噫,銓衡之職,參貳最卑。然淸官通塞,無不與聞,緊任差排,有時獨當,言其職則極選也,論其任則至要也。故自昔掄揀之際,必取一時之俊彦,未有如臣之人望資歷,敢爾濫廁者,至若世情之難平,比之十數年前,又不啻落下幾層者乎?況臣所被罪名,至爲深重,有不可以已行薄勘,遽自容貰,雖閒司漫職,曾履宿趼者,亦不敢憑恃揚揚,唐突冒膺也,明矣。臣非不知反面誠切,納符事重,而情勢之至蹙,旣如彼,人職之不稱,又如斯,咫尺禁闥,呈身無路,敢倩褊裨,替上密符,罪上添罪,顒俟處分,疾病危苦之狀,路次卒卒,亦未暇煩陳,惟伏地兢惶而已。伏乞离明,俯賜鑑諒,亟削臣新授職名,仍治臣前後罪犯,以嚴公法,以安私分,千萬幸甚。答曰,覽書具悉。爾其勿辭,從速察職。
文學徐有元書曰,伏以,臣猥以無似,屢叨胄筵勸講之職,責任甚重,人器不稱,內自循省,惶愧交切,而惟以筋力奔走,庶爲自效之地,不計顚仆,黽勉供職,于今兩歷月矣。屢侍离筵,昵近耿光,微臣之榮,可謂極矣,而其奈姿乏輔導,學懵經傳,講論之際,絲毫莫補,顧問之下,旨義未闡,每登前席,惶汗浹背。抑臣目下私情,又有所萬萬懇迫者。臣母方在於臣父錦山任所,素抱奇疾,居常奄奄。臣無他兄弟可以看當藥餌者,而身縻職事,久未往見,憂慮憧憧,日深一日。卽於書筵退出之後,得接鄕信,則臣母宿病之外,重添毒感,寒熱交作,飮啖專廢,眞元日下,眩暈咳喘等症,俱係危惡,宛轉床第,氣息懍綴,急足踵至,促臣來護。臣自聞此報,心神飛越,無以按住,短章疾籲,徑出禁門,仍尋鄕路,雖緣情私之切急,實深分義之惶懍。伏乞睿慈,俯賜矜察,亟加鐫削,以彰擅行之罪,特許歸視,俾伸人子之情,不勝幸甚。答曰,爾其勿辭,往護母病。
辛巳十二月初四日辰時,上具翼善冠·黑圓領袍,崇賢門外崇陵忌辰祭香祗迎入侍時,行都承旨金器大,左承旨鄭尙淳,左副承旨鄭夏彦,同副承旨沈履之,事變假注書趙錫龍,記事官崔昌國,記事官韓㵛,以次分左右敍立訖。器大曰,傳香時該房當爲擧行,而禮房承旨,方在下闕直宿,此後連有傳香,何以爲之乎?上曰,以代房爲之。上香祗迎後,命左承旨鄭尙淳曰,馳往崇陵忌辰祭所,奉審以來,而六陵皆爲奉審。履之曰,六陵若盡爲奉審,則日力不足,門限前似未及復命矣。上曰,似然矣。左承旨馳往崇陵忌辰祭所奉審後,健元陵亦爲奉審以來事。出下敎器大書藥院批答後。上曰,向已有備員入侍之命,則都提調當來之意,下敎矣。今日診視詳察症候,申後來待入診也。器大曰,禮參出仕,今方時急,而昨違召牌矣。上曰,予亦慮其如此矣。仍命承旨書之曰,禮曹參判李景祜許遞,其代右尹蔡濟恭除授,牌招入侍。上還大內。諸臣退出。
辛巳十二月初四日未時,上御景賢堂。藥房入診,禮堂同爲入侍時,都提調洪鳳漢,提調韓翼謩,副提調金器大,禮曹參判蔡濟恭,承旨鄭夏彦,事變假注書趙錫龍,記事官崔昌國,記事官韓㵛,醫官許礈·李以楷·李泰遠·金履周·吳道炯·鄭行晢,以次進伏訖。鳳漢曰,數日間,聖候調攝,若何?上曰,差勝後一樣矣。鳳漢曰,寢睡·水刺之節,亦何如?上曰,睡則未穩,而水刺則進之矣。鳳漢曰,湯劑連爲進御乎?上曰,數日停止矣,近以日寒,故進服矣。鳳漢曰,請使醫官診候,何如?上曰,唯。醫官許礈診訖,退伏曰,脈候左右三部調均,而右三部不足則一樣矣。以楷曰,左右三部平緩,而大體弱則一樣矣。泰遠曰,左右三部調均,而大體不足,則如前矣。諸醫所奏,與首醫同。鳳漢曰,湯劑依前劑入乎?上曰,今日則再煎以入,而自明日理中建功湯五貼,依前劑入事。榻前下敎上曰,痘症,何如?鳳漢曰,面部已過蒼蠟色,而鼻上數三顆,已有作痂之漸矣。上曰,予若目見,則可以安心,而不得見之,用慮多矣。鳳漢曰,今朝診視,則面部脹意,比昨太減,而大體諸症,極爲平順,故化毒湯,亦一不進入矣。上曰,無瘙癢之症乎?鳳漢曰,無矣,而大小便,亦皆順矣。上曰,冷劑何以爲之也?鳳漢曰,收靨終日之際,欲爲觀勢用之矣。上曰,此時最謹愼之時也。嘉禮當前,而皆得順經,誠是喜幸矣。鳳漢曰,此實天賜之也。殿下身親當之,故視以例有之事,而若古昔傳言之事,則實非偶然,而稀有之慶,莫大於此矣。鳳漢又曰,北道犯越狀聞入來,而此乃事係朝官,當送按覈御史矣。上命賤臣錫龍,持入狀啓,他承旨使之入侍。鳳漢啓曰,北道犯越,按査後可以稟處,而旣自本道,先爲摘發,道帥臣依定式勿論,當該地方官,令該府勘律,何如?上曰,依爲之。出擧條上命禮曹參判蔡濟恭進前。下敎曰,北道陵修改,前例考見耶?濟恭曰,考見則有前例矣。仍奏修改謄錄後,鳳漢曰,改封築則設都監,而改莎草則無設都監之事矣。上曰,似然矣,禮堂明日發行耶?濟恭曰,當以明日離發矣。上曰,咸興境內各陵,皆爲奉審,可也。鳳漢曰,永興·文川,皆是歷路,一體奉審,似好矣。上曰,一體奉審,而咸興所藏笠子及筒介,圖樣以來,而濬源殿,亦爲奉審以來,可也。濟恭曰,謹依下敎爲之矣。禮堂先退。鳳漢曰,說書以檢閱爲之,而史官至重,此雖由於定式,而臣意則依玉堂例,以圈錄中通融擬望,似好矣。上曰,承旨書之,定式之後,時任翰林,雖爲點下,兼史不可一向替代,法已行,其下被抄者多,前說書李長老敍用,令該曹卽爲口傳,更付翰苑,牌招察任。鳳漢曰,新除洪州牧使任瑋,以兵曹參知移拜,而望筒以前參議書之云,事涉疎漏,政官推考,騎省番次苟簡,參知有闕代,令該曹口傳差出,何如?上曰,依爲之。上命承旨讀奏狀啓訖。上曰,御史誰可爲者?鳳漢曰,新舊玉堂中,可以送之矣。上曰,嚴璘,好矣。命書傳敎曰,前副校理嚴璘,北道按覈御史差下,其令明日辭朝。上曰,權一衡,多勞苦於淮陽,及畿甸水使,而其後銓曹,一不檢擬,誠怪矣。以向來事而然耶?夏彦曰,已作故矣。上曰,然乎?鳳漢曰,外孫壻枳塞之故,多漏可用之人,此一款,殿下必開路,然後可以無遺珠之歎矣。上曰,卿言果是,而至於署經單子則礙眼矣。鳳漢曰,故相臣鄭維城,以劇賊之外孫壻,至於拜相,自古無外孫壻見礙之事矣。上曰,然乎?鳳漢曰,近來玉堂,亦有如此之人,而獨枳於守令,實爲斑駁矣。上曰,誰也?鳳漢曰,卽李明煥也。至於妻父則有離異之法,而妻外祖則無離異之事。以此推之,宜有分揀矣。上曰,外孫壻實爲皮肉不干,而但於署經時如何矣。鳳漢曰,以李錫心言之,卽李錫杓之弟,而其祖寅燁,卽先朝名臣也。以其子孫爲廢族,豈不矜悶乎?上曰,卿言,果是矣。仍命書傳敎曰,以李錫心事,頃者大臣奏予,而署經單子,書妻四祖事,今乃初聞,故莫知本事不答矣。追聞已有故相古事,欽仰盛德矣。噫,雖無前例,其才可惜者,猶欲甄用,況前例班班者乎?且獨於守令署經,礙於眼越署經,一錫心雖不足惜,其弊勝言,亦豈予惜才之意乎?此後此等之人,切勿枳礙,循例調用,署經亦勿拘礙事,奉承傳施行。命錫龍入丙子至月日記,考出王世子痘候平復後賞典備忘記。命承旨謄書一通後,諸臣退出。
上在慶熙宮。常參·經筵以代理停。
明聖王后忌辰。
議藥廳口傳啓曰,臣今朝率諸醫,入診於世孫宮,則面部顆粒,幾盡收斂,四末則已帶蒼蠟色者,次次收斂,其餘皆帶蒼蠟色,脈度平順,寢睡安穩。自昨晩至今朝,水澆白飯,六次進服,而神氣比數昨顯勝。諸醫以爲凡節,方向差境,茶飮不必進服云。此意,惶恐敢啓。答曰,知道。
以兪彦脩爲假注書。
鄭夏彦啓曰,假注書兪彦脩,時無職名,令該曹依例付軍職,冠帶常仕,何如?傳曰,允。
金器大啓曰,因本院達辭,兼春秋韓㵛減下事,依下矣。其代,令該曹卽爲口傳差出,何如?傳曰,允。
以金瑞應爲兼春秋。
傳于金器大曰,按覈御史嚴璘留待。
傳于鄭夏彦曰,御史入侍時,領右相同爲入侍事,遣史官傳諭。
又傳曰,振威御史同爲入侍。
鄭夏彦啓曰,領議政洪鳳漢,右議政尹東度,依下敎來待矣。傳曰,竝爲入侍。
王世子在昌德宮。常參停。
世孫宮,政院口傳朝問安。答曰,知悉。
鄭夏彦達曰,大司憲李應協,掌令李萬育未肅拜,盧聖中,持平李鳳祥牌不進。
又以達曰,大司憲李應協,掌令李萬育未肅拜,盧聖中,持平李鳳祥·洪晟在外,執義未差,今日以監察茶時之意,敢達。令曰,知道。
世孫宮,政院口傳夕問安。答曰,知悉。
鄭夏彦達曰,吏曹參議李溵除拜,過三日不爲出肅,卽爲牌招察任,何如?令曰,依。
以吏曹參議李溵牌不進罷職令旨,令于鄭尙淳曰,推考徽旨捧入。
又達曰,事變假注書趙錫龍,身病猝重,勢難察任,今姑改差,何如?令曰,依。
鄭夏彦達曰,兼春秋韓㵛,身病猝重,勢難察任,今姑減下,何如?令曰,依。
辛巳十二月初五日申時,上御景賢堂。御史·領右相,同爲入侍,畿伯追後入侍時,領議政洪鳳漢,右議政尹東度,按覈御史嚴璘,振威御史洪樂純,左副承旨鄭夏彦,假注書兪彦脩,記事官崔昌國,記事官李長老,以次進伏。上曰,畿伯亦使之入來,可也。鳳漢曰,今日大雪,誠爲瑞雪矣。聖體調攝,若何?上曰,一樣,而用慮者難矣,今日則痘症何如,而皆已至蒼蠟色耶?鳳漢曰,旣皆收斂,而唇門一顆已落痂矣。東度曰,症候極爲平順,誠爲萬萬慶幸矣。上曰,就睡時,恐或有手爬之患,必使之輪替看護,可也。鳳漢曰,已爲申飭,替代而侍護矣。但今則所進食飮,幾至如常,恐有過進之慮矣。上命北道御史嚴璘進前曰,爾觀狀本,別無疑端否?璘曰,臣未及詳見狀本,而成允燁之粧撰供辭,極涉殊常矣。上曰,江界送蔘之事,誠怪矣。自京先爲發關探問,可也。鳳漢曰,御史則當直囚允燁而治覈矣。上曰,南兵使雖保授允燁,而御史則自當刑治矣。璘曰,若有疑端,則直施刑訊乎?上曰,可矣,而第當審愼桁楊之下,何求不得,罪犯戕殺,則不足惜也,而不然則亦甚可矜矣。從其便宜爲之,可也。必須先問其戕殺與否,而允燁之同情相應者七人處,刑推嚴問,可也。仍命嚴璘先退,畿伯洪啓禧追後入侍,上命査陳御史洪樂純進前,讀奏書啓訖。上曰,還實處,多矣。啓禧曰,災結陳政,例多如此,而但其中十二結則錯誤多矣。樂純曰,大槪狀中六十結,不可許頉矣。上曰,此非守令之操縱,不過爲都監官面,書員輩所爲矣。樂純曰,振威邑則不可不改量矣。上曰,李章祜似善爲矣。鳳漢曰,然矣,其兩兄皆吏才之人也。上曰,今番御史甚勤幹矣。鳳漢曰,果善爲,而亦賴其帶去人之效也。上曰,其人誰也?鳳漢曰,崔得大爲名人,而此人素能於田結等事,且多效勞於國事矣。上曰,其人來待乎?鳳漢曰,然矣。上曰,使之招入,可也。得大立於階上,上曰,其貌純實矣。鳳漢曰,聖上不以算員之微賤,而有所遺棄,深示惜才之意,至有酬勞之敎,臣敢以右相在度支時,與臣反復消詳者,因此仰達矣。司贍提調之戶判例兼,一如禮賓司畜,而郞廳則中間革罷,使戶郞兼察,今若減去算員二額後,復設該寺主簿二窠,一則戶曹以算員自辟,一則吏曹直差,而以所減算員之料布,移作該官策應之資,則在經費少無所損,而算學之聳動勸奬則極矣。雖以銓曹言之,不但爲得一窠,而資疎滯之政,亦可以添兩員,而廣差祭之路,於彼於此,未見其掣肘,而事係變通,不敢直請施行矣。右議政尹東度曰,汰冗官之論,專爲恤經費,而此兩窠則稍廩員役,皆當因其所已有者,別無增置生弊之端矣。上曰,深知此輩之爲國效勞,而他無酬勞之典,心常惜之者。今聞所奏,此非新創,一則爲渠輩勸奬,一則爲渠輩聳動,成節目啓下後擧行。鳳漢曰,旣承下敎,此節目,使戶判與吏判,消詳講定後啓下,好矣。上曰,依爲之。出擧條上命書曰,振威蘆花田,命御史摘奸,而噫,白首暮年,豈惜百餘結田陳而然乎?頃者旣命隨起捧稅,而後請更量後爲之,故彼蘆花田,不參於彼此,身許民國,夙宵耿耿者,民事故也。今覽御史書啓,陳起之或做錯,不是異事,旣不更量,其亦容恕,此則勿問,他面六十結之渾入,意則爲民,旣聞之後,不可無飭。縣監李章祜,令該府處之,而不過申飭,曠官可悶,以不能〈應〉爲公律,直爲勘律,旣遣御史査陳,復何更量,蘆花陳田一百二十結零,今年稅特爲蕩減,自明年置諸續田,依前下敎,隨起捧稅,申飭守令,勸民耕作,而聞御史所奏,振威一境,不可不更量云,待明春令本縣通一院詳細更量事,分付。今覽書啓,可見御史之勤幹,因此而聞,其於踏驗尺量,若無幹事者,難矣。曾因金領府事所奏,旣有調用之命,今聞大臣所奏,爲國效勞,非徒此也。算員崔得大,令該曹東班職調用。出傳敎上曰,御史材難矣,今得一御史矣。鳳漢曰,非但得御史爲幸,與洪述海,今則如舊,此乃彼重臣居常責敎之致,而亦莫非聖上誨諭之化矣。上曰,畿伯與樂純,自前知之乎?啓禧曰,故人之子也。樂純曰,從前不啻親好矣。上曰,禁推及入直必使同之者,予意有在,而到今和合,曾未料矣。東度曰,兩人和合,實朝廷之幸也。啓禧曰,振威蘆花田外,六十餘結陳田,固有白徵之慮,而畿邑中如此者,亦多矣。如富平·通津等邑,亦有此弊,前前道臣蔡濟恭,請於明春,遣都事摘奸蒙允矣。振威若行改量,則姑無論,如未得改量,則當與富平等邑,一體擧行矣。上曰,然矣。不必振威一邑,富平等邑,若有可以改量處,則道臣當請之矣。啓禧曰,如有不可不改量處,則臣當狀聞以請矣。領議政洪鳳漢曰,富平·通津等邑,若與振威一體改量則固好矣。振威如不得改量,而如至於同爲査陳之境,則道臣似當臨時狀請,今日所奏,爲先出擧條知委,何如?上曰,依爲之。出擧條啓禧曰,臣以傳敎辭意,嚴飭列邑,使之從實減報,列邑幾盡報來,未及到者只數邑,而一千七百三結內,所減者二百六十六結零,卽今當減者,猶爲一千四百三十七結零,臣亦豈敢望朝家之盡許此數乎?惟俟朝家處分矣。上曰,大臣之意,何如?領議政洪鳳漢曰,臣等之意,則不欲過數百結,而道臣赴任於歲末,不得多削於前等已捧之槪狀者,容有所據,執端用中,惟在聖上處分矣。上曰,頃者下敎,豈惜田乎?實爲民也,欲實政也。下敎之下,不過三百結,事體則不然,今聞餘邑,不過數邑,歲已暮矣。今命入侍,意蓋此也,更何遲待?若依大臣所奏,只許數百結,則不過充査實之數,今所請一千四百結中,特許其半,若是下敎之後,民若不蒙惠,此豈近七爲民之意乎?申飭列邑,俾有實惠,其所勤慢,予當有廉問矣。出擧條右議政尹東度曰,頃日漢城判尹金陽澤筵稟,請飭虛戶漏籍之禁,誠得法意矣。戶口增在於七事,蓋謂使民安生樂業,生齒繁殖,戶口自增也,而今則每當式年,民不加聚,而守令惟以增戶爲務,虛張戶數,冀幸營門之不點退,京兆之順〈例〉磨勘,以致實戶替當虛戶之役,或有累百虛戶之邑,豈不寒心乎?漏籍之弊,則富實之戶,憚於應役,潛賂任掌,百計漏免,任掌則顧乃搜括挾戶之鰥寡,甚至於一室中父子之或各鼎者,勒令分戶,以副守令增戶之令,此實民弊之大者也。昔朱子知南康,禁民父子之析居別籍,以爲敦厚風俗之本。今當籍年,此弊因循不革,則亦豈王政之攸宜也?別加申飭諸道,前式虛戶,一竝査減,富實漏籍,嚴加搜禁,父子同居而各鼎者,無得別籍,以爲除民弊敦民俗之地,何如?領議政洪鳳漢曰,虛戶之弊,誠宜嚴飭,而漏戶之禁,亦可申明,要使實戶入籍,民蒙其惠爲好矣。上曰,所奏誠是,另飭諸道,俾有實效。出擧條鳳漢曰,前持平姜潤,獨爲滯囚於同罪諸人已蒙宥之後者,事涉斑駁,宜有分揀之道,故敢此仰達矣。上曰,一體放送,可也。出擧條鳳漢曰,歲色將暮,而當年條庠製,尙今不得設行,事甚可悶。東學敎授鄭晩淳,時無軍銜,不得肅謝云,令該曹口傳付軍職,使之卽爲擧行,何如?上曰,依爲之。出擧條鳳漢曰,在前學兼官,雖或入直於闕內,學製則例爲晝仕草記,往來設行,而卽今西學敎授金應淳,以講書院翊善,連爲入番,當此議藥設廳之時,有不敢依前例往來設製云,道理固然,而事勢亦悶矣。上曰,雖此時,依前例往來爲之事,分付,可也。出擧條鳳漢曰,北道犯越事,御史按覈後,始當出場,而取考前例,則趙自英等犯越時,以其形止,先爲送咨,今番事端,姑未知畢竟之如何,則在我之道,似不可不先送形止咨文矣。右議政尹東度曰,卽爲咨文,然後方盡在我之道矣。上曰,以形止咨文爲之,可也。出擧條上召入崔東岳進前曰,身手,果好矣。以年幾何?東岳曰,十六歲矣。上曰,頗早健矣,予之勸武,果善爲之也。鳳漢曰,眞是武器也。諸臣退出。
上在慶熙宮。常參·經筵以代理停。
巳時午時,日暈,暈上有冠。
夜一更,月暈。
端敬王后忌辰齋戒。
議藥廳口傳啓曰,臣今朝率諸醫,入診於世孫宮,則面部及四末顆粒,箇箇收斂,次次作痂,脈度平緩,寢睡安穩。自昨晩至今朝,水澆白飯,六次進服。諸醫以爲,神氣凡節,漸益差勝,茶飮之屬,依前不必用云。此意,惶恐敢啓。答曰,知道。
金器大啓曰,右副承旨黃柙,同副承旨沈履之,今日不爲仕進,竝卽牌招,何如?傳曰,允。
傳于金器大曰,明春謁陵時,由萬安門入,當先展拜,留都,鄭判府事留都。
又以傳曰,歲將暮矣,追慕一倍,明日徽寧何日?且自初雖至順,夙宵此心,在於恭默,明日興政乘轎詣昌德,由端暉入,先展拜,次詣徽寧一拜,見世孫而來,前後廂兩闕外入直軍,挾輦此闕內入直軍,馬軍二哨,禁軍二番,訓將都領。今月何月?金鼓外吹鼓手置之,皆食後待令,三嚴午正二刻,侍衛守宮仍,元良祗迎·百官行禮,皆置之,左承旨守宮,昌德右承旨兼守宮,留營·留陣置之。
以雲劍望單子,傳于沈履之曰,之次爲之。
備忘記,承旨有闕,代副司直兪漢蕭除授。
金器大啓曰,新除授承旨兪漢蕭,方在罷職中,何以爲之?敢稟。傳曰,敍用。
又以啓曰,明日動駕,承旨不可不備員,而新除授左副承旨兪漢蕭,方在京畿抱川地,何以爲之?敢稟。傳曰,許遞。
傳于金器大曰,承旨有闕,代副司直沈墢除授,明朝牌招察任。
金器大啓曰,新除授承旨沈墢,方在罷職中,何以爲之?敢稟。傳曰,敍用。
兵曹口傳政事,副司果鄭晩淳。
金器大,以議藥廳言啓曰,申時,臣率諸醫,入診於世孫宮,則面部及四末顆粒,漸益作痂,脈度與神氣,比朝一樣,自朝至今,水澆白飯五次進服,諸節一向平順矣。此意,惶恐敢啓。答曰,知道。
王世子在昌德宮。常參停。
世孫宮,政院口傳朝問安。答曰,知悉。
鄭尙淳達曰,憲府連日監察茶時,事甚未安。除在外外,未肅拜人員,竝卽牌招,何如?令曰,依。
鄭夏彦達曰,大司憲李應協,掌令李萬育牌不進,盧聖中,持平李鳳祥·洪晟在外,執義未差,今日以監察茶時之意,敢達。令曰,知道。
鄭夏彦,以侍講院言達曰,本院兼文學洪樂純,姑降入直之意,敢達。令曰,知道。
又以義禁府言達曰,傳敎內今覽御史書啓,陳起之或做錯,不是異事,六十結之渾入,意則爲民,旣聞之後,不可無飭,縣監李章祜令該府處之,而不過申飭,曠官可悶,以不應爲公律,直爲勘律事,傳旨啓下矣。時囚罪人振威縣令李章祜,以不應,杖八十,公律收贖放送之意,敢達。令曰,知道。
世孫宮,政院口傳夕問安。答曰,知悉。
上在慶熙宮。常參·經筵以代理停。
午時未時,日暈左珥。
端敬王后忌辰。
議藥廳口傳啓曰,臣今朝率諸醫,入診於世孫宮,則面部顆粒,幾半作痂之數三顆已爲落痂,四末顆粒,次次作痂,亦或落痂,脈度平緩,寢睡安穩。自昨晩至今朝,水澆白飯五次進服。諸醫以爲,諸節一向平順,而今日乃收靨終日,糯米茶,調牛黃膏,晩後進服爲宜云。此意,惶恐敢啓。答曰,知道。
大駕入璿源殿行禮後,政院·玉堂·藥房口傳問安。答曰,知道。大駕入徽寧殿齋室後,政院·玉堂口傳問安。答曰,知道。大駕還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
金器大啓曰,左承旨沈墢牌不進罷職傳旨,今方捧入,而動駕時承旨不可不備員,何以爲之?敢稟。
以左承旨沈墢牌不進罷職傳旨,傳于金器大曰,此何若此?只推,更爲牌招。
鄭夏彦啓曰,今日動駕時,不可無本兵之長,而兵曹判書具善行,以身病不爲入來,卽爲牌招,何如?傳曰,允。
傳于金器大曰,百官·侍衛三軍毛具。
傳于洪名漢曰,都提調·提調入侍。
洪名漢,以禮曹言啓曰,王世孫痘候平復,告廟·頒敎稟草記,依爲之,以權停例,頒敎擧行事,允下矣。告廟吉日,令日官推擇,則今十二月十一日爲吉云。宗廟·永寧殿·徽寧殿,同日曉頭,先行告祭後,午時權停例頒敎知委,何如?
傳于洪名漢曰,禮曹草記,允下矣。似稠疊,十五日兼行,擇日單子置之,社壇及徽寧殿若爲之,同日兼行。
鄭尙淳,以禮曹言啓曰,王世孫痘候,快臻平復,此實宗社莫大之慶,聖心之嘉悅,群情之歡抃,曷有其極?今年內雖不行賀禮,告廟頒敎等節,不容少緩,卽爲擇日擧行,何如?傳曰,依爲之。以權停例,頒敎擧行,而噫,十餘日用心之餘,是豈望七暮年攸料哉?此實陟降默佑而然。赦典歲抄等節,一依頒赦例擧行,一以仰謝陟降,一以示同慶之意,而諸道方物物膳勿封,亦仰體恤元元之德意,慶科庭試,其科稠疊,明春三月,行謁聖合嘉禮慶科,親臨兼行於春塘臺,依此擧行。
金器大,以吏批言啓曰,萬寧殿參奉李沈呈狀內,身病甚重,勢難察任云。依例改差,何如?傳曰,允。
又以吏批言啓曰,本曹佐郞洪樂仁呈狀內,身病猝重,勢難察任云。依例改差,何如?傳曰,允。
有政。吏批,判書李鼎輔進,參判金尙喆進,參議李溵未肅拜,右承旨鄭尙淳進。以李河述爲執義,柳脩爲掌令,任一源爲正言,李興宗爲弼善,尹塾爲說書,金始煐爲禮曹參議,金致仁爲右尹,鄭羲祥爲延安府使,李命峻爲春川縣監,朴載洙爲鳳山郡守,安克孝爲寧海府使,趙宗濂爲兵曹正郞,綾恩君單具允明,完恩君單李殷春,左副承旨洪名漢,今加嘉善,藥房直宿時副提調加資事承傳。以趙錫穆爲典籍,兼春秋單任濟遠,內官金鳳采,今加崇祿,議藥房承傳色孫效忠,入侍內官金壽賢,竝今加通政,醫官柳重臨,今加資憲,慶絢今加嘉義,鄭允明已上差備待令,金光國已上今加通政,藥房直宿時掌務官加資事承傳。
兵批,判書具善行病,參判沈鏽入直進,參議李渙病,參知柳健病,參知李長夏,昌德宮入直,副護軍李應爀·姜潤,副司直李景祜·金致仁·徐命膺·兪漢蕭·李翼元,副司果李喜石·權鍾秀·文采五。
備忘記,朱氏·朱氏爲尙宮,朴氏尙衣,姜氏依金氏·權氏例,分付該廳擧行。
傳于沈履之曰,老宮人尙宮崔氏,世孫阿保林氏·田氏·阿只,從自願免賤。
沈履之啓曰,臣依聖敎,馳往典獄署,取見囚徒,則殺獄罪人十八名,御寶僞造罪人十名,印信僞造罪人一名,賊人罪人三名,輕囚罪人五名,各司罪人三名,雜犯罪人一名內,私奴太位,其兄太貴殺人逃躱,捉現間囚禁事也。私奴山伊,其矣同生兄鋤乙男,殺人逃躱,捉現間囚禁也。邊興世,大同米六十餘石偸食,畢捧間囚禁事也。車聖寬,李道托劍刺事,辜限間囚禁事也。李就夏次知丁男,其矣上典莫重內局臘藥所用牛黃,以品劣者來納事也。金尙卜婢今禮,飮酒賣酒之後,抵賴不服,査實間囚禁事也。右人等罪名輕歇,故竝放釋,其餘罪人等罪名,俱係重大,故依前仍囚。又爲馳往于左右捕廳,則兩廳俱無拘留罪人之意,敢啓。答曰,知道。
王世子在昌德宮。常參停。
世孫宮,政院口傳朝問安。答曰,知悉。
鄭夏彦達曰,大司憲李應協未肅拜,執義·掌令一員未差,盧聖中,持平李鳳祥·洪晟在外,今日以監察茶時之意,敢達。令曰,知道。
世孫宮,政院口傳夕問安。答曰,知悉。
辛巳十二月初七日午時,上詣昌德宮擧動入侍時,行都承旨金器大,右承旨鄭尙淳,右副承旨鄭夏彦,同副承旨沈履之,假注書兪彦脩,記事官崔昌國,記事官李長老,以次陪立。上具翼善冠·衮龍袍,出興泰門乘輦。藥房提調韓翼謩曰,日氣甚寒,聖體若何?上曰,一樣矣,湯劑當再煎乎?上曰,置之,可也。翼謩曰,日寒如此,慮或有損傷之節矣。鄭夏彦曰,騎堂守宮,何以爲之乎?沈鏽立於侍衛曰,兵判有病,前後隨駕·侍衛,不可不備,而參議李渙,差祭姑未還,參知李長夏昌德宮守直,而李渙時當入來矣。上曰,以李渙守宮,可也。上還宮,命沈履之曰,馳往秋曹,輕囚罪人放釋,左右捕廳拘留罪人,亦一竝放送,可也。出駕敎上入建明門時,下敎曰,政官誰果隨駕耶?命卽開政,可也。上還入大內,諸臣退出。
辛巳十二月初七日酉時,上御謹獨閤。藥房都提調·副提調同爲入侍時,都提調洪鳳漢,副提調洪名漢,同副承旨沈履之,記事官趙錫穆,記注官崔昌國,記事官李長老,以次進伏訖。鳳漢曰,勞動之餘,聖候若何?上曰,氣則一樣矣。十餘日用心之餘,今日來見,予常不言喜字,今日初言之矣。語曰,樂不可極,無乃極乎?鳳漢曰,當此慶忭之日,又思戒懼之意,誠不勝欽仰矣。上曰,顆粒不爲不多,而症情則果極順矣。仍命書傳敎曰,十餘日用心之餘,今日幾準十五日,將用冷劑,故特臨,雖異所聞,予則已料,果若所料,而其至順則今日臨見,所傳非過。嘉禮當前,若是極順,無乃祚宋而然乎?今則無他直宿之事,而方用冷劑,亦不可不審,曾備待令之類,快復間當爲待令,而都提調·副提調,仍其處自明日輪直,旣見之後,其無志喜之道乎?都提調領議政洪鳳漢,鞍具馬一匹面給,子弟中一人除職,田十結·奴婢三口賜給。加差副提調左副承旨洪名漢加資,田五結·奴婢二口賜給。注書趙錫穆陞六,左翊善金應淳終始直宿,準職除授,其餘講書院官員,各兒馬一匹賜給。差備待令醫官柳重臨加資,守令除授,熟馬一匹面給,銀子二十兩·田十五結·奴婢三口賜給。金履亨旣已資窮,熟馬一匹面給,守令除授,田五結·奴婢二口賜給。慶絢·鄭允明加資,守令除授,田三結·奴婢一口賜給,而鄭允明先除僉使,掌務官金光國加資,輪回入直醫官,各兒馬一匹,問安進參醫官,各上弦弓一張賜給。藥色書員林復基書題除授,掌務書員·差備待令書員·同參書員,從自願免賤,使喚書員限二年免役,藥房下人及政院·講書院·衛從司下人等,令該曹米布分等題給。又命書傳敎曰,入侍內官金鳳來·金壽賢,議藥廳承傳色內官孫效忠,竝加資,傳言色內官田一成·洪碩海,各半熟馬一匹,其餘長番內官,各兒馬一匹,薛里以下差備內官,各上弦弓一張賜給,兼司鑰金壽光別坐除授,待令別監羅尙彦·池德成,書題除授。雖非待令,同是司鑰,兼司鑰文厚昌,兒馬一匹賜給。盤監別監以下下人等,令該曹米布分等題給。其雖三揀擇前,世孫嬪宮別監,旣已啓下,一體施賞事,分付。又命書傳敎曰,志喜之事,豈可踰日?政事,當日爲之。上曰,李養源上來乎?鳳漢曰,臣欲以此仰達而未果,伏聞李養源受由下鄕,聞世孫患候上來,而不欲還仕,在外承候云。自上申飭,似好矣。上曰,朴聖源何在?鳳漢曰,參於問安,而聞其言,則堂上諭善與他自別,有難晏然行公云。亦爲一番申飭,似好矣。上曰,當今日世孫輔導尤緊,諭善朴聖源,今日欲爲下問,而聞大臣所奏,其涉過矣,非爲職也。實爲輔導,方當嘉禮,豈敢一向撕捱?其令申飭行公,李養源今番問議書名,恐或復尋鄕路,今日卽聞受由下鄕,因問候上來云,使之還仕,其令勿復尋鄕,着實輔導。出傳敎上曰,金履亨等入來乎?仍命入侍,聞齋洞憂患,何如?履亨曰,今則連用冷劑,勝於數日前,故此後三日當連用之矣。上曰,事甚異矣。鳳漢曰,此實史冊所無之奇事,莫非聖上受天之福也。諸臣退出。
上在慶熙宮。常參·經筵以代理停。
中宮殿,藥房口傳問安。答曰,知道。
仁烈王后忌辰齋戒。
大殿·中宮殿,王世子遣宮官問安。答曰,知道。王世孫遣講官問安。答曰,知道。
藥房提調臣韓翼謩,副提調臣金器大啓曰,昨日動駕,旣伸誠禮,更臨世孫宮,快釋聖慮,侵夜還宮,仍有酬應,夜深乃罷,伏未審此時極寒,聖體調攝,若何?寢睡·水刺之節,亦何如?臣等不任區區伏慮,敢來問安。答曰,知道。伸禮舒身,氣則一樣矣。
議藥廳口傳啓曰,臣今朝率諸醫,入診於世孫宮,則面部及四末顆粒,尤益作痂,間或落痂,脈度之平緩,寢睡之安穩,一如昨日,夜間水澆白飯三次進服。諸醫以爲諸節一向平順,而卽今調治,惟在淸熱,糯米茶調牛黃膏二丸,晩後進服爲宜云。此意,惶恐敢啓。答曰,知道。今日依昨日用之,而或不無太冷之慮矣。
金器大啓曰,右承旨沈墢,今日不爲仕進,卽爲牌招,何如?傳曰,允。
鄭尙淳啓曰,臣與同副承旨沈履之伴直矣。沈履之以式暇出去,右承旨沈墢牌不進罷職傳旨,今方捧入,行左承旨洪名漢議藥廳直宿,右副承旨鄭夏彦昌德宮入直,他無伴直之員。都承旨金器大,藥院承批之後,以身病纔已出去,所當請牌,而拘於廳規,不得請牌,何以爲之?敢稟。傳曰,都承旨·右承旨許遞。
備忘記,承旨有闕,代參議金孝大·朴聖源除授,牌招察任,三院副提調依例,房順房。
鄭尙淳啓曰,注書趙錫穆遷轉,代假注書兪彦脩姑令仍察,何如?傳曰,允。
王世子在昌德宮。常參停。
端敬王后忌辰齋戒。
世孫宮,本院問安。答曰,知道。
鄭夏彦達曰,大司憲李應協,執義李河述,掌令柳脩·盧聖中未肅拜,持平李鳳祥·洪晟在外,今日以監察茶時之意,敢達。答曰,知道。
領議政洪鳳漢箚曰,伏以,世孫宮痘候自初平順,遄臻康復,大朝之聖慮已寬,邸下之惟憂快釋,臣民慶忭,小大同情,而如臣之職,在保護之地者,尤不勝區區歡欣之至。此際獲承錫馬之典,餘恩至及於子弟之除職,寵賚又侈於庄穫與土田,綸音親奉於入侍之時,方寸倍激於咫尺之前。嘉禮當前,聖痘順經,此誠惟天惟祖宗之眷佑而陰騭也。人功何與於其間哉?尋常茶飮,亦不進服,待令諸醫無試技,況臣則不過朝夕診視,日夜慶祝而已,安有其勞之足言乎?今於濫賞之叨受,益切私心之惶愧,玆敢直廬陳箚,猥瀆崇聽。伏乞离明,俯諒而收還,以重賞典焉。取進止。答曰,覽箚具悉卿懇。今玆賞典,聖意攸在,卿須安心勿辭焉。仍令曰,史官往諭。
上在慶熙宮。常參·經筵以代理停。
中宮殿,藥房口傳問安。答曰,知道。
仁烈王后忌辰。
藥房提調臣韓翼謩,右承旨臣金孝大啓曰,伏未審夜間,聖體調攝,若何?寢睡·水刺之節,亦何如?臣等今日與諸御醫入診,詳察聖候,議定湯劑繼進當否爲宜。臣等不任區區伏慮,敢來問安,竝此仰稟。答曰,知道。氣則一樣矣。
以承傳色,口傳下敎曰,午後待都提調·副提調,同爲入侍。
議藥廳口傳啓曰,臣今朝率諸醫,入診於世孫宮,則面部及四末顆粒,箇箇作痂,次次落痂,脈度平緩,寢睡安穩。自昨晩至今朝,水澆白飯,五次進服。諸醫以爲神氣凡節,已臻差勝,而糯米茶調牛黃膏,晩後更爲進服爲宜云,惶恐敢啓。答曰,知道。今日則午間用之。午後,與副提調及金履亨等四人來待,入侍於內局。
以同副承旨朴聖源牌不進罷職傳旨,傳于鄭尙淳曰,只推,更爲牌招。
傳于金孝大曰,中旬法講,明日爲之,時刻依前擧行。
又以傳曰,藥房三提調入侍。
金孝大,以議藥廳言啓曰,申時,臣率諸醫入診於世孫宮,則面部及四末顆粒,幾盡作痂,次第落痂,脈度一向平緩。今日自朝至晩,水澆白飯,五次進服,俄者入診時,糯米茶調牛黃膏二丸進服之意,惶恐敢啓。答曰,知道。
王世子在昌德宮。常參停。
仁烈王后忌辰。
鄭夏彦達曰,大司憲李應協,執義李河述,掌令柳脩·盧聖中未肅拜,持平李鳳祥·洪晟在外,今日以監察茶時之意,敢達。令曰,知道。
鄭夏彦,以侍講院言達曰,本院兼文學洪樂純,姑降入直矣。以玉堂闕直,移直本館,下番今方闕直,事甚未安。新除授說書尹塾,卽爲牌招入直,新除授弼善李興宗,時在京畿富平地,書筵入番事緊,斯速乘馹上來事,下諭,何如?令曰,依。
沈履之達曰,明日次對,兩司當爲進參,除在外外,未肅拜人員,竝待開門牌招,何如?令曰,依。
辛巳十二月初九日午時,上御景賢堂。藥房入診入侍時,都提調洪鳳漢,提調韓翼謩,副提調洪名漢,記事官兪恒柱,記事官金敬之·李長老,醫官金履亨·許礈·李以楷·李泰遠·金履固·柳重臨·慶絢·吳道炯·鄭允明,以次進伏訖。鳳漢曰,日氣極寒,此時,聖候若何?上曰,一樣矣。鳳漢曰,寢睡·水刺之節,亦何如?上曰,是亦一樣矣。鳳漢曰,湯劑連爲進御乎?上曰,近則停止矣。履亨診訖退伏曰,脈候左右三部調均且緩,而大體不足則一樣矣。上曰,承旨書之。傳曰,今則差愈,湯劑停止,勿爲問候,時或煎入,依前擧行。出傳敎上曰,承旨多有厥父典刑矣。鳳漢曰,然矣。仍奏曰,湯劑停止,實爲悶鬱,外間物議,必以臣等之不能固請爲咎矣。上曰,予時或攬鏡,則肌膚似稍勝矣。鳳漢曰,建功湯之效,大矣。臣等有時瞻仰,玉色有勝。以此觀之,湯劑之不可間斷,從可知矣。翼謩曰,桂薑之屬,雖拔之無妨,而湯劑則安可停止乎?上曰,氣已愈矣,何必連進?鳳漢曰,此後則依頃日下敎,殿座及動駕時,則自上特命劑入,似好矣。上曰,予當以此爲之矣。因爲下敎曰,今則痘候諸節,何如,而落痂至於何境?鳳漢曰,昨日面部痂落十餘箇,今日則亦過此數,而手部幾盡落痂矣。上曰,以此觀之,明日則似益勝矣。鳳漢曰,水刺善進,寢睡安穩,神氣之漸勝,可知矣。上曰,柳重臨以下皆奏。重臨曰,涼劑連三日用之,日氣且極寒,此後則間日用之,似好矣。絢曰,涼劑之進服,已至三次,姑停無妨矣。履亨曰,此後或有熱候,伊時進服,似好矣。上曰,好矣。仍下敎于履亨曰,汝往灰洞見之,果何如耶?履亨曰,昨年以牛黃調服之意爲請,則慮或過多云矣。上笑曰,厥父之言耶?履亨曰,金參判爲言矣。上曰,冷藥之用幾許,牛黃膏用幾丸云耶?履亨曰,冷藥則二日所用,爲鍾子半許,而牛黃膏則前後所用,合爲十四丸云矣。上曰,然則三揀之行,於今月內藥唐乎?履亨曰,今月內則不必爲慮矣。鳳漢曰,此月正好月矣。上曰,果然矣。仍命允明曰,汝亦見之,果何如耶?允明曰,極好矣,而少無他慮矣。翼謩曰,日氣漸益懍烈,此時湯劑之間斷,誠甚悶迫,限日氣之稍解,日進一貼,似好矣。鳳漢曰,俄有以特敎命入之敎,何必更請?上曰,都提調之言,是矣,予當以此爲之。鳳漢曰,頃者削職御醫方泰輿等,有還屬本院權着紗帽之命矣。旣已給牒,還差御醫,似好矣。上曰,依前爲之,可也。翼謩曰,臣於本院有稟定事,故敢達矣。木香保命丹本方,入白花蛇,而或以烏蛇混用,烏白之性味雖同,字意則顯殊,不可不一番稟定矣。上曰,白蛇·烏蛇,例爲混用,而今此重臣所稟,亦出於固執矣。鳳漢曰,此後則以此出擧條,何如?上曰,不必出擧條也。鳳漢曰,然則此筵敎載於藥房日記,以爲施行之地,何如?上曰,好矣。鳳漢曰,耽羅貢馬停捧事,命下矣。貢馬外,亦多封進名色,一倂停捧乎?只停歲貢馬乎?上曰,只貢馬停捧,可也。出擧條鳳漢曰,今番北道犯越形止,爲先送咨事,稟定矣。咨官卽爲差定,咨文令文任人撰出事,分付,何如?上曰,依爲之,方欲下敎矣,御史按覈後發送,可也。出擧條名漢曰,昨日備忘記中,初以聖字書下矣。更以盛字改書下,盛字朴盛源,方在草土,而聖字朴聖源,方有實云矣。上曰,朴盛源同音者多,故每呼之時,有相混之慮矣,承旨書之。傳曰,近者講書止撤,故朴聖源承旨除授,而更以思之,此非兼官,卽實官,欲爲下敎,而名字做錯,故不可不先爲較正。不諭他,只命更書其名。今聞實云,許遞,講書院本職仍任。其名聖字,每呼錯記,昨日呼寫時,只呼其音,而中官則書以聖字,忽以起疑,稟予以盛字乎云,故予亦錯料,是矣云,而恐或做錯,以盛字書之乎?再問則答以果然云,而追聞而乃覺其非,下敎政院,更書聖字矣。今聞所奏中官,則初以直書,公然起疑煩稟,而掩匿初書,自下彌縫,一人之名,三變其字,事之無據,莫此爲甚。當該中官越俸三等。出傳敎傳曰,承旨有闕,代前承旨李顯重除授,牌招察任。昌德宮承旨與副提調二人入直,今聞世孫幾乎向差云,副提調輪直政院爲之,昌德宮承旨,自在一直,以此分付。出傳敎上曰,李顯重之爲人甚善矣。雖似詭癖,而其人則好矣。常以爲許身於國云,而向來日記事,亦善爲之矣。諸臣退出。
上在慶熙宮。常參以代理停,經筵只晝講。
議藥廳口傳啓曰,臣今朝率諸醫,入診於世孫宮,則面部顆粒,幾盡落痂,四末顆粒,次次落痂,脈度一向平緩,寢睡亦幾如常,自昨晩至今朝,水澆白飯,五次進服。諸醫以爲,諸節旣如是安順,糯米茶·牛黃膏不必連用,今日則金銀花茶調安神丸,晩後觀勢進服爲宜云。此意,惶恐敢啓。答曰,知道。
沈履之啓曰,卽者副修撰洪樂純,以其親病陳書徑出,原書纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于金孝大曰,編次人晝講同爲入侍,頃日持入者持入。
又以傳曰,畿伯同爲入侍。
金孝大,以弘文館言啓曰,本館上番副校理臣李在協,以今日小朝次對時進參事,晝仕出去之意,敢啓。答曰,知道。
又以禮曹言啓曰,王世孫痘候平復告廟傳敎中,社壇及徽寧殿若爲之,同日兼行,〈下〉敎矣。依聖敎宗廟·徽寧殿今十五日望祭兼行告由,永寧殿同日一體設行,而社壇則曾於王世子痘候平復時,亦無告由之事矣。今亦依此擧行,何如?傳曰,允。
又以嘉禮廳言啓曰,王世孫嬪輦輿儀仗,旣已畢造,使該房郞廳,陪詣闕內,依例送于內司僕寺及儀仗庫,使之藏置,以待冊禮之日,何如?傳曰,允。
又以嘉禮廳言啓曰,敎命竹冊,待三揀擇後,當爲擧行,而其餘應備雜物,已皆完畢,諸色工匠竝令放送,監造官仍前直宿,堂上郞廳輪回往來看檢之意,敢啓。答曰,知道。
沈履之,以訓鍊都監言啓曰,焰硝乃是軍器中最緊之物,而節省物力,多數煮納,誠甚可尙,故前後監官,六朔之內煮納五斤,則例蒙賞典矣。監官前萬戶李東俊,盡力勤勞,六朔之內煮納之數,至於五千九百斤之多,其在激勸之道,宜有加資之典,而事係恩賞,不敢擅便,令該曹考例,稟處,何如?傳曰,允。
王世子在昌德宮。常參停。
洪名漢達曰,大司憲李應協,掌令柳脩·盧聖中未肅拜,持平李鳳祥·洪晟在外,執義李河述式假,今日以監察茶時之意,敢達。令曰,知道。
令于洪名漢曰,大臣·備局堂上引接。
以說書尹塾牌不進罷職令旨,令于洪名漢曰,推考徽旨捧入。
洪名漢,以侍講院言達曰,本院下番連日闕直,事甚未安。新除授司書沈勗之自鄕纔已入來云,卽爲牌招入直,何如?令曰,依。
洪名漢,又以侍講院言達曰,本院下番連日闕直,事甚未安。新除授說書尹塾,旣有只推之命,卽爲牌招推移入直,何如?令曰,依。
辛巳十二月初十日辰時,王世子坐時敏堂。大臣·備局堂上引接入對時,領議政洪鳳漢,刑曹判書李之億,漢城判尹金陽澤,行司直鄭汝稷·李章吾,行司直曺命采,行都承旨洪名漢,記事官兪恒柱,事變假注書趙錫龍,記注官任濟遠,編修官邊致明,以次進伏訖。鳳漢曰,數日來日寒此極,睿候調攝,若何?令曰,差勝矣。鳳漢曰,寢睡·水刺之節,亦如何?令曰,一樣矣。鳳漢曰,世孫宮痘候極爲順經,下情不勝區區慶幸矣。令曰,症情至順,差完且速,實爲慶幸矣。鳳漢曰,再揀擇之後,皆得順行,稀有之慶,莫大於此矣。令曰,誠非偶然事矣。鳳漢達曰,此黃海前監司李溵申本,以爲金川前郡守李晟,備局句管營賑穀虛錄之罪,令攸司稟處,而蓋此還穀,旣是十年前舊逋,則一時督捧,實是行不得之政,若不釐正,則耗上生耗,徒增虛錄,依癸酉例,反作還穀,六百九十餘石仍錄,未捧秩耗條六十餘石,特令減錄事,亦令該司稟處爲請矣。李晟公然虛錄之狀,極爲駭然,此則已自金吾請拿云,自當依律勘處,其還穀虛錄之數,則不可不釐正,依狀請施行,以濟該邑小民無窮之弊,何如?今曰,依爲之。此以下竝出擧條鳳漢曰,臺臣則雖承牌,未及肅拜,不得入參,事勢固然,而玉堂則雖與晝講相値,上下番外,亦有推移之員,而無端不入,當參而不參人員,推考警責,何如?令曰,依爲之。鳳漢曰,凡次對時,以貶坐進去懸頉,固無不可,而今番以此爲頉者甚紛然,此外亦多懸病之人,事體未安。今日次對時懸頉諸堂,一倂推考警責,何如?令曰,依爲之。鳳漢曰,近日春坊番次之不備,誠極寒心,說書尹塾之違牌,亦甚未安,何可一任其逡巡乎,申飭行公,何如?令曰,依爲之。鳳漢曰,諭善鄭宲,除拜已久,不卽膺命,今番世孫痘患時亦宜上來,而尙無動靜,似有病故而然,而事體則未安,推考警責,自今以後,講書輔導,尤異於前,斯速上來之意,更爲申飭,何如?令曰,依爲之。鳳漢曰,左長史李養源,受由下鄕,今因世孫痘患,聞已上來,而以其不卽還仕,大朝已有飭敎,更以睿意期望之切,出擧條申飭,使之還仕入直,何如?令曰,依爲之。諸臣退出。
辛巳十二月初十日午時,上御景賢堂。晝講,編次人·畿伯同爲入侍時,知事金相福,特進官沈鏽,參贊官金孝大,侍讀官李在協,檢討官洪樂純,編次人具允明,京畿監司洪啓禧,假注書兪彦脩,記事官金敬之·李長老,武臣李國賢,以次進伏訖。上讀中庸前受音十八章·十九章訖,在協讀九經章。上曰,予嘗有疑於此章矣,孔子於哀公問答,旣是告君之辭,則其吐似當敬尊,而如是者,無乃誤耶,畿伯必有所知乎?啓禧曰,臣雖非經筵官,旣承下詢,敢陳之矣。以家語觀之,哀公之問,必稱孔子,答曰者,間多有之,家語則君臣問答之辭,故以爲敬尊,而此章則子思所編之文,故其吐似然矣。上命注書持入家語,仍命樂純讀之。上親覽參考曰,少有異同。命陳文義。在協曰,傳所謂修道修身,小而言之,則一身全德,大而言之,則彌綸天地者,莫非誠字中出來矣。樂純曰,聖學高明,非臣等所仰勉,而誠者,乃乾道之不息,苟或間斷,則不能進九經之義矣。上曰,所陳是矣,地上有人,人上有天,三才之道備矣。苟不盡九經之義,何以爲參贊之道乎?上命經筵官先退,只命戶判仍留,畿伯洪啓禧進前。上曰,畿民亦無呼冤乎?啓禧曰,以朝家劃給之結,各邑減削之數參之,則似無呼冤矣。上曰,藥房提調持湯劑入侍。出榻敎韓翼謩進湯劑。上曰,戶判及道臣,皆以民結進言,而提調則汩汩於建功湯矣,薑桂之屬,不必連服矣。翼謩曰,日寒如此,限明日進御,臣所望也。上曰,旣有製置之劑,則進之,可也。翼謩先退。上曰,實結比摠災結,比摠,何如?啓禧曰,庚午乃豐年,不可以爲準,而以昨年比摠,爲二千七百餘結,今年又値無前麥凶,以災結比摠,似勝於實結比摠矣。上曰,湖西災結則,何如?具允明曰,臣磨勘而來,今年則只災結比摠,故比實結比摠,有所勝矣。査陳之後,多有實全,而陳畓旣不入於今災,則多有白地之弊矣。相福曰,宰臣之言似然,而畓則決不可行査陳之政矣。上曰,有司之臣,其言如此矣。仍命承旨曰,陳畓査陳事,簡問於畿伯及湖西前道臣,後日大臣入侍時持入,可也。相福曰,頃年査陳之後,間有起耕者矣。旣已隨起隨稅,則雖或有未及降續處,與續田無異,民必樂爲之起墾。申飭査陳諸道,各別勸耕,何如?上曰,依爲之。出擧條相福曰,牙山貢津倉漕卒之偸竊稅穀,歲以爲常,誠極寒心,臣與領·右相,有所酬酢,而湖西前監司今適入侍,亦必詳知此弊矣。上曰,前道臣陳之,可也。編次人具允明曰,漕船直無面之弊,無歲無之,非但爲漕運七邑之痼弊而已,他邑之請得漕倉餘船而裝載者,其無面,亦每每如此,故湖沿諸邑,殆無無逋欠之邑,誠甚可痛,許多國穀,逐年耗失於此輩之手,已極可痛,且船隻改造,歲不下三四隻,安眠島松,亦無可支之勢,此亦不可不慮,宜有變通之道矣。至如七邑守令之解由拘礙,雖出於嚴防無面之意,而事實似有不然者,穀物旣已準納於倉所差使員,準捧裝發之後,船直輩中間偸竊,實非穀主官所可奈何者,此亦宜有變通之道,竝問于大臣而處之,似好矣。京畿監司洪啓禧曰,牙山漕倉宜罷之論,其來久矣,而尙未罷,或謂嶺南則新設所無之漕倉,湖西則遽罷曾有之漕倉,事甚徑庭云,而凡事弊極則改之而已,何必拘於此乎?廢漕倉有三利,國穀無耗失之弊一也,漕軍罷而良役裕二也,又去安眠島船材難支之弊三也。臣則常以爲斷然罷之,宜矣。上曰,此後大臣入侍,稟處,可也。出擧條啓禧先退,上謂相福曰,三揀擇,似當今月內爲之矣。都監工役,至於何境耶?相福曰,竹冊敎命,三揀後當畢造,而銀印及其他事役畢役草記,明日當入之矣。上曰,畢役草記卽爲入之,儀仗輦輿,今日待令於差備,可也,當自內觀之矣。相福先退,上命允明讀警世問答數三條,略有添書。諸臣退出。
上在慶熙宮。常參·經筵以代理停。
議藥廳口傳啓曰,臣今朝率諸醫,入診於世孫宮,則面部顆粒十餘顆外,擧皆落痂,四末顆粒,次次落痂,脈度之平緩,寢睡之安穩,一如昨日,自昨晩至今朝,水澆白飯,五次進服。諸醫以爲,神氣凡節,已至如常,而牛黃膏·安神丸旣已連進,其在愼重之道,今日則竝停止爲宜云。此意,惶恐敢啓。答曰,知道。問安直宿止之,都提調一日一次診視,可也。
傳于鄭夏彦曰,內外中日,依例爲之。
又以傳曰,監軍仍,一番將鄭趾新付標,代之次爲之。
沈履之,以弘文館言啓曰,本館下番副修撰洪樂純,以其親病,陳書徑出,下番將未免闕直,事甚未安。副校理李仁培卽爲牌招,以爲姑降入直之地,何如?傳曰,允。
又以議藥廳言啓曰,申時,臣率諸醫,入診於世孫宮,則面部及四末顆粒,比朝益落痂,脈度平緩,自朝至晩,水澆白飯,六次進服,金銀茶調安神丸一丸,進服之意,惶恐敢啓。答曰,知道。
王世子在昌德宮。常參停。
洪名漢達曰,大司憲李應協未肅拜,執義李河述式暇,掌令二員未差,持平洪晟·李鳳祚在外,今日以監察茶時之意,敢達。令曰,知道。
以京畿監司申本,前領議政金尙魯月廩不受事,令于洪名漢曰,令本道更爲輸送。
以慶尙監司狀達,朔膳進上迄未封進,惶恐待罪事,令于洪名漢曰,勿待罪事,回諭。
以統制使狀達,生靑魚冬至已過,不得封進,惶恐待罪事,令于洪名漢曰,勿待罪事,回諭。
洪名漢,以義禁府言達曰,坡知前僉使趙命周,厭避邊地,極爲寒心,依前例其地定配事,擧條啓下矣。趙命周咸鏡道三水府坡知鎭定配,而依例發遣府書吏,押送配所之意,敢達。令曰,知道。
行都承旨洪名漢書曰,伏以,天休滋至,邦慶無疆,世孫宮痘患,遄臻康復,臣民慶幸,八域惟均,而臣忝隨保護之任,益不勝惶忻蹈抃之忱。臣於此際,伏奉傳旨下者,特加臣資級賞賚,又從以便蕃親承恩敎於咫尺前,惝怳震惕,莫知所以措躬也。臣本謏才蔑學,文質無當,孤立寡儔,墻壁靡依,而遭遇聖明,依籍先蔭,內外踐歷,涯分皆踰,本末長端,醜拙畢露。苟冀大戾之幸免,初無寸勞之可紀。今玆命德之秩,又奚宜而至哉?頃在陪扈之列,忽承加差副提之命,義重嘗藥,浹旬持被,而症候聖順,刀圭不用,其間所擧行者,不過晨夕問安,接待承傳而已。今忽以是而爲臣之功,則臣豈敢當之哉?顧此貳卿之班,地望自別,苟非才猷宿著,齒德老成,則具不可猥授而輕擬也。臣則釋褐不滿一紀,行年未及强仕,自知甚明,人望不屬,而驟躐無漸,冥升不已,臣心之惶赧恧慼,固無暇,而豈不大有乖於淸朝綜核之政哉?噫,爵賞者,人主所以勵世磨鈍之具也。如或加之於匪人,及之於罔功,則將無以激一世而勤後人,明王之愛惜嚬笑,良有以也。金緋寵擢,近多有之,而苟求濫竽,莫如臣比。旣無塵露之報效,徒貽名器之玷累,撫躬慙歎,不直爲身家過福之災而已。伏惟睿鑑之明,不待臣辭之畢,而已有所俯諒者矣。抑臣有區區感泣之私,銘結心腑。曩在丙辰,我邸下冊禮時,臣父以宣冊勞,陞嘉善階。今臣又以王世孫議藥,忝叨賞加,大朝筵敎,至及於此,邦國休慶,前後同符,私門恩榮,父子踵武,不肖之姿,忝爾所生,而特達之眷,若偏臣家,臣雖闔門隕結,將何以仰酬其萬一哉?恩命之下,未卽叨謝,淸齋之時,無路徹籲,徊徨憫蹙,罪戾增積,曾未一日。又伏承知申新命,賞典除旨聯翩繼降,驚惶之極,直欲循墻,而不可得也。顧臣所叨,雖曰序陞,絶諸僚之席,而首六房之任,近密之長,最號淸要,亦非如臣之年少望淺者所可遵據,左右思量,末由承膺,而輪直未撤之前,亦不敢偃處私次,揚揚出入,有靦面目。昨又有大朝入侍之命,不得不章皇入肅,若固有之,擧措郞當,愧懼益切,因仍盤礴,斷無是理,今始直廬陳章,略控血懇。伏乞离明,亟令收還臣資賞,鐫改臣職名,以重官方,以安私心,千萬幸甚。臣無任屛營祈懇之至云云。答曰,覽書具悉。今玆資賞,式遵舊例,卿其勿辭行公焉。
副修撰洪樂純書曰,伏以,臣之老母痰咳之病,越添於近來酷寒,飮啖全却,症形非細,家信踵至,促臣歸護。臣自聞此報,方寸已亂,玆敢陳章,徑出禁扃。伏乞离明,亟治臣罪,以昭法紀,因削臣職,以便救護,千萬幸甚。臣無任屛營祈懇之至云云。答曰,覽書具悉。爾其勿辭,救護母病。
司書沈勗之書曰,伏以,臣世孫宮痘患順經,議藥已輟,賀儀將擧,伏想大小朝喜悅之念,當如何哉?臣無任蹈忭之至。仍念臣通籍許多年,屢叨此宮僚之任,而學識鹵莽,登筵討論,旣乏啓沃之效,稟性愚下,隨事周章,又失輔導之責,而惟以筋力奔走,自擬涓埃仰裨,不計險夷,有命輒膺,絲毫無補,愧懼尙積。不意玆者春坊除旨。,又下於奉命將事之地,臣拜擎兢惶,罔知攸措。固當竣事之後,顚倒入城,趨承不暇,而第臣素患關格之症,越添於冒寒駿奔之際,行禮未畢,彊仆班行,扶出村舍,語音不通,先寒後熱,症樣猝劇,實有頃刻難保之慮。雜試藥餌,賴人將護,歷數日僅得回蘇,昨纔擔曳還次,而顧今餘症尙多危惡,時日之內,萬無蘇完供職之望。當此鎭日開講之時,不可一向虛縻,而且臣目下情勢,有不可自恕者,向於憲臣之書,有以今番一二所監試掌試者之族黨,多參榜眼,至請譴責,則臣亦其時一所參試官也。臣則雖無族黨之參榜者,而彼臺書旣以一竝論斷,則科場事體至嚴且重,人言一出,王章難逭,臣方驚惶懍惕,恭俟嚴勘,雖閑司漫職,固已逡巡,況此書筵侍講之官,尤豈有遽然進身之道哉?今臣情病難强之外,又有斷不可冒膺之一事。弼善臣李興宗,卽臣妹兄也。見今宮官所帶,只是春秋之銜,則娚妹間春秋相避,載在法典,在下當遞,自有例式,則以此以彼,去就一節,非所可論。伏乞离明,亟命攸司鐫臣應遞之職,治臣稽逋之罪,以存公格,以安私分,千萬幸甚。臣無任屛營祈懇之至云云。答曰,具悉書辭。令該曹考例,稟處。
上在慶熙宮。常參·經筵以代理停。
夜自一更至三更,有霧氣。
鄭夏彦,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
沈履之啓曰,王世孫痘患平復頒敎文,當爲製進。弘文提學李鼎輔,待明朝牌招,使之製進,何如?傳曰,允。
王世子在昌德宮。常參停。
鄭夏彦達曰,憲府連日監察茶時,事甚未安。除在外外,大司憲李應協,執義李河述,竝卽牌招,何如?令曰,依。
鄭夏彦又達曰,刑曹參議李彦衡,自鄕上來云,卽爲牌招察任,何如?令曰,依。
鄭夏彦,以吏曹言達曰,通禮院右通禮李光溭呈狀內,身病甚重,勢難察任云,依例改差,何如?令曰,依。
鄭夏彦,又以吏曹言達曰,本曹褒貶坐起,定行於明日,而參議李溵未肅拜,令政院待開門牌招,以爲備員開坐之地,何如?令曰,依。
鄭夏彦,又以吏曹言達曰,新除授江原道都事池應龍呈狀內,八耋老父,病勢危重,萬無往赴之望云,全羅道都事沈翼雲呈狀內,身病猝重,勢難往赴之望云,兩道都事親病·身病,旣如是危重,則不可强令赴任,竝改差,何如?令曰,依。
鄭夏彦,以義禁府言達曰,北道犯越當該地方官三水前府使李邦燁,令該府勘律事,傳旨啓下矣。李邦燁以永宗僉使,時在任所,交代後發遣府書吏拿來,何如?令曰,依。
以江原監司狀達,江陵居良人弼貴等,及黃海監司狀達,海州居部將保壽大,慶尙監司狀達,東萊居私奴太石等,黃海監司狀達,白川碧瀾津船人劉好一等,全羅監司狀達,海南縣山幕洞居閔龜洙等渰死·囕死·燒死事,令于鄭夏彦曰,囕死·燒死·渰死人等,令本道恤典擧行。
上在慶熙宮。常參·經筵以代理停。
夜一更二更,有霧氣。
大殿·中宮殿,王世子遣宮官問安。答曰,知道。王世孫遣講官問安。答曰,知道。
傳于金孝大曰,藥房入侍,有下敎事,提調使之入來。
金孝大啓曰,藥房三提調依下敎來待矣。
傳于金孝大曰,今日日氣稍解,中旬次對,今日爲之,藥房入侍,次對同入。
金孝大啓曰,中旬次對今日爲之事,命下矣。兩司當爲進參,除在外〈外〉,大司憲李應協,執義李河述,竝卽牌招,以爲推移入侍之地,何如?傳曰,允。
傳于金孝大曰,引見。
傳于鄭尙淳曰,禮房承旨入侍。
王世子在昌德宮。常參停。
鄭夏彦達曰,大司憲李應協未肅拜,執義李河述呈辭,堂令二員未差,持平李鳳祥·洪晟在外,今日以監察茶時之意,敢達。令曰,知道。
鄭夏彦又達曰,明日常參,取稟。令曰,停。
以吏曹參議李溵牌不進罷職令旨,令于鄭夏彦曰,推考徽旨捧入。
鄭夏彦,以侍講院言達曰,本院當此逐日開講之時,講官不備,事甚未安。文學徐有元,以親病陳書受由下鄕,上來遲速無期,令政院稟旨變通,以在京無故人,待開政差出,何如?令曰,依。
李顯重達曰,因侍講院草記,文學徐有元,以親病受由下鄕,上來無期,令本院稟旨變通事,依下矣。合有變通之道,何以爲之?敢稟。令曰,改差。
辛巳十二月十三日巳時,上御景賢堂。藥房入診,大臣·備局堂上同爲入侍時,領議政洪鳳漢,右議政尹東度,行工曹判書李益炡,行司直金聖應·洪象漢,右參贊韓翼謩,禮曹判書南泰齊,戶曹判書金相福,漢城判尹金陽澤,司直鄭汝稷·曺命采·李章吾,大司成徐命臣,司直李彛章,戶曹參判洪獜漢,行都承旨洪名漢,左承旨鄭尙淳,執義李河述,副校理李仁培,記事官兪恒柱,假注書兪彥脩,記事宮金敬之·李長老,以次進伏訖。鳳漢曰,日氣極寒,聖體調攝,若何?上曰,日寒若此,氣則難强,而有所思,日又稍解,故先命入診,仍令次對,有事則氣亦勝矣。命醫官診候。醫官金履亨·皮世獜·許礈·李以楷·金德崙·李泰遠等,伏診曰,脈候左右三部調均一樣而小澁,大體似不足矣。提調韓翼謩進湯劑後,上曰,近有舌針之症,必是內熱外寒之致也,蔘橘茶入乾薑,製五貼以進,可也。上曰,日間世孫痘症,何如?鳳漢曰,面部則皆落痂,鼻上二顆,尙不落矣,大體症候平順,遄臻康復,聖心嘉悅,當復如何?醫官只晝日次問候,小臣非敢憚往來,而旣至無憂,則間日往候,何如?上曰,是好矣。東度曰,症候一向平順,實宗社無疆之福,而臣等不勝慶抃之忱矣。上命書曰,今日診筵之命,日寒若此,湯劑欲爲進御而然也,自今日一貼式煎入,勿爲問候,煎止日待下敎入侍,宜矣。出傳敎上又命書曰,有陳賀·頒赦·頒敎,則四品以上例着朝服,無陳賀非親臨頒敎,則例着黑團領。予亦昔年親行矣,今者儀曹不辨于此,無賀儀而皆以朝服磨鍊,非古例也,自今申明定式,若此之故,初命權停例,今日朝下敎于此,因此而思。噫,今日邦慶,陟降所賜,不可尋常,而無陳賀,不坐法殿,不必絳紗袍,昔年宴儀,亦臨于此,再明日當以衮龍袍殿座,景賢堂親行頒,以此分付儀曹,更以思之。今番六禮與大婚有異,且子曰,繪事後素,噫,白首暮年,豈料見此禮?初則臨軒醮戒,只親臨,其餘四禮,亦一依今番頒敎例,亦依世孫朝見禮,皆親臨此堂,而當以衮龍袍殿座,入侍承·史黑團領,正·副使·差備官,皆着朝服,比大婚宜差等,班列只侍臣班,而從上服事,亦爲分付。再明日赦令,旣已下敎,時推蕩滌,依例擧行,百官準職外,只實職軍銜人,當日開政,各加一資,歲抄曾前點下者外,與居中居下,一體蕩滌,而捧傳旨時,給牒敍用,無過其等,只一次捧入,京外放未放,曾已下敎,依赦典例擧行事,分付。出傳敎上命都承旨先退,左承旨鄭尙淳進伏。上顧謂諸臣曰,頃見儀仗,予以爲不意今日見此世孫嬪儀仗矣,今番所入幾何?戶判金相福曰,米不過二百石,以兵曹所費言之,不滿二十同木矣。上曰,三揀擇何當爲之乎?鳳漢曰,今月內,足當爲之矣。上命書曰,再明日殿座時刻正時前二刻,肄儀禮畢後,以午正二刻擧行,分付。出傳敎上曰,下闕注書草冊在此乎?尙淳曰,無上來之事矣。上曰,日記修整後,始爲來納乎?尙淳曰,然矣。上命入祭報府讀奏,至大祝李仁默·蔡廷夏。上曰,此人未通淸乎?尙淳曰,未矣。上曰,侍從非爲不足,而何必以此而塡差耶?仍命書曰,近者侍從之臣不少,而大祝申飭之下,社稷大祝,以未通淸文官塡差,事之寒心,莫此爲甚,當該郞廳,令該府處之,下敎之下,望祭宮闈令,亦不塡名,當該內侍府郞廳,亦令該府處之。出傳敎又命書曰,再明日侍衛禁軍,只入直擧行,繖扇外,儀仗輦輿,元良行禮置之。出傳敎鳳漢曰,此,咸鏡前監司李彛章狀啓也。備陳本道各色軍兵操鍊之政,廢置疎虞之狀,仍以爲每年十月壯砲及武學分三次五日私操,可以一望畢操,歲飜解凍前,以此私鍊之軍,設行輪操,親騎衛亦分三次,今年鍊中部,明年鍊左部,再明年鍊右部,吏奴作隊,親兵攔後,居在營底,每年參操,到第四年,始行三部大操,每年春犒饋之資,此是一部操鍊,所費不多,自朝家別爲區劃,而大操設或有故,每年一部操鍊,不許頉啓事,請令廟堂,稟旨講確,分付矣。上曰,舊伯進前以奏,可也。司直李彛章曰,咸營獨鎭馬步軍兵,爲一萬八千名,苟行大操,犒賞之費無出處,故設置五十餘年操鍊,只是四次,間或有十四五年曠闕者,軍兵十五簽丁,年至三十者,不識習操之爲何事,此甚可悶矣。此軍卽三部之制,臣意則與其事鉅力綿,一直廢棄,無寧每部輪操之爲宜,故有此所論矣。上曰,犒饋之資幾許?彛章曰,大操時自有朝家區劃及道臣月課米取用之規,一部犒饋,當爲大操所費三之一,而將領標下,則每年參操,似當計此磨鍊矣。鳳漢曰,分操之論,誠得要道,事當許施,而犒饋之資,雖曰比合操時,爲三分一,本營事力,果可支當與否,姑難明知,令時道臣十分商量,更爲狀聞後,稟處,何如?上曰,分操依施,犒饋待狀聞,稟處,可也。出擧條鳳漢曰,此前忠淸監司具允明狀啓也。以爲臣營所屬城操,今方設行,而犒饋賞格之資,依甲戌例,以米磨鍊,則當爲三百餘石,城屬軍校輩之散在各邑者,旣令赴操,則除番米自當蠲減,而給代不足數,亦爲一百二十石零,就本城軍餉耗米中,年年劃給事,定式施行,而若其停操之年,則量宜會減,修補軍器事,請令廟堂稟處矣。今年城操,旣已停止,無容更議,而餉耗所關甚重,年年劃給,實是行不得者,所請勿施,何如?上曰,依爲之。出擧條鳳漢曰,前因關西道臣狀啓單蔘十五斤,更爲卜定北道矣,卽見咸鏡前監司李彛章狀啓,則以爲單蔘之卜定於南北關者,嚴飭貿納,而至於三木·甲山,則一年所採,不過三四斤,今雖盡取,不能滿卜定之三分一,而三木·甲山民之弊極矣。今若發令官貿,則其弊無窮,依前聖敎永除事,更令廟堂稟處爲請矣,北貿之數,旣已分定之後,不可許減,若其某邑貿取一款,自有道臣分排,至於三木·甲山,無時貿蔘之規,依前永禁,何如?上曰,依爲之。出擧條鳳漢曰,此東萊府使權導狀啓也。退休關白告訃差倭,今已出來,京接慰官及差備譯官等,催促下送,弔慰書契,趁時撰送,今此問慰譯官,渡海兼付入送事,亟令廟堂稟處爲請矣。頃因前狀定奪,接慰官旣已下去,他餘事亦已擧行,此狀啓別無稟處之事,置之,何如?上曰,依爲之。出擧條鳳漢曰,惠廳堂上今方有窠,頃日筵中,歷論可合人之時,聖意已屬於宰臣金致仁矣。致仁今已終制,事當差下,而從二品之兼惠堂,雖多前例,近年以來,輒以正二品差下,金致仁乃是亞卿,臣之不稟直差,有所不敢,何以爲之乎?上曰,資級何論?靈城,亦以從二品爲之矣,以金致仁差下,可也。鳳漢曰,漢城右尹金致仁,旣已終制,行司直趙暾,今已還朝,竝備局堂上差下,使之察任,何如?上曰,依爲之。出擧條鳳漢曰,婚嫁之顧〈助〉過行,大有關於王政,而都下士夫之最窮困不成人倫者,尤爲矜悶,近來連有特敎,而今年又將盡矣,申飭京兆賑廳,另抄至貧至窮之類,急速顧助,以爲趁時過婚之地,何如?上曰,所奏誠是,分付該廳,着實擧行,可也。出擧條鳳漢曰,事雖微細,有關王化,敢因言端而仰達,臣聞柳姓兩班家,有老處女兩人,一則壬寅生,一則甲辰生,其兄則春間自賑廳顧助過婚,其弟則尙今未嫁云,其家長從當嚴治,而爲先分付京兆賑廳,斯速成婚則似好矣。上曰,依爲之,責在判京兆,推考使之擔當,今二十日內,卽速過婚,可也。出擧條鳳漢曰,都政不遠,吏曹參議李溵,陳書違牌,尙不行公,事體殊極未安,推考警責,牌招察任何如?上曰,依爲之,從重推考,使卽行公,可也。出擧條禮曹判書南泰齊曰,王世孫嘉禮及痘候平復慶科,明春三月兼行於謁聖科事,命下矣。此是合二慶之科,而科日若待嘉禮後推擇,則八路士子,似有未及赴試之慮,謁聖吉日,預先推擇,何如?領議政洪鳳漢曰,謁聖與稱慶事體,固不可合而同之,且科制變通之後,慶科之必待九月,甚法甚嚴,今若一開推移進退之路,則其爲弊如前紛雜,臣意則明春謁聖,依成命擧行,慶科依定式設行於九月,斷不可已矣。上曰,予意亦然,所奏誠是,依爲之。出擧條泰齊曰,從前謁聖臨時命下,故卽爲擇日以入,而今番則雖先期下敎,旣不兼慶科,待歲飜,當推擇日子以入乎?上曰,依爲之。出擧條漢城判尹金陽澤曰,京兆,卽聽訟衙門,亦嘗禁斷各廛濫用稱子,而凡訟斷等事,必有堂上手決然後,郞廳擧行,判官李信圭,頃以折艸廛都賈私用稱子事,有所稟目査覈之際,不待堂上手決,任自杖治,本府前或有此弊,今亦襲用謬例,此雖郞官疎率之致,而其在事體,不可置而不論,當該郞廳從重推考,此後此弊,另飭嚴禁,何如?領議政洪鳳漢曰,郞廳,何可擅用刑杖於堂上所不知中耶?不達則已,旣達則只請推考,事體反輕,當該郞廳汰去,判京兆推考,何如?上曰,依爲之。出擧條戶曹參判洪麟漢曰,俄者判尹,以本府郞之經治烟草廛人事仰達,而刑曹亦有此弊,日前該曹推捉該廛頭目云,故臣詳問事狀,則捉去多日,只問都賈與否而放送云,法司的知市民冒禁之狀,則捉囚嚴勘,何所不可,而此則無所執贓,徒煩發牌,廛民之許久待令於法曹,曹隷之公然出沒於廛肆,其害有不可勝言。京兆而旣如此,秋曹而又如此,罪無可據,弊則滋甚,臣方待罪市署,事關廛民,而旣有言端,敢此仰達,宜有申飭之道矣。上曰,該堂誰也?麟漢曰,聞是參判矣。上曰,聞甚可駭,該堂罷職。領議政洪鳳漢曰,廛人輩亂廛與都賈等罪犯,法司固當以法嚴懲,而其若非亂廛而謂之亂廛,非都賈而謂都賈,頻頻發牌,推捉不已,則未見其立法,反致擾民,此豈但官員之過?亦由於下屬瞞告之致,而從中徵索,民受弊,臣曾帶該署提擧時,習知此弊,此後則市民罪狀彰著者外,風聞發差,一切禁斷,其餘小小釐正規治等事,付之該署,如有作弊於暗密之地,而終至現露,則當該官員初不檢飭之罪,亦爲科斷事,定式嚴飭,何如?上曰,依爲之,下吏欲爲下敎,赦典當前,勿問,此後若有此弊,刑推定配事,分付。出擧條執義李河述曰,目今治政,何莫非緊務要道,而悠悠萬事,終莫如敎導世孫,世孫新經聖痘,方非課學之時,以凡人言之,乃出就外傳之年,寒盡陽生,正宜篤學成德,而德學成就,必須山林讀書之人,小朝招籲,誠非不切,尙無于于登途之聞,伏願自大朝,至誠下諭,俾致講筵,以得薰陶成就之效,千萬幸甚。上曰,所奏誠是,頒敎後,當以誠招致矣。出擧條而旣有朴聖源·李養源二人,何必緊急乎?鳳漢曰,李養源則已下去云矣。上曰,然乎?李仁培曰,其下去之時,世孫頗有悵然之意矣。上曰,貴事貴事矣。河述曰,生民休戚,專係守令,八路豐歉不齊,賑救之責,方春甚急,見今大政不遠,親臨有命,而臨政擇人之敎,每歸文具,今番則預爲申飭銓官,留意揀材,各別致精,勿如前日隨窠得人,以圖實效事,嚴飭銓曹,何如?上曰,所奏誠是,申飭銓曹。出擧條河述曰,祭享時申飭祭官,前後何限,而每當大祭,輒有事之寒心之敎,而視若例飭,復踵前套,今日入待,又下此敎,決不可令該府處之而止,當該郞官罷職不敍,以懲其慢忽之罪,何如?上曰,依爲之。出擧條上命書曰,正當歲初,春耕不遠,明春謁陵後,乾犒饋擧行事,分付。出傳敎李仁培曰,玉堂方在外者多,無以備員矣。鳳漢曰,實無推移入番之路云矣。上命書曰,在外儒臣及洪樂純·李得培竝許遞,其代再明日政,以在京無故人擧行事,分付。出傳敎上命書曰,東南關廟,皇使受命所建者,昔年皆臨有御製而定拜,事體重矣,至情祈禱抽籤等事,其雖勿禁,其他淫祀瀆褻等事,一切嚴禁事,申飭兵·禮曹。出傳敎上曰,今番歲抄,吏曹只當抄出單子,啓下矣。尙淳曰,曾前點下者,是謂年久流來不得點下之類,此外則似當一傡書入矣。上曰,然矣。備堂先退,上命持入頒敎文,尙淳進讀。上曰,兵判家遣內醫持藥物看病事。出榻敎諸臣退出。
辛巳十二月十三日午時,王世子坐德成閤。持公事入對時,右副承旨李顯重,事變假注書趙錫龍,記事官金瑞應,說書尹塾,以此進伏訖。顯重曰,此咸鏡監司趙明鼎狀達也。南兵使尹九淵,與高原郡守姜柱河,端川府使鄭汝曾,有妹夫相避之嫌,令該曹依例改差事爲請,故敢稟。令曰,狀文入之,顯重跪傳承言色,卽下踏達字判付後,諸臣退出。
辛巳十二月十三日二更,上御思賢閤。承旨入侍時,右承旨金孝大,假注書兪彦脩,記事官金敬之,記事官李長老,以次進伏。上謂孝大曰,望祭祝文,繼之以告由祝辭乎?孝大曰,然矣。上曰,如此之時,痰氣往來,欲進湯劑,而下敎于藥院,則外間似必驚動,故召承宣下敎,承旨須以代房進去,藥院建功湯一貼煎入,勿爲通知于提調,可也。諸臣退出。
上在慶熙宮。常參·經筵以代理停。
自初更至三更,有霧氣。
洪名漢啓曰,藥房三提調爲承候來待矣。傳曰,入侍。
傳于鄭尙淳曰,權禮,禁軍排立置之。
傳于金孝大曰,編次人使之入來,而頃日持入者持入。
金孝大啓曰,編次人洪麟漢依下敎來待矣,傳曰,入侍。
傳于洪名漢曰,藥房提調同爲入侍。
洪名漢啓曰,藥房三提調依下敎持湯劑來待矣。傳曰,入侍。
又傳于□□□曰,藥房三提調持湯劑入侍。
傳于金孝大曰,承旨持殿最待下敎入侍。
又傳于□□□曰,摘奸宣傳官,副提調入侍時同入。
又傳于□□□曰,明日則頒敎與開坼相値,似爲頉稟,而此後藥房,雖或問安,中日則依例爲之。
又傳于□□□曰,副提調入侍。
金孝大,以兵曹言啓曰,禁軍祿試射時,沒技人別單中懸註以入之意,敢啓。傳曰,知道。
事變假注書趙錫龍改差,代以睦善恒爲之。
加出假注書尹塾遷轉,代以林德躋爲之。
王世子在昌德宮。常參停。
李顯重達曰,憲府連日監察茶時,事甚未安。除在外外,未肅拜不爲行公人員,竝卽牌招,何如?令曰,依。
執義李河述達曰,請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情,請稟于大朝,爟·爣諸子,竝令絶島移配。請殺獄罪人老秋,僞造印信罪人梁德秋,稟于大朝,竝命依律勘斷。請僞造印信罪人河世仲,殺獄罪人申後辰·張厚男,仰稟大朝,竝命依律勘斷。請新除授持平洪晟,大司諫朴道源,司諫柳觀鉉,獻納南雲老,正言洪應輔,竝斯速乘馹上來事,下諭。答曰,不從,下諭事,依達。
左參贊李昌誼書曰,伏以,惟天惟祖宗,眷佑我邦家,王世孫痘疹之候,遄臻康復,中外懽忭,曷有其極?臣頃蒙恩由,歸省先壟,榮寵所曁,感結幽明,第於峽路往還,連値雨雪大作,觸冒感傷,已自非細,而仍又力疾奔走於月前公故,遂致表氣彌留,宿恙闖發,熱而如擁洪爐,頭暈而如在舟車,膈痞喉閉,勺水難下,最是頑痰,注結於腰脅要害之處,浮高刺痛,若將成濃,轉側須人,成一蘧蒢,雜試灸,了無分效,諒非一時偶感之比,實有仍成廢疾之慮。目今國有大慶,頒敎隔日,諸司貶坐,飭旨申嚴,而以此病狀,萬無跬步蠢動之勢,虧分闕禮,罪合萬殞,伏枕震悚,求死不得,玆敢略申疾痛之呼,仰請威罰之加。伏乞离明,俯賜鑑諒,特令攸司,重勘臣辜犯,以警具僚,俾安賤分,不勝幸甚。臣無任屛營祈懇之至云云。答曰,覽書具悉。卿其勿辭,調理行公焉。
校理李聖圭書曰,伏以,天休滋至,邦慶無疆,王世孫痘候,遄臻康復,臣民慶忭,中外惟均。仍念臣頃當太廟親享之時,忝叨執事之列,而情地兢蹙,違召待勘,不得入參於親臨誓戒之班,畢竟編配之罰,臣獨倖免,則區區廉義,尤不敢冒沒趨詣於駿奔之列,臨急煩稟,自速罪戾,近地譴補,恩出曲貸,臣誠以罪爲榮,只切感惶之忱。曾未幾何,遄蒙內擬之命,玉署新除,遽及於蹙伏訟愆之中,恩誥遠降,馹召繼辱,榮光所被,島氓改觀,含恩畏義,固當竭蹶趨承,以伸叨謝之忱,而顧臣所叨之職,卽是從前力辭之地,臣旣自講甚明,自畫甚固,則今何可憑恃翦拂之恩,唐突爲冒應之計哉?況臣素患痰癖之疾,越添於當寒跋涉之餘,諸般症情,一倍危㞃,僵臥旅店,蠢動無路,以此病狀,萬〈無〉自力前進之勢,曠日淹滯,冞增悚惕,玆敢從縣道,仰伸疾痛之呼。伏乞睿慈,曲察肝膈之懇,亟許鞶帶之褫,仍治臣辜恩慢命之罪,使公體嚴而私心安焉。臣無任屛營祈懇之至云云。答曰,覽書具悉。爾其勿辭,斯速察職。
辛巳十二月十四日辰時,上御思賢閤。藥房入診入侍時,都提調洪鳳漢,提調韓翼謩,副提調洪名漢,記事官兪恒柱,記事官金敬之,李長老,醫官金履亨·方泰輿·許礈·李以楷·李泰遠·金履固·吳道炯,以次進伏訖。鳳漢曰,聞甚驚惶矣,夜來,聖候調攝,若何?上曰,臥猶不安,昨日次對不爲,可也,而開坼在前,故强氣爲之,痰氣挾冷闖發矣,以前則此氣久不下,今則卽爲還下,故不妨於起立矣。昨夜一番泄瀉,似是放痰,而有聲無放,不快矣,今則其氣在於下部,而腹中潰亂,慮或失睡,偶然一寢後頗勝,其氣快降,則有若雲捲靑天,不必爲慮矣。鳳漢曰,卽今氣亦往來乎?上曰,近者日甚寒,故連處煗室,不知其酷寒矣,昨日殿座時,寒甚矣。鳳漢曰,殿下每恃氣,而雖當極寒,衣襨甚薄,故如是矣。上曰,近則予氣不如前矣。履亨曰,昨夜一次泄瀉甚好,必是放寒痰矣。上曰,然矣。履亨曰,一次放痰後旋止,果好矣。鳳漢曰,水刺進御乎?上曰,藿羹和白粥進之矣。鳳漢曰,此甚好矣。履亨診訖曰,脈候左右三部甚大,而其中又有數滯之氣,胃脈不足則一樣矣。上曰,正氣散,似好矣。履亨曰,正氣散雖無妨,而都不若理中湯之爲效矣,今日則此藥可進三貼矣。鳳漢曰,或挾外氣耶?履亨曰,非外氣也,今日若許進三貼,則薑桂各減五分,似好矣。上曰,此雖外氣,建功湯則好矣,薑桂各減五分,可也。湯劑將進時,翼謩曰,薑桂今有減分之敎,已煎之藥,則減分前藥,何以爲之乎?鳳漢曰,一貼則不必關係矣,仍進御理中建功湯一貼,晩後更爲煎入事。出榻敎鳳漢曰,臣等今日當更爲入侍,而醫官一員,使之入直,似宜矣。上曰,一員入直,可也。鳳漢曰,然則臣等各一人輪直,何如?上曰,今雖如此,氣降則快愈,勿爲之。鳳漢曰,都承旨則事當入直矣。名漢曰,副提調則如此之時,例爲入直矣。上曰,前旣直宿於昌德宮,今此入直之請,似然矣。鳳漢曰,聖候若是,明日不可親臨矣。上曰,今此國慶,陟降攸賜,故初欲仰謝矣,今不可爲之矣。傳曰,明日頒敎,氣候若此,依前下敎,權禮行之,而欲行之事,其宜示意處所,依昨日下敎,旣不親臨,二品以上,崇賢門內行禮,二品以下崇賢外行禮,赦典·歲抄·開政等節,亦依昨日下敎擧行。出傳敎鳳漢曰,褒貶申飭之下,臣府則緣臣直宿,未能擧行,此雖事勢之似然,而惶恐則甚矣。上曰,司錄一員,雖不褒貶,事勢如是,何必關係乎?仍命注書,宗各司褒貶封不封,這這知入,賤臣知入以奏。上曰,宗親·儀賓兩府,亦爲封進,可謂申飭之效矣,仍下敎曰,灰洞消息,何如?鳳漢曰,今則幾爲如常云矣。上曰,瘢痕顯然耶?履亨曰,今雖小有痕,不久似無矣。上曰,世孫則何如?鳳漢曰,世孫則無痕矣。上曰,柳婚顧助事,提調與判尹當爲之矣。翼謩曰,臣昨日下敎後往復于判尹矣。上曰,婚處使其娚得定爲可耶?翼謩曰,其娚則似可易得矣。上曰,顧助之前例,何如云耶?翼謩曰,未及考見前例矣。上曰,承旨書之。傳曰,暮年追慕,隨事興懷,昔年入侍慈殿之人,昨聞月玉作故已久云,其雖晩也,令該廳恤典擧行。出傳敎諸臣退出。
辛巳十二月十四日未時,上御思賢閤。藥房入診,編次人同爲入侍時,都提調洪鳳漢,提調韓翼謩,副提調洪名漢,編次人洪麟漢,記事官兪恒柱,記事官金敬之·李長老,醫官金履亨·方泰輿·許礈·李以楷·李泰遠·金履固·吳道炯,以次進伏訖。鳳漢曰,午間,聖候調攝,若何?上曰,左右轉輾,臥而消日,淸痰作孽,如廁無算矣,俄者暫睡,覺後頭暈矣。鳳漢曰,如廁之頻數,甚悶矣,其間水刺進御乎?上曰,藿羹和粥進之,而此亦不多矣。鳳漢曰,幾次如廁耶?上曰,度數無算,所放如酸漿房而不快,故後巾置於袴內矣。履亨診訖退伏曰,脈候左右三部,度數不調均,而數滯之氣有之,大抵昨日殿座時,觸冷之致也。上曰,今日則日氣頗勝,予於如廁時知之矣。履亨曰,大體脈候,比朝差勝矣。上曰,然乎?湯劑進御後,上曰,予今雖如此,差後則如雲捲矣,腎瀝湯亦無效矣。鳳漢曰,奉朝賀李喆輔及摠戎使崔鎭海,則俱皆見神效於此藥云矣。上曰,然乎?鳳漢曰,摠戎使之子亦善矣。上曰,然矣,而崔朝岳,亦甚嘉矣。鳳漢曰,此人則例人,而其子則以十六歲之兒,果爲夙成矣。理中建功湯一貼,夕後更爲煎入事。出榻敎鳳漢曰,都承旨旣已入直,夕後煎入時使之持入,何如?上曰,好矣。鳳漢曰,兩醫官亦使之同入,宜矣。上曰,使之同入,可也。鳳漢曰,今番齎咨官,頃有待御史按覈後發送之下敎,而旣是形止而已,則不必遲待按覈,且先送形止之咨,則按覈後更咨,雖或遲滯,更無可慮,依趙自英時例,斯速發遣咨文,雖以文任撰出事定奪,弘文提學李鼎輔,引私義不製,亦依前例,使知製敎,卽爲撰出,何如?上曰,依爲之。出擧條上曰,方孝民使之召入,孝民入來。上曰,貌如乃父,而鬚髥酷似矣,方泰輿之父名何?泰輿曰,世謙矣。上曰,然矣,金履亨父名若礪,而意味好,故予果不忘矣。命麟漢讀警世問答至半許,上曰,止之。欲爲消日,故命讀而過於中道矣。諸臣退出。
辛巳十二月十四日初更四點,上御思賢閤。藥房入診,宣傳官同爲入侍時,副提調洪名漢,記事官兪恒柱,記事官金敬之·李長老,宣傳官金處坤,醫官金履亨·李泰遠,以次進伏訖。上曰,都提調在直房乎?名漢曰,俄有副提調持入湯劑之敎,故都提調則出去矣。上曰,留門乎?名漢曰,然矣。仍奏曰,夕間,聖候調攝,若何?上曰,痰氣尙有,而大便後重不快矣,建功湯於此症,亦好耶?履亨曰,好矣。上曰,先爲診候。履亨診訖退伏曰,脈候左右三部,遲則比夕小勝,而有數滯之氣,大體不足則一樣矣。上曰,莫重下敎,中官錯傳,承旨書之。傳曰,莫重下敎錯傳,當該中官,令該府處之。出傳敎湯劑進御後,上曰,此藥於泄瀉亦好耶?履亨曰,然矣。上曰,承旨書之。傳曰,噫,今暮年其雖憊臥,一心猶在爲世除弊也,昨日困憊之中,其欲寓懷,問于入侍醫官,廳規大抵翰苑·宣廳,其雖刻薄者多,此則予則曰,自此以後,新進可以抑制也。此正愛禮存羊之義,其何言也?而因此而有一擧而三隅反者,曾見東平都尉公私聞見,茶水除飯,誨語勤摯,且隆福殿中,次聶夷中田家詩,付于兩柱,曾聞各廳新來之飯,以調雜色,人不可食云,予則每體聖德,道見除飯之在地者,則必令止步而精掃,欲取眼目之一快,抛棄辛苦之粒食,此非周公述稼穡篇之意,此後諸廳暴殄天物之事,一切嚴禁,予見多矣,故差備所屬爲曹司者,有飮冷之事,暑月猶難,況深冬乎?有因此而抱終身之恙者,而凡人氣稟,異於古時,若値暑月,膠漆暴乾,飮暑必矣,雖一時快意,以張子民吾同胞之意,若或差謬,雖悔何及?差備所屬飮冷之事,一傡禁止,而聞此不禁,是豈漢明,觀明堂圖,而除笞背之法,漢文,見緹縈書,而除肉刑之意乎?雖無此,亦多他般,豈無抑下之道乎?此後一切禁之,予亦少時勝於杖笞,故亦有犯之者,而一揮項之際,手若生疎,頸項倒焉,雖不觀此,予亦尋常戒之者,此法闕中中官年少怙勢之家,其弊甚矣,杖痕猶可全也,仄項其何若前,此所以一擧三隅反者也。莫曰事微,事係暴殄,亦係人命,噫,白首暮年,靳靳者此也,呻吟而臥,若是呼寫,宜體此意事,令備局申飭中外。出傳敎上吐蛔曰,自俄時喉間有痒氣,此蟲今乃吐出,今則膈間快矣。履亨曰,此蛔之吐,果好矣。上曰,此氣虛所致耶?履亨曰,膈間痰氣回斡,故蛔亦乘氣而斡旋,失其所而自出矣。上曰,此是人龍,不必陋矣。醫官來視,履亨·泰遠曰,氣虛則色白,氣實則色赤,此蛔則色好矣。上曰,甚快矣,仍命宣傳官進前奏,處坤進伏。上曰,汝爲書啓而來乎?處坤曰,山圖摸來矣,上覽圖訖。處坤曰,戶曹及都監,因烟軍進告,各送別將,而卽今新道臣下去之路,聞其紛紜,卽上送兩別將,遣親裨看色後,從多以報該曹次,已爲試鍊三斗碎鐵,則所出銀五兩·鉛二百餘斤,銀穴則五,而二穴絶脈矣。上曰,領相處仔細傳之,可也。名漢曰,明日湯劑,何以爲之乎?上曰,明日都提調及提調,使之早入,可也。名漢曰,明日頒敎時,散班侍從人,付軍職然後,可以進參矣。上曰,以榻敎書之,曾經侍從未付軍職人員,一傡卽爲口傳付軍職事。出榻敎諸臣退出。
上在慶熙宮。常參·經筵以代理停。
夜一更,有霧氣。自二更至四更,月暈。
沈履之,以都摠府言啓曰,今日入直內三廳武兼禁軍及軍兵等,當爲中日習射,而頒敎及上前開坼相値,不得爲之之意,敢啓。傳曰,知道。
洪名漢啓曰,藥房三提調,依下敎持湯劑來待矣。傳曰,入侍。
藥房三提調,爲承候來待矣。傳于洪名漢曰,提調入侍。
又傳于□□□曰,藥房三提調持湯劑入侍。
洪名漢,以弘文館言啓曰,臣尹得孟因下敎往問于判中樞府事臣趙載浩,則以爲病伏昏憒,俯詢之下,未克仰對,不勝惶恐,工曹參議臣金元行以爲,臣素昧禮學,且不敢以儒臣自居,前後詢問,一不得仰對,今以太廟莫重之禮,又辱王人,而株守難改,未免使之虛還,臣罪至此尤萬萬,惟俟斧鉞之加而已。前縣令臣申暻以爲,臣之顓蒙庸品,本不敢妄有論列於詢問之下,而今在疾病癃痼,情勢危蹙之中,尤無以强有妄對,惶惕俟罪之外,不知所達。前縣監臣崔載興以爲,臣以至陋至賤,每煩詢蕘之盛,已是萬萬匪分,而況太廟之莫重典禮,尤不敢容喙者,徒紆誤恩,虛辱近侍,益增惶蹙,措躬無地。前持平金亮行以爲,微末賤臣,跧伏田間,而玉署之臣,承命遠來詢以太廟莫重之疑禮,臣於是,惝怳悚蹙,不知所以自措也,臣前此嘗蒙詢禮,而不得仰對者,誠以全蔑知識,不敢以儒臣自處故耳,今亦何敢不揆本分,而妄有所論列耶?虛辱嚴問,尤增震越。軍資監正臣洪啓能以爲,臣猥以萬萬無似之身,謬辱選籍,凡有朝家問議,混廁儒臣之列,輒勤歷詢之命,每念上貽玷辱,直欲惶愧而死,加以近日以來,喪威震剝,神精都亡,宿疾添劇,氣息如縷,負席昏墊,作一籧篨,顧此床簀危喘,若將朝暮就盡,雖於尋常酬接之節,猶且十顚而九錯,矧玆宗廟疑文,是爲何等典禮,而尙可以抖擻振策,辨證於其間耶?義在不敢,而病實難强,淸問之下,無以隨衆獻議,伏地隕越,唯譴罰是俟而已之意,敢啓。傳曰,知道。
又以議政府司錄,以領右相意啓曰,今辛巳秋冬等褒貶,當爲等第,而臣等連有公故,限內不得磨勘之意,敢啓。傳曰,知道。
又以吏曹言啓曰,曹所屬司饔院·宗簿寺官員等矣,今辛巳年秋冬等褒貶,當爲等第,而因本司提調有故,限內不得磨勘之意,敢啓。傳曰,知道。
又以戶曹言啓曰,本曹郞廳及所屬各司官員,今辛巳年秋冬等褒貶,依前例磨鍊以入,而軍資監內贍寺,則都提調·提調有故,未及磨勘,至於司宰監內贍寺去春夏等褒貶,因各其司提調有故,不得限內磨勘矣。今則其時官員,旣多遷轉,有難考績,依前例蕩滌,何如?傳曰,允。
又以禮曹言啓曰,今此本曹褒貶,所屬各司官員等參謁時,奉常直長鄭錫台,成均館博士孟儒龍,學正裵聖兪,學錄金學洙,學諭方禹坤,俱以受由在外,懸頉不爲來參,事甚未安。以本司褒貶不爲之致,雖不得等第,不可置之,竝令吏曹中考施行,何如?傳曰,允。
又以禮曹言啓曰,今此本曹褒貶啓本,四學官員等第中一處,徽寧殿參奉等第中一處,典醫監官員等第中二處,刀擦之意,敢啓。傳曰,知道。
又以兵曹言啓曰,本曹今辛巳年秋冬等褒貶,判書臣具善行,身病甚重,限內不得磨勘之意,敢啓。傳曰,知道。
又以禮曹言啓曰,今此本曹褒貶時,禧陵參奉任璸,以本曹判書南泰齊相避,不爲同議磨勘,而別啓本等第以入之意,敢啓。傳曰,知道。
又以禮曹言啓曰,各陵殿園墓及本曹郞廳·四學童蒙敎官,掌樂院·通禮院·禮賓寺·東西氷庫·典醫監·司畜署·典牲署·歸厚署·東西活人署·圖畫署官員等,今辛巳年秋冬等褒貶等第以入,而宗廟署·社稷署·弘文館·藝文館·春秋館·承文院·成均館·奉常寺·觀象監·司譯院·內醫院·惠民署·東南關王廟官員等褒貶,各其司領事·提調堂上有故,不得一時磨勘之意,敢啓。傳曰,知道。
又以工曹言啓曰,本曹郞官今辛巳秋冬等褒貶,及屬司中掌苑署,今辛巳秋冬等褒貶,合二度磨勘以入,而繕工監·瓦署·造紙署·典涓司,今辛巳年春夏等褒貶,旣不得行於當時,且其時官員,亦多有遷轉者,依例蕩滌,尙衣院·繕工監·瓦署·造紙署·典涓司,今辛巳秋冬等褒貶,因其各該司提調之有故,限內不得磨勘之意,敢啓。傳曰,知道。
又以敦寧府言啓曰,府郞廳等今秋冬等褒貶,當爲磨勘,而首堂上未差,限內不得爲之之意,敢啓。傳曰,知道。
又以忠勳府言啓曰,今辛巳年秋冬等褒貶當爲磨勘,而本府有司堂上豐恩君臣趙載浩在外,限內不得〈爲〉之之意,敢啓。傳曰,知道。
又以宣惠廳郞廳,以都提調意啓曰,本廳郞廳今辛巳秋冬等褒貶,當爲等第,而臣等俱有公故,限內不得磨勘之意,敢啓。傳曰,知道。
沈履之,以中樞府言啓曰,本府郞廳及醫員錄事等,今辛巳秋冬等褒貶當爲磨勘,而領府事臣金尙魯,判府事臣趙載浩俱在外,判府事臣鄭翬良有病故,限內不得爲之之意,敢啓。傳曰,知道。
又以訓鍊都監從事官,以都提調意啓曰,今此將官褒貶啓本中,刀割一處之意,敢啓。傳曰,知道。
又以訓鍊都監從事官,以都提調意啓曰,今辛巳秋冬等褒貶磨勘以入之意,敢啓。傳曰,知道。
又以御營廳言啓曰,本廳從事官及諸將校,今辛巳年秋冬等褒貶,當爲等第,而都提調臣趙載浩在外,限內不得磨勘之意,敢啓。傳曰,知道。
又以禁衛營言啓曰,本營從事官及諸將官,今辛巳秋冬等褒貶,當爲等第,而都提調臣金尙魯在外,限內不得磨勘之意,敢啓。傳曰,知道。
李顯重,以兵曹言啓曰,歲抄曾前點下者外,與居中居下一體蕩滌事,命下矣。在前別歲抄時,有準期不敍書入之例,今番則何以爲之?敢啓。傳曰,準期不敍書入。
沈履之,以弘文館言啓曰,今日政新除授玉堂,待下批仍卽牌招察任,何如?傳曰,允。
加出假注書林德躋在外,代以柳侗爲之。
有百官加下批政,判書李鼎輔進,參判金尙喆式暇,參議李溵進,右承旨金孝大進。吏批啓曰,春坊今當差出,而擬望之人乏小,外任竝擬,何如?傳曰,允。吏批啓曰,侍從臣父年七十人,每於歲首抄啓加資事,載在法典矣,新有應推恩,雖非歲首,抄啓加資矣,侍從臣父年七十人,別單書入之意,敢啓。傳曰,知道。以李憲默·李澤徵爲掌令,李廷烈爲正言,鄭晩淳爲應敎,洪樂仁爲校理,洪秀輔爲修撰,南玄老·尹勉憲爲副修撰,鄭昌淳爲文學,柳善養爲司書,李海重爲兼弼善,李奎采爲刑曹參判,愼爾復爲右通禮,閔鎭龍爲奉常正,李堣爲翊禮,李性遂·任觀周爲吏曹佐郞,趙曮爲副提學,李得永·李樸爲刑曹正郞,任濟遠爲兵曹佐郞,金載玉爲禮曹佐郞,李行萬爲兼引儀,南龍見爲典籍,權師彦爲注書,李齊聃爲萬寧殿參奉,金鼎鎭爲敦寧參奉,鄭運一爲端川府使,李慶熙爲高原郡守,權濟應爲金堤郡守,諭善單朴聖源,兼喬桐府使單趙濟泰。兵批百官加下批,判書具善行上書入達,參判沈鏽病,參議李渙病,參知李長夏昌德宮入直,參知柳健進,右承旨金孝大進,同知單李之模,僉知單白鳳獜,副司果宋宅休,副護軍鄭允明·金光國。口傳政事,副司直金器大·沈墢,副司果洪樂命·李堣·李正吾·李基德·呂善應·任希敎·李壽鳳·宋德中·趙擎·李堉·安復駿·朴弼燧·李憲默·金會元·李弘稷·南彦彧·朴致隆·沈瑴·奇彦觀·李光溭·許彙·李運海·李萬恢·李顯祚·李秀逸·邊得讓·李澤徵·朴海潤·安正仁·愼爾復·洪樂仁·許采·徐海朝·尹在謙·任毅中·朱炯質·金蓍耉·李之晦·趙台祥·金汴光·金和澤·李亨逵·朴師海·金相翊·洪樂純·李得培·李聖圭·徐有元·沈勗之·李鎭恒·申益彬·任珹·李性遂·李永祜·任希孝·李祉承·李鎭衡·金載祿·朴取源·鄭昌順·李行源·洪錀·金履禧·韓鏶·李廷烈·任瑎·任觀周·徐秉德·李載顯·李仁采·柳匡國·姜必履·朴大有·李重海·辛命喆。
敎中外大小臣僚·耆老·軍民·閑良人等書,王若曰,恭閤係心,方計日而占喜,講院撤候,乃勿藥而告瘳,寔同慶於群情,庸誕敷於明誥,顧文孫猶在沖歲,而予心每軫惟憂。顯冊擧衣尺之時,早係蘄向之望,令譽著開閤之日,常勤敎養之方,三加筮賓,喜見成人之懿度,六禮卜吉,政佇迎相之縟儀,迺者陽至之辰,遽遘天行之痘,名則周秦間始出。蓋異風寒之傷,證是軒岐家所難,擧切朝野之慮,鑾輿卽命,何嘗頃刻之弛懷?璿殿默祈,庶幾陟降之垂佑,何幸諸症之極善,以致昔疾之遄蘇,起斂先期,奚但三日之限?寢啖無損,不煩一劑之功,神氣已覺其淸寧,節宣自底於平穩,始如陽和之遍,花開而子成,終若秋氣之收,瓜熟而蔕落,兩宮之喜氣自倍,八域之懽聲交騰。方當再揀之餘,嘉厥祥之將定,矧玆一旬之內,幸美疹之同經,玉質復常,紓丙枕之深慮,寶籙益鞏,增甲觀之新休,肆虔告於閟宮,繼渙諭於率土。於戲,暮境見稀古之慶,錦玉稍安,廣庭頒志喜之音,簪紳爭忭,故玆敎示,想宜知悉,行吏曹判書兼弘文館提學李鼎輔製進。
王世子在昌德宮。常參停。
鄭夏彦達曰,明日常參,取稟。令曰,停。
又達曰,上番兼春秋金敬之身病猝重,勢難察任,今姑減下,何如?令曰,依。
兵曹判書具善行書曰,伏以,邦慶無前,王世孫痘候終始平順,康復如期,臣民胥悅,曷有其極?仍伏念臣偶觸寒感,病延時日,積冷外襲,頑痰內結,坐臥籧篨,飮啖牽礙,蹙伏悶鬱之中,時承大朝遣醫看病之命,臣心悚縮,靡所容措。且伏念明日賀班,乃是擧國喜聳之時,孰無造朝蹈抃之忱,而臣病狀,萬無蠢動趨參之望,義分都缺,情私莫伸,病上添病,如負大何,加以大政漸近,公務多廢,其爲惶悶,當復如何?玆敢略伸疾痛之呼。伏乞睿慈,俯燭臣私,將臣所帶職名,特許鐫免,俾爲安意調理之地,仍治臣闕禮之罪,以警具僚,千萬顒祝云云。答曰,覽書具悉。卿其勿辭,調理行公焉。
司憲府持平李鳳祥書曰,伏以,臣頃年遞職之後,意謂沒齒田廬,優游丘壑,得與山氓野老,共沐聖澤於畎畝之中矣,不意今者蒙恩,復授前職,伏奉諭旨,令臣斯速乘馹上來,臣聞命震惶,罔知攸措。糞土微臣,蟄伏遐外,曾螻蟻之不若,乃煩聖朝,記錄收容若此,臣誠感泣鴻私,益深結草之願,而伏念臣以酷禍餘喘,釁孽深重,雖蒙我大朝噓枯肉骨之恩,從萬死復一生,僅延縷息於草澤泥塗之中,尋常含䘏畏蹙,不敢抗顔斯世,自比人數,肫肫無異禽魚之爲生,加以患難憂慼,昏憒喪性,䢆愚蠢劣,百不猶人,於凡世事,萬無一解,兀然如枯木之無知,死灰之不燃,重之癃殘澌消,百疾交攻,心腹痞脹,手脚痿痺,支離殿屎,久爲未冷之屍,而旬月以來,又添關格之病,委身牀簀,症情深篤,氣息厭厭,若泉下人。臣之情實,大抵如此,其於從宦,初無可言,不論職務之緊漫大小,俱無堪承之望,雖抱關管庫之微,自臣視之,有若鶴軒蚊山,矧臺閣淸華之選,主一世公議者乎?其萬萬不稱,猶載鼷以車,加冠於狙,非但臣之跼蹐靡容,其貽笑四方,將復如何?而夫何銓曹失掄,誤恩荐加,一授再授,因謬成例,甚非朝家覈實之政。且臺閣之任,本以進盡忠言,裨補闕失爲職,而如臣滓穢無狀,猥充其位,徒竊華銜,玷辱名器,閱月虛帶,曠言責而妨賢路,終無以仰答洪造之萬一,臣罪至此,尤萬殞難贖矣。伏乞离明,察臣危苦之血懇,非有假飾,憐臣餘生之可哀,曲賜矜貸,特許遞臣職名,仍命永刊朝籍,勿復檢擧,俾臣懍懍垂絶之喘,守分田野,安意待盡,不勝萬幸云云。答曰,覽書具悉爾懇。以余誠淺,未能感孚,招致無期,心甚忸怩,聖上至誠敦召,藹然懇惻之盛意,出尋常萬萬,況爾以世祿之臣,兼乎山林宿德之士,豈不惕然感動乎?勿復固辭,卽日登途,用副聖上虛佇之意,顧余日夕如渴之望。
辛巳十二月十五日辰時,上御思賢閤。藥房入診入侍時,都提調洪鳳漢,提調韓翼謩,副提調洪名漢,記事官兪恒柱,記事官金敬之·李長老,醫官金履亨·方泰輿·皮世獜·許礈·李以楷·金德崙·李泰遠,以次進伏訖。上曰,殿最皆封進乎?名漢曰,皆入來於本院矣。上曰,儀賓府殿最,注書持入。賤臣捧入,鳳漢曰,夜來,聖候調攝,若何?上曰,比昨差勝矣。鳳漢曰,寢睡·水刺之節,亦何如?上曰,夜則寢睡未穩,向明時暫睡矣。鳳漢曰,藿羹粥好矣。上曰,此亦厭進,故將欲進白粥矣,昨夜吐蛔之說,卿聞知乎?鳳漢曰,聞之矣。上曰,吐蛔之後,胸中豁然矣。鳳漢曰,理中湯之效也,夜間泄候,若何?上曰,比昨差勝,而一次遺矢矣。履亨診診退伏曰,脈候左右三部大而數則比昨差勝,而度數猶不均,大體不足則一樣矣。湯劑進御後,命承旨書之,藥房入診時,理中建功湯一貼,晩後更爲煎入事。出榻敎鳳漢曰,今日亦依昨日例三次煎入乎?上曰,好矣。鳳漢曰,摘奸宣傳官已入來云矣。上曰,昨夜召入問之,則鉛邊多矣。鳳漢曰,事關戶曹,戶判晩後同爲入侍以議之地,何如?上曰,好矣。今日晩後入診時,戶判同爲入侍事。出榻敎上曰,昨夜下敎,卿見之乎?鳳漢曰,見之而聖意,甚好矣。上曰,廳中古風,雖曰古事,至於暴殄天物,傷害人物等事,則禁之,可也。故予特命下敎矣。鳳漢曰,聞此下敎,不勝欽歎矣。上曰,停擧之儒生,雖設柑製,不得見耶?鳳漢曰,然矣。上曰,承旨書之。傳曰,赦令當前,儒生停擧之類,一傡解停。出傳敎鳳漢曰,臣欲一番仰奏而未果矣,聖意果好矣。上曰,停擧輕重不必問之,此亦儒生之數也。鳳漢曰,然矣。聖意亦天心之所在,安知此中無登柑科之人哉?上曰,儒生輩不知因邦慶而解停,只應相賀其解罰矣。鳳漢曰,近來則聞儒生多留意於表工云,甚可喜也。上曰,然乎?仍覽儀賓府殿最,下敎曰,此殿最近來初有,申飭之效也,而都尉之不爲問安,甚非矣。予雖以不爲朝廷問安之意,下敎都尉,則例有望問安,而不爲入來,只入參於頒敎,事體不然矣。予有未安之心,故特諭卿等,古之東平尉,則予少時每於班行見之矣,而其人心常謹愼,故有可參之事,則必來入參,其謹愼可貴矣。鳳漢曰,然矣,而都尉之不爲問安,或慮外間之驚動而然矣。上曰,望問安則例爲之,今日之不爲問安,甚非矣。鳳漢曰,然矣。上曰,近來則痘症擧皆順好云,然耶?履亨曰,近來痘不順云矣。上曰,世孫及灰洞,皆一時順經,實爲不泛矣。鳳漢曰,再揀後一時順經,實看天意矣,益勤聖慮,以受皇天無疆之景福焉。上曰,卿言好矣,予之泄瀉,今則小差,纔免後巾之置袴內矣。履亨曰,以溫水洗之則甚好矣。上曰,婦人例用此法,予何必爲之耶?鳳漢曰,此法好則何獨婦人爲之耶?履亨曰,凡於殿座時交椅上,置艾方席則好矣。上曰,雖非艾方席,予年過六十矣。鳳漢曰,今則殿下春秋晼晩,豈拘於少時不爲之事,而仍廢閣哉?翼謩曰,艾方席實好矣,而且當寒殿座時,坐鐵不可不用之。鳳漢曰,此言亦好矣。上曰,坐鐵何爲?鳳漢曰,隨時制便,亦是聖人之道,而今則異於少時矣。上曰,夕入診。承旨一員持殿最入侍,傳曰,今番赦令,越俸一體蕩滌。出傳敎未下直守令,明日辭朝,未署經守令,待明朝兩司牌招,使之署經事。出榻敎諸臣退出。
辛巳十二月十五日申時,上御思賢閤。藥房入診,戶判·儒臣同爲入侍,他承旨持殿最追後入侍時,都提調洪鳳漢,提調韓翼謩,副提調洪名漢,戶曹判書金相福,同副承旨沈履之,修撰尹得孟,記事官兪恒柱,記事官金敬之·李長老,醫官金履亨·方泰輿·皮世獜·許礈·李以楷·金德崙·李泰遠,以次進伏訖。鳳漢曰,午間,聖候調攝,若何?上曰,今日則顯勝矣。鳳漢曰,泄候若何?上曰,登溷之數亦稀矣,昨日則遺矢,今日則不然矣。鳳漢曰,其間或爲寢睡乎?上曰,不爲矣。鳳漢曰,水刺進御乎?上曰,藿羹澆飯而進之矣。履亨診訖退伏曰,脈候左右三部度數,雖似不均,而頗緩,胃脈不足則一樣矣。鳳漢曰,金德崙老有脚病,不能供首醫之役矣。上曰,然則以李泰遠代行,可也。湯劑進御後,鳳漢曰,夕後更爲煎入,宜矣。上曰,今得差道,何必三進?鳳漢曰,今日則不可不三進矣。上曰,然則更爲煎入,可也。理中建功湯一貼,夕後更爲煎入事。出榻敎鳳漢曰,今日雖非陳賀,實爲盛擧,而初以親臨,命下矣。聖候如此,故以權〈停〉禮行之,下情不勝抑鬱矣。上曰,然矣。鳳漢曰,永興礦址摘奸宣傳官,已爲入來矣。穴已始採,民亦多聚,朝家雖欲禁斷,殆同委貨於道,而使民不取,豈可行之道乎?從前開礦許不許之間,曠月相持,徒售奸弊,毋寧趁速開許之爲便,依戶判當初筵奏,而處之,何如?相福曰,大臣旣已陳達,自臣曹設店矣。上曰,依爲之。出擧條上命注書吏·兵批殿最持入,而坐直承旨一員,使之入侍,賤臣與履之入,上命名漢讀吏批殿最時,名漢曰,卽伏見戶曹判書金相福啓本等第中,廣興副奉事趙長鎭,宜置中考,而置諸上考,江華留守洪樂性啓本等第中,廣城堡別將尹衡耉,宜置下考,而置諸中考,致勤點下,殊無嚴明殿最之意,戶曹判書金相福,江華留守洪樂性,竝推考警責,何如?上曰,依爲之。出擧條鳳漢曰,前全羅監司朴道源,雖在罷職中,新伯未及下去,殿最宜爲封進而不爲,推考,何如?上曰,承旨書之。傳曰,湖南舊道臣之在營而不修殿最,有違常例,從重推考。出傳敎鳳漢曰,提調使之先退,監煎以入,何如?上曰,好矣。翼謩退出,至中學敎授洪樂純不參貶坐之目。上曰,非矣。鳳漢曰,欲遞本職,則不參貶坐,其弊無窮,宜有申飭之道矣。上曰,然矣,承旨書之。傳曰,頃者下敎之後,今番申飭之下,其所不參,極涉寒心,學敎授洪樂純,令該府處之,循例踏下,適中其意居中,今番赦令,一體蕩滌。出傳敎鳳漢曰,漢城判官李信圭之判尹請推,事體不然,故臣以汰去之意,仰請蒙允矣。聞其本事,初不大段,今觀本府殿最題目,則似是擧職者,而因微端,而終至落職,亦似可惜矣。上曰,其代不出,則仍任,可也。鳳漢曰,不可全然無罰,拿處,何如?上曰,依爲之。出擧條上曰,問議儒臣進前讀書啓,得孟讀奏書啓訖。上曰,有何私酬酢耶?得孟曰,皆爲謙辭,別無他語,而金亮行曰,宮闈令似可變通云矣。上曰,其言好矣,仍命履之讀兵批殿最訖。履之曰,今此統制使李泰祥,邊將殿最中,致勤點下,且無一人居下者,殊無嚴明殿最之意,推考警責,何如?上曰,依爲之。出擧條履之曰,慶尙左水使朴載河殿最中,邊將無一人居下者,殊無嚴明殿最之意,推考警責,何如?上曰,依爲之。出擧條鳳漢曰,一自銓郞變通之後,玉堂之纔錄旋陞,極爲無漸,故故相臣趙顯命陳達筵中,至有過一錄後始陞之定式,此乃防其太驟之弊而已,非謂舊錄之一齊陞品也。今番七玉堂之傡陞於數朔之內,雖或由於難於取舍,而政格則恐似不然,其中金魯鎭則尤爲太過,凡特除之玉堂,當以後錄待之,假令當付於前錄,如魯鎭之新進年少者,何必遽然先陞乎?揆以事面,不可無警,當該銓官從重推考,何如?上曰,依爲之,所奏若此,豈可推考而止?其望勿施。出擧條傳曰,今日新除玉堂,或伸廉隅,或爲遞職,更無撕捱之端,違牌傳旨其勿呼望,其中應敎鄭晩淳,不在七人之中,撕捱與否,固無可論,雖六人,大臣所奏非謂人也,乃飭銓曹,何敢撕捱?申飭後勿撕捱。出傳敎鳳漢曰,一自掌通防塞之後,持正之通,反作古之掌通,其混雜之弊,有不可勝言者,臣意則以爲不可一向防塞矣。上曰,然則持正通反作賤窠耶?鳳漢曰,古則淸選之類,必擬於持正望,故稱以名窠矣,今則與掌通混擬,無所區別矣。上曰,掌通今若猝然許之,則人必曰吏郞亦將復古云矣。鳳漢曰,吏郞則載於續典,已作金石之典,不可變通矣。上曰,掌通則不載於續典乎?鳳漢曰,然矣,陞擬之窠,自有三窠,卽掌令·弼善·翊善也。上曰,弼善·翊善,亦爲陞窠耶?予今乃初聞矣。承旨書之。傳曰,予則莫知政規,至於堂下,雖臨政展官案,以予神氣,亦莫辨某品,故常以謂持正之通,今〈〉濫莫甚,文臣速陞,反爲掌令,故頃者之望,隨望點下,今聞首揆所奏,舊錄之陞擬四品者,一二朔之內,其數七人云,頃者故豐原待新錄陞擬事稟定者,意蓋在矣,新錄之後,舊錄之人宜當例陞,地醜德齊,銓官之難以取舍,其勢亦然,而一何過哉?往事雖勿說,其中金魯鎭,違前定式,雖以下敎,官方不可蕩然,此後承傳者外,嚴飭銓曹,其勿濫陞事,分付。若是下敎之後,詳細定式然後,銓曹其無眩於奉行之弊,自今定式堂錄之年,特除者以舊錄施行,雖歲初特除,過年者以新錄施行事,一體定式。出傳敎鳳漢曰,今此入侍儒臣尹得孟,自上特除,聖意有在,恩命之下,卽爲承膺,可知其感激嚴畏之義,而若其處義,亦宜俯諒,且聞當寒遠役,病狀不輕云,姑爲許遞,何如?上曰,此後則無撕捱之端,許遞,可也。出擧條鳳漢曰,今値夜深,夕後湯劑進御,何如?上曰,副提調出去,使之持入。名漢持入奏曰,提調方待令於外矣。上命注書召入,湯劑進御,修撰尹得孟許遞事。出榻敎傳曰,今日政新除守令,一體辭朝,其令入侍診筵。出傳敎傳曰,分館不可遲滯,申飭承文院,其令卽爲擧行。出傳敎諸臣退出。
上在慶熙宮。常參·經筵以代理停。
下直,洪州牧使任瑋,鳳山郡守朴載洙,寧越府使鄭基安,忠原縣監申㬦,春川縣監趙啓泰,寧海府使安克孝,高原郡守李慶熙。
洪名漢啓曰,藥房三提調,依下敎持湯劑來待矣。傳曰,入侍。
傳于金孝大曰,謝恩下直守令,一倂同爲入侍。
金孝大啓曰,因本院達辭,兼春秋金敬之減下事,依下矣。其代令該曹卽爲口傳差出,何如?傳曰,允。
吏曹口傳政事,兼春秋金載玉。
洪名漢啓曰,藥房三提調依下敎持湯劑來待矣。傳曰,入侍。
傳于洪名漢曰,藥房三提調持湯劑入侍。
金孝大啓曰,新除授修撰洪秀輔,時在江原道原州地,經筵入番事緊,請斯速乘馹上來事,下諭。傳曰,知道。
王世子在昌德宮。常參停。
鄭夏彦達曰,明日常參,取稟。令曰,停。
又達曰,新除授注書權師彦,卽爲牌招,何如?令曰,依。
又以侍講院言達曰,本院新除授兼弼善李海重,文學鄭昌順,司書柳善養,除拜之下不爲出肅,竝卽牌招察任,何如?令曰,依。
執義李河述達曰,請其時干連人英梅更令鞫廳嚴刑窮問,期於得情,請尹宅履·德喜等,更令王府拿鞫嚴訊,以正王法,請島配罪人鼎九,亟令王府依律正刑,請還收罪人桂永放送之命,亟令攸司依律處斷,請罪人彦杓·陽祚等,仰稟大朝,更加嚴鞫得情,請稟于大朝,還收柱泰·昌翼酌處之命,更加嚴鞫得情,依律處斷,請定配罪人孝曾·孝順,稟于大朝,亟令王府更加嚴鞫得情,請稟于大朝,還收崔守仁定配之命,更加嚴訊,期於得情,請仰稟于大朝,爟·爣諸子,竝令絶島移配,請殺獄罪人老秋,僞造印信罪人梁德秋,稟于大朝,竝命依律堪斷,請僞造印信罪人河世仲,殺獄罪人申後辰·張厚男,仰稟大朝,竝令依律堪斷,新達今我王世孫閣下?順經聖痘,告廟陳賀,次第定行,寔邦家莫大之慶,凡在臣民,孰不鼓舞爭集,而臣帶臺職,偃臥不來,如此事體,曾所未有,請在外臺臣抄選外,一竝罷職不敍,新除授掌令李澤徵,時在江原道原州地,掌令李憲默,時在慶尙道慶州地,司諫院正言李廷烈,時在忠淸道海美地,請竝斯速乘馹上來事,下諭。答曰,不從,罷職不敍事·下諭事依達。措辭見上
辛巳十二月十六日辰時,上御思賢閤。藥房入診,下直守令同爲入侍時,都提調洪鳳漢,提調韓翼謩,副提調洪名漢,洪州牧使任瑋,寧越府使鄭基安,寧海府使安克孝,忠原縣監申㬦,春川縣監趙啓泰,鳳山郡守朴載洙,高原郡守李慶熙,記事官兪恒柱,記事官金敬之·李長老,醫官金履亨·方泰輿·許礈·李以楷·金德崙·李泰遠·金履固,以次進伏訖。鳳漢曰,夜來,聖候調攝,若何?上曰,今夜則差勝而差睡矣。鳳漢曰,泄候,何如?上曰,二次如廁,而如廁之時,忽然下腹有痛氣矣,旋卽差愈矣。鳳漢曰,水刺進御乎?上曰,朝飯素不耆之矣。履亨診訖曰,脈候左右三部度數雖不均,而數滯則比昨顯勝,大體不足則一樣矣。上曰,橘薑茶連日進之,而調蜜則予素不知好矣。鳳漢曰,然則橘餠煎用,而和之以雪糖則似好矣。履亨曰,橘餠煎用,則味甚淸冽,而必好矣。上曰,以此以彼,俱是橘薑茶,依前爲之。湯劑進御後,鳳漢曰,昨日醫官艾方席之說,好矣,此後殿座時,亦以座鐵用之,則必好矣。上曰,何必用此?今番予初慮久臥,今得卽差,甚可幸也。鳳漢曰,灸鐵二箇鑄成,則可以互用矣。上曰,坐鐵不緊,而艾方席則似好矣。鳳漢曰,今則聖上春秋晼晩,異於少時,伏乞自護焉。上曰,予腰部以下不知寒,而手部每寒矣。鳳漢曰,腰部以下,溫氣上升,則手部亦自不寒矣。上曰,然則艾方席自藥房待令,可也。鳳漢曰,今日亦可以晩後煎入矣。履亨曰,不但晩後,三進有不可已矣。理中建功湯一貼,晩後更爲煎入事。出榻敎上曰,守令進前,瑋進伏。上曰,彼洪牧年老,故爲其取便,特爲點下矣,出自近密,七事不必奏,仍命退伏,基安進伏。上曰,此亦近密之臣,七事亦不必奏矣。命承旨讀宣諭帖,基安俯伏聽訖,退伏,慶熙進伏,命聽受宣諭帖訖。上曰,私行乞簡之意,汝知之乎?慶熙曰,知之矣。上曰,七事奏之,慶熙誦訖退伏,載河進伏。上曰,七事奏之,載河誦奏。上曰,汝之外任幾次?載河曰,前爲郭山郡守矣。上曰,汝異於他人,故鳳山一邑,擧而專付於汝,汝若有報國之心,特施之於此邑。載河聽受宣諭後退伏,克孝進伏,聽受宣諭後,誦七事退伏,啓泰進伏。上曰,曾經閫任,七事則不問矣,下去後何以治民?啓泰曰,臣敢不竭力圖報耶?上曰,年事何如云耶?啓泰曰,稍實云矣,聽受宣諭後退伏,㬦進伏。上曰,汝年幾何?㬦曰,五十九矣。上曰,履歷奏之。㬦曰,甲子年爲陵參奉,以濟用奉事罷職,其後以禁府都事復職,與繕工直長相換,以造紙別提陞六,爲昌寧縣監,以病遞來,爲翊衛司及司僕主簿,己卯爲尙衣僉正矣。上曰,七事奏之,㬦誦奏。鳳漢曰,此人素號剛猛,且有治績矣。上曰,忠原年事,何如?㬦曰,稍實云矣。上曰,下去後將何以治民?㬦曰,卒當弊邑編民束吏之政,則當着念爲之,而素乏才識,安知其善治耶?聽受宣諭後,各自退出。上曰,守令皆入來,而無未署經守令耶?注書知入。賤臣入奏曰,甑山縣監李昌中,恩津縣監徐廣修,以未署經,不得入侍云矣。上曰,抄選外,下諭臺臣幾人耶?注書知入。賤臣入奏曰,憲府則持平洪晟一人,而諫院則司諫柳觀鉉,獻納南雲老,正言洪應輔,三人云矣。名漢曰,此臺臣下諭,昨已下送矣。上曰,下諭下送,姑待之,可也。鳳漢曰,蔭官雖異文官,收拾進用之間,所關亦不輕焉,則在銓官對揚聖意之道,不可少忽,雖以昨日政敦參事言之,誠有所慨然者,而旣無法典之可引,則亦不必切切於警責,而都政當前,爲先以仰體揚側陋之意,出擧條申飭,以爲難愼恢蕩之地,何如?上曰,所奏誠是,以此各別申飭,可也。出擧條上曰,灰洞消息,今則何如?三揀欲擇故耳。履亨曰,數日則不見,而昨於賀班,見金參判問之,則已差云矣。上曰,可以傅粉耶?履亨曰,今則足可以傅粉云矣。鳳漢曰,臣昨日聞禮判言,則二十二日極吉,而此日卽明聖王后嘉禮之日云矣。上曰,然乎?承旨書之。傳曰,三揀擇,今聞禮曹草擇日,其亦異事,以二十二日定行,處所當行於興政堂,以此分付,時刻午正二刻爲之。出傳敎鳳漢曰,明聖王后嘉禮在於辛年,而日子又與今番三揀之日相符,誠不偶然矣。上曰,貴矣。傳曰,三揀擇日,世子與嬪,當詣此闕,時刻以辰時擧行,三揀擇入參人,食後詣闕事,分付。出傳敎傳曰,三揀擇日,元良與嬪,詣此闕時刻,隆冬太早,以巳時擧行,牌軍·挾輿軍,其令早食待令,俾無過飢之弊。出傳敎傳曰,世子與嬪詣此闕時,前後牌軍·挾輿軍,以昌德宮內外營入直軍擧行,同牌擧行事,分付。出傳敎傳曰,今番元良,自敦化東挾,由興化東挾顯謨門入,嬪宮亦同此門事,分付。出傳敎傳曰,三揀擇日,大臣以下牌招依例擧行。出傳敎命注書入壬午年嘉禮謄錄及其年八月日記,使承旨讀日記中八月十九日忠州幼學崔世鎰上疏,及謄錄中孟萬澤府啓訖。諸臣退出。
辛巳十二月十六日申時,上御思賢閤。藥房入診,儒臣追後入侍時,都提調洪鳳漢,提調韓翼謩,副提調洪名漢,校理李仁培,修撰南玄老,記事官兪恒柱,編修官金匡國,記事官李長老,醫官金履亨·方泰輿·許礈·李以楷·金德崙·李泰遠·金履固,以次進伏訖。鳳漢曰,午間,聖候調攝,若何?上曰,一樣差勝矣。鳳漢曰,其間就睡乎?上曰,未矣。鳳漢曰,水刺進御乎?上曰,進之矣。鳳漢曰,腹部之氣更不往來乎?上曰,不關係矣,今番則醫官只二人診之。履亨·泰遠診訖,退伏曰,脈候左右三部舒緩,而度數猶似不均,大體不足則一樣矣。湯劑進御後,上曰,注書出去,儒臣承牌與否知入,賤臣以不入來之意入奏。傳曰,金永燮挾雜無謂之章,業已知矣,事同之人,已有行公者,則鄭晩淳之今又撕捱,此何分義,此何道理?昔之大官遭此題目,開釋之後,更無撕捱之事,尤焉敢若此?從重推考嚴飭,使之膺命,尹勉憲則政院之不爲呼望,其雖得體,書到喉院之門,與徹何異?申飭其令卽爲謝恩。出傳敎理中建功湯一貼,夕後更爲煎入事。出榻敎儒臣持四君傳入侍事。出榻敎上曰,儒臣讀奏,仁培讀信陵君傳,玄老讀平原君傳訖。上曰,上番又讀孟嘗君傳,仁培讀數行許。上曰,姑爲止之,小退還入後讀之,可也。諸臣小退,二更後還入,副提調持湯劑入侍事。出榻敎上進御湯劑後,命仁培讀孟嘗君傳及馮懽傳,玄老讀春申君傳訖。上曰,四君之優劣,何如?仁培曰,其時四君子,皆好士之賢公子,而信陵·平原有優,而孟嘗·春申則稍下矣。上曰,然矣,又命入滑稽傳,使名漢讀之,又使仁培,讀董仲舒·胡毋生傳訖。上曰,予見范睢傳,謂馬遷不足矣,今看其文,著法好矣。仁培曰,馬遷文章制作,各隨其人之人品,而不失其本色,讀之如見其人矣。上曰,然矣。名漢曰,玉堂入來後,開陽門下鑰事,有命矣。儒臣若不入來,則何以爲之乎?上曰,注書知入,賤臣以不入來之意入奏。上曰,承旨書之。傳曰,應敎鄭晩淳申飭之下,終不膺命,事體寒心,特施不敍之典,其代前應敎李瀰除授,待朝牌招察任。出傳敎諸臣退出。
上在慶熙宮。常參·經筵以代理停。
洪名漢啓曰,藥房三提調依下敎持湯劑來待矣。傳曰,入侍。
傳于洪名漢曰,藥房提調持湯劑入侍。
洪名漢啓曰,加出假注書柳侗時無職名,令該曹依例付軍職冠帶常仕,何如?傳曰,允。
又啓曰,注書權師彦罷職,代假注書兪彦脩姑令仍察,何如?傳曰,允。
以大司諫朴道源牌不進罷傳旨,傳于洪名漢曰,只推。
傳于鄭存謙曰,儒臣持近來所讀中本記,同爲入侍。
洪名漢啓曰,藥房三提調,持湯劑依下敎來待矣。傳曰,入侍。
傳于鄭存謙曰,判尹同爲入侍。
鄭存謙啓曰,禮曹判書南泰齊,有稟達事,來詣請對矣。傳曰,同爲入侍。
沈履之,以都摠府言啓曰,副摠管張志恒,以武臣堂上朔試射試官,慕華館晝仕出去之意,敢啓。傳曰,知道。
王世子在昌德宮。常參停。
沈履之達曰,明日臘享大祭齋戒,常參,頉稟。令曰,知道。又達曰,大司憲李應協下答未下,執義李河述呈辭,掌令李憲默·李澤徵,持平李鳳祥在外,一員未差,今日以監察茶時之意,敢達。令曰,知道。又以侍講院言達曰,本院文學鄭昌順,書答已下,卽爲牌招察任,何如?令曰,依。
以右贊讀李徽中牌不進罷職令旨,令于沈履之曰,推考徽旨捧入。
又以宗簿寺官員,以提調意達曰,今此王世孫痘患平復後頒敎,實是莫大之慶,大小臣僚,莫不進參,而身爲宗戚,多有不參者,事之駭然,莫此爲甚,衆所共知老病外,令宗親府現告,一竝罷職,以懲日後,何如?令曰,依。
同副承旨李彦衡書曰,伏以,頃者秋曹除旨,適及於待罪下邑之日,交符之後,不敢久淹,忙詣祗肅,纔已數日矣,今於夢想之外,忽叨銀臺移除之命,召牌繼以下降,臣誠感激洪私,靡所容措。固當顚倒趨承,以伸叩謝之忱,而第臣與右副承旨沈履之,有婚家應避之嫌,法不當周旋於一院,論其座次,臣當見遞,且臣居外之餘,內移屬耳,解由未及成出,去就尤無可論,玆敢隨牌祗詣,短章自列。伏乞卽令刊改,以存公格,不勝幸甚,臣無任屛營祈懇之至,謹昧死以聞。答曰,覽書具悉。書辭,令該曹考例,稟處。
副修撰南玄老書曰,伏以,天休滋至,邦慶無疆,王世孫痘患,遄臻康復,八域臣民,抃蹈惟均,仍伏念臣以庸下之質,滅裂之才,經幄論思之地,夫豈有一分近似,而猥蒙洪造,濫廁榮選,一叨已愧,再玷愈怵。祇緣飭敎先下,召牌繼臨,違逋無路,義分是怵,不得已黽勉承膺,猥登前席,頻承顧問之音,退伏直廬,但有惶恧之忱而已。且臣父泰躋,方帶春秋館之任,臣之兼銜,自在應避之科,玆敢援例以陳。伏乞离明,特令該曹劃卽遞改,以存公格,不勝幸甚。答曰,覽書具悉。書辭,令該曹考例,稟處。
兼弼善李海重書曰,伏以,惟天惟祖宗,眷佑我邦家,世孫宮痘患,遄臻康復,縟儀已擧,臣民慶忭,八域惟均,伏想我大小朝嘉悅之心,尤當如何?仍念臣春坊新除,例帶春秋兼銜,而與臣姑母夫領事洪鳳漢,有應避之嫌,召牌之下,承膺無路,玆敢短章自列。伏乞离明,俯賜鑑諒,亟令攸司,照例遞改,千萬幸甚。答曰,覽書具悉。書辭,令該曹考例,稟處。
吏曹判書李鼎輔書曰,伏以,皇靈垂騭,王世孫痘候,遄臻平復,昨行大庭頒敎之盛典,實是宗社莫大之慶,臣民懽忭,曷有其極?臣卽伏聞昨日筵中大僚,以舊錄之多陞,至請重推,聖敎嚴重,臣誠不勝萬萬惶悚之至。蓋新錄後舊錄之循次陞擬,已成前例,臣果與僚堂商量通擬,此不過按而行之而已。大臣之言,實出於愼重政例之意,臣當愧服之不暇,更何敢辯詰哉?仍伏念臣宜遞未遞,尙今蹲居,性本柔弱,且乏力量,每一經政注,瘡疣百出,譏議隨至,居常愧懼,若隕淵谷,況臣以衰朽之質,忍死驅策之餘,大段觸寒,病狀添劇,呻頓床笫,萬無自力供職之望,玆敢陳章仰籲於貳極之下。伏乞离明,俯諒臣情病之難强,亟命鐫遞臣職名,以謝公議,以安私分,千萬至幸,臣無任屛營祈懇之至,謹昧死以聞。答曰,覽書具悉。卿其勿辭,調理行公。
文學鄭昌順書曰,伏以,天休滋至,邦慶無疆,王世孫痘候,遄臻康復,誥頒大庭,歡均中外,仍念臣本愚庸,無所比數,通籍四五載之間,束帶供仕之日,蓋亦無幾,而若其區區所自勉,則惟在於筋力奔走,以爲萬一報效之圖矣。迺者以享官不參事,至被行遣之命,意非圖便,而自阻於駿奔之列,跡近規免,而遽陷於傲慢之科,原其事實,非出故犯,而論厥罪戾,合置重辟,撫躬悚恧,無以自措。伏蒙聖慈曲賜寬恕,薄竄未幾,恩宥旋霈,收敍如故,除旨復辱,臣誠以惶以感,宜卽趨承,而勸講之責,實非矒矇學之所堪,罪纍之餘,益覺踪地之難安,玆於牌召之下,略控肝膈之懇。伏乞离明,亟削臣職,以肅朝綱,仍置臣罪,以安私分,千萬幸甚,臣無任屛營祈懇之至,謹昧死以聞。答曰,覽書具悉。爾其勿辭,從速察職。
大司憲李應協書曰,伏以,天祐宗祊,休慶滋至,王世孫痘疹之候,遄臻康復,兩殿懽豫,离闈喜溢,八域均忭,跛躄咸聳,念臣跡旣畸危,分甘散漫,齒髮早衰,每憐蒲柳之先零,斂退自靖,庶補桑楡之晩景,祗自息影屛蟄,迺者長憲新除,遽下夢想之外,惝怳感激,罔省攸措。曩臣未守金緘之戒,偏遭陰中之螫,狺然交眴,尤忌臣之在言地,孤植易搖,衆怒堪怕,春間之待罪見職也,引義申暴,悰地窮隘,縟禮載行,終阻呼嵩之列,僚臺不諒,竟遭惠文之嘖,恩譴纔降,特敍旋下,以惶以感,駭汗浹背。今玆復霑誤恩,重叨舊硏,而鐵障在前,曲木猶驚,日逋嚴召,罪戾層積,理難冒進,通朝共知,喉司不恕究,長單輒見阻,一味撕炒,跼蹙靡容,庶冀體下之仁,儻回容光之照,則鞶帶之褫,不待臣之畢辭矣。近又寒疾陡劇,㱡㱡床笫,値此大慶,百僚蹈抃之日,情危病苦,蠢動無路,冥然泯伏,未克進身於咸造之列,誠禮俱缺,義分都虧,徊徨蹜踧,兢惕心痗,揆以常憲,理豈終逭?今因署經,天牌狎臨而艮限旣固,去就奚論?逋違之辜,大何是俟,徒費拶迫,萬無强策之理,情窮勢蹙,彌切懍惶,玆敢悉暴危迫之懇,仰瀆离明之聽。伏乞睿慈,曲賜照察,亟令鐫遞臣職名,以安私分,仍勘臣闕禮逋命之罪,以昭法紀,不勝幸甚,臣無任屛營祈懇之至,謹昧死以聞。答曰,覽書具悉。卿其勿辭,調理察職。
辛巳十二月十七日辰時,上御思賢閤。藥房入診入侍時,都提調洪鳳漢,提調韓翼謩,副提調洪名漢,記事官兪恒柱,編修官金匡國,記事官李長老,醫官金履亨·方泰輿·皮世獜·許礈·李以楷·李泰遠·吳道炯,以次進伏訖。鳳漢曰,今日甚寒,夜來,聖候調攝,若何?上曰,氣則一樣,昨夜善睡矣。鳳漢曰,腹部之氣,何如?上曰,痰氣流注,或在腰間,甚不便矣。鳳漢曰,水刺進御乎?上曰,粥已進之矣。鳳漢曰,腹部之氣尙不快,則泄候,何如?上曰,昨夜二次登溷矣。履亨診訖,退伏曰,脈候左右三部舒緩,而數滯之氣亦勝,度數不均則一樣,而胃脈大體不足矣。湯劑進御後,理中建功湯一貼,晩後更爲煎入事。出榻敎上曰,翊善誰也?鳳漢曰,本職則金應淳,而兼官則李海重矣。上曰,贊讀誰也?鳳漢曰,尹勉憲爲玉堂,故贊讀今方有闕矣。上曰,然乎?承旨書之。傳曰,講書院不備,前修撰洪樂純飭已行,特放贊讀除授。出傳敎上曰,世孫之顔熟者,尹勉憲·李仁培矣。鳳漢曰,此兩人善於其任,故久在其職,自然顔熟矣。上曰,李仁培爲人善矣,必不爲雜才操矣。鳳漢曰,今日亦可以三進矣。上曰,予欲以此詢問矣,醫官奏之。履亨曰,昨日臣等與諸醫相議,今日則欲以再煎仰請矣,今承腹部不平之敎,三煎烏可已乎?泰遠曰,以脈候見之,三煎似不可已矣。上曰,予之呻吟,非病呻吟,乃心呻吟也,昨夜雖再次登溷,所放幾如常時矣。履亨曰,小水何如?上曰,今夜則善放,而腹部不平之氣,則似是痰也,亦安知非蛔蟲耶?履亨曰,不無是慮,而臣意則以爲觸冷之致也。上曰,予之建功湯,如崔天若之神術,隨症便效,建功之名,儘不虛也。鳳漢曰,以此觀之,不可間斷矣。上曰,今日予雖不進三貼,明日安知不更進乎?鳳漢曰,此藥非但以藥物言之,可兼服食矣。上曰,予聞故判書朴師洙,長服人蔘,末乃用冷劑云,予之日服九錢重,無乃過乎?履亨曰,無間斷之時,而長爲進御,則患候必不發矣。上曰,予雖長服,人生安得更少年哉?履亨曰,湯劑停止後則未三日,患候輒發,臣意則以爲日進一貼,兼用丸劑,則必無更發之慮矣。鳳漢曰,首醫之言是矣,湯劑有停止之敎,則旋有三煎問候之節,與其日三煎而問候,毋寧日進一貼,初無此慮之爲愈耶?上曰,建功湯,於予有效,雖錄勳,可也。鳳漢曰,臣意,則以爲此藥還勝於瓊玉膏矣。上曰,八味元亦好藥矣,予勝於秦皇·漢武遠矣,秦皇·漢武,則求不可得之藥,而予則神藥在前,不欲服焉,不亦勝乎?鳳漢曰,建功·八味,兼進而不爲間斷,則玉體益自康寧矣,翼謩曰,八味元進御之時,以米飮呑下,則豈不好乎?上曰,雖非米飮,丸藥則予素善呑下矣。履亨曰,呑下不難,則何爲不進乎?臣等之心,不勝抑菀矣。上曰,承旨書之。傳曰,兎紅元,與保嬰丹有異,有活兎然後可製,而其雖劑入,自乾器中爲無用之丸,一朔之內,再殺無辜之兎,雖細,非仁政也,仰體昔年靑頭鴨下敎,此後勿封事,分付。出傳敎上曰,遙望中州,河水不淸,顧瞻朝廷,世道日下,雖新進小官,不避勤仕,則予心樂矣。名漢曰,臣待罪政院,故以注書事,仰達矣。注書權師彦,向來再次除拜,皆是越次,固無可言,而今番則以當次例付,而謂有情勢,又爲違牌,堂后之規,一人不爲行公,則其下不得循次以付,事多有掣礙者,故敢此仰達矣。上曰,其所譏斥,已是意外,挾雜不公,業已知矣,新進小官,何敢撕捱?雖然,注書卽侍從也,立身之初,若是撕捱,不是異事,申飭而終不膺命,徒損國體,爲方長之道,寧伸四維,陞六。出擧條上曰,權師彦,誰之子孫耶?鳳漢曰,此是故相權大運之玄孫,而監司權重經之孫也,權大運則雖爲己巳首相,異於睦·閔,故甲戌後,亦置西樞散銜。此則無可論,而權重經則雖或謂之有坐,別無執出之事,以此而枳人,甚不可矣。名漢曰,曾前翰圈時,金領府事有所陳達,後又知其事實之不然,更爲陳白,昭晳無餘矣,注薦後金養心,以麤雜覈之,而此則事件多異矣。上曰,欲以前事言之,而旣已昭晳,故恐得罪於予,不敢更發,乃以麤雜言之,乃是一串貫來也?鳳漢曰,此則欲加之罪,何患無辭之意也。上曰,金養心挾雜矣,無可枳之言,而特以此二字,勒加於人,故其雜字,予則反用於渠,而謂之挾雜,權師彦多髥者耶?名漢曰,小髥矣。上曰,曾爲參奉者誰也?名漢曰,師彦之兄泰彦也。上曰,師彦曾爲入侍耶?名漢曰,多經假官,屢次入侍矣。鳳漢曰,臣旣有所奏,出擧條時,以臣所奏之言,攙入於其間,何如?上曰,不必如是,自當聞知矣。鳳漢曰,不但此事,又有可達之事矣,以睦哥言之,睦來善子孫則固當枳之,不當於睦來善之睦哥,則自當無弊,用之矣。上曰,豈有不當於睦來善之睦哥乎?鳳漢曰,多矣。上曰,閔右相之薦司錄,其心公矣。鳳漢曰,此乃睦萬中也,而此外又有新及第睦哥矣。名漢曰,睦祖洙也。鳳漢曰,睦哥稀姓,故見其姓,皆以爲如何,而此兩人則實不然矣。上曰,然乎?鳳漢曰,有分館申飭之敎,而承文上博士成箕柱,以曾前臺言,惶恐不敢膺命云,蓋其事實,自上旣已下燭,渠何敢自阻乎?使之斯速擧行,何如?上曰,頃者所奏已知過矣,豈可以此撕捱於此乎?申飭其令卽爲擧行。出擧條上曰,本事何如耶?鳳漢曰,成箕柱,朴哥之婿也,而戊申年前所娶也,毋論戊申·乙亥,其所婚娶,在於兩年前,則與兩年後結婚大異矣。上曰,然矣,其在申亥年前結婚,則不是異事,而若於申亥後結婚,則謂之以同一心腸則過矣,其心則不烈矣。鳳漢曰,然矣。上曰,晩後入診,日官一員使之入侍。名漢曰,左承旨鄭尙淳,已爲下直,而右副承旨李顯重,有實病云矣。傳曰,左承旨·右副承旨許遞,其代前府使李彦衡,大司諫朴道源除授,牌招察任,房,順房。出傳敎上曰,使吏郞摘奸於祭官齋宿處以來,可也。諸臣退出。
辛巳十二月十七日申時,上御思賢閤。藥房入診,禮判·判尹·儒臣·吏郞同爲入侍時,都提調洪鳳漢,提調韓翼謩,副提調洪名漢,禮曹判書南泰齊,判尹金陽澤,副校理李在協,修撰南玄老,吏曹佐郞鄭文柱,記事官兪恒柱,編修官金匡國,記事官李長老,醫官金履亨·方泰輿·許礈·李以楷·金德崙·李泰遠·金履固,以次進伏訖。鳳漢曰,午間,聖候調攝,若何?上曰,一樣差愈矣。鳳漢曰,腹部之氣,何如?上曰,愈矣。鳳漢曰,泄候,若何?上曰,俄者放之,則如常時矣。鳳漢曰,水刺進御乎?上曰,進粥矣。鳳漢曰,藥院所進重蒸飯進御乎?上曰,進之矣。履亨診訖曰,脈候左右三部漸舒緩,而度數猶不均,胃脈不足則一樣矣。湯劑進御後,理中建功湯一貼,夕後更爲煎入事。出榻敎命文柱讀祭官摘奸記訖,文柱退出。翼謩曰,世孫嬪臘藥,當封進於何處耶?上曰,一體封進於世孫宮,可也。鳳漢曰,姑爲留置於本院,追納於本宮,似好矣。上曰,好矣,以此爲之。泰齊曰,王世孫嬪三揀擇日子,已承傳敎矣,先擇親迎吉日然後,其間四禮可以分排,故敢此仰稟矣。上曰,親迎吉日,以正月望前擇入,納采行於今月內,其餘以歲初排日,可也。出擧條泰齊曰,頃者下敎中今年則雖親臨,以景賢堂爲處所,承史以下皆着黑團領,以此爲儀註之意爲敎矣,明年則當從吉,處所宜以崇政殿爲之,而百官以下皆着朝服矣。上曰,比大婚宜有差等矣。鳳漢曰,非爲嘉禮,殿下以絳紗袍臨殿,則百官例着朝服矣。傳曰,禮判所奏是,今番六禮時,只二品以上行禮,則亦非大婚差等之意,依此擧行,明年則當服絳紗袍,諸臣皆着朝服,今年則正副使亦着黑團領事,分付元良,只參醮戒事,分付。出傳敎上曰,判尹進前,陽澤進伏。上曰,柳家婚處,其果求得耶?陽澤曰,柳家已有定處云,故送本部郞問之,則新郞,卽李匡會之姪也,兩家相議完定,自聞朝家成命後,新郞家頗以此爲羞愧,答以元無定婚之事云,可謂庸劣,而似不無申飭之道矣。上曰,此亦時體也,而亦看廉恥也,此乃初娶云耶?陽澤曰,四娶云矣。鳳漢曰,又有一處,而其家方有咨且之事矣。上曰,誰也?鳳漢曰,前宗廟直長郭鎭億也,而遭其姑母喪,而方在葬前,故以此爲嫌矣。上曰,於禮何如耶?鳳漢曰,此異於凡婚,於禮何妨?上曰,儒臣之意,何如?玄老曰,三寸葬前則何可過婚耶?在協曰,姑母出嫁則服雖有降等之制,而葬前則無可言矣。傳曰,婚娶,人倫之大者,過婚者勸婚,王政亦重,庶民猶然,況士夫乎?頃聞一士夫家有兩處子,長則四十,次則四十只隔一年云,噫,咸恒之義,羲經所載,旣聞乎此,視若尋常,豈卅載臨御之道乎?又聞長則今年纔婚嫁,次則尙未云,故令該廳顧助婚需,使判尹中旬前其令勸婚。今日召問,噫,人心之俗陋,一何至此?處子之家,其若近貴之臣,彼當之者,不肯承順辭式,可也。此則爲郞家爲婦家,名雖士夫,人君所不知,皆寒士之家,爲人君者,爲生民之始,定咸恒之道,有司助需,京尹勸婚,於國體當然,於私家難得之事,予之下敎,雖人君之例政,於其當者,榮可垂於後世,而何見理之不明,何思慮之庸俗乎?予則勸其過婚而已,於甲於乙,非予所知,而特敎之下,期日將近,尙無止泊,不可無飭,當該判尹推考,趁期擧行後,卽爲草記。出傳敎鳳漢曰,頃因畿伯與右相所奏,有畿湖舊還一傡停捧之命,臣則意以謂昨年以上,當在竝停中矣,卽聞道臣以傳敎中戊己庚之擧論,致疑於乙丙條之只退云。明白稟定然後,可無眩於擧行之慮,故敢此仰達矣。上曰,卿所知是,依此擧行。出擧條日官李德咸入來。上曰,我國臘日,與皇歷臘日不同,何耶?德咸曰,我國臘平,則以冬至後三未日爲之,或冬至徑入,三未日不足,則以四未日爲臘,冬至退入,三未日有餘,則以二未日爲之矣。上曰,未日之意何也?德咸曰,木之庫藏未,故以未日爲臘,而皇歷必以初八日定爲臘日,而蓋以戌日爲主矣。上曰,臘字之意,知之乎?德咸曰,此則雖未詳知,而蓋取獵字之意矣。上曰,小退,儒臣知臘字之意而來奏,小退還入,湯劑進御後,在協。讀事文類聚群書要語而奏曰,臘字,獵也,報祭之名也。傳曰,昔漢光武深夜爲政,自云我自樂此,宋眞德秀以爲夜對勝晝講,此爲夜氣淸明也。噫,今予服湯靜攝,光武之事,眞氏之言,非比於今日,但用心之中,非此難以寓懷故也。雖然,漢宋之時,豈因此耗經費,而末世則異於古時,雖常時夜接臣僚,經費之多,此無他,明燭而然,故凡於夜對及應爲備儀者外,不過召承史,則只命擧兩燭,而曾聞一入侍後,呈手本于政院者,其數夥然云。戊寅·己卯冬恭默靜攝時,藥院入侍,每乎徹夜,其弊勝言,此雖事勢所不已,非不食燒羊之意,心切慨歎,今則不過一二更入侍,往來稍近,因一時之寓懷,費度支之進排,豈可不顧?靜攝時此等入侍,月明之日,無過半度,夜昏之時,無過一度,以示予惜費之意。出傳敎命在協讀始皇本記,玄老又繼讀。上曰,注書·翰林及兼史,各以次讀三張,賤臣讀三張訖,匡國又繼讀。名漢曰,翰林則素有眼病,燭下難讀矣。上曰,然則止之。名漢曰,同副承旨李彦衡,與右副承旨沈履之,有親査應避之嫌云矣。傳曰,同副承旨李彦衡許遞,其代行副司直鄭存謙除授,待明朝牌招察任,房順房。出傳敎諸臣退出。
上在慶熙宮。常參·經筵以代理停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
朴道源啓曰,卽者副校理李在協,以親病陳書徑出,原書以大祭齋戒,纔已退却矣,所當直捧禁推傳旨,而此與無端徑出有異,推考警責,何如?傳曰,允。
以承傳色,口傳下敎曰,南殿奉審,犧牲器皿看審,太廟亦一體爲之,入來後請承傳色以奏,可也。
又以承傳色,口傳下敎曰,都承旨來後,欲送昌德入直承旨矣,今聞仍直云,都承旨馳往社稷,奉審後盡爲看審以來後入侍。
鄭夏彦,以都摠府言啓曰,今日入直內三廳武兼禁軍及軍兵,當爲中日習射,而臘享大祭齋戒相値,不得爲之之意,敢啓。答曰,知道。
朴道源啓曰,藥房三提調持湯劑依下敎來待矣。傳曰,入侍。
洪名漢,以禮曹言啓曰,王世孫嬪三揀擇,以二十二日定行事,傳敎矣。凡係供上之物,自當日進排別宮之意,知委各該司,而供上紙亦爲封進事,分付,何如?傳曰,允。
又以禮曹言啓曰,今十二月二十二日,王世子·王世子嬪,來詣慶熙宮,出還宮時,王世孫敦化門外祗迎之節,以方在調理中,不得循例取稟之意,敢啓。答曰,知道。
又以禮曹言啓曰,慶嬪墓每式年歲首,內侍致祭,祭物,令本牧素膳措備,果與饌品,不過五六器,無祭文,只奠酌,而致祭中官,令內侍府臨時以稟事,命下矣。明年卽式年,依聖敎歲首遣內侍致祭吉日,令日官推擇,則來正月初六日爲吉云,以此日設行,而祭物令本牧擧行事,分付,何如?傳曰,允。
朴道源,以弘文館〈言〉啓曰,本館上番副校〈理〉李在協,以其親病,陳書徑出,應敎李瀰,校理洪樂仁,以不爲入直,依定式禁推傳旨,自政院捧入矣。上番將未免闕直,事甚未安。副修撰尹勉憲,卽爲牌招,以爲姑陞入直之地,何如?傳曰,允。
又以兵曹言啓曰,卽接內氷庫牒報,則藏氷今已畢役云,曜金門依前還閉,守門將亦爲撤直之意,敢啓。答曰,知道。
洪名漢啓曰,禮曹判書南泰齊有稟定事,來詣請對矣。
朴道源啓曰,藥房三提調持湯劑依下敎來待矣。傳曰,入侍,禮判同爲入侍。
敎京畿水軍節度使兼三道統禦使喬桐府使趙濟泰書,王若曰,一面托關防之重,固難其人,三道畀統禦之權,今屬之子,肆當笠轂之寄,庸宣綸綍之辭,眷彼喬桐一營,實是海門重鎭,表·裏襟帶之勢,唇齒沁都,警急颿風之憂,捍衛京國,位置自別,異乎諸道。水軍責任不輕,兼之百里芻牧,第緣升平之日久,未免預備之浸疎,惟其土瘠而民貧,近年之災荒已極,嗟乎兵鈍而器弊。此時之節制誰任?惟卿,韜靲令譽,盤錯利器,妙年發靭,而有當官盡職之誠,華聞出群,而有辦事應物之具,出入顯仕,州梱之茂績屢彰,砥礪一心,鞭鞾之侈習尤戒,西府明珠之謗,不曰夬晳其疑,畿邑,白簡之騰,在朝咸稱其屈。蓋積薪久鬱於公議,而登剡果叶於予心,玆授卿以京畿水軍節度使·兼三道統禦使·喬桐府使,卿其懋殫良猷,祗服寵命,勉晉陽之保障,人和爲先,繕荊門之舳艫,天塹足恃,威惠貴濟,寬猛所戒,太剛施措,必思綜明,毋循常套,自餘弛張之道,厥有稟裁之規。於戲,壁壘重新,宜勉儲胥之克壯,海波永謐,佇贊惠化之遠覃,故玆敎示,想宜知悉,通訓大夫弘文館副校理知製敎兼經筵侍讀官春秋記注官臣李在協製進
王世子在昌德宮。常參停。
沈履之達曰,大司憲李應協未肅拜,執義李河述呈辭,掌令李澤徵·李憲默,持平李鳳祥在外,一員未差,今日以監察茶時之意,敢達。令曰,知道。又達曰,常參,取稟。令曰,停。
吏曹判書金尙喆書曰,伏以,天休滋至,王世孫閣下順經聖痘,大庭宣敎,擧國同慶,攢手忭祝,曷勝形喩?仍念臣謬叨非據,觸事曚昧,孤負眷顧,惟大何是俟,而卽伏見擧條之啓下者,益覺臣罪之不可原矣。日昨敦寧參奉之意外窠缺也,長僚有問於臣,故臣只信前輩已行之例,妄效古人內擧之義,而廊廟責勉之意,箚着切中,臣將何辭自解?獨臣之所慙恧者,緣臣一言,不幸貽累於秉公之首堂,究厥所由,莫非臣罪,區區自處之道,其何敢厭然爲倖免之計,終自歸於無憚之科哉?官職去就,更無可論,玆敢露章首實,冒死請譴。伏乞离明,亟降威罰,使公法嚴而私分安,不勝幸甚,臣無任屛營祈懇之至,謹昧死以聞。答曰,覽書具悉。一時做錯,卿其勿辭,從速行公。
吏曹參議李溵書曰,伏以,三靈垂佑,百祿咸萃,王世孫聖痘勿藥,天和遄復,大庭之頒敎已擧,中外之慶祝唯均,仍念臣以其人則文質無所當,以其材則杗臬無所宜,而出身通籍,比及三載,驟躋緋玉之列,猥占銓衡之佐,不惟過福之災,常自懍怵,抑恐畫墁之誚,理所必有,果然一參政,而做錯之失,及於長僚矣。蓋此金魯鎭陞擬一事,臣先發之,則長僚以其食年尙少,而屢示愛人以德之意,臣以爲朝廷用人,當論其才之能否,不當問其年之多少,所謂愛人以德者,猶是爲魯鎭之地,而非朝廷用人之道也。長僚遂以臣言爲然,而末擬於兼弼善之望,臣之愚意,則蓋以舊錄定式之時,中批特授,未有區別,而魯鎭之爲館職,旣在新錄之前,似當以舊錄用之,前此陞品,亦用此例,今者舊錄諸人,次第陞擬,則不必於魯鎭,而獨遺之,故果於參政之時,不甚料量,率口妄言,苟求其故,臣實爲首,昨因大僚之陳白,致勤聖敎之嚴重,言出於臣,而罪歸於判堂,臣心慙赧,寧欲鑽地而不可得也。況臣新進歷淺,觸事潰裂,至於昨政,則得有老成爲之長僚,故臣但袖手旁觀,無所可否,其所開口而贊成之者,唯此一事而已。曾未歷日,釁尤之立見,已不啻如影響之捷,誠使臣因仍盤礴,式値獨政,則其瘡疣瘢痕,又將不知其幾何也。若是而其可貪榮冒寵,敢爲淟涊久居之計乎?一遞之義,參倚前衡,玆敢據實仰瀆於离照之下,伏乞先勘臣不察之失,仍遞臣匪分之職,以存公議,以嚴政例,不勝大願,臣無任屛營祈懇之至,謹昧死以聞。答曰,覽書具悉。一時做錯,爾其勿辭,從速察職。
辛巳十二月十八日辰時,上御思賢閤。藥房入診入侍時,都提調洪鳳漢,提調韓翼謩,副提調洪名漢,記事官兪恒柱,編修官金匡國,記事官李長老,醫官金履亨·方泰輿·許礈·李以楷·李泰遠·金履固·鄭允協,以次進伏訖。鳳漢曰,日氣甚寒,夜間,聖候調攝,若何?上曰,今夜則善睡,氣亦隨勝,而夜深後乍有氣旋卽降消,登溷之節則如常時矣。鳳漢曰,其氣似是痰氣,不平之時牽引耶?上曰,似滯症矣。鳳漢曰,何更量就寢耶?上曰,夜深後得睡矣。鳳漢曰,水刺進御乎?上曰,藿粥小許進之,而早飯素不嗜之矣。履亨診訖退伏曰,脈候左右三部舒緩,無數滯之氣,而度數則猶不均,大體不足矣。上曰,柳家婚處其果得定耶?鳳漢曰,欲問判尹而未果矣。上曰,世孫納采,主人亦有答禮乎?鳳漢曰,有之矣。上曰,正副使盛於函中而受來乎?鳳漢曰,此則雖未能詳知,而似然矣。世孫嬪往別宮後,別宮所近家主家例入,而每當嘉禮時,雖無某家元定以入之事,金處坤族人家,近於別宮而且精,故自前借入云,此家似是福家而矣。上曰,然乎?仍爲下敎曰,今日則二貼進之,可也。鳳漢曰,腹部之氣尙然,而日氣亦甚寒,今日亦依前三進,似好矣。履亨曰,姑觀今日,而後日再進,似好矣。上曰,都承旨亦不可長爲入直,今日則閉門時一貼煎入,可也,理中建功湯一貼晩後更爲煎入事。出榻敎諸臣退出。
辛巳十二月十八日初更,上御思賢閤。藥房入診禮判同爲入侍時,都提調洪鳳漢,提調韓翼謩,副提調洪名漢,禮曹判書南泰齊,假注書兪彦脩,編修官金匡國,記事官李長老,醫官金履亨·李泰遠·方泰輿·許礈·李以楷·金履固·鄭允協,以次進伏。鳳漢曰,午間,聖候,若何?上曰,一樣差勝矣。鳳漢曰,登溷幾何?上曰,一次矣。鳳漢曰,其間寢睡乎?上曰,少睡矣。鳳漢曰,水刺進御乎?上曰,少進矣。鳳漢曰,房闥之內或作行步乎?上曰,雖或行或臥,而坐則不安矣。鳳漢曰,請診之矣。上曰,可矣。履亨·泰遠,診伏曰,脈候比朝差勝,而數滯亦似少愈,大體不足則一樣矣。鳳漢進湯劑,上進御曰,口味甚甘矣。鳳漢曰,以沙糖之屬,鎭味,似好矣。履亨曰,蜜棗亦好矣。鳳漢曰,進之乎?上曰,已有矣。上曰,承傳色已有所奏,而知申往審,則何如?名漢曰,南殿宗廟,則小臣方待藥院之任,而左承旨金孝大代狎在院,故進去,俄者有承下敎,故小臣奉審而來矣。上曰,然乎?予則初以爲知申進去矣,代狎承旨進去云者,亦善處,而中官則誤奏也。泰齊曰,王世孫親迎吉日,以來月望前推擇,旣有下敎,故令日官擇之,則十三日爲吉云,而凡婚禮擇日,陰陽不長日,十全大吉日爲最,而十三則小欠於此,十九日則諸日官皆謂純吉云,未知此日,何如。上曰,一年之內,十全大吉日,幾何乎?泰齊未及達。上曰,與日官明日診筵同爲入侍,可也。出傳敎上曰,柳家婚事果成乎?鳳漢曰,明日爲之云矣。上曰,顧助之物,幾何耶?翼謩曰,處女家則木十匹·錢十五兩·米石許矣,新郞家則木十匹·錢十兩矣。鳳漢曰,非但此也,自各司鞍馬·香等物備給矣。上曰,新郞面貌,何如?鳳漢曰,此乃李眞望之從孫,而其貌亦好云矣。上曰,郭鎭億家,予意以爲好矣。此家亦好矣。泰齊曰,以儀注事有所,仰達矣。上曰,陳之,可也。泰齊曰,法殿親臨之時,侍臣·諸執事,先詣便殿前庭行四拜禮,而今此親臨景賢堂納采命使之時,先四拜一節,似爲掣肘,臣意則侍臣諸執事先入堂庭,行四拜禮後,二品以上始爲入庭行禮,未知何如。上曰,依爲之。出擧條諸臣退出。
上在慶熙宮。常參·經筵以代理停。
洪名漢啓曰,左副承旨鄭夏彦,今日不爲仕進,牌招,何如?傳曰,允。
傳于洪名漢曰,內局詣閤,禮判同爲入侍。
傳于沈履之曰,前南兵使洪泰斗明朝來待。
金孝大啓曰,藥房提調依下敎持湯劑來待矣。傳曰,入侍。
藥房三提調持湯劑入侍。
沈履之,以嘉禮廳言啓〈曰〉,別宮進排各樣物件,別單書入之意,敢啓。答曰,知道。
王世子在昌德宮。常參停。
朴道源達曰,大司憲李應協未肅拜,執義李河述呈辭,掌令李澤徵·李憲默,持平李鳳祥在外,一員未差,今日以監察茶時之意,敢達。令曰,知道。又達曰,明日常參,取稟。令曰,停。
朴道源達曰,同副承旨沈鑧,時在京畿楊根地,斯速乘馹上來事,下諭,何如?令曰,依。又達曰,下番兼春秋金瑞應,親病甚重,今姑減下,何如?令曰,依。又以講書院言達曰,本院新除授左贊讀洪樂純,除拜之下,不爲出肅,卽爲牌招察任,何如?令曰,依。
又達曰,明日次對時,兩司當爲進參,除在外外,大司憲李應協,執義李河述,竝待開門牌招,以爲推移進參之地,何如?令曰,依。又以侍講院言達曰,本院新除授弼善李興宗,自鄕纔已入來云,卽爲牌招察任,何如?令曰,依。
辛巳十二月十九日辰時,上御思賢閤。藥房入診,禮判率日官同爲入侍時,都提調洪鳳漢,提調韓翼謩,副提調洪名漢,禮曹判書南泰齊,假注書兪彦脩,編修官金匡國,記事官李長老,醫官金履亨·李泰遠·方泰輿·許礈·李以楷·金履固·鄭允協,日官池道咸,以次進伏訖。鳳漢曰,日氣極寒,夜間,聖候,若何?上曰,比昨尤勝矣。鳳漢曰,水刺之節,亦何如?上曰,亦勝矣。鳳漢曰,登溷,亦何如?上曰,今夜則不爲之矣。鳳漢曰,寢睡,何如?上曰,善睡矣。鳳漢曰,腹部之氣,何如?上曰,今則愈矣。鳳漢,請診候。履亨診伏曰,脈候左右三部數則少減,度數稍舒,而大體不足則一樣矣。諸醫所奏與履亨同。上曰,日官進前,池道咸進伏。上曰,曾見觀象監官員,問四柱法,則以不知答之,汝則知之乎?道咸曰,知之矣。上曰,道咸其術頗精矣?鳳漢曰,然矣。上曰,內局有十全大補湯矣。觀象監亦有十全大吉日矣。下詢道咸曰,己卯年亦用十全吉日乎?道咸對曰,以陰陽大將日用之矣。上曰,國婚必用此日耶?道咸曰,然矣。鳳漢曰,其時日氣似寒,大病患後,亦不無慮矣。上曰,正月內陰陽不將日幾何?道咸曰,非不有之,而必合生氣福德然後用之,故不多矣。上笑曰,今日柳家婚日爲十全乎,不將乎?眞所謂不卜日矣。鳳漢曰,王者造命,可謂吉日矣。上進湯劑,翼謩曰,助婚之物,處女家則受之,新郞家則謂有所備不受之云矣。上曰,似然矣。泰齊與道咸,更商吉日以奏曰,二月初二日最吉,尤勝於正月十九日矣。上曰,然則親迎正日,雖以初二日擇定,而五禮則必於正月初旬前分排,如或有意外進定之事,則十三日·十九日用之,亦似好矣。仍命分排日子,道咸擇奏曰,納采吉日已定於今二十六日矣,以正月初三日爲納徵,初七日爲告期,初八日爲冊嬪,是吉矣。上曰,好矣。鳳漢曰,聞金履亨所傳,則訓將之母,頃以痢病,頗不輕云矣。上曰,百歲老人,誠可悶矣。泰齊曰,素是隆福之家,必無慮矣。上曰,李瀰·洪樂仁之牌不進,何故耶?名漢曰,樂仁則以春秋兼銜,昨已陳書,李瀰以病陳書,本院,以齋戒退却矣。上曰,實病乎?名漢曰,然矣,昨日上番無端闕直,故李瀰·洪樂仁,直捧禁推傳旨,尹勉憲,以姑陞草記出牌而違牌矣。上命書曰,旣已謝恩,儒臣有闕直之擧,事體寒心,應敎李瀰許遞,其代兼翊善李海重除授,校理洪樂仁頃者一遞,旣伸廉隅,何敢復爲撕捱?兼帶春秋許遞,副修撰尹勉憲謝命之後,分義道理何敢違牌?只推,三儒臣一體牌招察任。出傳敎名漢曰,右承旨鄭存謙昨旣違牌,而有落傷之病云矣。上命書曰,右承旨許遞,前縣監沈鑧除授,牌招察任,解由勿拘,房,順房。出傳敎名漢曰,臣昨日奉審社稷時,已値夜深,各司進排官,或有留待門外者,而義盈庫進排官,則不爲待令,摘奸時未免執頉,故敢達矣。上曰,旣値夜深,分揀,可也。出擧條上曰,今月異於他時,洗鼎以待者也。仍命書曰,歲末祿都目,其宜早行,騎曹令次官擧行,趁早爲之事,分付。出傳敎上命書曰,今則湯劑二貼進御,故一貼則當寢進御,謂以前規,提調持湯劑入侍,其無古例,而恐成規例,必欲入侍,以此之故,朝提調以至于夜當此深冬,提調雖留院,輿儓亦憫也。自今日只監煎提調,率入直首醫,留院以待,與坐直承旨入侍,都提調副提調及諸醫勿爲待令,若此之後,雖値備坐,領相無拘礙之事,以此分付。出傳敎理中建功湯一貼,晩後更爲煎入事。出榻敎上曰,夕入侍儒臣,持資治通鑑初卷,同爲入侍。出榻敎諸臣退出。
辛巳十二月十九日二更,上御思賢閤。藥房入診,儒臣同爲入侍時,提調韓翼謩,左承旨金孝大,假注書兪彦脩,編修官金匡國,記事官李長老,校理洪樂仁,修撰尹勉憲,醫官金履亨·李泰遠,以次進伏訖。上曰,柳家婚成乎?翼謩曰,果成云矣。孝大曰,草記亦來到矣。翼謩曰,午間,聖候,若何?上曰,勝矣。水刺之節,亦何如?上曰,善爲之,登溷亦如常矣。翼謩曰,腹部之氣,亦何如?上曰,今則已愈矣。翼謩進湯劑,仍請診。上曰,今不必診之矣。翼謩及醫官先退,上命儒臣進冊,上下番樂仁·勉憲,持資治通鑑進伏。上曰,此冊還出,注書更持東國通鑑以來,賤臣持入,上命樂仁讀之,樂仁讀奏至箕子事。上曰,箕聖廟在於平壤乎?孝大曰,然矣。上曰,下番亦知之乎?勉憲曰,臣祖按營時見之,而兒時所見雖不分明,知其有短碣矣。上曰,注書出去,箕聖廟香祝,何時進去?祝辭規式,亦爲書入,可也。賤臣持祝文謄錄以奏曰,香祝,以春秋二仲朔進去云矣,上仍命勉憲及孝大,各讀三國史。上曰,三國始祖致祭祝辭規式,注書亦爲書入,崇義殿位數,亦知入,可也。賤臣歷擧還奏,儒臣讀訖,上命書箕子墓致祭傳敎時,上命中官,持笠子以來。仍起坐曰,此起敬處也,致祭當遣宗伯,以李昌誼禮判除授曰,勅牌何當出來乎?以此行兼之,則其間日子,亦可及期乎?樂仁·勉憲曰,旣遣禮官,所重在焉,以彼人遠接之行兼之,似涉如何矣。上曰,是矣。儒臣之言,誠得體矣。然則何必禮官?李昌誼置之,別遣重臣好矣。諸重臣某某歷擧陳之,可也。至金陽澤。上曰,此人可合此行矣,方有所勞,亦可休矣。樂仁曰,儒賢之孫,尤有合於此祀矣。上仍命書曰,昔漢高過曲阜,以太牢祀孔子,噫,孔夫子,卽萬世大聖,非漢高,何以爲此?漢之四百年基業,予則曰實於此,噫,箕聖,非徒孔聖稱仁,我東禮樂文物,侔擬中華者,寔箕聖之遺澤也。昔年取箕子志,命繕寫而粧焉,卽予侍湯時仰覩,每嘗欽慕,今因靜攝,欲寓懷而命讀東史,於箕聖紀不覺蹶然,問于祭儀於香室,則春秋只祭崇仁殿云。噫,七星門外雖儼然,丁閣象設,何曰奠酌酒?噫,以涼德無能,卅載臨御,無一事繼述,無一事尊聖,讀史興感,若不敍懷,獨不愧於漢高乎?凡墓,大臣遣承旨致祭,而此則海東宗聖,漢高以天子義起,太牢祀孔子,特命設祭,豈遵常例?特遣重臣致祭於箕聖之墓,祭文當製下,以判尹金陽澤差遣。出傳敎孝大曰,同副承旨沈鑧方在外云矣。上命書曰,同副承旨在外云,許遞,其代參知柳健除授,待開門牌招察任,房順房,參知有闕,代,令該曹以在京無故人口傳擧行。出傳敎上曰,明朝湯劑依前煎入。出榻敎上曰,明日藥房入診時,編次人及下番儒臣同爲入侍。出榻敎上曰,致祭謄錄,明日診筵持入,可也。諸臣退出。
上在慶熙宮。常參·經筵以代理停。
夜四更五更,月暈。
鄭夏彦,以弘文館言啓曰,本館上番校理臣洪樂仁,以今日小朝次對時進參事,晝仕出去之意,敢啓。答曰,知道。
鄭夏彦啓曰,藥房三提調,依下敎持湯劑來待矣。傳曰,都承旨入侍,編次人·儒臣,同爲入侍,昨日下敎人,一體同爲入侍。
傳于洪名漢曰,都承旨入侍。
鄭夏彦啓曰,因本院達辭,下番兼春秋金瑞應,親病甚重,今姑減下事依下矣。其代令該曹口傳差出,何如?傳曰,允。
吏曹口傳政事,兼春秋單任濟遠。
以文臣朔試射望筒,傳于沈履之曰,置之。
傳于金孝大曰,校理洪檍,內局入診,同爲入侍。
金孝大啓曰,藥房副提調,依下敎持湯劑來待矣。傳曰,詣閤,入直儒臣持東鑑入侍。
傳于洪名漢曰,明日右相同爲入侍,備堂中有稟定事,入來。
沈履之,以嘉禮廳言啓曰,世孫宮進排各樣物件,別單開錄以入之意,敢啓。答曰,知道。
又以兵曹言啓曰,今十二月二十一日武臣賓廳講書日次,而中日相値,不得爲之〈之〉意,敢啓。答曰,知道。
洪名漢,以吏曹言啓曰,頃日政萬寧殿參奉副望李齊杉,之杉字,誤以聃字書塡,至蒙天點,不勝惶恐待罪,而原單子改付標以入之意,敢啓。答曰,知道,勿待罪。
又以承文院官員,以都提調意啓曰,吏文學官李灌有頉,代,幼學李旭祥差下,付軍職冠帶常仕,何如?傳曰,允。
金孝大,以漢城言啓曰,幼學柳明欽家妹婚,因傳敎各別勸諭李匡恢姪子楊亨,今十九日行禮之由,敢啓。答曰,知道。
今十二月二十一日祿都目政事爲之之意,敢啓。答曰,知道。
王世子在昌德宮。常參停。
柳健達曰,明日常參,取稟。令曰,停。
令于朴道源曰,大臣·備局堂上引接。
吏曹判書李鼎輔書曰,伏以,臣昨陳辭本,恭俟勘處,乃承睿批,未蒙準許,臣惶蹙閔鬱,靡所容措,繼伏見判下擧條,則以敦寧參奉擧擬事,至有申飭該曹之敎,臣待勘之中,罪上添罪,尤萬萬悚懍矣。凡初仕之必先揚陋,臣亦素所自勉,今此敦參之出也,臣旣知其人之可合,果爲排望,而至若銓堂法外之親,前後擬差者,指不勝摟,臣曾不知以此爲嫌,今承大僚之筵飭,益覺臣昏謬做錯之失矣。然兼銜之陞,敦窠之差,臣實主之,咎責之來,臣自當之,兩僚之引義陳章,未免過中,臣心之悚恧難安,尤當,如何?噫,臣性本疎迂,闊於事情,行且徑庭,不能屈伸,種種瘢疵,觸處露出,一事二事,無往非罪,尙何論於當大政而揚側陋哉?況今目下病勢,有加無減,頑痰凝結於胸腹之間,苦歇無常,房闥動作,時或須人,情跡之危蹙如此,病狀之沈苦又如此,抗顔復出,萬無其路,玆敢連章仰籲於睿覆之下,伏乞俯諒臣情病之非出飾讓,亟賜遞罷臣本兼諸任,以幸公私,不勝大願,謹昧死以聞。答曰,覽書具悉。一時做錯,其何過辭?且都政在近,尤不敢若是撕捱,卿其勿辭,從速行公。
左諭善鄭宲書曰,伏以,天佑宗祊,我世孫閣下痘候極順,已占勿藥之喜,此實國家億萬年無疆之休。凡在含生之倫,莫不欣欣然相告,而如臣之忝在僚屬者,其所鼓舞歡忭,有倍恒人,固宜卽日趨進,以修起居之禮,而適於其時宿病頓添,欲起還仆,末由自力,稍待小蘇,卽爲登途,寸寸前進,僅得來伏私次,始伏聞臣所帶春曹之任,得蒙許遞,不勝感幸,而第臣所叨兼銜,未蒙一體鐫改,臣心悶迫,寧有其極?顧臣此行,旣爲一番承候之計,故不得不冒沒出肅,而念臣在鄕時所被恩批,辭意隆重,臣非木石,豈不知感?第臣之積費撕捱,不敢承命者,非但責任之重而已。實緣疾病之難强,蓋臣所抱風痰之疾爲一生難醫之症,其在少壯,寧日尙少,矧値衰暮,尤難與敵風邪作孽,內逼外攻,則四肢百骸,無處不痛,頑痰遍注,胸膈痞塞,則呼吸喘促。若將垂盡,其他危症敗兆之種種積現者,有不敢一一煩瀆,而惟此二症,最忌風寒,故每當寒節,輒復發作,今値邦家莫大之慶,臣不敢言病,擔曳作行之際,觸冒大風大雪,舊症新恙,乘時闖發,頭目暈眩,不省人事,肢末拘攣,作一僵尸,咳嗽苦劇,夜不能寐,食飮全廢,氣日益綴,旅寓冷落,旣無任便調攝之路。病勢日添,實有生行死歸之慮,臣之一身生死,固不足恤,而竊恐一朝溘然,有負我聖朝好生之德也。噫,臣之病勢,旣無陳力之望,故區區所願,祗欲其一謝恩命,以伸義分,而今幸得遂矣。設令臣因仍蹲冒,留滯京邸,以此病狀,萬無出入講席之望,則久留亦無爲矣,今若怵分畏義,不敢仰暴其私懇,而遽作逆旅之魂,則是臣自外於仁覆之下也。玆敢以歸死故山之意,拜章哀籲,徑尋鄕路,萬一賴天之靈,歸家調病,得延晷刻之命,則前頭嘉禮時,謹當趨詣,以效鼇抃之忱,而卽今症形,朝夕難保,則此亦有不敢必,臣之情,其亦慼矣。伏乞睿慈,俯賜諒察,特遞臣所帶兼銜,仍治臣擅行之罪,以肅朝綱,千萬幸甚,謹昧死以聞。答曰,覽書具悉。責任之重,業已諭,爾其仰體大朝懃懇之至意,廻途上來,勿復固辭,輔導我世孫。
辛巳十二月二十日辰時,上御思賢閤。藥房入診,編次人·儒臣·前南兵使同爲入侍時,都提調洪鳳漢,提調韓翼謩,副提調洪名漢,編次人具允明,修撰尹勉憲,前南兵使洪泰斗,記事官兪恒柱,編修官金匡國,記事官李長老,醫官金履亨·方泰輿·許礈·李以楷·李泰遠·金履固·吳道炯,以次進伏訖。鳳漢曰,今日則日氣稍解,夜間,聖候調攝,若何?上曰,一向差愈矣。鳳漢曰,寢睡·水刺之節,何如?上曰,今夜則善睡,而水刺亦進之矣。鳳漢曰,登溷之節,何如?上曰,一次登溷,而如常時矣。履亨診訖退伏曰,脈候左右三部舒緩,無數滯之氣,度數調均,而胃脈不足則一樣矣。湯劑進御後,理中建功湯一貼,晩後更爲煎入事。出榻敎上曰,今日則提調只監煎以入,可也。鳳漢曰,三提調輪爲監煎持入,事體當然矣。上曰,然則提調及副提調,輪爲監煎持入,可也。鳳漢曰,兩提調若有故之時,則臣亦監煎持入,何如?上曰,卿言是矣。仍下敎于勉憲曰,儒臣持入肅愼氏之箭耶?勉憲捧入。上覽訖曰,此石何石?大臣及編次人輪視,可也。鳳漢曰,此乃砮矢也。上曰,古則以石爲矢,其性之硬固可知,而射甲能傷人哉?鳳漢曰,然矣,勉憲先退。上曰,柳婚過行云耶?鳳漢曰,昨日過行矣。上命中官,持冠而來,仍御而整坐曰,編次人進前,允明進伏,上命承旨,書箕子墓遣重臣致祭祭文訖。下敎曰,今夜則善睡,故能呼寫,此則建功湯之效也。允明曰,此御製祭文,編錄于御製,何如?上曰,此則低一字入錄于御製,可也。仍命泰斗進前曰,三水犯越事,果是成允燁之所爲耶?泰斗曰,非敢以成允燁事的指,而犯越後則似不免同情知情之科矣。上曰,同情之說是矣。成允燁誰耶?鳳漢曰,成壄之七寸叔也。上曰,允燁之氣色,何如?泰斗曰,罔措矣。上曰,其年幾何?泰斗曰,六十一矣。上曰,按覈使何時當來乎?泰斗曰,十八九日當入去,復命之期則遠矣。鳳漢曰,使臣出來後,當更議稟定,而謝恩使事當差送矣。上曰,然矣。賫咨官誰也?鳳漢曰,邊煊矣。上曰,今日下闕次對爲之乎?鳳漢曰,爲之矣。上曰,夕入診,承旨持下闕初十日次對及今日次對草冊入侍。諸臣退出。
辛巳十二月二十日辰時,王世子坐時敏堂。大臣·備局堂上引接入對時,右議政尹東度,兼工曹判書李益炡,行司直金聖應,禮曹判書南泰齊,刑曹判書李之億,行副司直鄭汝稷,行副司直李彛章,戶曹參判洪麟漢,左副承旨朴道源,執義李河述,校理洪樂仁,加出假注書柳侗,事變假注書睦善恒,記事官金瑞應,記事官尹塾進伏訖。尹東度曰,近來日寒無前,睿候,若何?令曰,大體一樣矣。尹東度曰,寢睡·水刺之節,亦何如?令曰,此亦一樣矣。尹東度曰,大朝氣候靡寧,湯劑日三煎入矣,自昨有再煎入之敎,臣仰揣其差勝之效,而伏未知夜來,更若何?令曰,大體一樣矣。尹東度曰,中宮殿氣候,若何?令曰,安寧矣。尹東度曰,嬪宮氣候,若何?令曰,一樣矣。尹東度曰,王世孫自經聖痘,諸節安吉,而伏未知近日更若何。令曰,一樣矣。尹東度曰,症候平順,遄臻康復,大朝悅豫,而賀儀已擧,在廷臣僚,八域民庶,莫不歡欣鼓舞,宗社之慶,莫大於此,而況又三揀隔日,邸下將擧進見之禮,喜溢宮闈,在邸下慶幸欣悅之心,當復如何?令曰,非但三揀,兼行進見,慶幸莫大矣。尹東度曰,此,京畿監司洪啓禧狀達也。枚擧加平郡守徐有寧牒報,以爲本郡旣是峽邑,水田絶少,今年春秋麰作租八百餘石,萬無以租收捧之路,以相當精實田穀,許令代捧事,令廟堂稟處爲請矣。本郡果是峽邑,一邑水田,不過三十餘結,則八百餘石之以租代捧,其勢誠難,待秋作租,旣出於大朝愍恤之德意,則不可無從便變通之道,而若直許代捧,必以田穀,盡數代納,此亦可悶,使之先以租代捧,而末稍難捧之數,必以精實田穀代捧之意分付,何如?令曰,依爲之。出擧條尹東度曰,臣曾待罪瓦署提擧,而相職之後,久未出代矣,該署郞廳,發關於兩南監司,道內寺刹靑瓦收取上送云云。故聞甚驚駭,使刑曹査覈,則果有是事云,乘提調未差之時,幺麽郞廳,任自發關,已是可駭,而奸細輩之從中憑藉,作弊外邑,尤極可駭,此亦紀綱所關,成給關文之當該郞廳,令該署現告汰去,何如?令曰,依爲之。出擧條尹東度曰,大朝已有稟定者,而竊欲邸下俯悉,敢此仰達矣。咸鏡前方伯李彛章,曾有狀聞,本道軍兵分三輪操第四年合操,而犒饋之資,則令朝家區劃以給爲請,自大朝操練,則依狀請施行,至於犒資,更爲商量變通下敎,而事係軍務,且前方伯李彛章,方入對詳細,下詢似好矣。令曰,事係軍務,且已大朝稟定之事,聞其大體,更何詳問也?尹東度曰,臣今於由暇之行,歷見領府事金尙魯,則有欲使臣導達者,故敢達矣。以爲出城後相職時祿俸,每每輸送,旣不敢晏然受之,徒費往來,極爲惶蹙云矣。令曰,旣異重臣,祿俸,其在國體,無如之何矣。南泰齊曰,王世孫嘉禮,以正月望前擇日事,大朝已下敎矣。昨日又有率日官入侍之敎,故臣與日官入侍,則正月望前,無純吉之日,四禮行於來月旬前,親迎日二月初二日極吉,正月十九日差吉云,而自大朝有臨時觀日氣之寒暖,以爲進退之敎矣。令曰,已知之矣。李河述所達,請英梅更令鞫廳,嚴刑窮問,期於得情,請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑,請還收罪人桂永放送之令,亟令攸司,依律處斷,請罪人彦杓·陽祚等,仰稟大朝,更加嚴鞫得情,請稟于大朝,還收柱泰·昌翼酌處之命,更加嚴鞫得情,依律處斷,請定配罪人孝曾·孝順,稟于大朝,亟令王府,更加嚴鞫得情,請稟于大朝,還收崔守仁定配之命,更加嚴訊,期於得情,請仰稟于大朝,爟·爣諸子,竝令絶島移配,請殺獄罪人老秋,僞造印信罪人梁德秋,稟于大朝,竝令依律勘斷,請僞造印信罪人河世仲,殺獄罪人申後辰·張厚男,仰稟大朝,竝令依律勘斷。令曰,勿煩。李河述所達,都政踰月,爲弊不少,我大朝申飭方在靜攝,一念不弛,至有親政之命,而兵曹判書具善行,病多妨務,差復未易,雖其不病之時,杜門處靜,不肯延接,京外諸武,抱刺抑鬱,失望散去,此豈大朝畀托之意?亦非臨政求才之道,請兵曹判書具善行亟施譴罷之典,使大政無至愆期。令曰,重臣譴罷,非余所專,不從,李河述所達,閫帥之爲任重矣,鎭撫邊民,威服異類,不可人人而濫授,北兵使李邦佐,性本鈍滯,識昧機宜,刑杖之濫,軍卒呼冤,收斂之急,村里騷擾,西邑蔘貨,尙有餘謗,北門鍊習,多失其要,人言喧藉,譏之以濫躋,邊情疎虞,難責其管束,請北兵使李邦佐特令罷職。令曰,遠外風聞,何可準信?不從,李河述所達,王世孫痘候康復,大寒後春和不遠,此誠正人端士左右輔導之時也,左諭善鄭宲,文學雅望,合置講筵,惜其帶職處鄕,頃幸趁賀上來,朝野拭目,方期出入啓沃,而昨忽陳章,旋尋鄕路,雖未知本病之如何,而中外之缺望甚矣。喉院捧書,未免徑先,請當該承旨從重推考,亟下鄭宲催促上來之令。令曰,依爲之。李河述所達,臣本見識偏謏,言議巽軟,前後臺職,絲毫無補,今日入對,只爲一近耿光,草草數語,思效一日之責,而言未槪意,致勤睿敎,申申下誨,無異慈父之詔子,臣誠感激無地,第兵判之任,若當大政,延接群武,試之以身言書判,詰之以幹局智略,隨窠較量,不失人才,可也。今此具善行,一切杜門,揮客養閑,遠地裹足之武,終不接面,臨政當行之節,全歸積滯,大朝申飭之下,將未免大政之踰月,臣誠悶其病而警其失,請之以譴罷,微忱未格,不蒙聽許,此莫非平日誠意不能見孚之致,何可晏然仍冒於臺次?請令遞斥臣職。令曰,勿辭。朴道源曰,執義李河述再達煩瀆,退待物論矣。令曰,知道。令曰,兵判以杜門爲罪,似不然矣。比之浮囂躁競,開門納賂,豈不愈乎?臺臣所論,未知其出於公心矣。尹東度曰,兵判之病,自大朝至有遣醫看病之事,臺臣所達,誠異矣,至於諭善鄭宲,其人誠爲介潔,而旣異山林宿德,則遣辭似過中矣。諸臣以次退出。
辛巳十二月二十日巳時,上御思賢閤。都承旨入侍時,行都承旨洪名漢,假注書兪彦脩,編修官金匡國,記事官李長老,以次進伏訖。上曰,承旨抽草紙。仍命書曰,明春則今年已過,故納徵以下,其令法殿爲之,噫,書冊·盃棬,不能讀不能飮,孝子之思親也,明年何年,卽昔年嘉禮之年,而殿亦此殿,追慕一倍之中,何心坐此殿行其禮乎?五禮皆行於一堂,而明春則御絳紗袍,諸臣朝服,依禮文擧行,軒懸雖復,與法殿有異,且禮文旣陳而不作,勿設事,分付。出傳敎上曰,使金履亨往見世孫,又往齋洞,審見以來,而三揀乃再明也。若難傅粉,則使之勿爲,可也。名漢曰,此意使履亨,傳于主家乎?上曰,然矣。名漢曰,履亨審見後,來待於夕入診時乎?上曰,然矣。名漢曰,箕子墓致祭謄錄,搜問而無可考矣。上曰,前無致祭之事矣。名漢曰,似然矣。諸臣退出。
辛巳十二月二十日二更,上御思賢閤。藥房入診,儒臣同爲入侍時,副提調洪名漢,假注書兪彦脩,編修官金匡國,記事官李長老,問議儒臣洪檍,上下番儒臣洪樂仁·尹勉憲,醫官金履亨,以次進伏訖。名漢曰,午間,聖體,若何?上曰,一樣差勝矣。仍進御湯劑,名漢曰,診候乎?上曰,置之。上曰,洪檍入來乎?名漢曰,入來矣。上曰,進前,檍進奏獻議,至贊善尹鳳九。上曰,其年幾何?檍曰,七十九歲矣。至李鳳祥。上曰,其年幾何?檍曰,五十七矣。至宋明欽以病不能獻議。上曰,此人實病乎?檍曰,雖是一時寒感,而病勢則難强矣。上曰,尹鳳九獻議外,有何酬酢乎?檍曰,年老聽瑩,故使其子弟,傳諭聖敎,則深認聖孝之出尋常萬萬矣。仍出禮議通考據孔穎達·賈公彥出言之議,以示矣。上曰,禮議通考玉堂有之乎?檍曰,唐板始出,似未有之矣。上曰,宮闈令奉位,自何代創始乎?檍曰,臣見大明會典,此法始於皇明矣。上曰,金元行以擇宮闈令爲言,而宮闈令何以擇之乎?至於大祝,必欲以京士爲之者,非州鄕人不如京士也,衣服亦不明潔故耳。上曰,以朝臣奉位,無所不可,至於宗臣,亦有所異,其何不可?名漢曰,然矣,君臣便是父子,未有不可之義矣。上曰,儒臣意見,亦何如?樂仁·勉憲曰,誠如聖敎,外朝亦有父子之義,況爲宗臣之親乎?檍先退,上命儒臣讀東國通鑑。上曰,三國便同戰國氣習也,讀訖。上曰,下闕草冊持來乎?名漢曰,持入矣。上命讀奏,至李河述達辭。上曰,騎判事誠怪矣,元良下答中不知出於公心云者,誠善矣。旣以踰月爲言,則請罷其銓,其可成說乎?且旣以風聞不可信爲答,則避辭中亦不引嫌,亦豈臺體乎?此必有曲折而然矣,儒臣則以爲,何如?樂仁曰,今日次對,臣以玉堂進參,而李河述達辭,言或橫決,有損臺體,誠如聖敎,故臣欲請推或罷職,而近來臺閣無行公之人,其在開言路之道,有不可摧折,故姑置之矣。上曰,下番儒臣之意,何如?勉憲對曰,大政將至踰月,賓客如或不見,則臺閣之請推申飭,猶或可也,至於譴罷之典則誠過矣。上曰,然矣。仍嘉歎曰,其答中杜門愈於躁競云者,果是好矣。名漢曰,睿答所敎誠甚好,令人欽仰矣。上曰,此眞開眼之語也。名漢曰,雖以鄭宲捧章事言之,鄭宲旣投章徑歸,則鄭宲去就,實不在於一書之捧不捧矣。上曰,其亦然矣。命曰,湯劑明朝依前煎入。出榻敎諸臣退出。
上在慶熙宮。常參·經筵以代理停。
巳時,日暈。未時申時,日有兩珥。
沈履之,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
傳于沈履之曰,入侍。
又以傳曰,同爲入侍之人,一體詣閤。
洪名漢啓曰,卽者吏曹郞廳來言,今日祿都目政事爲之事命下,而判書李鼎輔,參判金尙喆,參議李溵,俱以病不來,不得開政云,判書·參判·參議,竝卽牌招開政,何如?傳曰,允。
沈履之啓曰,吏曹判書李鼎輔,參判金尙喆,參議李溵牌不進推考傳旨,及罷職傳旨,今方捧入,而祿都目申飭之下,不卽擧行,事甚未安。判書·參判,更爲牌招開政,何如?傳曰,允。
吏曹口傳政事,以金朝潤爲兵曹參知。
沈履之,以嘉禮廳言啓曰,聘財米豆木布,三揀擇翌日輸送,載在謄錄矣,今亦依前例別單書入,令本廳一房郞廳親領進排之意,敢啓。答曰,知道。
又以禮曹言啓曰,箕子墓致祭,令道臣擧行,香祝禮郞賫去,擇日卽爲擧行事,命下矣。致祭吉日令日官推擇,則今十二月二十九日·三十日爲吉云,以此日中推移設行,而祭物及執事官,令本道差定進排事,分付,何如?傳曰,允。
王世子在昌德宮。常參停。
金孝大達曰,大司憲李應協牌不進,執義李河述引避退待,掌令李澤徵·李憲默,持平李鳳祥在外,一員未差,今日以監察茶時之意,敢達。令曰,知道。又達曰,明日三揀擇擧動,再明日國忌齋戒,三明日正日,此三日常參,頉稟。令曰,知道。又達曰,執義李河述,引避退待已至經宿,尙未處置,憲府監察茶時,亦甚未安。除在外外,大司憲李應協卽爲牌招,何如?令曰,依。
左副承旨朴道源書曰,伏以,臣家有偏母,年今八十三矣。素患關格之症,每値冬節,如期而發,日昨自南土還京,冒寒撼頓之餘,一倍添劇,有難離側,而除旨之下,不敢言私,抑情出肅,仍爲持被,已屢日矣,卽接家信,則諸般症情,有加無減,食飮全廢,眞元大脫,氣息奄奄,促臣來視,臣聞此報,方寸焦灼,按住不得,徑出禁扃,伏乞离明,亟許鞶帶之遞,仍治擅離之罪,以肅朝綱,以便救護,不勝萬幸,謹昧死以聞。答曰,覽書具悉。爾其勿辭,救護母病。
金孝大,以侍講院言達曰,明日擧動時,宮官不可不備員,而兼司書洪檍,謂有身病,不爲進參,待開門牌招,以爲備員進參之地,何如?令曰,依。
辛巳十二月二十一日辰時,上御思賢閤。藥房入診,右相·稟事堂上,同爲入侍時,都提調洪鳳漢,右議政尹東度,提調韓翼謩,副提調洪名漢,行司直洪象漢,戶曹判書金相福,戶曹參判洪麟漢,記事官兪恒柱,編修官金匡國,記事官李長老,醫官金履亨·方泰輿·皮世獜·許礈·李以楷·李泰遠·吳道炯,以次進伏訖。鳳漢曰,夜來,聖候調攝,若何?上曰,一向差愈矣。鳳漢曰,深夜酬應,不瑕有損乎?上曰,寢睡一樣,水刺亦善進矣。鳳漢曰,登溷之節,何如?上曰,今則快愈矣。鳳漢曰,中宮殿氣候,何如?上曰,一樣矣。履亨診訖,退伏曰,脈候左右三部度數,調均且緩,而胃脈不足則大體一樣矣。湯劑進御後,鳳漢曰,今日晩後亦可以煎入矣。上曰,依前爲之,理中建功湯一貼,晩後更爲煎入事。出榻敎鳳漢曰,今則雖非三煎,再煎則猝難停止,請使醫官收議焉。履亨曰,臣等以脈候看之,再進則不可廢矣。上曰,然則只煎入,而勿爲入侍,可也。鳳漢曰,臣仰體聖上之軫念,以輪直監煎持入之意,仰請蒙允矣。今承只煎入之敎,臣等入侍時,仰瞻聖上之進御,則心甚喜矣,今雖再進,請許持入焉。上曰,然則二貼亦當不進矣。鳳漢曰,上敎如是,豈不承敎?上曰,承旨書之。傳曰,明日揀擇相値,勿爲入侍。湯劑一貼煎入,晩後煎入時入侍。出傳敎傳曰,明日世孫嬪詔本宮時,初則以興明門內乘轎,下敎矣。今則揀擇於此,當於興泰門內乘轎,以此分付。出傳敎上曰,騎判事何故?予六十八又見,稀怪事也。鳳漢曰,遣御醫看病,而其實病,通朝之所共知也。凡臺啓或請削職,或請罷職,或請推考,而至請譴罷,則無古規矣,旣請譴罷,而都政則更請申飭,甚不可矣。上曰,元良下答,皆是矣。東度曰,果如聖敎矣。上曰,李河述曾以假官入侍也,擧措錯亂矣,頃者見之,亦依舊矣。東度曰,小朝亦下?令曰,此非上書,則譴罷之請,甚不當爲令矣。鳳漢曰,兵判之爲訓將時,曾有不見客之謗矣。今則病中,安可接客耶?東度曰,近來則時接來客云矣。上曰,日氣不寒,而予心自寒矣,臺臣如此,見輕於元良,固將奈何?鳳漢曰,李邦佐,臣則以淸白知之矣,今乃有此事,可怪矣。上曰,挾雜矣?鳳漢曰,江界人蔘,本來分饋於朝廷,而李邦佐之爲江界府使時,獨不分送,人皆疑之其入己,臣於按道時,詳爲廉問,則果除民役修官舍。故臣書以等題曰,蔘不爲貨矣,今臺言則以爲餘謗未已,人之所聞,各自不同者如此,而北閫以後,臣則亦以善爲聞之,而臺言又如此,臣之所聞,或爽實而然耶?亦未可知也。然臺臣之隨聞論列,亦何深非乎?上曰,不饋遺之致。鳳漢曰,雖或饋遺,必不廣及,臺臣豈以此陳之耶?傳曰,噫,近者耳目喑啞之中,昨於下對,有一二件事,可謂鐵中錚錚,而惜乎錚聲之不正也。騎判事命遣內醫,其非稱恙,若此之際,何可見賓?其所措語,首尾矛盾,譴罷之律,章奏之外,白首初聞,且未滿一哂者,若是請也。申飭都政,有甚着落,況事體不然者,雖欲爲政,其君尙未快瘳,政官何敢定日?此則雖在靜攝,當下敎而行,非臺臣所敢直請者,旣不能周旋大體,其何望皆中繩墨?北閫事予知其人,此何由乎?無乃過剛不能循俗,招謗而然乎?摠以言之,已涉不公,大損臺體,旣聞之後,宜乎規正,而所惜者非此臺也,卽臺閣也。其雖不諭,於目下事,不可不處分,故右相同爲入侍之命,意蓋此也,今日臺廳兩件了當,若俟河淸,果有實恙,而四維宜伸,兵判許遞,其代今日政擧行,事雖微矣,講書諭善,非高蹈之士,則朝野拭目,其所下語一何過也?留書而尋鄕路,則有若政院捧章,其人下鄕者然,一何異哉?噫,悠悠萬事,惟在講書,以喬木之臣,不思特除之意,忙忙然無所據,事體寒心,人君御國,不過紀綱,何可無飭?兼諭善鄭宲特罷其職,此則以大體處之,而其所陳章,旣無可據,政院其宜退却其章,直捧禁推,而其不爲此,事之矇然,莫此爲甚,當該承旨遞差,一依定式,直捧禁推徽旨。出傳敎東度曰,聖候平復,世孫痘候亦臻和平,三揀在明,臣民慶忭,曷有其極?伏乞益加保嗇,以受無疆之景福焉。上曰,此亦天也。鳳漢曰,灰洞已塗粉云矣。上曰,大臣聞知耶?予於昨日命書箕聖祭文時,有犯諱字,故卽改以澤字矣。鳳漢曰,頃日筵中,江原前監司金孝大,以丙寅年間,爲鐵嶺防守,建置一刹,而番僧料分徵之故,僧徒散亡,無益緩急,令道臣詳察形便,狀聞革罷事爲請,而有令備局稟處之命矣。地形設或爲要害之處,孱僧十人,不足恃於緩急,番糧分定,徒貽各寺之弊,從前奉使之人,已言其無益,依前道臣所奏,特爲革罷,何如?上曰,依爲之。出擧條鳳漢曰,此咸鏡監司趙明鼎狀啓也。坡知犯越査事,正在殺越與否,金順丁各人等,終不吐實,依丙子穩城罪人例,杖問事,令廟堂稟處爲請矣。御史下去時,成胤燁,至以訊問定奪,各人等方在當訊中,以此意分付,何如?上曰,依爲之。出擧條象漢曰,凡頒赦後則禁府罪囚之輕者,輒以宥旨前事議讞,而今番頒敎時,無頒敎之擧,只命放未放,依赦典例擧行矣,此是無前之例也。議讞之時,不當直以宥旨仰請,不可不稟旨,故敢此仰達。上曰,以此以彼,皆是赦典矣。鳳漢曰,今番雖有放宥之命,此是特敎識喜者,元無依例頒赦之擧,該府議處諸囚時,不可用宥旨前例赦之例矣。東度曰,旣無某罪以下宥之之稟,則該府似不可以宥旨前後,擧論於勘律之際,判義禁所奏似是矣。上曰,然則依爲之。出擧條麟漢曰,法外用棍,自朝家曾已申飭於外方,而獨於京軍門,無此等飭敎,故亂廛及徵債等事,或不無用棍之擧,況扈衛廳,自是大臣衙門,設或有此弊,實無奈何?此誠貢市人難堪之端,宜有申飭之道,故敢此仰達矣。鳳漢曰,臣於年前待罪本署時,有所陳達,至下傳敎,而該署及各軍門,無奉承傳之事云,誠可怪矣。傳曰,京外非軍務用棍,曾已申飭,而暮年一心,惟在爲民除弊,故貢市人與凡民,聞軍門二字,則幾乎散魄。凡徵債之際,恐或用棍,靜攝中偶思,頃欲下敎,更思非軍務旣飭,則其豈用也?欲呼寫而未果,今聞該署提調所奏,正若予意,此後諸軍門徵債時,切勿用棍事,另加嚴飭,非徒徵債,勿論扈衛廳與諸軍門,欲護亂廛,雖招問之事,必也捉來,一捉令之後,結縛貢市人,其弊不貲,亦爲嚴飭,俾無此弊,徵債旣不用棍,則査實與亂廛,若或用棍,犯禁一也。一體嚴飭,頃者有若此者,令該署草記,其或事面不可草記者,則陳書引嫌事下敎。今聞大臣所奏,其時無擧條啓下之事,軍門與該署,尙不聞知云,將此下敎,分付該署及諸軍門。出傳敎上曰,注書出去,開政與否知入。賤臣入奏曰,判書參判,姑無牌去來,參議則牌不進矣。上曰,參議之牌不進何故?鳳漢曰,頃日筵中,臣有所奏之事,而參議亦參政,故似然矣,一次引嫌,似可爲之,必不深引矣。上曰,一番則似可陳書矣。鳳漢曰,三銓皆已陳書,參議則再牌,當膺命矣。上曰,承旨推考,元良許之耶?名漢曰,然矣,鳳漢曰,鄭宲旣非親病,又非山林之士,則陳書徑歸,甚不可矣。上曰,然矣。相福曰,尙衣院每於十月初一日,中宮殿·嬪宮女帽次及串衣次,獤皮封進矣,今番三揀擇後,冬節猶未盡,世孫嬪宮女帽串衣次,亦當封入矣。上曰,置之,可也。鳳漢曰,三揀後則事體自尊,而方當冬節,何可不封進乎?且癸亥三揀擇,在於冬後,而亦爲封進,今番臘藥,亦依癸亥例,將爲封進,獨於此,不可異同矣。上曰,然則依例擧行,而旣有者,君命當信,爲貢人其雖更不釐正,加定者宜恤經費,以地部貂皮擧行。出擧條鳳漢曰,禮曹參判復命後,則當詳知其形便,而大臣只有二人,右相則有不可去之端,臣當奉命下往矣。上曰,事勢然矣。東度曰,陵役事體至重,而首相當爲遠離,臣心則不安矣。上曰,事故如此,卿須舒心焉。東度曰,箕聖墓致祭,重臣旣非禮堂,則以道臣替行,似好矣。傳曰,箕子墓致祭,命重臣矣,非徒廚傳稠疊,非禮堂而行之,事體,若何?初意予亦欲命方伯,大臣之意亦然,目今道臣卽重臣,令道臣擧行,香祝禮郞賫去,擇日卽爲擧行。出傳敎傳曰,今番諸道放未放中有稟處者,該府·該曹登對時,稟處。出傳敎分都摠府分衛從·司官員,令次堂擧行事。出榻敎諸臣退出。
上在慶熙宮。常參·經筵以代理停。
辰時巳時,日有兩珥。
以承傳色,口傳下敎曰,承傳色中官擧行之事,任意擧行,當該承傳色中官,爲先從重推考。
以承傳色,口傳下敎于賓廳曰,世孫嬪,欲定於金時默女,何如?
以承傳色,口傳下敎曰,身爲中官,無嚴莫此爲甚,竝令該府處之,東宮挾侍中官一年越俸。
以承傳色,口傳下敎曰,輔弼二字,官名深矣,元良進見章服有法度矣,違於法度,而不能規正,春坊官員,竝越俸一等。
以承傳色,口傳下敎于藥房曰,今日使之夕入侍矣,有酬應事,氣亦愈,晩後只湯劑煎入,明日入侍。
以承傳色,口傳下敎曰,今年異於常年,凡百之減省有意矣,初頭一中官例食例捧,皆爲之云,事之寒心,莫此爲甚,越俸二等,如此之事,次知與從事官中官提醒而然,一體爲之。
議政府領議政臣洪鳳漢,行判中樞府事臣鄭翬良,議政府右議政臣尹東度,禮曹判書臣南泰齊,參議臣金始煐啓曰,世孫嬪欲定於金時默女如何事,命下矣。臣等伏承聖敎,允協臣民之望,此誠宗社無疆之福,臣等不勝忭賀之至,敢啓。答曰,知道。
洪名漢啓曰,吏曹判書李鼎輔,參判金尙喆,再牌不進,推考傳旨,今方捧入,而開政命下之後,不卽擧行,事甚未安。判書·參判所當更請牌招,而一日三牌,有傷事體,何以爲之?敢稟。傳曰,此何若此?申飭之下,亦何敢若此?更爲牌招,參議只推,一體牌招。
有政。吏批,行判書李鼎輔進,參判金尙喆牌不進,參議李溵進,行都承旨洪名漢進。以韓光肇爲右承旨,金陽澤爲兵曹判書,李燮元爲大司諫,朴起采爲司諫,徐有元爲持平,李光溭爲獻納,李世演爲正言,李堉爲分翊善,沈勗之爲分贊讀,韓宗纘爲分兵曹正郞,趙世選爲分兵曹佐郞,洪樂仁爲兼右贊讀,徐魯修爲掌苑別提,金相翊爲司書,漢城判官李信圭仍任事承傳,學生洪命遠今加通政,年七十九侍從臣,父。兵批,判書金陽澤新除,參判沈鏽進,副護軍方泰輿·金德崙·鄭允協·李瀰,副司直具善行·鄭光忠·李心源·鄭彦儒·尹勉敎·黃柙·李廷喆·宋瑩中·兪彦民·李永暉·鄭純儉·韓師直·李宜祿·鄭尙淳·李顯重·李秀得·李彦衡·鄭存謙·沈鑧·鄭夏彦·李仁培,副司果尹得孟,副司正兪彦脩·柳侗,副司勇李旭祥,同知單申琰,僉知三單尹宗大·韓世增·宋聖遇。
兵曹口傳政事,以徐好修爲分左長史,洪應盛爲分右長史,具明謙·黃仁煐爲分都摠都事。
以巡監軍單子,傳于沈履之曰,仍。
洪名漢啓曰,新除授右承旨韓光肇,卽爲牌招,何如?傳曰,允。
傳于沈履之曰,新除授兵曹判書卽爲牌招傳授命召。
又以傳曰,同牌軍欲分二次矣,諸司預備徑爲之,旣爲之事,緩緩擧行,待其食代限門限待令,則當下諸司預備矣。
傳于金孝大曰,春坊官員越俸置之。
傳于沈履之曰,諸司預備。
柳健啓曰,今十二月二十二日王世孫嬪三揀擇時,詣闕處女別單書入之意,敢啓。答曰,知道。
又以禮曹言啓曰,今此王世孫嘉禮時,納采·納徵·告期·冊嬪·親迎等吉日,日昨筵中,已爲定奪矣,各項吉日,分排以入之意,敢啓。答曰,知道。
又以嘉禮廳言啓曰,取考謄錄,則納采·納徵等行禮時,正·副使·主人·儐者所着公服,則自都監措備,其餘諸執事,竝令以黑團領行禮矣,今亦依此爲之之意分付,何如?傳曰,允。
傳于沈履之曰,內官若有率隨從二名之事,騎曹審察草記以聞。
又以傳曰,旣以行禮,諸中官拿處傳旨置之。
柳健,以吏曹言啓曰,王世孫嘉禮時執事,今方塡差以入,而其中時無職名人員,令該曹口傳付軍職,何如?傳曰,允。
沈履之啓曰,卽者兵曹郞廳來言,明日三揀擇後王世孫嬪詣別宮時,分都摠府·分衛從司,當爲差出,而兵曹判書具善行,方遭臺達,不得擧行云,何以爲之?敢稟。
王世子在昌德宮。常參停。
金孝大達曰,大司憲李應協呈辭,執義李河述引避退待,掌令李澤徵·李憲默,持平李鳳祥在外,一員未差,今日監察茶時之意,敢達。令曰,知道。
又達曰,憲府連日監察茶時,事甚未安。執義李河述,引避退待,已至經宿,亦甚未安,除在外外,大司憲李應協,卽爲牌招,何如?令曰,依。
王世子嬪宮,入慶熙宮大內後,政院·藥房口傳問安。答曰,知道。
王世子嬪宮還宮後,政院·藥房口傳問安。答曰,知道。
以兼司書洪檍牌不進罷職令旨,令于金孝大曰,推考徽旨捧入。
又以義禁府言達曰,前兼諭善鄭宲禁推事徽旨,達下矣。鄭宲下去忠淸道忠原地云,依例發遣府書吏拿來,何如?令曰,依。
右承旨鄭夏彦書曰,伏以,臣卽伏見次對憲臣達辭,以諭善鄭宲陳書捧入事,有當該承旨問備之請,臣於此,不勝瞿然悚蹙之至,日昨鄭宲書本之列院也。臣適以在院下位,停當可否,而原書有徑尋鄕路之語,則其所行止,不在於其書之捧不捧,故不得不循例捧入矣,今臺言如此,始覺其爲疎謬之失,何可晏然於職次乎?玆敢短章自列於貳極之下,伏乞亟令遞斥臣職,以謝臺言,以安私分,不勝幸甚,謹昧死以聞。
以右承旨鄭夏彦上書,令于金孝大曰,大朝旣已處分,此上書還下。
辛巳十二月二十二日辰時,王世子詣慶熙宮擧動入對時,左承旨金孝大,加出假注書柳侗,記事官尹塾,記注官李宇喆,諸臣以次陪從。王世子具翼善冠·衮龍袍,以乘輿出集賢門,敦化門外降輿乘輦,仍詣興化門外下輦乘輿,廣達門外降輿,入大內後,諸臣遂少退。
金孝大所達,兼司書洪檍,今日陪從不爲進參,固知病勢之沈重,而揆以事體,殊甚未安。推考警責,何如?令曰,依爲之。
仍爲出慶熙宮,興化門外降輿乘輦,敦化門外下輦乘輿,昌德宮大內還入後,諸臣遂退出。
上在慶熙宮。常參以代理停,只晝講。
成宗大王國忌齋戒。
大殿·中宮殿,王世子遣宮官問安。答曰,知道。王世孫遣講官問安。答曰,知道。
以承傳色,口傳下敎于藥房曰,湯劑先爲煎入,晝講同爲入侍。
吏批啓曰,判書李鼎輔牌不進,參判未差,小臣獨政未安,何以爲之?敢稟。傳曰,只出緊任。
以承傳色,口傳下敎曰,下敎錯傳之中官,已下敎而更知之,作三百年來所無之擧,事之無據,莫此爲甚,越俸十等,承傳色中官,聞其傳下敎,而不稟而擧行,令該府處之。
柳健啓曰,藥房都提調洪鳳漢,提調韓翼謩,依下敎持湯劑來待矣。
傳于柳健曰,下詢晝講,今日爲之,時刻依前擧行,次對同爲之。
沈履之啓曰,兵曹判書金陽澤昨違召命,不爲出肅,特敎之下,命召傳授,不可遲滯,卽爲牌招,何如?傳曰,允。
傳于柳健曰,政官牌去來,申飭。
傳于沈履之曰,中官越俸傳敎置之。
沈履之以吏批言啓曰,敦寧府參奉金鼎鎭呈狀內,素患痰病,遇寒添劇,委頓床席,轉動無路,以此病狀,萬無供仕之望云,依例改差,何如?傳曰,允。
有政。吏批,判書李鼎輔牌不進,參判未差,參議李溵進。以金尙喆爲大司憲,金應淳爲執義,朴師海爲副校理,金相翊爲修撰,韓師得爲判尹,鄭遠達爲戶曹參議,徐命天爲刑曹參議,李仁培爲兼弼善,沈星鎭爲知義禁,邊栒爲司議,李商進爲工曹佐郞,崔昌國爲戶曹正郞,李昌誼爲京畿監司,金相肅爲楊根郡守,李瑞圭爲同福縣監,任邁爲龍潭縣令,洪樂仁爲東學敎授。兵批,副司直李應協·金尙喆·洪名漢·金孝大·朴道源,副護軍李始赫,金命益·李世珪·李河述。
沈履之,以吏批言啓曰,正二品以上監司京職兼差事,載在法典矣,新除授京畿監司李昌誼資級,乃是崇祿,當付京職,而本曹無相當窠,依例送西後,兼監司下批之意,敢啓。答曰,知道。
柳健,以嘉禮廳言啓曰,三揀擇後第三日,例有別宮進排禮物矣,別單書入之意,敢啓。答曰,知道。
王世子在昌德宮。常參停。
洪梓達曰,大司憲李應協再度呈辭留院,執義李河述引避退待,掌令李澤徵·李憲默,持平李鳳祥·徐有元在外,今日監察茶時之意,敢達。令曰,知道。
又達曰,卽者說書尹塾,以其親病陳書,徑尋鄕路,原書以國忌齋戒,纔已退却矣,所當直捧禁推徽旨,而此與無端徑出有異,推考警責,何如?令曰,依。
全羅監司狀達,光陽等官居船人趙尙明等渰死事,令于洪梓曰,渰死人等,令本道恤典擧行。
辛巳十二月二十三日午時,上御景賢堂晝講。藥房入診,次對追後入侍時,知事韓翼謩,特進官鄭汝稷,參贊官沈履之,侍讀官洪樂仁,檢討官尹勉憲,假注書兪彦脩,編修官金匡國,記事官李長老,武臣閔趾烈,以次進伏,藥房都提調,洪鳳漢,右議政尹東度,行工曹判書李益炡,行司直金聖應·洪象漢,右參贊韓翼謩,禮曹判書南泰齊,戶曹判書金相福,行司直鄭汝稷·曺命采·李章吾·李彜〈章〉,戶曹參判洪麟漢,亦以次進伏。上讀前受音哀公問政章,樂仁讀自明誠章訖。上曰,儒臣陳文義,可也。樂仁曰,中庸一篇大旨,只是一箇誠字,殿下聖學高明,臣無所仰勉,而以參天地化育之功,推之於誠字上工夫,臣所望也。上曰,儒臣之言,好矣,而書自我自,人參三才,不能盡人之道,豈不愧乎?下番亦陳之,可也。勉憲曰,上番旣已陳達,臣無可陳,而但念誠禮至大,無一時間斷,無一分虧欠然後,方盡誠之禮,此聖學之加勉處也。上曰,所陳好矣,雖聖人,若有間斷之時,則非誠也。勉憲曰,古之聖人,德爲聖人,而不自滿暇,所以爲聖人也,聖學高明,而益復加勉,是臣之望也。經筵官先退,都提調洪鳳漢曰,今日日氣稍解,聖候,若何?上曰,一樣矣。鳳漢曰,寢睡·水刺,亦何如?上曰,氣愈故善爲矣。鳳漢曰,湯劑進御乎?上曰,昨日有酬應,故果不進,而今日則進之矣,舊歲將盡,欲了今月二債,有此晝講次對之命矣。鳳漢曰,靜攝之餘,有此酬應,日氣雖解,臣心悶然矣,仍請診候。上曰,只兩廳首醫診之,可也。金履亨等診訖曰,脈候左右三部,度數調均,而不足則一樣矣。鳳漢曰,日昨座鐵鑄入矣,其果御之否?上曰,未矣。翼謩曰,艾方席曾有所達者,常日御之則好矣。上曰,何必用此?下部則不寒,而手部寒矣,鳳漢曰,衣襨之節不爲加意,故手部自然寒矣。仍達曰,問于醫官湯劑,更爲煎入,好矣。上命書曰,建功湯當此寒節,難以休息,依例煎入,氣則差愈,問候入侍則勿爲。出傳敎上曰,大臣·備堂引見。出榻敎醫官退出,備局諸臣進伏。上曰,昨日事甚企待者,以金時默祖母年老故也。今則三揀已行,入於本宮,心誠幸矣,得此三百年所無之慶,豈予衰暮所可期哉?鳳漢曰,三揀已過,六禮將近,臣民欣幸,惟尙如此,聖心之悅豫,當如何哉?東度曰,昨日日吉辰良,揀禮順成,宗社臣民之慶,莫大於此矣。上曰,典形頗如其祖,而意謂有瘢痕矣,果無之,旣蘇且實矣,然使金履亨與其父,時或看護,可也。鳳漢曰,昨聞訓將之言,則昨日始進見於本宮,則與常時有異,尤爲夙成云矣。上笑曰,此必仰而見之,故威儀有異故也,今番揀擇,尤有異焉,再入淸風宅,其亦奇矣。鳳漢曰,以痘患言之,若在初揀前,事必拘礙,雖再揀前亦然,而不先不後,必於三揀前順經,亦亦天也。鳳漢曰,頃以喬桐御史洪趾海別單喬桐陳田,發遣本道都事,躬審打量狀聞稟處之意分付矣,卽見京畿前監司蔡濟恭申本,則以爲本府陳田元數四十八結三十五負內,還實二結六負八束除,實陳爲四十六結二十八負二束,緣由馳達,令廟堂稟處爲請矣。繡衣旣已目擊而陳達,都事摘奸,又出特敎,到今道臣,據實狀請之時,不可計其多少,依此數特爲降等,使之隨起收稅事,分付,何如?上曰,依爲之。出擧條鳳漢曰,此監市御史金鍾正狀啓也,以爲穩城流民死亡外,當還集者四百餘戶,而久遠移居,勢難一倂督還者,爲五六十戶,待朝家指揮,自茂山,已充定軍額之二百六十名,分付帥臣,移定於民多邑,還集後身役·徭役,限五年蠲免,而違越守令,隨現科罪,農牛則自朝家別爲區劃,買給數十隻事,倂請令廟堂稟處矣。穩民安集之道,實爲急務,而繡衣所論,誠合事宜,傡依此施行,農牛亦依其數,以會付穀會減貿給之意,分付,何如?上曰,依爲之。農牛以州倉米劃給,以示予意。出擧條鳳漢曰,備邊司有司堂上趙曮,今則病勢向差,又無他撕捱之端,而屢次特敎之下,尙不行公,事體未安,宜有申飭之道,故敢此仰達。上曰,事體寒心,莫此爲甚,從重推考,從速行公,可也。出擧條鳳漢曰,守令有三窠,此時曠官甚悶,而昨日政不爲擧行,故敢此仰達矣。上曰,可怪矣。仍命書曰,此時守令,豈可曠官?今聞三邑守令代,昨日不爲擧行,此何事體?政官從重推考,卽爲牌招開政擇差,玉堂闕員,亦爲盡數備擬,守令則其可以不署經者則備擬,不然則擇差,而其中不爲署經者,待朝下送,若或有署經者,政院依例牌招,兩司署經後,亦令翌日辭朝。出傳敎鳳漢曰,昨日政判書·參議皆膺命,而參判則終不膺命,以臣筵達之致而然矣。上曰,何故也?東度曰,敦參金鼎鎭事也。上曰,旣達之後,不無撕捱。仍命書曰,今聞右相所奏,乃覺頃日領相所奏之意,不奏則已,旣奏之後,其在禮使臣之道,四維宜伸,吏曹參判金尙喆許遞。出傳敎鳳漢曰,歲時屠牛,在法應禁,而今年纔經牛,農役可慮,其在重本之道,尤不可少忽,申飭三司,預爲知委於民間,以爲嚴禁之地,何如?上曰,豈不知齊宣之意,而於民一年一度,其所過禁,予嘗不然,今年事勢,異於常年,噫,此亦朝鮮六畜中一物也。僅餘之畜,其若不禁,其將盡入於屠肆,非仁政,依爲之。雖禁,其勿白地貽弊事,亦爲嚴飭三司。出擧條鳳漢曰,柳家婚旣成云,莫非出於敦倫之聖化,而其娚則不無罪矣。上曰,有其母過擇婿而致此云,何必罪焉?禮判南泰齊曰,續五禮儀補編臨軒醮戒儀中,王世孫先詣殿門外,自上殿座時出次西向立,王世子·百官四拜訖,始爲入就拜位云,而其間時刻稍遲,恐難久立以待,自前王世孫醮戒時,自上殿座時,則出位而旋卽還入幕次,待正時方入就殿庭行禮矣,今亦依此磨鍊,何如?上曰,依爲之。泰齊曰,然則王世子行禮後,始入幕次乎?上曰,不必如是,以卽入幕次磨鍊,可也。出擧條泰齊曰,日昨傳敎中嘉禮五禮,皆行於景賢堂,而御絳紗袍事,命下矣。臨軒醮戒時,自上御冕服,王世孫亦具冕服,受戒後,仍以其服親迎者,乃禮文所載也。蓋醮戒,四禮中最重,故上服亦用冕,可見制禮之本意,今雖行禮於便殿,服色則似當依古禮行之,故敢此,仰稟。上曰,依爲之。泰齊曰,儀注當以此磨鍊,而六禮都節目,則已爲啓下,此一條當改付標以入矣。上曰,然矣。出擧條泰齊曰,取考嘉禮謄錄,則受冊·親迎習儀,具三度行於別宮,同牢宴·朝見禮習儀,初二度行於大內,而第三度亦行於別宮矣。今番則內習儀有置之之命,大內習儀,固當依聖敎勿爲擧行,而至於別宮各項習儀,則單一度行之,然後可以傳習女官,無臨時生疎之弊,故敢此,仰稟。上曰,一傡置之。出擧條泰齊曰,今此王世孫嬪冊禮,前期告由於太廟者,禮也,取考謄錄,則擇吉行之,故或先於冊禮前四五日矣。今番則初一日有正朝祭,初七日有春享大祭,其間固當擇日設行,而徽寧殿一體擧行,何如?上曰,初七日大祭,兼行告由,可也。出擧條戶判金相福曰,考見京畿監司洪啓禧年分狀啓,則戶曹事目給災及前後加給,合二千七百四十五結外,加分爲八十五結。蓋今年京畿給災,比於庚午年,而今年年分事目中,旣擧上年田畓元摠,就此元摠之中,而區別災幾結實幾結,而廣州田畓結,入於京畿摠數,則廣州自當入於京畿列邑俵災之中,而今此畿營之援據庚午廣州分司時舊例,而別爲給災,終歸於加分矣。上曰,大臣及諸臣以爲,何如?領議政洪鳳漢曰,道臣則必以廣州災結都計而然矣。災結若加分於朝家所許之外,則當有常律,以實結之不足,謂之加分災結,移勘擅分之律,國體萬萬不可,臣之愚達之見,斷斷難回,忝在相職,不能覺諸臣所解之事,不勝惶恐矣。右議政尹東度曰,朝家給災之數,雖比例於庚午,卽今廣州,旣入於畿內元摠中,不可以其時該邑之不入畿營俵災之內,故有所別論於今年元摠之外,戶判所奏,似是矣。行工判李益炡曰,今聞戶判所奏,不無所據,而以實結之不足,直加擅分之律,似涉重大,考出庚辰以上實摠,則可以詳知矣。行司直金聖應曰,似當筵稟定奪,而畿伯之直爲擧行,未免率爾矣。判義禁洪象漢曰,廣州還爲府尹之後,庚辰以上災摠,同入於道內與否,考其前例則可知矣。禮判南泰齊曰,判金吾所奏是矣。戶曹參判洪麟漢曰,臣意則異於諸臣所見,以實摠之不足,反勘災加分之律,實非法典所在之文,重臣拿處,事體不輕,似當詳審更議矣。上曰,京畿道臣用擅分之律,可也。相福曰,然則擅分之八十結,依定式還實,何如?上曰,依爲之。出擧條沈履之曰,昨日本院下敎,有中官越俸之命,臣欲於今日診筵,仰奏而擧行。又有中官開陽門外治罪之敎,而於臣心似涉如何,敢此仰稟矣。上曰,是何事耶?中官每日如此,誠悶矣,使之治罪於龍洞宮者,而開陽門外治罪云者,是誤傳矣,承旨所奏得體矣。命書曰,莫重下敎錯傳,當該中官越俸一等。上命書曰,畿伯旣以加分處分,此時道臣豈可曠任?今日政擇擬事,分付。出傳敎上命書曰,近者兩司稱在外,事之寒心,莫此爲甚,今番尤不過不肯當李河述處置事也。況前騎判旣已遞職,其停何難?以此以彼,不可杜臺臣詣臺之路,頃者下敎,李河述遞目已諭矣。遞差元在外及陳書在外外,所謂在外者,不過京都十里之內,申飭其令三日內謝恩,在十里之內,三日內不謝恩者,先遞差,直捧禁推傳旨,大司憲李應協呈辭受由云,許遞,其代今日政與李河述代,一體擧行。出傳敎命書曰,都承旨·左副承旨許遞,其代行司直尹得養,前牧使洪梓除授,牌招察任,左承旨其法當遞許遞,其代前承旨鄭尙淳除授,一體牌招察任,而洪梓解由勿拘,三院副提調例兼,房順房。出傳敎命書曰,三明日納采時刻,以午正一刻爲之。出傳敎諸臣退出。
上在慶熙宮。常參·經筵以代理停。
成宗大王忌辰。
柳健,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。答曰,知道。
沈履之啓曰,兵曹判書金陽澤連日違召,尙不出肅,事甚未安。卽爲牌招,命召傳授,何如?傳曰,允。
傳于韓光肇曰,再明日時刻三嚴置之,以正時前刻書入。
尹得養,以吏曹言啓曰,卽接嘉禮廳移文,則今月二十七日醮戒習儀時,進爵官不可不備員,司饔院正依法典差出云,司饔院正口傳備擬以入之意,敢啓。答曰,知道。
吏曹口傳政事,以洪述海爲司饔正,以李思質爲掌苑別提。
兵曹口傳政事,副司果李聖圭·李亨逵。
王世子在昌德宮。常參停。
洪梓達曰,大司憲金尙喆,執義金應淳牌不進,掌令李澤徵·李憲默,持平李鳳祥·徐有元在外,今日以監察茶時之意,敢達。令曰,知道。
藥房口傳達曰,伏未審日間,睿候調攝,若何?寢膳諸節,亦何如?臣等久未入診,下情不勝憂鬱之至,卽與諸醫,入對診察爲宜,惶恐敢達。答曰,再昨進見,小有微恙,而如是請診,心甚悚然。退去。口傳再達曰,卽伏承達辭下答,不許請診,臣等宜不敢更事煩瀆,而伏聞入對醫官所傳之言,則睿候泄痢之症,度數頻數云,下情不勝焦迫之至,此時診察,斷不可已,卽與諸醫,入對診候,議定湯劑,千萬幸甚,惶恐敢達。答曰,知道。仍令曰,入對。
洪梓達曰,新除授左承旨鄭尙淳,時在京畿果川地,斯速乘馹上來事,下諭,何如?令曰,依。
又以侍講院言達曰,本院說書尹塾,連日入直矣,以親病陳書下鄕,下番闕直,事甚未安。兼司書洪檍,卽爲牌招入直,新除授司書金相翊,時在咸鏡道茂山地,書筵入番事緊,斯速乘馹上來事,下諭,何如?令曰,依。
以兼司書洪檍牌不進罷職令旨,令于洪梓曰,推考徽旨捧入。
辛巳十二月二十四日午時,王世子坐德成閤。藥房入對時,分提調李得宗,左副承旨洪梓,加出假注書柳侗,編修官李興宗,記注官李宇喆,醫官金履亨·方泰輿·皮世獜·金德崙進伏訖。李得宗曰,臣等伏聞入對醫官之言,則痢患度數頻數云,下情焦憂,曷勝仰達?非時痢候,尤爲悶迫,症候諸節,更若何?令曰,昨夜則度數二十餘次,而今夜殆至三十餘次,腸中刺痛,且後重點點滴下矣。李得宗曰,此證果是痢患矣,水刺諸節未知若何。令曰,氣甚苶然,全無口味矣。李得宗曰,有此漸幾日乎?令曰,自數日前有之矣。李得宗曰,令醫官診候議藥,何如?令曰,可也。金履亨入診訖曰,脈候左三部不均,脾胃甚弱,進服寧胃散,以爲通利甚好矣。方泰輿入診訖曰,左脈浮數,掌心甚躁,進服寧胃散,誠爲當劑矣。李得宗曰,醫官之言如此,此藥進服,似好矣。令曰,可也。寧胃散五貼劑入事,仍爲下令。李得宗曰,睿候如是,不可不轉稟于大朝矣。令曰,余病雖如此,若仰稟則雖一日,恐貽大朝之憂,心甚不安,必勿轉啓,可也。李得宗曰,診候則在臣等憂迫之忱,不可不更爲之矣。令曰,如是則易貽大朝之憂,明日須勿更候,可也。李得宗曰,診候,在下之道,斷不可已矣。令曰,懇請雖如是,於心甚不安,勿爲之,可也,李得宗曰,下令旣如此,臣之屢次煩瀆,實爲惶悚,而此時痢患,異於他時,臣忝在保護之地,及時診候,不可少緩矣。洪梓曰,診候一節,非臣職事,而睿候如是,下情焦迫一也,診候之請,不可不聽許矣。令曰,所陳如是,當觀勢爲之,而問安則姑勉從之矣。諸臣以次退出。
上在慶熙宮。常參·經筵以代理停。
中宮殿,藥房口傳問安。答曰,知道。
以承傳色,口傳下敎于藥房曰,橘薑茶一日一次煎入。
藥房提調臣韓翼謩,副提調臣尹得養啓曰,節屆隆冬,伏未審日間,聖體調攝,若何?寢睡·水刺之節,亦何如?煎入湯劑,連爲進御乎?中宮殿氣候,何如?王世子氣候,何如?嬪宮氣候,何如?王世孫氣候,何如?臣等不任區區伏慮,敢來問安。答曰,知道。氣則予與內殿一樣,世子嬪宮及世孫,氣亦一樣矣。
柳健,以都摠府言啓曰,副摠管安豐君,以新番騎兵點考坐起事,外兵曹晝仕出去之意,敢啓。答曰,知道。
傳于柳健曰,禮判·秋堂·判義禁,習儀罷後入侍。
傳于尹得養曰,待下敎入侍。
議政府領議政臣洪鳳漢,伏以,臣於昨日,前畿伯事,終有所瞿然不自安者,判度支之計實結,而謂有所縮者,固若有據,而臣之擧災摠,而謂無所加者,亦非無執。蓋朝家所以立法,而操切道臣者,在於災摠之加分,不在於實結之見縮,何者?凡年分之規,自外面論之,實摠不足,似爲災加分之證,而裏面則不然,逐年之陳起無常,隨時之贏縮不一,災自災實自實,其所加減,不必相因,則雖有實摠之不足,本非損實而益災也。朝家一番許災之後,該道所俵給者,的當其所劃之數,則實摠之足不足,固無係於道臣之功罪也。臣未知地部之咎道臣者,以實摠乎,以災摠乎?以言乎實,則雖添庚午所無廣州之實,而尙以爲減,以言乎災,則不計庚午所有廣州之災,而反以爲加,只執其實不足之都數,移斷以災加分之例案,豈不爲徑庭之科,而何以解臣心之惑耶?況臣等至前之奏,卽閤外所先商,如使臣之所見,果無補於道臣,當被之律,而重臣自初辨其事實,使臣曉然,則臣何必强爲之說哉?臣之慙恨則有之,臣之所自病者,在於執滯,而初旣欠詳於與人論事,臣之所自勉者,在於遵法,而終反跡涉於爲人游辭,至使不當罪之道臣,將被重律,而不能救焉。辨難之際,先露辭氣,咫尺前席,大損敬謹,苟有司直之論,必不相恕,退而點檢,滿心惶恧,抑臣尤有所難安者,頃因前前道臣金時默狀聞,就元事目中,許除廣州之災,此蓋臣所覆奏於筵中者,昨因遺忘,雖未提達,旣覺之後,始知事端之由於臣,則臣安可委罪於道臣,而獨自抗顔於職次乎?伏乞亟賜斥退,俾安臣心焉。且於新畿伯事,亦甚訝惑,崇品重宰之調外任,稍異常規,自非情勢之可言,朝議之所許,則一銓官恐不宜容易擧擬,況重臣奉使不遠,在政曹事體,尤不可不問於廟堂,而此亦闕焉。事涉疎忽,不可無警,臣謂當該銓官,重推示飭,京畿監司李昌誼,特爲特遞,恐合事宜,竝賜裁處焉。取進止。答曰,箚陳者當下敎于入侍矣,僚相同爲入侍。仍傳曰,遣史〈官〉傳諭。
傳于柳健曰,領相批答傳諭後,以其史官,因爲傳諭右相。
傳于尹得養曰,承旨爲先入侍,隨其入來,次次入侍。
韓光肇啓曰,禮曹判書南泰齊,刑曹判書李之億,參判李奎采,判義禁洪象漢,依下敎來待矣。傳曰,入侍。
又以啓曰,領議政洪鳳漢,依下敎來待矣。傳曰,入侍。
尹得養啓曰,守令署經事命下之後,趁未擧行,事甚未安。兩司除在外傳旨未下外,竝卽牌招,以爲署經之地,何如?傳曰,允。
以執義金應淳·李海重等牌不進傳旨,傳于韓光肇曰,只推。
韓光肇啓曰,執義金應淳,旣有只推之命,一體牌招,以爲署經之地,何如?傳曰,允。
傳于柳健曰,政官雖承牌,夜已深,待明朝擧行。
尹得養,以吏曹言啓曰,王世孫嘉禮習儀時刻已迫,而新除授掌苑別提李在質,在外未肅拜,掌畜差備不可不備,李思質改差,其代口傳備擬以入之意,敢啓。答曰,知道。
又以吏曹言啓曰,掌苑別提徐魯修呈狀內,身病甚〈重〉,勢難察任云,今姑改差,而明日習儀時,掌畜官不可不備員,其代口傳備擬以入之意,敢啓。答曰,知道。
吏曹口傳政事,以李彦中爲掌苑別提。
王世子在昌德宮。常參停。
洪梓達曰,大司憲金尙喆,執義金應淳牌不進,掌令李澤徵·李憲默,持平李鳳祥·徐有元在外,今日以監察茶時之意,敢達。令曰,知道。
藥房口傳達曰,伏未審夜間,睿候調攝,若何?泄痢之候加減,亦何如?臣等無任終宵憂慮之至,卽與諸醫,趁早診候,議定湯劑爲宜,惶恐敢達。答曰,昨已下諭,而今又請診,一時微恙,連日許診,心尤悚然。退去。口傳再達曰,下令若此,臣等尤不勝焦鬱之至,睿候諸症,夜來亦無少減云。此時診候,宜不可已,特許入對,更爲議定湯劑,千萬伏望,惶恐敢達。答曰,已諭之後,如是更請,心甚悚然。其卽退去。口傳三達曰,再次請診,未蒙許接,益不勝悶迫之至,臣等宜不敢更事瀆煩,而卽伏聞入對醫官所傳之言,則睿候諸症,少無所減云,診候議藥,不容少緩,暫許入對,千萬伏望,惶恐敢達。答曰,知道。
兵曹判書金陽澤書曰,伏以,天佑宗祊,世孫痘候平復,嘉典涓吉將擧,仰惟大朝曁邸下悅豫之心,庸有其旣,區區不勝忭賀之至,念臣自被擢秩以後,常懷滿盈之懼,未敢一日安于心,乃於此際,忽伏奉本兵除旨,惝怳懍惕,五內失守,莫省措躬之所。臣本才疎質鈍,居官供職,一無相當,而未有甚於是任之萬不近似也。中權之職,專制五營,甲兵錢穀之所管轄,範鎔武士之所顓柄,爲任之重,顧何如,而今乃遽然畀之白面書生,有若備數應文者然,朝廷擧措,何爲而至此?國家之設官任人,各有其道,書所謂不惟其官惟其人,意在愼簡,自古而然,雖官有輕重,人有等差,上或以試可而與之,下或以勉强而承之,此指材具氣力,略相彷彿者言耳。今臣材無足以試可,力無足以勉强,顧安所藉手乎?人之於技藝,各有通蔽,其所蔽也,雖賤如博奕,終身學之,有不能者,軍旅之事,比之博奕,學而不能,直不啻倍蓯,以臣之愚,責以依樣葫蘆,殆無異於聾者之聲律,自知其不能,徒竊虛名,寧不爲愧?竊覵我朝,昇平已久,習俗偸愒,百隷失紀,而戎旅爲最弊,庶職匪人,而閫防爲尤乏,誠宜簡拔丈人之吉,講究綢繆之策,如臣譾劣,安能自居統帥之尊,振刷威律,收攬才勇,以之經遠固圉,兩得其當也耶?方今大政愆期,朝家有事,本曹勢當時急擧行,而擬望諸臣,多在頉故,謂臣庶可供一時之用,致煩謬恩,則人或勸以暫膺目前,從容祈免,而堂堂一國戎權之重,亦豈爲臣斯須副急地哉?臣孤露畸人,伶俜爲生,粗掇雕蟲,偶占科第,居常所自期,惟以處乎冗散,藏拙掩醜,倖免大戾而已。近自數年以來,資級漸高,責任愈重,歷數前後叨冒,多非臣所當得者,而不能力避懇辭,因循漸積,至于今日,莫非自取,尙復何言?且臣有怵然憂懼者,向來入侍大朝,恩諭鄭重,責勉勤摯,實非無似賤品所敢承當者,聞命拜稽,感淚沾襟,誠不知死所,從今以往,庶幾隨其性分之所近,少效塵露之報,今忽以千匀之重,加之僬僥之微,而不能量分丐免,猶且冒寵負鉅,不自知止,則畢竟一身之狼狽獲罪,縱不足恤。若聖朝任能責功之道,何益之有?與其出而貽累則哲,無寧退俟慢命之罪,鎭日違召,邦罰是甘,伏願离明,察微臣之危懇,念本兵之至重,卽許免改,回授可堪之人,國事幸甚,私分幸甚,謹昧死以聞。答曰,覽書具悉。卿其勿辭,從速察任。
辛巳十二月二十五日午時,王世子坐德成閤。藥房入對春坊上番同爲入對時,分提調李得宗,左副承旨洪梓,加出假注書柳侗,編修官邊致明,弼善李興宗,記注官李宇喆,醫官方泰輿·皮世麟·金德崙·鄭允協進伏訖。李得宗曰,夜來,泄痢諸症,湯劑進服後加減,更何如?令曰,昨日服三貼,今日已服二貼,而腹痛夜來益甚,泄痢度數無算,比昨少無所減矣。李得宗曰,點滴之症,亦何如?令曰,度數雖數,虛費努責,每每不爲放下矣。洪梓顧謂醫官曰,便色未知何如。令曰,似白非赤,且如魚裏腸矣。李得宗曰,寢睡·水刺諸節,亦何如?令曰,全無口味,飮食益不能進,氣甚苶爾,且夜間,數十次登溷,自然達宵不寐矣。李得宗曰,令醫官入診,何如?令曰,可也。方泰輿入診訖曰,脈候左右三部不均,與昨無異,脾胃甚弱,弱中且躁矣。金德崙入診訖曰,脾胃脈甚弱,掌心亦躁,湯劑外,補元之物,不可不兼進矣。令曰,何物爲好乎?金德崙曰,養元粥,紅蛤煎水進服,以爲補脾胃之地,似好矣。令曰,喉渴特甚矣。方泰輿曰,此痢患例症,寧胃散日三煎入,而開噤湯引飮時進服,似好矣。李得宗曰,湯劑以寧胃散,因爲進服誠好矣。令曰,可也。李得宗曰,臣忝在保護之地,日日診候然後,可以慰臣等焦鬱之忱,明日初達特許入診,千萬幸甚。令曰,貽憂大朝,實爲可悶,而余病今日又如此,明日若不愈,則入診當許之矣。諸臣以次退出。
辛巳十二月二十五日申時,上御思賢閤。承旨入侍,大臣·禮判·秋堂·判義禁,追後入侍時,同副承旨柳健,假注書兪彦脩,記事官任濟遠,記事官李長老,以次進伏。上曰,注書持入領相箚子,可也。柳健曰,右相方來待,而領相則以承批中無勿辭二字爲謙,不爲入來,而旣有同爲入侍之敎,故不得獨入云矣。上曰,然乎?仍命右相先爲入侍。上曰,諸臣皆入來耶?健曰,肄儀未罷,故尙未入來矣。上曰,二品皆參乎?健曰,然矣。上曰,誤矣。仍命書曰,與大婚有異,故其命二品行禮,此亦百官代也。雖大禮,三度百官進參,設或進參三度,猶可也。今聞自初度,二品皆進參云,此則過於大婚,其涉矇然,當該禮官推考,此後雖三度,只都監堂郞·正副使·諸執事進參事,分付。出傳敎右議政尹東度承命入侍。上命柳健讀奏領相箚子後。上曰,箚答果誤矣,中官其錯書也。仍命持入已下箚答,改書答曰,省箚具悉卿懇。箚陳者,當諭於入侍。此何若此者?卿其安心勿辭,與僚相同爲入侍焉。仍命書曰,領相箚批中,此何若此者以下,當爲面諭,故予果不諭,古亦有例,領相之以此引嫌,予莫曉也,而其中省箚具悉四字,與僚相之與字,中官公然不書,事之可駭,莫此爲甚,批答更爲書下,令史官卽爲傳諭,當該中官,越俸二等。出傳敎上曰,諸臣若入來,使之入侍,判義禁洪象漢,禮曹判書南泰齊,刑曹判書李之億,刑曹參判李奎采,以次進伏。上曰,明日,是納采日也,旣欲臨殿,故臥此燠室,有召卿等,而領相有此引嫌,雖非大段,實爲慨然,今年餘日不多,新年則多有所事,啓覆亦不得親行,故欲與卿等,有所議定之事故耳。仍下詢曰,守令之居末決杖,旣有決罪之名,則使渠足以知愧,何必加杖而後,爲刑云哉?以今番內官決杖事言之,若非承宣盡其惟允之職,幾乎誤刑矣。予意則不必加決杖之律,欲以贖典行之,諸臣意見,何如?仍命儒臣上下番入侍。出榻敎校理李在協,修撰南玄老進伏。右相尹東度曰,聖意出尋常萬萬,臣實欽仰矣。洪象漢曰,金作贖刑之訓,載於舜典,且有刑不上大夫之語,以金吾決杖言之,以士夫之身,露體於通衢之上,拿曳於羅卒之手。苟有一分知恥之心,何待受刑而懲戢哉?今此聖敎,深得惟恤之義矣。諸臣僉曰,聖意出尋常萬萬矣。東度曰,日昨政判京兆,以韓師得首擬受點,而此是耆臣,當此籍年,多有修擧之事,宜爲許遞矣。上曰,道臣曾以一品有爲之之事乎?東度曰,然矣。上曰,不問大臣,雖疎忽,而以遠接使爲擬,何害政格乎?仍命書曰,領相入侍,欲爲下敎矣。畿伯望,不問大臣,一品備擬,事涉疎率,今聞右相所奏,予意若此,而其人雖老尙健,故點下,當式年,以耆社二人備擬,亦涉不審,當該銓官,從重推考,畿伯與判尹,竝許遞,其代,政官卽爲牌招,開政擧行,吏曹參判前望入之,待下批一體牌招。出傳敎上曰,春坊上書入之乎?邊致明書及其下答持來。健曰,春坊上書,初無到院之事矣。上曰,雖有置之之命,豈可晏然乎?仍命書曰,下敎其雖置之,職在春坊,自列陳書,廉隅道理,其皆當然,而輔德邊致明,一日闕直入直,故意或陳書,命取其書下答,無陳書之事云。噫,四維于今亡耶?春坊之臣,尤爲聾啞而然耶?其佯若不知,專昧廉隅,非徒士夫之羞,不可使聞於隣國,伊日春坊官員,一竝罷職。上曰,領相若入來,使之入侍。領議政洪鳳漢進伏曰,日氣更寒,聖體若何?上曰,再昨用心,故氣有所結矣。鳳漢曰,寢睡·水刺,何如?上曰,善睡而三揀日亦善食矣。鳳漢曰,湯劑連爲進御乎?上曰,其日則果不御,而其後連進矣。上曰,卿之引嫌何過耶?箚答果有誤矣。鳳漢曰,日昨筵中,與戶判游辭之際,辭氣太露,雖臣氣質之病,而咫尺前席,不勝惶悚,有此陳箚引咎矣。上曰,所謂辭氣,予則以戶判認之,今聞卿言,果是自道耶?鳳漢曰,然矣。以災結言之,道臣則實非擅分之科矣。上厲聲曰,予以人君,豈不用一道臣加分之律乎?領相所奏,大不然矣。鳳漢曰,臣非爲道臣,臣之所見如此,故以平日無隱之忱,有所爭執,而聖敎及此,臣實惶恐矣。上曰,君臣之間,當如是矣,直陳無隱,其意可賞。鳳漢曰,其時戶判所見,與臣不同,而臣之箚草,戶判見之,戶判書草,臣亦見之,則今乃與臣所見無異矣。上曰,然乎?仍命書曰,覽領相之箚,聞領相之奏,與再昨所料雖異,予則極以言之則擅分,次以言之則加分,歇以言之則誤分,此三者之外,無他道矣。雖然,大臣奏意若此,言於舊伯者若此,事當有分揀之道,而庚午以後,已過十年,則舊伯之除去廣州,已是事遠,而其時擧條中,除廣州三字,予亦雖不審允可,在道臣之道,振威應頉七十結,其猶面稟,況八十結,只憑其奏,不思過結,於他人則其雖恕矣。於此人則不可無飭,而廟堂重然後,令行八道,旣聞擧行,則處分道臣,非重朝廷之道,京畿監司洪啓禧,特爲分揀,此後雖比摠於府尹,復舊之前摠,計三十六邑之意,申明定式。出傳敎上命讀啓覆單抄曰,寧邊殺妻罪人,予欲酌處,卿等意,何如?秋判李之億曰,聖意雖出於好生之德,而三尺之典,不可輕貸矣。鳳漢曰,律文則雖然,以欽恤之義,旣欲酌處,此亦聖德事矣。上仍命書曰,啓覆,頃者擇日矣,因靜攝尙未行,今則歲節欲伸情禮,難以臨殿終日,故親政旣命,都政啓覆一也。噫,不可不正法者,踰年何傷,而若或酌處者,過今年,其若物故囹圄,則非欽恤之意,曾有其例,今問大臣及秋堂,五度中一囚,卽寧邊李世太也。噫,三覆審愼,其欲參量情法也,世太下手,初無欲殺之意,㤼而逃走,潛來窺伺,其情可矜,合德雖無狀,其豈欲以夫償命?且顧其子息,又正法於世太,則其將爲一孤兒矣,亦涉惻然,特減一律,邊遠定配。出傳敎上謂鳳漢曰,以決杖事,已詢諸臣,卿意,亦何如?鳳漢〈曰〉,誠好矣。上命書曰,卽爲決杖,雖曰舊例,皇朝法律,本非依樣之意,而我國則徒存其名,亦寬仁之政也。侍從除杖,其雖下敎,莫曰非侍從,文官·蔭武,其本士夫,亦莫曰人微,其官則命吏,朝朝衣,夕決杖於市街,豈禮使臣之意?況決杖營門,使之赴衙對官吏,亦非勵廉恥之意,噫,白首暮年,爲士夫爲小民,欲除弊者,卽苦心,金作贖刑,舜典所載,此後外方決杖者,代以拿問,王府決杖者,代以金贖,雖秋曹犯法,刑推者外,曾經衣冠之人,循例照律者,杖則懲贖,所謂衣冠者,雖雜職,有御寶告身之類也。出傳敎之億曰,近來常出身,稱以移義禁府有訟,則雖其四五寸事,必自當之,秋曹不得推治,其弊紛紜,無以立紀綱矣。鳳漢曰,秋判所奏,當許一擧條矣。上曰,予且思之矣。鳳漢曰,水原府使尹東昇瓜期,雖不滿數朔,其老母,方在其兄任所,聞有所患,其遠離之情理,在所矜念於孝理之下,特爲許遞,何如?上曰,依爲之。出擧條上命書曰,畿伯旣已分揀,前左參贊李昌誼,本職與其他兼帶,一竝仍任。出傳敎上命書曰,申飭之下,豈可踰月?今則親政誠難,二十九日都目政爲之事,申飭兩銓,騎曹有多未擧行者,騎判旣已陳書云,待下答,卽爲牌招察任。出傳敎鳳漢曰,二十九日都政之命,蓋出於勤政之意,而其間日子甚迫,騎曹擧行之事,似未及分排爲之矣。上命書曰,大臣旣稟,都政差退來月旬間,若此庶可親政,先爲擇日,親政都政,待下敎擧行。出傳敎上命書曰,今覽吏曹參判前望單子,或在外·或撕捱·或在處分中,無點下之人,判書頃政違牌,其涉過矣,牌去來中違牌,勿爲呼望,其令一體擧行事,分付。出傳敎又命書曰,未署經守令,一司旣已署經云,一司除署經,其令明日辭朝。出傳敎鳳漢曰,歲後臣等,有不可不仰請事矣。上曰,何事耶?明年何年?以予爲六十九歲耶?可謂不當矣。泰齊曰,非但爲聖壽之高,臨御四十載,稱慶旣有前例,聖心不必强咈矣,而非今日語次可達之事也。諸臣退出。
上在慶熙宮。常參·經筵,以代理停。
尹得養啓曰,吏曹判書李鼎輔,特敎之下,累度催促,已至經宿,尙無牌去來,其在事體,殊〈涉〉未安,從重推考,更加申飭,何如?傳曰,允。
親臨納采罷後,政院·玉堂·藥房口傳問安。答曰,知道。
親臨貢柑殿座罷後,政院·玉堂·藥房問安。答曰,知道。
尹得養啓曰,左承旨鄭尙淳,自鄕上來云,卽爲牌招,何如?傳曰,允。
以吏曹參議李溵牌不進罷職傳旨,傳于尹得養曰,只推,更爲牌招。
傳于韓光肇曰,貢柑適當今日,當崇賢門試士殿座時,納采後隨時卽爲擧行,試官,弘學·戶判·大司成李在協·南玄老·洪樂仁·洪述海爲之。
傳于尹得養曰,試所承旨,都承旨爲之。
傳于沈履之曰,今日侍衛,則以入直擧行,而騎判依例侍衛爲之。
尹得養啓曰,試官中時無職名人,令該曹,卽爲口傳付軍職,何如?傳曰,允。
傳于尹得養曰,班列煖帽。
尹得養啓曰,迎祥詩製述官中,時無職名人員,令該曹,卽爲口傳付軍職,何如?傳曰,允。
尹得養,以吏曹言啓曰,卽接司甕院移文,則正洪述海,身病猝重,明日習儀,決難察任云,身病如是危重,則不可强令進參,今姑改差,其代,口傳備擬以入之意,敢啓。答曰,知道。
吏曹,口傳政事,以朴弼燧爲司甕正。
兵曹,口傳政事,副司直李鼎輔。
韓光肇,以嘉禮廳言啓曰,竹冊文草圖書,行副司直曺命采書寫以入,以備聖覽之意,敢啓。答曰,知道。
又以嘉禮廳言啓曰,納采後翌日,本房禮物,別單書入,令該房郞廳領納之意,敢啓。答曰,知道。
又以弘文館言啓曰,新除授副校理朴師海,時在京畿坡州地,修撰金相翊,時在咸鏡道茂山地,經筵入番事緊,請竝斯速乘馹上來事,下諭。答曰,知道。
尹得養,以弘文館言啓曰,應敎李海重,旣有只推之命,卽爲牌招察任,何如?傳曰,允。
沈履之,以御營廳言啓曰,本廳來壬午年正月·二月兩朔應立左部中司屬全羅左道五哨軍兵六百七十名,已爲逢點整齊矣。正月初一日,與左司軍兵替代後,舊軍放送之意,敢啓。答曰,知道。
又以御營廳言啓曰,本廳來壬午年三月·四月兩朔應立左部右司屬全羅左道五哨軍兵,二月二十五日,京中逢點,三月初一日,與中司軍兵,當爲替代立番,趁期調送事,本道監·兵使處,依前知會之意,敢啓。答曰,知道。
又以御營廳言啓曰,今此下番軍兵試才賞格,從分數多寡,以本廳所儲木綿分給後,別單書入之意,敢啓。答曰,知道。
又以禁衛營言啓曰,來壬午三月當三番左部前司屬忠淸道五哨軍兵,來二月二十五日,京中逢點,依例準二朔立番之意,本道監·兵使處,預爲知委,何如?傳曰,允。
又以禁衛營言啓曰,來壬午正月當三番前部後司屬黃海道五哨軍兵逢點實數六百五十二名,已爲點閱整齊,來正月初一日,與內外各處入直軍兵等,依例替代後,舊軍放送之意,敢啓。答曰,知道。
又以義禁府言啓曰,今日崇賢門親臨賜柑時,本府都事,皆爲赴擧,武都事·本府入直上下當直入直都事·文書回公都事·建明門禁亂都事,合以四員分排,而無以推移備數,假都事四員,令該曹,卽爲口傳差出,何如?傳曰,允。
王世子在昌德宮。常參停。
藥房口傳達曰,伏未審夜來,睿候調攝,若何?泄痢之候,加減,亦何如?臣等不任終宵憂慮之至,卽與諸醫,趁早入對,議定湯劑爲宜,惶恐敢達。答曰,知道。午後與都提調,同爲入對。
鄭尙淳達曰,藥房都提調洪鳳漢,爲承候來待矣。令曰,入對。
又達曰,諫院許久闕達,事甚未安,除在外外,未肅拜不爲行公人員,竝卽牌招,何如?令曰,依。
又達曰,戶曹參議鄭遠達,刑曹參議徐命天,除拜後過三日,不爲出肅,依定式推考警責,仍卽牌招,何如?令曰,依。
以戶曹參議鄭遠達牌不進罷職令旨,令于鄭尙淳曰,推考徽旨捧入。
戶曹判書金相福書曰,伏以,天佑宗祊,王世〈孫〉痘候平復,而三揀已過,六禮將行,區區慶忭,難以形喩。臣伏見領相箚本,以災實之加減,有所論說以爲,以言乎實,則雖添庚午所無廣州之實,而尙以爲減,以言乎災,則不計庚午廣州之災,而反以爲加,只執其實不足之都數,移斷以災加分之例案云云,臣之惑,於是乎滋甚,夫臣所言實結不足者,乃指今年年分事目中實結不足之數而言,非指庚午災實加減,而比準於今年也。給災雖比於庚午,責實豈準於庚午乎?臣謹閱啓下年分事目中。有曰,庚辰元摠幾萬幾千幾百餘結,此除庚午以來永雜頉,而只擧上年元結,以明今年摠數也。就此元摠之中,而給災爲幾,實結爲幾,而又除加給災之數,此外有減於實結者,乃是無事目無加許不當分而分者也。廣州之罷分司而屬畿營,今已有事耳,設令今年事目,比實於庚午,則畿營,其將加報廣州之實於道摠之外乎?決知其不然也。然則在比實則置廣州於列邑之中,在比災則援廣州於分司之例,其可乎?雖然,向來大臣覆奏,大臣雖或遺忘,臣若記有,則必當在外而可否,至前而稟裁,豈有此追費葛藤之事哉?臣人微望輕,謬當緊務,只遵已成之事目,而始未與聞於許除之議,終又失檢於覆奏之意,晉對之際,未能詳悉,此誠臣之罪也,而況大僚,由此而引咎,道臣幾陷於重律,臣心悚悔,當復如何,玆陳短章,仰請威罰,伏願邸下,重勘臣妄言之罪,以安微分,不勝幸甚,謹昧死以聞。答曰,覽書具悉。卿其勿辭,從速行公。
吏曹參議李溵書曰,伏以,臣之情勢,豈敢復當政注間事,而日昨因牌去來勿稟之命,進退路窮,不得不冒昧出膺,倉卒急副,其瘡疣瑕纇,臣亦自知其不可掩,而果於廊廟之地,咎責相繼,或箚或筵,推緘已滿囊,特敎誨責,又不啻嚴截,臣實隕越,無地自容,畿伯擇擬,旣出傳敎,崇品外調,且多前例,臣於政廳,考見舊望,則重臣已副擬於是職矣。前月之副擬,今月首擬,自謂無煩於就議,奉使成命,亦未有啓下,論以政例,無甚拘礙,時夜向深,催促屢下,伊時事勢,實無回旋之路。至於京兆尹之耆社備擬,臣之愚意以爲,旣非謝事之人,則朝廷不可無檢擬之道,不深商量,率爾擬入,臣之觸事昏憒,於是尤著,一番投足,輒遭顚躓,滿心慙赧,無以自解,見方縮伏訟愆之不暇,昨以開政,嚴召下降,政席一步,無面可顯,竟犯違傲,唯大何是俟,不意只推牌招之命,又出格外,臣之狼狽悶隘,至此益甚,區區尺寸之守,參前倚衡,其不可弁髦公議,晏然冒進,以益其無忌憚之罪也,決矣。玆敢隨詣闕外,拜章徑歸,伏乞离明,俯賜鑑諒,亟遞臣職名,仍治臣罪犯,以肅朝綱,以安愚分,不勝幸甚,謹昧死以聞。答曰,覽書具悉。爾其勿辭,從速察職。
辛巳十二月二十六日午時,上御景賢堂。親臨王世孫納采入侍時,行都承旨尹得養,左承旨鄭尙淳,右承旨韓光肇,右副承旨沈履之,同副承旨柳健,記事官兪恒柱,假注書兪彦脩,記事官任濟遠·李長老進伏訖。上曰,禮判使之入侍,禮曹判書南泰齊進伏。上曰,納采時亦有采書乎?泰齊曰,臣取考續五禮及補編,則唐宋以下太子嘉禮時則無之矣。上曰,然則異於大昏乎?泰齊曰,然矣。上曰,今番則只有生雁乎?泰齊曰,然矣。光肇曰,戶判以試望點下,而方以嘉禮廳事進去,何以爲之乎?上曰,改差,以騎判代之,可也。得養曰,弘文提學,以試望命下,而弘提李鼎輔,以政牌去來,勿爲呼望,方胥命於金吾云矣。光肇曰,非徒試事,明日延祥詩,亦有擧行之事矣。上曰,予以爲然矣。亞銓旣以遞職,則首銓似欲爲同去就,領相則以爲似必不然,而予則謂似然矣。仍命書曰,今聞吏判胥命云,非徒試士,迎祥詩科次,亦有擧行之事,小官其猶四維勸之,況冢宰乎?其在處義。予則曰是矣。本職許遞,其代,前望單子入之,今當試士,令該曹,卽爲口傳付軍職,冢宰旣許遞,今無撕捱之端,勿胥命事,分付。出傳敎上曰,試官金相福,嘉禮廳堂上進去云,其代,騎判爲之。出榻敎上曰,吏判前望單子,試士殿座時入之,可也。諸臣退出。
辛巳十二月二十六日申時,上御崇賢門親臨頒柑試士入侍時,行都承旨尹得養,右副承旨沈履之,記事官兪恒柱,假注書兪彦脩,記事官任濟遠·李長老,試官騎判金陽澤,大司成徐命臣,校理李在協·洪樂仁,修撰南玄老,以次陪立。上命儒生入場。上曰,有隨從之入場者,使之搜出,可也。上命兩齋任徐有剛·李商彬入侍。下敎曰,汝須知委諸士,各自出送其隨從,可也。命卽退出。上曰,士習不可不正,使之出送門外,更爲整齊入之,可也。仍命曰,大司成不可無飭,大司成徐命臣,從重推考。出榻敎上曰,弘提入來乎?沈履之曰,連夜開政,今又待命於金吾,病勢添重,而本職旣命許遞,故不勝惶感,扶病入來云矣。上曰,然則試官亦爲許遞,可也。仍命書曰,試官洪述海病代,修撰尹勉憲爲之,弘文提學李鼎輔代,參判沈鏽爲之。出傳敎沈鏽以入直,承命入侍,上命頒柑後,使注書持東國通鑑初卷以來,納采正·副使及承旨復命。韓翼謩曰,日氣極寒,聖候若何?上曰,一樣矣。湯劑方煎入矣。上曰,還入後當進御矣。上命書曰,開政,再明日爲之。出傳敎上曰,弘文提學李鼎輔,待開門牌招,延祥詩,出韻科次。出榻敎上命題懸揭,還入大內,諸臣退出。
辛巳十二月二十六日申時,王世子坐德成閤。藥房入對時,都提調洪鳳漢,分提調李得宗,左承旨鄭尙淳,加出假注書柳侗,編修官李仁培,記注官李宇喆,醫官金履亨·金德崙·方泰輿·皮世麟,進伏訖。洪鳳漢曰,睿候靡寧,下情焦悶,曷勝仰達,湯劑進服後,泄痢加減,何如,而水刺諸節,比昨,亦何如?令曰,全無口味,食飮不能進,泄痢度數與昨一樣,而但便道稍闊矣。洪鳳漢曰,然則似有變動矣。令醫官入診,更議湯劑,何如?令曰,可也。金履亨入診訖曰,脈候左右三部不均,與再昨無異矣。金德崙入診訖曰,左脈浮數,數中甚不足矣。金履亨曰,寧胃散九貼,已爲進服,似有變動,更爲日三煎入,以爲通解,似好矣。令曰,勿爲他藥,因服此藥,可也。洪鳳漢曰,明日更爲診候,千萬伏望。令曰,當觀勢爲之矣。諸臣以次退出。
辛巳十二月二十六日初更,上御景賢堂。科次入侍時,行都承旨尹得養,假注書兪彦脩,記事官任濟遠·李長老,兵曹判書金陽澤,參判沈鏽,大司成徐命臣,校理洪樂仁·李在協,副修撰尹勉憲·南玄老,以次進伏訖。上曰,試官考文,注書持東國通鑑初卷以入,上命得養讀奏徐居正箋文。上曰,戌正三刻當覆帳,以此知委試所。又命濟遠曰,當其所定之時,所捧卷軸幾何之數,知入,可也。濟遠還奏曰,方當戌正三刻,而所捧券軸,爲辰字軸矣。上曰,然則掩帳,可也。得養曰,寒殿夜深,還御房闥,臣等之望也。上曰,當還入矣。還入時命書曰,元良方在調理中,今番展謁時,祗迎·隨駕置之。出傳敎上復出御,親自坼榜曰,洪龍漢亦見抄矣。仍命書曰,居首進士南胄寬,再明日來待。出傳敎諸臣退出。
上在慶熙宮。常參·經筵,以代理停。
尹得養啓曰,左副承旨洪梓,今日不爲仕進,卽爲牌招,何如?傳曰,允。
洪梓,以都摠府言啓曰,今日入直內三廳武兼禁軍及軍兵等,當爲中日習射,而王世孫冊嬪醮戒親迎習儀相値,不得爲之之意,敢啓。答曰,知道。
尹得養,以嘉禮廳言啓曰,定親禮物,別單書入,令該房郞廳領納之意,敢啓。答曰,知道。
又以嘉禮廳言啓曰,竹冊文草圖書正使韓翼謩,以議政府右參贊書塡,啓下矣。今則移拜吏曹判〈書〉,竹冊文中,以行吏曹判書書塡入刻之意,敢啓。答曰,知道。
又以禮曹言啓曰,今此王世孫嘉禮親迎時,當依禮文,別宮外大門外降輦,而外大門內大門之間,相距稍遠,故曾前王世子嘉禮時,內大門外降輦,實出於因地形隨便之意,今番行禮時,亦依此例,內大門外降輦行禮之意,敢啓。答曰,知道。
王世子在昌德宮。常參停。
鄭尙淳達曰,睿候方在調攝之中,平復間,常參頉稟。令曰,知道。
又達曰,大司憲金尙喆呈辭,執義金應淳牌不進傳旨未下,掌令李澤徵·李憲默,持平李鳳祥·徐有元在外,今日以監察茶時之意,敢達。令曰,知道。
藥房口傳達曰,夜來,睿候調攝,若何?泄痢之候,加減,亦如何?臣等不任終宵憂慮之至,卽與諸醫,趁早入對,議定湯劑爲宜,惶恐敢達。答曰,知道。
鄭尙淳達曰,春坊上下番俱空,事甚未安,兼弼善李仁培,自鄕上來云,卽爲牌招入直,何如?令曰,依。
令于柳健曰,兼文學洪樂純,書答已下,連日闕直,事甚未安,卽爲牌招。
柳健達曰,預備兼春秋金敬之,身病猝重,勢難察任,今姑減下,何如?令曰,依。
又以吏曹言達曰,本曹正郞鄭文柱呈狀內,身病甚重,勢難察任云,今姑改差,何如?令曰,依。
慶尙右兵使狀達,善山居奴江牙之等囕死事。令于柳健曰,囕死人等處,令本道恤典擧行。
京畿監司洪啓禧書曰,伏以,皇天眷佑,休祥滋至,王世孫痘候復常,六禮有期,臣民慶抃,曷有其極?念臣舁疾交龜,卽當俵災,再檄列邑,再經筵對,勘薄漸晩,畢竟草草了當,臣固慮其不能無罅漏矣。果然度支之臣,以加分聲罪,臣悚懍愧恧,恭俟處分,乃蒙大朝曲加寬恕,特命分揀,臣且惶且感,莫省攸措,其所謂加分。蓋指廣州之災,在事目災摠之外,然事目災摠,卽庚午本道之分俵於三十五邑者,而廣州之災不與焉,故臣則知此災摠之只當及於三十五邑,而廣州當別論也。事目災摠中,若竝廣州,通計三十六邑之災,則自當循例分俵於三十六邑而已。何爲是紛紛也哉?其爲事目也,則不曾計廣州於災摠之內,及其磨勘也,則反責置廣州於災摠之外,臣所未曉也。臣無寸長,區區所以效力者,惟在簿書之末,而今於應行細節,不免醜拙呈露,以致有司執奏,則豈可以逭罪爲幸,而因循冒居於藩臬之任哉?且臣之一疾,今已百有餘日矣。如得少間,或能蠢動,而少失將攝,輒致陡劇,渾身疼痛,神息澌盡,頃刻奄奄,若將隕絶,豈容以畿輔宣化之地,爲臣養病之坊哉?況方有勅奇,自多時急擧行之事,以此病狀,强自驅策,則必至於公私狼狽,伏乞邸下,俯加諒察,亟令遞臣之職,勘臣之罪,俾臣得以退塡溝壑,千萬幸甚,謹昧死以聞。答曰,覽書具悉。卿其勿辭,從速察職。
吏曹判書韓翼謩書曰,伏以,天佑宗祊,王世孫痘候康復,嘉禮擇日,昨成納采之禮,仰惟大小朝止慈嘉悅,當復如何,臣〈以〉無似,猥忝執事之列,參覩曠古之儀,私心慶幸,有倍恒品,乃於此時,又伏奉銓部除旨,復命事重,雖不敢不章皇入肅,退自循省,惶愧靡措,天官冢宰,職任如何?以臣賤品,一之叨玷,猶可謂誤,今乃再叨三叨,至於四而不知止者,是豈理乎?前歲冒膺,重被揆地之論罪,追思至今,魂夢亦怕,自是厥後,銓衡一步,便是永謝之地,今春以來,再辱寵除,而積逋召命,自就圓扉,中間一出,迫於嚴敎,才登前席,旋奉恩罷,卽此而區區情實,庶被日月之俯燭,而曾未幾何?又有此誤恩,此莫非臣忱誠淺薄,未能見孚於君父之致,俯仰慙,尙復何言?顧今都政過期,申飭有敎,此時此任,尤何可屬之於已試僨敗從前自畫之人,以重誤國事哉?玆敢披瀝衷懇,仰瀆崇聽,伏乞睿慈,念此重任之不可濫授,察臣所辭之非出飾讓,亟許鐫免,以安私分,千萬幸甚,謹昧死以聞。答曰,覽書具悉。卿其勿辭,從速行公。
兼文學洪樂純書曰,伏以,天佑宗祊,王世孫痘候,不日康復,伏惟我大小朝嘉悅之心,曷有其極?臣民慶抃,八域惟均,臣得伏見昨日大朝所下傳旨,有伊日春坊官一竝罷職之命,實官四人,皆入現告,而臣獨漏焉,臣於伊日,以講書院問安官往來而已。雖不參於宮班,而旣帶兼銜,則亦一春坊也。今嚴敎之下,不宜獨逭,而喉院之區別太恕,臣之悚恧尤切,玆敢短章自列,仰暴惶蹙之懇,伏乞睿慈,亟罷臣職,以爲同被嚴譴,俾安賤分,千萬幸甚,謹昧死以聞。答曰,覽書具悉。數昨之事,實余之咎,其時事實,更如此,於義尤不可引嫌之端,且今上下番不備,事體未安,爾其勿辭,從速察職。
辛巳十二月二十七日午時,王世子坐德成閤。藥房入對時,分提調李得宗,同副承旨柳健,加出假注書柳侗,記注官李宇喆,醫官皮世麟·許礈·李以楷·金德崙·李泰遠進伏訖。李得宗曰,夜來湯劑進服後,睿候諸症加減,何如,而水刺之節,亦何如?令曰,厭食之症,與昨一樣,而泄瀉度數無減,但便色似黃,便道稍闊,似有變動矣。李得宗曰,令醫官入診,何如?令曰,金德崙·李泰遠入診,可也。金德崙入診訖曰,脈候左右三部不均,與昨無異,脾胃甚弱,掌心且熱矣。李泰遠入診訖曰,脈候浮數,掌心熱且不潤矣。李得宗,顧謂醫官曰,湯劑更議定他藥爲宜矣。金德崙曰,寧胃散不可一向進御,而血便尙見,度數無減,胃苓湯加入,以爲進服,而日再煎入,似好矣。令曰,可也。寧胃散停止,加味胃苓湯五貼劑入事,仍爲下令。李得宗曰,睿候似有變動,下情欣幸,而旣非尋常症候,少愈之戒,不可少忽矣。令曰,當加意調攝矣。李得宗曰,自大朝有元日祗迎置之之命,在睿情必爲抑鬱,而於臣等保護之忱,誠爲少安矣。令曰,某條調攝,趁元日差復,以爲進見,兼行展謁,誠爲好事,而余病如此,不得展誠,心甚抑鬱,病中似添一病矣。柳健曰,疾病之來,聖人之所不免,而今以不得進見展謁,睿心抑鬱,則患候必有添加之節,伏望深寬抑鬱之心,以爲調攝之地,千萬。李得宗曰,承旨所達誠好矣。伏望加意焉。令曰,當留念焉。李得宗曰,明日又爲入診之意,敢達。令曰,當觀勢爲之矣。諸臣以次退出。
上在慶熙宮。常參·經筵,以代停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
中宮殿,藥房口傳問安。答曰,知道。
藥房都提調臣洪鳳漢,副提調臣尹得養啓曰,寒威愈往愈酷,伏未審聖體調攝,若何?寢睡·水刺之節,亦何如?臣等當依稟定,今日率諸御〈醫〉入診,詳察聖候矣。臣等不任區區伏慮,敢來問安,竝此仰稟。答曰,知道。一樣矣。
以承傳色,口傳下敎于藥房曰,詣閤,儒生同爲入侍。
尹得養啓曰,明日傳香時,禮房承旨,當爲齋宿,右承旨韓光肇,以式暇不爲仕進,卽爲牌招,以爲齋宿,何如?
備邊司薦望,以李重祜爲水原府使。
沈履之啓曰,卽者,吏曹郞廳來言,今日爲政事命下,而判書韓翼謩,參議李溵,俱以病不來,不得開政云,判書·參議,倂卽牌招開政,何如?傳曰,允。
以吏曹參議李溵牌不進罷職傳旨,傳于尹得養曰,只推,一體牌招。
尹得養啓曰,吏曹判書韓翼謩,參議李溵牌不進推考傳旨及罷職傳旨。今方捧入,而開政命下之後,如是違牌,事極未安,判書更卽牌招開政,何如?傳曰,允。
洪梓,以兵曹言啓曰,龍虎營褒貶,今月二十九日設行矣。入直禁軍將,依例除標信,替代來參後,還爲入直之意,敢啓。答曰,知道。
有政。吏批,行判書韓翼謩進,參判未差,參議李溵牌不進,右承旨韓光肇進。以任希敎爲司諫,李弘稷爲獻納,元啓英爲正言,鄭履煥爲校理,洪述海爲輔德,李基德爲弼善,李鎭恒爲文學,金尙集爲司書,洪檢爲說書,李鼎輔爲參贊,金致仁爲判尹,宋瑩中爲判決事,李聖圭爲吏曹正郞,金陽澤·沈鏽爲軍器提調,趙龍命爲思陵令,李廷喆爲驪州牧使,李顯喆爲瑞興縣監,兪漢吉爲狼川縣監,洪樂性爲吏曹參判,左參贊李昌誼,兼同成均李昌誼,司僕提調李昌誼,京畿監司洪啓禧,以上仍任事承傳,兼春秋二單崔昌國·金敬之。兵批,以金致仁·洪名漢爲副摠管,李長燁爲兼司僕將,金復元爲慶尙兵營中軍,兪彦鐸爲五衛將,黃冕爲文兼,副司直韓師得·洪鏡輔·尹東昇·洪檍。
傳于韓光肇曰,銀印先成云,明朝盛於彩輿,都監堂郞,陪進以入。
又以傳曰,敎命·竹冊·銀印,有前期入之之例,明日朝前,盛於彩輿以入。
以應敎李海重,執義金應淳,吏曹參議李溵牌不進罷職傳旨,傳于韓光肇曰,竝只推。
洪梓,以訓鍊都監言啓曰,本局待變弓子,新造一千二百三十張,修補一千三百四十張,合二千五百七十張,監官閑良金重說,盡心勤勞,節省物力,監蕫造納矣。軍器修造,若過千數,則有監蕫人褒賞激勸之道,而事係恩典,不敢擅便,令該曹,考例稟處,何如?傳曰,允。
韓光肇,以弘文館言啓曰,臣檍,敬奉聖敎,馳往問議於在外大臣儒臣處,則領中樞府事金尙魯以爲,方在屛伏俟譴中,不敢獻議云,行副司直臣尹鳳九以爲,臣癃老病伏之中,意外近侍銜命,辱臨草莽,以筵中下敎,詢及丁寧,臣伏念,宗廟典禮,旣重且大,臣本禮學空疎,無所知識,而況今病思昏迷,何敢有所論列,仰對明命哉?第出主祭祀之大節,朱子家禮,小小節祀,亦皆出主,此雖私家之禮,其重若此,則王朝之禮,尤可知也。孔穎達謂,宗廟北壁爲石室,以藏木主,有事則出而祭之,賈公彦又謂,以匰器盛主,來向祭所,大祝取得主匰器卽退,唐開元禮,宗廟有事,必皆出主,自古以此爲重者,豈無所以然哉?國朝太廟,祭時出主,誠有得於禮意,而但王后位,宮闈令之出主。雖曰,皇朝之制,閹豎賤蹤,猥近於列聖陟降之庭,誠大有違於謹嚴之道,自前有識之論,皆謂合有變通,而事係太廟,不敢擅議,今此聖明,有此改革之敎,典禮之失,今可歸正矣。臣不勝欽歎萬萬也。宮闈令,旣不可用,則別定王后位出主執事,以行其禮,君臣之義,無異父子,雖外廷之臣,於王后位執事,似無不可,而猶或爲不可,則以宗臣差出,其在禮意事理,誠合便宜,至於因宮闈令之故,而仍廢出主之節,則豈不大有欠於享先之禮也?臣尋常於此,有慨然之意,適承下詢之命,有此仰陳,誠不免汰哉之懼也。伏願聖明,更加博詢於知禮諸臣而進退之也云,司憲府持平李鳳祥以爲,臣之無似,猥承此問議之命,經幄之臣,遠辱荒野,斯實聖朝不遺芻蕘之盛德也。在臣之道,宜卽殫心竭誠,仰復明命,而顧臣悾悾顓蒙,無所知識,其於禮學,全所昧昧,況於太廟莫重至敬之儀節,未嘗商量講究,不知所以爲對,且臣釁穢之蹤,本不比同平人,尤何敢以儒臣自處,而有所獻議乎?明問之下,不得仰對,伏地惶隕,竊不勝懍惕俟罪云,副司直臣宋明欽,病勢危重,不得獻議,衛從司左長史臣李養源,時已上京,不得問議之意,敢啓。傳曰,行之已久,事體至重,其初下詢,意欲致潔,伊後思之,遵古之外,無他道矣。申飭內府,擇差宮闈令,可也。
王世子在昌德宮。常參停。
柳健達曰,大司憲金尙喆呈辭,執義金應淳傳旨未下,掌令李澤徵·李憲默,持平李鳳祥·徐有元在外,今日以監察茶時之意,敢達。令曰,知道。
藥房口傳達曰,夜來,睿候調攝,若何?泄痢之候加減,亦如何?臣不任終宵憂慮之至。卽與諸醫,趁早入對,診察爲宜,惶恐敢達。答曰,知道。
柳健達曰,分提調李得宗,謂有身病,今日問安不進,卽爲牌招,同爲入對,何如?令曰,依。
校理洪檍,三度呈辭,令于柳健曰,只遞本職。
令于柳健曰,兼司書洪檍,旣遞本職,卽爲牌招入直。
柳健達曰,兼司書洪檍,牌招入直事令下,而時未付軍職,不得出牌之意,微稟。令曰,知道。
濟州防禦使狀達,莫重進上果品劣小,惶恐待罪事。令于柳健曰,勿待罪事,回諭。
右副承旨沈履之書曰,伏以,世孫宮痘候,終始平順,告廟頒敎,神人胥悅,臣適忝叨近密,躬覩無前之邦慶,蹈舞之誠,有倍恒情,而乃敢以此時,猥進其微懇,僭踰之罪,無以自逭,而每念古人風樹之恨,未嘗不怵然驚顧,區區苦切之私,終不敢有隱。蓋臣之偏母,年迫七耋,病且二十餘年,喪禍之所震剝,榮衛俱竭,痼疾之所淹纏,肢體不仁,沈頓床席,轉側須人,今則病隨年加,氣如日下,懍然有朝夕難支之形。臣家素貧寒,性又迂拙,甘毳調養,槪多疎闕,而藥餌扶護,常不及時,臣誠爲子不肖,至於有母莫養,竊自傷孝化錫類而臣獨自阻,微禽反哺而人顧不如,況臣遭遇聖明,出入邇列,今已有年於此,而風節不足以聳臺閣,文識不足以賁經幄,進玷喉舌之職,全負惟允之責。蓋嘗歷試班聯,百無一可,而徒竊淸顯,以榮一身而已,則是將生負君親之大恩,永爲忠孝之罪人,思之及此,方寸沸亂,尙何忍遲徊榮途,更賭其進取也哉?儻蒙朝廷哀其情理,察其人器,出畀一邑,使之自效於民社簿書之間,則臣於吏事,非曰能之。或可以宣布德意,撫字疲氓,少紓我聖上百里之憂,仍以俸廩贏餘,略備老母滫瀡之供,獲伸人子便養之願矣。臣非敢飾辭欺天,以營口腹,良由情窮勢迫,不避鈇鉞。伏乞离明,特賜矜憫,俾該曹,許施其至懇焉。答曰,覽書具悉。書辭,令該曹考例,稟處。
副修撰尹勉憲書曰,伏以天休滋至,王世孫痘候,遄臻平復,中外歡慶,曷有其極?臣適忝宮官,獲與盛會,區區抃祝,實倍恒人。仍伏念譾愚如臣,過蒙陶甄,前後所歷,罔非踰分,而至於見叨之職,尤是萬萬不敢當者,除命之初,惶愧靡措,猥瀆循墻之懇,庸冀褫鞶之恩,書籲未徹,牌召洊辱,仍伏承大朝下敎,極其嚴重,臣外迫事勢,內怵義分,遂不免章皇趨命,黽勉就直,而因仍久冒,實非愚分之所敢出。噫,淸朝命官,孰非其選,而經幄論思,爲任最重,荷顧問資啓沃,有非人人之所可堪。況臣早病失學,蔑劣無聞,庸疎騃陋,又大居人下,而乃敢憑恃寵靈,晏然而已,則其爲辱朝廷而羞當世,果如何哉?且臣有懇迫之私,亦嘗屢溷崇聽,而臣父痰眩之證,卽八年痼疾,秋冬以來,諸症倍加,曾無一日小安,近因酷寒無前,益復添劇,精神昏瞀,食飮全廢,委頓床笫,氣息凜綴,臣方左右扶將,煼煎爲日,雖微難冒之義,如上所陳,卽此情私,實無離側供仕之勢,玆敢不避僭猥,更煩呼籲。伏乞离明,俯賜矜察,將臣所叨職名,亟行鐫改,仍令選部,勿復檢擬,俾得專意救護,不勝幸甚,謹昧死以聞。答曰,覽書具悉。爾其勿辭,救護父病。
辛巳十二月二十八日辰時,上御思賢閤。藥房入診,入格居首儒生同爲入侍,判府事·右相追後入侍時,都提調洪鳳漢,判府事鄭翬良,右議政尹東度,副提調尹得養,記事官兪恒柱,記事官任濟遠·李長老,儒生南胄寬,醫官金履亨·許礈·李泰遠·金履固·慶絢·秦興白·吳道炯,以次進伏訖。鳳漢曰,日氣愈往愈酷,聖體,若何?上曰,一樣差勝矣。鳳漢曰,日來則寢睡諸節,若何?上曰,連爲善睡矣。鳳漢曰,湯劑連爲進御乎?上曰,連進之矣。履亨診訖曰,脈候左右三部調緩,而胃脈不足則一樣矣。湯劑進御後,鳳漢曰,判府事及右相,爲今年入侍,方在闕中矣。上曰,注書引入,賤臣引入。翬良·東度曰,日氣極寒,聖候,若何?上曰,一樣矣。翬良曰,臣等欲爲今年入侍,而今歲無餘日,故爲承候地入來矣。上曰,判府事之顔色,勝於平昔矣。鳳漢曰,釋負後,心安體暇,故如此矣。上曰,然矣。仍命胄寬進前,誦受咸有一德篇訖。上曰,七世之廟,可以觀德之意,汝知之乎?胄寬曰,祖功宗德之意,於此可觀之意也。上曰,好矣,鳳漢曰,今日似得人矣。傳曰,居首進士南胄寬,直赴殿試,之次進士崔仁祜,直赴會試,之次生員洪龍漢·李性源,幼學金履鉉,進士李龜運,各給二分。出傳敎胄寬退出。上曰,再昨場中,使掌議押班以入,頗整齊矣。鳳漢曰,文亦出表,故科作亦好矣。凡講經四五字之誦註,實不關於誦經之義,而科儒皆以省領爲規式,只誦其註,此則有無不關,其大文文義,則不能專治,職此之故也。翬良曰,臣至今誦詩傳大文,而其註則實難一二字記得矣。年老儒生之他日爲國家柱石者,雖欲見科,拘於此規,仍有廢閣者,實爲可惜矣。上曰,似然矣。東度曰,趙明鼎亦能誦經文,而註則茫昧云矣。鳳漢曰,自今以後,改定講規,誦註則除之,而至於詩傳,只誦六義,小學講註,亦爲除之,永爲定式,則科儒誦講者,必有實效矣。東度曰,小學申飭之後,閭巷間多有讀書人,若自此培養,則非但講規,庶有成德之效矣,而四五字註,則實無益矣。鳳漢曰,臣每見聖學之專意小學,記誦無礙,實不勝欽歎矣。講規定爲條目,然後當爲成法矣。傳曰,凡科必也講經,卽務本之意,而初頭予亦以五六註,不甚關緊,故欲除未果,儒生若以此如明經,而專意於此,則有欠務本之意,大臣之意皆如此,大小科講除註,若此之後,三經·小學,其將一生誦讀,亦有意於勸講之意,而科規亦將永久遵行矣。出傳敎鳳漢曰,臣等惶恐敢達矣。今年寒事,挽近所無,朔日展謁,以今調攝之候,實難動駕,差觀日勢之稍解,以爲動駕之地,千萬伏望矣。翬良曰,聖候尙在調攝中,日勢如此,似難動駕矣。東度曰,日氣甚寒,將攝聖候,待其日勢之稍解,伊時動駕,其在仰體陟降之道,似可盡矣。上曰,予曾於恭默閤調攝之時,亦行歲謁之禮,今番朔日廟見,必欲兼行永禧殿矣。更思之,若拜眞殿,則無異於永禧殿,故朔日廟見後,仍欲拜於眞殿,日勢若一向如昨,今日則以此之氣,實難起動,其若明日與再明日稍解,則亦將奈何?鳳漢曰,日氣雖小解,亦似常年隆寒之時,伏望堅定聖意,退定日字然後,聖心可以小弛矣。上曰,初三日納徵,將欲臨殿,廟見之前臨殿,尤不安矣。鳳漢曰,若日氣小解,則初三日行展謁,而臨殿納徵,隨時爲之,亦似無妨矣。傳曰,於冬日暖,則爲節候而用心,日寒則心雖紓,難以起動,期日已近,日寒愈甚,此心憧憧。噫,其於行禮,何擇暖寒,而今予之氣,此等日寒,難以行禮,陟降想必照燭,今日諸大臣若是懇請,而昔年愛恤者軍民也。其況元朝乎?勉循其請,春展謁,當觀日候爲之,分付儀曹,待下敎擧行,初三日其若日暖,當先行展謁,行納徵禮,不然,不展禮,何心臨殿,納徵權禮擧行事,政院知悉擧行。出傳敎鳳漢曰,吏判,再昨肅謝後,不爲行公,而今日違牌矣。東度曰,今日開政事,命下矣。上曰,吏判,旣已陳書承答,牌招開政,可也。參議,亦無撕捱之端矣。鳳漢曰,然矣。上曰,參議好人矣。東度曰,李瀰亦能文善人矣。上曰,然矣,而李澣亦好矣。古重臣之三子皆善矣。傳曰,吏判韓翼謩,旣已謝命之後,今日不參診筵,此何事體,從重推考,與參議一體牌招開政。出傳敎命入水原府使望單子,點下於首望李重祜曰,此人果好矣。鳳漢曰,其兄弟皆好矣。上曰,此人少時,頗有氣矣,今則勝矣。鳳漢曰,判尹尙未差出,而望亦苟簡矣。臣意有可合人,金致仁,今月則過禫矣。上曰,好矣。東度曰,從二品中陞擢無妨,而正卿之望,亦苟簡矣。傳曰,判尹有闕代,問于大臣,從二品中一體備擬。出傳敎鳳漢曰,此人纔閱服,而有八十老母,過今年則九十老人矣。上曰,奉朝賀之內,何姓耶?鳳漢曰,古密陽府使沈澂之女也。傳曰,今聞金奉朝賀夫人,明年年過八十云,何待元歲饌,歲初卽爲擧行事,分付。出傳敎鳳漢曰,廣尹以妙年可惜矣。上嗟歎再三曰,予今乃覺得矣。俄者政院納密符,而猶不覺得,渠有老母,故意或以此,而不意渠之至此也。予爲渠之祖,而不能覺得,此何精神,朝廷欲求不爲浮囂躁競者,則無過此一人矣。予非私言也,此人實如此矣。東度曰,此人能文該博,且夙成矣。上曰,又當立後矣。鳳漢曰,開留多子,開留之弟亦有子,立後則無憂矣。傳曰,該署柩材一部,擇送于內需司事,分付該曹。出傳敎上曰,頃日問議時,不問於兪奉朝賀乎?鳳漢曰,兪奉朝賀,以近年不爲問議,故亦不獻議云矣。命入洪檍問議書啓,命承旨讀尹鳳九獻議草訖。上曰,宗廟事重,姑置無妨耳。仍下詢翬良曰,練光亭懸板爲之乎?翬良曰,爲之矣。上曰,勅使出來時,則可以藏置耶?翬良曰,不必藏置矣。諸臣退出。
辛巳十二月二十八日午時,王世子坐德成閤。藥房入對,春坊上番同爲入對時,同副承旨柳健,加出假注書柳侗,兼弼善李仁培,記注官洪樂純,記事官李宇喆,醫官皮世獜·李以楷·金德崙·李世珪·李泰遠進伏訖。柳健曰,夜來湯劑進服後,睿候諸症加減,更何如?令曰,度數比昨少減,夜則十餘次。晝亦十餘次矣,柳健曰,令醫官入診,何如?令曰,昨日入診醫官,更爲診脈,可也。金德崙入診訖曰,脈候左右三部不均,與昨無異,而掌心溫中不潤矣。李泰遠入診訖曰,右三部不均,與昨一樣矣。令曰,度數似減,胃苓湯因服爲宜乎?金德崙曰,此藥更爲日再進服,似好矣。令曰,可也。柳健曰,分提調有實病,不得入來矣。又曰,明日更爲入診之意,敢此仰達。令曰,明日入診,依爲之。諸臣以次退出。
上在慶熙宮。常參·經筵,以代理停。
大駕入璿源殿齋室後,政院·玉堂·藥房口傳問安。答曰,知道。
大駕入毓祥宮齋室後,政院·玉堂·藥房口傳問安。答曰,知道。
大駕還宮後,王世子遣宮官問安。答曰,知道。王世孫遣講官問安。答曰,知道。
政院·玉堂·藥房口傳問安。答曰,知道。
韓光肇啓曰,長陵正朝祭獻官廣陵副守烻,今日當爲受香,而稱病終不入來,莫重傳香,如是遲滯,事極駭然,原單子今方付標以入,而依定式,禁推傳旨捧入之意,敢啓。答曰,知道。
傳于韓光肇曰,禮判留待。
傳于尹得養曰,一心在先,元朝展謁後來拜之意,已奏已籲于殿宮,追行之意,令中官欲替奏,而心猶憧憧,今日貢畢來,則其中大橘·小橘,昔年授核命植者,未必薦殿一果,近年闕封,今年來到,置此若過三日,可謂孝乎?今日詣昌德,拜殿薦果,仍奏追行展謁之意,次詣毓祥宮,籲追行故元朝闕拜之意,先後廂挾輦仍,侍衛仍,守宮祗〈迎〉隨駕置之,於宮凡百行禮置之,依前下敎擧行,崇賢〈門〉乘輦萬安門入,三嚴午正一刻,百官·三軍毛具,以捲前面事,分付太僕,此下敎,只分付小報,朝服則置之,留營留陳置之,一依前敎擧行,春展謁,今日當奏初七日擧行,冊嬪,回駕後行禮。
尹得養啓曰,今日動駕時,承旨不可不備員,而左承旨鄭尙淳,今日不爲仕進,卽爲牌招,以爲備員進參之地,何如?傳曰,允。
傳于韓光肇曰,禮判使之留待矣。今有下敎,卽爲擧行。
韓光肇啓曰,今日動駕時,兩司侍臣,無進參之員,除在外外,未肅拜人員,卽爲牌招,何如?傳曰,允。
傳于韓光肇曰,時刻已迫,從容整齊後,只以單嚴入之。
傳于洪梓曰,詣毓祥宮時,先後廂,路上留住,只駕前駕後隨入。
又以傳曰,諸司預備。
韓光肇,以嘉禮廳言啓曰,敎命文草圖書,吏曹參判洪樂性書寫以入,以備聖覽之意,敢啓。答曰,知道。
又以弘文館言啓曰,應敎李海重,旣有只推之命,卽爲牌招察任,何如?傳曰,允。
又以弘文館言啓曰,新除授校理鄭履煥,時在忠淸道忠原地,經筵入番事緊,請斯速乘馹上來事,下諭,修撰洪秀輔,自鄕上來,卽爲牌招察任,何如?傳曰,允。
洪梓,以兵曹言啓曰,今此昌德宮·毓祥宮擧動時,各殿問安馬及各差備應把之數,無以推移,依前例,京畿驛馬十匹補把,以充不足之代事,本道監司處分付,何如?傳曰,允。
又以兵曹言啓曰,來正月二十五日健元陵擧動時,各殿問安馬各差備入把,本曹驛馬及京畿·忠淸·江原三道驛馬補把之數,依前例磨鍊,別單書入,而各其監營定差使員,同月二十日,京中逢點事,各道監司處,發關知委,司僕寺添補京畿驛馬,則從本寺啓下數,直爲入把之意,分付本道,何如?傳曰,允。
王世子在昌德宮。常參停。
柳健達曰,大司憲金尙喆牌不進,執義金應淳未肅拜,掌令李澤徵·李憲默,持平李鳳祥·徐有元在外,今日以監察茶時之意,敢達。令曰,知道。
藥房口傳達曰,夜來,睿候調攝,若何?泄痢之候加減,亦何如?臣不任終宵憂慮之至,卽與諸醫,趁早入對,診察爲宜,惶恐敢達。答曰,知道。
柳健達曰,分提調李得宗,當此逐日問候之時,謂有身病,不爲入來,事甚未安,卽爲牌招進參,何如?令曰,依。
又達曰,憲府連日監察茶時,諫院許久闕達,事甚未安,兩司除在外傳旨未下外,未肅拜不爲行公人員,竝卽牌招,何如?令曰,依。
又以侍講院言達曰,本院上番,姑降入直,事甚未安,兼司書洪檍,旣付軍職,卽爲牌招入直,何如?令曰,依。
又以侍講院言達曰,本院新除授輔德洪述海,文學李鎭恒,司書金尙集,除拜之下,不爲出肅,竝卽牌招察任,弼善李基德,時在忠淸道泰安地,說書洪檢,時在京畿利川地,書筵入番事緊,斯速乘馹上來事,下諭,何如?令曰,依。
又以兵曹言達曰,本曹褒貶,定行於明日,而參判沈鏽陳書入達,參議李渙病不進,參知李長夏慶熙宮入直,參知金朝潤入直,他無推移進參之員,參議李渙,待明朝牌招,以爲同參磨勘之地,何如?令曰,依。
兵曹參判沈鏽書曰,伏以,皇天垂佑宗祊,王世孫痘候平復,六禮卜吉,臣民慶抃,曷有其極?仍念臣於日昨侍衛之班,伏承考官之命,半夜殿陛,冒寒周旋,及其罷退,素患癖氣,挾感發作,昏倒不省,僵臥直廬,實有汚穢淸禁之慮,不得已須資替直,而歸家之後,症情危劇,晝夜寒戰,全廢飮啖,負席委頓,幾乎頃刻垂盡?此際見差太廟朔祭獻官,以此病狀,萬無起動駿奔之望,玆不得已冒死仰籲,伏乞离明,卽賜變通享官,俾免生事,仍令鐫改臣職,毋曠禁直,千萬幸甚,謹昧死以聞。答曰,覽書具悉。病勢若此,令吏曹更爲塡差。
戶曹參議鄭遠達書曰,伏以,天佑宗祊,世孫痘候平復,而六禮將行,區區慶抃,曷有其極?臣於此際,伏奉地部除命,夫外職之解由未出,則不得除職,卽法例然也。銓曹之以臣備擬,似失照檢,伏乞睿慈,亟命照例遞改,以存公法,不勝幸甚,謹昧死以聞。答曰,覽書具悉。解由事,大朝前已下敎矣。爾其勿辭,從速察職。
辛巳十二月二十九日午時,上詣昌德宮,擧動入侍時,行都承旨尹得養,左承旨鄭尙淳,右承旨韓光肇,左副承旨洪梓,右副承旨沈履之,記事官兪恒柱,假注書兪彦脩,記事官任濟遠·李長老,以次陪立。上具翼善冠·衮龍袍,出崇賢門乘輦。藥房都提調洪鳳漢曰,日氣尙未解,聖體若何?上曰,今日則勝矣。鳳漢曰,衣襨不薄乎?上曰,然矣。鳳漢曰,日暮則愈寒,未昏前還宮伏望矣。上曰,今番之行,雖欲見世孫,所重在焉,都提往見世孫,昌德乘輿時來奏,可也。鳳漢曰,率醫官以去乎?上曰,何必率去乎?仍下敎曰,予入眞殿後,禮房承旨,進詣徽寧殿,奉審以來。出駕敎洪梓曰,守宮單子尙未下,何以爲之乎?上曰,同副爲之。沈履之曰,同副則方入直於昌德宮矣。上曰,然則右副爲之。上曰,侍衛守宮依前。出駕敎上出建明門,下敎曰,貢橘何日入來乎?得養曰,昨日入來矣。上曰,昨日入來,則今日納之何也?遲滯可駭,薛里與都薛里,令該府處之。上將入萬安門時,下敎曰,香室窓戶,盡爲破落,雖異時御所,事甚可駭,守宮中官,爲先記過,修葺事,卽爲申飭,可也。上還出萬安門,光肇奉審復命。上曰,窓戶破落,亦不無騎曹之責,入直騎堂,越俸一等,郞廳,越俸二等,守宮衛將,先爲記過拿處,嘉禮過後,決棍事,分付。梓曰,前後入直堂郞,盡爲越俸乎?上曰,郞廳則置之。光肇曰,窓戶破落,非爲無也。乃落置云也。上曰,然則俄者下敎,一倂勿施,而薛里傳敎,亦爲爻周,可也。命書曰,納徵旣在展謁之前,權禮擧行,與今年有異,正·副使·二品以上承旨,依例朝服。出傳敎命書曰,侍衛有步從者,司僕官員當記過,而姑爲安徐,此後更有如此之弊,則自首內乘以下記過,當嚴處,另加申飭。出傳敎命書曰,昌德宮年放砲,子砲八人,三穴八人擧行事,分付。出傳敎上乘輦時,都提洪鳳漢來奏曰,臣往見世孫,則寢食諸節,比前加勝矣。仍達曰,湯劑方煎待,進御伏望。上曰,置之。鳳漢曰,然則待令於毓祥宮乎?上曰,此亦置之。上詣毓祥宮時,下敎曰,今番雖皆以入直擧行,或有在於門外,故當下標信,崇禮·興仁門仍留,待罷後閉之,可也。上還出毓祥宮,至朽橋上,下敎曰,左副承旨,馳往孝章廟·懿〈昭〉廟,奉審以來。出駕敎上至崇賢門,命宣傳官,以標信解嚴後,仍往崇禮·興仁,閉門以來,可也。又命挾輦哨官入侍,下敎曰,來初二日,當臨此門,自內犒饋,以此待令,可也。上還入大內時,御景賢堂月臺,命右副承旨沈履之入侍,命書御製歲暮歎一篇。又命戶房承旨鄭尙淳入侍,命書曰,國以民爲本,民以食爲天,可不重歟,每年歲首,下勸農之敎,而作一文具,尋常慨歎者,況昨年麥事年事,大違初料,其由何在?因予否德,昨歲雖大登,嗣歲之念,不可放忽,況不然者乎?咨道臣與字牧之臣,着意勸農,俾有實效,噫,三陽開泰,萬品咸新之時,嗟,我元元,與春爲新乎?否乎?況設賑之邑,非徒莫知爲春,若或不勤,將塡于溝壑,思之及此,若恫在己,昔年愛恤之元元,不能濟治,何顔以拜?莫曰言敎,斷斷此心,蒼蒼照燭。亦莫曰九重深邃,我有繡衣,自當廉問,勤勤孜孜。莫替予申申之諭事,下諭于八道道臣·兩都留守。出傳敎又命書曰,御史抄啓已久。堂錄纔行,其於來春,多有廉問之事,抄啓事,分付備局。出傳敎上命書曰,心猶耿耿,明日當親香,分付儀曹,侍衛只入直擧行,禁軍·入直軍勿爲待令,時刻辰正三刻。出傳敎諸臣退出。
辛巳十二月二十九日午時,王世子坐德成閤。藥房入對,春坊上番同爲入對時,同副承旨柳健,加出假注書柳侗,兼弼善李仁培,記注官洪樂純,記注官李宇喆,醫官許礈·李以楷·金德崙·鄭允協·崔源,進伏訖。柳健曰,卽伏聞入診醫官之言,則睿候泄痢諸症,比諸昨日,似有添加之節云,下情憂慮,曷勝仰達,夜來,泄痢度數,未知何如。令曰,去夜甚爲惡寒,腹痛更發,精神不能收拾,泄瀉度數無算,自曉後,幾至十餘次矣。柳健曰,令醫官入診,何如?令曰,可也。金德崙入診訖曰,脈候左右三部不均,不均之中,多有不足,掌心甚熱不潤矣。李以楷入診訖曰,脈候度數不均之中,脾胃甚不足矣。柳健曰,更爲議定湯劑,何如?令曰,可也。金德崙曰,睿候腹痛非細,且多有外氣,藿苓湯,荊芥·防風加入,日三煎進,似好矣。令曰,可也。寧胃散停止,加味藿苓湯五貼劑入事。下令柳健曰,睿候屢日靡寧,下情焦慮,非時泄痢,症候不輕,尤爲悶迫,加意調攝,千萬伏望。令曰,當加念矣。柳健曰,明日更爲入診之意,敢達矣。令曰,依爲之。諸臣以次退出。
上在慶熙宮。常參·經筵,以代理停。
中宮殿,藥房口傳問安。答曰,知道。
大殿·中宮殿,王世子遣宮官除夕問安。答曰,知道。王世孫遣講官除夕問安。答曰,知道。政院·玉堂單子問安。答曰,知道。朝廷二品以上·六曹堂上單子問安。答曰,知道。奉朝賀單子問安。答曰,知道。大司諫單子問安。答曰,知道。
藥房提調臣韓翼謩,副提調臣尹得養啓曰,昨日祗謁眞殿,歷拜毓祥宮,冒寒動駕,侵夜還宮,伏未審此時,聖體調攝,若何?寢睡·水刺之節,亦何如?臣等不任區區伏慮,敢來問安。
尹得養啓曰,左承旨鄭尙淳,左副承旨洪梓,今日不爲仕進,卽爲牌招,親傳香時,以爲備員,何如?傳曰,允。
傳于韓光肇曰,奉審諸享官若來,與承旨詣閤,請承傳色使之親奏。
沈履之,以都摠府言啓曰,今日入直內三廳武兼禁軍及軍兵等,當爲中日習射,而親傳香相値,不得爲之之意,敢啓。答曰,知道。
韓光肇啓曰,明日正朝望闕禮,依例爲之之意,敢啓。答曰,知道。
尹得養啓曰,新除授左承旨李永暉,右承旨李翼元,竝明日,待開門牌招,何如?傳曰,允。
韓光肇,以嘉禮廳言啓曰,納徵前一日,本房禮物,別單書入,令該房郞廳領納之意,敢啓。答曰,知道。
王世子在昌德宮。常參停。
柳健達曰,大司憲金尙喆牌不進,執義金應淳未肅拜,掌令李澤徵·李憲默,持平李鳳祥·徐有元在外,今日以監察茶時之意,敢達。令曰,知道。又達曰,今日持公事入對,而睿候方在調攝中,頉稟。令曰,知道。
藥房口傳達曰,夜來,睿候調攝,若何?泄痢之候加減,亦如何?臣等不任終宵憂慮之至,卽與諸醫,趁早入對,診察爲宜,惶恐敢達。答曰,知道。
世子宮·嬪宮,政院·玉堂單子問安。答曰,知道。
世孫宮,政院·玉堂單子問安。答曰,知悉。
以兼司書洪檍牌不進罷職令旨,令于柳健曰,推考徽旨捧入。
柳健,以侍講院言達曰,本院上番,連日姑降入直,事甚未安,兼司書洪檍,旣有只推之令,卽爲牌招入直,何如?令曰,依。
輔德洪述海書曰,伏以,天佑宗祊,王世孫痘候,已臻平復,嘉禮涓吉,中外歡慶,曷有其極?仍伏念臣,倥侗譾劣,百無一能,而區區所自勉者,唯在筋力奔走矣。伏奉春坊除旨,臣固當趨承之不暇,臣母虛勞宿證,挾感重發,委身床笫,食飮全却,神息綿綴,頭疼氣眩,支節刺痛,雜試藥餌,終無顯效,臣方左右扶將,焦遑度日,實無離捨之望,而召牌儼臨,有難坐違,隨詣闕外,拜章徑歸,伏乞睿慈,俯加諒察,亟賜鐫改,以肅朝綱,以便救護,千萬幸甚,謹昧死以聞。答曰,覽書具悉。爾其勿辭察任。
副校理朴師海書曰,伏以,天佑宗祊,世孫宮痘候,遄臻康復,擧國欣抃,曷有其極?臣於鄕廬病伏之中,忽伏奉承政院有旨,以臣爲弘文館副校理,令臣斯速乘馹上來者,臣拜稽祗承,驚惶震越,伏念臣,猥忝邇列,亦嘗出入筵陛,其頭腦底蘊,不待臣辭之畢,而离明必照燭盡矣。臣不敢張皇自列,而特一無才蔑學最下品人,擬之左右,無一可堪,年邁志退,杜門深蟄,樗櫟散材,以無用爲用,是臣分耳,榮途淸華,本非攸期,經幄論思,何等責任?苟非文雅學識,可以煥王猷而備顧問,莫宜居之。是故,雖以前輩宿儒,亦或逡巡於斯,又況我大朝殿下,暮年三講,典學之誠,迥越百王,此時瀛選,尤宜難愼,淸朝才彦,不患承乏,而乃以如臣無似,苟然充數,啓沃嘉謨,非敢與議,而粗淺文義,猶患蒙昧,將安用如許儒臣哉?是臣必辭之意,而自來情勢,尙未一暴,此又臣難進之端也。臣於秋間,謬當試事,區區矢心,只一公字,而臺章峻發,至有掌試者,族黨居半之說,聖敎睿答,曲加原恕,而臣則餘悸未已,不敢以臣袒裞之親,偶無參榜,有所自恕也。頃帶臺銜,自劾見阻,及叨館職,一倍惶蹙,辭章未徹,誨責截嚴,嚴命所迫,逃遁不得,惶恐承膺,有愧初心,先罷後囚,罪是末減,進退無據,撫躬悼歎,曾未幾何?官銜如舊,恩榮所被,光動松楸,負罪賤臣,何以獲此?臣敢不竭蹶趨造,以伸叩謝之忱,而匪分之職,終難僥冒,囫圇之斥,尙在黯黮,且臣狗馬賤疾,遇寒添劇,蠢動無路,雖欲擔詣輦下,疾聲呼籲而不可得,玆從縣道,略暴血懇,伏乞睿慈,察臣人器之萬不稱似,憐臣情地之十分危蹙,將臣職名,亟令鐫改,下臣司敗,明正其罪,不勝幸甚,謹昧死以聞。答曰,覽書具悉。爾其勿辭,從速上來察職。
司書金尙集書曰,伏以,天佑宗祊,王世孫痘候遄復,嘉典將擧,臣民慶抃,朝野維同,仍念臣,頃叨諫銜,重速大朝嚴敎,屛黜郊坰,日夕思愆,不意聖慈曲諒,薄勘旋宥,敍命纔下,除旨又辱,恩深蕩垢,義當承命,而第臣向來所被嚴旨,辭敎截峻,至今追思,惶汗浹背,負釁之蹤,固難遽然進身,而況臣所帶春秋之銜,與兼弼善臣李仁培,有內外從應避之嫌,法在當遞,義難仍冒,玆援公格,隨牌陳章,伏乞睿慈,俯賜諒察,亟令該曹,照例遞改,不勝幸甚,謹昧死以聞。答曰,覽書具悉。書辭,令該曹考例,稟處。
辛巳十二月三十日辰時,上御景賢堂。親傳香入侍時,行都承旨尹得養,右承旨韓光肇,右副承旨沈履之,記事官兪恒柱,假注書兪彦脩,記事官任濟遠·李長老,以次進伏訖。韓光肇曰,獻官有以在外懸頉者,以預差付標以入,而未及來待矣。上曰,待其入來,則非但差晩,旣有所重,入來者先爲受香,可也。光肇曰,莫重獻官,以在外臨時付標以入,事體駭然,懸頉獻官人員,竝依定式禁推,何如?上曰,在外似或然矣。今番置之,可也。光肇曰,差祭該堂,不無其責,亦爲從重推考,何如?上曰,依爲之。出擧條上命書藥房啓辭答曰,知道。昨已展禮,歲律將暮,此心一倍,氣則差愈,湯劑停止,勿爲問候。得養曰,左承旨鄭尙淳,家有忌諱之故,左副承旨洪梓,今日仕進,路中落傷,今此傳香,不得備員矣。上曰,然乎?仍命書曰,左承旨鄭尙淳,左副承旨洪梓,許遞,其代,行司直李翼元·李永暉除授。出傳敎得養曰,藥房都提及提調,爲承候方來待云矣。上曰,入侍,可也。洪鳳漢·韓翼謩進伏。鳳漢曰,昨日旣伸情禮,今又傳香,聖候若何?上曰,心猶耿耿,少伸情禮矣。鳳漢曰,寢睡·水刺之節,若何?上曰,勝矣。鳳漢曰,有湯劑停止之敎,臣等不勝憂慮矣。上曰,新年則欲免建功湯矣。上曰,預差獻官,若未及盡來,則騎堂在彼,可以差送矣。仍命李渙,差弘陵獻官,上香祗迎罷後,鳳漢及諸臣先退,上仍命沈履之,呼寫紀懷文。又命書曰,常時寶案無縟席,而凡於都監有之,故一番行禮,莫知去處,其於更用之時,苟艱莫甚,徒貽浮費,旣設案,覆以袱,此亦尊之,所謂褥席,可謂文具,今後則除之,自今番勿爲事,定式,分付。出傳敎又命書曰,昨歲三講·三對,予不負心,而新元將近,初旬法講,再明晝講爲之,初旬次對,納徵翌日爲之事,分付。出傳敎又命書曰,旣展禮而奏,春展謁,初七日爲之,凡諸等事,一依初下敎擧行,告期禮,回駕後當爲親行,以此分付。出傳敎又命書曰,頃者旣已下敎,亦已踰年,而近歲親政,一則自强,一則擇守令,而遐方武士之踰年留滯,其亦不可不顧,初十日當爲親政,以此分付兩銓。出傳敎又命書曰,朝參,例於初五日爲之,而在於展謁之前,初九日擧行。出傳敎上命召入濟州貢橘人,下詢其役名。又下詢曰,運柑漂風,幾人上船乎?對曰,十五人矣。上曰,濟民明春則將以羅里浦穀賑給,而雖歲前,牧使果能善賑乎?對曰,善爲賑給,民蒙其惠矣。上仍命書曰,濟州貢果二十運中,十三運皆到,而自二運至七運,尙不到,故今日召問貢人,亦莫知去處,雖漂他國,若年前果雖消,而來人若回矣。予將紓心,其間或復回本州乎?今貢人下去時,令備局問于本州,此貢人等,雖我國漂流,僅來,且當歲時,令賑廳特給糧米,以示予意,今問貢人,頃者所許三千石,恐必不足,令備局加給一千石事,卽爲分付本道,待開春裝運。出傳敎又命書曰,三陽將回,萬品將新,吁嗟元元,可謂矜矣。噫,今當除夕,人皆備饌過歲,而嗟我流丐,懸鶉道傍,思之及此,何心玉食?分付賑廳,京中流丐,卽爲搜問,今明日煮粥以饋。出傳敎諸臣退出。
辛巳十二月三十日午時,王世子坐德成閤。藥房入對,春坊上番同爲入對時,分提調李得宗,同副承旨柳健,加出假注書柳侗,兼弼善李仁培,記注官洪樂純,記事官金敬之,醫官方泰輿·皮世麟·許礈·李以楷·金德崙進伏訖。李得宗曰,睿候諸節加減,何如?令曰,昨日,諸症添加矣。今日腹痛與惡寒之症少歇,泄痢度數,亦不過十餘次矣。李得宗曰,昨日大朝,冒寒動駕,入夜還宮,伏想以邸下出天之孝,憂慮當萬萬矣。令曰,日寒如此,觸寒動駕,非但仰慮萬萬,余病如是,不能展起居之節,迎送之禮,缺然之中,惶悚不安,病中更添一病矣。李得宗曰,臣有狗馬之疾,屢日未得承候,極爲惶悚。又曰,令醫官入診,何如?令曰,可也。方泰輿入診訖曰,脈候左右三部不均,脾胃甚不足,掌心熱中不潤矣。皮世麟入診訖曰,脈候頻數,與昨無異,脾胃甚弱矣。李得宗曰,更爲議定湯劑爲好矣。方泰輿曰,專用疏散之劑,實爲可悶,藿苓湯,荊芥·防風拔去,而白芍藥一錢加入,限五貼,日再進服,似好矣。令曰,可也。藿苓湯,加白芍藥,□□□五貼劑入事□□李得宗曰,明日更爲入診,何如?令曰,明日乃元日□□李得宗曰,□□日召見醫官,似好矣。李仁培曰,明日,令醫官入診後,睿候加減,使宮僚與聞,似好矣。令曰,可也。李得宗曰,臣有所懷,雖非職責,敢此仰達矣。明日,乃三陽開泰之節,聖人體天行道之時也。固知睿學高明,有不待賤臣之仰勉,而更願加意調攝,遄臻天和,對時加工,自强不息,千萬幸甚。令曰,所陳切實,當體念矣。諸臣以次退出。
