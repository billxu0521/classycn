上在昌德宮。停常參·經筵。
大妃殿·大殿·中宮殿·世子宮·嬪宮,藥房問安。答曰,知道。
上在昌德宮。停常參·經筵。
上在昌德宮。停常參·經筵。
傳于政院曰,禮曹判書南銑家,遣內醫看病。
上在昌德宮。停常參·經筵。
上在昌德宮。停常參·經筵。
上在昌德宮。停常參·經筵。
有政。吏批,以徐相民爲平澤縣監,李汧爲柒谷府使。以南龍翼爲副校理,柳俊昌爲掌令,李垕爲持平,柳道三爲兼掌令,南龍翼·李殷相·呂閔齊·李休徵爲兼持平,李齊衡爲兼掌令,沈世鼎爲司諫,申瀚爲刑曹佐郞。引儀金緯國,軍器寺主簿李信立相換。趙晉錫爲持平,洪處亮爲司諫,朗善正俁爲朗善君,偘爲朗原正,陞錦城縣監鄭之虎爲羅州牧使,全南道觀察使沈澤爲全羅道觀察使,全南道都事具崟爲全羅道都事。
上在昌德宮。行常參,只朝講。
朝講入侍時,領事金堉,知事吳竣,特進官李時昉·辛啓榮,大司諫金佐明,參贊官朴吉應,掌令沈棇,侍讀官南龍翼,檢討官趙備,假注書李敏徵,記事官安後說·李之翼,講書傳,自文侯之命,止後世而存之歟。
朝講時,知事吳竣所啓,臣頃往西路時,平壤儒生等,泣訴於臣曰,永崇殿修補事,監司狀啓,而備邊司以毁撤回啓,蒙允。舊時太祖大王妥靈之殿,一朝撤毁,西路民情,不無愴憾,請依民願,仍存修補,何如?上曰,民情如此,勿毁,可也。
特進官李時昉所啓,東萊銅鐵,乃是以田稅換貿之物,自該曹補用於經費者不貲,而上年移送常平與御營兩廳,本曹許多用處,無以拮据,故元數內,限銅鐵二萬斤,鑞鐵一萬斤,癸巳條爲始,移送兩廳,其餘零數,則本曹仍爲取用事,已爲覆啓定奪,而頃日因筵臣啓達,爲其大砲鑄成,自備局沒數取用事,亦爲蒙允云。卽豐呈所用器皿及其他種種國用鑄成之資,他無辦出之路,極爲悶慮,依前本曹啓辭,施行,何如?上曰,已爲定奪之事,續續變更,似未妥當,前日戶曹啓辭,取考而處之事,傳敎矣。取考戶曹啓辭,則銅鐵元數內二萬斤,移送常平廳,鑞鐵一萬斤,移送御營廳,其餘則本曹取用,而公貿木換貿之物,永送他衙門,恐或未妥,御營廳則限物力稍優間,常平廳則限鑄錢間,酌定年限事,蒙允,啓下矣。上年因江華留守,啓請鑄成大砲一百四十二坐,故癸巳條銅鑞,兩廳皆不得取用,頃者筵臣,又請加鑄大砲,竝取甲午條而用之,非但兩廳,皆無取用之資,戶曹於豐呈及許多國用器皿造成之時,所入銅鑞,罔有限量。且以緩急言之,目前之用最急,大砲則鑄成已多,一萬斤,以爲戶曹之用,此外二萬餘斤,則竝歸於大砲之用,似爲宜當。雖以定奪先後言之,戶曹酌定在前,依戶曹前啓辭施行,而大砲,則限今年鑄成,何如?答曰,年年所捧屢萬斤銅鐵,何去而今言無所用乎?今甲午條所捧,依前定奪,竝鑄大砲。以上備局謄錄
答延陽府院君李時白上疏曰,省疏具悉。卿其安心往來。給由馬·澆奠牀備給
上在昌德宮。停常參,只晝講。
晝講入侍時,知事吳竣,特進官李浣,參贊官南翧,侍讀官南龍翼,檢討官趙備,記事官金澄·安後說·李之翼,講書傳費誓,自費地名,止地近而致便也。
答吏曹判書李厚源箚曰,省箚具悉卿懇。卿其勿爲固辭,從速調理察職。
答禮曹草記曰,官員之不知,不足怪矣,當該看□匠人,囚禁治罪,慶尙右兵使裵時亮□封甲冑,尤甚無形,從重推考。
答兵曹判書元斗杓上疏曰,省疏具悉卿懇。卿才有裕,勿爲控辭,速出行公。
晝講時,特進官李浣所啓,各道砲保價布,例於十月內畢納,以爲軍兵冬衣之資,而近來各道領納差使員及各官守令,全不致念,冬已過,尙不來納,致有軍兵呼冤之弊,事甚可駭。忠州·公山·遂安·載寧·安岳等五邑守令及兩道差使員,竝從重推考,監色,亦令移他官,各別嚴刑重治,懲怠慢之習,何如?上曰,依爲之。訓局謄錄
答備邊司粘目曰,雖滿萬石之後,不可外置,臨時更稟處之。內下記草
答刑曹粘目曰,此皆李悌之所爲,渠所藏匿之婢,各官萬無捕得之理,令本道嚴刑李悌,使之現出,宜當。上同
上在昌德宮。停常參,只晝講。
晝講入侍時,知事南銑,特進官李時昉,參贊官金振,侍讀官南龍翼,檢討官趙備,記事官金澄,記注官韓希卨,記事官李之翼,講書傳秦誓,自左傳杞子,止申繳上二章意。
晝講時,上謂李時昉曰,昨日備局啓辭銅鐵事,發落雖如彼,更思之則該曹經費,亦爲可慮,準三萬斤鑄大砲,其餘則自該曹用之,可也。出備局謄錄
府啓,請大司憲吳竣出仕事。答曰,依啓。
院啓。答曰,依啓。趙嗣基事,以不近理,更加詳察處之。
有政。吏批,以成震丙爲鏡城判官,李延年爲兵曹正郞,鄭基豐爲司諫,李元鎭爲刑曹參議。
答刑曹粘目曰,觀初再檢尸官等供辭,則尸帳中打殺形迹狼藉,判然無疑爲置,不可拘於常規,以致失刑之歎。元龜問目中,沈光泗·李碩望等供辭內辭緣添入,與粉禮一體,間日嚴刑得情爲乎矣,戒生·太進乙良,姑爲停刑。
答刑曹粘目曰,巧飾情狀,極爲痛惡,各別嚴刑。
答禁府粘目曰,依允。尸帳如是分明兺不喩,至於齒折,則有何可疑之事,而放送事干,全解其獄耶?前監司尹順之及推官尹㻩·李弘淵等所爲,實難知矣。不但其心無狀,所關非細爲置,刑推似當。問于大臣處之。已上內下記草
上在昌德宮。停常參·經筵。
傳曰,今此右相赴京時,依前日延陽府院君赴京例,別定內醫,持藥物隨去事,言于內醫院。
答領議政鄭太和上疏曰,省疏具悉至懇。噫,卿之不諒寡昧之至誠,一何至此,過自撝謙,亦何至此?自卿之引入,如失股肱,不知所措,魚之無水,其可一日安乎,瞽之無相,其可一日不顚乎,若謂之紀綱頹廢,朝無善習,則是予之所病也。作相二年,烏可變乎?卿之家世,受國厚恩,卿亦宜思報答之道,寧有丐閒退處之理乎?安心勿辭,亟出論道,以副至望。仍傳曰,遣史官傳諭。
院啓,趙嗣基罷職事。答曰,不允。
府啓,結城縣監鄭文星遞差事。扶安縣監柳頲罷職事。水原府使柳赫然推考事。金汝水削去仕版事。答曰,依啓。金汝水事,旣遣御史採訪,按覈之後,今姑敍用,未爲不可,而爾等之言,殊極已甚,亦涉不實,勿爲煩論。
上在昌德宮。停常參·經筵。
答吏曹參判蔡裕後上疏曰,省疏具悉至懇。卿其勿辭,調理察職。
院啓,趙嗣基事。答曰,姑先推考。
府啓,金汝水削去事。答曰,毋庸堅執。已上朝報
答禁府粘目曰,依律文施行爲乎矣,沈光泗段,旣見其杖殺之痕,而以溺水懸錄於實因之下,尤極駭愕,反有甚於全石懸錄者是去乙,何以區別照律乎?事甚未妥爲置,與李碩望一體明斷。已上內下記草
上在昌德宮。停常參·經筵。
夜一更二更,月暈,有霧氣。自三更至五更,有霧氣。
視事,縕繹間姑停。
答左議政金堉箚曰,省箚具悉箚辭。令廟堂,議處。
府前啓,金汝水事。答曰,不允。
院前啓,請趙嗣基罷職事。答曰,觀其緘辭而處之,似爲未晩,何必爲乘時汲汲之態乎?
有政。吏批,以李晩榮爲輔德,閔周冕爲黃海都事,尹絳爲都承旨,尹益亨爲禮曹正郞,李命說爲龍仁縣令,李杭爲扶安縣監,尹璜爲抱川縣監,柳天樞爲結城縣監,成楚客爲弼善,徐挺然爲獻納,許悅爲兵曹正郞,安汝恒爲義禁府都事,李正英爲校理,李延年爲修撰,張善瀓爲宗廟署令,孫必大爲左通禮,南宗伯爲松羅道察訪,沈檍爲司議,朴世城爲兵曹佐郞,李華封爲禮曹佐郞,鄭維城爲知春秋,李廷望爲活人署別提,柳碩爲羅州牧使,閔晉亮爲南陽府使,康時省爲監察,元簋爲刑曹佐郞,朴泂爲三水郡守,李振昌爲北部主簿,李時楷爲知經筵,林葵爲軍資監正,鄭基豐爲尙衣院正,趙啓遠爲兵曹參判,金三樂爲兵曹正郞,李元基爲宗簿寺主簿,金玉鉉爲右通禮。兼中學敎授單元簋,兼養賢庫主簿單曺時亮,兼東學訓導單柳挺輝,承文著作單金夏鉉。
奉常寺官員,以都提調意啓曰,甲子四月十六日裁省廳甘結內,都提調臣鄭昌衍所啓,節該寺奴婢之不許斜付免賤,載在法典,自祖宗朝曾無此患,在宣廟光國·平難會盟時,守僕熟手等,皆許參於原從者,所以重祭享也。壬辰兵亂後,有以軍功免賤者,其時都提調臣尹承勳,深慮後弊之濫觴,啓請還賤,自今以後,切勿許捧承傳矣。其後提調臣延平府院君李貴親啓曰,國之大事,在祀時,奴婢勿許免賤,其意有在,而廢朝時,謬習稍滋,奴婢圖出免賤帖,相繼引出,凡干大小祭享,不成貌樣,誠爲寒心。戊申以後,一一刷本役,自今以後,如有斜付免賤者,繩以重律,以祭享事,特蒙允許,則前後承傳,亦一金石之典也。自玆以後,啓請非一再,而法久弊生,奴婢輩漸出圖免之計,鱗次投屬者,比比有之。至於東籍田婢愛今六所生奴終男,婢忠禮一所生奴孝民等,去庚□掌苑署東山別監啓下,奴乭無赤妻所産一所生奴乭伊,同年九月,中殿別監啓下云云,因避不現,本籍奴婢鮮少,比本寺十居其一,而兵火以後,相繼死亡,餘存者無幾矣。各司中非無可合之人,而皆奴輩夤緣請囑,以爲倖免役計,不小國家金石之典,自此大壞,郊外粢盛重地,日就空虛,豈非大可寒心者乎?此奴四口,勿許斜付,一一還定本役,以重粢盛,何如?傳曰,依啓。掌隷院謄錄
答禮曹粘目曰,各陵守護軍,擧皆充定束伍爲有臥乎喩,只若干陵卒,被侵爲臥乎喩,更爲詳査,稟處。已上內下記草
上在昌德宮。停常參·經〈筵〉。
自昧爽至卯時,有霧氣。午時,太白見於巳地。夜三更,月犯土星。
視事,縕繹間姑停。
答正言元萬石避嫌曰,趙嗣基近得罪於形勢之地,忽搏擊於此際,寧無疑乎?此習不已,則陰中之害,可勝言哉?苟出於至公之意,該曹文案之啓,自有其罪,何必爲汲汲贅說乎?勿辭。
上在昌德宮。停常參·經筵。
午時,太白見於巳地。夜二更,月暈軒轅星左角。四更,流星出天牀星上,入句陳星下,狀如拳,尾長一尺許,色白。五更,月暈。
視事停。
府啓。答曰,依啓。元萬石遞差。
上在昌德宮。停常參·經筵。
視事,縕繹間姑停。
答吏曹參判蔡裕後上疏曰,省疏具悉卿懇。卿辭至此,本職當勉副焉。
答副校理權大運上疏曰,省疏省悉。爾其勿辭,出往救護。
府啓,金汝水削版事,朴由寬事。答曰,不允。朴由寬遞差。
有政。吏批,以李行進爲兵曹參議,閔應亨爲大司憲,李三俊爲司藝,南銑爲右副賓客,李緯國爲原州牧使,朴世城爲正言,洪處亮爲執義,閔光熽爲典籍,尹瑛爲典籍,李惕然爲判決事。司成單李梓,校書博士單洪聖龜,正字單崔勁,前郡守朴慶元,今加通政賞加。已上朝報
答兵曹粘目曰,以此徑先知委,則不無有妨還集之弊,姑徐爲有如可,逋亡之類,畢還現後査正,宜當。
答禮曹草記曰,祗迎時則江頭爲似可矣。已上內下記草
上在昌德宮。停常參·經筵。
傳曰,大臣引見,宣政殿爲之。
傳曰,大臣·備局堂上引見,原任大臣命招,亦爲引見。
院啓,趙嗣基罷職事。正言朴世城斯速乘馹上來事,下諭。答曰,依啓。趙嗣基事,不允。
府啓,金汝水事,朴由寬事。答曰,已諭毋煩。
答禮曹判書南銑上疏曰,省疏具悉卿懇。卿其勿辭察職。
大臣·備局堂上引見時,上曰,前者繡衣所按劾之人,久在罪籍,其中或有懷能抱才,沈淪罷散者,令廟堂與該曹採取公論,廣加訪問,別單書啓,以爲滌瑕收用之地。上曰,公州監營移設便否,欲與諸大臣相議矣。領中樞府事李敬輿曰,山城距舊營,幾至十里,以此官屬多有怨苦之事,臣意則設營於山城,必無有益之事矣。領議政鄭太和曰,名雖山城,非必守之地,徒爲有弊,移設,似當矣。延陽府院君李時白曰,臣聞城內皆有石壁,民不聊生,監司之住在山城,徒有民弊,設有事變,非可守之地。領敦寧府事李景奭曰,官屬上下往來之際,氷坂時,尤以爲苦云,監司入接處,旣已爲之,而時無朝廷分付,故未得移營,雖移營之後,山城使之守護,隨毁隨補,爲當矣。上曰,群議如此,移設,可也。且山城則隨毁隨補,而監司時時巡審,宜當,以此意知會本道。鄭太和曰,閑遊人收布事,自前多有言者,而臣之所見,旣無名目,且値凶歉,似難一齊收捧矣。李敬輿曰,士農工商,各有所業,而至於品官庶孽,皆終身閑遊,收布之事,可謂當矣,而以臣所見,國家恩信遍洽,然後令出而民從矣。彼不知閑遊之爲非,而必有怨苦之事,所得少而所損多,臣不敢言其決行矣。李景奭曰,左相所陳,果爲切實,而別無名目,必未易捧,當此民窮財竭之時,行此前所不行之事,則人情必不以爲便矣。小學,非勵民之事,而皆不肯言,況此收布之事乎?上曰,收布事,姑徐。上曰,兩西管餉之分管,未知,何如?鄭太和曰,海西物情,皆以他道兼管爲苦,而但發賣開市雇馬等役,皆令分而行之,然後可有變通之擧矣。李景奭曰,兩道差役節目及形勢便否,問諸兩道,一一講定,知其不可,然後可令分管,自廟堂似難遙度。吏曹判書李厚源曰,問其便否於兩道,然後處置,何如?上曰,予意則以爲不可分矣。其間責應,非但有掣肘之患,日後發賣一事,亦必有抑勒之弊矣。出備局謄錄
上在昌德宮。停常參·經筵。
自昧爽至辰時,霧。午時,太白見於巳地。申時,日暈。
答領府事李景奭箚曰,省箚具悉。卿其安心,勿爲惶恐。
院啓,請臺諫□□□出仕。請趙嗣基罷職。答曰,依啓。趙嗣基事,不允。
府啓,請□□□出仕。請金汝水削去仕版。答曰,依啓。金汝水事,不允。
視事,縕繹間姑停。已上朝報
答刑曹粘目曰,依允。李悌乙良,姑停刑推,仍囚爲乎矣,金益濂乙良,推考。
答禮曹粘目曰,此輩閒遊之受敎,未知在於何朝乎?相考處之。已上內下記草
上在昌德宮。停常參·經筵。
視事,縕繹間姑停。
府啓,陵奉事趙嗣基罷職。請朴泂削去仕版。答曰,不允。
有政,吏批,以朴敬祉爲長湍府使,李時中爲安山郡守,南老星爲吏曹參議,朴承休爲弼善,沈爲承旨,金佑明爲掌樂僉正,李華封爲兵曹佐郞,李正英爲吏曹正郞,洪處亮爲輔德,黃益淸爲司藝,蔡忠元爲校理,張慶遇爲英陵參奉,元簋爲工曹正郞,閔賀爲刑曹佐郞,柳慶昌爲禮曹參議,李光翼爲廣興奉事,崔攸之爲禮曹佐郞。李元圭爲禮曹正郞。兼中學敎授單閔光熽,兼西學敎授單尹瑛,兼春秋單李惟明,前典籍李思古,今加通政,年八十加資。
上在昌德宮。停常參·經筵。
自辰時至午時,日暈,有兩珥。夜一更二更,東方有氣,如火光。
視事,縕繹間頉稟。
傳曰,永嘉府夫人卒逝已久,而該曹尙不啓知,又無禮文定奪之擧,殊極駭愕。當該郞廳及色吏,竝爲先拿推,色承旨,亦爲推考。
以永嘉府夫人卒逝,大殿,藥房奉慰問安。答曰,知道。
中宮殿,奉慰問安。答曰,罔極。
世子宮·嬪宮,奉慰問安。答曰,知道。
以禮曹草記,傳曰,知道。停朝市一款,旣不載大典,則固當依此爲之,而第念王妃之母,與凡府夫人有異,自上至有擧哀之禮,則獨缺然一款,未知,如何?議于大臣處之。
以禮曹節目,傳曰,中殿第四日成服,則其成之服,何服耶?問啓。
傳曰,世子擧哀,亦令自內行之。
以禮曹節目,傳曰,知道。世子嬪及公主服色,亦當何以爲之耶?
備局啓曰,行護軍李時楷,曾以副提調啓下,而其後陞資,爲都承旨,故其代未出矣。今以李時楷,還差提調,仍察有司之任,何如?傳曰,允。出備局謄錄
上在昌德宮。停常參·經筵。
視事,以永嘉府夫人卒逝,停朝市,頉稟。
大殿,藥房問安。答曰,知道。
中宮殿問安。答曰,罔極。
世子宮·嬪宮問安。答曰,知道。
政院啓曰,十六日登對時,自上以前者繡衣所按劾之人,久在罪籍,其中或有懷能抱才,沈淪罷散者,令廟堂與該曹,採取公論,廣加訪問,別單書啓,以爲收用之地事,下敎。注書草冊所書,與臣之所聞相符,故以此文字,抄出於擧行條件,以爲啓下矣。領敦寧府事以爲,其中二字,非自上下敎之語,而誤爲書出云。悤擾之際,注書及臣之所聞,或不能詳的,而大臣所言如此,臣不勝瞿然,惶恐敢此煩稟,條件中二字,改付標,何如?傳曰,此非大段緊關語,姑置之,可也。出備局謄錄
傳曰,內殿十三日公除後,仍服素服,則其素服亦服多少日字乎?問于禮官以啓。
傳曰,今此永嘉府夫人之喪,世子無往臨之禮乎?問于禮官。
以禮曹草記,傳曰,情禮固當如此,而世子年幼,今姑權停。
有政。吏批,以呂孝曾爲禮曹正郞,李惟明爲禮曹正郞,安命老爲禮曹佐郞。
禮曹啓曰,今此永嘉府夫人之喪,中宮殿公除前,世子宮成服前,素膳進排之意,敢啓。傳曰,知道。禮曹謄錄
上在昌德宮。停常參·經筵。
大殿,藥房問安。答曰,知道。
中宮殿,問安。答曰,罔極。
世子宮·嬪宮,問安。答曰,知道。
傳曰,副司直鄭廣成,年迫八十,固當有優老之典,而況以大臣之父,可無推恩之擧乎?其令該曹,特爲加資而變品焉。且念久在鄕曲,所居隔遠,領相不得以時定省,每切思親之念,其可專心於國事乎?予甚憫焉。承旨措辭,下諭于鄭廣成處,使之趁春和上來,俾安父子之情,以副予意。
上在昌德宮。停常參·經筵。
大妃殿·大殿,藥房問安。答曰,知道。
中宮殿問安。答曰,罔極。世子宮·嬪宮問安。答曰,知道。
院啓,趙嗣基事,朴泂事,陵幸事。答曰,不允。陵幸事,當臨時觀勢爲之。
府啓,金汝水事,韓後琦事。答曰,不允。
以觀象監草記,傳曰,知道。地學雖切,莫如天文之玄妙,而本監全不培養,以致漸無曉解之人,事甚未妥。各別訪問,其能解者入屬,兼爲廣開培養之路,宜當。
觀象監啓曰,地理學兼敎授李幼弼遷轉之代,今當差出,而近來外間名爲相地者,其數雖多,術業優劣,無憑的知,詳加訪問,則靈巖居學士趙冬昕,年已向衰,而博學方書,無踰此人,可合敎授之任云。以趙冬昕差下,依例付軍職,令本道知委上送事,行會,何如?批答在上
觀象監啓曰,七政曆新法,時未學得,仍用舊法,而癸巳·甲午時憲曆印本,亦已貿來,卽與舊曆考準,則星度宿次,節節相違。且令日官等,測候五星所在,則新舊皆差,疑信難明,莫適所從,必須久久詳測,參考彼此,庶得證驗之端,而簡儀銅環,失於亂時,假作木樣,行用旣久,漸致不精,莫重測天之具,若是其疎闊,不但改曆之際,所係切急,或有星文之變,則占候之術,將無以爲據,不可不更鑄銅環,而計其所費,亦甚些少,令戶·工曹,趁速鑄成,何如?傳曰,依允。以上觀象監謄錄
上在昌德宮。停常參,只晝講。
午時巳時,日暈。
晝講入侍時,特進官李時昉,同知事李時楷,參贊官沈,侍讀官蔡忠元,檢討官趙備,假注書黃道宏,記注官韓希卨,記事官李之翼,講詩傳初卷序,自或有問於予曰詩,止新安朱熹書。
傳于政院曰,刑曹判書洪茂績家,遣內醫看病。
答掌令沈棇上疏曰,省疏具悉。末端所陳事,言甚忠直,良用嘉尙。第念予之拒諫,豈樂爲之哉?爾等宜亦自反焉。雖然,予當體念,勿爲徒責於予,務盡上下交修之道。條陳弊瘼變通等事,當令廟堂,議處,爾其勿辭,調理察職。
答龍仁幼學宋復吉等上疏曰,省疏具悉。疏辭,當令該曹,處之。
府啓。答曰,不允。韓後琦·金汝水竝遞差。
院啓。答曰,趙嗣基,先罷後推。朴泂,不至如是無狀,勿爲煩論。陵幸事,已諭毋煩。
晝講時,特進官戶曹判書李時昉所啓,忠淸道各殿誕日進上,上年則依傳敎,以本道舊例磨鍊封進矣。今年則依當初本廳磨鍊規式,各其誕日封進,何如?上曰,依爲之。
上在昌德宮。停常參·經筵。
夜五更,月犯南斗第二星。
視事停。
答左議政金堉箚子曰,省箚具悉。箚陳之事,後日引見時,當面議處之,卿其安心勿辭。
答大司憲閔應亨上疏曰,省疏具悉。卿辭至此,當勉副焉。
府啓。答曰,不允。韓後琦罷職。
院啓。答曰,亟停勿煩。
有政。吏批,以李時楷爲行大司諫,閔光熽爲兵曹佐郞,洪興祖爲刑曹佐郞,成楚客爲掌樂正,朴安行爲宗廟令,鄭晳爲兵曹正郞。已上朝報
答兵曹粘目曰,特爲加資爲乎矣,瓜滿後除授京職,置諸輦下,宜當。內下記草
上在昌德宮。停常參·經筵。
視事停。
府啓。答曰,不允。鄭傅賢事,其過不至重大,況松禁固其職也。勿煩論。
院啓。答曰,毋庸瀆擾。
上在昌德宮。停常參·經筵。
傳曰,科擧旣已進定矣,陵幸以前定日爲之事,言于該曹。
院啓,三水郡守朴泂事。答曰,推考。
以工曹草記,傳曰,浮橋有弊,依前例以船過涉,宜當。
答副司直鄭廣成上疏曰,省疏具悉卿懇。噫,誠意之不孚,一何至此哉?此非獨予之私於卿也,祖宗朝舊典,亦甚明矣。卿其安心勿辭,從速上來,以副予意。
以禮曹草記,傳曰,依啓。小學勸課事,除尋常各別嚴飭,俾有實效。專經文臣,則四月朔殿講時,當爲親臨觀之,預爲抄擇講習,宜當,湖堂抄選,亦令所司擧行。
有政。吏批,以蔡裕後爲大司憲,尹塏爲京畿都事,金善英爲刑曹正郞,金振爲兵曹參議,潘潤沂爲監察,沈世鼎爲修撰,李悅爲天安郡守,李晩榮爲司諫。典籍單吳挺垣,忠義韓琢,今加通政,年八十加資。
上在昌德宮。停常參·經筵。
自午時至酉時,日暈。
府啓,永興府使鄭傅賢事。答曰,推考。
視事停。已上朝報
答備邊司粘目曰,平安監司許積馳啓,皆合事宜,竝只依回啓施行爲乎矣,金瀅所爲,比李必達,尤極痛駭爲置,雖曰疊施,更置重典,如何?議處。內下記草
上在昌德宮。停常參·經筵。
下直,江界府使朴而㫥·㐏足萬戶慶善。
傳曰,今下弓矢,㐏足萬戶慶善處,給送。
傳曰,今下弓矢,江界府使朴而㫥處,給送。
府啓。答曰,風聞未必盡信,勿爲煩論。
備局啓曰,卽見平安監司,義州府尹馳啓,大通官韓巨源,持勅書疾急出來云,其所幹如何,到平壤後,監司許積必當探知以啓,而其行入京,應在一兩日之內,接待等事,宜先整備以待。此與常時勅行不同,且其所率甚少云,不必設置都監,稱以接待所,差出堂上·郞廳,檢飭諸事,而趁其未入京之前,馳送一官,以示致問之意,其差備譯官,亦爲極擇差送,似當,以此分付,何如?答曰,彼旣以有勅爲言,則一依勅使接待例,擧行,可也。雖未及往,遠接使亦爲差送,可也。
備局又啓曰,韓譯,持勅書出來云,馳送一官以問之意,方爲啓稟矣。或令宣傳官,急往中路,以示勞問而已乎?或自上別遣內官中與彼相熟者,仍爲探得事情乎?臣等不敢斷定,伏惟聖裁。傳曰,差送宣傳官急往,可也。已上出備局謄錄
傳曰,喬桐圍籬守直內官李義伯,下去,下諭于本道監司及水使處。
上在昌德宮。停常參·經筵。
午時未時,日暈。申時酉時,日暈兩珥,暈上有背,色內赤外靑。
下直,知僉使鄭好信,玉江萬戶金友賢。
傳曰,今下弓矢,知僉使鄭好信,玉江萬戶金友賢處,給送。
院啓。答曰,不允。推考事,依啓。
府啓。答曰,不允。露臺北宮之說,引諭不似,已涉謬矣,而且曰間架甚多云,似未詳察矣。
備局啓曰,勅書將到,又設都監,戶曹判書李時昉,使之急速還朝,何如?傳曰,允。
備局又啓曰,勅書入京,應在數日之內,申景琥之行,似非其時,姑爲觀勢,更稟進退之意,分付,何如?傳曰,允。
禮曹草記曰,今此大通官奉勅出來時,旣出遠接使,則入京迎勅節次,一依上年迎勅儀禮擧行乎?敢稟。傳曰,一邊以此擧行,使今去宣傳官,預爲言于韓譯處,聽其所言,可也。
備局啓曰,臣等以方物封裹事,會于政府相議,則群議皆以爲,遠接似重,前日博氏之行,亦無遠接之擧,一番開路,後弊可慮。禮曹參判呂爾載,以長陵奉審,時未還朝,稱以接伴,仍令隨行事,撥便下諭,都監亦稱接所,似爲得中,敢稟。傳曰,依啓。然則差備譯官,亦以改稱,下去宣傳官處,亦勿言送,可也,速爲分付。
備局又啓曰,政院啓辭,今此大通官之行,雖曰奉勅,似異勅行,名帖則當爲成送,而御帖,何以爲之?敢稟。傳曰,問于廟堂處之事,傳敎矣。雖持勅書,旣無勅使之號,則不可遽以勅使接待之禮,一一施行,且其行忙急,各站迎慰,亦所未及,御帖則姑勿下送,更爲觀勢議定,何如?傳曰,知道。
備局又啓曰,差備譯官,初依勅使例,定送矣。今則事體稍異,稱以奉勅大通官差備,而堂上堂下各一員差送,遠接使差備,亦改稱接伴使差備之意,急急分付,何如?傳曰,允。已上竝出備局謄錄
有政。吏批,以李世翊爲兼三道海運判官,李延年爲校理,金卨爲豐德府使,沈世鼎爲執義,金佐明爲禮曹參議,呂孝曾爲淸州判官,鄭時僑爲殷栗縣監,李文望爲丹城縣監,洪處亮〈爲〉司僕正,金益熙爲都承旨,崔景瑗爲金郊察訪,待敎單李程,鄭勔爲兵曹佐郞。
禮曹啓曰,曹啓辭,今此大通官奉勅出來,旣出遠接使,則入京迎勅節次,一依上年迎勅儀禮擧行乎?敢稟。傳曰,一邊以此擧行,使今去宣傳官,預爲言于韓譯處,聽其所言,可也事,傳敎矣。自上郊迎節目,依上年勅使時例擧行,則勅使時應行節目,似無加減,而近年勅行往來無常,凡干接待應行節目,急遽之間,勢難續續煩啓。今此勅書之來,迎勅諸事,竝依事目施行事,各該司分付擧行,而若有別樣變通之擧,則臨時啓稟施行,宜當。但其行甚疾,一兩日之內入京云,諸各司應行之事,不無窘急之患,凡事速爲擧行之意,令接待所,各別嚴飭擧行,何如?傳曰,允。
吏曹啓曰,迎接都監提調,依例以戶曹判書李時昉未還之前,則以參判辛啓榮代察,何如?傳曰,允。
政院啓曰,今此大通官之行,帶同家丁二名接待之事,必不如勅行數多之時,故郞廳亦減數差出,而卽見接待所節目,則庫直四名,使令二十一名,令戶·兵曹題給料布事,一依勅使時謄錄啓下,當此國儲蕩竭之時,凡事,務爲撙節,不當虛費,令接待所,參酌減數,以省一分之弊,何如?傳曰,允。
禮曹啓曰,常時勅使入京時,大臣·都承旨·迎慰使例爲弘濟院進去矣。今此奉勅之來,旣已接伴使差送,則勅使之例,雖不可援以用之,而迎慰之禮,亦不可全闕,令吏曹,迎慰使差出,仍使戶曹,禮單磨鍊。且到館之後,雖曰別宴,下馬·上馬等宴,似難竝廢,或遣宰臣設行,似爲宜當,至於下去之時,或兩三處,餞慰使發遣,何如?傳曰,允。以上接待所儀軌
上在昌德宮。停常參·經筵。
午時,太白見於巳地。自未時至酉時,日暈兩珥。
傳曰,奉勅之使,明當入城,而該曹凡事,何至今不爲定奪耶?政院催促,可也。
備局啓曰,仁政殿開勅後接見之儀,該曹旣已啓下,而其間不無難便之事。韓譯今雖奉勅出來,自彼亦無稱號,此乃一大通官也,凡干接應,不可用勅使例,則正殿接見之際,節次尤難,群議皆以爲,開勅之後,自上卽御便殿,招見饋酒,似爲合宜,令都監,依此擧行,未知,何如?敢稟。傳曰,依啓。便殿相見時,坐次及節目,亦令預爲磨鍊,可也。
備局又啓曰,今正月十六日引見後,政院抄送擧行條件,其一款則上曰,前者繡衣所按劾之人,名在罪籍,其中或有懷能抱才,沈淪罷散者,令廟堂與該曹,采取公議,廣加訪問,別單書啓,以爲滌瑕收用之地者。臣等齊會本司,與銓官,取考因御史書啓罷散之類,逐名商議,雖未能的知其懷能抱才,而或以善治著名,或以謹簡見稱,人所共知者,抄出將爲書啓之際,適聞領敦寧府事李景奭之言,元箚所陳,乃是御史按劾而被罪者,及此外諸罷散者,竝請收用之意,而其日自上發落,亦似允許云。以擧行條件,觀之,則凡諸罷散人,竝爲抄啓之意,未爲明白,而箚子本意,乃兩件事云,何以爲之?敢稟。傳曰,擧行條件外剩言,非所當稟也。已上竝出備局謄錄
義禁府草記曰,今此慕華館擧動時,挾輦都事二員,考喧二員,駕前二員,駕後二員,當直一員,本府入直一員分把,則應入則十員,而實都事十員內,一員未差,其代假都事一員,及館所把守假都事三員,假書吏三人,令該曹,差出,何如?傳曰,允。
以禮曹草記,傳曰,令都監,豐備設果牀,大通官,則殿內入給,次通事及家丁,則敦禮門外饋之,可也。
接待都監啓曰,傳敎矣。接待之擧,事出急遽,庫直使令等,姑依博氏時謄錄,磨鍊啓下之後,更爲量減,使令十六名,庫直四名差出矣。客行員役,數雖不多,旣已設局,郞廳分掌各所,凡干使役,不可闕一,而庫直,則各所守直,亦不可闕,故十分從略量定之意,敢啓。傳曰,知道。兵曹謄錄
接待所啓曰,因備邊司草記,傳敎矣。便殿接見時,旣有饋酒之擧,則所饋酒饌,令司饔院,依例措備以待,何如?傳曰,允。
禮曹啓曰,以司饔院草記,傳曰,令該曹,議處事,命下矣。自前勅使及博氏滿將等便殿茶禮時,或自內設饌,或司饔院進饌,而如有所率家丁等供饋之命,則都監當爲供饋,乃是前例。今此大通官便殿招見之事,旣無前例,而其所饋盃牀,令都監從略措備,似當,敢啓。批答見上以上迎接都監儀軌郞廳李思觀校正。日記廳郞廳南泰會書。
上在昌德宮。停常參·經筵。
視事,以國忌齋戒頉稟。
巳時,日暈,暈上有冠,色內赤外靑。自午時至申時,日暈。夜一更,南方艮方有氣,如火光。
京畿監司三十日成貼書目,大通官一行,去夜瑞興止宿,今日開城府中火,前進云云事。
答都承旨金益熙上疏曰,省疏具悉卿懇。卿才允合擢用,勿爲控辭,從速出仕,雖有切迫之事,不過接見時不參而已,似無難便之事矣。
接伴使書目,大通官三十日,開城府止宿事。
吏曹,接待所堂上二,鄭知和·金佐明,郞廳三,韓尙玄·南天澤·李華封。
開城留守書目,差官之行,初一日離發前進事。
監試初試二所出榜,詣闕。出朝報
禮曹啓曰,以備邊司草記,傳曰,便殿招見時,坐次及節目,亦令預爲磨鍊,可也事,命下矣。取考本曹己卯年滿將時謄錄,則以便服接見於寢殿茶禮時,使內官進止云,而坐次節目,全沒不錄矣。今此大通官招見之事,則且與滿將有異,自上進翼善冠·衮龍袍殿坐後,招致大通官,賜坐於殿內南行,而仍令小官,給其盃牀饋酒,似爲宜當。但招見處所,未知何殿,而榻上設椅,或榻上平坐一款,亦當預爲磨鍊,招見處所,令政院,稟旨以定,何如?傳曰,宣政殿榻上平坐後,招入賜坐東壁,果牀,則令進止官,持入給之,而亦爲行盃,可也。
備局啓曰,伏見禮曹啓下節目,則以宣政殿榻前,平坐接見磨鍊矣。大通官,雖〈與〉勅使不同,旣奉勅書以來,自我待之之禮,似當從優,賜坐榻下,恐涉難便。臣等之意,自上御熙政堂,依常時引見之儀,西向平坐於牀上,命坐於西邊,事勢便當,敢稟。傳〈曰〉,依啓。
備局又啓曰,伏見平安監司狀啓,則大通官言內,不必郊迎,自上立於闕庭,則渠當手傳云。依其言,勿爲郊迎,只於闕庭行禮,宜當,令該曹,依此速爲擧行,以此意急急,下諭于接伴使處,何如?傳曰,允。
備局又啓曰,今此韓譯所齎,非勅書云,事多變通矣,言于廟堂與該曹,速爲議處事,命下矣。韓譯所齎,只是禮部移咨,則事體頓異,今無闕庭行禮之事,在昔明朝,齎咨差官出來時,直到所館之處,出給咨文于接待所,使之入啓,而接見時,則雖非當日,自我隨時請來,今亦依此施行,而渠若必欲直到闕下親呈,則自上御熙政堂,近侍傳捧以進,而仍爲賜坐接見一款,依朝者定奪,似當。以此意急急,下諭于接伴使,使之明白言及後,馳啓,何如?傳曰,依啓。
傳曰,韓譯卽日接見,則大臣入侍,若不卽日接見,則大臣不必入侍矣。已上竝出備局謄錄
傳曰,今此大通官接見時,或不無酬酢之事,三公入侍,坐於西壁,寶劍一雙入侍,立於榻下左右,大通官預定引接之員,自光範門·宣政門東挾入侍,賜茶果而後給之。
傳曰,宣勅後便殿接見之意,預言于大通官。
傳曰,自前便殿接見時,只行茶禮云,勿爲行盃,可也。
傳曰,接見時,次通官家丁等,內官當爲接待,對客牀,亦爲措備。
接待所啓曰,卽接接伴使馳啓,則韓譯以爲,接伴使差送有弊,故不爲差送事,在義州丁寧言之云。回還時,則雖非渠言,亦不當差送,而況其所齎來,旣非勅書,則仍送伴使,無可據前例,入京後觀其氣色,或差接伴官,護送其行,似爲合宜,敢啓。傳曰,知道。入京後觀勢處之,可也。
戶曹啓曰,今此大通官便殿招見時,令該曹,禮單磨鍊給之事,傳敎矣。今此禮單磨鍊,曾無可據前例,故略倣庚辰年奉勅博氏二員,便殿接見時所給之數,參酌磨鍊,別單書啓之意,敢啓。傳曰,知道。
吏曹啓曰,韓譯所齎來者,旣非勅書,則凡干接待等,事體頓異,不可仍稱都監,改稱接待所,堂上,則以戶曹參議差出,郞廳一員,亦爲減下之意,敢啓。傳曰,知道
禮曹啓曰,韓譯所齎,乃是該部移咨,則卽今事體頓異,迎勅黃儀仗鼓樂,各橋門結彩,卽令停罷之意,敢啓。傳曰,知道。
接待所啓曰,大通官之行,初以爲奉勅而來,故遣宰臣設上下馬及別宴事,自該曹入啓定奪矣。今則事體與前不同,雖不可以宰臣押宴,而依常時勅行大通官例,擇差對客官,設行各宴,似爲合宜。且常時勅行,則都監之官,例爲出待於迎恩門內,今則亦當降殺於前,而但入京之日,無一人出見,則彼必有落莫之色,本所堂上·郞廳,依前日都監例,出往迎接,亦似宜當,敢啓。批答在下
接待所啓曰,卽見接伴使移文,則韓譯自謂,旣遞大通官,今爲差官,差官謄錄,吾亦謄來,而本國亦必有曾前接待之規云。且入境後,站上前導,則六角羅將二雙,軍牢二雙,令旗巡視旗各一雙,一路通行云。通官自別於勅使,京中有異於各站,而渠以差官自處,而若無前導軍物,亦必有落莫之意,依此出送之意,敢啓。傳曰,知道。以上接待所儀軌
上在昌德宮。停常參·經筵。
下直,北兵使鄭榏。
接伴使書目,差官一行,初一日碧蹄止宿事。
正言金□□三度。入啓。遞差。
政院啓曰,今甲午年,年例守令·邊將·吏任,京外薦擧單子四百四張捧入,應薦不薦人員,令該曹依例察處,何如?傳曰,允。
吏曹啓曰,臺諫有闕,政事,取稟。
院啓,豐呈大禮,只隔兩朔,而不幸中殿遭此私喪,臣等方以大禮有欠,區區仰慮,而姑待禮官之稟處矣。今見該曹啓辭,則不及於大禮退行與否,而直論素服進參之如何,臣等不勝未安之至,該曹不察之失,著矣。請當該堂上·郞廳,竝命推考。答曰,依啓。朴泂削去仕版事,停啓。
府啓,伏承聖批,以引諭已謬,似未詳察爲敎,臣等竊不勝瞿然之至。今玆營繕,雖出於豐呈時室廬狹窄之致,豐呈之禮,非獨行於今日,而曾未有營繕之擧,則此時何時,而乃爲此前所未爲之擧耶?臣等之以漢時事爲言者,特以其民安物阜之時,尙且將營而止,大起而罷,今不可以經始,而不爲之停撤云爾。至於間架甚多之說,中外之相傳,固皆如此,故臣等隨所聞而論之,今若明降指揮而亟罷之,則此說不攻而自破,豈不盛哉,豈不快哉?噫,殿下平日敬天之道,由此而大乖,恤民之意,由此而大損,臣等重爲聖朝,竊憂而深惜之,決不可諉以間架之不多,工匠之已具而遂訖其役,請亟寢闕內營繕之命。前啓,永興府使鄭傅賢罷職事,停啓。答曰,此出於不得已也。豈敢爲無端之擧於此時也?
傳曰,政事,初四日爲之。
大司憲蔡裕後上疏。大槪,懇乞亟遞本職及兼帶文衡之任事。入啓。答曰,省疏具悉。卿其安心勿辭,調理察職。
政院啓曰,凡入侍,必備左右史,未有不備而入侍之規,今日差官引見時,上番史官與預備史官,互相推諉,兩皆不入,致令右史獨爲入侍,此雖出於或因身病,或拘廳風,而年少輩不顧事體,創開無前,事極爲駭異,請竝從重推考。傳曰,依啓。朝報
以接待所草記,傳曰,在前明朝差官出來時,何以爲之矣,所謂待客官,何等人耶?且本所堂上·郞廳出去事,彼亦勿爲出來之言,似在狀啓中矣,考出處之。
備局啓曰,北路擺撥,本是步傳,常時公事,多有稽滯之患,今此赴征徵發,雖少,事係軍機,其所動靜聲息,不可不及時飛傳,限軍兵罷還間,京畿·江原·咸鏡等道,每站各立馬撥二匹,而江原道,則沿路諸站,皆是各驛,以驛馬排立,何如?傳曰,依啓。
接待所啓曰,以都監草記,傳曰,在前明朝差官出來時,何以爲之矣,所謂待客官,何等人耶?且本所堂上·郞廳出去事,彼亦勿爲出來之言,似在狀啓中矣,考出處之事,傳敎矣。明朝差官出來時,前例旣無可考之文書,但壬午年間博氏出來時,稱以接待所,而其接待之規,則實與勅使無異矣。今則凡干節目,無可據前例,而若以大通官待之,則宴時前規,依一等頭目例,以武臣堂下官,稱以待客官押行,若親臨賜宴,則承旨押行,故臣等未見接伴使狀啓之前,依通官例,請擇出對客官矣。自稱差官之言,今始出於狀啓中,旣是差官,則今當依前定奪,以宰臣押宴,似當。且堂上·郞廳出往郊外事,則臣等亦知彼令勿爲出來之言,而博氏接待所時,有出往之例,故欲爲出往矣。今承下敎,事體果與博氏有異,勿爲出往之意,敢啓。傳曰,宰臣押宴,亦未知,如何?問于廟堂處之,本所堂上·郞廳,渠言雖如此,出往,似可矣。
備局啓曰,以接待所草記,傳曰,宰臣押宴,亦未知如何,問于廟堂處之事,命下矣。在前唐差官往來之時,若爲設宴,則例以宰臣一員,啓下對宴,今者韓譯,旣以差官自處,似當依此施行,敢啓。傳曰,知道。
備局又啓曰,羅禪赴征軍兵抄送節目,別單書啓矣。師期頗急,監·兵使處,宣傳官下去時,以此分付,何如?答曰,允。咸鏡北道砲手寧古塔入送時節目。一,砲手一百名,以北道砲技善手,極擇精壯,抄選每一名,資裝木十五疋式,題給爲白齊。一,火名二十名,北道軍兵中抄選,每一名,資裝木十疋式,題給爲白齊。一,領將一員,資裝木三十疋題給爲白齊。一,哨官一員,資裝木二十疋題給爲白齊。一,領將隨率二十二名內,軍官通事,亦在其中。一,哨官隨率八名,都合三十名,每一名,資裝木八疋式,題給爲白齊。一,領將卜馬二疋,哨官卜馬一疋。一,軍人都卜七人,竝一疋。一,軍糧,則到寧古塔之後,自當彼處給饋,自我境到寧古塔之糧,限以十日,磨鍊給送爲白齊。一,軍兵則北道獨當抄選,而卜馬及十日軍糧載持馬,則通融南關磨鍊,收捧雇稅之價,募立人馬以送爲白齊。一,哨官以下軍兵,被抄入往之後,其家屬等,自官家各別護恤,蠲除雜役,力不能耕耘者,令其隣里出力救助,俾無失農之弊爲白齊。一,今此師期,衙門咨文內,限三月初十日到寧古塔云,軍兵,二月晦日內聚會會寧府,裝束整頓,三月初一日發行,可及初十日之期,雇稅及馬疋,自南關一時督發,而六鎭土兵等所持馬疋,本不載卜,今若混同抄送,則將作棄物,戰士騎馬,切勿抄送爲白齊。一,差官言內,衙驛金三達·張孝禮等二人,已自北京發向寧古塔,我國軍兵入往時,當爲出來,指導而行是如爲白昆,衙譯未到之前,則不可擅自越境是白齊。一,抄兵一事,則兵使主之,卜馬資裝糧餉等事,非兵使所可爲,監司句管擧行,毋或遲緩爲白齊。
備局又啓曰,北道軍兵入送節目,纔已入啓,而其中鳥銃·藥丸一款,未及磨鍊矣。北路砲手,雖或有成才者,而所持鳥銃,不無未盡精完之患,各官所儲,亦難保其皆得精備,無論私持與官儲,擇其完固精利者給送,俾無軍前見頉之虞。藥丸,則每人以一百放,兵使酌量除出,各官軍器所儲,十分改擣給送,宜當,此意添入條件中,行會,何如?答曰,依啓。此等器具,必精利而後,可以無虞,必使所領之將,親執點捧,宜當。且或有稽緩未盡之事,若不及期會,則監·兵使難免重罪之意,各別嚴飭,新兵使,亦爲催促,罔夜下送,可也。
備局又啓曰,北道砲手資裝,本以平安兵營軍木輸送事,纔已入啓,元軍及火兵,將官隨率,當爲差等分給,從後磨鍊,啓下後行會,而領將行中軍需及與彼人相接時所用之物,不可不從優給送,令本道監司,另爲措備以給,本道所無油芚·紙地·南草·煙竹等物,亦令該曹,優數下送,何如?傳曰,依啓。
備局又啓曰,今此禮部咨文回咨,差官當自齎去云,速令承文院,以卽爲調發,定領將一員,哨官一員,率領待候境上,以俟衙門通事來到越去,而所食糧餉,則非但北方飢饉,繼運無路,途道遼遠,遲速難期,自我境至寧古塔,僅齎十日糧以送之意,措辭撰出,何如?傳曰,允。
備局又啓曰,北路砲手一百名抄送諸事,則當待擧行條件啓下,卽爲分付,而資裝木輸運一事,最爲緊急,平安兵營軍木四十同,別定軍官,罔夜載運,交付於咸鏡道地界,初面官,使之次次遞送于北兵營,而咸鏡道,則預先知委,初面官,軍木輸到卽時,亦定軍官,押領以送,無滯一刻,俾得前期理裝,擧行形止,爲先馳報之意,平安監兵使處,竝爲撥上行移,咸鏡監·兵使處,則發馬知會,何如?傳曰,依啓。
備局又啓曰,繡衣所按劾,久在罪籍,其中或有懷才抱能者,依聖敎,當爲抄啓,而人之懷能抱才,固不可易知,若求稱此題目者,則誠難的知。臣等會于本司,與銓官及諸堂上,取考因御史書啓,罷散之類七十餘人,逐名商議,或以善治著名,或以謹簡見稱,人所共知者二十員抄出,其罪名,則令該曹,各於名下開錄,別單書啓矣。此則只據當初御史書啓之辭,故罪名雖重,而其後亦不無査辦蒙宥,次次遞減之事,惟在聖明參酌裁處,敢啓。答〈曰〉,知道。
引見時,領議政鄭太和所啓,今此寧古塔入送北道砲手一百名,預爲抄擇,北虞候邊岌,領將差定,砲手每五名,火兵一名定給,領將隨率,則量宜定給,資裝,則以平安兵營之木,每一名十五匹計給,各其妻子,令所在官,另加完護,至於作農之時,耕耘等事,亦自官家各別顧見之意,本道監·兵使處,發遣宣傳官,急速下諭,何如?上曰,依爲之。
戶曹啓曰,以備局啓辭,領兵將處所送油芚·紙地·南草·煙竹等物,量宜磨鍊,別單書啓,而事甚緊急,別定禁軍,替載刷馬發送,使之交付于本道監司處,何如?傳曰,依啓。兩邑南草·煙竹,加磨鍊下送,可也。已上備局謄錄
義禁府啓曰,以金瀅前任寧邊時,元穀虛簿之罪,因備局覆啓,準初定年限,還發配所事,允下矣。取考當初定配時文書,則庚寅閏十一月初七日,徒三年定配于載寧縣,而同年十二月,因審理減一年,翌年辛卯正月二十五日,又因審理蒙宥矣。今番還發配所之後,前者蒙減一年,因爲計減乎?不計減年與居配七朔,自今朔爲始準限乎?先定年限後,方可擧行,敢啓。傳曰,前定配日月,則竝勿計。禁府謄錄
接待所啓曰,差官之行,卽到弘濟院云,接見時刻,以巳時定奪之意,自本所移文于伴使處,使之斟酌早晩入來矣,敢啓。傳曰,知道。
接待所啓曰,差官到弘濟院後,以巳正初刻,自上當爲接見之意,馳送于伴使矣。卽者回報曰,差官今方催進朝飯,欲於巳時起馬,趁午時詣闕,等候於差備門外依幕云,接見時刻,似當差退,所館之處,以前日明守所接之房,修掃以待云。依此擧行之意,敢啓。傳曰,知道。
接待所啓曰,差官,卽刻弘濟院離發云,敢啓。傳曰,知道。
接待所啓曰,今此差官,異於奉勅徐行之時,而旣無傳語,則彼行遠近,無趁卽啓達之路,接見時,似不無窘束之事,令政院,分付兵曹,定送若干傳語之卒,次次傳言,報知于政院,何如?傳曰,允。
禮曹啓曰,韓譯所齎,旣非勅書,則詣闕時當由東狹門出入事,令接待所,別遣通事,預爲言及之意,敢啓。傳曰,知道。到闕門,不入東狹,久留闕門外,以正門直入。
接待所啓曰,自前大通官各宴禮單,例爲入京後都給矣。今則旣爲差官,其禮單,似當比通官加磨鍊以給,令該曹,預爲參酌磨鍊,稟處之意,敢啓。傳曰,知道。
接待所啓曰,卽刻差官還館之意,敢啓。傳曰,知道。
接待所啓曰,差官旣已入館,自今日爲始,各色郞廳直宿之意,敢啓,傳曰,知道。
接待所啓曰,卽刻下馬宴設行事,言于差官,則答以,飯俸之外,他事切勿爲之云。又令差備譯官措辭更請,則其答如前。且曰,匹馬馳來之人,有何設宴備禮之事乎?除他話,決不敢受宴云。自前空日,有勅使前造餠入給之規,今亦依此,略備以給之意,敢啓。傳曰,知道。
接待所啓曰,卽者差官,請招樂工承民稱名者,故依其言,招給之意,敢啓。傳曰,知道。
接待所又啓曰,差官到館之後,譯官玄德宇言于臣等曰,路上聞其所言,則禮單及寢具,當竝爲不受云,而初不信聽矣。初昏後,果令捲出衾褥,辭以,若已覆寢之後,則當作棄物,不可更用於他日,故還爲出送云。臣令差備譯官,多般措辭,三往三返而牢讓不受,觀其志意,則以爲寢具與禮單一體,禮單亦當不受,則寢具不可獨受。以此終始堅執,衙譯及家丁處所給寢具,竝爲還給,一向强請,亦爲難便,姑令出置,明日更爲措辭勸入之意,敢啓。傳曰,知道。仍傳曰,如此不緊草記,中夜入啓,何也?今後察處。以上接待所儀軌
兵曹啓曰,以接待所啓辭,差官入京時,傳語軍士排立事,允下矣。勅使時傳語,例爲分付都監,使之擧行,且無前例,非啓下前,不可擧行云。分付都監,急速定送,何如?傳曰,允。訓局謄錄
上在昌德宮。停常參·經筵。
夜二更三更,巽方有氣如火光。
下直,高嶺僉使黃道昌。
政院啓曰,咸鏡南道試官呂聖齊榜目啓本,末端職銜之下,不書臣字,殊無致察之意,請推考。傳曰,允。
政院又啓曰,忠淸水使李壽昌,去癸巳年秋冬等邊將褒貶,無一人居下,殊無嚴明殿最之意,請推考。傳曰,允。
傳曰,使臣以下書狀官引見。
視事,以拜表頉稟。
府啓,守令下直之時,必見臺諫,不但流來舊規,其意固非偶然,而近來體例頹廢,怠慢成習,守令中官高自大者,尤不遵行,至數次論啓,以爲警責之地矣。今者羅州牧使柳碩,全不見臺諫而去,碩,屢經臺閣,官秩亦高,非不知朝廷體例,而偃蹇自便,不有舊規,一番糾劾,在所不已。請羅州牧使柳碩,從重推考。答曰,依啓。請寢闕內營繕之命事,停啓。
禁府,金瀅載寧郡還發配所。啓。已上朝報
傳曰,今下弓矢,高嶺僉使黃道昌處給送。
備局啓曰,差官齎奉勅書而來云,故接伴使差送矣,旣無勅書,則事體與前有異,回還時接伴官,似當以堂下官差送,令差備譯官,預將此意,措辭言及事,分付接待所,何如?傳曰,允。
接待所啓曰,前以本所差官回還時,或差接伴官護送事草記,傳曰,知道。入京後,觀勢稟處。可也事,傳敎矣。卽刻使譯官玄德宇,以勅書咨文,事體自別,故回還時,則當以接伴官護送之意,措辭探問,則以爲,朝廷欲差接伴官護送,亦出於待之以禮,而今番之行,我獨出來,爲本國除弊之事,豈不念及?不須差送伴官,而申飭一路監司,使之善爲供頓,足矣。且無他淸人,我自解語,差備譯官,亦不須下送,初六日當發程,此意預爲先通前路,宜當。且回答文書,速爲成給云。初六日發還先聲,卽當知會於三道監司·開城留守處,而伴官勿送一款,或可依其言爲之,至於差備譯官一人,則尤不可不送,而但旣稱差官,則不送伴官,未知,如何?臣等不敢臆斷,令廟堂,稟處,何如?傳曰,允。
備局又啓曰,接待所草記,節該伴官勿送一款,或可依其言爲之,至於差備譯官一人,則尤不可不送,而但旣稱差官,則不送伴官,未知,如何?令廟堂,稟處事。傳曰,允事,命下矣。臣等纔以,接伴官,以堂下官差送,似當之意,入啓矣。今見接待所啓辭,則接伴官及差備譯官,竝勿下送云。差官雖示除弊之意,如是言之,而在我待之之道,不可埋沒,接伴官,令該曹,速爲差出,譯官,亦依上來時例,仍爲定送,而更觀差官所言,臨行或有省減,亦爲未晩,以此分付擧行,何如?答曰,允。
備局又啓曰,禮部咨文回答草本,已自承文院啓下云,令接待所,將回咨語意,傳言于差官,似當,敢啓。答曰,知道。
備局又啓曰,以接待所草記,淸譯二名咨文中添入事,傳曰,言于廟堂事,命下矣。通事亦在領將隨率之中,昨於別單節目,已爲磨鍊啓下分付,而差官必欲開錄於回咨,則依其言添入無妨,或稱淸譯,或稱通事,何樣書塡爲可之意,令接待所,問議於差官,則以爲,書以小通事二名,宜當云。令承文院,咨文草本中哨官一員之下,卽爲付標,而亦以此意,枚擧行會于咸鏡監·兵使處,使領將,依此酬答彼人之問,何如?答曰,依啓。
備局又啓曰,昨聞差官之言,慶源開市淸人,不多日內當爲出來,而交易之數,一從前日謄錄,切不得有加之意,已自衙門嚴飭淸人云,咸鏡監司·北兵使處,以此知委,何如?答曰,允。
接待所啓曰,以備邊司啓辭回咨語意,傳言于差官,似當事草記,傳曰,知道事,傳敎矣。卽將回咨草本,令差備譯官,傳言其語意於差官,則咨中措語,彼皆稱是,但曰,昨日接見時,欲爲啓達淸譯定送之意,而自有寧·錦送兵時舊規,故不爲提起矣。今亦差送淸譯二名,若於咨文中添入,淸譯偕送之語,則似爲詳盡云矣,敢啓。傳曰,言于廟堂。
謝恩使引見時,副使趙啓遠所啓,臣前者待罪嶺南矣,其道極可慮者,一路刷馬事也。蓋近年來,刷馬應出之數,比前加多,一路各邑,勢難支堪,故小臣爲道臣時,因守令牒報,以刷馬價八十一同木,均捧於列邑事,旣已馳啓蒙允矣。其時守令輩,適以科擧上京,胥動浮言,終使停罷,事甚未安矣。小臣遞來之後,得聞其道人之言,則此事停罷,民皆缺望云,似當有變通之擧矣。上曰,言于廟堂。又所啓,軍器等物,丙子後尤甚無形,朝廷有以自備軍器,爲施賞之地,故邊將等希功望賞,或取自己之物以備,而弓箭等物,皆未精好,臣受任後,欲爲精備。凡軍器,一依自京所送見樣造作,而箭鏃則比樣稍大作之之意,左·右兵使處,分付矣,小臣未及見效而遞來矣。蓋無兵事則已,如有之,將無以禦敵,極可慮也,故敢請邊地軍器最多處,均分內地,以爲修補,欲作可用之物,實非偶然之意也。邊地則舟師外,餘軍器甚多,一邑之力,決難盡作可用之物,置之無益,而中止那移之擧,此亦蓋因浮言所誤,事至不成,臣誠多恨。上曰,卿爲備局堂上矣,此辭緣言于諸堂上否?諸堂聽卿言,其意,如何?啓遠曰,凡事自一人出言,則例致矛盾,豈有一定可否耶?上曰,然。言于廟堂議處。都承旨金益熙曰,小臣待罪本院,得見守令薦單,幾三百張,其中有渠不堪爲守令而薦人者,猥雜莫甚。上曰,非渠自不能堪當其任,則以知其人之能堪是任乎?益熙曰,其薦單,時留本院,不下吏·兵曹矣。臣意勿限品秩,精擇擧主,使之改薦,可也。上曰,未知,如何。問于大臣。已上出備局謄錄
以接待所草記,傳曰,依啓。御前所賜禮單,則與凡禮單有異,更爲措辭給之,可也。
以禮曹草記,傳曰,今此磨鍊禮單之數,頗爲過多,一番行之,便作規例,更加參酌,量減宜當。且馬匹贈給,唐差官時,亦有規例乎?察處。
引見時,都承旨金益熙所啓,小臣前任大司成時,泮中多士,有不安之事,頗甚紛紜,小臣雖僅鎭定,而多士之意,至今憤懣不平,似當有慰安之擧矣。其時小臣,欲爲陳達,而本職無入侍之規,故不敢矣。上曰,何事?益熙曰,近來館學論議之携貳,自上亦必洞燭矣。嶺南有一士子,得罪儒林,泮中群議,削其儒籍,無論罪之輕重,若爲削籍,則不得赴擧,例也,而其士子冒入場屋,至於入格,泮中諸生以爲,彼不有齋罰,自館學無可奈何。以此意通文于四館,而停擧則置之,四館怪泮儒之通于四館也,卽竝停兩齋任,有若報復者然。齋任中一人,乃殿試擧子也,殿庭至嚴之地,入送停擧榜,此亦前所無之事也。且所謂齋任者,館學執綱也,凡有所爲,皆率多士而爲之,今停齋任,乃竝停多士也,多士不安,固也。聞欲上疏陳辯,而以瀆擾爲嫌,不敢云。上曰,前所不知,聞來可駭。人之所與禽獸異者,以其有禮義也,嶺南士子之被削,未知其罪之輕重,而自有彼此公論,爲渠之道,只觀其形勢,可也,豈可被削而偃然見科乎?極可痛駭也。益熙曰,昔在先朝,泮中亦有此等事,其時四館申命義之擅停齋任,臺諫卽爲論罷矣,今亦依前例施行,而若解兩齋任停擧,則多士可以慰安矣。曰,無論當否,被削儒生,冒入場中,豈有如是廉恥乎?極爲駭愕。四館對擧,停擧齋任,亦極不當,竝先罷後推。又所啓,太學,首善之地,國家之元氣,必須群居作成,而卽今士子□三百點,若干鄕曲儒生外,京中士子,皆不居泮,學舍寥落,極可歎也。癸亥反正之初,故臣鄭曄爲大司成,啓請其幼學中齋圓點有點者,許赴監試,蓋欲使多士,勿論生·進·幼學,皆出入泮中,而旋以經費不繼而罷云。上曰,培養多士,欲爲國家用也,而如是無形,將何以爲國乎?予不知其如此也。圓點,非爲士子艱食故也,欲其守護聖廟,且爲群居講讀也。今則只於食時,立馬來參,歸臥其家,無一守齋者,此但爲廩膳而已者耶?益熙曰,祖宗朝,爲多士培養興起之道,無不用極,今亦似當別有聳動之擧,使諸生樂於居泮,而小臣未得其策矣。上曰,當與大臣議之。朝報
接待所啓曰,譯官玄德宇,以差官言來傳曰,昨日便殿接見時,賜物單子,不敢直辭於上前,姑爲祗受,而今番上來時,行色甚忙,禮單等物受與不受一節,未得定奪於衙門,今不敢任意受去,此意啓達云,仍以單子還送於臣等處,而差官不受,故衙譯家丁,一體還送矣。其言似出於事勢之或然,而在我待之之道,亦不可無端還受,故仍令玄德宇,以自上親賜之物,不可不受之意,措辭開諭,則答以,撥馬馳來之人,不但無帶去之勢,未及定奪於衙門之事,已悉於前,歸到北京之後,當以本國以爲上國所使之人,有禮單賜給之事。且欲設宴相待,而皆不敢受之之意,告于衙門,則衙門必有處分云。觀其前後所答,則似無回聽之理,而衙門必有處分云者,亦不無餘蘊,其單子,則姑爲留置,而都給禮單,亦於今日內,書單以給,觀其進退,更爲稟處,何如?批答在上
接待所啓曰,以本所便殿賜物不受事草記,傳曰,依啓。御前所賜禮單,則與凡禮單有異,更爲措辭給之,可也事,傳敎矣。更令譯官玄德宇,以不可不受之意,措辭開諭,則旣知其異於凡禮單,故不敢固辭於上前,黽勉持來,而事勢如前所言,決不可受,故不得不還納,我之欲得之心,自上亦必下燭,今日之固辭,豈本情哉?仍使譯官,謄取單中物件曰,歸到之後,衙門例問其本國贈給之事,當以此示之,仍言其不敢受來之由云,敢啓。傳曰,知道。
接待所啓曰,差官旣不受宴禮,故依勅行時,空日別茶啖之例,從略備給之意,敢啓。傳曰,知道。以上接待所儀軌
備邊司啓曰,繡衣所按劾,久在罪籍,其中或有懷才抱能者,依聖敎,當爲抄啓,而人之懷能抱才,固不可易知,若求稱此題目者,誠難的指,臣等會于本司,與銓官及諸堂上,取考因御史書啓,罷散之類七十餘人,逐名商議,或以善治著名,或以謹簡見稱,人所共知者二十員,抄出其罪目,則令該曹,各於其名下,開錄別單書啓矣。此則只據當初御史書啓之辭,故罪名雖重,而其後亦不無査辨蒙宥,次以遞減之事,惟在聖明參酌裁處,敢啓。傳曰,知道。
禁府啓曰,以金瀅前任寧邊時,元穀虛簿之罪,因備局覆啓,準朔定年限,還發配所事,允下矣。取考當初定配時文書,則庚寅閏十一月初七日,徒三年定配于載寧縣,而同年十二月,因審理減一年,翌年辛卯五月二十五日,又因審理蒙宥矣。今者還發配所之際,前者蒙減一年,因爲計減乎,不計減乎?與居配七朔,自今朔爲始準限乎?先定年限後,方可擧行,敢稟。傳曰,前定配日月則竝勿計。以上朝報
刑曹,監司薦,李行進·金振·姜大遂,兵使薦,閔墡·尹天賚。兵曹,監司薦,曺漢英·姜瑜·洪處厚。工曹,監司薦,徐元履·金重鎰·尹文擧,兵使薦,朴而㫥·黃道昌。戶曹,監司薦,曺漢英·任義伯·徐祥履,兵使薦,柳檉·柳震會·尹天賚。禮曹,監司薦,金重鎰·尹文擧,兵使薦,李壽昌·李尙敬。上同
上在昌德宮。停常參·經筵。
午時,太白見於巳地。
中宮殿除服後,政院·玉堂·二品以上·六曹·大司諫問安。答曰,罔極。
世子宮誕日,政院·玉堂·二品以上·六曹·大司諫問安。答曰,知道。
下直,茂山僉使具陽升。
傳曰,今下弓矢,茂山僉使具陽升處,給送。
傳曰,明日,晝講爲之。
吏曹,差官接伴官金善英。
大司憲蔡裕後上疏。大槪,更陳危悃,乞遞本職及兼帶文衡之任事。答曰,省疏具悉。卿其勿爲固辭,察職。
吏曹啓目,工曹正郞權諰,除授後過限未上來,奉禮洪象源,內贍主簿河璿,病滿三十日,竝只改差。啓。依允。
說書權格上疏。大槪,家有可疑之疾,書筵入番未安,乞遞職名事。留政院。
謝恩副使書目,受命出彊,本職及兼帶竝改差事。啓。下該曹。
吏曹,黃腸敬差官,全羅道鄭晳,江原道金禹錫。朝報
備局啓曰,今此禮部回咨中,小通事二名添入開錄事,已爲啓下定奪矣。臣等更加思量,則如火兵隨率等人口都數,亦爲載錄於回咨,非但事似着實,到彼給糧之時,若以不載咨文爲辭而不給,則殊甚可慮,令承文院,竝爲開數於咨文,何如?答曰,依啓。此意言于差官處,可也。
接待所啓曰,傳曰,差官初六日出去云,言于接待所,一二日勸留事,命下矣。卽令差備譯官玄德宇措辭開諭,則差官以爲,本國欲令休息遠來之人,勸留至此,豈不感激?雖在我意,亦豈不欲一兩日加留乎?但來時以幾日到本國,幾日留駐,幾日回還之意,分付丁寧,必欲於限內歸報衙門,不敢加留云,敢啓。傳曰,知道。
傳曰,明日差官招見時,茶及茶鍾,預爲來待,家丁所饋之牀,依前亦爲措備以待事,言于接待所。
接待所啓曰,以備邊司啓辭回咨中,隨率都數竝爲開錄事,傳曰,依啓。此意言于差官,可也事,命下矣。卽令譯官玄德宇,傳言於差官,則以爲,如是詳細爲之,實爲合當云。且欲知領將姓名而去,以備衙門之問,以咸鏡北道虞候邊岌差送之意,口傳言之,何如?且差官欲於明日,詣闕下直於差備門外,再明自館所早發直還云,敢啓。傳曰,知道。詣闕時,自此定時刻請來,使之進詣,可也。備局謄錄
又以接待所草記,傳曰,依啓。詣闕則當爲招見,而果牀,則自內爲之,只茶鍾待令而已,可也。
以戶曹草記,傳曰,依啓。別單,則依付標爲之,而枝三·南草·烟竹等物,加磨鍊以給,可也。
有政。接待所啓曰,卽者譯官玄德宇,持都給禮單單子,傳給於差官,則答以,本國以上國所使之人,特爲磨鍊禮單以給,豈不感激?非不欲受去,以爲路費之用,未有衙門分付,實如前日所言,勢難任意受去。但謄書單中物件,歸示衙門,則未知衙門有何分付,而今則決不敢受去云,而還送單子者,所辭說話,與御前賜給別禮單不受時,前後一樣,而每有餘蘊,其言外之意,雖未揣知,而固辭如此,令該曹,稟處,何如?傳曰,允。
接待所又啓曰,傳曰,聞館所去內官之言,則韓譯,明間欲爲詣闕下直云,言于接待所,如有動靜,則預爲探察知啓,俾無顚倒之弊事,命下矣。差官明日欲爲詣闕下直之意,已爲啓達,而若有招見之擧,則似當有果牀賜茶,如前日入來時。然則亦當有禮單,令該曹,預爲磨鍊稟處,何如?批答在上
接待所啓曰,本所堂上,初以二員啓下察任矣。昨日,以新除授禮曹參議曺漢英改付標,而曺漢英有難便之事,曾於勅使時,亦未能相近,今不敢察任於接待之地云。臣知和獨當接待,凡於酬應之際,事體未安,令該曹,從速稟處,何如?傳曰,允。
接待所啓曰,差官,以差備譯官玄德宇送言曰,來時諸大人輩,以本國臘藥,凡於所患有效,懇請覓來,切欲覓去,以爲生光云。探問某某藥名,則淸心丸·蘇合元·朴荷煎元,乃其所求,昨於中使下問之時,忘未上達云。且牛黃一部,亦欲得之云。淸心元等藥,令該司,量宜磨鍊入給,何如?傳曰,依啓。牛黃一部似少,加給一部,可也。以上接待所儀軌
上在昌德宮。停常參·經筵。
卯時辰時,日暈,暈上有冠,色內赤外靑。午時,日暈。
吏曹參判閔應亨上疏。大槪,臣之衰朽癃病,決難供職,不以遠近□退,而有□不可一日虛帶,亟賜鐫改,以便愚分事。答曰,省疏具悉。卿其勿辭察職。
以差官相見,今日晝講停。朝報
以備邊司各司貢物蔘商分定事啓目,傳曰,貢物裁省,非今斯今,而何以近來用度之繁,元無限量矣,此前則亦何以支過矣。各司貢物之引用,亦始於何年間乎?此啓下姑勿施行,問于該曹以啓。備局謄錄
以弘文館草記,答曰,夜禁其職也,今反罪之,似未妥當矣。內下日記
接待所啓曰,前以本所草記備邊司覆啓內,接伴官差出護送譯官,亦依上來時例,仍爲定送,而更觀差官所言,臨行或有省減,亦未晩,以此分付擧行,何如?傳曰,允事,命下矣。使差備譯官玄德宇,傳言差出接伴官之意,則答以,本國不欲埋沒接待,至差伴官護送,而西路方有赴京使行,不但一介夫馬有關,我行亦當疾馳,其勢想必不及,如不得已,則只譯官一人,欲爲帶去云。依此爲之,似當,敢啓。傳曰,允。
接待所啓曰,差官詣闕時,衙役家丁,不爲帶率,渠獨爲進去云,敢啓。傳曰,知道。
接待所啓曰,卽刻差官還到館所之意,敢啓。傳曰,知道。
接待所啓曰,以譯官玄德宇,還送今日詣闕時御前賜物單子曰,不敢受去之意,前後一樣,而惶恐不敢直辭於上前,姑爲受來而已,決難持去,如前還送云。令該曹,依前不受禮單例,一體施行,何如?傳曰,允。
接待所啓曰,承文院官員,以回咨來傳於臣等處,卽令譯官玄德宇入給,則差官開封,看過一遍後,還爲封置云。且明日辰時發行爲言之意,敢啓。傳曰,知道。
戶曹啓曰,以接待所草記,傳曰,依啓事,傳敎矣。所給禮單,一依便殿招見時物目,別單書啓之意,敢啓。傳曰,知道。
戶曹啓曰,連見接待所啓辭,則禮單等物,韓譯終始不受,而使玄德宇,送言于臣時昉曰,大樻枝三,乃是把將所求,願得數十匣而去云。臣答以,此物,非如中樻枝三之比,得之甚難,從當廣求,多少間欲爲覓給之意,使之回報矣。觀其氣色,例給之物,非不欲領受,而恐煩聽聞,如是固辭,而此物則必切於用處,故懇求不已。大樻十匣,中樻十匣,及銀竹二箇,覓給似當,敢啓。傳曰,知道。以上接待所儀軌
上在昌德宮。停常參·經筵。
夜一更,月暈,白雲一道如氣,起自東方,直指西方,長竟天,廣二尺,良久乃滅。
大司憲蔡裕後上疏。大槪,懇乞先遞文衡之事。以大祭齋戒,留政院。
忠淸監司書目,沃川郡守李斗杓,病重罷黜事。
吏曹參判閔應亨上疏。大槪,再申危懇,乞遞職名事。留政院。
大司成金佐明上疏。大槪,新除職名,萬不近似,亟許鐫改,以安愚分事。留政院。朝報
備局啓曰,引見時趙啓遠所啓,慶尙道邊地軍器最多處,均分內地,以爲修補,欲作可用之物,實非偶然之意也,中止那移之擧,臣誠多恨。上曰,言于廟堂議處事,命下矣。邊地軍器分移內邑之擧,臣等則終不知其可也,今因趙啓遠榻前所陳觀之,則其意蓋在於分力修補,此亦不無意見,而內邑修補,仍置內邑,則邊地所儲,比前減少,修補而還送,則輸運之際,還致傷損,徒貽夫馬之弊,旣已移置若干邑外,依前定奪,勿爲那移,宜當,敢啓。答曰,後日引見時稟定,可也。
備局又啓曰,引見時,趙啓遠所啓,臣前者待罪嶺南時,一路刷馬之價,均捧於列邑事馳啓,而終使停罷,民皆缺望云,似當有變通之擧矣。上曰,言于廟堂事,命下矣。趙啓遠爲慶尙監司時,備陳一路刷馬難支之弊,請以其價木八十一同,每年通融道內收捧,此出救弊均役之意,可以施行,而係是創設新規,且値木花大無之日,責出前日所無之役於列邑,則恐致民間騷屑,以一路各邑,凡干差役蠲減之意,覆啓定奪矣。今者趙啓遠,又爲陳啓,試令時任監司更度便否,採訪民情,詳細馳啓後,待秋擧行,亦似未晩,以此分付,何如?答曰,依啓。
備局又啓曰,慶源開市事,纔因差官所言,已爲行會于本道矣。禮部移咨,又爲出來,此咨文謄書下送,咨文中所付物件外,淸人雖有需索,切勿濫許之意,分付于監·兵使處,何如?答曰,允。備局謄錄
接待所啓曰,今日雨勢如此,故以不可冒雨作行之意,措辭勸留,則答以,急迫之行,何可雨淹留?食後,必發還云。且聞本所堂上·郞廳,如入來時,又欲出送於郊外,非但渠行無郊外停留之事,行色甚急,疾馳踰沙峴,則其勢亦必不及,彼此無益,須勿出送云。其言似是,不爲出去之意,敢啓。傳曰,知道。
接待所啓曰,卽刻差官館所離發之意,敢啓。傳曰,知道。以上接待所儀軌
上在昌德宮。停常參·經筵。
下直,楸坡萬戶李邦烈,豐山萬戶文以友。
傳曰,今下弓矢,楸坡萬戶李邦烈,豐山萬戶文以友處,給送。
吏曹啓曰,今月初三日引見時,都承旨金益熙所啓,傳敎矣。問于大臣,則領議政鄭太和議,臣謹按大典薦擧條,每年春孟月,東班三品以上,西班二品以上,各薦堪爲守令·萬戶者,竝無過三人云。旣在應爲薦人之列,而若擇於其中,使之薦擧,非但有乖法典之意,揀別薦主之際,取捨或不能一一恰當,則亦終爲未盡之歸,此是歲首例薦,與上年別薦有異,遵依大典施行,而該曹注擬之際,十分精擇,似或宜當,伏惟上裁。他大臣議,與領議政鄭太和議同,大臣之意如此,上裁,何如?傳曰,依啓。
答大司憲蔡裕後留院上疏曰,省疏具悉卿懇。文衡重任,決不可因一時謙辭,而無端遞改,卿其安心勿辭。
答大司成金佐明上疏曰,省疏具悉。爾其勿辭察職。
答吏曹參判閔應亨上疏曰,省疏具悉。卿辭至此,當勉副焉。
傳曰,明日,晝講爲之。
校理李延年上疏。大槪,情勢病勢,決難仍忝,冒萬死敢陳危懇,乞遞職名事。答曰,省疏具悉。爾其勿辭察職。朝報
戶曹啓曰,以備邊司貢物蔘商分定事啓目,傳曰,貢物裁省,匪今斯今,而何以近來用度之繁,元無限量矣。此前則亦何以支過矣,各司貢物之引用,亦始於何年間乎?此啓下姑勿施行,問于該曹以啓事,傳敎矣。各司貢物所減之數甚多,而用度則別無裁減之擧,以其元貢,較諸一年恒用,則其所不足,自爾可知,而科外別用,亦難限量。從前本曹,取考各司會計遺在有無,隨其盡用之處,以本曹米布拮据給價,而猶爲不足,則未免引給翌年之價,積年因循,未及變通,故引用之事,近來尤甚。本曹爲慮此弊,如或防塞,則各司急於目前無事,至於入啓請給,計出於不得已也。雖以祭享豬口言之,宗廟位數今至十一室,而貢物則仍存所減之數,不爲加定,在前推移支度者,以其丁丑以後朔望祭權停之故,頗有餘儲而然也。一自癸未年朔望祭復設以後,若干餘儲,已爲盡用,更無可繼之路,一司如此,其他可知。參酌一年用度,或爲復舊,或爲加定,在所不已,故係干祭享御供,九司元貢不足之數,爲先別單書啓,以備睿覽之意,敢啓。傳曰,後日引見時,此別單持入,稟處。備局謄錄
上在昌德宮。停常參,只晝講。
午時,太白見於巳地。
晝講入侍時,特進官李時昉,同知事李時楷,參贊官尹得說,侍讀官李延年,檢討官申混,假注書黃道宏,記事官安後說·李之翼,講詩傳國風一,自國者,止可謂善說詩矣。
傳曰,永興府使嚴愰喪柩上來時,令所經各官,護送。
政院啓曰,來十一日輪對日次,取稟。傳曰,爲之。
常平廳郞廳,以都提調意啓曰,近來市上行錢之事,頗有條理,蓋以本廳郞廳咸岌,勤幹盡職,百般料理,定出別將,幾至通行,而平市令安獻奇,柔懦太甚,民不畏忌,牛馬廛民金堅·朴士男·金至悌·孔鶴龍等,凌辱別將,無所不至,垂成之事,將欲沮撓,極爲駭愕。金堅等四人,令攸司囚禁嚴刑,安獻奇遞差,其代各別擇差,使之號令各廛,何如?傳曰,允。
傳曰,頃者存問高年事,下敎矣。都下有百餘歲老人,宜先及此,令該曹,各別優恤事,分付。
社稷壇司,以初獻官意啓曰,今日行祭,將四拜呼唱之際,贊者通禮院兼引儀劉勳,聲僅出口,有若不肯而勉强發聲,使在位者不得解聽。臣招致守僕,使之檢飭後,四拜時則不失臚唱之聲,其不爲失音,而故爲如此之狀,更無所逃。臚唱引儀,所幹何事,而莫重祭享,乃敢如是,其怠慢自便之習,不可置之,請從重推考,何如?傳曰,先罷後推。
傳曰,明日晝講爲之。
以禮曹進豐呈退行與否,議大臣收議啓辭,傳曰,非但諸大臣之議如此,慈敎諄諄,姑爲退行。
右承旨安獻徵初度呈辭。入啓,給由。
禮曹判書南銑上疏。大槪,本職及兼帶,陳請乞遞事。入啓。
府啓,湖西大同,出於均役之意,列邑官需米,優數計給,凡干官廳所用百物,皆令本官,隨便措備以用。當初事目,非不嚴明,而近聞各邑,或有不遵法令,多有弊政者,不可不隨現責罰,以徵其餘,扶餘縣監朴,稱以狗軍,抄出百名,除給結卜所納之米,使之日納雉獐,江邊居民數十,稱以漁夫,亦爲除給若干米石,使之日納鮮魚,而所給太廉,所徵太重,民不堪其苦,其不有事目,侵漁百姓之罪,不可不懲,請扶餘縣監朴,亟命罷職。且令本道監司,行會列邑,如此不法之事,申明禁斷。答曰,依啓。朴,拿鞫定罪。
答禮曹判書南銑上疏曰,省疏具悉。卿其安心,勿辭察職。朝報
晝講時,特進官李時昉所啓,昨者以祭享御供,九司元貢不足之數,別單書啓,則有引見時別單持入,稟處之敎,而今日大臣,不爲入侍,姑待後日,何如?上曰,卿旣爲入侍,何待大臣試言之?時昉曰,以祭享言之,宗廟位數,今至十一室,而貢物則仍存所減之數,故常患不足,至於御供,亦多苟簡,極爲悶慮矣。九司不足之數,更爲復舊,何如?上曰,自宣廟朝甲辰年,已爲權減,今若復舊加定,則各道民生,豈不怨咨乎?祭享則太廟室數加多,貢物誠爲不足,而其中典牲署豬口,及奉常寺祭享物膳,其勢不得不復舊,此兩司則復舊,可也。時昉曰,御供,自上雖不欲復舊,而以臣子意言之,豈不重且大乎?丙子板蕩之餘,雖或蠲減,近年則不至如其時物力,而目今形勢,有不得不復舊者,故敢此更稟,復舊加定,何如?上曰,然則卿持此別單,就大臣詳議十分,不得已之事,則復舊,可也。備局謄錄
以兵曹草記,傳曰,世子幕次處所,則禮曹啓單子,相考爲之,且橋梁添補處頗多,殊涉有弊,十分不得已處外,毋令添補。況如掘浦橋,尤難着手,切勿爲之,可也,以此詳察,改磨鍊入之。內下日記
訓鍊都監啓曰,馬兵一哨加設,別將一員差出,各率三哨,左右侍衛事,曾於榻前,已爲定奪,馬兵右別將啓下之意,敢啓,傳曰,知道。訓局謄錄
傳曰,今曉聞有角聲,何處爲之乎?
訓鍊都監啓曰,傳曰,今曉聞有角聲,何處爲之乎?事,傳敎矣。明日乃習陳日次,例於今月,中軍衛,領千把摠·哨官·旗隊摠,鍊旗於敎場,而鍊旗時,旗麾金鼓,與止操一盤擧行,故曉頭角聲,乃鍊旗時所發,敢啓。傳曰,知道。訓局謄錄
兵曹啓曰,軍門吹角,只有訓鍊都監·御營廳,故問于御營廳,則以爲,今曉別無吹角之事云。問于訓鍊都監,則以爲,鍊旗吹角,而自前不爲啓稟云。大槪,習陳中旬,如有啓稟,然後方可吹角,則鍊旗吹角,獨不爲啓稟,不知創於何時,而都城咫尺之地,擅自吹角,聲徹九重之內。大將李浣,受任之後,因循繆規,不卽啓稟之失,在所難免,大將李浣,請推考。自今以後,鍊旗吹角,亦爲啓稟,且因此傳敎,欲問曲折,招致訓鍊都監書吏及御營廳書吏,御營廳書吏,卽爲來對,以爲,今曉別無吹角之事云。訓鍊都監書吏,則諉以啓辭,往大將家云,再三催促,終不來對,都監事體,雖曰尊重,臣曹亦是本兵之地,而下輩之慢視如此,事極寒心。都監當該書吏,令攸司,囚禁治罪,何如?傳曰,依啓。此非李浣之失,勿爲推考。訓局謄錄
晝講時,特進官戶曹判書李時昉所啓,司僕寺馬政,曾有以本寺判官金益勳專掌,僉正陞差之命矣,頃見吏曹啓辭,則內乘兼外司馬色,似爲不便爲敎矣。今後馬政,當以僉正察任,而駕轎馬及箭串諸員,則使金益勳仍爲察任,何如?上曰,依爲之。司僕謄錄
上在昌德宮。停常參,只晝講。
巳時午時,日暈。
晝講入侍時,同知事鄭維城,特進官申埈,參贊官沈,侍讀官李延年,檢討官申混,假注書黃道宏,記事官安後說·李之翼,講詩傳,自參差荇菜,止不由此者也。
大司憲蔡裕後上疏。大槪,冒死瀆陳,先乞亟遞文衡之任事。答曰,省疏具悉至懇。吏文本非文士之所習,故國家別設學官,意非偶然,卿何引嫌之有?安心勿辭,從速察職。
刑曹啓目,粘〈連〉京畿監司啓本云云。前彌助項僉使李洽矣,前任昌城府使時,潛昵邑婢,遞歸時率去仍畜罪,杖八十贖,奪告身三等,私罪。啓依允。
京畿監司書目,利川呈,以正言朴世城病重,上去不得事。啓。遞差。
右承旨安獻徵再度呈辭。入啓。加給由。
傳曰,大臣·備局堂上引見。
豐呈都監啓曰,以禮曹大臣收議,豐呈退行事,命下矣。選上妓生輩,皆以遠邑貧殘官屬,裹糧京裏,艱苦萬狀,其勢決難久留,姑先罷還,都監工役,亦卽停罷,何如?傳曰,允。
傳曰,明日晝講爲之。
大臣·備局堂上引見時,大司諫李行進所啓,掌令沈棇,身在言官,不能糾正朝家之過擧,妄論兩南大同之便好,不無愚而好自用之習,請命遞差。上曰,不必遞差。左議政金堉曰,小臣冒忝匪據,無一可觀,而惟思安民均役之道而已。大同之役,臣實主張,而李行進自初深以爲不便,故今因沈棇上疏而發之,其所謂愚而好自用云者,非特爲沈棇也,其意則實指小臣而言也,臣何面晏然在朝乎?請歸田野,以畢餘命。李行進曰,率爾妄言,臣罪著矣,請命遞斥臣職。上曰,勿辭。承旨朴吉應啓曰,李行進退待物論矣。上曰,知道。
府啓,新除授監察金九鼎,門地卑微,不合殿中之任,請命遞差。答曰,依啓。
吏曹,臺諫有闕,政事,取稟。
院啓,大司諫李行進,引嫌而退。隨事相規,自是臺閣上體例,疏辭擧劾,初非語涉於大臣,別無可避之嫌,大司諫李行進,請命出仕。答曰,不但沈棇,凡進言者之言,可用則用之,不可用則置之而已,至於請遞,則謬矣。難免其失,遞差。
禮曹判書南銑上疏。大槪,更申前懇,本職及兼帶竝乞遞免事。答曰,省疏具悉。卿辭至此,本職當勉副焉。
傳曰,政事,明日爲之。
司諫李晩榮啓曰,大同之役,利病之議未定,湖西之民,苦樂之言相半,且兩南形勢,與湖西不同,竝行便否,惟在徐議之,如何?沈棇非主管之人,不度時勢,獨疏請行,實爲過矣。李行進,因公議擧劾,未爲不可,處置之道,亦觀其啓辭之是非,以定立落,乃是規例也。臣所見如此,故循例請出矣。今承李行進特遞之命,臣〈亦〉處置乖當之失,著矣,請命遞斥臣職。答曰,無乃涉於太過乎?勿辭,退待物論。朝報
備局啓曰,慶源開市,耕牛·鏵犁·食鹽·鍋口等物交易事,咨文自義州撥上來到矣。開市後例有回咨,而今則適屬使臣入往之時,以知會本道,依咨文許貿之意,令承文院撰出回咨,撥上追送,付諸使臣之行,何如?傳曰,允。
大臣·備局堂上引見時,左議政金堉所啓,訓局軍兵事,臣旣陳箚其曲折,詳在元箚中,而老病軍兵,雖不使自爲本定,各以其奉足陞戶,則軍額不縮矣。領議政鄭太和曰,不使本定,則老病之軍,當爲喜悅,而令其保人之陞戶者,覓得其奉足,則旣有陞戶之苦,又有自得奉足之難,此亦不可不念也。應爲老除之中,當初自募入屬及山城有功勞者,則勿令本定,許其永除,乃是優待之擧,此外應爲老除者,自有通行法例,似難與自募及有功勞者,一體施行。至於年限,則不及於老除,而殘劣不合於行伍,當爲降保之類,則渠輩深以降保納布,爲悶。臣嘗聞都監軍士除省記,各處使役之類亦多云,以此類姑爲充用於如此之役,□□恐或便當。上曰,問于大將,可也。李浣曰,各處果有分送役使之事,似涉不當,而如焰硝煮取,鳥銃打造等處,工匠助役,旣無給價雇立,非此軍則無以成形,故不得不因循舊例而爲之,其數數百名,其中亦有年少壯健者,以此相換而用之,誠爲便當。上曰,然則依領相所啓爲之,可也。領議政鄭太和所啓,以趙啓遠所啓,嶺南邊地軍器分移內邑事,有引見時面稟之敎矣。臣等之意皆以爲,邊地軍器,不可移置於內邑。上曰,泛然言之則如此,而聞趙啓遠之言,則亦然矣。如內地安東大處,軍器甚少云耳。元斗杓曰,豈其然乎?安東軍器之數,考見文書,則可知矣。領議政鄭太和曰,那移之際,亦甚有弊,姑待巡按御史還朝後,詳知列邑軍器之如何,更議處之,似當。上曰,依爲之。元斗杓曰,慶尙道各邑軍器會計案覓入乎?上曰,依爲之。備局謄錄
備局堂上引見時,戶曹判書李時昉所啓,大同新法,或有更議之端,則隨卽通變講定,俾無未盡之事。卽今湖西,異於他地,監司姜栢年,隨事盡心,善於其職,而瓜期不遠云,仍任責效,何如?上曰,大臣之意,何如?領議政鄭太和曰,其人治效,誠有可尙,則仍任似無不可矣。左議政金堉曰,仍任而依湖南例,兼府尹,則亦好矣。上曰,兼府尹,則不可猝然爲之,仍任,則可也。出朝報
引見時,領議政鄭太和曰,各司貢物,不足於恒用,不得不復舊者,戶判昨稟榻前,今朝來議於臣等,取考文書,其中復舊,則其數過於卽今所用之數者,不爲盡數復舊,只計卽今應用之數,復設事,勘定矣。上曰,昨日已言于戶曹判書矣。雖曰御供爲重,惠澤則不下於民,而乃以久遠所減貢物,加定於外方,則民爲如何?如祭享不可已之物,不得不加定,而此外則不可爲也。太和曰,聖敎至此,凡在下情,孰不感歎,而以群下之情言之,則御供豈輕於祭享哉?該曹每每給價貿用,該曹所給之價,與外方上送不同,各司之日就殘弊,實由於此,該曹經費,亦患難繼,合有變通。令該曹,先時供上及宣飯所用各樣進排之物,一年應用之數,別單書啓,其中可省者省之,而不得已之物,則或復舊,或自該曹貿用事,自上參酌裁處。上曰,此言是矣,詳細開錄以入。惠廳謄錄
御營廳啓曰,前大將李□□在任時,訓鍊都監,以本廳別將李文偉,差授千摠,都監不爲通議,經先啓下,凡軍門官之任,雖隔等衙門,一從先後施行,本廳與都監,事體相等,都監不當如是云,故臣曾於榻前,陳達此意,其都監都提調,至請遞差李文偉,而旣差之人,不必還遞,後勿如此事,更爲仰陳蒙允矣。今者本廳別將金漢文·安鏡,皆移差都監千摠及別將,而臣鄭太和則全然不知,最晩得聞。問于大將臣申□□,則皆於單子入啓之後,始得聞之云,體例當否,故不暇言,而啓稟定奪,日月不多,而不爲相議於臣等,任意啓下,固不當煩瀆天聽,有至相爭,而若此不已,本廳體面,亦無以支保,金漢文·安鏡竝爲仍屬本廳,何如?傳曰,依啓。
引見時,領議政鄭太和所啓,沈棇上疏中一款,請以可合內三廳出身,差除內禁衛,俾出六品事也。禁軍之制,與前稍異,今以內三廳可合出身,爲內禁衛,恐或難便。辛卯武科,其過千數,士大夫子弟居多,一年兩都目,內三廳陞遷,不過六七員,窠闕甚窄,此輩他無入仕遷轉之路,誠爲可慮。臣常與兵曹判書元斗杓,言及此事,武兼宣傳,元數甚多,除出十窠,以爲參下遞兒,訓局·御營哨官,通融十窠,亦爲參下遞兒,使之計朔遷出六品,未知,何如?元斗杓曰,出身可用之人,不可廢置,而常患相當窠闕,不可足矣。今此領相所啓,乃是在外相議之事也,似爲便當。上曰,然矣。定爲幾員,可乎?鄭太和曰,武兼七員,訓局哨官三員,作爲十窠,何如?元斗杓曰,在前參下之爲訓局哨官者,仕滿二十朔,則陞遷,六品哨官,則依此爲之,武兼,則職事比哨官頗歇,滿三十朔後,陞出六品,何如?上曰,依爲之。
兵曹判書元斗杓所啓,陵幸軍節目,當爲定奪,前頭上來新番御營軍,則別定領將,護衛江岸乎?上曰,令本營別將,領去,結陣於江岸,可也。訓局謄錄
上在昌德宮。停常參,只晝講。
晝講入侍時,知事李厚源,特進官李浣,參贊官沈,侍讀官李延年,檢討官申混,記事官金澄·安後說·李之翼,講詩傳國風,自葛之覃兮,止庶幾近之。
禮曹參判呂爾載初度呈辭。入啓。給由。
右承旨安獻徵三度呈辭。入啓。遞差。
開城留守書目,差官本月初八日,離發前去事。
傳曰,明日晝講爲之。
全羅監司書目,靈光郡守姜允重,病重罷黜事。全州判官韓震琦棄官,令朝廷,處置事。綾州牧使林聖翊,正月二十七日身死事。
院前啓,掌令沈棇遞差。司諫李晩榮引嫌而退。凡人是非,出於公議,觀其啓辭,循例請出,少無可避之嫌,司諫李晩榮,請命出仕。答曰,不允。出仕事,依啓。
司憲府照本,南部參奉羅袗,西學典籍鄭瀜,南學典籍趙裕善,前養賢主簿李燦漢等矣,內摘奸時闕直罪,笞四十收贖,依大典罷黜。啓,依允。朝報
吏曹啓曰,江華留守有闕,依近例,令備局,議薦,何如?傳曰,允。
晝講入侍時,知事李厚源所啓,全羅監司瓜滿狀,今已來到,取見兼府尹時文書,則自上以爲,第觀沈澤三年後治效,定其或仍或否,可也,爲敎矣。臣嘗以此稟問於大臣,則以爲,沈澤兼任之後,別無礙害之事,似當仍兼云,而兩界監司,例以二周年瓜遞,何以爲之?上曰,依兩界監司例,爲之。備局謄錄
兵曹啓曰,宗親府則使令八名,每朔各給步木三疋,書吏四人,各給一疋,其數多至二十八疋。儀賓府段,非但丙子亂前,癸亥以後,亦無使令定送之規,當此經費蕩竭之日,似難創開無前之規,仍前施行,何如?啓依允。兵曹謄錄
有政。
上在昌德宮。停常參,只晝講。
晝講入侍時,特進官元斗杓,同知事蔡裕後,參贊官金益熙,侍讀官李延年,檢討官趙備,假注書黃道宏,記事官安後說·李之翼,講詩傳國風,自采采卷耳,止樛木三章章四句。
輪對官落點,刑曹正郞李汧,中學兼敎授李觀海,東學兼敎授孫海英,校書校理朴安期,掌苑別提李幼弼。
政院啓曰,式年東堂開場,只隔三日,監察三所分差,新除授監察孫處愼,明日內署經察任之意,兩司城上所,明日待開門牌招言之事,敢稟。傳曰,知道。
傳曰,明日晝講爲之。
左議政金堉上疏。大槪,冒陳情懇,乞遞職名,兼解各局提調事。答曰,省疏具悉至懇。大臣之道,自與小官不同,如彼謬妄之言,何必掛懷,置之度外,不亦宜乎?卿其安心勿辭,以副至意。拜陵,當觀處之,易將重事,似難輕議矣。
政院啓曰,來十五日儒生殿講日次,取稟。傳曰,爲之。
院前啓,請掌令沈棇遞差。新除授正言李殷相,以京試官,時在全羅道,請斯速乘馹上來事,下諭。答曰,爾以何見,掇拾李行進之妄言,連啓不已。身爲諫官,欲杜國人進言之路,亦何意耶?事甚痛駭,不知所諭矣。李殷相,竣事自,當還朝,勿爲下諭。
知事鄭世規上疏。大槪,冒進老病情勢,本職及兼帶摠管,竝乞遞免事。答曰,省疏具悉卿懇。卿辭至此,兼帶之任,當勉副焉。
正言李尙眞上疏。大槪,病重乞遞,兼陳所懷事。答曰,省疏具悉。言甚切直,予用嘉尙,可不體念焉?爾其勿辭察職。朝報
備局啓曰,慶源開市回咨,令承文院撰出,順付使行事,旣已啓下矣。付諸撥便,似爲泛然,別定禁軍,以撥上下送,何如?傳曰,允。備局謄錄
以獻官單子,傳曰,風雲雷雨祭,便是祭天也,何以如此武官差送耶?以秩高文官可以憚壓各司者,擇送。
義禁府啓曰,今十三日東堂初試時,文科三所,武科兩所,各有禁亂官一員,又有當直一員,本府入直一員,回公事一員,而都事十員,皆將赴擧,假都事八員,令該曹照例差出,何如?傳曰,允。
輪對官刑曹正郞李汧所啓,小臣仕進未久,未能詳知,而刑曹書吏,則大典內,元數四十餘名,而時方使喚數二十餘名中,稍知解文者,只有七八人,回啓及凡詞訟等許多公事,不爲趁書擧行,極爲可慮。數少書吏,每於科擧時,易書書吏,勒令定送,至於廢坐,亦甚可悶。且使令則八房各有二名,而本曹元無料布,人皆厭避逃走,故號令不行,敢此仰達。上曰,欲何爲之?汧曰,書吏則勿定易書,使令則給料布,何如?上曰,竝言于該曹。兵曹謄錄
吏曹啓曰,江華留守有闕,依近例,令備局,議薦,何如?傳曰,允。
上在昌德宮。停常參,只晝講。
晝講入侍時,知事李厚源,特進官李時昉,參贊官權坽,侍讀官李延年,檢討官趙備,記事官金澄·安後說·李之翼,講詩傳國風,自螽斯羽詵詵兮,止兎罝三章章四句。
禮曹判書鄭維城上疏。大槪,宗伯之任,萬不近似,冒死陳請,懇乞遞免事。答曰,省疏具悉。卿其勿辭察職。
政院啓曰,儒生殿講,忘却,取稟爲之事,命下矣。來十五日,乃場中日,殿講,頉稟。傳曰,知道。
政院啓曰,入試監察趁速署經事,啓請蒙允矣。諫院吏來言,大司諫閔應協,正言李尙眞,未肅拜,正言李殷相,在外,司諫李晩榮,猝患腰痛,方爲灸灼,不能運動,呈辭到院,只有獻納徐挺然一員,署經不得爲之云。明日開場,今日當出試官命牌,而監察試官,未及署經,何以爲之?敢稟。傳曰,使之除署經出仕,可也。
右承旨南翧初度呈辭。入啓。給由。
政院啓曰,監察,非庶官之比,體面與臺諫殆同,故自前無除署經行公之規,今因一時急遽,輕廢舊規,則後弊可慮。請司諫院未肅拜及病在家官員,竝牌招,使之卽爲署經,何如?傳曰,允。
獻納徐挺然啓曰,臣於掌令沈棇之事,非敢有別樣意見而然也。已發之論,不能遽停者,自是臺閣之規例,故循例連啓矣。伏承嚴旨,至以欲杜國人進言之路爲敎,臣誠惶恐,不知所云,昨緣日暮,今始來避,臣罪尤大,請命罷斥臣職。答曰,勿辭,退待物論。
吏曹參判李時楷上疏。大槪,新除職名,懇乞遞免事。答曰,省疏具悉卿懇。卿其勿辭察職。
院啓,獻納徐挺然,引嫌而退。榻前獨啓,有時連啓,旣是重發,勢難獨停,此皆臺閣規例,欲杜言路之敎,實是情外,別無可遞之失,獻納徐挺然,請命出仕。前啓,掌令沈棇遞差事,停啓。答曰,臺諫寧有請罪言者之理乎?此亦趙錫胤之流也。決不可媕婀處置,以開後弊,徐挺然遞差。
禮曹參判呂爾載再度呈辭。入啓。加給由。
吏曹啓曰,臺諫有闕,政事,取稟。
正言李尙眞啓曰,臺諫處置之規,立落,視其避辭,徐挺然之引避,旣以循例連啓爲辭,究其終始,別無所失,故臣與同僚相議請出矣。意外特遞,聖批嚴峻,臣竊自反求,不但有失於處置,實有竝罪處,臣誠惶怖罔措,臣疏中纔言趙錫胤事,若如聖批辭意,則臣所謂無罪者,謬妄甚矣。然而有大不然者,臣請冒死略言之,不罪言者,聖敎至矣。宜群臣佩服將順之不暇,而第惟言不可用則置之者,乃人主之事,苟有害義害事者,則爲臺官者,安得不論乎?沈棇之妄論大同,物議非之,而臣未詳其原疏語意之如何,則可論與否,臣所不知。至如趙錫胤所論者,曾以士論所許之人,處事做錯,反爲士論所非,則一番相規,亦所以責備也,庸何傷乎?噫,殿下引喩往事於不當引喩之地,不但待臣僚太薄,亦恐大有損於聖量也。妄言之罪,追前無及,乖當之失,在所難逃,獲戾有二,何顔臺閣,決不可一刻仍冒,請命罷斥臣職。答曰,予嘗嘉爾之言矣,至於罪言者,君臣不同之說,則殆失之甚矣,予不勝嗟惜矣,勿辭。
司諫李晩榮啓曰,臣於三日之內,再請同僚之出仕,再承特遞之嚴旨,臣誠惶蹙,罔知所措。人君待臺閣之道,隨其言之是非而進退之而已,何可臆逆其言外之情,至於引譬摧折,若是其太嚴乎?他人有心,臣未能忖度,第以情理推之,李行進之言,若謂之太峻則可,至於欲杜言路,恐非其情也。徐挺然之獨自連啓,亦不過重發之論,擅停爲未安,循例而啓之耳,豈有他腸哉?臣誠不知其有可斥之罪也。臣之謬妄之見,終始如斯,旣承文過之批,又承媕婀處置之嚴旨,前後所失,更無所逃,不可一刻仍冒,請命遞斥臣職。答曰,勿辭,退待物論。
式年武科一所試官落點,南斗柄。參試官,南天澤·金城·李汧。二所試官李掬。參試官林葵·李士□·安汝羾。文科館試試官,金佐明·曺漢英·金三樂。一所試官,洪處亮·尹鏶·蔡忠元。二所試官成楚客·元萬石·鄭晳。
領議政鄭太和上疏。大槪,亟命鐫罷臣職事。答曰,覽卿疏辭,驚駭不已。噫,今世之人,不思忠孝之道,唯以附衍虛語,妄論是非爲能事,予嘗慨然,詎意至此,彼尙眞者,亦非目見,惑於浪傳也。不過加勉而已,何乃駭惶至此?若以此人之言爲重,不可不辭退云爾則誠謬矣。其言狂妄無倫,不足道也。或以隱然措語,比予於秦二世,或以忘莒慕制,顯然斥之,困之萬狀,予豈無怒焉?付之一笑,不以爲怒而優容者,以其爲言路也。卿可體予意耶?平心思量,安心勿辭。已上朝報
上在昌德宮。停常參·經筵。
自卯時至午時,日暈,暈上有冠,色內赤外靑。夜一更至四更,月暈,白雲一道,起自暈北,直指東方,長竟天,廣尺許,良久乃滅。
左議政金堉初度呈辭。入啓。傳曰,不允批答。
傳曰,政事,明日爲之。
傳曰,明日晝講爲之。
右承旨南翧再度呈辭。入啓。加給由。
兵曹判書元斗杓上疏。大槪,略陳曲折,冀蒙鐫削事。答曰,省疏具悉卿懇。尙眞之言,必出於傳聞而誤也,於卿,何有情外之言?不必相較,卿其安心勿辭,從速察職。
持平趙晉錫啓曰,臣忝叨以來,無一言上補闕失,下劾官邪,尸職之狀,不待人言而自知審矣。冥行逐隊,愧懼徒積,今聞正言李尙眞疏中,有三司含默之語,而其中以營繕之啓,纔發旋停,顯加譏斥,臣旣參於其時停啓之論,所失尤著,何可一刻苟冒?請命遞斥臣職。答曰,勿辭,退待物論。
大司諫閔應協啓曰,竝引嫌而退。徐挺然之連啓,出於循例,則處置請出,亦循例也。雖有嚴峻之批,別無乖當之失,請正言李尙眞,司諫李晩榮,竝命出仕。答曰,依啓。
吏曹判書李厚源上疏。大槪,冒陳危悃,乞賜鐫罷事。答曰,省疏具悉卿懇。此事本非大段,不必引咎控辭,安心勿辭察職。
持平李垕啓曰,滓穢賤臣,前後忝竊,絲毫無補,碌碌隨行,人雖不言,心實知愧。今聞正言李尙眞疏辭中,至以營繕之啓,纔發旋停,顯加譏斥,臣不勝瞿然之至。臣非不知終始力爭,期於得請,而一向相持,徒傷事體,故旋卽停論,物議之來,烏得免乎?臣之疲劣不能盡言之罪,無所逃避,非但此也。尙眞疏中,又言侍女抄入之弊,重臣媚悅之事,三司噤默不言云,此則或事在旣往,或聞見未及,皆不得論啓,此亦臣之罪也。且有臣素有痰火之症,時或勞動,發作無常,自月初添得寒疾,下血之症猝發,一日之內,度數甚煩,虛汗遍身,胸膈痞痛,精神昏頓,已浹旬日,病勢尤劇,呈單請急,見阻政院,臣之狼狽,亦已極矣。臣旣有不能盡言之失,又有病難供職之勢,以此以彼,決不可晏然苟冒,請命遞斥臣職。答曰,勿辭,退待物論。
掌令沈棇上疏。大槪,病勢情勢,俱難一刻仍冒,懇乞遞免事。答曰,省疏具悉。豈意人心之險巇至此哉?傅會之說,尤極痛駭矣。爾之爲國之忠,予已洞燭,如彼澆薄之輩,何足數哉?爾其勿辭察職。
掌令柳俊昌啓曰,無狀小臣,濫蒙寵擢,忝冒匪據,非止一再,埍埃無補,猶不自退,人雖不言,臣亦知愧。臣於病伏中,聞正言李尙眞攻斥臣等之事云。臣未見原疏,雖未知語意之如何,而至於闕內營繕之啓,纔發旋停者,臣亦同參停論之人也。且李尙眞疏中,又言內人抄入之弊,重臣媚悅之事云。臣病蟄委巷,罕與人接,聞見不廣,當論而不論,物議之非,何可免乎?且臣自月初,重得外感內傷之症,久未得汗,轉輾沈痼,冒呈辭單,見阻於政院,臣之情勢狼狽,極矣。臣旣有不能盡言之罪,亦有病未供職之失,以此以彼,決難一刻仍冒,請命遞斥臣職。答曰,勿辭,退待物論。
司諫李晩榮啓曰,臣忝冒言責,爲日不淺,而意見庸暗,冥行不止,上不能補闕拾遺,下不能糾正官邪,徒以不關一事,逐日瀆擾,臣之罪戾,固已山積。李尙眞,含默之譏斥,實爲如臣者發,臣誠愧懼,措躬無地,決難苟冒,以妨言路,請命遞斥臣職。答曰,勿辭,退待物論。
正言李尙眞啓曰,緣臣妄言,以致大臣重臣之不安而陳疏,繼有兩司之竝起而引避。鬧擾至此,已足悚恧,而答疏聖批,極嚴且峻,臣益悸恐,措躬無地。第惟言之狂妄無倫,只宜臣自反求,困之萬狀,是何王言?自古言君之過,何限,而只聞以臣諫於君,未聞以君困於臣也。殿下之廷,若有牽裾折檻之臣,更下何等嚴旨,而困字之外,加幾層下何語也。忘莒慕制,臣言雖僭,宜殿下勉之而已,改之而已。今不當翻作罪臣之資也。設辭措語,亦疑其隱然竊比,卽今臣罪,旣在斥言,則其非本情,有可知矣。殿下以此數款語摧折之,臣之惶蹙,固不足言,而□恐其大有歉於容物之大度,納言之弘量也。使群臣含默,其不在此乎?臣疏所言,妄則妄矣,只據見聞而直陳之,實出於愚衷血誠,有一誣罔,請伏斧鑕。臣之論兩臣事,本非大段,只欲存朝廷之體,從今兩臣,各自勉勵,自重如黃喜,知過如金宗瑞,則不亦美乎?果然如是,臣言不爲無助於兩臣矣。嗚呼,國事日非,誰任其咎,不言君相之過,于何求其致弊之源。今一開口,得罪上下,終難容身,臣所曾料,臣賦性狷隘,不識周防,凡有所懷,輒自吐露,大起紛鬧,又被嚴旨,罪合萬殞,何敢仍冒?請命遞斥臣職,以爲妄言者戒。答曰,爾之言皆好矣。大臣·重臣,只是不敢自安之意也,寧有他意?爾其勿辭,退待物論。已上朝報
以兵曹陵幸節目,傳曰,自門外左右挾侍衛軍兵,御營軍四百名外,都監馬兵全數,一體侍衛,而毋得近前,左右距大駕,各百步外侍衛,而其內則不但雜人,雖禽獸,不敢混入事,嚴明約束,十分檢飭,而如有不如令者,斷以軍律。陣內混入雜人捉告者,亦論賞,而昏夜尤爲緊重,用律倍重之意,十分嚴明知委。且出宮時都城內,昏夜未明前,則凡街巷及行廊後路等處,令留都大將,局出身多數定送,嚴禁雜人,而或怠慢,致有驚駭之事,則亦難免軍律。以此各別嚴飭,此等節目,言于該曹,使之添入單子中。
上在昌德宮。停常參,只晝講。
自卯時至酉時,日暈。夜三更,月暈。四更,月暈左珥。五更,月暈。
晝講入侍時,特進官洪茂績,知事南銑,參贊官權坽,侍讀官李延年,檢討官申混,假注書黃道宏,記事官安後說·李之翼,講詩傳國風,自采采芣苢薄言采之,止漢廣三章章八句。
右承旨南翧三度呈辭。入啓。遞差。
禮曹參判呂爾載三度呈辭。入啓。只遞本職。
左尹韓必遠再度呈辭。入啓。加給由。
平安監司書目,大通官初十日,到平壤止宿事。
海運判官書目,牙山倉田稅,全不來納,公山·燕岐·全義等官守令罷黜事。
大司憲蔡裕後啓曰,臣伏聞正言李尙眞之疏,歷擧時事,盡言不諱,而譏斥三司之含默,同僚之引避,以此爲辭,臣亦無以自解,羞愧欲死。且以近來殿下之過擧觀之,則臣之不言之失,愈著而無所逃矣。其何敢抗顔於首席,而處置同僚乎?請命亟遞臣職。答曰,勿辭,退待物論。
校理李延年,修撰申混,副修撰趙備等上疏。大槪,乞遞臣等之職,以爲含默苟容者之戒事。入啓。答曰,省疏具悉。爾等勿辭察職。
左議政金堉初度呈辭。不允批答,王若曰,惟善謨可以成務,惟弘度可以服人。一事不諧,固無可退之義,百責所萃,寧容自輕其身?謂宜綽綽有餘,毋若悻悻然去。惟卿,忠藎夙著,老成獨遺。志操則正直剛方,學問則淵源宏博。祥麟瑞鳳,出世而文章蔚然,喬岳泰山,及物之功利,大矣。肆先王俾補後嗣,伊寡躬圖任舊人,風采無不想聞,輿望攸屬,雅量足以坐鎭,浮俗自安,暫息郊扉,素履彌篤,重還相府,赤舃不渝。出入于今六年,勤勞只是一念,施諸事業,必皆綱擧而目張。凡有謨猷,果然始疑而終服云,胡丐閑之請?遽及仰成之辰,昨纔陳章,猶喜誡誨之未已。今復引疾,不意去就之如斯,豈菲薄不足有爲?將倚毗亦或未盡,雖論議之有激,無與於卿,使元老而不安。其能爲國,古君子之德量,寧懷少嫌。眞宰相之經綸,務存大體,矧艱虞方極於溢目,而分義可安於乞骸,亟回遐心,勉輔元首。於戲,安危所係,當盡鞠躬之忠,休戚與同,莫思奉身之策。予不多誥,卿勿再辭,所辭宜不允,故玆敎示,想宜知悉。知製敎申混製進。
領議政鄭太和上疏。大槪,宿患又發,差復難期,前頭擧動,只隔旬日,乞遞職名,以便公私事。答曰,省疏具悉至懇。昨日避辭,雖出於不自安,逆而摧折之意,實涉太薄,事甚駭異,而如彼狂妄之言,何足相較?卿其安心勿辭,速出察任。
大司諫閔應協啓曰,臣伏聞正言李尙眞疏中,有譏斥三司含默之語,多官以此相繼引避。臣亦三司之一也,而前後忝本職,亦非一二,則欲言不言,臣實難免,何敢以新授自解而晏然處置乎?請命遞斥臣職。答曰,勿辭。退待物論。
校理權大運上疏。大槪,旣有沈痼之疾,又被臺官之斥,冒死陳請,冀蒙恩遞事。答曰,省疏具悉,爾其勿辭察職。
掌令沈棇初度呈辭。入啓。給由。
校理李延年,修撰申混,副修撰趙備等上疏。大槪,俱以被詆之人,不敢處置兩司,請遞臣等之職事。入啓。答曰,省疏具悉。爾等未有所失,勿辭察職。
玉堂箚子。大槪,兩司,竝命出仕,持平趙晉錫·李垕,掌令柳俊昌遞差。答曰,依啓。已上朝報
有政。
晝講入侍時,以特進官洪茂績所啓,前佐郞金以載敍用事,捧承傳。
兵曹啓曰,頃因忠淸監司狀啓,公山縣步兵闕額未充定之數,多至二百十一名,故限二年分半闕數,使之本定,而本縣守令,厭憚此等之弊,纔滿十朔,百般謀遞,事甚可駭,雖有所犯,用以他罰,準滿瓜限,以爲畢充定事,本曹入啓蒙允,卽爲移文該曹及本道監司矣。今者海運判官,狀啓罷黜公山縣監申洬,而該曹必出其代,當初嚴立科條責效之意,果安在哉?今若因循遞易,軍政無以收拾,啓下事目,終歸虛套,令該曹,稟啓處置,何如?傳曰,該曹不察,甚矣。當該郞廳及色吏,推考治罪,申洬勿爲罷黜,俾無故犯謀免之弊。兵曹謄錄朝報
江華留守鄭世規上疏。答曰,省疏具悉。卿之年齡雖老,筋力尙强,況以忠厚長者,豈不宜於保障之地乎?勿辭,速往欽哉。
上在昌德宮。停常參·經筵。
左議政金堉再度呈辭。傳曰,不允批答。
大司憲蔡裕後啓曰,屬者營繕事停論之日,臣方乞遞,未得拆見簡通,傳語于同僚,以爲若必有相問之事,替之以私書云,則卽示以停論之意,臣初亦疑其太遽,而竊念僚議元無他意,且臣旣爲此論,而終乃縮伏,使僚員當之,殊涉未安,故不敢爲崖異斷決之語,此與同爲停論之人,少無差別。再昨引避時,欲竝擧此意,而或以爲私書中事,不必提起,故只以含默之失,自列矣。今見玉堂處置之辭,專以此一款,定爲立落,則臣之初不直諫,自匿其失,以圖倖免之罪,至此而較著,請命亟罷臣職。答曰,勿辭,退待物論。
吏曹啓曰,臺諫有闕,政事,取稟。傳曰,過國忌後爲之。
掌令沈棇再度呈辭。加給由。
忠淸監司書目,恩山呈以左參贊金集上疏上送事。啓。答曰,省疏具悉卿懇。卿辭至此,當勉副焉。
司諫李晩榮初度呈辭。入啓。給由。
宣惠廳啓曰,湖西大同米布,必於田稅未納之前,爲先收捧事,上年冬,申飭行會,故解氷之後,各邑今方陸續上納,而公山·全義·燕岐等邑守令,因海運判官狀啓,以牙山倉田稅未及期限,皆被譴罷之律,三邑善治守令,一時見遞,政當農月,非但迎送有弊,本道事勢,且與他邑有間,令該道,施以他罰,姑勿遞易,宜當。大臣之意如此,敢啓。答曰,依啓。
政院啓曰,右承旨李元鎭受由,方在京畿永平地,斯速乘馹上來事,下諭,何如?傳曰,依啓。
正言李尙眞啓曰,臣伏見領議政疏辭,以臣避辭中一款語,有不安之意,聖批之嚴且峻極矣。臣之惶縮罔措之私,有非言語所可喩,第臣本意,誠以上承嚴旨,下致大臣重臣之引咎,無非臣罪,罪旣大矣,自分難容,非敢謂罪之而使之不容也。臣之所論,本不過事體上,大臣之疏,亦無一言咎臣者,臣有何憾而故爲語侵乎?天下無理外事,臣不欲多辨,若謂之率爾下語,語不達意,則亦臣之罪,而逆而摧折之敎,實出情外,臣不敢知聖意所在,仍竊伏念王言之出,在所當愼,而殿下之於言,或多不中,誠群下所嘗憫者也。今殿下答臣之批,與答大臣之批,相反,懸矣。臣言非眞切直,非眞皆好,固知殿下優容而過褒之也。然猶殿下旣言之矣,此一人一言且一時也。何以言之,則切直而皆好,何以言之,則無倫而駭異也。旣是無倫而駭異,則初可許之,今可罪之,進退幺麽愚妄之臣,有何所難,而乃反前後辭意,異於彼此,□令微臣狼狽至此耶?古帝王曰兪之盛,不當如是,而亦有乖於推誠待下之道也。臣於兢隕之餘,反爲殿下惜之,臣以臣事自言,宜若不敢,而平日殿下有此病痛,是非好惡,苦無一定,素所欲言,輒發於此,固知僭踰,罪無所逃,而非爲臣也,實爲殿下。自今殿下,留神猛省,隨事定見,言有常□□明斷,自罪臣始,則臣言有補,雖死猶幸。臣旣妄發,又復妄發,使大臣不安之中,又不安焉,況聖旨之嚴,嚴而又嚴,使臣惶懼而欲死者,非止一二。夫如是而抗顔臺閣者,古今所未有也。四日之中,連三瀆擾,獲戾愈深,置身無地,決不可片刻仍冒,請罷臣職。答曰,勿辭,退待物論。
兵曹判書元斗杓初度呈辭。入啓。給由。
大司諫閔應協啓曰,竝引嫌而退。私書往復,雖與簡通有別,可否之際,元不崖異,而停論之人,皆已見遞,則畢竟立落,不可異同,言及乘輿,尙且優容,大臣不安,何必爲嫌,連日引避,勢所不已,而瀆擾之失固輕,匡救之意甚切,不可以此輕遞進言之臣,請大司憲蔡裕後遞差,正言李尙眞出仕。答曰,依啓。已上朝報
上在昌德宮。停常參·經筵。
未時申時,日暈。
視事,以國忌齋戒,頉稟。
左尹韓必遠,掌令沈棇三度呈辭,司諫李晩榮再度呈辭,以國忌齋戒,留政院。
左議政金堉再度呈辭。不允批答,王若曰,惟予一人仰成,倚毗旣重,大臣百責所萃,去就難輕,卿其念哉,胡乃遽爾?惟卿,家傳儒素,國耳忱丹,南畝躬耕,保幽貞於昏亂,北闕親擢,擅文章於天人。淸時鴻漸於坦途,幾年鵠立於班序,受知于上,契先王魚水風雲,必得其中,施諸事龜卜燭照,勤勞克著於夙夜,忠節不渝於險夷。肆予初服之辰,置諸元輔之地,贊謨猷於黃閣,知無不爲,求利病於蒼生,算靡遺策,群疑所難,何害?發言盈庭,始讙終便,可見忘身爲國云,胡眷注之篤,有此巽避之章。頃臺府相劾之論,雖各有見,揆國家共貞之道,在卿何嫌?以形迹事體而言,旣無所與,而股肱休慽之義,其未之思。勉留之情,已諭於曩時登對,難退之意,亦悉於昨日批辭,亟回遐心,共圖治體。於戲,擊撞震撼,固宜坐鎭百僚,燮理平章,庶幾康濟一世。予不多誥,卿勿更辭,所辭宜不允,故玆敎示,想宜知悉。知製敎李延年製進。已上朝報
傳曰,今下弓矢,神方仇非萬戶鄭善及處給送。
上在昌德宮。停常參·經筵。
左議政金堉三度呈辭。傳曰,不允批答。
傳曰,明日晝講爲之。
刑曹啓目,全羅監司狀啓云云。弑主罪人丙生胎生之地,本道査報明白,降邑號罷守令等事,令該曹及本道,依法擧行,何如?啓依允。
兵曹啓曰,以武科二所試官啓辭,軍資正林葵,移授公山縣監,而以前縣監仍任事蒙允,參試官林葵,時無職名,令兵曹稟處事,命下矣。參試官林葵,口傳付軍職之意,敢啓。傳曰,知道。
兵曹口傳政事,司直林葵。
慶尙監司書目,加德僉使全有英,侵虐土兵,赤梁萬戶崔,稱以朔鹽,勒捧鹽漢,汎濫縱恣,竝只罷黜事。
兵曹判書元斗杓再度呈辭。留政院。
武科二所出榜,詣闕。
弼善朴承休上疏。大槪,眼疾極重,決難入侍書筵,亟許鐫免,以便公私,兼陳所懷,冀蒙裁察事。留政院。已上朝報
上在昌德宮。停常參,只晝講。
晝講入侍時,特進官尹絳,同知事李時楷,參贊官尹得說,侍讀官李延年,檢討官趙備,假注書黃道宏,記事官安後說·李之翼,講詩傳國風,自遵彼汝墳,止其亦誤矣。
掌令沈棇,左尹韓必遠三度呈辭。入啓。遞差。
答弼善朴承休上疏曰,省疏具悉辭意,爾其勿辭察職。
兵曹判書元斗杓,司諫李晩榮再度呈辭。加給由。
左議政金堉三度呈辭。不允批答。王若曰,言固不再,予旣申申而勉敷,辭何至三?卿無望望然若浼,去就奚遽?休戚宜同。惟卿,先朝舊臣,故家遺直,忘身許國。苟利社稷則行,竭誠奉公,不改夷險之節。惟其夙夜之匪懈,所以籌畫之得宜。時事艱虞,與卿而調度。民生利病,賴卿之經營。方幸百度之共貞,豈意累辭之至此?苟內省而不疚,何恤訾謗之來?知外邪之所傷,自有神明之佑,無執小嫌而介介,深思古人之休休,若夫天災時變之沓臻,繼北邊徵發之擧,其爲國計君憂之所係,豈東閣丐閑之時,進退之機,卿必審處之有素,前後之批,予亦殫告而無餘,亟體肝膈之要,永肩股肱之力。於戲,朝端載靖,佇見鎭物之功,春氣已和,可見勿藥之喜,予不多誥,卿勿更辭,所辭宜不允。故玆敎示,想宜知悉。知製敎趙備製進。
判尹李浣初度呈辭。入啓。給由。
永安尉洪柱元上疏。大槪,適有所懷,冒死敢陳事。
注書金澄受由,代以金益廉爲假注書。
禁府,前縣監朴拿囚。啓。
傳曰,明日晝講爲之。
館試出榜,詣闕。
京畿監司書目,陽川呈,右副承旨沈病重,上去不得事。已上朝報
下直,全南兵使柳廷益。
上在昌德宮。停常參,只晝講。
晝講入侍時,特進官李時昉,同知事鄭維城,參贊官朴吉應,侍讀官李延年,檢討官趙備,假注書黃道宏,記事官安後說·李之翼,講詩傳國風,自召南一之二,止采蘩三章章四句。
左議政金堉四度呈辭。入啓。傳曰,安心調理。
司諫李晩榮三度呈辭。遞差。
傳曰,政事,明明日爲之。
常平廳啓目,粘連京畿監司狀啓云云。觀此査啓內辭緣,則本廳題給茶啖價米受出後,不留庫中,其時砥平縣監趙嶖,當受其責。前縣監洪有一段,前後廳米之捧,至於八石,擅用民結之罪,固所難免。安城前郡守李敏華段,不遵事目,擅用民結,而時任郡守李長英段,前官謬規,因循不改,亦有其責。廣州府尹金汝鈺段,以應捧生鷄二首,代捧一首之雉,此與無端徵捧有異,而亦不無其失。趙嶖·洪有一等,先罷後推,李敏華·李長英·金汝鈺等,所犯似有差等,竝爲姑先推考。此後各邑,別爲嚴飭,以杜此弊之意,分付,何如?啓依允,趙嶖·洪有一,竝拿推。
禁府,洪有一拿囚。啓。
政院啓曰,傳曰,儀賓曾有上箚,預論國政之時乎?本院察啓事,下敎矣。儀賓之預論國政,固非常典,而有懷必達,亦是臣子通義。洪柱元之上箚,似出於陳其所懷,前例則未能分明記憶矣。敢啓。傳曰,知道。
備忘記,本朝之制,儀賓宗戚,不得干預國政,蓋長遠之慮也,而玆者永安尉洪柱元,蔑視國法,交結名官,扶植黨論,譏刺君上。趙錫胤·朴長遠等,偃然請釋,其爲沽名諂阿於黨流之心,實涉驚駭,冒犯邦憲,莫此爲甚。永安尉洪柱元,姑先罷職。
大司憲洪茂績初度呈辭。入啓。給由。
兵曹判書元斗杓三度呈辭。加給由。
正言李尙眞初度呈辭。給由。
文科一·二所出榜,詣闕。已上朝報
義禁府啓曰,金廈樑照律事,命下已久矣。本府連有拘忌,不得開坐,而今日則判義禁元斗杓,方在呈告中,不得照入之意,敢稟。傳曰,知道。
義禁府又啓曰,新除授都事沈之淹,與都事沈之澳,同生兄弟,法當相避,身病且重,差復未易,沈之淹爲先改差。且未差都事一員,亦爲差出,以重王獄事體,何如?傳曰,允。
上在昌德宮。停常參·經筵。
正言李尙眞,判尹李浣,再度呈辭。入啓。加給由。
傳曰,拜陵擧動,退行秋成事,言于該曹。
府啓,新除授掌令崔蘊,時在全羅道南原地,請斯速乘馹上來事,下諭。答曰,依啓。
漢城府啓曰,以漢城府年高人員開錄啓目,傳曰,士大夫及庶人中,無落漏者乎?數甚不多,事涉無實,更令詳察處之事,傳敎矣。曾因大臣箚子,禮曹覆啓內,年八十以上曾經實職人及曾經實職人妻,依前七十以上堂上官妻例,每歲正朝,食物題給,歲以爲常,而大臣陳箚之意,實非偶然,歲時雖過,趁今春別爲擧行,而如賜物堂上之數,則其麗甚衆,勢難徧及之意,已爲定奪行會,故今此各部所報人員,皆曾經實職年八十以人與妻也。庶人之年高者,必多有之,而啓下辭意如此,初不預焉。且堂上官妻年七十以上十四人,則頃於歲時,已行存問,亦不可再錄,疊受優老之典,故不爲擧論矣。但判中樞府事臣金藎國,靑松君沈詻,年過八十,而怪其名無,招問當該部官,則部官再三往告,終不書給單子云。至於年百歲以上人,則東部一人,中部一人外,其他三部,竝無百歲之人云矣。庶人男女中年八十以上者,更加訪問書啓乎,何以爲之?敢稟。傳曰,依啓事,傳敎矣。追捧單子,通士族·庶人年八十以上,則東部五十四,西部一百十五,南部一百三十九,北部四十四,中部一百二十二,都合四百七十四人,別單開錄以入之意,敢啓。傳曰,依啓。此老人等,竝賜通政階一級,原有階者,加一級,婦女則令該曹各賜食物,而百餘歲老人男女則加資外,別爲優給食物及紬絮,判中樞金藎國,靑松君沈詻,亦爲一體加資,以示優老之典。
假注書金益廉下鄕改差,代李堥爲假注書。
禁府,趙嶖拿囚。啓。已上朝報
左副承旨朴吉應啓曰,宮城閉門後,各司草記,官員來呈闕門外,則本院郞廳親自受來,例也。昨日閉門後,義禁府草記,官員不爲來呈,使書吏來呈,怠慢甚矣。當該郞廳,推考警責,何如?傳曰,允。禁府謄錄
上在昌德宮。停常參·經筵。
兵曹判書元斗杓,身病出仕。
大司憲洪茂績再度呈辭。入啓。加給由。
正言李尙眞三度呈辭。遞差。
掌令林葵啓曰,庸陋微臣,再忝言地,絲毫無補,罪戾徒積,臣前任軍資監正,在鄕未及肅謝,年例守令邊將,違過期限,旣被推勘,決不可一刻苟冒,請命罷斥臣職。答曰,勿辭,退待物論。
假注書李堥服制,代趙相漢爲假注書。
傳曰,明日晝講爲之。
左議政金堉五度呈辭。入啓。答曰,予意已悉於前疏之批,及筵中之語,而何固辭至此耶?噫,此何時而卿欲辭退耶?傅會等說,殊極駭愕,其在休休之量,豈有介懷?如彼妄言,不足相較,卿宜安心,亟斷來章,速出論道,以副至望。
府啓,掌令林葵,引避而退,旣已被推,勢難在職,請掌令林葵遞差。答曰,依啓。
有政。
吏曹啓曰,臺諫有闕,政事,取稟。傳曰,明日爲之。
判尹李浣上疏。大槪,召命之下,不敢言病,扶詣闕下,敢冒斧鉞之誅,仰陳狼狽之狀,亟遞臣本職及兼帶,以便公私,以安微分事。答曰,省疏具悉至懇,知臣莫如君,卿其勿爲固辭,從速察職,毋誤軍兵重事。已上朝報
傳曰,開月初生,欲爲閱武,言于本兵。
兵曹啓曰,傳曰,來月初生,欲爲閱武,言于本兵事,命下矣。依去秋例,設行乎?若依此例,則當有應試之人,初試之規,敢稟。傳曰,在先王朝,所謂閱武,乃親行習戰也。分付都監擧行,御營新舊交遞軍,竝參操,可也。訓局謄錄
上在昌德宮。停常參,只經筵。
夜一更至四更,北方巽方南方,有氣如火光。
晝講入侍時,知事李厚源,特進官申埈,參贊官李元鎭,侍讀官李延年,檢討官申混,假注書黃道宏,記事官安後說·李之翼,講詩傳國風召南,自喓喓草蟲,止采蘋三章章四句。
刑曹啓曰,新除授判書鄭廣成,時在京畿水原地,乘馹上來事,下諭,何如?傳曰,依啓。
忠淸監司姜栢年辭職狀啓。傳曰,勿辭察職事,回諭。
義州府尹書目,差官十八日越江事。
司憲府啓本,慶州判官朴坦然矣,沈惑邑妓,容護取畜罪,杖八十,奪告身三等,私罪,啓功減一等。又照本繕工監役尹榰矣,永嘉府夫人禮葬時,以麤惡之物,進排罪,杖八十,贖,奪告身三等,啓依允。
吏曹,江原道黃腸敬差官尹飛卿,以病改差,代李垕。啓。
執義沈世鼎啓曰,無狀愚臣,過蒙天恩,還朝月餘,遍歷三司,碌碌隨行,含默度日,愧懼一念,恒切于中。頃日諫臣,譏斥三司,正爲微臣發也。臣何顔面,更叨匪據?且闕內營繕停啓之論,臣亦與焉。同僚旣以此皆遞,則臣之所失,不待自列而著矣。況臣受暇歸掃,往來之時,馬蹶而墜者,至于累度,左脚偏傷,刺痛不能,扶曳復路,日子稽滯,不得趁卽引避,臣之罪戾,至是尤大,何敢一刻仍冒?請亟命遞斥臣職。答曰,勿辭,退待物論。
禮曹啓曰,四學敎授·訓導設立者,乃是祖宗朝興學舊制,遵行修擧之美意也。旣設其官之後,則應行節目,不可不明白啓下,以爲□官奉行之地,而尙未及講定頒布,故頃因輪對官孫海英所啓,復舊節目,令該曹申明擧行事,傳敎矣。此乃敎育多士,作成人才之擧,莫重之事,不可泛然草率,而平時事例,旣無文籍可憑,故臣等參以意見,稟議大臣,應行節目,略爲講定,別單書啓,依此着實擧行之意,四學一樣,分付何如?傳曰,依啓。禮曹,四學敎授·訓導復舊設立後應行節目。一,四學敎授·訓導復舊設立之意非偶然,而常時訓誨課業,不過外方儒生寄食居齋者五人,則與朝家興學責效之意,大有相左,依平時舊例,各學所屬靑衿錄,名付洛下儒生,無遺列錄擧案,使之一樣輪回,居齋講學。一,敎授·訓導應頉公故外,不拘日次,各其所屬儒生,每日十員式排日輪回,聚會通讀,論難文義,連三次能通者,報于本館,本曹別爲施賞。一,每朔三巡製述,名付儒籍者,沒數聚會于庭,白日場設行,取其優等者,亦爲報本館施賞。一,常時敎誨講讀之書,皆以小學專主,着實勸課,期於成就,小學旣已誦讀之人,則四書·三經·子·史中,從其所願,訓誨課督。一,累經兵火以來,四學靑衿錄,全不修正,都下儒生,多不入儒籍,國家設立學宮,興學培養之道,可謂至矣,而卽今四學徒,有其名而無其實,雖欲復其舊制,盡其敎育之方,多士絶跡黌堂,未見濟濟之盛,居齋五人,只是遐方無依者寄食而已。作成人才之方,豈如是草草乎?識者之寒心久矣。自今以後,居齋洛下,以儒爲名者,知委五部,無遺收錄,擧入四學儒籍,使多士知其輪回依歸之地,然後務盡訓迪之方,責其成就之效。一,許多洛下童蒙俊秀者,雖未及入錄儒籍,講讀製述之時,一樣知委聚會,別爲勸課敎養,期於成才,而皆以小學,勉加敎誨。一,各學儒籍名付儒生等,不遵朝家事目,敎授聚會,通讀製述之際,稱頉連三次不進者,或停削,別爲施罰。一,各其敎授·訓導受任之後,每朔之內,幾日通讀,講學幾巡,製述形止,排日開錄,逐朔報于本曹,本館,以爲考其勤慢,殿最施罰之地。一,未盡條件,追于磨鍊施行。
府啓,執義沈世鼎,引嫌而退。同事多官,旣已被遞,畢竟立落,不可異同,執義沈世鼎,請命遞差。答曰,依啓。
吏曹啓曰,臺諫有闕,政事,取稟。
右副承旨曺漢英〈上疏〉,大槪,病重乞遞事。入啓。答曰,省疏具悉,爾其勿辭察職。
判尹李浣上疏。大槪,敢冒萬死,更申前懇,冀蒙恩遞事。入啓。答曰,省疏具悉卿懇。予意已悉於前,而何固辭至此耶?予言不再,何庸多誥?勿辭,從速察職。已上朝報
有政。
以兵曹粘目,傳曰,內弓何處而敢請還給本營耶?事甚駭異,裵時亮從重推考,狀啓內辭緣,勿施。
兵曹啓曰,以本曹閱武定奪草記,傳曰,在先王朝,所謂閱武,乃親行習陣也。分付都監擧行,御營新舊交遞軍,竝參操可也事,命下矣。卽將下敎之意,分付兩局,而曾在先王朝,己巳年親臨設操之後,仍有觀武才之擧矣。今若依此擧行,則觀武才初試,似當先期設行,而御營新舊軍兵,竝令參操,則舊軍替還,例在月初,今此閱武,必行於初三四日之前,可免累日淹滯之弊,令該曹趁速擇日,何如?傳曰,依啓。閱武處所,慕華館,似爲狹隘,鷺梁沙汀爲之,可也。
傳曰,閱武之擧當前,而都監大將,呈告引入,事甚不當,卽爲命招,使之察任。
兵曹啓曰,以本曹閱武擇日趁速擧行事草記,傳曰,依啓。閱武處所慕華館,似爲狹隘,鷺梁沙汀爲之可也事,命下矣。自前觀武,則願赴初試者,厥數甚多,故或至八九日,或至十餘日而後畢試,而分付各廳,先捧擧案,方可設場,其勢亦當費一兩日,初試定於二十四日設行,似當。且擧案者甚多,而閱武之期不遠,如未能畢試於其前,則分設兩所試取,亦似便當。武臣嘉善以上及文官,則例除初試,而都監將官,則曾於己巳觀武才時,除其初試而直赴云,雖未知其本意,有此前例,何以爲之?都監將官,若除初試,御營將官,亦當一體施行,竝此仰稟。傳曰,依啓。兩營將官等,亦爲一體初試,可也。
兵曹啓曰,觀武才初試規矩,今已啓下矣。三技竝入後取之乎?取兩技乎?敢稟。傳曰,各技入格者,竝取之。
兵曹啓曰,己巳年及壬辰·癸巳兩年,前例觀之,則都監及御營軍兵等,皆令該局初試,許赴於正日,今亦依此擧行,則令兩局,稟定規矩,何如?傳曰,允。訓局謄錄
晝講時,參贊官李元鎭所啓,臣前任濟州下直之時,本州良馬別屯事,親承下敎,往彼後別設牧場於山南,擇其良種純色馬二百餘匹,放牧而來矣。上曰,雖別設牧場,牧子遺失馬生徵者,率皆無用云,而仍爲混放,則似無別屯之效,此後則牧子處所徵馬,勿爲混放於別屯事,言于司僕寺。司僕謄錄
上在昌德宮。停常參·經筵。
夜一更二更,東方艮方,有氣如火光。
大司憲洪茂績三度呈辭。入啓。加給由。
吏曹參判蔡裕後初度呈辭。入啓。給由。
左議政金堉箚子。大槪,病勢日甚,動輒招尤,請賜鐫罷事。入啓。答曰,省箚具悉至懇,李行進之事,及其後始察而知其用意,予之不明,嗟何及也?雖然於卿何有?卿其安心勿辭,亟出論道,以副如渴之望。
傳曰,大臣·備局堂上引見。
傳曰,明日晝講爲之。
禮曹啓曰,專經文臣開筵時,輪回入侍,所讀經書講究論難事,曾因聖敎,旣經諸大臣獻議,專經被抄人員,亦已別單啓下矣。應行節目,稟議大臣,商確講定,又於筵中,亦爲啓稟停當,節目單子書入,而四孟朔,例行殿講,則旣有自前已行之規,不必別爲節目,而其間亦有變通之事,數三條件,添入前節目中,竝令前期知委,依此擧行,何如?傳曰,依啓。禮曹,專經文臣殿講及經筵時入侍講論節目,稟議大臣講定。一,殿講則旣有曾前已行之例,應講日次,考講節目,一依前例擧行,而數三未盡條件,亦爲添入,依此擧行。一,專經文臣被抄之員,自前無程式課督之擧,故放過度日,玩愒成習,終無實效,臨講之際,抽栍章句,誦讀能通者,絶無而僅有,皆只書以自不,爲能事,朝家勸課責效之擧,有同兒戲,事極寒心。自今抄啓之日爲始,被抄人員等,各其懸錄專經,每一朔一番定式,預爲講讀慣誦,至殿講日次,除出仕大段公故外,通計所讀卷數,應講擧案中,幾朔所讀幾卷,一一懸錄進呈,則開讀時,依此抽栍背講,俾無如前只書自不之弊。一,講讀節目,如是啓下後,猶踵前習,無意前期熟講,臨席或不慣通,或如前自不者,則別樣施罰,重則罷職,輕則推考,以示警責之意。一,應講之際,慣釋出入上下,論難文義,能通無礙者,不拘常規,別爲施賞,以示勸奬之道。一,經筵入侍,所讀專經一秩,不拘卷數,首尾慣讀,開筵之日,各一員輪回入侍,各其應講經書,領事·知事中入侍之員,抽出某卷某章,使之臨卷通讀,論難文義,累入講席,連五次能通者,特施勸奬之典。一,經席親臨,橫經問難,乃是莫大盛擧,而被抄人員,若有全不惕念,所讀之書,無意前期講習,臨席論難之際,或不曉解旨義,多有礙滯不通者,亦爲施罰,以示懲勵之意。一,被抄人員,自政院前期知委,吏·兵曹修正座目,分付各其司,輪回擧案,入侍講讀。一,應講時入侍座次,一從職次序坐。一,入侍講讀時,經書則校書館及尊經閣所上之冊,推移取用,而御覽件則弘文館冊子進排。一,未盡條件,追于磨鍊施行事。
禮曹,專經文臣前抄秩,周易,崔逸·宋光心·崔應天·盧亨夏·許悅·鄭榏·吳斗寅·趙嗣基·洪聖龜·李世翊·金之沅·柳挺輝·南夢賚·申重玄·朱震楨。禮記,申最·李震夏·李□翼·閔鼎重·洪錫龜·張世良·閔維重·李鉉·李雲根·金夏鉉·許珽·李汝舟·奇琛,春秋,金九鼎·李慶億·申混·李泰淵·洪·李日三·崔俊彦·郭齊華。書傳,黃俊耉·呂閔齊·吳挺緯·朴增輝·李正英·鄭晳·任座·沈攸·李延年·金壽恒·曺挺宇·金禹錫·崔繼亨·權格·李萬雄。詩傳,鄭庥·任重·李英馧·南龍翼·李慶徽·趙龜錫·金始振·元萬石·李端相·南天澤·李華封·安命老·安汝稷·李程·朴世城。新抄秩,周易,安後說·南宮鈺·張鍵·閔周冕·韓友琦。禮記,朱楘·李元禎·趙□·李球·孫□·李行道·慶最·權大載·金千鎰。春秋,李□淵·李象震·吳得天,書傳,呂曾齊·金益廉·李敏敍·李之翼·金澄·鄭樸·李堥·黃道宏·金萬基。詩傳,丁昌燾·金濤·洪柱三·李敏徵。
大司諫閔應協上疏。大槪,召牌臨門,不敢言病,不得不來詣闕下,而病勢轉劇,決難入侍,許遞臣職事。入啓。答曰,省疏具悉。爾其勿辭,調理察職。
京畿監司書目,病重辭職事。啓。傳曰,勿辭,調理察職事,回諭。
禁府照本,前蔚山府使金廈樑矣,倉米一百十石貸借罪,杖七十,徒一年半,告身盡行追奪。啓功減一等。同府,砥平縣監趙嶖元情公事。判付內,姑停刑推,稟處。同府,金廈樑,黃澗縣徒一年定配。啓。
判尹李浣牌招,身病出仕。
靑松君沈詻上疏。大槪,新授加資辭免事。入啓。答曰,省疏具悉卿懇。卿其安心勿辭。
執義鄭基豐謝恩後,啓曰,臣正月旬後,除授尙衣院正,未幾以監試官進詣試所,□□□□□例守令邊將薦,因致過限,未及薦進,方在推勘中,勢難冒居言地,請命遞斥臣職。答曰,勿辭,退待物論。已上朝報
大臣·備局堂上引見時,右承旨李元鎭所啓,西洋國人救活事,有大臣入侍時,更達處之之敎矣。今日大臣入侍,相議爲之,何如?上曰,蠻人漂到,雖非歸附,亦當有濟活之道,而聞島中饑饉,生理甚艱云,何以爲之?領議政鄭太和曰,饋以官廩,勢所難繼,率來陸地,使爲生計,亦或無妨。上曰,率來京城,隷名訓局,使得安居,可也。太和曰,渠之物貨,則載付來船,渠等則從陸率來,而所經各官,使之供饋,何如?上曰,依爲之。
上曰,頃者韓巨源,言及鄭命守相切人李仁雄之無罪而冀蒙宥赦,此事未知如何。太和曰,李也雖是命守之相切,厥罪不至大段,而若因此宥罪,則其於巨源,豈不生彩乎?上曰,然則李仁雄,分揀處之,可也。已上備局謄錄
有政。
大臣·備局堂上引見時,江華留守鄭世規所啓,本府之米,其數頗多,故民困於還上,當有變通之擧矣。兵曹判書元斗杓曰,用舊蓄新,更無他策,而自本府上納之際,不無欠縮之患,此亦可悶也。上曰,此事百爾思量,實無善策,何以則可也?領議政鄭太和曰,凡事試爲之,然後方知利病,自今年以湖西宣惠廳作米三千餘石,相換載來,以試其便否,何如?上曰,依爲之。惠廳謄錄
引見時,判尹李浣所啓,訓局中軍,爲任極重,況此親臨閱武之日,所幹尤大,而時任中軍,方有劇病,將不得參操,今當改差,而可合人絶乏,摠戎中軍金體乾,雖有本任,亦非劇務,金體乾,姑爲差定訓局中軍,何如?上曰,依爲之。
引見時,鄭太和所啓,御營廳別將金漢文,訓局初不通議於本廳,而徑差千摠,事體不當,亦有後弊,故啓請還屬本廳,旣已蒙允矣。卽今訓局事勢,有異於前,千摠可合之人,今方難得,金漢文則仍差訓局千摠,而後勿如是,何如?上曰,依爲之。訓局謄錄
上在昌德宮。停常參,只晝講。
未時申時,日暈。夜一更二更,艮方巽方,有氣如火光。五更,流星出箕星下,入東方天際,狀如鉢,尾長三四尺許,色赤,月暈。
晝講入侍時,特進官元斗杓,知事吳竣,參贊官金益熙,侍讀官李延年,檢討官吳挺垣,假注書趙相漢,記事官安後說·李之翼,講詩傳國風召南,自蔽芾甘棠,止二章章六句。
禮曹參判蔡裕後再度呈辭。加給由。
左議政金堉六度呈辭。入啓。傳曰,遣承旨敦諭。
府啓,執義鄭基豐,引嫌而退。推勘在身,勢難行公,請命遞差。新除授掌令李之馧,前任南原府使時,病親受由,時在咸鏡道安邊地,請斯速乘馹上來事,下諭。答曰,依啓。已上朝報
傳曰,宮官差出事草記,屢呈政院而不捧爲悶之意,講官言于世子云,何以如是耶?
傳曰,喬桐三兒病患,尙未快差云。令內局醫一人,持藥物下送,急時治療事,分付。
吏曹啓曰,臺諫有闕,政事,取稟。出朝報
晝講時,特進官元斗杓所啓,閱武時,大將以下將官,皆具甲胄乎?上曰,依爲之。訓局謄錄
上在昌德宮。停常參·經筵。
自卯時至酉時,日暈。
吏曹啓曰,今月二十三日,大臣·備局堂上引見時,領議政鄭太和所啓,老人加資之命,出於別恩,凡在瞻聆,莫不感激,旣施恩典,則勿使有不均之歎,可也,而表著朝官年過八十之人,不爲自呈單子之故,多有落漏,令該曹更加詳査,一體施行,何如?上曰,依爲之事,傳敎矣。前典簿李榮立,今年爲八十二歲云,此則當依下敎加資,而此外落漏之人,自本曹詳査無路,令漢城府更加聞見啓下,然後擧行,何如?傳曰,允。
校理南龍翼上疏。大槪,病勢·情勢,決難仍冒,冒萬死乞遞事。入啓。答曰,省疏具悉。爾其勿辭,調理察職。
冬至使書目,本月卄三日,當爲越江事。
謝恩使書目,本月二十二日,無事越江事。
京畿監司書目,水原呈,以刑曹判書鄭廣成病重,辭職上疏上送事。答曰,省疏具悉卿懇。今此除拜,非不知卿之不願,而上來之期漠然,不可以力致,故有是命,卿若上來,豈可一向强之乎?卿其安心勿辭,從速上來。
吏曹參議南老星上疏。大槪,病勢·情勢,決無供職之望,冒陳危悃,乞賜遞免,以便公私事。答曰,省疏具悉。爾其勿辭察職。
全羅監司書目,長興縣監辛應望,今月十二日身死事。已上朝報
義禁府啓曰,新差都事任奎,以事方在東萊地,還來遲速,不可預料,雖在常時,王獄重地,不可久曠,而閱武擧動,亦在不遠,侍衛郞廳,除本府入直一員,有九員然後可以分把,不可闕一,任奎改差,令該曹以在京無故人,後政差出,何如?傳曰,允。禁府謄錄
備局啓曰,卽接北兵使馳報,則因領將邊岌牒呈,軍士等入往彼地,或有疾病則不可棄置於異域,或十人十五人中私持馬,然後可以相救,領將及軍官二人,小通事二名,旗手四名,亦不可無,私持戰馬給送與否,報巡察使,而監司亦不得任意許送,各別參商,從速分付事,來報矣。異地征役,事故難料,七人竝卜,有似不足,牽持私馬,以備不虞,自是軍情之切急,征役之遠慮,而但彼地事情異常,我國人心不醇,如有貪利交易之事,不無日後生弊之端,軍心雖或缺然,遠慮不可不思,旗手四名,亦有兼卜,師行之際,止舍不遠,不必騎馬疾馳,領將及軍官·通事戰馬外,其餘私馬,竝勿許持去,宜當,以此意,分付監·兵使,何如?傳曰,允。備局謄錄
上在昌德宮。停常參·經筵。
左議政金堉七度呈辭。入啓。傳曰,安心調理。
傳曰,政事,明日爲之。
府啓,漢城府判尹李浣,以有識宰臣,非不知朝廷體面,而頃於辨對之日,語多悻戾,擧措顚妄,人臣引嫌之際,曾所未有之事也。分義至嚴,豈容如是?瞻聆所及,莫不駭異,武將驕蹇之習,不可置而不論,判尹李浣,請命從重推考。近來士習不美,作拿場屋之弊,比比有之,今番忠淸道監試初試終場之日,有若干儒生,結黨橫拿,詬辱試官,無所不至,至於突入禁亂官所在處,將欲歐打禁亂官,僅以身免,其間可駭可愕之狀,誠前所未有之變也。若不痛袪此習,則朝家將無以設科,請令該道監司,摘發首倡人,各別科罪,以爲懲礪之地。答曰,依啓。推考事,不允。
傳曰,大司諫李行進侵辱大臣之罪,不可不治,姑先推考。已上朝報
傳曰,親臨閱武在邇,京營兵務,悉在大將軍,宜有寵異之典,以勵將士,玆以甲冑弓矢,特賜大將李浣。
備局啓曰,凡外方鄕試榜目上送之規,例自試所都會官,定陪持人以送,乃是八道通行舊規。卽者順安將官朴爾善,呈狀于本司,粘付京試官成給草料騎撥帖文,願得回還反帖,事甚可怪,撥路排立,專爲邊情及京外時急公事而設,設有閑漫公事來傳之時,必關由於本道監司,而今者京試官柳道三,不念撥路之重,不知體例之式,偃然成給撥帖,委送將官,將官非持榜之人,撥帖非試官之任,此而不杜,人人皆將慕效,撥路將無以堪,京試官柳道三,從重推考,今後此等事,切勿許撥上傳送事,各別知會于兩西,何如?答曰,依啓。備局謄錄
上在昌德宮。停常參·經筵。
自卯時至未時,日暈。
夜一更·二更,北方·艮方·東方·巽方,有氣如火光。
視事停。
江原道去秋冬等褒貶,銀溪察訪尹先哲□平海郡守李時挺下。
戶曹啓曰,今此鰥寡孤獨與死於國事者,及年八十以上婦女,各賜食物之擧,特出□□歲時存問之外,凡在瞻聆,孰不感□?但合而計之,二百七十一人。若欲優給食物,仰體聖意,則該曹物力,有所不逮,此所謂博施病諸也。不得已分爲等第,百歲以上,則依上年啓下,特給食物,例從優磨鍊。其餘九十以下,勢難以石數題給,故自十斗以下,次次降殺,其中士族之於庶人,似當差等,略爲加減,而至於死於國事,比諸鰥寡孤獨,亦當有別參商定數,分等磨鍊,別單以入之意,敢啓。傳曰,知道。
禁府啓目,李台履刑問九次,李廷顯一百二十六次,李圾六十八次,宋相弼十一次,金興祖六十五次,金繁六十七次,盧希逸六十九次,不服,竝只加刑。啓依允。又啓目,趙嶖朝家給價所備無置處罪,似難得免,上裁。啓照律處置。
義州府尹書目,回還冬至使一行,二十三日越江事。
傳曰,明日晝講爲之。
府啓,朝廷之禮,極嚴且尊,人臣如有越位犯分者,國有常法矣。判尹李浣,身當大將之任,雖小有不安於心者,屢次陳疏,已極過濫。至於再降溫旨,則所當惶恐感激,奔走供職之不暇,而頃於大臣·諸宰入侍之日,解納兵符於榻前,抗顔厲聲,猥陳不平之辭,有若就訟者然,此驕將·悍卒之所爲,豈重臣雍容之擧乎?昔周黨,以山林處士,入見帝庭,伏而不謁,至被范升之䮕,朝廷禮法,從古如此,浣是何人?不過一武將,固難免輕忽朝廷之罪。判尹李浣,請命從重推考,以懲武將偃蹇驕悍之習。且政院有隨事糾正之責,而目見武將所爲,默無一言而退,極爲非矣。其時入侍承旨,請竝推考。自古人主爲國之道,在於賞當功,罰當罪,然後人臣悅服。今者自上特下前大司諫李行進推考之命,臣等竊惑焉。行進所言,不過言語間,相規之事,而不至大段則置之,可也。勒諉以侵辱大臣而欲爲罪案,不亦過乎?不逆不臆,聖人至戒,凡人尙然,而況聖主之臨御群下者乎?推考薄罰,於行進有何所傷?但在殿下待臣下誠實之道,似有歉焉。請還收李行進推考之命,以示優容之典。新除授執義宋□時在忠淸道懷德地,請斯速乘馹上來事,下諭。答曰,依啓。承旨及李行進□□□□。已上朝報
有政。
上在昌德宮。停常參·經筵。
夜一更,流星出柳星下,入艮方天際,狀如甁,尾長五六尺許,色赤。四更,流星出亢星下,入織女星上,狀如鉢,尾長三四尺許,色赤。
視事停。
府前啓,請還收李行進推考之命,請入侍承旨推考。答曰,勿煩。
左議政金堉八度呈辭。傳曰,安心調理。
檢閱李之翼上疏。大槪,旣被金夏鉉以下多缺字恬然仍在四館之列,請命□□。答曰,省疏具悉。爾其勿辭。
掌令李□□□。
以兵曹啓目事〈?〉,尙州牧使張□□,燕岐縣監崔友稷,決杖八十,徒□□□元根段,決杖一百,邊遠充軍,□□□盡行追奪。啓依允。
都承旨金益熙啓曰,臣於□□□見啓本,前學正權碖,前著作□□□推考公事,其所對□多□□之語,此事曲折,聖鑑旣已洞悉,□□與年少遂非文過之輩,有所□□事,忝居出納之地,目見被侵,又□□敢默然乎?當初臣之陳達,與□□□只以被削儒生,冒禁赴國□□□□□廉恥事,四館之對停齋任□□報復者,事甚不美,而已以此論□□□□不啻明白,今其辭問,莊頭匿□□沒曲折,勒成罪案,用意□□云云,顯加醜詆,不一而足。雖其□□於自明,動於私忿,不暇擇辭,揆以朝家體面,何敢如是?況□□□不如是可停之事?則四館□□□地請停,乃是規例,而碖等□□□□停擧榜,乃是舊規,恁地□□□不少恤,尤可駭也。臣叨冒□□□□所懷,而被人詆斥,至於此極,□□不勝惶恐,敢啓。傳曰,知道。
吏曹啓曰,□□政事,取稟。傳曰,政事,明日爲之。已上朝報
宣惠廳啓曰,以軍器寺啓辭,本廳米三百石,特令題給,以繼別造之役,何如?傳曰,依啓事,命下矣。畿甸田結,比亂前幾半減縮,而各司貢物之價,自有定式,以其一年所捧,不能支一年所給,不得已有所減分題給之規,各司之稱冤,職由於此,而無計變通矣。曾在庚寅大無之歲,田結多縮,而窮民亦不能出米,故只捧秋等八斗,而辛卯春等,特爲全減,以紓民力,其時太僕減廏馬,都監停吹鐵,軍器寺亦罷一年打造之役,以其價米,充補貢物之價,僅得支度,此非無端貸用之比,到今還推,曾所不料也。厥後收合各年若干減分之數,稍有餘儲,而勅行往來夫馬,喬桐圍籬料米等各項科外之費,罔有紀極,故在前備荒預儲之計,已無所施,常以爲慮而亦無可奈何。上年權減貢物復舊之後,用度之艱,有甚於前,而軍器寺旣取二百石之米,今年京畿權減與分定貢物價米,多至四百餘石,方爲拮据料理之際,本寺不量此意,又有三百石移送之請,同是國事,商量本廳餘儲,若有一分相濟之路,則推移處置,固無不可,而目今本廳事勢,如是渴急,許多貢物價充給之外,更無餘力可以及他,況近來京外飢饉,春雨成霖,耕牟失時,前頭又有旱徵,今年農事,極爲可慮,若値凶歉,則更有何策可及於救民乎?伏聞餘丁木三十同,自備局依啓下輸送云,此非小補,當此凶年,別備軍器,雖未盡充,亦何妨乎?本廳之設立,專在於均役保民,而餘儲之竭,如上所陳,不得不仰稟本廳都提調之意如此,故惶恐敢啓。傳曰,令廟堂議處。
備局又啓曰,以宣惠廳米三百石,勢難移送軍器寺事草記,傳曰,令廟堂議處事,命下矣。軍器役事,旣不得全廢,則該入物力,亦當有助給之擧,本寺都提調陳啓蒙允,故臣太和,再昨本司之坐,卽許餘丁木三十同,准數輸送,而米石則令該廳,稟處矣。今以本廳啓辭觀之,則餘儲之竭,誠非細慮,軍器別造,姑先以三十同之木,磨鍊始役,而米石出處,則後日登對時,面稟定奪,何如?傳曰,允。已上備局謄錄
御營廳啓曰,本廳軍兵,雖有日次操鍊之事,未得該鍊,而新番軍則時未及一番操鍊,必不成貌樣,明日訓鍊都監日次習陣時,使本廳中軍閔寅亮,領率新舊軍出送,與都監一體操鍊。且來三月初二日,都監又爲出往鷺梁習操云,其日則大將臣申□亦爲領率軍兵,眼同設行,而兩日竝除標信出用之意,敢啓。傳曰,知道。訓局謄錄
上在昌德宮。停常參·經筵。
卯時,日暈左珥。辰時,日暈兩珥,右珥有氣逶迤,指西長二三丈,廣尺許。巳時日暈左珥,暈內外有白氣,長各丈餘,廣皆八九寸。自午時至申時,日暈。酉時,日暈兩珥。
夜一更二更,西方有氣如火光。三更四更,東方有氣如火光。
視事停。
判府事金藎國上疏。答曰,省疏具悉。卿其安心勿謝。
府啓,京畿水使李尙敬,以年少武夫,別無可稱才智,驟陞閫帥。當初已多物議,到官之後,專事放縱,不謹官事,軍民怨咨,至於托稱圍籬中燒木所用,多發軍官,行移各邑,沿江大小士大夫墳山,斫伐無餘,皆成禿山,以爲煮鹽送家之資,數百年養成樹木,以下多缺於滔天兵火者,一朝盡歸於□□□私用之物,爲其子孫者,莫不□□□彼亦人子,何忍□□□□□□?答曰,□□□。已上朝報
義禁府啓曰,今此閱武,王世子隨駕時,左右考喧都事二員,當爲分把,而都事十員內一員,本府入直,九員隨駕,更無餘員,假都事二員,令該曹差出,何如?傳曰,允。禁府謄錄
備局啓曰,今此郊外擧動時,出宮,當在天明之後,只行閱武,則還宮亦在日未暮之前,而聞工曹將排植炬云,不必虛費物力,分付該曹,勿爲植炬,似當,敢啓。傳曰,依啓。備局謄錄
校理南龍翼上疏。□□□。答曰,省疏具悉。此是國典所載,應行之事,何敢以邪曲之意,妄自逆度,諉以閭巷之人而輒辱之哉?此不過厭其辦戎服奔走之勞也。今此擧動時,南龍翼勿令隨駕事,分付。
以刑曹坐起單子,傳曰,不小刑獄之地,開坐之日,如是稀闊,事甚怠慢,竝推考。且惟一參判,似難獨當,參議遞差,後政,以在京人差出。內下日記
兵曹啓曰,尙州牧使張遇漢,中軍朴元根,慈仁縣監崔友稷等,旣已照律啓下,當自任所,直發配所,而三人皆有決杖之事,依前例令道臣決杖乎?令御史決杖乎?敢稟。傳曰,令御史決杖,可也。武備司謄錄郞廳李思觀校正。日記廳郞廳南泰會書。
上在昌德宮。停常參·經筵。
以戶曹·禮曹·漢城府坐不坐單子,傳曰,此衙門坐起日,尤甚不多,事極怠慢,竝推考。
左議政金堉九度呈辭。入啓。傳曰,遣承旨敦諭。
視事,以國忌齋戒,頉稟。
傳曰,大臣以下引見。
政院啓曰,缺前大臣·備局堂上引見時,三司長官例缺命招矣,今亦依例命招乎?傳曰,日勢已暮,兩司不必命招,只玉堂上番入侍,可也。
同副承旨權坽書啓,臣承命往諭于左議政金堉,則以爲,臣之眼疾,頓無永差之期,而事勢之難出,又有甚於病者,百爾思量,惟冀一遞而已。忝在都監,適値擧動,偃伏私次,臣罪益重,以此缺不得請,再遣近侍缺迫,不知所達云矣。敢啓。傳曰,知道。已上朝報
自巳時至未時,日暈左珥。申時,日暈。
大臣·備局堂上引見時,領議政鄭太和所啓,江都陳米,與宣惠廳米換用事,貢物主人等聞知,而高聲呼訴曰,所謂此米,不可爲口食,諸物貿易之際,決不可用之云。其勢似然,何以處之乎?上曰,本廳一年應用之數甚多云,若以江都米二千石,換用於數多之米,則其數不過三分之一,三千石爲先載來,二千石則令宣惠廳試爲分給,一千石則令戶曹換用,以爲本府米換色之地,可也。惠廳謄錄
傳曰,親閱時聽發放,中軍·大將中何人爲之?定奪事,兵判聽傳敎出去矣,何無皂白耶?
傳曰,先王朝親閱時,行操節次,一一書於貼冊,有同儀注以入矣。今何無耶?言于都監。
引見時,金海府使李汧加資事,承傳。出朝報
訓鍊都監啓曰,昨日習陣時,添入御營軍行操,而事多生疏。明日與御營大將,合操於露梁宮墻外,入直將官·軍兵等,依例除標信出用之意,敢啓。傳曰,知道。
訓鍊都監啓曰,傳曰,先王朝親閱時,行操節次,一一書於貼冊,有同議注以入矣。今何無耶?言于都監事,傳敎矣。親臨閱武時操式,因大將臣李浣,連有事故,未及書啓矣。應行節操笏記,今朝已呈政院之意,敢啓。傳曰,知道。
以訓鍊都監御覽軍案,傳曰,各哨該哨官及千把摠之名,各其下亦爲書貼以入。
禮曹啓曰,今此親臨閱武時,王世子隨駕,由陣前作門,詣幕次近處下馬之意,磨鍊儀注,入啓矣。今聞陣前作門形勢,則作門之路,乃是御幕瞻望之地,自上已爲臨御幕次後,世子仍爲騎馬直入,似涉未安,自陣後作門,進詣幕次,便當云。世子宮入達儀注中,依此付標以入,何如?傳曰,允。
本院啓曰,頃日臣益熙,入侍榻前,伏聞聖敎,以親閱時聽發放等事,大將·中軍何人爲之?令兵判問大臣定奪矣。臣罷出後,卽爲催促而亦無皂白,再昨大臣,送言于臣曰,政院之意固好,而有些難便之事,何以爲之?臣等答曰,廟堂之議,非本院所間,而但大將習陣時,中軍亦聽發放,則太無區別,事體未安,何如使三軍之士,知朝廷之尊,上下之嚴乎云云。昨日又招兵曹該吏,都監旗牌官,使之從速定奪。今日都監,始呈笏記,則凡聽發放等事,皆以中軍行之。臣等訝其定奪公事,而徑呈笏記爲不當,方一齊商確之間,傳敎又下矣。臣等竊惟,莫嚴者軍禮也,夫所謂嚴者,非特甲兵儀容之可畏也。上下尊卑,各有分數,然後始爲節制之師,平時軍中,可使但知有大將,而至於玉趾親臨,天威壓臨,則必須大將駿奔行事,可以聳觀瞻而示尊嚴,所謂難便之事,未知何事。竊觀笏記所錄,則難於御前行聽發放節目,足以兼察事。此則惟在睿裁指揮,而兵曹判書元斗杓,親承傳敎之後,累日不爲回啓,訓鍊大將李浣,不待定奪公事之啓下,徑爲磨鍊笏記以呈,俱難免不察之失,請竝推考,都監笏記還出給,使之定奪後更呈乎?旣以來呈,仍爲入啓乎?敢啓。傳曰,依啓。笏記則定奪後入之,可也。以上訓局謄錄
上在昌德宮。停常參·經筵。
自昧爽至辰時,霧。
缺府照本,鄭承賢等矣,缺錄赴擧罪,邊遠充軍,缺百,告身盡行追奪。啓竝功減一等,依允。又照本,趙嶖等矣,米石應爲遺在而不留庫中,洪有一段,笞五十,解見任,別敍趙嶖段,□奪告身三等。啓依允,功減一等。
上在昌德宮。停常參·經筵。
自昧爽至辰時,霧。
自卯時至巳時,日暈。
掌令李之馧啓曰,臣以南原府使,受由歸家,還赴任所之際,新命出於意外,有以下多缺路中,千里往返,宿疾轉劇,扶□肅謝之後,卽呈辭單,繼之以疏,而見阻喉院,俱未上達,當此擧動臨迫之日,非不□涉煩猥,而事之不安於心者,有大臣之任南原也。重臣以本府元穀米爲□弊,特陳于榻前,而臣於收捧之時,不能□爲米,不職之罪,孰有大於此者?所犯□□□□言地,請命罷斥臣職。答曰,勿辭,退待物論。
正言兪瑒啓曰,人□□當如明鏡止水,雖有可怒之事,可怒在彼,己何與焉?其於事至之時,惟當□□□而聽之,從容而處之而已。□□不平之心,先有諸己,則發於辭氣□失其中正,而終未免忿懥之歸,一言雖□,興喪判焉,可不懼哉?臣於再昨,伏見□□南龍翼之疏,備忘辭旨,極其嚴峻,至以邪曲逆度等語爲敎,而擧動之日,勿令隨駕。嗚呼,殿下眞以爲龍翼諉以閭巷之言而輒辱之哉?古今天下,安有如許人臣乎?殿下內實不然而外示嚴戒,欲以此箝制言者之口,則不幾乎一言而喪邦乎?目今天災時變,指不足屈,危亡之象,不待明者而可見,君臣上下,正宜遑遑憂懼,協心共理,猶恐不濟,奚暇及他哉?陵幸雖停,閱武方擧,憔悴之畿民,已困於道路之修治,饑□坊民,莫支於江上之赴役,民安得不怨且訾也?民心旣怨,則衆口嘵嘵,將無所不至,閭巷相傳之語,果有龍翼所云者,今日群下,孰不聞之?而獨殿下未之聞耳。傳曰,信而後勞其民,未信則以爲厲己也。殿下未信於民而勞民動衆,不一其端,則何怪乎人言之至此哉?龍翼,當日期已迫,不可遽停之時,率爾投疏,請寢大事,謂其言未之深思則可也,其心則斷無他腸也。殿下□加情外不近之敎,至曰此人決不可同往。噫,王言一播,遠近俱駭,臣竊爲聖明惜之。王者之過,如日月之更,過也人皆見,之更也人皆仰之。一人之隨駕與否,固是微事,而過勿憚改,所關非細,愚忠眷眷之意,竊有庶幾於此。□同僚欲以此論啓,還收勿令隨駕之命,則僚議持難,竟未歸一。臣旣見輕,不可仍冒,請命遞斥臣職。答曰,勿辭,退待物論。
備忘記,正言兪瑒,不但營救南龍翼,且以坊民爲言,此不過爲渠輩奴僕而發也,良可笑也。是何不義非禮之事而呶呶至此耶?尤可駭異,況其意在於故爲生鬧於今日,令多官皆避,以致明日不得擧動之計也?是誠何心哉?此人曾有罔赦之罪,而滌瑕收用,致爲此事,悔之何及?決不可墮其計中,爲先遞差。
吏曹口傳政事,以鄭基豐爲右通禮。
府啓,京畿水使李尙敬,以年少武夫,素無踐歷,而不以勤恪持身,專事放縱,至於不廉之誚,不止一二,而臣等不欲歷擧者,非但風聞未必盡信,且惜其年少武夫之前程也。斫伐士夫墳山事,十目所睹,衆口皆言,安得無一番糾彈之擧乎?國家待士夫,其來久矣,雖有大役,未嘗取用士夫墳山之木,至於滔天兵火,亦免焚□此無非士夫荷國家生成之盛澤也。尙敬,以藐然武夫,一朝肆然斫伐〈士夫墳〉山,人心之憤鬱,子孫之流涕,固其宜也。且喬桐之爲罪人圍籬,非今斯今,而未曾聞斫取士夫墳山之木也。尙敬,送其軍官色吏,持船上下海西·畿甸沿邊之區,到處斫伐,其間或出棺材,或出成造木,如此說話,有耳皆聞,年少武夫,不可任其所爲而置之,京畿水使李尙敬,請命罷職。掌令李之馧,引嫌而退,當時雖有重臣榻前之啓,仍任之後,不能改租爲米,非不盡心奉行,而爲弊已痼,莅任未久,勢難猝然變通,有何不職之責,可引之嫌乎?掌令李之馧,請命出仕。答曰,依啓。李尙敬推考。
政院啓曰,伏承正言兪瑒遞差之命,不勝瞿然之至。凡臺諫所言,毋論是非,旣避之後,必待公論而處置者,乃所以重臺諫而優禮之也。纔下勿辭之批,旋有遞差之命,其所優禮臺諫之道,無乃大有所歉乎?伏願聖上,平心垂察,還收兪瑒特遞之命,以待公論之處置,臣等待罪近密,區區所懷,不敢不達。傳曰,予雖罷劣,其不如一朝官之言乎?慙愧無地矣,爾等之待其君,無乃太薄乎?
備忘記,承旨尹得說慢侮君上之罪,不可置之,先罷後推,其代當日內口傳差出。
司諫洪處亮啓曰,近以校理南龍翼之疏,辭旨極嚴且峻,凡在瞻聆,孰不驚歎?正言兪瑒,朝以此事送簡于臣,欲爲陳啓,臣答以論啓甚當,而長官及諸僚,皆無所□明日依幕相會禮後,相議陳箚或論啓,事例當然,且臣則四昨,以世子勿爲隨駕事,聯名於講院之疏,而疏批尙今不下,方在惶恐待批之中,又此論啓,亦涉晏然,故以此意,再次往復矣。卽者同僚至於引嫌,而特遞之命,出於意外,辭旨之嚴,又加一層,臣尤何敢一刻仍冒乎?請命遞斥臣職。答曰,勿辭,退待勿論。
政院啓曰,臣等旣與尹得說,同議陳啓,而尹得說獨被先罷後推之罪,臣等何敢委罪於得說,而晏然於幸免乎?請與尹得說,同被罪罰,臣等不勝惶恐,伏地待罪。傳曰,勿待罪。
禁府,尹得說拿囚。啓。
吏曹啓曰,承旨差出事,自前無口傳之時,卽刻臣等,來詣政廳,爲政之意,敢啓。傳曰,如彼承旨,有何口傳之不可,而違旨强來耶?竝退去,依前傳敎,口傳差出。
吏曹口傳政事,以鄭知和爲承旨。已上朝報
政院啓曰,臣於昨日,往露梁觀習操形止,則宰樞執鼓一款,似當在於稟升帳砲之前,而都監笏記則只書習操應行之事,禮曹則戎事非本曹所管,儀注中只書閱武諸事如常云,彼此磨鍊,皆落執鼓一款,令該曹別爲磨鍊啓下之意,分付,何如?傳曰,知道。
訓鍊都監啓曰,取考己巳年謄錄,則內入直軍兵,竝爲出用。今亦依此例,內外入番將官·軍兵及局出身,除標信,待開門出用之意,敢啓。傳曰,知道。
訓鍊都監啓曰,今此春塘臺觀武才初試,各技藝入格人數,別單書入,而騎芻二中者,多至八十一名,得聞兵曹初試時,有騎芻二中之類,亦爲取用之敎,軍兵等來訴於臣,而旣有二中竝取之命,則似不可異同,何以爲之?敢稟。傳曰,竝一體取之。訓局謄錄
上在昌德宮。停常參·經筵。
自昧爽至辰時,有霧氣。
上親行閱武于鷺梁沙汀。
吏曹啓曰,臺諫有闕,政事,取稟。傳曰,過擧動後爲之。
院啓,司諫洪處亮,引嫌而退。論啓陳箚,意無異同,而講院之疏未下,方在待批之中,則不敢與同僚,晏然聯名,勢所固然,別無可避之嫌,請司諫洪處亮出仕。答曰,依啓。
政院啓曰,京畿水使李尙敬推考事,命下矣。臺諫方以罷職論啓,推考承傳,不得捧之之意,敢啓。傳曰,知道。
備忘記,節日餠食,旣已裁減,該司矇然封進,薛里·內官,又爲不察捧入,日暮後始爲啓知,事極駭愕,該司官員及薛里·內官,竝先罷後推。
大駕詣郊外,入幕次後,大殿·東宮,藥房·政院·玉堂問安。答曰,知道。
榻前,大司憲洪茂績所啓,京畿水使李尙敬罷職事。上曰,依啓。又所啓,請還收前承旨尹得說拿推之命,前正言兪瑒遞差之命事。上曰,不允。大司諫閔應協所啓,請還收前正言兪瑒遞差之命。無發落。
傳曰,還宮時捧上言。
大駕還宮後,大殿·東宮,藥房·政院·玉堂·二品以上六曹·大司憲問安。答曰,知道。已上朝報
傳曰,尹得說着枷。
傳曰,尹得說勿爲着枷。已上禁府謄錄
校理蔡忠元·李延年,副校理權大運,修撰吳挺垣·申混,副修撰趙備等啓曰,今日擧動,本館依幕,在於作門外遠處,大駕還宮時,未及參於侍臣之列,臣等不勝惶恐伏地待罪。傳曰,知道。勿待罪。出朝報
上在昌德宮。停常參·經筵。
自卯時至巳時,日暈。
夜一更,巽方有氣如火光。二更,月暈。
大殿·東宮,藥房口傳問安。答曰,知道。政院·玉堂問安。答曰,知道。
政院啓曰,臺諫有闕,政事,過擧動後爲之事,命下矣。今日當爲開政,而昨日兩司長官,請還收正言兪瑒特遞之命,未停啓之前,不可差出其代,今日政事,何以爲之?敢稟。傳曰,不必爲之。
持平朴世城啓曰,臣於昨日擧動還宮時,奴馬相失,未及進參於侍臣班列,所忝職名,有異凡僚,而隨駕失次,何可晏然仍冒?昨緣日暮,今始來避,所失尤大,請命遞斥臣職。答曰,勿辭。
正言李□□啓曰,臣於奉命在外之日,除拜本職,伏聞有郊外擧動,倍途以來,積傷於路上,未卽與同僚相會,而近因南龍翼之疏,辭旨嚴峻,至有勿爲隨駕之敎,本院還收之論,竟未歸一。兩僚因此,相繼引避,臣當代行城上所之論,而闕門已閉,未及處置矣。昨朝始與大司諫閔應協,行相會禮於依幕,仍與相議處置同僚,而言官之特遞,近侍之被繫,俱極未安,不可不竝請還收,而嚴鼓已下,勢未暇論列他事,故長官於郊外入侍時,從實陳啓矣。今聞長官,因榻前啓辭,遽承嚴敎云,臣初旣同參,今何敢以獨免爲幸而晏然仍冒乎?昨日擧動還宮之時,日勢已暮,不敢瀆擾,今始來避,所失尤大,請命遞斥臣職。答曰,勿辭,退待物論。
大司諫閔應協初度呈辭。入啓。給由。
江原監司書目,原州呈,以禮曹參議丁彦璜上疏上送事。啓。答曰,省疏具悉。爾其勿辭。
獻納成楚客啓曰,昨日擧動還宮時,紛沓之中,不得奴馬所在處,未及參於侍臣之班,而日慕已暮〈矣〉,不得自列,且長官榻前啓辭之意,臣亦豫聞,嚴旨之下,尤不可晏然,請命遞斥臣職。答曰,勿辭,退待物論。
傳曰,昨日榻前大司憲所啓時,未聞兪瑒事,而何以請還收朝報中書出耶?
政院啓曰,傳曰,昨日榻前大司憲所啓時,未聞兪瑒事,而何以請還收朝報中書出耶事,傳敎矣。卽招兩司奇別書吏問之,則曰,大司憲自榻前退出之際,問其所啓大槪,則請還收兪瑒·尹得說事而上曰,不允云,故書出奇別云爾。傳曰,知道。
府啓,諫臣避辭,有勿辭之批,而終乃特遞,至於近臣,進規,乃其職耳,遽下禁推之命,大聖人所作爲,恐有歉於包容和平之道也。請加三思,亟收前正言兪瑒特遞,前承旨尹得說禁推之命。答曰,不允。
玉堂箚子。大槪,略陳所懷,冀蒙裁擇事。答曰,不允。
大司憲洪茂績啓曰,臣年老昏妄,昨日榻前所達之事,歸家依稀若夢中事矣。兪瑒·尹得說還收之意,臣不能明白陳達,致勤聖敎,不勝惶愧,昏耄若此,臺閣重任,勢難承當,請命遞斥臣職。答曰,勿辭,退待物論。
司諫洪處亮啓曰,疲劣如臣,屢叨言地,絲毫蔑補,煩瀆是事,愧懼之中,狼狽已極。卽今鬧擾,緣臣初不能善處而致,臣之罪戾,至此尤大,何敢一刻仍冒?請命遞斥臣職。答曰,勿辭,退待物論。
府啓,正言李殷相,獻納成楚客,大司憲洪茂績,司諫洪處亮,竝引嫌而退。長官啓辭,正所當論,同參其論,有何所失?奴馬相違,勢所固然,豫聞啓意,所見不差,榻前陳達,雖不明白,親承吁咈,實非言耄,再昨引嫌,已命出仕,自處無歉,有何起鬧?俱無可避之嫌,請正言李殷相,獻納成楚客,大司憲洪茂績,司諫洪處亮,竝命出仕。答曰,依啓。已上朝報
傳曰,昨日閱武時,禁軍等,未有令而攘奪馬兵等器械,馬兵等,屢次鳴金而不退,以致馳突,鬨鬧於御前至近之地,其不能節制之罪,極爲驚駭,馬兵別將及禁軍左右別將,竝拿推。
答判尹李浣上疏曰,省疏具悉。昨觀本營士卒,隊伍嚴整,旗幟鮮明,進退有節,客兵不得衝犯,予固嘉之。騎士雖因激憤,以致如此,不可不戒其將來,故有是命,本非卿之所失,況拜將屬耳乎?卿其安心勿待罪,益用欽哉。
上在昌德宮。停常參·經筵。
自卯時至巳時,日暈。申時,日暈。
大司諫閔應協再度呈辭。加給由。
戶曹判書李時昉,參判辛啓榮啓曰,今月初一日引見時,臣時昉,以各殿餠食全減未安之意,陳達於榻前,而三月三日進排之餠,則已爲依例措備,仍前封進而啓稟,則自上雖有已定之事,不可撓改之敎,節日進餠,乃是自古享上之禮,遽爾停廢,終有所不安於心,而況此三月三日所進餠食,則已盡措備之由,旣爲所達,臣等錯認。過今番節日後,依上敎,各殿則不可封進,而惟大妃殿,自該曹給價封進,初二日擧行條件啓下之後,因下吏來問,以仍爲封進,分付該寺矣。以此一事,該官特下罷推之命,此實出於臣等,誤爲分付之致,不勝惶恐,敢來待罪。傳曰,知道。勿待罪,然則此非該官之失,勿爲罷職。
傳曰,薛里·內官與該司官,一體勿罷。
以金益廉爲假注書。
兵曹啓曰,卽接正郞呂閔齊呈狀,則左脚內邊,癢痛成腫,濃潰數旬,幾盡消腐,不得行步,本曹劇務,決不可供仕,斯速入啓處置云。閔齊所患,果如狀陳,昨日擧動時,不得隨駕,落後守宮,非但常時重務,殊甚可慮,擧動亦已迫頭,呂閔齊改差,其代令該曹,以在京無故人差出,何如?傳曰,允。
掌令李之馧啓曰,今日本府開坐時,臣發言於席上曰,承旨尹得說,以請收正言兪瑒特遞之命事,非罪縲絏,而同參承旨等,晏然在位,尙不辭避,廉隅都喪,所當請罷。判尹李浣,以武臣中望重之人,頃於榻前,解納兵符,辭氣不遜,大無人臣禮,此豈推考而止?所當請拿定罪。兵曹判書元斗杓,以一國重臣,得媚悅大臣之名,而猶居其位,終不固辭,無廉恥之道,亦當請罷云,則僚議持難,竟未歸一。此無非臣見輕之致,請命遞斥臣職。答曰,勿辭,退待物論。
左議政金堉待罪箚子。入啓。答曰,省箚具悉。卿其安心勿辭,亦勿待罪。
持平金禹錫·朴世城啓曰,臣等俱以無似,待罪言地,含默隨行,愧懼交至,今日本府之坐,同僚以諸承旨及判尹李浣,兵曹判書元斗杓事,發議於席上,臣等以爲承旨則旣以同被罪罰之意,聯名待罪,似不可一向辭避,元斗杓則非但事在旣往,其時亦嘗屢次控辭,到今追論,似涉過當,至於李浣則臣等當初論啓之時,非不知推考之罰,不足以懲其罪,而大事當前,慮有所□礙,從輕論劾,未免擬律之失,當自□□暇,嫌未敢可否矣。同僚遽以此引避,臣等何可晏然仍冒?請命遞斥臣等之職。答曰,勿辭,退待物論。
政院啓曰,明日春塘臺擧動,本院當備員入侍,而右承旨李元鎭,左副承旨朴吉應,右副承旨曺漢英,同副承旨權坽,俱重被臺論,廳中只有臣益熙·臣知和二人,不能備法從之班,且李元鎭等,自以同事異罪爲愧懼,緣擧動之迫頭,姑爲黽勉供職矣。今忽物論重發,情勢事體,俱難行公,莫重擧動,不可待其結末而退行,李元鎭等,合有處置之事,敢稟。傳曰,竝遞差,當日內,政官命招,開政差出。
大司憲洪茂績啓曰,掌令李之馧,於今日本府席上,欲追論兵曹判書元斗杓,判尹李浣與前承旨尹得說啓辭時同參承旨。臣答以斗杓,當代重臣也。頃緣微細之事,已經諫臣是非,心不自安,陳疏呈告,乞解職任,而自上優示慰諭而出,浣是一時名將也。向日榻前失禮,固可斥列,亦經□彈,律名雖輕,措語頗重,足懲其□罪也。兩臣所犯,皆出於無情,而到今追論,不遺餘力,無乃太甚乎?至於請罪承旨,尤無可據,身爲臺諫,得已陳之芻狗,徒費辭說者,亦非以正事君之道也。臣以此半日相持,反覆開諭,而終不見聽,此無非緣臣年老昏妄,言不取信之致也。自知愧恧之不暇,何敢强顔於臺閣乎?請遞臣職。答曰,勿辭,退待物論。
政院啓曰,玉堂與臺諫,事體稍別,凡啓辭,若無長官,則一員先呈啓辭於色承旨,以司謁入啓,批答則以承傳色下之,然後俱入廳中承受,明在本院式例。再明夕,玉堂官員,以其退在依幕,不參從班之失,來呈待罪啓辭,而强令本院入直請承傳色,本院據例爭執而不得遂,以承傳色入啓,本院之被迫奉行,固爲無據,而玉堂之肆壞舊章,亦有不當,本院該吏則今方囚治,玉堂該吏,亦一體囚禁治罪之意,敢啓。傳曰,知道。以上朝報
□□〈禁府〉啓曰,前縣監金穡拿來京畿監司狀啓,刑曹粘目憑閱處置事,傳旨下本府,而今此金穡,以差備門外擊錚事,曾以囚繫之意,敢啓。傳曰,知道。禁府謄錄
有政。吏批,以沈世鼎爲司諫,安獻徵爲兵曹參知,南翧·沈之漢·徐元履·洪處亮爲承旨,姜鎬爲兵曹正郞。
上在昌德宮。停常參·經筵。
夜一更,月暈。二更,月暈兩珥。三更,月暈。
上親臨春塘臺,行觀武才及文臣庭試。
大司諫閔應協三度呈辭。入啓。遞差。
司憲府照本,京畿監司啓本云云,富平府使李矣,不見臺諫,徑先辭朝罪,杖八十,贖,奪告身三等。啓。又照本,忠州牧使朴安悌等矣,砲保價布,已過三冬,尙不來納罪,杖一百,告身盡行追奪,啓依允。申洬等,只贖。
榻前院啓,竝引嫌而退。纔從外來,旣有所見,身在言地,隨事煩論,固無害於臺閣上風采,事在旣往,不欲提起□□商確,未爲不可,而當初擬律,未免失當,嫌不可否,自訟其非,旣謂失禮無識,則罰不止於推考,而諉以措辭頗重者,語實涉於苟且。請掌令李之馧出仕,大司憲洪茂績,持平金禹錫·朴世城,竝命遞差。上曰,依啓。李之馧,所論深刻,亦爲遞差。又啓曰,人君喜怒,專在得中,若有過當之擧,則豈不有損於大聖人優容之量哉?前正言兪瑒,身爲諫官,隨事論列,乃其職耳,而纔下勿辭之命,旋有特遞之擧,繼之以情外之敎,此豈群下所望於殿下者哉?頃者榻前還收之請,非但未蒙允兪,天怒震疊,嚴旨又降,一節加於一節,臣竊爲殿下惜之。至於近侍之臣,居出納唯允之地,見君父過當之擧,倉卒陳啓,實出於憂愛之誠,而拿推之命,遽及於意慮之外,朝衣未脫,直就牢獄,瞻聆震悚,氣象愁慘,豈料聖明之世,有此無前之過擧耶?過勿憚改,先聖垂訓,不遠而復,有光聖德。請還收前正言兪瑒特遞,前承旨尹得說拿推之命。上曰,兪瑒事,勿煩,尹得說事,無用堅執。
正言李殷相啓曰,臺官論事,戒在疲軟,旣有所見,不拘早晩,則處置之際,猶當觀其引避之辭而已。李之馧,以鄕曲之人,身居臺閣,直以己見,隨事煩論,言雖過當,志則可尙,故臣循例請出矣。今有特遞之命,處置乖當之失,著矣。請命遞斥臣職。上曰,勿辭,退待物論。
以大臣啓辭,傳曰,大臣之意如此,李之馧,勿爲遞差。
冬至使沈之源,副使洪命夏,書狀官金壽恒入來。傳曰,引見。
掌令李之馧就職後啓曰,臣性本愚妄,不識權貴,昨日引避,旣被同僚之詆斥,今日處置,又有遞差之特命,而召牌旋降,雖不敢退伏於私室,廉隅所關,決不可仍冒於臺閣,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。
禮曹判書鄭維城啓曰,儒生庭試,以初十日,設行於春塘臺事,定奪,何如?上曰,依爲之。
都承旨金益熙曰,親臨試取,只給分數,則似無聳動之擧。今番入格閑良,其日設行殿試,以定座次,以爲文武對擧,卽日唱榜,何如?大臣之意竝如此,敢啓。上曰,依爲之。已上朝報
上在昌德宮。停常參·經筵。
上親臨春塘臺,行觀武才。
傳曰,儒生庭試十一日爲之事,言于該曹。
同副承旨洪處亮上疏。大槪,新授職名,亟賜改正,以安愚分事。答曰,省疏具悉。爾其勿辭察職。
校理蔡忠元等上疏。入啓。答曰,省疏具悉。誠如是則政院,似乎不察矣。爾等勿辭察職。
傳曰,政事,明日爲之。
備忘記,庭試文臣居首,承文權知李弘相,熟馬一疋面給。之次行司業李知白,豹皮一令。兵曹參議安獻徵,行護軍李行進,假注書金益廉,行護軍權侙,檢閱安後說,校書校理朴安期,典籍李觀海,各虎皮一令賜給。
獻納成楚客啓曰,昨日正言李殷相,引嫌而退,臣當爲處置,而素患反胃之症,猝然復作,終不得運動,同僚處置,以致經宿,怠慢之罪,在所難免,請命遞斥臣職。答曰,勿辭,退待物論。
刑曹判書鄭廣成上疏。大槪,舁疾上來,決無從仕之勢,本職及兼帶司䆃提調,竝乞遞免事。答曰,省疏具悉至懇。卿今上來,予甚喜悅,卿之固辭至此,本職當勉副焉。
副修撰金壽恒上疏。大槪,冒陳危懇,乞遞職名事。答曰,省疏具悉。爾其勿辭,調理察職。
弘文館啓曰,兩司引避退待,本館今當處置,而同僚或式暇,或以事故,皆不入來。臣等所見孤陋,在家同僚,明日待開門,竝牌招同參,何如?傳曰,允。已上朝報
傳曰,頃日閱武時,禁軍等人馬所傷幾何,馬兵等人馬所傷幾何耶?問啓。訓局謄錄
上在昌德宮。停常參·經筵。
兵曹,庭試武科殿試規矩,柳葉箭五矢三中,騎芻一次三中,落點。
刑曹啓目,順川郡守金時卨矣,前任博川郡守時,邑婢率畜罪,杖八十,贖,奪告身三等,何如?啓。依允。
玉堂箚子。大槪,正言李殷相,掌令李之馧,竝命出仕,獻納成楚客遞差。答曰,依啓。
校理蔡忠元上疏。大槪,家有可疑之疾,召牌之下,不敢不來詣闕門之外,而惶恐不敢入參處置之列,亟賜遞改,以便公私事,呈本院。
本院啓曰,校理蔡忠元牌召,來詣闕門外,家有可疑之疾,不敢詣□上疏到院,何以爲之?敢稟。傳曰,知道。上疏不必捧入。
掌令李之馧命召,病不進,依承傳罷職。
吏曹啓曰,臺諫有闕,政事,取稟。
院啓,人君喜怒,不可不愼,樞機之發,若或失中,則豈不有損於大聖人含弘之量哉?前正言兪瑒,身爲諫官,隨事論列,乃其職耳,而纔下勿辭之命,旋爲特遞之擧,繼之以情外之敎,此豈群下所望於殿下者哉?榻前還收之請,前後至再,而天聽愈邈,尙靳一兪,臣竊慨然于中。至於近侍之臣,居出納唯允之地,見君父過中之擧,倉卒陳啓,實出於憂愛之誠,而天怒震疊,一節加於一節,禁推之命,遽及於意慮之外,囚禁累日,景象愁慘,豈料聖明之世,有此無前之擧耶?竊爲殿下惜之,過勿憚改,旣垂訓於先聖,不遠而復,尤有光於盛德。請還收前正言兪瑒特遞,前承旨尹得說拿推之命。答曰,不允。以上朝報
有政。吏批,以吳竣爲大司憲,李尙眞爲持平,沈之源爲刑曹判書,洪命夏爲大司諫,尹文擧爲工曹參議,李觀海爲輸城察訪,李行進爲刑曹參議,宋國龜爲濟用參奉,鄭廣成爲知敦寧,許悅爲持平,尹汝徵爲相禮,朴世城爲司書,李梓爲輔德,李垕爲直講,蔡裕後爲禮曹參判,鄭後諶爲順川郡守,蔡忠元爲獻納,閔應協爲戶曹參議,元萬石爲全州判官,李時省爲奉禮,南部主簿李義一,東部主簿朴元震相換,直講單成楚客,典籍單李程,兼漢學敎授單李正英,前都事韓復胤,幼學辛邦俊,前監察朴安建,前別提鄭櫧,前縣監黃孝全,前司議朴垓,幼學具佶,今加通政,通政李德匡,今加嘉善,行雲溪守大龍,今加正義,年八十加資事承傳。
義禁府啓曰,來十一日春塘臺親臨庭試時,本府都事十員,皆將入場,本府入直一員,當直一員公事郞廳一員,試場禁亂官一員,竝假都事四員,令該曹依例差出,試場罷出間,使之察任,何如?傳曰,允。
傳曰,禁軍別將南斗柄,有八十偏母,爲先放送,論罪則追後與他人一體爲之事,言于禁府。以上禁府謄錄
以兵曹草記,傳曰,其日慮有此弊,以傷人者殺人之罪,論斷事,下令矣。何以至用棍劍,恣意打傷耶?事甚驚駭,不遵令軍兵,令都監査出處之。內下日記
兵曹啓曰,傳曰,頃日閱武時,禁軍等人馬所傷幾何,馬兵等人馬所傷幾何耶?問啓事,命下矣。禁軍別將南斗柄·趙必達等二人,皆被拿囚,故問於三廳別將,別單書入,而馬兵等人馬所傷幾何,則令都監書啓之意,敢啓。傳曰,知道。訓局謄錄
上在昌德宮。停常參·經筵。
司諫沈世鼎上疏。大槪,賤疾轉劇,乞賜遞免,附陳所懷,冀蒙裁擇事。答曰,省疏具悉。爾其勿辭,調理察職。
禮曹啓曰,各道朔膳封進,乃是臣子享上之禮,而自丁丑亂後,只封若干新産,每朔各殿應封物膳,大妃殿外,全然停廢,莫重享上之儀,久廢至此,不勝未安。上年本曹朔膳,復舊疊書朔善復舊啓稟,則姑徐事,命下,而今年則三名日方物,亦已復舊封進,則應封朔膳,亦在復舊之中,自五月爲始,各道朔膳依謄錄封進事,行文分付之意,敢啓。傳曰,近來連見三南馳啓,則癘瘕熾盛,死亡頗多云。驚懼之心,實切于中,予何心受此逐朔之享乎?其安之。
忠淸監司書目,上疏上送事。啓。答曰,省疏具悉卿懇。卿其勿辭察職,益用欽哉。
全羅監司李曼上疏。大槪,自江華府遞任上來,病伏江上,不得入謝新命,陳情乞遞職名事。答曰,省疏具悉。卿其勿辭,速往欽哉。
大司憲吳竣啓曰,頃日郊外擧動時,臣以別雲劍隨參,而依幕在於作門外遠處,日晩因就食先出,則連致雲劍之坐皆空。方在應推之中,不可一日冒居,請命遞斥臣職。答曰,勿辭,退待物論。
持平許悅啓曰,臣以四年積病之人,頃於春塘臺文官庭試時,力疾入庭,而精神昏憒,不能吟哦,終未免曳白,應在推勘之中,豈敢晏然忝在言地?請命遞斥臣職。答曰,勿辭,退待物論。
判尹李浣上疏。大槪,請削臣職名,亟行誅責,以正臣罪事。答曰,省疏具悉至懇,臺臣不知其時實狀,誤聞傳播之言,以致過當之論也。卿其勿辭,亦勿待罪。
兵曹判書元斗杓初度呈辭。入啓。傳曰,調理。
明日庭試讀券官,鄭太和·蔡裕後·申翊全·全尙·南老星·李行進·金佐明,對讀官,金壽恒·李正英·吳挺垣·沈棇·趙備·申混·朴承休·李延年·朴世城·權大運落點。
院啓,人君喜怒,不可不愼,樞機之發,若或失中,則豈不有損於大聖人含弘之量哉?前正言兪瑒,身爲諫官,隨事論列,乃其職耳,而纔下勿辭之答,旋有特遞之擧,繼之以情外之敎,此豈群下所望於殿下者哉?臣之苦口力爭,爲言路,非爲兪也,而天聽愈邈,尙靳一兪,臣竊惑焉。至於近侍之臣,居出納唯允之地,見君父過中之擧,倉卒陳達,實出於憂愛之誠,而天怒震疊,一節加於一節,禁推之命,遽及意慮之外,囚繫累日,景象愁慘,豈料聖明之世,有此無前之擧耶?臣竊爲殿下惜之,過勿憚改,先聖垂訓,不遠而復,有光聖德。請還收前正言兪瑒特遞,前承旨尹得說拿推之命。竝引嫌而退,俱在應推之中,勢難仍居臺職,請大司憲吳竣,持平許悅,竝命遞差。新除授持平李尙眞,時在全羅道全州地,請斯速乘馹上來事,下諭。答曰,不允。遞差事,下諭事,依啓。
本院啓曰,明日春塘臺庭試時,三司官員,例爲入侍,而憲府時無見在之員,今日內政官命招,爲政差出。且次官入侍,事甚苟簡,大司諫洪命夏,亦爲牌招肅拜,何如?傳曰,依啓。
武科試官,前試官仍用。
對讀官權大運,代金禹錫改落點。
傳曰,明朝,兵曹判書命招,使之入侍。
對讀官金禹錫臺諫,代沈榥改落點。已上朝報
有政。吏批,以任善伯爲掌樂正,南銑爲大司憲,成楚客爲掌令,金禹錫爲持平,尹益亨爲禮曹正郞。
義禁府啓曰,李台俊照律,南斗柄·趙必遠·尹天賚等議處事,命下矣。朴査覈狀啓,亦當回啓,而判義禁元斗杓,方在呈告中,待出仕稟啓之意,敢啓。傳曰,知道。禁府謄錄
本院啓曰,自前場屋紛擾濫雜之弊,皆由擧子輩帶人借寫,冒入而莫之禁故也。今此親臨策士,萬目聳觀,不可不各別嚴肅,以正士習,以尊國體。兵曹郞官·作門哨官·禁亂官等,如或仍踵前弊,不禁冒入,從重科罪,各司官員等,縱其書吏書寫,使隨擧子入場者,亦爲一一摘發治罪事,捧承傳知委,何如?傳曰,依啓。訓局謄錄
上在昌德宮。停常參·經筵。
卯時,日暈,內暈有兩珥,外暈上有冠,色內赤外靑。自巳時至酉時,日暈。
夜一更至四更,月暈。
上親臨春塘臺,設行文武科。
傳曰,前掌令李之馧敍用。
以李弘相爲事變假注書。
大司憲南銑榻前啓曰,愚陋如臣,前後洪私,涯分已踰,又叨匪據,固當惶感奔走之不暇,而頃者以二月朔各司坐不坐書啓中,禮曹等衙門坐起之日,尤甚不多之故,特下推考之命。臣於其時,忝在禮曹,方被推勘,決不可一刻仍冒,請命遞斥臣職。上曰,勿辭,退待物論。
大司諫洪命夏啓曰,出納之臣,見君父過當之擧,則隨事論列,乃其職耳。前承旨尹得說陳啓,斷無他意,而至有禁推之命,恐非盛德事也。請還收尹得說拿推之命。上曰,毋庸堅執,兪瑒事,停啓。
掌令成楚客啓曰,前承旨尹得說,身居近密,遇事論啓,乃其職耳。禁推之命,出於意外,恐非聖明優容之道,請還收尹得說拿推之命。上曰,不允。又所啓,大司憲南銑,引嫌而退。聞南銑各司坐不坐單子書啓,十日前已遞其職,非前判書所當之事,別無可避之嫌,請命出仕。上曰,依啓。帶推行公,又以爲嫌,其推考還收。前啓兪瑒事,停啓。
兵曹,口傳政事,三陟僉使尹全之。
吏曹啓曰,臺諫有闕,及新恩政事,取稟。傳曰,明日爲之。已上朝報
上在昌德宮。停常參·經筵。
辰時,日暈兩珥,白虹出自左珥,逶迤向南,未及右珥而止。巳時,日暈。
獻納蔡忠元啓曰,臣以無似,復叨新命,雖無萬一之報,亦當奔走之不暇,而纔以家患,不敢詣闕,旋卽肅謝,亦極惶恐,跼蹐屛伏,罔知攸措矣。伏見持平許悅,以庭試曳白,引嫌而遞,則臣亦曳白之一也。身負應遞之失,而虛帶職名,久未自列,今始來避,臣罪尤大,請命遞斥臣職。答曰,勿辭,退待物論。
全羅監司李曼上疏。大槪,病休江上,稽謝恩命,冒萬死再陳危悃,乞遞職名事。答曰,省疏具悉。予意已諭,毋庸固辭,調理,往欽哉。
平安監司書目,江東縣監韓明遠,曲護罪重之刑吏,甘心欺罔,用心無狀,爲人愚劣,罷黜事。
兵曹判書元斗杓上疏。大槪,陳情乞遞事。答曰,省疏具悉卿懇。如彼過當之言,勿爲介懷,安心勿辭,從速察職。
府啓,前承旨尹得說,身居近密,遇事進規,乃其職耳。禁推之命,出於意外,囚繫累日,景象不佳,豈料聖明之世,有此過當之擧哉?臣等論執,辭已竭矣,而兪音尙〈悶〉,群情悶鬱。請亟速收尹得說拿推之命。答曰,毋煩。
院啓,臣等將尹得說事,累日論列,而天聽愈邈,尙靳一兪,群情孰不悶鬱?出納之臣,見君父過當之擧,隨事論列,乃其職耳。尹得說之當初陳啓,出於憂愛之誠,而天怒遽震,至有禁推之命,囚繫牢狴,今旣累日,而尙未蒙渙解之澤,豈盛德事乎?臣等所以苦口力爭者,爲言路也,非爲得說地也。請還收前承旨尹得說拿推之命。獻納蔡忠元,引嫌而退,旣在應推之中,則勢難仍居臺職,請獻納蔡忠元遞差。各官妓生,旣是屬名於豐呈都監,則盛禮未行之前,士大夫不敢私自家畜,諸宮家亦不得圖出丘史,乃流來國法也。今番上京妓生,豐呈退定之後,自朝家姑令罷送,而多有仍留不送者,無非國綱不嚴之致也。士夫之仍畜者,及冒屬於宮家者,請令該院一一摘發刷還,俾無中間取舍之弊。答曰,依啓。尹得說事,不允。
有政。吏批,以朴世城爲正言,典籍單,新及第朴世模,引儀單,新及第崔景立。
吏曹啓曰,臺諫有闕,政事,取稟。已上朝報
春塘臺入侍時,領議政鄭太和所啓,臣見江華留守鄭世規狀啓,願以還上陳米,分給都下之民,待秋還糴,以爲改色之地云,此事未知如何。上曰,自京還捧,減其輸運之弊,似或便好,而但以虛名糶出,終無可捧之路則是可慮也。太和曰,若以士大夫名,懸保出給,則似無虛名出糶之患,而未知如何。上曰,然則以士大夫着保,可也。太和曰,其耗米不可全減,半減,似好矣。上曰,半減,可也。太和曰,先以五千石試爲分給,此意分付于漢城府·戶曹,自今年爲始,以試之,何如?上曰,使漢城府·戶曹官員各一人,專管此事,限秋成俾勿遞易,完了此事,可也。太和曰,以此意枚擧,回報于江華府,何如?上曰,依爲之。備局謄錄
上在昌德宮。停常參·經筵。
夜一更至五更,月暈。
大司憲南銑,刑曹判書沈之源,初度呈辭。入啓。給由。
校理南龍翼初度呈辭。入啓。給由。
府啓,前承旨尹得說,身居近密,隨事進規,乃其職耳。禁推之命,出於意外,囚繫累日,景象不佳,豈料聖明之世,有此過當之擧哉?兩司論執,辭已竭矣,而兪音尙閟,群情悶菀。請亟還收尹得說拿推之命。優老之典,聖王所先,或以食物,或〈以〉饗禮,崇養之道,無有所闕,而至於加階,則雖士大夫,必須曾經四品實職,然後乃得與焉,常漢輩老職,則絶無而僅有,先王立法之意,夫豈偶然哉?今者老人陞秩之命,出於格外,金玉之資,遍及下賤,文器之淆,莫此爲甚,其中至有纔以耆年,已蒙恩例,而尙且混同疊授者,此雖出於聖上優禮高年之意,而國家命德之器,不可如是濫雜輕施,以貽日後無窮之弊。請今番老職中四品實職,已行應授者外,其餘則皆令題給食物,初授加資,竝命改正。答曰,不允。加資改正事,問于大臣處之。
兵曹判書元斗杓再疏。大槪,更申微悃,乞遞職名事。答曰,省疏具悉。已諭,毋煩。已上朝報
備局啓曰,頃以北路擺撥,每站,馬撥各二匹,立待之意,分付矣。卽今北邊事機,似不緊急,馬撥立待,爲弊非細云,卽令停罷,依前以步撥,替傳文書,何如?答曰,允。
備局又啓曰,寧古塔入送軍兵,豫先整待,而日限已過,衙譯不來之由,急速移咨該部事,旣已定奪矣。北邊抄整砲手及應把馬匹,不可聚會,以待齎咨官回還,咨文末端,直以原咨所示,師期旣過,更無等待之事,且値農節,民事亦重,所聚人馬罷遣之意,措辭撰出,似爲宜當,以此分付承文院,何如?答曰,直以罷遣爲言,似未妥當。聚會軍兵夫馬已久,而師期已過,衙譯無出來之期,會寧一邑,似難獨辦糧草,不得已發遣隣邑以待之意,措辭,似當。備局謄錄
禁府啓曰,擧動及設場時,本府都事,多率羅將,呵禁雜人,乃是舊規,而今十一日春塘臺庭試時,許多儒生爭先亂入之際,羅將等,依例禁斷,此實渠輩職事。赴試監察一員,因此爲咎,昨日茶時,捉致羅將朴英吉,決笞三十。雖以體例言之,本府卽王獄重地也。雖法曹法司,移牒相報,然後推治,而今此監察,亦以赴試之士,非但任意捉去,至於禁亂羅卒,乘忿治罪,則後弊難防,令攸司考例,稟處,何如?傳曰,事甚駭異,其監察,先罷後推。禁府謄錄
訓鍊都監啓曰,云云事,傳敎矣。聚會馬兵將官及各哨旗隊摠等,覈問禁軍打傷之人,則渠等以爲禁軍等,不能衝突步兵之陣,馳走往來於馬兵陣傍,不意掠奪頭具弓矢等物,故馬兵一時追出,爭奪所奪之物,以致如此,全不知某某人之所打傷云。參其形勢,實難的知,而莫重査處之事,不敢以無憑査得,有所仰達。又招被傷禁軍問之,則以爲或有見傷於步軍,或有被傷於馬兵,而紛沓中不能辨旗隊,奚暇記其人之面目,能告於今日乎云矣?彼此軍兵之所告如此,被傷之人,理無自首,勢難査出,極爲惶恐,但所領別將,今方拿囚,則領下將官,均有其責,該領哨官及旗隊摠,竝爲決棍,以懲其將來,何如?傳曰,依啓。訓局謄錄
上在昌德宮。停常參·經筵。
大司憲南銑,校理南龍翼再度呈辭。加給由。
漢城府啓曰,以本府老人單子,書啓草記,傳曰,知道。旣爲稱冤則似不可異同,一體施行事,傳敎矣。當初捧單之時,視爲尋常,無意呈納,加資命下之後,爭相希冀,稱以落漏,始爲呈單,而或不無冒年加錄之弊,申飭五部,使之躬自聞見,覈其眞僞,又爲取考府上戶籍,則年歲相準者八十人,士族,曾受折衝加資者三人,士人一人,士族婦女三人,此外六十二人內,十六人則冒年呈單,故還爲出給,四十六人則元不入籍,年歲冒錄與否,無憑可考,不得已本里尊位及頭頭人着名,一一査考,竝爲秩秩開錄,別單書啓之意,敢啓。傳曰,知道。令戶曹·吏曹,依前擧行,而不入籍類,勿施,可也。
傳曰,政事,明日爲之。
戶曹參議閔應協初度呈辭。入啓。遞差。
府啓,前承旨尹得說,身在近密,隨事進規,乃其職耳。禁推之命,出於意外,囚繫累日,景象不佳,豈料聖明之世,有此過當之擧哉?兩司浹旬論執,猶不知止者,非敢爲得說地也。請亟還收尹得說拿推之命。答曰,勿煩。
刑曹啓目,甕津縣令李惟源矣,致敗船,以地方官不爲牒報,罪杖八十,贖,奪告身三等,私罪。啓依允。
院啓,請還收尹得說禁推之命。答曰,亟停,勿煩。
忠淸監司書目,懷德呈,以執義宋時烈病重,上去不得事。傳曰,遞差。已上朝報
備局啓曰,今此齎咨官之行,不可無譯舌,依近例,義州小譯,別爲擇定,一行人馬,豫先整待,路費所用之物,依他給送事,分付平安監司,而該曹應給盤纏,亦速磨鍊題給,何如?傳曰,依啓。此事係于軍期,不可稽緩,使之急速作行,以示驚動之意,可也。備局謄錄
義禁府啓曰,以金穡元情公事判付內,放送議處事,命下,而金穡,以京畿監司狀啓,凌辱土主之罪,移義禁府處置事,刑曹覆啓蒙允,不得放送之意,敢啓。傳曰,其報狀之言不實,置之,可也。禁府謄錄
以禁衛營粘目,傳曰,恣意用棍劍而不知止,事極驚駭,馬兵別將,刑推得情,其餘竝照律處之。
上在昌德宮。停常參·經筵。
卯時辰時,日暈兩珥。巳時午時,日暈。
大司憲南銑三度呈辭。入啓。只遞本職。
義禁府啓目,粘連忠淸監司啓本云云。扶餘縣監朴,臺諫旣已論啓,自下不敢擅便,上裁,何如?啓罷職放送。
忠淸監司書目,水虞候金孝德罷黜事。
校理南龍翼三度呈辭。遞差。
刑曹判書沈之源再度呈辭。加給由。
傳曰,明日晝講爲之。
兵曹啓目,粘連忠淸監司狀啓云云。國家設科,至嚴且重,當初減數出榜,已極可駭,而罷場累日之後,仍爲還聚,改出榜目,尤極驚駭。庇仁縣監李訔·馬梁僉使李時郁,竝罷黜,何如?啓依允。
慶尙監司書目,知禮縣監宋協病重,罷黜事。
院啓,近密出納之臣,見君父過當之擧,隨事論列,乃其職耳。前承旨尹得說之當初陳戒,出於憂愛之誠,而天怒遽震,囚繫累日,尙未蒙渙解之澤,此豈臣僚所嘗望於聖明者哉?兩司論執,已浹一旬,而天聽愈邈,迄閟一兪,群情菀悶,久而益甚。請收前承旨尹得說禁推之命。答曰,不允。
府啓,前承旨尹得說,身在出納之地,職思惟允之道,隨事進規,斷無他腸,而禁推之命,出於意外,囚繫半月,景象不佳,豈料聖明之世,有此過當之擧哉?兩司論執,辭意已竭,而猶不知止者,竊恐其有害於聖德也,非敢一毫爲得說地也。請亟還收尹得說拿推之命。答曰,不允。
吏曹判書李厚源上疏。大槪,冒陳危懇,亟許遞改事。答曰,省疏具悉。卿其勿辭,安心往來。仍傳曰,給由馬·澆奠床備給。以上朝報
有政。吏批,以金壽恒爲校理,柳俊昌爲獻納,洪茂績爲右參贊,李晩榮爲執義,崔櫓爲監察,李程爲司書,朴安期爲甕津縣令,洪茂績爲知義禁,李知白爲江東縣監,尹芝男爲奉常主簿,尹鏶爲司僕寺正,李惕然爲戶曹參議,李得然爲義盈庫主簿,鄭維城爲大司憲,吳竣爲左參贊,典籍單金之聲,直講單蔡忠元,待敎單安後說,承文副正字段丁昌燾。
兵曹啓曰,兩處營將,旣已差出,其他營將,亦將連續差送,而朔數則頃者全州營將柳遐啓下時,以二十四朔定限矣。齎去事目,今當磨鍊,而營將乃是客官,稍豐其廩料,然後可以支遣,令備局取考前例,從優磨鍊啓下,何如?傳曰,允。備局謄錄
義禁府啓曰,以金穡不得放送草記,傳曰,其報狀之言不實,置之,可也事,命下矣。金穡,依前判付,放送之意,敢啓。傳曰,知道。禁府謄錄
上在昌德宮。停常參·經筵。
以宗廟奉審,晝講停。
吏曹啓曰,以憲府啓辭,傳敎矣。問于大臣,則領議政鄭太和議,已經四品實職,年滿八十者陞堂上,自是常典,而此外則或出於一時特恩,曾在先朝,亦有纔以年八十陞資,而旋因應施優老之恩,又爲變品,雖似疊授,此固不常有之例也。頃日榻前,筵臣陳達,今番加資之過濫,聖明以此輩餘日無多,業已命下,不可還收爲敎,臣誠感激聖意而退矣。今者憲府論啓,出於執法,臣不敢更容他議,至於庶人·公私賤之類,竝授金玉之資,不但有猥雜之弊,冒增年歲,亦無以査辨,非曾有職名而混參者,尤宜釐正,伏惟上裁。領敦寧府事李景奭議,常典之外,特加曠世之典者,此實優老之盛典也。臺議固出於重名器,而優老之典,似不可以常例論之,纔施曠世之恩,施爲反汗之歸則未知如何。先朝有已行之例,聖上有餘日無多之敎,臣於此不敢有所別議焉。至於冒年濫受之弊,合行査正,伏惟上裁。左議政臣金堉議,與領議政鄭太和議同,領中樞府事李敬輿議,與領敦寧府事李景奭議同,大臣之意如此,伏惟上裁。傳曰,依原任大臣等議施行。
弘文館啓曰,新除授校理金壽恒,時在京畿楊州地,經筵入番事緊,請斯速乘馹上來事,下諭。傳曰,允。
傳曰,明日晝講爲之。
府前啓,前承旨尹得說拿推之命還收事,停啓。
正言李殷相上疏。大槪,病重乞遞職名,仍陳沿路民弊事。答曰,省疏具悉。所陳弊瘼,當令廟堂議處,爾其勿辭,調理察職。
院啓,兵曹判書元斗杓,旣往之事,到今不必提起,而臺諫纔以請罷發論,至形於避辭,則亦一彈駁也。其所自處之道,與前有異,固當屛縮,以謝物論,而擧動之日,承召侍衛,雖出於不得已,厥後循例陳疏,終不引咎,遽爾出仕,晏然參政,重臣處身,不當如是,物情皆以爲可駭。兵曹判書元斗杓,請命遞差。前啓尹得說事,停啓。答曰,不允。已上朝報
以申景琥爲京畿水使。
金應海爲摠戎使。備局謄錄
李彙晉爲假注書。
上在昌德宮。停常參·經筵。
夜一更月出時,月色赤。四更,月犯心後星。
獻納柳俊昌啓曰,無狀小臣,累叨匪據,絲毫未補,瀆擾是事,臣誠惶悚,無地自容,第以前獻納蔡忠元,旣以頃日庭試曳白,引避見遞,則臣亦入庭,未及製進者也。方在應推之中,何敢晏然於臺次乎?請命遞斥臣職。答曰,勿辭,退待物論。
大司憲鄭維城啓曰,庸陋愚臣,素乏寸長,猥蒙洪造,躐躋宰秩,前後忝竊,無非不堪當之任,涯分已溢,恒懷悸慄,不意玆者,又叨匪據,拜命兢惶,撫躬增惕,當此紀綱頹敗,言路杜塞之日,風憲之長,固非如臣疲劣所可承當。況臣前忝禮部時,一朔之內,開坐不多,方被推勘,旣在應遞之中,不可一刻苟冒,而適緣賤疾,未卽引咎自處,今始來避,臣罪尤大,請命亟罷臣職。答曰,勿辭,退待物論。
刑曹判書沈之源三度呈辭。加給由。
兵曹啓目,海美縣監吳世彦矣,格軍等迄未充定,闕點亦至三名,私罪,決杖一百,邊遠充軍,告身盡行追奪。啓依允。
傳曰,今日晝講停。
院啓,兵曹判書元斗杓,旣往之事,到今不必提起,而臺諫纔以請罷發論,至形於避辭,則亦一彈駁也。其所自處之道,與前無異,固當屛縮,以謝物議,而擧動之日,承旨侍衛,雖出於不得已。厥後循例陳疏,終不引入,遽爾出仕,晏然參政,重臣處身,不當如是,物情皆以爲可駭,兵曹判書元斗杓,請命遞差。獻納柳俊昌,引嫌而退,旣在重推之中,勢難仍居臺職,獻納柳俊昌,請命遞差。
府啓,大司憲鄭維城,引嫌而退。方在重推之中,似難仍居臺憲。大司憲鄭維城,請命遞差。
吏曹啓曰,守令有闕,政事,取稟。
府前啓,老職改正事,停啓。已上朝報
義禁府啓曰,金穡議處,南斗柄·趙必達等照律事,命下,上言五度,亦已啓下,當爲回啓,而判義禁元斗杓,方在被論中,不得議啓之意。敢啓。傳曰,知道。禁府謄錄
答院曰,依啓。元斗杓事,殊涉已甚,勿爲煩論。
答府曰,依啓。
以備局粘目,傳曰,依回啓施行,而平安監司許積,盡心職事至此,誠爲可嘉,特賜熟馬一疋。
傳曰,政事,明日爲之。出朝報
上在昌德宮。停常參·經筵。
夜一更月出時,月色赤。
吏曹啓曰,近來侍從之臣無故者,其數無多,每於三司闕員差出之時,備望乏少。今者文臣庭試,入庭不作之員,竝皆被推,臺諫差出之後,輒以應推引避,大爲紛紜,若除此應推之人,則絶無可擬者。前於榻前,大臣以旣以推考,引避見遞,則是亦緘答,罰固已行,推考承傳爻周之意,陳啓蒙允。臣厚源,亦爲入侍,分明記得。今番庭試被推人中,已爲除授兩司,引避見遞之人,似當依前定奪,勿拘推考,今後閑漫被推之類,以此定式施行,何如?傳曰,依啓。
禁府照目,李圾等刑問七十二次,宋相弼十四次,金興祖八十八次,李廷顯一百二十九次,金繁七十次,尹天賚一次,不服,竝只加刑。啓依允。又啓目,尹得說原情云云,上裁。啓收命勿遞,以待物論之言,其可謂有君乎?照律處之。
左議政金堉箚子。大槪,請令禁府次官,速決尹得說等事。答曰,省箚具悉。箚辭至此,亟令次官處決,尹天賚,亦收加刑之命,竝一體照斷。
戶曹參判辛啓榮初度呈辭。入啓。給由。
全羅監司李曼上疏。大槪,退伏未安,扶曳出謝,而疾病·事勢,俱難赴任,冒死三疏,懇乞遞免事。答曰,省疏具悉卿懇。如此無根之言,不可介懷,安心勿辭。
兵曹,前海美縣監吳世彦,鍾城府充軍。啓。
兵曹啓曰,吳世彦決杖一百,發邊遠充軍事,旣已命下矣。令水使拿致營門,依例決杖後,配所發送之意,水使處知會,何如?傳曰,允。
全羅監司書目,南原呈,以掌令崔蘊病重,上去不得事。啓遞差。
院啓,臣等之論兵曹判書元斗杓之事,不過以士夫廉隅責之,而殿下以殊涉已甚爲敎,臣等竊惑焉。聖明之眷遇,雖出尋常,而物議喧騰,臺論旣發,其在自處之道,與前有異,何可循例陳疏,晏然出仕乎?重臣處身,不當如是。兵曹判書元斗杓,請命遞差。答曰,毋庸堅執。已上朝報
有政。吏批,以姜元禧爲知禮縣監,沈之源爲大司憲,曺時亮爲校書校理,李道彬爲海美縣監,張汝衎爲庇仁縣監,金自晦爲軍器判官,鄭維城爲禮曹判書,權格爲典籍,李惟謙爲內侍敎官,徐必遠爲副修撰,蔡忠元爲獻納,洪處大爲檢詳,尹澄之爲說書,洪茂績爲刑曹判書,尹惟晉爲儀賓都事,沈爲判決事,舍人單洪處大,校書博士單全洽,校書著作單孫志。
吏曹啓曰,臺諫有闕,政事,取稟。傳曰,明日爲之。出朝報
義禁府啓曰,以左議政箚子,傳曰,亟令次官處決,尹天賚亦收加刑之命,竝一體照律事,命下矣。臣□□今直摠府,卽當啓請晝仕,而臣亦以摠管,方赴禁軍都試處,旣爲開場之後,勢難中止,不得已明日開坐,當爲稟啓,而王獄極其重大,臣等二人獨爲照勘,實爲未安,知義禁一員,令該曹速爲差出,同參照入,何如?傳曰,不必差出,明日爲之,可也。禁府謄錄
上在昌德宮。停常參·經筵。
禮曹判書鄭維城上疏。大槪,宗伯重任,元不近似,而數日之內,纔遞旋授,有同己物,不敢晏然承當,冒死陳情,懇乞遞免事。答曰,省疏具悉。此是曾前已定之事,有何不安之嫌?安心勿辭察職。
右副承旨徐元履上疏。大槪,內傷之症甚重,決難供職,冀蒙恩遞事。答曰,省疏具悉。勿辭,調理察職。
弘文館啓曰,新除授副修撰徐必遠,時在忠淸恩山地,經筵入番事緊,請斯速乘馹上來事。下諭。傳曰,允。
侍講院啓曰,新除授說書尹澄之,時在京畿驪州地,書筵入番事緊,請斯速乘馹上來事,下諭。傳曰,允。
院前啓,兵曹判書元斗杓遞差事,停啓。
禁府照本,尹得說矣,慢侮君上之罪,決杖九十,徒二年半流段,公罪,贖。啓。傳曰,照律除良,削黜,決杖安徐。又照本,南斗柄·趙必達段,杖八十,尹天賚段,杖一百,贖,公罪。啓。傳曰,尹天賚削職,趙必達一百決杖,南斗柄降一資。已上朝報
傳曰,其將受罪,則其卒不可無罪,禁軍左右各領各其別將,從重決杖,以嚴軍律事,分付。
有政。吏批,以閔光熽爲兵曹佐郞,蔡裕後爲兼知義禁,柳俊昌爲掌令,安汝恒爲監察。
上在昌德宮。停常參·經筵。
政院啓曰,今日中禁差定時,該部官員,各率閑良,依例來待,以備揀擇,而北部官員,最晩來到,稱以所得閑良,爲諸宮家諸上司所奪去,當該書員,因逃避不現云。該官不職之狀,誠爲可駭,令該曹汰去。諸宮家諸上司所爲,亦甚無理,逃避書員,跟捉嚴問,果非誣訴,則宮家掌務首書吏,竝依法推治,何如?傳曰,允。
同義禁呂爾載·申翊全啓曰,南斗柄等議讞之際,非不謹審,而律文所載,不敢輕重,循例照入,致有玩法之敎,臣等看來震悚,措身無地,冒死待罪。傳曰,知道。勿待罪。
戶曹判書李時昉初度呈辭。入啓。給由。仍傳曰,遣內醫看病。
京畿監司書目,楊州呈,以禮曹參判蔡裕後上疏上送事。啓。答曰,省疏具悉。卿其勿辭,從速調理上來。又書目,楊州呈,以校理金壽恒上疏上送事。啓。答曰,省疏具悉。爾其勿辭,調理上來。
大司憲沈之源上疏。大槪,病重乞遞事。答曰,省疏具悉。卿其勿辭察職。
兵曹判書元斗杓初度呈辭。入啓。給由。
府啓,閫帥·邊將·軍官子弟之不得赴試於其道,新立事目,極其嚴明,而黃海兵使閔震益之子鼎,以京居之人,公然赴試,至於參榜,其越法冒赴,極爲駭愕。閔鼎拔去榜中,其時試官不有事目之罪,閔震益身居閫任,遣子赴擧之狀,俱極寒心。請其時試官罷職。兵使閔震益,從重推考。推考緘答,乃告君之辭,從容措語,備陳事實而已。今見平安監司許積推考緘辭,則奪取黃袱數款剩語,極爲悖慢,許積以秩高藩臣,非不知事體之至嚴,而乃敢如是,事甚可駭,請平安監司許積,從重推考。答曰,依啓。
院啓,近來百體顚倒,官方多紊,武弁之濫資移職,罔有定規。李汧以刑曹正郞,超授金海府使,已爲驟陞而又躋堂上,李華岳以堂下僉使,遽授營將,李仁夏以前縣監,纔除都摠經歷,而又授營將。爵祿者,所以礪世磨鈍也。得之者旣無功勞,則不得者必生希覬,豈可輕加資級,使名器不重乎?且成釴·申檀俱以堂下,陞資爲僉使,而或未半載,或未準限,移付軍職,邊鎭之設,豈只爲此輩陞資之階梯而已乎?請李汧·李華岳·李仁夏,加資改正,成釴·申檀仍任準期。答曰,此出於乏人不得已也。何必如是論也?
黃海道武科試官應罷,豐川府使朴翰男,谷山郡守金成一,前甕津縣令李惟源。
汰去北部主簿李振呂。以上朝報
備局啓曰,淸譯前僉使金敬信,本以六鎭之人,爲本司所招,挈妻子來寓京中,渠身,隨行於戎馬,奔走於瀋陽,備嘗艱險,喫盡辛苦,雖憑口舌之功,亦多服事之勞,今則年老而事閒,料薄而窮乏,許多食口,無以資賴,將欲還歸故鄕,提携遠行,路長難達,呈狀于本司,辭意悲苦,其情良可戚矣。今若量題食物,救其飢乏,帖給刷馬,濟其行役,則國有紀勞之典,而渠亦含感於餘生矣。臣等觀其狀辭,悶其永還,敢此煩啓。傳曰,允。備局謄錄
上在昌德宮。停常參·經筵。
自巳時至酉時,日暈。
夜四更月出時,月色赤。四更五更,月暈兩珥。
大司憲沈之源上疏。大槪,乞遞本職事。答曰,省疏具悉。卿辭至此,當勉副焉。
兵曹判書元斗杓再度呈辭。加給由。
院啓,臣等伏承聖批,以乏人不得已爲敎,臣等非不知今日之乏人,而國家用人之規,必歷試中外,顯有聲績,然後方可有擢用之擧,而今此李汧·李華岳·李仁夏等,俱以年少武弁,旣少履歷,又無功勞,一朝驟陞,物論俱駭,礪世磨鈍之道,豈容如是哉?且成釴·申檀等事,尤涉無據,纔除僉使,旋授內職,邊遠之地,人所厭憚,於渠則便矣。設鎭置將之意,豈但爲陞資之階梯而已乎?請李汧·李華岳·李仁夏加資改正,成釴·申檀仍任準期。答曰,已諭,毋煩。已上朝報
以平市提調鄭維城啓辭,傳曰,竝依啓辭施行,而非捧承傳之難,誠在於檢飭奉行之難,如有違令者,卿其嚴飭,一一摘發,入啓重處,則庶祛此弊,惕念爲之,可也。氷軍減定事,令該衙門議處。
上在昌德宮。停常參·經筵。
自卯時至酉時,日暈。
大司諫洪命夏初度呈辭。入啓。給由。
戶曹判書李時昉再度呈辭。加給由。
右副承旨徐元履辭職再疏。答曰,遞差。
同副承旨洪處亮上疏。大槪,母病危重,乞遞職名,專意救護事。入啓。答曰,遞差。
吏曹啓曰,臺諫及承旨有闕,政事,取稟。
政院啓曰,承旨二員有闕,右承旨臣翧,左副承旨臣之漢,皆連有式暇,廳中位不齊,未有甚於此時,且臺諫有闕,而明明日是國忌,明日是齋戒,政事何以爲之?敢稟。傳曰,過國忌後爲之。
院啓,國家用人之規,必歷試中外,顯有聲績,然後方可有擢用之擧,而今此李汧·李華岳·李仁夏等,俱以年少武弁,旣少履歷,又無功勞,一朝驟陞,物論俱駭,礪世磨鈍之道,豈容如是哉?且成釴·申檀等事,尤涉無據,纔除僉使,旋授內職,邊遠之地,人所厭憚,於渠則便矣。設鎭置將之意,豈但爲陞資之階梯而已乎?請李汧·李華岳·李仁夏加資改正,成釴·申檀仍任準期。答曰,勿煩。
兵曹判書元斗杓三度呈辭。加給由。
府啓,統營乃三南海防第一鉅鎭,而國家財力殫聚之地也。統制爲任,所係莫重,而朝廷差遣,未免循資例除。前所受任者,擧皆貪庸,海卒之怨苦,軍儲之耗竭,其來久矣。統制使黃瀗,本無名稱,徒以一時之功,躐躋宰列,累授閫任,所當感激國恩,盡心公事,而到處貪黷,無所顧忌。曾爲平安兵使時,留營木四百同,稱以換色,公然取出,換置輕貨,及其遞歸,沒數載來,西路之人,至今唾罵。及授本職之後,猶踵舊習,督聚列邑工匠,逐日營作,無非肥己之資。至於軍政重事,不暇顧念,且三南有船材處,托以貿販,多造船隻,咸置於湖庄,或自出賣,盡歸於私用。沿海船材,國禁至嚴,許多各鎭堡,戰船造作,已有財竭之虞,而身爲閫帥,先自偸用,罔有紀極,其私役海卒,濫費公貲,專事肥己之狀,極爲痛駭。前後貪贓之迹,若是狼狽,此而不治,則將無以懲戢武夫貪汚自恣之罪,請統制使黃瀗,拿問定罪。答曰,不允。已上朝報
傳曰,今下弓矢,廣梁僉使林峻處給送。
以前縣監朴大相上疏。答曰,省疏具悉。深嘉爾愛君憂國之誠,可不體念焉。所陳事,當令廟堂議處。
上在昌德宮。停常參·經筵。
昧爽,白雲一道如氣,起自西方,直指巽方,長竟天,廣尺許,良久乃滅。辰時巳時,日暈。午時,日暈,暈下有履,色內赤外靑。申時酉時,日暈兩珥。
大司諫洪命夏再度呈辭。以國忌齋戒,留政院。
兵曹啓曰,黃海兵使閔震益之子鼎,以京居之人,公然赴試,至於參榜,拔去榜中事,臺諫論啓蒙允,閔鼎拔去榜目,付標之意,敢啓。傳曰,知道。
禁府啓目,金興祖刑問六十九次,宋相弼十五次,李圾等七十二次,李廷顯一百三十次,金繁七十一次,黃得秋一次,竝只不服,加刑。啓依允。已上朝報
上在昌德宮。停常參·經筵。
視事,以國忌正日,停。
京畿監司書目,楊州呈,以禮曹參判蔡裕後再疏上送事。
戶曹判書李時昉三度呈辭。以國忌齋戒,留政院。
傳曰,明日晝·夕講爲之。
全羅監司書目,益山郡守金壽昌,落馬重傷,呈辭狀,已爲發行,罷黜事。
兵曹判書元斗杓上疏。大槪,冒陳危迫之情,懇乞遞免事,留本院。以上朝報
上在昌德宮。停常參,只晝·夕講。
晝講入侍時,特進官尹絳,同知事李時楷,參贊官鄭知和,侍讀官金壽恒,檢討官吳挺垣,假注書李彙晉,記注官韓希卨,記事官安後說,講詩傳國風召南,自羔羊之皮,止標有梅三章章四句。
夕講入侍時,特進官李浣,同知事李時楷,參贊官南翧,侍讀官金壽恒,檢討官吳挺垣,假注書李彙晉,記注官韓希卨,記事官安後說,講大學衍義,自盧杞開元宰相,止深察之。
大司諫洪命夏留院呈辭。入啓。加給由。
戶曹判書李時昉三度呈辭。加給由。
兵曹判書元斗杓留院上疏。答曰,省疏具悉至懇。予之所見,與前無異,決不可輕遞重任,安心勿辭,從速出仕。
答禮曹參判蔡裕後疏曰,省疏具悉。卿其毋庸固辭,從速上來。
傳曰,明日晝·夕講爲之。
執義李晩榮,持平金禹錫啓曰,黃海兵使閔震益,不有事目,遣子赴試之狀,極爲可駭,臣等相議論列,而竊以爲擬罪之輕重,自在於緘答之後,故只以推考論啓矣。今聞物議,以律不當罪,爲非云。臣等論事疲軟之失著矣。請命遞斥臣等之職。答曰,勿辭。
院啓,國家用人之規,必歷試中外,顯有成績,然後方可有擢用之擧,而今此李汧·李華岳·李仁夏等,俱以年少武弁,旣少履歷,又無功勞,一朝驟陞,物議俱駭,礪世磨鈍之道,豈容如是哉?且成釴·申檀等事,尤涉無據,纔除僉使,旋授內職,政體之顚倒,莫此爲甚,設鎭置將之意,豈但爲陞資之階梯而已乎?請李汧·李華岳·李仁夏加資改正,成釴·申檀仍任準期。答曰,勿煩。
府啓,統營,乃三南海防第一巨鎭,而國家沿海財力殫聚之地也。統制爲任,所繫莫重,而朝廷差遣,未免循資例除,前後受任者,擧皆貪庸,海卒之怨苦,軍儲之耗竭,其來久矣。統制使黃瀗,本無小善,徒以一時之功,躐躋宰列,累授閫任,所當感激國恩,盡心公事,而到處貪黷,無所顧忌,專以剝割肥己爲能事。曾爲平安兵使時,營儲木四百同,稱以換色,公然取出,轉賣輕貨,及其遞歸,沒數載來,西路之人,至今唾罵。及授本職之後,猶踵舊習,督聚列邑工匠,逐日營作,無非己私。且各邑所在營屬穀物,遍給民結,督捧細木,厥數不知其幾百同,而終無置處,至於三道有船材處,托以貿販,多造船隻,或置之於湖庄,或載私卜,出沒於京江,公家之財用有限,此人之壑欲難盈,而自知其瓜期不遠,惟以充足爲事,其所以軍情之積失,戎務之抛棄,固不暇言,而當此風和之日,脫有緩急,則閫寄之重,將何所恃乎?前後貪婪之迹,若是狼藉,臣等所論,實非尋常風聞之比,若不重究,則將無以懲戢武夫貪汚自恣之罪,請統制使黃瀗,拿鞫定罪。黃海兵使閔震益,身爲閫帥,遣子赴試於其道,其不有事目,無所顧憚之狀,極爲駭愕,請黃海兵使閔震益,罷職不敍,其時試官等,竝依事目定罪。答曰,不允。閔震益事,觀其緘辭而處之未晩,試官等,旣已罷職,毋庸煩論。
有政。吏批,以蔡裕後爲大司憲,白弘一爲谷山郡守,朴宗寧爲豐川府使,沈之源爲右參贊,呂爾亮爲益山郡守,鄭時諶爲典籍,金櫓爲北部主簿,柳椐爲直講,郭齊華爲兵曹佐郞,李必韞爲假引儀,丁彦璜·李惕然爲承旨,成均博士單金之沅,學正單崔俊秀,學錄二單趙相漢·曺挺宇,學諭二單李濟·南宮鈺,著作單崔勁。
夕講入侍時,同知事李時楷所啓,鏡城判官成震丙,頃以染病,幾至死域,近聞又得加病,方在死生中,待差赴任,遲速難必,且鏡城曠官已久,不可無變通之擧矣。上曰,此非無故不往之比,改差,可也。參贊官鄭知和所啓,臣久忝戶曹審察曹中弊端,錢穀會計,是莫大之政,而所屬各司會減之事,因循姑息,極爲寒心。凡上下之物,用卽會減,在所當然,至於假下之物,從其實入,卽爲計減,其餘亦爲還爲會錄,尤不可不已,而事有不然,其來已久,各司之未會減,甚者幾至於十餘年云。或以已盡下之物,謂有遺在,而使之取用,故下人稱冤。或有假下未盡用之物,而更爲加下,未免遺失,此無非不卽會減之致也。以此月纔入啓,會計遺在,亦是虛簿也。無遺在而未會減之各司,則下人切願其會減,有假下而未盡用之各司,則下人惟恐有會減,二者俱有弊,而見欺於姦吏者爲尤甚。已往之事,雖難追治,將來不可任他前習。臣意今後該曹,於各司上下之物,逐朔考準,該官會減之報,一無欠頉,然後成送解由於該曹,方許陞遷,而非獨參下官爲然。凡係上下會減之各司,雖參上以上,亦一體爲之,則庶可盡心,以仕滿未遷爲慮,似無前日之弊矣。臣曾在本曹,與判書李時昉,語及此事,其意亦然,故今此敢達矣。李時楷曰,京官亦有解由,而法令解弛,不爲遵行矣。上曰,承旨之言,是矣。今後令該曹嚴明分付,依此施行。知和曰,注書金澄,來自染家,不敢出入近密之地,又聞落傷又重云。今姑遞差,使之調理,而前差假注書,仍爲察任,何如?上曰,依爲之。出擧條李時楷曰,今番庭試時,入庭不製,被推人員之數甚多,注擬之際,無以備望,甚可悶也。鄭知和曰,凡推考,以一事同被者,則必待其各人緘答之齊到,方爲勘入。今則一體催促爲之,而隨到隨捧,不至遲久,則似好矣。上曰,依此分付,速爲畢推,可也。出擧條朝報
特進官李浣所啓,前日入侍時,馬兵等所着甲衣,方欲改造,而衣次靑布,末由措備,當以木綿入染造作矣。上曰,以木綿入染,則色不好,而亦不堅緻,平安監司處,必有所儲靑布,問于該曹知數,然後取用,可也事,下敎矣。取考戶曹置簿,則平安監營所在靑布,一千六百餘同矣。上曰,甲冑改造者幾領,而靑布應入之數,幾何?浣曰,改造甲,五百餘領,新設一哨軍兵所着及諸將官甲冑竝計,則七百八十餘部,應入靑布九十八同零,當以一百同,乃可造作矣。上曰,大靑布一百同,取用,宜當。浣曰,甲衣內供木綿磨鍊,則亦至十餘同,而無出處,內供木同,取用於兵曹,何如?上曰,依爲之。兵曹謄錄
上在昌德宮。停常參,只晝·夕講。
晝講入侍時,知事吳竣,特進官李浣,參贊沈之漢,侍讀官金壽恒,檢討官趙備,假注書李彙晉,記注官韓希卨,記事官安後說。講詩傳國風召南,自嘒彼小星,止各盡其道而已矣。
夕講入侍時,知事南銑,特進官申翊全,參贊官鄭知和,侍讀官金壽恒,檢討官趙備,假注書李彙晉,記注官韓希卨,記事官安後說,講大學衍義,自盧杞秉政,止不明之罪也。
大司諫洪命夏三度呈辭。遞差。
左副承旨丁彦璜上疏。大槪,風病甚重,冒死乞遞事。答曰,省疏具悉。爾其勿辭,調理察職。
全羅監司李曼上疏。大槪,父母墳,在忠淸道海美地,今於拜辭下去之際,枉道省掃事。答曰,省疏具悉。卿其依願往省。
政府,翰林取才,洪柱三·李堥,綱目略。
晝講時,榻前院啓,李汧·李華岳·李仁夏加資改正,成釴·申檀仍任準期事。上曰,勿煩。
府啓,請統制使黃瀗拿問定罪。黃海兵使閔震益,身爲閫帥,送子赴試於本道,至於參榜,而不有事目,無所忌憚之狀,極爲駭愕,如此之類,自有曾前已行之律,何必待其緘辭而後處之乎?請黃海兵使閔震益罷職不敍,其時試官,竝依事目定罪。新除授大司憲蔡裕後,時在京畿楊州地,請斯速乘馹上來事,下諭。答曰,不允。黃瀗事,風聞未必盡信,更加詳察處之,下諭事,依啓。
禮曹判書鄭維城,檢閱李之翼,實錄奉安事,慶尙道出去。
禮曹判書鄭維城書目,旣已奉使出外,本職及兼帶等任,竝令該曹處置事。啓下吏曹。已上朝報
以備局粘目,傳曰,監司李應蓍,盡心職事,親歷邊堡,深山窮谷,無處不到,點閱器械,至於細大不遺,如是詳悉馳啓,此乃數十年內所未有之事,極爲嘉尙,特賜表裏一襲。
上在昌德宮。停常參,只晝·夕講。
晝講入侍,特進官呂爾載,同知事李時楷,參贊官李惕然,侍讀官金壽恒,檢討官趙備,假注官趙相漢,記注官韓希卨,記事官安後說,講詩傳國風,自召南野有死麕,至何彼穠矣三章章四句。
夕講入侍,知事李厚源,特進官申翊全,參贊官丁彦璜,侍讀官金壽恒,檢討官趙備,假注書李彙晉,記注官韓希卨,記事官安後說,講大學衍義,自貞元中,至明主遠諸。
戶曹判書李時昉上疏。大槪,病重乞遞事。答曰,省疏具悉。卿之疾病,誠出於爲國勞悴之餘,予實憐之,卿其勿辭,調理察職。
兵曹判書元斗杓再疏。大槪,更申危迫之情,冀蒙恩遞事。答曰,省疏具悉。已諭予意,卿勿苦辭,察職。
政院啓曰,本院夙夜宥密,各房事務鞅掌,除非大段疾患,不得連日呈病,新除之員,雖或受由調理,亦不得累日稽謝,例也。近來廳中,多有故,入直兩員之外,自外仕進,只一員者,今已數日,事極未安。且今日政事,命下,而兵批,則該房·代房,俱不來,尤爲苟艱,未出謝之員,竝牌招,何如?傳曰,允。
院前啓,李汧·李華岳·李仁夏加資改正,成釴·申檀仍任準期事,停啓。
府啓,黃瀗之前後貪婪自恣實狀,有耳皆聞,國言騰沸,臣等論列,亦已晩矣。毛擧罪惡,頗涉煩碎,故略擧大槪矣。今承風聞,未必盡信之敎,臣竊惑焉。瀗之貪贓不測,今日曾所經歷之地,擧皆蕩殘,爲其代者,莫不厭避。前爲平安兵使時,留營木四百同,稱以換色,出買輕寶,適値父喪,急於換易,銀貨好惡,未暇精擇,故至今市井品劣之銀,必曰黃銀,及爲統制,則慾滿志得,尤無所顧忌,抛棄官事,專事貪虐,出賣軍儲,換取布木,斫伐禁松,多造私船,督聚工匠,營作貨物,船輸陸運,不絶於家,甚至褊裨恒廩,減克自取,故管下軍官,擧皆離散,海卒之怨苦不堪,據此可知。況其平生所行,不近人類,其父病甚,其弟貸藥,則藥價還償,專責於貧窮之弟,其女出嫁,一錢不分,逆屍在肆,劫淫其女,此外種種悖惡,難盡枚擧。此人,於人理若此,則其於國家何有哉?國家之待瀗,有何不足,而必畀之重藩,使關防重地,日就凋敗也。從前□□贓律,繫獄受刑之狀,人誰不知?決不可終始掩置,一任其貪黷不法,請統制使黃瀗拿問定罪。請黃海兵使閔震益罷職不敍,其時試官,竝依事目定罪。答曰,統制使黃瀗,乃國家有大功之重臣也。虛實間若有風聞,則卽其事論之,可也,而何以極口醜詆,殆無餘力,有若乘時汲汲排陷者然也。事甚駭愕,所論等事,竝不允。
有政。吏批,以朴宗一爲穩城府使,安命老爲鏡城判官,趙備爲副校理,愼天翊爲大司諫,洪命夏爲禮曹參判,尹絳爲知義禁,徐元履爲戶曹參議,檢閱單洪柱三。
夕講時,知事李厚源所啓,守令箇滿遞易,乃是國家金石之典,而以量田之故,京畿守令,限量田勿爲遞易事,大臣曾已定奪於榻前矣。前頭京畿守令,多有瓜滿之人,此則異於無故遞易,何以爲之乎?上曰,問于廟堂處之。回啓在下
晝講時,輪對武臣金應海所啓,北道軍器,壬辰亂後所備,年久弊盡,弓則膠角蠹破,箭則短而不合射者居半,而北道魚膠與箭竹最貴,無路改造,箭竹及魚膠等物,量其所入,自朝廷下送,使之改備,而矢鏃則仍用舊件,爲當。且火箭以紙造作,而亦年久紙弊,放則輒綻,三營所藏,無一介可用者,故臣在任時,報于備局,得落幅紙四十張,改造百餘柄,僅爲營上其餘久弊火箭,尙今仍置,而北道紙地最貴,不得改備,落幅亦自朝廷量宜下送,以爲改造之地,何如?上曰,此兩款言于廟堂。回啓在下
訓鍊都監啓曰,前兵使許東岦,前虞候金漢文,千摠啓下,前水使李尙敬,馬兵左別將啓下,而皆在罷散中,時無職名,依例付軍職,冠帶常仕,何如?傳曰,允。訓局謄錄
上在昌德宮。停常參·經筵。
視事,以國忌齋戒,停。
執義李晩榮啓曰,臣之論列黃瀗啓事,措語果似已甚,然字字無非黃瀗所行實狀,誠恐殿下或有所未盡洞燭,故略擧其著見罪惡,此亦卽事而論也。寧有一毫排陷之意乎?此人之事,人不置諸齒牙間久矣。臣不勝憤慨,妄爲論列,聖批極嚴,至以事甚駭愕爲敎,臣誠惶蹙,措躬無地,何敢晏然一刻仍冒,昨緣日暮,今始瀆擾於淸齋之日,所失尤大,請命遞斥臣職。答曰,勿辭,退待物論。
持平金禹錫啓曰,統制使黃瀗貪婪不法之狀,非但南來之人,莫不明言其實迹,京中士夫,亦有目見其私船之往來,駄載之過多,人皆傳說,不勝其藉藉,如臣聾瞽,亦嘗飫聞矣。噫,瀗之平生,不必煩論,而祗以一時之功,滌其舊愆,累受重寄,所當感激自新,圖報國恩之萬一,而到處貪黷,肆然無忌,前後所犯,如彼其明著,則忝居耳目之寄,不可諉之以風聞而不論,故當初論啓,臣實首發,而數日內來,適以式暇在家,不敢聯名於啓辭矣。昨承聖批,至以駭惡爲敎,劾一貪汚,反起紛鬧,詣臺自列,亦已疲矣,而同僚旣以此引避,則豈可以不參於昨日之啓,爲無所嫌而晏然處置乎?請命遞斥臣職。答曰,勿辭,退待物論。
府啓,竝引嫌而退。黃瀗所行,人所共知,至論前惡,殊涉太煩,而排陷之批,實出情外,惟當竭論,冀回天聽,豈可以此至於引避?請執義李晩榮,持平金禹錫,竝命出仕。答曰,依啓。
黃海兵使閔震益事,試官依事目定罪事,停啓。以上朝報
傳曰,今此永嘉府夫人禮葬,造墓軍一半,以役軍題給,墓幕亦令該道造給事,分付。
兵曹啓曰,云云事,傳敎矣。取考漢原府院君禮葬時謄錄,則造墓軍元數三百名,而本曹與宣惠廳,分半題給。今承聖敎如此,一百五十名,則亦依前例,本曹與宣惠廳,分半題給,一百五十名,則以葬山所定處及附近烟軍題給,墓幕亦爲造給事,分付本道監司,何如?傳曰,允。
兵曹又啓曰,凡軍士,必待年滿十五歲後定役,乃是流來令甲,而新番軍士點考時,水原正兵金成仁,年歲以十七歲懸錄,而觀其容貌,則僅免襁褓,詳問其實年,則今年八歲,而去癸巳歲抄充定云。本官之不有朝家事目,冒年充定之罪,在所難免,當該府使,從重推考,色吏令本道嚴刑後,上項金成仁,姑爲軍役頉下,待年充定,何如?傳曰,依允。以上兵曹謄錄
上在昌德宮。停常參·經筵。
夜四更五更,南方有氣如火光,移時乃滅。
傳曰,明日朝講爲之。
京畿監司書目,楊州呈,以大司憲蔡裕後上疏上送事。
備邊司啓曰,因知事李厚源所啓,傳敎矣。畿甸量田,定於今秋行之,則必使守令,熟諳物情,預先講究,盡心擔當,然後可以善完。若循例遞易,則新到之官,不如在任已久之人,除非罪犯,虐民不治,不可仍置者外,如公事場坐罷之類,猶當施以他罰,至於瓜滿應遞,雖是金石之典,亦或有一時仍任之例,俟過量田完畢後,差出其代,恐無所妨,敢啓。傳曰,知道。以此分付監司,使之知委守令等處,可也。
傳曰,史官一員待命,騎馬三匹立之,雩祀內摘奸。
同副承旨沈之漢上疏。大槪,賤疾添劇,冒死乞遞職名事。留本院。
兵曹判書元斗杓上疏。大槪,罄竭迫蹙之悃,冀蒙鐫免事。留本院。
備邊司啓曰,因特進官金應海所啓,傳敎矣。年前北兵使,以本營軍器修補,請得魚膠。本司以軍器寺三十斤,平安道四十斤,黃海道三十斤,合爲百斤,入送矣。今見金應海所啓,則北道鎭堡軍器,竝將修補,所用魚膠,勢當倍蓰於前數,聞江華府逐年例捧甚多,積置庫中云。量其所儲,除出餘數,送于本司,以爲隨便輸送之地,而黃海道六十斤,平安道九十斤,忠淸道五十斤,全羅道一百斤,分定平安道,則使之直送于咸鏡監營,其他諸道,則上送于本司,以便輸運。箭竹三萬箇,落幅紙一千張,以本司所儲下送,而北道列鎭堡軍器如此,則北南道三·甲等諸堡,可推而知也。今此魚膠·箭竹·落幅,竝爲都送于監司,使之參量所用,多少分給後啓聞,何如?傳曰,依啓。內弓房箭竹三萬箇,下于本司,亦爲一體下送,使之分給,可也。備局謄錄郞廳李思觀校正。日記廳郞廳南泰會書。
上在昌德宮。停常參,只晝講。
朝講入侍,領事鄭太和,知事吳竣,特進官洪命夏·呂爾載,參贊官南翧,執義李晩榮,司諫沈世鼎,侍讀官金壽恒,檢討官申混,假注書趙相漢,記事官安後說·洪柱三。講詩傳召南,自彼茁者葭,止所以風化天下。
傳曰,全羅監司,引見。
京畿監司書目,驪州呈,以說書尹澄之病重,不得上去事。啓遞差。
答大司憲蔡裕後留院上疏曰,省疏具悉卿懇。卿之於文衡之任,請遞無義,安心勿辭,從速上來。
答同副承旨沈之漢留院上疏曰,省疏具悉。爾其勿辭,調理察職。
視事,縕繹間姑停。
判敦寧閔馨男上疏。大槪,身病危重,亟遞本職事。入啓。答曰,省疏具悉。卿其安心勿辭。
右承旨鄭知和上疏。大槪,冒死陳情,爲老母乞縣,冀蒙憐察事。入啓。下該曹。
答兵曹判書留院上疏曰,省疏具悉。予嘗觀國朝寶鑑,世宗朝臺諫,論領議政黃喜請田于交河守,不宜在百僚上,英廟不許。敎左右曰,喜,圖政大臣,且太宗所信任,予豈忍輕絶?又何從新進諫臣言乎?後世稱其美,未聞黃喜之無恥,世宗之不以禮使臣也。予可不歆慕祖宗朝美事乎?大臣之請田郡縣,涉於不美,而世宗之敎猶如此。況卿之事,本不至大段,轉輾至此,其可輕從新進之言,遞此倚毗之重任乎?卿其體予至意,勿辭,亟出察任。
咸鏡監司書目,輸城察訪李台瑞,三月初三日,父在喪事。
朝講時,司諫沈世鼎所啓,前者黃海監司睦行善,以監試差備官等,不及試期,故啓罷,而其時差備官殷栗縣監等,皆以遐方之人,豈厭憚故犯者乎?臣聞睦行善,往金川郡守李禬,慶席酒中專忘之,及其試期臨迫,差定遠邑守令,故其勢不得及期,而生事之後,歸罪下官,請黃海監司睦行善從重推考。上曰,依啓。
又所啓,大司諫愼天翊,時在全羅道靈巖地,請斯速乘馹上來事,下諭。上曰,依啓。
又所啓,臣頃往西路,詳問道內之言,亂後守令,皆以武弁差送,其爲弊端,莫此爲甚。自今以後,隨其窠闕,間以文官曾經臺侍之人,各別擇送,以爲彈壓蘇復之地,何如?上曰,依爲之。
執義李晩榮所啓,統制使黃瀗罪犯,不但今日,顯著已久,而久不擧論者,以其有大功也。今則貪婪縱恣,若是狼藉,豈可以功重官高而置之乎?請統制使黃瀗拿問定罪。上曰,拿問與推考,問之則無異,當觀其緘辭而處之。
又所啓,耗穀會錄,元非法典,庚寅春因金應祖上疏,廟堂勿爲會錄事,啓下定奪,行會八道矣。臣未知厥後,緣何故而仍舊會錄也。請令該曹相考,依當初啓下公事,施行,何如?上曰,依爲之。
政院啓曰,今日朝講時,以憲府統制使黃瀗拿問定罪事所啓,上曰,拿問與推考,問之則無異,當觀其緘辭而處之爲敎,故擧行條件,旣已書入矣。更考近日草記軸,則黃瀗論啓之後,別無推考之命,何以爲之?敢稟。傳曰,然則推考。以上朝報
朝講時,領事鄭太和所啓,世子冊封奏請事,似當以秋間爲之,使臣差遣等事,議于諸大臣爲之,何如?上曰,依爲之。備局謄錄
忠勳府啓曰,取考流來謄錄,則壬辰經亂後數三年間,卒逝功臣,因國事草創,未得禮葬之人,則厥後遷葬時,追蒙恩典。以前例言之,則如海城君崔滉·漢川君李·義昌君黃琳等,是也。靖社功臣新豐府院君張維,卒逝於戊寅春間,未得禮葬,今聞遷葬之期,在於今月初旬間,似當依宣廟朝舊例施行,而事異常例,上裁,何如?傳曰,依舊例題給。
兵曹啓曰,今此新豐府院君遷葬時,依漢原府院君例,造墓軍三百名,本曹與宣惠廳,分半題給,何如?傳曰,允。兵曹謄錄
朝講時,特進官洪命夏所啓,專經文臣應講事,大臣或以爲被抄之人,竝令入講於開筵之時,則不無混雜之弊云。或以爲旣已被抄,不可取舍云,何以爲之?領事鄭太和曰,卑賤之人,亦在被抄之中,混同入侍,果爲濫雜矣。上曰,然則更爲抄入,可也。
又所啓,一日之內,有朝·晝·夕講之時,則皆爲入參,似不專一於進講,未知,如何?上曰,雖三時開筵,而只一時入之,可也。鄭太和所啓,雖入參於開筵之時,而自上命講則講之,不命講則不講,亦可矣。上曰,依爲之。
上在昌德宮。停常參·經筵。
夜二更三更,東方坤方,有氣如火光,有霧氣。四更五更,有霧氣。
下直,金海府使李汧。
傳曰,金海府使李汧,留待引見。
政院啓曰,黃瀗推考事,命下矣。臺諫方以拿問定罪論啓,推考承傳,不得捧之之意,敢啓。傳曰,知道。
吏曹參議南老星上疏。大槪,身病沈痼,決難供職,乞賜遞免,以便公私事。入啓。答曰,遞差。
同副承旨沈之漢上疏。大槪,病勢一向沈痼,冒萬死再申前懇,亟許遞免事。入啓。答曰,遞差。
府啓,統制使黃瀗不法之罪狀,已盡備陳,而昨者只承推考之命。身爲閫帥,恣行無忌,況其平生所行,不近人類,此罪豈但推考而止哉?請命拿問定罪。答曰,觀其緘辭而處之,似乎未晩矣。
校理金壽恒上疏。大槪,冒陳危懇,請命鐫削職名事。入啓。答曰,省疏具悉。爾其勿辭察職。
靑松君沈詻上疏。大槪,臣老病危重,將迫死亡,本職及兼帶校書提調,竝乞鐫削事。入啓。答曰,省疏具悉。卿之老病至此,予甚愍焉。卿其安心勿辭,善爲攝理。仍傳曰,遣內醫看病。
吏曹啓曰,承旨有闕,政事,取稟。以上朝報傳曰,政事,明日爲之。
上在昌德宮。停常參·經筵。
弼善朴承休上疏。大槪,前患眼疾,有加無減,更陳微懇,亟許遞免事。入啓。答曰,遞差。
慶尙監司書目,居昌縣監李廷沃,受人稱念,怵於形勢,庇護土豪,欺瞞上司,罷黜事。都事安後稷,母病身病俱重,還任未易,罷黜事。
正言李殷相初度呈辭。入啓。給由。
傳曰,昨見醫官書啓,靑松君沈詻,病勢殊甚危重云。沈詻,三朝舊臣,予甚憐愍,其令該府,特放其子光泗,以慰垂死老臣之懷。
刑曹,賊人吉良得·趙有仁·崔承立等,當日堂古介行刑。啓。
禁府啓目,宋相弼刑問十六次,金興祖七十次,金繁七十二次,李廷顯一百三十一次,黃得秋二次,盧希遠等各七十四次,竝只不服,加刑。啓依允。同府,前郡守姜德聚元情公事,判付內,姑停刑推,覈處。
兵曹判書元斗杓四疏。大槪,更申危迫之懇,期蒙鐫改,所帶職名事。入啓。答曰,省疏具悉至懇。已悉予意於前疏之批,卿其毋庸固辭,速出察任,毋曠重任。
府啓,臣等將統制使黃瀗不法罪狀,累日論列,而兪音尙闇,只下推考之命,臣等竊惑焉。治贓之法,自有其律,循例問備,斷無是理。況今見囚贓吏,受刑或至百餘次者,亦不吐實,則一丈行移推考,何足以取服濫猾之黃瀗乎?殿下不允臣等之請,則已矣。不當以推考薄罰,施之於罪重者,以乖三尺之法也。黃瀗曾坐贓律,至於受訊,從前所犯種種罪惡,姑舍勿論,而冒居海閫,垂滿三載,日肆貪縱,略不顧憚,散出軍儲,勒買布木,而營穀所在,民不堪苦。斫伐禁松,督造私船,而當番海卒,怨毒徹天。船運米布,換貿南貨,而物價比前翔貴。船載出沒於京江者,無非自私,駄運絡繹於其家者,衆目所覩。殿下如以臣等之言,爲風聞不實,則何不試問諸在廷之臣乎?國言藉藉,咸以爲瀗之貪婪無厭,近古所罕。此而不治,則非但渠之憑藉寵靈,益無顧忌,武夫中貪虐自恣之類,將無所懲戢矣。請統制使黃瀗,亟命拿問定罪。答曰,已諭,毋煩。已上朝報
備邊司啓曰,寧古塔入送軍兵,整齊以待,而過三月初十日師期,衙譯不爲出來,故已將此由,移咨北京矣。今見北兵使鄭榏節次馳啓,衙譯今始來到,軍兵當於三月二十六日渡去云。似當更以此意馳報。令承文院撰出咨文,齎咨官,亦令該曹擇差理裝,待北兵使渡送軍兵後馳啓,卽爲發送,何如?答曰,依啓。
備邊司又啓曰,行司勇陳命生,條陳時務,至於上言,而其中一款,卽南路酒幕都別將差出事也。年前以南路各處酒幕人之名,呈狀于本司,願以陳命生,差爲都別將,事涉可疑。其時有司堂上許積,究問呈狀之人,則對以陳同知書所志使呈,故來呈而已。都別將差出與否,非我所知云云。陳命生所爲,誠可痛惡,而此人本來如此,有不足深責,不爲入啓請罪,自本司退黜矣。今者更以此事,至瀆天聽,其必欲售計之狀,極爲駭愕。元上言勿施,何如?答曰,允。已上備局謄錄
上在昌德宮。停常參·經筵。
夜五更,坤方有氣,如火光。
正言李殷相再度呈辭。入啓。加給由。
戶曹啓曰,今月初一日朝講時,執義李晩榮所啓,傳敎矣。各官元穀分糶之後,所捧耗數,不爲會錄。使該邑,或充元數逋欠,或救荒歲飢民,而歲末句較文書,知其區處之意。曾在庚寅,備局因金應祖上疏,覆啓行會,而厥後自常平廳,取用三分耗數,以補畿甸站上之需。卽今會錄一款,非本曹所知,令該廳商量,稟處,何如?傳曰,知道。
政院啓曰,新除授同副承旨宋時烈,時在忠淸道懷德地。請斯速乘馹上來事,下諭。傳曰,允。
以李觀徵爲假注書。
弘文館啓曰,新除授校理李梓,時在京畿道積城地。經筵入番事緊,請斯速乘馹上來事,下諭。傳曰,允。
禮曹啓曰,今月初一日朝講時,因大臣榻前所啓,經筵入侍專經文臣,更爲抄入事,傳敎矣。今月十一日殿講過後,所當卽爲擧行,而判書臣鄭維城出使,參議未差。臣不敢獨當抄選,待判書回還後,相議擇抄,稟旨定奪。且取見大臣獻議,則三十五歲以下年少聰敏,無遺抄出,故頃日抄啓時,三十六歲文臣,則以年紀過限,不得預焉,而抄啓單子中,或有年近四十者,或有已滿四十者。此則前日減下之類,而今番加抄時,竝皆還抄。當初減下之時,則雖未滿年限,今則年限已過,而責以年少聰敏,似未妥當。此類亦爲待判書回還後,更査抄減,何如?傳曰,允。
府啓,統制使黃瀗不法罪狀,累日論列而兪音尙閟,只下推考之命,臣竊惑焉。噫,自古以來,未聞有罪干贓汚,而從容問備,待其自明之擧也。黃瀗性本貪猾,屢坐贓律,從前所犯種種罪惡,姑舍勿論,而冒居海閫,垂滿三載,日肆貪縱,略不顧忌,散出軍儲,勒貿布木,而營穀所在,民不堪苦。斫伐禁松,督造私船,而當番海卒,怨毒徹天。船運米布,換貿南貨,而萊館物價,比前翔貴,船載出沒於京江者,無非自私,駄運絡繹於其家者,衆目所覩。殿下如以今日之論,爲風聞不實,則何不試問諸在廷之臣乎?國言藉藉,咸以爲瀗之貪婪無厭,近古所罕,此而不治,則非但渠之憑藉寵靈,益無顧憚,武夫中貪虐自恣之類,將無所懲戢矣。請統制使黃瀗,亟命拿問定罪。答曰,不允。自前臺官所劾,論以風聞而已。未聞直以贓律論之也。
京畿監司書目,水原呈,以工曹參議尹文擧病重,不得上去事。啓遞差。
全羅監司書目,持平李尙眞病重,上去不得事。啓遞差。以上朝報
上在昌德宮。停常參·經筵。
正言李殷相三度呈辭。入啓。遞差。
京畿監司書目,陰竹呈,以本月初二日入番校生閔孝發等奔告內,去夜聖廟殿內,復聖公·亞聖公位板,拔去打破,無前之變,令該曹稟處事。
政院啓曰,假注書李觀徵,時無職名,依近例付軍職,冠帶常仕,何如?傳曰,允。
常平廳啓曰,因執義李晩榮所啓,以戶曹覆啓,傳敎矣。曾在庚寅春,勅行疊到,畿邑民力不能支撑,各道三分耗穀中,一半留置本道,一半移給本廳,以補站用之意,自備局啓稟,則三分之耗,竝爲取用,特有聖敎,故己丑所捧爲始,逐年取用,以此計之,元穀會付內十分之一,乃其出耗之數,而又於其中一分,則依法典會錄,各官取用,本是九分,而本廳又取其三分,則卽今所用者,只是六分,臺臣如是陳啓矣。第念今此耗穀取用之事,實出於不得已之擧,若無此穀,勅行需用之資,無他拮据之路,何以爲之?敢此仰稟。傳曰,依前定奪施行。
說書金益廉上疏。大槪,新授職名,萬不近似,決難承當,以辱名器,且臣子兒,於前月,纔經痘疾,出入於胄筵講書之地,尤有所不安於心,懇乞遞免,以安微分事。入啓。遞差。
府啓,統制使黃瀗不法罪狀,累日論列,而未蒙允兪,昨承聖批,猶以過當爲敎,臣等竊惑焉。噫,貪官汚吏,何代無之?而其濫猾放縱,恣行胸臆,人言不顧,國法不畏者,未有如瀗之甚者也。其所從前到處,貪婪之罪,姑舍勿論,而冒居海閫,垂滿三載,日肆肥己,略不顧憚,散出軍儲,勒買布木,而營穀所在,民不堪苦。斫伐禁松,督造私船,而當番海卒,怨毒徹天,轉輸布物,換貿南貨,而萊館物價,比前翔貴,船載米穀,接置江頭,則里人之口難防也。駄運輕貨,全船渡漢,則同涉之目,難掩也。臣等所聞,不啻親見,國言藉藉,皆曰可罪,則是豈尋常風聞,論以薄罰之比哉?據此所犯而言之,則是直擬烹阿之律,未爲不可,而祗以拿問爲請者,亦出於愼重之道也。殿下如以臣等之言爲不實,則何不試問諸在廷之臣乎?人人皆以爲瀗之貪濫無厭,近古所罕,此而不治,則非但渠之憑藉寵靈,益無顧忌,武夫中貪虐自恣之類,將無所懲戢矣。請統制使黃瀗,亟命拿問定罪。答曰,毋庸堅執。
吏曹啓曰,臺諫有闕,政事,取稟。傳曰,過國忌後爲之。
慶尙監司書目,巨濟縣令柳東發,三月二十七日,母在喪事。以上朝報
上在昌德宮。停常參·經筵。
都承旨金益熙上疏。大槪,脚部浮氣漸盛,乞遞職名,鍼灸調治事。入啓。答曰,省疏具悉。卿其勿辭,調理察職。
禮曹啓目,粘連京畿監司狀啓云云。陰竹聖廟殿內位板奸盜偸破之變,極可驚駭,其日入番儒生及校奴等,不謹守直之罪,各別重治,位板所造栗木及慰安·奉安等祭,香祝下送,何如?啓依允。以上朝報
禮曹啓曰,宗廟薦新天鵝,每於十一月令封進,而去壬辰八月間,全羅監司沈澤,因各官所報,請以生雁代封啓聞,則本曹覆啓以爲,不可每爲代封,以本色天鵝,依前例封進之意,入啓,則判付內,限數年仍前封進事,傳敎矣。今年乃是復舊之年,莫重薦新之物,不可一向代封,依前以天鵝封進事,知委施行,何如?傳曰,允。惠廳謄錄
上在昌德宮。停常參·經筵。
政院啓曰,來十一日專經文臣殿講及輪對日次,取稟。傳曰,殿講親臨爲之,輪對停。
弼善鄭麟卿上疏。大槪,陳情乞遞職名事,以國忌,留本院。以上朝報
傳曰,今下弓矢,阿耳僉使朴深處給送。
上在昌德宮。停常參·經筵。
夜自一更至三更,月暈。
答弼善鄭麟卿留院上疏曰,省疏具悉。爾其勿辭,察職。
修撰徐必遠上疏。大槪,以當爲準期不敍之人,蒙敍於歲抄,有違法例,請罷職名,以重法禁事。入啓。下該曹。
傳曰,明日朝·晝·夕講爲之。
統制使書目,天城·加德·安骨等三鎭土卒四十五名,石花採食後身死事。
府啓,貪官汚吏,何代無之,而其濫猾放縱,恣行胸臆,人言不顧,國法不畏者,未有如統制使黃瀗之甚者也。其到處貪婪之罪,姑舍勿論,而冒居海閫,垂滿三載,日肆肥己,略不顧憚,散出軍儲,勒買布木,而營穀所在,民不堪苦。斫伐禁松,督造私船,而當番海卒,怨毒徹天。輸轉布物,換貿南貨,萊館物價,比前翔貴。船載米穀,接置江頭,則里人之口難防,駄運輕貨,全船渡漢,則同涉之目,難掩。臣等所聞,不啻親見,國言藉藉,皆曰可罪,雖直擬烹阿之律,未爲不可,而祗以拿問爲請者,亦出於愼重之道也。殿下如以臣等之言爲不實,則何不試問諸在廷之臣乎?請黃瀗拿問定罪,以爲貪虐武夫懲戢之地。答曰,毋煩。
上在昌德宮。停常參,只朝·晝·夕講。
夜自一更至三更,月暈。
朝講入侍,領事金堉,特進官申埈·呂爾載,同知事蔡裕後,參贊官李惕然,執義李晩榮,司諫沈世鼎,侍讀官李延年,檢討官申混,假注書李觀徵,記事官安後說·洪柱三。講詩傳第二卷邶一之二。自邶鄘衛,止柏舟五章章六句。
晝講入侍,知事南銑,特進官尹絳,參贊官丁彦璜,侍讀官李延年,檢討官申混,假注書李觀徵,記事官安後說·洪柱三。講詩傳邶一之三。自綠兮衣兮,止燕燕四章章六句。
夕講入侍,知事南銑,特進官辛啓榮,參贊官南翧,侍讀官李延年,檢討官申混,假注書李觀徵,記事官安後說·洪柱三。講大學衍義。自武宗立,止以上論憸邪罔上之情一。
禮曹啓曰,政院啓辭,來十一日,專經文臣殿講親臨爲之事,命下矣。親臨之擧,出於久廢之餘,凡干節目,必須預爲稟定,可免顚倒之患,亦可爲日後遵行之規矣。自上若出御正殿,則當有儀仗·侍衛諸事,與便殿有異。今此親臨殿所,何殿爲之乎?且應講人員,多至二十餘人。若沒數試講,則講論之際,其勢應致日仄。竊聞前例,或有書啓落點之時云,何以爲之?旣爲親臨,則宜無命官之稱,以大臣竝擬於考官之望,如庭試謁聖讀卷官之例乎?御覽冊子,自玉堂進排,而首坐考官,抽栍拈出應講大文,然後承旨付籤於御覽以進,似當,敢此仰稟。傳曰,依啓。處所則問于禮官爲之,應講官員則落點,可也事,傳敎矣。今此親臨殿講,乃是莫重盛擧,而旣無典禮所載殿講處所及節目,則似當依常時殿講時例事目施行,而自上具翼善冠·衮龍袍,親臨仁政殿,侍衛及儀仗,亦依常時闕內擧動例,令各該司照例擧行。其日御正殿後,試官率應講人員,先行四拜禮入侍。開講節目,磨鍊以入。且專經文臣,被抄之員,多至九十五人,而除外任·在喪·出使·罷職·在外·雜故,則應講者,不過二十餘員,專經文臣單子中,落點應講一事,依政院啓辭,施行之意,敢啓。傳曰,知道。處所,則宣政殿爲之,可也。
以禮曹親臨文臣講經時應行節目單子,傳曰,處所,旣非仁政殿,則凡事參酌,改磨鍊入之。
傳曰,明日晝·夕講爲之。
修撰徐必遠上疏。大槪,該曹回啓,措語不當,未安之中,尤爲不安,更申前懇,乞罷職名事。入啓。答曰,省疏具悉。爾其勿辭,察職。
朝講時,執義李晩榮所啓,統制使黃瀗罪狀,論列已久,而兪音尙閟,臣等竊惑焉。若以功勞爲重,則隆秩厚祿,猶之可也。豈宜久授海閫之任,使虐無告之民哉?況風和之時,沿海防守,尤爲可慮,其貪黷之罪,不可不治,請命拿問定罪。上曰,所論至此,黃瀗遞差。
又所啓,尙衣正朴承休,出身三四年,遽陞準職,官方之壞,不可不慮,請吏曹當該堂上·郞廳推考,朴承休改正。上曰,依啓。司諫沈世鼎所啓,新除授正言李慶億,以御史,時在慶尙道,請乘馹上來事,下諭。上曰,竣事後自當上來,姑勿下諭。
文學姜鎬上疏。大槪,春坊重任,不敢承當。且家有痘疫,出入書筵,有所未安,乞遞事。答曰,省疏具悉。爾其勿辭,察職。
左承旨鄭知和上疏。大槪,疥瘡猝發,不敢出入於近密之地,冒死乞遞事。答曰,遞差。
朝講時,左議政金堉所啓,西路佩錢之弊,頃日筵臣,陳達於榻前,而今者錢貨幾行,不可以此中止。主管別將,或不無貽弊之事,令兩道都事句管施行,何如?上曰,依爲之。
又所啓,用錢之道,民有所納,官有所捧,然後可以通行。平安道亦依黃海道例,收米一斗,以錢代捧,何如?上曰,依爲之。
侍講院啓曰,新除授說書李堥,時在京畿廣州地。書筵入番事緊,請斯速乘馹上來事,下諭。傳曰,允。
吏曹啓曰,承旨有闕,政事,取稟。傳曰,政事,明日爲之。
校理李梓上疏。大槪,新授職名,萬不近似,賤疾且劇,決難堪當,冒萬死乞遞事。答曰,省疏具悉。爾其勿辭,察職。以上朝報
備邊司啓曰,當此風和之日,海防重寄,不可暫曠,統制使,趁速爲政差出,何如?傳曰,允。備局謄錄
以兵曹草記,傳曰,知道。雲劍差備守門將,立於殿內,則地勢似爲狹窄,閤外階上,侍衛,可也。
上在昌德宮。停常參,只晝·夕講。
自夜二更至四更,月暈。
晝講入侍,知事李厚源,特進官辛啓榮,參贊官李惕然,侍讀官趙備,檢討官申混,假注書李觀徵,記事官安後說·洪柱三。講詩傳邶,自日居月諸,止說見上。
府前啓,黃瀗事停啓。
夕講入侍,知事吳竣,特進官洪茂績,參贊官丁彦璜,侍讀官趙備,檢討官申混,假注書趙相漢,記事官安後說·洪柱三。講大學衍義,自詩十月之交,止垂戒之指也。以上朝報
上在昌德宮。停常參·經筵。
夜五更,西方南方東方,有氣,如火光。
傳曰,知敦寧鄭廣成,引見。
咸鏡監司書目,吉州牧使閔應騫,濫刑,罷黜事。
禁府啓目,金繁刑問七十三次,金興祖七十一次,李廷顯一百三十二次,宋相弼十七次,盧希遠七十四次,不服,竝只加刑。啓依允。
禮曹啓曰,今月十二日,乃永嘉府夫人發靷之日也。中殿似當有望哭之禮,而取考五禮儀,則王妃父母之喪,只有初喪。公除等節目,本曹謄錄,亦未詳備。今此發靷永葬時,望哭一節,雖無現出禮文,以情禮言之,則似不可已,議大臣定奪,何如?傳曰,允。
文學姜鎬辭職上疏。入啓。遞差。
修撰徐必遠初度呈辭。入啓。給由。
備忘記,殿講居首,正郞南天澤,熟馬一匹賜給。
禮曹啓曰,以本曹啓辭,傳敎矣。議于大臣,則領中樞府事李敬輿,領敦寧府事李景奭以爲,天理人情節文,得中之謂禮,王妃父母之喪,發靷永葬之時,內殿望哭一節,不爲現出於禮文,實所未曉。該曹啓辭,似合情禮,如臣淺見,更容何議?伏惟上裁。領議政鄭太和,左議政金堉以爲,王妃父母之喪,發靷永葬時,望哭節目,雖不現出於禮文,其在情禮,似不可已。誠如該曹啓辭,無容別議,伏惟上裁。判中樞府事趙翼在外,延陽府院君李時白,病不收議。右議政具仁垕赴京,大臣之意如此,上裁,何如?傳曰,依議。
傳曰,明日晝講爲之。以上朝報
專經文臣親臨殿講時,領中樞府事李敬輿所啓,專經文臣,但事口誦,不知意味,故不能通文義矣。上曰,言于該曹,使之講習文義,着實爲之。出朝報
上在昌德宮。停常參,只晝講。
晝講入侍,特進官沈之源,同知事李時楷,參贊官南翧,侍讀官李梓,檢討官申混,假注書趙相漢,記事官安後說·洪柱三。講詩傳邶,自擊鼓其鏜,止凱風四章章四句。
永嘉府夫人發靷後,中殿,藥房·政院·玉堂·二品以上六曹·大司憲問安。答曰,罔極。
大殿,藥房·政院·玉堂·二品以上六曹·大司憲問安。答曰,知道。
世子宮,藥房·政院·玉堂問安。答曰,知道。
傳曰,明日晝·夕講爲之。
政院啓曰,來十五日,儒生殿講日次,而國忌相値,頉稟。傳曰,知道。
左副承旨丁彦璜上疏。大槪,冒死陳情,乞遞職名事。入啓。答曰,省疏具悉。爾其勿辭,下去後,毋滯趁速上來。
晝講時,侍讀官李梓所啓,本館新錄未久,而擬望之人,尙患乏少,被薦之中,或有時任守令者,或有時罷散者,其中受任已久及被罪稍輕之人,合有變通之擧矣。上曰,言于該曹。
又所啓,李慶徽·金始振等事,臣雖未能詳知,別無敍命之事,而久在作散之中,該曹不爲擬望,未知其故矣。同知事李時楷曰,講臣之言,誠是也。李慶徽·金始振,當初雖有姑勿付職之命,而日月已久,似當付職矣。上曰,在外任者,姑先備擬。以上朝報
傳曰,今下弓矢,仇寧萬戶玄愛立處給送。內下日記
左捕盜廳啓曰,以掌隷院啓目,本院書吏李東奭稱名人,偸出啓下表表文書之後,用火藥放火,以滅從前用奸之迹,極爲兇惡,事覺之後,擧家逃避,而自本院捕捉爲難,令左右捕盜廳,期於跟捕事,傳敎矣。卽發軍官,使之窺伺,則李東奭,隱入於內需司近處故監察李眞聃家婢愛節家云,故昨日三更量,軍官等,多率軍士,圍捕之際,東奭與愛切,潛入於園上樹林中,及其捕捉,拔劍自刎而死。情狀極爲痛惡,而東奭自知其罪,渠旣自斃,則更無推問之意,敢啓。傳曰,知道。令該府檢屍,且所謂偸去啓下文書,何樣文書耶?問于該院以啓。捕廳謄錄
上在昌德宮。停常參,只晝·夕講。
夜一更,月有小暈,色黃,中有靑暈,又有外暈,色赤,良久乃滅。
晝講入侍,特進官申埈,同知事蔡裕後,參贊官李惕然,侍讀官李梓·趙備,假注書李觀徵,記事官安後說·洪柱三。講詩傳邶,自雄雉于飛,止匏有苦葉四章章四句。
夕講入侍,知事李厚源,特進官李時昉,參贊官南老星,侍讀官李梓·趙備,假注書李觀徵,記事官安後說·洪柱三。講大學衍義,自何人斯,止以爲來者之鑑。
修撰申混上疏。大槪,冒死陳情,乞遞職名,往救母病事。答曰,省疏具悉。爾其勿辭,往來。
副修撰徐必遠再度呈辭。加給由。
傳曰,大臣·備局堂上引見。
禁府啓目,粘連判下云云。姜德聚,該曹會案取考,則稱冤,在所不已,似當分揀,上裁。啓放送。
吏曹啓曰,昨日晝講時,侍讀官李梓所啓,傳敎矣。被錄人中,時在外任者,則觀其受任久近,自當擬望,而至於被罪稍輕人變通事一款,則非自下所敢擅便,何以爲之?敢稟。傳曰,知道。被罪人變通事,殊涉煩猥,置之。
司書李程上疏。大槪,冒死危懇,乞賜鐫削事。答曰,遞差。
大臣·備局堂上引見時,李厚源所啓,廣興主簿羅復昌,爲人所訴於刑曹,究竟未易,當此開倉多事之時,不可等待,姑先汰去,其代差出,何如?戶曹判書李時昉曰,錢穀主掌之官,必須擇差,而近來多不得人,隨其窠闕,各別擇差,似當矣。上曰,依爲之。
夕講時,正言朴世城榻前所啓,廣興守許檍,爲人麤鄙,見棄於人,久矣。頃者,丹陽郡故失馬價木之來納也,檍與色吏,有相識之路,故多般誑誘,使之輸致價木於厥家,約以無弊圖納,受出尺文,而陰改陳省,印信署押,竝皆僞着,代納馬帖,私占其利,貪官汚吏,世或有之,而士大夫豈有如此者乎?事極寒心,廣興守許檍,請命拿問定罪。上曰,聞來極爲駭愕,但士大夫,豈至如是?姑觀本寺査啓而處之,可也。
又所啓,司僕寺當該官員,馬價捧納之時,矇然不察,不無其責,請命推考。上曰,依啓。
晝講時,上謂參贊官李惕然曰,承旨,前任判決事,可知其時事,推刷差使員,有推考之事邪?惕然曰,其時回啓,臣意欲以推考稟達,而姑爲斟酌,只以陳告,論賞事勿施,啓達而蒙允矣。上曰,其時差使員所爲,殊甚無據,不可置之,先爲推考,可也。上曰,近日奸吏,偸出文書,以售其奸,欲掩其迹,所掌之官,必以明白之人擇差而後,可防此患。判決事沈,不能詳察,奸吏偸出文書査覈之際,不知某文書見失,甚爲矇矓。判決事沈遞差,令該曹擇差,使之從速察任,可也。守令亦有闕,當日內開政事,言于該曹。以上朝報
引見時,領議政鄭太和所啓,免賤之弊,近日尤甚,曾在辛卯年間,許積以本衙門奴婢陳告後,方許免賤事,榻前定奪矣。今者該院不爲擧行,仍循舊例,泛請免賤,事甚不當矣。自今以後,京外奴婢,必以本衙門奴婢,現出陳告後,許以免賤,何如?上曰,言于該院,使之申明擧行。
又所啓,淸白吏子孫付祿之事,多有弊風矣。兵曹判書元斗杓曰,淸白吏子孫載錄者,多至三百人,若只錄其嫡長,則必不至如是之多,此不無冒屬之弊矣。吏曹判書李厚源曰,列聖朝實錄中,必有淸白吏置簿,曾在先朝,欲爲考出而未果矣。今後史官下去時,隨便謄取以來,何如?上曰,此後每於史官曝曬時,限一二朝實錄,先爲考出,謄書其時淸白吏以來,而且相考停當間,淸白吏子孫付職姑徐事,言于該曹。厚源又啓曰,吉州牧使,今方作闕,而吉州,乃文武交差之地也。今當以文臣差送,而文臣堂上中,無擬望之人,以堂下及守令有才局者,備擬,何如?上曰,依爲之。
李厚源所啓,外任中玉堂被錄之人甚多,每於爲政時,例爲啓請擬望矣。今於榻前定奪,勿爲更稟備擬,何如?上曰,依爲之。夕講時出朝報
引見時,戶曹判書李時昉所啓,今年乃式年也。奴婢推刷事,令該院各別申明,何如?上曰,依爲之。推刷時,尤甚數少者,差使員論罪。元斗杓曰,奴婢推刷,其法甚嚴,而至於八九歲人,冒年圖軍功帖,以免賤役者頗多,此則似當勿施矣。上曰,冒年者,勿施,可也。
輪對時,義盈庫主簿李得然所啓,小臣之司,則別無弊端陳達之事,而第以使喚不足爲悶矣。今年四月,刑曹,以啓下昭顯宮贖奴婢分給殘司時,小臣之司分給之數,多至七口,而推得則只二名,而其餘五名則移關五部,百般推得,終不知去處云。以義盈庫殘司,決無成形之路,刑曹·掌隷院兩司中,若有分給之餘,其中有實者換給,則庶有扶支之望矣。上曰,言于該曹。
以輪對官義盈庫主簿李得然所啓,傳曰,今此公賤奴婢,若分給各司,則所當啓稟定奪分給,何如?是任意不稟分給耶?問于該曹以啓。以上掌隷院謄錄
上在昌德宮。停常參·經筵。
自巳時至申時,日暈。
夜二三更,月暈兩珥。四更五更,月暈。
視事,以國忌齋戒,頉稟。
弘文館啓曰,新除授副修撰洪葳,時在全羅道沃溝縣任所。經筵入番事緊,請斯速乘馹上來事,下諭。傳曰,允。
司僕寺提調李時昉啓曰,丹陽郡故失馬價,以帖代捧,其在本寺,別無大段所損,而中間改成帖文,旣發於該官稟目之中,則不可不査得用奸之人,以究其事,卽爲移文本道,當初領納色吏,使之刻日捉送,以爲鉤覈實狀,入啓處置之地,而今已過限,尙無上送之報,其爲情迹,尤似叵測,故移文該曹,推治該邑京主人,方爲督現,而如此莫重之事,不容等待遲延。昨日登對時,略陳其槪於榻前矣。今見臺臣啓辭,則許檍之誑誘色吏,陰改陳省,僞着印信之狀,旣已據實直陳,用奸之跡,如是昭著,則本官色吏,今雖上來,只當對辨而已。自本寺,似無別爲査處之擧,而且於其時監封馬帖,雖在該曹,許捧手決,實出於臣,該官旣被推勘,則不察之失,臣亦難免,不勝惶恐,敢來伏地,恭竢嚴譴。傳曰,卿無所失,安心勿待罪。以上朝報
上在昌德宮。停常參·經筵。
卯時辰時,日暈兩珥。自巳時至未時,日暈。
知敦寧鄭廣成上疏。大槪,兼帶司䆃寺提調,乞賜遞免事。及副修撰徐必遠三度呈辭,以國忌,留本院。
傳曰,明日晝講爲之。
忠淸監司書目,丹陽郡守朴煥,受由歸家,無意還官,令該曹處置事。以上朝報
傳曰,長番內官石承緖·曺有行,假承傳色差下,政院知悉。
宣惠廳啓曰,江都米三千石,運納京倉,換給湖西·海西貢物價事,前已停當,而迄無上送形止,湖西米船,幾盡上來,各司貢物價,亦盡分給於江邊,交給之計,終致相左,故頃日移文催促,而又於昨日,臣親承更爲催促之敎。將爲行關之際,得接本府所報,則所儲陳米,雖以年久,米品最好,京中之人受去,見其米色,則必有爭相受去者,本廳所送米,不爲上納云。蓋觀其意,方當農月,非但數千石容載船格,調發有弊,且慮其斗量欠縮之數,充補爲難,而有此中止之擧,勿爲更督。只令還上願受人,先取成冊中三十餘石而來,米品好,有欲受去者,則使各人等私具船格,取米而來,似爲便當,以此意移文,何如?答曰,允。惠廳謄錄
上在昌德宮。停常參,只晝講。
晝講入侍,知事吳竣,特進官李浣,參贊官南翧,侍讀官李延年·趙備,假注書李觀徵,記事官安後說·洪柱三。講詩傳邶,自習習谷風,止谷風六章章八句。
右參贊南銑上疏。大槪,兼帶知經筵·賓客等職名,冒萬死陳情,爲先乞遞事。答曰,省疏具悉。卿辭至此,經筵之任,當勉副焉。
江原監司書目,淮陽府使趙絅,狼川縣監申最罷黜事。
答知敦寧鄭廣成留院上疏曰,省疏具悉卿懇。卿其安心勿辭。
修撰徐必遠三度呈辭。入啓。遞差。
傳曰,明日晝講爲之。
院啓,僞造公文,何等罪惡?雖在吏胥輩,尙足以寒心。今者許檍亦一朝官也,臣之所論,若出於泛然風聞,則何可以人所不忍爲之事,輕信行言,而遽疑於衣冠之人乎?此實士夫之恥,言之亦醜矣。而此事發覺之後,檍欲掩其跡,奔走請囑之狀,臣實目覩,其爲用奸,昭著無疑。國有常刑,何可不明覈處置乎?司僕寺推捉色吏之擧,不過爲循例査覈,則提調啓辭中,所謂今已過限,情跡叵測等語,不知其何所指,而許檍之委送其奴於丹陽郡,恐動其吏,使之逃避之說,傳播於人口。以此言之,則其吏之來不來,未可必也。自本寺旣曰,別無査處之擧,而只當對辨而已,則拿問之擧,更無等待之事,鉤覈實狀,不可少緩。許檍請命拿問定罪。答曰,依啓。
禁府,許檍拿囚。啓。
侍講院啓曰,新除授文學李垕,以黃腸木敬差官,時在江原道。書筵入番事緊,請斯速乘馹上來事,下諭。傳曰,竣事自當上來,姑勿下諭。以上朝報
晝講時,李浣所啓,甲衣今方造成,工匠料布,自戶·兵曹計給,何如?上曰,依爲之。兵曹謄錄
又所啓,都監馬兵受馬匹中,尤甚無形者,多至九十餘匹,新屬馬兵之未受馬者,亦五十餘人矣。司僕分養馬及諸島所捉馬六百餘匹,連續上來,今方分給禁軍,而必不盡給,其中所餘可用馬,或換給或分給於無馬之人,何如?上曰,帖字馬姑徐,先爲分給馬兵,可也。
又所啓,甲衣造成時,容入靑黍皮,其數甚多,勢難辦出,欲以馬皮代用,司僕寺多有馬皮,以此取用,何如?上曰,依爲之。
又所啓,造甲時所入皮物甚多,而該曹亦無所儲,聞德物島中,素多獐鹿云。自都監調送若干軍士,獵取以用,何如?上曰,依爲之。
又所啓,甲冑所用鑞鐵·生苧·黃蜜·麻絲等物,責辦戶曹,事甚煩瑣,取用於都監糧餉廳,何如?上曰,依爲之。已上訓局謄錄
上在昌德宮。停常參,只晝講。
晝講入侍,同知事蔡裕後,特進官尹絳,參贊官金益熙,侍讀官李延年·趙備,假注書趙相漢,記事官安後說·洪柱三。講詩傳邶,自式微式微,止說同上章。
吏曹參判李時楷初度呈辭。入啓。給由。
慶尙右兵使書目,虞候柳斐然,母在喪事。
以李敏徵爲事變假注書。
政院啓曰,假注書趙相漢,察任已久,身有病患,連日不得仕進。請趙相漢遞差,他假注書差出。傳曰,不必遞差。
傳曰,明日晝講爲之。
吏曹啓曰,守令有闕,政事,取稟。傳曰,明日爲之。
晝講時,參贊官金益熙所啓,祖宗朝生進半圓點,必準一百五十點,然後許赴鄕·漢城試,其意欲使諸生,居泮日多,今者僅爲數十點,皆圖公文赴試,是以諸生無居泮者,學宮寥落,事極寒心。自今申明舊規,一依法典施行,何如?上曰,依爲之。
京畿監司書目,以討捕使金汝鈺狀啓,金硌獄事,略陳其曲折,亟賜鐫免臣職事。啓。傳曰,勿辭察職事,回諭。以上朝報
訓鍊都監啓曰,頃因平市提調啓辭,都監砲手等,開市於各廛之頭,各色物貨,任意買賣。凡若干□役,全不顧見,本廛之人,專失其利,獨當其役,市民呼冤。自今以後,勿論砲手與本市,一體使之應役事,捧承傳,分付于都監矣。都監造給市牌,使軍兵轉賣物貨,俾得資生者,其來已久。觀此平市署啓辭,取考都監謄錄,則或因市民上言,或因本署啓辭,勿論軍兵,請均市役者,非止一再,而每因都監覆啓,旋發旋止。至于今日者,良以軍兵等,皆遐方之人,率妻子來接京師,以些少料布,將無以資賴。自訓局設立之初,隨其所有之物,隨處發賣,使不混侵於市役者,意非偶然,一朝罷落五十年來定奪之規,侵之以市役,則非但渠等實爲難堪,是斷軍兵生生之道,軍兵之呼冤,勢所必至,故臣李浣,昨於榻前,已爲陳達矣。令平市署軍兵之市業者,依前定奪,切勿侵擾之意,捧承傳施行,何如?傳曰,依啓。訓局謄錄
上在昌德宮。停常參,只晝講。
晝講入侍,知事李厚源,特進官呂爾載,參贊官李惕然,侍讀官李延年·趙備,假注書李觀徵,記事官安後說·洪柱三。講詩傳邶,自簡兮簡兮,止知所處。
政院啓曰,來二十一日,輪對日次,取稟。傳曰,爲之。
傳曰,明日晝講爲之。
忠淸監司書目,同副承旨宋時烈辭職上疏上送事。啓。答曰,省疏具悉至懇。疏辭雖切,分義所在,得無不可乎?予言不再,勿辭須速上來。
京畿監司書目,修撰吳挺垣病重,上去不得事。啓遞差。
晝講時,上謂參贊官李惕然曰,前頭儒生殿講日次,在於何間耶?李惕然曰,當在於六月間矣。上曰,今此儒生殿講時,親臨爲之事,政院知悉擧行。以上朝報
上在昌德宮。停常參,只晝講。
晝講入侍,特進官李時昉,知事沈之源,參贊官南老星,侍讀官李延年·李梓,假注書李觀徵,記事官安後說·洪柱三。講詩傳邶,出自北門,止北門三章章六句。
吏曹參判李時楷再度呈辭。加給由。
司憲府啓目,典牲奉事金世鼎矣,宗廟夏享大祭時,莫重祭享犧牲,不爲整備,極爲可駭。罪杖八十,贖,奪告身三等。啓依允。功減一等。
院啓,新除授獻納徐必遠,時在忠淸道恩津地,請斯速乘馹上來事,下諭。答曰,依啓。
京畿監司書目,龍仁呈,以左副承旨丁彦璜病重,上去不得事。啓。傳曰,特批辭疏,勸諭速還,而如是稱病,殊甚不當,使之速爲上來。
府啓,朝官罪犯,雖涉當刑,必爲啓稟,移送王府,乃是金石之典也。前廣興主簿羅復昌,杖其貢物下人,至於致斃,實犯濫刑,囚治其罪。自有常律,而該曹不爲啓達,直發使令,脅迫着枷,囚之典獄,已經五六日,而尙無稟處之擧。甚至結縳驅捽於停屍之處,使之對檢,任其屍親之侵辱,此前所未有之事也。該曹之枉法自用,殊極驚駭,請當該堂上·郞廳,竝命先罷後推。答曰,推考。
副提學洪命夏上疏。大槪,新授職名,萬不近似,冒死陳情,乞賜鐫改事。入啓。答曰,省疏具悉。卿其勿辭,察職。
刑曹啓目,前廣興主簿羅復昌,旣已承服,而係是朝官,移義禁府處置,何如?啓依允。
禁府,許檍元情公事。判付內,姑停刑推議處。
刑曹啓曰,近來紀綱大壞,任行私情之習,可勝言哉?凡有大小獄訟,一邊私囑,一邊威劫,以是爲非,以虛爲實之態,目不忍見,口不忍言也。頃日廣興主簿羅復昌,因自己鄙瑣私事,杖殺下人。此雖諉謂管下,乃是殺人命者也。本曹依例捉囚,令該司檢屍,然後移送禁府,乃是規例,而未及移送之前,囚繫典獄,流來法例也。似聞此人,以湖南巨富之故,飛語載路,臣等竊歎世道之如此,使獄吏嚴其枷杻,今日坐摘奸,則解枷杻安臥云。捉致獄吏捧招內,義禁府都事沈姓人,頻送羅將,探問起居,又爲捉致獄吏,勒令解枷,若有不謹,當重治汝罪,本獄奉事金三俊者,使之解枷杻,古今天下,安有殺人罪囚,安臥獄中,指揮士夫若此者乎?極爲駭怪,禁府都事及金三俊,依法科罪,何如?傳曰,允。
禁府啓目,宋相弼刑問十八次,金繁七十四次,不服,加刑。啓姑停刑推議處。金興祖七十二次不服,加刑。啓停刑議處。以上朝報
上在昌德宮。停常參·經筵。
禁府啓目,李圾刑問七十六次,盧希遠七十五次,李廷顯一百三十三次,竝只不服,加刑。啓依允。
校理李梓上疏。大槪,方在直廬,病勢危劇,乞遞職名事。答曰,遞差。
副提學洪命夏再疏。大槪,再申前懇,乞賜鐫改事。答曰,省疏具悉。卿才允合,勿爲固辭,從速察任。
以明日輪對官望單子,傳曰,輪對停。
京畿監司書目,旣無靦然仍冒之理,加以疾病深重,請令該曹從速處置,以便公私事。傳曰,毋庸固辭,調理察職事,回諭。
執義李晩榮啓曰,刑官罷推之論,臣所首發也。本月十三日,臣始聞廣興倉官,以杖殺下人之故,被囚於典獄,探問其由,則刑曹直以殺人論之,至於結縳驅捽,對檢於停屍處云,臣不勝驚訝。官員之杖殺管下,明有其律,該曹豈可枷杻擅囚,至於六七日之久而不爲啓達乎?一微官一時受辱,雖不足恤,刑官之枉法自用,當成後弊,故臣招問該部刑吏,詳得始末,然後與同僚相議論列。大槪此論,非可諱祕之事,臣之逢人發說旣久,人多傳播,該曹堂上,非不聞知,而昨日早朝,猝然開坐。乃於禁府都事請罪之啓贅入,歎世道不干之語,一則曰羅復昌巨富之故,蜚語載路,一則曰一邊威劫,隱然爲迎擊之擧,其所謂威劫云者,所指可知也。禁府都事之請解枷杻,亦豈出於罪囚富財之所使乎?藏頭辭說,不是無端而發,則其指斥攸歸,實在於臣,吁亦甚矣。曾在宣祖朝,有朝士殺人之獄,對檢當否,至於收議,其時相臣李恒福,以不當對檢,獻議施行,宣祖朝已行法例,人孰不知?亦可見重待朝官之至意也。臣不諒形勢,妄論越法作威之弊,反招情外之斥,不可一刻仍冒,請命罷斥臣職。答曰,勿辭,退待物論。
持平金禹錫啓曰,刑官請罷之論,不過事體上相規之道,則只是所爭者公耳。所當平心順應,受以爲過,而觀其啓辭,語多失當,因其獄官之請罪,張皇不干之贅說,隱然有非斥臺評之意,此無非如臣不似,忝居風憲,疲軟見侮之致,同僚旣已引避,臣何敢晏然仍冒?請命遞斥臣職。答曰,勿辭,退待物論。
掌令成楚客啓曰,昨日本府罷推刑官之啓,臣旣同參,則所見實與同僚無異也。今者同僚,以被詆於刑官,至於引避,則臣之不可苟冒之狀,又與同僚無異也。決難仍冒,請命遞斥臣職。答曰,勿辭,退待物論。
持平沈榥啓曰,臣之庸愚,最出人下,忝冒匪據,爲日已多。上之不能振肅頹綱,下之不能糾劾官邪,呼唱道路,徒竊榮寵,臣罪大矣。昨者同僚,以刑曹擅囚前主簿羅復昌事發簡,臣見驚怪,仍爲論啓矣。繼見刑曹啓目,則故據他事,脅制傾軋,隱然與臺閣相抗之狀,不一而足,世道至此,良可歎也。大槪,復昌,雖曰微末,亦一朝官也。朝官有罪,自有當囚之所,杖殺人命,又有當施之律,爲刑官者,所當付之王府,依法科斷,可也。今則不然,直發使令,着枷嚴囚,淹滯六七日,不爲稟處,而結縳驅曳於停屍之處,任其屍親之侵辱。復昌旣爲殺人,則罪之殺之,固無不可,而忍令一朝管下之人,蹴踏無忌,至此之甚乎?及聞公議沸騰,臺論將發,則始乃汲汲啓請,移送禁府,又以他事,張皇辭說,隱斥暗詆,無所不至,衝東擊西,眩亂是非,以爲發明之地,殊不知欲掩而彌彰,欲巧而反拙也。噫,孔子所謂古之君子過也,人皆見之,今之君子,又從而爲之辭者,政爲此也。同僚旣以此引避,臣何敢仍冒,重辱名器乎?請命遞斥臣職。答曰,勿辭,退待物論。以上朝報
備邊司啓曰,自前北邊開市旣畢之後,則具由撰咨,順付使臣之行,例也。今此慶源畢市之報,旣已來到,令承文院依前擧行,何如?傳曰,允。
備邊司又啓曰,卽接羅州營將成釴呈狀,則渠之八十老病母,在於大興地,經年相別,而今自關西任所遞還,又差營將,遠赴湖南,將過湖西,自大路距大興,不至迂遠,願爲歷入相見,而旣乘驛馬,不敢擅往云。成釴情事,殊甚切迫,歷見之際,亦不過費了一兩日,許令往見而勿爲留滯,趁卽赴任,何如?傳曰,允。以上備局謄錄
上在昌德宮。停常參·經筵。
自昧爽至辰時,有霧氣。自辰時至酉時,日暈。
夜四五更,月暈。
禁府啓目,許檍自明之說,有不可信,色吏拿來,査問稟處,何如?啓依允。
又啓目,判下云云。金興祖,罪犯贓汚,似當照律,上裁。啓依回啓施行。
又啓目,判下云云。金繁五同之木,非田結所捧,則歸罪私用,治以贓汚,似欠當律,罪疑惟輕,上裁,何如?啓定配。
又啓目,判下云云。宋相弼,視諸貪贓枉殺,似有輕重之別,上裁,何如?啓官廳米去處監色等處,令本道査出後,稟處。
又啓目,羅復昌元情云云。刑推,何如?啓依允。
吏曹參判李時楷三度呈辭。加給由。
宣惠廳啓曰,本廳郞廳尹世獻,已爲啓下,而時在罷散中,令該曹依例付軍職,冠帶常仕,何如?傳曰,允。
傳曰,明日晝講爲之。
傳曰,尙州·羅州等營將引見。
大司憲蔡裕後啓曰,臣忝在法府,妄論一事,重被該曹醜詆,決難苟冒,請命亟遞臣職。答曰,勿辭,退待物論。
府啓,執義李晩榮,持平金禹錫,掌令成楚客,持平沈榥,大司憲蔡裕後,竝引嫌而退。羅復昌,雖有杖殺管下之罪,元非刑曹之所可擅囚,論啓之後,贅說侵凌,誠極可駭,不可以此爲避,請竝命出〈仕〉。答曰,依啓。
執義李晩榮,持平金禹錫·沈榥啓曰,刑官罷推之論,旣已重發,則一啓姑停,斷無是理,而掌令柳俊昌,初非參論之人,獨斷遽停,事甚未安,無非臣等見輕之致,連日瀆撓,所失益著,不可仍冒,請命遞斥臣等之職。答曰,勿辭退待物論。
掌令成楚客啓曰,重發之論,姑先停啓,雖未穩當,觀其緘辭,更爲論啓,亦無不可,而同僚旣以此引避,臣何敢自是己見,晏然仍冒?請命遞斥臣職。答曰,勿辭,退待物論。以上朝報
上在昌德宮。停常參,只晝講。
夜五更,月有小暈,色內靑外赤。
晝講入侍,特進官元斗杓,知事吳竣,參贊官南老星,侍讀官趙備,檢討官蔡忠元,假注書趙相漢,記事官安後說·洪柱三。講詩傳邶,自靜女其妹,止三百六十三句。
京畿監司書目,水原呈,以吏曹參議尹文擧病重,上去不得,陳情乞遞事,上疏上送事。答曰,省疏具悉至懇。旣往之事,不必如是論也。況分義所在,亦涉不可,爾其勿辭,從速上來。
戶曹啓曰,本曹用度之繁,未有甚於今日,而各司官吏之怠慢,愈往愈甚。凡干錢穀出入文書,漫不省爲何事,而專付於下吏之手,以致奸僞日滋,虛實相蒙,所捧之物,趁不會錄,應減之物,亦不會減。卽今各司遺在之數,未免虛簿,誠極寒心。從前用處分明,而未及會減,或假下之後,未盡實用者,勿拘年限,從實査處之意,榻前定奪,故今方別定本曹郞廳,收聚文書,査准其虛實,而前後官員遞易之際,文簿之淆亂,尤難辨別,頃日承旨鄭知和,曾在本府時,備悉此弊,故陳達於榻前矣。大槪,各司奸吏,弄其文墨,恣意欺瞞,而爲官員者,尸居度日,惟以目前無事爲得計,至於殘司,則下人鮮少,不能成形。所謂色吏,以不解文字者,苟充使喚,而該官不曾親執文書,其所捧上與會減,非但不能省察,文報之間,亦致過限,卽今査覈之難,實由於此。旣往難追,誠如筵臣啓達,而將來之弊,不可不別爲變通。各其該掌中,如有未盡之事,則輒爲拘礙,不得成出解由狀。乃是本曹流來規例,更以前日傳敎之意,已爲嚴飭各司,而但解由,則例於遞職後成出,旣遞之後,雖礙於解由,而其於官事之虛疎,恐無所益,必須在職之時,勤慢實績,隨事糾檢,然後可以盡心奉職。每於殿最時,考績等第,而雖或仕滿,當遷於其職掌,少有欠闕,則毋論參上參下,自本曹抄出移文,如時推之例,勿許擬望,而必待竣事後,方許遷轉,以爲定式,似當。銓曹及各該司,捧承傳施行,何如?傳曰,依啓。
左副承旨丁彦璜上疏。大槪,嚴命之下,不敢退在,舁載病骸,僅達城外,而病勢甚重,未卽趨詣闕下,惶恐待罪事。答曰,省疏具悉。爾其勿待罪。仍傳曰,遞差。
吏曹啓曰,承旨有闕,政事,取稟。傳曰,明日爲之。
大司憲蔡裕後啓曰,同僚之不爲通議,而遽發姑停之論,實由臣之見輕,請命亟遞臣職。答曰,勿辭,退待物論。
掌令柳俊昌啓曰,臣於昨日,姑停刑曹之論啓,繼見同僚之引避,臣之所失,在所難免,請命遞斥臣職。答曰,勿辭,退待物論。
禮曹,知敦寧鄭廣成卒逝,自今日至明日,停朝市。啓。
院啓,竝引嫌而退。枉法刑官,糾劾其失,深得論事之體,不辨是非,語甚糢糊,跡涉苟且之歸,不詢同僚,獨停其論,難免率爾之失。請執義李晩榮,持平金禹錫·沈榥,大司憲蔡裕後出仕,掌令成楚客·柳俊昌遞差。答曰,依啓。
政院啓曰,明日爲政事,命下矣。以停朝市不得爲之之意,敢啓。傳曰,知道。
禁府,金繁堤川縣定配。啓。以上朝報
自寅時至巳時,日暈。酉時,日暈兩珥。出朝報
上在昌德宮。停常參·經筵。
漢城府啓曰,戶籍單子,幾盡收捧,今方正書,而其中三醫司及吏胥·市民輩,各其四祖,或以領敦寧·判敦寧,或以判書·參判·參議·判尹·右尹·判決事等職追贈,而至於都摠管·義禁府兼帶書塡者,厥數甚多。且立戶者,以中人得受東班參奉之職,已爲身故,而贈以判書·摠管者有之,贈職雖與親授者有異,似當以渠輩相當職名追贈,而冒濫受出之狀,極爲可駭,莫重帳籍,不可混錄,此等冒受職名,竝爲削去,以其本役名書錄之意,敢啓。傳曰,知道。
府啓,朝官之杖殺管下者,不使對檢,明有祖宗朝收議受敎,已成金石之典,羅復昌,杖其管下,至於殞命,罪則重矣。然該曹結縳送對於檢屍之庭,使發告者輩,蹴踏毆辱,朝作官員,夕被率下之捽髮批頰,萬目所覩,莫不喪氣,風俗紀綱之敗亂,自執法者啓之,不亦寒心乎?決不可推考而止,請刑曹當該堂上,竝命罷職。答曰,不允。
傳曰,明日晝·夕講爲之。
司書呂閔齊上疏。大槪,母病甚重,乞遞職名,專意救護事。答曰,省疏具悉。爾其勿辭,出往看護。
永嘉府夫人永葬,中殿望哭後,藥房·政院·玉堂·二品以上六曹·大司憲問安。答曰,罔極。
大殿·東宮,藥房·政院·玉堂·二品以上六曹·大司憲問安。答曰,知道。
政院啓曰,今日爲政事,命下,而以停朝市,頉稟矣。明日爲之之意,敢啓。傳曰,知道。
全羅監司書目,興陽縣監都擧元,母在喪事。以上朝報
上在昌德宮。停常參,只晝·夕講。
晝講入侍,知事鄭維城,特進官南銑,參贊官洪命夏·李惕然,檢討官蔡忠元,假注書李觀徵,記事官李之翼·洪柱三。講詩傳鄘,自泛彼柏舟,止其爲訓戒甚矣。
夕講入侍,知事李厚源,特進官南銑,參贊官沈澤,侍讀官李延年,檢討官蔡忠元,假注書李觀徵,記事官李之翼·洪柱三。講大學衍義,自靑蠅大夫,止先施讒於申生。
大司憲蔡裕後初度政事。入啓。給由。
府啓,羅復昌殺獄,刑官處置,枉法有三,枷杻擅囚也,結縳對檢也,久不啓達也。臣等擧劾,爲國法也。大槪,法曹所爲,動成後日引用流例,今此三條做錯,豈宜不治,以作後弊乎?請當該堂上·郞廳,竝命罷職。答曰,遞差。
傳曰,明日晝講爲之。
執義李時榮,仁川地掃墳呈辭。入啓。給由馬。
京畿監司書目,振威縣令鄭萬和,父在喪事。
慶尙監司書目,慶山縣監金震賢,母在喪事。
政院啓曰,刑曹當該堂上遞差事,命下,而臺諫方以罷職論啓,遞差承傳,不得捧之之意,敢啓。傳曰,知道。以上朝報
晝講時,知事鄭維城所啓,專經文臣,當初限三十五歲抄出,故三十六七歲之人,皆不入於新抄之中,而曾前被抄之人,出身已久,或有年迫四十而尙未減除,則似當有變通之擧矣。上曰,三十六歲以下之人,不爲抄擇,或過四十之人,不爲減除,則似爲不可矣。鄭維城曰,然則年限何以定之乎,上曰,以三十七歲爲限,抄之,宜當矣。
又所啓,專經文臣,輪次入侍之擧,似異於殿講。不可人人而入侍,似當取舍於其中,殿講時,則勿論彼此,只使被抄者,依例應講,而至於輪回入侍,則更爲抄擇,別單書啓,何如?上曰,依爲之。單子,則開筵日次書入,以待落點,入侍,可也。
又所啓,專經文臣入侍時,所持冊子,當以各人時讀冊子持入乎,隨其時進講冊子持入乎?上曰,隨其各人時講冊子,使之持入,可也。出朝報
傳曰,今下弓矢,穩城府使朴宗一處給送。
備邊司啓曰,各邑軍兵軍器不精,則該道監·兵使與營將等,一體施罰事,兵曹判書元斗杓,旣已定奪於榻前矣。元事目末端,磨鍊付標以入之意,敢啓。傳曰,知道。備局謄錄
晝講時,知事鄭維城所啓,太白山史庫,乃奉化地,而其山底春陽古縣,卽安東地也。其地界錯雜迂廻,往來史庫之時,自奉化地,必涉春陽縣,又轉而入於史庫所在奉化之地,故實錄·璿源錄往來及奉使人迎送之際,奉化縣,偏受其弊,民不堪苦,其處士民,齊訴於臣,請割春陽,以屬奉化。臣親審其形勢,則果如士民所訴,似當變通矣。上曰,問于大臣處之。抄錄備局謄錄
上在昌德宮。停常參,只晝講。
巳時,太白見於未地。
晝講入侍,知事沈之源,特進官李浣,參贊官南老星,侍讀官李延年,檢討官蔡忠元,假注書李觀徵,記事官李之翼·洪柱三,講詩傳鄘,自君子偕老,止辭益婉而意益深矣。
大司憲蔡裕後再度呈辭。入啓。加給由。
弘文館啓曰,新除授修撰洪宇遠,時在京畿安城地。經筵入番事緊,斯速乘馹上來事,下諭。傳曰,允。
執義李晩榮上疏。大槪,乞收賜馬之命事。答曰,省疏具悉。臺臣與凡僚有異,爾其勿辭。
府啓,刑官所失,雖或出於無情·無前之事,後日之弊,所係不輕,而遞推太歇,請當該堂上·郞廳,竝命罷職。興陽縣監許彭老,本以統營土兵,緣其服役之勞,雖得影職,元無莅歷。且已老殘,任民之任,決不可濫授於衰敗之白徒,請興陽縣監許彭老汰去。答曰,不允。刑官旣已遞推,勿爲堅執。
司書呂閔齊上疏。大槪,母病有加無減,更申危懇,乞賜遞免,專意救護事。入啓。答曰,遞差。
晝講時,特進官李浣所啓,頃者,臣以兵曹郞官,以杖打捕盜軍官事,陳達矣。兵曹郞廳,本不干與於捕盜廳,而乃敢捉致杖打,且其緘辭所謂公廳云者,雖非私事,暮夜之間,諉以公廳,而捉致杖打,其非公坐,可知。若是公坐,則豈無參看之人乎?事甚無據矣。上曰,兵曹佐郞李華封欺罔之事,殊甚可駭,先罷後推。
全羅監司書目,前庶尹黃暐,今月十三日身死事。以上朝報
傳曰,今下弓矢,淸城僉使南宮忠處給送。
晝講時,知事沈之源所啓,沔川戰船之事,似當變通矣。自陸路往水營,不過一日程,由水路,則幾費半月,而所經水路,甚爲險惡,故今番往赴習操時,船敗渰死者甚多,日後之患,亦甚可慮。沔川戰船,移置於洪州,似爲便當矣。李浣曰,沔川戰船之患,果如沈之源所達,而但移置洪州,使沔川軍人守之,似爲有弊矣。上曰,令廟堂議處。抄錄備局謄錄
上在昌德宮。停常參·經筵。
巳時,太白見於未地。申時,日暈。
大司憲蔡裕後三度呈辭。入啓。遞差。
禁府啓目,金興祖所犯,係是死罪,結案取招後,照律,何如?啓依允。
又啓目,李廷顯刑問一百三十四次,盧希遠七十六次,李圾七十七次,羅復昌一次,不服,竝只加刑。啓依允。
又啓目,許檍,依前啓請,刑推,何如?啓依允。色吏放送。
吏曹啓曰,臺諫有闕,政事,取稟。傳曰,明日爲之。
府啓,刑官罷推,論列已久,而殿下以旣以遞推,勿爲堅執爲敎,臣等竊惑焉。如其毋失,則遞推亦冤,旣有所失而所失甚重,則罷職之請,爲國法也。請當該堂上·郞廳,竝命罷職。興陽,沿海巨邑也,自前文武交差,必擇其人者,意非偶然,新除授縣監許彭老,功勞有無,臣等未及聞知,其爲人賢否,臣晩榮,曾任固城縣令,已曾熟知,所謂有才者,渠以三十餘年營下假軍官,監造熟習,諳鍊妙理而已。曾得影職,亦出於一時勤勞,字牧重任,萬不近似。況元無莅歷,筋力且衰,有何可取而遽授以稍完海邑乎?國家用人之道,不當如是之過濫,請興陽縣監許彭老汰去。答曰,刑獄重地,曠官可慮,勿爲煩論,許彭老,遞差。
傳于李惕然曰,近來刑官之不坐久矣,必多滯囚,爾其進去典獄,詳察罪囚之輕者放送。以上朝報
備邊司啓曰,因沈之源所啓,戰船事,令廟堂議處事,傳敎矣。沔川戰船之弊,沈之源所啓,已盡詳備,更無所達,而臣堉,前日忝按本道時,始有此議,臣啓達其不便之意,而建白之人,力爲主張,竟遂其事,幾至二十年,少無所利,至於今年,水操時渰死者,幾至六十餘人,極爲驚慘。頃日本郡士人,滿庭呈訴,臣等欲於榻前,備細陳達矣。沈之源所啓如此,他日登對,亦無可進之辭,而但移置洪州,則尤爲不便,是沔人棄疾於洪州也。決不可爲。李浣之言,誠是矣。此事二百餘年所無之事,而至於戊寅·己卯年間始爲之,非自古流來之事,徒貽民弊,有害如此,卽爲革罷,其所造船隻,則移給水營,使爲他鎭限滿之代,似爲便當,更無他意,群議僉同,上裁,何如?答曰,此實朝家遠慮,豈特偶然哉?所論皆非是,更議他策。
備局又啓曰,今二十四日晝講時,以知事鄭維城所啓,問于大臣處之事,傳敎矣。割地定界,自古流來,沿革重事,不敢輕議,且實錄奉安之時,雖有些少弊端,此實罕有之事,不可因此遽爲變通。廣議于他大臣處之,何如?傳曰,允。
備局又啓曰,去二月初九日,大臣·備局堂上引見時,領議政鄭太和所啓,以趙啓遠所啓,嶺南邊地軍器分移內邑事,有引見時面稟之敎矣。臣等之意皆以爲,邊地軍器,不可移置於內邑。上曰,泛然言之則如此,而聞趙啓遠之言,則亦然矣。如內地安東大處,軍器甚少云耳。元斗杓曰,豈其然乎?安東軍器之數,考見文書則可知矣。太和曰,那移之際,亦甚有弊,姑待巡按御史還朝後,詳知列邑軍器之如何,更議處之,似當。上曰,依爲之。斗杓曰,慶尙道各邑軍器會計案覓入乎?上曰,依爲之事,傳敎矣。軍器移置之弊,亦是大段之事,而煩擾莫甚,不可以一人之言,而遽爲繹騷之擧,令該曹考出御史書啓,而稟處,何如?傳曰,允。以上備局謄錄
上在昌德宮。停常參·經筵。
右尹韓必遠上疏。大槪,病重,乞遞本職事。入啓。答曰,省疏具悉。卿其勿辭,調理察職。
校理趙備,交河地掃墳呈辭。入啓。給由馬。
左副承旨李惕然書啓,臣承命馳往典獄署,在囚罪人六十五名,一一出點。啓覆罪人及事係重罪者外,就其中罪名雖重,而情涉可議者,吏曹移關所囚婢六月,其上典犯路事,司憲府所囚金連成·洪連福亂廛被捉事,漢城府所囚趙太福,其子生松木斫伐逃避事,宣惠廳所囚婢禮玉,其娚鄭休歇,銀布貸用後,趁不還納事,而休歇初避不現,故厥妹捉囚,而休歇今已捉囚,刑曹所囚李廷允,士夫家突入作亂事,刑曹所囚李景善以目下生雉不合御供,苟充進排事,旣已受刑,似當分揀。刑曹所囚郭從立·吳澄·梁義炫·李就光擊錚事,以上十一名,依聖上欽恤之盛敎,竝爲放送。尙衣院所囚惡孫·加也之·香伊等,俱以譯官金俊吉·韓之望·姜應信等貿易唐物,經年不納事,次知被囚,其餘五名,所犯非輕,似當仍囚。而獄中染病方熾,在囚中苦痛者,至於六名之多,且軍士二名,亦爲出幕云,故恐有傳染之患,姑令保放。此外雖在重囚,令各該司速爲處決,俾無滯獄之患,何如?傳曰,依啓。罪人李景善,使之還囚。
傳曰,刑房承旨輕囚放釋時,啓下刑推罪人,不稟徑放,事甚駭異,推考。
傳曰,明日晝·夕講爲之。
禮曹啓曰,專經文臣改抄事,依榻前啓稟停當時,年三十七歲爲限抄定,而年限已過,應爲減下之類,前日啓下原單子中,各其名下付標,而其中當初懸錄專經各冊,多少懸殊,故若干人,推移改錄付標。且將新抄人員,前單子末端,亦爲粘付以入,而開筵入侍人員,亦依聖敎,臣等相議,別單抄啓之意,敢啓。傳曰,知道。
又啓曰,專經文臣經筵時,入侍節目,未盡條件,頃日榻前啓稟,則開筵日次,每書入單子,以待落點,入侍,可也事,傳敎矣。前日啓下事目中,落點二字,付標以入之意,敢啓。傳曰,知道。
司憲府照本,副司果李程矣,專經文臣,殿講不通,罪笞四十,收贖公罪。啓不但文士之不文,令人羞愧,甘爲自棄,以慢君令之狀,亦極可駭,不幾於糞土之墻乎?姑罷其職,以懲將來。
府啓,臣等之論列刑官,可謂支離,而猶不知止者,誠以重獄擅法,關係甚重,前此此等之失,已有治法,後此此等之弊,亦甚可慮故也。昨承聖批,以刑獄曠官爲敎,臣等之惑滋甚焉。臣等竊未知殿下,於此著見之事,有何疑難而久不允兪,以致曠官之弊乎?請刑曹當該堂上·郞廳,竝命罷職。居昌幼學姜游,未知何許人,而其所罪犯,亦未知輕重。大槪,本道監司,旣已依律定配,則爲渠之道,所當卽赴配所,然後事係極痛,則或使其子弟奴僕,上言擊錚,以申其冤,猶之可也。今乃逃避定配,走來京中,使其奴子,至於擊錚,構陷道主,無所不至,紀綱所係,事極驚駭。如此豪猾之習,若不懲治,則不但爲道臣者,將無所措手足。國綱敗壞之漸,誠極可慮。請幼學姜游,令攸司囚禁,依法定罪。答曰,依啓。刑官之事,不過無情做錯,至於罷職,無乃過重乎?勿爲煩論。
府前啓,許彭老汰去事,停啓。
輔德洪處大上疏。大槪,家有痘患,不可出入書筵,乞遞職名事。答曰,省疏具悉。家間雖有痘患,不過推移入直而已。何必遞改?爾其勿辭,察職。
校理趙備上疏。大槪,請還收賜馬之命事。答曰,省疏具悉。爾等日侍經幄,爲勞不淺,給馬之命,何足云喩,爾其勿辭。
吏曹判書李厚源初度呈辭。入啓。給由。
京畿監司書目,吏曹參議尹文擧辭職再度上疏上送事。啓。答曰,省疏具悉前後至懇,爾其勿爲固辭,從速上來。以上朝報
傳曰,古人云,欲法堯·舜,當法祖宗,爲子孫之寶鑑,莫如此書,而近世罕有,誠可歎也。其令該館,多數印出,廣布中外。
宣惠廳啓曰,湖西大同設法之後,種種窒礙之處,參酌京外物情,隨事變通之際,已至四年。前日所進冊子中,若干節目之有所未盡者,或因本道所報,或自本廳入啓定奪,幾盡講定,頭緖已成,庶可爲永久遵行之定式,今已刊出,將爲分送本道列邑,故依草冊備覽之例,印本二件,粧䌙上進之意,敢啓。答曰,知道。惠廳謄錄
上在昌德宮。停常參,只晝講。
夜五更,有霧氣。
晝講入侍,同知事李時楷,特進官申翊全,參贊官金益熙,侍讀官趙備,檢討官蔡忠元,假注書趙相漢,記事官洪柱三·李堥。講詩傳鄘,自爰來唐矣,止殊失聖經之旨矣。
院啓曰,來五月初一日,輪對日次,取稟。傳曰,爲之。
以專經文臣望單子,傳曰,前日晝講時,副提學洪命夏以爲,專經文臣等,以入侍期限促迫,雖臨講,許多經書,未能熟讀爲悶云,故言于禮判,使之寬限矣。何以遽爲書入耶?此意言于該曹。
府啓,臣等之論列刑官,可謂支離,而猶不知止者,誠以重獄擅法,關係甚重,前此此等之失,已有治法,緩此此等之弊,亦甚可慮故也。昨承聖批,以無乃過重等語爲敎,臣等之惑滋甚焉。執法之官,所失已重,則臣等罷職之請,爲國法也。請刑曹當該堂上·郞廳,竝命罷職。答曰,依啓。
傳〈曰〉,明日晝講爲之。
傳曰,今日夕講停,明日爲之。
以刑曹當該堂上洪茂績·申埈,郞廳金善英罷職現告傳旨,傳曰,當該堂上,豈二人乎?只一人現告施行。
刑曹當該堂上洪茂績·申埈,郞廳金善英,依前現告,竝罷職事,捧承傳。
院啓,人臣之不避燥濕,分義當然,而近來國綱解弛,人懷自便,隨地善惡,任意去就,誠可寒心。前鏡城判官成震丙,除授之後,稱以染病,方在死生中,而圖免其官,得遞之後,便卽歸家。病勢果至死域,則纔過旬日,安能起身登程乎?其謀避之狀,昭不可掩。此而不治,後弊難防,前鏡城判官成震丙,請命依律定配。答曰,依啓。
傳曰,御營重任,不可人人授之,今玆大將申埈,於本職雖有所失,旣已罷職,可謂行其罰矣。特爲異典,還爲敍用,命招授符,使之卽察營務,毋曠暫刻事,嚴明傳諭。
上在昌德宮。停常參,只晝講·夕講。
晝講入侍,同知事李時楷,特進官呂爾載,參贊官洪命夏,參贊官南老星,檢討官蔡忠元,假注書李觀徵,記事官洪柱三·李堥。講詩傳鄘,自定之方中,止乃三百乘。
夕講入侍,知事吳竣,特進官辛啓榮,參贊官沈澤·洪命夏,檢討官蔡忠元,假注書李觀徵,記事官洪柱三·李堥。講大學衍義,優施敎驪姬,止以上論憸邪罔上之罪二。
傳曰,當日爲政,刑官等差出事,言于該曹。
禮曹啓曰,傳敎矣。其日筵中,臣維城,適爲入侍,專經一事,啓稟定奪。應爲擧行之事,皆出於政院擧行條件,故一依稟定之意,改抄單子,昨已啓下,而至於寬限熟讀一款,旣不出於擧行條件。洪命夏啓稟之事,臣亦昏不記憶,入侍寬限之意,未及一時申稟,入侍望單子,遽令書入,致勤聖敎,不勝惶恐。曾前被抄人員及新抄人等,竝令自五月,限兩朔熟讀後入侍之意,分付擧行,何如?傳曰,更加退定一朔,務令精熟,可也。
刑曹參議李行進上疏。入啓。答曰,省疏具悉。爾其勿辭,速爲開坐察任。
禮曹,專經文臣,年限已過,減下秩。周易,崔逸·宋光心·崔應天·鄭榏·趙嗣基。禮記,李震夏·李溟翼。春秋,李泰淵。書傳,黃儁耉·吳挺緯·李正英。詩傳,李慶徽·趙龜錫。新抄秩,周易,安後說·南宮鈺·張鍵·閔周冕·韓友琦,禮記,朱楘·李元禎·金益廉·李球·孫志·李行道·慶最·權大載·金千鎰。春秋,李東溟·李象震·吳得天。書傳,趙䃏·呂曾齊·李敏敍·李之翼·金澄·鄭樸·李堥·黃道宏·金萬基。詩傳,丁昌燾·金濤·洪柱三·李敏徵。加抄秩,禮記,韓明遠·崔錫祐·禹糾·宋胤吉·李東老·朴世堅。春秋,尹棐·李觀徵·李四翼·柳之芳·安縝。詩傳,吳以翼·金萬均·權尙矩。
傳曰,今此新除授刑官等,卽爲牌招,使之出仕察任。
刑曹判書吳竣,參判蔡裕後,牌招肅拜。
傳曰,明日晝講爲之。
平興君申埈辭職上疏。答曰,省疏具悉至懇。此非爲卿私之也。卿其勿辭察職。
禁府啓目,成震丙,時在慶尙道尙州地,發遣羅將,拿來,何如?傳曰,依允。以上朝報
夕講時,知事吳竣所啓,內醫提調之任,非刑官所可兼察,請依例遞差。上曰,令該曹處之。出朝報
備邊司啓曰,本司堂上申竣,旣蒙敍命,仍爲差下,使之察任,何如?傳曰,允。
備局又啓曰,沔川戰船革罷事啓辭,傳曰,此實朝家遠慮,豈特偶然哉?所論皆非是,更議他策事,命下矣。沔川之船,前日所無,而任絖爲巡檢使時,始建此議。沔川·唐津·龍安·咸悅四邑,竝定各設一船,而此皆深入浦口,距海甚遠,故龍安·咸悅之船,因本道査啓,移定興德·古阜濱海之地矣。沔川,則非但絶遠於海,水操時,必往水營,經過安眠險串,今年春操,溺沒致死者,六十五人,邑人呈狀本司,備陳驚慘艱苦之事,不得已枚擧,入啓矣。下敎如此,臣等反覆深思,不知何策可議,後日登對時,詳陳曲折,稟處,何如?傳曰,允。
備邊司又啓曰,豐儲倉舊基入接出身尹孝全等五人,坊民崔應詳等二十五人呈狀內,或作瓦家,或作草幕,連接櫛比,納稅本倉,無弊居生者三十餘年。今者司圃署,將爲移設于此地,牒報禮曹,入啓蒙允云。定送部官,刻督毁家,許多人民,止接無處,情甚冤痛,司圃設立,自國初畫地定基,三百年來,別無阻水闕供之弊。今者稱以白岳·仁王兩山之水,溺溢塞路爲言,下輩之奸巧欺瞞,至於此極,使本署官員,報于禮曹,搆虛捏無,上達天聽,不念他人狼狽悶迫之狀云。此時霖潦方盛,毁家移徙,誠爲罔極。且是豐儲之基,則他日豐儲各設之時,必來還推,司圃下人,亦豈免毁撤之患乎?紛紜貽害,前後一般。依國初所定,勿爲移易。且除各人毁家呼冤之弊,何如?答曰,允。
備邊司又啓曰,今月二十四日晝講時,知事鄭維城所啓,太白山史庫,乃奉化地,而其山底春陽古縣,卽安東地也。其地界錯雜迂回,往來史庫之時,自奉化地,必涉春陽縣,又轉而入於史庫所在奉化之地,故實錄·璿源錄往來及奉使人迎送之際,奉化縣,偏受其弊,民不堪苦。其處士民,齊訴於臣,請削春陽,以屬奉化。臣親審其形勢,則果如士民所訴,似當變通矣。上曰,問于大臣處之事,傳敎矣。割地定界,自古流來,沿革重事,不敢輕議,且實實錄奉安之時,雖有些少弊端,此實罕有之事,不可因此遽爲變通,廣議于他大臣處之,何如?答曰,允事,命下矣。議于他大臣,則領中樞府事李敬輿議,祖宗朝畫疆分界,大小迂直,相錯如繡,意似有在,近來或因民人狀訴,或因藩臣馳啓,紛紜割屬,雖有一時小利,終非經國遠圖,此路漸廣,皆將接踵而起,雄藩大鎭,豆分瓜割,無完體之地矣。古人曰,鶴脛雖長,斷之則非,鳧脛雖短,續之則蹶,豈非長短之理?難以强爲,況列聖成憲,尤宜遵守。安東·奉化割屬形勢,臣曾忝南臬,目見耳聞,得其梗槪,亦有民人等呈狀請割,而愚淺之見,本來如右,故不敢出變通之計,臣之妄意,與前無異。今難更贅他說,臣非爲一縣利害,如是長言,實欲聖朝,謹守典章,杜紛更之漸耳,伏惟上裁。領敦寧府事李景奭議,自有史庫以來,便有此路,犬牙相錯,厥有定制,先王之法,何得輕改?臣於此,不敢擅議,伏惟上裁。延陽府院君李時白議,祖宗朝畫定疆界,非無意也。到今率爾變更之,不當矣。領中樞府事李敬輿議無異,伏候睿裁。答曰,依議。備局謄錄
義禁府啓曰,以諫院所啓,前鏡城判官成震丙,依律定配事,允下矣。以啓辭觀之,則似當直爲照律,而但大小犯罪之人,元情取招,稟啓照斷,自有前例,成震丙,拿問稟處乎?敢稟。傳曰,依啓。禁府謄錄
夕講時,參贊官沈澤所啓,具仁墍爲全羅兵使時,抄得軍時存,一千九百九十九名,而屬於監營,似非其所,移送兵使,分屬所居五營,與元束伍添入作隊,一體鍊習,何如?上曰,令廟堂議處。抄出備局謄錄
上在昌德宮。停常參,只晝講。
夜四更五更,東方有氣如火光。
晝講入侍,知事鄭維城,特進官南銑,參贊官洪命夏·南翧,檢討官蔡忠元,假注書李觀徵,記事官洪柱三·李堥。講詩傳鄘,自蝃蝀在東,止疑亦有所本云一。
刑曹參議李行進初度呈辭。入啓。給由。
傳曰,明日晝·夕講爲之。
禁府啓目,金興祖結案取招時,拒逆不着〈枷〉,加刑得情,何如?啓依允。
又啓目,李廷顯刑問一百三十五次,盧希遠七十七次,許檍一次,羅復昌二次,竝只不服,加刑。啓依允。
備邊司啓,本司堂上申埈,旣蒙敍命,仍爲差下,使之察任,何如?傳曰,允。
禮曹啓曰,昨日筵臣所啓,國朝寶鑑續纂印出事,問于大臣,依此擧行事,已爲命下矣。莫重寶鑑纂修之擧,非私處所爲之事,似當設局公廨,若干堂上·郞廳差下,公私可觀文籍,訪問蒐輯,可以及時完役,大臣中一員主管事,及堂上·郞廳擇差事,令政院稟旨擧行,何如?傳曰,允。
同副承旨沈澤,龍仁地掃墳呈辭。入啓。給由馬。
禁府啓目,李圾刑問七十八次,不服,加刑。啓依允。
政院啓曰,昨以禮曹啓辭,國朝寶鑑續纂主管大臣及堂上·郞廳擇差事,令本院稟旨擧行事蒙允。大臣以下諸官,自上命之乎?分付該曹,使之差出乎?敢稟。傳曰,主管大臣,則書入點下,其餘,則該曹差出,可也。
右參贊南銑,楊州地掃墳呈辭。入啓。給由馬。
政院啓曰,明日端午帖出韻科次事,大提學蔡裕後,待開門牌招,何如?傳曰,允。以上朝報
晝講時,同知事鄭維城所啓,京中儒生,皆錄於靑衿錄,而或有落漏者,外方儒生,亦多不入於鄕校儒籍者。自今以後,更加申明,四學儒生之落漏於靑衿錄者,及外方儒生之不錄於校籍者,不爲都目,勿許赴擧事,知委京外,一體擧行,何如?上曰,依此,申飭。參贊官洪命夏所啓,近來西路,人心不淑,風俗漸渝,至於兄弟相戕者,往往有之,其他悖倫之事,擧此可知,丕變風俗。惟在明敎,而敎化難行於一朝,人心日趨於壞敗,殊可慮也。鄭維城曰,臣頃按本道時,其有孝悌之行者,及行實悖惡者,竝爲啓聞,以爲褒懲之地,而尙今未聞有擧行之事矣。上曰,以筵臣所達之意措辭,下諭兩西監司處,可也。出朝報
晝講時,參贊官洪命夏所啓,今者北方,已有兵釁,而聞北道人心,非但漸至偸惡,凡軍兵·器械,無一可恃,恐未免爲棄地,將來之憂,有不可言,似當有別樣收拾之擧,請令廟堂商議善處,何如?上曰,筵臣所達,似不偶然,令廟堂議處。抄出備局謄錄郞廳李思觀校正。日記廳郞廳南泰會書。
上在昌德宮。停常參,只晝·夕講。
晝講入侍,特進官元斗杓,知事沈之源,參贊官金益熙,侍讀官李延年,檢討官蔡忠元,假注書趙相漢,記事官洪柱三·李堥。講詩傳鄘,自載馳載驅,止百七十六句。
夕講入侍,特進官李時昉,同知事李時楷,參贊官李惕然,侍讀官李延年,檢討官蔡忠元,假注書趙相漢,記事官洪柱三·李堥。講大學衍義,自宋寺人惠牆伊戾,止不可以弗察也。
忠淸監司書目,懷德呈,以右副承旨宋時烈上疏上送事。啓遞差。
吏曹啓曰,承旨有闕,政事,取稟。傳曰,明日爲之。
忠淸監司書目,保寧呈,以金成化妻一胎産三子女事。啓。傳曰,依例賜米。
左議政金堉箚子。大槪,請令湖西山郡,料理鑄錢,以代作木等事。入啓。答曰,省箚具悉。所陳事,依箚辭爲之。
吏曹判書李厚源三度呈辭。入啓。加給由。
刑曹參議李行進再度呈辭。入啓。加給由。
知事金光煜,右尹韓必遠初度呈辭。入啓。給由。
傳曰,明日朝講爲之。
右參贊南銑上疏。大槪,還收給馬之命事。入啓。答曰,省疏具悉。卿其安心勿辭。
刑曹啓目,居昌幼學姜游元情云云。刑推,何如?啓除刑推,姑爲放送,以待兩道之査覈,處之。
又啓目,閔應騫,係是宰列,移義禁府處置,何如?啓依允。
又啓目,尹垍,係是朝官,移義禁府決杖,何如?啓依允。
吏曹啓曰,以知事吳竣所啓,傳敎矣。內局提調,刑官不得兼察,自有前例,吳竣兼帶提調,似當遞改,而重臣進退,不敢擅便,上裁,何如?傳曰,允。以上朝報
輪對官司圃別提林光達所啓,本署僻在仁王山下,而逐日供上,非但去闕下甚遠,或阻潦水,未及供上,難免生事之故,欲爲移設於豐儲舊基矣。因備局啓辭,不得移設,本署之弊,無過於此。上曰,廟堂旣已處之,今姑置之。
備局啓曰,去四月二十九日夕講時,參贊官沈澤所啓,具仁墍爲全羅兵使時,抄得軍時存一千九百九十九名,而屬於監營,似非其所,移送兵使,分屬所居五營,與元束伍添入作隊,一體練習,何如?上曰,令廟堂議處事,傳敎矣。湖南査出之軍,多至數千,沈澤爲監司時,欲爲作隊練習,而本司回啓時,不卽許之者,見存之隊伍,亦多闕額,不充其數,而又作別隊,則彼此無益,故只令充補於所闕矣。今矣太半還失,惟有赤裳監營所屬各五百,而餘者無多。赤裳之兵,不可移易,監營所屬,則移送兵營,誠得其所,依此施行。五營之兵,闕額甚多,每患疏漏,依前啓下,各充其數,則本營隊伍,完實無欠,不必別作隊伍,使有而不精之患,以此意,分付于本道監·兵使,何如?傳曰,此回啓,似未妥當,明日朝講時,稟處。
備局又啓曰,去四月三十日晝講時,參贊官洪命夏所啓,今者北方,已有兵釁,而聞北道人心,非但漸至偸惡,凡軍兵器械,無一可恃,恐未免爲棄地,將來之憂,有不可言,似當有別樣收拾之擧,請令廟堂商議善處,何如?上曰,筵臣所達,似不偶然,令廟堂議處事,傳敎矣。北路人心之離散,器械之虛疎,近來自北出來者,多以爲言,誠如筵臣所達,而別樣善處,臣等亦不知何以則可也。但厚春部落,漸至强盛,寧古塔,亦在不遠之地,他日可虞,正在於此也。令塞上諸臣,厚結其心,使有向我之意,則似或有一分之得力,而旣無財用之相助,又難往來而親密,時或開市之時,亦不能盡副其意,此誠可慮。然常使邊臣,務存此意,無失其和,在我固圉之道,亦不可玩愒,而非但器械之無形,城池之堅固,百不及於前日,脫有變故,則無以守禦,彼人亦有輕我之意。令兵使頻數巡審,撫恤軍卒,修治器械,繕完樓櫓,使之屹然有難犯之勢。且北路之人,多才者甚衆,文·武南行可用者亦多,而頃者,武士之超出等夷者,遠行辛苦,不得恩賞而歸,似有落漠之心。令該曹考其試才高下,已去者,其處邊將,待闕塡差,留在京中者,或授相當之職,以慰其心,則父老聞之,亦必有感激向國之意,收拾人心,莫大於此。此外更無他策,令兩銓趁卽擧行,此意移文于監·兵使,何如?傳曰,依啓。
備局又啓曰,典牲署貢物主人等,連名呈狀于本司曰,祭享犧牲進排,最難者,羊也。每値祭享稠疊之時,則官吏等,散之四方,或七八日程,或十餘日程,裹糧往貿,時或空還,每致生事,悶慮罔極矣。譯官吳仁亮,因常平廳分付,往貿于遼·瀋等處,前後得百四十餘口而來,其功不貲,宜有酬勞之典,以爲激勵之地,此非主人等所言之事,常平廳當爲入啓,而恐涉煩瀆,不敢爲也。羊非本國多産之物,其價極重,一口之羊,定價二十石米,誠爲難得,而吳仁亮,以本廳些少之價,貿得許多之羊。使莫重祭享之用,可無數年闕乏之患,此非他物貿易之比,宜有別樣賞典。主人等之來呈本司者,實出於誠心感喜,而恩賞重事,自下不敢擅便,上裁,何如?傳曰,使典牲署下人,請其論賞,殊甚未便,今姑置之。已上備局謄錄
夕講時,特進官李時昉所啓,頃日,沈澤所達湖南白綿·霜華等紙價,以鹽稅木酌定,而稅木極麤,各邑與僧人,皆苦之,紙地則分定各邑,鹽稅木則用於雜下事,自上有言于該曹之敎矣。鹽稅之木,初以一石,定三丁木,而木品極麤,故今則減半,鹽一石,定以一丁半,木品必不如前極麤,而亦不至品好矣。忠淸道,則已爲變通磨鍊於大同米十斗內,分定各邑矣。以鹽稅給價,則名爲給價,而其價不實,若分定各邑,則涉於白徵,未知,何如?上曰,仍給鹽稅,似爲苟且,卒然分定,亦涉重難,議大臣爲之。抄出備局謄錄
輪對時,義禁府都事韓命遠所啓,本府元定皂隷,一朔所立一百名,而癸亥以後,皂隷則罷定軍役,一朔七十名雇立價,則自宣惠廳,一名給料十八斗,自兵曹,給布二疋。丙子以後,減之又減,只四十名雇立,而自戶曹給料十二斗,自兵曹給布一疋,而減數太多,使喚之際,每患不足。且書吏之料布,丙子以前,自戶曹一名九斗,自兵曹皂隷布二疋加給,而丙子以後,則皂隷已罷,故兵曹不給皂隷布二疋,戶曹只給九斗米,書吏之料布,亦甚涼薄,願屬者絶無,王獄重地,不成貌樣,似當變通矣。上曰,言于該曹。禁府謄錄
輪對官廣興守洪履一所啓,臣受任未久,而近日以湖南田稅捧上事,逐日出往,觀其事情,則弊端甚多,臣數年前爲此任,比其時尤有難處之事矣。大槪,議政府古風木臘藥之時,則果有前例云,而今則稱以古風,逐月責徵,此皆出於倉中,而以米麪各司之故,不捧本木,以米倍徵,勢所難支。今後捧承傳,春秋兩度外,勿爲侵徵,何如?上曰,各別申飭,後勿爲之。
又所啓,本倉遠在江上,去京城十里之外也。倉底居民,皆欲竊倉穀之人也。自在平時,例定守直軍士三十名,其後雖減,亦送十名,今則減削至於三名。莫重國穀,偸者四旁覬覦,而只以三名軍土,何以守直,周察巡更乎?軍士量宜加定事,捧承傳施行,何如?上曰,言于該曹。兵曹謄錄
左議政金堉箚子。伏以,湖右大同,民甚便之,但山郡作木,或有稱苦者,一結二疋之木,民自織納,何有所苦?不能自織,以米貿之,豐年十餘斗之米,亦不足於一匹之價,故峽中之民,以豐年爲苦,豐年爲苦之民,何以使之樂也?臣意以爲,用錢則此苦亦可除也。忠州·淸州·公州所屬永春·丹陽·淸風·堤川·靑山·報恩·槐山·延豐·文義·沃川·永同·陰城·淸安·懷仁·懷德·木川·鎭川·鎭岑·連山二十餘官,皆山郡也。若使守令,收聚民間破銅,或節用官需,貿得銅鐵,卽山鑄錢,以錢代木,雖不得全代,或代其半,或代三分之一,則可減作木之苦,輸納亦易。然若使一齊鑄錢,謗言必興,問於本道,採其便否,所願之官則爲之,不願者,不可抑以行之也。京中行錢,近有可成之望,各司貢物之價,宜間以錢,一分二分,漸至於參半,則錢可通行,而民弊之減亦大矣。嶺南曾已鑄錢中止,今因實錄奉安之行,聞監司權堣,方爲鑄錢云。此亦臣之所勸也。旣許私鑄,則因便官鑄,有何所妨?李曼之去,臣亦使募鑄兩南,若先用於大路,行旅達於京中,則各司例用之費,亦可以代之矣。臣與戶曹判書李時昉相議,出常平廳銀布,貿得破銅,使勤幹可辨之人,入嶺西柴炭之地,償役流民,使之鑄錢,不煩官府,不限時月,勸之以賞,則數萬貫之錢,不難致矣。遼·瀋之貿,亦不必爲此等煩瑣之事,不當煩於天聽,而慮有中。臣以擅恣者,敢此塵瀆,非獨畏禍,竊恐垂成而壞事,不勝惓惓之至,冒死以稟。取進止。啓下宣惠廳。惠廳謄錄
晝講時,特進官金益熙所啓,都監軍兵,每於習陣罷後,橫馳城內,遇朝士大夫,亦不少避,瞻聆可駭,事體不當,軍容不入國中,乃古語也。前者以此申禁,而猶不遵行,更爲嚴禁,何如?上曰,依爲之。兵曹判書元斗杓曰,被甲帶劍,公然馳突,少無顧忌矣。上曰,前者已爲分付矣。旣已分付于都監,則都監何敢如是?參贊官益熙曰,迎陽爲大將時則禁斷,近來又如是矣。上曰,嚴明分付。訓局謄錄
夕講時,上謂特進官李時昉曰,卿爲司僕寺提調矣。諸島牧場之馬,祖宗朝所分置,其意豈偶然哉?戎政以馬爲先,馬生六年,爲可騎之馬,馬政凡事,卿其盡心焉。牧場沿邊之民,不無怨苦之弊,不足盡顧,以卿有爲之志,宜着實勉力。司僕謄錄
夕講時,特進官司僕提調李時昉所啓,禁軍所授馬,老羸幾死,則以退馬還納,而又爲分養於各官,徒勞喂養,而若至致斃,則以故失馬徵其價,其爲民弊不貲。本寺前後馬帖,多至二千餘張,而不得受馬,人皆稱冤,兒馬受帖之人,如有願受者,擇其退馬中可用者給之,尤甚不用者,則賣用,何如?上曰,依爲之。司僕馬籍謄錄
上在昌德宮。停常參,只朝講。
朝講,入侍,領事金堉,知事吳竣,特進官李時昉,大司憲沈之源,特進官呂爾載,參贊官沈澤,司諫鄭基豐,侍讀官李延年,檢討官蔡忠元,假注書李觀徵,記事官洪柱三·李堥。講詩傳衛,自瞻彼淇澳,止令從之也。
修撰申混上疏。大槪,母病危重,冒死陳情,乞遞職名事。答曰,省疏具悉。爾其勿辭,更爲觀勢,從速上來。
刑曹參議李行進三度呈辭。遞差。
傳曰,明日晝講爲之。
刑曹參判蔡裕後上疏。大槪,落傷病重,兼帶同知經筵,先許遞免事。答曰,省疏具悉。卿其勿辭,調理察職。
吏曹啓目,新除授吏曹佐郞權大運,除授後過限未肅拜。承文副正字丁昌燾,病滿三十日。監察孫處愼,成均館司藝黃益淸,受由過限未上來。竝改差,何如?啓依允。
戶曹參議徐元履上疏。大槪,致敗船人,移送他道,似涉已甚,略陳所懷,懇乞更爲量處事。答曰,省疏具悉。深嘉愛君之誠,良用喜悅焉。第念治國比如治病,隨病下藥之際,毒藥亦不免用焉。雖云已甚,姑息,可不戒乎?諉之仁而專事於區區,則不幾於梁武帝之爲仁乎?固不可以一介論也,而此言亦好,可不允從焉。移他道一款,姑徐。
府啓,耽陵守·耽溪守冕,居家無行,作拿閭閻,比隣之人,不堪其苦。頃於白晝大道之中,裸身突出,與人相鬪,亂毆致傷,幾至殞命,渠雖賤泒,職是四品朝官,何敢悖理無恥,至於此極乎?凡在聽聞,莫不驚駭,耽陵守·耽溪守冕,請命罷職不敍。答曰,姑先推考。
平安監司書目,乞賜鐫免,以便公私事。啓。傳曰,勿爲介懷,安心察職事,回諭。以上朝報
有政。
巳時,太白見於未地。
朝講時,上謂特進官李時昉曰,江都名爲保障,而所儲糧餉不足,木綿之所儲全無,不可以此加賦於民。上年豐呈二巡方物之價,木一百同,米四百餘石也。自今以後,應捧三名日方物內,一巡則或捧本色,或爲減除,而二巡則以其價作木作米,每年移捧於江都,則行之十年,木可爲一千餘同,米可爲四千餘石,以此永以爲式,以爲不虞之備則似好,而無乃有妨於政體耶?領事金堉曰,江都所儲米尙多,至於木綿,依上敎爲之,則事甚便當矣。上曰,兩司所見,亦何如?大司憲沈之源曰,上敎至當矣。司諫鄭基豐曰,臣之所見亦然矣。上曰,諸臣之意如此,今後每年三名日內,二巡方物之價,作以米布,移置江都事,知悉擧行。
朝講時,領事金堉所啓,沈澤,以全羅監營所屬新査軍,欲送兵營,與元束伍一體作隊,至於陳達,而臣意以爲,所得不過爲疲弊落漏者,以還給本邑,逃故充定,而不必作隊之意,回啓矣。今聞其詳,則所謂新査軍,皆是壯實云,昨日回啓,似誤矣。依沈澤所達,移送兵營,使之作隊,何如?上曰,生齒衆盛而軍額數少,隨所得充之,則其額漸至添加,今若還給本邑,不過爲守令之地,以此新査軍,移送兵使,分屬各營,添入作隊,可也。
朝講時,上謂領事金堉曰,沔川戰船設立,意非偶然,而今因敗船之機,其處士人輩,陳疏請罷戰船,甚無謂也。其間水路不順,而不計風濤,惟以及期習操爲急,故或致敗船之患矣。蓋春秋習操時,不必及往,而一年之內,不一往來,則殊無置船之意,自今以後,勿爲革罷,仍舊置船,而必待風和,從容行船,一年一往,逢點於各營,率以爲常也。大司憲沈之源所啓,臣詳聞沔川人言,則凡戰船格軍一百六十名,而往來水營之際,上船者只八十名,餘皆由陸,故猝遇風波,格軍不足,以致敗覆云。其戰船代將之事,極爲可痛,不可不治罪也。上曰,令本道推問治罪。以上備局謄錄
上在昌德宮。停常參,只晝講。
自卯時至辰時,日暈。
晝講,入侍,知事鄭維城,特進官李浣,參贊官李惕然,侍讀官李延年,檢討官蔡忠元,假注書李觀徵,記事官洪柱三·李堥。講詩傳衛,自考槃在澗,止碩人四章章七句。
知事金光煜,右尹韓必遠再度呈辭,加給由。
政院啓曰,耽陵守·耽溪守冕,推考事,命下矣。臺諫方以罷職不敍論啓,推考承傳,不得捧之之意,敢啓。傳曰,知道。
又啓曰,新除授右副承旨洪處亮,京畿積城地掃墳事,受由下去,斯速乘馹上來事,下諭,何如?傳曰,使之過節日上來。
傳曰,明日晝·夕講爲之。
大司憲沈之源上疏。大槪,內醫前提調吳竣,旣以刑官見遞,憲府亦是用刑之官,臣之不可兼帶,與吳竣無異,請遞內局提調之任事。啓下該曹。
江原監司書目,銀溪察訪尹先哲罷黜事。
府啓,耽陵守·耽溪守冕,居家無行,作拿閭閻,比隣之人,不堪其苦。頃於白晝大道之中,裸身突出,與人相鬪,亂歐致傷,幾至殞命,渠雖賤流,職是四品,而悖理無恥,至於此極。凡在聽聞,莫不驚駭,豈可推考而止。耽陵守·耽溪守冕,請命罷職不敍。答曰,旣已推考,勿爲煩論。
禁府啓目,李廷顯刑問一百三十六次,許檍二次,李圾七十九次,盧希遠七十八次,金興祖七十三次,竝只不服,加刑。啓依允。羅復昌刑問三次,不服,加刑。啓除加刑照律。以上朝報
晝講時,特進官李浣所啓,近來夫馬·車夫之役,比前極煩,晝夜驅策,不能支堪,流亡相繼。今所餘存者,馬夫八十名,車子十二輛,而諸各司請報之數,一日內多有百餘駄,以八十馬夫,責應百餘駄之所報,其勢末由,故或折半題給,或給三分之二,則以百餘駄所輸之物,責運於五十駄馬夫等,尤不勝其苦,逐日來訴於本府,而本府亦無如之何。若不趁今變通,則夫馬·車夫逃散之弊,極爲可慮。況今前頭盛熱,牛馬之役尤難,而人馬口食亦艱,諸各司不緊營繕,所運車馬,切勿定送事,捧承傳施行,何如?上曰,依啓。各處不緊之役,限秋成停止。
參贊官李惕然所啓,宗簿寺官員,必以文士擇差後,宗學一事,庶得以着實矣。上曰,宗簿寺官員遷轉時,以文官擇差事,言于該曹。以上出朝報
上在昌德宮。停常參,只晝·夕講。
晝講,入侍,知事李厚源,特進官申埈,參贊官南翧,侍讀官李延年,檢討官蔡忠元,假注書李觀徵,記事官洪柱三·李堥。講詩傳衛,自氓之蚩蚩,止氓六章章十句。
夕講,入侍,特進官李時昉,知事沈之源,參贊官李惕然,侍讀官李延年,檢討官蔡忠元,假注書李觀徵,記事官洪柱三·李堥。講大學衍義,自楚子之在蔡也,止足以蔽之矣。
正言李慶億辭職上疏。答曰,省疏具悉。爾其勿辭,調理察職。
府啓,耽陵守·耽溪守冕,居家無行,作拿閭閻,比隣之人,不堪其苦。頃於白晝大道中,裸身突出,與人相鬪,亂毆致傷,幾至殞命,渠雖賤泒,職是四品,而悖理無恥,至於此極。凡在聽聞,莫不驚駭,豈可推考而止,耽陵守·耽溪守冕,請命罷職不敍。答曰,依啓。
義州府尹書目,謝恩使先來狀啓一度陪持上送事,謝恩使書目,臣等一行,四月二十七日,還到牛家庄事。
傳曰,今日夕講後,大司成,使之來待入侍。
夕講時榻前,大司憲沈之源所啓,大司成金佐明,不爲受由,出往平丘云,請從重推考。上曰,依啓。
又所啓,承旨李惕然,在閤門外,謂大司成金佐明,出往平丘云,而乃於榻前,以出往郊外爲言,告君之辭,何敢如是?承旨李惕然,請推考。上曰,此緣辭不達意,而所論如此,依爲之。以上朝報
政院啓曰,大司成金佐明,出往四十里,聞來待之命,還爲詣闕,何以爲之?敢稟。傳曰,夕講已罷,還爲出送。出朝報
備邊司啓曰,今五月初一日夕講時,特進官李時昉所啓,頃日沈澤所達,湖南白綿·雪華等紙價,以鹽稅木酌定,而稅木極麤,各邑與僧人皆苦之,紙地則分定各邑,鹽稅木則用於雜下事,自上有言于該曹之敎矣。鹽稅之木,初以一石定三丁木,而木品極麤,故今則減半,鹽一石定以一丁米,木品必不如前極麤,而亦不至品好矣。忠淸道則已爲變通,磨鍊於大同米十斗內,分定各邑矣。以鹽稅給價則名爲給價,而其價不實,若分定各邑則涉於白懲,未知,何如?上曰,仍給鹽稅,似有苟且,卒然分定,亦涉重難,議大臣爲之事,傳敎矣。議于諸大臣,則領中樞府事李敬輿議以爲,使民有本,必以誠信爲務,爲政有要,必欲名實相孚,今者紙役,大役也,而不用民賦,乃欲區區取辦於鹽鐵之末,名爲利民,實爲民病,低昂貴賤,不啻倍蓰,此豈使民誠信,名實相孚之義哉?其於國體,所損如何,苟且如何?民怨朋興,職此之由矣。不識有司,當初規小利忽大體,而直歸怨於國家,可勝歎哉。今者又欲用智變通,則雖有小利益,不過爲苟且之歸。今日皮弊犬馬之擧,固出於不得已,而實爲生民計也。逸道勞民,民豈致怨?臣之愚意,莫如計結分定,使方伯·守令,預知而預辦,無使臨渴覓水,倍用民力也。湖西此役,旣入大同,則是用民力,理爲一體。至於鹽木,則自該曹直捧,以待北使時遠方分定之用,似爲彼善於此矣。臣素昧時務,敢陳愚見,極知僭妄,伏惟上裁。領敦寧府事李景奭議以爲,此事未曾詳知,今輒獻議,未免隔靴搔癢之歸,而旣承下詢,不敢不以謬見仰對焉。白綿·雪華,爲今日巨役,南中民力,已困於酬應,上敎所謂仍給鹽稅之苟且,猝然分定之重難,諒察已悉矣。然而猝定於重困之民,無寧就前式而酌處之得宜,旣是麤木,則鹽一石,雖減定以一丁半木,木必不好,不好則其苦之也,猶夫前也。當此民窮財竭之時,內外上下,皆以紓民力爲急,則是無可措之便乎?臣意監營,旣有應捧之物,且於各邑,有營儲之穀,今若鹽稅價,又爲減定,則木品好矣。不足之數,自監營捐其所納以足,則其於救急,庶以有支撑之道,此在度支之臣與道臣,商議以處之,伏惟上裁。左議政金堉議以爲,鹽鐵之木,一石之價,定以一疋半,則十斗一疋,五斗半疋,此乃平價,而近來木品甚麤,禁而不止,若以甚麤一疋之木,以當極好兩卷之紙,則其勢誠爲悶冤。以此分定於各邑,亦極不可,嚴禁甚麤之木,別立科條,使一疋之木,足當十斗之鹽。如常時民間買賣之用,則木品旣好,與紙相敵。無因仍苟且之事,且無分定重難之弊,着令該道監司,勿循前習,嚴加申飭,以爲兩便之地,何如?延陽府院君李時白議以爲,與領中樞府事李敬輿議同。諸大臣之議如此,伏惟上裁。答曰,令該曹考察其木品,不至無狀,且加定紙價木疋數,俾無稱冤,似當。備局謄錄
上在昌德宮。停常參·經筵。
巳時午時,日暈。申時酉時,日暈。
右尹韓必遠,知事金光煜三度呈辭。加給由。
吏曹啓目,粘連大司憲沈之源上疏云云。刑官之不得兼帶內局提調,厥有古規,今此吳竣之見遞,蓋以此也。至於大司憲,金吾堂上,則雖是用刑之官,曾不拘礙。久遠之規,雖不能知,先朝已事,猶可記憶,而李貴·徐渻等,俱以判義禁,爲內局提調,則況大司憲,比之金吾,尤亦有間,而重臣進退,該曹不敢擅便,上裁,何如?啓依例勿遞。
忠淸監司書目,恩山呈,以獻納徐必遠病重,上去不得事。啓遞差。
吏曹啓曰,臺諫有闕,政事,取稟。傳曰,明日爲之。
大司成金佐明上疏。大槪,虛辱上命之罪,有甚於冒法,請下司敗,以正臣罪事。答曰,省疏具悉。爾其勿辭察職。
戶曹啓曰,本曹非如閑漫各司之比,郞廳各有所掌,不可一日暫曠,而正郞韓尙玄,以親病受由在外,今過半月,方當事務煩劇之際,勢難等待其由限,韓尙玄改差,其代,令該曹以在京無故人擇差,何如?傳曰,允。
左副承旨李惕然上疏。大槪,冒陳危懇,乞罷臣職名事。答曰,遞差。以上朝報
答領府事李敬輿箚子曰,省箚具悉。時任大臣,只有一人,決難兼摠他事,卿其安心勿辭。
兵曹啓曰,今五月初二日,輪對官廣興守洪履一所啓,言于該曹事,命下矣。本倉守直軍士三十名之說,亂前亂後,皆無此規,今此陳達,似出於本倉下吏之口,而未詳眞的,至煩天聽,良可歎也。四名定送,流來舊規,而近緣上番軍士漸縮,各處派定漸廣,四名之中,或未免除出一名,移送他處之時,四名定送,乃是恒規,倉底居人甚多,雖有乘時鼠竊之事,守直之官,處分得宜,則夜間守護,似無可虞之端,軍士加定,其勢誠難,以此分付,何如?傳曰,依啓。四名軍則切勿出用,可也。兵曹謄錄
上在昌德宮。停常參·經筵。
刑曹參判蔡裕後上疏。大槪,冒申前懇,冀許先遞同知經筵事。答曰,省疏具悉。所辭職,當勉副焉。
吏曹啓曰,國朝寶鑑續纂堂上郞廳,臣時楷以筵中啓稟之意,就議於主管大臣差出,而祖宗朝纂出之時,堂上·郞廳,皆兼春秋,今則何以爲之?敢稟。傳曰,知道。今亦依爲之,而郞廳中未參之人,極爲不當,刪去,宜矣。
吏曹郞廳,以國朝寶鑑續纂主管大臣意啓曰,臣與該曹堂上相議,堂上·郞廳差出書入,而當初寶鑑纂出時,只是文宗朝以上,不但事蹟不多,年歲且近,纂述之臣,擧皆耳聞而目見,故員數雖小,可以纂完。今則列聖相承,至於七代,年亦數百,其間聖謨嘉訓,想必倍蓰於前,亦無可徵文籍,必待多員,各加聞見,搜羅稗說,可免孤陋。不得不比前加出之意,敢啓。設廳後凡干稱號,亦令該曹定奪擧行,何如?傳曰,允。
京畿監司書目,廣州呈,以吏曹參議尹文擧上疏上送事。啓遞差。
吏曹,國朝寶鑑續纂堂上八,李厚源·吳竣·蔡裕後·洪命夏·金益熙·李行進·南老星·金佐明。郞廳十二,尹鏶·金壽恒·柳道三·李殷相·趙備·李延年·申混·洪葳·南龍翼·兪瑒·金益廉·李弘相。啓。以上朝報
備邊司啓曰,兵曹啓辭,今五月初一日,輪對官義禁府都事韓命遠所啓,本府元定皂隷,一朔所立一百名,而癸亥以後皂隷,則罷定軍役,一朔七十名雇立。其價則自宣惠廳,一名給料十八斗,自兵曹,布二疋加給。丙子以後,減之又減,只四十名雇立,而自戶曹,一名給料十二斗,自兵曹,給布一疋,而減數太多,使喚之際,每患不足。且書吏之料布,丙子以前則自戶曹,一名給米九斗,自兵曹,給皂隷布二疋,而丙子以後,則皂隷已罷,故兵曹不給皂隷布二疋,自戶曹,只給九斗米,書吏之料布,亦甚涼薄,絶無願屬之人,王獄重地,不成模樣,似當變通矣。上曰,言于該曹事,命下矣。癸亥以前,所謂皂隷,皆以良民,差定於京畿·江原·忠淸·黃海四道各邑,依京上番軍士例,分番上京,定送于禁府及各衙門,而各衙門所送之人,則前導於該司堂上出入時矣。癸亥後裁省之時,皂隷役重,不堪支保,故沒數罷定軍役,從四道民結,每一結分定米三升,而山郡則運米爲難,計米作木,京畿米則捧於宣惠廳,三道米則捧於戶曹,木則捧於兵曹,給價雇立,以代其當身上番之數矣。經亂以後,因民結役重,又罷米布之捧,而禁府及憲府則不可全廢,故略定若干名,而米則自該曹題給,布則自本曹餘丁木各一疋題給,事體之苟簡,渠輩之稱冤,可勝言哉?至於書吏則一朔所食,只九斗米,而王府本非米布出納之地也。寒苦最甚,晝夜不離,人爭厭避,願屬者絶無,王獄重地,將不成模樣,委屬可慮。今若依皂隷例,各給一疋之布,足慰其所望,而餘丁布,非本曹所可擅便,令備局,稟處,何如?傳曰,允事,傳敎矣。餘丁木一年所捧,其數不多,且其所謂餘丁,日漸減縮,而各司不足之處,則責辦餘丁,以數少之物,欲應無窮之請,誠亦難矣。義禁府,於各司中,名號甚尊,最爲饒足,頃年又給逆家奴子,則皂隷小無不足,而輪對之官,每有僥倖之望,以請價布,兵曹用度甚繁,又請餘丁木以給,皆爲不當。如此不緊之事,決難輕許,以開各殘司紛擾之弊,姑勿施行,何如?答曰,允。備局謄錄
上在昌德宮。停常參·經筵。
視事,以國忌齋戒,頉稟。
刑曹啓曰,本曹事務,比前繁劇,而郞廳有病不仕,一員常兼數事,無以撥務。正郞呂閔齊,母病極重,累次呈狀,不得供仕,獄訟郞官,不可久曠,呂閔齊遞差,其代,以在京無故人,從速差出,何如?傳曰,允。
政院啓曰,新除授承政院左副承旨丁彦璜,時在江原道原州地,請斯速乘馹上來事,下諭。傳曰,允。
吏曹,國朝寶鑑續纂廳郞廳李弘相刪去,代李慶億改付標。啓。
平安兵使書目,麟山僉使李忠伯病重,罷黜事。
義州府尹書目,回還謝恩使一行,五月初三日酉時量,無事渡江事。謝恩使書目,臣等一行,初三日夕,還渡龍灣,今日留義州,明日前進上京事。以上朝報
上在昌德宮。停常參·經筵。
夜三更,東方有氣如火光。
視事,以國忌停。
政院啓曰,來十一日輪對日次,取稟。傳曰,爲之。
吏曹啓目,粘連判下云云。孝陵參奉黃奉祖,果有監董之勞,各陵參奉修理之人,皆蒙陞敍之典,上裁。啓依例陞敍。以上朝報
上在昌德宮。停常參·經筵。
咸鏡監司書目,咸·定·永等敎養官朱楘病重,令該曹改差事。
備邊司啓曰,廣州府尹金汝鈺,因獄事,與監司所見不同,文報間有失體之事,監司至於辭狀,故不得行公,今已累朔,而且有身病,勢難仍在重地,金汝鈺遞差,其代,極擇差出,催促赴任,何如?傳曰,允。
吏曹啓曰,廣州府尹,今當差出,依近例令備邊司議薦,何如?傳曰,允。以上朝報
上在昌德宮。停常參·經筵。
江原監司書目,杆城郡守趙潝,五月朔進上大口魚闕封,罷黜事。
傳曰,明日朝·夕講爲之。
黃海監司書目,母病危重,乞遞上疏上送事。以國忌齋戒,留院。以上朝報
吏曹,巡檢時,宗簿正柳道三,司宰僉正趙胤錫,中學代直。算員慶涵,闕直。啓。出朝報
上在昌德宮。停常參,只朝·夕講。
夜二更,巽方,有氣如火光。
朝講,入侍,領事金堉,特進官元斗杓,大司憲沈之源,特進官申翊全,參贊官洪命夏,同知事李時楷,參贊官洪處亮,司諫鄭基豐,檢討官蔡忠元,假注書李觀徵,記事官洪柱三·李堥。講詩傳衛,自籊籊竹竿,止猶有存焉故也。
夕講,入侍,同知事鄭維城,特進官尹絳,參贊官南老星,侍讀官趙備,檢討官蔡忠元,假注書李觀徵,記事官洪柱三·李堥。講大學衍義,自吳王闔閭,止嗚呼戒哉。
都承旨金益熙初度呈辭。給由。
傳曰,今日夕講後,大司成來待入侍事,分付。
傳曰,明日晝講爲之。
答黃海監司睦行善疏曰,遞差。
朝講時,榻前大司憲沈之源所啓,全羅道,癘疫大熾,死亡相繼,聞來不勝驚慘,而道臣尙不馳啓,極爲非矣。請推考。上曰,依啓。
又所啓,頃年黃海道癘疫大熾之時,遣近臣致祭矣。今亦遣近侍致祭,何如?上曰,言于該曹,使之擧行。
司諫鄭基豐所啓,春川乃缺所帶職務,爲任甚重,固非衰病人所堪之地,而府使李廓,年紀衰耗,且有身病,行步起居,必須於人,下直之時,亦不能拜起,雖使臥治,猶難責效,巡歷各邑,不可付諸衰病之人,請命遞差。上曰,姑觀其擧職如何而處之,可也。
夕講時,上曰,明日晝講後,正言李慶億來待入侍。
執義李晩榮,持平金禹錫·沈榥啓曰,臣等今日齊坐,見前判書洪茂績等緘答,則其援法自明,不翅張皇,而主意所在,專詆臣等,倘如其言,則臣等之論妄矣。第未知國典科條中,果有如刑官之援引法例乎?先囚後啓,死罪之謂也。該曹若以羅復昌,當爲償命,則事干及執杖者,何不刑推歟?十二日捉囚,文案俱存,而十三日囚單啓下後,捉囚云者,亦何意歟?況對檢捧招後,始可啓移,乃是法例云者,未知此法載在何典歟?旣是倉官,則其倉所屬,無非管下,乃欲以守令之打殺土民,區別而輕重之何也?別祀罷齋後及受香之日,不爲用刑,例也。至於開坐啓事,曾無以此停罷之規,引此無前之例,欲掩滯獄之失。且其援引李來違旨,縳囚元尹與李仁忠之殺其妻娚而被罪者,萬不相近於此獄,乃欲執此,欲掩其擅囚之失,又引故相臣金命元不可對檢之啓,而其時收議,專不擧論,欲掩其擅便面檢之失,不亦異乎?大槪,殺獄按治,元非樂事,發告之初,尙有空日,據例移送,有何所難?而不顧法例,獨自擔當,移文檢驗,開坐取招,至於摘察獄囚之枷杻,何乃自苦如此歟?雖自以爲公無私,人誰信之?當初虛做罪囚鉅富之說,構成別啓,其於迎擊之計,可謂能矣。天日可誣,其心可欺乎?許多辭說,都是譏詆,此何朝著間事體歟?洪茂績,素有剛果之稱,而及至今日,耄妄已甚,前後做錯,不特此事。臣等所聞,亦有云云,而嫌或近於妬婦之互訾,不敢痛陳,亦可謂疲矣。臣等連被詆蔑,若此狼藉,決不可强顔仍冒,重貽臺閣之羞,請命遞斥臣等之職。答曰,勿辭。
掌令徐挺然·林葵啓曰,頃日臣等,於刑官論列之初,雖未及參論,旣與之廷啓,詆斥之來,固無異同,同僚以此引避,臣等亦何敢晏然仍冒,請命遞斥臣等之職。答曰,勿辭。
吏曹判書李厚源箚子。大槪,冒陳危懇,乞遞纂集廳堂上事。答曰,省箚具悉。卿其安心勿辭。以上朝報
朝講時,上曰,大司諫何爲不入耶?司諫鄭基豐曰,有身病云矣。領事左議政金堉曰,暑熱遠來之人,難免病患,故今日不得入來矣。參贊官洪命夏曰,臣見愼天翊,則衰病之人,遠路行役之餘,方有腫患,勢難趨步矣。上曰,今日爲朝講,蓋欲見大司諫也。今以病不入云,相當藥物題給事,言于內醫院。
洪命夏所啓,臣聞大司諫愼天翊之言,湖南癘疫大熾,而沿海尤甚,死亡相繼,至於廢農者,頗多云,甚可慮也。上曰,爲民父母者,寧忍聞此言乎?承旨以此意,下諭于本道監司,不惜倉穀之費,以濟癘疫之民,相當藥物,亦令醫司從優下送,使之救療,可也。且病家田畓,必未免陳荒,病者雖得回生,而田畓陳荒,無食可資,則更無生理,誠爲可惻。使隣里及族人,互相顧助,及時除草,俾免陳荒事,本道監司處,承旨善爲措辭,下諭,宜當矣。
參贊官洪處亮所啓,輪對官司議沈檍·敎授全洽,出入之時,失儀殊甚,請推考。上曰,依啓。外官不習禮貌,有此失儀,今後則未入之前,預爲詳敎,可也。
夕講後引見時,大司成金佐明所啓,小臣方在待罪中,所不敢仰達,而自前監試·會試前,設行大輪次,入格者,抄報該曹,許赴會試矣。大提學蔡裕後,欲於入侍時,啓達爲之,而其後不得入參,故不得稟定矣。今亦依前規爲之,以爲聳動之擧,何如?上曰,依前規爲之,且勿以方在待罪中爲嫌,須念職事,盡心爲之,可也。
又所啓,南學齋舍廢壞,故儒生居止於閭閻,殊無守齋本意矣。上曰,不緊營繕,猶且爲之,況於學宮乎?當此農時,雖難趁速爲之,秋成後造成以處之,可也。
又所啓,四學敎授訓導,多有窠闕,而該曹不爲塡差,使之趁卽差出,曾經侍從之人,亦爲兼差,何如?上曰,隨其窠闕,從速塡差事,言于該曹。
夕講時,檢討官蔡忠元所啓,輔德洪處大,以痘患上疏辭職,而自上有推移入直之敎,故司書姜鎬,亦以痘患上疏,而政院不敢捧入,合有處置矣。上曰,竝爲遞差。
參贊官南老星所啓,文學李垕,竣事回還,遲速未料,而春坊入直,位甚不齊,亦當變通矣。上曰,文學李垕,亦爲遞差。以上出朝報
以吏曹草記,傳曰,知道。所謂寶典,不爲筆削,寧有一從謄書之理乎?此則依前定奪施行,而先王朝反正時事,依武定寶鑑例纂出事,則議諸大臣處之。
夕講時,同知事鄭維城所啓,頃者詳聞金應海之言,則北民困悴之狀,不忍聞也。皆以草葉草根,以爲朝夕連命之資,家家無一升穀物,自前以狗皮掩體禦寒,而一自連歲飢饉之後,狗畜亦失其養,故生則輒斃,旣失皮物之後,只着弊布,過冬呼寒之苦,慘不忍見云矣。上曰,以何策可以保恤乎?對曰,不知可保善策,而頃日本道監司,啓請二百同木綿,下送明·吉州等處,以爲救民禦寒,兼爲貿穀儲糧之計,而廟堂以出處爲難,且慮經費,待秋拮据下送之意,覆啓矣。此事似當擧行也。上曰,言于廟堂,着實擧行,可也。抄出備局謄錄
義禁府啓曰,都事金敏斅,重得頭痛之症,累日不差,而意謂尋常所患,以待其差愈矣。今則病勢日漸加重,一家之人,亦皆出避。旬月之間,決難行公,金敏斅改差,其代,令該曹以在京無故人,後政差出,何如?傳曰,允。禁府謄錄
輪對時,司僕寺正沈光洙所啓,內外寺所存之馬,其數不多,各官上年分養之馬,乃六百餘匹,而亦非調習成才之馬,我國中外,可謂無馬矣。古者軍興之時,必用車乘,故有萬乘·千乘之號,我國,無用車乘之規,而馬政亦甚虛疎,脫有緩急,何所恃乎?軍士擔負一身,無可戰之勢,而卽今馬政如是,甚可慮。上曰,馬政之不修,久矣。必使收拾,然後可爲良馬,而諸處牧場,只錄其數而無其實,是誠可慮。光洙曰,非但無實,若不調習,雖有場馬,無用於臨急也。各官分養馬,秋後分送,趁明年夏前上來,故未及調習,今後則限以一年,或騎或駄,隨其成就,循環上來,使其半恒留列邑,以待緩急,如何?上曰,所言不無所見,言于該寺。
又啓曰,各官,以故失馬價,重貽民弊,今又添馬恒留,則民弊必多,其價折減納,如何?上曰,此言亦好,言于該寺。
又啓曰,恩賜馬帖,尙有二千五百餘張,場馬上來,則可用者,多歸於此。在前則以年次給之,而今則不然,今後則請以年次先後,給之。且大小人親受馬帖者外,切勿許給,至於下賤等,或以米布代給,以除國馬出去之路,則本寺必有可用之馬矣。上曰,亦言于本寺。司僕寺謄錄
輪對時,宗簿寺正柳道三所啓,列聖御帖,權安於本寺大廳一邊樓上,事涉苟簡,別造板閣奉安,宜當。曾在己丑年,李晳,以本寺正,入侍輪對,陳達此意,啓下該曹,而該曹以歲方凶歉,姑待後日,令本寺更爲,稟處事,回啓蒙允矣。今至六年,尙爾遷延,物力不至煩重,事體似爲未安,依前啓下,分付該曹,今年內使得造成,何如?答曰,今年亦非豐年,更爲觀勢,稟處,可也。上曰,近來宗學,極爲廢墜云。宗室無識之習,未必不由於不學,昨日已言于提調,而正亦一院之長也。着實擧行。道三對曰,勸課之方,必有賞罰,而賞則全無,罰止笞奴,本寺物力無形,至於筆墨些少之物,亦難爲奬激之地,臣意以爲,賞或〈有〉不時之擧,罰必有從重之科,然後庶可爲之,而本寺提調,親承聖敎,與提調詳定事目,臣不敢更爲覼縷。都承旨金益熙曰,凡干矯弊,必自貴近始,然後可爲觀瞻,兩大君子弟,皆令受學,宜當。上言于道三曰,不避貴近,申飭施行。宗簿謄錄
上在昌德宮。停常參,只晝講。
晝講,入侍,知事吳竣,特進官李時昉,參贊官洪處亮,侍讀官趙備,檢討官蔡忠元,假注書李四翼,記事官洪柱三·李堥,講詩傳衛,自伯兮朅兮,止鄭詩放此。
大司諫愼天翊初度呈辭。給由。
校理李延年,木川地病親呈辭。給由馬。
都承旨金益熙再度呈辭,加給由。
禮曹啓曰,以國朝寶鑑續纂主管大臣啓辭,設廳後凡干稱號,令該曹定奪擧行事,允下矣。今此寶鑑續纂之擧,與實錄纂修有異,似當有別樣稱號,而祖宗朝已行之例,旣無可徵文籍,未得的當可倣之規,不得已以臣等之意,參以群議,則設局名號,稱以纂集廳,主管大臣,稱以都提調,宜當云。依此啓下,而且使喚·書吏·使令多少及設局處所,則自本廳例當參酌稟定,非臣曹所敢擅定指揮,竝此敢啓。傳曰,依啓。堂上·郞廳,似爲數多,使之減其數,可也。
以李四翼爲假注書。
禮曹啓曰,以大司憲沈之源所啓,傳敎矣。令該曹差遣近臣,香祝下送,精備祭物,本道中央之地,使之不卜日,設祭祈禳之意,敢啓。傳曰,知道。
司憲府照本,李華封矣。杖打捕盜軍官,推考緘答,多有不實,罪杖八十,徒二年,告身盡行追奪。啓依允。決杖安徐。
禁府啓目,李圾刑問八十次,盧希遠七十九次,李廷顯一百三十七次,金興祖七十四次,竝只不服,加刑。啓依允。
又照本,羅復昌矣。唜龍打殺,罪杖一百,徒三年,告身盡行追奪。啓依允。
又啓目,成震丙元情云云。刑推,何如?啓除刑推議處。
又啓目,許檍刑問三次,不服,加刑。啓除加刑照律。同府羅復昌,泰仁縣徒三年定配。啓。
院啓,春川府使李廓,年紀已衰,癃疾又甚,行步跨馬,必須於人,下直之時,亦不能拜起,雖使臥治,尙且不堪,況責以巡歷各邑,擧其職務乎?其衰病不合之狀,人所共覩,決不可仍授重任,坐致僨事,春川府使李廓,請命遞差。答曰,依啓。
吏曹啓曰,守令有闕,政事,取稟。傳曰,明日爲之。
修撰洪宇遠上疏。大槪,新授職名,萬不近似,且緣身病,未卽趨詣,逋慢之罪,在所難免,請賜鐫免事。入啓。答曰,省疏具悉。爾其勿辭察任。
視事,縕繹間姑停。
吏曹,全羅道癘疫祈禳致祭官趙備。啓。以上朝報
晝講時,上謂參贊官洪處亮曰,李慶億年歲幾何?洪處亮曰,臣未能詳知而四十前也。上曰,慶徽之同生耶?處亮曰,慶徽之弟,時發之子也。上曰,曾有李慶徽·金始振等勿爲付職之敎,而今後則付職,可也。
又所啓,昨以大司成金佐明榻前所啓,曾經臺侍之人,兼察四學,此亦好矣,而臣聞國朝故事,則直講以上,乃是師儒,師儒可合之人,吏·禮曹同議抄啓,謂之師儒薦,又以曾經侍從之人,參用於直講以上云。今亦依此例抄錄,又擇臺侍中堪爲師表之人,隨闕塡差於直講以上之窠,分差於四學,勿爲頻數遞易,專責訓迪之任,則儒生等,庶或敬憚受業,而其在作新方,亦似着實矣。上曰,若有古規則尤好,依此爲之,可也。上曰,漕船致敗事,黃海道尤不畏朝廷命令,敗船人刑推,極爲虛疎,此監司已遞,新監司,擇其剛明人差送,敗船人等,捉囚營下,各別嚴刑,期於得情。出朝報
備邊司啓曰,朴延率來諸人,今已入京,卽令就舍於司譯院,自今日計口廩給,多定軍人守直,令戶·兵曹量宜擧行,而此後處置之事,廣議稟定,何如?傳曰,允。備局謄錄
晝講時,特進官提調李時昉所啓,昨日司僕寺正沈光洙輪對時,陳達各官分養馬,秋後分送,趁明年夏前上來,故未及調習,今後則限以一年留養各官,隨其成就,循環上來,以待緩急矣。此意不無所見,似當依此施行,而限以一年,時月似久,限十朔留養,調習成才後,上納,何如?上曰,依爲之。
又所啓,各官分養故失馬價木,以四十疋備納,其價太重,昨日沈光洙所達折減收捧之言,是矣。明年爲始,四十疋內減十疋,只捧三十疋,何如?上曰,分養馬,雖生養時,其價不滿四十疋,而死後捧以四十疋價木,似是無據,今後以三十疋捧之,可也。
又所啓,恩賜馬帖,以其年次先後分給事,及下賤等或以米布代給一款,則臣不敢獨擅爲之,姑待一提調還朝後,更加詳議處之,何如?上曰,依爲之。
又所啓,近來京外,絶無良馬,誕日進上馬,今方渴求而不得,極爲可慮。蔚山魴魚津牧場之馬,比他場最好,自前良馬所産之地,依舊石城,退築場基,以便放牧,似當。退場事,明春擧行,何如?上曰,依爲之。司僕謄錄
宗簿寺啓曰,頃日本寺提調鄭維城榻前所啓,宗學設立,創自祖宗朝,意非偶然,而近來諸宗敎導之方,全然廢墜,年幼宗室就學者,只是二十餘員,而每朔三旬考講時進參者,多不過三四員。所學之書,全不講讀,曉解文義者,絶無而僅有,事極寒心,宗學施罰,不過笞奴而已。以此萬無警惕之理,似當有別樣課督之擧矣。上曰,近來宗室無識悖理之習,皆由於不學之致,事極寒心,與都提調相議,別爲事目,着實擧行事,傳敎矣。臣等商議曾前事目中,參酌加減,別單後錄以啓,自今以後,依事目擧行,何如?傳曰,依啓。有時親臨殿講,古無其規乎?察啓。宗簿謄錄
上在昌德宮。停常參·經筵。
夜一更,白雲一道如氣,起自艮方,直指南方,長竟天,廣尺許,漸移東方,良久乃滅。夜二更至五更,月暈。
校理吳挺垣辭職上疏,及都承旨金益熙三度呈辭。入啓。遞差。
同副承旨沈澤上疏。大槪,家有染患,入直未安,乞遞本職事。答曰,遞差。
大司諫愼天翊再度呈辭。加給由。
判尹李浣初度呈辭。給由。
禮曹判書鄭維城初度呈辭。入啓。給由。仍傳曰,遣內醫看病。
大妃殿移御後,藥房·政院·玉堂·二品以上六曹·大司憲問安。答曰,知道。
宗簿寺官員,以都提調意啓曰,以宗學事目磨鍊草記,傳曰,有時親臨殿講,故無其規乎?察啓事,命下矣。專經文臣及儒生等,自祖宗朝,旣有親臨殿講之時,則諸宗講學,亦必有一體親講之規,而本寺旣無可徵文籍,已行古規,雖未的知,當此別爲勸課宗學之日,若有親臨試講,特示勸奬之擧,則非但諸宗各有惕礪,學業可見成就之效,其於親親敎導之方,亦豈小補哉?臣等之意如此,敢啓。傳曰,明年春間,當爲親臨殿講,以此知委施行。
傳曰,金始振等,昨纔有付職之命,豈可今日遽擬於玉堂之望乎?不但作事之無漸,似涉無忌之〈?〉可駭,當該堂上·郞廳,推考。
傳曰,弘文錄薦中,無故與被罪者,某人幾許耶?使之書啓。
同副承旨洪處亮書啓,臣承命馳進典獄署,點檢在囚罪人,則啓覆罪人四名,啓下罪人二十九名,竝三十三名計除,各衙門所囚二十名內。梁仁立·張義賢等,以相鬪,司憲府囚之。士吉·龍福則肉禁被捉,爲漢城府所囚。舍人司所囚劑藥官次知眞香等已上五人,則依聖上欽恤之敎,卽爲放送。工曹鑄成廳所囚李希孫次知女子叔伊,鍮鐵三十斤無面之罪也。漢城府所囚尹昌基正妻己香,其夫負債於管餉,趁不還償事也。尙衣院所囚綾羅匠金德一妻玉伊·鄭得希妻玉禮·李起忠妻烈伊,其夫等不謹織造事也,姑令保放,以待該衙門處置。擊錚人曺鐵乭伊·崔七男等,欲爲解枷放送,則渠則呼訴云,抱冤欲申,冒死擊錚,若出此地,恐不得申理於法曹,不願放釋云,故仍爲囚禁。其餘雜囚今男等八名,所犯頗重,故不得放釋,而獄中染病大熾。啓下罪人三十三名內,十七名今方痛臥,其中五名則時在死中,月令醫官,所當不離救療,而頓無形影,問其去處,則不來之日居多云。事極痛惡,令攸司推治,何如?傳曰,知道。時囚罪人等,令各衙門各別從速處決,染病人等,十分申飭,使之善爲救療。月令醫員,如此多病之時,尤當不離,而全然退在不顧,極爲可駭,囚禁重治。
延陽府院君李時白箚子。大槪,不得進參慈殿問安之列,惶恐待罪事。答曰,省箚具悉。卿其安心勿待罪。仍傳曰,遣內醫看病。
司諫鄭基豐啓曰,臣於三月二十五日,得見朝報,則筵臣,以成震丙染疾幾死,陳啓蒙遞,四月初,臣適聞震丙歸嶺外,心甚疑訝矣。其月念後,震丙又參興陽縣監望,臣意以爲,震丙之病,果在死生中,則纔過旬日,安能起身登程?筵臣果以病重啓遞,則未逾一月,豈可旋擬他邑乎?觀其形迹,實涉謀避,臣之論劾,只爲懲後之慮也。今見成震丙所供,則詆斥臣身,極其狼藉,自明之辭,雖不足較,臣於震丙,旣無交分,且無恩怨,則有何不平之心哉?一震丙之進退,亦無損益於臣身,則乘時急急之說,奚爲發也?三月念後,方在死生中云者,四月旬前,已歸其家,則旬日之言,實非虛矣。得病久近,非所當論,且諉病引避,乃臺閣淸要之習云者,亦極無倫,尤可笑矣。蓋避濕致燥,近來痼習,欲一矯弊,反被醜誣,臣安得晏然仍冒?請命遞斥臣職。答曰,勿辭。
文學李殷相上疏。大槪,召牌之下,不得不趨詣肅謝,而家間痘疫方熾,不可出入書筵之列,請遞事。入啓。答曰,遞差。已上朝報
以禮曹草記,傳曰,依左相議施行,而別爲一書,以續武定寶鑑之列則姑徐。
備邊司啓曰,臣等來會賓廳,招朴延問之,則此人等不可同在一處,各給保授,使之散處閭家相近之地,時或往來相見云。依前定奪,隷名訓局,令朴延定將領率,敎習技藝,料布則自訓局,依砲手例支放,未及保授之前,仍留司譯院,令朴延覓得可授者,然後隨得隨送,爲當。群議如此,以此分付,何如?傳曰,允。備局謄錄
備局又啓曰,今五月十一日夕講時,同知事鄭維城所啓,頃者詳聞金應海之言,則北民困悴之狀,不忍聞也。皆以草葉草根,以爲朝夕連命之資,家家無一升穀物,自前以狗皮掩體禦寒,而一自連歲飢饉之後,狗畜亦失其養,故生則輒斃。旣失皮物之後,只着弊布過冬,呼寒之苦,慘不忍見云矣。上曰,以何策可以保恤乎?對曰,不知可保善策,而頃日本道監司,啓請二百同木綿,下送明·吉州等處,以爲救民禦寒,兼爲貿穀儲糧之計,而廟堂以出處爲難,且慮經費,待秋拮据下送之意,覆啓矣。此事似當擧行也。上曰,言于廟堂,着實擧行,可也事,傳敎矣。北民飢寒之苦,不言可想,下送木同,以爲禦寒貿穀之計,臣等不敢小忽,而該曹經費不足,近年以來,木花連歲不實,無計可救。頃因本道監司啓請,二百同木綿,將爲下送明·吉等處,亦以待秋拮据之意,覆啓矣。姑待秋成,觀其木花之實不實,某條措備,參酌加送,均給明·吉以北及三·甲尤甚呼寒之民,何如?答曰,依啓。備局謄錄
以京畿水使,潚病狀啓,傳于政院曰,令內局相當藥物劑送。內下日記
上在昌德宮。停常參·經筵。
自昧爽至辰時,有霧氣。自午時至申時,日暈。夜自一更至五更,月暈。
禁府照本,許檍矣,丹陽故失馬價木來納也。陰改陳省署押,竝皆僞着,罪決杖一百,流三千里,告身盡行追奪。啓依允。
又啓目,成震丙染痛實狀,似非虛飾,自下不敢擅便,上裁。啓。罷職放送。
禁府,許檍鏡城定配。啓。
吏曹啓目,新除授慶尙都事權諰,除授後過限未上來,改差。啓依允。
護軍金益熙上疏。大槪,冒陳危懇,乞遞纂集廳堂上事。答曰,省疏具悉。卿其安心,勿辭察職。已上朝報
答領府事李敬輿箚曰,省箚具悉。雖以原任辭焉,故有兼摠裁之規,雖非實錄嫌焉,其事一也。予未見其不可,卿其安心勿辭。
答副護軍元恕男上疏曰,省疏具悉。所陳等事,無非爲國至誠,深用嘉尙,當令廟堂議採焉。內下記草
上在昌德宮。停常參·經筵。
自昧爽至辰時,有霧氣。自午時至酉時,日暈。
判尹李浣,禮曹判書鄭維城再度呈辭。入啓。加給由。
成均館官員,以知館事意啓曰,今月十一日大司成臣金佐明引見時,以四學儒生講學之事,似不着實,退與知館事相議變通事,下敎矣。諸生等輪替受業,一如今日所爲,則數年之內,難畢一卷之書。望其有成,無異一曝,不可無變通之擧,京中儒生之輪替守齋,姑依事目擧行,而令敎授訓導等官,頻頻通讀,講論文義,而每於五日內,隨其冊子之難易多少,或分一卷爲二,或分爲三,置簿書徒,而本館師儒以上之官,每於新朔初旬之後,齊坐于四學,聚會前朔守齋儒生三十人,講其所受之書,然後又令置簿新受之文,而其所未解處,使於席上,問難音義,以爲後朔來講之地。每月如此,則未過兩朔,可畢一卷之書,自小學入大學,自大學入論語·孟子·中庸等書,循序而進。毋使躐等,而通計製述講書,取其優等者,入啓論賞,居末不通者,自學宮逐朔施罰,則或不無所益,而臣等所見,亦未知果合於誘掖成就之道,令該曹稟裁施行,何如?傳曰,允。
右承旨南翧初度呈辭。入啓。給由。
府啓,春川府使,非如尋常守令之比,不可不擇送,而新除授府使李景顔,性本弛緩,加以年紀衰耗,上游重地,不可付之此人。春川府使李景顔,請命遞差,其代,極擇差送。宗廟副奉事權暠,爲人庸劣,不合百執事之任。前爲司饔院參奉,監造沙器之時,多有不謹之事,人言藉藉,莫不唾鄙,請命罷職。答曰,不允。
靈豐君㵓上疏。大槪,冒萬死陳情,請還收成命,以安微分事。答曰,省疏具悉至懇。不但卿才允合擢用,實出於國事之不得已也。卿其勿辭。以上朝報
上在昌德宮。停常參·經筵。
自昧爽至辰時,有霧氣。
大司諫柳慶昌上疏。大槪,前患眼病,一向危苦,新授職名,萬不近似,冒死陳情乞遞事。答曰,省疏具悉。爾其勿辭察職。
司憲府啓目,李華封,乃是朝官,移義禁府,定配,何如?啓依允。
又照本,金善英等矣,羅復昌,自有常律,不爲啓達,罪各杖六十,贖。洪茂績·申埈罪狀,上裁。啓旣已罷職爲有置,竝只分揀。
刑曹啓目,閔應騫,令禁府稟旨處置,何如?啓依允。
禁府,李華封,保安驛徒二年定配。啓。
右承旨南翧再度呈辭。加給由。
禮曹啓曰,因大司成金佐明所啓,傳敎矣。作成人才,唯在太學,能盡敎育之方,大司成榻前承敎,與知館事相議參定講規,其於訓迪之道,似爲詳盡,自今以後,依此着實擧行之意,分付該館,何如?傳曰,依啓。
以大殿誕日陳賀儀註,傳曰,皆以權停例,磨鍊入之。
府啓,春川府使,非如尋常守令之比,不可不擇送,而新除授府使李景顔,性本弛緩,加以年紀衰耗,上游重地,不可付之此人。春川府使李景顔,請命遞差,其代,極擇差送。宗廟副奉事權暠,爲人庸劣,不合百執事之任。前爲司饔院參奉,監造沙器之時,多有不謹之事,人言藉藉,莫不唾鄙,請命罷職。奸吏弄術之弊,近來尤甚,宣惠廳下吏,偸竊九同之木,現捉於官員,旣已承服,方爲囚禁,而當初郞廳之見欺被賊,亦甚可駭,該堂郞廳,請命從重推考,在囚盜吏,從速嚴刑處斷。答曰,依啓。李景顔·權暠等事,更加詳察處之。
吏曹參議愼天翊上疏。大槪,病重辭職事。答曰,省疏具悉。爾其勿辭,調理察職,以副予意,仍傳曰,如此苦熱,遠路作行,來寓旅邸,其窘乏可想,令該曹柴炭米豆,特爲題給。
持平金禹錫啓曰,臣忝叨不似,已浹三朔,素患眼疾濕瘡等症,入夏轉劇,而辭單見阻,黽勉供仕矣。今日新啓,簡通歸一之後,臣以城上所事,當直往長官家,構草詣闕,而臣新入臺閣,未諳規例,意謂旣已措辭發簡,更無可否之事,且以日晏爲慮,徑先詣闕矣。旣聞外議,皆以墮落臺例爲咎云。臣之率爾妄作之失,著矣。不敢一刻仍冒,請命遞斥臣職。答曰,勿辭,退待物論。
大司憲沈之源啓曰,不爲齊坐之日,如有可論之事,則簡通於同僚,歸一之後,城上所來詣長官處,相議構草,卽爲封送於諸僚,待其書送謹悉,詣闕傳啓者,乃是臺閣流來舊規,而實出於愼重之意也。今者持平金禹錫,以宣惠廳郞廳請推事發簡,臣以謹悉書送矣。俄見分發,已爲入啓,不爲構草於長官,直以簡通措語傳啓者,未知始於何時,而臺閣規例,掃地盡矣。無非如臣無狀,忝叨首席之致,臣何敢晏然苟冒?請命遞斥臣職。答曰,勿辭,此人之事,似涉故犯,可駭矣。退待物論。以上朝報
義禁府啓曰,李華封配所,臣斗杓,以保安驛書給,而色郞廳李以馨,誤以原州地書入,啓下罪人定配,是何等事,而如是做錯,殊甚非矣。元單子改付標以入,李以馨,爲先從重推考,當該色吏,令攸司囚禁治罪,何如?傳曰,允。禁府謄錄
上在昌德宮。停常參·經筵。
右承旨南翧三度呈辭。遞差。
判尹李浣,禮曹判書鄭維城三度呈辭。加給由。
嬪宮誕日,政院·玉堂問安。答曰,知道。
大司諫柳慶昌再疏。大槪,再申前懇,乞遞職名事。答曰,省疏具悉。此非朝夕奔走之任,爾其勿辭察職。
纂集廳啓曰,寶鑑纂集,命下有日,尙未設局,雖因頭緖未就,亦甚未安。臣今日以會同相議,來坐公廨,而堂上刑曹判書吳竣,大提學蔡裕後,副提學洪命夏,郞廳吏曹正郞金壽恒,副司直南龍翼來仕,其餘堂上·郞廳,或病,或未肅拜,或出使,皆不得仕進,初頭會坐,不成模樣而稽滯可慮,不得已與來會堂上,事目書啓矣。大槪此事,非軍國重務,枉費些少物力,外議或有云云,而纂出列聖訓謨,欲爲觀感遵守之地,聖意甚盛,其所有光於聖孝,有補於治化,恐不在於事爲時務之後也。但如臣謏聞淺見,忝在首席,草創潤色,俱非所堪,必賴文學之士,廣加搜訪,掌故諸書,及其他稗官雜說,以爲刪潤之資,故當初堂上·郞廳,差出多員,以此也。旣已減下,今有堂上五員,吏曹判書李厚源,大提學蔡裕後,則稱都廳堂上,專任筆削,郞廳議政府舍人尹鏶,吏曹正郞金壽恒,亦稱都廳郞廳,使之參佐,其餘三員分授,入朝事蹟,抄出可書者,以備都廳損益,宜當。且於草創之後,謄書以入,稟旨取舍,何如?傳曰,依啓。處所則如昌德宮空廨處,設局,似當矣。
禮曹啓曰,以本曹大殿誕日陳賀儀註,傳曰,皆以權停例磨鍊入之事,傳敎矣。儀註今方改磨鍊,而王世子出臨外庭,進賀權停例,則依進謝箋權停例儀註節目,參酌磨鍊,而至於嬪宮進賀之儀,若不全然停止,亦以權停例自內行之,則應行節目,當爲一時磨鍊,而曾無可據前例,且無憑考文書,何以爲之?敢稟。傳曰,知道。世子嬪賀禮,則當自內爲之,不必改之。
府前啓,春川府使李景顔,請命遞差,其代,極擇差送。宗廟副奉事權暠,請命罷職。新啓,持平金禹錫,大司憲沈之源,竝引嫌而退,新進生疎,頗失臺例,其在長官,別無可避,請持平金禹錫遞差,大司憲沈之源出仕。臣等頃日請治姜遊者,只是逃避定配,構毁道主之罪而已。旣有兩道監司査啓後處置之敎,則該曹所當擧論兩款罪狀而科斷之,可也。今見覆啓,則只以移文本道,使之明査決給,爲入啓結語,臺論本意,全然掩置,殊甚可駭,其矇矓啓辭,循私偏護之跡,昭不可掩,執法者處事,豈容如是?國綱攸係,後弊可慮,請該曹當該堂上·郞廳,竝命從重推考。答曰,依啓。權暠推考。
吏曹啓曰,承旨有闕,政事,取稟。
吏曹參議愼天翊上疏。大槪,柴炭米豆題給之命,不敢承當事。答曰,省疏具悉。爾新從遠方來,其勢豈不然乎?此不過君人體下之政,何必固辭?爾其勿辭領受。
江原監司書目,原州呈,以左副承旨丁彦璜病重,上去不得事,啓。答曰,遞差。以上朝報
上在昌德宮。停常參·經筵。
酉時,日暈。
夜四更,月暈。
政院啓曰,權暠推考事,命下矣。臺諫方以罷職論啓,推考承傳,不得捧之之意,敢啓。傳曰,知道。
政院又啓曰,來二十一日,輪對日次,取稟。傳曰,爲之。
傳曰,政事,明日爲之。
府啓,宗廟署副奉事權暠,曾爲司饔院參奉時,臣之源,忝爲本院提調,詳知其爲人,適有啓稟之事,使暠執筆,則不能書,監造沙器則頗有不廉之事,如此之人,不可齒在衣冠之列,豈但推考而止哉?請命罷職。藩臬之臣,受命專制。凡干發號施令之際,務盡公正之道,然後可以彈壓一道,而慶尙監司權堣,不自愼重,接置親屬於營門,至令定配之人,不服其罪,而又從以爲之辭,逃避而不赴配所者,固有其罪矣。爲其道主而不能行號令於一人者,烏得無責?慶尙監司權堣,請命從重推考。姜游之訟理曲直,不須擧論,爲其道主者,據法定配,而逃避上京,今已三朔,至於使奴擊錚,構陷道主,此實曾所未有之事也。設令監司,循私枉法,渠有至冤極痛,姑先到配,而使其子弟或奴訴冤,亦或一道也。何敢公然不赴配所,翺翔輦轂之下,出入士夫家,徒以請囑爲事也。古來如此輩,藏蹤祕跡,若不入山則托人爲奴,固有之矣。豈有縱恣無忌,如此人者哉?國綱雖頹,不可任渠偃息,幼學姜游,請命依律定罪。全羅右水使安鏡,爲人愚劣,曾爲長興府使,亦以不合,重被臺評,況此專閫之任,尤不近似,請命遞差。監察安汝恒,家有悖子,不爲禁戢,任其恣行,至於毆打更卒,奪取犯夜之人,捕盜軍官,尋往其家,則率其奴子,無數亂打,爲其父者,同在一家,恬不爲怪,聽若不聞,事甚駭愕,監察安汝恒,請命從重推考。答曰,依啓。安鏡事,不允。以上朝報
上在昌德宮。停常參·經筵。
自巳時至未時,日暈。
正言朴世城初度呈辭。給由。
府前啓,全羅右水使安鏡,請命遞差。答曰,毋庸堅執。
吏曹啓目,刑曹正郞李弘載,學諭李濟,除授後過限未上來。典獄署奉事金三俊,病滿三十日。竝只改差。啓依允。
左邊捕盜廳啓曰,本月十二日二更量,巡邏軍官南斗紀進告內,軍官,行到南部乾川洞,捉一犯夜人,使軍士二人押去,逢授於坐更人矣。俄而軍士一人,追到軍官巡邏處,傳言所捉人交付坐更之際,數人持杖趕到,不意亂打,人皆風靡逃竄,軍士一人,頭腦打破,仆地之後,奪其犯夜人而走云。軍官聞奇驚遑,奔告於本廳與上直軍官,偕往當初逢授坐更處,詗察某家人之所爲,盤桓於其洞,適於路邊閭家,有人言語聲,聞其語,打其邏卒,奪其所捉,明日必有生事之患,而況軍士所持杖索,又何以奪來乎?汝何輕妄,若是訶責之說,非常人之言語,故軍官等,還出要路,招洞內有司,率往其家,問此何人家。有司言,時任監察安姓人,避接于此家云。軍官等,旣聞士大夫避寓之家,不敢突入捕人,呼人請納分發,則有一婢子,應聲而出,軍官,使軍士執捉,仍言邏卒被杖,幾至死域。若不捉去所打之人,則我等明朝,當死於將帥之前,斯速出給云。語未了,脫巾裸體持杖三人,不意突出,亂打軍官,帶去鄕軍,恐㤼逃散,所存只軍官二人,南斗紀捽其頭髮,驅入門內,將爲結縛,高聲大唱攔入士夫家作亂,上直軍官,終始抗衡還奪南斗紀持杖二人,艱難執捉,來告於臣,臣於其時,重患身病,不得推覈,使之囚禁矣。被傷軍士,今日舁來看審,則腦後被傷,血染滿身,雖不至死域,所見極爲驚愕,問其所捉人,一則監察安汝恒子,一則安汝恒之奴也。推問犯夜人打奪之由,則安汝恒子云,家有病患,避寓之中,只有此奴,而被捉於巡邏,使喚無人,事甚切迫,有此過擧,實爲遲晩,至於捕盜軍官作亂之時,全無持杖亂打之事,做此虛無之說,欲免突入家內,歐辱婦女之罪云。渠之飾辭,雖不可信,而軍官之失體,亦不無其弊,招問軍官等,率往洞內有司,則有司之言,與軍官等所告同,以此所告,更爲憑問,則汝恒之子,無言可對,其做出亂入之說,尤極無狀。安汝恒,時居殿中之職,縱其諸子,恣意亂打官人,已極可駭,而厥子等,稱以士子,脫冠裸體,持杖相鬪,亦極悖惡,令攸司依法科罪,何如?傳曰,依啓。安汝恒,爲先罷職。
又啓曰,去夜五牌,巡邏軍官來告曰,軍官,二更量,行到字內大寺洞近處,聞人呼殺人,領率軍士,顚倒往問,大寺洞·鄕校洞兩間小路,無賴人三人,逢着一人,拔劍亂刺,及見捕盜之趕到,二人則由鄕校洞,向昌德宮洞口而走,一人則由大寺洞小路而走,軍官窮追二人所去,趕到宗廟墻底人家,乃宗室烏城令家也。烏城令則不得執捉,其儻一人捉來云。推問所犯人,則魏成萬稱名人,而因爭娼女,與烏城令·趙壽堅等逢此黃時澄,以劍裂破所着衣服之際,劍刃誤觸於皮膚之間,流血而已。別無大段傷處云。黃時澄傷處看審,則左肩左脚,劍痕狼藉,至於衣服,以劍裂破之形觀之,則胸腹之見完,誠爲多幸,極可驚駭。魏成萬·趙壽堅等,旣犯夜禁,又有拔劍之罪,自本廳今方抵罪,而烏城令則係是宗班,令攸司考律,稟處,何如?傳曰,依啓。烏城令,拿鞫處之。
禁府,烏城令炯淵拿囚。啓。
政院啓曰,新除授右承旨姜大遂,時在慶尙道陜川地,斯速乘馹上來事,下諭,何如?傳曰,遞差,後政,以在京無故人差出。
吏曹啓曰,承旨有闕,政事,取稟。
司憲府照本,吏曹巡檢時闕直司宰僉正趙胤錫等段,各笞四十,贖。宗簿正柳道三等段,各笞二十,贖。竝只罷黜,私罪。啓依允,功議,各減一等。又照本,大司成金佐明矣,不爲受由,出往平丘,罪杖八十,贖,奪告身三等。啓功議,各減一等,只罷其職。以上朝報
備邊司啓曰,以義州狀啓,刑部移咨回答之意,承文院今方撰出,別擇齎咨譯官,預爲治裝,淨寫之後,卽卽發送,何如?傳曰,允。
承文院官員,以都提調意啓曰,刑部回咨草,臣等反覆思量,似無未安之處,故入啓矣。今承下敎,更爲詳察,則貂皮·人蔘,皆在彼咨之中,而義州府尹狀啓,洪哲招辭中,人蔘則全不擧論,此極可疑,更爲推問於洪哲,急急啓達,然後添入於回咨之意,義州府尹處,令備局行移,何如?傳曰,允。
備邊司又啓曰,以忠淸道各官軍器回啓之辭,極爲矇矓不當,着令軍器數少之大邑,限年加數措備,以爲他日足用之地事,批下矣。臣等,只以那移有弊,與頃日嶺南之事相同,故不欲更循前習,以除移輸之弊而已。今承下敎,不勝惶恐,大邑物力,優於小邑,不啻數倍,而軍器之無形,或有太半不及者,誠極可駭。雖然徙前未備之數,不可猝然辦出,自今以後,限以三年,別樣措備,以爲他日之用。令該曹査出大邑之尤甚無形者,定其弓箭之數,漸次充補之意,知悉施行,何如?傳曰,依啓。以上備局謄錄
上在昌德宮。停常參·經筵。
正言朴世城再度呈辭。加給由。
傳曰,政事,明日爲之。
傳曰,明日朝講爲之。
府前啓,全羅右水使安鏡,請命遞差。新啓,新除授持平李尙眞,時在全羅道全州地,請斯速乘馹上來事,下諭。答曰,不允。下諭事,依啓。
謝恩使右議政具仁垕,副使趙啓遠,書狀官李齊衡入來。上曰,使臣引見。
明日輪對官落點,吏曹正郞金壽恒,漢城庶尹韓嵂,奉常判官李慶龍,軍器判官金自晦,瓦署別提李。
院啓,新除授獻納徐必遠,時在忠淸道恩山地,請斯速乘馹上來事,下諭。答曰,依啓。
政院啓曰,文學李垕,昨日呈疏,有曰家間染病大熾,婢僕相繼臥痛,至有死亡者云,而繼聞侍講院官員之言,則以爲其病,實非尋常時令,書筵重地,決不敢出入。且於陳賀大禮,陪從差備等事,將不成模樣,極爲可慮云云。李垕亦於一日之內,再三呈疏,其必欲辭遞,事勢固然,而其疏來自病家,不敢捧入,仍爲還出給矣。臣等伏念,王世子擧動時,輔德李尙逸,在外未還,文學李垕,又不得陪從,則事甚埋沒,合有變通之擧,敢此仰稟。傳曰,遞差。以上朝報
傳曰,今下弓矢,將軍坡萬戶梁宇標處給送。
上在昌德宮。停常參,只朝講。
朝講,入侍,領事金堉,特進官李時昉,知事沈之源,特進官南銑,參贊官洪命夏·洪處亮,司諫鄭基豐,掌令徐挺然,檢討官洪葳,假注書李四翼,記事官洪柱三·李堥。講詩傳第三卷王,自王謂周東都洛邑,止君子于役二章章八句。
正言朴世城三度呈辭。遞差。
忠淸監司書目,天安呈,以水軍韓永立妻,一胎産三子事。啓。傳曰,令本道依例賜米。
朝講時,左議政金堉所啓,春初雨水適中,故農事庶有豐登之望。近日淫雨成霖,久而不晴,田穀已無可望,而水田亦不無所損,前頭民事,極爲可慮。上曰,雨勢如此,必害農事,予心之憂,爲如何哉?金堉曰,淫雨連日,憂慮之中,聖候,何如?上曰,予則無,而雨災如此,若痛在己,此豈受賀之時乎?於心不安,明日陳賀,停止,可也。參贊官洪命夏所啓,纂集事,旣已設局,而大提學蔡裕後,方在推勘中,不爲行公,故姑未纂修,而如有考閱實錄之事,則不可無史官,使之出入本廳,以備參考,何如?大臣之意如此,故敢稟。上曰,依爲之。
掌令徐挺然所啓,全羅右水使安鏡,前爲長興府使,亦以不合,重被臺論,閫帥之任,決不可付諸此人,請命遞差。上曰,觀其擧職之如何,而處之未晩,勿爲煩論。
又所啓,完溪副令岌,居在江村,作拿閭閻,害及鷄犬,至於魚廛作農,亦專其利,江村之人,不堪其苦,畏之如虎,請命罷職。上曰,姑先推考。
政院啓曰,臣等伏聞,今日筵中,有雨水如此,民事可慮,予心之憂,甚於痌瘝在身,此豈受賀之時?明日陳賀停止之敎,遇災警惕之意,出於尋常,凡在瞻聆,孰不感動?臣等固當將順之不暇,而第念明日之賀,乃一國同慶之日,在群下區區之情,不勝缺然,特垂體下之意,仍爲設行,恐無所妨,敢此仰稟。傳曰,不允。
文學睦兼善上疏。大槪,病勢·情勢,俱難供職,而召命之下,不敢退伏,來詣闕下,陳情乞遞事。答曰,省疏具悉。爾其勿辭察職。以上朝報
朝講時,參贊官洪處亮所啓,頃緣筵臣所達,大學衍義輯略板本,在於海州云,故令本道監司,累件印送事,下諭矣。今見監司狀啓,則輯略,本無於海州云矣。今聞此冊,在於同副承旨徐祥履家,而印來於慶尙道義城縣云。徐祥履處所存冊子,爲先進入,以資睿覽,義城板本,令本道監司印送事,下諭,何如?上曰,依爲之。
輪對官吏曹正郞金壽恒所啓,本曹別無大段弊端,至於小小煩瑣之事,不敢枚達,而本曹乃是糾檢各司之官也。近來紀綱頹廢,體統掃地,各司百隷,怠慢成習,如差祭上直等,亦皆以規避爲務。自本曹或有糾檢之擧,則不但無意警惕,乃反視若異事,恬不動念,殊極寒心。自今各司官吏中,尤甚怠慢者,隨其現著,入啓汰去,或論以重罰,則庶可爲警惕之地矣。上曰,今後依此爲之,可也。出朝報
傳曰,近來烽燧單子,每以雲暗不得候望爲啓,烽燧是何等重事,而全諉之於雲暗而不察乎?事甚駭異,令該曹察處。
輪對官軍器寺判官金自晦所啓,本寺自前,外貢完全時,則物力有裕矣。近來各司一體凋殘,而其中焰焇·鳥銃逐年造作,所入材料,專靠於貢物米布,而大同廳,翌年上下,故物力難繼,每患停役,誠爲可慮。同米布,當年內上下,以爲繼用之地,何如?上曰,言于該曹。惠廳謄錄
朝講時,知事沈之源所啓,海美戰船格軍,極爲難處矣。臣曾任洪州牧時見之,則水營戰船格軍,以浦尺漢充定者頗多,海美格軍,亦依此例,以兵營所屬海美居浦尺漢充定,似爲便當矣。上曰,本道監司,察其形勢而處之,可也。備局謄錄
上在昌德宮。停常參·經筵。
大殿誕日,政院·玉堂·二品以上六曹·兩司長官問安。答曰,知道。
慈殿·中殿·世子宮,政院·玉堂問安。答曰,知道。
府前啓,全羅右水使安鏡,請命遞差。完溪副令完溪副令岌,請命罷職。答曰,勿煩。
政院啓曰,完溪副令岌推考事,命下矣。臺諫方以罷職論啓,推考承傳,不得捧之之意,敢啓。傳曰,知道。
禮曹啓曰,今年自春至夏,雨暘時若,耕耘皆得其時,豐稔可期,而近來霖雨浹月不霽,各穀未及茁盛,損害極多,根耕亦已失時,農事缺望云。立秋前祈晴,近無規例,而各穀被災之慘,有甚於秋後之雨,不可拘於近規,依前例四門禜祭,不卜日設行,自明日爲始,三日而止事,分付各該司,何如?傳曰,秋前禜祭,似異常規,不可率爾爲之,問于大臣處之。
纂集廳啓曰,今此寶鑑纂集,若謂非軍國急務,不爲則已。聖上旣以欲法堯·舜,當法祖宗之盛意,爲此繼述鑑戒之擧,則任事之臣,固宜奔走夙夜,速爲完局,而若干堂上·郞廳,或云被勘,或云有病,仕進之員,常不滿三四。當此國儲罄竭之日,虛費下人廩料,已至多日,事極未安,郞廳中或出使,或受由在外,各有所管,而曠務可慮,似當改差。玉堂·春坊,雖有除本司仕上直之例,而本館若無替直之員,則未免累日直宿,本廳亦在闕內,依前例往來察任,爲宜。大槪一向玩愒,必無成就之期,不仕堂上·郞廳,請令政院稟旨善處。史官一員來參之意,昨日筵中,筵臣啓達蒙允云,而今日,臣自問安罷後,會坐本廳,而翰林無形影,極爲未妥,推考,何如?傳曰,依啓。
政院啓曰,纂集廳啓辭,本廳堂上·郞廳,或云被勘,或云有病,仕進之員,常不滿三四,事極未安,不仕堂上·郞廳,請令政院,稟旨善處,何如?傳曰,依啓事,命下矣。堂上吏曹判書李厚源,刑曹判書吳竣,兵曹參判蔡裕後,郞廳舍人尹鏶,修撰申混,竝爲牌招,使之察任,副修撰洪葳,方爲入直弘文館,亦依纂集廳啓辭,往來察任,宜當,竝此仰稟。傳曰,依啓。
禮曹啓曰,傳敎矣。問于大臣,則領中樞府事李敬輿,領敦寧府事李景奭,左議政金堉,延陽府院君李時白,右議政具仁垕以爲,滯雨至此,害穀已多。禮曹之請禜,蓋出於不得已,而祈雨·祈晴,自有其時,先時而祈晴,未知,如何?脫有不幸,祈晴之後,復有悶雨之嘆,則將又祈雨,不亦爲煩瀆之甚乎?務修人事,庶回天心,乃今日之所當先區區焉。惟祈禱之不以時,臣等未見其得也。聖敎實當,難容別議,伏惟上裁,大臣之意如此,上裁,何如?傳曰,依議。以上朝報
以烽燧單子,傳曰,今此烽燧別將等,竝囚禁重治。
上在昌德宮。停常參·經筵。
視事,以國忌齋戒,停。
判敦寧閔馨男上疏。大槪,病勢深重,本職及兼帶奉常提調,竝賜鐫改事。以國忌齋戒,留本院。
禮曹啓曰,洛下儒生,今方聚會四學,逐日通讀講學,而亂後書籍蕩然,尊經閣所在小學,只是四五件,四學居齋儒生,難以遍給,數十件印出分給事,成均館頃已論報矣。湖南·嶺南,皆有小學板本,營納紙地除出,各十件印出粧䌙,急速上送之意,分付兩道,何如?傳曰,允。
纂集廳,郞廳李延年·趙備改差,代李慶億·洪宇遠改付標。啓。以上朝報
傳曰,前日筵中原任兩大臣之名,勿爲書出於朝報事,丁寧言于承旨矣。今亦書出于朝報,殊甚未便,前日聽傳敎承旨,推考。
備邊司啓曰,北京鷹連,例於九月望間入送,而京官前期下送,與本道差使員,眼同試才,交付內官,入送矣。京官則令該曹差出,知鷹守令則令本道擇定,鷹連則令西北監·兵使,預先整齊之意,分付,何如?傳曰,允。備局謄錄
上在昌德宮。停常參·經筵。
京畿監司書目,臣旣被詆斥太甚,不可苟冒,更按重獄,亟賜鐫免,以便公私事。及掌令徐挺然上疏。大槪,請於王世子書筵,進講孝經·大學,兼讀史記事。以國忌齋戒,留本院。
吏曹,公都會試官,洪處大·李慶徽·鄭麟卿。啓。
傳曰,明日晝講爲之。以上朝報
巳時,太白見於未地。巳時午時,日有重暈。未時,日暈。出朝報
傳于政院曰,喬桐潚處,遣內醫持藥物,急往救療。
上在昌德宮。停常參,只晝講。
夜一更,流星出立星下,入南方天際,狀如拳,尾長二三尺許,色赤。
晝講,入侍,同知事鄭維城,特進官蔡裕後,參贊官李行進,侍讀官權大運,檢討官洪宇遠,假注書李四翼,記事官洪柱三·李堥。講詩傳王,自君子陽陽,止其不以此也哉。
大司諫柳慶昌初度呈辭。給由。
答掌令徐挺然疏曰,覽疏,嘉爾忠愛之誠,所陳事,當令問于師傅·賓客處之。
左承旨李元鎭辭職上疏。答曰,省疏具悉。爾其勿辭察職。
右尹韓必遠辭職上疏。答曰,省疏具悉卿懇。所辭職,當勉副焉,卿其勿爲惶恐竢罪。
答判敦寧閔馨男疏曰,省疏具悉。卿其安心勿辭。
以京畿監司辭狀,傳曰,勿辭察職事,回諭,而按獄事,令該曹議處。
傳曰,明日晝講爲之。
常平廳堂上李時昉·南銑啓曰,本月二十一日朝講時,副提學洪命夏,以常平廳負債人奴婢文記,爲徵所負之債而取來,則其文記,所當還給納債之人,而今者直送宮家云。事體未安之意,啓達矣。臣等於此事,全然茫昧,不得記憶,以退而査考爲啓,而臣時昉·臣銑,考諸本廳置簿,則所謂負債人,卽京居朴孝誠也。辛卯年間呈狀,貸出本廳錢文四百貫,邊利四十貫,竝以周年內納廳,捧招出給而過限不納,故本廳不得已囚其妻督納,則孝誠要免其妻被囚之苦。以其父馨蘭奴婢文記,自納於本廳,以爲畢納後還推之計,依其言姑令留置,而仍加督令,幾半收捧,第以過限之後,不爲准納之罪,移送漢城府。使之囚禁督徵之際,下吏以綾原大君之言來傳曰,朴馨蘭,本來宮家奴子,而其子乃他婢所生矣。其奴婢文記還給時,直送吾家云,故泛然出給,其間曲折,大槪如斯,而臣等矇然不察,以致失對,不勝惶恐,敢此待罪。傳曰,知道。勿待罪。
下直,廣州府尹沈棇。
傳曰,廣州府尹引見。
府啓,完溪副令岌,居在江村,作拿多端,害及鷄犬,至於捉魚作農,亦專其利。隣里之人,不堪其苦,決不可推考而止,請命罷職。答曰,依啓。全羅右水使安鏡事,停啓。以上朝報
晝講時,特進官蔡裕後所啓,纂集之事,旣已設局,而考閱無憑,時未纂修,似當先送堂上·郞廳,江都實錄,考出謄來,而其中散失,多至二百餘卷也。隨其存者而先爲謄出,其所無者,則追後下去赤裳山,謄來,何如?禮曹判書鄭維城所啓,以臣愚見言之,則江都實錄,多有散失,故秋成後,春秋堂上,當爲下去,赤裳所失卷帙考出謄來事,已有成命矣。纂集廳堂上·郞廳,其時下去,抄其列聖訓謨之可載於寶鑑者,謄書上來,似極便當矣。上曰,禮判之言是矣。兩處謄出,事涉有弊,纂集之役,日子雖退,待秋下去,則一擧兩便。兩款事可否,退與纂集廳大臣相議,停當啓達,可也。出朝報
上在昌德宮。停常參,只晝講。
自未時至酉時,日暈。
晝講,入侍,特進官申翊全,同知事李時楷,參贊官洪處亮,侍讀官權大運,檢討官洪宇遠,假注書李四翼,記事官洪柱三·李堥。講詩傳王,自中谷有蓷,止兎爰三章章七句。
大司諫柳慶昌再度呈辭。加給由。
執義李晩榮初度呈辭。給由。
忠淸監司書目,懷德呈,以護軍宋時烈上疏上送事。啓。答曰,省疏具悉。是予誠禮之不足而然也。更何尤焉?所辭資級,本無是例,毋庸固辭。
慶尙監司書目,梁山呈,以本郡客舍雙碧樓下川水,變爲黃赤色,事係異常。
左承旨李元鎭上疏。大槪,病勢加劇,更乞遞免事。答曰,遞差。
纂集廳郞廳,以都提調諸堂上意啓曰,臣等近日齊會,考閱所謂寶典者,只是閑話謾說,其中雖或有係關國事,而至於可錄於寶鑑者,十無一二。今者聖明,日三開筵,講論經書,而猶以欲法祖宗,紹述典謨,以爲遵守觀感之地,意甚盛也。今若惟取此等殘編瑣錄,苟簡成帙,以續不刊之典,不但有歉於鋪張前烈之義,抑非聖上特命續纂之意,群議皆以爲,有司之官,如有考疑之事,則例請考出於實錄。況此纂集,實亞修史,紬金匱石室之藏,爲草創潤色之資,斷不可已云。江都史閣所藏,雖篇帙有缺,取其見在中可入於寶鑑者,遣堂上一員及史官一人,抄書以來,仁祖朝則注書日記,具在政院。且李植之所改纂宣祖朝補史,今在春秋館,亦令史官考出,送于本廳,何如?傳曰,依啓。
戶曹判書李時昉箚子。大槪,先臣日記,承命投進事。答曰,覽箚知道。
行司直安應亨上疏。大槪,衰病劇甚,不能運動,勢難進參於褒貶之坐,兼帶掌苑署提調,乞賜遞改事。答曰,省疏具悉。卿其安心勿辭。
傳曰,今日晝講後,吏曹參議愼天翊,使之來待入侍。
吏曹啓曰,承旨有闕,政事,取稟。傳曰,明日爲之。
右議政具仁垕箚子。大槪,衰老益甚,陳情乞遞職名,以便公私事。答曰,省箚具悉至懇。卿以耄耋之年,奉使燕京,往返數千里而尙無,方喜氣力之剛健,詎意辭退之章忽至?予用缺然,無以爲諭,卿須體予至意,安心勿辭。
纂集廳啓曰,傳敎矣。本廳當初亦有此議,而或慮其留時引月,不敢陳請矣。筵臣所啓,亦有意見,依此姑停,以待秋間實錄謄出,竝爲抄書以來,以免闕事,員役料布,亦爲權減,而本廳設局之後,略有修理處,元定軍人四名內,仍存二名,使之替守,何如?傳曰,允。
侍講院啓曰,以掌令徐挺然上疏,傳曰,所陳事,當令問于師傅·賓客處之事,傳敎矣。問于世子傅左議政金堉,則以爲,伏聞世子,曾讀孝經·小學,今當進講四書,而但古今治亂,亦不可不略涉,方讀通鑑西漢宣帝紀未畢,畢講此紀,然後進講大學,次及論語,時時夕講通鑑西漢紀,似爲得宜,逐日兼讀,恐或有妨於幼沖之年也。諸賓客之意亦然,師未差,敢啓。傳曰,先王朝,有昭顯世子已行之規,通鑑不必中止,仍前施行,可也。以上朝報
上在昌德宮。停常參·經筵。
大司諫柳慶昌三度呈辭。遞差。
執義李晩榮再度呈辭。入啓。加給由。
備邊司啓曰,本司武郞廳李斗鎭,奔走勤仕已滿十五朔,依例陞敍,或守令除授事,捧承傳施行,何如?傳曰,允。
刑曹判書吳竣初度呈辭。給由。
吏曹啓曰,頃日參贊官洪處亮所啓,國朝故事,直講以上師儒可合之人,吏·禮曹同議抄啓,又擇臺侍中堪爲師表之人,隨闕塡差於直講以上之窠矣。上曰,若有古規則尤好,依此爲之,可也事,傳敎矣。臣曹與禮曹會同,相議抄擇,別單書啓,而此非逐年例薦之比,其勢不得不廣選,依舊例勿論在喪·罷散·外任,竝皆抄選,至於出入三司之人,則薦之有無,自前不拘,故不入於此中之意,敢啓。傳曰,知道。
吏曹,師儒被抄,李元圭·黃益淸·郭齊華·尹澄之·鄭時諶·金宇亨·尹飛卿·金三樂·姜裕後·李晩吉·成震丙·李曾·李程·閔維重·李時省·李之馨·韓希卨·南天澤·閔光熽·郭弘址·李廷相·鄭植·權格·崔攸之·鄭勔·宋時喆·李後奭·朴世堅·崔文澳·洪柱世·呂孝曾·李世翊·閔周冕·李時馠·朴增輝·安命老·李齊運·李震夏·蔡之沇·李時術·韓尙玄·盧尙義·盧尙賢·李興祿·閔汝老·李頤賢·李興浡·南宮鏶·尹安基·李雲根·成後卨·呂曾齊·柳頲·安後稷·金善英·崔文活·閔熙。
吏曹,公都會試官洪處大有頉,代李殷相改付標。啓。
平雲君俅上疏。大槪,病重,乞遞摠管之任事。答曰,省疏具悉。卿其勿辭,調理察職。
傳曰,昨日湖南賑救穀一萬石除出貸給事,因備局回啓,判下矣。其後何無黑白耶?該曹別無更爲覆啓之事,直爲趁卽分付耶?事涉稽緩,該房承旨,詳察檢飭。
禁府啓目,金興祖刑問七十六次,李廷顯一百三十九次,李圾八十二次,盧希遠八十一次,竝只不服,加刑。啓依允。同府,烏城副令炯淵元情公事。判付內,除刑推覈處。以上朝報
上在昌德宮。停常參·經筵。
執義李晩榮三度呈辭。入啓。遞差。
政院啓曰,來初一日輪對日次,取稟。傳曰,爲之。
戶曹啓曰,臣等今日開坐時,伏見備局啓下公事,則爲湖南飢民賑救,群山·羅巖兩倉未及載運田稅准萬石題給事,特爲判下矣。卽當行會本道,而但取考當初海運判官田稅米太分載啓本,則法聖倉田稅,已爲沒數分載,而卽今留庫之數,羅巖倉米太竝二千九百四十三石十四斗零,群山倉米太竝二千五百石,都合五千四百四十三石十四斗零,而加升作紙役價竝四百六十石十二斗零,以此計之,方爲留庫者五千九百四石十一斗零矣。卽今沿海各官自納田稅,則雖未及到泊京江,想已裝載出海,此外更無推移充數之路,何以爲之?敢此仰稟。傳曰,然則兩倉留在五千九百餘石,則火速飛撥,知委於本道,使之急急取用,以救垂死之民命,一邊,分付沿海各官,自納田稅之未及下海者,及纔離海口者,竝還送本道,俾用賑救,而如不敷其數,則田稅船下去處,依本道狀啓,江都米,每船從略載送,以裕其用,可也。且賑救一事,晷刻爲急,若弛緩作事,以有不及事之悔,則該曹及任事諸臣,難免其責矣。
又啓曰,傳敎矣。賑救一事,如是切急,本道兩倉遺在米太五千九百餘石,爲先發倉分賑,而沿海各官稅船,未及下海,及纔離海口者,竝令本道還爲取用事,依聖敎急速撥馬行會,而如或有未及之患,則事甚可慮。江都陳米四千石,使之分載於本道稅船回還之時,亦爲待秋還報之地,似當,江都留守處,速令廟堂,分付施行,何如?傳曰,依啓。先問漕船之未及回還者,知其數後,量載米石下送,而如此陰雨之節,無事回泊,亦甚可慮。每船無得多載,以爲船輕易制之地,可也。
吏曹啓曰,臺諫有闕,政事,取稟。傳曰,明日爲之。
右議政具仁垕再箚。大槪,敢申前懇,陳情乞遞職名事。答曰,省箚具悉。卿其安心勿辭,調理察職。
府啓,常平廳,因徵債事,捧置奴婢文券,其虧損國體,亦已甚矣。逮至徵債垂畢,則所當卽還本主,今乃不然而轉送宮家,此何意也?設令宮家有可推之事,自有該掌,決非本廳所可預也。古人有語曰,吏部之官,不得理兵部,鴻臚之卿,不得理光祿,以其有司之存焉故也。何可不給本主,而送於不當送之處耶?揆諸事理,殊甚可駭,常平廳當該堂上·郞廳,請命從重推考。答曰,此不過下吏所爲之事,堂上何預焉?不必推考。
院啓,新除授大司諫尹文擧,時在京畿水原地,請斯速乘馹上來事,下諭。國家修擧作士之方,復設師儒之薦,蓋所以重其任而擇其人也。今見被抄者,多至五十餘人,其中豈無可合之人,而循例苟充者亦多,殊無掄選之意,難免猥雜之譏,請令該曹更爲精擇。答曰,依啓。
吏曹判書李厚源箚子。大槪,冒死陳情,乞遞職名事。答曰,省箚具悉卿懇。卿其安心勿辭。以上朝報
上在昌德宮。停常參·經筵。
刑曹判書吳竣再度呈辭。加給由。
吏曹參判李時楷初度呈辭。給由。
刑曹照本,姜游矣,決給後仍執,罪杖一百,徒三年定配。啓功減一等。
傳曰,明日晝講爲之。
戶曹啓曰,傳敎矣。兩倉留庫及未及下海田稅,分賑飢民事,昨夜啓下之後,待曉已爲撥馬行會,而漕船則爲載後運田稅,已盡下去,直上納,各官船隻,今方陸續上來,有難的知其數矣。卽今本道地土船到泊者,不無若干隻,而霖雨連日,且致潦漲,待其雨晴,隨到隨捧後。仍令其監色等,回到江都,載米下去,而正當霾熱海暗之時,行船之難,果如聖慮,一船容載,無過二三百石,以爲無事得達之地,何如?傳曰,依此爲之,而第念此時海路,亦甚艱險,爲先問于全羅監司,以爲不足則依此定奪,陸續下送,如以爲不欲加送則不必下送,以此知委施行。
禁府啓目,粘連判下云云。烏城令炯淵所犯,自有當律,上裁。啓照律。
府啓,常平廳,因徵債事,捧置奴婢文券,其虧損國體,亦已甚矣。逮至徵債垂畢,則所當還送本主,今乃不然而轉送宮家,此何意耶?設令宮家有可推之事,自有該掌,決非本廳所可預也。古人有語曰,吏部之官,不得理兵部,鴻臚之卿,不得理光祿,以其有司存焉故也。何可取人之文券,送之於不當送之處耶?若任其下吏之所爲,則尤難免不察之責。常平廳當該堂上·郞廳,請命從重推考。答曰,已諭,勿煩。
吏曹,四學輪次試官柳道三罷職,代南龍翼。啓。
明日輪對官落點,儀賓都事李光弼,都摠經歷閔昇,戶曹正郞李之馨,尙衣主簿柳蘊,義盈主簿李得然。
傳曰,明日晝講時,兵判使之入侍。以上朝報
宣惠廳啓曰,忠淸監司狀啓,宗廟薦新天鵝,代封定奪事,啓下本廳,卽當覆啓,而本廳堂上李時昉·南銑,方在臺評請推之中,不得行公,待出仕商議回啓之意,敢啓。傳曰,知道。惠廳謄錄郞廳李思觀校正。日記廳郞廳南泰會書。
上在昌德宮。停常參,只晝講。
刑曹判書吳竣三度呈辭。加給由。
掌令林葵初度呈辭。入啓。給由。
右議政具仁垕初度呈辭。入啓。傳曰,不允批答。
備邊司啓曰,本道飢饉之狀,已悉於李曼前日狀啓中,故因本司回啓,自上特加軫念,群山·羅巖兩倉未運稅米五千石題給之外,又有准萬石之敎,而兩倉時存之數,只五千九百餘石。江都陳米四千石,欲付於稅船之回,而以其海路甚艱,因戶曹啓辭,先問本道,知其足不足而處之事,又爲判下,故先以兩倉未運之米,沒數分賑之意,已爲發馬行會矣。想必未及知之而有此更請,依去春例,今年春夏等月課米,特令減錄。常平廳三分耗穀,亦令量其元數,或折半或三分之一二,折給賑救宜當,分付該廳,竝急速回移,何如?傳曰,依啓。今此題給之米,則可以白給者白給,而着實擧行,俾無徒歸於實戶,以致虛疎之弊。
晝講入侍,特進官元斗杓,知事李厚源,參贊官金振,侍讀官權大運,檢討官洪宇遠,假注書李四翼,記事官洪柱三·李堥。講詩傳王風,自綿綿葛藟,止王國十篇二十八章。
府啓。常平廳,因徵債事,捧置奴婢文券,其虧損國體,亦已甚矣。逮至徵債垂畢,則所當還送本主。今乃不然而轉送宮家,此何意也?設令宮家有可推之事,自有該掌,決非本廳所可預也。古人有語曰,吏部之官,不得理兵部,鴻臚之卿,不得理光祿,以其有司存焉故也。何可取人之文券,送之於不當送之處耶?若任其下吏之所爲,則尤難免不察之責。常平廳當該堂上·郞廳,請命從重推考。答曰,依啓。
政院啓曰,明日,乃初伏日也。近日暑熱,又極煩鬱。依前例,自明日限三伏,視事頉稟之意,敢啓。傳曰,知道。以上朝報
晝講時,知事李厚源所啓,忠淸監司姜栢年仍任事,李時昉,已爲啓達,蒙允矣。必定其仍任之限,方可擧行,而曾無定限之事,何以爲之?上曰,限今年,可也。
又所啓,臺諫,以師儒被抄人猥雜,論啓矣。聞館官等,自有承旨啓辭以來,嫌不行公云。大輪次當前,不可不速爲抄啓。宣祖朝乙巳·丙午年間爲之云,而無文籍可考,故不得已但從承宣啓辭之意抄選,而地醜德齊,誠難精擇,亦不可但取京洛人,三南·西·北人才,竝爲抄擇,故其數自多,臺論誠是矣,而大槪,以師傅二字爲名,故當其名者,則通朝廷求之,難得一二人,若以直講·司藝可合爲名,則被抄人等,亦無不可。亂後官爵,減省甚多,今若只抄若干人,而局於此薦,不得除授直講·司藝,則未通三司文官,非但無可爲之職。若無四品陞遷之路,牧·府使及諸寺正,將何以塡差乎?此實可慮,今番多抄,亦以此也。考見後續錄,則司成以下典籍以上,經明行修,可堪師表者,毋過五員,本曹同禮曹·成均堂上擇差,勿敍他官,不計仕數,以次陞遷云。今人所謂祖宗朝師儒薦云者,似指此事,而今亦依此爲之乎?抑改其名目,就其前抄之中而擇擬耶?近來雖無師儒抄薦之名,必以兵·禮曹正·佐郞已行之人,擇擬於直講以上,而間或有未經兵·禮要職而承乏爲之之時,更爲申明前規而差除耶?此三者之中,當何以爲之?上曰,果似難便,而臺啓論啓,旣如彼,問于大臣處之。出朝報
傳曰,今下弓矢,羅暖萬戶鄭逴處給送。
輪對時,儀賓都事李光弼所啓,本府別無大段弊瘼,然衙門則一品,數多堂上,使喚絶無,不成貌樣,而他上司皆有錄事,本府獨未及設立,虧損體面,依大典,錄事·使令竝設立事,捧承傳施行,何如?上曰,言于該衙門。抄出兵曹謄錄
晝講時,特進官元斗杓所啓,全州·羅州·南原等地,已置營將,忠州及公州,自是湖南及嶺南往來要衝之地,依兩南例,爲先設置營將,且待秋成,組練軍兵,而本道各邑,所在火藥甚少,似當煮取而已。設大同役民爲難矣。上曰,此事不可不爲。抄出備局謄錄
又所啓曰,頃日入侍時,以禁軍分屬于捕盜軍官變通事,已有上敎矣。退而詳問,分屬受祿之類,四十七員云。此禁軍則永屬於捕盜廳所屬,其代四十七人,別爲取才差出,仍受其祿,一准此科,別設遞兒,以給捕廳新設軍官,似爲便當矣。上曰,依所啓,磨鍊以入,可也。捕廳謄錄
捕盜廳啓曰,卽接兵曹甘結,左·右捕盜廳部將軍官等,四十七人祿遞兒,已爲別設啓下,仍存者及新屬者,一一姓名,開錄牒報,以爲其代禁軍差出之地云矣。聚會本廳部將軍官等取願,則皆願入內廳云。捕廳苦役,從可見矣,而軍官等,必以慣熟京裏洞名·閭家·斜逕·曲路·有勇力者擇差者,專責巡邏譏察捕賊故也。卽令隨渠等之願,入送內廳。又隨爲口腹願附之徒,循例帶率,則非但尋常巡邏,將不成貌樣,譏察密捕之擧,決難望於此輩,委屬可慮。臣之愚意,旣設捕盜軍官祿遞兒,則左右廳部將軍官等勿減,禁軍照舊仍置,三廳禁軍四十七人,加出付祿,都試試才,一體擧行,凡有頉代,照前循例,出入任使,則旣無侍衛縮額之弊。又無捕盜軍官難得之患,似合機宜。令該曹商確定奪,何如?傳曰,依啓。
兵曹啓曰,左邊捕盜廳啓辭云云事,傳敎矣。捕盜部將軍官等,專屬本廳。只受祿俸,元無都試朔試射之擧,則雖曰年少武士,勢將久廢技藝,終歸於無用之物。今若取才,加出四十七人,隨其本廳軍官等有頉,循環出入,則禁軍無元額之縮,軍官無庸雜之弊,如此處置,似爲便當。但新取才未及口傳者,只有二十人,其餘二十七人,亦當取才,然後差出,仍念日氣極熱,弓力不猛,此爲可慮,然此事係是新創,自下不敢擅便,上裁,何如?傳曰,依啓。以上捕廳謄錄
上在昌德宮。停常參·經筵。
夜五更,有霧氣。
吏曹參判李時楷,掌令林葵再度呈辭。入啓。加給由。
刑曹參判趙啓遠初度呈辭。入啓。給由。
以鄭樸爲假注書。
成均館官員,以知館事意啓曰,今此大輪次之擧,初定於五月旬前,京外生·進及幼學,聞奇上來者多,而覆試期迫,儒生亦不可久留等待,故臣裕後,與前大司成金佐明相議,分生·進·幼學於東西庭而考試之,生·進則試以論表,入格者,補東堂初試,幼學則試以詩賦,入格者,補生進初試矣。卽者生·進則入庭者只五十餘人,幼學則新屬於四學靑衿錄者,無遺入庭,幾至千人。論以古規,則生·進輪次則例用三人,幼學輪次,近例用十人,今若依此爲之,則頃者金佐明啓稟,旣以十人定奪,三人似爲剩數,今當以生·進三人,幼學七人,已滿十人之數而止乎?敢此仰稟。傳曰,依古規爲之,可也。
政院啓曰,廳假注書鄭樸,擬望受點之後,使人促仕,則鄭樸新遭三寸叔母服制云,不得已依例改望以入矣。且前注書金澄辭遞之後,兩注書俱有窠闕,而無薦望之員,至今不得差出,每令假官察任,事涉苟簡,不可無變通之事。依近例金澄當爲薦望,而時無職名,令該曹付軍職,何如?傳曰,允。
右議政初度呈辭。不允批答。王若曰,小子若涉淵氷,予方曁汝其濟。大臣不忘社稷,卿胡棄我如遺?安危所關,進退奚遽?惟卿,小談韜略,夙著忠勤。托勳盟於山河,名高趙充國之麟閣。典親兵於輦轂,身作李世勣之長城,故眷注旣隆於先朝,而倚仗益切於今日。功業實所自致,豈緣肺腑之親,。聲望久而冞彰?宜畀股肱之任。才堪出將入相,卿實其人,義與共戚同休,國有所賴。何意退休之請,遽及仰成之辰?勞以萬里之行,予非得已。縱有一時之恙,卿何果哉?小小不足爲憂,固知精力之尙健。蹇蹇非躬之故,須念責任之弗輕。矧今國事之多囏,豈用台輔之丐退?大水示警,嗚呼,天意難諶。黎民阻饑,奈此邦本將蹶。危形敗症,難一二言。該目寒心,莫朝夕保。苟不竭誠而戮力,誰與濟艱而亨屯?毋庸固辭,若玆多誥。於戲,夷險能致一節,豈不聞乎斯言?寵利罔居成功,非所論於危世。宜體至意,亟回遐心,所辭宜不允,故玆敎示,想宜知悉。知製敎洪葳製進
府啓,士人趙維禎,以事往順天地,久不歸家,而所送船卜,先到京江,爲他人所取去,其家使人尋蹤,則維禎當初帶去奴子,自占其船卜穀物,而與名不知兩人,會飮於貞陵洞閭家。維禎親屬,聞而驚駭,捕捉其奴,而名不知兩人,揮刃逃去,維禎行中衣服書冊及船卜穀物。只在其家,始疑其弑主,詰問其奴,則雖不直招,而厥主所持牛馬,亦已放賣自用云。其弑主與否,時未的知,而與賊作黨,偸竊雜物之狀,已爲昭著,本家將此曲折,呈狀捕廳,而大將金應海,視之尋常,不爲捕捉,洞內之人,不勝其憤。設機捕捉,送于本廳,然後始爲囚禁,常時窺伺捕賊,乃其職耳。發告之後,不卽捕捉,卽囚之後,無意推治,弛緩不職,莫此爲甚。朝家設官之意,顧安在哉?捕盜大將金應海,請命先罷後推。答曰,爲先推考。
右議政具仁垕再度呈辭。傳曰,不允批答。以上朝報
兵曹啓曰,以輪對官李光弼所啓,言于該衙門事,傳敎矣。儀賓府使令定給,考諸謄錄,亂前·亂後,皆無此規。當此經費竭乏之日,創開不當,以此知會,何如?傳曰,依允。兵曹謄錄
上在昌德宮。停常參·經筵。
自昧爽至卯時,有霧氣。
巳時,太白見於未地。
掌令林葵三度呈辭。遞差。
禁府照本,烏城令炯淵矣,與魏成萬等作黨,因爭娼女,乘夜拔劍,亂刺黃時澄,劍痕狼藉,極爲驚駭,罪決杖八十,徒二年,告身盡行追奪,私罪。啓功議,各減一等。
禁府,炯淵,狼川縣徒一年定配。啓。
政院啓曰,金應海推考事,命下矣。臺諫方以先罷後推論啓,推考承傳,不得捧之之意,敢啓。傳曰,知道。
傳曰,大臣·備局堂上引見。
吏曹啓曰,臺諫有闕,政事,取稟。傳曰,明日爲之。
司憲府照本,黃海都事閔周冕矣。去春三朔月課不作,罪笞五十,贖,解見任,別敍,私罪。啓依允。
右議政具仁垕再度呈辭。不允批答。維時多艱虞,方切共濟之願,在義同休戚,豈聽再辭之章,卿欲自安,予將何賴?惟卿,親惟肺腑,勳在邦家,壯略雄韜,早著干城之望,丹心白首,冞彈夙夜之勤,屢長西銓,久掌虎旅,在先朝旣茂聲績,逮今日益篤毗倚,赤舃黃扉,尙予一人之弼,燕山鶴野,悶卿萬里之行,喜旋軫之無他,實賴神明之護,何控辭之不已?曰有疾疢之侵,予甚缺然,卿胡忍此,自是將攝之偶失,无妄何憂?固知精力之尙强,莫謂宜去。矧今國家之勢,正屬危急之秋,南北有可虞之端,邊無鞏固之侵,人民有失所之歎,上無安集之方,茫茫巨川之無涯,安所棲泊?岌岌大廈之將圮,誰與支撑?庶可戮力而圖存,豈合奉身而求退?於戲,遏前光隳先烈,卿豈在家不知?蹈虎尾涉春氷,予實爲君無樂,勉承多誥,亟斷來章,所辭宜不允,故玆敎示,想宜知悉。知製敎洪宇遠製進
吏曹,公都會試官鄭麟改差,代趙備。啓。
以兵曹草記,前監司沈澤,前兵使許東岦,前牧使鄭之虎拿推事,捧承傳。
禁府,沈澤·許東岦·鄭之虎拿囚。啓。
引見時,大司憲沈之源所啓,昨啓金應海事,極爲非矣。趙維禎奴弑主與否,時未的知,而衣服·書冊,至於取來,事極痛駭,如有可捕之機,則豈計某邊而置之尋常,不卽捕治,不職大矣。不可推考而止。請大將金應海罷職。上曰,觀其緘辭而處之未晩,勿爲煩論。
又所啓,近來奢汰太甚,下輩皆着白苧布,故昨日坐出禁矣。禁吏聞常漢會飮慶福宮內,伺候門外,執捉犯禁人,則犯禁人逃匿其內,禁吏跟捕以出,入直衛將,以闌入空闕,捉入禁吏,欲爲施刑,不禁常漢之會飮,而欲治禁吏之捕捉,事極驚駭,當該假衛將,請命罷職。上曰,先罷後推。
又所啓,陰雨連日,特停賀禮,南民癘疫,卽施賑典,自上若存此心,則何事不做?但逆耳之言,時或厭聽,頃日尹得說之啓,只是循例之事,而天怒遽震,用罰太重,下情深以爲過矣。
副提學洪命夏所啓,自上旣容李尙眞之直言,而尹得說獨被罪罰,恐有出於忿懥上矣。上曰,尙眞乃是言者,固無不可,而得說之啓,末端之言,誠甚駭異矣。
吏曹判書李厚源所啓,尹得說之啓,措語則固有所失,而被罪過重矣。
左議政金堉所啓,得說之啓,似無他意。且非獨當之事,而以右位被罪云。□似當矣。上謂承旨李行進曰,尹得說事,諸臣如是陳達,當初雖有妄作之罪,而罰已行矣。放送,可也。
景福宮假衛將應罷,金時順。啓。以上朝報
備邊司啓曰,今六月初一日晝講時,因特進官元斗杓所啓,上曰,此事不可不爲事,傳敎矣。當此軍器無形之日,焰焇煮取之擧,以大同設立之故,不可廢閣,本道所儲大同餘米除出,助其役糧,依前煮取之意,忠淸道監兵使處,分付,何如?傳曰,允。
備邊司又啓曰,以各道分軍單子,傳曰,南漢山城改分軍處,改書以入事,傳敎矣。取考守禦廳文書,則曾在辛卯年,因左議政金堉榻前所啓,前日南漢所屬淸州鎭二千二百八十九名,移屬江都,而其代,以竹山鎭一千五百四名,取其便近,換屬南漢,故依此改書,別單以入之意,敢啓。傳曰,淸州軍兵,雖與竹山軍兵相換,其時以爲,忠淸兵使,手下無兵云,故使之屬於兵使,脫有緩急,則兵使率領其兵防禦事,定奪矣。到今何以換屬於江都云耶?似爲未盡,其時文書,更爲相考以啓。已上備局謄錄
上在昌德宮。停常參·經筵。
巳時,太白見於未地。
自未時至酉時,日暈。
吏曹參判李時楷三度呈辭。只遞本職。
刑曹參判趙啓遠再度呈辭。加給由。
右議政具仁垕三度呈辭。傳曰,不允批答。
禁府,閔應騫拿囚。啓。
文學睦兼善初度呈辭。給由。
吏曹啓曰,新除授晉州牧使沈之漢,呈狀于本曹,以獨子奉養偏母,除拜州官,天恩罔極,而老母今年七十九歲,重患痢,氣息奄奄,人子情理,不忍暫離,待差歇,赴任無期,察此情勢,入啓處置云。其情勢果難赴任,沈之漢改差,何如?傳曰,允。
吏曹啓目,禮曹佐郞尹澄之,除授後過限未肅拜,司藝金宗一,除授後亦過限未上來,竝只改差。啓依允。
傳曰,典獄摘奸,輕囚放釋。
府啓,趙維禎之死生,雖未的知,而其奴與賊作儻,偸竊雜物之狀,昭著無疑,本家呈狀,告以賊人所去之處,則所當汲汲捕捉,而視之尋常,無意聽理,弛緩不職,莫此爲甚,不可推考而止,捕將金應海,請命罷職。答曰,已諭,勿煩。
傳,前護軍李時楷,別將徐碩身,僉知盧協,司直鄭斗卿·洪憲,司果陳克一,部將朴絪·尹時達·金震龜,僉使朴思銓·李忠儒·趙鉉·全英發,萬戶崔元立,守直官辛塾郁,水使李晦·李尙敬,中軍全尊性,哨官趙聖和·金斗興·柳時省,宣傳官盧益堅,司果崔栶等,敍用。司直李端相,部將崔造漢,忠義金玧,水使具義俊,別將尹天䝴等,職牒還給。前大司憲李一相,監司宋時吉·李後山,府尹李時楳,府使尹衡覺,牧使金壽恒,府使申濩,縣監李忻,府使梁有仁·朴安仁·朴希閔·李東星·李松岭,牧使金壽恒·鄭頀,郡守尹天䝴·趙潝·李興孫·李頤基·姜說·李斗陽·金成一·朴日省·黃道亨·朴建蓍·鄭善興,縣監具鋈·邊命益·尹世獻·南重晦·安廷煜·朴□·權以亮·朴由常·洪南立·趙休·金壂·鄭百順·羅襻·車有時·權大恒,判書洪茂績,察訪李惇·李尙達,司成趙復陽,都事李雲根·呂曾齊·安汝稷·趙嗣基·李益培,縣令李惟源,校理趙龜錫·沈世鼎,修撰李萬雄,僉正朴由寬·趙胤錫·尹誠·柳道三,著作金夏鉉,正字張鍵,學正權碖,兼引儀劉勳,典籍郭瀜·趙裕善,佐郞李燦潗,博士洪聖龜,司書李程,正郞金善英,掌令沈儒行,耽溪守冕,耽陵守,判官盧文漢,監察宋榑·沈□,執義成台耉,持平盧亨夏,副正安□,正字尹棐殷,主簿李文會等,敍用。判書尹履之,留守吳挺一,監司閔光勳,司成趙復陽,郡守成震熻·廉友爀·金時貞·李興祿·崔健勳,主簿洪溥,縣監李弘箕·徐□履·崔起宗·柳□炯·李翂,輔德成夏明,弼善李俊耉,判官柳坦然,縣監尹榰,參奉金世弼,庶尹洪興祉等,職牒還給,下吏·兵曹。
禁府,許東岦·鄭之虎·沈澤等,元情公事。判付內,竝只除刑推。沈澤分揀,許東岦削職,鄭之虎定配,柳碩之二月以後全不抄定,亦甚可駭,推考。以上朝報
答戶曹正郞李之馨上疏曰,省疏具悉。爾之爲國之誠,深用嘉尙,予有志於北路久矣,而未得其策,如是條陳,可不體念焉?當令廟堂採施,爾是北人,必詳知其弊。此後如有所懷,則無隱悉陳,以副予意。內下日記
厲祭官弘文館校理趙備狀啓內,臣於今月十五日辭朝,十八日到礪山,得接本道觀察使私通,則同祭所,設於長城縣是如爲白乎等,以二十日直到設壇處,則在本縣北面四十里白羊山麓。二十二日丑時,如儀設祭,與典祀官兼大祝茂長縣監洪錫龜,齋郞南平縣監尹宗之,謁者和順縣監蔡振後,贊者昌平縣令金垕,祝史咸平縣監金宇亨等,無事行禮事。
上在昌德宮。停常參·經筵。
巳時,太白見於未地。
刑曹參判趙啓遠三度呈辭。及文學睦兼善再度呈辭。加給由。
右議政具仁垕三度呈辭。不允批答。王若曰,予言不再。方切於勉留,卿辭至三,奚果於遽退?宜念大體,亟回遐心。惟卿,匪特股肱,實是柱石,忠勤夙著,勤供職於盟書。分數愈彰,英猷於訓局,自先朝委寄之重,而眇躬倚毗之隆,肆歷試於樞銓,仍晉陞於鼎軸,在予深睠,豈欲煩於有行,以卿高年,喜猶來之無恙,何圖仰成之際,屢控丐閑之章,奈國事何?一之過矣,非始望也。三其可也。矧雹災水變之相因,抑民癘邊虞之俱棘,罔知攸濟,心不弛於戰兢,誰與共貞?任實在於輔弼,尤爲戮力,豈合奉身。於戲,調治可收全功,無嫌時日之曠,宰相只裁大事,寧責夙夜之勞,□相予治,毋替玆命,所辭宜不允,故玆敎示,想宜知悉。知製敎蔡忠元製進
右議政具仁垕四度呈辭。傳曰,安心調理。
左副承旨李行進書啓。臣銜命馳進典獄署,點檢在囚罪人,則啓覆四名,啓下罪人三十名,竝三十四名,計除重罪者十九名,罪輕者八名,依聖敎放送矣。伏聞救療醫員之言,則獄中染病,多至十八名,而死亡者二名云,故竝此仰達。傳曰,知道。令該曹及各衙門,從速處決。
吏曹啓曰,以歲抄單子,傳曰,前吉州牧使洪瑑之名,何不入於歲抄中耶?且降資人員等,不入歲抄規例耶事,傳敎矣。降資人員,若非別歲抄,則以厭避邊地,論啓。罷職不敍,則以古例言之,不得入於歲抄,從近例,則上年歲抄,當爲書啓,而其時色吏,不以罪目,抄錄於懸簿中,以致不得書啓。今番歲抄時,以上年歲抄郞廳,再三詳准,其名旣以漏落於上年歲抄,故不得覺察。此莫非上年色吏不察之致。洪瑑則別單書入,而當該色吏,令攸司囚禁治罪,何如?傳曰,依啓。此外朝士,亦似有落漏者,更爲詳察以啓。
前牧使洪瑑敍用事,承傳。
傳曰,南斗柄,降資,還授。
禁府,鄭之虎,稷山縣,限三年定配。啓。
府啓,趙維禎之死生,雖未的知,而其奴之與賊作儻,偸竊雜物之狀,昭著無疑,本家呈狀。告以賊人所在之處,則捕廳當岌岌捕捉,而視之尋常,終不聽理,身爲大將,何敢乃爾?見捉賊贓,極其狼藉,顯有弑主之跡,不一其端。凡在聽聞,莫不驚駭,而發告之後,恬不動念,其心所在,誠不可知,常時無意於捉賊,可見於此,決不可推考而止。捕盜大將金應海,請命罷職。答曰,不允。
平安監司書目,辭職上疏上送事。啓。答曰,省疏具悉卿懇。卿過於勤勞國事,以致疾病之深重,讀疏未了,不覺愍然興嗟。設或許以解職調治,如此流金之熱,其可作行乎?卿其安心勿辭,益用欽哉。以上朝報
備邊司啓曰,云云事,傳敎矣。淸州軍兵,曾因榻前定奪,已屬於忠淸兵使,而頃者考啓之時,不能詳察其時文書,以致錯誤,致勤聖敎,極爲惶恐。臣等今日取考謄錄文書,則辛卯八月,已爲行會於守禦·摠戎廳及本道矣。前單子中改付標以入之意,敢啓。答曰,知道。備局謄錄
上在昌德宮。停常參·經筵。
巳時,太白見於未地。
文學睦兼善三度呈辭。遞差。
吏曹參議愼天翊初度呈辭。入啓。給由。
禮曹,奏請使拜表吉日,來八月十一日辰時,方物封裹,同月初八日推擇。啓。
右議政具仁垕五度呈辭。入啓。傳曰,嗚呼,國勢日就抗捏,災異日益疊見。爲今日君臣者,其可恬憘度日,惟以丐閑乞退,爲能事乎?方喜氣力之强健,庶幾國事之有賴,何意請急之章,至再至三而不知止乎?予甚缺然,無以爲喩。予雖不足與有爲,惟卿念先王知遇之恩,體寡昧仰成之誠,亟斷來章,速出論道,以副如渴之望。
府啓,趙維禎之死生,雖未的知,而其奴之與賊作儻,偸竊雜物,昭著無疑,本家呈狀于捕盜廳。告以賊人所在家,則爲大將者,所當汲汲捕捉,而視之尋常,終不聽理,其爲職任,豈容如是,見捉贓物,極其狼藉,顯有弑主之迹,不一其端。凡在聽聞,莫不驚駭,而發告之後,恬不動念,其心所在,誠未可知,常時無意擧職,據此可見,決不可推考而止。捕盜大將金應海,請命罷職。答曰,勿煩。
延陽府院君李時白箚子。大槪,請命革罷扈衛軍官事。答曰,省箚具悉。寧有惜一時之經費,罷久遠之扈衛乎?卿似未聞其詳,安心勿慮。
京畿監司書目,安城郡守李長英,病重罷黜。水原呈,以大司諫尹文擧,病重上疏上送事。啓下該曹。以上朝報
訓鍊都監啓曰,前郡守尹天賚,都監千摠,已爲啓下,而方在罷散中,時無職名,依例付軍職,冠帶常仕,何如?傳曰,允。訓局謄錄
上在昌德宮。停常參·經筵。
吏曹參議愼天翊再度呈辭。加給由。
大妃殿·中宮殿·世子宮·嬪宮,藥房問安。答曰,知道。
藥房都提調臣金堉,提調臣沈之源,副提調臣尹絳啓曰,伏未審聖體,若何?臣等不勝區區仰慮之至,敢來問安。答曰,平安矣。
右議政具仁垕箚子。大槪,敢陳危迫情勢,冀蒙恩遞事。答曰,遣承旨敦諭。
慶尙監司書目,星州呈,以私奴允龍,五月二十二日,雷震致斃事。又書目,道內奸猾,依律科罪,而終爲該曹庇護,不可靦然仍在,臣職鐫罷事。啓。傳曰,勿辭事,回諭。
戶曹啓曰,卽接廣興倉所報,則主簿吳達周,本以宿病之人,除授本任之後,强疾供仕,而自去月旬間,所患極重,不得察任,今已數旬云。正當漕運監捧之日,該掌之事,不可每委於他官,錢穀出納之際,亦不無虛疎之弊。吳達周改差,令該曹後政差出,何如?傳曰,允。
府啓,趙維禎之死生,雖未的知,而其奴之與賊作倘,偸竊雜物,昭著無疑,其家呈狀于捕盜廳,告其賊人所在家,則爲大將者,所當汲汲捕捉,而視之尋常,終不聽理,其爲職任,豈容如是?見捉贓物,極其狼藉,顯有弑主之迹,不一其端。凡在聽聞,莫不驚駭,而發告之後,恬不動念,其心所在,誠未可知。常時無意擧職,據此可知,決不可推考而止。捕盜大將金應海,請命罷職。答曰,毋庸煩論。
吏曹啓目,大司諫尹文擧云云。以世祿之臣,特蒙聖簡,屢被恩召,其在分義,所當汲汲祗赴之不暇,而固辭至此,無乃別有難進之勢而然耶?尹文擧之文學操行,實爲難得,恬退之節,亦且可尙,允合諫官之長,不可因其自遜之辭而許遞其職,而身病如此,則勢難上來。今姑依願改差,亦似無妨,而諫長進退,該曹不敢擅便,上裁,何如?啓依回啓施行。
吏曹啓曰,臺諫有闕,政事,取稟。傳曰,明日爲之。
同副承旨徐祥履書啓。臣承命往諭于右議政具仁垕,則以爲,臣老敗之極,病勢漸痼,旣無陳力供職之望,不得已冒呈辭單矣。不意今者,至遣近侍,敦諭丁寧,惶恐感泣,不知所達云矣。傳曰,知道。
刑曹參議金重鎰上疏。大槪,被人誣詆,不敢晏然在職,請遽事。答曰,省疏具悉。爾其勿辭察職。以上朝報
兵曹啓曰,六七兩朔上番軍士等,前月二十六日,臣等與副摠官金應海,開坐于訓鍊院,依例點閱,則仁同正兵李士立,靑山正兵金銀乃·李夢鶴,殷栗正兵金香立,任實正兵姜竹等五名,無端闕點。臣等意謂阻水落後,徐觀其現身與否,欲爲處置矣。過四五月後,次第來現,卽令下衛,依他立番,而本曹書吏高應白·劉英翼等,圖納闕布之際,始覺其行奸之跡,推問兩吏,取考分軍記,則五人之中,獨金香立立番。其他李夢鶴則書吏高應白,李士立則書吏劉英翼,代納闕布。金銀乃則私主人金德男,代納闕布。姜竹則李守福稱名人,代立。上番軍士,代立之罪,載在法典,其律甚重。況本曹書吏等,放意操縱,當初則公然闕點,追現下衛,則與衛書員李德立附同,任意納布,其爲事狀,殊極痛憎。兵曹都摠府衛將所下吏輩,代立現捉,則加等論罪,明有受敎,祖宗朝嚴明軍律之意,豈偶然哉?書吏高應白·劉英翼,衛書員李德立,私主人金德男,代立人李守福,及擅代軍士李士立·金銀乃·李夢鶴·姜竹等,令攸司囚禁治罪,依律科斷,何如?傳曰,依啓。兵曹謄錄
上在昌德宮。停常參·經筵。
右議政具仁垕六度呈辭。傳曰,安心調理。
吏曹參議愼天翊三度呈辭。加給由。
慶尙監司書目,豐基郡守徐忭罷黜事。
府前啓,捕盜大將金應海罷職事。停啓。
吏曹,公都會試官李慶徽有頉,代朴承休。啓。
吏曹啓目,直講元萬石,病滿三十日,改差。啓依啓。
政院啓曰,卽聞尙衣院西邊樓閣柱礎,爲暴水所觸,嚙抹樓頹落,所接匠人二名,書吏一人,一時漂沒,匠人二名則艱難浮出以生,書吏則不知去處。聞來不勝驚駭,敢此仰達。答曰,渰死屍身,着令求覓事,急急分付。
戶曹啓目,康津縣監邊宣,漕轉不謹發送,罷黜。啓依允。以上朝報
傳曰,麟坪大君家內人貞順,以廢朝時宮人,不思滌垢收用之恩,徒懷曩時之毒,慢蔑國家,凌侮大君,至於死生重病,亦不顧見,出臥其家,無異路人。不但痛駭,其他悖惡邪毒之狀,有難形言。今姑定配于江原蔚珍縣,卽日押送。內下日記
訓鍊都監啓曰,因兵曹啓辭,敦化門南水口破毁處,及都摠府後宮墻頹落處,竝令訓局一一請把守事,傳敎矣。所謂南水口,與南營入直處不遠,都摠府後宮墻頹落處,卽西營入直之邊。以西營·南營入直將官,率領軍兵把守之意,敢啓。傳曰,知道。
兵曹啓曰,卽刻暴雨,潢潦大至,敦化門南水口樓閣南邊石柱,猝然顚仆,水口鎭柵,盡爲頹擺漂流,不知去處。且尙衣院匠人二名,看役,書吏一名,坐於樓閣上,竝爲漂流,而匠人則艱難得出,書吏則不知去處。卽令衛將·部將等,急取軍人,使之求覓拯出而不得,不勝驚愕。水口內外,不無虛疎之患,關內則令金虎門入直砲手,守直,外亦令都監,多定砲手,各別把守。西營水口東邊鐵柵折破,都監一體把守之意,敢啓。傳曰,知道。其一人屍身,亟令搜出。
政院啓曰,兵曹水口鐵鎖摧折,都摠府後宮墻,亦爲頹落。令都監多定砲手,各別把守草記。傳曰,知道事,命下矣。本院以分付事,招外營入直將官,則南營將官,卽爲聽傳敎而去,西營將官,則稱以無大將傳令,屢度催促,終不入來,近來將官輩,驕蹇太甚。本院因傳敎牌招,而略不動念,脫有不虞,將何以制之,其不識輕重,恣橫慢命之罪,不可不懲,請該營將官,依律定罪。傳曰,依啓。
兵曹啓曰,部將李公望,奔告于本曹曰,尙衣院漂流書吏,掛在於左邊捕盜廳近處橋邊,僅僅拯出,而已無可救云。且敦化門水閣及西水口宮墻頹落處,令紫門急速修築,前頭頹落之患,不可不慮,而續續煩啓,隨毁守直,仍卽修築之意,分付于都監及紫門,何如?傳曰,依啓。其下人,令該曹恤典擧行,頹落處則入啓後,發軍守直,無得擅調,宜當。訓局謄錄
上在昌德宮。停常參·經筵。
右議政具仁垕七度呈辭。傳曰,安心調理。
禮曹啓曰,以本曹水標看審單子,傳曰,廣通橋越流乎?問啓事,傳敎矣。詳細看審,則水漲廣通橋,從絃流下,不至橋上越流云。敢啓。傳曰,知道。
黃海監司金弘郁,洪州牧使遞任上來。
左議政金堉箚子。大槪,亟斥臣身,以爲答譴之地事。答曰,省箚具悉。昨日之雨,誠近古所未有之變,其驚懼之懷,曷勝云諭?咎實在予,卿何辭焉?深加修省之誨,予當體念,卿其安心勿辭。
備忘記,嗚呼,災異之作,何代無之,而豈有若近日之驚且慘乎?不知仁愛之天,諄諄警告而不忍忘乎?抑寡昧之否德,不合於天心而然歟?夷考其咎,罪實在予,有靦臣民,無以爲懷,爲今日之道,盍返其本?唯我大小臣隣民庶,各言寡昧之闕失,民生之困苦,以至於卿士大夫,不能乃職之失,極陳無諱,庶使今日之君臣,遷善改過,以答天譴焉。縱有狂僭之言,予不罪之,承旨以此意,代予草敎,廣求直言。且亟令中外,疏決庶獄,使無滯冤之弊。
吏曹參判洪命夏上疏。大槪,冒陳危懇,本職及兼帶,亟賜鐫改,以安愚分事。答曰,省疏具悉。卿其勿辭察職。
舍人,以左議政意啓曰,外任除拜之政,時或有重於內者,銓曹之官,所當十分詳審,以畏公論,可也。頃者晉州·洪州之移易,臣固不快於心也。昨日之政,又以成川府使李志安,擬於晉州之望,開城經歷洪鍾韻,擬於成川之望。苟非人材之絶乏,則何必煩動於外官乎?成之去晉,幾二千里,松·京之去來,亦五六百里,鍾韻治績,與崔時遇之擢授寧邊,不同,而本土之民,當此水潦方盛之時,廢棄農業,調發人馬,行齎居送於西南千里之遠道,其苦豈可勝言?且李光弼,曾無治郡之績,而稍解天文,故前領議政臣鄭太和,與臣相議,以觀象監兼敎授啓下,使之在京,訓誨生徒,與計朔遷轉者不同,而不問於本監提調,任意外補,殊欠詳察,臣何敢坐視國事日非,民生失望,而含默不糾乎?請李志安·洪鍾韻·李光弼,還復本任,該曹堂上郞廳,竝命推考。傳曰,依啓。
慶尙監司書目,咸安郡守金益祥,六月初二日,母在喪事。又書目,榮川田稅米太,裝載後趁不發送,以致漂失,郡守尹檄罷黜事。
禁府,李必馨拿囚。啓。
傳曰,史官二員待命,騎馬六匹立之,各司夜摘奸。
傳曰,災必有應,變不虛生,豈可不修人事,一向泄泄畓畓乎?修明軍政,繕治器械·城池,日申檢飭,若將枕戈待朝之意,內而本兵及御營·訓鍊·摠戎,外而諸道監·兵·水使及統制使等處,竝措辭,下諭。嚴飭兩西,雖因形勢不得任意施措,豈可置之相忘之域,而甘爲自棄乎?亦令留意默會,俾不至全然抛棄之意,措辭別爲下諭于該道監·兵使處。
敎文。王若曰,予以涼德,承祖宗艱大之業。夙夜祗慄,若隕淵谷。惟忝祖墜緖是懼,寅畏之心,未嘗少弛,而誠不上孚,天怒未已。比年以來,水旱相仍,民不聊生,予用慙靦,無樂爲君。式至于今,災沴孔棘,大雨翻河,平陸成川。民居蕩柝,田畝沈墊,災異之作,何代無之,豈有若今日之驚且慘乎?言念民事,食息靡寧,不知仁愛之天,諄諄然警之乎?夷考厥咎,咎實在予。予惟當反躬自省,取人爲善。求聞藥石之言,以爲補過之地。惟我大小臣隣民庶,尙能匡救予一人。至於時政之得失,言路之開塞。民生之疾苦,獄訟之冤滯。與夫朝臣瘝曠之弊,極陳無隱。交修不逮,以答天譴。天人一理,感應不爽。轉移之機,亶在於此。此予之遑遑汲汲,而必欲聞者。言雖狂僭,予不汝罪。咨爾政府,體予至意,布告中外,咸使聞知。議政府謄錄
兵曹啓曰,西營部將所報內,西三軍堡近處宮墻,外面頹落。金虎門南邊宮墻,一把許頹落。西所衛將所報內,舊內酒房前外宮墻,三間許頹落云。竝令都監把守,紫門修築之意,敢啓。傳曰,知道。
兵曹啓曰,卽者西所衛將,報于本曹曰,所屬兩墻間後外墻二間許頹落云。令都監把守,紫門修築,何如?傳曰,知道。
訓鍊都監啓曰,因兵曹啓辭,西所衛將所屬兩墻間後外墻頹落處,令都監把守事,傳敎矣。別定哨官,率領軍士二十五名,把守之意,敢啓。傳曰,知道。訓局謄錄
上在昌德宮。停常參·經筵。
大司諫李時楷,持平沈榥初度呈辭。給由。
以京畿監司姜游到配啓聞,傳曰,定配于慶尙道,宜當。
漢城府啓曰,昨日暴雨,城中川渠漲溢,□通至有宮墻之外,人命渰死之患,極□慘,欲知五部閭家漂失,人物死亡之數,分付部官,使之知數來告矣。卽接部官等所報,本部·南部,則無閭家漂失之家。又無人物死傷之患,而長通大橋三間頹落云。中部,則典醫監洞居私婢還生,溺死於廣通橋邊,漢城府後洞居權成會草家三間,宋唜同草家三間,竝漂失云。北部,則司宰監契順懷廟前川,十六歲男兒一人溺死,掌苑署石橋,丁字閣石橋竝頹落云。西部,則內需寺洞居私婢石節,溺死於松針橋川云。一日溺死者,尙衣院書吏竝四名,聞來極爲驚駭,係是都民,敢啓。傳曰,知道。竝令該曹,恤典擧行。
江原監司書目,臣前任寧海府使時見頉,臣實當之,而後官將被其罪,事甚未安,□職名,以正不能擧職之罪事。啓下兵曹。
掌令趙晉錫上疏。大槪,母病猝重,冒死乞遞,俾得專意救護事。答曰,省疏具悉。爾其勿辭救護。
府啓,安州爲邑,物衆地大,素稱難治,而近來累經非人,日就凋殘,將無以收拾,判官李泰亨,以年少武夫,處事生疎,到任未久,不治之聲,已播遠邇,蘇殘起弊之責,決不可付諸此人,李泰亨,請命罷職。其代,以□望文官,極擇差送。掌苑署別坐鄭惟玄,爲人愚劣,不似官員,引用本署所納作紙,設辦酒肉,與其下輩,常常對飮,決不可齒在衣冠之列,鄭惟玄,請命罷職。尙衣院別坐李曼,爲人昏劣,全不省事,加以麤鄙,不合百執事之任,李曼,請命遞差。答曰,依啓。李泰亨·鄭惟玄,遞差。
右議政具仁垕箚子。大槪,亟遞臣職,以答天譴事。答曰,省箚具悉卿懇。噫,此何時而卿之固辭,至此不已耶?災異示警,國勢危綴,恐懼之心,自切于中,若隕淵谷,言念民生,若痌在己。卿於此時,惕然改圖,從速出仕,以扶顚持危爲己任,而何乃丐閑之請,日以益固乎?此決非勳戚大臣退休之日。卿其勿辭,速出論道,以副至望,末端戒誨之言,予當服膺焉。
傳曰,史官一員待命,騎馬三匹立之,外司僕內摘奸。
傳曰,召對爲之。
召對,入侍,玉堂蔡忠元·洪宇遠,承旨李行進,假注書李廷機,史官洪柱三·李堥。以上朝報
傳曰,今下弓矢,麟山僉使徐義立處給送。
以戶曹草記,傳曰,靈豐君衣資盤纏等物,以王子之下大臣之上,參酌磨鍊入之。
兵曹啓曰,曾接繕工監移文,則本監使喚軍四名,依前定給,逐朔定送,軍士十一名。又爲永定事啓下,依此定送云,而使喚軍四名內二名,則辛卯年啓下裁減,今難復舊,二名則仍前定給。役事軍十一名則兩朔仍定,非但事勢拘礙。凡上番軍士,本曹與都摠府衛將所,會同分軍,一以均苦歇,一以防代立,其意有在,今難猝改舊規,以此分付,何如?傳曰,依允。兵曹謄錄
以備邊司粘目,傳曰,本司區劃如此關重之事,何其每每歇看耶?烟軍不可調用,亦何意耶?事甚不當,當該有司堂上,推考。
以左議政金堉啓辭,傳曰,具悉辭意。卿其安心勿待罪,堂上亦令勿推,其回啓,更議以入。
上在昌德宮。停常參·經筵。
卯時,有霧氣。巳時,太白見於未地。
夜一更,月掩心前星。
大司諫李時楷,持平沈榥再度呈辭。加給由。
右議政具仁垕八度呈辭。入啓。傳曰,安心調理。
政院啓曰,李泰亨·鄭惟玄遞差事,命下矣。臺諫方以罷職論啓,故遞差承傳,不捧之意,敢啓。傳曰,知道。
又啓曰,來十五日儒生殿講日次,而褒貶上前開坼相値,儒生殿講頉稟。傳曰,十六日退行,可也。
刑曹啓目,粘連慶尙監司啓本云。前丹城縣監趙儒耘,係是朝官,移義禁府決杖,何如?啓依允。
禁府,趙儒耘拿囚。啓。
黃海監司金弘郁,辭免上疏。入啓。答曰,省疏具悉。爾其勿辭調理,往欽哉。
府前啓,掌苑署別坐鄭惟玄,請命罷職。答曰,依啓。李泰亨事,停啓。
以李象震爲假注書。
政院啓曰,儒生殿講,十六日退行事,命下矣。曾有殿講時,親臨之敎,何以爲之?敢稟。傳曰,依前定奪,親臨爲之。
吏曹啓曰,守令有闕,政事,取稟。傳曰,明日爲之。
掌令徐挺然上疏。大槪,因求言,略陳所見事。入啓。以上朝報
義禁府啓曰,頃者刑曹啓下移送吉州人崔七男,擊錚元情粘目辭緣取考,則千有呼言無非毁訴,前牧使閔應騫所犯,而其中如其兄崔淑男,曳庭打顋,囚獄致斃。其兄哲男·其弟八男,用大杖各打一百度,崔大男,大杖打殺。此外民人,因杖至死域者,無慮百餘人,倉穀二百石,載船定吏,貿易於他境,金慶雲·天生等二人駿馬,皆以倉穀買得,海倉米太及魚藿,載三船卸積於德源地云者,俱係贓汚,明査虛實,實有所犯,則應蹇難免其罪,或涉虛誣,則七男亦難免謀陷土主之罪,如右辭緣,添入問目,捧招以入之意,敢啓。傳曰,知道。禁府謄錄
兵曹啓曰,卽接紫門監役所報內,敦化門南水口頹落,樓閣抹樓則改造,而鐵柵及板子,已爲畢役云。守直都監軍士,還把本處之意,敢啓。傳曰,知道。訓局謄錄
上在昌德宮。停常參·經筵。
巳時,太白見於未地。
答掌令徐挺然疏曰,省疏具悉。爾之愛君忠讜之誠,深用嘉悅,再三觀覽不已也。兒弱充定,隣族被侵等事,當令廟堂商議,使之嚴禁。吳世彦定配,亦令移配於內地,以恤母子之情,爾其勿爲呈病,速出行公。
大司諫李時楷三度呈辭。加給由。
持平沈榥三度呈辭。遞差。
右議政具仁垕九度呈辭。入啓。傳曰,遣承旨敦諭。
平安監司書目,勅使五月二十六日,起馬云云事。
兵曹,吳世彦舒川郡移配。啓。
刑曹,姜游金烏山改定配。啓。
禁府啓目,李圾等刑問八十四次,金興祖□□次,李廷顯一百四十一次,竝只不服,加刑。啓依允。
又啓目,鄭思適原情云云。刑推得情,何如?啓依允。
又啓目,宋相弼所犯,難免其律,而若不明査,不無稱冤,移文本道,更査啓聞後,稟處,何如?啓依允。
禁府,李必馨原情公事。判付內,除刑推照律。前吉州牧使閔應騫原情公事。判付內,姑停刑推,議處。
吏曹判書李厚源初度呈辭。入啓。給由。
吏曹參議愼天翊上疏。大槪,病勢□乞遞職名事。答曰,省疏具悉。此何時而必欲遞免而歸乎?予心缺然,勿辭,調理察職。
右副承旨洪處亮啓曰,臣承命往諭于右議政具仁垕,則以爲,臣衰敗已極,更無報效之望,九上辭單,四度陳箚,而終未蒙恩許。數日之內,再遣承旨,諭以溫旨,惶恐感泣,罔知所達云矣。傳曰,知道。
吏曹啓曰,司僕正沈宅洙,病滿三十日改差。啓依允。
備邊司啓曰,勅使不意出來,雖未知的報,而齎咨官,聞於李一善,則似非虛語。若於去月二十六日起馬,則今念間當爲越江,遠接使·館伴·都監堂上·郞廳,令吏曹急急差出。黃海監司金弘郁,兩西未赴任守令,數三日內,催促下送,何如?傳曰,允。
吏曹,遠接使金光煜,問禮官申混,館伴鄭維城,迎接都監提調李時昉,郞廳八,任善伯·朴承休·韓希卨·李之馨·郭弘址·李廷相·鄭植·□□崙。朝報
戶曹啓曰,以本曹草記,靈豐君衣資磨鍊事,傳曰,靈豐君衣資·盤纏等物,以王子之下大臣之上,參酌磨鍊以入事,傳敎矣。奏請上使靈豐君衣資·盤纏,依聖敎,就前日王子奉使時別單及今番單子物目中,參酌磨鍊,元別單付標以入,而前日王子之行,則皇帝前有別獻,所屹乃處,亦有若干所送之物,靈豐君之行,旣與王子有間,此等別送之物,依大臣奉使之例,不爲磨鍊乎?敢啓。傳曰,知道。別獻及所屹乃處禮單,竝勿爲之,而前日出來,所謂禮部尙書主東事稱云者處,自朝廷似當別送禮物,參酌磨鍊付送,可也。
備邊司啓曰,北關補把驛馬,依前例急急調發,定差使員,欲付關西事,發馬行會,何如?傳曰,允。以上備局謄錄
上在昌德宮。停常參·經筵。
巳時,太白見於未地。
夜五更,流星出貫素星下,入奎星上,狀如甁,尾長五六尺許,色白有聲,光照地。
玉堂箚子。大槪,應旨進言,冀蒙裁擇事。答曰,覽箚具悉。箚中所論,無非藥石之言,深用嘉悅。予雖不敏,可不體念焉?苟予無過,災豈至此?苟予有德,國事之日非,民生之困苦,亦豈至此?惟願經幄之臣,匡救補闕,庶使我無墮祖宗丕丕基,興言至此,感慨實多。凡係弊瘼可論,當令廟堂議處。
右議政具仁垕箚子。大槪,敢申前懇,冀蒙恩遞事。答曰,省箚具悉至懇。予意已悉於前,今不必更諭,而第念客使聲息已到,例於接對之際,不備三公則不得焉。卿於此時,尤不可不出,安心勿辭,從速出仕,俾朝廷得免顚倒之患。
大司諫李時楷上疏。大槪,濕瘡熾爛,無一完膚,決無運動之路,本職及兼帶懇乞遞免事。答曰,省疏具悉。卿辭至此,本職勉副焉。
備邊司啓曰,本司有司堂上,只有三員,而沈之源·李時楷,俱以臺諫,不得察任。刑曹參判趙啓遠,吏曹參判洪命夏,本司堂上啓下。洪命夏則使之仍察有司之任,何如?傳曰,允。
軍器寺啓辭,本寺僉正洪□,安城郡守改差事。捧承傳。
弘文館官員,以大提學意啓曰,本館官員,今甲午年春夏等褒貶,當爲等第磨勘,而領事未差,限內不得爲之之意,敢啓。傳曰,知道。
吏曹,遠接使鄭維城,館伴使吳竣,改。啓下。
校理趙備上疏。大槪,冒死陳情,爲養乞縣事。啓下吏曹。
傳曰,大臣·備局堂上引見。
傳曰,左·右相命招,使之卜相。
傳曰,明日爲政事,分付。
吏曹判書李厚源再度呈辭。加給由。
問禮官申混出去。
□□□議政所啓,以掌令徐挺然上疏云云。以□□世彦之命,寔是盛德。朴長遠之母,亦爲年老且病,日夜呼哭,足以感傷和氣,如或放釋長遠,則不無有補於弭災之道矣。
行大司憲沈之源所啓,弭災之道,不必在於長遠之放,而其時玉堂官員,被罰太重,亦爲一時□□□,則似合於修省之道矣。上曰,洪處尹□□□獨爲之事,釋之,可也。朴長遠則罪有輕重,不可以一體論也。
吏曹參議愼天翊再疏。大槪,更申危懇,冀蒙恩遞事。答曰,省疏具悉。固辭至此,姑當允副焉。
吏曹啓曰,本曹判書李厚源,方在呈辭中,故本曹褒貶及所屬各司褒貶,限內不得爲之〈之〉意,敢啓。傳曰,知道。以上朝報
大臣·備局堂上引見時,兵曹判書元斗杓所啓,咸鏡道南軍,除作米收布,依舊例沒數入防,何如?上曰,依爲之。
又所啓,全羅道空米保木,劃給摠戎廳,以備軍器之需,何如?戶曹判書李時昉所啓,計南漢山城軍數,均給,似當矣。上曰,五十同,給摠戎廳,守禦廳,二十五同給之,可也。備局謄錄
大臣·備局堂上引見時,有司堂上洪命夏所啓,奴婢之訟,事係內需司,則一度見屈,全家徙邊。此後則三度見屈後,用徙邊之律,曾前見屈徙邊之人,亦令放釋,似好矣。上曰,三度見屈後徙邊事,依所達施行。掌隷院謄錄
引見時,行大司憲沈之源所啓,進上馬價刁蹬之弊,不可不變通。令該衙門酌定其價,何如?上曰,依爲之。司僕謄錄
上在昌德宮。停常參·經筵。
巳時,太白見於未地。
右議政具仁垕十度呈辭。傳曰,安心調理。
右議政具仁垕箚子。大槪,召牌臨門,不得趨詣闕下,惶恐待罪事。答曰,省箚具悉。卿其安心,勿待罪。
左議政金堉啓曰,亟承卜相之命,來詣賓廳,而右議政不來,莫重之事,不可獨爲,何以爲之?傳曰,卿其仍爲之。
賓廳,卜相封入。
吏曹判書李厚源三度呈辭。只遞本職。
平安監司書目,四勅去月卄五日,自北京起馬牌文出來事。
黃海監司金弘郁辭職再疏。答曰,省疏具悉至懇。卿才允合此任,勿爲控辭,速往欽哉。
政院啓曰,因備局啓辭,西路守令催促發送事,命下矣。今日內署經之意,招兩司城上所言之,何如?傳曰,允。
刑曹照本,江原監司崔惠吉矣。外任寧海府使時,抛棄職事,罪杖八十,贖,奪告身三等。啓功減一等。
春秋館郞廳,以監事諸堂上意啓曰,本館領事未差。今春夏等褒貶,限內不得爲之之意,敢啓。傳曰,知道。
藝文館郞廳,以諸堂上意啓曰,本館領事未差。今春夏等褒貶,限內不得爲之之意,敢啓。傳曰,知道。
兵曹啓曰,卽接曹所屬司僕寺牒呈,則本寺提調右議政具仁垕,方在呈辭中,今春夏等褒貶,限內不得磨勘等第云,敢啓。傳曰,知道。
正言李慶億上疏。大槪,略進愚見,以應求言之旨,病勢深重,冒死陳情乞遞事。答曰,省疏具悉。言甚切直,意亦忠實,爾之盡言之誠,深用嘉悅,可不體念。條進等事,當令廟堂商議而採施焉。公主家舍,果有不得已處,若干有追構矣。觀此疏辭,不覺瞿然,卽卽撤毁矣。爾其勿辭,調理察職。
弼善鄭麟卿上疏。大槪,因求言略陳所懷事。答曰,省疏具悉。所論忠讜,不避極言。予深嘉尙,可不體念焉。
副修撰洪葳上疏。大槪,略陳愚見,以應聖旨事。答曰,省疏具悉。爾之嘉言讜論,實愜予心,極言無諱,尤爲嘉尙,可不留心體念焉?小各司大小官僚,一任猾吏之手,外方之民,不勝其弊之說,尤極可駭。令大臣嚴飭法官,糾劾庶吏,徵戢焉。宮家新設田畓,混雜民田者,令該道査處,各衙門屯田,及凡係弊端,當令廟堂議處,今此疏辭,予皆樂聞而嘉納,公卿以下,宜亦體予至意,悅以容之。俾盡交修之道,以礪百僚,以成國事。
以李時白爲左議政。以上朝報
備邊司啓曰,四勅使牌文,已爲出來,渡江之日將迫,安州以宴享之地,接待之事,最爲緊急,新判官呂閔齊,依前日任義伯例,令該曹給馬,今明日內,速爲催促下送,何如?傳曰,允。備局謄錄
欽差正使刑部正堂巴,副使都察院正堂圖,三使內院學士千,四使方,大通官三員,次通事四員,一等八員,二等八員,三等跟隨人役二十三名,爲公務事,照得本府奉命,前往朝鮮公幹的,於五月二十五日辰時,自會同館起馬,所有應用夫馬等項,合先遣牌知會,爲此牌。仰經過府·州·縣衛所驛遞等衙門,以遇牌到,卽發後開夫馬,在於本衙門伺候,迎替護送,毋得臨期,遲誤未便,須至牌者,計開,勅書一臺,御仗一臺,龍旗一對。欽差牌二面,肅靜牌二面,回避牌二面,大傘二柄,衣槓二對,帽帶盒二件,令旗二十八桿,右牌,仰沿途經過府·州·縣衛所驛遞等衙門官吏,準次,順治十一年五月十七日午時,遣行牌,由會同館至王京候激。牌文
迎接都監啓曰,今此勅行,員役甚多,策應之煩,必倍於前,各色郞廳,不可付諸生手人,雖在前銜中,曾經勤幹之人,不得不間間塡差之意,敢啓。傳曰,知道。
迎接都監啓曰,都監郞廳前都事李益培,前副正安鈸,前縣監黃道亨,前監察宋摶,已爲啓下,而時無職名,依前例口傳付軍職,冠帶常仕,何如?傳曰,允。已上都監儀軌
上在昌德宮。停常參·經筵。
巳時,太白見於未地。
吏曹判書南銑初度呈辭。給由。
傳曰,遠接使引見。
右議政具仁垕十一度呈辭。傳曰,安心調理。
忠勳府啓曰,今甲午年春夏等褒貶,當於限內啓聞,而綾川府院君臣具仁垕,方在呈告中,不得磨勘等第之意,敢啓。傳曰,知道。
儀賓府啓曰,本府郞廳,今甲午年春夏等殿最,當爲等第,而以日淺,限內不得磨勘之意,敢啓。傳曰,知道。
戶曹啓曰,本曹所屬各司春夏等褒貶時,司資監,去癸巳春夏秋冬等,因提調有故,不得封進,故今番一時磨勘,而司䆃寺則提調未及差出,不得限內磨勘之意,敢啓。傳曰,知道。
左議政李時白上疏。大槪,病勢沈痼,決難供職,亟許遞免事。答曰,省疏具悉至懇。此何時而卿辭之邁邁至此耶?予心缺然,無以爲懷,卿其勿辭,從速出仕,以副至望。
吏曹參判洪命夏啓曰,新除授工曹正郞鄭榮漢,漢城府兼參軍南得朋,與判書南銑,俱是相避之人,而判書未下批之前,循例備擬,至於受點矣。退而聞之,此乃近來謬規。非但祖宗朝古事云。無非臣昏謬不察之致,不勝惶恐,來詣政院,伏地待罪。且工曹正郞鄭榮漢,漢城府兼參軍南得朋,竝改差,何如?傳曰,知道。勿待命,鄭榮漢等,不必改差。
明日親臨儒生殿講時,考官二,金重卿·蔡裕後,參考官四,鄭知和·沈之漢·李延年·李晩榮。
殿講時,開門差早。以上朝報
上在昌德宮。停常參·經筵。
初昏,流星出攝提星下,入西方天際,狀如甁,尾長三四尺許,色白。
下直,黃海監司金弘郁。
右議政具仁垕十二度呈辭。傳曰,遣承旨敦諭。
吏曹判書南銑再度呈辭。加給由。
江原監司安獻徵上疏。大槪,新除恩命,萬不近似。且有切迫情勢,不得不冒死陳情,乞賜遞改,以便公私事。入啓。下該曹。
傳曰,今日氣似不平,儒生殿講,明明日爲之。
大殿,政院·玉堂問安。答曰,知道。
前正沈光洙上疏。大槪,敢陳愚見,以應聖旨事。答曰,觀疏察意,誠懇具至,不覺令人起敬而興嗟。嗚呼,格言曷敢不體?凡係疵政弊端,當令大臣議處。
政院啓曰,京畿水使申景琥,南兵使姜□,今甲午春夏等邊將褒貶,無一人居下者,殊無嚴明殿最之意,極爲非矣。請竝推考。傳曰,允。
藥房都提調臣金堉,提調臣沈之源,副提調臣尹絳啓曰,卽者伏聞下政院之敎,有氣似不平,殿講退行之命,臣等不勝驚慮之至,症候詳細下敎,以爲與諸御醫議藥之地。且今年暑熱,比前極苦,閭巷之間,亦多傷暑之病,甚可憂也。前頭又有勅使接待擧動,殿講雖退行,亦勿親臨,何如?答曰,近因暑風,雖不至大段,似有外感之候,故朝者方擁衾取汗,恐致添傷,未果出外,旣汗之後,則別無痛處,姑勿議藥,親臨殿講,下令久矣。不可致多士落莫,明明日爲之,可也。
藥房再啓曰,伏承聖批,似有外感之候,擁衾取汗爲敎,此非輕歇之候,旣汗之後,或有暑風之添傷,則患生所忽,尤爲可悶,議藥恐不可已也。親臨殿講,下令雖久,聖候未寧,則何可爲十數儒生之落莫,而强爲行之乎?旣違正月,則不必行之於此月,退行於後巡當次之朔,則日氣稍涼,似或無妨,亟下兪音,俾無後悔,何如?答曰,此何時而卿等,勸君上以宴安怠惰乎?予欲日日孜孜而不足也。依前傳敎爲之。
政院啓曰,近日酷炎,曾所未有,而儒生□□完畢之際,必至日晩,自上親臨,恐有□□之患,臣等旣有區區憂慮之意,而係是□擧,不敢仰達矣。卽聞聖候似□□,況且勅行,不久入來,多有擧動□此時尤當留念於靜□□明日親臨之命。只使試官□□□□。傳曰,明明日爲之,可也。
兵曹正郞閔光熽上疏。大槪,略陳愚見,以應聖旨事。答曰,覽疏知誠,用嘉爾見,條陳等事,當令廟堂熟講處之。
備邊司啓曰,勅使之行,五六日當爲渡江,海西·京畿殿最居下守令及察訪等,令該曹今明日爲政差出,急急下送,何如?傳曰,允。
幼學朴俊遠上疏。大槪,陳時弊十五條,以應求言之旨事。答曰,省疏具悉。爾之愛君憂國之誠,深用嘉尙,條陳諸事,不無意見,可謂有志之士矣。當令廟堂商議採施焉。仍傳曰,此人何如人也?朝士閥閱家乎?外方鄕人乎?承旨察啓。
政院啓曰,昨日投疏儒生朴俊遠,臣等不知其根脚,故不得已招致其人而問之,則本以世居京中人,父與祖俱是學生云矣。傳曰,知道。後日或經筵或召對時招致,使之來待。
政院啓曰,傳曰,自前求言之日,進言之人,非不多矣,而終無實效,作一休紙,未免歸於一場浪說,故言者疑以爲無實,誠以此也。苟如是則何必爲求言也?大槪此弊,回啓之際,不能盡其意,批答之際,未能察其辭,徒以規例上文具,處之故也。予意則欲於此等疏箚,勿令該司以文字回啓。大臣及諸堂上,預爲相議其可否,用不用間,逐條備盡論列後,來詣賓廳,則自上賜對從容,論難其可否,廣詢面議,可以施行者則直以快施,不可者則置之,可也。以此爲之,如何?此與循例回啓有異,似有着實之效乎?雖如是,別無有益之事乎?事係新規,且未知如何?諸承旨議啓事,傳敎矣。□□□□言實出於博採群議,□□□及其進言之後,循例回啓,或□□□之歸,臣等亦嘗慨然矣。□□□□其樂取務實之意,溢於言表,□□□當回啓,而都承旨尹絳□□□皆有故出去,待明日□□□意,敢啓。傳曰,知道。
參知李元鎭上疏。大槪,病重,乞遞職名事。入啓。答曰,遞差。
持平南天澤上疏。大槪,特除之命,出於千萬夢想之外,惶懼閔迫,瀝血陳章,乞收成命,以重名器事。答曰,省疏具悉爾懇。近者銓選,專不在公,心嘗慨然,如爾端方之士,豈獨不可乎?自古知遇之人,固非一二,爾其勿辭,克盡迺誠,懋欽厥職。
政院啓曰,以備局啓辭,今明日內爲政事,蒙允矣。政事何以爲之?敢稟。傳曰,當日爲之。
副修撰洪宇遠上疏。大槪,冒萬死略陳所懷事。答曰,省疏具悉。爾能言人所難言之言,愛君之誠,深用嘉尙,予當體念焉。
禁府照本,李必馨矣。不識輕重,恣橫慢命,罪杖九十,徒二年半,贖,功罪。啓功議,各減一等。
又啓目,閔應騫元情所陳,無非自明之說,令本道擇定剛明推官,應騫,爲先憑覈處置,何如?啓。傳曰,依允。以上朝報
備邊司啓曰,平安監司許積狀啓內,四勅前例,咸鏡道補把馬八十匹,已遣軍官催促云矣。自本司依例,分付該道,而亦令兵曹,急速知會施行,何如?傳曰,允。
備邊司又啓曰,以本司北兵使粘目,傳曰,守令解由拘礙一款,何不回啓耶事,傳敎矣。凡刷還之法,守令解由之時,雖一名未刷,皆有拘礙之法,故前日回啓時,泛然看過而不爲擧論矣。今承聖敎,不勝惶恐,前回啓之中,付標以入之意,敢啓。傳曰,知道。
備邊司又啓曰,以本司弘文館回啓粘目,傳曰,今此回啓,似爲疎漏,更爲詳察處之事,傳敎矣。玉堂箚子,大要則四本,而節目皆在其中,故不能一一歷擧,今承聖敎,果爲疎漏,更添數條,改書以入之意,敢啓。傳曰,知道。已上備局謄錄
迎接都監啓曰,勅使牌文前面,三等跟隨名數,字畫全沒,不得考見,辛卯年四勅使出來時,大通官二名,一等八名,二通官三名,二等八名,三等十九名,而今則大通官三名,二通官四名,比辛卯年各加一名,其所跟隨者,亦必加數,自都監必須預知措處,三等則牌文中,其數磨滅,殊甚可慮,姑依辛卯冬四勅使三等之數,接待諸事,方爲分付,措備矣。着令義州府尹,擇送伶俐譯學於鳳城,詳探三等實數,急急馳啓,俾無臨時窘迫之患,何如?傳曰,允。迎接都監儀軌
上在昌德宮。停常參·經筵。
巳時,太白見於未地。
右議政具仁垕箚子。大槪,敢申前懇,冀蒙恩遞,以便公私事。答曰,省箚具悉卿懇。卿辭雖切,國事亦云急矣。勅行在邇,不備大臣,則不得接待,近日之成規,未可强出接待乎?卿無困我,速出行公,以副至望。
吏曹判書南銑,三度呈辭。加給由。
藥房啓曰,夜來風氣不調,未審聖候,若何?昨日外感之候,亦旣平復耶?臣等不勝憂慮,敢來問安。且親臨殿講,誠爲盛事,而適値聖候未寧,敢請停止,而以怠惰宴安等語爲下敎,此豈臣等之意哉?只恐風氣如此,有傷玉體,至再陳達而未得蒙允,憂慮更切。今日風氣更加,久臨廣殿,必添所傷,不勝懇懇,敢此申請。答曰,旣已差愈,勿以爲慮。
左副承旨李行進書啓,臣承命往諭于□□□□□老之中,百疾交侵,更無供職之望,□□單不惟不許,屢遣近侍,諭以從□感泣,不知所達云矣。傳曰,知道。
大殿,政院·玉堂問安。答曰,知道。
刑曹照本,舍人尹鏶矣,大君前緩緩橫馳,前導呵禁,略不顧忌罪,杖八十贖,奪告身三等,私罪。啓功減一等。
吏曹啓目,粘連江原監司安獻徵上疏云云。安獻徵,才諝實合此任,而觀此疏辭,則其父母,雖無大段疾病,年紀皆將八十,情理切迫,藩任進退,非該曹所敢擅便,伏惟上裁。依回啓施行。
政院啓曰,諸承旨議啓事,傳敎矣。聖上深算,出尋常萬萬,欲與諸臣親詢,而快施務實之意,至矣盡矣。從容論難,酌定可否,與文字回啓有異,則似有着實之效。以臣淺見,更無容議,第念自前疏章所陳言,不必得合於時務,率多閭巷之常談,可用不可用之間,取舍誠難,細氊之上,徒有紛紜之弊,終無補益之效,則取關非細,講定之際,務求精當,俾無一毫未盡之事,是臣區區之望,敢啓。傳曰,知道。
諫院箚子。大槪,應旨進言事。答曰,省箚具悉。誠意勤懇,可不悔前日之非,而欲遷於善乎?知人,惟帝其難之,固非異事,而可不體念焉?箚中所論,眞是今日之藥石,當令大臣,飭礪兩銓。
院啓,冢宰□□重,非如他尙書之比。吏曹判書南銑,□雖稱人望素輕,不合銓□□遞差。答曰,不允。
憲府箚子。大槪,應旨進言事。答曰,箚論無非昌言。予雖不敏,可不悔前非而欲遷于善乎?凡係弊端可改者,當令廟堂處之。
府啓,頃因水災□□□□而懼,特下亟令中外,疏決庶獄□□冤之敎,凡有血氣,孰不感悅?□□□□未聞有奉行之擧,臣等深以爲怪,□□該曹下吏而問之,則尙無政院分付云。當該承旨,難免其責,請命從重推考。人心□□□近來益甚,湖西大同木數十餘同,爲下輩所換,現露還徵之說,藉藉已久,凡在聽聞,莫不驚駭。該廳視之尋常,尙不啓稟,揆諸事體,豈宜如此?大同廳當該堂上·郞廳,請命從重推考,用奸換木之人,各別重治,以懲他人。槐院揀擇,必趁本院褒貶而爲者,乃是流來舊規也。今此褒貶之時,本院之官,諉以僚員不備,廢閣舊規,不爲揀擇,殊極可駭。當該行首掌務官及下鄕不來者,請竝命罷職。任實縣監閔昀,到任之後,不治之聲,傳播遠邇,加以惑於私娼,往來隣邑,抛棄官事,取笑一道。如此之人,不合一日在官,任實縣監閔昀,請命罷職。司圃別提林光達,爲人昏劣,尸居其職,一言一動,無非下人之指揮,遂令殘署,日就凋弊,殊極可駭。林光達,請命罷職。答曰,依啓。閔昀推考,林光達遞差。以上朝報
傳曰,今下弓矢,仁遮外萬戶孫義及處給送。
答領敦寧李景奭箚子曰,省箚具悉。卿之懇懇之忠,不曾少解,隨事規諫至此,嘉悅之心,實倍常品,可不服膺而體念焉?自今以後,凡所土木興作,一切停止事,當令該牙門着實擧行,尙方織造匠,無恒供之規,而若或有之,則亦令停罷矣。其他可以施行事,當令廟堂議處焉。
答幼學閔重騫上疏曰,省疏具悉。覽疏,嘉爾愛君之誠,再三觀覽不已也。所陳等事,無非至論,可不體念焉。
答宣敎郞李羽疏曰,省疏具悉。嘉爾憂國之誠,條陳等事,及爾之私懇,竝令該司議處焉。
兵曹啓曰,本曹軍色郞廳,專掌監納步兵價布,磨鍊各處役價,其任最緊,而正郞李之馨,佐郞鄭勔,俱差迎接都監郞廳,莫重軍布出納,猝代新手,事多難便。佐郞鄭勔,都監郞廳,改差,何如?傳曰,允。迎接都監儀軌
上在昌德宮。停常參·經筵。
巳時,太白見於未地。
右議政具仁垕,十三度呈辭。傳曰,安心調理。
備忘記,近來災異至此,明年誕日方物,其令該曹,特爲停罷。
政院啓曰,閔昀推考,林光達遞差事,命下,而臺諫方以竝罷職論啓,推考遞差傳旨,不得捧之之意,敢啓。傳曰,知道。
備忘記,前承旨尹得說,職牒還給。
司憲府照本,□□□□趙禧錫,無緣闕直,罪笞二十,贖,依大典罷黜,私罪。啓功議各減一等。
左議政李時白上疏。大槪,病勢沈痼,再陳危懇,冀蒙恩遞事。答曰,省疏具悉。予意已悉於前,而卿何固辭至此耶?卿須體予至意,速出察任。
院啓,吏曹判書南銑,人望素輕,物情未愜,曾前莅職,雖有廉名,鑑衡之任,實非所堪,請命遞差。答曰,不允。
備忘記,殿講居首生李守恒,直赴殿試,生韓井一,進安後昌·呂聖齊,各給二分,幼具仁熙,給一分,進李堂揆,紙五卷,筆五柄,墨五丁賜給。
槐院官員應罷,行首崔啓亨,掌務鄭樸,下鄕官張鍵。
府前啓,任實縣監閔昀,請命罷職事。前啓林光達事,停啓。答曰,此時迎送有弊,更加詳聞處之。
答縣監趙聖達上疏曰,省疏具悉。爾以疎遠之臣,縷縷數千言,無非斥言君臣上下之失,實是不易之誠,良用嘉尙,而第念多有引而不發之言,有違無隱之道,亦涉譎而不正,予所不取也。所陳等事,當體念焉。
答通德郞尹善覺上疏曰,省疏具悉。憂愛進言之誠,深用嘉尙,可不留念?所陳等事,當令廟堂議採焉。
都摠府啓曰,入直軍士,當爲中日習射,而殿講相値,不得爲之之意,敢啓。傳曰,知道。摠府謄錄
上在昌德宮。停常參·經筵。
右議政具仁垕十四度呈辭。傳曰,安心調理。
吏曹啓曰,平安道守令差出事,命下矣。政事,取稟。傳曰,當日爲之。
遠接使書目,臣本職及兼帶,不可久曠,令該曹,考例處置事。啓下吏曹。
院前啓,吏曹判書南銑,請命遞差。答曰,不允。
持平南天澤上疏。大槪,更申前懇,乞遞新授職名事。答曰,省疏具悉。爾其勿辭察職。
傳曰,今日賓廳坐起,別有稟議之事而來耶?因疏箚回啓事,本院議啓而來耶?問啓。
傳曰,大臣·備局堂上引見。
引見時,榻前,大司憲沈之源所啓,任實縣監閔昀罷職事。上曰,遞差。新啓,頃者自上以亟令中外,疏決庶獄,俾無滯冤爲敎,則政院所當牌招該曹郞廳,分付施行,而漠然置之相忘。及其本府論啓,所當待罪之不暇,而伏見昨日政院啓辭,乃諉之於招致兩司書吏,書出朝報,而該曹不爲擧行云,至使請推刑曹堂上·郞廳,文過遂非,莫甚於是。請當該承旨罷職,同參承旨竝推考。上曰,推考。刑曹堂上·郞廳推考,勿施。以上朝報
備邊司啓曰,前後應旨陳疏者,紛紜稠疊,一一論其是非而回啓,則日亦不足,從容論難於榻前,群議矛盾,終無結末,實無補益之效。臣等齊會賓廳,取各人之議,逐書其條,只以可用不可用,講定其取舍而入啓,以取上裁,閑漫之語,勿爲擧論,何如?傳曰,此事初雖議於政院,更思之則徒煩擾,似無實效矣。不必如是盡爲入對定奪,只拈出若干可以面議者,稟奪,其餘竝依舊例,書入回啓爲之,可也。
以備邊司沈棇上疏回啓,傳曰,客行過去後,更爲稟處之。
大臣·備局堂上,引見時,洪命夏所啓,司僕正沈光洙疏中,賦重役煩,物價騰踊,而上納之數,猶遵平昔之規,守令趁期督捧,膏血已盡事。湖·嶺之間,土賊成徒,設機督捕,而當事者,唯以多捕蒙賞爲心,不分玉石,拷掠刻割,輕徭薄賦,選用廉吏,以爲止盜之方事。上曰,輕徭薄賦,選用廉吏,無論止盜之方,豈不好哉?禁中營造,李尙眞陳疏諫戒,而未聞停罷之命事。上曰,此乃已過之事也。進上魚,準其尺量者,絶不可得,合有變通事。上曰,何必以準尺捧之,徒貽民弊?令該曹·該院,相議施行。各道三名日進上馬價事。上曰,已令酌定其價,而明年誕日方物停罷事,旣已傳敎矣。詰戎之政,知有所在,而任謀士仗猛將〈明〉賞罰恢信義,不必區區馳射於百步之內事。上曰,此則爲務實而不出虛聲也,唯在體念中耳。人才之用,不借異代,舍短取長,唯在殿下好惡之公事。上曰,此亦在體念中耳。朝臣之在罪籍者,非止百數,罷職而積年不敍者亦多,收拾人才,責其後效事。上曰,徒配者,禁府自當疏決,罷職者,纔經敍用,如有落漏,別歲抄爲之,可也。三兒恩義兩全事。上曰,過客後,更議處之。幼學朴俊遠疏中,火田禁止,申明守令,期於必行事。戶曹判書李時昉以爲,依原田例收稅,則其弊自祛矣。兵曹判書元斗杓所啓,今年起耕處,姑爲收稅,明年爲始,禁斷,何如?上曰,不先禁斷,而直收其稅,則有違國體,旣耕之田,一切禁斷,則弊亦在其中。今年起耕之處,依例收稅,自明年申飭禁令,而如有不從者,一如原田例收稅,可也。大同利害及量田事,自備局,已有覈啓之事,不爲擧論。南漢·江都儲糧糴糶,爲傍邑切急之弊事,戶牌五家統事,束伍軍給保事,僧徒度帖事,用錢之法,已設而不行之弊事,亦前有覆啓之事,故不爲擧論。畿站客使責應之需,自常平廳題給,而守令貪饕無忌,勒捧民結,以宣惠廳收米,準減厥數,以常平廳所儲,貸給宣惠廳貢物價事。上曰,諸堂上,廣採物議,過今番勅使後,更議處之。立案之法,不過使民無主陳荒處,告官耕食,而今爲諸宮家權貴之所占,凡立案之地,旣罷之後,悉屬戶曹,一依民田而收稅,以補經費事。上曰,令該曹覆啓處之。分遣御史,犯贓文書見露者,直爲用律事。上曰,此事有弊,不可爲也,擇其强方,分遣廉問事,在體念中耳。以都事兼察御史,事係新規,都事各別擇差事,令該曹申明擧行。近來興學校,外而敎養官,內而敎官·敎授,重之以通讀論講之法,其名則美,而其實則文具,外則州縣極擇訓長,其受業於門下者,每科中初試及司馬者,計其多少,或給資或除職,中文科則超授七品職,敎養官,亦以有名望者差之,考其勤慢,以爲通塞之階梯,訓導,不必以成均參下苟充,以承文參下,例兼敎授,則以一代極選,或實職或兼帶,雖罪罷,合於師長,則仍兼勿遞事。上曰,令該曹覆啓處之。兵曹正郞閔光熽疏中,天生人才,本無遠近之殊,而名家大閥,例占華顯,冷族寒蹤,率多沈沒,注擬之際,徒循私意,孤賤遐遠,無由自進事。上曰,令該曹申明擧行。祖宗朝設科之法,講經問策,試以賦表,而法久弊生,口誦,不識文義,詩賦表,無益於身心性情,近來章甫之徒,全不讀書,類抄文字,臨急搜獵,故由科目進者,太半無用事。且四書·三經傳註之說,浩漫無涯,除其二經,專治四書一經,居館儒生,則如有誦讀雖善,文義不通者,削其點,至於製述之科,雖難遽爾變通,大比之外,別設一科,如賢良科之制,則僥倖冒占,必不如常科之甚事。上曰,議于大臣處之,賢良科,事勢難設行矣。束伍,徒有軍丁之名,全無訓鍊之方,前後變亂,皆不得力,頃者別遣御史,點閱嶺南軍兵,器械之具,可以此精之,敎鍊之法,非一御史所能也,而不思變通之道事。上曰,客使過後,諸堂上更議處之。宣務郞李羽疏中,湖右大同,試之而便,則次第可行於諸道,而山郡海邑,肥瘠不同,船運爲便,陸運之價倍徵,所當變通事。上曰,令該廳議處。通德郞尹善覺疏中,大同,試行於忠淸,而不行於諸道事,全羅道一萬石賑救,事未着實,量減貢賦事,已行之事,不爲擧論。四學儒生,一日四十人,一月之學,不過小學數章,徒費廩料,莫如各部各坊,各置師長,課日敎訓事。上曰,一事重疊,姑置。司諫院箚中,用人不公事,修正戎器,爲第二件,主第過制,屯田新設事。上曰,諫院箚,別無目前擧行事,而屯田事,已令諸道査覈,觀其査啓處之,兩銓用人事,依批答嚴飭。司憲府箚子中,監司·守令,爲自己及親舊推奴婢田土,或移囚,或濫刑,至於都事幕官也,奴婢推捉,非所當爲,而囚人·刑人,少無顧忌,不可不禁斷事。上曰,嚴立科條,各別禁斷,可也。前後朝臣,以言獲罪者,悉皆問收,則凡在聽聞,皆知求言之擧,出於應天之實事。上曰,將有別歲抄,徐觀處之,奴婢之訟,事係內需,則一度見屈,全家徙邊,此後則三度見屈後,用徙邊之律,曾前見屈徙邊之人,亦令放釋事。上曰,三度見屈後徙邊事,依箚辭施行。
領議政金堉所啓,仁川府使柳後聖,殿最居中,今當遞去,付軍職,使之留在都下。上曰,依爲之。備局謄錄
上在昌德宮。停常參·經筵。
巳時,太白見於未地。
右議政具仁垕十五度呈辭。傳曰,安心調理。
義禁府啓目,卽接備邊司移文,則以李慶億上疏,中外滯獄之未決者,前後朝臣之被罪者,速令該府雜議,稟處事,已爲覆啓蒙允云。本府囚推,只有犯贓四人,及其他被囚四人,而贓吏則今方受刑,宋相弼等,則行査未畢,外方囚係,曾無自本府句管之規。但朝臣之前後被罪者,不止一二,而輕重取舍,事體關重,非該府所可擅便,依審理例,就議大臣書入乎?沒數別單書啓,稟旨擧行乎?傳曰,知道。以審理例爲之。
江原監司書目,楊口縣監尹益元,年七十,令該曹照例處置事。
都承旨尹絳等上疏。大槪,臣等六人,俱爲被推,推考傳旨,不敢自爲書入,亟遞臣等之職事。答曰,省疏具悉。此不過未諳規例之所致,何必深論?卿等勿辭。
以諸承旨推考承傳,傳曰,當初啓辭批旨,不曰依□□曰推考,乃當該承旨推考,□□□諸承旨,勿爲竝推。
院啓,吏曹判書南銑遞差事,停啓。以上朝報
幼學金起勳上疏。答曰,省疏具悉。爾之憂愛之誠,良用嘉尙。所陳等事,予當體念焉。
府啓。答曰,依啓。部官及內官,竝姑先推考。
領中樞府事李敬輿箚子。答曰,省箚具悉。知卿之至誠在此,再三莊誦,不覺惕然而懼,予雖不敏,敢不服膺而體念焉?中書封駁,許以執奏等事,予雖不才,可不悔前非而飭礪焉?末端事,尤爲敬歎不已也。箚中所論之事,當令廟堂議處。內下日記
迎接都監啓曰,都監軍色郞廳鄭勔,因兵曹啓辭,旣已改差,而都監軍色,例以兵郞差定者,其意有在,鄭勔代,以本曹正郞閔光熽,塡差之意,敢啓。傳曰,知道。都監儀軌
都摠府啓曰,副摠管呂爾載,以禁府堂上中外罪人,因傳敎疏決,大臣前就議,坐起進去晝仕,請出標信。傳曰,知道。摠府謄錄
上在昌德宮。停常參·經筵。
巳時,太白見於未地。夜三更,月暈。五更,月暈。白雲一道如氣,起自東方,良久乃滅。
義禁府郞廳,以領議政意啓曰,今此因災恐懼修省之際,特下審理之命,此天地覆燾之德,好生欽恤之意,瞻聆孰不感激?罪疑惟輕者,皆當蒙宥,而犯於贓汚者,國法至嚴,輕擧奏讞,所不敢爲,而李廷顯·李圾·盧希遠三人,受刑或百四十餘次,或八十餘次,至於五年三年在囚人,或有稱其冤者,累經霈澤,尙在覆盆之下,當此曠蕩盛典,毋論輕重之時,減死實邊,亦或爲囚求生之一道也。律外之事,臣不敢妄論,廣議于諸大臣,處置,何如?答曰,嗚呼,此何言乎?不貸贓吏,古聖王必行之法,而近來其有見贓吏一人死者乎?爲人臣者,便使行私,一向玩弄國法,有同兒戲,屢經炎涼之後,輒肆然請其放釋,此何道耶?是則古今方冊之所未聞也。國事至此,而其有不亡者乎?且古之大臣及忠臣,必請其君曰,愼無赦也,今之有識,則必曰無論罪之輕重大小,一切皆放云,是誠何心哉?予不勝慨然寒心矣。此弊旣肆之後,則□□贓吏又從而請放,予甚瞿然。卿等須念國家事重,毋動於浮浪之言,是所望也。
右議政具仁垕十六度呈辭。傳曰,安心調理。
吏曹啓目,粘連江原監司狀啓云云。年過六十五歲者,勿爲外拜,載在法典,赴任守令中,年限已過者,纔爲定奪,以爲一定之式。楊口縣監尹益元,年滿七十,旣已□歸,依丹陽郡守□□例,遞差,何如?啓依允。
吏曹啓曰,守令有闕,政事,取稟。傳曰,明日爲之。
領議政金堉箚子。大槪,審理失當,惶恐待罪事。答曰,省箚具悉。昨日之言,出於慨歎時俗而然也,豈有意於咎卿而發也?擧朝皆然,不獨卿之失也。卿宜安心勿辭,亦勿待罪。
右承旨金振啓曰,卽者召對爲之事,命下矣。臣所當入侍,而但承旨六人,俱爲被推,四人則不敢入來,臣等二人,以昨日直宿之員,不得出去,而亦不敢行公矣。臺諫方爲入來連啓,一邊入侍,事體惶恐,敢啓。傳曰,召對勿爲。
府啓,凡有下敎,事係□□□卽爲發牌,招致該司郞廳,分付以□□□古規也。頃因水災,有令中外疏決庶獄□□冤之敎,則所當分付於禁府及刑曹,而□□□□置之於相忘之域,逮至臺論旣發之後,□□□□□張皇陳啓。乃曰,招致兩司奇別書吏,□□□□□喉舌之地,所管何事,而莫重傳敎之事,不卽分付,而使各司,依朝報所出而擧行耶?文過遂非,莫甚於此。當該承旨,不可推考而止,請命罷職,同參承旨,竝推考。今此水災,前古所無,溘民流屍,上下驚慘,渰死人數,人所共知,部官所當從實報京兆,以爲轉啓之地,而今聞都城內外死於水者,多至數十,而其時各部所報,甚爲疎漏,致令恤典盛□不得均被,事極可駭。不可推考而止,當該部官,請竝命罷職。內司藍染,自有□□□□內官所當種田取用,而今者內官,擅□□□□任意刈去,無所顧忌,此雖細瑣,亦□□□□□凡在聽聞,皆以爲駭。決不可推考而止,當該內官,請命罷職,以懲後弊。前府使柳遐,任事無狀,請罷職。答曰,殊□□□,勿爲煩論。內官部官等,觀其緘辭而處之,未晩。柳遐事,所關非細,不可率爾遞改,更加詳察處之。
戶曹判書李時昉上疏。大槪,乞遞摠管之任事。答曰,省疏具悉。卿辭至此,摠管之任,當勉副焉。
京畿監司書目,楊州呈,以右參贊南銑,吏曹判書辭職上疏,上送事。啓。以上朝報
義禁府啓曰,前後被罪之人,依審理例,就議大臣,別單書入事,昨已命下矣。今日備邊司開坐時,收聚罪籍,問于大臣,時囚及放黜徒配中可議之類,別單書入之意,敢啓。傳曰,知道。付籤施行。禁府謄錄
義禁府又啓曰,以禁府罪人等議稟單子,傳曰,鄭思適除刑定配事,命下矣。當初思適,謀避晉州戰船代將,故統臣,因本州所報,枚擧狀啓,該曹以決杖一百,絶塞充軍,覆啓蒙允。至定配所於慶興地西水羅堡,而啓下三朔,無意赴配,統臣又爲馳啓請罪,因此拿推矣。依前啓下,押送前定配所之意,敢啓。傳曰,勿限年,勿揀赦前。禁府謄錄
迎接都監啓曰,今番大雨之餘,南別宮頹落之處甚多。今方刻督修補,而西邊宴廳後面翼閣,自前已有欹斜之狀,而今經雨水,益復傾危,若欲重修,則工役浩大,勅行之前,勢難周旋,事極可慮。招致木手邊首郭起宗,審察刑勢,則材木朽破,決難容易下手,無已則各柱腐破之處,以他木添其舊柱而竝立,可冀目前無事云。日期已迫,今姑依此爲之,而其勢必不久,過勅行後,撤毁改構,能才木手及冶匠石手,勿論諸處付役,竝爲推捉,以爲及時完役之地,何如?傳曰,依允。兵曹謄錄
兵曹啓曰,本曹事務,視他司尤劇,故六曹中獨設郞官八員,其意蓋可見矣。八員內,二員,恒直內外司,六員,亦各有所掌,而纔經大水,都城頹圮處,監蕫摘奸,非止一二所,若値試射取才之時,六員無故盡參,可免其不足之患。今者正郞閔光熽,迎接都監,又差於佐郞鄭勔減下之本,減鄭勔而代之以光熽,則本曹具由陳啓,請減鄭勔之意,果安在哉?左·右捕盜廳軍官等,本差禁軍取才,自昨日設行,而郞廳八員內,正郞李垕,公都會試官,李之馨·閔光熽,迎接都監郞廳,南龍翼,身病方重,受由調治,佐郞兪瑒,入直,李程,在外未上來,來參者,只鄭勔·朴世模兩人而已。凡取才之時,一員,定送于六兩都廳,二員,分執左右試冊,一員,詰問入格人四祖根脚,以防其奸僞,而只有兩員,不成模樣。不得已參用摠府郞廳,揆諸事體,豈不苟簡?時當極熱,弓力不强,當午試射,則雖有膂力,未能遠射,故定限食前而試之,一日所試,不過五六十人。以此推之,四十餘人試取,恐未畢於五六之日內。且念前頭,連有郊外館所擧動,此時郞廳,不可不備員。又以前例言之,二員疊差都監郞廳,本無恒式,而都監,更請閔光熽,以代鄭勔之本,無乃不思本曹事務之切迫而然耶?如工曹則本來閑局,而郞廳之移差都監者,反不及於本曹,此亦不諒他司之苦歇者也。正郞閔光熽,都監郞廳改差,使之專察本任,佐郞李程,亦爲改差,後政差出,似不可已,迫於事勢,未免連續,尤極惶恐,敢啓。傳曰,依啓。閔光熽改差都監郞廳事,不允。迎接都監儀軌
上在昌德宮。停常參·經筵。
巳時,太白見於未地。自辰時至酉時,日暈。
下直,昌城府使南壽星。
答吏曹判書南銑疏曰,省疏具悉至懇。卿辭何以至此?又何以下去鄕曲耶?予心缺然,卿其勿辭,從速上來。
刑曹判書吳竣上疏。大槪,重被政院之斥,陳情乞遞事。答曰,省疏具悉。不必相較,卿其勿辭察職。
刑曹參判趙啓遠上疏。大槪,重被誣詆,且有身病,乞遞職名事。答曰,省疏具悉。卿其勿辭察職。
右承旨金振啓曰,今日爲政事命下,而臣等二人之不敢行公,與昨日無異,都承旨尹絳,左承旨南老星,左副承旨李行進,右副承旨洪處亮,今日亦不敢入來,惶恐敢稟。傳曰,不可廢政,依例進去。
右議政具仁垕十七度呈辭。傳曰,安心調理。
江原監司徐元履上疏。大槪,新授職名□□□當,懇乞還收寵命,以安愚分事。答曰,省疏具悉。卿才允合此任,卿其勿辭,速往欽哉。
右承旨金振啓曰,傳曰,不可廢政,依例進參事,命下矣。臣等二人之不敢行公,尹絳以下四人之不敢入來,皆出於事勢之固然,而今承下敎,吏房承旨南老星,兵房承旨李行進,牌招進參乎?敢稟。傳曰,知道。
以禁府啓辭,鄭思適,前配所慶興府西水羅堡,勿限年定配。
京畿監司書目,□□呈,以罪人李胤光,其七寸李慶標妻禹女淫奸事,囚推,年久査處無路,令該曹處置事。
左承旨南老星,左副承旨李行進等上疏。大槪,召牌臨門,不敢□□來詣闕下,而勢難行公,與入直諸僚,少無異同,亟賜遞免,以安愚分事。答曰,省疏具悉。決不可廢政,從速入來。
義州府尹書目,勅行,十八日通遠堡止宿,二十一二日間,渡江云云事。
府啓,凡有弊及於□□論事之大小,而均有罪焉。內官之劉藍□□實是曾所未有之事,雖涉細瑣,取怨□多,臺論旣發之後,尙且橫行於閭里,恣意劉去,見聞所及,莫不痛駭。此而不懲,後弊難防,決不可推考而止,當該內官,請命罷職。前府使柳遐,任事無狀,請命罷職,其代,令該曹各別擇差。刑曹書吏輩,因各司之移關,徵贖之事,刁蹬作弊,日滋月深,至於濫揀錢木,殘司下人,不堪其苦,故本月十二日,捉囚八房該吏,而適因連有公故,十七日始爲刑訊放送。近問十四日,在囚諸吏,會飮於三淸洞,因醉作拿,臣等不勝寒心,昨日之坐,捉致嚴刑,則無辭服罪,獄吏亦以果許出送□□刑獄不嚴,一至於此。該官之尸居不職,據此益著,殊極痛駭,典獄署當該官員,請命罷職。前啓,承旨罷推事,停啓,部官請罷事,査啓緘答間,姑停。答曰,依啓。柳遐,爲先推考。
京畿監司書目,楊州呈,以右參贊南銑辭職上疏,上送事。以上朝報
傳曰,今下弓矢,昌城府使南壽星處給送。
成均館官員,以知館事意啓曰,目今京外儒生,皆集於四學,供給使喚,比前十倍,頃者典籍孫海英啓達之辭,實由於此,旣蒙允捧承傳矣。今此勅使時,自刑曹又有都監差定之擧,非但殘司下輩,不能支保,諸儒之供給使喚,亦將衍廢,誠極可慮。依前承傳公事,一切勿爲差送事,更爲明白,分付施行,何如?傳曰,允。迎接都監儀軌
上在昌德宮。停常參·經筵。
辰時,日暈。巳時,日暈。巳時,大白見於未地。自午時至未時,日暈。
右議政具仁垕十八度呈辭。傳曰,安心調理。仍傳曰,遣內醫看病。
答右參贊南銑疏曰,省疏具悉。卿懇至此,本職當勉副焉,卿其須速上來。
右副承旨洪處亮上疏。大槪,冒進危懇,乞蒙遞免事。答曰,省疏具悉。此不過爾生疎之致,何必深論?爾其勿辭察職。
吏曹啓曰,本曹判書有闕,政事,取稟。傳曰,明日爲之。
傳曰,大臣·備局堂上引見。
政院啓曰,柳遐推考事,命下矣。臺諫方以罷職論啓,推考承傳,不得捧入之意,敢啓。傳曰,知道。
漢城府啓曰,因司憲府啓辭,命下矣。本月初八日暴雨時,都□□□死人四名,則初九日卽爲入啓。又令五部□□□査告城外渰死之人,而致死者三名,□□□□□十日,又爲入啓之後,慮有落漏之患,申飭□□,更加査出,則他部別無渰死者云,而北部部官來言曰,當部私奴九立,雖云死於北郊水,未得屍身前,勢難現告云。中部私奴命生,則亦死於東郊之水,該部追報本府,而方待北部溺死人屍體推得,入啓矣。今因更査之命,捉來都城內外三百一契行首有司等,一一鉤問捧招,□各契之人皆以爲,北部四人,中部二名,南部二名,東部一名,合九名溺死之外,更無□死者云,敢啓。且初十日入啓,城外死□□□無恤典擧行之敎,此三名及追報北部二名,中部一名,竝令該曹,恤典一體擧行,何如?傳曰,依啓。
戶曹參判辛啓榮,摠管辭免上疏。答曰,省疏具悉。卿辭至此,當勉副焉。
應罷現告,典獄奉事金允厚。
副護軍閔應亨請對入侍。傳曰,備堂入侍時,引見。
前府使李有源上疏。大槪,略陳所懷,以應聖旨事。答曰,省疏具悉。所陳之言,實多忠直,其憂愛之誠,深用嘉尙,所進箴,尤是格言至論,置諸座右,常欲觀覽矣,可不體念焉?條陳事,當令廟堂議採焉。仍傳曰,今下虎皮一令,前府使李有源賜給,以表予嘉尙之意。
引見時,上曰,鰥寡孤獨,王政所先,而開城府獨女戶收稅之事,極爲矜惻,令備局行關,獨女丐乞者,今後勿爲收稅。左議政所啓,水原殺獄事,似爲冤痛,而七年未決云,極爲不當。上曰,言于該曹,分付道臣,速爲處決,可也。行副護軍閔應亨所啓,李光載事,似涉失言,而被罰過矣。上曰,應亨以誠悉陳,放歸田里則□之。大司憲沈之源所啓,前府使柳遐,請命罷職事。上曰,柳遐所爲如此,而道臣尙無啓聞之擧。本道監司,先爲推考,觀其緘辭而處之,可也。以上朝報
答廣州幼學張應星上疏曰,省疏具悉。爾以草野之士,每每如是進言,其憂愛之誠,深用嘉歎。疏中所言奢侈之害,尤爲切實,可不體念?所陳等事,當令廟堂議處焉。
備邊司啓曰,領敦寧李景奭箚子回啓中,有內司之貢一款落漏之敎,故改付標以入之意,敢啓。傳曰,允。
引見時,左議政李時白所啓,江都米,京中士大夫處,今後切勿許貸事,京兆及江華府竝分付,且貸出人處,令漢城府趁秋成,劃卽收捧,何如?上曰,依爲之。以上備局謄錄
上在昌德宮。停常參·經筵。
巳時,太白見於未地。
右議政具仁垕十九度呈辭。傳曰,安心調理。
右副承旨洪處亮上疏。大槪,冒萬死更申危懇,乞遞職名事。答曰,遞差。
輔德李尙逸辭職上疏。答曰,省疏具悉。爾其勿辭,調理察職。
政院啓曰,初九日□言傳敎,下本院,而臣等或以式暇不來,或以日入罷出,獨有右副承旨臣洪處亮,同副承旨臣徐祥履,以直宿在院。臣洪處亮,應旨草敎之際,有命還入備忘,備忘末端,添以亟令中外疏決庶獄,使無滯冤一款。然則此非別件事應入於草敎中,故草□條□中,亦載滯獄訟冤之語,□該房之意以爲,此乃使中外疏決□意也,而依前例,卽招政府郞廳,使之頒布中外而已,更無別爲分付□□之擧也。臣等俱非所掌,初未詳曲折,而及其臺論峻發之後,待罪不暇,不敢具由,稟處矣。大槪,竊考草敎文字,則冤滯一款六字,未□矣。以備忘記中疏決庶獄,更無滯冤之意,更爲分付該曹,使之明白知委于外方,何如?傳曰,允。
持平李尙眞所啓,臣固愚陋,雖無善狀,平生素志,不欲以非罪傷人,嘗自謂暮世人言,不可盡□□彈在揮筆之間,或受絶身之累,不宜□□論,在所當愼,故前後言地,四五冒叨,未嘗以泛然風聞,劾一守令矣。今者柳遐愚□無倫之狀,雖非臣目見其節節所爲,而人言□□擧大小人民,管於遐與不管於遐者,有□□言之,至於怨聲之沸騰,則臣亦過街□□而親聞之矣。非其子姪,縱恣私人,雇直□□侵虐工匠,酗酒狂亂,棍打女人,掇□民家等事,世有不令之人,尙或爲之,萬古天下,官家用刑,安有結縛倒懸,灰水灌鼻者乎?下吏得罪,囚其正妻則有之,亦安有因其夫罪,勒行娼妓之事,而使歌使舞,捽進捽退者乎?臣之愚意竊以爲,其人雖微,爲任則重,先失人心,將難收拾,故敢爲論啓,而末減請罷矣。殿下不惟不從,又至於特推道臣,道臣新到,旋卽出巡,而臣來時,尙未還營門,聽聞有異閭家之傳說,則其未及聞,勢或然也,而臣所知者,旣甚明的,論啓之辭,臣自爲證,臣雖眇然末官,是耳目,殿下謂臣忍期殿下乎?臣於此,竊想殿下謂臣家在本州,或涉牽私,則殿下之待臣,不亦薄乎?殿下之試使推究,或臣與遐,少有相失,或臣之親族奴僕,有一受遐之笞者,而凡此罪目,有一構誣,則請治臣以欺君之罪,以謝遐也。且臣妄料,以若所爲□勢不貸事,殿下試留遐久任,以觀其治,則臣言可驗,臣今不敢復言。臣之平日事君,雖極無狀,而以幺麽事,尙不見信於□者,卽又何說?在臣只宜反求,而揆以事體,恐不當如是。臣之此論,本爲國事,亦出懲惡之事,輾轉至於此境,心所不安,不得不引避,而旣傷論事之道,又虧臺閣之體,彈一武夫,有此二失,自取疎妄之失,應招疲軟之誚,更何顔仍冒乎?請命遞斥臣職。答曰,此事本非如是深文,不過愼重之意也。爾之引嫌自疑,無乃太過乎?勿辭,退待物論。
掌令徐挺然啓曰,幺麽一武夫論列,不能見信於君父,旣傷臺閣之風,又虧論事之體,而亦何顔面冒居言地?請命遞斥臣職。答曰,勿辭,退待物論。
右副承旨曺漢英上疏。大槪,乞遞職名事。答曰,遞差。
吏曹啓曰,承旨有闕,政事,取稟。
大司諫閔應協上疏。大槪,瘧疾甚重,決無供職之望。且有悶迫情勢,乞賜遞免,以便公私事。答曰,省疏具悉。爾其勿辭察職。
掌令趙晉錫啓曰,臣之論事,不能見信,與同僚無異,何敢晏然處置?請命遞斥臣職。答曰,勿辭,退待物論。以上朝報
答領中樞李敬輿箚子曰,省箚具悉。此乃諭于廟堂之辭,而卿何引嫌至此?予用不安殊甚矣。卿宜安心,勿爲待罪。
備邊司啓曰,傳曰,關西狀啓,似當連續入來,而近日頓絶未聞,殊甚駭異。此必是撥路遲滯之致,言于備局,嚴飭三道擺撥事,命下矣。近來西路狀啓,緩緩來到,無非撥路遲滯之致,頃者勅使正奇入來之日,慮有如前稽緩之患,纔已嚴辭申飭於三道矣。今承聖敎,更加各別嚴飭之意,敢啓。傳曰,知道。備局謄錄
迎接都監啓曰,勅使越江之報,不日當到,策應之事,萬分緊急,而都監謄錄付工匠等,或入宮家,或入訓鍊都監,軍器別造等處,時無一人付役者,自都監依事目,日新督現,而尙不起送,工役之事,將不成模樣。自前勅使留館時,許多求請雜物,若不及時措備,趁卽應求,則例致加留之患,其中應給雜物,不可不前期預備,而工匠等迄無形影,坐待生事,極爲可慮。宮家及各衙門役事,依前例姑爲停役,使之盡赴於都監,以充時急之役,何如?傳曰,依啓。迎接都監儀軌
上在昌德宮。停常參·經筵。
巳時,太白見於未地。夜三更,流星出南斗星上,入坤方天際,狀如拳,尾長三四尺許,色白。
持平南天澤初度呈辭。給由。
右議政具仁垕二十度呈辭。答曰,予之前後辭意已竭,而卿堅臥不起,一向不出,其奈國事何?客使之入京,不遠伊邇,不備大臣,何以接待乎?此殊非細故,卿以休戚議同之臣,不宜如是越視國事,亟出察任,以副至望。
傳曰,政事,過國忌後爲之。
府啓,前府使柳遐,任事無狀,請命罷職,其代,令該曹擇送事。持平李尙眞,掌令徐挺然·趙晉錫,竝引嫌而退。擧實論劾,旣非風聞,而特推道臣,聖意有在,有何未安?同參其議,不敢處置,勢所固然,俱無可避之嫌。請持平李尙眞,掌令徐挺然·趙晉錫,竝命出仕。答曰,不允。出仕事,依啓。
大司憲閔應亨上疏。大槪,老病旣退之臣,不可復齒仕路之意,已達於榻前,伏願俯察危懇,亟遞臣職名事。答曰,省疏具悉。卿無不仕之義,安心勿辭察職。
掌令徐挺然·趙晉錫,持平李尙眞就職。
政院啓曰,新除授注書金萬均,□拜,而春秋館堂上李厚源,卽萬均之同姓三寸叔母夫云,法當相避,在下當遞。金萬均改差,其代,假注書差出察任,何如?傳曰,允。
注書金萬均相避,代假注書趙相漢差下。
吏曹判書沈之源上疏。大槪,乞遞新授職名,以安愚分事。答曰,省疏具悉卿懇。卿其勿辭察職。
獻納徐必遠避嫌。大槪,洪宇遠疏辭,旣爲物論所非,□□□中一款,卽臣前日妄論而被罪者也,不可晏然於言地,請賜遞斥事。答曰,勿辭,退待物論。
司諫鄭基豐,正言姜□鎬啓曰,臣等俱以無□□□言責,無所建白,廢曠多矣。□□□□修撰洪宇遠之疏中,有傳播□□□□及見其原本,不知措語之如何,□□□□以兩司之寥寥爲言云,臣等□□□□失,在所難免,何敢一刻□□□□臣等職名。答曰,勿辭,退待物論。
掌令趙晉錫上疏。大槪,臣□□□□□□□移送,本府臣不可仍帶□□□遞免事。答曰,省疏具悉。自有常規,爾其勿辭察職。以上朝報
幼學柳世楨上疏略曰,正兵者,一國之元軍也,士家之常役也,良族之例充也,非他水軍之比,編伍之對也。乃其上番之時,分屬各司之苦,服役於私門,負戴道路,衙門賤僕之所毆杖也,閭閻末隷之所鄙賤也,而加之徵督之無厭,侵擾之不已,脫其衣服,罄其糗糧,以至囊橐俱竭,然後凍餒致斃者,不可勝計。是故,彼其當番之軍,以京師爲死地,視朝廷如讎怨,一人將行,十室資奉,杼軸旣空,鼎鐺盡賣,尋常兩月之役,往來數十日間,去留相弔,冤怨竝極,損傷和氣,寧有極乎?嗚呼,國家重兵之意何在也?豈端爲各衙使喚而設也?下吏輩侵暴而設也。受布雇立之患,尤爲無據,脫有不虞之患,則將何以待之也?布難於却賊,雇立者易散,臣竊憂之,專而爲各司之使喚,布而爲下吏之生資,臣未知其可也。答曰,省疏具悉。憂愛之俾用嘉賞矣。所陳等事,當令廟堂議處焉。
答幼學兪命禹上疏曰,省疏具悉。言或有病,爾之誠則至矣。良用嘉尙,而第當刑峻重等說,予所不取也。
傳曰,今觀遠接使狀啓,則中路問安內官之行,似當急速發遣,不可等待回啓。直爲分付于戶曹,禮單卽爲磨鍊啓下,內官之行,當日發送。
以迎接都監草記,傳曰,內官則雖以別例送之,似無所妨矣。接待等事,係干後弊,決不爲也,勿爲分付。且卿等何不念國事,徑先撓動,以至此耶?今後此等事,十分詳察爲之,俾無如此率爾之弊。
傳曰,勿爲先自驚動,相幾處之,況接待等事,尤不可率爾過重,以致無窮之弊事,平監及遠接使處,密諭。內下日記
迎接都監啓曰,卽接遠接使·平安監司聯名狀啓,則巴將以正使出來,接待等事,依庚寅年例爲之事,馳啓矣。中路問安內官發遣事,因傳敎,自該司今方擧行,而凡干接待之事,亦與常時四勅之行有異,一依前日巴使接待謄錄,施行之意,各該司及京畿·黃海監司,開城留守處,知委,何如?批答在上
以戶曹問安中使齎去禮單,傳曰,內官姑勿發送,待勅使渡江狀入來後,更議處之。以上都監儀軌
上在昌德宮。停常參·經筵。
巳時,太白見於未地。
持平南天澤再度呈辭。以國忌齋戒,留本院。
右議政具仁垕箚子。大槪,□□□□乞遞本職及兼帶,以便公私事。答曰,固辭至此,本職勉從焉。仍傳曰,遣史官傳諭。
慶尙監司書目,陳情乞遞事。答曰,省疏具悉。卿其勿辭察職。
持平李尙眞啓曰,昨因修撰洪宇遠疏辭之非,仍攻三司之不言,以□□□之相繼引避,原疏未下之前,雖有□□未詳其語意之如何,則不可輕論□所然也。今覽其原疏,則其中數款□□果有太激未安處,謂之妄發則,可也。□□其本情有何可罪,而必爲之劾論□□所陳,人所難言,言雖極妄,理宜□□□聖批優容褒嘉,旣是盛世之□□□,則臺臣抉摘論罪,恐爲治朝之□□□當手敎求言之日,旣許以不罪狂僭,□□以措語文字之失,遽加之罪,則不□□聖度之包荒,言路之閉,亦不可□□臣之愚見,終始如此。雖未知其□□,旣被譏斥,勢難仍冒,請命遞斥臣職。答曰,勿辭,退待物論。
掌令趙晉錫啓曰,臣於昨日,疏陳不敢在職之意,而聖批不許,乃以自有常規,爾其勿辭察職爲敎,臣誠惶悶,反覆思惟,一刻仍冒,實所不敢,臣之情勢,狼狽極矣。不得不冒死來籲,凡推考相避,兄弟叔姪,則固有啓稟姑避之規,而若子之於父,則事理斷不姑避而□也。蓋以其父被推,使書吏發文,□□僚員捧緘,而其子晏然仍在於□罪擬律之司,自以姑避,安於其心者,斷斷無是理矣。非獨於臣心有所未安,道理事體,章章著明,詢諸衆議,以爲當遞,臣之不敢一刻在職,審矣。且臣得見多官避辭,則筵臣之斥,□□亦難免。尤不可强顔苟冒,請命遞斥臣職。答曰,勿辭,退待物論。
掌令徐挺然啓曰,蟣蝨微臣,久居言地,瘝□□□□愧爲閔,卽見洪宇遠疏辭,盡□□□□人不如也。殿下旣使之言,而從而傳曰,與國人交止於信,亦不可□□□旣已,筵臣而詆斥言者,不言之□□□□免,請命遞斥臣職。答曰,勿辭,退待物論。
大司諫閔應協啓曰,臣賦性迂拙,不喜交遊,除公事,未嘗出入,臣不見人,人無見臣,尋常傳說之言,亦不到耳邊。況如洪宇遠之疏,入而未下者耶?昨者竊□膺以爲,言於榻前,然後始得疏□□□二,遣辭無倫,誠極驚駭,執此不□□亦可。第念,人君聽言之道,言可用則用之,不可用則置之而已。導之使言,從而罪□□世事也。矧有不罪之敎,丁寧於十□□所以臣之愚慮,終以置而不問□□□被筵臣之斥,不可仍冒言地。且病狀危苦,不得與同僚偕避,瀆擾□□之日,臣罪尤大。請命遞斥臣職。答曰,勿辭,退待物論。
大司憲閔應亨上疏。大槪,臣之不能供職,只緣衰病已極,旣退之後,決無更進之理,再申危懇,乞遞職名事。以國忌齋戒,留本院。
執義洪處大啓曰,臣添叨言責,識慮淺短,聞見不逮,含默度日,一無建白,常懷愧忸,若無所容。竊聞修撰洪宇遠疏中,多有可駭之言,而未得其詳,不敢有所□□筵臣以寥寥爲言,固其然也。不職之言,在所難免,何敢一刻仍冒。請命遞斥臣職。曰,勿辭,退待物論。
吏曹判書沈之源上疏。大槪,懇乞遞免事。留本院。
遠接使書目,勅行二十三日,已到鳳城事。
正言李慶億啓曰,洪宇遠疏中,數三措語,□□□傳播者,有駭聽聞,物議莫不爲□,而未見疏本,不敢遽爾論列矣。□□原疏旣下之後,竊詳其上下語意,□□自以爲極言不諱,而常情之外□□見,遣辭之間,實多謬妄,果有臣□□言者,然而就其文勢,究其本情,□□有意於伸理兇逆,眩亂□□□此特語言失之矯激無倫耳。包□□假旣有志於聖德,而求言之請□亦非臣意之所及矣。筵臣旣加詆斥,□□以此引避,臣何敢晏然仍冒?請命遞斥臣職。答曰,勿辭,退待物論。以上朝報
上在昌德宮。停常參·經筵。
遠接使書目,□□二十三日,來到鳳城,當日細浦止宿,□□□□□□□。
玉堂箚子。大槪,兩司竝命出仕事。答曰,依啓。朝報
傳曰,問安內官齎去禮單,以前單子數,別定禁軍,撥上急急傳給於內官處。
迎接都監啓曰,卽接遠接使·平安監司聯名狀啓,則今番勅使,皆是曾前出來,詳知首末之人,而至於巴使則爲人甚不順,接待之際,切不視同他勅之意,大通官等,縷縷申飭云。此輩之未渡江前,若見義州譯官,則例有如是申飭之語,不必盡從,而今則巴使庚寅年出來,已知接待之事,若不如意,則恐有生梗之患,姑依大通官所言,如飮食等物,雖不過爲豐備,務其精潔之意,各該司及遠接使·三道監司·開城留守等處,試爲依前知委,何如?傳曰,允。已上迎接都監儀軌
上在昌德宮。停常參·經筵。
備忘記,纔經懷襄之慘,驚懼之心未定,凄風連吹,復有此亢旱,其將奈何?言念民事,予欲溘然無知也。雖云末節,亦不可束手而坐,其令該曹議處。朝報
傳曰,雖曰凡事從容,堅封勅書,似非尋常,必須十分用心行計,期於謄書勅本,以爲未入京前,預爲料理責應之地。如難謄出,則使牙譯輩親信人,百計誘問,從傍探知,期以得其實狀以啓,而此事所關非細,監司詳議善爲之意,遠接使及監司處,祕密下諭,別定善騎撥禁軍,卽日下送。內下日記
上在昌德宮。停常參·經筵。郞廳趙台命校正。日記廳郞廳南泰會書。
上在昌德宮。停常參·經筵。
初昏,蒼白雲一道如氣,起自西方,直指巽方,長十餘丈,廣尺許,良久乃滅
傳曰,明朝,領·左相命招,使之卜相。
院啓,臺諫遞差事。答曰,依啓。
備邊司啓曰,都目政事,漸至遲滯,勅使將到,事多窘迫。明日政,吏曹判書命招,開政差出本曹參議,速爲大政,何如?傳曰,允。備局謄錄
迎接都監啓曰,今接遠接使狀啓,則勅使去月二十七日,自義州離發,且以路程記,排日觀之,今十四日,當爲入京,此與迎勅擇日相左,當議擇日,則十三日·十五日,其間進退,不過一日之間,將此辭意,遠接使處,預爲移文,探知入京正日,趁卽馳啓,以爲各該司,分付奉行之地,何如?傳曰,允。
迎接都監啓曰,卽接遠接使及平安監司聯名狀啓,則勅使,平壤留一日,則十五日當爲入京云。以此意,分付各該司,而遠接使處,亦以十五日迎勅整齊之意,回移,何如?傳曰,知道。
以遠接使狀啓,迎接都監啓目粘連。觀此遠接使狀啓,則善對之策,似當預爲講究,請令廟堂,將此狀啓中末端之語,預爲料理,以爲善對之地,何如?批答在初四日以上都監儀軌
上在昌德宮。停常參·經筵。
巳時,太白見於未地。
答大司憲閔應亨上疏曰,省疏具悉。卿辭至此,當勉副焉。
傳曰,大臣·備局堂上引見。
答左參贊南銑上疏曰,省疏具悉至懇。此何時而卿之辭免至此耶?況客使不日入京,尤不當退在鄕曲,勿辭從速上來。
傳,前水使具義億,別將尹天賚,僉使劉來益,兵使許東岦,□□□是鳴,萬戶南斗一,部將鄭後奭,僉使□海,萬戶安耒吉,僉正姜賢·李悌俠,□姜義吉,萬戶朴有成,從事官石之嵓·安□,奉事石興祿·尹莘豐,習讀韓挺信,從事官沈景望·崔應新,武兼元三樂,萬戶金公望,別將景逸男,萬戶金鎰,虞候李有彧部將李遠源,忠義金玧,權管李樗·鄭潤立,萬戶吳振起·閔孝先·邊肇·金應振·金哲男·李嵾·吳邦彦,監牧官慶進,萬戶河孝成·崔,虞候金孝德,僉使李時郁等,敍用。兵使許東岦,僉使鄭倜,部將閔煜,奉事姜瓊立,司果郭純信,奉事金大先,萬戶柳謇壽·景維閔,守門將劉廷奭,虞候李有郁,別將朴處質,判官李俊億,部將李一雄·金忠立,宣傳官田起德等,職牒還給。留守吳挺一,承旨尹得說,監司趙珩·閔匡勳,郡守池學海,府使尹豐覺,牧使金處恒,府使尹□·梁有仁·張自好,郡守崔振海,府使邊孝建,郡守李□華,縣監趙摶,大司成金佐明,都事柳寅,完溪副令岌,府使具義俊,縣監徐□履,敎授郭天成,縣監李得一,府使閔埏,郡守黃道亨,參奉徐必行,縣監崔東亮·□□□□□吳熽·李克誠·李惟馨·□□□□□□重匡,正郞李檀,佐郞成□□□□□□繼亨,縣監金始炫,察訪□□□金起洙,府使朴大華,縣監□安汝恒,參奉趙禧□·金健亨,副正字鄭朴·張鍵,縣監□□□□,府使金鑑,引儀李楚望,參奉金友正,郡守趙翯,判官金大鎭,縣監宣弘遠·辛喜□,奉事吳□□,縣監朴□立·安忠老,郡守崔汝□,縣監李德培·安緝□□·洪時迪,郡守李胄孫,縣監崔起宗·□□柳晉烱·李翂,補德成夏明,弼善□□□,監役尹榰,郡守金時卨,參奉□□鼎,庶尹洪□祉,縣監李弘箕·□□成震熻,掌令郭之欽·□□□韓□□□·鄭弘衍·金榥·金□榮□□李之芳,縣監趙後,縣令吳燦,縣監□□□李冲淵,郡守韓縝,縣監李□·趙□□,府使李慶綿,郡守卞體坤,府使李□□提,督官宋斗文,郡守申□·姜允亨·金壽昌,□□□□□府使李商霖等敍用。府使張自□□□李炯,縣監鄭就道,府使金□·金孝建,牧使柳景緝·洪瑱·李□男,舍人尹鏶,奉事尹夢說,縣監黃□·李□,持平申弼望·一行半缺縣令李從龍·半行缺等,職牒還給。
執義洪處大啓曰,洪宇遠疏辭,殊極謬妄,□□□□論啓,以爲是非,而同僚不從,此實□□致,請命遞斥臣職。答曰,勿辭,退待物論。
遠接使書目,勅行,二十八日鼎畔止宿事。
掌令徐挺然啓曰,臣誠□□□□徒知直道事君,臣誠頑鈍,未肯□□回頭,今玆洪宇遠事,其言雖極狂□,乃殿下使之來之,至於優答之,殿下容人之量,受諫之道,誠千載一時,而有光于簡冊也。矧伊求言之下,乃有待罪之擧,則是殿下之德二三殿下之廷,將無一人進言者。□且信,古人君之大寶,一失信於人,則□□□□□□下不交矣。臣之終始眷眷□□□□□□□於下,而言路之杜塞也。□□□□□□□避嫌之辭,與臣之意,□何敢一刻冒居?請命遞斥臣職。答曰,勿辭,退待物論。以上朝報
以吏曹判書沈之源,爲右議政。
有政。吏批,以李時楷爲大司憲,李元鎭爲承旨,蔡忠元爲獻納,鄭知和爲吏曹參議,李厚源爲禮曹判書,權大運爲吏曹正郞,金佐明爲兵曹參知,成均館學正單,權碖,校書正字單,尹棐殷,承文正字單,丁昌燾,著作單,金夏鉉。
上在昌德宮。停常參·經筵。
巳時,太白見於未地。
持平南天澤,三度呈辭。以大祭齋戒,留政院。
傳曰,此歲抄中,必多有死亡之人,令該曹詳察死亡之人,則後日入啓時,各其名下,別爲付籤入之。
右邊捕盜廳啓曰,本廳所囚,無非罪重賊徒,其在獄官,所當堅囚之不暇,而此賊,乃姜伊等告狀據囚禁者也。卽見典獄署牒報,則本廳所囚賊人洪承永,越獄逃躱云,聞來不勝驚駭。此必獄卒輩,受賂放縱之致,當該獄官,從重推考,刑房重獄直等,令攸司囚禁重治,何如?傳曰,依啓。獄官拿推。
掌令趙晉錫啓曰,臣素昧洪宇遠面目,不知其爲人之如何?頃者得聞其疏中數句語,始駭其悖慢矣。及見原疏,有逆趙兇慘,天地所不容,王法所不貸,締結奸孽,發覺伏辜等語,乃知其非出於護逆之意也。第其辭說,肆而不擇,語意太迫,引喩失當,至有自敵以下,所不敢言,所不堪聞者,而殿下容而受之,賜以優批。臣於是感歎大聖人包荒之德,竊思以爲,聖上旣遭無前之變,而處置之道,保全之義,至矣盡矣。一國臣民,咸仰聖德,高出百王之上,則縱有矯激謬妄,如宇遠言者,有何一毫所損於聖德乎?其言之妄,不攻而自破。況且求言之初,旣有不罪之敎,則能容於不可容之地,然後益有光於聖德,故臣之愚見,只在於將順美意,莫如置而不問也。若使宇遠,其以果出於譏貶君父,則擬律,豈亶止於削黜也哉?昨於同僚之發簡,略以此意答送矣。伏見洪處大避辭,則至以使君父,橫被惡名,而不無顧惜爲言。噫,是何言也?日月之光,未嘗少虧,曾謂以殿下之至德,因一妄疏而眞被惡名也耶?若使君父,被惡名而不知顧惜,則是人臣極罪也。今日在廷之臣,不爲處大之論者,率皆驅之於極罪,而加之以情外之斥乎?惜乎,處大之爲此言也。臣旣被重斥,不可一刻仍冒,而昨緣日暮,今始來避,瀆撓於淸齋之日,臣罪尤大。請命罷斥臣職。答曰,勿辭,退待物論。
持平李尙眞啓曰,昨者執義洪處大,以啓請削黜洪宇遠事,發簡,而臣以不可苟同之意,答送矣。繼見其引避之辭,臣實怪之,未曉其意也。夫宇遠疏辭,主意首尾,苟有稍涉護逆者,則罪固難貰,請討不暇,在廷之臣,誰敢有異同之議,而今以措語文字之間,逐句抉摘,文致罪案,則決非明時之美事,其可以服人心乎?臣之膠守謬見,非爲曲護宇遠,區區之意,實在於將順,聖度之包容,彰示朝廷之寬大而已。乃不此之思,而必欲深治而後已,至以使君父橫被惡名,而不少顧惜等語,醜詆同列,不遺餘力,自己陷人,用意雖深,聖明在上,不得多辯,而旣以極罪被斥,何敢一刻仍冒?昨緣暑癨猝作,經宿始避,干瀆淸齋,所失尤大。請命罷斥臣職。答曰,勿辭,退待物論。
左承旨李元鎭上疏。大槪,病勢沈痼,乞遞職名事。留本院。
備邊司啓曰,都目政事急急爲之事,昨已稟達於榻前矣。聖敎以遷轉之官,不得除拜守令爲難,此臣等之未及思者也。以常時言之,則判書不在,不敢開政,而但今之事勢,異於無事之時,判書歸期,在於望間,遠路驅馳之餘,若不趁卽行公,二十日之後,亦難卽爲開政。外方遠路人馬,必有久留京邸之弊,積仕之官,亦不無意外遞罷之患。令參判·參議,數日內,卽爲本曹褒貶,守令及遷轉之官,依例除拜,而初入仕之官,似不緊急,待判書入來後,極擇差出,以淸仕路之初程,何如?傳曰,依啓。
傳曰,史官一員〈待命〉,騎馬三匹立之,宗廟祭所內摘奸。
正言李慶億啓曰,臣伏見執義洪處大引避之辭,末端措語,專攻臺官,至以使君父橫被惡名,少無顧惜等語,勒加罪名,臣看來驚愕,竊怪其爲言之至此也。洪宇遠疏中本意,果出於譏貶君上,自附凶逆,如處大所云,則愛君之忠,討逆之義,人所同得,今日廷臣,豈皆全昧是理,而處大,獨能知之乎?誠以其言,雖甚謬妄,其心之不出於訕上護逆,人固易見,包容含垢,咸仰聖度之廣大,請罪言者,實非淸朝之美事,故臣於前日避辭,敢陳此意,而曾不料見斥,若是其甚也。噫,人各有見,不必雷同,苟以不論宇遠者,輒加此等罪目,則人安得措手足乎?臣亦被其極詆,不可一刻苟冒,處置多官。請命遞斥臣職。答曰,勿辭,退待物論。
大司諫閔應協啓曰,洪宇遠之疏,固多謬妄無倫之語,殿下於此,容而受之,又從而優奬之,在廷之臣,固當將順之不暇,何可抉摘文字之間,以爲成罪之資乎?況求言之旨,纔下,請罪之論,旋發,則烏在其勿罪狂僭之聖意乎?臣之愚見,已陳於前日之避,而今見執義洪處大引避之辭,至以使君父橫被惡名,少無顧惜等語,詆斥不言者,臣亦被斥中之一也,何敢自以爲是,而晏然仍冒,處置憲府乎?請命遞斥臣職。答曰,勿辭,退待物論。
司諫鄭基豐,正言姜鎬啓曰,逆趙之窮凶極惡,天地之所不容,國人之所共誅,而當初聖上處置之道,至矣盡矣。凡有人心者,孰敢有異議哉?修撰洪宇遠疏本未下之前,徒聞傳播之說,而未得其詳,只以筵臣之斥,循例引避矣。及見其原疏,則其所措語,果爲無倫,然其心豈出於營護凶逆,譏貶君父之意哉?蓋不過文字間妄發,而有以駭人之聽聞者矣。顧何損於聖明之德,抑何害於萬世之公議哉?臣等以爲,求言之日,旣有不罪之敎,則置而不論,實是聖明朝美事也。今見執義洪處大啓辭中,以使君父橫被惡名,小無顧惜等語,攻斥不言者,臣等亦被斥中人也。不可一刻苟冒,處置多官,請命遞斥臣等之職。答曰,勿辭,退待物論。
前吏曹判書沈之源上疏。大槪,新授職名,萬不近似,亟賜鐫改,以安愚分事。答曰,省疏具悉卿懇。卿之德望俱隆,允合具瞻之任,宜勿控辭,速出行公,以副上下之望。以上朝報
傳曰,今日賓廳諸臣,有面議之事乎?
本院啓曰,今日賓廳諸臣,有面稟乎事,傳敎矣。問于賓廳,則以爲今日別無仰稟之事,而且是淸齋之日,如有面稟之事,則以待後日云矣。傳曰,知道。三臣決不可率爾酬酢,所答之言,諸堂上,必須十分揣磨熟講,且兼廣採外議,商量議定,後日入來面稟,似當。備局謄錄
上在昌德宮。停常參·經筵。
巳時,太白見於未地。
持平南天澤三度呈辭。入啓。遞差。
遠接使書目,勅行,初一日嘉山止宿事。
左承旨李元鎭上疏。入啓。答曰,省疏具悉。爾其勿辭,調理察職。
玉堂箚子。大槪,執義洪處大遞差,掌令徐挺然·趙晉錫,持平李尙眞,正言李慶億,大司諫閔應協,司諫鄭基豐,正言姜鎬,竝命出仕。答曰,依啓。
吏曹啓曰,臺諫有闕,政事,取稟。傳曰,明日爲之。
吏曹參判洪命夏上疏。大槪,莫重大政,決不敢晏然當之,待判書鄭維城入來,命卽開政,以存舊例事。答曰,省疏具悉。判書,當與勅使偕還入京後,事機之緊歇,未可預料。若因其多事,閱月而不得開政,則其爲損傷,反有大於政體之損傷。勿以爲嫌,趁卽擧行,可也。
禮曹判書李厚源箚子。大槪,冒萬死陳情,乞遞職名,以安愚分事。答曰,省箚具悉至懇。卿其安心勿辭,調理察職。
傳曰,史官三員待命,騎馬九匹立之。祈雨等處內摘奸。
前吏曹判書沈之源再疏。大槪,更申前懇,冀蒙恩遞事。入啓。答曰,省疏具悉卿懇。此何時而卿固辭至此耶?已悉予意於前疏之批,卿其安心勿辭,從速出仕。
遠接使書目,勅行,初二日安州止宿事。以上朝報
傳曰,平安道陪持人,令醫司極力救療,俾無難救之患事,言于備局。
以平安監司狀啓,傳曰,今此有旨,別定禁軍下送矣,觀此狀啓,則第四日始到安州,事極驚駭。此禁軍回還後,使之囚禁重治。
備邊司啓曰,邊岌之事,臣等於昨日,卽欲移文相通,而更思之,則對面說話之間,忽發此言,則彼或有驚喜釋然之心,其於語次之際,不無少助,故姑停而待之。聖敎若此,卽爲通報乎?敢啓。傳曰,語次言之,似涉太露形跡,移文遠接使,以示聞報卽傳,似爲老實矣。以上備局謄錄
以兵曹草記,傳曰,騎芻五中,乃特異之藝,別爲邊將除授,遞來後還屬禁軍。
以迎接都監粘目,傳曰,此狀啓,有何擧行之事,而啓下迎接都監耶?如此機務,不察甚矣。勅使過去後,當該承旨推考。今後則各別惕念爲之,此公事,置以勿施。內下日記
上在昌德宮。停常參·經筵。
大司憲李時楷上疏。大槪,陳情乞遞,兼陳所懷事。答曰,省疏具悉。客行在邇卿其勿辭,從速出仕。
校理李延年上疏。大槪,亟賜鐫削職名,以謝物議事。答曰,省疏具悉。爾其勿辭察職。
左承旨李元鎭再疏。大槪,敢陳危悃,更乞遞免事。入啓。答曰,遞差。
前吏曹判書沈之源三疏。大槪,辭職事。答曰,省疏具悉卿懇。國事孔艱,旱災亦甚,此正君臣上下不遑寧處之時,豈忍撝謙固讓,以遣時月乎?卿其勿爲控辭,亟出察任,以副至望。
吏曹參議鄭知和上疏。大槪,新授恩命,不敢承當,冒萬死陳情乞遞事。答曰,省疏具悉。爾其勿辭察職。
遠接使書目,勅行,初三日肅川止宿事。
傳曰,初再次祈雨祭,獻官以下,竝書啓。以上朝報
備邊司啓曰,武郞廳宣傳官金斅,奔走勤仕,已滿十五朔,依他例六品遷轉,或守令除授事,捧承傳施行,何如?傳曰,允。備局謄錄
有政。吏批,以沈儒行爲校理,金佐明爲承旨,鄭晳爲持平,曺漢英爲工曹參議,李晩榮爲執義,成台耉爲直講,待敎單李之翼。前郡守趙潝·兪榥,府使鄭攸,今加通政,府使任有後,今加通訓,以上降資還給。以吳挺垣爲副校理。
上在昌德宮。停常參·經筵。
持平李尙眞啓曰,臣伏見大司憲李時楷疏辭,抉摘洪宇遠疏中措語之妄發者,論以極罪,仍拈多官避辭文字,恣意攻斥,盛氣張皇,至擧姓名謂之可罪,罪名已重,其鋒可畏。夫其所以文致宇遠之罪者,用意之深,一一可見,而旣以伸救等語,顯加箝制,則臣何敢復言宇遠事?第天下無理外事,宇遠之被罪與否,有何一分利害於臣身,而必爲之首倡浮論,力主伸救乎?臣之愚意,只欲順聖上容受之盛德,成朝廷寬大之美事而已。歸惡名於君上,而自附掠美之地者,是固臣子所不敢爲,而其不欲罪一妄言之宇遠,果有可掠之美耶?臣雖無狀,亦有人心,敢有所私,而自陷於不測之罪哉?許多詆誣之言,如欲逐一辨白,臣實疲矣。聖明在上,必已洞燭,亦何必强自分疏,以瀆天聽乎?大槪此論,若是國人之所公共,則在廷諸臣忠愛君父之心,誰有後於時楷者,而不爲之齊聲請罪乎?只是一種深刻之論,乘機而發,互爲激動,轉輾至此,臣實爲世道一嘅也。臣賦性狷隘,旣不能隨時俯仰,平日樞機,亦有所不密,觸事顚躋,曾所自料,因此見擠,固無足怪。臣旣被重論,只宜縮伏,以竢彈劾,而所帶職名,決不可一刻仍冒,不得不强顔來避。請命先削臣職,仍治臣罪。答曰,勿辭,退待物論。
大司諫閔應協啓曰,洪宇遠之疏,語多謬妄,殿下固已見而知之,豈待人逐節疏釋而後,始乃可知乎?非不知之,而猶且容之,此實殿下包荒之量,天地同其大也。今日臺諫之論,雖甚紛紜,苟殿下從容省察,則亦不難於辨別,必欲加罪之論,驟看似忠,而未必出於忠也。置而不問之言,泛聽似緩,而初非出於緩也,求言之旨,一下,中外之人,聳聽,無有愚智,皆思一效,雖有不倫之言,雜進於其間,虛襟以受,不可加以聲色,益足以彰聖度之大,尺霧障天,有何所損?況我殿下,當初處骨肉之變,固無歉於大舜之處象,非但一國臣民,所共欽仰,書之靑史,亦且有光。設令宇遠,眞有意於譏貶君上,其何能塗一世之耳目,眩後世之是非,有如言者之言乎?此固臣意慮之所不到,且以狂僭不罪之敎,已下於求言之初,故終始以爲不可罪。伏見大司憲李時楷之疏,攻斥臺閣,不遺餘力,臣亦臺閣之一也,何敢晏然仍冒?請命鐫削臣職。答曰,勿辭,退待物論。
掌令徐挺然啓曰,近日洪宇遠事,支離紛冗,不足多辨。臣昨伏見大司憲李時楷疏辭,滿紙張皇,請罪臺閣,其中有盡言不諱,餘人不如,則臣之避嫌中語也。當聖上求言之日,宇遠敢陳人所難言之言,誠如聖批所言,其言雖極狂妄,在他人則不言之義也。臣雖無狀,粗知直道事君,豈敢苟合於狂妄之論,陷吾君於惡名乎?臣之愚見,只爲求言之下,旋有請罪之擧,則是失信於下,而啓後日言路之杜塞也。斷無他意於其間,而憲長之言,極其嚴峻,至以首倡浮論,力主伸救等語,輒成罪案,不亦異乎?嗚呼,視此風色,爻象不吉,殿下國事,將日非矣。不意聖明之朝,乃有如此風波也?臣以負罪之人,不可一刻冒居,請命鐫削臣職。答曰,勿辭,退待物論。
正言李慶億啓曰,臣伏見大司憲李時楷疏辨,張皇費辭,論議極峻,歷數多官,顯示請罪之意。臣之姓名,雖不擧論,臣之意見,已悉於前所避辭,則詆斥之來,臣亦難免。今日臺論之乖張,出於洪宇遠論罪之可不可,時楷之意,欲罪宇遠,則所當平心指論,務合公議,何乃强齊人口,必欲苟同,罪宇遠不足,而有此移攻之擧乎?夫所謂舍平順趨邪險,歸惡掠美等語,是皆小人之所爲,人臣之大罪,以此勒加於一時臺官,臣實未曉其意也。目今災異孔慘,虞憂方極,此正君臣上下動色相戒之日,而如臣無狀,久忝言地,曾無一言裨補,日以瀆撓爲事,臣罪至此尤大。請命罷斥臣職。答曰,勿辭,退待物論。
前吏曹判書沈之源辭職四疏。入啓。答曰,省疏具悉卿懇。予之辭意具竭,而卿之固辭至此,誠不知所諭矣。予言不再,卿勿控辭,亟出察任。
掌令趙晉錫啓曰,臣於昨夕,始見大司憲李時楷疏辭,上下數百言,無非臚數兩司之罪者,不料因一時意見之相戾,而推擠傾陷,至於此極,良可訝也。洪宇遠疏辭之謬妄,國人皆言之,今若置而不問,則其疏,徒爲妄言而止矣,擧而罪之,則宇遠得以言獲罪之名,而朝廷有深文罪士之失,其人之獲罪愈重。殿下之過擧愈彰,愚臣膠固之見,只欲遵奉不罪之聖敎,將順包容之美意而已,故臣於洪處大之論,不敢苟同者,斷無他意於其間,而時楷疏中,捃攝臣於避辭,節節攻斥,至以邪險牢寵等語,勒成罪案,噫,亦甚矣。臣與宇遠,面目無雅,論議不通,有何私心顧護之意,而難於崖異,必欲營救乎?臣雖無狀,臣愛君之忱,不獨後於時楷,則歸惡君上,是何等罪名,而醜詆同列,一何此甚。且未知時楷此論?果出於至公至正,而無一毫用意之迹乎?以聖上優容之德,必無罪言者之理,而論罪之請,始出於下疏之後,其心所料,則人孰不見?至於寵姬二字,宇遠之言,固可駭也。據其所言,直加攻斥,不患無辭,而自爲註釋,衍出宇遠所不道之言,歷拈前代淫虐之君,比擬於不敢擬之地,以語涉先朝,爲驚動上聽之計,而自不覺其同歸於謬妄。自古君子論人之罪,未有若此說者,臣竊爲時楷惜之。臣免被可罪之斥,則所當屛伏私室,恭俟譴罰,而職名猶在,同僚先避,則臣亦不得不來詣自效。請命鐫削臣職,以正臣罪,以謝物議。答曰,勿辭,退待物論。
正言姜鎬啓曰,洪宇遠之疏,雖多謬妄,置而不問,自是天地之量耳。臣等所言,只欲彰聖朝之德,而不幸玆者,論議紛紜。借使宇遠,果有一毫營護姜逆,譏貶君上之意,則凡爲臣子者,孰敢有伸救之計哉?不當請罪之意,已悉於前日之避,伏見大司憲李時楷上疏,則詆斥至甚,何敢晏然?且其疏中擧臣亡父之名,□□□尤不可一刻仍冒。請命罷斥臣職。答曰,勿辭,退待物論。
司諫鄭基豐啓曰,臣伏見大司憲李時楷之疏,其所以張皇辭說,解釋不喩者,無非眩惑之語,臣竊驚怪焉。洪宇遠不可罪之意已悉於前避,今不敢更浼,而宇遠疏辭,設或顚妄,有何一毫上累於聖德,而時楷必欲罪之者,抑獨何心哉?臣旣被其重斥,決難一刻苟冒。請命罷斥臣職。答曰,勿辭,退待物論。
獻納蔡忠元啓曰,頃日兩司之初避也。臣忝在玉堂,處置請出矣。今者伏見大司憲李時楷疏辭,以李尙眞等可罪爲言,則臣之處置乖當之失,著矣。兩司又以此引避,臣何敢自以爲無失,而更爲處置乎?請命遞斥臣職。答曰,勿辭,退待物論。
吏曹啓曰,以備局啓辭,傳敎矣。臣等所當卽爲奉行,而竊念凡各司褒貶,事體重大,故長官若有故,則次官不敢磨勘,例爲退行。況本曹異於他衙門,褒貶開坐之後,有取才考講之事,判書在外之日,臣等以次官開坐,有違體例。且初十日,乃國忌,其前勢未及爲之,過十日,則判書入來之期,只隔五箇日,而徑先開政,尤有所未安,惶恐敢稟。傳曰,問于備局爲之。
傳曰,承旨典獄摘奸,輕囚放釋。以上朝報
吏曹啓曰,因本曹啓辭,傳曰,問于備局爲之事,傳敎矣。問于備局,則褒貶之事,前日已在啓請之中,取才考講,每都目或有爲不爲之時,判書十五日入京,未必不爲辭職,或上疏,或呈辭,必至於五六日之久。又有自上館所擧動,各項宴禮及査問之擧,其時多事,不可勝言。臣等以此爲不得已破格之擧,已爲蒙允,自上明白下敎。該曹所當卽爲擧行,昨日今日,皆可爲政,而固守所見,欲以政柄大權,讓與長官,此亦禮之端也。臣等不敢强咈,伏惟上裁。傳曰,依前定奪爲之。備局謄錄
上在昌德宮。停常參·經筵。
遠接使書目,勅行,初四日順安止宿事。
院政啓曰,來十一日,專經文臣殿講日次,取稟。傳曰,大臣命官爲之。
承文院官員,以都提調意啓曰,本院副提調,只有承旨李行進一人,承旨金佐明,副提調差下,使之察任,何如?傳曰,允。
慶尙監司書目,左水虞侯成□永罷黜事。
玉堂箚子。大槪,兩司竝命出仕事。入啓。答曰,依啓。
前吏曹判書沈之源五疏。大槪,辭職事。答曰,省疏具悉卿懇。毋庸固辭,速出論道,以副至望。
黃海監司書目,應旨上疏上送事。
傳曰,壬辰六月初三日,大臣引見時,以逆姜事,別爲傳敎,知委于百官矣。其時傳敎措語,何樣語耶?本院卽爲考啓。
傳曰,政官命招,當刻開議,黃海監司差出。
本院啓曰,傳曰,壬辰六月初三日,備局堂上引見時,以逆姜事,別爲傳敎,知委于百官矣。其時傳敎措語,何樣語耶?本院卽爲考啓事,傳敎矣。壬辰六月初三日引見時,上曰,雖閱累世之後,若以逆姜事,聞於朝者,論以逆黨,直以庭鞫治之,或有强臣兇孽,不遵此敎,三司百工爭執,亦論以逆黨事,知委各該司,可也矣,敢啓。傳曰,觀此金弘郁上疏,不勝驚愕,不覺毛髮竦然也。當依此傳旨施行,今日政,其代以在京無故人差出,除敎書,明朝使之肅拜下直,與禁府都事,一時下去,交代後拿來,而毋得遲延晷刻。且此上疏,下于政府,皆令見之。
吏曹啓曰,以備局啓辭,都目政,依前定奪爲之事,傳敎矣。褒貶等事,待判書回還後,依例磨勘,而都目政,來十一日爲之意,敢啓。傳曰,知道。以上朝報
備邊司啓曰,政院啓辭,勅使接見時,酬答說話,依例書入,而今此勅行,事非尋常,令備局講摩定奪,以備睿覽,何如?傳曰,允事,傳敎矣。接見時說話,政院先爲撰出,有所未盡,則令本司潤色矣。今番酬答,未見勅書,不知可據之言,姑以循例問答,起草,臨時觀勢增減,何如?傳曰,知道。
備邊司又啓曰,傳曰,征羅禪軍兵等,得捷無事回還之意,據實具由,移咨該部,以爲報知之地,似不可已,令廟堂議處事,傳敎矣。羅禪報捷事,臣等未及思之,聖敎若此,令承文院撰出咨文,擇定解事譯官,從速齎咨發遣,何如?傳曰,本國之報,不宜在彼人之後,今明日內,撰完咨文入送,而定送譯官,似未妥當,依李慶彬例,齎咨官差送,可也。
備邊司又啓曰,云云事,傳敎矣。彼寧古塔之報捷,必已罔晝夜西走,我國之報,似不可及於其前,然數日內,當急急發送,此係我國軍情之所聞,譯官齎咨,亦無所妨。且伶俐之譯,如趙東立者,可以詳察彼中情形,故不爲別定武弁矣。聖敎如此,何以爲之?敢此申稟。答曰,依啓。
傳曰,北虞候邊岌陣中所得火藥,入之。
傳曰,北京入送咨文,今明〈日〉內爲之,而齎咨官,至今不爲差出,問于該曹以啓。以上備局謄錄
有政。吏批,以呂爾載爲黃海監司,睦行善爲兵曹參議。
上在昌德宮。停常參·經筵。
巳時,太白見於未地。
下直,黃海監司呂爾載。
遠接使書目,勅行,初五日平壤止宿事。
全羅監司書目,光州牧使朴守文,六月二十八日身死事。
備忘記,初次祈雨祭獻官洪茂績·金光煜·權大恒·蔡裕後·金益熙,各兒馬一匹。典祀兼大祝金善英·柳秠·成楚客·孟世豐·兪瑒,各上弦弓一張。監察及諸執事以下,各不粧弓一張賜給。再次獻官李時昉·平雲君球·金守良·李有淐,各熟馬一匹。典祀官任□尹□男·曺挺宇,大祝南宮鈺·朴世模·李英馧,各兒馬一匹。監察及諸執事以下,各上弦弓一張賜給。
府啓,經幄之臣,與草墅倨傲者,有異,告君之辭,所當十分詳愼,直陳所懷而已。修撰洪宇遠,以朝夕近侍之臣,應旨投疏,語不裁擇,引喩失當,措語謬妄,原疏本意,雖無害於有懷必達,而至其遣辭,則不當如是。修撰洪宇遠,請命遞差。凡觀人疏辭,當觀其一篇主意而是非,可也,洪宇遠疏中措語,雖甚謬妄,原其主意,斷然無他,而大司憲李時楷,逐節註解,援古比類,鉤得文字間失着,以成罪外之罪案,此何意歟?仍念今日,此何等時也?變異孔慘,虞憂方急,人情洶洶,國勢岌岌,此正大小臣僚,一心警懼,務爲寅協,竭誠共濟之日,而李時楷,以有識宰臣,念不及此,徒持謬妄者一疏,獨拂群議,未免刻深之歸,不亦非乎?況重斥異議同臺,使兩臺諸僚,不安厥職,引避之不足,呈告竝入,似此氣象,誠可太息。苟無鎭靜之擧,任其乖角,則卽今朝家臺閣之上,求其寧靜,豈不難哉?大司憲李時楷,請命遞差。遇災祈祝,貴在積誠,凡其擧措,務盡誠實,然後可見感應之效也。初二次祈雨,雖得浥塵小雨,有何積誠感天之應,而執事之臣,濫受賞給之,□不但人君施賞,過濫可惜,抑亦有害於答天以誠之道?請還收初二次祭官等施賞之命。答曰,不允。大司憲遞差事。答曰,依啓。
本院啓曰,來十一日,專經文臣殿講,都目政事相値,何以爲之?敢稟。傳曰,停。
掌令徐挺然·趙晉錫,持平李尙眞等上疏。大槪,竝被重斥,決無一刻仍冒之理,乞賜遞免,以礪廉恥事。答曰,遞差。以上朝報
義禁府啓曰,罪人金弘郁拿來下去,都事下直單子,不書罪人,事極駭異。當該都事,請從重推考。傳曰,依啓。都事所爲,殊極可駭。此罪人拿來,若不及於勅使未入京前,則當有重罪之意,分付以送。以上禁府謄錄
判中樞趙翼上疏。答曰,省疏具悉。疏中誡誨之言,無非讜言正論,可不欽仰而體念焉?卿亦念此國事之艱虞,趁玆秋涼上來,以副予意。
幼學姜錫周上疏。答曰,省疏具悉。所陳等事,足見爾之爲國憂愛之誠,深用嘉歎,當令廟堂採施焉。
幼學李碩龜上疏。答曰,省疏具悉。爲國愛君之誠,良用嘉尙,所陳等事,當令廟堂採施焉。以上內下日記
吏曹啓曰,臺諫有闕,政事,取稟。傳曰,過國忌後爲之。出朝報
上在昌德宮。停常參·經筵。
巳時,太白見於未地。夜五更,流星出南星下,入巽方天際,狀如拳,尾長二三尺許,色白。
右議政沈之源箚子。大槪,臣兼帶內醫院·司饔院·繕工監等提調,令該曹照例處置事。答曰,省箚具悉。箚辭當令該曹議處。
遠接使書目,勅行,初六日仍留平壤事。又書目,勅行,初七日中和止宿事。又書目,臣之職名,萬不近似,決不可一日冒據,自處之道,不敢等待使事竣還,冒死敢陳危懇,乞收新命,改畀可堪之人事,上疏上送事。以上朝報
備邊司啓曰,中江開市,例在於八月十五日,依前商賈,預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?傳曰,允。備局謄錄
上在昌德宮。停常參·經筵。
巳時,太白見於未地。
刑曹啓目,粘連黃海監司啓本云云。申時豪,本道牧馬繁息之數,比他場最少罪,杖六十贖,公罪。啓罷職。
遠接使書目,勅行,初八日黃州止宿事。
傳曰,政事,明日爲之。以上朝報
義禁府啓曰,迎勅擧動時,本府都事各差備分定,則無一員餘存,勅使所館處,各門把守及勅使出入時,禁喧·假都事,竝五員,依前例令該曹,各別擇出,俾無臨時窘迫之患,何如?傳曰,允。禁府謄錄
迎接都監啓曰,儺禮軒架雜像,已爲畢役,而自前三度習儀,例出於崇禮門還入矣。今番習儀,則勅使入京前一日,早朝出去郊外,兼行私習儀,以除市民曳出之役,宜當,敢啓。傳曰,知道。都監儀軌
上在昌德宮。停常參·經筵。
遠接使書目,勅行,初九日鳳山止宿事。
傳曰,適有瘡癤,生於手腕間,不能把筆,大政似難爲之。明日政,只出臺諫事,言于兩銓。
大殿,政院·玉堂問安。答曰,知道。
藥房啓曰,卽者伏見下政院之敎,瘡癤生于手腕間,不能把筆,伏想刺痛必甚,臣等不勝驚慮。令醫官入診,詳察症候,然後可以進治療之劑,敢此問安,竝爲仰稟。答曰,依啓。
答吏曹判書鄭維城疏曰,省疏具悉至懇。卿其勿辭,安心察職。
大殿,二品以上·六曹問安。答曰,知道。
入診後,藥房·政院·玉堂問安。答曰,知道。
大司諫閔應協,司諫鄭基豐,正言李慶億啓曰,臣等與憲府多官,一體被斥之人也。憲府之官,旣以此竝遞,則臣等之不可仍冒,於理甚明,非但公議可畏,自古臺閣之論,未有事同而立落有異也。臣等之露章祈免,實爲廉恥所關,萬無一刻强顔之理,政院非不知之,而猶且一向退却,抑何意歟?豈以臣等疲劣,不足與論於進退之節耶?雖曰被斥,輕重與憲府差別,而臺臣進退,政院不宜先自攔阻,有若壅蔽者然。政院,雖不以廉恥相待,臣等自處之道,又何可都沒廉恥,汚浼臺閣,墜落體例乎?臣等俱以當遞之人,又被政院之輕蔑,決難苟冒,請命鐫削臣等之職。答曰,爾等,與擧名被斥者,有異。勿辭,退待物論。
正言姜鎬啓曰,臣之不可不一刻苟冒,非但與同僚無異,抑臣之情勢,尤有所大慼於心者。前日之避,略已陳達,聖明之所洞燭也。天下豈有身居臺閣,被人擧亡父之名,以爲攻斥之資,恬然不爲之悼心驚骨,泛然與同僚,議進退之得失而已乎?封章乞免,實出於危迫之懇,而見却政院,非止一再,一何攔阻之至此。臣實未曉其意也。旣有痛恨之情,又爲難進之勢,決不可仍冒。請命鐫削臣職。答曰,勿辭,退待物論。
獻納蔡忠元啓曰,大司諫閔應協等,以陳疏不捧爲嫌,此則失不在己,非所當避,而第其陳疏本意,專在於與憲府旣遞之官,不宜異同。臣是當初請出之人,不可更爲處置,已悉於前日之避,則今不敢復有所是非於其間,而當此臺閣日鬧之日,徒以瀆擾爲事,臣罪至此尤大。請命遞斥臣職。答曰,勿辭,退待物論。
政院啓曰,諫院多官,自再昨來呈疏本,而觀其主意,則必欲與憲府已遞之官,同其去就。臣等之意,以爲此與擧名指斥者有間,而初旣引嫌,玉堂處置請出,則小無害於廉恥之節,當此之時,捧入辭疏,誠爲未安,故相議還出給矣。今見諫院避嫌,則乃是前事,而至以壅蔽等語,顯斥本院,不得不捧入之意,敢啓。傳曰,知道。
府啓,經幄之臣,與草野倨傲者有異,告君之辭,所當十分詳愼,直陳所懷而已。修撰洪宇遠,以朝夕近侍之臣,應旨投疏,語不裁擇,引喩失當,措語謬妄,原疏本意,雖無害於有懷必達,而若其遣辭,則不當如是,一番相規,在所不已。修撰洪宇遠請命遞差。應天之道,貴在以實,施賞之典,亦所當愼,今此再巡祈雨,雖曰得雨,賞給之典,猶以爲過。況初次祈雨,則有何實效,而濫施賞典乎?不無所害於答天以誠之道,請還收初二次祭官等施賞之命。竝引嫌而退。擧名與泛論,雖有差別,而一事輾轉,以至四避,則瀆擾之失,在所難免。情勢之切迫,雖異他僚,而至於瀆擾,則所失均矣。處置立落,各隨避辭,則前後出遞之不同,事勢之固然,雖參當初處置,不必引此爲嫌。請大司諫閔應協,司諫鄭基豐,正言李慶億·姜鎬遞差,獻納蔡忠元出仕。答曰,依啓。洪宇遠事,及祈雨祭獻官事,竝不允。
吏曹啓目,粘連右議政沈之源箚子云云。內醫院·司饔院,俱是都提調衙門,而各有現存之員,繕工監則原任大臣,旣各兼帶,考諸前例,兩大臣,勢難竝兼,而係是大臣所帶,自本曹不敢擅便,伏惟上裁。啓依回啓施行。以上朝報
上在昌德宮。停常參·經筵。
自昧爽至辰時,有霧氣。夜四更五更,有霧氣。
下直,楊口縣監韓□,忠淸水使金漢文,榮川郡守李河岳。
遠接使書目,勅行,初十日瑞興止宿事。
大殿,政院·玉堂問安。答曰,知道。
二品以上·六曹問安。答曰,知道。勿爲問安。
藥房啓曰,伏未審夜來聖候,若何?刺痛漸向止息乎?成濃已爲慣熟乎?受鍼以巳正奏時,似當,敢來問安,竝稟。答曰,依啓。與昨無異矣。
大殿受鍼後,藥房·政院·玉堂·二品以上·六曹問安。答曰,知道。
傳曰,逆賊姜之婢義貞,承服招辭,令該府覓入。
傳曰,罪人金弘郁處下去宣傳官,曾已復命,而禁府都事,尙未入來,事極駭愕,上來後拿推。
禁府,罪人金弘郁,拿囚。啓。
禁府,都事李以馨,拿囚。啓。
義禁府啓曰,罪人金弘郁,旣已拿來,依前傳旨,庭鞫爲之之意,敢啓。傳曰,明朝當親鞫矣。
傳曰,罪人入來處,十分嚴守,無得竊通外人,且致經斃之患事,嚴飭于禁府。
政院啓曰,明朝親鞫爲之事,命下矣。依辛卯冬親鞫時例,仁政門排設乎?敢稟。傳曰,允。
都承旨尹絳啓曰,辛卯年,臣爲內局副提調,李厚源亦爲提調,臣以婚姻家相避,陳啓。啓下該曹,該曹以無相避覆啓,未蒙恩遞,黽勉行公,而前例有相避見遞者,則該曹回啓之意,殊未妥當。今者又與李厚源,竝爲一院提調,到今思之,實涉苟且,心甚未安。臣所帶內醫院副提調,請命改差。傳曰,前日回啓。似非偶然,勿辭察職。
傳曰,史官一員待命,騎馬三匹立之,禁府內摘奸。
禁府親鞫,問事郞廳四,李尙逸·李正英·權大運·南龍翼。
遠接使書目,勅行,十一日平山止宿事。以上朝報
答領中樞李敬輿,領敦寧李景奭疏曰,省疏具悉。卿其安心,勿待罪。
有政。吏批,以李袗爲司諫,李厚源爲內醫提調,鄭維城爲司饔提調,吳竣爲大司憲,洪處大爲司僕正,李齊衡爲掌令,權格爲正言,南重晦爲持平,朴世城爲正言,吳挺一爲同義禁,柳慶昌爲大司諫,柳俊昌爲掌令,承文副正字單,李象震,承文院副提調單,金佐明。
上在昌德宮。停常參·經筵。
大殿,政院·玉堂問安。答曰,知道。
藥房都提調金堉,提調李厚源,副提調尹絳啓曰,昨夕伏聞受鍼之後,鍼穴還塞,刺痛如前,伏未審夜來聖候,若何?臣等不勝憂慮之至,敢來問安。今朝更爲受鍼,而有親鞫之擧,必有勞動添傷之患,尤極悶慮。平復之後,親鞫未遲,或爲庭鞫,亦似無妨,惶恐敢稟。答曰,今朝則痛勢還止矣。受鍼則擧動後爲之,可也。
護軍李時標,摠管辭免上疏。入啓。答曰,省疏具悉。所辭職,當允副焉。
遠接使書目,勅行,十二日開城府止宿事。
親鞫罪人金弘郁,元情後,刑問三次,不服。
備忘記,兩司諸臣,非不多矣,而罪人獨呼大司諫爲救,事極駭愕。世間寧有名騰賊口之臺臣乎?大司諫柳慶昌,爲先遞差。
大殿受鍼後,藥房·政院·玉堂·二品以上·六曹·大司憲問安。答曰,知道。
以親鞫時刻單子,傳曰,明日勿爲親鞫。
傳曰,前大司諫柳慶昌,以遞差辭緣,推考。
本院啓曰,親鞫勿爲之事,命下矣。明日推鞫,何以爲之?敢稟。傳曰,明日推鞫,闕內爲之。
吏曹啓曰,臺諫有闕,政事,取稟。傳曰,明日爲之。以上朝報
傳曰,刑房承旨,全不察任,罪人請刑,雖非鞫廳,凡各司亦且應行之事,而今則罪人請刑,示罪人之愛憎煖冷,或請或否,任意爲之,此前所未有之事,極爲駭異。從重行公推考。
義禁府啓曰,明明日迎勅擧動時,都事十員備具,可以分把,而一員未差。李以馨被囚,其代兩員,令該曹在京無故人,口傳差出,何如?傳曰,允。禁府謄錄
都摠府啓曰,前頭迎勅擧動,只隔一日,本府堂上十員內,都摠管麟坪大君·錦林君,兼司饔院提調,除本司,副摠管金□□,迎慰使未還,一員未差,寶劍四員,守宮一員外,侍衛只一員,且經歷一員,都事二員未差,莫重郊外擧動時,侍衛埋沒。請令該曹,未差堂上及郞廳竝四員,依前例當日內,以在京無故人,口傳差出,何如?傳曰,明日差出,可也。摠府謄錄
上在昌德宮。停常參·經筵。
自昧爽至辰時,有霧氣。巳時,太白見於未地。申時酉時,日暈。夜一更二更,月暈。
大殿,政院·玉堂問安。答曰,知道。
藥房啓曰,昨日久御殿門,入內卽爲受鍼,伏未審聖候,經夜,若何?鍼穴尙流濃汁,餘痛已爲止息乎?臣等不勝憂慮,敢來問安。答曰,自去夜膿汁不流,痛勢已止。旣已差愈,勿以爲慮。
政院啓曰,大司諫未差,今日推鞫,次官參鞫之意,敢啓。傳曰,知道。
遠接使書目,勅行,十三日坡州止宿事。
司憲府啓,禁府都事李以馨,以罪人金弘郁押來,差後於宣傳官之罪,循例請刑,推案已下矣。臣等竊念宣傳官,則只傳密符,而單騎馳來,其間固無遲滯之事,都事則異於此,罪人押領,遞馬饋食之際,其行之稽後,勢不得不然。若以此至於刑推,則殊涉過重,鞫廳大臣諸臣之意,亦皆如此。請加三思,還收刑推之命。
院啓,禁府都事李以馨,以押來罪人金弘郁,差後於宣傳官之罪,依例請刑,推案已下,臣等不勝瞿然之至。都事之押領罪人,行路遲滯,與宣傳官只傳密符而單騎馳來,其勢有異,而乃以時刻少遲之故,遽加刑訊,則在聖上欽恤之道,恐有所歉。請加三思,還收刑推之命。答府·院曰,爾等佯若不知,只以差後宣傳官爲言,雖甚不當矣。此則事勢或不無其然,而不畏國法,敢於中路,任其親屬,私自接話,不爲禁戢,致令罪人,無數亂言,此可謂無罪乎?事極駭愕,勿爲煩論。
推鞫罪人金弘郁,刑問三次,不服。
府前啓,還收李以馨刑推之命事,停啓。
政院啓曰,明日推鞫,迎勅相値,何以爲之?敢稟。傳曰,明明日竝姑停。
司諫李袗啓曰,臣以李以馨,不宜刑訊之意,相議論列,而嚴批之下,至有佯若不知之敎,此臣子不忠之大罪,惶惑罔知其所措也。都事復命,差後宣傳官者,其勢固然,容有可恕,至於任其親屬,私相接話之事,臣只見渠之元情,而未得其詳故也。大抵以馨罪之輕重,姑捨不論,而乃與弘郁,同其刑訊,則恐非審愼之道,故敢爲再瀆,通議同僚而往復之際,莫重鞫獄,緣臣謬妄,自致遲延,不職之失,在所難免,決不可晏然仍冒。請命遞斥臣職。答曰,勿辭,退待勿論。
獻納蔡忠元啓曰,臣居在城外,朝者司諫李袗,自鞫廳送簡,論李以馨事,臣答以謹悉矣。承此嚴旨,同僚引避,臣何等晏然仍冒?請命遞斥臣職。答曰,勿辭,退待物論。
遠接使書目,三勅先到弘濟院,一勅暑霍甚重,落後碧蹄事。
備忘記,國有難事,而謀避辭免,朝有逆黨而營救掩護,最在人先,身爲大臣,所爲如此,他何足觀?右議政具仁垕罷職。
傳曰,前日,以洪宇遠之事,兩司避辭,未爲不可,而趙晉錫,則全不避一家之嫌,費辭獨當,偃然無忌,若有紀綱,則寧有是理?事極駭愕,削奪官爵,門外黜送,以懲其自恣之習。
副護軍李時楷,兼帶辭免上疏。答曰,省疏具悉。職在籌司,則客使入京之日,決不可退在辭免,勿辭從速察職。
領議政金堉啓曰,罪人金弘郁之因求言不以爲罪之敎,專爲沽直得名之計,甚於洪宇遠,臣痛□之,豈有一毫顧惜之意?但前日之下敎,外方之人,何以盡知之?弘郁,因上疏得罪以死云,則恐累德歸於上。且其人空空無狀,不可□責之,欲聖上,以前敎,極罪施之,以求言時,後敎減之,昨於榻前,妄陳所見矣。卽者伏見備忘記,前右相具仁垕,特命罷職,此非具仁垕之先發,臣先之,何可獨罪具仁垕,而不及於臣乎?請命亟削臣職,與之同罰。臣適至闕下,不勝震慄,不敢退歸,陳疏冒萬死仰達。答曰,特惡其規避國事,趁此始出,最先發言,以釣特出之名耳。卿何引嫌至此?安心勿待罪。
院啓,引嫌而退。往復遲延,自是勢之當然,情外嚴批,不必至於引嫌,不可以此輕遞其官。請司諫李袗,獻納蔡忠元,竝命出仕。答曰,依啓。以上朝報
傳曰,校理李延年,前月處置兩司也,旣有一家之嫌,則雖非法典所載,豈安於心乎?所當先有上疏自列之後,處置,可也。今則不然,急於私意,不暇顧見公議,任其胸臆,事極駭愕,罷職。此事有當言之人,而寥寥未聞,不得已言之,可謂疲矣。
有政。吏批,以任奎爲禁府都事,睦行善爲大司諫,洪處亮爲光州牧使,南銑爲刑曹判書,尹敬之爲禁府都事,李一相爲漢城左尹,南翧爲兵曹參議,司圃別提單申大悅。引儀平友聖,司宰主簿李東彬,相換。
備邊司啓曰,勅使時問答說話,曾有諸堂上熟講面稟之敎,故臣等罷鞫後,與諸堂上來會賓廳,略講問答說話以入之意,敢啓。答曰,知道。勅使問曰,庚寅年四勅出來時,以本國城機修築,奏問及弔祭不哭,不爲兩表等事,招致三公·六卿·兩司長官,會坐査問,李曼·盧協,又爲招問,詳覈虛實,歸告定罪,而今番三臣請釋咨文,乃以鄭命守,居間搆捏爲言,其時俺以上勅出來,如右行査得實,而全然歸罪鄭,何故?答曰,諸勅列坐,招問小邦朝臣等,詳査定罪,非以其時諸大人處置,爲未盡,馨長,乃本國逆賊也。馨長每於國事,必欲作害。且與三臣有宿怨,而馨長與命守,身異心同,孰不知之?査問之際,勅使之言,命守傳之,俺等之答,命守亦傳之,而問答語音,彼此俱未解聽,故意中間,或不無低昻之事,常懷疑慮之心。馨長謀逆伏法之後,益深前疑,咨文措語之間,以致如此,無非俺等不能詳愼之致,惶恐惶恐。彼若問咨文撰出之人,答曰,俺等之意如此,故措語之間,自木見其形諸文字,此非撰出者所爲也。彼必若一向詰問,則答曰,今若歸咎於撰咨之人,則書字者,亦有罪乎?命意非獨一人,群意如此云云。此外宣勅後,臨時觀勢,隨問隨答。答曰,臨時自當觀勢酬酢,茶禮時三大臣,皆來殿門外,觀其動靜,宜當。備局謄錄
迎接都監啓曰,卽接遠接使·京畿監司移文,則病勢午後稍減,申時量,以人轎來到弘濟院,而郊外擧動嚴時刻,言及于勅行,則初吹未明,二吹卯初,三吹隨時卽出軍令云矣。敢啓。傳曰,知道。都監儀軌
又啓曰,云云事,傳敎矣。卽令差備譯官,言于大通官,使之知勅使詳探以報,則通官卽言於諸勅使,良久商議後,答稱明日當行査事,而若待査畢後行宴,則主上當此盛熱,久留未安,明日只行査事,而下馬宴,則明明日爲之甚當云。臣等更以寡君重患腫症,針破之後,稍得向差,而莫大迎勅之禮,郊外力疾親行,若連日擧動,則前症恐致復發,以此極悶。明日査事後,仍行宴禮,似爲便當,大通善爲周旋云,則大通官等回言,四勅使相議,已爲磨勘。今雖更言,萬無回聽之理,主上連日擧動,若妨於腫患,宴禮不必明明日爲之,豈無可行之日乎?明明日則獨行査事,可也。且前日則査事時,只三公·六卿·兩司長官入參,而今番則事異於前,此外六承旨及六曹參判·參議,全數入參,可也。此皆勅使商確之言云,敢啓。傳曰,知道。使之依此擧行。
上在昌德宮。停常參·經筵。
大駕詣慕華館後,藥房·政院·玉堂問安。答曰,知道。
慕華館幕次引見時,上曰,欲論南天澤之臺臣,使之自首。
大駕還宮後,藥房·政院·玉堂·二品以上六曹·大司諫問安。答曰,知道。
推鞫問事郞廳李尙逸改差,代申混。啓。
執義李晩榮,持平鄭晳啓曰,臣等伏見前校理李延年特罷之敎,不勝愧懼之至。延年之事,在所當言,而臣等昏謬,不覺其非,緘默多日,致勤聖敎,不言之罪,固無可逃,不可一刻仍冒言地。況客行始到,擧朝奔遑,當此之時,未免瀆擾,臣等所失,至此尤大。請命罷斥臣等之職。答曰,勿辭,退待物論。
正言權格啓曰,伏以愚陋賤臣,猥蒙天寵,夢寐之外,新命遽下,撫躬愧慄,不敢承當,而適値郊外擧動之日,黽勉出肅,强顔行公,以城上所之任,來去臺廳,則還收李以馨刑推之命,同僚昨已發論矣。臣竊伏念,以馨之差後復命,誠有其罪,而至於刑訊,則在聖上欽恤之道,恐涉過重,故以連啓之意,援例發簡,往復同僚,而意見參差,竟未歸一,不可晏然仍冒。請命遞斥臣職。答曰,勿辭,退待物論。
獻納蔡忠元啓曰,臣身居言地,無所稱職,日事瀆擾,今已至四,臣罪萬死。昨日司諫李袗,於鞫廳論李以馨事,臣謹悉之矣,及憲府之停啓也,李袗,又以再瀆事,問於臣,臣以兩司不宜異同,答之矣。今朝同僚,言於臺廳,臣與大司諫睦行善,所見適同,李袗與權格,不欲停之矣。不意因此生一鬧端,臣於不職之中,又有罪矣,何敢一刻仍冒?請命遞斥臣職。答曰,勿辭,退待物論。
大司諫睦行善啓曰,臣於今曉肅謝後,與同僚相言于臺廳同僚,以前啓李以馨事連啓當否,爲問。臣以爲李以馨刑推之命,實涉過重,兩司參鞫之臣,一番陳啓,初非不可,而旣承聖批之後,憲府之臣,已停,則本院連啓,速停,可也云。同僚以差晩更議而處之意,問答而罷,及至迎勅詣闕後,臣因政院分付,隨備局諸宰,坐待於殿廡,城上所,有臺廳發簡,更問前啓連啓與否。臣以連啓不當,速停爲宜,答送,而見正言權格避辭,以意見參差,竟未通爲言。此無非臣忝冒首席,言不見信之致,不敢晏然苟冒。請命遞斥臣職。答曰,勿辭,退待物論。
正言朴世城啓曰,臣除拜本職之後,適遭迎勅,迎勅而擧動臨迫,不得不出肅矣。今者憲府之官,以不論前校理李延年事,引避,不職之罪,臣實無異,在官一日,當盡一日之責,則臣何可獨免,而晏然於臺閣乎?請命遞斥臣職。答曰,勿辭,退待物論。
司諫李袗啓曰,擧動罷後,城上所,以前啓事簡通,而答以謹悉矣。僚議相左,以致鬧端,日事瀆擾於多事之時,臣罪尤大。請命遞斥臣職。答曰,勿辭,退待物論。
大司憲吳竣,持平南重晦啓曰,臣等伏見執義李晩榮,持平鄭晳等,引避之辭,寥寥不言之責,臣等亦無所逃,不可晏然處置同僚。當此客使在館之日,瀆擾至此,其罪尤大。請命遞斥臣等之職。答曰,勿辭,退待物論。
傳曰,南天澤發論,臺諫使之自首,不爲直告,則其時長官,難免重罪。
掌令柳俊昌啓曰,螻蟻微臣,累叨匪據,絲毫無補,瀆擾是事,臣誠惶悚,無地自容。臣昨承聖敎,已不勝瞿然之至,繼見同僚引避之辭,則不言之失,臣亦難免,豈可以在官日少,而晏然處置乎?請命遞斥臣職。答曰,勿辭,退待物論。
兵曹佐郞朴世模,以傳語事,拿囚事,承傳。
掌令李齊衡啓曰,臣以無似,濫叨匪據,已自惶悚,而伏見同僚引避之辭,則不言之罪,臣亦難免,何敢晏然處置同僚乎?請命遞斥臣職。答曰,勿辭,退待物論。以上朝報
以左議政李時白,右議政沈之源,聯名啓辭,答曰,呼,大臣者,不過取重也,豈與獨呼慶昌同乎?卿等,安心勿待罪。且求言之後,有此擧爲非,而獨不念前日之敎乎?數年前,已有欲殺弘郁之心而爲之乎?予固當受此不善之名,而無乃太偏乎?弘郁疏中,所謂威制臣僚,使不得言者,正指前日之傳旨爲言也。此人眞不知而爲之乎?尤可凶慘矣。
傳曰,明日査事畢後,仍行下馬宴事言及,且明日査事時,前則只三公·六卿·兩司長官進去矣,今番則與前員數,無加減乎?此意問于通官。
傳曰,勅書當下備局,堂上會于賓廳,明日應對之時,見而議之。
傳曰,觀此勅書,則李敬輿·趙絅罪目,與前日所聞,皆不同,此則不可不辨。其時此兩人罪目付,或勅書或咨文草中,有關文書,詳盡覓入。
傳曰,此勅書及奏草中,趙絅罪名,無一明白現出處,此果是乎?令廟堂察啓。
傳曰,賓廳諸臣,勿爲退去。本院啓曰,諸臣皆往見官禮,賓廳,獨有領議政金堉·洪命夏云矣。傳曰,吏曹參判及兵房承旨入侍。
備局啓曰,聖敎査事中四件事,皆臣等所未及思者也。彼若據此爲問,則一依聖敎爲答,此外落漏要語,亦不敢省得,而胡乃有此請云者,似是一篇立意,以非但累經大赦,赦雖有罪過,亦不無自新之路,故敢爲稟達之意,答之,何如?答曰,明朝,吏曹參判入來,稟定。備局謄錄
弘文館啓曰,兩司全數引嫌,退待本館,當爲處置,而副校理臣吳挺垣,副修撰臣睦兼善,與臺諫,皆有相避。臣申混,今方入直,而所見孤陋,不敢獨爲處置,闕門已閉,在家同僚,明日待開門牌招同參,何如?傳曰,允。出朝報
迎接都監啓曰,勅使卽刻還館之意,敢啓。傳曰,知道。都監儀軌
迎接都監啓曰,勅使已爲入館,自今日爲始,各色郞廳各一員,依例直宿之意,敢啓。傳曰,知道。
迎接都監啓曰,見官禮事,使差備譯官言于大通官,則通官,以勅使之意回言曰,今日午後,當爲行禮,以此豫備之意,敢啓。傳曰,知道。
迎接都監啓曰,卽刻西正使,伽倻琴彈人一名,持琴入來云。依其言入給之意,敢啓。傳曰,知道。
迎接都監啓曰,卽刻百官行見官禮後,罷出之意,敢啓。傳曰,知道。
迎接都監啓曰,差備譯官,以通官意來言曰,今日空日,別入生牛,依例入給云,依其言入給之意,敢啓。傳曰,知道。
迎接都監啓曰,傳曰,明日査事後,仍行下馬宴事,言及。且明日査事時,前則只三公·六卿·三司長官進去矣,今番則與前員數,無加減乎?此意問于通官事,傳敎矣。卽令差備譯官,言于大通官,使之告知勅使,詳探以報,則通官卽言於諸勅使,良久相議後,答稱,明日當行査事,而若待査畢後,行宴,則主上當此極熱,久留未安。明日只行査事,而下馬宴,則明明日爲之,甚當云。臣等,更以寡君重患腫症,鍼破之後,稍得向差,而莫大迎勅之禮,郊外力疾親行,若連日擧動,則前症恐致復發,以此極悶。明日査事後,仍行宴禮,似爲便當,大通官善爲周旋云,則大通官等回言,四勅使相議,已爲磨勘。今雖更言,萬無回聽之理,主上連日擧動,若妨於腫患,宴禮不必明明日爲之,豈無可行之日乎?明日則獨行査事,可也。且前日則査事時,只三公·六卿·兩司長官入參,而今番則事異於前,此外六承旨及六曹參判·參議全數入參,可也。此皆勅使商確之言云,敢啓。傳曰,知道。使之依此擧行。
迎接都監啓曰,明日館所擧動時,與勅使相對,査事已畢之後,旣不得行宴禮,則似當有茶禮之擧,令司饔院預爲稟旨定奪,何如?傳曰,茶禮勿爲稟旨,直爲擧行,可也。
迎接都監啓曰,上勅使,使差備譯官傳言曰,上國之法,如宴禮,則係是慶事,雖着冠帶,而至於罪人査覈時,則例着常服,明日亦當以常服査問云。臣等以主上親臨之時,以常服相接,於禮未安之意,使差備譯官措辭言及於大通官等,使之探問於勅使,則托以彼中規例如此,諸勅使已爲講定之事,決無更改之路云,何以爲之?敢稟。傳曰,明朝當遣內官言之矣。
禮曹啓曰,今七月十七日,乃月食之日也。月食日,則例有救食之儀,勅使若聞各司·閭家,擊鼓擊鉦之聲,則不無致訝問之之理,莫如自我先言。令觀象監,依庚寅年例,報知於迎接都監,使之措辭言及於通官,何如?傳曰,允。
迎接都監啓曰,四勅使會于西宴廳,與之密議,未知所議者何事,而至今未罷矣。今又各送差備譯官來言曰,明日主上親臨館所,連日勞動,於心未安。俺等,欲爲躬詣闕下,仍行査事,未知如何,速爲回報云,何以答之?敢此仰稟。傳曰,皇命責問之事,豈敢偃然在府而對乎?決無是理,依前定奪往見之意,措辭答之。
迎接都監啓曰,以都監,明日勅使將詣闕事草記,傳曰,以皇命責問之事,豈敢偃然在府而對乎?決無是理,依前定奪往見之意,措辭答之事,命下矣。勅使爲此回報,明燈以待,而批答旣下之後,不卽來傳,以致二鼓將盡,諸勅使方爲就寢,故不得言及,勢將等待明朝,時急之事,稽滯至此,事極可駭。當該公事郞廳推考,色吏,令攸司囚禁治罪,何如?傳曰,允。
迎接都監啓曰,卽刻諸勅使托以避暑,會于西宴廳,辟去大通官及家丁等,相與出視黃袱所裹一小帖,良久相議矣。猝然促入擣鍊紙一張,依其言入給時,未知其所用之處,事極祕密,故譯輩無緣探知,將使差備譯官,乘夜密密探問于大通官處,而大槪欲爲寫出明日問目條件而然也,敢啓。傳曰,知道。
迎接都監啓曰,諸勅使會于西宴廳,辟人密議之事,乘其夜深,令差備譯官密問于大通官等,則不肯明言,而良久接話之間,李一善乃曰,此非可諱之事,明日査問時說話,勅使相會講定云。果不出當初所料矣,敢啓。傳曰,知道。以上都監儀軌
明日館所擧動時,出宮初嚴,辰正三刻,二嚴,巳初二刻,三嚴,巳正一刻。
上在昌德宮。停常參·經筵。
大殿,政院·玉堂問安。答曰,知道。
藥房啓曰,昨日郊外擧動,殿上接見,多貽聖慮,伏未審夜來聖候,若何?受鍼處,已爲復常耶?臣等不勝憂慮,敢來問安。答曰,旣已平復,勿爲問安。
前禮曹判書鄭維城辭職上疏。答曰,省疏具悉至懇。卿才允合,勿爲控辭,速出察任。
以校理沈儒行上疏,傳曰,處置之際,多官請出,固其將順之意,而趙晉錫,以一家之嫌,不可混同請出,則三尺童子之所知,豈敢乃爾耶?此人所爲,極爲駭愕,罷職,一以明其是非,一以懲其欺君之罪。
玉堂箚子。大槪,兩司竝命出仕,正言權格遞差。答曰,依啓。
大駕詣館所後,藥房·政院·玉堂問安。答曰,知道。
禁府,罪人金弘郁物故。啓。
執義李晩榮,持平鄭晳,牌不進,依承傳罷職。
吏曹啓曰,臺諫有闕,政事,取稟。
司諫李袗啓曰,臣之謬見,與大司諫睦行善,獻納蔡忠元,不相合,而玉堂混同出仕。況正言權格避辭立意,與臣同而立落異,豈有是理?臣到此益狼狽矣,決難一刻苟冒,而當此紛擾之日,臣之煩瀆,不得不至再至三,臣罪萬死。請命遞斥臣職。答曰,勿辭,退待物論。
傳曰,前獻納徐必遠心怒,特除南天澤爲持平,欲爲駁遞云。不論事之是非,唯以君上,使不得專擅除拜爲意,則其無君不道之罪,有難容言,無異漢唐之權奸,事極寒心。卽令拿來,鞫問定罪。
政院啓曰,明日月食齋戒,推鞫,何以爲之?敢稟。傳曰,勿爲之。以上朝報
以本院徐必遠事啓辭,答曰,予未知其當律,本院照律以入。
備邊司啓曰,傳曰,庚寅年巴屹乃,李景奭事査問時,判書趙絅,亦爲入參乎?雖入參而別有所問之事,備局堂上中,多有其時入參者,必能記憶,問啓事,傳敎矣。臣等考見,其時都監謄錄,則趙絅以禮判,同入,鄭命守問於趙絅曰,弔祭時哭禮,及謝表之意,何不考據前例而爲之耶?絅曰,一依五禮儀爲之,尊敬皇命,行祭之時,不敢發哭,乃所以致敬之至也。謝表則前年十月辭遞下鄕,非所知也。命守曰,見其容貌,察其言辭,眞奸詐之人也,其罪如何?使之相議以對云云矣,敢啓。答曰,知道。
傳曰,副護軍李時楷,亦爲來待政院。以上備局謄錄
迎接都監啓曰,勅使詣闕事,昨因夜深,未及回答,今朝以下敎之意,措辭言及,則諸勅使相議,而使差備譯官回言曰,自上連日勞動,心有所不安,故俺等欲爲詣闕矣。主上所敎之意如此,敢不唯命云矣,敢啓。傳曰,知道。
迎接都監啓曰,昨日衙譯金大獻,求見族屬東大門外居金允善者,以外人不當出入館中之意,措辭防塞,則今朝又送差備譯官來懇曰,允善乃其妻三寸,切欲暫見云。依其言招致,使之相見,何如?傳曰,依爲之,而使譯輩同在相見,毋得獨在密語,宜當各別擧行。
迎接都監啓曰,勅使昨日,使之依前結棚於北墻內,今朝諸勅使,相與登望之意,敢啓。傳曰,知道。
迎接都監啓曰,勅使入館後,入把夫馬,及各樣差備軍等,告稟勅使,所當卽爲放送,而今番則諸勅因査事,終日出在西宴廳,故通事等,未及乘間言及矣。卽者使差備譯官,更言于大通官,則答曰,人馬等依前例放送,可也。雖或有出入之事,當前期報知云,故坊民房守軍元數四百八十一名內,一百三十六名,進止差備給價,順贊六十五名,步下執事,竝順贊八十名,沒數放送,而此後宴享時,頭目進止,則都監不緊所把順贊等,暫時推移用之,以除兵曹一分浮費之弊,而呈才人,則今日査事畢後,欲爲觀戲,勿論才不才,盡數聚待云。才人元數,多至三百餘名,不必盡爲呈才,擇其中能才者七十名,將爲整齊以待之意,敢啓。傳曰,知道。
本院啓曰,請宴宰臣及別宴宰臣,皆以左議政擬望受點矣。左議政腰脚不仁,勢難行禮云,當以領右相付標,而自下不敢擅便。且回禮宴宰臣,吏曹判書鄭維城,方陳疏辭職,亦難參宴,竝爲付摽以入之意,敢啓。傳曰,左相代,則以領·右相,以次入參,宜矣。吏曹判書,則此何時而控辭不出乎?臨時牌招參宴,可也。
迎接都監啓曰,今日別茶啖時,依例排入之意,敢啓。傳曰,知道。
迎接都監啓曰,卽刻大通官等,在勅使前傳言曰,前日善歌人金善立,急急招入,則欲聽其戲歌云,依前招入之意,敢啓。傳曰,知道。以上都監儀軌
上在昌德宮。停常參·經筵。
吏曹判書鄭維城上疏。大槪,臣之情勢,決難冒進,而適當親臨之擧,分義所在,不得不顚倒赴召,難免貪冒之譏,更申危懇,乞收新命事。以月食齋戒,留政院。
大司諫睦行善,獻納蔡忠元啓曰,昨暮得見司諫李袗避辭,與臣等意見不合云,卽李以馨事也。臣等昨日擧動時,就職於館所之後,以前啓停止之意,簡通,則李袗自以爲應遞之官,不爲可否,蓋以與權格同,而出遞異也,臣等相議停啓矣。今其避辭,因李以馨事,瀆擾再三云,則臣等之不從僚議,率爾停啓之失,著矣,何敢一刻仍冒?請命遞斥臣等之職。答曰,勿辭,退待物論。
傳曰,輔德李尙逸,乃逆儻弘郁之自言,最親切救助之人也,豈宜仍置淸班,以汚朝廷乎?亟令汰去。
院啓,竝引嫌而退。同論之人,立落有異,則不安其職,勢所固然,而欲爲連啓,初無所失,不復商確,徑先停啓,有違臺閣之例,難免率爾之失,請司諫李袗出仕,大司諫睦行善,獻納蔡忠元,竝命遞差。答曰,依啓。司諫李袗,亦爲遞差。
傳曰,罪人金弘郁,雖已致斃,未有朝家處分,故其官爵,則仍在耶?察啓。
正言朴世城啓曰,伏承聖批,有李袗亦爲遞差之敎,臣不勝瞿然之至。李以馨之罪,固不可不治,而至於與弘郁同其刑訊,則實涉過重,李袗欲爲連啓,不無意見,而同論之人,旣已見遞,則復爲引嫌,在所不已,故欲爲請出矣。特遞之命,出於意外,臣之處置乖當之失,著矣,不可晏然仍冒。請命遞斥臣職。答曰,勿辭,退待物論。
政院啓曰,明日推鞫,擧動相値,何以爲之?敢稟。傳曰,罪人押來都事,必欲以鞫廳訊問者,罪人之親屬朋友,不畏國法,碧蹄·弘濟等處,任意出去,預通渠輩所謀之事,致令罪人,大臣·臺諫及其親切者,呼以爲救,事極痛駭,故其出去人等姓名,窮推以爲嚴治之地。更思之,則若依此爲之,必多株連致傷之事,故寧失不徑,置之大度之中,不必窮治,以傷人命,推鞫則仍爲罷去,罪人則送于禁府,使之稟旨處置。以上朝報
禁府啓曰,傳曰,罪人金弘郁,雖已致斃,未有朝家處分,故其官爵則仍在耶?察啓事,傳敎矣。官爵一事,非本府所知,而但旣爲廷鞫罪人,則官號亦當自此而去之。且以前例言之,係于逆獄,致斃杖下者,皆不得仍稱前爵矣,敢啓。傳曰,此時人心不淑,他日或不無執此藉口之地,使之削去其職,旣不承服,則雖不可緣坐,籍沒其子孫叔姪强近之親,則世世勿齒東西班事,令有司嚴明擧行。禁府謄錄
備邊司啓曰,勅使之回,例有謝恩之行,而今則當有陳奏之擧,不特謝恩而已。使臣卽當差出,而前頭奏請之行,已定,拜表之日,期在不遠,兼行似當,令該曹稟處,何如?答曰,允。備局謄錄
以迎接都監草記,傳曰,此傳言之誤也。明日下馬宴,不爲定奪矣。親臨設宴事,卽爲試言于勅使處,以觀其答,處之,可也。
又以迎接都監草記,傳曰,明日雖未開霽,試以親臨之意,更言之,彼若固辭,則以大臣代行之意言之,快晴則應有親臨,依此擧行。內下日記
迎接都監啓曰,以都監草記,雨若快晴,則主上之下臨,非俺等所敢請也事。傳曰,明日雖未開霽,試以親臨之意,更言之,彼若同辭,則以大臣代行之意言之,快晴則應爲親臨,依此擧行事,命下矣。以下敎之意,措辭言之曰,初頭宴禮,以雨之故,不得設行,宴牀分入各房,似甚未安。雖未開霽,自上將欲親臨云,則諸勅使相議而答曰,前頭亦有宴禮,主上冒雨下臨,其在俺等,誠有所不安於心,願勿降臨云。又以勅使如是固辭,則不敢强焉,以大臣代行,未知如何云,則又答曰,雨若不晴,則宴廳狹隘之地,何以排設宴具?宴禮決難爲之,明日雨勢如此,則依前所言,床排分入各房宜當云,敢啓。傳曰,更觀明日雨勢,稟處。
本院啓曰,昨日接見時,別無下馬宴定奪之事,大駕還入幕次後,只有明明日下馬宴事,言于都監之敎,本院卽爲分付矣。都監當以此意,定奪於勅使,卽爲草記,而終無皂白,今早書吏,私通問之,則都監答,以政院分付,使之回啓云者,必不知以爲定奪云云,臣甚怪訝。卽招都監郞廳,明白言之,而都監尙此堅守己意,以已爲定奪爲啓,實未曉其意之所在也。中間必有誤傳之人,査出治罪,何如?傳曰,允。
都監啓曰,以都監草記明日下馬宴,昨已定奪,而雨勢如此,宴床熟設可慮事,傳曰,此傳言之誤也。明日下馬宴,不爲定奪矣。親臨設宴事,卽爲試言于勅使處,以觀其答處之,可也事,傳敎矣。卽令差備譯官趙孝信·韓之彦,方便試言于上勅使,則上勅,使大通官李一善,遍議於諸勅使,良久往復後,回言於臣等曰,陰雨如此,明日若未開霽,則宴廳甚狹,無以周旋。主上決不可親臨,若以宴床,各入房內分食,則亦主上之恩賜也。雨若快晴,則主上之下臨,非俺等所敢請也云云,敢啓。傳曰,明日雖未開霽,試以親臨之意更言之,彼若固辭,則以大臣代行之意言之,快晴則應爲親臨,依此擧行。
都監啓曰,明日下馬宴設行事,昨已定奪,而雨勢如此,終日不止,則宴床熟設事,甚可慮。令政院預爲觀勢稟處,何如?傳曰,知道。
本院啓曰,雨勢如此,明日快霽與否,未可預料。明日巳時擧動,則宴床所用魚肉等物,當於今日熟設,而雨若不霽,不爲擧動,則必致狼狽。日晩後擧動,則其日朝,觀雨霽與否,可及熟設,從前宴禮擧動,例以未時磨鍊,意亦有在。明日擧動嚴時刻,更以未時啓下,依此擧行之意,分付都監,何如?傳曰,允。
都監啓曰,今日別茶啖,依例排入之意,敢啓。傳曰,知道。
都監啓曰,卽刻西上使,招差備譯官面言曰,俺自前有落傷之症,而近日復作,欲見善手鍼醫,趁速治療云,蓋其意欲與金尙誠,面議鍼破矣。且西副使,亦招譯官面言曰,俺亦有內傷之症,願見善術醫藥,相議定藥後,欲得藥材以服云。其意欲與有名內醫相見議症,而鍼藥醫,皆啓達送來云,敢啓。傳曰,金尙誠·安景昌,竝招送。
都監啓曰,大通官等,在勅使前,招致差備譯官,出給禮部咨文一度,使之上達云,敢啓。傳曰,知道。
都監啓曰,今日空日,別入生牛,依例入給之意,敢啓。傳曰,知道。
都監啓曰,卽刻內醫安景昌·金尙誠等,以上命入見兩勅使,診脈施後,醫官自館所,書啓矣。所謂老爺方,十服所入,生材十二種,此外別求生材四十六種,令兩醫司隨便覓給,何如?傳曰,允。以上迎接都監儀軌
上在昌德宮。停常參·經筵。
夜一更,白雲一道如氣,起自艮方,直指南方,長竟天,廣尺許,橫過月中,漸移東方,良久乃滅。
大司憲吳竣,持平南重晦啓曰,臣等於李以馨事,首停其論,而薇垣多官,旣以此見遞,則同停一事之人,豈容有二哉?正言朴世城,以乖當引避,臣等亦在應遞之中,不可晏然處置。請命遞斥臣等之職。答曰,勿辭,退待物論。
吏曹判書鄭維城留院上疏。入啓。答曰,省疏具悉。已諭予意,卿勿固辭,從速出仕。
府啓,竝引嫌而退。旣有特遞之敎,則自列乖當,在所不已,而循例請出,別無所失。旣已停啓,則不敢處置,勢所當然,有何可避之嫌?請正言朴世城,大司憲吳竣,持平南重晦,竝命出仕。答曰,依啓。
大司憲吳竣,持平南重晦就職。
正言朴世城命招,病不進,依承傳罷職。
禁府照目,金興祖刑問八十二次,李圾八十八次,盧希遠八十七次,李廷顯一百四十五次,不服,加刑。啓依允。又照目,典獄主簿金天祥,罪人洪承永,越獄逃躱罪,決杖七十,徒一年半,告身盡行追奪。啓依允。又照目,押來都事李以馨,依例捧招,刑推得情,何如?啓旣已捧招,刑推得情。
吏曹啓曰,傳敎矣。依承傳擧行,而司䆃直長金士珍,乃罪人金弘郁同姓三寸姪也,汰去之意,敢啓。傳曰,知道。
平安監司書目,安州判官呂閔齊,兵符見失,病勢危重,爲先罷黜事。
憲府啓目,柳慶昌與掌令柳俊昌,法當相避,移他司推考,何如?啓。照律而掌令避。
吏曹啓曰,臺諫有闕,政事,取稟。傳曰,明日爲之。以上朝報
備邊司啓曰,傳曰,汗之出來瀋陽之言,誠是,則自此似當送使問安,而其治前進,亦似未易。或云出來之期,當在秋間,則其間亦不遠,而尙未知的奇,將何以處之爲可,令廟堂議處事,傳敎矣。皇帝出來瀋陽之奇,勅使雖不語及,大通官輩,旣爲發說,則在我之道,不可不詳問的奇,若有送使之擧,則亦不可不預爲差出治行,令都監善爲措辭,探問於大通官,何如?傳曰,允。備局謄錄
以迎接都監草記,答曰,更觀日勢,若午間開霽,則自當親臨,若不霽,則大臣往而措辭,入給,可也。
以伊川圍籬守直內官狀啓,答曰,病患如是危重云,以外司醫員之術業,似難見效,特令內局擇送內醫,持藥物下送,以爲及時治療之地。
以迎接都監草記,答曰,日以快晴,以親臨直爲言之,勿爲探試,可也。
有政。吏批,以韓縝爲正言,蔡忠元爲副校理,沈榥爲持平,李時楷爲大司諫,洪處大爲執義,沈世鼎爲司諫。
禮曹啓曰,備邊司啓辭云云事,傳曰,允事,傳敎矣。陳奏·謝恩之兼,非但已有前例,三四起之竝兼,亦有其規。今此陳奏·謝恩,兼差於奏請之行,實爲便順,陳·謝兩起方物,依前謄錄磨鍊,何如?答曰,允。
迎接都監啓曰,今日雨勢如此,下馬宴,何以爲之?敢稟。批答在上
本院啓曰,限午前更觀處之事,命下矣。道路泥濘,時無快晴之望,今日擧動,何以爲之?敢稟。傳曰,日勢尙未開霽,擧動則勿爲,領相依例卽爲進去,措辭請宴,不許則依其言分入各方,可也。
迎接都監郞廳,以領議政意啓曰,臣與兵曹判書元斗杓,禮曹判書李厚源,來詣館所,招差備譯官,傳言于勅使前曰,主上今日切欲親宴,而自朝雨勢不歇,尙今陰晦,道路且甚泥濘,不能遂誠,使諸臣等躬請陪宴,敢呈御帖以待。諸勅使會議一處,使差備答之曰,俺等非不知國王之至意,而非但雨勢如此,驅馳遠路之餘,困憊方劇,不得副盛敎,雖不能受宴,此猶受之也,敢辭。臣等無以歸報,但諸大人,以遠來勞苦爲言,不敢强請。又使來答曰,非不知慇懃之意,而各房排入,亦甚安便,此亦與親受何異云。臣等不敢屢請,仍爲辭退而出,敢啓。傳曰,知道。
迎接都監啓曰,領議政來詣館所,使差備譯官請宴,則答稱遠路驅馳,勞困太甚,國王委遣大臣,欲行宴禮,而不得出參,極爲未安。宴床分入各房,則當從容會喫云。故大臣只呈御帖還出之意,敢啓。傳曰,知道。
迎接都監啓曰,諸勅使,上北墻內結棚處,招入才人三十名,使之各呈其才之意,敢啓。傳曰,知道。
迎接都監啓曰,明日當行翌日宴,而禮曹旣已親臨啓下矣。但日勢陰曀,尙未快霽,方使探問,以宰臣淸宴何如?批答在上。
迎接都監啓曰,明日翌日宴親臨之意,直欲言說於諸勅使,則勅使上結棚處,終日觀戲。故待其下來,今始通言,則勅使等,答以知之。且言明日宴罷後,又欲觀戲,才人三十名,使之待候云矣,敢啓。傳曰,知道。以上都監儀軌
都摠府啓曰,寶劍差備副摠管金應海,面部顯有發腫之漸,今方刺痛云。莫重近密,不可帶病入侍,寶劍差備,改付標,何如?傳曰,允。摠府謄錄
明日館所,翌日宴時,出宮正時,午正一刻。
上在昌德宮。停常參·經筵。
吏曹啓曰,來二十二日,都目政事爲之之意,敢啓。答曰,知道。
大駕詣館所後,藥房·政院·玉堂問安。答曰,知道。還宮後,藥房·政院·玉堂問安。答曰,知道。以上朝報
有政。吏批,以沈之源爲司譯院都提調,金萬均爲說書,李一相爲司䆃寺提調,李袗爲司僕寺正,成夏明爲軍資正,金尙爲禮曹參議,李俊耉爲正言,李時白爲御營都提調,李慶億爲司書,金壽恒爲吏曹正郞,金益勳爲司僕僉正,南銑爲繕工提調,呂曾齊爲禮曹正郞,成後卨爲咸鏡都事,朴增輝爲禮曹佐郞,李之馧爲尙衣正,金善英爲安州判官,金宗一爲禮賓正,承文著作單崔繼亨,軍器直長單金應進,軍器奉事單金弘立,軍器副奉事單丁繼榮,軍器參奉單朴承龍。
迎接都監啓曰,今朝西正使,求見鍼醫金尙誠,西副使又求見內醫安景昌,依其言入見,則西正使則受鍼,西副使則議藥而罷矣,敢啓。傳曰,知道。
迎接都監啓曰,今日宴罷後,勅使等,同上結棚處,招入才人及市井人,作角觝之戲,敢啓。傳曰,知道。
迎接都監啓曰,明日是請宴日次,常時則例以宰臣代行矣,今則聞有自上仁政殿請宴之擧云。必須某日請宴,預於勅使,床卓·器皿及夫馬整齊等事,先爲知委,然後可無窘迫之患,以何日請宴乎?敢啓。傳曰,明明日爲之,可也。
迎接都監啓曰,勅使等終夕觀戲後,才人等皆令放送云,故依其言放送之意,敢啓。傳曰,知道。都監儀軌
上在昌德宮。停常參·經筵。
夜三更至五更,月暈。
大司諫李時楷辭職上疏。入啓。啓下該曹。
司憲府照本,柳慶昌,兩司諸臣非不多,而罪人獨呼大司諫爲救,無乃有所預爲相應之事罪,杖一百,徒三年徒配,公罪贖。啓除照律罷職。又照本,前校理李延年,修撰睦兼善,直講李慶徽·李殷相,奉敎睦來善,待敎安後說等,去夏三朔月課,無緣不作罪,笞五十收贖,解見任別敍。啓依允。功議各減一等。又照本,寶城縣監崔峍,落漏奴婢,不待陳告,直請論賞罪,杖八十收贖,奪告身三等。啓依允。功減一等。
禁府啓目,李以馨,刑問一次不服,加刑。啓依允。又照目,兵曹佐郞朴世模,傳語不謹罪,杖八十贖公罪。啓依允。功議各減一等。
吏曹啓目,粘連大司諫李時楷上疏云云。前事勿避,旣有定規,前任時,雖有薄言相規,而事過後,不必如是控辭,而且其所患,不至大段,而臺官進退,自該曹不敢擅便,伏惟上裁。啓依回啓施行。以上朝報
迎接都監啓曰,以備邊司草記,皇帝出來的奇,令都監措辭探問於大通官事,傳敎矣。去夜使差備譯官朴庚生·玄德宇,詳問于大通官三人同會之處曰,因齎咨官,似聞皇帝有瀋陽出來之奇,至於關外除道云,信有此事否?大通官答稱果有之,四月初旬,皇帝欲爲瀋陽前汗墳,省掃之行,則右眞王及諸將爭之,退定於秋收後作行,今七月晦間,自北京卜日發行,此則俺等在彼時所知,而出來後消息,則亦未知進退如何。自此若欲詳知,則義州府尹,送人於鳳城等處,探來爲當云,敢啓。傳曰,知道。
備邊司啓曰,迎接都監啓辭,臣等以請留事,入來館中,而臣時昉,纔承榻前傳敎,故使差備譯官,措辭傳稟于諸勅使,則相議而答曰,俺等在北京時,皇帝七八月間,已定瀋陽掃墳之行,俺等則五月,離發於北京,國家之事,或有朝令夕改之時,此後消息,有難的知。至於瀋陽問安之禮,只在本國而已。巴使,頷頭而言曰,此問誠是矣,敢啓。傳曰,此意可知。問安使卽爲差出,治行整齊,令備局移文平監,數遣鳳城,探出其皇帝發程正期,可也事,命下矣。使臣卽當差出,而皇帝前在瀋陽時,則問安使,或以堂上官差送矣,今則異於前,雖不至於遣大臣,以一二品大官差送,宜當,令該曹稟定差出,何如?答曰,允。
吏曹啓曰,因迎接都監啓辭,瀋陽問安使差出事,命下矣。今此問安之擧,非如循例節使之比,事體重大,使臣似當以職秩崇高之人,單使差送,令廟堂急速定奪,何如?傳曰,允。備局謄錄
以備局粘目,傳曰,李曼,未知何狀之物,而敢爲輕朝廷乃爾耶?文官·武官,皆是朝廷之命官,則爲監司所當公聽竝觀,處之,可也。一邊成鈛請罪柳碩,而李曼,一邊狀啓伸理,顯有抑武揚文之手段,此何事體,此何藩臣之道耶?成鈛之還推編伍軍,未爲不可,柳碩之自恃文官,脅勒成鈛之狀,明若觀火,李曼,安敢偏護乃爾耶?平時如此,則臨亂可知,小事如此,則大事可知。前日事目,營將之事,全委於監司,俾無此弊之意,安在耶?事極痛駭。柳碩卽爲罷黜,而不可尋常罷職,以長其凌輕武官,以誤國事之習,依準期不敍例施行。李曼,所當重處,以懲其習,而今姑從重推考,以觀將來,如前不睦,越視國事,則拿問重究。成鈛辭朝時,勿畏强禦之意,縷縷下敎,故乃敢如是,此何罪而便謂之無識耶?且國家事,非一人之見所可爲之,一人之見,雖或不快,姑爲勉從,以觀將來,可也。何如是輒生厭心,至曰從容定奪耶?此皆李曼輩之赤幟,尤極未便。當該有司堂上,所當推考,而今姑置之,今後是乃同寅協恭,勿爲好勝,宜當。
以迎接都監草記,傳曰,應行宴禮,亦未及行,都監依例措辭請留。
以刑曹粘目,傳曰,一人殺獄,兩人已斃,竝分揀放送。以上內下記草
迎接都監啓曰,卽刻諸勅使分付,二十三日,則定爲發程,此意都監知之云,敢啓。傳曰,應行宴禮,亦未及行,都監依前例措辭請留。
迎接都監啓曰,今日空日,依例生牛入給云,依其言入給之意,敢啓。傳曰,知道。
迎接都監啓曰,勅使處,明日仁政殿請宴之意傳言,則勅使答以知之云,夫馬及床卓·器皿等,整頓搬運之意,敢啓。傳曰,知道。
迎接都監啓曰,仁政殿接見時,勅使館所離發,初吹辰初,二吹辰末,三吹巳初,出令之意,敢啓。傳曰,知道。
迎接都監啓曰,卽招諸勅差備譯官,以傳敎之意,措辭請留,則勸留如此,二十四日當發云,敢啓。傳曰,依前例承旨進去,請留。
本院啓曰,臣承命到館所,使差備譯官等,傳言請留之意,勅使則答云,旣已竣事,卽當回程,故當於二十三日發行矣。都監以上意請留,故爲留一日,而今遣承旨繾綣請留,當依上敎,雖一日二日,更留云矣,敢啓。傳曰,知道。所言雖如此,依例大臣進去,請留。
迎接都監啓曰,今日別茶啖,依例排入之意,敢啓。傳曰,知道。
迎接都監郞廳,以右議政意啓曰,臣來詣館所,令差備譯官措辭請留,則諸勅相議而答曰,朝者承旨,以上命請留,旣以更留一二日爲達矣,今者大臣雖承命請留,俺等皆有職事,不可久曠,決難仰副國王之命云矣,敢啓。傳曰,知道。以上都監議軌
上在昌德宮。停常參·經筵。
自辰時至酉時,日暈。
大司憲吳竣啓曰,臣於昨夕,路遇原平府院君元斗杓,而前導下人,傳言不明,誤以刑曹判書聞之,直前到頭後,見而始知,只暫回馬陌上而已。官序截然,隔等應避,而身居憲地,犯科至此,決不可一刻仍在,請命罷斥臣職。答曰,勿辭,退待物論。
吏曹啓目,新除授晉州牧使李起浡,除授後過限未上來,改差。啓依允。
府啓,大司憲吳竣,引嫌而退。猝然相値,未及退避,勢所當然,不可以此輕遞憲長,請命出仕。答曰,依啓。
禁府徐必遠拿囚。啓。
大司諫李時楷上疏。大槪,再申微懇,亟賜遞改事。入啓。答曰,省疏具悉至懇。噫,世無國是公非,久矣。如彼不中之言,何足掛懷?國事艱虞,毋庸固辭,速出察任。以上朝報
備邊司啓曰,禮曹啓辭,以迎接都監草記,問安使差出事,傳敎矣。今此問安之行,禮物當自本曹磨鍊啓下,而此事未有可倣之例,當從節使之例乎?抑用謝恩之例乎?其間或似有加減之事,而非該曹所能擅便,令廟堂稟旨指揮,何如?傳曰,允事,傳敎矣。以謝恩禮物例磨鍊,則物種似爲過重,一依聖節方物例磨鍊,以送,宜當,敢啓。答曰,知道。
備局啓曰,瀋陽問安使,臣等,初以一二品官請送矣,伏聞宴罷後,引見時有當送大臣之議,上敎亦已允下矣。臣等所思,初未及此,極爲惶恐,以大臣擬差之意,分付該曹,何如?傳曰,允。
吏曹啓曰,因備局啓辭,問安使,以大臣差出事,命下矣。初以單使差出之意,啓達矣,今以大臣差下,則不可無書狀,故書狀官,竝爲備望以入之意,敢啓。傳曰,知道。以上備局謄錄
傳曰,麟坪大君,問安使差送。內下記草
迎接都監啓曰,卽刻勅使館所離發,詣闕之意,敢啓。傳曰,知道。
迎接都監啓曰,勅使卽刻還館之意,敢啓。傳曰,知道。
迎接都監啓曰,上勅使,使差備譯官傳言曰,玄琴·伽倻琴·琵琶各一,舞童三雙,善歌人三四人,卽刻擇入云。依其言入給之意,敢啓。傳曰,知道。
迎接都監啓曰,明日回禮宴,親臨之意,使差備譯官等微探,則大通官遍告于諸勅使,諸勅使答稱,今日甚熱,自上久坐致勞,心甚未安,而俺等亦不堪困惱,還館之後,卽頹臥矣。明日宴床,各房入給,則當安心分喫,此亦國王之恩也,須勿降臨云,敢啓。傳曰,明日大臣進去請行,不許則依其言分入,可也。
迎接都監啓曰,西正使,招金尙誠依前下鍼之意,敢啓。傳曰,知道。以上都監儀軌
大司憲吳竣,就職。朝報
上在昌德宮。停常參·經筵。
黃海監司書目,兵使閔震益,今月十八日母在喪事。
刑曹照本,吳尙勳押路差使員落後罪,杖一百贖,告身盡行追奪。啓依允。又照本,柳碩,杖一百贖,奪告身,私罪。啓依允。
兵曹啓曰,本曹事務甚劇,方値客行留館,都監分差三員,內外司上直各一員,擧動時,則有處置標旗差備各一員,此外侍衛只一員,殊甚埋沒,而新除授佐郞羅以俊,時在遠鄕,上來未易,羅以俊改差,其代,今政以在京無故人差出,何如?傳曰,允。以上朝報
以戶曹草記,答曰,知道。大君北京奉使之時,則別獻無不爲之時乎?考啓。
都目政事爲之。吏批,以李重國爲通川郡守,金之聲爲興德縣監,許崘爲文義縣令,李奎鎭爲雲峯縣監,李之馨爲江陵府使,李尙敬爲會寧府使,尹啓商爲會寧判官,李璞爲慶源府使,朴世基爲高靈縣監,李仁男爲朔州府使,李有淐爲晉州牧使,南得朋爲軍威縣監,李彦珪爲寶城縣監,金贊爲機張縣監,金宗泌爲靑松府使,鄭基豐爲羅州牧使,安獻民爲奉常主簿,李壽仁爲校理,柳希潤爲司圃別提,李后白爲尙瑞直長,金志顔爲刑曹佐郞,柳廷亮爲繕工提調,李普爲繕工監役,李程爲禮曹佐郞,元斗杓爲司僕提調,愼櫟爲造紙別提,方以遠爲兼引儀,許稑爲司饔奉事,沈世鼎爲校理,柳之瑞爲造紙別提,李榗爲禁府都事,鄭粲漢爲司饔主簿,黃玧爲濟用直長,南斗長爲掌樂主簿,安弘靖爲活人別提,黃澤爲尙衣主簿,李後奭爲右通禮,李琉爲繕工直長,韓碩良爲禮賓別提,全東屹爲禮賓主簿,柳承培爲引儀,趙亨耘爲司憲府監察,申纘爲承文校檢,閔光烈爲尙衣直長,韓時重爲典牲奉事,姜裕後爲成均典籍,羅以俊爲兵曹佐郞,權佾爲兼引儀漢城參軍,郭岌爲典籍,柳行昌爲掌苑別提,趙億爲司諫,李材吉爲尙衣別提,兪瑒爲兵曹正郞,柳秠爲校書校理,李匪彪爲內贍直長,蔡忠元爲校書兼校理,柳蘊爲監察,禹敬錫爲典籍,睦來善爲監察,金撝爲繕工奉事,金鼎夏爲監察,許舒爲敦寧判官,韓尙玄爲禮曹正郞,李廷望爲漢城判官,嚴可訥爲宗廟直長,洪處深爲司僕判官,鄭益淸爲尙衣直長,洪碩亨爲引儀,尹㙫爲典獄奉事,鄭雲翼爲宗廟署副奉事,禹承緖爲典獄主簿,柳仁壽爲監察,朴萬榮爲司䆃直長,具橚爲司宰僉正,奉敎單睦來善,典籍四單睦來善·金鼎夏·元格·朱震楨,承文副正字單任座,成均博士二單金之沇·任映,校書正字單宋胤吉,引儀單申澤男。贊儀黃一夔,軍器判官金自晦相換。
迎接都監郞廳,以右議政意啓曰,臣與宰臣刑曹判書臣南銑,漢城府右尹臣宋時吉,來詣館所,令差備譯官,請行宴禮,則諸勅答稱,昨者詣闕,纔行宴禮,俺等困惱方甚,勢難行禮,宴床分入各房,則當從容喫之云,故卽呈御帖,宴床,依其言分入之意,敢啓。傳曰,知道。
迎接都監啓曰,卽刻回禮宴,右議政來詣館所請行,則答以昨日旣行請宴於仁政殿,今若行宴,困惱難堪,不能出參,分入各房,則從容分食云,右相依其言呈御帖後,罷出之意,敢啓。傳曰,知道。
迎接都監啓曰,明日當行別宴,故使差備譯官,傳告於勅使,則答曰,俺等前頭留館日字,尙多,不必逐日受宴,明日則禮單當爲入給,勢將紛擾,退行爲當云,依其言明間將爲更探之意,敢啓。傳曰,知道。以上都監儀軌
以洪命夏爲吏曹參判。
上在昌德宮。停常參·經筵。
大司諫李時楷啓曰,臣才乏兩長,智昧三緘,骯髒之性,矯揉難回,迂疎之見,岨峿於世,語言多忤,弦韋不適,是卽平生之病。頃日妄論,亦出愚戇,烈怒賭彈,實臣自取,叨此匪據,情勢悶蹙。難於冒進之狀,聖明亦所洞燭,危衷再露,淵鑑不照,一向塵瀆,亦涉煩猥,客使留館,事異平日,不敢退伏,來肅恩命,而彈墨纔過,訾謗未息,廉隅所關,進退維谷,晏然苟冒,呼喝道路,終有所不安於心,寧被瀆擾之罪,不可强顔於言地。請命鐫改臣職。答曰,勿辭,退待物論。
慶尙監司書目,長水察訪朴之藩,以自己推奴事,私自囚人,終致結項致死,罷黜事。傳曰,事極駭異,不可罷黜而已。令該曹議處。
獻納成楚客啓曰,司諫臣成夏明,卽臣之三寸叔父也,法當相避,請命遞改臣職。答曰,勿辭,退待物論。
院啓,竝引嫌而退。前事勿避,自有定規,事過之後,不必更爲控辭,相避之法,在下應遞。請大司諫李時楷出仕,獻納成楚客遞差。答曰,依啓。
吏曹判書鄭維城初度呈辭。入啓。給由。
吏曹啓曰,臺諫有闕,政事,取稟。以上朝報
巳時,太白見於未地。出朝報
都目政。吏批,以韓井一爲敦寧參奉,成夏明爲司諫,鄭伯基爲尙瑞副直長,李堂揆爲順陵參奉,閔周冕爲兵曹佐郞,吳翔爲內侍敎官,禹昌績爲社稷署參奉,金盛宙爲氷庫別檢,金澄爲注書,梁濟臣爲典設別檢,韓公億爲北部參奉,權尙規爲軍資參奉,趙斗祥爲恭陵參奉,鄭輔漢爲繕工假監役,金始振爲直講,金弘振爲氷庫別檢,崔後亮爲南別殿參奉,李馨老爲濟用副奉事,吳烇爲桃源察訪,睦兼善爲副修撰,朴昌文爲獒樹察訪,李梓爲輔德,洪命夏爲同成均,成就吉爲童蒙敎官,呂聖齊爲司饔參奉,兼中學敎授二單元格·朱震揁,兼西學敎授單姜裕後,西學訓導單趙䃏,兼南學訓導單安縝,奉常奉事單趙相漢,兼養賢庫直長單金之沇,兼養賢主簿單禹敬錫,禮賓主簿單朴季男,學諭單李濟,學錄單南宮鈺,安東敎授單李球,南原敎授單金千鎰,安州敎授單金起洙,楊州敎授單申琥,水原敎授單韓得良,忠州敎授單元汲,濟州敎授單禹紏。
傳曰,備局有司堂上及大提學,命招。備局謄錄
迎接都監啓曰,今日別入雌牛一首,依例入給之意,敢啓。傳曰,知道。
迎接都監啓曰,都監軍色郞廳,及雜物郞廳,所掌極緊,而昨日政,兵曹正郞李之馨,漢城兼參軍南得朋,移授外職,其代不可一日暫曠,李之馨,代兵曹佐郞朴世模,南得朋,代漢城兼參軍權佾差下,察任之意,敢啓。傳曰,知道。
迎接都監啓曰,卽刻西正使,招金尙誠,阿是等處施鍼後,出送之意,敢啓。傳曰,知道。
迎接都監啓曰,今日別茶啖,依例排入之意,敢啓。傳曰,知道。
迎接都監啓曰,麟平大君,來詣館所,呈名帖,則諸勅使卽出接西宴廳,方行茶禮之意,敢啓。傳曰,知道。
迎接都監啓曰,麟平大君與諸勅使,畢行茶禮,暫爲相語後,罷出之意,敢啓。傳曰,知道。
迎接都監啓曰,李一先處,密贈銀數以三百言之,則極爲感謝,自此凡事,頗示周旋之色,此則密付差備譯官,使之中路傳給矣。且當初所求者,貂裘與倭劍,而倭劍則以巴使所求爲言,勢難防塞,已言其覓給之意,而金巨坤,亦求貂裘,至引上年冬勅使時,大通官二人處所贈之例,而爲言。甫龍則自中見欺,雖未及知,一先之於巨坤,情同一體,貂裘之事,或不無知機,當此發賣之際,若或含憾作梗,則事甚可慮。兩人處各鄕貂皮六十令,以衣資密給,以慰其心,韓甫龍,則以他所求之物,亦爲贈給,似當。且昨日通官等三人,同會一處,招譯官玄德宇言之曰,今行異於他行,諸勅使不可不特爲優待,未知有別贈乎?問于館伴。戶判回報云,臣時昉,榻前纔承下敎矣。臣等相議,答以勅使皆是尊重之官,況巴使則大臣也,今奉皇命,爲査事出來,其在本國,方切惶悚,彼此之間,俏或因此而有所致言,則日後之患,有不可言,玆以不敢生意云。甫龍,默而不答,一先,頗以爲然,巨坤,獨以爲欲言於中使,則一善,止之曰,汝言妄矣云。大槪,此說,出於渠輩中間操縱,以爲得售其欲之計,未必勅使之所預知,而通官此言,不必爲勅使,而前日飫看命守恐喝誠求之事,其習尙存,而今不得恣意徵索,有此探試之言,不緊所求之物,參酌應副,不失其歡心,何如?傳曰,明日戶曹判書引見時,稟處。
迎接都監啓曰,別宴明日當次,卽以此意,使差備譯官,報知諸勅使,則答稱近來連受宴禮,無一日閑在,困惱極矣。別宴則二十六日行之,而此等宴時,宰臣不必來詣,房內分入,則俺等安坐而食,亦國恩也。二十七日,則不但臨行束裝,俺等亦欲紓留,而二十八日回程矣,一依此言,無違俺等之意云云,敢啓。傳曰,設宴之日,則依其言爲之,上馬宴則應爲親臨,而別宴亦不可無端分入,自上亦欲往臨之意言之,以探其意,可也。
迎接都監啓曰,設宴之日,則依其言爲之,上馬宴則應爲親臨,而別宴亦不可無端分入,自上亦欲往臨之意言之,以探其意,可也事,傳敎矣。巴使有所患,故諸勅使適會其房,以傳敎之意通諭,則勅使等,或稱別宴及上馬宴,自上欲爲降臨,前後極待誠意,不勝感激。但俺等行期已迫,發賣之物,積置宴廳,移置之際,俺等治行,無以周旋,誠爲切悶。主上雖不來臨,旣以領受,則與陪主上對宴,少無異同於其間,都監須知此意,詮次善啓,俾令俺等無狼狽之事云云。槪觀其意,專以束裝治任爲急,兩日之宴,恐或下臨,使差備譯官等,私自送言於臣等,有同哀乞,敢啓。傳曰,知道。上馬宴則臨時更請,以請〈?〉之,可也。以上都監儀軌
大司諫李時楷,就職。朝報
上在昌德宮。停常參·經筵。
夜四更五更,月暈。
傳曰,前領相病重云,遣柳後聖看病。
吏曹判書鄭維城再度呈辭。入啓。加給由。
禁府啓目,李圾等刑問八十九次,金興祖八十三次,李廷顯一百四十六次,李以馨二次,竝不服,加刑。啓依允。
吏曹,監試·會試,小學·家禮,考講試官李有淐外任,代金堯欽,司諫成夏明臺諫,代孟世輿。啓。
侍講院啓曰,新除授輔德李梓,時在京畿積城地,書筵入番事緊,請斯速乘馹上來事,下諭。傳曰,依啓。姑勿乘馹。
府啓,洪宇遠之疏,措語謬妄,引喩無倫,此實國人之所共知,聖明之所洞燭,不必更爲陳列,而此而置之,則誠恐是非不明。修撰洪宇遠,請命削去仕版。答曰,不允。
麟平大君箚子。大槪,受命出疆,元非常典,已試辱國之人,將何面目,更立殿陛,以受朝命乎?先治辱國之罪,亟令遞改,以正邦憲,以便公私事。入啓。答曰,省疏具悉至懇。旣往事不必提起,況誣已辨矣,其誰不知?國事爲重,小嫌何足掛懷?勿爲控辭,益用欽哉。以上朝報
漢城府啓曰,今年三月十一日春塘臺庭試時,領議政鄭太和所啓,臣見江華留守鄭世規狀啓,願以還上陳米,分給都下之民,待秋還糴,以爲改色之地云,此事亦未知何?上曰,自京還捧,減其輸運之弊,似或便好,而但以虛命糶出,終無可捧之路,則是可慮也。太和曰,若以士大夫名懸出給,則似無虛名出糶之患,而未知何如?上曰,然則以士大夫着保,可也。太和曰,先以五千石試爲分給,此意,分付于漢城府·戶曹,自今年爲始,以試,何如?上曰,使漢城府·戶曹官員各一員,專管此事,限秋成俾勿遞易,完了此事,可也。太和曰,以此意枚擧回報于江華府,何如?上曰,依爲之事,傳敎矣。都下人民等願受還上者,一依啓下公事內事意,各其名下,皆以士大夫懸保,成冊輸送矣,卽見江華府報備局成冊,則都人之受米者,五十五名,米石則四百八十九石矣。以本府參軍金廷謹句管,趁未冬前督捧之意,敢啓。傳曰,知道。使之着實爲之。備局謄錄
傳曰,諸勅別贈之事,朝者戶判親承傳敎矣,何至今不爲磨鍊以入耶?此事必於今明間爲之,有光矣,何如是遲延耶?言于該曹。內下記草
迎接都監啓曰,巴使,自昨夜患暴泄之症,夜間五六度出入,而又爲一二番嘔吐,自曉着睡,尙今未覺云,覺後更觀所患何如,啓達之意,敢啓。傳曰,知道。
迎接都監啓曰,今日空日,別入雌牛,依例入給之意,敢啓。傳曰,知道。
迎接都監啓曰,巴使今始覺坐,諸勅使往問其房,則巴使以爲,今朝度數頗減,嘔吐亦止,而但腹內甚痛,後重不快云云。差備譯官,以此來傳,敢啓。傳曰,知道。特遣御醫安景昌·金尙誠等,別爲問候,乃請治療,可也。
迎接都監啓曰,卽刻大通官李一先·金巨坤,出來臣等所在處,以勅使之言傳說曰,今番發賣之事,異於前日,已稟於皇帝之前,則皇帝許令發賣,而今日明日延拖不卽發賣者,莫知其故,若不卽爲發賣,則勅使今明日當回程,須決一言以定云。李一先等,私自言曰,前日命守往來之時,則發賣等事,趁卽爲之,無參差之患,而吾輩每憎命守來此之時,三公·六卿,咆哮叱辱,無數不至,以此爲戒,今不發一言,故發賣等事,如是遲延,極爲不當云。臣等答以本國物力蕩竭,今方收合市上,而事不如意,以致大通官出來親言,心甚未安,況上年禮部尙書出來時,酌定平價,已成規例,市民等極以爲感,市上所有之物,則豈不竭力交易乎?所無之物,則無可奈何。如白綿紙,則本非市中所儲,方物卜定之外,他無出處,以此竭悶云,則大通官等,謂以皇帝已令發賣,而白綿紙則朝鮮所産,切勿防塞云云。卽爲起出,今方付平市署,使之促入物貨之意,敢啓。傳曰,知道。
迎接都監啓曰,別宴及上馬宴事,依傳敎,欲爲通諭於勅使,則大通官等,以發賣事,今方生怒,不卽傳通,差備譯官,自朝傍候掉頭,不爲傳言,竢其解怒後,方便探問之意,敢啓。傳曰,知道。
迎接都監啓曰,巴使腹痛處,御醫金尙誠·安景昌,看審後罷出之意,敢啓。傳曰,知道。
迎接都監啓曰,大通官等,自勅使所會房出來,以勅使之言,招臣等,差備譯官送言曰,俺等二十八日退行者,專爲發賣一事,而如是遲延,不爲一時入置,是不欲發賣也然也。發賣,乃皇帝所許,非獨俺等之意,若終不爲發賣,則俺等明日回程云,其他恐嚇之言,不一其端,其欲專在白綿紙,今方措辭開諭之意,敢啓。傳曰,知道。以上都監儀軌
上在昌德宮。停常參·經筵。
夜五更,月暈。
傳曰,政事,明日爲之。
吏曹啓曰,新除授氷庫別檢金弘振呈狀內,時年二十八,未及仕限,依法例入啓處置云。今此大政初入仕人員,臣等依聖敎,十分極擇生·進中名稱最著,相議備望之際,進士金弘振,皆稱年限已滿,故不爲致疑,依例備擬矣,今見呈狀,則臣等錯認,不察甚矣。不勝惶恐,金弘振新授別檢改差之意,敢啓。傳曰,知道。
持平南重晦啓曰,昨日本府開坐時,臣以式暇在家,同僚送簡于臣,臣例不敢開見矣,夕後得接分發,始知其爲洪宇遠事也。臣之愚意,以爲宇遠之疏辭,雖極狂妄,不罪言官,聖敎丁寧,遽請削版,非臣意慮之所知,臣之昏謬之見,與多官有異,何敢仍冒?請命遞斥臣職。答曰,勿辭,退待物論。
兵曹啓曰,本曹佐郞閔周冕戶奴呈狀內,自六月重患暑症,嘔泄霍亂之餘,證勢彌留,方在委頓中,萬無供職之望,期速入啓處置云。當此多事之時,郞官職務,甚爲煩劇,閔周冕病勢如此,則似難待差久曠,改差後,其代以在京無故人差出,何如?傳曰,允。
掌令李齊輿,持平沈榥啓曰,臣等雖極至愚,非不知言者之不可罪,而但其疏中,遣辭多有無倫之語,故相議論啓矣。卽見同僚引避之辭,則臣等做錯之失,在所難免,更將何顔冒居臺席乎?請命遞斥臣等之職。答曰,勿辭,退待物論。
吏曹判書鄭維城三度呈辭。加給由。
弘文館啓曰,新除授校理李壽仁,時在全羅道康津地,經筵入番事緊,請斯速乘馹上來事,下諭。傳曰,允。
刑曹啓目,朴之藩,係是朝官,移義禁府處置,何如?啓依允。
大司憲吳竣啓曰,臣以館伴,長在館所,昨日同僚,以洪宇遠事,送簡於臣處,臣以爲宇遠之疏,雖出應旨,而告君之辭,實涉無倫,乃以謹悉書送矣,卽見同僚引避之語,臣之所失,亦所難免,請命遞斥臣職。答曰,勿辭,退待物論。
執義洪處大啓曰,臣於前日,敢論洪宇遠之罪,而被斥見遞。千萬夢寐之外,復忝本職,所當引咎縮伏以俟,客使留館,事異常日,强顔出肅,泯默行公,而臣之愚意,則洪宇遠之疏,雖曰應旨,悖妄之辭,不可以言者而不罪,且已發之論,不可以旣往而中止,故昨日相會禮時,與同僚相議,而請罪矣。卽見南重晦之避辭,臣實怪訝,所謂言者不罪云者,其以言辭悖妄,引諭無倫,有若數罪之擧者而語哉?明辨痛斥,固是臣子分義之當然,而從輕議問,容亦未晩疲軟之歸。不意僚席,有此異論,今日是非,臣實未曉,臣固守謬見,自取顚隮,尙誰咎哉?決不可苟冒言地,請命遞斥臣職。答曰,勿辭,退待物論。
慶尙監司春夏等褒貶,加德僉使金玄成,赤梁萬戶李廷樑以上,中,所非浦權管朴而巘,下。以上朝報
承文院官員,以都提調意啓曰,今進奏文草二本中,一則主文之臣,依敎撰出者也,一則參以群議撰定者也。或以爲撰出之本意,不擧馨長等說話,無寧盡歿其赦宥自新等語,只稱臣實錯愕,妄有祈請云云。且逐件之說,則攙入於無以自解之間,似當或以爲勅書中,旣有古兒馬紅之說話,則不可全不擧論,竝候睿裁。答曰,此事所關非細,不可不十分熟講處之。此草二件,竝令主文之臣,持往前領相家,十分相確,可改處,點改以來之意,分付,遲緩趁卽擧行,可也。且前領相,雖在喪中,此乃國家重事,況亦是前日在任時事,豈敢曰在家不知乎?以此分付,速爲擧行。備局謄錄
迎接都監啓曰,卽刻大通官李一先·金巨坤,以勅使之言,一刻之內,再番來到臣等所在處,發怒而言曰,俺等至今留滯者,只爲發賣一事,而兩相和賣之事,如是遲延,不卽快賣,其意可知,明日回程,都監知之云。通官等,且以私言謂曰,今番勅來,專以本國誤着事之故,特送勅使,所當十分盡誠,異於他勅,而發賣一事,吝惜如此,若不善待以送,則後必以此事,他勅使更來云云。此雖恐嚇煽動之言,而其所欲,只在白綿紙,方今措辭開諭之意,敢啓。傳曰,知道。
迎接都監郞廳,以領議政意啓曰,臣與靈豐君㵓,禮曹參判申翊全等,來詣館所,令差備譯官請宴,則勅使方於西宴廳,積置發賣之物,無暇及他,令譯官傳言曰,不得受宴之意,昨已定奪,勢難爲之,令譯官呈進御帖,卽爲退出之意,敢啓。傳曰,知道。
迎接都監啓曰,今日別宴宰臣,領議政與靈豐君㵓,禮曹參判申翊全等,來詣館所請宴,則西宴廳積置物貨,發賣方急,無暇及他,不得受宴云,宴床分入各房之意,敢啓。傳曰,知道。
迎接都監啓曰,西正使,招金尙誠,頭部施鍼之意,敢啓。傳曰,知道。
迎接都監啓曰,以都監草記,兩度宴勿爲親臨事,傳曰,上馬宴,臨時更請以觀之,可也事,傳敎矣。卽使差備譯官等,措辭言之,則諸勅相議而答曰,今來偏蒙主上之款待,各日之宴,雖不得出受,而分食房中,亦是主上之賜,豈無感激之心乎?但明日則治行方急,發賣未完,許多物貨,積置宴廳,主上若爲親臨,俺等事勢,極爲狼狽。前頭餞宴,想必親臨,上馬宴則分入各房,願爲安心受食,須以此意,善爲啓達云矣,敢啓。傳曰,知道。依今日例爲之,可也。
迎接都監啓曰,皇帝北京離發日期,使差備譯官通之,則諸勅使,卽爲同會上勅使房,與之相議,而別無回答之語矣,敢啓。傳曰,知道。
迎接都監啓曰,卽者內醫安景昌·金尙誠等,入見上勅,則勅使詳問病症後,還卽退出,病錄則詳在醫書啓中之意,敢啓。傳曰,知道。以上迎接都監儀軌
上在昌德宮。停常參·經筵。
校理沈世鼎上疏。大槪,遠行在邇,身病又極,乞遞職名專意調治事。入啓。答曰,省疏具悉。爾其勿辭調治。
吏曹判書鄭維城上疏。大槪,冒死陳情,乞遞職名事。答曰,省疏具悉卿懇。卿其勿辭,從速出仕。
掌令柳俊昌啓曰,臣有罔極情事,每値客使之來,輒自屛伏,不忍與他人同,身爲法官,前後擧動,一未隨參於陪從之列,臣罪固已大矣。昨日同僚引避,臣當處置,且有連啓之事,而臣自本月旬後,重患血痢,症勢極其危苦,冒呈辭單,見阻政院,臣之進退,實爲狼狽,經宿尙未處置,亦闕前啓,臣之所失,至此尤大。不可晏然仍冒,請命遞斥臣職。答曰,勿辭,退待物論。
弘文館啓曰,再昨政罷後,下吏,往新除授各員家,臨昏回言,副修撰睦兼善,則出往楊州地墓下,明日當還云,故昨日校理李壽仁,下諭草記時,不爲竝請矣。今聞睦兼善上來遲速,未可預料云,下吏之當初誤傳,極爲駭愕,自本館方爲囚禁,而經筵入番事緊,副修撰睦兼善,斯速乘馹上來事,下諭,何如?傳曰,依啓。姑勿乘馹,可也。
大司諫李時楷啓曰,臣肅謝後,因僚員多故,未得開坐,只約爲相會禮,昨夕出令,而卽見分撥,掌令柳俊昌,又爲引避,憲府處置,當歸本院。臣以洪宇遠事,前旣陳辨,憲府論啓之後,又有異議,臣之所見,終不可變,何可自以爲是,而晏然處置乎?且與同僚,相約一會,而引避之擧,出於不得已,尤有所未安,請命遞斥臣職。答曰,勿辭,退待物論。
正言李俊耉啓曰,憲府多官,相繼引避,本院當爲處置,而執義洪處大,卽臣之婚姻家也,臣旣有應避之嫌,勢難晏然仍冒,請命遞斥臣職。答曰,勿辭,退待物論。
政院啓曰,卽者司諫成夏明,以與掌令李齊輿,有一家之嫌,不敢處置來避,而李齊輿,卽成夏命之異姓五寸姪也,法典本無相避,此路一開,則臺閣之相避,將不勝其紛紜。以不可捧入之意,再三往復,終爲堅執,必欲入啓,臺諫啓辭,與凡間不同,此避嫌,何以爲之?敢稟。傳曰,此必因李延年事發也,而與彼不同,勿爲捧入。
司諫成夏明啓曰,憲府多官,本院當爲處置,故臣與正言韓縝同坐相議,而韓縝之意,欲爲竝出。臣以爲凡處置之規,必有立落,大司憲以下是,則南重晦非矣,南重晦是,則大司憲以下非矣,不宜有兩是之論,而韓縝之意,必欲兩出,意見相左,決難苟同。請命遞斥臣職。答曰,勿辭,退待物論。
正言韓縝啓曰,憲府多官,本院今當處置,臣與司諫臣成夏明,同席相議,臣之所見,欲爲俱出,成夏明則以宜有立落爲言,僚議相左,終未歸一,臣之昏謬之失,著矣。決難仍冒,請命遞斥臣職。答曰,勿辭,退待物論。
弘文館啓曰,卽者兩司全數引避,本館當爲處置,而時存無故四員內,校理沈世鼎未肅拜,副校理吳挺垣與臺諫相避,臣等兩人,所見孤陋,多官處置,不敢獨爲。校理沈世鼎,明日待開門,牌招肅拜,使之同參,何如?傳曰,允。以上朝報
備邊司啓曰,禮部咨文中,本國使臣一行,帶來蔘貨,逐一咨報,以憑査奪云云,而上年回咨,照數開錄,恐有數外差違,陪臣送館之後,悉驗行中所挾,錄其實數,呈報該部爲答矣。今又再行咨會,丁寧申飭,其意有在,不可一向持難。若於計開之中,先塡實數,則定有相違執言之患,義州越江之時,嚴明搜檢,得其實數,俾無一毫欺漏,到關後,更爲嚴搜,且與員役明其條約,始塡實數於計開之中,似爲宜當。以此分付,此後使臣,遵爲定式,何如?傳曰,允。
備局啓曰,本司武郞廳李敬英,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
禮曹啓曰,在前赴京使臣之行,畫員輪回定送者,以其有丹靑貿用之事也。今此問安使,則當自瀋陽回還,其與入往北京有異,當此驛路凋弊,萬不可支之日,如非不可闕甚,則員役之數宜少宜宜多,畫員則無可往之事,廟堂之意,亦如此,不爲定送之意,敢啓。傳曰,知道。備局謄錄
傳曰,今此大君之行,不但急遽,西路夫馬之弊,不可不慮,一行員役中,不緊者,使之減除,可也。內下記草
有政。吏批,以蔡忠元爲獻納。
迎接都監啓曰,卽者御醫安景昌·金尙誠等,來詣館所,入見上勅,則使之診脈,因言今日氣似蘇快云,故不爲鍼藥之意,敢啓。傳曰,知道。
迎接都監啓曰,卽者西正使,使鍼醫金尙誠,肩上·臂上阿是穴兩處下鍼之意,敢啓。傳曰,知道。
迎接都監啓曰,卽刻勅使,以二十八日發行事,出牌文,敢啓。傳曰,知道。
迎接都監郞廳,以右議政意啓曰,臣與兵曹判書元斗杓,戶曹判書李時昉等,來詣館所,令差備譯官請宴,則諸勅答稱,自上遣大臣設宴,極感優待之盛意,非不欲設行,而頭目等發賣方急,宴床分入各房,則當從容喫之云,卽呈御帖,宴床,依其言分入之意,敢啓。傳曰,知道。
迎接都監啓曰,右議政與兵曹判書元斗杓,來詣館所,請行宴禮,則諸勅答稱,非不欲出受宴禮,而頭目等發賣之物,積置於宴廳,床排願爲分入各房云,故依其言宴床分入之意,敢啓。傳曰,知道。
迎接都監啓曰,勅使出示路程記,則二十八日自京離發,弘濟院·坡州·開城府·平山·瑞興·鳳山·黃州·中和·平壤·順安·肅川·安州·嘉山·定州·林畔·良策·義州等處,乃是宿站,以此計之,發程後費十七日,當到義州矣,敢啓。傳曰,知道。以上都監儀軌
上在昌德宮。停常參·經筵。
檢閱洪柱三上疏。大槪,老母方在忠州地,病勢危重,乞賜遞免,馳往救療事。入啓。答曰,給由。
禮曹啓曰,監試覆試之命,曾以漢城府東·西學,啓下矣。今者漢城府,以戶籍未畢之故,有勿爲設場之請,已蒙允下,而成均館則適與釋奠祭相値,他無可合之所。西學雖甚狹窄,不得已以此處,卽付標以入之意,敢啓。傳曰,知道。又啓曰,拜陵擧動,退行秋成事,曾有下敎矣。章陵幸行吉日,以四月推擇乎?敢稟。傳曰,依前例擧行。
刑曹啓曰,本曹事務,自前繁劇,近來積滯甚多,本曹郞廳六員內,多有疾病事故,每坐不得備員,殊極可慮。新除授佐郞金志顔,遠在江陵地,其上來遲速,未可豫料,金志顔遞差,其代,令該曹後政,以在京無故人差出,何如?傳曰,允。
玉堂箚子。大槪,持平南重晦,掌令柳俊昌,正言李俊耉,司諫成夏命出仕,掌令李齊輿,持平沈榥,大司憲吳竣,執義洪處大,大司諫李時楷,正言韓縝遞差事。入啓。傳曰,嗚呼,私意橫流,義理晦塞,是非顚倒,人無主見,如此易見易知之事,尙且難辨,可勝惜哉?予於洪宇遠事,不欲言之,一向任他戲弄,今見此箚,寒心之言,不一而足,不得不開口一說矣。今其言曰,或發簡而引避,或陳疏而論列,明辨痛斥,更無餘蘊,則宇遠之狂妄,不爲不著,朝廷之是非,不爲不明,是何放恣無忌任口率言,若是其狂誕耶?發簡引嫌洪處大之事,而言出見斥,狼狽而退,陳疏論列李時楷之事,而一疏朝奏,衆口夕咻,或斥以深刻,或譏以阿黨,名騰白簡,衆嫉蝟集,無所比數於人類,縮伏退斥,不敢擧頭。以此論之,則雖謂之黨惡無君,未爲不可,敢曰狂妄不爲不著,是非不爲不明乎?是何慢誣之甚,至此,無乃嘲弄之意耶?洪·李見斥,則其言可謂行乎?然則何是非明於何人,何狂妄著於何人耶?論以漢法,玉堂諸人,難免肆市之誅矣,從何是非,而便謂之處置乎?竝姑先遞差,卽爲差出其代,更爲處置,以明是非。且義理之晦塞至此,故予不得不畢其說矣。旣爲之君臣父子,則便有父子之義,今有人之父,受人之刻骨誣冤,則爲其子者,出而痛辨申誣乎?諉其父之不以爲怒,置而不辨曰,是吾父之所不怒也。雖有後世之人言,何傷乎不爲之辨誣乎?爲今日臣子者,親近其身而思量,視君如父,則寧有此患乎?若使後世之人,觀其史冊,則某人論辨而被斥,某人極言而衆怒,其事可知云,則將何以自解乎?如此重大之事,則不罪之敎,自上之所可言,而臣子則不敢藉口也。予雖不以爲罪,爲臣子之道,則決不可如是矣。蓋觀近日之事,當初一二人,偶然所見不及,執滯而不回,因以轉輾相激,彼此各立,好勝相尙,有同士論,其害至此,玆豈非寒心之大者乎?南重晦,以久廢之餘,掇拾好勝之論,欲得稱譽之名,作此怪底之擧,尤極駭愕矣。誠若不晤,則不但來歲之可懼,亂臣賊子,將何所懲懼哉?一時論議之顚倒,若似不關,而其疏之害若此,故予爲是懼,不免重複言之矣。
答玉堂箚曰,依啓。
政院啓曰,玉堂官員,竝姑先遞差,卽爲差出其代,更爲處置事,命下矣。政官牌招,當日爲政之意,敢啓。傳曰,知道。
政院啓曰,玉堂新除授官員,待落點卽時牌招處置,然後兩司之官,始可進參於明日擧動,受點後卽爲牌招之意,敢啓。傳曰,知道。
副提學愼天翊上疏。大槪,召牌之下,不得不來詣闕下,而病勢極重,決無供職之望,冒萬死懇乞遞免事。入啓。答曰,省疏具悉。勿辭速出察任。以上朝報
備邊司啓曰,今番勅行,與前有異,而別贈之物,似爲略少,以此若爲不滿而去,則不無後慮,令該曹參酌加磨鍊,俾無不至於落莫,何如?答曰,已言於該曹矣。
備局啓曰,瀋陽問安使行將發,前例只以視物單子齎去,而無他進獻文書,又無咨文,似涉簡慢,起候表,則雖不爲之,視物單子上面,書問安禮物,末端書年號,一如節使時視物單子規式,旣如節使時視物單子,則當有禮部咨文,故單子及咨文規式,竝爲書入,伏候睿裁。答曰,依啓。備局謄錄
有政。吏批,以南龍翼爲修撰,愼天翊爲副提學。
迎接都監啓曰,西正使,招金尙誠,中晩一穴,先灸一壯後,還出之意,敢啓。傳曰,知道。
迎接都監啓曰,今日空日,別入生牛入給云,依其言入給之意,敢啓。傳曰,知道。
迎接都監啓曰,今日別茶啖排入之意,敢啓。傳曰,知道。
迎接都監啓曰,勅使明將發程,都監諸官,有郊外祗送之禮,而館伴吳竣,以大司憲避嫌見遞,今日若未及付軍職,則勢難進參,令該曹趁速稟處,何如?傳曰,允。
迎接都監啓曰,發賣之事,今夕始爲完畢,而所貿之數,水獺皮三百九十九令,靑黍皮四百十三張,樻枝三四萬二千匣,白面紙六千二百卷,白紙六千三百卷,海蔘三百斤,生布二百七十二匹,白苧布三十九疋,黃獷皮一百六十令,而折價與落本多少,該曹當爲算出,啓達矣,敢啓。傳曰,知道。
迎接都監啓曰,勅使出軍令,初吹平明,二吹辰初,三吹辰末矣,敢啓。傳曰,知道。以上都監儀軌
上在昌德宮。停常參·經筵。
大司諫李時楷就職後啓曰,昨違今出,乍非乍是,臣之進退,誠大狼狽。兩度處置,旣非前例,遞餘還出,亦甚苟且,廉隅所關,決難仍冒。請命遞斥臣職。答曰,勿辭,退待物論。
掌令柳俊昌命招,病不進,依承傳罷職。
執義洪處大啓曰,臣不識時勢,率意妄言,惹起衆怒,輾轉至此,狼狽極矣。召牌之下,不敢退伏,强來就職,而更爲處置,旣非舊例,遞餘還出,亦甚苟且,廉隅所關,決不可一刻仍冒。請命遞斥臣職。答曰,勿辭,退待物論。
掌令李齊輿,持平沈榥啓曰,玉堂旣已論遞,而更爲處置之敎,實出於千萬意慮之外。臣等惶悚罔措,召牌之下,不敢退伏,强顔趨詣,而俱以被遞之人,何敢自以爲是,而復入臺閣乎?廉隅所關,不可一刻仍冒。請命遞斥臣職。答曰,勿辭,退待物論。
京畿監司書目,楊州呈,以修撰睦兼善病重,上去不得事。啓。傳曰,殊甚未便,勿爲遞差,使之從速上來。
大司憲吳竣就職後啓曰,臣昨旣見遞,今又仍存,隨其遞仍,而去就之,豈有如此之臺官乎?召牌臨門,義不俟駕,黽勉趨命,羞愧滿顔,不可一刻仍冒。請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,當日爲之。
正言李俊耉啓曰,兩司多官,今當處置,而臣與執義洪處大,旣是婚家,則不敢處置之嫌,與前無異,決難晏然仍冒,請命遞斥臣職。答曰,勿辭,退待物論。
獻納蔡忠元啓曰,自有洪宇遠事以來,臣非玉堂,則諫院也。當初之處置也,臣與同僚,非不謂其無倫驚駭,而妄出不言之多官,所見固已昏矣。三遭處置而不敢當,十日病伏而今始謝,伏見昨日之聖敎,無非臣子之所不敢聞者,而臣無所逃其罪矣,何敢晏然處置同僚?請命遞斥臣職。答曰,勿辭,退待物論。
副提學愼天翊上疏。大槪,所患諸症,一時尤劇,懇乞遞免,以便公私事。答曰,省疏具悉。病勢如此,則不必□勿辭,調理察職。
玉堂箚子。大槪,大司諫李時楷,執義洪處大,掌令李齊輿,持平沈榥,大司憲吳竣遞差,正言李俊耉,獻納蔡忠元出仕事。入啓。答曰,依啓。
有政。吏批,以宋時喆爲兵曹佐郞,南天澤爲持平,金以載爲刑曹佐郞,黃渙爲長水察訪,李袗爲司諫,睦來善爲正言,柳道三爲掌令,李慶徽爲兵曹正郞,成楚客爲司藝,元格爲監察,兼執義單沈世鼎,承文正字單丁昌燾,漢城參軍金庭謹,濟用直長黃玧相換,尙衣主簿單南海宇,副司直南重晦。旌義縣監除授事,承傳。
迎接都監啓曰,今日雨勢如此,故以待晴發行之意,言于大通官等,則問于勅使而答曰,雨勢尙未開霽,早晩當爲待晴發行云。似當有別爲請留之擧,敢啓。傳曰,已諭矣。
傳曰,雨勢如此,似難出待郊外,待客之道,亦不可冒雨發行,令都監措辭請留今日,可也。
都監啓曰,傳敎矣。今日請留之意,令差備譯官等,措辭言及于勅使,則答曰,今日午前若晴,則當爲發程,而雨勢如或不止,當留今日云。宴享諸具,先已出送于慕華館,熟設之物,將爲移用於別茶啖,而廚房所用饌物,加備以待之意,敢啓。傳曰,知道。
迎接都監啓曰,卽刻勅使出送差備譯官,傳言于臣曰,今日雨勢,雖未快晴,欲爲發程,而第念主上,冒雨擧動,事體未安,故姑爲仍留,明日則雨雖未霽,定爲發行云。別入雌牛及別茶啖,今將入給之意,敢啓。傳曰,知道。
迎接都監啓曰,勅使明日將爲發程,更出軍令,初吹平明,二吹辰初,三吹辰末矣,敢啓。傳曰,泥路尙濕,差晩發行之意,措辭言之。
迎接都監啓曰,云云事,傳敎矣。以下敎意,措辭言之,則勅使等答曰,今日仍留,專爲主上,泥路擧動未安而然也。明日發程時,初吹則以前時仍存,而二吹則辰末,三吹退以巳末矣,敢啓。傳曰,知道。
兵曹口傳政事,副司直吳竣。
戶曹啓曰,今番勅行,非但員役甚多,徵求之事,罔有紀極,本曹所儲各種之物,罄竭無餘,發賣之數,亦爲比上年倍之,故所載卜物,多至三百餘駄。前頭各站之難支,槪可想〈?〉,加以滯雨仍留之故,餞宴諸具,旣備還棄,廚房所入之物,又將加備,其中京市可以貿得者,自本曹拮据以用之於生物,則不得不加定於畿邑。當此站上奔遑之際,許多鷄鮮,勢難及期覓納,莫重宴禮,生事可慮。御床外其他宴床物膳中,可以推移補用者,則與司饔院相議,隨便以處,何如?傳曰,允,以上都監儀軌
正言李俊耉,執義洪處大,掌令李齊輿,持平沈榥就職。
明日郊外餞宴時,出宮正時,巳初三刻,開門差早。
上在昌德宮。停常參·經筵。
兵曹口傳政事,副司直吳竣。
獻納蔡忠元,正言李俊耉就職。
吏曹啓曰,臺諫有闕,政事,取稟。傳曰,明日爲之。
政院啓曰,政事,明日爲之事,命下矣。明日社稷大祭齊戒,明明日方物封裹,何以爲之?敢稟。傳曰,過後爲之。
大駕詣慕華館後,藥房·政院·玉堂問安。答曰,知道。還宮後,藥房·政院·玉堂二品以上·六曹問安。答曰,知道。
右議政沈之源箚子。大槪,臣以庸陋,忝叨不似,不能發一謀,以效涓埃之報,加以賤疾方劇,決無供職之望,亟許遞免,以便公私事。入啓。答曰,省箚具悉。卿其安心,勿辭察職。
府啓,洪宇遠之疏,措語謬妄,引喩無倫,此實國人之所共知,聖明之所洞燭,不必更爲陳列而,此而置之,則誠恐是非之不明,修撰洪宇遠,請命削去仕版。新除授持平南天澤,時在慶尙道安東,請斯速乘馹上來事,下諭。答曰,不允。下諭事,依啓。
傳曰,前大司諫閔應協牌招。以上朝報
迎接都監啓曰,勅使三吹太早之意,使大通官微通于勅使,則答言三吹,則自上動駕,到敦義門,傳語入來後,當爲之云矣,敢啓。傳曰,知道。
迎接都監啓曰,勅使,卽刻館所離發之意,敢啓。傳曰,知道。以上都監儀軌
上在昌德宮。停常參·經筵。
藥房啓曰,昨日遠臨郊外,勞動玉體,伏不審夜來聖候,何如?日氣之陰濕,又如此,臣等不任憂慮,敢來問安。答曰,平安矣。
禮曹啓曰,拜陵吉日,令日官九月內推擇,則十三日·二十日平吉云,此兩日中,以何日定之乎?敢稟。傳曰,日氣似寒,八月晦間改擇日。
大殿,政院·玉堂問安。答曰,知道。
政院啓曰,前大司諫閔應協來詣矣。傳曰,徐必遠供辭如此,誠無別室而果如是乎?以有識之人,必不附下罔上,從實以對事,問啓。又啓曰,徐必遠供辭,果如是乎?問啓事,命下矣。問于閔應協,則自爲書啓,故入之矣。傳曰,知道。送之。
領議政金堉初度呈辭。入啓。傳曰,安心調理。
左議政沈之源初度呈辭。入啓。傳曰,大臣相繼引入,殊非美事,氣象亦甚不佳,卿須體予至意,速出察任,毋使困我也。
參知沈之源上疏。大槪,老母病劇三朔,元氣凘盡,乞遞職名,專以救護事。以大祭齊戒,留政院。
左議政李時白箚子。大槪,病勢深重,乞遞職名事。入啓。答曰,省箚具悉。卿雖有病,神明所扶,宜安心勿辭,況御營提調,非卿莫可?亦宜安心,以副予意。
府前啓,以大祭齊戒姑停。
傳曰,今日南重晦不爲下直,何意耶?事甚無謂,當日內給馬下送。
下直,旌義縣監南重晦。
兵曹,點馬,全羅道許遂,黃海道辛重勔,咸鏡道元相。
禮曹啓曰,卽接式年監試覆試,小學·家禮,考講試官孟世輿牒報,則應講儒生之數,八百餘人,而監試官,至今不差出,尙未開講,以日計之,勢難限內畢講,自曹速爲處置,而招問吏曹書吏,則文臣監察三員內,潘潤沂,則時方行公,而金鼎夏,則憲府未署經,元格則兩司俱未署經云。監察必有兩員,可以分差兩所,而三員之中,兩員不得行公,試日在於初七日,其間僅六日,若未畢講,試日當退,此間事勢,極爲狼狽,令政院急急稟處,何如?傳曰,允。
政院啓曰,以禮曹啓辭,傳曰,允事,命下矣。諫院則三員現存,而憲府則只有掌令一人,不得備員,必須明日內差出,然後可以牌招署經。明日雖是方物封裹,物件不多云,明朝開政差出憲府闕員,似爲宜當。且諫院則速爲署經之意,城上所牌招言送,何如?傳曰,允。
禮曹啓曰,命下矣。令日官更爲推擇,則八月二十九日巳時爲吉云,以此日時知委擧行,何如?傳曰,允。以上朝報郞廳趙台命校正。日記廳郞廳南泰會書。
上在昌德宮。停常參·經筵。
夜五更,黑雲一道如氣,起自西方,直指東方,長竟天,廣尺許,良久乃滅。
伴送使書目,勅行,三十日,坡州止宿事。又書目,本職兼帶,竝令處置事。
兵曹判書元斗杓再度呈辭。加給由。
答兵曹參判沈之漢疏曰,遞差。
刑曹參判趙啓遠,吏曹參判洪命夏初度呈辭。入啓。給由。
政院啓曰,明日常參·經筵,取稟。傳曰,邇來,予多不病而痛矣。無意於是,姑除焉。
右議政沈之源箚子。大槪,昨承聖批,惶恐感激,罔知攸措,賤疾方劇,決難供職,懇乞遞免,以便公私事。答曰,省箚具悉。已諭予意於前,何用多言?卿宜安心勿辭,速出察職。
掌令柳道三啓曰,新除授掌令鄭麟卿,卽臣異姓四寸兄也,法當相避。請命遞斥臣職。答曰,勿辭,退待物論。
掌令鄭麟卿啓曰,臣之庸陋,百不如人,新忝職名,非但不稱,掌令柳道三,卽臣異姓四寸弟也,法當相避,勢難冒居。請命遞斥臣職。答曰,勿辭,退待物論。
府啓,洪宇遠之疏,措語謬妄,引喩無倫,此實國人之所共知,聖明之所洞燭,不必更爲陳列,而此而置之,則誠恐是非之不明,修撰洪宇遠,請命削去仕版。竝引嫌而退。相避之法,在下當遞。請掌令鄭麟卿遞差,柳道三出仕。答曰,不允。處置事,依啓。
副校理李慶徽上疏。大槪,前日同席之僚,尙在罪廢,廉恥所關,決難抗顔冒進,乞賜鐫免臣職事。啓下該曹。
吏曹啓目,粘連伴送事鄭維城辭狀云云。自前儐接之臣,以本曹判書仍帶往還,則今不必控辭,兼帶兩任,亦多僚員,不可以此遞改,而宰臣進退,自下不敢擅便,伏惟上裁,備局·常平等任,各令該局覆啓,何如?啓依回啓施行。
吏曹啓曰,臺諫有闕,政事,取稟。以上朝報
有政。吏批,以趙珩爲兵曹參知,李殷相爲文學,李慶徽爲校理,蔡裕後爲大司憲,鄭麟卿爲掌令,睦行善爲大司諫,金禹錫爲持平。
上在昌德宮。停常參·經筵。
副提學愼天翊,左尹宋時吉初度呈辭。入啓。給由。
下直,嘉山縣監李正英,安州敎授申混。
正言睦來善啓曰,大司諫臣睦行善,卽臣之同姓四寸兄也,法當相避,不可仍冒。請命遞斥臣職。答曰,勿辭,退待物論。
府啓,洪宇遠,請命削去仕版。答曰,如此苟且之事,不必持久,亟停勿煩。
領議政金堉再度呈辭。入啓。傳曰,安心調理。
政院啓曰,守令署經,載在法典,前例雖特命補外,且爲署經矣。卽者嘉山縣監李正英,肅拜後仍爲下直單子捧入,而旣無除署經發送之命,此與南重晦之給馬以送,亦似有異,事係新規,故不得不仰稟。傳曰,其物望,爲弘文應敎者,豈不足爲一縣監乎?署經似涉文具矣。
伴送使書目,勅行,初一日,開城府止宿事。
院啓,正言睦來善,引嫌而退。相避之法,在下應遞,請命遞差。答曰,依啓。
慶尙監司書目,慶州呈,以七月十三日爲始,海水微有赤色,事係變異事。
前大司諫閔應協書啓,臣曾忝諫院時,與同僚鄭基豐,獻納徐必遠,正言姜鎬齊坐於本院,必遠於席上,以持平南天澤論啓之意,發問於臣,臣曰,何謂也?必遠曰,憲職,異於庶官,新通,異於曾經故也,且聞成廟朝丘從直,特除玉堂,其時臺諫論啓,今可論之云。臣答以丘從直之事,吾亦聞之,其時臺諫,論之不得,祖宗朝旣有特除淸望之例,則今者南天澤之特除,未爲不可。況自上試講而簡拔,其爲人,亦合掄選,不必論之云。鄭基豐之意,與臣無異,必遠亦以臣等之言爲然,仍與不論而罷,當日問答,如斯而已。
傳曰,政事,明日爲之。以上朝報
上在昌德宮。停常參·經筵。
下直,忠州營將鄭檝。
傳曰,忠州營將鄭檝,留待引見。
吏曹參判洪命夏,副提學愼天翊再度呈辭。加給由。
兵曹判書元斗杓三度呈辭。入啓。加給由。
京畿監司書目,良才察訪李晶,勅使坐馬,以才劣之馬,入把,至於生事,罷黜事。
右議政沈之源再度呈辭。傳曰,前後之批,不啻縷縷,而長單又來,固辭至此,一何誠意之不孚若是?如此國事憂虞之日,縱不恤寡昧,獨不念宗社乎?卿何必欲循例規,曠日持久乎?左相獨立,今日之坐,亦不來赴,是何景象耶?卿宜深念國事,亟斷來章,速出察職,以副至望。
大司憲蔡裕後啓曰,臣於再昨,與持平金禹錫,行相會禮于直房,署經之後,仍出前啓草。臣曰,同僚有故,日勢亦晩,今日則以此傳啓,明日則柳掌令當出,雖以城上所,例行茶時,而啓草則持平,旣與相會,明可通議以啓云云而罷矣。昨日柳道三,不送于持平,平朝連啓而出,雖緣下吏之不爲明言之致,而似違規例,故昨日臣欲引避,而近於自明,又於今日,不行相會禮,□生鬧端,泯默而坐,反覆思惟,終有所不安於心者。且洪宇遠削版,律輕於罪,而臣不能盡言其是非,臣之無狀,至此著矣。請命遞斥臣職。答曰,勿辭,退待物論。
政院啓曰,今日賓廳坐起日次,而大臣有故,不得爲之之意,敢啓。傳曰,右相命招,仍爲之,可也。
傳曰,大臣·備局堂上引見。
掌令柳道三啓曰,昨承未安之敎,方切悚惕之際,伏見大司憲蔡裕後引避之辭,尤不覺瞿然之至。例於前啓連啓之時,必爲發簡於同僚,以通可否,而未行相會禮,則不敢通簡,其間往復,只憑下吏之口。臣於再昨,適因相避,引嫌不得參相會之列,就職之後,仍察城上之論,旣行茶時,循例傳啓,不料有再昨席上說話,豈可諉下吏之罪,而晏然仍冒乎?請命遞斥臣職。答曰,勿辭,退待物論。
持平金禹錫啓曰,臣於再昨,與長官行相會禮,仍爲署經之後,以前啓所當連啓之意,議于長官,則長官答曰,今日則日勢已晩,姑以此傳啓,明日則吾兩人,旣與相會,持平雖非城上所,通議論啓,似當云,卽以此意,分付下吏而罷矣。昨朝掌令柳道三茶時後,直爲傳啓,臣竊怪其有違規例,卽欲引避,而非但近於自明,只以起鬧爲嫌,泯點而退矣。卽者長官,以此引嫌,臣之所失,小無異同。況洪宇遠削版之律,外議皆以爲輕,而忝叨有日,未卽盡言,臣之不職,甚大矣,何敢仍冒?請命遞斥臣職。答曰,勿辭,退待物論。
黃海監司書目,黃州呈,以去七月二十六日朝,忽作大風,仍爲下雹,大如鳩卵,小如鳥卵,禾穀損傷,變異非常事。
工曹啓曰,陵幸時,本曹六郞廳,各有所管,不可闕一,而山澤司,則專掌船隻及橋梁,而本色新除授佐郞李益亨,時在嘉山任所,交代上來,其勢必在二十日間,本邑事務,極爲可慮。李益亨改差,以在京勤幹人差出,使之察任,何如?傳曰,允。
府啓,竝引嫌而退。席上之分付丁寧,而下吏終不傳言,以致差誤。前啓仍爲連啓,乃是規例,相會之前,不爲發簡,分付說話,僉未得聞,則循例傳啓,勢所固然。辭避曲折,旣與長官,小無異同,則有何所失?俱無可避之嫌,請大司憲蔡裕後,掌令柳道三,持平金禹錫,竝命出仕。前啓,修撰洪宇遠請命削去仕版。答曰,不允。出仕事,依啓。以上朝報
備邊司啓曰,傳曰,今番問安之行,只有方物之目而無表,在瀋陽之規,雖如此,今日則漢人專管,若以無表執言,則事甚不好,日期且迫,令廟堂急急議處事,傳敎矣。當初本司堂上中,或有旣有方物,則不可無表,依古者起候表製送之議,而前於問安時,無文書,故只具禮物單子及禮部咨文,以送之意,啓稟停當矣。今承聖敎,實爲允當,令承文院急急撰出表文,別遣宣傳官,使之追傳於使臣之行,何如?傳曰,允。
大臣·備局堂上引見時,戶曹判書李時昉所啓,節序已秋,京畿量田事,何以爲之?左議政李時白曰,頃於弘濟院見之,姑以其站之民言之,多有饑色,遑遑應役,今又爲量田之擧,未知如何?上曰,畿民方困於站上之役,今年則停寢,更觀後年爲之。
判尹李浣所啓,統營所儲皮穀,多至二十萬餘石,其中二三萬石,運致于安興,以爲本鎭留儲,何如?禮曹判書李厚源曰,不但儲置於安興,分置沿海列邑,有若會付之穀,以爲安興需用,何如?上曰,二三萬石運來,一半,則留儲於安興,一半,〈則〉分置于沿海列邑,可也。李時昉曰,所謂沿海者,竝言京畿·忠淸等道乎?上曰,京畿則安興附近處云耳。卿等退去,料理善處。以上備局謄錄
有政。吏批,以成楚客爲掌令,吳熙胤爲工曹佐郞,沈榥爲正言,兼持平單朴增輝。
引見時,戶曹判書李時昉所啓,連値凶年,國用有縮而無嬴,常以爲悶。以今年致敗稅船言之,所失已至數千餘石,前頭經用,誠可慮也。上曰,稅船事,誠可痛也。頃日恤典擧行者,今則生存云,尤可駭也。不爲及期載運,以致敗船之守令,不可推考而止,隨現罷黜,可也。出朝報
上在昌德宮。停常參·經筵。
夜四更,流星出密雲中,入坤方天際,狀如甁,尾長五六尺許,色赤光照地。
領議政金堉三度呈辭。入啓。傳曰,安心調理。
副提學愼天翊三度呈辭。遞差。
左尹宋時吉再度呈辭。給由。
伴送使書目,勅行,初一日,平山止宿事。
禮曹,章陵親行,以九月十三日退行事。榻前定奪。
兵曹判書元斗杓上疏。大槪,病重乞遞事。入啓。答曰,省疏具悉卿懇。卿其安心勿辭,從速察職。
府啓,頃年自上處變之至德,簡冊之所未有,臣民之所共服,而修撰洪宇遠,以經幄之臣,遽陳無倫之疏,辭意俱極悖妄,有臣子所不忍言者,是非將至眩亂,不可不痛加斥絶。請洪宇遠削奪官爵,門外黜送。答曰,不允。以上朝報
備邊司啓曰,今月初三日大臣·備局堂上引見時,判尹李浣所啓,統營所儲皮穀,多至二十萬餘石,其中二三萬石,運致于安興以爲本鎭留儲,何如?禮曹判書李厚源曰,不但儲置於安興,分置沿海列邑,有若會付之穀,以爲安興需用,何如?上曰,二三萬石運來,一半,則留儲於安興,一半,〈則〉分置于沿海列邑,可也。戶曹判書李時昉曰,所謂沿海者,竝言京畿·忠淸道乎?上曰,京畿則安興附近處云耳。卿等退去,料理善處事,傳敎矣。近來史官之記注,非但無頭無尾,多有失其本旨之事,誠爲未安。其日安興儲糧事,論難之際,判尹李浣,以統營所儲皮穀,多至二十餘萬石,雖限以十萬石取用,不至多損於本營,分置野邑,不如留儲於沿海各邑,以此穀取來,儲置安興之意,啓達,而禮曹判書李厚源,戶曹判書李時昉等,或以分置附近海邑,或以船運難便等說,陳達,有何料理善處之敎矣。安興儲糧,不但無他出處,李浣所啓,亦有深慮,野邑所在之穀,使之次次隨便移運於海邊,而沿海所在之穀,則除出三萬六千石,以六千石爲船價,三萬石內一萬石,則留置安興,二萬石則分置於京畿·忠淸沿海各邑,似爲便益,船格則不可竝責於本營,當令本道監司,分定各邑,而第未知當以兩南中,何道所儲穀物上送,爲先行會,統臣啓聞後,更爲稟處,何如?傳曰,依啓。備局謄錄
瀋陽皇帝問安使麟平大君,書狀官沈世鼎,下直出去。
上在昌德宮。停常參·經筵。
吏曹參判洪命夏三度呈辭。入啓。加給由。
判決事沈澤初度呈辭。入啓。給由。
伴送使書目,勅行,初三日,瑞興止宿事。
以金炫文爲事變假注書。
右議政沈之源三度呈辭。入啓。傳曰,安心調理。
府前啓,洪宇遠,請命削奪官爵門外黜送。答曰,不允。
刑曹判書南銑上疏。大槪,自本月初一日,眩症危劇,累呈長單,以一司兩呈,見却於政院,不得已冒萬死乞遞本職,及兼帶知春秋·賓客·摠管等任,以便公私事。答曰,省疏具悉至懇。卿其勿辭,調理察職。仍傳曰,遣內醫看病。以上朝報
備邊司啓曰,今見咸鏡監司狀啓,北道形勢,似當趁卽變通,而事係重大,待領右相出仕後,相議稟處,何如?答曰,允。
備邊司又啓曰,戶曹啓辭,發賣物種及市民落本之數,別單書啓,而大槪今番勅行員役,比上年有加,故兩色紙地,及樻枝三等物,發賣之數,如是之多,以此市民等落本,有倍於上年矣。近來數三勅行,不爲如前取資於各道監兵營,或以籍沒物貨,或以本曹所儲,推移完給,而及至今日,本曹餘儲已盡,前頭勅行,亦將重疊,發賣多少,有難揣度,若不豫爲料理,必有臨時窘急之患。依辛卯年例,各道監·兵·水營物力有裕處,以其所儲米布,使之隨力添助,似當,令廟堂參考前例,商量以處,何如?傳曰,允事,傳敎矣。國家本無宿儲,而策應之煩,日甚一日,更無辦出之路,則輒必求助各營,各營物力,亦必難支,而該曹事勢,萬分可慮。雖似苟且,不可無添助之擧,就各道擇其物力稍裕,兩南監兵營及統制使處,以其所儲米布,依辛卯年例,隨力上送,以補不足之意行會,何如?傳曰,依啓。以上備局謄錄
上在昌德宮。停常參·經筵。
夜一更,流星出天棓星下,入乾方天際,狀如拳,尾長三四尺許,色赤。自二更至五更,有霧氣。
領議政金堉四度呈辭。入啓。傳曰,安心調理。
伴送使書目,勅行,初四日,鳳山止宿事。
戶曹啓目,粘連慶尙監司狀啓云云。星州等田稅,未及輸納,違拒事目,善山·星州兩邑守令,及差使員梁山郡守,依事目罷黜,地方官金海·固城守令,亦爲推考,各船沙格,各別跟捕,不騎船監色等,嚴刑啓聞之意,回移,何如?啓依回啓施行。今後漕船未及期發送守令等,論以奪告身之律,以此定式擧行。
左尹宋時吉三度呈辭。遞差。
明日監試覆試,一所試官,蔡裕後·李一相,參試官,成夏明·鄭麟卿·鄭植,二所試官,申翊全·金益熙,參試官,朴承休·李殷相·李垕落點。
禮曹啓曰,來九月十三日章陵親幸事,啓下矣。其日,以甲午式年文·武科講經覆試也,以同月十七日,改付標退行,何如?傳曰,知道。
兵曹判書元斗杓上疏。大槪,再申前懇,冀蒙恩遞事。答曰,省疏具悉至懇。此何時而卿之固辭至此耶?所帶重在,俱不可一日暫曠,勿爲控辭,從速察職。
院啓,修撰洪宇遠之疏,辭意悖妄,不一而足,人臣告君之義,豈容如是?此實國人之所共駭,公議之所共憤也。頃年聖上處變之道,至矣盡矣,可以有辭於後世,非人臣所敢容議,而宇遠乃敢妄論,遣辭下語,節節無謂,豈非可怪之甚者乎?此而不治,則將無以定國是而服人心也。重論之發已久,而宇遠尙帶職名,寧有是理哉?請修撰洪宇遠,削奪官爵,門外黜送。答曰,不允。
府啓,修撰洪宇遠,以經幄之臣,不思聖上處變之至意,敢陳無倫之疏,引喩辭語,俱極悖妄,有非臣子所可忍言,所可忍聞,尙今容貸,實出於天地包荒之量,而國是不可不明,物情愈久愈激。請勿留難,亟命削奪官爵,門外黜送。答曰,不允。
護軍李時楷上疏。大槪,濕瘡復爛,又參試官之望,乞遞職名,以便調治事。答曰,省疏具悉。卿其勿辭,全意調治。
同知金蓍國上疏。大槪,病勢極重,不得趨詣於召牌之下,不勝惶恐,伏地待罪事。答曰,省疏具悉。卿其勿待罪。
司直吳竣上疏。大槪,患偏頭痛,症勢極重,召牌之下,不得趨詣,惶恐待罪事。答曰,省疏具悉。卿其安心勿待罪。
司諫李袗上疏。大槪,本院,亦論修撰洪宇遠事,有應避之嫌,而病不得出避,冒死陳懇乞遞事。答曰,省疏具悉。爾其勿辭,調理察職。
吏曹啓曰,守令有闕,政事,取稟。以上朝報
上在昌德宮。停常參·經筵。
自昧爽至辰時,有霧氣。
下直,順天營將白弘性。
傳曰,順天營將白弘性,留待引見。
正言李俊耉上疏。大槪,乞蒙恩遞,往掃父母墳,仍改莎土事。答曰,給由。
右議政沈之源四度呈辭。入啓。傳曰,遣承旨敦諭。
刑曹參判趙啓遠,判決事沈澤再度呈辭。加給由。
奉敎李敏敍初度呈辭。入啓。給由。
傳曰,政事,明日爲之。
院前啓,修撰洪宇遠,請削去仕版。答曰,不允。
同副承旨徐祥履書啓,臣承命往諭于右議政沈之源,則以爲臣以庸陋,猥忝重任,人器不稱,若蚊負山,慙懼俱極,措躬無地。加以賤疾,出於積傷之餘,日漸苦劇,伏枕呻痛,曠職已久,方竢譴罰之加,不意玆者,至於遣承旨敦諭,臣惶恐感激,不知所達云矣。傳曰,知道。
戶曹啓目,粘連金海府使,不可推考而止,別樣論罪,則似當罷職,上裁,何如?啓依啓。
府前啓,修撰洪宇遠,請勿留難,亟命削奪官爵,門外黜送。答曰,不允。以上朝報
工曹啓曰,陵幸時過涉船隻,發遣郞廳,搜覓于水上水下,則東西江商賈之船,皆已發去,現存合用之船,未滿百艘,而司饔院漁夫船及諸宮家·諸上司船隻,爲三之二。若除此數,無以成形,而或不無憑藉上司之威,侵責下吏,移文請減之弊,陵幸之前,則姑許近地往來行販,而及期回迫,沒數逢點,毋得頉下事,捧承傳施行,何如?傳曰,允。備局謄錄
都摠府啓曰,入直軍士,中日習射事,限勅使廻還間,啓請姑停矣。今則勅使廻還已久,今日爲始,中日習射,請出標信。傳曰,允。摠府謄錄
返送使書目,勅行,初五日,黃州止宿事。
上在昌德宮。停常參·經筵。
下直,公州營將朴希閔。
傳曰,公州營將朴希閔,留待引見。
司諫李袗,左承旨南老星初度呈辭。入啓。給由。
吏曹啓曰,今八月初十日,行文宣王釋奠祭,祭官·執事,當以文官差定,而監試覆試兩所試官·差備官,及各司公頉老病人計除之外,無故者甚少,許多執事,萬無塡差之路。不得已常時不爲差祭之員,及蔭官中生進人員,依前例通融塡差之意,敢啓。傳曰,知道。
刑曹參判趙啓遠三度呈辭。入啓。只遞本職。
府啓,修撰洪宇遠,請勿留難,亟命削奪官爵,門外黜送。答曰,不允。
兵曹判書元斗杓上疏。大槪,罄竭迫蹙之懇,冀蒙鐫改事。答曰,省疏具悉至懇。已悉予意於前後之批,卿其毋庸固辭,速出察職。
院啓,臣等以洪宇遠事,連日論列,而未蒙允兪,臣等竊未知聖意之所在也。宇遠之疏,辭意悖妄,不一而足,臣子分義,豈容如是?此實國人之所共駭,公議之所共憤也。宇遠身在論思之地,異於草野之人,非不知朝家處變之道,無一毫未盡底事,而乃敢如是妄論,肆然無忌,遣辭下語,節節無謂,豈非可怪之甚者乎?此而不治,則將無以定國是而服人心也,兩司交章,今已有日,而天聽邈然,物情愈激。請勿留難,亟命削奪官爵,門外黜送。答曰,不允。
右議政沈之源箚子。大槪,冒死籲呼,未蒙恩遞,至於近侍臨諭,撫躬揣分,感涕自零,只緣賤疾苦劇,決無供職之望,懇乞遞免,以便公私事。答曰,覽卿巽辭,予用缺然,無以爲諭。此何時而卿之固辭至此耶?時事孔艱,鼎席殆空,殊非國家之福也。惟卿體予至意,亟斷來章,速出論道,以副如渴之望。
傳曰,明日晝講爲之。
伴送事書目,勅行,初六日,中和止宿事。
校理吳挺垣上疏。大槪,病勢日漸危劇,召牌之下,僅到闕門之外,冒萬死陳章乞遞事。答曰,省疏具悉。爾其勿辭,調理察職。
正言李俊耉啓曰,司諫洪處大,卽臣之婚家也,法當相避,不可仍冒,請命遞斥臣職。答曰,勿辭,退待物論。
傳曰,來月念間,當爲春塘臺觀武才,言于本兵,勿出朝報。
傳曰,金海府使李沂,到任屬耳,不可無可恕之道,今姑特爲分揀,勿罷,以責其擢用之效。
傳曰,前日出來禮部尙書洛觀處,別贈之物,靈豐君之行,入送事,定奪矣。靈豐君之行,似遠,大君之行,先去,令戶曹依前定奪,物目卽爲收拾,別定該曹伶俐色吏,罔夜前去,傳付于大君之行,而其行若渡江,則未入柵門之前,追傳亦可也,以此明白趁卽分付。
備邊司啓曰,曾因平安監司狀啓,從容作行,到灣上,更探的報,前進之意,覆啓行會矣。今觀問安使狀啓,皇帝之行,猝至瀋陽,則雖兼程疾馳,未及期限,故仍爲催行前進云,其間事勢,似或然矣。以依狀啓施行回移,而第通于勅使,懇請路引文字,而終不肯許云,而雖更請,其爲許送,恐難可必,然成不成間,移文伴臣,使之周旋於勅使,如或動聽,使平安監司,分付義州,擇定伶俐人,急速入送,何如?傳曰,允。
戶曹啓曰,以本曹禮部尙書別送禮物磨鍊單子,傳曰,此數似爲略少,斟酌加磨鍊送之事,傳敎矣。今此別贈之物,前日別單啓下後,卽爲措備以待,而發送日期急迫,此外他物種,則勢未及措辦,霜華紙,參酌加數,大樻枝三·銀煙竹,亦爲加磨鍊別單付標以入,依聖敎別定色吏,以撥便,罔夜傳付於問安使之行,何如?傳曰,知道。依此付標爲之,可也。備局謄錄
宣惠廳啓曰,卽接沔川·唐津兩邑所報,則今年春操,兩邑竝定,戰船致敗時,許多沙格渰死之外,軍器·雜物,沒數漂失,上年纔經改槊之餘,又遭改造之役,兩邑所儲大同餘米,已爲盡用,體船新造,及軍器改備容入之價,以米計之,幾至六百餘石。今方拮据措備,而其中大砲·鐵甲等物,尤難猝備云。大砲則銅鐵三千餘斤,取用於東萊事,已爲定奪,而當此風高之日,定送船隻,其勢未易,行會于慶尙道·忠淸道,及時駄運,令水營監蕫鑄成,且鐵甲造作工匠,非殘邑所可辦得,鐵物諸具,以價磨鍊,亦爲輸送水營,以其營下工匠,各別精造以給,何如?傳曰,允。惠廳謄錄
有政。以李袗爲校理,李後山爲星州牧使,金鳴遠爲梁山郡守,姜鎬爲兵曹正郞,徐擇履爲善山府使,鄭麟卿爲弼善,金汝鈺爲刑曹參判,李一相爲兵曹參判,宋明奎爲延曙察訪,沈之漢爲戶曹參議,李河爲典籍,崔尙崙爲典籍,李敏敍爲兼說書,申埈爲左尹,李後陽爲司藝,李元圭爲直講,黃益淸爲直講,趙聖達爲良才察訪,洪處大爲司諫,洪柱天爲廣興副奉事,金壽恒爲兼司書,趙珩爲承旨,校書博士單洪聖龜,正字單金命說,右副承旨李行進右尹除授。
上在昌德宮。停常參·經筵。
校理李袗,牌不進,依承傳罷職。
右承旨南老星,吏曹參議鄭知和,奉敎李敏敍再度呈辭。入啓。加給由。
判決事沈澤三度呈辭。入啓。遞差。
領議政金堉五度呈辭。入啓。傳曰,安心調理。
右議政沈之源五度呈辭。入啓。傳曰,安心調理。
監試覆試二所應辦官,以試官意啓曰,今日課次列字軸之際,賦辭一幅,以草書更考出之後,見其紙頭,則不書字標,又不割封,而計出本幅元數,此幅又剩。是雖紛沓倉卒之時,不能覺察之致,莫重國試,有此差誤,當該差備官等,請推考。其試券則已在落幅之中,置之之意,敢啓。傳曰,知道。當該差備譯官等,竝拿推。
忠淸監司書目,臣病勢危劇,乞遞職名事。啓。傳曰,勿辭調理察職事,回諭。
禁府,試所差備官李三俊·鄭期泰·曺挺宇拿囚。啓。
院啓,請修撰洪宇遠,削奪官爵,門外黜送。正言李俊耉,引嫌而退。相避之法,在下應遞,請正言李俊耉遞差。答曰,不允。遞差事,依啓。
伴送使書目,勅使三員,又爲出來事。
前右副承旨李行進上疏。大槪,敢陳危懇,請還收加資之命事。答曰,省疏具悉卿懇。大臣之薦,殊非偶然,勿爲控辭,從速出仕。
伴送使書目,勅行,初七日,平壤止宿事。
政院啓曰,經筵官,有故不得開筵,則事極未安。吳竣·李時楷,牌招入侍,何如?傳曰,不必牌招,明日爲政,差出開筵,可也。
傳曰,明日晝講爲之。
護軍李時楷上疏。大槪,因筵臣有故,不得開筵,不勝惶恐,臣所帶經筵,爲先遞免事。答曰,省疏具悉。卿其勿辭,調理察職。
大司諫睦行善上疏。大槪,乞遞職名,歸省父母墳,依法典焚黃後,仍爲加土事。留政院。
府前啓,修撰洪宇遠,請勿留難,亟命削奪官爵,門外黜送。司宰主簿平發聖,以仕滿相換,而爲人庸劣,不似衣冠之人,請命汰去。答曰,不允。
政院啓曰,今日晝講事,命下矣。卽刻弘文館下吏來言,知經筵·同知經筵官,見存只四員,而知經筵李厚源,以釋奠祭獻官,齋所進去,同知經筵鄭維城,伴送使西下,知經筵吳竣,病勢頗重,決難入侍,同知經筵李時楷,示以足瘡,不能運步云。吳竣·李時楷,雖有病患,一番中疾,豈皆不能入參?以此不得開筵,事極爲未安。且經筵官有二窠闕,而該曹至今不爲差出,致有如此苟簡之事,該曹所爲,亦甚未安。知經筵吳竣,同知經筵李時楷,吏曹當該堂上,請竝命推考。傳曰,允。
司直吳竣上疏。大槪,病勢極重,不能起動,晝講命下之後,以致政院啓辭,惶恐罔措,亟罷臣職事。答曰,省疏具悉。卿其勿辭,調理察職。以上朝報
以專經文臣望筒,傳曰,今後則落點外,只啓下之時,則勿爲入侍。且書啓時,只時存者,書啓,凡有頉者,勿爲書啓,亦勿爲盛入,可也。
引見兵曹判書元斗杓時,斗杓所啓,曾見沈棇,則李曼爲慶尙監司時,本道舟師防軍及射夫改分軍時,沈棇以本道守令,爲差員,專掌分軍,而在前則防軍只九番矣,添作十番,每年九番,則輪回分防,一番則爲剩軍收布,其意蓋出於輪回分番,以爲次次替番,俾免夏月冬朔恒定之苦也。剩軍不防收布,每年二百餘同,不防射夫收布,亦二三百同,而監司次知,除用於各處戰船改造槊之役,其餘留在云。此軍依平安道江邊除防軍收布例,先捧成冊,知其收布之數,或題給於三南營將,用於軍兵賞格及鉛鐵貿易之價,似當。且百餘同,爲先取來,分給營將,何如?上曰,依所啓斷定爲之,可也。惠廳謄錄
上謂元斗杓曰,頃日慶尙監司狀啓中,束伍軍奉足事,何如?斗杓曰,御營軍有奉足,而使軍兵自爲充定,故幾盡充定云。束伍奉足,亦於公私賤中,許令充定,常時則補其資裝,疾病則助其耕作,事極便當矣。上曰,別無備局等待之事,斷定行之,使權堣,自一道始爲之,而權堣,苽期已迫,仍任,可也。斗杓曰,限今年仍任乎?上曰,勿言期限,束伍奉足充定事,完畢間仍任。
備邊司啓曰,觀此問安使狀啓,則勅使三員,又爲出來,雖未知所管何事,而接應等事,萬分悶慮,大君進退,實爲狼狽。然未聞皇帝動止的報之前,勢難輕返,義州探問之人,已送於鳳城,且計其勅使起馬後日字,則今望間當到鳳城,更令平監·義尹,連續探問的報,飛報同行所在處,以爲進退之地,而其前則前進平壞,姑爲留待之意,回移,何如?答曰,以此速爲知會。
備邊司又啓曰,直接忠淸兵使粘報,沔川·唐津兩邑所報,則今春水操時,敗船所失火器,以兵營革罷戰船所用,地字·玄字·百字銃及子炮等物,竝請移給云。兵營戰船,革罷已久,則今無用處,東萊銅鐵輸致之事,亦有民弊,以此火器移給唐·沔戰船,而此外應鑄未準火器銅鐵,則計其容入之數,使之取用於東萊,何如?答曰,允。
備邊司又啓曰,卽接伴送使狀啓,則勅使三員,七月二十二日,自北京起馬,牌文已爲出來云,計其日字,今望後念前,當到我境,接應諸事,誠爲急迫。回還勅使渡灣,來勅繼至,則儐臣一行員役頗多,一路夫馬,亦甚可慮,以伴送使鄭維城,送彼還此而來,事甚便當。但彼此之行,相値灣上,似難豫知,遠接使及館伴,令該曹速差出,何如?答曰,依啓。遠接使則在前亦有如此之規,雖相値,自當與勅使相議,從便好樣處置,不必別爲差出,令鄭維城仍爲迎來,可也。
備邊司又啓曰,因禮曹啓辭,奏請使,待問安使入往,知其回還遲速後,進退似當事,允下矣。奏請之行,若在於十月間,則兼差節使,事甚便當,而問安使回還遲速,似難豫知,且一行兼差六起,亦似未妥。今番勅使之後,亦當有謝恩之行,節使,令該曹趁卽差出,使之治行,徐觀前頭事勢,稟處,何如?答曰,允。
政院啓曰,以備邊司遠接使差出事草記,不必別爲差出,令鄭維城仍爲迎來,可也事,命下矣。以此意伴送使處,下諭,何如?傳曰,依啓。回還之時,伴送使,則使之他人差送,可也。
政院又啓曰,新·舊勅行,將相値義州境上云。自義州至平壤,四處餞慰使,及中路問安承旨,使之留待,仍行新勅使迎慰之任,庶可除夫馬·廚傳一分之弊,此意撥上下諭,御帖及名帖,則別定禁軍,追後給馬下送,何如?傳曰,允。
政院又啓曰,平安監司狀啓,陪侍人推問遲緩曲折,則以撥馬不好,不得作速馳來爲辭,原其情狀,極爲過甚。令攸司推治,何如?傳曰,允。以上備局謄錄
牌文,欽差正使阿思哈尼哈番額,副使內院學士奚,三使吏部啓心卽坑,爲頒沿事,照得本部奉命前往朝鮮頒詔,的於七月二十二日辰時,自會同館起馬,所由應用夫馬,合先遣牌知會,爲此牌仰經過府·州·縣·衛所驛遞等衙門,伺候迎替,護送詔書,毋得臨時遲誤,未便須至牌者。計開,詔書一擡,御仗一對,欽差牌一面,龍旗一對,回避牌二面,肅靜牌二面,大傘二柄,帽帶盒三件,衣櫃三擡,令旗十六杆,一等大通官二員,二等通官三員,一等官八員,二等官八員,跟隨人役十七名,右牌仰沿途經過府·州·縣·衛所·驛遞等衙門官吏,準此。順治十一年七月十二日辰時,遣將行由會同館,遞至朝鮮回激。迎接都監儀軌
上在昌德宮。停常參,只晝講。
巳時,太白見於未地。
晝講入侍,知事李厚源,特進官李時昉,參贊官金佐明,檢討官南龍翼·睦兼善,假注書趙相漢,記事官李之翼·李堥。講詩傳鄭一之七,自鄭邑名,止將仲子三章章八句。
大司諫睦行善留院上疏。答曰,省疏具悉。爾其勿辭,從速往來。
下直,慶州營將洪舜民。傳曰,留待引見。
右承旨南老星三度呈辭。入啓。遞差。
奉敎李敏敍三度呈辭。遞差。
輔德李梓上疏。大槪,冒萬死乞遞,歸救母病事。入啓。答曰,省疏具悉。爾其勿辭,下去救護。
吏曹,迎接都監提調李時昉,館伴南銑,郞廳成夏明·孟世衡·姜琠·金堯欽·閔光熽·鄭榮漢·許舒·吳熙胤。
府前啓,洪宇遠,請勿留難,亟命削奪官爵,門外黜送。司宰主簿平發聖,請命汰去。答曰,不允。汰去事,依啓。
院啓,請洪宇遠削奪官爵,門外黜送。答曰,不允。
傳曰,明日晝講爲之。
右議政沈之源六度呈辭。入啓。傳曰,安心調理。
藥房副提調尹絳啓曰,臣伏見上有近來脚部有濕瘡,爬癢甚苦,自前藥治無效,趁此未涼之前,欲於城中有椒井處,沈洗治療,未知如何?問于諸醫以啓之敎,不勝憂慮,敢此問安。臣與提調臣李厚源,來會藥房,招集諸醫之際,晝講時,至李厚源遽卽入侍,待其罷出,方可謀啓,而脚部某處生瘡,瘡處大小,詳細下敎,然後議其沈洗當否,似無未盡之事,竝此仰稟。答曰,知道。言于提調矣。
校理趙龜錫上疏。大槪,召牌之下,不得不來肅新命,而母病方在危劇之中,冒死陳情,乞遞職名,俾得專意救護事。答曰,省疏具悉。爾其勿辭。
領議政金堉箚子。大槪,請鐫削職名,內局都提調爲先遞改事。入啓。答曰,省箚具悉。卿其安心勿辭。
藥房再啓曰,臣等以卽者下敎之意,與柳後聖及諸御醫等商議,則皆以爲凡治濕瘡,宜於溫井,而不宜於椒井。且風人俗椒,例於七月望前爲之,今則時序已晩,日氣頗冷,此時若以玉體浸洗於冷冽之水,則傷寒極可畏,不如以藥水浸洗瘡處爲當云。如非萬全治療之方,則不可輕試於至尊之地,況自上曾於春秋寒冷之時,或有感冒惡寒之候,保攝之方,尤當致謹。不但諸醫所見如彼,臣等區區憂慮,亦無所不至,敢啓。答曰,所言雖如此,以此見效者頗多,此則何耶?一二番洗脚,與沐浴有異,何如是過慮耶?然則神效之藥,問啓。
同副承旨閔光勳上疏。大槪,冒死陳懇,乞遞職名事。傳曰,還出給。
藥房三啓曰,臣等以下敎之意,更議於諸御醫,皆以爲當此日氣涼冷之節,沈洗椒井,必有傷寒之患,以此過慮,寧欲以藥水浸洗,而至於卽見其效,亦所難必。凡人傷寒,例由足入,不可以足部沈水,至於瘡處淋洗,則似爲無妨云,敢啓。答曰,知道。令該曹趁卽擧行。以上朝報
光州生員朴善彬等上疏。答曰,省疏具悉。疏辭,當令該曹議處。
備邊司啓曰,觀此平安監司狀啓,則新來勅行入把驛馬,加責咸鏡道,則勢必難支,以前來之馬,仍爲入把,果爲便當。依狀啓施行,且四處餞慰使,及中路問安承旨,則昨因政院啓辭,使之留待,仍行迎慰之任,旣已分付於撥便,以此意回移,何如?傳曰,允。備局謄錄
慶州營將洪舜民引見時,舜民所啓,各官束伍,皆是農民,今雖習放火砲,而數十放之前,難責其成材,火藥·鉛丸,專無出處,前後兵使,別備火藥·鉛丸,爲先除出,以給束伍習放之用,何如?上曰,言于該曹。
兵曹啓曰,因慶州營將洪舜民所啓,言于該曹事,傳敎矣。各營軍兵習放藥丸,則姑先以各邑年例月課除出,用下會減,而此後所用,慶尙道別造焰焇一萬四千斤內,一萬斤,則移置於他處,其餘四千斤,則從當分給道內各營,全羅·忠淸兩道,則今方別造焰焇,各道監司·守令,竝皆盡力繼用,而鉛鐵則朝家今方料理,兵營別備藥丸,不必先用。以此知會各道,何如?傳曰,允。以上惠廳謄錄
有政。吏批,以李齊衡爲司僕正,洪有一爲司宰主簿,愼天翊爲副提學,南銑爲知經筵,閔光勳爲承旨,安後稷爲正言,趙龜錫爲校理,安獻徵爲判決事,金益熙爲同知經筵,閔應協爲兵曹參議。
上在昌德宮。停常參·經筵。
下直,良才察訪趙聖達。
大殿,政院·玉堂問安。答曰,知道。
藥房啓曰,伏未審夜來聖候,何如?昨日伏承濕瘡甚苦之敎,臣等不任憂慮,敢來問安。且治療之方,宜無所不盡,雖以椒水淋洗,而進御之劑,浸洗之藥,亦不可不議,竝此仰稟。答曰,更觀處之,姑徐。
政院啓曰,今日罪人處絞,視事頉稟。傳曰,知道。又啓曰,來十五日,儒生殿講日次,敢稟。傳曰,爲之。
領議政金堉六度呈辭。傳曰,安心調理。
右議政沈之源七度呈辭。傳曰,遣承旨敦諭。
傳曰,明日晝講爲之。
吏曹參議鄭知和三度呈辭。入啓。遞差。
府前啓,洪宇遠,請勿留難,亟命削奪官爵,門外黜送。答曰,不允。
院前啓,洪宇遠,請勿留難,亟命削奪官爵,門外黜送。答曰,不允。
禮曹啓曰,以藥房啓辭,令該曹趁卽擧行事,命下矣。城中無椒井,仁慶宮內所有之水,曾前已試,以此處爲之修掃等事,必自政院,分付該司。吉日則卽令日官推擇,十二日午時平吉,十七日巳時稍平,十八日午時極吉,自十三至十六四日,則皆有拘忌云。此三日中,以何日定之乎?敢稟。傳曰,知道。十七日爲之,而每間二日三度乃已。
刑曹,懷德色吏金是重,全家定配,亡命逃匿罪,唐古介行刑。啓。
弘文館啓曰,新除授副提學愼天翊,時在京畿坡州地,請斯速乘馹上來事,下諭。傳曰,允。
同副承旨閔光勳書啓,臣承命往諭于議政府右議政沈之源,則以爲瀝血籲天,辭意已竭,而微誠未格,兪音尙靳,至於再遣近侍,諭以溫旨,此誠曠世異數,有非微臣所敢承當,伏地惶恐,不知所達云矣。傳曰,知道。以上朝報
備邊司啓曰,本司武郞廳宣傳官權㬢,奔走勤仕,已滿十五朔,依例六品遷轉,或守令除授事,捧承傳施行,何如?傳曰,允。備局謄錄
上在昌德宮。停常參·經筵。
伴送使書目,勅行,初九日,順安止宿事。
政院啓曰,明日,乃檜山府夫人私忌日也,何以視事取稟耶事,傳敎矣。忘却不能致察,循例啓稟,極爲惶恐,明日·明明日經筵頉稟之意,敢啓。傳曰,知道。
右議政沈之源箚子。大槪,更申前懇,冀蒙恩遞事。答曰,省箚具悉至懇。卿之固辭,一何至此,是予之誠意淺薄而然耶?靦然殊甚,目今客使又至,民生之困悴,國事之艱虞,有難形言,卿何忍此而不出耶?縱不恤寡昧,獨不念國事乎?卿其速出論道,以副至望。
院前啓,洪宇遠,請勿留難,亟命削奪官爵,門外黜送。答曰,不允。
府前啓,洪宇遠,請勿留難,亟命削奪官爵,門外黜送。答曰,不允。
覆試出榜詣闕。以上朝報
上在昌德宮。停常參·經筵。
午時,白雲一道如氣起自坤方,直指艮方天中,長十餘丈,廣尺許,良久乃滅。
酉時,日暈兩珥。
京畿監司書目,高陽呈,以副提學愼天翊辭職上疏上送事啓。答曰,省疏具悉爾懇。爾其勿辭,從容調理上來。
領議政金堉七度呈辭。傳曰,安心調理。
院啓,逆趙兇逆,前代所無,罪關宗社,王法罔赦,殿下猶且惻悶,不忍加法,三司伏閤,百僚廷爭,而只令自盡于其家。至於李瀓·潚之名,狼藉於諸賊之招,而必欲保全,置諸近地。聖上處變之道,至矣盡矣,而洪宇遠,諉於應旨,投進妄疏,敢以殛死流竄等語,形諸文字,有若稱冤者然,至如陵土未乾,崇降不祥之說,尤非臣子所忍言所忍聞,而其他措語引喩,節節無倫。自古進言者何限,而未有如宇遠之疏,言辭悖妄,熒惑人聽也,人臣告君之辭,豈敢如是?削黜之請,亦云末減,請勿留難,亟賜一兪。答曰,勿煩。
全羅監司書目,潭陽府使金應祖,以病呈狀,不待處置,經先棄官,罷黜事。以上朝報
本院啓曰,今日賓廳坐起日次,而大臣有故,不得爲之云,敢啓。傳曰,知道。後日爲之。備局謄錄
上在昌德宮。停常參·經筵。
明日殿講時,考官,蔡裕後·李時楷,參試官,曺漢英·李元鎭·閔應協·李殷相落點。
院前啓,洪宇遠事。答曰,不允。
政院啓曰,明日儒生殿講時,何大臣進去乎?敢稟。傳曰,左相進去。
校理趙龜錫上疏。大槪,母病一向危重,更陳危悃,冀蒙恩遞事。答曰,遞差。
府啓,洪宇遠,本非草野之臣,非不知聖上處變之至意,而乃於事過之後,敢以不忍聞不忍言之說,作爲疏章,眩亂是非,熒惑群聽,若有一毫憂國愛君之心,則其忍爲此擧乎?悖妄之罪,決難容貸,削黜之請,亦云末減,請勿留難,亟賜兪音。答曰,不允。
禁府,徐擇履·朴守素拿囚。啓。
伴送使書目,勅使,十一日,安州止宿事。
參考官李元鎭病,代南龍翼改落點。以上朝報
上在昌德宮。停常參·經筵。
伴送使書目,勅行,十六日,嘉山止宿事。
領議政金堉八度呈辭。入啓。傳曰,固辭至此,勉從之意,遣史官傳諭。
政院啓曰,卽者左相來詣直方,送言于臣曰,夜來泄瀉頗重,殿講勢難進參云,何以爲之?敢稟。傳曰,右相代行,遣內醫看病。
左議政李時白箚子。大槪,今日殿講,猝得泄瀉之症,不得進參,惶恐待罪事。答曰,省箚具悉。卿之所患如此,予用慮念,卿其安心,勿待罪。
院前啓,洪宇遠,削奪官爵,門外黜送事。答曰,不允。
司直吳竣初度呈辭。入啓。給由。
備忘記,殿講居首幼學李楷,直赴會試,之次生員張澩,給二分,進士鄭載嵩,幼學文日章,生員任,進士崔渲等,給一分,進士申埰,紙四卷·筆四柄·墨三丁賜給。
府前啓,洪宇遠,削奪官爵,門外黜送事。新啓。司憲府監察潘潤沂,人望素輕,擧措顚妄,殿中之任,全不近似,請命遞差。答曰,不允。遞差事,依啓。以上朝報
義禁府啓曰,今十七日擧動時,世子隨駕節目,該曹旣已啓下,而左右考喧假都事二員差出,何如?傳曰,允。禁府謄錄
禮曹啓曰,今此迎詔勅後,彼若自館所依前例頒詔,赦於外方云,則黃染紙赦詔正書,齎詔官差出等事,恐有臨時顚倒之患,不可不豫備以待。八道·開城府·江華府齎去赦詔官,令各該司依近例差出以待,何如?傳曰,允。迎接都監儀軌
上在昌德宮。停常參·經筵。
自昧爽至卯時,有霧氣。巳時午時,日暈。夜一更至三更,月暈。
藥房啓曰,秋序已晩,日氣漸涼,伏未審聖候,何如?脚部濕瘡加減,亦如何?敢來問安。且椒井擧動,在於明日矣,臣等曾因一口同辭,以足部不可沈水,只於瘡處淋洗之意,敢爲陳達。此非渠等臆說,寒從足入之語,實在於古方之中,臣等忝在保護之地,區區憂慮,宜無所不至,又此申稟。答曰,知道。申言至此,其可忽焉。卿等勿以爲慮。
京畿監司書目,副提學愼天翊辭職上疏上送事。啓。答曰,省疏具悉。所辭至此,今姑允副焉。
政院啓曰,上番史官李之翼,朝者稱以病重,呈辭出去,使之催促入來,則出去之時,落馬重傷,不能運動,勢將闕直。李之翼,請從重推考,姑以兼春秋,入直,何如?傳曰,允。
院前啓,洪宇遠,削奪官爵,門外黜送事。答曰,不允。
判敦寧金堉箚子。大槪,內局都提調辭免事。答曰,省箚具悉。仍帶未爲不可,安心勿辭。以上朝報
傳曰,今下弓矢,惠山僉使尹相殷處,給送。
傳曰,異國傳玩之物,不可率爾製送,更爲三思潤色,可也。且所謂燈籠,似非籠燈之物,其時任義伯狀啓考見,可也。
有政。吏批,以李梣爲潭陽府使,鄭必達爲監察,李楫爲尙衣主簿,趙嗣基爲兵曹佐郞,申湸爲靑松府使,崔蘊爲軍資正,郭之欽爲右通禮,沈澤爲戶曹參議,朴烶爲瓦署別提,朴日省爲宗簿正,李時省爲相禮,李梓爲校理,金興祉爲監察,洪茂績爲右參贊,閔馨男爲知敦寧,學正單金璛,判敦寧單金堉,金士健爲律學敎授,兼春秋四單呂曾齊·朴世模·金以載·吳熙胤。
明日仁慶宮椒井出宮正時,辰正一刻。
上在昌德宮。停常參·經筵。
自昧爽至酉時,日暈。夜一更,月暈,電光。二更三更,月暈。四更五更,雷動電光。
椒井擧動相値,視事頉稟。
伴送事書目,勅行,十四日,宣川止宿事。
弘文館啓曰,新除授校理李梓,時在京畿積城地,經筵入番事緊,請斯送乘馹上來事,下諭。傳曰,依啓姑勿乘馹,可也。
以權大載爲假注書。
大駕詣仁慶宮後,大殿·東宮,藥房·政院·玉堂問安。答曰,知道。
大殿,椒井後,藥房·政院·玉堂·二品以上·六曹·兩司長官問安。答曰,知道。還宮後,藥房·政院·玉堂·二品以上·六曹·兩司長官問安。答曰,知道。
義州府尹書目,三勅一行,十四日,通遠堡,當爲止宿事。
東宮,政院·玉堂問安。答曰,知道。
左議政箚子。大槪,前患寒熱交侵之症,尙未差復,今日擧動,不得趁參於陪衛之列,惶恐待罪事。答曰,省箚具悉。卿其安心調理,勿以爲慮,亦勿待罪。
府啓,臣等之論洪宇遠,今已半月,而聖批每以不允二字,爲牢拒之地,臣等竊不勝悶鬱焉。宇遠本非草野之臣,非不知聖上處置之至意,而乃於事過之後,敢以不忍言不忍聞之說,作爲疏章,顚倒是非,眩惑瞻聽。其悖妄無倫之狀,輿情所共憤,而尙今晏然帶職,尤極痛駭。削黜之請,亦云末減,請勿留難,亟賜兪音。答曰,不允。
院啓,臣等以洪宇遠事,備盡論列,而天聽邈然,臣等竊惑焉。宇遠之疏,辭意悖妄,不一而足,措語引喩,節節無倫。自古進言者何限,而未有如宇遠之疏,胡亂顚倒,眩惑聽聞者也。臣等之只請削黜者,欲仰體聖上包荒寬大之德,而浹旬相持,宇遠之職名猶在,輿情憤鬱,久而猶激。請加三思,亟賜一兪。答曰,不允。
司直吳竣再度呈辭。加給由。以上朝報
上在昌德宮。停常參·經筵。
巳時午時,日暈。夜一更至三更,月暈。
下直,晉州牧使李有溫,機張縣監金贊。
大殿,政院·玉堂問安。答曰,知道。
藥房啓曰,昨臨椒井,勞動玉體,不審夜間聖候,何如?瘡處爬癢之患,淋洗之後,加減,何如?臣等不任憂慮,敢來問安。答曰,知道。時無加減矣。
獻納蔡忠元辭職上疏。答曰,省疏具悉。爾其勿辭,調理察職。
院前啓,洪宇遠,削奪官職,門外黜送事。答曰,不允。
府啓,臣等昨日伏承聖批,又以不允二字,爲牢拒之地,臣等竊不勝悶鬱焉。洪宇遠本非草野之臣,非不知聖上處變之至意,而乃於事過之後,敢以不忍言不忍聞之說,作爲疏章,顚倒是非,眩惑瞻聽。其悖妄無倫之狀,輿情之所共憤,而尙今晏然帶職,尤極痛駭。削黜之請,亦云末減,請勿留難,亟賜兪音。答曰,不允。以上朝報
上在昌德宮。停常參·經筵。
夜二更,月暈。五更,金星與土星合,下霜。
禁府啓目,李廷顯刑問一百四十七次,李圾九十次,盧希遠八十九次,金興祖八十四次不服,加刑。啓依啓。又啓目,李以馨刑問三次不服,加刑。啓除加刑照律。又啓目,宋相衡被囚一朞,受刑十八次,姑從惟輕之典,照律科斷,似或一道,上裁,何如?啓似不可輕易處置,依前刑推得情。
司憲府照本,李之翼稱以病重,呈辭出去,勢將闕直罪,杖八十贖,奪告身三等,私罪。啓。依允。又照本,柳遐少無擧職,狂酗無倫之狀罪,杖一百,告身盡行追奪。啓。依允。又照本,江原都事權摶,去七月朔進上,生銀口魚,色惡生蟲罪,杖八十贖,奪告身三等。啓。依允。
掌令柳道三上疏。大槪,辭章見阻,未能暴悶迫之情,病勢危篤,不得參陪從之列,而詣闕請罪,無以自力,强疾陳疏,亦且差遲。乞賜鐫免,以正臣罪事。入啓。答曰,省疏具悉。爾其勿辭,調理察職。
府啓,臣等以洪宇遠事,半月論執,上下相持,臣等竊不勝悶鬱之至,宇遠本非草鄙之臣,非不知聖上處變之至意,而乃於事過之後,敢以不忍言不忍聞之說,作爲疏章,顚倒是非,眩惑瞻聽。其悖妄無倫之狀,輿情之共憤,而尙今晏然帶職,尤極痛駭。削黜之請,亦云末減,臣等不得請,則不已,請勿留難,亟賜兪音。答曰,不允。
院前啓,洪宇遠事。新啓,翰注,乃參下極選,一時人望所在,其言行處身,不可不十分謹飭,而近來新進之輩,浮躁相尙,誠可寒心。待敎李之翼,頃於銀臺近密之地,與注書金澄,乘醉詬罵,言辭悖理,凡在瞻聆,莫不驚駭。注書金澄,遽遭醉人之詈辱,雖非自己之失,而其平日持身不謹,致有人言,亦莫非滄浪之自取,不可仍在從班。請待敎李之翼,先罷後推,注書金澄,遞差。答曰,依啓。洪宇遠事,不允。以上朝報
備邊司啓曰,卽接黃海監司牒報,則平安兵使軍官金嗣潤稱名人,騎撥馬到平山石隅站,使撥軍負雨裝,又爲牽馬,撥軍皆是武學,故不從其言,則無數亂打,威力率去云。當此撥路多事之時,濫侵撥軍,縱恣作弊之狀,極爲痛駭,令攸司囚禁重治,以杜後弊,何如?傳曰,依啓。
備邊司又啓曰,陵幸,已定於九月十三日,而勅行,開月旬前當爲入京,客行留館之時,勢難擧動,待其回還,則日氣漸寒,恐妨遠地勞動。且海船·江船,該曹旣已聚泊津頭,當此商賈興販之日,失業可慮,似當預爲定奪,敢此仰稟。傳曰,後日引見時,稟處。備局謄錄
上在昌德宮。停常參·經筵。
傳曰,未及拜陵前,凡朝臣等掃墳呈辭上疏,一切勿許捧入。
傳曰,拜陵擧動,退行明春事,言于該曹。
吏曹啓曰,新除授廣興副奉事洪柱天,以康陵參奉,仕滿,循例陞遷矣。今聞洪柱天,乃本曹正郞金壽恒同生妹夫,法當相避,而其時正郞金壽恒,受由本曹,覲親下鄕,故全未覺察矣,及金壽恒入來之後,始爲聞知,不勝惶恐。廣興副奉事洪柱天,改差,何如?傳曰,允。
備忘記,展謁祖宗陵寢,以伸霜露之感,爲子孫之至情,況玆章陵乎?今春擧動,實合情禮,未有不可之狀,而爲廷臣者,徒懷自便,力言不可,故不欲强拂,遂令退行矣,今値客使,又未果焉,爲子孫之感,無處可伸,其痛爲如何哉?今雖退于來春,來春之無事,亦安可必乎?非但事體有損,自便之習,亦甚可惡,其時主張力請者,査出推考。
政院啓曰,卽以春間陵幸,力請停止人,査出推考事,命下矣。其時日記,欲爲取來相考,則尙不修正,趁未考出,事極未便。前後日記未修正注書,竝爲推考,使之逐日來詣本院,刻期修正,何如?傳曰,依啓。
京畿監司書目,高陽呈,以掌令成楚客病重,上去不得事。啓遞差。
大駕詣仁慶宮後,大殿·東宮,藥房·政院·玉堂問安。答曰,知道。
大殿椒井後,藥房·政院·玉堂·二品以上·六曹·兩司長官問安。答曰,知道。
還宮後,大殿,藥房·政院·玉堂·二品以上·六曹·兩司長官問安。答曰,知道。東宮,政院·玉堂·藥房問安。答曰,知道。
院啓,洪宇遠,請勿留難,削奪官爵,門外黜送。新啓,臣等伏見卽日下政院之敎,有今春陵幸主張請停之人,考出推考之命。臣等伏未知其時力請,出於誰某措語之如何,而備忘中,徒懷自便,力言不可,自便之習,亦甚可惡等敎,殊涉未安,爲廷臣者,雖甚無狀,豈有敢彈隨駕往來之勞,請寢陵幸大禮之理乎?此不過因其時事,而仰陳所懷而已,事過已久,有此情外之敎,追咎旣往,至下査推之命,臣等不能無憾於天地之大。請還收陵幸請停之人査出推考之命。答曰,不允。
府前啓,洪宇遠事。答曰,不允。
吏曹啓曰,臺諫有闕,政事,取稟。傳曰,來二十四日爲之。以上朝報
大司憲蔡裕後上疏。答曰,省疏具悉。用卿之所撰,無不可,而異國所送之物,必會廣議而爲之,則當令廟堂議處。內下日記
上在昌德宮。停常參·經筵。
視事,以國忌齋戒,頉稟。
政院啓曰,朝者,以今春陵幸停止主張力請之人,査出推考事,命下矣。適與擧動相値,還宮後考諸日記,方欲缺達之際,臺諫以還收爲請,不得査推之意,敢啓。傳曰,知道。
禁府照本,李以馨矣,罪人拿來時,親屬等任意出去,預通所謀之事,大臣·臺諫,呼以爲救罪,死罪名中減一等,決杖一百,流三千里,告身盡行追奪。啓依允。決杖安徐。
大殿,政院·玉堂問安。答曰,知道。
藥房啓曰,椒井擧動,已至於再,不審勞動之餘,聖候,何如?臣等無任憂慮,敢來問安。答曰,平安矣。
判敦寧金堉箚子。大槪,請鐫臣本職及各處提調,竝治前後之罪事。答曰,省箚具悉。卿其勿辭。
前副提學愼天翊上疏。大槪,略陳勸戒事。以國忌齋戒,留政院。
禁府,李以馨,慶源地流三千里。啓。以上朝報
備邊司啓曰,禮曹啓辭,問安使已令回還,則其所載去方物,亦必還爲載來矣。前頭節使,不久當去,今此問安方物,乃是聖節所封之數目也,以此仍置所到處,移於聖節,則可省沿路輸運之弊,似爲便當。令備局劃卽定奪,分付使行,何如?傳曰,允事,命下矣。三勅,今朝想已到灣,問安使更探的報後,卽當回還,其載去方物,依禮曹啓辭,留置所到處,以爲移用聖節之地,則可除搬運夫馬之弊,果爲便當。以此意,行會于問安使,及本道監司處,何如?傳曰,依啓。戶曹追送禮部尙書處贈物,亦勿還爲載來,一體留置本府,以爲後日持去之地,可也。備局謄錄
上在昌德宮。停常參·經筵。
伴送使書目,勅行,十八日,還越江入去事。
全昌君柳廷亮箚子。大槪,泄瀉之症,有加無減,兼帶摠管,亟許遞改,以便公私事。以國忌齋戒,留政院。以上朝報
以政院啓辭,傳曰,領府事李敬輿家,柳後聖急急送之。內局日記
備邊司啓曰,各道狀啓及疏章,事係軍務者,過勅後回啓事,曾已稟達,而客行過後,僚位有故,今始回啓。且廣州府尹沈棇上疏,則前領相旣已覆啓成貼,仍爲入啓,而其中摠戎使旗鼓手一款,則皆是軍中號令進退之卒,今若奪給,非但軍情有所不便,凡有節操無以成形之意,臣時白,已陳於榻前,故敢此申稟,上裁,何如?傳曰,不必如是,草記以啓,粘目中直爲改之,此外亦有不合處,則更爲商確論改以入。備局謄錄
上在昌德宮。停常參·經筵。
自巳時至申時,日暈。
伴送使書目,三勅之行,二十日,當爲渡江事。
全昌君柳廷亮留院上疏,入啓。答曰,省箚具悉。卿其勿辭,調理察職。
禮曹啓曰,行副司猛朴啓榮,今八月二十二日身死,曾經臺侍。啓別致賻。
大駕詣仁慶宮後,大殿·東宮,藥房·政院·玉堂問安。答曰,知道。
禮曹,海平君卒逝,今日停朝市。啓。
大殿,椒井後,藥房·政院·玉堂·二品以上·六曹·兩司長官問安。答曰,知道。還宮後,藥房·政院·玉堂·二品以上·六曹·兩司長官問安。答曰,知道。
院前啓,洪宇遠,削奪官爵,門外黜送事。請還收陵幸請停之人査出推考之命。答曰,依啓。洪宇遠事,不允。
府前啓,洪宇遠事。答曰,不允。以上朝報
戶曹啓曰,以備邊司啓辭云云事,傳敎矣。問安使一行方物,及禮部尙書處所送贈物,令平壤府各別藏置看護,以爲前頭節行之用,而其中油芚,則外方卜定,未及上來之前,使行急發,故着油色品,未免新舊相雜,到彼如或以此執言,則不無可慮。今則例捧油芚,已爲上來,十番之重,不過一馬所載,此則還爲載來,臨時擇捧,似當。且別獻雜種,則與方物有異,今若取來,可以補用於勅行禮單之資,駄數亦且不多,趁卽載送之意,使行及本道監司處行移,何如?傳曰,知道。別獻之物,亦勿爲持來,可也。備局謄錄
上在昌德宮。停常參·經筵。
大殿,政院·玉堂問安。答曰,知道。
藥房啓曰,近日擧動頻數,適當秋風涼冷之時,不審聖候,何如?椒洗瘡處,已至累度,其有顯效否?臣等不任憂慮,敢來問安。答曰,知道。不無其效矣。
校理吳挺垣上疏。大槪,病勢危劇,昨日擧動,不得陪從,陳情乞遞事。答曰,省疏具悉。爾其勿辭察職。
同副承旨閔光勳上疏。大槪,身病猝劇,冒死陳懇,乞遞職名事。答曰,遞差。
遠接使書目,勅行,二十一日渡江事。
前副提學愼天翊留院上疏。答曰,省疏具悉。所陳戒誨之言,無非至論,而末端所論,尤爲藥石,可不體念而服膺焉?
院前啓,臣等以洪宇遠事,逐日論執,已過半月,而聖批每以不允二字,爲牢拒之地,臣等之惑滋甚焉。宇遠之疏,辭意悖妄,不一而足,措語引喩,節節無倫,自古進言者何限,而未有如此疏之顚倒是非,眩惑聽聞者也。臣子告君之義,豈容如是?臣等之請,實出於公共之論,而天聽邈然,宇遠尙帶職名,輿情憤鬱,久而愈激。請勿留難,亟命削奪官爵,門外黜送。
府啓,臣等之論列洪宇遠,辭意已至,日月已久,而聖批一向牢拒,臣等竊不勝悶鬱焉。宇遠以經幄之臣,非不知聖上處變之道,至矣盡矣,而乃於事過之後,敢以不忍言不忍聞之說,作爲疏章,顚倒是非,眩惑瞻聽。其悖妄無倫之狀,輿情之所共憤,而尙今晏然帶職,尤極痛駭。削黜之請,亦云末減,臣等不得請,則斷不容已,請勿留難,亟賜一兪。答曰,不必加罪,勿爲煩論。
全羅監司書目,唐津呈,以校理李壽仁上疏上送事。答曰,遞差。以上朝報
兵曹啓曰,統制使有闕,依近例令備邊司議薦,何如?傳曰,允。備局謄錄
以備局粘目,傳曰,嗚呼,天下大亂,豈知何時有某事於何方耶?今日之備,有同沃焦釜,其可忽乎?他餘事,竝依回啓施行,而城津事,勿爲泛然,更觀明年處之,施設之策,亦令監司預爲區劃以聞。
又以備局粘目,傳曰,依回啓施行,而山城與平地有異,不必別設樓櫓之說,是何意見?殊涉怪異。元狀啓中論柳浦事曰,朝廷若以臣言爲非妄,從當條列事,宜更稟云,而此則回啓中,全不擧論,何也?遙度不如目見,豈不問當事之臣乎?此則使之從長區劃以啓,以爲採用之地,宜當。本狀啓中所論,頗有倫理,事無大小,貴在着實,先完已始之役,然後可擧未始之事,姑以笠巖盡力措置,以爲必守之地,然後更圖柳浦之說,其中之要,而回啓中,全不擧此要領而論,何也?此言甚是,依此着實爲之,以爲今年完一處,明年又完一處之計,庶使食效,宜當。以上內下記草冊
有政。吏批,以李俊耉·河溍爲掌令,李梓爲輔德,韓尙玄爲江原都事,趙嗣文爲廣興副奉事,盧文漢爲奉禮,沈光洙爲司䆃正,梁有仁爲善山府使,沈澤爲承旨,司藝單成楚客,直講單柳道三,校書著作單崔勁,兼中學敎授單崔尙崙,兼東學敎授單郭岌,兼南學敎授單李河,成均學正單崔俊彦,兼執義單成楚客。
上在昌德宮。停常參·經筵。
傳曰,今下弓矢,會寧判官尹啓商處,給送。
京畿監司趙壽益,麟坪大君迎候事,出去。
兼說書李敏敍辭職上疏。入啓。答曰,遞差。
傳曰,大臣·備局堂上引見。
禁府照目,監試覆試收卷官李三俊,字標官鄭期泰,封䌤官曺挺宇等,劉字軸賦辭一幅,不書字標,又不割封,計出本幅見數,此幅爲剩,不能覺察罪,各杖八十贖,公罪。啓除照律竝罷職放送。
兵曹粘目,統制使李元老,以前任左兵使時事,杖八十贖,奪告身三等,元䎘段,上裁。啓功減一等照律。
副司直愼天翊上疏。大槪,癃病無用,伏乞永削臣姓名於朝籍,任作遐鄕之一病氓事。答曰,省疏具悉。予嘗嘉爾之忠良朴直,常欲置之左右,何以遽發此言耶?予用缺然矣。須體至意,勿爲退歸,以補不逮。
大司憲蔡裕後榻前所啓,洪宇遠,爲悖妄無倫之說,臣子之所不忍言所不忍聞者也。臣等論列已久,而尙今晏然帶職,削黜之請,亦云末減。請命削奪官爵,門外黜送。新除授掌令李俊耉,時在京畿楊州地,掌令河溍,時在慶尙道晉州地,請斯速乘馹上來事,下諭。答曰,不必罪之,然後□。下諭事,依啓。京畿則姑勿乘馹。
大司諫睦行善所啓,臣等以洪宇遠事,□執而聖批,每以不允爲敎,□悶鬱之至,昨承不必加罪之敎,□聖度之包容,是非不可□。請勿留難,亟賜兪音。答曰,不必罪之然後□。
左議政李時白所啓,洪宇遠事,兩司□已多日矣,尙未蒙,其悖妄□一□不罪之理乎?上曰,怪妄□不必加罪。時白曰,□晏然帶職乎?上曰,予意則雖遞差□從之,而大臣之言如此,遞差。以上朝報
傳曰,觀此狀啓,則營將之秩雖卑,乃是朝廷命官,爲監司者,安敢以自己幕官之事,偃然馳啓,爭其高下乎?藩臣事體,殊極僭越汎濫,不可置之,以長其驕傲之習,忠淸監司姜栢年,先罷後推。且廟堂題送,亦甚駭異,當該有司堂上,從重推考。內下記草冊
傳于政院曰,領府事李敬輿家,柳後聖往來看病。內局謄錄
備邊司啓曰,全羅監司李曼狀啓中,所謂樓櫓,似非城門之樓,乃古制平地之城,以備機械者也。百步之間,每値戰樓,或設布幔,掛之弱竹,去城丈餘而垂之,或用麤繩,結網而垂之,一如布幔之制,以護樓櫓者也。笠巖山城,則四面險阻,與平地有異,敵兵雖至,矢石不相及,臣時白,素諳其形勢,故以爲樓櫓,不必設於此地,以此意覆啓矣。此城諸事,稍有頭緖後,更圖柳浦,果是狀啓中要語,而臣等欲爲稟定於榻前,泛然覆啓,至於防軍一款,亦未擧論,不勝惶恐,付標以入之意,敢啓。傳曰,知道。
備邊司又啓曰,禮曹啓辭,今此三勅之來,有謝恩賜物云。當有謝恩進賀之擧,禮物,照例磨鍊擧行,而使臣定奪事,則臣曹不敢擅便,令廟堂預爲,稟處,何如?傳曰,允事,傳敎矣。進賀謝使,令該曹速爲差出,仍兼節使,以除夫馬之弊,何如?傳曰,允。
大臣·備局堂上引見時,上曰,日本所求燈籠銘,使李敏求製之,何如?其人雖有罪,其文則可用也。右議政沈之源曰,李敏求可以善製,而非在職之人,自下不敢使之製進矣。上曰,第令製進,與原任及大臣相議用之。左副承旨金佐明曰,李敏求撰銘事,分付承文院擧行乎?上曰,依爲之。以上備局謄錄
引見時,吏曹參判洪命夏所啓,臣待罪本職,判書出使,參議未差,□爲獨政,殊甚未安,判書雖在外,以曾經參議人,議于大臣差出,何如?上曰,依爲之。出朝報
迎接都監啓曰,前仍遠接使狀啓,勅使入京,禮曹改擇日,自政院已爲下諭矣。今以路程記計之,則來初八日,當爲入京,依路程記施行之意,各該司及遠接使處知會,何如?傳曰,知道。迎接都監儀軌
兵曹啓曰,元䎘照律公事,傳曰,元䎘之罪,重於李元老,何如是顚倒照律耶?問啓事,傳敎矣。李元老則居官三十三朔,而片箭元數六百八十八部內,不爲修改者,多至四百八十八部,律文所謂衣甲·器仗不精者也,雖有新備之物,其數不微,焰焇二千五百餘斤煮取,乃備局之所定。元䎘則居官十一朔,弓箭·鳥銃·火藥等諸種修改之外,焰焇四百餘斤煮取,貿得石硫黃合劑,黑角五十張,長片箭一百部,火藥一百五十斤,鉛丸五千箇,石硫黃七十二斤新備,而其他未及修補者,皆是會外舊件,與裵時亮所供相同。以此觀之,比之於李元老之再朞居官,有間,故以公罪照律矣。今承嚴敎,不勝惶恐,元照律,改付標以入之意,敢啓。元䎘以私罪改照律,曹草記,元䎘改照律以入事。傳曰,知道。舊軍器堆積一處之物,皆是此輩從前不職之所致,今稱會外之說,皆妄也,何以不察也?此輩所爲,極爲駭愕。欲爲充軍絶塞,而今姑末減論罪矣,後勿歇看之意,嚴明知委于各道兵·水使處。武備司謄錄
上在昌德宮。停常參·經筵。
自昧爽至辰時,有霧氣。
兵曹粘目,慶尙兵使元䎘,杖八十,奪告身三等私罪。啓。
侍講院啓曰,新除授輔德李梓,方在□□城地,書筵入番事緊,斯速乘馹上來事,下諭,何如?傳曰,依啓。姑勿乘馹,可也。
備邊司啓曰,本司多事之時,有司堂上一員有闕,兵判,參判李一相差下,使之察任,何如?傳曰,允。
政院啓曰,洪宇遠遞差事,命下矣。臺諫方以削奪官爵,門外黜送,論啓,遞差承傳,不得捧之之意,敢啓。傳曰,知道。
遠接使書目,勅行,二十三日□事。
大司憲蔡裕後啓曰,頃日忠淸監司□自備局題送之時,臣以堂上中,在□者,依例代行有司之任,今者推勘□臣實當之,決難仍冒,請命遞斥臣職。答曰,勿辭,退待物論。
府啓,臣等將洪宇遠□苦口爭執,不敢以煩瀆爲□之論,而昨承聖批,又以不必罪之□切悶鬱焉。宇遠,以經幄之臣,非不知殿下處變之道,至矣盡矣,而乃於事過之後,以不忍言不忍聞之說,作爲疏章,顚倒是非,眩惑瞻聽,其悖妄無倫之狀,聖明必洞燭,而天地包荒,尙今容貸,輿情共憤,久而愈激。削黜之請,亦云末減,決不可遞差而止,請勿留難,亟賜兪音。大司憲蔡裕後,引嫌而退。旣已被推,勢難在職,請命遞差。答曰,依啓。洪宇遠事,旣已遞差,勿爲煩論。
院啓,再昨伏承聖批,有不必加罪之敎,昨日又於榻前,不欲罪之之意,不啻丁寧。臣等大聖人包容之度,與□因大臣建白,只許遞差,豈止於遞差而已乎?聖明旣已洞燭,若不痛加斥絶,□罰,則將無以明好惡而定國是,輿情之所共憤,而臣等之所以爭執,□□決不敢止,請勿留難,亟賜兪音。答曰,旣已遞差,勿爲煩論。以上朝報
上在昌德宮。停常參·經筵。
護軍趙啓遠上疏。答曰,省疏具悉。卿其勿辭,調理察職。
傳曰,前綾川府院君具仁垕敍用。
府前啓,洪宇遠事。答曰,已諭毋論。
院前啓,洪宇遠事。答曰,已諭毋論。以上內下記冊
備邊司啓曰,戶曹啓辭,每年節使三行所封,白綿紙六千卷之外,又爲加備四千卷,以備不時之用,其價,以鹽·木折定以給,而近年以來,爲除民弊。初則以價一疋換貿四卷,中間減定二卷,及至春間,又減卷數,鹽木元數,則比前亦減其半,故紙價計給之際,常患不足,至有添給之事矣。今年則例備四千卷,將爲盡入於奏請·陳奏之行,故謝恩兩行及別獻進賀等方物所封七千卷,又爲分定於三南,而前頭奏請使回還之後,必有勅行,謝恩方物,亦不可不爲預備。以此計之,前後加定白綿紙,幾至萬卷。此外今番兩勅行,及前頭勅行禮單白綿紙,大槪亦不下萬餘卷,三南民力,已竭於紙役之餘,歲幣大小好紙,又從而倍數加定,通計大小好紙五千卷·白綿紙三萬餘卷,及時措辦之際,民間至有掘取楮根之語,聞來不覺驚心,大小好紙,則本曹用度,雖患難繼,其價,姑以歲幣次木,猶可題給,至於白綿紙,則雖增價換作,亦非准直,民怨尙多。況三南鹽·木,元來不足於恒定一萬卷之價,則今此科外加備二萬餘卷,尤無給價之路,終未免白徵於民結,則正當公私赤立之日,事甚難處,而前者承旨沈澤,自全羅監司遞來,陳達變通之意於榻前者,亦不無所以,更令廟堂,商量,稟處,何如?傳曰,依啓事,傳敎矣。今此白綿紙變通,事係重大,故曾因該曹啓辭,議于諸大臣,則或以爲莫如計結分定,使之預辦,無使臨渴覓水,倍用民力,或以爲鹽稅木不足之數,自監營捐其營納以足之,庶有支撑之路,或以爲令該道監司,勿循前習,擇捧好木,以爲兩便之地,自上有令該曹察其木品,不至無狀,且加定紙價,俾無稱冤之敎矣。此則只論歲滿一萬卷之價,而猶且不足,自監營添補,亦至數十同矣。今年則常例應備之外,謝恩二起進賀,及前頭預備,通計將至萬卷。勅行禮單,且計其前後所用,則亦至萬餘卷,而所給之價,旣無出處,誠爲可慮。曾前所備一萬卷之價,姑令該曹料理以處,而此外一萬卷之價,百計無策,分定民結,勢所不已,以此,分付該曹,何如?傳曰,依爲之。而如此數萬卷之辦,不必每年有之,後年則更,稟處之,可也。
備邊司又啓曰,政院啓辭,勅使接見時說話書入,實涉文具,而亦依前例,令備局更爲撰定,以備睿覽,何如?傳曰,允事,傳敎矣。勅使接見時說話,政院旣已書入,此外似無可添之語,更觀勅書,臨時加減,何如?傳曰,允。以上備局謄錄
上在昌德宮。停常參,只晝講。
晝講入侍,特進官吳挺一,同知事金益熙,參贊官沈澤,侍讀官李慶徽,檢討官南龍翼,假注書權大載,記事官洪柱三·李堥,講詩傳鄭〈風〉自叔于田,止失之矣。
以統制使望單子。傳曰,同知中樞府事南斗柄除授。
傳曰,前正言趙晉錫身死云,復其官爵。
前領敦寧李景奭上疏。答曰,省疏具悉。嗚呼,今日之事,何足云喩?卿其安心勿辭,湖西之行,惟願遄返,毋負予意。仍傳曰,給由馬。
府啓。答曰,勿煩。
院啓。答曰,勿煩。
傳曰,長湍府使趙敬之差除。以上內下記草冊
有政。吏批,以權格爲禮曹佐郞,元萬石爲禮曹正郞,南龍翼爲副校理,安後說爲兼說書,李後山爲忠淸監司,朴承休爲獻納,洪茂績爲大司憲,蔡忠元爲吏曹正郞,南老星爲吏曹參議,崔孝騫爲禮曹正郞,鄭知和爲戶曹參議,綾川府院君具仁垕,領敦寧單,金堉,校書博士單,孫志,各司久任官員,戶曹正郞李星徵,戶曹佐郞權穆,兵曹正郞李垕,兵曹佐郞宋時喆,漢城判官李廷望,掌樂僉正金佑明。
上在昌德宮。停常參,只晝講。
自昧爽至辰時,有霧氣。夜三更,流星出畢星下,入參星中,狀如甁,尾長三四尺許,色白光照地。
前領敦寧李景奭上疏。答曰,省疏具悉至懇。國家雖十分多事,不可已之事,則猶當爲之,況不至於此乎?待大臣之道,不可忽也。卿其安心勿辭。
比安幼學金鈺等上疏。答曰,省疏具悉。當令該曹議處焉。
府啓。答曰,毋庸煩論。以上內下日記
晝講入侍,知事南銑,特進官洪命夏,參贊官金振,侍讀官李慶徽,檢討官南龍翼,假注書權大載,記事官洪柱三·李堥,講詩傳鄭〈風〉自淸人在彭,止羔裘三章之四句。
都摠府啓曰,副摠管吳挺一,以贊禮迎勅初度習儀進去晝仕,請出標信。傳曰,允。摠府謄錄
答刑曹粘目曰,依允。尹汝德所爲,極爲駭愕,拿問定罪。內下日記郞廳趙台命校正。日記廳郞廳南泰會書。
上在昌德宮。停常參·經筵。
視事,以迎勅習儀相値頉稟。
府啓。答曰,不允。
院啓。答曰,不允。以上內下日記
傳曰,謝恩使靈豐君行次,內醫一人擇送,隨而往來。備局日記
上在昌德宮。停常參·經筵。
傳曰,奏請使發行,不過六七日之間,依前定奪,二十日發行事,言于該曹。
府前啓。答曰,須勿煩論。
院啓。答曰,須勿煩論。以上內下日記
有政。吏批,以李時材爲淮陽府使,李尙眞爲星州牧使,金體乾爲長湍府使,吳挺垣爲副修撰,成夏明爲司成,李齊衡爲掌令,奉敎單,安後說,成均學諭單,姜時儆,慶基殿參奉柳汝慄,光陵參奉崔繼雄相換。
上在昌德宮。停常參·經筵。
下直,長湍府使金體乾。
遠接使書目,勅行,二十九日順安止宿事。
傳曰,大臣·備局堂上引見。
府啓,臣等以洪宇遠事,閱月論執,兪音尙閟,臣等竊不勝悶鬱焉。宇遠之疏,辭語無倫,不一而足,其怪妄之狀,聖明亦已洞燭。臣等不必更陳,而□眩惑瞻聽之罪,斷不可容貸,輿情共憤,久而愈激。臣等不得請則不已,請勿留難,亟命削奪官爵,門外黜送。答曰,亟停勿煩。
傳曰,明日晝講爲之。
政院啓曰,江原監司,以災傷覆審爲急,新都事催促下送事狀啓,而都事韓尙玄,時未署經,諫院則方爲署經,而憲府不得備員,尙未齊坐云。今明日內,速爲署經之意,城上所處,言送,何如?傳曰,允。
遠接使書目,勅行,初一日平壤止宿事。
司憲府照目,柳遐,移義禁府決杖,何如?啓。依允。又照本,李之翼,銀臺近密之地,與注書金澄,乘醉詬罵,言□理凡在瞻聆,莫不驚駭,罪杖□奪告身三等。啓。功減一等。
大司諫睦行善,榻前所啓。臣等以洪宇遠事,閱月論執,而聖批一向牢拒,臣等悶鬱焉。宇遠之罪,決不可遞差而止,請加三思,命削奪官爵,門外黜送。上曰,不罪之意,已言於筵中,亟停勿煩。以上朝報
傳曰,今下弓矢,慶源府使李璞處給送。
傳曰,今下弓矢,會寧府使李尙敬處給送。以上內下日記
大臣·備局堂上引見時,左議政李時白所啓,前日登對時,兩南山城事,有出去相議之敎矣。笠巖則本道新査軍,今雖換給,必有主管守城之人,然後可以臨亂號令,而縣監秩卑,陞號爲府,擇人以授,則似爲着實矣。且金城則潭陽府使主管,而亦以新査軍分給,何如?右議政沈之源曰,笠巖則新査軍劃給,金城則以本邑束伍割給,而其餘不足之軍,令監兵使料理啓聞,何如?上曰,笠巖則依定奪,新査軍一千名盡數換給,而長城縣監爲總領,金城則依右相所達,潭陽束伍,爲先劃給。其代及不足於千之數,令監兵使善爲科理充定,俾無騷擾之弊,而以潭陽府使爲總領,使之各自鍊習,考其勤慢,勿爲任他,可也。
左議政李時白所啓,曾因北路凶荒,有秋成後木綿二百同入送之擧,兵戶曹所儲,亦爲板蕩云,何以爲之?上曰,一半拮据入送,可也。以上備局謄錄
戶曹判書李時昉所啓,湖南營將料米,以收米計給,馬料則三分耗穀取用,何如?上曰,依爲之。惠廳謄錄
引見時,上曰,李時楷之疏,雖曰過矣,其罪豈同於洪宇遠,而頃者李晩榮·鄭晳等之論遞宇遠也,乃與李時楷竝擧,旣遞時楷,則宇遠之論,再啓卽停,豈有如此公論乎?豈有如此朝廷乎?晩榮等之罪,予非不知而置之,若罪晩榮等,則外間必以予謂欲罪宇遠,故尙今不罪,今則不罪宇遠之意,已盡說破,李晩榮·鄭晳等,竝遠竄,徐挺然,不足罪之人,只罷職。李尙眞之罪,當與趙晉錫同,而前日進言,予用嘉奬,只遞見任。出朝報
上在昌德宮。停常參,只晝講。
自卯時至辰時,有霧氣。
晝講入侍,知事李厚源,特進官李時昉,參贊官趙珩,侍讀官李慶徽,檢討官吳挺恒,假注書權大載,記事官洪柱三·李堥,講詩傳鄭〈風〉,自遵大路兮。止女曰鷄鳴三章章六句。
大司憲洪茂績三度呈辭。遞差。
吏曹啓曰,臺諫有闕,政事,取稟。傳曰,初六日爲之。
遠接使書目,勅行,初二日中和止宿事。
禁府,李晩榮明川,鄭晳靈山定配。啓。
府啓,臣等之論洪宇遠,辭意非不至矣,日月亦已久矣,而聖批一向牢拒,臣等竊不勝悶鬱焉。宇遠之疏,悖妄無倫,聖明亦已洞燭,臣等不必更陳,而其眩亂國是,疑惑群聽之罪,斷不可容貸,輿情共憤,久而愈激。臣等不得請,則不已,請勿留難,亟命削奪官爵,門外黜送。臣等伏見分撥,有李晩榮·鄭晳等遠竄之命,臣等不勝瞿然之至,晩榮等當初擧措,果涉失當,一時朝議,皆以爲非。自上施以譴罰,實出於定是非之意,而第萬榮等,不過所見未逮,有此妄作之失,原其本情,固無他腸,而至於流竄,誠爲過重,臣等竊恐有傷於大聖人包荒之量也。請加三思,還收李晩榮等遠竄之命。答曰,不允。
吏曹,進賀兼謝恩·冬至·正朝·聖節使,麟坪大君。啓。
以李晩榮等定配單子,傳曰,皆以三·甲改入。
視事,自初五日至勅使回還間,頉稟。以上朝報
前領中樞李敬輿上疏。答曰,省疏具悉。嗚呼,近日之事,何足云喩?卿其安心勿辭,設有遠出之處,必告而行,毋滯遄返,以副予望。
領中樞趙翼上疏。答曰,省疏具悉卿懇。卿其安心勿辭。以上內下日記
晝講時,戶曹判書李時昉所啓,守禦廳火藥,自嶺南備來者千餘斤,鉛丸亦爲措備,分給所屬各官,使之鍊習,何如?上曰,雖分給各官,而守令習放,自前不爲着實,送中軍習放,可也。時昉曰,勅使回還後,送中軍習放,而除肅拜送之,勿煩聽聞,何如?上曰,依爲之。又所啓,嶺南軍木,初因沈棇上疏,而有沒數取來之擧矣。南漢之用,亦爲關緊,除出以給,何如?上曰,依爲之。又所啓,火藥煮出之時,石硫黃甚爲不足,戶曹有石硫黃,而該曹無所用處,此石硫黃移給南漢,何如?上曰,依爲之。又所啓,南漢所屬十邑軍器,以畿甸殘邑物力,無以修補,鳥銃·弓箭等物,欲自本廳,鳩合物力,漸次措備以給,故鳥銃則自上年設局打造,砲手元數一千五百餘名內,未及受銃者,三百餘名,畢造鳥銃之後,又將修補弓箭黑角等物,今方措備工匠等,永屬於本廳,以爲逐年隨毁隨補之地,何如?上曰,依爲之。又所啓,江都木綿移置事,明年亦自鱗次擧行,江都只有樓上庫藏置之處,極爲俠窄云,別爲造成庫間,以爲戶曹雜物留置之所,似當矣。上曰,與留守相議爲之。又所啓,唐·沔戰船大砲,今將新備,容入銅鐵,多至三千餘斤,而戶曹所用銅鐵,則船運時,盡爲敗失。卽今餘在,只是江都大砲鑄成之鐵,此非給價可貿之物,極爲難處,忠淸兵營戰船革罷後,餘存大砲,自備局將爲移給於唐·沔戰船,査覈實數馳啓事,已爲入啓。行□此外未准元數者,以江都大砲鑄成者,量宜移給,則今此唐·沔戰船,亦當用於江都,似涉便宜矣。上曰,以江都前頭鑄成者,移給,可也。又所啓,甲午條方物,亦當作木送于江都,而湖西方物價米四百餘石,則留置安興事,曾已啓達矣。依此爲之,何如?上曰,依爲之。備局謄錄
晝講時,戶曹判書李時昉所啓,癸巳兩名日方物價,今已收合者米布,竝七十餘同。又以已捧之物,轉換作木之數,三十餘同,開城府銀子一百餘兩,而京畿·湖西,以價米輸送者,亦至五百餘石,依前上敎別置以待矣。上曰,此則別爲會錄,可也。惠廳謄錄
上在昌德宮。停常參·經筵。
司憲府照本,檢閱李堥,學諭李觀德,前假注書李四翼等,累朔日記,不爲修正,傳敎之事,趁未考出,極爲非矣。罪笞五十贖,解見任別敍。啓依允。又照本,前修撰睦兼善闕直罪,杖八十贖,奪告身三等。啓依允。
遠接使書目,勅行,初三日黃州止宿事。
禮曹啓曰,本曹郞廳六員內,正郞金堯欽,以迎接都監郞廳,除本司仕上直,佐郞朴增輝,以災傷敬差官,方往嶺南,正郞元萬石,則身有病患,佐郞權格,在外俱未肅拜,只有正郞崔孝騫,佐郞鄭植兩人,而今此東堂,家禮·大典考講時,兩所各一員,當爲分差,迎勅習儀,及正日司□郞廳,亦當有兩員,而元萬石身病之差復,未可期,權格之上來遲速,亦難知,令該曹竝爲改差,其代後日政,以在京無故人差出,何如?傳曰,允。
禮曹,謝恩兼陳奏使拜表吉日,今月二十日,方物封裹,十七日退定。啓。
正言安後稷啓曰,臣本庸陋,百無一能,濫蒙洪造,忝冒言地,適値擧動,不敢退伏,黽勉供職,已多日矣。昨朝下吏來言,長官有相議事,城上所,須早爲來會云。臣卽往長官家,長官以洪宇遠請罪之啓,已浹一朔,終未蒙允。昨於筵中,親承聖敎,亦罪宇遠之意,丁寧淳切,一向爭執,還涉未安,欲爲停論,臣意以爲宇遠之怪妄無倫,公議之所共憤也。不欲論罪,雖出於聖度之含容,而言官之論,似不可率爾停止,以連啓宜當之意爲答矣。還家之後,得見長官簡通,則亦停論事也。臣之所見前後無異,諸僚之意,又多參差,簡通往復之際,日已昏黑,竟未歸一,以致闕啓,闕啓之失,臣實當之,臣何敢晏然仍冒?請命遞斥臣職。答曰,勿辭,退待物論。
正言沈榥啓曰,長官親承聖敎,欲爲停論固也。但臺閣論事,一隨公議,而公議未伸之前,因一時下敎,遽停重發之論,實涉未妥。臣之意見如此,決難苟同,請命遞斥臣職。答曰,勿辭,退待物論。
司諫洪處大啓曰,洪宇遠之罪狀,兩司論之已盡矣。以其罪言之,則豈但止於削黜,而前後所論,未免苟且,無非如臣疲軟之致,常切慨然,不意玆者,長官以親承聖敎,送簡于臣,必欲停啓,凡臺閣論罪,惟視罪之輕重,得請後已,何可用一時不罪之敎,遽停莫重公共之論乎?臣之意見如此,決難苟同,何敢一刻仍冒?請命遞斥臣職。答曰,勿辭,退待物論。
府前啓,洪宇遠請勿留難,亟命削奪官爵,門外黜送,措語見上李晩榮等當初擧措,果涉失當,一時朝議,皆以爲非自上施以譴罰,實出於定是非之意也。第晩榮等,不過所見不逮,有此妄作之失,原其本情,固無他腸,而至於流竄塞外,誠爲過重。竊恐有損於大聖人天地包荒之量,請加三思,還收李晩榮等遠竄之命。答曰,所論俱極不當,勿爲煩論。以上朝報
備邊司啓曰,本司武郞廳前府使尹培,奔走勤仕已滿十五朔,依例陞敍,或守令除授事,捧承傳施行,何如?傳曰,允。備局謄錄
都摠府啓曰,今日入直軍士,當爲中日習射,而生進放榜相値,不得爲之之意,敢啓。傳曰,知道。摠府謄錄
上在昌德宮。停常參·經筵。
自午時至申時,日暈。
傳曰,左右相命招,使之卜相。
遠接使書目,勅行,初四日鳳山止宿事。
大司諫睦行善啓曰,臣於榻前,親承玉音,意旨森嚴,誨諭深切,不啻若家人父子之詔戒者然。臣不勝震駭悚惕而退,臣亦非不知臺論之不可遽停,而直以一向瀆擾爲惶恐,再昨以停啓之意,簡通于同僚,則僚議參差,終未歸一,臣何敢一刻仍冒乎?且臣家僻遠,昨夕日沒後,得見同僚避辭,經宿來避,所失尤大,請命遞斥臣職。答曰,勿辭,退待物論。
漢城府啓曰,近來各處諸營繕,及勅使時出役,浩煩,車夫·夫馬之役,罔有紀極,京外車夫,江上夫馬,相繼逃亡,前頭責應,將不成形,極爲可慮。今聞諸宮家及各衙門,發送差人,搜括京外車夫,或有略給廉價,督運數百駄之柴草,或有全不給價,勒令載運,故餘存五六車夫,不勝其苦,來訴於臣等,極爲矜惻。若不及時變通,則其勢將未免渙散後已,諸宮家各衙門,不爲啓下,關由本府,直發差使,威力載運者,摘發,從重科罪事,捧承傳,何如?傳曰,依啓。各別嚴察,隨現重治,可也。
京畿監司書目,廣州呈,以領中樞府事趙翼辭職上疏上送事。啓。答曰,省疏具悉卿懇。卿其安心勿辭。
府啓,臣等之論洪宇遠,辭已盡矣,日月久矣,而聖批一向牢拒,臣等竊不勝悶鬱焉。宇遠之疏,悖妄無倫,聖明亦已洞燭,臣等不必更陳,而其眩亂國是,疑惑群聽之罪,斷不可容貸,輿情共憤,久而愈激。臣等不得請則不已,請勿留難,亟命削奪官爵,門外黜送。請加三思,還收李晩榮等遠竄之命,措語見上竝引嫌而退。臺閣論事,一循公議,重發之論,不可輕止,而遽欲停啓,實涉苟且,簡通往復之際,日勢已暮,以致闕啓,勢所當然。請正言安後稷·沈榥,司諫洪處大出仕,大司諫睦行善遞差。答曰,不允。處置事,依啓,而睦行善遞差,予未知其可也。
領敦寧府事金堉箚子。大槪,內局訓鍊都監都提調,竝乞遞免事。入啓。答曰,省箚具悉卿懇。兩處提調,俱非例兼之任,有何不可?卿其安心勿辭。以上朝報
有政。吏批,以具仁垕爲左議政,李俊耉爲司僕正,洪茂績爲右參贊,李必韞爲兼引儀,具仁垕爲承文院都提調,蔡有後爲大司憲,金壽恒爲兼校書校理,金九鼎爲奉常主簿,金克和爲禮曹佐郞,李頤賢爲禮曹正郞,洪葳爲修撰,姜大遂爲星州牧使,朴尙哲爲引儀,濟用正趙慶起,尙衣正李之馧相換,軍器正金光煥,軍資正崔蘊相換,校書正字單,尹棐殷。
宣惠廳啓曰,忠淸·江原兩道,合爲一廳之後,一年用下遺在之數,所當依京畿宣惠廳例,每於四季朔磨勘,實數竝入於戶曹御覽會計之中,而新設之初,有所未遑矣。今則頭緖已成,來秋三朔會計時,忠淸·江原兩道大同米布之數,亦爲一體修正,送于該曹,以備睿覽,何如?傳曰,允。惠廳謄錄
禮曹啓曰,迎詔儀註,添入宣讀與否,節次以入,而前日啓下遠接使狀啓內,有曰,兩度詔書,宣讀布告禮畢後,賜物勅書,及賜物,殿內,勅使親傳于主上前云云矣。前此宣讀,亦非一再,而皆於殿內,先傳詔書,次傳勅書賜物,然後殿下出就殿階上立位,殿下在西,勅使在東,宣詔訖,降就拜位行禮,曾無宣詔禮畢後,更陞殿上,受勅與物之時,若如勅使之言,則是各行迎詔勅之禮也。安有一時再爲行禮之理,今此磨鍊儀註,乃是前日已行之禮,此意急急,下諭於遠接使處,使之措辭言及,何如?傳曰,此是自前應行之禮,不必,下諭。迎接都監儀軌
上在昌德宮。停常參·經筵。
夜四更,流星出參星下,入南方天際,狀如拳,尾長二三尺許,色白。
視事,以國忌齋戒頉稟。
吏曹啓曰,臺諫有闕,政事,取稟。
領議政李時白箚子。大槪,亟收新命,以副輿望事。入啓。答曰,省箚具悉至懇。卿以勳德重望,身兼將相,倚毗日隆,雖出於撝謙,豈可如是云喩?卿其安心勿辭。
弘文館啓曰,新除授修撰洪葳,時在京畿衿川地,經筵入番事緊,請斯速乘馹上來事,下諭。傳曰,依啓。姑勿乘馹,可也。
遠接使書目,勅行,初五日瑞興止宿事。
執義成台耉啓曰,凡臺□啓不爲齊坐,則城上所,往就長官家,相議構草,乃是流來規例也,而近緣長官未出,以臣忝叨亞官,同僚來會臣處,有所相議矣。昨日同僚,以前啓連啓事,來于臣家,語次偶及相距僻遠,往來甚悶之意,臣以爲前啓,或時改構,豈必一一來會?簡通來議,未爲不可,同僚亦以爲然。仍曰,明日處置諫院多官,不得不來會云,卽爲詣闕矣。昨早下吏來傳同僚之言曰,病患猝發,恐不得往會,欲簡通相議處置,未知如何?臣以處置多官,非前啓連啓之比,依例面議,事體當然,須强疾來會,答送矣。差晩,乃直□啓草於簡通中出送,使之可否,臣以啓辭,則甚善,別無加減於其間,而來會相議,自是規例,非敢請屈,欲守舊事書回,而最晩又送簡通,稱以已入臺廳,勢難還出爲辭。臣猶以前意回答,竟不來會,徑先傳啓,無非如臣疲劣,猥玷名器,見輕至此,致有無前之擧,臺閣舊例,由臣墜落,決難一刻仍冒,而居在門外,日勢昏暮,經宿今始來避,所失尤大,請命遞斥臣職。答曰,勿辭,退待物論。
掌令李齊衡啓曰,昨日諫院多官處置之時,臣以城上所,當往亞長家,相議構草,而猝患癨亂之症,差歇之後,日勢已晩,而居且僻遠,將致闕啓,不得已以處置措語,簡通于亞長,則答以謹悉。且有面議處置之語,而僅僅扶曳,旣詣臺廳,勢難還出,因爲傳啓矣。亞長,以此至於引避,臺閣舊規,因臣墮落,率爾之失,固所難免,何敢晏然仍冒?請命遞斥臣職。答曰,勿辭,退待物論。
府啓,竝引嫌而退。旣失臺例,責有攸歸,其在亞長,別無所嫌,請執義成台耉出仕,掌令李齊衡遞差。答曰,依啓。以上朝報
上在昌德宮。停常參·經筵。
夜一更,流星出婁星下,入羽林星東,狀如拳,尾長二三尺許,色赤。
左議政具仁垕箚子。答曰,省疏具悉卿懇。卿其安心勿辭,從速察職。內下日記
迎接都監啓曰,自前勅行入京時,有先陳軒架於未動駕之前敎,故仍爲曳出以試矣。今則更無試陳之事,而市民調發連疊,明日三度習儀時則,勿爲曳出,以除其一分之弊,何如?傳曰,允。迎接都監儀軌
上在昌德宮。停常參·經筵。
夜二更至五更,電光。
有政。吏批,以鄭知和爲大司諫,任善伯爲掌令,朴夢錫爲假引儀,檢閱單,李堥。
持平金禹錫啓曰,掌令任善伯,爲臣妻三寸叔也。法當相避,不敢一刻仍冒,請命遞斥臣職。答曰,勿辭,退待物論。
院前啓,洪宇遠,請勿留難,亟命削奪官爵,門外黜送,近來三司之臣,相繼被罪,朝廷之上,氣象愁阻,固非聖世之美事也。李晩榮·鄭晳等,頃日所論,是非顚倒,固有罪矣,而原其本情,斷無他腸,至於編配絶塞,實涉過重,豈不有累於大聖人包容之量乎?請加三思,還收李晩榮等遠竄之命。答曰,此等事,竝諭于筵中矣,勿爲煩論。
府前啓,洪宇遠事,措辭見上請還收李晩榮·鄭晳等遠竄之命,措語見上持平金禹錫,引嫌而退。相避之法,在下當遞,請命遞差。答曰,依啓。洪宇遠,非無罪也,不罪有意存焉。李晩榮等罪狀,已諭于筵中矣。竝勿爲煩論。
遠接使書目,勅行,初八日松都止宿事。
吏曹啓曰,臺諫有闕,政事,取稟。傳曰,明日爲之。以上朝報
本院啓曰,下番史官□付職,當此擧動多事之時,以兼春秋代行預備之任,事甚苟簡,檢閱李堥,牌招肅拜,使之察任,何如?傳曰,允。
以檢閱李堥牌不進,罷職傳旨。傳曰,此習可駭。勿爲罷職,只推考。出朝報
義禁府啓曰,迎勅擧動時,本府都事各差備分定,則無一員餘存,勅使所館處各門把守及勅使出入時禁喧,假都事五員,依前例令該曹各別擇出,俾無臨〈時〉窘迫之患,何如?傳曰,允。禁府謄錄
上在昌德宮。停常參·經筵。
夜三更,流星出婁星下,入南方天際,狀如鉢,尾長四五尺許,色白。
遠接使書目,勅行,初九日坡州止宿事。
司諫洪處大啓曰,洪宇遠之論,物議皆以罪重律輕爲非,疲軟之失,在所難免,昨與同僚,約以聯名引嫌,來待臺廳,而皆托故不來,此亦臣見輕之致,何敢一刻苟冒?請命遞斥臣職。答曰,勿辭,退待物論。
府啓曰,臣等昨承聖批,以洪宇遠不罪爲敎,臣等竊惑焉。宇遠之疏,辭意悖妄,引喩無倫,乃以聖上處變之至德,反爲不忍聞不忍言之說,眩亂是非,疑惑瞻聽,若不明辨辯而痛斥之,則將何以定是非,而服人心乎?聖明若或不知其有罪則已旣知其罪而不卽正其罪,則如宇遠之悖妄無倫者,將安所懲戢乎?削黜之請,實是末減,臣等不得請,則不敢止也。請勿留難,亟賜一兪。李晩榮等,請加三思,還收遠竄之命,措語見上答曰,已諭毋煩。
正言安後稷啓曰,臣以前啓構草事,往于亞長家,亞長以洪宇遠罪重律輕,欲爲加律爲言。臣答以物議旣以爲非,則加罪之論,未爲不可,而但以臺閣體例言之,先爲引避,後加其律,宜當云,則亞長之意,亦以爲然,而曾無聯名同避之約矣。今朝下吏傳亞長之言曰,方以引避,來詣臺廳,有相議事,須卽來會云。臣意以爲,臺諫引避,不必聯名,請會臺廳,亦無其例,故以追當引避,而避意則別無異同,答送矣。卽見亞長避嫌,則以約爲聯名,托故不來爲辭,隱然以臣有若退托者然,臣實未曉其意也。臣旣無聯名之約,又無參差之意,而至以見輕爲辭,臣何敢自爲無失,而晏然仍冒?請命遞斥臣職。答曰,勿辭,退待物論。
正言沈榥啓曰,臣昨日以習儀擧動進去,亞長中路送人曰,城上所,來此,切有相議事,邀臣歷入,臣回轡入見,則亞長曰,洪宇遠事,外議皆以罪重罰輕爲言,加律,如何?臣曰,物議如此,則未爲不可,而但加律,莫重之擧,不可不引避而爲之。亞長曰,此言亦然,明日引避,則兩僚之議如何?臣曰,豈有異同?語竟,臣則擧動臨迫,忙急起去。今朝掌吏來傳亞長之簡,來會相議。臣答曰,亞長先避,則臣當繼之,又送簡請之。臣答曰,避意斷無異同,先避爲當云,其間曲折,不過如斯而已。今見亞長避嫌,則約爲聯名托故不來,爲辭,臣實未曉其意也。昨日座中,別無聯名之約,今日往復,又無參差之意,而隱然以臣有若退托者然,誠可怪也。臣旣被同僚之斥,何敢一刻仍冒?請命遞斥臣職。答曰,勿辭,退待物論。
遠接使書目,勅行,當日未時,到弘濟院事。
院啓,臣等請罪洪宇遠,辭已竭矣,月已閱矣。天聽邈然,一向牢拒,至於筵中,以不罪爲敎,臣之惑,滋甚焉。宇遠之疏辭意悖妄之狀,聖明亦已洞燭矣。其眩亂是非,疑惑瞻聽之罪,若不痛加斥絶,則將何以明國是,而定公論乎?此臣之所以苦口論執,雖承停論之敎,猶不止也。請勿留難,亟命削奪官爵,門外黜送。請加三思,還收李晩榮等遠竄之命,措語見上竝引嫌而退。一則曰,約以聯名,托故不來,一則曰,旣無聯名之約,又無參差之意,更相歸咎,有所爭詰者然,其無風采,莫此爲甚,請司諫洪處大,正言沈榥·安後稷,竝命遞差。答曰,不允。處置事,依啓。以上朝報
有政。吏批,以李志賤爲掌樂正,權格爲持平,睦行善爲戶曹參議。
上在昌德宮。停常參·經筵。
夜四更五更,有電光。
延勅擧動時,大駕入幕次後,藥房·政院·玉堂問安。答曰,知道。
大駕還宮後,藥房·政院·玉堂問安。答曰,知道。
領議政李時白,左議政具仁垕,右議政沈之源等聯名箚子。大槪,請還收李晩榮等遠竄之命,量施降等之罰事。入啓。答曰,省疏具悉。此人等罪狀,已言于筵中,何必贅諭?卿等言,亦涉未妥矣。
吏曹啓曰,臺諫有闕,政事,取稟。
府啓,臣等以洪宇遠事,備盡論列,今已閱月,而聖批一向牢拒,臣等,不勝悶鬱焉。宇遠之疏,辭意悖妄,引喩無倫,乃以聖上處變之至德,反爲不忍聞不忍見之說,眩亂是非,疑惑瞻聽,若不明辨而痛斥之,則其何以定國是而服人心乎?聖明若或不知其有罪則已,旣知其有罪,不卽正其罪,則如此悖妄無倫之人,終無所懲戢,削黜之律,實是末減。臣等不得請,則決不敢止,請勿留難,亟賜一兪。李晩榮等,當初擧措,果爲失當,一時朝議,皆以爲非,自上施以譴罰,亦出於定是非之意,而第晩榮等所見未逮,雖有此妄作,原其本情,豈有他意於其間?流竄絶塞,殊涉過重,願恢天地包容之量,亟收李晩榮等遠竄之命,新除授持平權格,時在忠淸道忠州地,請斯速乘馹上來事,下諭。答曰,旣論宇遠,又救晩榮等,殊甚無據,有同兒戲,良可笑也。下諭事,依啓,而姑勿乘馹,可也。
院啓,臣等伏見洪宇遠疏辭,自以爲言,人所難言,欲沽其名,而至於誣及先王在天之靈,無所顧忌,其情態不正,語意不遜,群下之所深惡而痛斥者,豈但止於引喩無倫,眩亂是非而已哉?聖明非不洞燭於斯,而每以有罪不罪爲敎,臣等之惑,滋甚焉。旣知其有罪,則略施王法,使自懲悔以圖改心,斷不可已,削黜之請。固知其律輕於罪,而當初此論,始發於備忘旣下之後,已涉苟且。閱月爭執之餘,累承不罪之敎,前後丁寧,而更爲加律,殊非忠實告君之道。今此末減之請,亦出於體聖上包容之德耳。請洪宇遠削奪官爵,門外黜送。請還收李晩榮等遠竄之命。措語見上。答曰,旣論宇遠罪,又救晩榮等,殊甚無據,有同兒戲,良可笑也。以上朝報
以迎接都監草記,傳曰,知道。明日下馬宴親臨之意,言及定奪,可也。內下日記
迎接都監啓曰,卽刻勅使還館之意,敢啓。傳曰,知道。
迎接都監啓曰,各色郞廳各一員,今日爲始直宿之意,敢啓。傳曰,知道。
迎接都監啓曰,見官禮一事,言于大通官,使之微探,則以勅使之意言曰,日氣似暖,路困亦甚,明日早朝爲之云,敢啓。傳曰,知道。
迎接都監啓曰,勅使到館後,大通官等言于差備譯官曰,別雌牛,卽刻入給,則欲爲屠殺分食云。譯官等措辭以答曰,所謂別牛,則無宴禮空日入之,而今日則初到館中,此非空日,曾無入納之事云云,則雖無前例,日勢尙早,諸勅會坐無聊,必須趁卽入給云。不得已雌牛一首,入給之意,敢啓。傳曰,知道。
都監又啓曰,卽刻諸勅,率樂工上棚觀翫之意,敢啓。傳曰,知道。
迎接都監啓曰,卽刻傳敎內,明日下馬宴親臨之意,言及定奪,可也事,命下矣。卽令諸勅差備譯官言及,則諸勅皆曰,入京明日行下馬宴事,則俺等已知之,至於國王親臨,尤不勝感激云云。又言明日早朝,當行見官禮事,諸老爺已爲,分付,而頒詔後,百官來詣館所,則日勢必晩,有違於分付,何以爲之乎?諸勅答曰,頒詔爲重,見官禮則隨其事畢後爲之,日之早晩,何妨?且明日國王下臨,則下馬宴,亦當行之云,諸勅解衣困臥,乘間言及,故往復相議之際,不能趁卽停當,以致日暮之意,敢啓。傳曰,知道。
迎接都監啓曰,卽刻令諸勅差備譯官,以各樣差備軍及呈才人放送之意言及,則諸勅皆以爲,依前放送云,故坊民房守各樣差備,竝四百二十一名內,姑放六十七名,永放四十五名,仍存三百九名,各樣差備順贊一百十一名,竝爲放送,以除該曹價布之費,而如有不時出入之擧,則以不緊把守軍,依近例推移充數,未爲不可,才人則沒數放送,但善爲角觝之人,優數擇入云,以此分付平市署之意,敢啓。傳曰,知道。
禮曹啓曰,頒詔翌日,例有本國頒敎陳賀之禮,故節目已爲,啓下矣。卽聞勅使欲行見官禮於明日早朝云。本國頒敎,亦爲上國之事,先行頒敎之後,次行見官之禮,方爲穩便,令都監措辭言及,何如?傳曰,允。
迎接都監啓曰,諸勅差備譯官來言曰,依前館後北墻內結棚,又以副使所言,伽倻琴·琵琶·稽琴善手各一人招入云,此乃自前例爲之事,依此擧行之意,敢啓。傳曰,知道。以上都監儀軌
上在昌德宮。停常參·經筵。
京畿監司書目,衿川呈,以修撰洪葳辭職上疏上送事。啓。答曰,省疏具悉。爾其勿辭上來。
大殿,政院·玉堂問安。答曰,知道。
藥房啓曰,雨後日氣稍寒,郊外擧動甚早,頒詔之後,接待至晩,伏未審夜來,聖候若何?臣等不勝憂慮之至,敢來問安。答曰,平安矣。
傳曰,頒赦,百官加爲之。
政院啓曰,頒赦事,命下矣。某罪以下宥之乎?傳曰,雜犯死罪以下,竝宥。
敎文。王若曰,進顯號於慈極,兼聞壼儀之成。推洪渥於敝藩,幸荷綸音之降。肆將同慶之意,庸示誕告之章。恭惟聖朝之丕昌,愈見玄化之普被。式遵聖善之訓德,無以稱〈?〉允諧。寤寐之求,天作之合。添徽冊之二字,其將百世不磨。備嘉號於六宮,實惟萬福之始。純禧旣洽於中夏,殊數亦逮於偏邦。一札瑤函,遠勞皇華之駕。十襲雲綿,遙分筐篚之珍。寰海回春至矣。寵綏之大惠。雷雨作解,沛然生成之異恩。旣承渙汗之誥,宜施原宥之仁。自本月十二日昧爽以前,雜犯死罪以下,咸宥除之。在官者各加一資資窮者代加。於戲歸美敞休,期永久而亨泰。滌瑕蕩垢,囿品物而安和,故玆敎示,想宜知悉。大提學蔡裕後製進
禮曹啓曰,去八月二十八日晝講時,同知事金益熙所啓,傳敎矣,各官校生,自有定額,而土風規亦各不同,雖於一道之內,不能如一,或有士族全不屬校之處,所謂爭端,似由於此,而未知某道某邑,有此事。果若有之,則各其守令道臣,自當調劑,如其大段難處,則想必啓聞。不須自朝家先爲定式,或云校生之中,非士族者,漸次汰去,而以士族充補額內,則可無爭列之事云。此言似然,必欲於一時,定爲一定之式,則非但反啓騷擾之弊,抑恐尤起其相爭之端,今姑置之,以觀諸道所爲,隨爲而處,何如?傳,曰允。
親臨下馬宴時,大駕詣館所後,藥房·政院·玉堂問安。答曰,知道。
還宮後,藥房·政院·玉堂問安。答曰,知道。
忠淸都事書目,丹陽呈,以持平南天澤辭職上疏上送事。啓下該曹。
大司諫鄭知和,獻納朴承休啓曰,臣等昨承聖批,以無據兒戲等語爲敎,臣等不勝悚然之至。臣等之意,以爲宇遠之罪,決不可貸,而聖明尙且留難於削黜之請,晩榮等雖有是非顚錯之罪,流竄之律,豈宜先於宇遠未罪之前乎?聖上用罰之道,恐未免於過中,此臣等所以相繼論列,不能止者也。嚴批之下,不可晏然在職,所當卽爲引咎,而賀禮纔罷,又有擧動,泯默隨行,今始來避,所失尤大,請命遞斥臣等之職。答曰,勿辭,退待物論。
大司憲蔡裕後,執義成台耉,掌令任善伯啓曰,臣等昨日伏奉聖批,以無據兒戲等語爲敎,臣等不勝瞿然之至。然臣等之意,妄料以爲,聖明之治其本也,太輕,治其末也,太重,此臣等之所以論執而不知止者也。今承嚴旨,何敢晏然冒居於臺閣之上乎?且連有擧動,今始來避,尤極未安,請命亟遞臣等之職。答曰,勿辭,退待物論。以上朝報
迎接都監啓曰,卽朝上勅使,使譯官送言曰,近患眼疾,視物熹微,願見藥醫安景昌,鍼醫金尙誠,又大通官張繼哲,請得讀書丸材料九種矣。藥材則皆是鄕材易得之物,所當令醫司覓給,而至於金尙誠·安景昌等,係是內醫,自都監不敢招致,敢此仰稟。傳曰,竝送之。
迎接都監啓曰,卽刻百官,行見官禮後,罷出之意,敢稟。傳曰,知道。
迎接都監啓曰,金尙誠·安景昌等,卽刻來詣館所,使之入見於上使,其所答辭緣詳細尙誠等手本中矣,敢啓。傳曰,知道。
迎接都監啓曰,明日當行翌日宴,而禮曹以親臨,啓下矣。請宴時,直以親臨爲辭乎?或令譯官善爲措辭,以探其意乎?敢此仰稟。傳曰,勿爲直言,善爲措辭探試,可也。
迎接都監啓曰,翌日宴一事,卽令差備譯官趙孝信等,措辭言之,則諸勅相議而答曰,國王爲俺等連日擧動,雖極感激,大有所不安於心。且俺等遠路驅馳之餘,不得休息,困憊方極,明日則願勿親臨,而代行,可矣,仍爲縷縷言之云云,敢啓。傳曰,知道。以上迎接都監儀軌
上在昌德宮。停常參·經筵。
自昧爽至辰時,霧。巳時,日暈。夜一更二更,月暈。
刑曹判書南銑上疏。大槪,冒萬死陳情,乞遞本職事。入啓。答曰,省疏具悉卿懇。自有佐貳之官,卿其安心勿辭。
吏曹啓目,粘連持平南天澤上疏云云。觀此上疏,則聞其老母病重,中路還歸,出於情理之切迫,似當,依願施行,而臺臣進退,自下不敢擅便,上裁,何如?啓依回啓施行。
吏曹啓曰,頒赦百官加爲之事,命下矣。依前例別歲抄書入乎?今則何以爲之?敢稟。傳曰,依例爲之。
玉堂箚子。大槪,兩司,竝命出仕事。答曰,依啓。
大司諫鄭知和,獻納朴承休,大司憲蔡裕後,執義成台耉,掌令任善伯就職。
吏曹,伴送使李厚源啓。
大司諫鄭知和,獻納朴承休啓曰,洪宇遠之事,聖明,以不罪爲敎,前後丁寧削黜之論,猶未準請,到今加律,似未誠實,故乃以末減之律,連啓矣。物議皆以律輕爲非,臣等執滯之失,著矣。不可晏然,請命遞斥臣職。答曰,勿辭。
大司憲蔡裕後,執義成台耉,掌令任善伯啓曰,臣等非不知洪宇遠之罪,不止於削黜,而仰體聖上容貸之意,每爲末減之請矣。兪音久閟,輿憤益激,皆以爲宇遠之罪重律輕,無非臣等不能盡言之致,臣等疲軟不職之失,著矣。何敢晏然仍冒?請命遞斥臣職。答曰,勿辭。
院啓,洪宇遠,自以爲言人之所難言,欲沽其名,矯誣先王在天之靈,譏斥君父,略無顧忌其情態不正,語意無禮,臣等所以深惡而痛斥者,豈但在於引喩無倫,眩亂是非而已哉?頃日臺閣之上,所見不逮,言者勿罪之言,一出,而義理不明於下,包荒太過於上,尙使悖妄之人,未正其罪。殿下縱能推恕於自受其誣,至於誣及先朝,則決不可私自容護。請洪宇遠,亟命遠竄。宇遠之罪,決不可貸,而聖明猶不欲正其法焉。李晩榮等,雖有是非顚錯之罪,流竄之律,豈宜遽加於未罪宇遠之前乎?朝家用罰之道,恐未免輕重之失當,臣之論執,豈爲晩榮等地哉?請還收李晩榮等遠竄之命。答曰,不允。
府啓,洪宇遠之疏,辭意悖慢,引喩無狀,乃以聖上處變之至德,翻作不忍聞不忍見之說,形諸文字,肆然無忌,甚至於誣及先王在天之靈,臣子分義,何敢如是?輿情共憤,久而愈激。若不明其罪重其律,則悖慢無狀之人,終無所懲戢。請命遠竄,李晩榮等當初擧措,誠極顚錯,然洪宇遠之重罪也,而待之以無罪,晩榮等,視宇遠輕罪也,而待之以重罪,聖朝施罰之道,實未免爲倒置之歸,請還收晩榮等遠竄之命。答曰,不允。以上朝報
備邊司啓曰,今番奏請之行,與凡使行有異,事係重大。且此行在前,亦多費用之事,彼中所望,亦必不貲,所用別人情,令該曹優數磨鍊以送,何如?答曰,此非費用人情之事,況不可開例?勿爲磨鍊送之。
備邊司又啓曰,皇帝祭用,年例瀋陽入送生梨·柏子·淸蜜,則自該曹,分付兩西,已令措備,銀杏,亦自該曹已爲下送,依前例以義州地方邊將,定差使員領送之意,敢啓。傳曰,知道。
備邊司啓曰,趙東立手本別單,及題本通報,同封以入之意,敢啓。傳曰,知道。以上備局謄錄
有政。吏批,以成夏明爲司諫,金禹錫爲正言,李齊衡爲正言,安後稷爲持平,奉敎單,李敏敍。
迎接都監啓曰,勅使到館之日,大通官等,先爲發言者,乃是發賣一事,而使差備譯官等,預言其紙地難得之由,姑爲彌縫矣。卽者諸勅使,會坐一處,招致差備譯官,書出發賣物種,取考其數,則白綿紙九千六百卷,水獺皮六百令,鹿皮一百二十令,靑黍皮一千張,樻枝三八萬匣,細封枝三五千斤,益山紙九千六百卷,海參六千斤,赤狐皮五千令,山獺皮·土豬皮各二百令,黃獷皮二千令,白苧布·細布各六同,鷲羽五千介也。今此發賣之數,比前最多,其間不無爭執量減之物,而彼之所欲,如是浩大。雖十分減定,市民之力,已竭於前勅之行,萬無支吾之勢,而其中白綿紙,尤非市上可辨之物,極爲悶慮之意,敢啓。傳曰,發賣之言,如是早發,前頭之事,極爲可慮,各宴,限內爲之,俾不至久留,可也。
迎接都監郞廳,以左議政意啓曰,臣與元斗杓·申翊全等,來詣館所,令諸勅差備譯官,依例請行翌日宴,則諸勅,答曰,以自上親臨,不敢固辭。雖已行禮,遠行之餘,氣力困憊,不得出受,宴床,分入各房云,依其言呈御帖後,臣等罷出之意,敢啓。傳曰,知道。
迎接都監啓曰,卽刻翌日宴,宰臣左議政,與兵曹判書元斗杓,禮曹參判申翊全,來詣館所請宴,則答稱俺等昨日,自上親臨,終日受宴,困惱難堪。今日之宴,不能出參,分入各房,則從容分食云,故左議政以下依其言呈御帖退出之意,敢啓。傳曰,知道。
迎接都監啓曰,明日乃是請宴日次,而該曹以宰臣代行磨鍊矣。近來皆以仁政殿請行,今亦依此言之乎?敢稟。傳曰,不必請行,方便處之。
迎接都監啓曰,傳曰,不必請行,方便處之事,傳敎矣。卽使諸勅使差備譯官等,以明日當行請宴之意,先問於大通官等,而不及仁政殿請行之事,則大通官等答曰,旣行翌日宴,則明日乃是仁政殿請宴當次也。何如是泛稱宴禮乎?譯官等措辭而答,則李夢善又曰,上年冬禮部尙書出來時,吾以通官隨行,其時之事,歷歷可知,以主上之命,直請仁政殿宴禮,而勅使,以雨不得進去。且來時逢着巴將於鳳凰城,凡干接待等事,一一傳說,而仁政殿宴禮,自上親臨,亦爲分明言之,諸勅使已爲慣聞而來,何不?直以仁政殿請宴言之云,自我依前例請宴之後,彼之往與不往,雖不可預料,而通官輩所言如此,何以爲之?敢稟。傳曰,所言如此,則依例請之,可也。
迎接都監啓曰,卽者夜已深矣,而諸勅使會坐不寐,故使差備譯官等,善爲措辭,請以明日設宴于仁政殿,則勅使相議而答曰,國王,爲俺等連日勞動,誠有所不安於心,而前者親臨時,瞻望顔色,則似有未寧之候。曾在西路得聞所患未差,而爲皇命出迎郊外,又爲降臨館所,明日復有勞動之擧,則恐致添傷,非但心切憂慮,俺等亦於遠路驅馳之餘,困勞已極,欲爲數日休息之計,勿爲設宴於仁政殿,而以其宴床入給,則此亦躬受宴禮,何異?欲於房中,安心分食云,先使譯舌,微通上候未寧之意於通官輩,故彼之所言如此,明日似當特遣大臣,措辭請宴,敢啓。傳曰,知道。以上迎接都監儀軌
上在昌德宮。停常參·經筵。
夜一更二更,月暈。
吏曹啓曰,百官加下批,政事,取稟。
慶尙都事書目,災傷差錯,居昌縣監盧亨述罷黜事。
府前啓,洪宇遠請命遠竄。措語見上請還收李晩榮等遠竄之命。措語見上答曰,不允。洪宇遠事,宜體予意,勿爲煩論。
院啓,請洪宇遠亟命遠竄。措語見上請還收李晩榮等遠竄之命。措語見上答曰,不允。洪宇遠事,宜體予意,勿爲煩論。以上朝報
戶曹啓曰,勅使到館之日,稱以回程不遠,首發發賣之言,種種徵求之物,促入甚急。姑使譯輩,援據前例,措辭彌縫,而數日以來,諸勅使及家丁,聚會相議,以至夜分不寐者,無非發賣及徵索之言。昨日發賣物種書出之數,極其浩多,有倍於前。虛張其數,以爲恐㤼之計,彼人常態。今將終始爭執,期於不至濫觴,而其中白綿紙,則彼之大意在此,勢難一切防塞。且此物,本非市上行用,從前本曹若干所儲,已盡無餘。今番外方卜定,非但未及上來,亦不足於方物,禮單之用,未遑及他。百爾思之,萬無拮据之路,極爲悶慮。曾在己丑春,因發賣一事,至於大臣來陳市民難支之狀,雖不得動聽,白綿紙等物,差有減數之擧,前頭大臣請宴時,試爲措辭言及,似或不無所助,惶恐敢稟。傳曰,依啓。備局謄錄
以伊川圍籬安置內官狀啓,傳于政院曰,前日下去醫官,還爲下送,使之及時治療。內局日記
義禁府啓曰,卽接今日啓下,內官金成貼狀啓,則伊川罪人,病勢極重云,令該監相當藥物,急速下送,何如?傳曰,已遣內醫。禁府謄錄
迎接都監啓曰,卽朝三勅使,令差備譯官送言,要見鍼醫金尙誠,卽爲招入,問病後出送,而病錄則在於金尙誠,書啓中矣,敢啓。傳曰,知道。
迎接都監郞廳,以右議政意啓曰,臣與禮曹判書李厚源,平雲君俅,來詣館所,使差備譯官措辭請宴,則諸勅答曰,國王至遣大臣請宴,不勝感激,而俺等路困方甚,旣不得詣闕,其可出坐受宴乎?宴床分入各房,則當從容喫之云。臣等更以承上命來詣請宴,而不得設行,殊甚缺然之意,使之措辭申請,則諸勅使所答如前,終始固辭,故卽呈御帖,宴床依其言分入各房後退出之意,敢啓。傳曰,知道。
迎接都監啓曰,卽刻右議政與禮曹判書李厚源,平雲君俅,來詣館所請宴,則諸勅使,答以勞困,不得受宴,床排分入各房云,故依其言呈御帖後,右議政以下,卽爲辭退之意,敢啓。傳曰,知道。
迎接都監啓曰,今日旣行請宴,明日乃回禮宴,當次,故使差備譯官等,措辭請行宴禮,則諸勅使答曰,連日受宴,亦甚困惱,明日則欲爲休息,後日退行爲當云。譯官等又以勅使留館之時,各日宴禮自有定規,勅使雖如是爲言,其在待客之道,未免落莫〈之〉語,更爲措辭言及於大通官,則以爲諸勅使,旣已相議言之,今難强請云,勢將請行於再明之意,敢啓。傳曰,知道。以上迎接都監謄錄
觀象監啓曰,今年始行新曆,而七政仍存舊法,莫重改曆之擧,尙未完了。上年入送金尙范,而彼人退托遷延,最後肯許,求索禮物,故因使臣,分付齎去三百兩貨,全數傳給,則彼以日勢已迫,許多縷子,未及考出,從容修正,以待後日入來云,再三牢約,受其明文而來,前後事狀,已具於其時使臣狀啓矣。前頭節行,金尙范依前入送,期於畢學,何如?傳曰,知道。觀象監謄錄
上在昌德宮。停常參·經筵。
府啓,臣等昨承聖批,以須體予意,勿爲煩論爲敎,臣竊不勝悶鬱焉。罰以懲惡,乃王者御世之道,如宇遠之罪狀,斷不可貸也。宇遠之疏,辭意悖慢,引喩無狀,乃以聖上處變之至德,翻作不忍聞不忍見之說,形諸文字,肆意譏斥,甚至於誣及先王在天之靈,臣子分義,何敢如是?輿情共憤,久而愈激,若不明其罪而重其律,則悖慢無狀之人,終無所懲戢,亟命遠竄,重罪而待之以無罪,輕罪而待之以重罪,寧有是理?國家用罰之不中,非細事也。臣等豈必爲晩榮等之地哉?請加三思,還收李晩榮等遠竄之命。答曰,勿煩。
左議政具仁垕上疏。大槪,兼帶世子傅辭免事。答曰,省疏具悉。卿其安心勿辭。
院啓,洪宇遠,外托應旨之言,內售沽名之計,追咎旣往,眩亂國是,操縱闔闢之間,用意不正,節節呈露,而語意無禮,不顧分義,其所謂先王隱痛於冥冥之中者,矯誣莫甚。凡人臣之於告君,雖尋常說話,十分敬愼,恐或不實,宇遠乃敢臆斷,恣言無忌,何其忍也?又以太廟忸怩之說,顯加譏斥,略無所難,不如此則無以得其名乎?人之悖妄,何至於此?引喩無倫,乃其餘事,臣等之所以論執者,實出於深惡其心,不獨斥絶其言也。近日朝廷,義理不明於下,包荒太過於上,致令悖妄之人,未正其罪,輿情鬱抑,久而愈激,臣等不得請,則決不可止耳。請洪宇遠,亟命遠竄,請還收李晩榮等遠竄之命。答曰,勿煩。
刑曹啓目,粘連京畿監司狀啓,罪人陳以立未捕,陽智縣監李翀雲罪狀處置事云云。李翀雲,令禁府拿問處置,何如?啓依允。
禁府,李翀雲拿囚。啓。以上朝報
傳曰,今下弓矢,昌洲僉使孫仁及處,給送。
前領敦寧李景奭上疏。答曰,省疏具悉。卿其安心往來焉。以上內下日記
以兵曹,京下番調用粘目。傳曰,江倉守直軍士,勿爲出用事,頃因輪對官所啓,捧承傳矣。何如是竝爲出用耶?
兵曹啓曰,以本曹京下番調用事。傳曰,江倉守直軍士,勿爲出用事,傳敎矣。元粘目中改付標以入之意,敢啓。傳曰,知道。以上兵曹謄錄
有政。吏批,以呂聖齊爲康陵參奉,李榓爲南別殿參奉,洪處大爲司成,趙禧錫爲司饔參奉,李時楷爲右賓客,徐匡履爲氷庫別檢,李泰英爲居昌縣監,李正漢爲昌陵參奉,安東敎授兼提督屬校官朴廷薛,承文博士二單金夏鉉·崔繼亨,待敎單洪柱三,校書博士單洪聖龜。
迎接都監啓曰,今日回禮,旣不得設行,明日則不得不設行之意,使譯官輩言及,則勅使已爲依例爲之云,敢啓。傳曰,知道。
迎接都監啓曰,今日無宴禮,別入雌牛入給云,依其言入給之意,敢啓。傳曰,知道。
迎接都監啓曰,今日別茶啖,依例排入之意,敢啓。傳曰,知道。
迎接都監啓曰,大通官二人,使其差備譯官,持送竹篚所盛一物曰,此乃松羅茶也,利於消食,彼中闕內所用,故自北京求得而來,欲爲進上,惶恐不敢,玆以送呈于都監,以爲煎茶之資云。取見其色,則似是雀舌之類,而渠以進上爲言,何以爲之?敢稟。傳曰,措辭防塞,勿爲捧入,而俾不至落莫,可也。
迎接都監啓曰,自昨日以後,勅使促入禮單甚急,而該曹以宴禮未及畢行之前,不可徑入禮單之意,措辭彌縫矣。卽者諸勅使,率家丁等,同會一處,招致差備譯官,以上使之意送言曰,俺等不必久留,勅書旣傳之後,卽當還歸,而尙今留連者,專爲發賣故也。昨日書出物種,卽刻速爲入積於庭內,以爲發賣之地,不然則雖加留一朔,必待稱意發賣,然後回程云,臣等令譯官,略陳事勢悶迫之狀,措辭以答,而彼之恐喝,久而益甚,極爲悶慮之意,敢啓。傳曰,知道。
迎接都監啓曰,以都監草記松羅茶事。傳曰,措辭防塞,勿爲捧入,而俾不至落莫,可也事,傳敎矣。通官等,自言其茶品之好,欲爲進上,至誠求來云,今若還給,則渠輩必爲落莫,故使譯輩措辭言之曰,如此難得之物,萬里行橐之中,齎持而來,向國之誠可嘉,而但事係規外,不敢啓達,留置都監,將爲煎茶之資,第未知將何物以報云,則彼更無所言云,回程時以某樣所求之物,量宜應副,以慰其心似當。且李夢善懇求淸心元,以爲藥用云,數十丸,令兩醫司覓給,何如?傳曰,允。以上迎接都監儀軌
上在昌德宮。停常參·經筵。
夜二更至五更,月暈。
明日式年文科講經覆試,一所試官吳挺一·金益熙,參試官蔡忠元·李殷相·姜鎬·兪瑒,二所試官趙啓遠·金汝鈺·辛啓榮,參試官李梓·李俊耉·姜裕後·李時省,武一所試官金應海·金汝水·李行進,參試官,朴日省·玄太始·慶一會,二所試官朴敬祉·宋文徵·洪命夏,參試官金宗一·閔昇植·權信道落點。
傳曰,李晩榮等定配單子付標勿爲事,言于禁府。
吏曹判書鄭維城上疏。大槪,行役病敗之餘,所患猝劇,試官召牌,不得趨詣,懇乞鐫罷職名仍治臣逋慢之罪事。入啓。答曰,省疏具悉。卿其安心勿辭,亦勿竢罪。
護軍安應亨上疏。大槪,衰病沈痼,不得趨詣召命,惶恐待罪事。入啓。答曰,省疏具悉。卿其勿辭,亦勿竢罪。
工曹參判呂爾徵上疏。大槪,宿病新恙,交加轉劇,不得趨召命,亟賜鐫罷,以正逋慢之罪事。入啓。答曰,省疏具悉。卿其勿待罪。
知事金光煜上疏。大槪,臀腫甚重,不得趨詣召命,惶恐待罪事。入啓。答曰,省疏具悉。卿其勿待罪。
司直吳竣上疏。大槪,病勢彌留,委席呻痛,召牌下臨,不得趨詣,惶恐待罪事。答曰,省疏具悉。卿其勿待罪。
府啓,洪宇遠,以不忍聞不忍見之說,譏毁君父,以不得聞不能見之說,矯誣先王,爲人臣子,何敢如是?此而不卽正其罪,則義理不明,王法不行,臣等不得請,則決不可止。請勿留難,亟命遠竄。答曰,毋庸堅執。
院前啓,請洪宇遠亟命遠竄。措語見上答曰,毋庸堅執。
政院啓曰,文科一所試官,參望而陳疏,牌不進者,至於四員,無故只有二員,不準三望之數,極爲寒心。陳疏之員,多是老病而然,念其病患,必不皆至大段,或不無力疾進參之勢,更爲牌招之意,敢啓。傳曰,皆是老病之人勿爲更招,使之加望。
府·院前啓,還收李晩榮等遠竄之命事。停啓。
禁府,李晩榮,明川府,鄭晳,靈山縣定配。啓。
武二所試官,李□代趙修岭。
文一所試官加望,申翊全落點。
副校理李慶徵,司果韓縝,牌不進,依承傳罷職。
監試官文一所權格·李齊衡,二所安後稷·金禹錫,武一所任善伯·成夏明,二所成台耉·朴承休。
護軍李時楳上疏。大槪,痰喘之症方劇,試官之望,未能趨詣,惶恐待罪事。答曰,省疏具悉。卿其勿待罪。
兵曹參判李一相上疏。大槪,召牌之下,不敢不趨詣闕下,而病勢轉劇,乞遞臣職,以便公私事。入啓。答曰,省疏具悉。卿其勿辭。以上朝報
迎接都監啓曰,卽者大通官兩人,率家丁等,出坐西宴廳,促入禮單曰,宴床排設,必於禮單畢捧後爲之云,恐喝不止,故不得已禮單等物方爲入給之意,敢啓。傳曰,知道。
迎接都監啓曰,三勅使,卽朝又招金尙誠,欲爲肩下銅鍼,而恐劫不爲云,病錄則詳在金尙誠書啓中矣,敢啓。傳曰,知道。
迎接都監郞廳,以領議政意啓曰,臣與兼兵曹判書元斗杓,刑曹判書南銑等,來詣館所,使差備譯官,請行回禮宴,則諸勅答曰,俺等方有所爲之事,不得出受宴床,分入各房云,卽呈御帖,宴床依其言分入,仍爲罷出之意,敢啓。傳曰,知道。
迎接都監啓曰,今日回禮宴時,領議政與兵曹判書元斗杓,刑曹判書南銑,來詣館所請宴,則諸勅使,答以俺等方有所爲之事,不得出受,宴床分入各房云,故依其言仍呈御帖後,卽爲退出矣,敢啓。傳曰,知道。
迎接都監啓曰,卽者上使,直送差備譯官言于臣等曰,片箭一百箇,筒兒二介,片箭弓一張,欲爲求得以去云。姑爲措辭防塞,彼若强求不已,則何以爲之?敢稟。傳曰,强請則給之,可也。
迎接都監啓曰,明日當行別宴,故使差備譯官通于勅使,則答曰,依例爲之云矣,敢啓。傳曰,知道。已上迎接都監儀軌
上在昌德宮。停常參·經筵。
午時未時,日暈。
忠淸監司書目,連山呈,判中樞金集辭職上疏上送事。啓。答曰,省疏具悉卿懇。予亦戀卿,欲一相面,而其奈日寒老病何?卿其安心勿辭。
政院啓曰,今此式年覆試時試官出牌之後,禮賓寺正金宗一,最後來詣,請推考。傳曰,允。以上朝報
以迎接都監草記。傳曰,上馬宴,欲爲親臨之意,預爲言之,以觀其行期遲速而進退,可也。內下日記
政院啓曰,今日別宴宰臣,右議政受點矣。卽者送言,方患癨亂,勢難進參云,何大臣進去乎?宰臣吳挺一,亦入於講經試所,付標以入矣。且別宴後,上馬宴當次,而自上亦爲親臨,則當以宰臣受點行禮,何以爲之?敢稟。傳曰,知道。左相進去,上馬宴則當爲親臨矣。
迎接都監啓曰,大通官等,以發賣事,出送次通官一人于平市署官員所在處,詗察發賣物種,督促形止,卽爲入來,平市署官員,在於館門近地,雖與外處有間,出門時,都事及守門將,不能防遏,差備譯官,亦不得善爲開諭,以致如此,非但事涉可駭,亦有後弊。當該差備譯官及把守都事·守門將,竝推考,何如?傳曰,允。
迎接都監郞廳,以左議政意啓曰,臣與全昌君柳廷亮,漢城府左尹申埈等,來詣館所,招差備譯官,今日別宴請行,則諸勅使答曰,俺等方有治行之事,不得出受,宴床分入各房云,故臣等呈御帖,依其言分入各房後退出之意,敢啓。傳曰,知道。
迎接都監啓曰,今日別宴宰臣,左議政與全昌君柳廷亮,漢城府左尹申埈等,來詣館所請宴,則諸勅,以爲方有治行之事,無暇及他,不得出受云,故呈御帖後,宴床分入各房,卽爲退出之意,敢啓。傳曰,知道。
迎接都監啓曰,以政院啓辭,傳曰,上馬宴則當爲親臨事,傳敎矣。今日旣行別宴,此後則當以別茶啖排入,而至於上馬宴,則必待彼自先告歸期,然後請行,例也。今亦觀彼定其歸日,而言及親臨之意,似當。敢啓。批答在上。
迎接都監啓曰,卽刻大通官李夢善送言曰,老父及同生兄弟等,居在東大門外,願一相見而去云,依前例許令入見,何如?傳曰,允。已上迎接都監儀軌
上在昌德宮。停常參·經筵。
武一所差備官,以試官意啓曰,拾箭官南大夏,畢拾位字木箭三矢中,一矢二十步,二矢三十步,三矢四十五步者,隨其步數書標之際,拾箭司憲府書吏金士信者,潛請于南大夏曰,此木箭步數,必加書七八十步云,自取其矢,以手指拭之,强請改書。南大夏叱而退之,則士信袖出銀子五兩之封曰,以補不足,豈不好哉?南大夏卽取封銀,又封其三矢,奔告於都廳,卽考位字擧子,則乃擧子洪汝海稱名者也。南大夏及士信·汝海,一處面質,則相通之跡,明白無疑,其爲情狀,極爲痛惡。同金士信·洪汝海等,令攸司囚禁重治,何如?傳曰,竝拿推。
傳曰,大臣·備局堂上引見。
慶尙監司書目,盈德縣令黃渙,病重罷黜事。又書目,晉州呈,以掌令河縉病重,上去不得事。啓遞差。
吏曹啓曰,臺諫有闕,政事,取稟。
京畿監司書目,衿川呈,以修撰洪葳病重,上去不得事。啓遞差。
大司憲蔡裕後榻前所啓,洪宇遠之罪,非但言辭悖妄而已。不顧臣子分義,誣陷君父,有同翻案,不可不明其罪而重其律,請亟命遠竄。上曰,毋庸堅執。大司諫鄭知和所啓,洪宇遠,非但誣陷聖躬,至於矯誣先王,決不可容貸,請命遠竄。上曰,毋庸堅執。以上朝報
備邊司啓曰,頃者咸鏡監司李應蓍,以鏡·明及六鎭居民賑救事,請得木綿二百同,故前日引對時,臣等以北民飢饉至此,不可不救,而近來國儲板蕩,何以爲之之意,稟達於榻前,則自上以一半拮据入送,可也事,傳敎矣。今以戶曹木四十同,兵曹木三十四同,司饔院木十同,繕工監木五同,工曹木六同,司僕寺木五同,合一百同,未冬前分運入送之意,分付各該司,何如?傳曰,依啓。備局謄錄
以戶曹草記,傳曰,知道。勅使之不爲預定歸期,想必以新來之人,未知前規,欲爲完賣之後,始欲發言矣,以此知悉,速完發賣似可矣。朝者內官之去,夢善稱謝云,此數似爲略少,略爲加磨鍊給之,可也。別單中樻枝三,加五百匣,內賜刀帶,一體書之,依去番例,令內官持去給之,可也。且發賣相持之際,雖不可浪虛,必示慇懃欲爲多數發賣,而力不瞻之意,可也。內下日記
引見時,戶曹判書李時昉所啓,年歲凶荒,經費蕩竭,前頭之事,極爲可慮也。各道逋欠甚多,今年則各別申飭,使之無遺畢捧,何如?上曰,依爲之。出朝報
引見時,右議政沈之源所啓,臣聞統營虞候,定爲差員,領載甘同倉田稅,而格軍以戰船能櫓定送,故正當風和之時,防備疎虞,事極寒心。上曰,該營虞候,豈是田稅輸運之官乎?今後勿定差員,一依亂前令各邑各自賃舟載送,可也。
引見時,上曰,通信使不久當往,而關白新立,事機異前,預爲熟思,以有文筆計慮者,極擇差送,可也。
領議政李時白所啓,奏請使之行,所用別人情給送事,自備局啓達,而自上有勿給之敎矣,譯輩以爲雖持去,若不用,則當還爲持來云矣。上曰,若給送則豈有還爲持來之理乎?言于該曹若干磨鍊給送,可也。以上備局謄錄
迎接都監啓曰,今日空日,別入雌牛入給云,故依其言入給之意,敢啓。傳曰,知道。
迎接都監啓曰,以上勅使所求片箭·筒兒,及弓子草記。傳曰,强請則給之,可也事,命下矣。勅使自昨日今朝,連送差備譯官,懇求不已,不得不入給之意,敢啓。傳曰,知道。
迎接都監啓曰,卽刻諸勅使,使差備譯官送言曰,俺等傳詔之後,至今留在者,專爲發賣一事,爲不爲間,今日停當,則明當發還云云之意,敢啓。傳曰,知道。
迎接都監啓曰,今日別茶啖,依例排入之意,敢啓。傳曰,知道。以上迎接都監儀軌
司僕寺提調元斗杓所啓,馬政,國之重事,而諸場馬籍所載實數,二萬匹,而點馬所捉,皆不可用,四百軍兵所給,亦不能充數,此無非監牧官專不擇人之致。時任監牧官中,假稱司果庶孽之輩,竝爲汰去,蔭官則以曾經監察·主簿之人,武弁則以曾經僉萬戶者,擇差,何如?上曰,依爲之。李元鎭爲濟州牧使時,使之抄擇好馬,養於別場矣,馬政甚重。卿等各別嚴飭牧子處代捧雜種之馬,勿令渾雜,可也。又啓曰,司僕寺,自前爲草記矣。近來政院以爲少各司而使爲啓目,故雖有時急啓達之事,不能爲之,今後則以草記啓達,何如?左副承旨金佐明曰,少各司,非都提調衙門,則不得爲草記,而司僕寺,大臣兼帶提調之時,始爲開路,仍成謬例,故不捧矣,古規如此,則何以爲之?上曰,異於他司,使爲草記,可也。司僕寺謄錄
上在昌德宮。停常參·經筵。
傳曰,政事,明明日爲之。
平安監司書目,寧邊府使李英發,限明春賑救間,仍任事。
文科講經覆試一所應辦官,以試官意啓曰,本所秋字擧子幼學崔宣,以易學啓蒙懸餘經講通,此亦依周易本經,計給倍劃乎?必有前例,而未能詳知,令該曹考例定奪,何如?傳曰,允。以上朝報
戶曹啓曰,今月十八日引見時,領議政李時白所啓,奏請使之行,所用別人情給送事,自備局啓達,而自上有勿給之敎矣。譯輩以爲雖持去,若不用則當還爲持來云矣。上曰,若給送則豈有還爲持來之理乎?言于該曹,若干磨鍊給送,可也事,傳敎矣。今此奏請使別人情銀子,無可據前例,故取考乙酉年奏請時謄錄,則別人情,無見錄之處,所用多少,本曹有難酌定,上年麟坪大君奉使北京時,用除還來,地銀七百五十兩,留置平安監營,使行過去時,當以此銀齎去,而未知以幾兩定限乎?敢此仰稟。傳曰,三四百兩給之,可也。備局謄錄
迎接都監啓曰,勅使卽刻促出牌文,以明日發程爲言,蓋緣白綿紙未充其發賣所求之數而然也。似當有措辭請留之擧,敢啓。傳曰,都監,依例措辭請留。
迎接都監啓曰,臣等來詣館所,招出諸勅使差備譯官,以傳敎之意,措辭請留,則諸勅使答曰,國王請留之意至矣,而俺等所管之事,旣已完了,留此已費日子,而身且無恙,明日則定欲發行云矣,敢啓。傳曰,知道。承旨卽爲進去,措辭請留。
迎接都監啓曰,今日別茶啖,依例排入之意,敢啓。傳曰,知道。
政院啓曰,臣承命馳往館所,措辭請留,則三勅,答以所幹之事,旣已完了,明日欲爲發行矣。夜深之後,至遣承旨請留,不勝感激,明日則當依敎仍留云,敢啓。傳曰,明朝大臣,依例進去請留。
迎接都監啓曰,以都監草記,傳曰,上馬宴親臨之意,預爲言之事,曾已,命下矣。卽者承旨請留,旣許一日退行云,則明日當行上馬宴之意,似當言之,而但二十日發還之令,必出於發賣不足之所致,而今方督入物件甚急,此時又請上馬宴難便,姑待觀勢言及,何如?傳曰,發行日定奪後,言之,可也。
本院啓曰,前刻都監,以勅使捉出牌文之意,來啓,自上有措辭請留之敎矣,卽刻首徒驛子,持牌文到院,而都監無一言來報,出牌之由,似出於急遽間,未及周旋之致。方遣公事郞廳,往問曲折于都監,而都監所爲,殊甚未安。當該郞廳,爲先推考,牌文則姑令留置,何如?傳曰,允。
本院又啓曰,傳曰,明朝大臣,依例進去請留事,命下矣。何大臣進去乎?敢啓。傳曰,左相進去。已上迎接都監儀軌
上在昌德宮。停常參·經筵。
夜自三更至五更,有霧氣。
禮曹啓曰,以文科講經覆試一所啓辭,擧子崔宣,倍劃定奪事,傳敎矣。本曹文書累經喪亂之後,蕩然無存,考據無地。臣等亦甚矇陋,全昧故事,啓蒙餘經之倍劃與否,未能知之,而曾聞世祖三年己卯,召成均生員崔自潢·李孟賢等,殿講易學啓蒙,賜酒,又命吏曹,敍用。其翌年庚辰,御慶會樓,初試入格,崔自潢·李孟賢·任孟智·申椒楨等,講啓蒙·中庸·通鑑等書,李孟賢爲壯元,賜酒賜扇,特命遊街五日云。祖宗朝,重啓蒙之書,於此可見。且啓蒙,全爲發揮羲易奧義而作,則與經同爲倍劃,似無所疑,而擧子等相傳之說,則以爲啓蒙餘經倍倍劃乃是故規云,而此則自中相傳之私談,雖不可取實,但偶記成廟朝故臣大司諫姜景敍所著,草堂集序文中,有講劃至於二十二分之語。凡講經之規,四書三經,以易經純通者,爲十六分,則雖通餘經,不過爲十八分而止,其所以爲二十二分之由,嘗以爲怪。今因儒生等所謂倍倍劃之說而思之,無乃祖宗朝務在勸奬餘經,則勿論某經,皆爲倍劃,而至於易學啓蒙,則倍倍劃耶?抑或他餘經,則不爲倍劃,而獨於啓蒙,爲其難曉,許以倍倍劃耶?此等事俱未可知,而大槪姜景敍,旣得十六分之後,又添六分,則恰爲二十二分,蓋通之元劃,爲二分,而倍則四分,倍倍則六分也。以此推之,則倍倍之說,亦似近之,而科場莫大之事,不可以該官一時之臆料率爾斷定,且此事非但爲崔宣一人之得失而已,當爲他日可據之例,問于大臣及朝中耆耉之臣,知其餘經倍劃,有舊規與否,稟處,何如?傳曰,依啓。
謝恩兼奏請陳奏使靈豐君㵓,副使李時楷,書狀官成楚客出去。
傳曰,奏請正副使·書狀官引見。
全羅監司書目,沃溝縣監李震夏,詬辱都事具崟,而都事具崟,以虧損體面,解印歸家。守令之詬辱都事,責有所歸,而都事之見侮守令,徑先棄官,亦不無所失,竝罷出事。
武一二所,出榜詣闕。
院前啓,請洪宇遠,亟命遠竄。措辭見上答曰,毋庸瀆擾。
府前啓,洪宇遠,請勿留難,亟命遠竄。措辭見上答曰,毋庸瀆擾。
禁府照目,李翀雲原情云云,刑推得情,而事在赦前,上裁,何如?啓。如此重罪之人,何敢歇後押送,而本府安敢如是啓稟耶?事極駭異,刑推得情。以上朝報
以迎接都監草記,傳曰,事不誠實,不可稱病,直以國忌,不可臨宴,二十四日發行之意,明朝措辭言之似可矣。內下日記
義禁府啓曰,朴䥧分揀事,命下矣。放送之意,敢啓。傳曰,知道。禁府謄錄
迎接都監郞廳,以左議政意啓曰,臣來詣館所,使差備譯官,措辭請留,則諸勅相議而答曰,昨日主上,特遣承旨,至誠勸留,故爲留一日矣。俺等所管之事,旣已完了,明日定爲發行云矣,敢啓。傳曰,知道。
政院啓曰,上馬宴,發行日定奪後言之,可也事,命下矣。今者勅使,欲以二十二日發行云,明日自上親臨之意,令都監言于彼人,何如?勅使發行,設或差退,必不過一二日之間,而二十三日,是國忌正日,明日之外,更無無故之日,敢此陳稟。傳曰,知道。二十二日發行事,旣已定奪,更無仍留之事,而郊外餞宴,極爲難便矣。
政院啓曰,二十二日發行事旣已定奪,更無仍留之事,而郊外餞宴,極爲難便矣事,傳敎矣。餞宴親臨,已成規例,其日適與國忌相値,果極難便,而一兩日留館,其弊雖多,餞宴時不爲親臨,亦涉未安,無已則以累度請留,始許二日,爲主人之道,深用缺然,餞宴則不可不親臨,而自上有未寧之候,勢難郊外擧動,加留數日,二十四日發行之意,令都監更爲措辭開諭。且國忌相値,餞宴難便事,亦令差備譯官,方便言及,使之聞知,期於動聽,何如?傳曰,允。
迎接都監啓曰,今日別雌牛入給云,依其言入給之意,敢啓。傳曰,知道。
迎接都監啓曰,今日別茶啖,依例別排入之意,敢啓。傳曰,知道。
迎接都監啓曰,以政院啓辭,餞宴則不可不親臨,而自上有未寧之候,勢難郊外擧動,加留數日,二十四日發行之意,令都監善爲措辭開諭,期於動聽事。傳曰,允事,傳敎矣。卽以政院啓辭之意,使差備譯官,言于大通官,使之入告于勅使,則通官等曰,今日再以明日親臨,懇請于諸勅使,而旋卽以自上未寧,二十二日郊外,不得親臨爲言,請以加留,事不誠實,未可待明朝之言耶云,其言亦似有理,未知何以爲之?且上馬宴,旣不爲親臨,則當以宰臣請宴,亦未知何以爲之乎?竝此仰稟。批答在上
迎接都監啓曰,傳曰,事不誠實,不可稱病,直以國忌,不可臨宴,二十四日發行之意,明朝措辭言之似可矣事,命下矣。勅使以下,皆以發賣物貨分執之故,自今日午後,各自分散其房,未遑他事,明日午前,則又以結裹雜物,悤忙尤甚。雖欲言及,請留之事,無隙可乘。今日夜分之後,諸勅使會同一處云,招出差備譯官,以下敎之意言于大通官等,使之從容告知于勅使,請以加留數日,以待二十四日發行,則答曰,國忌乃是大事,郊外餞宴,且非迎勅之比,爲送俺等,齋日設宴,決不可爲。且俺等旣已竣事,發賣亦爲完了,歸期甚忙,萬無加留之理,再明定爲發行,卽以此意回報云云。且聞大通官之言,則勅使私自相議曰,早知國王事勢如此,今日再三送言,欲爲親臨之時,何必以病爲辭乎?明日果欲强臨,可以拜謁而去,然不敢請也云。通官等,又爲措辭言之曰,自前親臨上馬宴,而自上若或有故,郊外餞宴曾有代行之例云。則勅使深以爲然,仍曰,明日若欲親臨,早晩何關云。通官等所言如此,敢啓。傳曰,固當依此爲之,而似不可率爾,試爲更請,以觀其辭,處之,可也。
迎接都監啓曰,卽刻以明日上馬宴親臨之意,使差備譯官等言之,則諸勅使答曰,明日國王,欲爲親臨,雖極感激,前者仁政殿請宴,不得進去者,出於俺等之有故,宴床旣爲分食,則與參宴何異?且聞國王曾有未寧之候,而又有郊外餞宴,何必連日勞動乎?以此告知國王云云,何以爲之?觀其色則二十二日,似無進退,留置牌文,當日發送,何如?傳曰,知道。上馬宴則似爲埋沒,更請以觀之,可也。
迎接都監啓曰,傳曰,上馬宴則似爲埋沒,更請以觀之,可也事,命下矣。卽令差備譯官等,措辭言之,則上勅使答曰,俺等留館以來,逐日遣官問其安否,每事感激。明日上馬宴,又以親臨,則俺等之榮幸,固已多矣。但俺近日有腹痛之症,雖蒙親臨,勢難出廳行禮。三勅使又云,俺亦氣不平,願勿親臨云。蓋觀其意,以發賣雜物,今方入積,明日當爲結裹,恐妨於受宴,放有此云云,而卽見政院啓辭批答,則有郊外餞宴難便之敎,明日宴禮,若不親臨,則待客之道,果似埋沒,差晩更爲措辭以請,未知何如?敢啓。傳曰,依政院啓辭爲之。已上都監儀軌
上在昌德宮。停常參·經筵。
啓曰,傳敎矣,問于大臣,則領議政李時白以爲,臣未詳古例,啓蒙講通倍倍劃之說,曾所未聞,而該曹啓辭中,姜景敍序文一款,似是明證,而事係重大,不敢輕議,伏候睿裁。左議政具仁垕以爲,啓蒙倍倍劃之說,曾未聞知,不敢輕議,伏惟上裁。右議政沈之源以爲,周易通倍劃之說,臣亦聞之,啓蒙通者,倍倍劃之規,臣未及聞知,而但姜景敍草堂集序文中,有講劃二十二分之語,則所謂倍倍劃,似非虛語,更令該曹,取考姜景敍序文,覈處宜當,伏候上裁。領敦寧府事金堉,則初不獻議。又問于判敦寧府事閔馨男,判中樞府事金藎國,靑松君沈詻則以爲,嘗聞講經時,周易·啓蒙,亦依本經施行而已,倍劃之說,舊規有無,曾未聞知。判中樞府事金光煜則以爲,啓蒙倍劃,士子恒談,臣亦聞知。至於餘經倍倍劃之談,曾未有聞云。行副護軍尹絅則以爲,餘經倍劃與否,全未記憶云云。覓得姜景敍草堂集,見其序文,則果有講劃二十二分之語,而非但不言以某書爲餘經,又無倍劃倍倍劃之說,其所以得二十二分者有似十六分外,添得倍倍劃六分,而亦無文籍可據,上裁,何如?傳曰,所謂倍倍劃未妥,依本經例施行。
院啓,洪宇遠,托以應旨,敢逞邪論,追咎聖明處變之至德,語意闔闢,眩亂是非,逐條以論,無非不忍聞不忍見之言,而其所謂先王隱痛於冥冥之中者,矯誣莫甚。又以太廟忸怩之說,恣意譏斥,人臣分義,何敢乃爾?近日朝廷,義理不明於下,包荒太過於上,致使悖妄之人至今未正其罪,公論未伸,輿情益激,殿下縱欲自爲容受,有所曲貸至於矯誣先王,罪在罔赦,則旣非聖上所可得以私焉。臣等亦不得請不能止耳。請洪宇遠,亟命遠竄。答曰,毋煩。
府啓,臣等昨承聖批,以毋庸瀆擾爲敎,臣等竊惑焉。洪宇遠之罪,有何可恕之理,而抑何有難斷之事乎?聖明若賜一兪,則臣等自可免於瀆擾之罪矣。宇遠以不忍聞不忍見之說,陷毁君父,不能聞不能見之事,矯誣先王,爲人臣子,何敢如是?此而不卽正其罪,則義理不明,王法不行,臣等不得請,則決不可止,請勿留難,亟命遠竄。答曰,毋煩。
以迎接都監餞宴事草記,傳曰,然則不可不以大君代行之意,措辭更爲試言之。內下日記
親臨上馬宴時,大駕詣館所後,藥房·政院·玉堂問安。答曰,知道。
奏請副使書目,臣兼帶同知經筵等任,令該曹照例處置事。啓下該曹。
大駕還宮後,藥房·政院·玉堂問安。答曰,知道。以上朝報
義禁府啓曰,今日擧動時,都事九員,侍衛一員,本府入直,而十員內二員,分差於文科兩所講經處,二員不足,令該曹假都事二員,卽爲差出,何如?傳曰,知道。禁府謄錄
有政。吏批,以閔賀爲全羅都事,李梓爲校理,曺時亮爲沃溝縣監,沈廷直爲陽智縣監,金益祥爲律學敎授,鄭麟卿爲掌令,朴烶爲盈德縣令,校書著作單金友正。
政院啓曰,勅使定欲發行於二十二日,適與國忌齋戒相値,不得親臨郊外,此勅使明知事勢,必無他意,而第念彼中之人,每以執頉爲事,或以埋沒待之,創開無前之事爲言,則亦是可慮處也。臣之妄料郊外擧動,則其在待客之道,似不可已,其日接見後,卽爲還宮,仍令大臣代行宴禮,恐或宜當。但連日擧動,有勞玉體,卽以郊外擧動之意,措辭言之,勅使若以明日郊外親臨,而今日不必爲擧動云爾,則一依其言,亦似無妨,敢此陳啓,以備睿裁。傳曰,自前亦有此規,彼亦再三言之似無他意,竝依其言爲之,而郊外餞宴,以大君代行,可也。
迎接都監啓曰,傳曰,固當依此爲之,而似不可率爾,試爲更請,以觀其辭,處之,可也事,傳敎矣。卽使差備譯官,以今日自上將爲親臨之意,言于大通官,使之轉告勅使,則頗有喜色而答曰,主上必欲降臨,不勝感激云,而觀其氣色,則發賣雜物,方爲結裹,勅使以下,遑遑無暇,差晩擧動,似當,敢啓。傳曰,知道。
迎接都監啓曰,傳曰,此草記與傳語,辭緣不同,何也?察啓事,傳敎矣。取考傳語草冊,則昨夜勅使前停當之事,傳語色吏,今始得聞,追出於今日傳語中,雖緣夜深,往復之事,閉門之後,外人未及聞知,而其誤出傳語之罪,不可置之,令攸司囚禁治罪,而元啓辭還入之意,敢啓。傳曰,知道。
本院啓曰,傳曰,此草記與傳語,辭緣不同,何也,察啓事,傳敎矣。此草記中,專沒請留一款,及彼人所謂明日餞宴時,勿爲親臨之語,臣等亦知其疎脫,而草記業已到院,故仍爲入啓,已將此意言于都監,使之更爲草記矣,敢啓。傳曰,知道。
迎接都監啓曰,以政院草記,明日餞宴時,勿爲親臨之語,疎脫,更爲草記事,傳敎矣。勅使以下一自發賣完了之後,爭相分執物種,遑遑無暇,故昨夜乘其未寐之時請留及餞宴等事,已爲停當,詳在於昨夜草記中,故今日啓辭中,不爲再瀆。政院想必未及詳察,昨夜啓辭中措語,而有此申稟也。今朝郊外餞宴代行一款,更欲停當於勅使,而自上今日親臨之意,早朝艱得乘間暫言之後,雜物結裹方急,故勅使與通官輩,少無暇隙,未遑他事,待其畢結裹後,將爲言及之意,敢啓。傳曰,知道。
迎接都監啓曰,勅使前更爲措辭請留,而猶不回意,明日定將發行,故以郊外餞宴,亦不得親臨,大君將爲代行,心甚未安之意,措辭言及于大通官,使之轉告勅使。則答曰,明日適是國忌齋戒,則俺等受宴,亦所不安於心,而主上必欲餞行,將以大君代行宴禮不勝感激。但旣是國忌,則大君亦不當參筵,願以宰臣押宴,使俺等安心受食云。依其所言,使宰臣押宴,未知如何,敢啓。傳曰,知道。
迎接都監啓曰,卽刻勅使,書出路程記,碧蹄·長湍·葱秀山·劍水·納淸停·雲興·車輦·所串八站,則以中火磨鍊,其餘十七站,則以宿站磨鍊,以此計程,則十八日當到義州之意,敢啓。傳曰,知道。
迎接都監啓曰,取考辛卯年頒詔勅使時謄錄,則冊立皇后,尊號皇太后事也。及其勅使之還,郊外宴禮後,勅使馬前,百官及父老,多數聚會,同辭致賀矣。今此頒詔,亦與辛卯一體,而其時致賀之擧,雖出於鄭譯之指揮,今此張繼哲,亦以其時大通官出來者也。致賀一款,似不可前後異同,令該曹稟旨定奪,何如?傳曰,不必爲之。
迎接都監啓曰,卽刻諸勅使,使差備通官等,送言於都監曰,郊外餞宴,國王勿爲親臨之意,卽爲啓知云,敢啓。傳曰,不可不親臨之意,再三措辭言之。
迎接都監啓曰,卽刻諸勅使,書出軍令,初吹寅時,二吹卯時,三吹辰時矣,敢啓。傳曰,知道。
迎接都監啓曰,傳曰,不可不親臨之意,再三措辭言之事,傳敎矣。使差備譯官等,言于大通官曰,諸大人來留未久,旋卽回轅,不勝缺然,再三請留,而終不得動聽,明日郊外餞宴,禮不可廢,主上定欲親臨云云,則通官等卽爲入告于勅使前。良久相議而送言曰,俺等到此之後,華筵珍饌,榮幸極矣。至於屢次親臨,旣荷款接之恩,感激之情,無以仰達。況明日則乃是國忌齋戒,其在俺等,亦豈敢晏然受宴乎?國王若或出臨郊外,雖於行路之際,未安之心,終不能自弛,國王至誠厚待之意,俺等豈不知之?非但國王有故,則宰臣代行,自有前例,旣是忌日,則大君之不可參宴,亦與國王何異?若以爲宴禮終不可癈,則以宰臣代行,可以安心受食云。大通官等,亦以爲此非文飭之言,乃是實情云。明日郊外擧動,何以爲之?敢啓。批答在上
迎接都監啓曰,今番勅行,於接待之際,慮或失其歡心,到館以後,使差備譯官趙孝信·全天機等,試觀具氣色,則其所大慾,專在於發賣,督納之際,或發恐嚇之言,及其完了則所得者亦多。勅使以下,皆是初來之人,旣副其望,顯有喜幸之色云矣。今日宴罷脫衣後,諸勅使相會而言曰,國王今日,亦爲親臨,可見至誠厚待之意,而請留之語,極其慇懃,誠爲感激云。張繼哲,見之而喜,潛言於譯官全天機,因問曰,勅使一行,皆是新人,凡於接待之間,未知有何不滿之事云?則繼哲答曰,勅使自迎勅日,仁政殿茶禮時,深感主上款接之意,來到館中,多有喜色而言曰,國王於言語酬酢之間,誠意藹然,不勝感激云云。苟有一毫不滿之意,俺等,乃是同國之人,豈不報之,而二十一二日間,欲爲回程,乃是當初之定限云,此言誠然,則似無含憾之事云矣,敢啓。傳曰,知道。
迎接都監啓曰,以宰臣代行,可以安心受食,此非文飭之言事。傳曰,然則不可不以大君代行之意,措辭更爲試言之事,傳敎矣。卽以傳敎之意,措辭言及於大通官,則答曰,旣是忌日,則大君亦不可參宴之理,勅使已爲相議,故乃以宰臣代行,再三言之,此事有何大段,而如是屢次來言乎?夜已深矣,勅使方爲就寢,奈何?今雖更言於勅使,所答,想必與前無異,俺等豈不知勅使之意乎?願勿更言云,押宴大臣,令政院預爲啓稟似當,敢啓。傳曰,依啓。已上迎接都監儀軌
司僕寺啓曰,辛卯年故相臣韓興一爲提調時,濟州牧場中,骨相奇駿,而有色馬雌雄,竝一百十五匹出捉,別爲一屯,各別看護取種。時存牧子等,厥數不多,許多遺失馬,責立其代,實爲難堪之役,一依備局回啓,各給二保。且故失馬代立之際,或苟充常馬,或出陸貿得雜種,故漸致馬種庸雜,自今以後,一切禁斷。如有現捉者,則依事目梟示,摘發告官者,則仍給其馬,兼監牧不遵事目者,一一罷黜,牧使牽情掩置者,令本道監司,摘發啓聞,或自本寺,間見請罪等事,具由啓稟,則自上判付內,照房良馬之産,自古名焉,而近者率皆駑駘,無一駿骨,豈有古今之異?京外官事,無一人擧職,悠泛度日。因此本寺所當深思,商量區劃,庶有一分之效,可也。又判付內,陸馬雜種嚴禁事,誠是島中亦豈無駑駘惡種乎?今後則凡牧子所徵之馬,切勿混處屯內,別作一屯,毋令相混,嚴立科條以爲變通之地,此等事專在牧使爲人之如何奉公之如何?全責牧使,使之惕念擧行,本寺亦勿尋常,銘心聞見,如有慢忽不從令之人,一一入啓重治宜當事,命下矣。前後聖敎,若是丁寧明白,爲牧使者,所當惕念奉行之不暇,而前濟州牧使李元鎭,則壬辰十月日,各處屯馬禾毛色,開錄啓聞中,體壯色好,稍右者一百十一匹擇取,別屯分放云,而專沒啓辭及判付內辭意,時任牧使蘇東道,則癸巳十一月日,例馬籍上送啓聞中,只稱前牧使李元鎭,在任時,抄擇體壯稍駿馬一百十五匹點閱云,而亦無生産長養等擧論之語,今此擇放別屯,已至四年,留意看護,必不無奇駿生産者,而尙未聞一匹良駒之産,前後牧使悠泛度日,據此可知。所當依事目科斷,而今姑未減,前後牧使爲先從重推考,切勿如前尋常看過,着實奉行之意,濟州牧使處申飭,何如?傳曰,依啓。司僕謄錄
上在昌德宮。停常參·經筵。
夜五更,雷微動。
勅使回還時,餞宴,以國忌齋戒,大臣替行。內下日記
政院啓曰,都監郞廳來言,餞宴,宰臣床素饌與否,微稟云,敢啓。傳曰,素饌爲之。
迎接都監啓曰,自上不爲親臨,當有別遣中使,問安於郊外之事,都監例遣郞廳,則依前例不爲竝送,似當,敢啓。傳曰,中使則當往弘濟院矣。
迎接都監啓曰,勅使,卽刻館所離發之意,敢啓。傳曰,知道。
迎接都監郞廳,以領議政意啓曰,臣與兵曹判書元斗杓,刑曹參判金汝鈺,來詣慕華館,請宴于諸勅使,行四爵後完盃禮,罷出之意,敢啓。傳曰,知道。
迎接都監啓曰,勅使出到慕華館,領議政李時白,兵曹判書元斗杓,刑曹參判金汝鈺設宴,四爵而罷,卽刻離發,都監提調以下,依例祗送沙峴之下矣,敢啓。傳曰,知道。
迎接都監啓曰,本月二十日應辦色郞廳等稟目內,大通官家丁差備譯官來言,義州小通事安破回爲名者,各樣入送之物,不告通官,渠自點退,且通官不言之物,擅自徵索,譯官據理叱之,則極口叱辱,無所不至。至於赴遡通官,使之歐打云,自前如此之輩,間或重斷,而猶不懲艾,憑藉作弊之外。至於赴遡通官,歐打衣冠之人,館中大小之人,莫不驚憤。此而不治,日後此輩,必將恣意無忌,其弊難防。令伴送使及平安監司,待其勅行越江,各別從重處斷,以爲礪百之典,何如?傳曰,客使還越江後,使之直爲境上梟示,而未行前極祕,俾無先漏難處之患,宜矣。已上迎接都監儀軌
上在昌德宮。停常參·經筵。
刑曹判書南銑初度呈辭。以國忌齋戒,留政院。
判敦寧閔馨男上疏。大槪,病重乞遞本職事。留政院。
持平權格,牌不進,依承傳罷職。
式年殿試監試官,正言金禹錫,掌令鄭麟卿。
吏曹啓曰,臺諫有闕,政事,取稟。傳曰,明日爲之。
上在昌德宮。停常參·經筵。
刑曹判書南銑,司書李慶億初度呈辭。入啓。給由。
伴送使書目,勅行,二十三日坡州止宿事。又書目,臣本職及兼帶經筵內局提調等任,令該曹照例處置事。
判敦寧閔馨男留院上疏。入啓。答曰,省疏具悉。卿其安心勿辭。
吏曹啓目,粘連,伴送使李厚源,本職兼帶辭狀云云,儐接之臣,本職及兼任,仍帶往還,旣有定規,今不必遞改,而宰臣進退,該曹不敢擅便,伏惟上裁。備局堂上,令本司稟旨處置,何如?啓依回啓施行。又啓目粘連,奏請副使李時楷,兼帶辭狀云云,自前奉使出疆之人,兼任曾無遞改之規,賓客宗廟提調,所當依例仍帶往還,而同知經筵,則前頭逐日開筵之時,勢難久曠,似當變通,而筵臣處置,該曹不敢擅便,伏惟上裁。備局提調,令本司稟旨處置,何如?啓依回啓施行。
府啓,臣等以洪宇遠事,備盡論列,而天聽愈邈兪音尙閟,臣等竊不勝悶鬱焉,宇遠身在經幄,罔念分義,以不忍聞不忍言之說,陷毁君父,矯誣先王,其所以引喩說話,節節悖妄,國是眩亂公議憤激,此而不卽正其罪,則義理不明,王法不行,臣等不得請,則決不可止,請勿留難,亟命遠竄。答曰,亟停勿煩。
江原監司書目,狼川縣監崔櫓罷黜事。
院前啓,洪宇遠亟命遠竄,措語見上本月卄一日館所擧動時,西班隨駕人員,未滿二十,事體極爲未安,無故不參人員,請摘發推考,臨民之官,不可不擇差,至於畿邑至殘之處,尤當愼簡,新除授陽智縣監沈廷直,爲人陋劣,素被嗤點,字牧之任,決不可堪,陽智縣監沈廷直,請命遞差。全羅前都事,以見侮守令,監司旣已罷黜,則所當擇送其代,而新除授都事金堯欽,曾爲敬差官,貽笑於南中,後爲咸鏡都事,以此被論,不得赴任。況本道,卽其貽笑之地,決不可以此差送,請全羅都事金堯欽,遞差,其代以曾經臺侍之人,擇差以送。答曰,不允。推考事,依啓。以上朝報
有政。吏批,以元萬石爲直講,李有謙爲星州牧使,金堯欽爲全羅都事,金鼎夏爲刑曹佐郞,金英立爲禮賓別提,沈榥爲持平,柳道三爲弼善,申瀚爲刑曹正郞,趙胤錫爲刑曹正郞,兪汝諧爲瓦署別提。
觀象監啓曰,今九月十八日引見時,領議政所啓,觀象監官員入往北京,黍皮等物給送,何如?上曰,面幣之資,給送,可也事,下敎矣。此事不容中止,又不宜持久,今須期於完畢,而但彼之冒禁鬻技,所望在於厚利,退托刁蹬,亦由於不厭,前旣留贈牢約,只行若干幣物而得成,則固幸矣。若或乘時求索,則更無奈何,莫如量宜加送,付諸使臣,如有不得已應用,則使臣斟酌出用,終始所費,及有餘不足之數,具錄啓聞,以爲該曹還收之地,似當。國初大統曆傳學時,累費千金,至今流傳二百餘年之後,復値此會,誠國家莫重之擧,不當惜費而忽之也。且前者別遣譯官,專委其事,終有成效,而其後兼差順付,則各拘於所任,不能專力,致此遷延之弊。今行尤甚多事,不可兼任云,令該院極擇伶俐幹能者,別差委遣,觀其能否,重其賞罰之意,各別嚴飭以送,何如?傳曰,知道。
戶曹啓曰,以觀象監啓辭,本監官員,入往北京,曆法學得,今須完而彼之冒禁,在於厚利,前旣留贈牢約,若或乘時求索,則更無奈何,莫如量宜加送,付諸使臣事。傳曰,允事,傳敎矣。今此曆法學得之事,自辛卯至于今日,年年徒費銀貨之數,不知其幾,而終不能學得。上年則盤纏賜米之外,別人情銀子三百兩,日官金尙笵,持去留置,而未及推來。今若入去,所用人情,自可以此周旋,而本監啓辭之意如此。今又加給五十兩,俾准其事,如或如前不能學得而歸,則前後所給銀子,竝爲推還之意,申飭以送,何如?傳曰,依允。觀象監謄錄
上在昌德宮。停常參·經筵。
夜五更,流星出參星下,入河星上,狀如鉢,尾長四五尺許,色赤。
以李東老爲事變假注書。
吏曹啓曰,四館積滯,依近例秋別遷,何如?傳曰,允。
府啓,臣等,以洪宇遠事,論列累月,而不但兪音尙閟,至以亟停勿煩爲敎,臣等不勝悶鬱焉。宇遠,身在經幄,罔念分義,以不忍聞不忍言之說,陷毁君父,矯誣先王,其所以引喩說話,節節悖妄,國是眩亂,公議憤激,此而不卽正其罪,則義理不明,王法不行,臣等不得請則決不可止,請勿留難,亟命遠竄。答曰,毋煩。
院啓,洪宇遠,托以應旨,敢逞邪論,追咎聖明處變之至,語意闔闢,眩亂是非,逐條以論,無非不忍聞不忍見之言,而至於矯誣先王,譏毁聖躬,恣言無忌,人臣分義,何敢乃爾?其所負犯,不止於悖妄無倫,而閱月論執,兪音尙閟,臣等固知聖意之有在,而王者之政,莫大於有罪必罰,此而不罪,何以爲國?殿下縱欲自爲容受,有所曲貸,至於矯誣先王,罪在罔赦,則決非聖上所可得以私焉。臣等亦不得請則不止耳。洪宇遠,亟命遠竄。新除授陽智縣監沈廷直,言其貌則有缺唇之病,被人指點,見其居官,則漫不省事,爲吏笑侮,曾以此見敗,及授禮賓別座,特以本司,官閑無緊掌,故苟延時月,如此之人,決不可責以臨民,使畿內至殘之邑,益就蕩敗,請沈廷直,亟命遞差。論人不宜已甚,雖有前日所失,何可一向爲咎,有若錮棄者然哉?故金堯欽,曾以栗木敬差官,多有貽笑傳播之事,而其後除授南宮郞僚,少無見礙,至於本道,卽其貽笑之地,南中之人,若聞除目之下,必皆曰,此人又爲都事而來云爾,則未到之前,見侮如何?論遞之意,實出於此,請新除授全羅都事金堯欽改差,以曾經臺侍之人擇送。答曰,依啓。洪宇遠事,不允。
傳,前監司姜栢年,府使金應祖·趙贇,主簿洪溥,舍人尹鏶,察訪柳昌辰·李晶,副奉事權暠,正言朴世城,掌令柳俊昌,校理李袗,修撰睦兼善,內侍孫湜·朴應仁·金起伯·李濂,假衛將安孝達,兵使許東岦,鷹師牌頭鄭晩·朴世□,司直李端相,部將尹煜等敍用,前郡守崔琢,參奉李晙成,應敎洪處尹,判官柳志立,佐郞李華封·魚尙儁,縣監辛應望,縣令李惟源,府使崔文湜·權勔,牧使權諿,都事權摶,修撰睦兼善,僉使南宮煜,哨官崔國成,將官金泰立等,職牒還給,今甲午春夏等褒貶,居中居下,竝勿論事。下吏兵曹。
判中樞金藎國上疏。大槪,老病已甚,虛帶職名未安,本職遞差事。入啓。答曰,省疏具悉卿懇。卿其安心勿辭。以上朝報
上在昌德宮。停常參·經筵。
刑曹判書南銑,司書李慶億再度呈辭。加給由。
開城留守書目,勅行,二十四日,本府止宿事。
政院啓曰,事變假注書李東老,時無職名,付軍職冠帶常仕,何如?傳曰,允。
府啓,洪宇遠,身在經幄,不念分義,敢以不忍聞不忍言之說,陷毁君父,以不能見不能聞之事,矯誣先王,其所以引喩,節節悖妄,國是眩亂,公義憤激,此而不卽正其罪,則義理不明,王法不行,臣等不得請則決不可止,請勿留難,亟命遠竄。答曰,不允。
院前啓,洪宇遠,請亟命遠竄。措辭見上答曰,不允。
禁府啓目,宋相衡刑問二十一次,洪汝海等各一次,李廷顯一百五十次,李圾等九十二次,李翀雲一次,金興祖八十七次,竝不服,加刑。啓依允。以上朝報
上在昌德宮。停常參·經筵。
昧爽,流星出王良星下,入乾方天際,狀如拳,尾長三四尺許,色白。辰時巳時,日暈。夜三更,電光。
下直,忠淸監司李後山。
傳曰,明日晝講爲之。
領議政李時白初度呈辭入啓。傳曰,不允批答。仍傳于政院曰,領議政李時白家,遣內醫看病。
院前啓,請洪宇遠,亟命遠竄。措辭見上答曰,毋庸煩論。
府前啓,洪宇遠,請勿留難,亟命遠竄。措辭見上答曰,毋庸煩論。
文武會試出榜,詣闕。以上朝報
備邊司啓曰,司饔院官員,以都提調意啓曰,以備邊司啓辭,咸鏡道入送木綿一百同,分定各司,使之都合以送事,命下,而本院分定木綿,多至十同,本院一年應捧諸員價布,僅至十餘同,本院下輩朔布,戶兵曹,自前無上下之規,故以此價布,逐朔上下,一年應用,常患不足。今此十同木,又爲除出,則庫中見儲,只是數三同,前頭朔布,計給無路。況且布物有裕衙門,則所定木綿,不過五六同,而殘弊本院,如是倍數偏定,亦未知其由,本院事勢,誠爲切急,不得已啓稟。令備局參商事勢,沒數移定他司,以爲無弊支用之地,何如?答曰,一半移定,可也事,傳敎矣。木五同內,司僕寺三同,工曹二同,分定入送之意,敢啓。答曰,知道。備局謄錄
上在昌德宮。停常參,只晝講。
晝講入侍,同知事鄭維城,特進官李浣,參贊官沈澤,侍讀官李梓,檢討官吳挺垣,假注書趙相漢,記事官洪柱三·李堥,講詩傳鄭,自有女同車,止蘀兮三章章四句。
刑曹判書南銑,司書李慶億三度呈辭。遞差。
伴送事書目,勅行,二十六日,平山止宿事。
領議政李時白初度呈辭。不允批答。
王若曰,治國以良相爲重,□此疇依,忠臣同孝子之心,不若是恝。豈須多誥?宜用深思,歷觀臣隣,誰出卿右。蓋平生抱負,社稷君民,故曠世勳勞,父子兄弟。惟忠孝之出天,性卽淸白,乃其家風。郭將軍之常自小心,濟以多學,周太尉之能定大事,誰曰小文。肆先王視猶股肱,置諸左右,逮寡躬委以心膂,圖惟始終。稀年出疆,人情之所重難而不幾微於色,逐日詣府,公事之無巨細,而以夙夜爲期。念在民生,由己之病也,語及王室,垂涕而道之。玆所以荐副輿望,且使之首裁庶物。方當仰成之願,尤切此時,不意丐閑之章,遽出今日。以卿之忠信自仗,寧用望望,恐予之誠意未孚,以致邁邁。惟休戚與同之義,須念再三,若艱虞難保之形,何止一二。於戲,大川喬嶽,不見運動,功利實多,疾風震雷,有所撼撞,處置自若。宜體至意,亟斷來章。所辭宜不允,故玆敎示,想宜知悉。知製敎柳道三製進。
府啓,洪宇遠之罪,有何一毫可恕之道,而尙靳兪音,至此之久也?宇遠,敢以不忍聞不忍言之說,陷毁君父。又以不能聞不能見之事,矯誣先王,臣子分義,何敢如是?國是不可不明,王法不可終廢,臣等不得請則決不可止,請勿留難,亟命遠竄。答曰,須勿煩論。
院前啓,請洪宇遠亟命遠竄。措語見上答曰,須勿煩論。
傳曰,明日晝講爲之。以上朝報
前察訪孫興烈上疏。答曰,省疏具悉。疏辭,當令該司議採焉。內下日記
夜五更,有霧氣。出朝報
上在昌德宮。停常參,只晝講。
自昧爽至辰時,有霧氣。
晝講入侍,特進官金汝鈺,同知事金益熙,參贊官金振,侍讀官李梓,檢討官趙龜錫,假注書趙相漢,記事官洪柱三·李堥,講詩傳鄭,自彼狡童兮,止東門之墠二章章四句。
下直,統制使南斗柄。傳曰,統制使南斗柄,留待引見。
伴送使書目,勅行,二十七日,瑞興止宿事。
明日,式年文科殿試,讀卷官,領敦寧金堉·蔡裕後·洪命夏,對讀官,曺漢英·安獻徵·柳道三·金壽恒落點。
領議政李時白再度呈辭入啓。傳曰,不允批答。
武科殿試規矩,騎芻一次落點。
政院啓曰,明日武科殿試,命官,何大臣進去乎?敢稟。傳曰,右相進去。
吏曹正郞權大運上疏。大槪,冒死乞縣,便養老母事。入啓。
右副承旨徐祥履上疏。大槪,落馬重傷,決難供職,懇乞遞職事。入啓。遞差。
府啓,洪宇遠之罪狀,有何可恕之道,有何難斷之理,而聖明之尙閟兪音,至此之久也?臣等竊不勝悶鬱。宇遠,敢以不忍聞不忍言之說,陷毁君父。又以不能聞不能見之事,矯誣先王,臣子分義,何敢如是?國是不可不明,王法不可終廢,臣等不得請則決不可止,請勿留難,亟命遠竄。答曰,勿煩。
院前啓,請洪宇遠亟命遠竄。措語見上答曰,勿煩。
司直吳竣上疏。大槪,臣之病勢彌留,差復無期,兼帶經筵官,及藝文提學,亟令遞改事。答曰,省疏具悉卿懇。卿辭至此,所帶經筵之任,當勉副焉。
政院啓曰,明日武科殿試時,兩司長官進參事,兩司城上所處,言送,何如?傳曰,允。
吏曹正郞權大運上疏。啓下該曹。
全羅監司書目,臨陂縣令任重,聞其母病,受由上京,累度辭狀,無意還官,罷黜事。
吏曹啓曰,臺諫有闕,政事,取稟。傳曰,明日爲之。以上朝報
備邊司啓曰,以慶尙監司狀啓粘目,傳曰,所謂條列節目,入之之事,命下矣。節目中奉足等,每年所捧常木二疋,似甚輕歇,故以糧米八斗定數,其他節目可行者,皆書依字,故謄書以入之意,敢啓。傳曰,知道。備局謄錄
晝講時,同知事金益熙所啓,四學之中,南學無齋舍,故待秋成造成事,曾已啓下,而該曹視以閑慢之事,秋成將盡,冬節已迫,而不爲營造,自本館無督促之路矣。上曰,旣已啓下之事,何不趁卽擧行耶?申飭該曹,速爲營造,可也。又所啓,前日所達,四學師儒,極擇名官有文學者,如惠民敎授例,兼帶久任責效事,大臣之議以爲,分差典籍,以名官擇差云,當今人才方乏,尋常臺諫之望,尙患乏人,豈可盡湯名官,擇差典籍,而名官亦豈久於典籍乎?若以師儒爲名,兼帶其任,則雖遞本職,而兼帶則常存矣。上曰,此事無害,直言于該曹,依當初所啓爲之。且館官,每軍職遞兒,遞易太數,事甚未妥,言于該曹,館官勿爲數遞,可也。又所啓,四學書吏差定事,亦已啓下,而戶曹則以田米六斗,給其料,兵曹則以爲依館書吏例,令各其學給料布云。四學有何物力,而能辦料布乎?此必該曹未諳事情〈而〉然也。國家用度,費於閑慢者何限,而今四學書吏,一朔料布,僅八疋,豈可顧惜此些少之費,而不念學宮之事乎?上曰,通計四學書吏八名,準給料布事,言于戶兵曹。兵曹謄錄
司僕寺啓曰,壽進宮所屬鹽盆五座,在於大部·靈興兩島馬場之內矣。曾在辛卯年間,因外方査覈狀啓,自上特命,移屬於該曹,而自本官收稅上納,則其間橫侵,罔有紀極,故牧子中一人,稱以白戶,直納于該曹,蓋爲其除弊也。聖上之特罷宮屬,該曹之直捧稅鹽,實出於存撫牧子,而頃接該島監牧官所報,則地方南陽官,直發官差,稱以稅鹽,無數掠取,數少牧子等,勢難支保云,本寺以如前侵責,則官差治罪牒報之意題送矣。監牧官,秩卑力弱,不能禁斷,只取其本官踏印牌子而上送。取考其文,則曰,前出牌子,已過累朔,終始不納,各人正妻,囚禁重治次捉來云,貧殘牧子,不得支保,實由於此等橫侵,而本官不有事目,如是侵責,極爲駭異,府使閔晉亮,姑先從重推考,何如?答曰,依允。司僕寺謄錄
上在昌德宮。停常參·經筵。
夜一更二更,下雪沈霧。
政院啓曰,大司憲蔡裕後,以文科讀券官,入試所,武科殿試,以次官進參之意,敢啓。傳曰,知道。
領議政李時白再度呈辭。不允批答。
王若曰,先王所屬,固常切中心藏之,後嗣何觀,然不宜奉身退也。此義甚著,其未之思。惟卿,德望傾朝,忠孝出性。伯溫有子,高皇帝之興嘆,李晟天生,唐社稷之實賴。美哉父子兄弟,列于鍾鼎旂常。酇侯之垣屋不治,士論尤重,石慶之里門必下,家法最醇。所以兩銓焉迭居,無有四知之來況。金甌初覆,太子不問而知,赤舃重臨,搢紳相與爲慶。方深篤棐之願,連覩控避之章。君子和而不同,惟以靜爲貴,寡昧禮雖未至,蓋由情義所孚。神明之所扶持,微恙自當勿藥,國勢方甚扤捏,大臣胡可丐閑。於戲,客使纔歸,虞憂未已。大廈要棟樑,予實勞於思良,頹綱急彌綸,卿勿憚於盡悴。勉體至意,亟斷來章。所辭宜不允,故玆敎示,想宜知悉。知製敎吳挺垣製進
伴送使書目,勅行,二十八日,鳳山止宿事。
院前啓,請洪宇遠亟命遠竄。措語見上答曰,不允。
府前啓,洪宇遠,請勿留難,亟命遠竄。措語見上新啓,檜興君黃瀗,貪泉其慾,攫金其手,自爲將官之初,已著貪縱之惡,至於受刑而猶不悛改,其後累經閫帥,益肆無厭,蓋其饕餮,本於天性,刑罰不足以懲其心者也。前任統制使,剝盡軍民之血,水陸運來之說,藉藉傳播,頃者,臺論之發,不是風聞之偶然,而聖明曲貸其罪,以爲愧心之地,爲瀗之道,所當洗心滌慮,改惡從善,而今聞臨遞之際,盡偸營藏之物,私載於稅船七隻,卜重致敗,專由於此,而一船所載,贓物狼藉,則其他六隻,據此可知,沿海鎭堡,鉤得實狀,卽爲啓聞,則此人所犯,合置贓律,請命拿問定罪。答曰,不允。以上朝報
兵曹啓曰,今日九月朔試射時,宣傳官辛生事。已諭。內下記草
上在昌德宮。停常參·經筵。
傳曰,今下箭竹二萬介,送于摠戎廳。
弼善柳道三,文臣庭試居首,加資事,承傳。內下
春塘臺觀武才時,兵曹判書元斗杓榻前所啓,都監軍士饋酒事,前已啓達矣。若於中日私饋之,則似不煩於耳目矣。司僕寺牛三十頭,及京畿分養牛三十頭,擇其大者,取用何如?上曰,依爲之。
上謂海城君金汝水曰,近來濟州馬品,何如是不好耶?金汝水曰,馬之不好,有妙理矣。本州人與牧子輩私和,多設田場於牧場之內,驅馬踏田,以堅土脈,然後始爲耕種,以此馬甚疲瘦矣。兵曹判書元斗杓曰,牧場耕作,乃是守令不爲禁斷之致,今後則一切嚴禁。若有如前冒耕之事,則田主從重科罪,牧使·判官及旌義·大靜等守令,亦難免不禁之罪,此意申明知委,何如?且本官守令,例兼監牧官,乃是古規,而今則守令,非但牧場之事,視之尋常,至於侵虐牧子,使不安集,極爲駭異,今後則守令例兼監牧之任,牧場若有不謹之事,與監牧官,一體論罰之意,分付於各官,何如?上曰,依爲之。司僕寺謄錄
上在昌德宮。停常參·經筵。
持平沈榥啓曰,頃日,館所擧動時,落傷甚重,不得進參,方在推勘之中,所當卽爲自列,而右脚受傷,不能運步,又遭服制,今始來避,臣之所失,至此極矣,不可一刻冒居,請命遞斥臣職。答曰,勿辭,退待物論。
以刑曹參判申竣上疏,答曰,省疏具悉至懇。卿才允合擢用,卿其安心勿辭,從速察職。
伴送使書目,勅行,初一日,平壤止宿事。
吏曹啓曰,粘連吏曹正郞權大運上疏云云。觀此疏辭,情勢果爲切迫,而近來名流,多在外官,臺侍注擬之際,乏人之歎,未有甚於此時。況且近日,本曹郞僚,多不備員,事甚苟簡,私情缺難暇顧缺辭緣,勿施,何如?啓。
院啓,洪宇遠,托以應旨,敢逞邪論,追咎聖明處變之至德,語意闔闢,眩亂是非,逐條以論,無非不忍聞不忍見之言,而至於矯誣先王,譏毁聖躬,恣言無忌,人臣分義,何敢乃爾?其所負犯,不止於悖妄無倫,而累月論執,兪音尙閟,臣等固知聖意之有在,而王者之政,莫大於有罪必罰,此而不罪,何以爲國?殿下縱欲自爲容受,有所曲貸,至於矯誣先王,罪在罔赦,則決非聖上所可得以私焉,臣等不得請則不止耳。請洪宇遠,亟命遠竄。答曰,勿煩。
府啓,洪宇遠罪狀,以臣等揆之,萬無一毫容貸之理,而上下相持,已閱兩月,臣等竊不勝悶鬱焉。宇遠,以不忍見不忍聞之說,陷毁君父,又以不敢見不敢聞之事,矯誣先王,爲人臣子,何敢如是?尙今不正其罪,尤極痛駭,臣等不得請則決不可止,請勿留難,亟命遠竄。臣等將黃瀗罪犯,備盡論列,而尙靳一兪,反下姑停之敎,臣等竊惑焉。慶尙監司狀啓中,所載贓物狼藉,不可殫記,近來査覈之擧,終歸虛套,亦不可準信。至於全羅監司狀啓中所載,則已過滿贓,而又復以統臣家所送納供,更無査覈等待之事,請檜興君黃瀗,亟命拿問定罪。持平沈榥,引嫌而退。旣被推勘,勢難在職,請持平沈榥遞差。高陽郡守柳後聖,年過七十,衰邁已甚,孔道支待責應,決非所堪,請命遞差。答曰,不允。處置事,依啓。
吏曹啓曰,臺諫有闕,政事,取稟。以上朝報
有政。吏批,以金宗沇爲義禁府都事,沈瑞肩爲義盈庫主簿,吳挺一爲漢城府右尹,金興朝爲慈山郡守,尹鴻擧爲臨陂縣令,李袗爲侍講院輔德,金自晦爲溫陽郡守,趙績爲監察,權大運爲兼校書校理,柳後昌爲侍講院弼善,洪處濬爲礪山郡守,金壽恒爲兼中學校授,南斗長爲司評,蔡忠元爲兼西學校授,洪命夏爲知經筵,許厚爲繕工僉正,李達意爲康陵參奉,尹商佑爲贊儀,李殷相爲兼東學敎授,李端相爲兼南學敎授,具鋈爲司僕寺主簿,安獻奇爲引儀,承文著作單申圭,成均學諭單趙䃏,歸厚別提李長榮,司圃別提申大悅相換,典籍單柳經立,司饔直長單李馥,司宰直長單呂聖濟,掌樂主簿單李挺完以上新及第典籍單李敏敍,前巨濟縣令趙搏,今降通訓,舊軍器全不修正事。
上在昌德宮。停常參·經筵。
夜一更,月入南斗魁。
伴送使書目,勅行,初二日,順安止宿事。
全羅監司書目,綾州牧使韓震琦罷黜事。
傳曰,政事,過齋戒後爲之。
領議政李時白五度呈辭。入啓。傳曰,卿之所患,予甚慮念,日望勿藥之喜,何用多誥?卿宜安心勿辭,赴閤論道,以副至望。
院前啓,洪宇遠,亟命遠竄。答曰,毋煩。
府前啓,洪宇遠,請勿留難,亟命遠竄。措語見上檜興君黃瀗,亟命拿問定罪。措語見上高陽郡守柳後聖,請命遞差。答曰,毋煩。以上朝報
以備局粘目,答曰,令該曹參酌論賞,而監司權堣,盡心國事之誠,極爲可嘉,特賜熟馬一匹。全羅監司李曼之,慢忽國事,亦甚可駭,從重推考。內下日記
備邊司啓曰,守禦廳啓辭,本廳所屬軍兵試閱,及軍器點考事,曾已榻前定奪,故中軍金汝水,本月望間,將爲除朝辭出送矣。軍兵則逃故雜頉之代,預爲知委,使之充定。今番試閱時,可知其勤慢,而至於軍器,則雖有修改之物,畿邑形勢,與他道有異,非但物力殘薄,無以拮据,積年抛棄之餘,一朝責辦,亦有所難便之勢。自本廳已爲料理設局,鳥銃·鉛丸等物,爲先改備以送。試放時,猶可以此用之,前頭又將抄其中年少壯丁者,將爲加定砲手之計,鳥銃不可不加造,而弓箭等物,亦將有修改之擧,所屬工匠等,別單啓下,以爲他衙門不爲侵責之地,似當。且試閱時,不可無賞格之物,而前日啓請湖南□末保價布,尙未上來,本廳餘儲,已竭於鳥銃與藥丸措備之資,他無辦得之路,依摠戎廳例,餘丁木三四同及箭竹萬餘介,令備局特爲題給,何如?傳曰,允事,命下矣。餘丁木若干所捧,處處題給,餘儲不敷,似難準請,而啓請之數不多,木三同及箭竹一萬箇題給,何如?答曰,允。
備邊司又啓曰,新除授慶尙左兵使具義俊,病勢極重,方在死生未分之中,非但赴任無期,除授亦已過限,閫帥重任,不可久曠,具義俊改差,其代令該曹差送,何如?答曰,允。以上備局謄錄
上在昌德宮。停常參·經筵。
自昧爽,雷動電光。辰時,雷動。巳時午時,雨雹。夜一更二更,雷動電光雨雹。三更,電光。
慶尙左道災傷敬差官書目,寧海府使任有後,災傷漏報,罷黜事。
伴送使書目,勅行,初三日,肅川止宿事。
傳曰,史官一員待命,騎馬三匹立之,宗廟祭所內摘奸。
領議政李時白上疏。大槪,臣之病勢,決無供職之望,而□承溫批,益增惶感,冒陳冀蒙恩遞事。入啓。答曰,省箚具悉至懇。國勢扤捏,憂虞溢目,卿之所患,又至於此,中夜無寐,撫枕自歎而已。惟卿須體予意,安心勿辭,臥閤論道,以副上下之望。
上在昌德宮。停常參·經筵。
大司憲蔡裕後上疏。大槪,懇乞先遞文衡之任事。入啓。答曰,省疏具悉卿懇。卿其勿辭察職。
刑曹判書申竣辭職上疏。入啓。答曰,省疏具悉至懇。已諭予意於前疏之批,卿其安心勿辭,從速出仕。
吏曹參判洪命夏上疏。大槪,冒陳危懇,本職及兼帶,懇乞遞免,以便公私事。入啓。答曰,省疏具悉卿懇。卿其勿辭察職。
傳曰,大臣及備局堂上引見。
大司諫鄭知和上疏。大槪,母病救護之中,自昨夕,身又觸寒,病勢方重,不得不趨詣召命,而決無登對之勢,陳情乞遞事。入啓。答曰,省疏具悉。爾其勿辭,調理察職。
江原都事書目,高城郡守李守明,災傷有錯,罷黜事。
政院啓曰,弼善柳俊昌,家有疫患,辭職上疏到院,似當捧入,而云有死亡者,不敢捧入之意,敢啓。傳曰,知道。遞差。
大司憲蔡裕後,□牌不進,罷職傳旨。入啓。傳曰,勿爲罷職。
府前啓,洪宇遠,請勿留難,亟命遠竄事。措語見上請檜興君黃瀗,亟命拿問定罪。措語見上高陽郡守柳後聖,請命遞差。措語見上答曰,不允。柳後聖,曾無不治之聲,筋力且强,勿爲煩論。
院前啓,請洪宇遠,亟命遠竄事。措語見上答曰,不允。
京畿監司書目,坡州牧使李聖淵,年老且病,令該曹處置事。通津縣監金壽規,病重上去,無意還官,罷黜事。以上朝報
右議政沈之源所啓,人才之乏,莫如今時,被罪之人,似當收拾,而徐必遠之坐罷,尤以爲過矣。上曰,大臣所啓如此,徐必遠敍用。出朝報
大臣及備局堂上引見時,右議政沈之源所啓,兩西凶荒,淸北尤甚,前頭賑恤之事,本道監司,亦有啓稟,而想以勅行酬應,未遑也。淸北飢民,各別賑救事,本道監司處,下諭何如?上曰,依爲之。以上備局謄錄
引見時左議政具仁垕所啓,焰焇煮取事,將送該官于松都,先備器機,而軍器寺物力殘薄,餘丁木若干同,量宜分給,以助其役,何如?上曰,此亦不可已之事,斟酌分給,可也。備局抄出謄錄
有政。吏批,以李袗爲副校理,朴增輝爲持平,沈榥爲弼善,李志賤爲綾州牧使,李後陽爲寧海府使。
上在昌德宮。停常參·經筵。
夜四更,流星出天高星,入危星下,狀如鉢,尾長七八尺許,色赤,光照地。
伴送使書目,勅行,初五日,嘉山止宿事。
政院啓曰,來十一日,專經文臣殿講日次,而放榜相値,依事目次日爲之乎?敢稟。傳曰,依啓。
金益廉爲假注書。
吏曹啓曰,守令有闕,政事,取稟。
宗簿寺官員,以都提調意啓曰,宗學事目,別爲啓下後,排日考講時,宗學置簿之員,擧皆進參,而靑平副令重胤·完陵副令岦·菁原監敬行·烏川監炯深·濟陽監匡胤五人,前後考講,一不進參,朝家勸課之令,專不動念。如此之人,不可不懲,依事目罷職。且淸豐副正沃,初五日考講時,自不書塡後,依事目笞奴,則怒氣勃然,宗學書吏招出,多般叱責,此實無前可駭之擧,此而勿論,則諸宗蔑法之人,難以糾檢。淸豐副正沃,從重推考,何如?傳曰,允。
左議政具仁垕箚子。大槪,亟罷臣職,以答天譴事。入啓。答曰,省箚具悉至懇。此誠寡昧之故也,非卿之過也,安心勿辭。
傳曰,政事,當日爲之。
領議政李時白六度呈辭。傳曰,安心調理。
大司憲蔡裕後啓曰,臣之久處文衡,實爲朝廷羞,昨呈辭單,未蒙恩遞,方切悶蹙,而牌召適及於此際,臣誠罔知攸處,終未敢趨詣,恭竢當施之罰,反承勿罷之敎,感激之餘,惶懼彌深。□牌不進之罷,自是法例,臣忝居法府,自冒于法,又致公法之廢,決不可一刻晏然,而眩症轉劇,今始來避,罪尤難逭,請亟命鐫罷臣職。答曰,勿辭。退待物論。
院前啓,請洪宇遠,亟命遠竄。答曰,須勿煩論。
府前啓,洪宇遠,請勿留難,亟命遠竄。措語見上請檜興君黃瀗,拿問定罪。措語見上守令年限,明有憲令,滿七十者,不但不爲擬望,已在官者,亦自遞歸,高陽郡守柳後聖,雖有從前善治之聲,而年已過限,衰邁尤甚,路傍殘邑,決非特除酬勞之地,請命遞差。大司憲蔡裕後,引嫌而退。當罷勿罷,雖有聖敎,身居法官,勢難在職,請命遞差。持平朴增輝,以敬差官,方在慶尙左道,請乘馹上來事,下諭。答曰,不允。處置事,依啓。朴增輝,竣事自當上來,姑勿下諭。以上朝報
上在昌德宮。停常參·經筵。
夜一更,有霧氣。
靑松君沈詻箚子。大槪,臣老病極重,死亡將迫,不可仍帶職名。伏願聖慈,特命鐫削臣本職及校書館提調,俾免死生之際,以遂安分之願事。入啓。答曰,省箚具悉至懇,卿其安心勿辭。仍傳曰,遣御醫看病。
傳曰,明日晝講爲之。
兵曹參判李一相,刑曹參議金重鎰再度呈辭。加給由。
禮曹,進賀兼謝恩·聖節·冬至·正朝使拜表吉日,今月二十九日,方物封裹,同月二十六日,推擇。啓。
院前啓,請洪宇遠,亟命遠竄。措語見上答曰,不允。
府前啓,洪宇遠,請勿留難,亟命遠竄。措語見上請檜興君黃瀗,亟命拿問定罪。措語見上高陽郡守柳後聖,請命遞差。措語見上答曰,不允。柳後聖事,依啓。以上朝報
有政。吏批,以許東岦爲肅川府使,李泰亨爲珍島郡守,李敏敍爲禮曹佐郞,盧文漢爲司藝,柳俊昌爲掌樂正,李行進爲大司憲,洪興祉爲高城郡守,權大運爲通津縣監,尹鏶爲輔德,金堯欽爲奉禮,典籍單李英馧,水原敎授〈單〉崔俊彦,兼漢學敎授單金壽恒·權大運。
上在昌德宮。停常參,只晝講。
夜一更,有霧氣。
晝講。入侍,特進官李時枋,知事鄭維城,參贊官洪處大,侍讀官李榟,檢討官洪葳,假注書李廷機,記事官安後說·李堥。講詩傳鄭自風雨凄凄,止揚之水二章章六句。
大司諫鄭知和初度呈辭。入啓。給由。
執義成台耉再度呈辭。入啓。加給由。
伴送使書目,勅行,初七日,井畔止宿事。
副護軍蔡裕後上疏。大槪,冒死再瀆,乞遞文衡之任事。入啓。答曰,省疏具悉卿懇。卿辭雖切,未有無故而遞職之規,豈可曲循卿意而徑從之乎?卿其勿辭。
以李廷機爲假注書。
院前啓,請洪宇遠,亟命遠竄。措語見上答曰,不允。
領議政李時白七度呈辭。入啓。傳曰,安心調理。
大司憲李行進上疏。大槪,陳情乞遞事。入啓。答曰,省疏具悉卿懇。卿其勿辭察職。
掌令鄭麟卿啓曰,無似小臣,忝居臺閣,噤烏之譏,四面而至,呼唱道路,愧懼恒深,昨夕始聞,頃日筵中,有近來臺諫,朝廷闕失,寂然不言之敎,嗚呼,此臣罪也,此臣罪也。孤負聖恩,實合萬殞,今日國家,亦多事矣。身爲耳目,上不能補闕拾遺,下不能糾劾官邪,至使大臣,發言於前,聖明臨朝而歎,臣之不職之罪,無所逃矣。請命鐫削臣職。答曰,勿辭。退待物論。
靑松君沈詻箚子。大槪,臣之老病,朝夕垂盡,特蒙遣醫饋藥之命,惶恐感激之餘,更申切迫情勢,乞遞本職及兼帶,仍陳所懷,冀賜省垂事。入啓。答曰,省箚具悉卿懇。箚中所進十無之誨,不但言甚切實,允矣肝膽之言可知,嘉歎而服膺焉。卿其安心調理,勿爲固辭。
刑曹參議金重鎰三度呈辭。遞差。
掌令任善伯啓曰,臣以萬不近似之人,獲叨匪據,含糊度日,未嘗進一言糾一事,尸素之譏,瘝曠之責,實所難逭。且緣痼疾,遇寒添劇,屢呈辭單,見却於政院,惶恐狼狽,罔知攸措。凡朝著間論議是非,筵中說話,邈然不聞,頃者同僚,以不言之失,至於引避,臣亦臺官之一也。臣之所失,與同僚無異,何敢晏然,處置同僚乎?請命遞斥臣職。答曰,勿辭。退待物論。以上朝報
晝講時,知事鄭維城所啓,牧·府使二三窠擬望,常患不足,星州牧使李有謙,曾有治績,年未七十,故擬望矣。昨日呈狀于本曹以爲,年限已過,入啓處置云,何以爲之?上曰,柳後聖,旣以年老遞差,不宜異同,李有謙亦爲遞差。又所啓,小臣素乏鑑識,牧·府使塡望甚難,欲以四五品,間間備擬,而未得停當矣。上曰,若果有人才,則何必計其資級耶?或議于大臣,或於入侍時,取稟爲之宜當。又所啓,外任善治,則陞窠擬望,亦何如?上曰,依爲之。出朝報
上在昌德宮。停常參·經筵。
申時酉時,日暈。夜一更,有霧氣。自一更至三更,月暈。五更,雷動電光。
視事,以文武科放榜,故頉稟。
兵曹參判李一相三度呈辭。入啓。加給由,允下。
大司諫鄭知和再度呈辭。入啓。加給由。
持平安後稷啓曰,臣性本癡疎,居且窮僻,閉門守拙,罕與人接,凡干論議,有同聾瞽,頃日筵中說話,全未得聞知矣。昨見同僚引避之辭,臣之含默苟容,罪合萬死。噫,臺閣之任,是人主耳目之官也。上以匡輔闕失,下以糾劾官邪,必擇剛方正直之人,畀以言責之地,然後頹綱可振,庶政不紊,而如臣疲劣,亦忝匪據,則瘝曠之責,惡可免乎?同僚旣以此爲避,則臣亦引咎自劾之不暇,而日勢已暮,闕門將閉,經宿來避,所失尤大,決難一刻仍冒,請命罷斥臣職。答曰,勿辭。退待物論。
侍講院啓曰,新除授輔德尹鏶,時在京畿廣州地,書筵入番事緊,請斯速乘馹上來事,下諭。傳曰,允。
政院啓曰,假注書李廷機,時無職名,付軍職,冠帶常仕,何如?傳曰,允。
司諫成夏明,正言李齊衡啓曰,臣等俱以無似,忝冒言地,含默苟容,爲日久矣。今見掌令鄭麟卿避辭,則臺臣不言之失,至發於筵中云,臣等益增惶懼,若無所容。官以諫名,未效一言,孤負聖恩,罪戾大矣。顧將何顔,晏然仍冒,請命遞斥臣等之職。答曰,勿辭,退待物論。
明日,專經文臣殿講時,考官,洪命夏·金益熙,參考官四,南老星·姜栢年·曺漢英·睦行善落點。
正言金禹錫啓曰,譾劣如臣,叨冒言地,當此國事多艱,朝綱日頹之際,知識蔑如,旣不職仰裨闕失,聞見孤陋,又未能糾正官邪,隨行臺閣,遷就時日,不職之罪,臣固自知。伏見多官引避之辭,尤不勝瞿然之至。噫,官忝耳目,責任何事,而含糊苟容,反承不言之敎,惶懼之極,無以自解,決不敢一刻仍冒,請命亟遞臣職。答曰,勿辭。退待物論。
政院啓曰,明日專經文臣殿講時,命官何大臣進去乎?敢稟。傳曰,右相進去。
獻納朴承休啓曰,臣昨見掌令鄭麟卿避辭,始知頃日榻前說話,愧赧悚縮,若無所容,含默之罪,多官備陳之矣。臣不必更贅他說,而若干論啓之事,亦皆隨參,無一言發自臣口,不言之失,臣亦最甚。適患寒疾,宿病兼作,累呈辭單,見阻政院,進退狼狽,不知所以自處。引咎自劾,亦後諸臣,臣之罪戾,至此尤大,不可一刻仍冒臺閣,請命遞斥臣職。答曰,勿辭。退待物論。
吏曹判書鄭維城初度呈辭。給由。
伴送使書目,勅行,初八日,良策止宿事。
慶尙監司書目,昌原府使成以性,受由歸家,終不還官,罷黜事。以上朝報
備邊司啓曰,初七日引見時,左議政具仁垕所啓,焰焇煮取事,將送該官于松都,先備器機,而軍器寺物力殘薄,餘丁木若干同,量宜分給,以助其役,何如?上曰,此亦不可已之事,斟酌分給,可也事,傳敎矣。考諸前例,一年所給,多至二十餘同,而御營廳賞格,以餘丁木用下之後,不爲題給矣。今者本寺焰焇,將爲煮取於松都,而物力殘弊,有此啓請,餘丁木十同,姑先給送,何如?傳曰,允。備局謄錄
上在昌德宮。停常參·經筵。
視事,以專經文臣殿講相値,頉稟。
大司諫鄭知和,執義成台耉三度呈辭。入啓。遞差。
校理李榟上疏。大槪,母病危重,乞遞職名,專意往救事。入啓。答曰,省疏具悉。爾其勿辭,下去救護。
護軍蔡裕後三疏。大槪,冒萬死更陳危懇,乞遞文衡之任事。入啓。下該曹。
義州府尹書目,奏請使一行,初八日,無事越江事。
政院啓曰,來十五日,儒生殿講日次,取稟。傳曰,爲之。
領議政李時白八度呈辭。入啓。傳曰,安心調理。
備忘記,專經文臣殿講居首,承文副正字李敏德,成均博士李英馧,各熟馬一匹賜給。
玉堂箚子。大槪,兩司竝命出仕事。入啓。答曰,依允。
直講元萬石,專經文臣殿講時,稱病不進,依承傳罷職。
吏曹啓曰,臺諫及守令有闕,政事,取稟。傳曰,明日爲之。
司諫成夏明,獻納朴承休,正言李齊衡·金禹錫,掌令任善伯·鄭麟卿,持平安後稷就職。
府前啓,洪宇遠,請勿留難,亟命遠竄。措語見上請檜興君黃瀗,亟命拿問定罪。措語見上答曰,依啓。洪宇遠事,不允。
院前啓,請洪宇遠,亟命遠竄。措語見上答曰,不允。以上朝報
上在昌德宮。停常參·經筵。
吏曹判書鄭維城再度呈辭。入啓。加給由。
吏曹啓目,粘連副護軍蔡裕後上疏云云。觀此上疏,則如是力辭,出於撝謙之意,而文衡之任,非人人所可堪當,自朝宗朝居是任者,或有十年二十年之久,蔡裕後授任,不過數年,人望俱洽,小無可避之事,不可以一時控辭,有所輕遞,而文衡重任,非該曹所可擅便,伏惟上裁,何如?啓,依回啓施行。
傳曰,大臣及備局堂上引見。
大臣·備局堂上引見時,右議政沈之源所啓,新及第權鍍,放榜前一日,以痘身死。家在嶺南,返葬無路云,殊甚矜惻矣。上曰,古有給牛車護送之事,今亦依此爲之,令該曹恤典擧行,可也。出十四日朝報
傳曰,明日晝講爲之。
政院啓曰,今日備局堂上引見時,新除授大司諫金益熙,命招肅拜,入侍之意,敢啓。傳曰,知道。
大司諫金益熙上疏。大槪,兼帶大司成,萬不近似,雖蒙召命,來詣闕下,而不敢拜恩,本職兼帶,亟賜鐫免,以安愚分事。入啓。答曰,省疏具悉卿懇。卿才允合,實非誤恩,卿其勿辭,從速察職。
禁府,黃瀗拿囚。啓。
獻納朴承休啓曰,螻蟻微臣,百無一能,屢叨匪據,絲毫無補,瘝曠之責,自知明矣。物議之來,惡可免乎?引咎自列,庶冀鐫削,而不意今者,循例請出,玉堂處置,臣未知其可也。噫,臺閣之官,爲人主耳目,上以匡輔闕失,下以糾劾官邪,與君上爭是非,期措世於治平,乃其職耳。此豈如臣空疎者,所可堪當之任乎,又況今日何等時也?天災時變,寔月斯生,財竭民窮,無策以救,內無可恃之勢,外多孔棘之憂,未知國家,將稅駕於何所,則臺官可言之事,何可一二陳也?姑擧其切急者言之,殿下志氣豪邁,而眇視群下,執德不弘,而己私未克,天怒易發,而擧措失當,不信臣隣,而情意相阻。四者爲殿下氣質之病,恐不知所以藥之,故凡於臺諫之言,一向牢拒,欲補闕失,則疑其彰惡,欲救冤枉,則疑其護黨,一則曰不允,二則曰勿煩。不惟不聽,又從而摧折之斥逐之,或投於北,或竄於南,棲遑田里者有之,不安其位者有之。知其直而猶此遞職,敍其用而尙靳恩點,殿下試自省焉。以言獲罪,凡幾人乎?直言不聞於上,諂佞成風於下,國事至此,無有扶者,嗚呼,殿下以今日之變怪,爲何如也?雖未知某事之失,指某變也,某變之憂,爲某亂也,而變不虛生,時君一鏡,則此正殿下恐懼修省,不遑暇食之日,而殿下視若尋常,曾不動念,始以浴椒登臨乎曲城,宮家妓樂,出入禁中之說,閭閻窾言,進自曲逕之語,傳於外間,聖明之世,寧有此事,而人言狼藉,乃至於此,惟在殿下,有則改之,無則加勉而已,此皆今日之所當極言不諱,以盡臣節者也。臣雖無狀,亦豈無一叫閶闔之意,而竊觀近來上下疑阻,一言忤旨,轉展乖激,情外之言,勒加於下,失中之擧,爲累於上,無益乎事,有害於國,無寧自陷於不言之罪,不忍以貽君以拒諫之失,仰屋發歎,㦖默度日,臣之情事,亦云慼矣。此雖時勢之固然,知而不言,罪甚不知,有臣如此,將焉用之?昨日就職之後,卽當引入,而日勢將暮,事甚窘迫,囁嚅而退,達夜耿耿,今始來避,臣罪尤大,不可一刻仍冒臺閣,請命遞斥臣職。答曰,勿辭。退待物論。
榻前,大司憲李行進所啓,洪宇遠之罪狀,論之已數月矣,不復陳達,而其非毁聖躬,聖意猶或包容,至於矯誣先王之罪,聖上亦不得自由而赦之,未知聖上,以爲無罪而不之罪耶,以爲有罪而不之罪乎?書曰,惟先格王正厥事,臣請陳之,聖上必無愛惜宇遠之心,而激怒於當日三司之伸救者,而當有不平之心故也。當日三司,不思宇遠之決非言者,而言者不罪,古今通論,故動於其說,終爲伸救,宇遠之人,誠爲可惜,而初則公心也。聖上慨然其不明於義理,至用過中之罰,救宇遠者,旣已被罪,宇遠之罪,益彰著矣。聖上果以言者而不足罪乎?臣實未曉聖意之所在也。聖上不罪宇遠,小無益於天地包容之大,反有害於聖人大公至正之道也。聖上何不平心而思量乎?請洪宇遠,亟命遠竄。上曰,毋庸堅執。又所啓,新除授執義李壽仁,時在全羅道康津地,請斯速乘馹上來事,下諭。上曰,依啓。又所啓,北路人物推刷事,大臣旣已陳達,而士大夫中,作妾率畜,不爲入送者,一一査出,請命從重推考。上曰,依啓。
院前啓,請洪宇遠,亟命遠竄。措語見上獻納朴承休,引嫌而退,直諫無諱,乃臺臣之職耳。知而不言,蓋亦有待,而旣言之後,言甚剴切,則惟在聖上虛受而已。有何可避之嫌,獻納朴承休,請命出仕。答曰,不允。出仕事,依啓。以上朝報
引見時,右議政沈之源所啓,北路人物刷還之事,雖因年凶而姑停,士大夫率畜者,爲先査出入送,何如?上曰,自備局知委施行,可也。又所啓,北馬出來者,亦有禁令,而今則京外北馬頗多,蓋緣爲官員者,非徒不能禁斷,或不無自爲持來,而然現發者,論以重律,則似可禁止矣。判尹李浣所啓,北馬出來者,皆與其土人,私相結約,以爲藏蹤出來之地,兩道察訪,雖欲禁斷,而誠難摘發。臣之愚意,莫若分付監兵使,道內之馬,皆割左耳而標之,出來時現捉者,繩以重律,且京外有此標馬,許令人陳告,仍給告者,則庶幾禁斷矣。上曰,此言何如?右議政沈之源曰,誠爲有理,以此意,行會該道監兵使,申飭兩道察訪,一切嚴禁宜當。上曰,依爲之。備局謄錄
傳曰,大司成金益熙,雖移拜他職,大司成則以兼帶勿遞事,言于該曹。內下日記
有政。吏批,以李浣爲星州牧使,郭弘祉爲昌原府使,李端相爲直講,尹勉之爲高陽郡守,金益熙爲大司諫,李壽仁爲執義,鄭知和爲刑曹參議,成均學錄單南宮鈺,校書正字單金命說,大司諫金益熙,大司成兼察事,傳敎。
上在昌德宮。停常參,只晝講。
晝講入侍,特進官申翊全,同知事洪命夏,參贊官趙珩,檢討官洪葳·趙龜錫,假注書李敏徵,記事官安後說·李堥,講詩傳鄭自出其東門,止詩可以觀,豈不信哉?
掌令任善伯初度呈辭。入啓。給由。
明日,儒生殿講時,考官二,趙啓遠·李一相,參考官四,柳道三·金宗一·姜鎬·沈榥落點。
以李敏徵爲假注書。
領議政李時白九度呈辭。入啓。傳曰,安心調理。
府啓,洪宇遠之非毁聖躬,矯誣先朝之說,臣等不忍日日置諸齒牙之間,而形於文字之上矣。但宇遠,身爲經幄之臣,愛君憂國之良心掃地,沽直好名之慾浪滔天。揣朝廷之無人,而眩後世之是非,不覺自陷於數罪官家之重辟。其人之妖妄,其術之昏塞,其言之悖亂,良可痛矣。豈可使一日自便於庭戶之間乎?請洪宇遠,亟命遠竄。答曰,不允。
政院啓曰,明日儒生殿講時,命官何大臣進去乎?敢稟。傳曰,右相進去。
院啓,王者之政,莫大於有罪必罰,罰苟不行,則何以服人心,而定國是乎?洪宇遠托以應旨,敢逞邪論,追咎聖明處變之至德,語意闔闢,眩亂是非,逐條以論,無非不忍聞不忍見之言,而至於矯誣先王,譏毁聖躬,恣言無忌,人臣分義,何敢乃爾?其所負犯,不止於悖妄無倫,而累月論執,兪音尙閟,臣等固知聖意之有在,而至於矯誣先王,罪在罔赦,則決非聖上所可得以私焉,臣等不得請則不止,請洪宇遠,亟命遠竄。近來外方災異飢荒之慘,關北尤甚,赤雪腥霧海赤之變,前古所罕聞,且飢饉流亡,六鎭幾作空虛之地,北來之人,無不明言,而本道監司,尙無啓聞料理之擧,身爲道臣,不職甚矣。請咸鏡監司李應蓍,從重推考。北兵使鄭榏,爲人庸下,素無才局,當此北路憂虞之際,關坊鎭撫之責,決非此人所堪,請命遞差,其代,不論文武,極擇差送。東西郊柴場立案之禁,不啻丁寧,而豪勢之家,猶踵前習,京城五十里之內,芻蕘者不得接足,誠極寒心。請令本道監司,嚴査啓聞,着實禁斷。答曰,依啓。洪宇遠·鄭榏事,不允。
今日晝講時,知事洪命夏所啓,伏見全羅監司狀啓,卽本道覆審爲急,都事速爲差出下送云云,而新除授都事,以未署經之故,尙未下去,使之速爲署經發送,何如?上曰,依爲之。
禮曹,完山君李琡卒逝,當日停朝市。啓。以上朝報
上在昌德宮。停常參·經筵。
夜一更,月暈。
掌令任善伯再度呈辭。入啓。加給由。
吏曹判書鄭維城三度呈辭。入啓。加給由。
儒生殿講,參考官金宗一有頉,代孟世輿改落點。
備忘記,儒生殿講居首進士金世鼎,幼學奉綸,直赴會試,幼學金賓國,進士洪仁興,生員元振澤,竝給二分,幼學李猶龍,給一分,幼學李邦操·陳舜後,各紙四卷筆四柄墨四笏賜給。
以咸鏡監司李應蓍推考承傳,傳曰,赤雪海赤等變,非北道之變,臺臣之所未詳察,刪去。
正言李齊衡啓曰,昨日正言金禹錫,來到臣家言,咸鏡監司李應蓍,尙無啓聞料理之計,所當請推云,而其啓辭搆草下語之際,有近來外方災異之說,故其下赤雪海赤等語,泛然聽過,相議入啓矣。今於李應蓍推考承傳,有臺臣所未詳察之敎,臣不勝瞿然之至,莫重論啓,旣未詳察,則臣之所失大矣。不可晏然仍冒,請命遞斥臣職。答曰,勿辭。退待物論。
校理李袗,副修撰吳挺垣,牌招不進,依承傳罷職傳旨,傳曰,此必是有病不得已之勢,勿罷。
伴送使書目,勅行,十二日越江事。
大司諫金益熙上疏。大槪,更申微懇,乞遞本職及兼帶大司成,仍陳區區所懷事。入啓。答曰,省疏具悉辭意,卿其勿辭,從速察職。以上朝報
傳曰,一種毒霧,起自北道,其臭甚腥,過江原道,止於抱川之說,再昨筵中之臣,無不明言,而兩道監司,不爲馳啓,事甚殊常,兩道監司竝推考。內下日記
上在昌德宮。停常參·經筵。
自辰時至申時,日暈。申時,赤雲一道如氣,起自坤方,直指乾方,長竟天,廣尺許,良久乃滅。
掌令任善伯三度呈辭。遞差。
刑曹參議鄭知和辭職上疏。入啓。答曰,省疏具悉。爾其勿辭察職。
戶曹啓曰,頃接廣興倉所報,則領議政李時白,今冬等祿俸,依他大臣例,祿牌受出事,親往其家,則亦爲出給,科日已過,終不受去云。係是大臣祿俸,依前例,令倉官領納之意,敢啓。傳曰,知道。
領議政李時白十度呈辭。傳曰,遣承旨敦諭。
正言金禹錫啓曰,噫,今日何等時也?天怒於上,民怨於下,變異之作,必有所召,而外方則視之尋常,全不啓聞,豈不大可寒心哉?嶺北之變,尤爲驚慘,赤雪海赤,前古罕聞,人多傳說,不啻丁寧,而或慮其道聽之非眞也。頃者北來士夫,目見而明言,臣始信其前日之所聞不虛,議于同僚,添入于啓辭中矣。昨以監司推考承傳,自上有臺臣之所未詳察,刪去之敎,臣不勝瞿然之至,自前臺官啓辭何限,而未聞有刪削措語之擧,今日臣等之啓,殿下何由知其非實,而有是敎耶?噫,變怪非可諱之事,臺論□人之言,則殿下所當警勅于心,益勵修省之道,而反以爲誕,至下未安之敎,災旣沓至,不必一處,臣雖無狀,非敢躗言。噫,碧海變赤,素雪成丹,異不虛生,臣誠妄憂,竊恐聖聰之未逮,敢有所陳啓,而辭未達焉,致有失當之擧,此無非如臣庸陋,忝叨言責,不能見信於君父之致。昨者同僚,以此引嫌,固當偕避自劾之不暇,而臣自昨曉,猝患癨亂,症勢苦劇,不省人事,經宿之後,今始來避,所失尤大,請命遞斥臣職。答曰,勿辭。今後告君之辭,必須詳察爲之。退待物論。
吏曹判書鄭維城上疏。大槪,冒死陳情,本職及兼帶,懇乞遞免事。入啓。答曰,省疏具悉卿懇。頃日之言,非以卿有失而然也。疾病之來,亦人之所難免也,卿其安心勿辭,從速察職。
副校理李袗上疏。大槪,病勢危重,召牌之下,不得趨詣,恭竢譴罰,而反有勿罷之命,冒萬死陳情乞遞事。入啓。答曰,省疏具悉。爾其勿辭,調理察職。
吏曹啓曰,臺諫有闕,政事,取稟。
傳曰,昨日傳旨中,赤雪赤海二款則刪去,腥霧之變則仍存者,非厭聞災異之意也。赤雪之變,江原監司,旣已馳啓矣,赤海之變,慶尙監司,亦已馳啓,混同歸罪於李應蓍不可,特爲刪去,腥霧之變則仍存,兼言知其實狀矣。今此金禹錫避嫌辭意,何意耶?橫受謗言至此,極涉駭怪,未滿一噱,良可笑也。本院,江原·慶尙兩道監司馳啓災異之狀啓覓出,使見于此人,以解其惑,可也。
傳曰,晝講,明日爲之。以上朝報
上在昌德宮。停常參·經筵。
夜二更,月入東井星。
獻納朴承休初度呈辭。入啓。
同副承旨洪處大書啓,臣承命往諭于議政府領議政李時白,則臣之賤疾,已至二十餘日,大勢雖似少減,而頷下結核之處,堅硬如石,尙未消解。當此艱虞之日,供職無期,累呈辭單,冀蒙恩遞,不意今者,至遣近侍,敦諭丁寧,分義所在,豈不知感,而病勢如此,差復未易,惶恐之外,不知所達云矣。傳曰,知道。
京畿監司書目,利川府使邊麟吉病重,罷黜事。
修撰吳挺垣上疏。大槪,身病旣極,母病亦重,冒死敢陳危迫之懇,乞賜鐫削臣職事。入啓。答曰,省疏具悉。爾其勿辭,調理察職。
司諫成夏明啓曰,臣以積年痼疾之人,所患吐血之症,遇寒復作,累日不止,昏眩委頓,不得已冒呈辭單,見却於政院,公私情勢,狼狽極矣。昨者,正言李齊衡·金禹錫,相繼引避,獻納朴承休,當以城上所,卽爲處置,而終不詣闕,推諉於臣,臣雖疲軟,亞於長官,而亦在呈病之中,則誠欲代行,未有前規,故往復可否之際,日已昏暮,未及處置,至於經宿處置。經宿旣違格例,而且闕前啓,所失尤大,決不可一刻仍冒,請命遞斥臣職。答曰,勿辭,退待物論。
領議政李時白箚子。大槪,所患賤疾,尙無差復之期,敢陳危迫之情,懇乞遞免事。入啓。答曰,省箚具悉至懇。噫,此何時而卿之固辭至此哉?予用憂慮,不知所諭。予日望勿藥之喜,卿須體予至意,勿爲固辭,臥閤論道,以副朝野之望。
獻納朴承休啓曰,無狀愚臣,福過災生,十數日來,重感寒疾,宿病兼作,新症加之,伏枕呻吟,決無供職之望,前後辭單,亦涉支離,而身病日劇,實出於萬萬不獲已,而入啓由單,至有還出給之命,臣之病勢情勢,俱極悶迫,兢惶蹙蹐,罔知攸措。且昨日同僚處置,臣所當爲,而賤疾如許,不能詣闕,以致經宿,且闕前啓,益增悚慄之餘,得見亞長避嫌,則以格外推諉於□,脅加攻斥,此實臣罪,何敢自辨?以此以彼,決難仍冒,請命遞斥臣職。答曰,勿辭,退待物論。
傳曰,今日晝講,停。以上朝報
前領敦寧李景奭上疏。答曰,省疏具悉。卿無恙還歸,良可慰喜,所陳數件事,實切時弊,當令廟堂,商議處之。內下日記
上在昌德宮。停常參·經筵。
未時申時,雷動。初昏,電光。
大司諫金益熙啓曰,竝引嫌而退。近來災怪疊見,人心驚憂,臺閣之臣,隨聞陳達,乃其職耳,而言事之體,不厭詳審,苟有是災,本道自當啓聞,何不姑待其啓聞與否,而率爾請罪乎?自上時未見本道狀啓,而江原·慶尙兩道狀啓,則已經睿覽,故欲據實分別,不欲混同,事理固然。當此側身憂勞之日,諱聞災異,非所當慮,年少新進,徒切憂國,未諳大體,避辭措語,添入別意,可謂不知聖心者也。至於處置經宿,闕却前啓,責有所歸,失不在右僚。請司諫成夏明出仕,正言李齊衡·金禹錫,獻納朴承休竝遞差。答曰,依啓。
左參贊南銑上疏。大槪,冒萬死備陳病勢情勢,兼帶知經筵春秋館事·右賓客·都摠管等職名,竝乞恩遞,以重名器,以安愚分事。入啓。答曰,省疏具悉卿懇。卿其安心勿辭。
司諫成夏明就職。
傳曰,政事,明日爲之。以上朝報
以慶尙監司狀啓,傳曰,爲母自現,實爲可嘉。姑勿行刑,以待處置之意,急急分付本道。內下日記
上在昌德宮。停常參·經筵。
右參贊南銑,校理李衿初度呈辭。入啓。給由。
傳曰,明日晝講爲之。
領議政李時白十一度呈辭。入啓。傳曰,安心調理。
右議政沈之源箚子。大槪,亟遞臣職,以答天譴事。入啓。答曰,省箚具悉卿懇。大雪而雷,古之所罕聞,豈非乖理之甚者乎?恐懼之心,不敢小懈于中,憂虞之懷,自爾焦煎於內,不知所以處之之道也。嗚呼,仁愛之天,諄諄至此,而在人事修而待之道蔑如,其將奈何?此皆寡昧之罪也。卿何引咎至此?安心勿辭,匡救予不逮,以濟時艱。
忠淸監司書目,恩山呈,以判中樞金集辭職上疏上送事。啓。答曰,省疏具悉卿懇。其於優禮老臣之道,不可不乃爾,卿其安心勿辭,以副予意。
政院啓曰,傳曰,頃者,慶尙監司處,陳以立事有旨之意,如何耶?姑勿發送,在院承旨議啓事,命下矣。陳以立身犯死罪,中路亡命,其在國法,固難容貸,而以其母被囚將死之故,自現就死,自上特念其爲母就死之情,使之姑勿行刑,聖明好生之德至矣。遠近聞者,孰不感歎?旣有成命,仍爲發送有旨,未知何如。傳曰,允。
右尹吳挺一上疏。大槪,冒死敢陳病勢情勢,乞遞本職兼帶,俾得救護母病事。入啓。答曰,省疏具悉卿懇。卿其勿辭,調理察職。
校理李端相上疏。大槪,新除之命,出於意外,召牌之下,不得趨詣闕下,而重得脚瘇,不得屈伸拜跪,決無肅謝登筵之望,冒死陳情乞遞事。入啓。答曰,省疏具悉。爾其勿辭,調理察職。以上朝報
有政。吏批,以金宗泌爲利川府使,朴日省爲正言,閔賀爲刑曹正郞,盧亨夏爲正言,李之馧爲掌令,金宗一爲星州牧使,李端相爲校理,尹珩爲濟用正,李稠爲礪山府使,沈榥爲獻納,蔡忠元爲舍人,兼中學校授單金起洙,兼南學敎授〈單〉柳經立,兼西學敎授單姜時儆,編修官三,李之馧·成夏明·沈榥,記注官七,禮曹佐郞李頤賢,慶尙都事鄭時湛,固城縣令崔應天,全羅都事朴世珹,全州判官尹飛卿,黃海都事李休徵,平安都事李明傳,大丘府使李淀仍任事承傳。
上在昌德宮。停常參,只晝講。
晝講入侍,特進官李時枋,同知事蔡裕後,參贊官沈澤,檢討官洪葳·趙龜錫,假注書李敏徵,記事官洪柱三·李堥,講詩傳齊自齊國名,止還三章章四句。
明日,輪對官落點,兵曹佐郞鄭勔,司宰主簿洪有一,掌樂僉正金佑明,西部主簿朴尙質,南部主簿朴元震。
傳曰,明日晝講爲之。
備忘記。嗚呼,近來不但災異畓臻,雪雷之變,古所罕聞,予用恐懼,罔知攸爲。承旨代予草敎,廣求直言,以補寡昧之闕失。第念如地震冬雷之類,明有古人之論,而目今未有后妃外戚之專權者,厥咎何在?與夫民生之困苦弊瘼,皆令中外臣僚士庶,極言無諱。且令策勵群工,以盡上下交修之道。以上朝報
晝講時,參贊官沈澤所啓,臣待罪刑房,典獄時囚罪人啓覆,竝五十八人也。凡有罪犯者,刑曹與各衙門,似當囚治,而但不計輕重,混濫囚禁,不卽疏決,久滯獄中,事甚未妥,而至於隆冬盛暑,則自上特加軫念,有摘奸分釋之敎,爲有司者,尤爲詳愼而無濫,前頭日氣漸寒,本曹與各衙門,犯罪人各自治罪,勿令濫囚,而雖或囚禁,卽速決放,前囚罪人,亦卽疏決事,捧承傳,分付該曹,何如?上曰,依爲之。經筵罷後,承旨典獄摘奸,輕囚放釋。特進官李時枋所啓,今年全羅道稍實,年分不可不急,而新除授都事,尙未下去云,何以爲之耶?上曰,以未署經耶?參贊官沈澤曰,憲府則已爲署經,而諫院則有故,未及爲之云矣。上曰,除署經,明日內發送,可也。出朝報
晝講時,特進官李時昉所啓,頃者以繕工監貢物復舊事,備局回啓,已下本曹,而此事最爲難處矣。渠等所言,則壬辰前貢物,皆欲復舊,而該曹無壬辰前文書,考見癸亥後文書,則該監所減之物,只江原道木物而已,此外無可考文籍,復舊事,未知何以爲之耶?上曰,未有可據之籍,而若依壬辰前爲之,則似涉不當矣。李時昉曰,該監一年所捧之炭,未滿二千石。鐵亦不過數千餘斤,他物亦皆如此,而各司所用,未有限量,必須加給其價,然後可以支當,合有變通之擧矣。上曰,旣無可據之籍,則勢難復舊,而且貢物下人,亦民也,如是徵求,則何以堪之?必須節省用度之根本,然後可矣。此乃廟堂相議之事,令廟堂議處。抄出備局謄錄
晝講時,特進官李時昉所啓,兩湖鹽木之事,極爲可慮,今番不得已別用民結,而曾有臨時更稟之敎,故敢此仰達。近日白綿紙增價之後,鹽木不足,至於引用明年所捧,前頭之事,無以拮据,極爲難處矣。參贊官沈澤曰,鹽木湖南一年元數,九十五同,若補用於雜物價,則可也,至於計給紙價,則價本多寡,不啻懸絶矣。上曰,去番則以民結分定,而不可每徵於民結,欲爲別樣處〈置〉矣。若他無取辦之路,則分定民結與否,令廟堂議處。抄出備局謄錄
敎文,王若曰,嗚呼,天人一理,顯微無間,視聽自我,休咎由人,而近者災異之作,無日不有,予用惕然祗懼,夙宵靡寧,今玆雪中之雷,前代罕聞,天怒至此,若之何其?噫,歷觀古史,或后妃預政,或外戚專權,有地震之異,有冬雷之變,而目今無此二者,中外之所悉知也。予未知厥咎安在,顧予否德,叨守大位,喜怒賞罰之際,不得其中而然歟?政令施爲之間,不得其方而然歟?民生之困悴,莫今日若也。其歎息愁怨之氣,或有所感傷而然歟?惟我臣僚以及士庶,深究致災之由,以補予不逮,且盡言民間之弊瘼,靡有所隱,政府亦宜策勵群工,以盡上下交修之道。議政府謄錄
上在昌德宮。停常參,只晝講。
晝講。入侍,特進官金汝鈺,同知事金益熙,參贊官洪處大,檢討官洪葳·趙龜錫,假注書李敏徵,記事官洪柱三·李堥。講詩傳鄭自侯我於著乎而,止東方未明三章章四句。
右參贊南銑再度呈辭。入啓。加給由。
掌令鄭麟卿辭職上疏。入啓。傳曰,嗚呼,此何時而呈病辭遞,紛紜而至耶?此決非人臣自便之時,縱不顧主憂臣辱之義,策勵群工之言,及歸虛地耶?事甚駭異,固當置法,而今姑宥之,此上疏還出給。
副校理李袗再度呈辭。入啓。傳曰,此何時而又欲呈病遞易後已耶?還出給。
傳曰,晝講明日爲之。
禁府黃瀗原情公事判付內,姑停刑推,議處。
領議政李時白十二度呈辭。入啓。傳曰,安心調理。
掌令鄭麟卿啓曰,臣就職之後,卽呈辭單,而見却政院,則陳章乞遞,實出於不得已也。卽者,伏承聖批,辭旨太嚴,臣驚惶戰悸,四體變作,不知所以自處也。然竊有所不安於心者,姑先畢陳於前後,伏斧質之誅,臺閣之臣,不欲苟其進退者,非自重其身也,顧事體不得不爾也。上則與人主爭是非,下則糾朝廷之得失,寧有苟其進退,而能任是責者乎?頃日,玉堂處置臣等也,初以臺閣寥寥等語欲遞,而更以策勵之心,責將來請出,噫噫,亦甚苟且矣。耳目之臣,有聞卽言,不言卽斥,固其所也。豈若駑馬然哉?策之而後進一步,豈若敗卒然哉,姑責之以待來效耶?前旣不言矣,及此而後,始乃卒備塞責,則所謂强顔耳,曷足貴乎?臣雖無狀,亦嘗聞臺閣之體面矣,如此而出者,決不敢晏然仍冒,以辱朝廷矣。噫,朝夕示警,國勢岌岌,聖明惕勵,反身修省,至下救言之敎,欲聞匡救之策,而如臣冒恥而出者,將復何言哉?區區賤疾,嚴不敢更瀆,而必欲乞遞者,實爲前所陳者,而嚴譴之下,不敢不來詣臺廳,席藁請罪,請命亟正臣罪,以爲人臣自便者之戒。答曰,勿辭。亦勿請罪,退待物論。
持平安後稷啓曰,頃日玉堂處置兩司也,欲遞還出云,雖不深咎,公議可見。臣亦其時處置中人也,以當遞不遞之人,廉隅所關,不可抗顔冒榮,呈單陳疏,實出於萬萬不獲已也。當此聖上遇災修省之日,策勵群工之敎,不啻丁寧。臣雖無狀,粗知事君之義,豈敢爲自便之計哉?卽者鄭麟卿上疏,聖批極其嚴峻,以固當置法,而今姑宥之爲敎,臣不勝驚惶戰慄之至,臣之難進之狀,如右所陳,冒死請急,實是事勢之固然,而嚴旨之下,同僚引避,自便之罪,臣亦難免,決不敢晏然仍冒,請命遞斥臣職。答曰,勿辭。退待物論。以上朝報
夜,外軍營等處內摘奸。出朝報
晝講時,大司諫金益熙所啓,闕內入直之法,極嚴且重,而近來玉堂春坊官員替番之時,互相推諉,仍成弊習,至於徑出者頗多,今後若有如此之習,則請摘發記罪。上曰,依啓。出朝報
輪對時,兵曹佐郞鄭勔所啓,步兵價布,曾因朝家分付,以五升木三十五尺爲定規,行會外方矣。以此捧納,逐朔上下,則諸上司下輩,托以疎短,不爲受去,點退之弊,罔有紀極,擇給其稍好者而亦然,故不得已近來所捧之木,異於事目,若不變通,則事極悶慮。宜更申前日事目,諸上司下輩之尤甚橫挐者,依法科斷,俾無點退之患,奉承傳施行,何如?上曰,依爲之。備局謄錄
以前副護軍趙絅上疏,答曰,省疏具悉。卿之愛君憂國之誠,老而深篤,再三披覽,不覺嘉歎也。災異之甚至此,予之恐懼之心,曷有其極?所陳之言,予當服膺而力行焉。卿以先朝舊臣,如此虞憂之時,不可無故退在鄕曲,體予至意,從速上來。內下日記
輪對時,南部主簿朴元震所啓,常平廳歲幣價米,自本廳直給願受之人,後歲幣木督納時,則使本部督納,而本部則全不知某人受去,而推捧之際,則每責於本部,極爲悶慮。今後一切令本部成冊,移送該廳後,分給願受者,何如?上曰,言于該廳。惠廳謄錄
又所啓,南部館所至近之部,一應諸役,倍於他部,而典僕名存實無,雇立下人三名,每勅使時,一名送于儺禮都監,部官兩官員,率其二名下人,急遽應役之際,諸上司使令之輩,盡爲捉去,則獨坐空廳,生事可慮。令掌隷院屬典僕,推給何如?上曰,言于該院。掌隷院
上在昌德宮。停常參,只晝講。
夜四更,白雲一道如氣,起自坤方,直指艮方,長竟天,廣尺餘,良久乃滅。五更,流星出柳星下,入坤方天際,狀如拳,尾長三四尺許,色白。
晝講。入侍,知事鄭維城,特進官申埈,參贊官尹絳,檢討官洪葳·趙龜錫,假注書李廷機,記事官洪柱三·李堥。講詩傳齊自南山崔崔,止甫田三章章四句。
吏曹,昨日巡檢時,司議沈檍,奉常僉正金光宇,長興直長柳埴闕直。啓。
黃海監司書目,載寧郡守朴徹,年限已滿,令該曹考例處置事。
義禁府啓目,宋相弼刑問二十三次,洪汝海等三次,李廷顯一百五十二次,盧希遠等九十四次,金興祖八十九次,不服,竝加刑啓,依允。又啓目,李翀雲刑問三次,不服,加刑啓,除刑推照律。同府黃瀗,軍官金尙彬等,原情公事判府內,姑停刑推,議處。
大司憲李行進啓曰,竝引嫌而退。公論之地,厚於責人,則雖無所失,而引入例也。當此遇災求言之日,聖敎丁寧,則不可以此,輕遞言官。掌令鄭麟卿,持平安後稷,竝命出仕。答曰,依啓。
掌令鄭麟卿,持平安後稷就職。
司諫成夏明啓曰,臣之有宿病,人所共知也。頃日吐血之症,症勢危重,不得已累呈辭單,見却政院矣。及其就職之後,下吏言今日乃雜科覆試開場,而諸試官旣已齊會,以待諫院之來,諫院不進,則勢將退行云。臣不得已扶曳直往,連四日進參,而前日玉堂處置之擧,邈然無所聞知。昨見掌令鄭麟卿避辭,則玉堂之處置臣等也,欲遞還出云。臣以當遞不遞之人,不知物論,徑出行公,呼唱道路,被人譏笑者,久矣。同是處置中人,而鄭麟卿等,猶不自安,謂關廉隅,則如臣之冒恥徑出,晏然行公者,當作何如人耶?昨日聖敎嚴峻,而今復紛紜來避,固知臣罪萬死,而臣之苟且無據之狀,決不可抗顔仍冒,請命遞斥臣職。答曰,勿辭,退待物論。
府啓,洪宇遠矯誣先朝之罪,不忍言矣。捨是而論之,身爲經幄之臣,愛君之良心掃地,沽直之慾浪滔天,適會求言之日,托以應旨,而反聖上處變之至德,援之於秦宋悖亂之主,竊敬業討后之檄文,迫之於聖躬之上,然後宇遠,何快於心,而何忍於是乎?論其所犯,則豈止大不敬而止哉?其言雖悖,第與諂佞阿諛之賊,其過者有異。故臣等體聖上好生之德,取一世執中之見,平論其罪,而末減其律矣。爭之累月,兪音尙閟,何殿下之太薄於救宇遠者,而厚於其身耶?然則殿下之刑章,可謂紊矣。不罪宇遠,則天下之君臣莫定,後世之是非不立,可不懼哉?可不懼哉?請洪宇遠,亟命遠竄。新除援掌令李之馧,時在咸鏡道安邊地,請斯速乘馹上來事,下諭。答曰,不允。下諭事,依啓。以上朝報
傳曰,去夜內摘奸時,南營哨官及御營別將哨官等,任意解衣安臥,摘奸之來,顚倒罔知所措,御營軍則亦不知打火引繩云。以如此怠慢生疎之將卒,猝有意外之患,則萬無可恃之道,事極駭愕,將官等竝拿推。內下日記
上在昌德宮。停常參·經筵。
右參贊南銑三度呈辭。入啓。只遞經筵·摠官。
傳曰,大臣·備局堂上引見。
領議政李時白十三度呈辭。入啓。傳曰,遣承旨敦諭。
大司憲李行進,榻前所啓,古之言者,因其君有過而盡言不諱,雖未免過激,或至於折檻牽裾,而要其歸,則皆正直也。宇遠則構誣聖躬所無之過,有若僇辱者然,是何心術也?請亟命遠竄。上曰,已諭,毋煩。又所啓,新除授正言朴日省,年過六十,酒病已痼,不合言責之地,請命遞差。上曰,更加詳察處之。
大司諫金益熙所啓,北路板蕩,不啻空虛,識者莫不寒心。北兵使鄭榏,善事拔身,無他才能,年紀且甚衰耗,緩急無以得力,請命遞差,其代無論文武,極擇差送,以重鎖鑰之寄。上曰,姑勿遞差,以責成效。又所啓,前統制使黃瀗,罪犯滿贓,旣經本道査覈,該曹按驗,更無議處之事,請依律科罪,其現捉贓物,盡數沒入。上曰,凡事不厭熟講,議處後處之,未晩也。沒入事,更觀處之。又所啓,司諫成夏明,引嫌而退。憲府諸臣,緣有嚴敎,不得自安,固也。成夏明,則就職之後,連日行公,其於嚴敎之下,小無未安,而强引不當之嫌,殊甚紛紜,亦涉無據,請遞差。上曰,依啓。又所啓,新除授正言盧亨夏,時在全羅道南原地,請斯速乘馹上來事,下諭。上曰,依啓。院前啓,洪宇遠遠竄事,停啓。
玉堂箚子。大槪,略陳所懷,以應聖旨事。入啓。答曰,省箚具悉。旨哉言乎?心者萬事之本也,豈不然乎?予雖不敏,欲爲體念矣。其他所論,亦甚切實,憂愛之誠,深用嘉歎矣。
吏曹判書鄭維城上疏。大槪,緣臣呈告,祈遞成命之事,未卽擧行,其罪專在臣身,推勘結末,不可等待仍冒,以誤事機,乞罷職名事。入啓。答曰,省疏具悉。卿其勿辭,後政,卽爲差出,可也。以上朝報
引見時,左議政具仁垕所啓,頃日,新及第權鍍,患痘身死,自上有恤典擧行,牛車護送之敎矣。今聞新及第朴道華,又患痘而死云,請依權鍍例施行,何如?上曰,依爲之。出朝報
備邊司啓曰,今月二十日晝講時,特進官李時昉所啓,頃者以繕工監貢物復舊事,備局回啓,已下本曹,而此事最爲難處矣。渠等所言,則壬辰前貢物,皆欲復舊,而該曹無壬辰前文書,考見癸亥後文書,則該監所減之物,只江原道木物而已,此外無可考文籍,復舊事,未知何以爲之耶。上曰,未有可據之籍,而若依壬辰前爲之,則似涉不當矣。李時昉曰,該監一年所捧之炭,未滿二千石,鐵亦不過數千餘斤,他物亦皆如此,而各司所用未有限量,必須加給其價,然後可以支當,合有變通之擧矣。上曰,旣無可據之籍,則勢難復舊,而且貢物下人,亦民也。如是徵求,則何以堪之。必須節省用度之根本,然後可矣。此乃廟堂相議之事,令廟堂議處事,傳敎矣。本監貢物,以一年所捧,計一年所用,則太半不足,不可無變通之擧,而若依壬辰前貢案復舊,則實涉未安,果如聖敎,而不爲分定,專責本監,則貢物主人,萬無支堪之勢,若干要緊之物,令該曹參酌分定,而至於各衙門進排之物,十分撙節,俾無濫觴之弊,宜當。捧承傳各別申飭,何如?傳曰,依啓。
備邊司啓曰,今月二十日晝講時,特進官李時昉所啓,兩湖鹽木之事,極爲可慮,今番不得已別用民結,而曾有臨時更稟之敎,故敢此仰達。近日白綿紙增價之後,鹽木不足,至於引用明年所捧,前頭之事,無以拮据,極爲難處矣。參贊官沈澤曰,鹽木,湖南一年元數,九十五同,若補用於雜物價,則可也,至於計給紙價,則價本多寡,不啻懸絶矣。上曰,去番則以民結分定,而不可每徵於民結,欲爲別樣處置矣。若他無取辦之路,則分定民結與否,令廟堂議處事,傳敎矣。白綿紙價本,雖以鹽木計給,而鹽木麤短無形,不滿其價,故各邑不得已徵楮於民結,而備造於寺刹,徒有給價之名,而全無其實,況自增價之後,一年所捧鹽米,不能支一年紙價,至於引用明年所捧,尙患不足,其勢不得不分定於民結,依戶曹判書李時昉榻前啓辭,白綿紙則分定於民結,鹽木則補用於勅行雜物之價,何如?傳曰,依啓。
大臣·備局堂上引見時,右議政沈之源所啓,湖西焰焇煮取時,掘土運木之後,本道監司,請通融兩班·束伍·烟軍,一番調用,此出於不得已之計也。依此爲之,何如?上曰,依爲之,而後勿爲例,可也。戶曹判書李時昉所啓,湖西四牧,各令造置黑角弓一百張,而其中如公州全無,不可不爲,而淸州則兵營軍器,竝爲移置,似不必一時措備,何以爲之乎?上曰,弓角備給後,始可爲之,待弓角貿來,分給時,稟處,可也。以上備局謄錄
上在昌德宮。停常參·經筵。
辰時,日暈。自巳時至未時,日暈兩珥。夜一更,有霧氣。五更,月暈。
吏曹啓曰,臺諫有闕,政事,取稟。傳曰,明日爲之。
傳曰,明日,晝講爲之。
右副承旨沈澤書啓,臣承命往諭于議政府領議政李時白,則以爲,臣之所患,頷下結核,雖似減歇,而尙未快復,沈綿日久,氣力亦至憊敗,故屢呈辭單,供職無期,至蒙再遣近侍,敦諭至此,臣誠惶感,不知所達矣。傳曰,知道。
院啓,北路板蕩,不啻空虛,若不及今,擇人區劃,將來緩急,無以成形,朝野之所共憂慮者也。北兵使鄭榏,善事拔身,無他才能,言其筋力,則衰邁已甚,決無責效之望。請亟命遞差,其代勿論文武,極擇差遣,以重鎖鑰之寄。黃瀗滿贓當死,聖明非不知之,而停刑議處,欲屈常法,臣等竊悶焉。瀗雖有微功於國家,而酬報之典,亦旣隆矣。至於贓律,則三尺極嚴,決不可以功曲貸,而所犯罪狀,著見明白,更無可問之事,請亟命依律照斷,見捉贓物,盡數沒官。今方用人,歸重守令,必須十分擇差。新除授寧海府使李後陽,曾所莅任,皆以不治見敗,年且衰耗,不堪治民。綾州牧使李志賤弔〈?〉詭行怪,茫然事務,南方劇郡,決非所堪,請竝命遞差。答曰,不允。所謂贓物,未就服之前,決不可法外沒官矣。李後陽·李志賤等事,依啓。
領議政李時白上疏。大槪,更陳危懇,冀蒙恩遞事。入啓。答曰,省疏具悉至懇。卿辭雖懇切,予意已悉於前後之批,今不知所諭矣。予之倚毗之重,不啻若柱石,當此國事艱虞之日,捨卿其誰?卿之所患,若未快愈,則勿爲固辭,臥閤論道,以副至望。
府前啓,請洪宇遠,亟命遠竄。措語見上法行於所當行,刑加於不可不罪,然後國綱振而人心服,黃瀗所犯,巨萬其贓,査覈已至,更無可問,則所當卽爲處決,而殿下特下姑停刑推議處之命,法自此廢,而刑不威惡,人心何以服,國綱何以振乎?請黃瀗,亟命依律科罪。新除授慈山郡守金興祖,頃除花梁僉使,稱病不赴,乞遞之後,卽拜西路饒邑,其厭避擇地之狀,極爲駭愕,請命罷職。掌苑署別提李幼弼,本以賤孽,性且愚妄,托以風水之說,誑誘市井之輩,覓索賂物,尋常醉飽於□之間,本署下吏,莫不爲恥,請命汰去。近來國綱解弛,人不畏法,守令泛濫率衙眷者,滔滔皆是,若不嚴明禁斷,則益無所忌憚,貽弊必多,請令各道監司,一一査出,啓聞處置,以爲懲勵之地。答曰,不允。李幼弼遞差,濫率査出事,依啓。
府前啓,正言朴日省遞差事,停啓。
吏曹啓目,粘連黃海監司狀啓云云。向前載寧郡守朴徹,筋力尙强,雖有可觀治績,而近來守令年限之法,別爲申明,累次呈狀解歸之計,亦得自處之道,依例改差,何如?啓,依允。以上朝報
備邊司啓曰,以虞候都事牒呈於營將事,問于當初事目磨鍊時大臣以啓事,傳敎矣。令有司堂上洪命夏,問于前領相鄭太和,則以爲,營將旣爲堂上使命,則與水使助防將,品秩等耳。觀察使衙門,與節度使相等,而兼帶巡察之後,雖有節制兵水使之事,都事則本是觀察使之郞廳,不可自尊於堂上使命,而曾見都事,或與水使,爭其高下,心嘗不以爲然。及其營將事目磨鍊時,言及此意於座上,相議以都事虞候竝牒呈於營將定奪矣。都事虞候,有自以他事公文往復,則當用牒呈,至於觀察節度使有故之時,代察其任,有所移文,則亦從衙門體面,先書上官,次行書其職銜,差押移文,亦是通用之常例,而虞候爲兵使中軍一款,則其時未及思度云矣。大槪,虞候旣爲兵使中軍,則當號令於營將,決無牒呈於營將之理,似當依例行關,而都事代行監司公事之時,則先書上官,次行書其職銜,着押移文宜當,以此分付各道,何如?答曰,依啓。營將事目內,亦以此改付標施行,可也。備局謄錄
上在昌德宮。停常參·經筵。
夜二更,坤方有氣如火光。
黃海監司書目,平山府使沈櫶,受由歸家之後,又以母病,毋意還官,罷黜事。
江原監司書目,春川府使梁應涵,到任之後,一不親試,且有身病,罷黜事。
京畿監司書目,喬桐所報全災處,無憑査考辭緣,同府使申景琥,朝廷處置事。
傳曰,今日晝講,停。
正言朴日省上疏。大槪,冒進悶迫之危懇,冀蒙恩遞事。入啓。啓下該曹。
院前啓,北兵使鄭榏,亟命遞差,其代勿論文武,極擇差遣,以重鎖鑰之寄。黃瀗,滿贓當死,聖躬非不知之,而停刑議處,欲屈常法,臣等竊悶焉。瀗雖有微功於國家,而酬報之典,亦旣隆矣。至於贓律,則三尺極嚴,決不可以功曲貸,而所犯罪狀,初不待鞫問得情,而著見明白,則沒入贓物,實非法外。請亟依律照斷,見捉贓物,盡數沒官。答曰,依啓。黃瀗事,不允。
府前啓,請洪宇遠,亟命遠竄。措語見上請黃瀗,亟命依律科罪。措語見上慈山郡守金興祖,請命罷職。措語見上答曰,不允。金興祖遞差。
府前啓,李幼弼汰去事,停啓。以上朝報
有政。吏批,以朴宗亨爲掌苑別提,鄭韺爲春川府使,李汝恒爲載寧郡守,徐必遠爲直講,朴大華爲儀賓都事,李齊衡爲宗簿正,成夏明爲軍器正,盧文漢爲綾州牧使,成台耉爲寧海府使,朴承休爲弼善,蔡忠元爲司諫,郭之欽爲平山府使,兼漢學敎授單金始振,成均學諭單崔錫祐,副護軍李稷,今加資憲,年八十上疏加資事,判下。
上在昌德宮。停常參·經筵。
視事,以方物封裹相値,頉稟。
夜一更,流星出胃星下,入參星上,狀如鉢,尾長四五尺許,色赤。
吏曹啓目,粘連正言朴日省上疏云云,正言朴日省,自先朝累經侍從臺閣,到今雖至衰老,復授言責之任,未爲不可,而身在諫職,旣被臺彈,似難仍察其任,而諫官處置,該曹不敢擅便,伏惟上裁。啓依回啓施行。
院前啓,黃瀗,請亟依律照斷,見捉贓物,盡數沒官。措語見上答曰,毋庸堅執。
左參贊洪茂績上疏。大槪,臣乞還新命,儻賜恩命,俾安愚分,則不勝幸甚事。入啓。啓下該曹。
吏曹啓曰,臺諫有闕,政事,取稟。
府前啓,洪宇遠,亟命遠竄。措語見上請黃瀗,依律科罪。措語見上前啓,金興祖罷職事,停啓。答曰,不允。黃瀗事,凡事不厭熟講,議啓後處之未晩,何如是徑先論執耶?殊甚未妥矣。以上朝報
傳曰,伊川圍籬守直交替事,內官全澤民下去,此意下諭于本道監司。內下日記
上在昌德宮。停常參·經筵。
夜四更,黑雲一道如氣,起自坤方,直指東方,長竟天,廣尺許,良久乃滅。
兵曹啓曰,北兵使有闕,依近例,令備局議薦,何如?傳曰,允。
義禁府啓曰,黃瀗議處事,命下矣。兩司方以直爲照斷論啓,不得擧行之意,敢啓。傳曰,知道。
吏曹啓目,粘連左參贊洪茂績上疏云云,洪茂績年紀雖深,筋力不至甚衰,且此時摠管入直之外,他無職務,在京文武宰臣絶乏,不得已擬望。今此疏陳,實出於情悃,所當依願,而宰臣進退,自下不敢擅便,上裁何如?啓,依回啓施行。
傳曰,政事,過私忌後爲之。
院前啓,黃瀗照律處斷,見捉贓物沒官事,議處間姑停。
知事金光煜上疏。大槪,年至疾痼,筋力已衰,摠管之任,決難堪當。加以跌傷之症,久未見瘳,省衛重地,不可久曠,亟遞新授摠管,以便調治事。入啓。答曰,省疏具悉。卿辭至此,當勉副焉。
司錄,以左相意啓曰,自上累下戒酒之敎,群下所當欽奉聖旨,十分勉勵,而昨日本府合坐時,右參贊南銑,肆酒銘酊,拜起須人,所見可駭,請從重推考。傳曰,依啓。
府前啓,請洪宇遠亟命遠竄。措語見上前啓,黃瀗事,議處間,姑停。答曰,須速停論,勿爲瀆擾。以上朝報
未時,虹見艮方。夜一更,有霧氣。五更,有霧氣。出朝報
下直,溫陽郡守金自晦。內下日記
備邊司啓曰,以都事·虞候·營將事,傳曰,依啓。營將事目內,亦以此改付標施行,可也事,傳敎矣。元事目中付標以入之意,敢啓。傳曰,知道。備局謄錄
上在昌德宮。停常參·經筵。
視事,以私忌停。
夜自一更至四更,有霧氣。
京畿監司書目,富平府使李憪,成婚女息,濫率自首,朝廷以處置事。
禁府啓本,前陽智縣監李翀雲矣,梟示罪人陳以立所守地方,逃躱不得捕捉,罪決杖七十,徒一年半,告身盡行追奪。啓,功減一等,決杖安徐。又啓目,金尙彬等,毋論物種多寡,難免其罪,上裁。啓,參酌照律。又啓目,忠淸監司放未放啓本云云,放秩中金廈樑,未蒙放秩,羅復昌等四人,依啓聞施行。放秩中鄭之虎段,此類皆未蒙宥,上裁。時囚罪人媒英段,殘邑官婢定屬,何如?啓,依允,鄭之虎,姑徐。
禁府,李翀雲,淸州徒一年定配。啓。
戶曹啓目,粘連京畿都事狀啓云云。喬桐災處,已爲刈取,都事覆審無憑,不當給災,守令依事目處置,而水使兼察之邑,令備局稟處,何如?啓,依允。
備邊司啓目,粘連京畿都事狀啓云云。喬桐災傷差錯,依事目,喬桐兼府使申景琥罷黜,何如?啓。降資,姑勿罷黜似當。
政院啓曰,來十一月初一日,輪對日次,取稟。傳曰,爲之。
掌令鄭麟卿啓曰,洪宇遠之遠竄之請,臣等苦口論執,兩閱月矣。聖度包荒,必欲容貸,而臣等亦必欲得請者,蓋以宇遠之罪,不可尋常遞差而止也。昨伏承聖批,有須速停論,勿爲瀆擾之敎,臣竊瞿焉。噫,末俗蒙於是非,常情惑於□激,或曰可罪,或曰不可罪,而沽直名於其間者,正宇遠之所欲也。其爲情態,吁亦可惡,然陳賈謂周公不仁不智,固無損於周公之大聖,則殿下必欲容貸者,豈非以此耶?將順聖敎,是或臺臣之一道,故卽以停啓之意,發簡於同僚,而所見參差,竟未□□輕發,所失大矣。決難仍冒,請命遞斥臣職。答曰,勿辭,退待物論。以上朝報
上在昌德宮。停常參·經筵。
京畿監司書目,安山郡守李時中病重,罷黜事。
慶尙監司書目,星州等官呈,以本月十六日地震事。
大司憲李行進啓曰,臣伏見掌令鄭麟卿引避之辭,其中頗有前後曲折,簡通次第失實之狀,臣悉陳之,臣自二十六日,重得傷寒,熱氣頗盛,方苦痛之際,掌令適爲來到,伏枕相對,自言停啓之可以罷矣。其夕伏承須速停論,勿爲瀆擾之敎,臣心竊□然以爲,雖決停啓之議,而到今卽停爲未安,故卽搆小草曰,臣等以洪宇遠罪狀,爭之累月,兪音尙閟,非不知歸聖德於包容,掠美名於將順,而爲人臣子者,見宇遠數罪君父,何忍越視秦瘠,而甘心同列,以事吾君乎?此所以披肝瀝血,而不知止也。今承須速停論,勿爲瀆擾之敎,臣等不勝慨然于心。古人有言曰,見無禮於其君,如鷹鸇之遂鳥雀。宇遠之罪犯,非特無禮而已,則臣等所自處者,豈鷹鸇之下哉?人必謂之宇遠之罪,果止於遞職而可,則鬼神其嚴乎?竊恐自此,主威降於上,姦萌動於下,而如宇遠者,接跡而起也,豈不痛哉,豈不懼哉?請勿持難,亟命遠竄云云,兼爲簡通云。今承異前之敎,不可漸殺措語以啓,而病勢如此,方在取汗之中,城上所,若搆草而來臨,則恐難出迎,故搆草以送,以此啓之,如何?俄而答簡曰,今有斯速停論,勿爲瀆擾之批,不可不將順,卽日停之,如何?臣又答曰,有速停之批,則決不可無颶任,而遽爾停之,未知如何?麟卿答曰,鄙意已決,未知如何?臣恐殘陽,又生鬧端。答之曰,終始可否,十分和平,而何如是勃勃也?凡事有本末,論有次第,昨攻之不遺餘力,今因速停之敎,而無頭無尾,遽爾停之,其於論事之體,如何也?持平之言平穩,幸忘一日之勞,如何?麟卿又答曰,鄙意已決,不得不避云,臣之本意,只在於陳悃愊,而停之於今日矣。鄭麟卿,見其搆草,不勝欲停之心,汲汲如此,未知臣之草中,有何槪於其心者耶?凡臺論之批,有何速停二字,而停之如恐不及,則何時有蒙允之事乎?麟卿之所欲停者,爲此批也。臣之所欲不停者,亦爲此批,兩人之見,若是其矛盾,則鬧端之起,無足怪也矣。噫,在廷之人,孰非王臣,何獨以宇遠,若奇貨然哉?臣之意,已決於停啓,而差後於人,良可惜也。先於臣一日而停之者,亦或有補於正論也。且臣之所草簡通先去,而麟卿見若不見,全沒此一款於避辭中,而謂之先發簡者,何也?終不還臣之啓草,而爲避者,亦何也?此無非如臣罷軟者,忝居官長,不取信不見重之致也。昨因日暮病甚,今始來避,所失尤大,請命遞斥臣職。答曰,勿辭。退待物論。
校理李袗上疏。大槪,冒萬死乞遞職名,兼陳所懷事。私忌,留政院。
持平安後稷啓曰,昨見掌令鄭麟卿簡通,則乃洪宇遠停啓事,而長官答以承此速停之批,決不可無颶任,而蓋昨日,則欲爲連啓之意也。臣意以爲,一日之間,或論或停,元非大端可□之事,故以長官之意,必欲如此,則今姑連啓,明日停之,亦無所妨,爲答矣。今進退俱無所關,而彼此持難,終至於起鬧而後已,臣未知其穩當也。且卽接長官避辭,則末端以不還啓草爲言,此則日晩之後,徑到臣家,而城上所已爲引嫌,日勢且暮,故未及傳送,今朝封還於長官家,此非城上所不傳之致也。昨日之事,不過如斯,而同僚相繼引避,臣何敢晏然於□□,請命遞斥臣職。答曰,勿辭。退待物論。以上朝報
傳曰,東事主管禮部尙書處,別贈禮物,頃日靈豐君之行,付送事,傳敎矣。昨何以物目帖,又爲書入耶?事甚怪訝,卽爲問啓。內下日記
夜一更二更,有霧氣。二更,東方有氣如火光。出朝報
上在昌德宮。停常參·經筵。
午時未時,四方昏朦若下塵。夜一更,東方南方,有氣如火光。四更,雨雹,狀如小豆。
獻納沈榥辭職上疏。入啓。答曰,遞差。
大司諫金益熙啓曰,憲府諸臣,於洪宇遠事,連啓停啓,所爭者可否,兩不平心,以至於起鬧,良可慨也。伏見李行進避辭,有曰掠美名於將順。是則古之人臣,將順其君之美,□皆必有意於掠名,其亦異乎臣之所聞矣。臣曾發將順之論,今被譏斥,不敢處置,請命罷斥臣職。答曰,勿辭。退待物論。
吏曹啓目,粘連京畿監司狀啓云云。富平府使李憪,當此濫率之法申明之初,爲先文報自首,其情與掩諱不告者有間。此時善治守令,以此遞易,亦多民弊,旣已犯法,勢難在職,罷職,何如?啓。自首與査出有異,今姑勿罷,似當。
傳曰,明日,晝講爲之。
明日輪對官落點,直講趙汝秀,中學兼敎授金起洙,司饔主簿鄭粲翰,司圃別提李長榮,濟用正尹珩。
平安道進士張慶涵等上疏。大槪,監司願留,兼陳時弊事。入啓。
持平朴增輝啓曰,藐爾微臣,庸愚無狀,識見蔑如,最居人下,濫叨敬差之任,恐有僨事之患,受命踧踖,恭俟竣巡,不料新命,荐加於千萬夢寐之外,自顧微分,萬不近似,驚惶悶蹙,罔知攸處。惟是復命爲急,冒昧上來,而臺省之職,決非如臣駑劣所敢承當,臣實自知,物議謂何?況臣之老母,居在慶尙右道善山地,與臣奉使之所,左右殊道,而地界相接,未滿一息程,私情所迫,不忍過去,濫騎越境,去來省母,冒法之失,臣實難免。且臣素患胸腹痛,觸寒輒發,數月驅馳之餘,賤疾復作,寸寸前進,今始入來,越境非法而拘私敢犯,復命是急而緣病遲滯,臣之罪戾,至此極矣。風憲重地,不敢晏然仍冒,請命遞斥臣職。答曰,勿辭。退待物論。
院啓,竝引嫌而退。所爭一日,先發鬧端,殊欠詳愼之意。承批速停,不敢遽止,亦得論事之體,意合長官,頗得平穩,發論將順,非爲掠美,俱無可避之嫌。一息越境,雖似冒法,去來省母,情理當然,不可以此輕遞言官。請掌令鄭麟卿遞差,大司憲李行進,持平安後稷,大司諫金益熙,持平朴增輝出仕。答曰,依啓。以上朝報
有政。吏批,以成琡爲漣川縣監,李垕爲司藝,徐必遠爲吏曹佐郞,孔大信爲軍器副正,任善伯爲司䆃正,朴世模爲正言,李慶彬爲慈山郡守,奉常直長單金夏鉉,成均學錄單安縝,承文著作單李彙晉,承文副正字單任座。郞廳趙台命校正。日記廳郞廳南泰會書。
上在昌德宮。停常參,只晝講。
晝講入侍時,特進官元斗杓,同知事洪命夏,參贊官金佐明,侍讀官李端相,檢討官趙龜錫,記事官洪柱三·李堥。講詩傳齊自盧令令其人美且仁,止載驅四章章四句。
副校理李袗上疏。答曰,省疏具悉。所陳之言,無非愛君憂國之誠,再三披覽,深用嘉歎。疏中數件事,實切於寡躬,可不體念焉?爾雖有所患,不宜大段,勿爲固辭。在予左右,日加啓沃,以輔不逮。
平安道進士張慶涵等上疏。答曰,省疏具悉。疏辭當令廟堂議處焉。
吏曹啓曰,臺諫有闕,政事,取稟。傳曰,明日爲之。
傳曰,明日,晝講爲之。
冬至副使書目,本職及兼帶,亟令該曹,照例改差。啓下該曹。以上朝報
右議政沈之源初度呈辭。入啓。答曰,不允批答。
上在昌德宮。停常參,只晝講。
晝講。入侍,特進官申翊全,同知事蔡裕後,參贊官金振,侍讀官李端相,檢討官趙龜錫,記事官洪柱三·李堥。講詩傳齊自猗嗟昌兮,止齊國十一篇四十三句。
下直,春川府使鄭韺。
傳曰,春川府使留待,引見。
京畿監司書目,積城呈,以校理李榟病重,上去不得事。啓。答曰,遞差。
禮曹判書李厚源初度呈辭。入啓。給由。
吏曹啓目粘連,冬至副使李一相辭狀云云,旣已奉命出疆,歸期尙遠,本職勢難久曠。司䆃提調段,自前使臣例爲兼帶往還,不必改差,備局有司堂上之任,非本曹所可處置,令本司覆啓,何如?啓。答曰,依允。
戶曹書吏尹衡晉上疏。大槪,略陳所懷,以副應旨,仍治猥濫之罪事。入啓。傳曰,此書吏能文有識,果如此乎?觀其爲人,讀其疏文,承旨詳察以啓。
政院啓曰,傳敎矣。尹衡晉卽刻招致,使之讀其疏文,則朗讀一遍,句節分明,少無礙滯處,渠所自作,似無可疑。且觀其爲人,則頗爲伶俐,似非吏輩庸常之比也,敢啓。傳曰,知道。
答尹衡晉疏曰,覽此上疏,以下流之賤,冒瀆嚴威,敢言朝廷是非,上躬闕失,若非超異之至誠,何以至此?不可與比於士大夫尋常進言之誠,深用嘉尙,當令留念採施焉。仍傳曰,此人之誠,極爲可嘉,特令該曹優給半布,以奬其爲國之誠。
左承旨趙珩上疏。大槪,新授信使之任,萬不近似,冒萬死陳情乞免,以便公私事。入啓。答曰,省疏具悉。爾之才局,實合此任,爾其勿辭。
京畿都事書目,災傷差錯,加平郡守南斗極,罷黜事。
政院啓曰,卽者司書睦來善辭職上疏到院,而家有可疑之病云,不得捧入之意,敢啓。傳曰,遞差。
司直鄭斗卿上疏。大槪,略陳愚悃,以應聖旨事。入啓。答曰,省疏具悉。憂愛之誠,予用嘉尙,末端則易之言,尤可體念焉。以上朝報
傳曰,天寒極矣,令該曹薄衣軍士摘奸,襦衣造給。
上在昌德宮。停常參·經筵。
夜一更,流星出五車星上,入艮方天際,狀如拳,尾長三四尺許,色白。
僉知權侙上疏。大槪,應旨事。入啓。答曰,省疏具悉。愛君憂國之誠,深用嘉尙。所進二箴,再三觀覽,良用嘉悅,可不體念焉?施設等事,當令廟堂議處。仍傳曰,今下虎皮一令,僉知權侙賜給,以表予嘉尙之意。
全羅右水使書目,加里浦僉使蔡蓍漢,今月十六日,身死事。
吏曹判書鄭維城三度呈辭。加給由。
傳曰,大臣·備局堂上引見。
右議政沈之源初度呈辭。不允批答。王若曰,天心未豫,予方若隕于淵,台位非輕,卿何告退之遽,股肱攸托,腎腸是敷。惟卿廊廟材優,柱石望重,偉量雅度,宜表率於具僚,懿範淸標,可坐鎭於浮俗,體國有忠貞之操,幹事識時務之宜,故自嗣服以來,所以湊意彌篤,置于耳目喉舌,裨益旣多,任之咨度旬宣,望實俱茂,逮授銓衡之柄,公道大行,爰立鼎軸之日,輿情咸喜,嶷然眞宰相之器,綽有古大臣之風,登庸非出於己私,人皆拭目,倚□實協於公共,予獨傾心,何意共貞之無幾,遽爾丐閑之有請,明言善議,頃荷啓沃之勤,匡時濟世,未展時月之效,□躬之義安在,棄予之歎亦深,矧今俯察而仰觀,莫比慘懷而疚念,變異層出而天怒已極,騷屑繁興而民心益搖,雖君臣協力而共圖,罔知攸濟,惟臺輔引疾而相繼,此豈其時?何況年齡之未衰,加以精力之素健,亟回若浼之志,勉副如渴之誠。於戲,休休有容,所貴務存於大體,汲汲求去,寧可徒執乎撝謙?所辭宜不允,故玆敎示,想宜知悉。知製敎尹鏶製進
右議政沈之源再度呈辭。入啓。傳曰,不允批答。
大司憲李行進榻前所啓,災傷差錯守令罷職,金石之典也。今者喬桐水使申景琥,只降加資,法不可隨時低昻,請命罷職。答曰,係是閫帥,故持難矣,果涉苟且,依啓。已上朝報
備邊司啓曰,本司有司堂上李時楷·李一相,旣已奉使出疆,李時楷代,則以本司堂上趙啓遠察任,李一相代,則以刑曹參議鄭太和,副提調差下,仍察有司之任,何如?答曰,允。
大臣·備局堂上引見時,領議政李時白所啓,北兵使鄭榏,因臺論遞改,而年紀不至衰耗,且無顯著罪過,而況今北土凶歉亦甚,非徒迎送有弊,無罪見遞,則他閫帥,豈能自安乎?刻印銷印,古亦有之,臣之愚意,仍任鄭榏,合於事宜矣。上曰,鄭榏之不爲衰耗,予已言之,而臺諫之言,意在擇送,故從之矣。大臣如是言之,諫臣亦與商確,當如卿言爲之。兵曹判書元斗杓曰,然則鄭榏仍任北兵使,姜瑜仍任南兵使,新授加資改正乎?上曰,依爲之。上謂時白曰,災異之疊出,未有甚於此時,民生之困悴,亦莫甚於今日,爲今之計,莫若驚惶修省,祛弊安民,前此詢問弊瘼於外方,非止一再,而末終無一着實擧行之事。今若更詢於外方,而又無實效,則不但爲文具之歸而已,還極落莫於民心,前日外方馳啓文書,應在各司,卿等一一取考,其中可以變通者,相議以啓,以除民間一分之弊,可也。李時白所啓,目今天災時變若此,君臣上下,少無疑阻,然後國事庶可濟矣。朴長源等,雖有做錯之失,今若滌瑕蕩垢,使之感激悔過,則豈不幸甚?上曰,卿如是言之,當留念焉。臨罷時。上謂承旨曰,朴長遠放歸田園。李時白所啓,在前則原任大臣,亦參備局,而今則不然,若無別敎,則必不來參,今後則依舊例參坐,引見時亦爲入參,何如?上曰,依爲之。趙領府事,亦在鄕曲,如此艱虞之時,不可不上來,承旨善爲措語,諭以上來之意,可也。吏曹參判洪命夏所啓,湖西焰焇煮取時,調用束伍事,今日當爲定奪,何以爲之?上曰,束伍之役,皆以爲偏苦民結,亦不可用,且三千斤煮取,分定列邑,則不至大段,束伍則勿爲調用,兩班烟軍一番出用事,則依前定奪,分付本道,而此外餘數,則漸次煮取,可也。以上備局謄錄
傳曰,朴長遠之外,趙錫胤,今日未聞語,何以書錄乎?朴長遠放送,乃放歸田里之謂也,竝改之。此外或有未妥處,察之。
引見時,前府使韓震琦,前縣監李廷夔敍用事,捧承傳。
觀象監啓曰,日課印出後,修述官等,更爲考准,或有差誤處,例爲洗補矣。來乙未年六月二十九日曆註下,立券二字,當削而仍存,立券無有,雖非緊重,而當初修述官等,難免不察之責,自本監査出治罪。進上三曆日課,竝爲洗補之意,敢啓。傳曰,知道。觀象監謄錄
上在昌德宮。停常參·經筵。
忠淸監司書目,堤川兼任永春呈,以縣監佩持兵符閪失事。
右議政沈之源再度呈辭。不允批答。王若曰,吾之相定矣,方切仰成之懷,此何等時耶?宜寢丐閑之請,安危所係,進退奚輕?惟卿忠孝高人,淸白餘事,惟其憂愛一念,炳然若丹,至於軍國百事,講之有素,蓋名位儘能自致,故歷試尤見通才,在先朝而委寄已隆,逮今日則依毗益篤,陞之八座,簡在予心,宅爾百揆,賢於夢卜,連姻王室,士論無間於汾陽,係望蒼生,輿情咸屬於安石,那知湊意之日,遽陳乞退之章,休戚與同,卿無可去之義,精力尙健,卿非乃老之年,縱欲奉身而歸,其奈棄予若遺?艱虞一至此極,可謂岌岌乎殆哉,上下固宜竝修,何忍望望然去也?勉遵前旨,毋執撝謙,於戲,大廈要棟樑,宜任扶顚之責,巨川作舟楫,貯見利涉之功,卿且三思,予不再誥,所辭宜不允,故玆敎示,想宜知悉。知製敎金壽恒製進以上朝報
兵曹啓曰,薄衣軍士襦衣題給事,命下矣。薄衣軍士一百六十五名,襦衣畢分給之意,敢啓。傳曰,知道。以上兵曹謄錄
傳曰,趙領府事,久在鄕曲,不可不上來,承旨善爲措語,諭以上來之意,可也。以上朝報
上在昌德宮。停常參,只晝講。
二更,有霧氣。
下直,利川府使金宗泌,茂山僉使任繼賢。
晝講入侍時,特進官趙啓遠,同知事金益熙,參贊官趙珩,侍讀官李端相,檢討官吳挺垣,假注書李敏徵,記事官洪柱三·李堥。講詩傳魏自魏國名,止汾沮洳三章章六句。
右議政沈之源三度呈辭。入啓。傳曰,不允批答。
以鄭樸爲事變假注書。
吏曹判書鄭維城上疏。大槪,冒死陳情,懇乞鐫削職名,以謝公議事。入啓。答曰,省疏具悉至懇。儒生之言,亦非深文,不必乃爾,卿其安心勿辭,從速出仕。
刑曹參議鄭知和上疏。大槪,冒死陳情,乞遞備局副提調之任事。入啓。答曰,省疏具悉。爾其勿辭察任。
答萬戶劉百祥疏曰,省疏具悉。愛君憂國之誠,予用嘉尙,所陳等事,不無意見,當令廟堂採用焉。傳曰,如此之人,令該曹招致,觀其身言書判,如其可用則收用,亦是取人之方,勿爲尋常,着實擧行。
政院啓曰,昨日引見時,南兵使姜瑜,初授加資改正事,兵判元斗杓,啓達蒙允,而擧行條件中,落而不書,直爲分付該曹之意,敢啓。傳曰,知道。擧行條件中,付標,可也。政院又啓曰,文學李殷相,家有痘患,累次呈疏,而煩瀆是懼,不敢入啓矣。今聞痘患,一向馳盛云,宮官勢難入直,敢此仰稟。傳曰,遞差。
判尹李浣初度呈辭。入啓。給由。仍傳曰,遣醫官看病。
傳曰,明日,晝講爲之。
院啓,書筵朝講,近甚稀闊,物議以爲未安。昨日命下之後,又緣賓客托故,未免停止。胄筵輔導之職,豈但虛帶自榮而已乎?賓客中除有公故外,竝命推考。答曰,依啓。
府啓,史局議薦之人,該曹不敢任意徑出六品,乃流來古規,而所以重其選之意也。今者金萬均,方在議薦停當之中,而該曹不有古規,遽出六品,事極不當。且金萬均,出身半年,未及分館,直授郞官,亦不無驟陞之弊,請吏曹當該堂上郞廳推考,兵曹佐郞金萬均改正。守令之下直於臺官,有意存焉,春川府使鄭韺,不見臺官,徑先辭朝,此輩之不識事體,雖不足責,而其驕蹇自便之習,不可長也。請春川府使鄭韺,從重推考。答曰,依啓。以上朝報
上在昌德宮。停常參,只晝講。
晝講入侍時,特進官李時昉,同知事洪命夏,參贊官洪處大,侍讀官尹鏶,檢討官洪葳,假注書李敏徵,記事官洪柱三·李堥。講詩傳魏自園有桃,止十畝之間二章章三句。
扈衛廳啓曰,本廳以扈衛之故,衙門莫重,設立三十餘年,未嘗受制於他衙門矣。今者楊州牧使元斗樞,不報本廳,軍官五人,捽髮曳地,任意棍打,揆以事體,豈容如是?雖在下吏,事係上司,則不當任意治罪,況此軍官,乃是上司之褊裨,則非一守令所可擅自決棍,事極可駭,而在前本廳軍官二人,亦有決棍。臣等雖無似,職是大臣,不可見其輕侮而置之,以虧體面。楊州牧使元斗樞,前罷後推,何如?傳曰,允。
禮曹判書李厚源三度呈辭。加給由。
右議政沈之源三度呈辭。不允批答。王若曰,卿以今日爲何日,予未堪乎多艱,予聞三辭是終辭,卿豈決於求退。已盡丁寧之諭,今又申複而言。惟卿望實素著於朝廷,登庸合置於廊廟。富弼賢於夢卜,豈緣宮禁之知名,玄齡任以經綸,未聞姻婭之有誚。方欲藉卿而圖理,自幸爲國而得人。辭章繼來,惟冀昔疾之今愈,丐閑益固,未知卿意之何居。將誠意之未孚,顧不足與共事,抑人言之不諒,猶未免於介懷。但見其迹,縱有悠悠之淡,無愧於心,何必悻悻然去?惟寬裕可以窮物,況進退貴乎知時。當雪而雷,嗚呼是何氣象,匪朝則夕,奈此阽于危亡。正宜戮力而圖存,豈可奉身而求解?臨敗局而斂手,義所不安,涉春氷而焦心,誰與共濟?毋循撝謙之節,勉副虛貯之誠。予所未言,卿應自會。於戲,君臣同心同德,乃濟艱虞,國家旣治旣安,始議去就。宜遵前事,亟回遐情。所辭宜不允,故玆敎示,想宜知悉。知製敎洪葳製進
吏曹判書鄭維城上疏。大槪,冒萬死更申前請,懇乞鐫削職名,以副公私事。入啓。答曰,省疏具悉至懇,誠如人言,則凡姻嫌之人,必皆禁錮,然後方始稱公乎?如此之言,予能未曉,勿爲相較,卽爲出仕。
司憲府照本,司議沈檍,奉常僉正金光宇等,吏曹巡檢時闕直,罪各笞四十收贖,依大典罷黜,長興直長柳埴,收職牒,進來推考,何如?啓功減一等,金光宇·柳埴,覈處。
判尹李浣上疏。大槪,猥蒙遣醫看病之命,不勝惶恐,敢陳悶迫之懷,亟許遞免臣職事。入啓。答曰,省疏具悉卿懇。卿其安心勿辭,調理察職。
晝講時,特進官李時昉所啓,當今民瘼,莫大於諸宮家各衙門屯田魚鹽之弊,而該曹本無置簿,雖欲査出,而無憑可考矣。上曰,國家土地人民,皆隷地部,地部之官,豈有全然不知,而任其私自分占之理乎?使各衙門,一一査報本曹,知其元數之後,更爲稟處。又所啓,年分田結,不爲不多,而復戶免稅等處,或有混雜者,令各道査出,何如?上曰,依爲之。以上朝報
傳曰,今下弓矢,茂山僉使任繼賢處給送。內下日記
上在昌德宮。停常參·經筵。
慈殿誕日,慈殿·大殿·中殿·東宮,政院·玉堂問安。答曰,知道。
慈殿·大殿,二品以上·六曹·兩司長官問安。答曰,知道。
判尹李浣再度呈辭及右參贊南銑辭職上疏,以誕日留政院。
右議政沈之源四度呈辭。入啓。傳曰,安心調理。
吏曹啓曰,守令有闕,政事,取稟。傳曰,明日爲之。
傳曰,明日,晝講爲之。
慶尙監司書目,軍威呈,以校理南龍翼上疏上送事。又書目,東萊府使任義伯,病勢危重,令廟堂置處事。
院啓,人才雖急需用,而典例亦不可隳壞也。近日憲府之改正金萬均六品,必欲爲翰薦者,事極未安。萬均才地,非不合於史局,而旣於春秋有相避,曾爲注書,以此見遞,則今日之擧論翰薦,已涉虛文。況雖曰擧論,時未焚香,則史官之欲格陞出,殊失事體。史官一家之人,又安可有嫌,論啓必成其論乎?意雖出於惜才,而事難免於擅恣。此路一開,則後日急薦引壞典例之弊,有不可勝言,豈不寒心?況萬均旣經七品職,不得分館,例也,而謂之未及分館,告君之辭,何其不詳審也?請掌令李垕,持平安後稷,亟命遞差。答曰,依啓。
政院啓曰,明日爲政事,命下矣。卽聞明日宗廟修改時,先告事由,移還安祭,各司亦爲廢坐,政事何以爲之?傳曰,明明日爲之,經筵亦爲停。以上朝報
備邊司啓曰,自上遇災恐懼之日,軫念生民之困悴,前日諸道啓聞民瘼中,可以變通者,特有更爲査考,以除一分民弊之敎,凡在聽聞,熟不感動?臣等就考各道狀啓,反復相議,則其中最關於民瘼者,上年幾盡變通,而事係軍政·逋欠及隣族等弊,則乃是莫重民瘼,而拘於事勢之難便,亦難輕議矣。只將若干弊瘼,應係變通者,條列別單以入,而昨日筵中定奪,各處屯田·鹽盆·漁箭·船隻等事,則今方査問,追後書入,稟處之意,敢啓。答曰,知道。以上備局謄錄
上在昌德宮。停常參·經筵。
夜五更,熒惑犯亢第四星。
吏曹判書鄭維城上疏。大槪,狼狽情勢,萬分危迫,冒萬死更申前懇,亟許鐫削職名事。入啓。傳曰,下于廟堂。
判尹李浣留院再度呈辭入啓。加給由。
右參贊南銑留院上疏入啓。答曰,省疏具悉卿懇。卿其安心勿辭。
校理南龍翼留院上疏入啓。答曰,省疏具悉。爾其勿辭,從速上來。
領敦寧金堉箚子。大槪,陳時弊乞致仕事。入啓。答曰,省箚具悉。所論無非格言至論,良用嘉悅,修省之道,安敢忽焉?松都煮焇事,當令本守商議變通,其他等事,今當留念焉,卿宜安心勿辭。
持平朴增輝啓曰,臣以眇然新進之人,旣乏才識,又昧體例,猥蒙謬恩,濫叨言責,臣誠悶蹙,罔知攸處。屢呈辭單,見却於政院,一向退縮,分義惶悚,冒昧行公,已過數月,而絲毫無補,瀆擾是事,臣罪萬殞。臣於三昨,與同僚行相會禮,仍參本府之坐,同僚以金萬均翰薦停當,陞六品,事未妥當,請推銓曹,仍爲改正之論,發於完席。臣意亦以爲,翰薦停當之人,銓曹不得徑出六品,古例當然,同參論啓矣。今者諫院論劾,獨及於同僚,而不及於臣身,同參論啓之事,旣無彼此之別,則臣亦被劾應遞之人,豈可以苟免爲幸,而晏然仍冒乎?請命遞斥臣職。答曰,勿辭。退待物論。
大司憲李行進啓曰,臣於再昨,與掌令李垕,持平安後稷·朴增輝,行相會禮後,臣致懇於完席曰,天災如此,可憂者多,而鄙人流輩,零落殆盡,年少名官,相識絶無,凡於時政得失,守令賢否,實同聾瞽,願諸君,不負鄙而悉陳之,如何?三人答曰,長官之言是,而時無所聞云。臣再三敦迫,則掌令李垕發言曰,史局以金萬均議薦停當,吏曹不有古規,橫出六品,不當極矣。且金萬均分館前注書,國朝以來所無之事,物議駭之,適以相避,久任說書,而仍受佐郞,以此言之,則未分館前佐郞也。出身半年,驟升如此,推考吏曹,改正佐郞,未知如何。安後稷曰,鄙意亦同,朴增輝,且言其可。臣應曰,一人三失,烏得免乎?俾鄙人出身,不由史官,故史局古規,及今之議薦間事,邈然不知,幸搆草以示,則當加減而用之,仍與商確以啓之,當初懇求新啓者臣也。及其發論,心實許之者亦臣也。今此諫院白簡之中,獨去臣名者,何故也?非完議,以臣之事,雖有發論搆草之異,而自他論之者,決不有岐,而□於黜陟之間,特擧李垕·安後稷之名者,無乃歸咎於史官一家之嫌耶?嘻其甚矣。寧有是嫌?果以李垕·安後稷,爲翰林之兄,而不避其嫌云,則爲其父之僚下,而訟其子於完席,是則果無嫌於事體耶?設令憲府論啓,雖未能十分精當,獨不見其長官之難安耶?大司諫金益熙,佐郞金萬均,能以前後自外來者,笑而受之,身如白玉無瑕,而因正言朴世模之區區,反入於群譏衆議之中,朴世模之事,尤可恨也。世道至此,臣不覺中夜流涕也。朴世模,卽臣之小弟也。雖䦧于墻,豈欲彰著非之哉?以新進臺官,爲有據似是之論,蔽日月之明,以濟其私,則臣何敢負君父,而掩其弟乎?臣情勢到此,益狼狽矣。敗軍之將,不可以語勇,則況此駁遞者之同官,何敢一刻抗顔,晏然仍冒乎?請命遞斥臣職。答曰,勿辭。退待物論。
檢閱李堥上疏。大槪,旣被臺臣詆斥,不敢晏然苟冒,亟遞臣職,以謝公議,以安愚分事。入啓。答曰,兩司所論,自當有處置之公論,爾其勿辭。
傳曰,明日,晝講爲之。
大司諫金益熙啓曰,臣子萬均,倖參科第,忝備宮僚,臣常以新進,驟列從班爲憂。近又聞有翰苑推轂之議,渠之才識,豈合秉筆極選之任?不但法有應避,薦爲虛文而已。且近來史局,爲年少輩□氣染指之地,臣竊恥之,欲使臣子,辭爭競之道,納閑漫之局,隨分報效萬一,而凡久任說書者,例在六品,故該曹之陞擬,臣亦不以爲訝矣。今見大司憲李行進避辭,張皇揣摩,多出意表,臣竊怪焉。我國新進美仕,莫如翰林,故人情以歷敭爲榮,不以淹滯爲恨。萬均,猥以不才,謬爲翰苑所屬望,在臣實爲榮甚,雖其本遵,不欲濫冒,而豈有一毫致恨於改正之論哉?今者行進之意,有若萬均不能笑受,而受意於朴世模者,何其用心之過,而待人之薄也?臣未知此論,出於誰手,而若不出於世模,則行進之乘忿橫詆,抑制人口,據此可知,而亦安免告君失實之責乎?設令世模有此論,渠爲言官,評其所見,彼自彼我,自彼於臣,有何難便之嫌乎?臺閣相規,古之道也。憲府之論,諫院之劾,亡論是非,必非私意,而行進先自凝怒,盛氣陳辨,有若一大事者然,此何爻象?良可慨也。此事非臣所知,鬧端之作,雖無與於臣,而爲緣臣子之事,至使憲長流涕,朴世模酷被踐踏,臣有何顔,更冒言地?請命遞斥臣職。答曰,勿辭。退待物論。
獻納李俊耉啓曰,頃日憲府論隳壞典例,未免擅恣之狀,聖明所洞燭也。今不必更爲陳辨,而一番糾劾之擧,在所不已,故臣與同僚相議論啓矣。伏見大司憲李行進引避之辭,張皇詆斥,語意太刻,此實常情之所難測知,而至於爲其僚下,果無嫌於事體等語,亦何所指發耶?凡臺閣論事之規,惟在是非之如何,則旣無相避之法,抑何必區區於同席之嫌乎?且臣等所論,爲史薦焚香前,寢擬六品之違法例,旣經七品,不得分館,而謂之未分館,爲失告君以實之道,行進避辭,專設此二款,而惟以醜詆爲事,此何意也?緣臣妄論,竟未免貽辱同僚,無非作事率爾之致,臣何敢晏然仍冒乎?請命遞斥臣職。答曰,勿辭。退待物論。
正言朴世模啓曰,臣譾陋無似,倖竊科第,出身半年,遽叨言地,若論驟升之非,臣實當焉,驚惶慙愧,無地自容,分義所在,不敢一向退縮,冒昧出謝,而自知不似,人謂斯何?凡於朝家之論議,體禮之當否,實所昧昧,有同聾瞽。昨者有以李垕等論遞事,發言問臣,臣答曰,事在長官一家,無乃有嫌逼耶?同僚答曰,此於長官,固無可嫌,且物議甚盛,何可避小嫌不論?臣亦思之,置薦引壞典禮,實爲當今弊習,故終不堅執,相議論啓矣。伏見大司憲李行進所啓之辭,張皇震耀,專攻臣身,心誠錯愕,莫曉其意也。且觀其語,皆是懸空臆說,有若藏頭語者,臣欲一一對辨,未得其說也。李行進果臣之族兄也。自少相愛,情義素親,而不虞之中,猝被醜詆,反覆思惟,未知其故。但頃日馬上相逢,臣曰,今日金萬均之被論於憲府何事?行進出示分撥曰,兩翰林之兄發論云,臣只聞其說而已。行進必以李垕等請遞之論,爲臣所發,臆逆爲說,橫加構誣,肆言至此,良可笑也,亦可惜也。旣以蔽日月之明,以濟其私等語,爲臣罪案,臣何敢一刻仍冒?請亟命罷斥臣職。答曰,勿辭。退待物論。以上朝報
備邊司啓曰,以本司慶尙監司狀啓粘目。傳曰,曾見東萊府使狀啓,則于飛島等四處烽燧,今亦有之矣,何以加設爲言耶?似未詳悉,問啓事,傳敎矣。東萊地前設烽燧四處之間,依其所言,加設烽燧事,而回啓時,誤下文字,疏漏莫甚,致勤聖敎,臣等不察,甚矣。不勝惶恐,元回啓改付標以入之意,敢啓。答曰,知道。備局謄錄
上在昌德宮。停常參,只晝講。
晝講入侍時,特進官申翊全,同知事洪命夏,參贊官趙珩,侍讀官尹鏶,檢討官洪葳,假注書李廷機,記事官洪柱三·李堥。講詩傳魏自坎坎伐檀,止魏國七篇十八章一百二十八句。
忠淸監司書目,本道都事洪柱世,藍浦縣監白昌復等,以稱念推奴之際,多有可駭之事,竝罷黜事。堤川縣監所失兵符,還爲推得事。
右參贊南銑上疏。大槪,冒萬死更申前懇,本職及兼帶,竝賜鐫革,以便公私,以安微分事。入啓。答曰,省疏具悉卿懇。卿其毋庸固辭,安心察職。
右議政沈之源五度呈辭。入啓。傳曰,嗚呼,此何時,而卿之撝嫌引入至此耶?縱不安於人言,輔相重任,予豈敢有所私焉?近日之公論,甚可見矣,何有於卿哉?勿爲固辭,安心論道,以副至望。
備邊司啓目,粘連吏曹判書鄭維城上疏云云。國婚必擇其家長地望而爲之,故祖宗朝以來,國婚者,皆是名卿,或居鼎軸,或長銓衡,非獨今日矣。況此鄭維城東銓之任,臣等議薦,實出於輿望,而聖上之除授,亦從其輿望而然也。豈可因此爲嫌,有所拘礙乎?且儒臣所陳,不過因一時所見,而本非有深意於其間,而鄭維城如是固辭,雖出撝嫌,至於三疏,似涉太過,使之從速察任,何如?啓。答曰,依允。
玉堂箚子。大槪,持平朴增輝,大司憲李行進,大司諫金益熙,獻納李俊耉,正言朴世模,亟命遞差事。入啓。答曰,依啓。以上朝報
吏批啓曰,東萊府使有闕,依近例,令備邊司議薦,何如?答曰,允。
政院啓曰,傳曰,今此東萊府使薦望中,洪處尹何時敍用耶?承旨察啓事,傳敎矣。洪處尹時未敍用,而自前廟堂之薦,雖罷散者,或爲擬望。洪處尹之擬望,必據前例,而今則但無啓稟之事矣。傳曰,事甚駭異,當該薦擧堂上推考,此單子還出給。
晝講時,參贊官趙珩所啓,如臣無似,猥授重任,殊非擇送之意,固不敢可否同行之人,而事係重大,不得不達。副使李尙眞,有風力文辭,似無不合,而但其容貌不揚,慮不滿於彼人瞻視,準職之人,雖無可合者,五六品中,如李廷夔·徐必遠,才學容貌,皆稱可合云爾。上曰,令廟堂議處。抄出備局謄錄
上在昌德宮。停常參·經筵。
自辰時至午時,日暈。
行司直安應亨上疏。大槪,衰病轉深,決無供仕之勢,乞遞提調之任事。入啓。答曰,省疏具悉卿懇。卿其安心勿辭。
傳曰,今此處置,雖會其大意,模糊莫甚。幾年兩是,隱然庇護,不露圭角,全沒風彩,玉堂氣象,豈如此哉?況筵中下敎之意,亦安在哉?殊甚嗟惜矣,政院知悉。
咸鏡都事書目,定平府使李回寶,災傷差錯,罷黜事。
右議政沈之源箚子。大槪,亟罷臣職,以謝人言事。入啓。答曰,安心調理。
典籍金虎翼上疏。大槪,求言應旨及陳西土物情與願召趙錫胤等事。入啓。答曰,省疏具悉。嘉爾憂愛之誠,予當體念焉。所陳西土弊瘼,當令廟堂,稟處。
副司果金進上疏。大槪,略陳愚見,以應聖旨事。入啓。答曰,覽爾疏章,縷縷數千言,無非愛君憂國之忠,繼之而格言至論之誠,予用嘉歎不已也。可不留意而體念焉?末端戶牌等事,當令廟堂議處焉。
以右議政沈之源箚子,傳曰,遣承旨敦諭。
判尹李浣三度呈辭。入啓。加給由。
吏曹啓曰,臺諫有闕,政事,取稟。傳曰,明日爲之。
吏曹判書鄭維城上疏。大槪,情勢病勢,萬分危迫,決無供職之望,更申前懇,亟許鐫罷職名事。入啓。答曰,卿其勿辭,調理察職。
領議政李時白啓曰,此時東萊府使,爲任甚重,不可不十分愼擇,而備局諸堂上所薦之人,似未洽當,臣遍官案,求諸堂上堂下,亦不得可合之人,而洪處尹之名,以文兼在於官案,臣曾忝兵曹時,此人以郞官,久與同事,熟知其爲人,今於此任,意以謂可合,而舊例備局初薦,則不計罷散,故率爾備擬矣。今承嚴旨,不勝隕越之至,緣臣昏錯,致有當該堂上推考之命,而堂上則無薦處尹者,妄薦之罪,臣實當之。惶恐戰灼,敢來待罪。答曰,知道。安心勿待罪,當該堂上,勿爲推考。
修撰洪葳上疏。大槪,嚴旨之下,不敢晏然,惶恐待罪事。入啓。以上朝報
兵曹啓曰,上番軍士等處,年例過冬空石,畢分給之意,敢啓。傳曰,允。以上兵曹謄錄
上在昌德宮。停常參·經筵。
答修撰洪葳疏曰,省疏具悉。昨日之敎,意在激礪,爾曹爾等,益用欽哉。此事本非大段,已言于筵中矣。每於前席,爾之言論明白,予嘗嘉之,寧有疑乎?但爾之言旣如此,則何不於下敎之日,卽對而說罷耶?爾其勿待罪,亦爲勿辭。
右參贊南銑上疏。大槪,冒萬死更申前懇,臣本職及兼帶,亟賜鐫革,以重名器,以安私分事。入啓。答曰,省疏具悉。卿辭至此,本職當勉副焉。
修撰吳挺垣上疏。大槪,處置糢糊,致勤聖敎,惶恐待罪,乞遞臣職事。入啓。答曰,省疏具悉。此是欲爲激礪之意,勿爲惶恐,益用欽哉,亦爲勿辭。
右副承旨沈澤書啓,臣承命往諭于議政府右議政沈之源,則以爲,臣以愚陋,濫據鼎席,憂懼日深,若無所容。今者,儒臣抗疏,斥之以連姻之私,言甚切直,令人赧然。臣雖無狀,亦有廉恥,將何面目,更立於朝端,瀝血乞罷,實出於萬不得已,而誠未格天,尙靳一兪,至於近侍臨諭,有罪微臣,不敢敡當,伏地惶恐,不知所達云矣。傳曰,知道。
右議政沈之源六度呈辭。入啓。傳曰,安心調理。以上朝報
備邊司啓曰,今十一月初九日晝講時,參贊官趙珩所啓,如臣無似,猥授重任,殊非擇送之意,固不敢可否同行之人,而事係重大,不得不達。副使李尙眞,有風力文詞,似無不合,而但其容貌不揚,慮不滿於彼人瞻視,準職之人,雖無可合者,五六品中,如李廷夔·徐必遠,才學容貌,皆稱可合云矣。上曰,令廟堂議處事,命下矣。趙珩所啓如此,李尙眞似難仍送,而李廷夔·徐必遠可合與否,臣等與諸堂上商議,李廷夔則其祖李慶流,壬辰之亂,以巡邊使從事官,死於尙州陳上,徐必遠,則以無妹獨子,方有老病之母,皆不合差遣,他可合人,令該曹擇差,何如?答曰,李尙眞姑勿改差,可合人令該曹爲先擇擬後,處之可也。備局謄錄
上在昌德宮。停常參·經筵。
刑曹參判金汝鈺初度呈辭。入啓。給由。
弘文館啓曰,新除授校理李廷夔,時在京畿廣州地,經筵入番事緊,請斯速乘馹上來事,下諭。傳曰,允。
大司成金益熙上疏。大槪,國子兼任,出於一時恩命,不可遂爲例帶,亟賜鐫改,以安微分事。入啓。答曰,省疏具悉卿懇。旣已定奪之事,不可每每控辭。況近日之事,不過情外之言,亦非有意深文之擧,何必引以爲嫌?勿辭察職。
黃海監司書目,瑞興府使權躋,病重罷黜事。以上朝報
上在昌德宮。停常參·經筵。
夜二更至五更,月暈。
大司憲洪茂績初度呈辭。入啓。給由。
慈殿·大殿·中殿·東宮,政院·玉堂·二品以上·六曹堂上·大司諫,冬至問安。答曰,知道。嬪宮,政院·玉堂問安。答曰,知道。
右議政沈之源七度呈辭。入啓。傳曰,安心調理。
政院啓曰,罪人啓覆,實是重典,必須今月內爲之,故文書趁速修正,及時施行之意,曾已入啓定奪矣。今年啓覆罪人八名,而和順罪人甲生,物故啓聞,其餘七名內三名,文書則已爲修正,而四名推案,則以議政府未及詳覆,今月將半,尙未修正,莫重啓覆之擧,將未免差遲,事甚未安,斯速報政府詳覆事,更令該曹急急擧行,典獄署囚人,卽速決放,且勿濫囚事,頃日捧承傳之後,該曹皆卽査決,各衙門亦不得濫囚,卽今在囚,除啓覆罪人,只二十七名,而敗船·殺人·僞造御寶等係干重囚,雖不得輕議該曹,如擊錚負債次知等囚人,亦令該曹及各衙門,從速決放,俾無滯囚之患。且聞義禁府拿推罪人等,或有經日月,未得元情者亦多云。冬至已迫,天寒此酷,久滯凍獄,必爲冤憫,竝令該府,速爲開坐處置,以體聖上欽恤之至意,何如?傳曰,依啓。
吏曹判書鄭維城上疏。大槪,情勢狼狽之極,賤疾亦重,決無冒出供職之望,冒萬死更申前懇,乞賜鐫罷職名事。入啓。
傳曰,大臣·備局堂上引見。以上朝報
上在昌德宮。停常參·經筵。
日出時,黑雲一道,橫貫日中,長五六尺,廣尺許,移時乃滅。辰巳〈時〉日暈。
慶尙監司書目,病重辭職事。沙斤察訪朴廷麟,遭母在喪事。金海府使李汧濫刑殺人,爲先罷出,罪狀令朝廷處置事。
昨日引見時,領議政李時白所啓,臣頃於相見禮時,得侍王世子,可以進講四書,而近來宮官,每以階梯,循例差除,今後無論老少,博通儒家書者,選擇差出,以責輔導之任,何如?上曰,言于該曹,勿爲循例擇差,可也。
上謂承旨曰,前領議政鄭太和,雖無大段所患云,而衰年草土,不無疾恙,遣鄭後啓看病,書啓。
以慶尙監司辭狀,傳曰,嗚呼,識時務而爲國誠多者,世有幾人?動於浮言,惴惴不自定,見古滔滔皆是,良可歎也。卿以敏捷之才,贍足之智,當事有裕,如此大事,措之於數月之內,予之所奬,實非過也。垂畢之事,不可有所一毫未盡,克完乃事之後,始副卿意,卿其勿辭,調理察職事,回諭。
答吏曹判書鄭維城疏曰,省疏具悉。雖如人言,過在寡躬,卿無所失,況廉恥之言,非所可論,勿爲瀆擾,亟出察任。
刑曹參判金汝鈺再度呈辭。以國忌齋戒,留政院。
京畿監司書目,廣州呈,以領中樞府事趙翼上疏上送事。慶尙左兵使李晦,到慶安驛身死事。
忠淸監司書目,有一女人,或稱處女,或稱宦妻,濫騎作弊事。以上朝報
上在昌德宮。停常參·經筵。
答領中樞府事趙翼疏曰,省疏具悉至懇。卿之所患雖如此,此何時,而以耆老大臣,退處鄕曲乎?雖不得起居出入,來居京邸,則其有益,可勝道哉?卿須體予至意,幡然上來,以副如渴之望。
右議政沈之源八度呈辭。入啓。傳曰,遣承旨敦諭。
左承旨金振初度呈辭。以國忌齋戒,留本院。以上朝報
傳曰,以諸宮家田畓事,平安監司許積,具由馳啓,而有下敎嚴峻事乎?予未記憶,令該曹卽爲考啓。以上備局謄錄
持平兪瑒上疏。大槪,敢露微悃,以應聖旨,仍陳病劇,乞解職名事。以國忌,留本院。出朝報
上在昌德宮。停常參·經筵。
大司憲洪茂績,刑曹參判金汝鈺再度呈辭。入啓。加給由。
獻納柳俊昌初度呈辭。入啓。給由。
右承旨金振留院呈辭。入啓。給由。
輔德成夏明,弼善李濟衡等上疏。大槪,乞賜遞免,以重輔導之任事。入啓。答曰,省疏具悉。爾等勿辭察職。
同知朴泰祉,善山地病親呈辭。入啓。給由。
同副承旨洪處大書啓,臣承命往諭于議政府右議政沈之源,則以爲,臣以駑劣,猥當不敢當之重任,雖無謗議,固已不安於心矣。況今譏斥之言,出於公論所在之地,臣雖無恥,何敢抗顔就列,以累淸朝之治乎?微誠不格,兪音尙閟,至於近侍再臨,〈?〉以聖旨,臣惶恐感激,不知所達云矣。傳曰,知道。
文學沈榥,兼文學金壽恒,司書李敏敍等上疏。大槪,伏見大臣宮僚極擇之啓,不勝瞿然,乞賜遞免,以重輔導之任,且陳區區所懷事。入啓。答曰,省疏具悉。爾等勿辭察職。
答持平兪瑒留院上疏曰,省疏具悉。不但嘉爾愛君憂國之誠,力言予之過失,可不嘉納而體念?其他所陳等事,亦當留念,爾其勿辭,從速察職。
右議政沈之源箚子。大槪,近侍再臨,可勝惶感之至?情勢狼狽,決難抗顔就列,懇乞罷免事。入啓。答曰,省箚具悉。予意已悉於前後之批,亦云辭已渴矣。卿何固辭至此?雖如人言,過在寡躬,於卿何有?卿其安心勿辭,亟出論道,以副至望。
院啓,正之爲任,長於一司,決非人人所可苟冒,而近來該曹,全不擇擬,殊甚非矣。禮賓寺正尹挺之,素無名稱,且無履歷,遽受本職,物議駭然,請命遞差。長興庫主簿朴之淸,本以鄕吏,善事發身,濫廁仕籍,已極可駭,而不自知分,多行泛濫,本司下輩,恥爲其下,視若儕流,無所忌憚。如此猥雜之徒,不可苟在衣冠之列,請命汰去。答曰,更加詳察處之。
傳曰,前司果趙復陽敍用。
吏曹判書鄭維城上疏。大槪,伏覩聖批,有引過自當之敎,臣何敢自以爲無知,晏然冒出,以益罪戾乎?更申危懇,乞賜鐫免事。入啓。答曰,省疏具悉。毋庸瀆撓。
校理李廷夔上疏。大槪,冒萬死陳情乞遞事。入啓。答曰,省疏具悉。爾其勿辭察職。
咸鏡監司書目,掌令李之馧上疏上送事。啓。答曰,省疏具悉。爾其勿辭調理,從速上來。
大司成金益熙上疏。大槪,曾忝言地,欲應旨陳箚,去職未果,尙有餘忱,敢陳所懷事。入啓。
傳曰,北靑判官鄭繼胄引見。以上朝報
備邊司啓曰,卽聞慶尙左兵使李晦,行到景安驛,不意身死云。閫制之臣,辭朝之後,中路客死,初喪凡事,與在任身死之人有異,實爲矜惻。令本官隨便護喪,一路擔軍,亦令該道題給,護送之意,分付何如?答曰,依啓。
戶曹啓曰,京畿監司弊瘼狀啓中,沿海各官拯米一事,最是民弊,只因官吏不能護送,致敗於境內之故,分受邑民,改色徵捧,其所稱冤,理所必至,而該曹亦難於盡爲蕩滌,以致石數漸多,徵捧尤難。該曹前因金浦士民等上言,本郡段,已減五分之一爲白有在果,所減之數,亦似零星,令該曹相考沿海各官拯米之數,更加參酌,一體變通似當事,傳敎矣。上年京畿監司陳弊啓本中,本曹雖以地方官,拯出改色,載在法典,決難變通之意,覆啓,厥後因金浦民人等上言,特減五分之一,其他沿海各邑,亦因暗行御史及本邑民人上言,拯米元數內,五分之一,均蒙蕩滌之惠,備局只見其時防啓文書,而未悉他邑之一體蒙惠而然也。傳曰,拯米與故敗沙格處徵捧有異,更減一分,以顧民弊宜當。以上備局謄錄
以吏曹,金海府使李汧兼營將事粘目,傳曰,依允。不念國家擢用之意,如是不謹之狀,極爲駭愕。新授加資,爲先還收。內下日記
傳曰,史官一員待命,騎馬三匹立之,四學儒生晝摘奸。內下日記
答前領敦寧李景奭疏曰,省疏具悉。辭意忠赤之誠,不以退在爲念,懇懇至此,敬歎喜悅之心,其有極乎?予雖不敏,可不體念焉?平壤等屯田折受處,令該曹査處,其他等事,亦令廟堂議處。遣史官傳諭以上內下日記
上在昌德宮。停常參·經筵。
日出時,赤氣一道,直立日上,長五六尺,廣尺許,良久乃滅。
刑曹參判金汝鈺三度呈辭。入啓。遞差。
獻納柳俊昌再度呈辭。入啓。加給由。
傳曰,大司成金益熙命招。
右承旨金振再度呈辭。入啓。加給由。
江原監司書目,祥雲訪察姜壽賢,病重罷黜事。
政院啓曰,兼說書安後說,以家間痘疫熾盛,乞遞春坊之任,陳疏累日,而煩瀆是懼,不爲啓稟矣。一向來呈,事勢狼狽,合有變通之擧,而犯染之疏,不敢捧入,何以爲之?敢稟。傳曰,遞差。
右議政沈之源九度呈辭。入啓。傳曰,安心調理。
江原監司書目,病重改差事狀啓。傳曰,勿爲固辭,從速察職事,回諭。
京畿暗行御史李慶億入來。
刑曹啓目,粘連全羅監司狀啓云云。扶安縣監李杭,稅船致敗,不謹護送,罪杖一百贖,公罪,依續錄罷黜。啓功減一等。
院啓,蔭官之爲正職,在昔絶無而僅有,苟非聲譽著聞,衆所共許者,該曹不敢輕擬,蓋所以重名器也。禮賓寺正尹挺之,素無名稱,年迫八十,且以其居官之事言之,曾爲守令,昏不擧職,見敗於御史廉問之時。其人之不合本職,從可知矣,請命遞差。長興庫主簿朴之淸,本以鄕吏,善事拔身,濫廁仕籍,已極可駭,而不自知分,多行泛濫,本司下輩,非但蔑視而無所忌憚,至於隨事相詰,有若儕流,不成官員貌樣。如此混雜之徒,不可在衣冠之列,請命汰去。答曰,依啓。
傳曰,暗行御史李慶億引見。
政院啓曰,大司成金益熙命招來詣。傳曰,引見。以上朝報
義禁府啓曰,罪人李廷顯·李圾·盧希遠·宋相弼·金興祖等推案,殊甚浩煩。依前例浮取以入之意,敢啓。傳曰,知道。已上禁府謄錄
傳曰,史官一員待命,騎馬三匹立之,四學內摘奸。
上在昌德宮。停常參·經筵。
大司憲洪茂績三度呈辭。入啓。加給由。
獻納柳俊昌,右承旨金振三度呈辭。入啓。遞差。
全羅監司書目,康津呈執義李壽仁,南原呈,以正言盧亨夏等病重,不得上去事。啓。竝遞差。
刑曹啓目,粘連慶尙監司狀啓云云。向前李汧濫刑殺人之狀,極爲駭愕,而係是朝官,移義禁府處置。啓依允。
政院啓曰,來二十一日,輪對日次,取稟。傳曰,爲之。
司諫蔡忠元上疏。大槪,本職兼帶,竝乞遞改,以便公私事。入啓。答曰,省疏具悉。爾其勿辭察職。
慶尙監司書目,安東府使李惕然,濫率自首,令該曹處置事。
兵曹啓曰,前慶尙左兵使元䎘,八月念後罷職,其代具義俊,以病改差,又其代李晦,辭朝後半路身死。本營曠官,今已四朔,殊甚可慮,而新兵使朴泰祉,病親受由,方在右道善山地,今若上來肅謝,辭朝而去,則歲前赴任,亦未可必。朴泰新,除朝辭赴任,似或便當,而事異常規,取稟。傳曰,依啓。
吏曹啓目,新除授東萊府使鄭昌胄,以密陽府使,方在任所,除朝辭赴任事,本道觀察使處更行會,何如?啓,依允。
同副承旨洪重普上疏。大槪,冒死陳情,乞遞職名事。入啓。答曰,省疏具悉。爾其勿辭察職。
以金汝水爲捕盜大將。以上朝報
上在昌德宮。停常參·經筵。
夜一更,艮方有氣如火光。二三更,月暈。五更,月犯軒轅左角星。
右議政沈之源十度呈辭。入啓。傳曰,遣承旨敦諭。
判決事安獻徵初度呈辭。入啓。給由。
司諫蔡忠元啓曰,臣以無似,忝冒非一,而一無可觀,聖上之所知也。臣自前月,復兼學官之任,夫朝家所以特設兼官,實欲使多士,有所勅勵,惟遵朝命也。寧容使之有名無實,而徒費國廩乎?臣於受任之後,自知其不足堪任,而不敢少有怠忽之心,儒生到記之事,則排日申飭,旬望製讀之規,則盡心擧行,近緣兄子之服制,不免半月之停廢。昨者四學摘奸時,西學齋生,太半闕番,此莫非臣不職之所致,而推考之命,及於直官,則應推之罪,實在臣身,臣何敢自以爲無失,而晏然於臺閣乎?請命罷斥臣職。答曰,勿辭。退待物論。
政院啓曰,視事溫繹間,已爲頉稟,而近日日氣極寒,自前節屆深冬,則例爲停筵矣。限隆寒不稟之意,敢啓。傳曰,知道。
正言睦來善啓曰,臣卽以同僚處置所啓,來詣臺廳,請出承旨,則託以無史官,久不出待,臣甚怪訝,再度送言,則政院答以下番翰林,出外未還,招來後當爲出接云,此莫非如臣疲劣,忝冒言地,被人輕侮之所致,決不可一刻苟冒,請命遞斥臣職。答曰,勿辭。
大司成金益熙上疏。大槪,陳情請解新除副摠管之任事。入啓。
院啓,司諫蔡忠元,因嫌而退。點檢儒生到記,排日製讀,則恪遵朝命,無或怠忽之意,於此可見。服制給暇,自有法典,半月停廢,勢所固然,外無可避之嫌,司諫蔡忠元,請命出仕。凡臺諫傳啓之時,承旨史官,請出卽出,無留晷刻者,卽以事體至嚴,不敢少遲而然也。卽者,臣來善,以司諫蔡忠元處置所啓,來詣臺廳,請出承旨,則託以言史官,久不出接,揆以事體,寧容如是?況且下番史官,則雖有傳命之事,不敢出送者,蓋其職事至嚴,不可使暫離其局,而因公事出外,久不還來,致令臺諫,趁不得傳啓,事甚可駭。當該承旨史官,請亟命推考。答曰,依啓。已上朝報
答前判中樞府事李敬輿疏曰,省疏具悉。卿旣建白於先朝,何以辭於今日乎?卿其安心勿辭,盡其平日所思者,俾有益於國家。
答前領敦寧李景奭疏曰,省疏具悉。可欺以其方,君子之所不免,於卿何有?卿其安心,勿爲待罪。
以刑曹粘目,傳曰,依允。邊岌段,異地征役之餘,纔歸被謫,予甚愍焉。雖有屈法之失,予自當之,其令勿問。
上在昌德宮。停常參·經筵。
吏曹啓目,粘連京畿暗行御史書啓云云。觀此書啓,條列各邑守令政治能否,則交河縣監柳景紹,居官善治之績,不一其端。坡州牧使李聖淵,熟諳民事,爲政頗察,客使接待之際,多有便民之惠,以政績觀之,則似當有褒賞之擧。竹山府使金重明,居官日淺,譽多毁少,出禁不嚴,民多犯法,難免其責。陰竹縣監尹,客使時人夫刷馬價,不能酌定□刁蹬,民受其弊,難免不職之責。永平縣令朴守玄,六年居官,別無異績,而火田收稅,法外代徵粳米,成婚女息,亦爲濫率。果川縣監李命聃,到任未久,雖無大段疵政,而初政不明,不通上下之情,則似難臨民。竹山府使金重明,陰竹縣監尹,永平縣令朴守玄,果川縣監李命聃,竝罷黜。陽川縣監玄述先,到任以後,別無科外之役,上司責役,非守令任意低昻,以此廢及民間,亦非自犯,殘邑守令之遞易,多有其弊,姑令仍任,以責來效。書啓中,果川□官廳雜物,復戶徵捧,流來謬規,□宜酌定事及陰竹·竹山圓頭八結米物收用事,各邑生雉,違事目徵捧事,竝令該廳稟處,各鎭浦邊將等能否,令兵曹覆啓處置,何如?啓,依允。金重明,姑勿罷黜,爲先推考,以觀來效。
吏曹啓目,定平府使金復溫,前任德源府使時,越於置簿,今始到曹,依例改差,何如?傳曰,允。
吏曹啓目,粘連慶尙監司狀啓云云,安東府使李惕然,到任未久,遠道守令,頻頻遞易,其弊不貲,而濫率之法申明之日,旣已犯法自首,勢難在官,依例罷黜,何如?啓,依李憪例,姑勿罷黜,以責來效。
吏曹啓曰,守令多闕,政事,取稟。傳曰,明日爲之。
右承旨金佐明所啓,臣承命往諭于議政府右議政沈之源,則以謂,無狀小臣,忝居鼎席,厚招人譏,貽累淸朝,臣罪如山,決難就列,而近侍臨諭至於三,臣誠悶蹙,伏地待罪,不知所達云矣。傳曰,知道。
禮曹啓曰,政院啓辭,以四學擲奸單子,傳曰,察推事,命下矣。闕直官員及書吏軍士等,則依例捧傳旨以入,而如儒生,則曾無推考之例云,不進儒生,令學宮施罰乎?取稟。傳曰,知道。各學西齋儒生等,以外方人,寄齋留京云,令學宮略施其罰,而東齋儒生等,本來厭避,不遵朝令者也。令該曹從重施罰事傳敎。又以政院啓辭,東齋儒生沈槿·柳命才·尹聖瑀·李翼鎭等,則令該曹從重施罰事,分付之意,敢啓。傳曰,知道事,傳敎矣。儒生等闕番事,雖極可駭,而施停擧之罰,則亦似過重,而儒生無他罰,令史館限一科停擧,何如?傳曰,允。
平安監司書目,中和府使李東顯,咸從縣令李命寅,病重罷黜。江西縣令朴純仁,濫率子婦,旣以自首,令該曹處置事。
右議政沈之源箚子。大槪,情勢狼狽,決難冒恥就列,更申危懇,乞遞職名事。入啓。答曰,省箚具悉至懇。卿之撝嫌太過,予之辭意已竭,將以何辭答之乎?唯卿須體國人共公之論,亟出察職,以副上下之望。
政院啓曰,翰林下番,雖有公事,上番不許,則不得出去,例也。本院之許令出送,未免率爾,李堥之輕易出去,果有所失,而上番洪柱三,只當陪加檢飭,不墜古風,乃爲得宜,至於陳疏出去,仍致闕直,極爲非矣。今日李堥,亦以上番闕直之故,不敢自安,相繼出去,史局最是重地,且是□任,洪柱三·李堥等,俱以新進之人,小有不平之意,則不念職事之重,惟以罷職爲得計,一則闕直,一則引嫌出去,殊甚可惡,請竝推考。自前闕內入直之員,雖帶□之推,未罷之前,例爲行公,洪柱三·李堥,牌招察任,何如?傳曰,允。
上在昌德宮。停常參·經筵。
自昧爽至辰時,有霧氣。自巳時至申時,日暈。
掌令沈光洙上疏。大槪,冒萬死陳情,乞遞職名,以便救護病父事。入啓。答曰,省疏具悉。此與古人所謂事親日短,有異,同在輦下,可不廢朝夕定省之禮,又非不時奔走之任,勿爲固辭察職。
判決事安獻徵再度呈辭。入啓。傳曰,此是何等病患,而必遞而後已乎?還出給。
右議政十一度呈辭。傳曰,安心調理。
輪對官,書啓單子。傳曰,停。
耆老所啓曰,本所郞廳尹挺之,時無職名,依例付軍職,冠帶常仕,何如?傳曰,允。
政院啓曰,新除授同副承旨洪重普,呈辭到院,而聞其所患,不至大段,牌招肅拜,使之察任,何如?傳曰,允。
吏曹啓目,粘連平安監司狀啓云云。江西縣令朴純仁,雖曰善治,旣已濫率,犯法之後,不可以自首之故,續續撓改,依法典罷黜,何如?啓依他例,姑勿罷黜。
院啓,守令濫率之禁,載在法典,不可以一時自首之故,有所饒貸。頃者,査覈命下之後,因其自首,連有勿罷之命,若此不已,人誰不自首,而法何由行乎?其流之弊,不可不慮,請前後自首之人,竝依法罷職。濫刑之禁,非不嚴明,中外官吏,所當遵行,而南陽府使閔晉亮,崇用酷刑,連致殞命,請命罷職。答曰,不允。
禮曹佐郞鄭必達,朔試射時,稱病不進,罷職事,捧承傳。
獻納李廷夔上疏。大槪,乞遞職名,歸救母病事。入啓。答曰,依允。以上朝報
以備邊司粘目,傳曰,依允。慈山郡守柳汝槿,特爲加資。金時卨,相當賞典前例,令該曹相考稟處。內下日記
上在昌德宮。停常參·經筵。
夜五更,火星入氐星。
護軍南銑上疏。大槪,冒萬死更陳病勢情勢,本職及兼帶世子賓客·知春秋館事,爲先遞免,至於備邊司·大同廳·瓦署·繕工監提調等職名,竝賜鐫削,得以濱死之命,專意調治事。入啓。答曰,省疏具悉。卿其安心勿辭。
正言睦來善啓曰,臣以草土餘喘,沈痼在身,且於前月,極患重病,浹旬呻痛,幾死僅甦,移避隣舍,中寒亦苦,專廢食飮,軀殼徒存,無復供職之望矣。千萬夢寐之外,驟叨匪據之地,揣分量力,不敢承當,三呈辭單,終始見却,萬不獲已,强疾出肅,驅策病骸,黽勉行公者,是臣感激洪造,以至死生之志耳。第昨日同僚相會禮事,旣與之相約,而臣自昨夜,頭痛猝重,寒熱交攻,夜以達朝,症勢危苦,欲起還仆,勢難進參。卽令下吏,通于同僚,則同僚□爲開坐,至有簡通之事,臣固自劾不暇,何敢有所可否?不爲柝見,旋卽還送,而失信之責,臣實難免。且臣昨緣病重,不卽引咎,經夜之後,今始扶曳來避,臣之所失,到此益著。決不可一刻仍冒,請命遞斥臣職。答曰,勿辭,退待物論。
侍講院啓曰,新除授說書呂聖齊,時在全羅道益山地,書筵入番事緊,斯速乘馹上來事,下諭何如?傳曰,允。
黃海監司書目,黃州判官李時馠,濫率自首,令該曹處置事。
大司諫閔應協,司諫蔡忠元,正言李□啓曰,凡臺閣相會之禮,同僚相約而不進,則不得開坐,而以見輕引避,例也。昨日齊會,正言睦來善,辭以病不來,臣等固宜援例引避,而事涉微細,不敢瀆撓,仍與開坐,有所論啓矣。今者睦來善,以此引避,臣等見輕不避,徑發新啓,率爾苟且,墜落舊規之失,在所難免。決難一刻仍冒,請命遞斥臣等之職。答曰,勿辭,退待物論。
府啓,黃瀗所犯,非如尋常贓汚之比,國言藉藉,莫不痛駭,議處命下,已踰月矣。該府,留時引日,至今不爲査出,使莫重所犯,尙未處決,禁府所爲,誠極非矣。請當該堂上,從重推考。國家,發遣御史,廉問守令,莫重之事也。其事旣重,則其言不可輕視也。況該曹,旣已據法請罪,則不可不責效將來,有若容貸,竹山府使金重明,不禁屠宰,使農牛日耗,其他爲政,據此可知,御史之枚擧於書啓者,蓋以此也。若使此人,仍居其職,則是朝廷,輕御史之任,而太寬於犯法之守令也。請竹山府使金重明,亟命罷職。近來彈駁不嚴,人懷自恣,至於遠外守令,不法甚多,而臣等每諉風聞,不卽發擧,然其中所聞詳的,所犯尤甚者,不可不論察。南海縣令尹思晟,貪汚不法之狀,何可足盡言?請命罷職。答曰,不允。尹思晟事,更加詳聞處之。以上朝報
答領中樞趙翼疏曰,省疏具悉至懇。卿辭至此,予不能强焉。日暖春和後,卿其從容上來,以副至意。
答濟用奉事李承敏疏曰,覽爾疏章,凡人之受恩偏厚,則憂愛之誠偏深,雖事理之常也,亦知之者尠矣,予用嘉爾之忠也。所陳事,當體念而擇施焉。內下日記
都摠府啓曰,都摠管鄭維城監繕事,除標信司饔院進去,且此後入直之時,依例除標信進去之意,敢啓。傳曰,知道。
都摠府啓曰,副摠官李行進,昨日政,刑曹參判除授,〈除〉標信肅拜之意,敢啓。傳曰,知道。摠府謄錄
上在昌德宮。停常參·經筵。
夜四更至五更,月暈。
傳曰,大臣·備局堂上引見。
都承旨尹絳初度呈辭。入啓。給由。
右議政沈之源十二度呈辭。入啓。傳曰,國事已甚艱虞,而卿之撝謙引入,至此之久,縱恤人言,無奈國事何?予聞赤心循國者,不顧其私,豈宜乃爾?惟卿勿爲固辭,速出論道,以副如渴之望。
大司成金益熙,副摠管辭免上疏。入啓。答曰,省疏具悉。卿辭至此,當勉副焉。
傳曰,右相卽爲命招來參,未知何如,議于賓廳以啓。
右承旨金佐明啓曰,臣以下敎之意,往議于賓廳,則以爲,右議政沈之源,尙未出仕,群情莫不缺然,臣等每欲陳達,而拘於事體,有所不敢矣。今承聖敎,極爲允當,或遣近侍史官,諭以登對之意,似爲宜當云,敢啓。傳曰,遣史官傳諭,可也。
政院啓曰,卽遣史官,傳諭于右相處,則以爲,臣重被儒臣譏斥,決難冒恥就列,連章乞遞,實出於不獲已,而未蒙允許,聖敎至此,臣惶恐感激,不得不趨詣,而情勢狼狽,罔知攸措云矣。傳曰,知道。
大司憲洪茂績,榻前所啓,正言睦來善,大司諫閔應協,司諫蔡忠元,正言李□,竝引嫌而退。臺閣相會之禮,自有舊規,約以相會,辭以病不來,則責有所歸,旣已相會,仍發所啓,則別無可避之嫌。請正言睦來善遞差,大司諫閔應協,司諫蔡忠元,正言李□出仕。上曰,依啓。又所啓,竹山府使金重明,牛禁不嚴,御史旣已書啓,而有勿罷之命,是朝廷輕御史也。且臣熟諳此府事,其俗以屠牛爲業,爲守令者,豈可不爲嚴禁,使農牛日耗乎?請金重明罷職。上曰,依啓。又所啓,南海雖小,素稱饒邑,縣令尹思晟,家在□□,稱以朔望祭需,每月兩駄,運致其家,且送人釜山□興販。觀其不法之狀,臣等所論,亦云末減。請尹思晟罷職。上曰,遞差。又所啓,百司怠弛,未有甚於今日矣。黃瀗議處命下,今已兩月,而尙未査啓,請禁府當該堂上推考。上曰,依啓。
吏曹啓曰,臺諫有闕,政事,取稟。傳曰,明日爲之。以上朝報
大臣·備局堂上引見時,上曰,永宗移役,定非偶然,而見御史書啓,只有數三土兵,無以成形云,自廟堂更加料理變通,可也。領議政李時白曰,全澤,招來詳問,然後稟處,何如?上曰,依爲之。領議政李時白所啓,李亨男,曾受御營廳焰焇之價,時未畢貿,今差訓導,不得入往島中云,雖爲訓導,亦可往來,令該曹使之入送,何如?上曰,依爲之。使畢其事,可也。
上謂領敦寧府事金堉曰,延安屯田事,曾已言于戶判矣。明年則不可不着實爲之,覓給農牛多數,以爲江都之用。戶曹判書李時昉曰,當初開墾時,調用各邑煙軍,今亦依前爲之,農牛亦自加給矣。上曰,依爲之。領議政李時白所啓,御營廳所貿弓角十餘駄,在東萊,欲爲輸致,造作弓弩,刷馬調給之意,分付該道,何如?上曰,依爲之。
右議政沈之源所啓,湖南營將中,成釴則一朔一番巡歷,而申檀則一朔之內,至於三次,試才軍卒,長立官門,且各爲出物推牛,供饋所率之人云。營將體面,旣與兵使相等,一朔之內,兵使三過,則各邑何以支堪?以此民怨頗多云,合有變通之道矣。上曰,言于該曹,使之稟處。
領議政李時白所啓,湖西列邑中,如平澤之類,則柴木不産,鹹土亦無,雖令煮焇,其勢末由,故前領敦寧府事李景奭上疏回啓時,如此等邑,欲爲變通,而辭不達意,致勤聖敎矣。上曰,此等事,則惟在方伯措置中,以其分定斤數,推移大處,而令本邑,或爲出力相助,隨便爲之,可也。
戶曹判書李時昉所啓,守禦廳所儲火藥甚少,必須預爲措備,然後可爲臨急之用。臣聞李元老之言,則嶺南之人,多造火藥,私相賣買,若除出統營穀石之在山郡未易輸致者,從便換貿,則似好矣。上曰,依爲之。石數,令廟堂參酌定給。以上備局謄錄
扈衛廳啓曰,左議政具仁垕,當初四大將俱存,故堂上差下矣。今則改以大將稱號,且新啓下兩大將,軍官各六十員,依他例令該曹單糧題給,別將三員,無使令之故,不成貌樣,依他別將廳例,使令各一名,書員一名,守直軍士二名,令該曹定送事,分付,何如?傳曰,依啓。兵曹謄錄
上在昌德宮。停常參·經筵。
卯時,有霧氣。自辰時至申時,日暈。夜自初昏至一更,有霧氣。
都承旨尹絳再度呈辭。加給由。
司憲府照本,南陽府使閔晉亮等矣,大部·靈興等島鹽盆,稱以稅鹽,無數掠取,侵責牧子罪,杖八十贖,奪告身三等。啓依允,功減一等。
院啓,守令濫率之禁,載在法典,不可以一時自首之故,有所饒貸也,明矣。旣下査覈之命,而連有勿罷之命,若此不已,人誰不自首,而法何由行乎?請前後自首之人,竝命依法罷職。答曰,依啓。
前啓,閔晉亮罷職事,停啓。
吏曹啓目,粘連黃海監司狀啓云云。黃州,以蕩敗無形之地,應率衙屬供億,猶難支堪,況此濫率,非但犯法,敗實不貲?以自首之故,決難饒貸,判官李時馠,依法罷黜,何如?啓依允。
平安監司書目,進賀使一行,本月二十日,無事越去事。
掌令沈光洙上疏。大槪,更申前懇,冀蒙恩遞事。入啓。答曰,覽此疏辭,令人感傷,不覺澘然也。寧忍經迫?今姑允副焉。
護軍南銑再疏。大槪,冒萬死更申前懇,本職及兼帶知春秋館事·賓客·備邊司·大同廳·瓦署及繕工監提調等職名,竝賜鐫改,以便公私事,入啓。答曰,省疏具悉。卿其勿辭,調理察職。仍傳曰,遣內醫看病。
府啓,自古爲國者,必有應行法例,小有違越,物議隨之,故聖帝明王之遵而勿失者,良以此也。我朝弘文錄之制,其來已久,注擬之際,必以參錄者爲之,乃不易之成憲也。今者,李慶億才華名望,不後於人,其於館職,孰有異議?只爲祖宗朝故事,不可輕毁故耳。臣茂績,曾在先朝,猥蒙知遇,特拜司諫,其時憲府,引法改正,至于今日,以臣無狀,爵至憲長,於司諫,似無所惜,其時所爭,不過遵守祖宗法例而已。以李慶億爲人,有何不堪於是職,臣等所論,亦爲此爾。此路一開,則他日設使不及慶億者,亦膺是命,執法之臣,屈於援此爲例,不得伸其言矣。揆諸事體,實有後弊,請還收李慶億特除修撰之命。南海縣令尹思晟,本以凡庸之類,猥得守令,到任之後,凡干政事,悉委下吏,徒事貪縱,一島之民,怨苦徹天,如在水火中,豈可以遞差而止哉?請勿留難,亟命罷職。答曰,不允。
吏曹啓曰,臺諫有闕,政事,取稟。傳曰,明日爲之。以上朝報
傳曰,李慶億修撰除授。內下日記
上在昌德宮。停常參·經筵。
夜一更,東方有氣如火光,有霧氣。二更,流星出參星上,入巽方天際,狀如鉢,尾長五六尺許,色赤。四更,電光。
都承旨尹絳三度呈辭。遞差。
刑曹啓曰,沔川郡守閔燾,累月緩獄罪,杖一百贖,公罪。啓依允。近來外方殺獄,極爲虛疎,不可以自己修飾之言,有所分揀,罷職宜當。
禁府啓目,粘連慶尙監司啓本云云。黃瀗所載物種之數,論斷巨贓,其罪,自下不敢擅便,上裁何如?啓。答曰,今此米布等物,雖曰敗船沈海,旣涉巨萬,又云各有其主,亦甚難明。雖不可率爾行法,固當刑訊輸情,而第念當日逆孽,敢生射天之計,事在呼吸,其爲宗社之禍,有不可言,而此人,出萬死一生,效忠於國家,宗社得以再安,微斯人,將若之何?是用山河帶礪之盟,以詔後世,予豈敢忘焉?念功至此,不得不屈法貸死,特爲末減,只令遠竄,以全其生。
禁府,黃瀗江界定配。啓。
府啓,自古爲國者,必有應行法例,小有違越,物議隨之,故聖帝明王之遵而勿失者,良以此也。本朝自列聖以來,實重儒臣之選,旣有本館之錄,又經都堂之圈,然後乃得備擬,其制之一定不易,久矣。今者,殿下之簡命,非有私意,李慶億之才望,亦非不合,而特以事異常規,有駭於物情。政非古式,則受者不安,設令他日,人非慶億之合宜,政涉人主之私昵,而援此爲例,輕廢舊章,則其損政體而啓後弊,爲如何哉?臣等所論,正爲此爾,請還收李慶億特除授修撰之命。南海縣令尹思晟事,臣等論之備悉,殿下亦已洞燭矣。貪類,重罪也,罷職,輕律也,以輕律施重罪,實出愼重之道,而論執有日,未蒙允從,臣等斯可止矣。然遠外之事,所聞非的,則何可如是論之乎?請勿留難,亟命罷職。答曰,毋煩。
吏曹參判洪命夏初度呈辭。入啓。給由。已上朝報
義禁府啓曰,傳旨觀之,則內摘奸時,李尙信則解衣而臥,顚倒而已。李曘·李東老,則至於所領軍兵,不知打火引繩云,亦無輕重之別,故分等照律矣。伏承一體照入之敎,不勝惶恐之至,原啓本付標以入之意,敢啓。傳曰,知道。以上禁府謄錄
備邊司啓曰,今月二十三日引見時,戶曹判書李時昉所啓,守禦廳所儲火藥甚少,必須預爲措備,然後可爲臨急之用。臣聞李元老之言,則嶺南之人,多造火藥,私相賣買,若除出統營穀石之在山郡,未易輸致者,從便換貿,則似好矣。上曰,依爲之。石數,令廟堂參酌定給事,傳敎矣。嶺南山郡所儲,統營會付穀物,限一萬石除出,以備守禦廳火藥貿用之資,似當,此意分付統臣,何如?傳曰,依啓。
兵曹啓曰,今月二十三日,大臣引見時,右議政沈之源所啓,湖南營將中,成鈛,則一朔一番巡歷,而申檀,則一朔之內,至於三次,試才軍卒,長立軍門,且爲出物推牛,供饋所率之人云。營將體面,旣與兵使相等,一朔之內,兵使三過,則各邑何以支堪?以此民怨頗多云,合有變通之道矣。上曰,言于該曹,使之稟處事,命下矣。農歇後軍兵試才,設役之初,一朔三次聚試之說,傳播於京中,故八月二十一日,本曹,行文于三南監兵使處,使之一朔二次爲之,又聞一朔二次,亦甚有弊云,故一朔之內,只行一次,而但留試日子,則量其兩次留日,而竝行之,以除往來之弊事,今月初五日,亦爲行文于監兵使處矣。實爲一朔三次,則軍兵稱冤,勢固然矣。至於出物推牛,供饋營將所率之人,則尤極驚駭,姑先移文,査問本道,兵使啓聞,詳知虛實,然後稟處,何如?傳曰,允。以上備局謄錄
上在昌德宮。停常參·經筵。
承文院官員,以都提調意啓曰,近來本院提調,見在之員甚少,前頭又有褒貶考講之擧,行大司成金益熙,提調差下,工曹參議曹漢英,副提調差下,使之察任,何如?傳曰,允。
府前啓,人君爲政之體,必遵祖宗之制,守而不敢輕改者,非但慮後弊,蓋不敢專也。我朝,自列聖以來,崇重儒臣之選,旣有本館之錄,又經都堂之圈,然後乃敢備擬,其制一定不易,久矣。今者,殿下之簡命,非有私意,李慶億之才望,又非不合,而特以事異常規,駭於物情,政非古式,受者不安,設令他日,人非慶億之合宜,政涉人主之私昵,而援此爲例,輕變舊章,則其損政體而啓後弊,爲如何哉?臣等所論,正爲此矣。尹思晟罷職事,停啓。答曰,毋庸煩論。
院啓,黃瀗罪狀,聖明旣已洞燭,臣等前日姑停,只待禁府之議處,而昨見下禁府之敎,聖上念功屈法之意,亦云至矣。自祖宗以來,重贓法而不敢撓者,豈不以賊民病國之罪,無大於此乎?瀗於國家,雖有功勞,而國家之所以酬報者,亦豈少哉?名高麟閣,爵至宰列,寶貨溢於其家,田園遍於國中,而貪饕不已,自觸憲章,是則國家非有負於瀗,而瀗爲負國家也。贓法至嚴,不可輕重,請命依律處斷。國家設王府以行法,則三尺之外,更無他議,而今此黃瀗議處之啓,乃曰巨贓重罪,自下不敢擅便云,則焉用王府矣?且兩司之啓未停,而先爲定配,曾所未有之事也。請禁府堂上,從重推考。答曰,不允。已上朝報
答副司果李萬實等疏曰,省疏具悉。人情未有惡安喜勞,而爾等欲爲國家盡忠之誠,極爲可嘉,當令廟堂議處。內下日記
上在昌德宮。停常參·經筵。
吏曹參判洪命夏再度呈辭。入啓。加給由。
修撰吳挺垣辭職上疏。入啓。答曰,遞差。
假注書李廷機,以病改差,代安後昌爲假注書。
咸鏡監司書目,病重乞遞臣職事。啓。傳曰,勿辭,調理察職事,回諭。
校理李端相上疏。大槪,頃遭三寸叔母之喪,未參試射,而勿罷之命,出於格外,決難仍在其職,以壞成憲,陳情請罷事。入啓。答曰,省疏具悉。爾其勿辭察職。
持平李殷相上疏。大槪,乞遞職名,仍陳所懷事。入啓。答曰,省疏具悉。疏辭予當體念焉,爾其勿辭察職。
院啓,黃瀗罪狀,自上旣已洞燭,臣等前日之姑停,只待禁府之議處,而伏見下禁府之敎,聖上念功之意,亦云至矣。然自祖宗以來,重贓法□所撓者,豈不以殘民病國之罪,無大於此乎?瀗於國家,雖有功勞,而國家之所以酬報者,亦豈少哉?名參盟府,爵至宰列,寶貨溢於其家,田園遍於國中,且以曾所廢棄之人,屢授西南重鎭之寄,平生志願,固已滿足,而貪饕無厭,自觸憲章,是則國家非有負於瀗,而瀗爲負國家也。贓法至嚴,不可輕重,請命依律處斷。國家,設王府以行法,則三尺之外,更無他議,而今此黃瀗議處之啓,乃曰,巨贓重罪,自下不敢擅便云,則烏在乎執法之意哉?況兩司之論,方在□之中,而未有稟啓,輕先定配,此前所未有之事也。請禁府堂上,從重推考。答曰,不允。推考事,依啓。
持平兪瑒啓曰,無狀小臣,猥叨言地,感激洪私,報答無階,惟以遇事敢言,有懷必達,爲心,不敢以計較利害,有所前却,是臣素所蓄積也。臣於今日,與長官開坐於本府,發言於席上曰,黃瀗事,在聖上念功好生之德,可謂至矣,而三尺之法至嚴,不可有所輕重,惟當據法請罪而已。欲待同僚齊會以議,而今者,皆有故不來,不可□仍前姑停之啓,以依律定罪論列,則長官曰,吾意亦然,臣又曰,黃瀗之貪贓,國言藉藉,孰不知之,而薦之爲統制使者,烏得無罪?主張薦望,備局當該堂上,亦以罷職論啓,何如?長官曰,瀗之功甚重,授以是職,有何不可,且備局之薦,若出於大臣,則事涉重難。臣曰,其功雖重,國家酬報之典,亦已至矣,豈可授以軍民之柄,逞其溪壑之慾乎?備局薦望,未知其必出於大臣之手,而設或大臣薦之,亦不可□也。反覆論辨,終不回聽,此無非臣譾劣,見輕同僚之致,且當自劾之不暇,何敢容喙,有所云云?而竊念□重法,祖宗金石之典也。守令微□當然,況於閫帥之重乎?方今臺閣,直氣摧沮,風采掃地,過在君父,猶或言之,事關廊廟,莫敢開口,豈不慨然?朝廷待瀗之道,惟當保其爵祿,享其富貴而已,豈可使三南統制之重,積年軍需之儲,歸諸此人之手,肆其無厭之慾乎?瀗之罪犯,非始發於今日也。自爲江西縣令,馬□將時贓之狀,始著狼藉,及□平安兵使而極矣。貪官汚吏,自缺不愼重,主張薦望矣,安得免其責乎?此而不論,則薦人者□勝,而政體日以益紊,國綱日以益□,臣愚妄見,正爲此懼,而言不見信於同僚,不可仍冒言地,請遞斥臣職。答曰,勿辭,退待物論。以上朝報
答前領府事李敬輿疏曰,覽疏具悉辭意。仍察條列之目,不但養士之方,精詳該備,嚴密之意,亦在其中,益覺卿才之臨事有裕,深用敬歎。當令廟堂及該曹與館閣諸臣,另力熟講處之。且疏中訓誨之語,亦當服膺焉。內下日記
上在昌德宮。停常參·經筵。
自辰時至未時,日暈。申時,日暈左珥。
政院啓曰,啓覆罪人□時萬等三名推案,已爲修正。李春男等四名文書,今明日當畢正書,而來初九日國忌,十五日臘享大祭,二十日後當有大政,二十八日立春,其間空日無幾,來初二日初覆,初四日再覆,初六日三覆事,分付各司,未知何如?傳曰,允。
尙瑞副直長鄭佰基上疏。大槪,冒萬死略陳所懷,以應求言之事。入啓。答曰,省疏具悉。爾之爲國慷慨之誠,深用嘉尙。嗚呼,今之士大夫,不能□脫於此者,實是爾之罪人也,可勝惜哉?末端數款事,亦當體念焉。
大司憲洪茂績啓曰,再昨,同僚來見臣,言及黃瀗曰,瀗罪雖重,然上敎丁寧,此後不必論啓,臣不卽明白對答之際,又欲以備局堂上請考,臣以愼重之意,答之曰,姑待明日坐起,議爲之也。及至昨日開坐,同僚首言瀗之按律,臣不能無小訝於昨今異辭。且曰,搆草以來,搆草,長官事也。前無此例,□臣不爲可否,第言本府,職是執法,不得□也。同僚又言備局堂上,不可不論,臣初不遲□之色,同僚執之甚堅,答以瀗之自前貪黷之狀,孰不知之?國家以爲有功,旣通顯職,備局,擬望閫帥,乃循例事也,有何深責,同僚終始不從臣,各持所見,談笑而罷,小無是非爭言之端,此出於古人和而不同之意也。昨見同僚引避,張皇辭說,隱然驅臣於疲軟之地,而自任其直氣,老病疲軟,誠所不免,同僚之道,似欠相敬,誠不滿一哂也。大槪,臣之妄意,其時薦擧堂上,非一二員,被薦者,亦非一二人,而拈出備擬,出於大臣,則大臣以下諸員,豈不知瀗之從前無狀?亦皆□私於瀗也,不過遵國家因功擢用之規耳。頃年逆獄時,士記·震興兩賊,亦是被薦備局者也,而皆以大逆服法,其時臺閣朝廷,俱無歸責於薦擧之人,以其知人者難,且出於公心故也。古今薦人者何限,何能預知其能終始爲惡乎?誤薦之罪,雖在法例,廟堂大臣之薦,似異於是,因一贓吏,論及廟堂,亦涉太過,臣之不從者,蓋以此也。臣以老病摧沮之人,待命臺閣,□苟容,詆斥之來,固其宜也。不當知難而退矣。且臣昨緣賤疾,今始來避,未免瀆撓於淸齋之日,□□臺閣乎?請命遞斥臣職。答曰,勿辭,退待物論。以上朝報
傳曰,淑徽公主出闔時,造給器皿等物,待明春造給事,言于該曹。內下日記
上在昌德宮。停常參·經筵。
日出時,黑雲一道,橫貫日中,長五六尺,廣尺許,良久乃滅。辰時,有霧氣。
京畿監司書目,各官守令濫率衙眷,査覈事。
府啓,持平兪瑒,大司憲洪茂績,竝引嫌而退。誤薦被坐,旣有常典,據法之論,固當然矣,而先自搆草,有違前例,各有所見,不厭孰講,而薦主誰某,□則愼重之意,無乃太過。請□□,答曰,依啓。一日之間,不定厥見,徒事大言,浮薄莫甚,尤可駭也。
吏曹參判洪命夏三度呈辭。留政院。
吏曹啓曰,臺諫有闕,政事,取稟。傳曰,明日爲之。
全羅監司書目,病重辭職上疏上送事。前參議安邦俊,本月十三日身死事,茂長縣監呈,十月十八日海溢事。以上朝報
傳曰,史官二員待命,騎馬六匹立之,各司夜摘奸。內下日記
上在昌德宮。停常參·經筵。
夜五更,有霧氣。流星出織女星下,入艮方天際,狀如鉢,尾長二三尺許,色白。
吏曹參判洪命夏三度呈辭。入啓。加給由。
平安監司書目,殷山縣監洪纘緖,本月二十七日身死事。
以全羅監司前參議安邦俊身死狀啓,傳曰,特爲別致賻。
副護軍南銑三疏。大槪,冒萬死更陳病勢情勢,本職及兼帶知春秋館事·世子右賓客·備邊司·大同廳·繕工監·瓦署提調等職名,竝許鐫改,以便公私事。入啓。答曰,省疏具悉卿懇。卿其勿辭,安心調理察職。
答全羅監司李曼疏曰,省疏具悉卿懇。此事是非之定,匪今斯今,卿其勿爲惶恐不安,從速察職。
傳曰,近因感冒,尙未快復,今初二日啓覆,似難爲之,退行。
右議政沈之源箚子。大槪,臣曾爲備局堂上時,誤薦黃瀗,亟斥臣職,以正臣罪事。入啓。答曰,省箚具悉卿懇。如此深刻之論,予所未曉,卿其安心勿辭。
大殿,政院·玉堂問安。答曰,知道。
藥房啓曰,卽者,伏見下政院有感冒尙未快復之敎,臣等初不知有感冒之候,尙未快復,則感冒已久矣。不卽明爲下敎,彌留至此,不勝憂慮之至。必須今日,御醫入診,詳察脈候,然後可以論藥,敢來問安,竝此仰稟。答曰,病候,言于醫官,不必入診矣。
全昌君柳廷亮初度呈辭。入啓。給由。
藥房再啓曰,卽因下醫官之敎,與諸御醫及鄭後啓等商議,則證候,將以感冒,不卽和解,彌留屢日,熱氣未□,以致虛煩,寢睡不穩,宜用柴胡四物湯,加知母酒炒一戔,山梔仁炒,黃連各五分,地骨皮七分云,此藥二貼劑入之意,敢啓。傳曰,知道。
右議政沈之源箚子。大槪,曾爲備局堂上之列,誤薦黃瀗之罪,臣亦居一,亟斥臣職,以謝公議事。入啓。
府前啓,國家官制,最重經幄,本館錄之,都堂圈之,然後方膺是選者,乃不易之憲也。今殿下簡拔,意非偶然,李慶億之才望,亦非不合,而事異常規,後弊非徒可慮,政非古式,受者亦豈自安?自祖宗以來,資如慶億,而未參□錄者,或不能無,而未聞有出自睿授是職者,蓋以政體不可紊,法例不可違也。徐待日後之錄,置諸論思,亦尙未晩,請還收李慶億特除修撰之命。自古贓法至嚴,苟有犯者,雖貴近勳勞之臣,而人主不敢容貸者,□病民害國,莫甚於贓吏也。黃瀗,恃其功勞,恣意剝割,所犯狼藉,衆目皆□,非但擧國,一口言民之賊國之蟊,道臣査啓,明白無疑,兩司彈章,亦極詳□,殿下業已洞燭其實狀矣。然而殿下,念其有功於前,欲恕其犯贓於後,不置大辟,貸以不死,殿下縱愛其功,奈國法何?殿下不忍於一時之功,而乃□三尺之壞,□於不忍其小不忍,□其大不忍者乎?臣之惑滋深焉。□功雖高,瀗之罪亦大,國家旣以爵□其功,今以貪贓置法,則豈不有勸懲之道哉?況國人皆曰瀗當死,則□施其當律,非殿下殺之,乃國人殺之,豈得以私哉?今不誅瀗,賊民蟊國,□益不畏法,無所懲艾,請加三思,依律處斷。答曰,毋庸堅執。
院啓,黃瀗之罪之難貸,聖明旣已洞燭,而欲爲之屈法者,蓋出於念功也。如使其貪婪,不如此之甚,則以功掩罪,亦或一道,而此則有不然者。以一生廢棄之人,而巍然於勳宰之列,都中甲第,寶貨充溢,湖外膏腴,田園遍滿,西南節鎭,如拾地芥,瀗雖有功於國家,而國家之所以酬報於瀗者,亦已至矣。谿壑之欲已盈,攫金之手宜斂,而貪饕無厭,乃至此極,雖曰肆諸市朝,國家何負於瀗哉?當瀗之擢用也,四方之人,固已皆曰,人臣宜效功也,以瀗之廢錮,而遷擢如此也。今若顯棄之,則四方之人,必將皆曰,貪黷,安可爲也?以瀗之有功,而猶無所容貸也。記功行法,兩不相妨,而勸懲之道,俱在於此,贓法至嚴,不可以輕重之。請勿留難,亟命依律處斷。捕盜大將金汝水,贓吏之尤甚者也,雖緣司寇之失刑,得保其首領,監築小城,豈無他人,而必使此人當之,以爲復敍之地者,不亦異乎?聞其定配於湖西也,公然對人,自詑賂遺之有力,無抵死之慮念,羞辱朝廷,莫此爲甚,而其人之□悖無狀,言亦醜也。大將名位,異於□,不可付諸此人,請命削去仕版。答曰,毋庸瀆擾。
答左議政具仁垕箚曰,省箚具悉。苟如是論,只薦而已者,卿等也,取捨而用之者,予也,不知人誤用之責,亶出於予,卿等特其末也。何未安之有?宜安心勿辭。
大殿,二品以上·六曹·大司諫,問安。答曰,知道。以上朝報
藥房都提調領敦寧府事臣金堉,提調行禮曹判書臣李厚源,副提調行都承旨臣李行進啓曰,卽者,伏見下政院有感冒尙未快復之敎,臣等初不知有感冒之候,尙未快復,則□感冒固已久矣。不卽明爲下敎,彌留至此,不勝憂慮之至。必須令御醫入診,詳察脈候,然後可以議藥,敢來問安,竝此仰稟。答曰,症候言于醫官,不必入診矣。症候自數三日前,別無大段疾痛處,而微有惡寒之氣,窓戶開閉時,亦惡風,汗氣連有之,而朝前則氣似蘇平,至日晩後,則輒加不平,以至夕間,尤爲不平,夜來虛煩,寢睡不穩,大槪皆不至大段矣。以上藥房日記郞廳趙台命校正。日記廳郞廳南泰會書。
上在昌德宮。停常參·經筵。
大殿,政院·玉堂問安。答曰,知道。
二品以上·六曹·兩司長官問安。答曰,勿爲問安。
藥房都提調金堉,提調李厚源,副提調李行進啓曰,伏未審夜來聖候,若何?昨日劑入之藥,想已進一貼,進藥之後,別無差異之快耶?虛煩汗不汗,寢睡穩不穩之候,亦復何如?臣等不勝終宵耿耿之至,敢來問安。答曰,寢睡與諸症,皆比昨頗勝,湯藥亦已進服矣。
以工曹十一月朔,坐不坐單子,傳曰,工曹參議,何如人,而一朔之內,全不參坐,偃然在職乎?事甚駭愕,從重推考。
領敦寧金堉,領議政李時白箚子。大槪,黃瀗擬望之□臣等,在所難免,請治臣等之罪,以謝臺官之言事。答曰,省箚具悉。卿等宜安心,勿爲待罪。
府啓,國朝官制,最重經幄,本館錄之,都堂圈之,然後方膺是選者,乃不易之成憲也。今殿下之簡拔,意非偶然,李慶億之才望,亦非不合,而事異常規,後弊非徒可慮,政爲古式,受者豈自安心乎?自有弘錄以來,賢如慶億,而未參圈點者,或不能無之,而未聞有出自睿簡,徑受是職者,蓋以政體不可紊,法例不可違也。徐待日後之錄,置諸論思之地,亦尙未晩,請還收李慶億特題修撰之命。自古贓法至嚴,苟有犯者,雖在貴近勳勞之臣,而人君不敢容貸者,誠以病民害國,莫甚於贓吏也。黃瀗,恃其功高,恣意剝割,所犯狼藉,重目皆睹,非但擧國,一口言民之賊國之蟊,道臣査啓,明白無疑,兩司彈章,亦極詳盡,則殿下業已洞燭其實狀矣。然而殿下,特念其有功於前,欲恕其犯贓,前後不置王辟,貸以不死,殿下縱愛其功,奈毁國法何?殿下不忍於一時之功,而乃忍於三尺之壞,不幾於不忍其小不忍,而忍其大不忍者乎?臣之惑滋甚焉。蓋瀗之功雖高,瀗之罪亦大,國家旣封賞酬其功,今以貪贓置之法,則豈不有得於勸懲之道哉?況國人皆曰,瀗之當死,則雖以瀗□其當律,非殿下殺之,乃國人殺之也,殿下豈得以私哉?今不誅瀗,賊民蟊國之徒,益不畏法,無所懲艾,請加三思,依律處斷。答曰,不允。李慶億事,爾等之意無他,欲重其選,使無匪人冒進之弊,而近來弘文錄,極爲混雜,闒茸居多,都無圈點重選之意,設或他日,不及慶億之人特除,不過弘錄中闒茸者等爾,何必駭視於君上之所命,而獨爲洽然於以弘錄爲名者乎?良可歎也。
院啓,黃瀗之罪之難貸,聖明豈已洞燭,而欲爲之屈法者,蓋出於念功也。如使其貪婪,不如此之甚,則以功掩罪,亦或一道,而此則有不然者。以一生廢棄之人,而巍然於勳宰之列,寶貨溢於其家,田園遍於國中,西南節鎭,如拾地芥,瀗雖有功於國家,而國家之所以酬報於瀗者,亦已至矣。谿壑之慾已盈,攫金之手宜斂,而貪饕無厭,乃至此極,今雖肆諸市朝,國家何負於瀗哉?當瀗之擢用也,四方之人,固已曰,人臣宜效功也,以瀗之廢錮,而遷擢如此也。今若顯棄之,則四方之人,必將曰,貪黷安可爲也?以瀗有功,而猶無所容貸也。紀功行法,兩不相妨,而勸懲之道,俱在於此,贓律至嚴,不可輕重之。請勿留難,亟命依律處斷。新捕盜大將金汝水,贓吏之尤甚者也。雖緣司寇之失刑,得保其首領,一時任事,豈〈無〉他人,而必使此人當之,以爲復敍之地者,不亦異乎?聞其定配於湖西也,公然對人,自詑賂遺之有力,無有抵死之慮念,羞辱朝廷,莫此爲甚,而其人之悖妄無狀,言亦醜也。大將爲任,異於□,不可付諸此人,請命削去仕版。答曰,不允。金汝水事,何以如此不近理無根之說,另爲搆罪耶?殊甚未妥矣。
吏曹參判洪命夏上疏。大槪,冒昧陳情,本職及兼帶,懇乞遞免,以便公私事。再呈。入啓。答曰,省疏具悉。卿其勿辭,調理察職。
戶曹判書李時昉上疏。大槪,亟正臣誤薦之罪,以重國法事。再呈。入啓。答曰,省疏具悉。卿其勿待罪。
兵曹判書元斗杓上疏。大槪,亟正臣誤薦之罪,以謝物議事。再度。入啓。答曰,省疏具悉。卿其安心,勿辭察職。以上朝報
以刑曹草記,答曰,外方豪强,朝廷之所難知,殺獄償命,人事之至重者也。豈可以常理推之,而徒信文簿哉?誠如是無據之事,則近來擊錚,雖云不難,遐方之民,其可尋常爲之,而囚禁京獄,受刑用賂等事,全不之恤乎?以此推之,則似非如是歇後之事,本曹何不察其情尋其勢,而徒憑紙上文字,便稱不實,而至令反治其罪耶?旣已豪强一邑,則其所各人等云云,何知非有所宣力於其間耶?雖以一事言之,爲品官者,乘憤重打下人,則被打之人,寧能刈牟耕田,出入官門之理乎?此是理外之事,又有可疑者。今此姜栢年緘辭中,屍帳一件,給付屍親牒報,而閔燾緘辭,則旣過辜限,故不給屍親,使屍親不欲見屍帳,何意?此是又疑處,況辜限,非有定規,隨其傷處而言之,則有力者之所爲,亦似有容爲之理,尤可信也。且李延,旣已擊錚,生事於本官,則爲官員下人者,不可宣力於李延乎?其可終始遂非,以爲無事之地乎?頃見外方之事,有一品官殺人,而爲其倅者,□生媚悅之計,終始掩護不發,故監司至於啓聞罷黜,以此外方殺獄,極以虛疎爲慮。此事之可疑者,如是之多,不得泛過,如是傳敎,本曹須體此意,令本道移送他邑,別定他剛明官員,再三明査詳覈,啓聞處置,俾無一毫不明含冤之弊。嗚呼,天理則一也。固無上下之殊,人子之罔極,孰大於此者乎?至公明察,毋得放過。內下日記
上在昌德宮。停常參·經筵。
全羅水使閔墡,下直。
掌令李垕辭職上疏。入啓。答曰,省疏具悉。爾其勿辭察職。
京畿監司書目,廣州呈,以領中樞府事趙翼上疏上送事。啓。答曰,省疏具悉卿懇。卿其安心勿辭。又書目,金浦呈,以副司猛崔有淵上疏上送事。啓。答曰,省疏具悉。所進冊子,披閱觀覽,無非格言至論,憂國惓惓之忠,深用嘉尙,予當體念焉。仍傳曰,今下豹皮一領,行司猛崔有淵賜給,以示嘉尙之意。
傳曰,今此所進冊子中,未有不當之言,而何以退却耶?政院察啓。
大殿,政院·玉堂問安。答曰,知道。
藥房都提調金堉,提調李厚源,右承旨金佐明啓曰,昨者,伏承比前頗勝之敎,臣等不勝忻喜。伏未審夜來聖候,若何?寢睡與昨無異乎?進藥之後,亦有發表之顯效乎?劑入之藥,昨日已爲畢進御矣。詳知症候,然後仍用前藥,更議他藥,詳細下敎,或許令入診,然後與諸醫商議定奪,敢來問安,竝此仰稟。答曰,所患,本非大段,幾盡差愈矣,不必議藥。
藥房再啓曰,伏承聖批,有幾盡差愈,不必議藥之敎,臣等不勝喜忭之至。但聞下醫官之敎,有津濁之候,此是餘熱未盡而然也。與諸御醫商議,則益氣養神湯,加地骨皮七分,竹茹五分,進御宜當云。此藥製進三貼,以爲愼疾於少愈之道,何如?敢此仰稟。答曰,知道。
刑曹判書申埈辭職上疏。入啓。答曰,省疏具悉。卿其勿辭,調理察職。
執義李袗啓曰,李慶億修撰還收之請,只爲重其選慮後弊,而殿下不惟不允,反下嚴批,至以駭視君命爲敎,臣驚惶戰灼,罔知攸措。昨因日暮,今始來避,靜攝之中,未免瀆擾,臣罪尤大。請命遞斥臣職。答曰,勿辭,退待物論。
判敦寧閔馨男上疏。大槪,病勢甚重,本職及兼帶奉常寺提調,竝乞遞免事。答曰,省疏具悉。卿其安心勿辭。
院前啓,請黃瀗亟命依律處斷。措語見上捕盜大將金汝水,貪贓之籍,國人之所共知也。只據其著□之罪而論之,固難免死,而臣等□在旣往,末減論罪,又何掇拾無根之□,勒成其罪案也哉?臣等雖甚疲劣,亦不爲此也。汝水之定配恩山也,鄕人往唁之,則汝水忿然曰,我在牢獄,峻論日激,而自有支撑之處,略無畏死之心,今之世,何獨使我坐贓云。其爲愚悖無狀,於此畢露,而臣等所謂羞辱朝廷者,亦以此也。至今湖右之人,相傳唾罵之,臣等曾所稔聞,故略及於啓辭中矣。非以此言之有無,而有關於汝水罪之輕重也。聖王制刑,贓律最重,不可復齒衣冠之列,叨受大將重任,請命削去仕版。答曰,勿煩。
大司憲尹絳啓曰,執義李袗,引嫌□還收之請,不過循例論事,而至下□旨異常,使侍從諸臣,無不推□聖明,爲此過擧也。駭視君命之敎,出於情外,則不可以此輕遞言官。請執義李袗出仕。答曰,依啓。以上朝報
上在昌德宮。停常參·經筵。
大殿,政院·玉堂問安。答曰,勿爲問安。
藥房都提調金堉,提調李厚源,副提調李行進啓曰,雪風之後,寒澟更甚,伏未審夜來聖候,若何?昨日劑入之藥,已進一貼乎?津濁之候,未知無小減耶?寢睡,與昨何如?臣等不勝區區憂慮之至,敢來問安。答曰,津濁之候,尙未如常,他症旣已平復,今後勿爲問安。
以吏·兵批歲抄單子,傳曰,今者歲抄□人等,言于該曹,使之拔去。
傳曰,府使金素·金孝建,縣監鄭□·黃□,判官李丕顯,參奉申時柱,正言崔文□,縣監閔熙,都事金漢一·□金雲長,府使柳時,判官柳坦然,縣監李卓男,奉事尹□說,郡守金漢一,縣監宋益·李誼耉,都事權撲,修撰睦兼善,應敎洪處尹,佐郞李華封,大司諫柳慶昌,郡守李長英,校理李延年·□儒行,相禮李三俊,博士鄭期泰,學錄曺挺宇,校理李慶徽,持平權格,司議沈檍,牧使元斗樞,靑原副正重胤,光陵副正岦,菁平監敬行,烏川監炯深,濟陽監匡胤,司果□尙淵·韓縝,守門將劉廷奭等敍用。府使安□敏,縣監韓智一,縣令李□馨,判官成振翰,府使李洵□·崔惠吉,判官金以鏡·李聖□·柳□,待敎李之翼,察訪朴之瀋,萬戶吳慶弘,僉使李洽,主簿李□男,兵使元䎘·李元老,萬戶白士哲等,職牒還給事,下吏·兵曹。
執義李袗就職。
平安監司書目,永柔縣令李德益,曾有女息往來事,令該曹處置事。
院前啓,請黃瀗,亟命依律處斷。措語見上請捕盜大將金汝水,命削去仕版。答曰,無庸堅執。
校理李端相·趙龜錫,修撰洪葳上疏。大槪,□微悃,乞賜鐫改事。答曰,省疏具悉。所言,豈爲爾等而發也?爾等勿辭安心。以上朝報
以兵曹粘目,傳曰,知道。不可一向任他抛棄,今雖姑爲分揀,此後又踵前習,如前抛棄,無意修明,則方伯以下,當置重律,以此嚴明知委。內下日記
備邊司啓曰,今見回咨,其曰,交易鐵觔,亦無可議云者,乃是不許之意也。其曰,如無部文,或部文內未開之物,不准交易云者,似是或無文書,或於文書中,不爲開錄之物,使之勿許交易之意也。以此意,咸鏡監司·北兵使處,知委,何如?傳曰,允。
備邊司又啓曰,去十一月二十三日,大臣·備局堂上引見時,右議政沈之源所啓,曾以湖南沿海儲穀事下敎,而多般思量,無辦出之路,聞今年湖南農事稍稔,願得老職帖者,頗多云。若干空名帖,下送募粟,則似爲便當矣。上曰,多少間試爲之事,傳敎矣。嘉善帖五十張,通政帖一百張,令該曹爲先成帖下送,而更觀募粟形止,加數成送,何如?傳曰,過歲後,則似難爲之,加數成送,可也事,命下矣。嘉善帖二十張,通政帖一百張,加數成送事,分付該曹,而募粟之擧,出於不得已,只行湖南,其數似爲不敷,三南一體爲之,似爲宜當,湖西·嶺南,亦依此數成送,隨便募置之意,分付何如?傳曰,依啓。
備邊司又啓曰,敦寧府官員,以領府事意啓曰,自初本府之設,爲修族譜,而族親衛等世派,系在族譜,故口傳及立番時逢點等事,本府次知。自壬辰以後,累世族譜,蕩失兵火,仍廢不修,至於族親衛,則移屬兵曹,馴成謬例,以至于今,而爲族親者,口傳及上番逢點之際,不如本府之便宜,故願復古規,還屬本府者,素矣。今者,上番族親衛等數十人,列名呈狀于本府曰,欲爲口傳,則兵曹多事,趁未成給,遐方窮民,經月淹滯,出債留京,或至破産。上番之際,所在鎭管,成冊受出之時,例捧情債,貧寒族親,浪費諸處,悶迫情狀,不一而足。願復自初之規,一依忠翊之例,未口傳者,則自本府直出口傳,立番時則逢點于本府,以爲保存之地云云。觀此等狀,則族親衛等,號訴稱冤,理勢必然矣。成給口傳,如是遲滯,故族親子枝,新爲長成者,苟無本邑侵責之擧,則隱伏閑遊,而落漏於成冊,多矣。族譜世系,非兵曹所知,故姦民囑吏,謀避賤役,則誣飾世系,圖出口傳,而冒錄於族親者,亦多矣。在族親,則有口傳之難立番之弊,在國家,有冒錄之患落漏之弊,豈可守今之謬規,而不復便宜之古制乎,而況族親廳,自戊子年更爲修設,則族親衛等,還屬本府,亦其次第事也。本府所掌,唯有族譜,詳考世系,成給口傳,則謀避賤役者,必無落漏之弊矣。且本府之有族親衛,猶忠勳府之有忠翊衛也。自今以後,則一依忠翊衛例,兵曹族親衛案,移屬本府,未口傳者,自本府直出口傳,以杜冒錄落漏之弊,立番之時,逢點於本府,而只爲入番於兵曹,使貧寒族親衛,以爲保存之地事,捧承傳施行,何如?傳曰,令廟堂議處事,傳敎矣。族親衛口傳,自有前例,取考大典·兵典,則宗姓袒免,異姓緦麻以上親,及王妃緦麻以上親,世子嬪期親,屬焉。敦寧磨勘以啓後,本曹啓差,分四番入直矣。今依法典施行之意,令敦寧府及本曹,申明擧行,何如?傳曰,依啓。
以本司回咨交易事草記,傳曰,此草記付咨文,覓入。
以賓廳坐起,進不進單子,傳曰,過數日後,更爲來會。以上備局謄錄
上在昌德宮。停常參·經筵。
藥房都提調金堉,提調李厚源,副提調李行進啓曰,夜來寒氣斗緊,伏未審聖候,若何?昨者,伏承津濁之候,尙未如常,臣等不勝憂慮,劑入之藥,今日畢進御矣。加進一二服,以去其根,似爲宜當,敢此問安,竝稟。答曰,知道。津濁之候,亦已差愈,今後勿爲問安。
吏曹啓曰,平安監司許積,今已瓜滿,其代,依例令備局議薦,何如?傳曰,允。
吏曹啓目,粘連京畿監司狀啓云云。衿川縣監趙□女子,來省病親,卽爲還歸。□沈□段,處女率去,成婚□送,此非自初□,似難據法論罪,今姑置之。又啓目,粘連平安監司狀啓云〈云〉。永柔縣令李德益,因其妻病危劇,成婚女息,暫時來省,卽爲還送,則此非濫率之比,而但西路絶遠之地,不無人馬往來之弊,而善治守令,雖不可以此據法論罪,亦不可置而不問,姑先推考,何如?啓依允。
備邊司郞廳,以三公意啓曰,臣等與該曹及館閣堂上,會于賓廳,以選士節目相議,則皆以爲,興學設敎,養育人材,乃帝王治國之本,而世降俗末,斯文墜地,所謂儒生,專事擧子業,不知明經修行格致存養之爲何事,識者之寒心,久矣。臣等亦嘗慨然於斯矣。今因大司成金益熙陳疏,前領府事李敬輿,條陳節目,參酌折衷,頗爲詳悉,而其中亦不無可疑之事,且古今有異,事係重大,作事之初,不可不熟講以定,他日登對時,稟處,何如?傳曰,允。
院前啓,請黃瀗,亟命依律處斷。措辭見上捕盜大將金汝水,贓吏之尤甚者也。雖緣司寇之失刑,得保不死,豈可以一時任事之微勞,復齒宰列也哉?況其定配時,對人發言,尤極無理,其人之麤悖,亦可知矣。有難貸之罪,無可取之才,決不可畀以大將之重任。請勿留難,亟命削去仕版。答曰,不允。
禮曹參判申翊全初度呈辭。入啓。給由。以上朝報
以兵曹粘連摠戎使狀啓云云,傳曰,依允。交河等四邑守令,各賜表裏一襲,水原府使柳爀然,盡心國事之誠,極爲可嘉,半熟馬一匹賜給。內下日記
司譯院啓曰,本院典僕,現存者甚少,而一名則宗廟守僕斜付,一名則社稷守僕斜付,一名則大妃殿別監移屬,亦有年矣。使喚者,只有奴忠建一人,本院許多官生差任知會之事,都提調以下,開坐試講之際,不成貌樣,故往年,本院提調臣尹□,具由陳啓,請減忠建別監之任,特蒙允下,至於捧承傳矣。曾未數年,忠建又屬於大妃殿別監,此外更無使喚之人,殊甚悶慮。忠建,依前日捧承傳,減除別監之任,使之專察本院之役,何如?傳曰,允。司譯院謄錄
上在昌德宮。停常參·經筵。
夜五更,流星出北斗星下,入艮方天際,狀如鉢,尾長五六尺許,色赤。
副修撰吳挺垣上疏。大槪,病勢情勢,決無供□之望,冒死陳情,乞遞職名事。答曰,省疏具悉。爾其勿爲惶恐不安,調理察職。
黃海監司書目,黃州判官鄭之益,令該曹處置事。
院前啓,請黃瀗,亟命依律處斷。措辭見上請捕盜大將金汝水,亟命削去仕版。答曰,勿煩。
護軍南銑上疏。大槪,所患一向危極,更無入直之望,本職及兼帶等任,竝乞遞免事。答曰,省疏具悉。卿辭至此,賓客之任,當勉副焉。以上朝報
上在昌德宮。停常參·經筵。
以任暎爲假注書。
慈殿·大殿·中殿·東宮·嬪宮,藥房口傳問安。答曰,知道。
禮曹,護軍南銑卒逝,自今日至明日,停朝市。啓。
院前啓,請黃瀗,亟命依律處斷。措辭見上捕盜大將金汝水,請亟命削去仕版,措辭見上新啓,節度之任,武臣職耳,有或以文臣差遣者,非謂制勝方略,文必勝武,欲其少革剝割之弊,以紓軍民之力,而慰其心爾。南兵使姜瑜,曾爲義州·江界,皆有不廉之誚,及授本職,手段依舊,軍民俱怨,無不疾視,緩急得力,已不可言,而適足爲武夫藉口之資,貽重鎭凋弊之患。請命罷職。答曰,不允。以上朝報
傳曰,史官二員待命,騎馬六匹立之,各司夜摘奸。內下日記
辰時巳時,日有重暈,內暈有兩珥。午時未時,日暈。出朝報
上在昌德宮。停常參·經筵。
吏曹啓曰,卽接刑曹移文內,本曹正郞趙胤錫,與參判趙啓遠,同姓三寸叔姪,相避依例處置,其在下者應遞,趙胤錫改差,何如?傳曰,允。
持平安後稷上疏。大槪,情勢,俱難供職,乞賜鐫免事。三呈。入啓。答曰,省疏具悉。爾其勿辭察職。
府啓,自古贓法至嚴,苟有犯者,雖在貴近勳勞之臣,而人君不敢容貸者,誠以病民害國,莫甚於贓吏也。黃瀗,恃其功勞,恣意偸取,所犯狼藉,道臣査啓,明白無疑,殿下亦已洞燭其實狀,而特念前功,不置大辟,貸以不死,則贓法自此廢壞,貪吏益無懲懼,□至嚴,何可撓改?臣等不得請,則決不敢止,請勿留難,亟命依律處斷。國朝官制,最重經幄,本館錄之,都堂圈之,然後方膺是選者,乃不易之成憲也。今殿下之簡拔,意非偶然,李慶億之才望,亦非不合,而事異規,後弊可慮,政爲古式,受者亦豈自安乎?自有弘錄以來,未聞有不參圈點,而徑授是職者,蓋以政體不可紊,法例不可違也。請加三思,亟收李慶億特除修撰之命。都事之任,亞於監司,苟非有風力名稱素著之人,則無以彈壓一道。忠淸道年分覆審,時未完畢,本道監司狀啓中,請以擇差者,意非偶然,而新除授都事金以載,爲人庸孱,且無履歷,決難見重於列邑。請忠淸都事金以載遞差,其代,以曾經侍從之人,擇送。□竹山府使李梲,年紀衰耗,精力□,觀其言辭動止,決不可委以字牧,□況畿邑蘇殘之責,站上酬應,□非老敗之人所可承當。請竹山府使李梲,遞差。答曰,不允。遞差事,竝依啓。
院啓,黃瀗貪贓狼藉之狀,聖明旣已洞燭,而欲爲之屈法者,蓋出於念功也。使其貪婪,不如此之甚,則以功掩罪,亦或一道,而此則有不然者。以一生廢棄之人,而巍然於勳宰之列,寶貨溢於其家,田園遍於國中,西南節鎭,如拾地芥,瀗雖有功於國家,而國家所以酬報於瀗者,亦已至矣。谿壑之慾已盈,擭金之手宜斂,而貪饕無厭,乃至此極,今雖肆諸市朝,國家何負於瀗哉?當瀗之擢用也,四方之人,固已曰,人臣宜效功也,以瀗之廢錮,而遷擢如此也。今若顯棄之,則四方之人,必將曰,貪黷安可爲也?以瀗之有功,而將無所貸也。紀功行法,兩不相妨,而勸懲之道,俱在於此,三尺一撓,末流難防,此後犯贓之徒,將何以施其律乎?藉使顯戮,亦且不服於心矣,請勿留難,亟命依律處斷。請捕盜大將金汝水,亟命削去仕版。措辭見上南兵使姜瑜,請命罷職。措辭見上答曰,不允。姜瑜之事,似不近理,更加詳問處之。以上朝報
上在昌德宮。停常參·經筵。
夜五更,流星,出角星下,入坤方天際,狀如鉢,尾長三四尺許,色黃,光照地。
下直,陰竹縣監李得然,藍浦縣監洪禹民。
吏曹啓目,粘連黃海監司狀啓云云。向前黃州判官鄭之益,若有實病,勢難赴任,則所當依□,具由呈本曹,以待處置,而偃然引疾,代奴呈狀所居官,轉報啓聞,自前宰臣·三司·侍從,在外有病者,呈狀本官,轉報狀啓,自有規例,而至於守令小官,退在其家,直呈本官,枚擧啓聞,曾所未見之事,非但有違法例,跡涉厭避,事極可駭。鄭之益,爲先罷黜,而違法文報啓聞之弊,不可不懲,延安縣監鄭榏,本道監司呂爾載,竝以推考,何如?啓依允。
司饔院官員,以諸提調意啓曰,今年秋冬等本院官員褒貶等第,當爲磨勘,而都提調麟坪大君,奉使未還,限內不得爲之之意,敢啓。傳曰,知道。以上朝報
上在昌德宮。停常參·經筵。
京畿監司書目,驪州呈,以黃海都事李時德,本月初四日,父在喪事。
吏曹啓目,奉常主簿尹芝男,受由過限未上來,依受敎改差,何如?啓依允。以上朝報
上在昌德宮。停常參·經筵。
下直,京畿水使具仁墍。
刑曹參議鄭知和上疏。大槪,母病危重,陳情乞遞本職及兼帶備局之任事。答曰,只遞本職。
刑曹啓曰,傳曰,啓覆旣退之後,何不更爲定啓耶?言于刑房承旨事,命下矣。旣有退之之敎,則所當更爲稟定,而頃者,上候未寧,近來,日寒甚酷,故趑趄未敢矣。今承下敎,不勝惶恐。今十五日,乃臘享大祭,十六日初覆,十八日再覆,二十日三覆爲之,何如?傳曰,依啓。
全羅監司書目,前正言盧亨夏,去月二十一日,身死事。
院前啓,請黃瀗,亟命依律處斷。措辭見上捕盜大將金汝水,特一贓吏耳。雖緣司寇之失刑,得保不死,豈可以一時任事之微勞,復齒仕版,有若無罪者然哉?況其定配之時,對人發言,尤極無理,其人之麤悖,亦可知矣。有難貸之罪,無可取之才,決不可畀以大將之重任。請勿留難,亟命削去仕版。臣等之論南兵使姜瑜,實非泛然風聞,而殿下以似不近理爲批,臣等竊惑焉。自夫紀綱之解弛,人喪廉恥之道,貪汚之風,日以益甚,殿下豈以武人多黷干貨,而文臣獨不愛錢也耶?抑以姜瑜之爲人,必無不廉之理也耶?瑜之爲義州·江界,俱是近年事,怨謗之言,不啻狼藉,朝臣之往來西路者,孰不聞知,而尙免一番彈劾,未必非事異武夫,公不能勝私,世道至此,良可慨也。及拜本任之後,頻數馳啓,以彰盡職之狀,舖張別備,以爲衒能之地,而若其實狀,則恣行麤鄙,略無顧忌,駄載連絡,衆口謄播,軍民無不嫉怨,重鎭漸至凋弊,□罷職之論,亦云末減。請勿留難,亟賜允兪。答曰,毋庸堅執。
府前啓,請黃瀗,亟命依律處斷。措辭見上請還收李慶億特除修撰之命。答曰,毋庸堅執。以上朝報
上在昌德宮。停常參·經筵。
夜二更,月暈。五更,流星出亢星下,入東方天際,狀如鉢,尾長五六尺許,色赤。
傳曰,史官二員待命,騎馬六匹立之,東西氷庫內摘奸。
院前啓,請黃瀗,亟命依律處斷。措辭見上請捕盜大將金汝水,亟命削去仕版。措辭見上南兵使姜瑜,請勿留難,亟賜允兪。措辭見上答曰,不允。姜瑜,推考。
府前啓,請黃瀗,亟命依律處斷。措辭見上答曰,勿煩。李慶億事,停啓。
吏曹啓目,權知承文院副正字,新及第李東老·李□·洪汝河·宋奎濂·沈榟·安□·孟胄瑞·卞榥·李亨長·姜汝□·梁徵·安汝止等,口傳施行,何如?啓依允。以上朝報
傳曰,入直內乘下問,則公然不爲入來云,事極駭愕,當該內乘,推考。內下日記
上在昌德宮。停常參·經筵。
平安監司書目,陽德縣令申汝寬,孟山縣監柳楨,罷黜事。碧潼郡還上,虛稱畢捧,其時郡守金纘先,反庫差使員昌城府使李商霖等罪狀,朝廷以處置事。
又書目,誤薦黃瀗,辭職上疏上送事。啓。答曰,省疏具悉。卿其勿辭察職。
兵曹啓曰,傳曰,卽刻,內司僕失火,御乘馬一匹,至□斃,而巡更衛將·軍士,何以不救耶?□兵曹以啓事,傳敎矣。卽刻,因傳敎招問之際,本廳書員,始爲來告,今夜二更,□內司僕別馬廏出火,草家二間燒火,廏馬一匹致斃云,極爲驚駭。闕內至近之地,不能檢飭,致有失火之患,本廳衛將,所當趁卽來告,而因傳敎招問之後,始爲來告,尤極可駭。內司僕入直官員,及本廳衛將·巡更部將等,竝從重推考,何如?傳曰,竝拿推。拿推現告,內乘崔克寯,衛將許穡,部將姜膺。
漢城府啓曰,式年戶籍設行,國之大政也。應行節目及成籍上送期限,磨鍊啓下,預先知會各道矣。其中濟州三邑,則海外路遠,平安道,則責應多事,限內未及上送,勢固然矣。其他各道戶籍,則已盡來到,而但忠淸道,定限於五月,而文義縣戶籍,尙無形影,以近京之地,過限今已七朔,其不有事目,慢不擧行,據此可知,極爲可駭。同縣令,依事目罷黜,本道監司,令攸司推考,鄕所色吏,囚禁重治,何如?傳曰,依啓。應罷縣令,許崙。
禁府,崔克寯·許檣·姜膺拿囚。啓。
以禮曹,孝行等入於呈〈?〉議政府啓目,傳曰,今此禮曹,孝行等啓聞中,誤書誤字處頗多,殊甚駭異,如此莫重之事,豈敢如是慢忽乎?當該色吏·該郞,推考。
政院啓曰,姜瑜推考事,命下矣。臺諫方以罷職論啓,推考承傳,不得捧之之意,敢啓。傳曰,知道。
戶曹啓曰,本曹所屬各司,甲午秋冬等褒貶時,司䆃寺提調李一相,奉使未還,而漢城府堂上,則有故未參,司䆃寺及□官員等第,限內不得相議磨勘之意,敢啓。傳曰,知道。
以北兵使鄭榏待罪事狀啓,傳曰,勿待罪事,回諭。
吏曹,大同察訪金亨夏身死,曾經臺侍。啓別致賻。
府前啓,請黃瀗亟命依律處斷。措辭見上答曰,非不知國法,而爲其功存社稷故也,卿等,須體至意,以貸其死。
掌令李之馧,在外入來,啓曰,臣頃承召命,病不能進,且負離局之罪,冒上一疏,方俟譴責,不料溫諭曲垂,許以調理上來,臣雖死於道路,更何敢屛伏於田廬乎?扶曳登程之後,又爲風雪所阻,稽延累日,今始來詣,以臣之故,言地曠職者,月已三矣。逋慢之罪,至此尤極,況臣前以濟用監正,迫於沈病,且□初旬不待遞□,徑先下鄕,擅棄職業,自有其律,而恩命謬加,物議謂何?以彼以此,決不可冒居臺閣,請命罷斥臣職。答曰,勿辭,退待物論。
吏曹啓曰,守令多闕,政事,取稟。傳曰,明日爲之。
院前啓,請黃瀗亟命依律處斷。措辭見上請捕盜大將金汝水,亟命削去仕版。措辭見上南兵使姜瑜之爲義州·江界,俱是近年事,怨謗之言,不啻狼藉,朝臣之往來西路者,孰不聞知,而尙免一番彈劾,未必非事異武夫,公不能勝私,世道至此,良可慨也。及拜本任之後,頻數馳啓,以彰盡職之狀,舖張別備,以爲衒能之地,而若其實狀,則恣行麤鄙,略無顧忌,駄載連絡,衆口謄播,軍民無不嫉怨,重鎭漸至凋弊,罷職之請,亦云末減,不可推考而止。請勿留難,亟賜允兪。答曰,不允。黃瀗事,非不知國法,而爲其功存社稷故也,卿等須體至意,以貸其死。以上朝報
以兵曹草記,傳曰,知道。各別着實勸課,依專經文臣例,有時親臨殿講,以爲賞罰之地,可也。且勸課之方,別爲事目,以爲遵行,宜矣。內下日記
上在昌德宮。停常參·經筵。
前正言李慶億上疏。大槪,冒萬死敢陳危懇,亟賜改正新授職名,以存舊章,以安微分事。以大祭齋戒,留政院。
戶曹啓目,粘連平安監司狀啓云云。碧潼郡代捧作反之事,今旣現發□,差使員瞞報,尤極可駭。金纘先·李商霖等,令攸司從重科罪,處置何如?啓依允。
義禁府,金纘先·李商霖竝拿囚。啓。
禮曹,靑松君沈詻卒逝,自今日明日至,停朝市單子,呈本院。
傳曰,大臣·備局堂上引見,兵判及大司成,亦爲命招。
政院啓曰,以靑松君沈詻卒逝單子到院,而大祭齋戒,留院之意,敢啓。傳曰,知道。今日引見如何,本院議啓事,命下矣。重臣卒逝,例停朝市,則今日引見,似或未安矣。敢啓。傳曰,知道。初三日,賓廳坐起之日,以過數日後,更爲來會事,傳敎矣。何以今日依例來會耶?殊甚未妥矣。今日則罷去,明明日來會事,明白分付。
備邊司郞廳,以大臣意啓曰,臣等伏見下政院之敎,不勝惶恐。臣等於初三日,伏承過數日來會之敎,而臣等伏慮聖候,平復未久,日氣連値極寒,引接之際,恐有添傷之患,初六日前,以此不敢來會,七日至九日,則又有停朝市及國忌,其後又連有褒貶之事,故不得已今日來會,而臣等亦以稽緩,爲未安矣。致勤聖敎,尤不勝隕越之至,惶恐敢啓。答曰,知道。安心勿爲惶恐。
獻納趙□啓曰,正言朴□,卽臣異姓四寸兄也。法當相避請□臣職。答曰,勿辭,退待物論。
正言朴□啓曰,獻納趙□,卽臣異姓四寸弟也。法當相避,在下者應遞,請命遞斥臣職。答曰,勿辭,退待物論。
府前啓,黃瀗犯贓難貸之罪,論列已久,尙未蒙允,昨承聖批,至以非不知國法,而爲其功存社稷故也。卿等須體至意,以貸其死爲敎,臣等豈不知聖意之所在,而第念瀗,本以貪汚無狀,見棄於人類,久矣。特以一時之功,濫陞宰列,屢除閫帥,國家之所以酬報於瀗者,亦已多矣。爲瀗之道,所當感激自新,圖報國恩之萬一,而反恃功勞,益肆貪虐,今此犯贓,狼藉於道臣査啓之中,自古贓吏何限,而未有如瀗之甚者。若以前功,不置大辟,貸以不死,則贓法自此廢壞,貪吏益無懲懼,三尺至嚴,何可撓改?請勿留難,亟命依律處斷。宗廟奉事田瀣,爲人庸陋,不合百執事之任,同僚恥與爲僚,下輩羞稱官員,不可以如此之人,齒在衣冠之列,請宗廟奉事田瀣,汰去。掌令李之馧,引嫌而退。疾病之來,人所難免,□謝恩命,事勢或然,而曾在前任,只呈初旬,徑先下鄕,不無所失,請命遞差。答曰,不允。遞差事,依啓。以上朝報
以兵曹草記,傳曰,闕門何等地,而乃敢爲擅恣闔闢乎?事甚未妥,當該堂上·郞廳,推考,今後毋得如是。內下日記
上在昌德宮。停常參·經筵。
以沈榟爲假注書。
敦寧府啓曰,今甲午年秋冬等褒貶,當爲磨勘,而本府堂上,時未備員,限內不得爲之之意,敢啓。傳曰,知道。
中樞府啓曰,本府領敦寧府事趙翼,在外未上來,今秋冬等褒貶,限內不得磨勘之意,敢啓。傳曰,知道。
政院啓曰,本院郞廳,時無見存之員,秋冬等褒貶,不得等第之意,敢啓。傳曰,知道。
儀賓府啓曰,本府郞廳朴大華,除授日淺,今秋冬等褒貶等第,不得爲之之意,敢啓。傳曰,知道。
視事,以大祭齋戒,頉稟。
吏曹啓目,右通禮姜元亨,除授後,過限未上來,奉禮金堯欽,受由,過限未上來,竝只改差。啓依允。
江原監司書目,三陟府使張應一,病重罷黜事。又書目,應旨上疏上送事。
忠淸監司書目,洪州呈,以今月初一日,雷震事。
吏曹啓曰,臺諫有闕,政事,取稟。傳曰,明日爲之。
大司諫閔應協啓曰,獻納趙龜錫,正言朴世模,竝引嫌而退。相避之法,旣有定式,居右無嫌,在下當遞,請獻納趙龜錫出仕,正言朴世模遞差。答曰,依啓。
獻納趙龜錫就職。
黃海監司書目,延安降號,明年當爲准年,陞號事。
平安都事書目,監司方在待罪中,褒貶未及封送事。以上朝報
上在昌德宮。停常參·經筵。
吏曹判書鄭維城上疏。大槪,曾忝禮曹時,節義等第文書,多有誤書,致勤嚴敎,該郞被推,不能詳察之罪,臣所難免,惶恐待罪,冀蒙一體譴罰事。答曰,省疏具悉。自有主者,卿其安心勿待罪。
傳曰,大臣·備局堂上引見。大司成亦爲命招。
答前正言李慶億疏曰,省疏具悉爾懇。館職,固是極選,人主不可每人而知之,故重其選而委諸臣僚,國法所以設也。有時有所知識而命之,自是人主之職也。爲有司者,所當論其人之當不當,而何敢言其職之不得擅除也。此是俗士,狃於常規,而不識事理之致,良可難也。爾其勿辭,從速察職。
正言鄭□避嫌,大槪,以禮曹孝行等第文書,曾有誤書,其時該郞□被推,其時堂上,又以此待罪,臣亦□該郞也,豈有獨免之理?請命遞斥臣職事。呈政院。政院啓曰,正言鄭□任禮曹郞廳時,孝行單子中誤書事來避矣。前事勿避,旣有承傳,且非其時當該郞廳,則此避嫌,似當不捧,還出給之意,敢啓。傳曰,知道。
政院啓曰,自前啓覆時,領事一員進參矣。上年,仍傳敎,三員盡爲入參矣。今亦依前爲之乎?敢稟。傳曰,依啓。
工曹參議曺漢英初度呈辭。給由。
備忘記,前統制使李元老,前兵使元䎘,敍用。
大司憲尹絳,榻前啓曰,宗廟奉事田瀣,爲人庸陋,故與同僚相議論啓矣。其人不至庸陋,且以□館時□除職云,以停啓事,簡通于同僚,則僚議以爲,昨日啓今日旋停,亦涉未安,旣有失□之嫌,不可仍在其職。請命遞斥臣職。答曰,勿辭,退待物論。
政院啓曰,大司憲尹絳,避嫌退待,明日啓覆時,執義□,牌招入侍之意,敢啓。傳曰,知道。
大司諫閔應協,榻前所啓,黃瀗貪贓之狀,聖明旣已洞燭,而欲爲之屈法者,蓋出於念功也。使其貪婪,不如是之甚,則以功掩罪,亦或一道,此則有不然者。以一生廢棄之人,而巍然於勳宰之列,西南節鎭,如拾地芥,國家之所以酬報於瀗者,亦以至矣。而貪黷之習,久以益甚,不可以有功而貸之。請勿留難,亟命依律處斷。上曰,已諭,毋煩。捕盜大將金汝水,一贓吏耳。雖緣司寇之失刑,得保不死,豈可以一時任事之微勞,復齒仕版,有若無罪者然哉?況大將之任,卽宰臣之列,有難貸之罪,無可取之才。請加三思,亟命削去仕版。上曰,不允。南兵使姜瑜,貪汚之狀,實非風聞之比,前後監司,皆言其貪虐之事,而卽今南道軍民,亦皆怨苦,重鎭將無以收拾。請勿留難,亟命罷職。上曰,更加詳察,毋庸堅執。以上朝報
引見時,領議政李時白所啓,歲抄書啓中,有身死者,今後則身死人員,勿爲書啓爲敎,罷職與奪告身者,不得顯職,似爲欠典。上曰,歲抄單子中身死者,勿爲削去,仍存。出朝報
大臣·備局堂上引見時,戶曹判書李時昉所啓,問于李馨男,則前日對馬島主數罪時,以兵器買賣事爲罪案云。相資事,雖或通之,似不可輕許云矣。上曰,義成,則以渠生光,似不得爲之。兩國旣相和好,以誠信之意,措辭善諭,則似無不許之理,使臣之行,執政處,送國書請之,可也。又所啓,統營穀物,今當上來,令備邊司指揮分送之處,何如?上曰,令廟堂斟酌分置事,速爲擧行。上曰,統營穀物移置處,令備局參酌沿海緊歇,分等定數,又造倉庫於新設永宗,分置統營穀,可也。兵曹判書元斗杓曰,本浦無物力財力,自朝家備給,似當。上曰,依爲之。備局謄錄
引見時,戶曹判書李時昉所啓,南漢,亦有前頭料理之事,而守禦廳,本無物力,無以拮据,所恃者嶺南軍木,而時未入手,若先得五六十同之木,則欲爲前期措辦鐵炭矣。上曰,如其急於用處,則貸用某處布木,追後償之,未知不可矣。兵曹謄錄
大臣·備局堂上引見時,領議政李時白所啓,臣見全澤而問之,則牧場之內,田畓甚少,居民生理爲難,移馬他島之後,可以耕食,而移馬之事重難。至於兵營·水營,立待人之價及訓局軍器寺內工房所納魚膠,勅使時別卜定等物,皆辦於此,殘浦物力,尤難支堪,且戰船,亦難修改云矣。上曰,雖無此地所納,猶可爲之,凡所定之物,全數減給,可也。司僕謄錄
上在昌德宮。停常參·經筵。
午時未時,日暈。夜二更,月暈。白雲一道如氣,起自巽方,橫至月中,直指艮方,長竟天,廣尺許,良久乃滅。自三更至五更,月暈。
政院啓曰,江原監司徐元履,忠淸水使□漢文,全羅左水使曺後益,今甲午秋冬等邊將褒貶等第,無一居下,殊無嚴明殿最之意,請竝推考。傳曰,允。
同知李元龍上疏。大槪,敢陳愚見,冀蒙裁擇事。答曰,省疏具悉。爲國之誠,深用嘉尙,所陳之言,亦甚切實,當令廟堂議處焉。
江原監司徐元履上疏。答曰,省疏具悉。憂愛之意,戒誨之言,實是由中之悃,嘉感之至,不覺令人嗟嘆也。疏中之論,無非切實,而愛民二字,尤當體念處,寡昧居人君之職,而敢不服膺焉?凡係弊端等事,當與廟堂議處。仍傳曰,此上疏一通,謄書以入。
領議政李時白箚子。大槪,猝得寒縮之症,不得詣啓覆之坐,惶恐待罪事。答曰,省箚具悉。卿其安心勿待罪。
前正言李慶億再疏。大槪,更申危悃,懇乞還收新除職名事。答曰,省疏具悉。已諭予意,毋庸固辭。
啓覆時,大司諫閔應協榻前所啓,黃瀗貪贓狼藉之狀,臣等備盡論列,聖明固已洞燭無餘,而尙靳一命,臣等竊惑焉。三尺一撓,末流難防,請命依律處斷。上曰,毋庸堅執。又所啓,捕盜大將金汝水,一贓吏耳。不可更齒仕籍,□授大將之任,□命削去仕版。上曰,遞差。又所啓,臣等之論南兵使姜瑜,非出於泛然風聞,曾爲義州·江界,皆有不廉之誚,及授本任,恣行麤鄙,軍民俱怨,決不可推考而止。請命罷職。上曰,毋庸堅執。
執義李袗所啓,黃瀗貪贓之狀,累日論列,殿下亦已洞燭,今不必更陳,而若以前日之功,屈法容貸,不用當律,則此後貪吏,益無所懲懼。請命依律處斷。上曰,毋庸堅執。又所啓新除授掌令洪鍾韻,時在開城府任所,請斯速乘馹上來事,下諭。上曰,依啓。
掌令李垕啓曰,宗廟奉事田瀣,爲人庸陋,見侮於下輩之狀,人多言之,故與同僚相議論啓矣。昨日朝,長官以停啓之意送簡,臣以一啓卽停,事涉未安之意答送,而到今聞之,或有稱冤者,長官旣以失實引嫌。且李慶億疏批,至下未安之敎,臣亦其時參論之人,以此以彼,何敢晏然仍冒?昨緣日暮,今始來避,臣之所失尤大。請命遞斥臣職。上曰,勿辭,退待物論。
持平李殷相啓曰,臣於三昨,得見同僚簡通,乃宗廟奉事田瀣汰去事也。□未知田瀣爲人之如何,而同僚□似非泛然,故以謹悉答送矣。□今聞之,頗有稱冤者,長官旣以□事失實引嫌,臣亦同參其論,何敢晏然?且頃日,論執李慶億修撰還收之命者,只欲遵守舊章,而伏見答李慶億疏批,有未安之敎。以此以彼,決難仍冒,請命遞斥臣職。上曰,勿辭,退待物論。
持平安後稷啓曰,三昨日,同僚以宗廟奉事田瀣汰去事發簡,而同僚啓聞,似非泛然,故臣亦書謹悉以送矣。昨朝,長官以田瀣□除職,別無鄙瑣□事,人皆稱冤,欲爲停啓,臣意以爲,田瀣之鄙瑣見侮,雖未能詳知,但旣發之後,一啓旋停,其於體例,似涉未妥,以今姑連啓宜當之意,爲答矣。長官旣以失實引嫌,且李慶億疏批,有未安之敎,臣亦其時參論之人,亦不可晏然。以此以彼,俱難仍冒,請命遞斥臣職。上曰,勿辭,退待物論。
執義李袗啓曰,大司諫尹絳,掌令李垕,持平李殷相·安後稷,以宗廟奉事田瀣失實事,竝引嫌而退,臣當處置,而臣亦曾參於李慶億還收之論,而□避辭中,旣有此一款,則臣何敢晏然處置乎?請命遞斥臣職。答曰,勿辭,退待物論。
政院啓曰,三覆,初以二十日稟定矣。卽者,刑曹來言,三覆後三日,當爲行刑,而二十二日後,連有齋戒云。再覆則□,三覆則十八日,次次退定,何如?傳曰,允。
全羅都事書目,高山縣監李光鎭,金溝縣令鄭世輔,災傷差錯,罷黜事。以上朝報
啓覆時,左副承旨沈澤所啓,敦寧都正鄭□,來詣闕下,病劇不得入參云,請命推考。上曰,依啓。上謂沈澤曰,李時芳等啓覆時,論議不一,三覆時,領相雖以病患,不得進參,右相則服制雖未畢,使之入參。出朝報
上在昌德宮。停常參·經筵。
以李元老爲右邊捕盜大將。
司諫蔡忠元初度呈辭。再呈。入啓。給由。
大司諫閔應協啓曰,大司憲尹絳,掌令李垕,持平李殷相·安後稷,執義李袗,竝引嫌而退。聞其庸陋而論之,聞其不庸陋而欲停,耳聞非如目見,失實不必爲嫌。一啓旋停,雖涉太遽,旣聞稱冤,不妨商確。停啓連啓,各有意見,事非大段,何至作鬧?欲守舊章,乃是公論,未安之批,亦非深咎之意,參論之人,俱無可避之嫌,旣參其論,固難處置,不可以此輕遞多官。大司憲尹絳,掌令李垕,持平李殷相·安後稷,執義李袗,請竝命出仕。答曰,依啓。
吏曹啓曰,守令多闕,政事,取稟。以上朝報
答南海幼學高大鳴·鄭周章疏曰,省疏具悉。所陳事,當令該曹議處。
答領中樞李敬輿疏曰,省疏具悉。近日之事,尙何言哉?卿宜保重自愛。
傳曰,兩大臣,兼扈衛大將事,再昨引見時定奪矣。擧行條件中,何不書出耶?以上內下日記
引見時,全州營將權大德所啓,前任南方守令時見之,則閑遊人稍實者,皆投入於鄕校·書院·鄕所廳·司馬所·將官廳。至於鄕所廳,則都是閑良無役之人,必用一切之法,逃故充定時,各處募入之人,盡爲搜括定役事,令備邊司·兵曹知委施行,何如?上曰,依爲之。備局謄錄
上在昌德宮。停常參·經筵。
傳曰,政事,明明日爲之。
司諫蔡忠元再度呈辭。加給由。
大司憲尹絳,執義李袗,掌令李垕,持平李殷相·安後稷就職。
吏曹褒貶,中部主簿尹虬,東部主簿李□,南部主簿朴元震,西部主簿朴尙質,北部主簿□□,已上中。禮曹褒貶,奉常參奉宋胤□,童蒙分敎官郭希益,引儀柳承培,典籍金□翼·姜裕後,成均博士任暎·權碖,學諭□□,編修官李之馧,記註官朴世誠·鄭時□·尹飛卿·崔應天,承文副正字黃道宏·李敏徵,隷習官睦兼善·吳挺垣·李慶億,長陵參奉李樀,禮賓主簿全東屹,典牲主簿睦嗜善,以上中。承文副正字金溸·李東溟·張鍵·金炫文,隷習官金堯欽·宋胤吉,以上下。
禁府啓目,宋相弼刑問三十七次,洪汝海等七次,盧希遠八次,金興祖九十三次,李廷顯一百五十六次,竝只不服,加刑。啓依允。又啓目,前碧潼郡守金纘先,昌城府使李商霖等,元情云云,問目內辭緣,承服不冬,竝只刑推得情,何如?啓依允。又啓目,前金海府使李汧,敗船沙工檢問,徑先濫刑,以致殞命,難免其罪,上裁。啓削職放送。元情中,固城·巨濟兩邑守令,欲爲啓聞,則監司堅執不聽之說可駭,監司權□,亦爲推考。又啓目,內乘崔克寯等元情云云,崔克寯段,旣已遲晩,衛將許穡等段,刑推得情,何如?啓依允,許穡·姜膺等,分揀。
司書李敏求上疏。大槪,病重乞遞職名事。答曰,遞差。
政院啓曰,工曹判書李澥,雖有所患,莫重□時,不爲强疾入來,極爲非矣,請推考。傳曰,允。
刑曹啓曰,死囚覆奏應決者,考諸律文,則初三日乃行刑,□三覆正日,自明日計之,則行刑其在卄一日,依此行刑之意,敢啓。傳曰,知道。
弑主罪人時榮·時華等,三省推鞫事,捧承傳。
禁府,三省問事郞廳,徐必遠·南龍翼。啓。
禁府,三省罪人時榮·時華拿囚。啓。
府啓,黃瀗犯贓難貸之罪,論列已久,而尙未蒙允,臣等豈不知聖意之所在,而第念瀗,本以貪汚無狀,見棄於人類久矣。特以一時之功,濫陞宰列,累除閫帥,國家之所以酬報於瀗者,亦已多矣。爲瀗之道,所當感激自新,圖報國恩之萬一,而反恃功勞,益肆貪虐,今此犯贓,狼藉於道臣査啓之中,自古贓吏何限,而未有如瀗之甚者。若以前功,不置大辟,貸以不死,則贓法自此廢壞,貪吏益無懲懼,三尺至嚴,何可撓改?請勿留難,亟命依律處斷。答曰,不允。前啓,宗廟奉事田瀣汰去事,停啓。
三省推鞫時,委官,右相。
三省罪人時榮·時華,結案取招。
吏曹啓曰,都目政事,來二十六日爲之意,敢啓。傳曰,知道。
禁府,三省罪人時榮·時華,當日堂古介行刑。啓。以上朝報
啓覆時,右議政沈之源所啓,聖上惜人命如此,而外方監·兵·守令,以其一時所惡之事,而濫用刑杖,輕易殺人,殊甚殘酷矣。上曰,今聞大臣之言,極爲驚駭,承旨以勿爲濫刑之意,下諭于諸道。出朝報
義禁府啓曰,許穡·姜膺等,分揀事,命下矣。竝放送之意,敢啓。傳曰,知道。
義禁府又啓曰,以罪人行刑單子,傳曰,日暮後,何以行刑乎?問啓事,傳敎矣。罪人行刑單子啓下後,日勢不至昏暮,莫重不待時行刑罪人,不敢奄置經夜,卽爲開坐,出獄行刑後,入啓之際,已至深暮,致勤聖敎,惶恐敢啓。傳曰,知道。以上禁府謄錄
上在昌德宮。停常參·經筵。
司諫蔡忠元三度呈辭。入啓。遞差。
咸鏡監司書目,亟正臣濫率之罪事。啓。傳曰,勿待罪事,回諭。
院前啓,黃瀗依律處斷事,金汝水削去仕版事,姜瑜罷職事,竝停啓。
政院啓曰,新除授同副承旨柳赫然,時在水原府任所,斯速乘馹上來事,下諭,何如?傳曰,依啓。重地不可久曠,明日爲政,交代卽爲差出下送。
工曹參議曺漢英三度呈辭。入啓。遞差。
府前啓,請黃瀗亟命依律處斷。答曰,勿煩。
吏曹啓曰,水原府使有闕,依近例,令備邊司議薦,何如?傳曰,允。以上朝報
傳曰,水原府使柳赫然,除授承旨。內下日記
上在昌德宮。停常參·經筵。
夜五更,火星犯房第一星。
吏曹啓目,粘連咸鏡監司辭狀云云。喪夫無兒之子婦□,相依爲命,一時率去,雖出於情理之切迫,而身爲道臣,先自越法,有此待罪,方伯重任,非如守令之比,該曹不敢擅便,伏惟上裁。啓前頭賑救料理等事甚多,不可以此輕遞道臣,今姑分揀。
吏曹啓目,權知成均館學錄,新及第柳之芳·柳榰·李有恒·許苾·金縝·郭世翼·閔思謙·金濬·都汝垣·宋挺濂·李時橝·元樀·崔鎭南·姜象先·鄭東燁,權知校書館副正字,新及第鄭瀷·金鐸·金光瑨·朴繘·馬玄㻩等,口傳施行,何如?啓依允。
左承旨趙珩初度呈辭。給由。
弘文館啓曰,除授副校理李延年,時在京畿楊根地,經筵入番事緊,請斯速乘馹上來事,下諭。傳曰,允。
禁府啓曰,弑主罪人時榮·時華等,旣已承服正刑,妻子爲奴,破家瀦澤,罷其守令,降其邑號等事,依律文捧承傳施行,何如?傳曰,允。
政院啓曰,侍講院文學沈榥辭職上疏,□次來呈,聞其女息,方患痘疫,不敢捧入,而書筵重地,勢難出入,敢此仰稟。傳曰,遞差。
平安道褒貶,朔州府使李仁男,龍川府使李益達,鐵山府使趙光瑗,博川郡守李馣,以上中。熙川郡守魚有佶,雲山郡守金元瑋,渭源郡守柳天機,以上下。
府前啓,請黃瀗亟命依律處斷。新啓,銀臺爲職,最是近密,武臣之膺是選者,國朝以來,絶無而僅有。今此柳赫然,雖曰□有才望,而特除承旨之命,出於格外。竊念□拔,意有所在,而朝家授任,必須人器相稱,假使赫然,實有可取之才,亦豈無當授之職乎?除目一下,物議皆以爲未安。請還收新除承旨之命。鍾城,邊上重任,曾前雖以堂下差送,而苟非曾經臺侍,表著名稱者,則未嘗有膺是選也。新除授李之馨,初以正郞,陞授三品,物情猶以爲駭,曾未數日,擢授堂上重任,朝家用人,豈可如是無漸?請命改差,其代,以堂上可合人擇送。都事之任,亞於監司,苟非名稱素著者,不□一道,必以曾經臺侍擇送者,其意□。新除授黃海都事元格,素乏名□,且無履歷,而不合是任,該曹苟充□,亦甚未安。請吏曹當該堂上郞廳,竝推考,黃海都事元格遞差,其代,以曾經臺侍之人擇送。答曰,依啓。黃瀗·李之馨等事,不允。柳赫然事可合與否,令廟堂議處。以上朝報
傳曰,大司諫閔應協,右尹除授。內下日記
上在昌德宮。停常參·經筵。
夜三更,流星出柳星下,入南方天際,狀如鉢,尾長七八尺,色赤,光照地。
傳曰,楊州·水原,竝□久曠,守令等,摧促下送。
備邊司啓曰,本司有司堂上趙啓遠,今旣移授京畿監司,其代,以同知趙壽□,堂上差下,仍察有司之任,何如?傳曰,允。
吏曹啓曰,今日,本曹坐起時,各司官員大典考講,則禮賓寺別提金□,歸厚署別提申□,不通,竝汰去,何如?傳曰,允。
吏曹啓曰,以義禁府啓辭,命下矣。罪人胎生之地,乃是雲峯,弑主作變時,當該前縣監柳時亮,依法罷職,本縣亦當革罷,□以兩南要衝之地,沿革一事重大,故前日高靈,以逆賊所居之地,亦不革罷。今此雲峯縣革罷與否,令廟堂議處,何如?傳曰,允。
院啓,新除授司諫尹□,時在京畿廣州地,請斯速乘馹上來事,下諭。答曰,依啓。
左承旨趙珩再度呈辭。加給由。
司憲府照本,待敎洪柱三等矣,洪柱三陳疏出去,仍致闕直,檢閱李堥,不念職事之意,引嫌出去罪,李堥,笞五十贖,解見任別敍,洪柱三,杖八十贖,奪告身三等。啓功議各減一等。
府前啓,請黃瀗亟命依律處斷。鍾城府使李之馨,請命改差,其代,以堂上可合人擇送。還收柳赫然承旨特除之命,議處間姑停。答曰,勿煩。
刑曹照本,前明川府使尹培等矣,還上未捧罪,尹培等,各杖一百,徒二年,李景顔,年七十贖,告身盡行追奪,李濬,罪狀,上裁。啓依允,照律。
又照本,前定平府使李濬矣,還上未捧,已捧樣以虛錄罪,杖一百,徒三年,年七十以上贖,告身盡行追奪。啓依允,功減一等。
又照本,前府使李洵矣,兩界人物,容隱不送罪,杖一百,流三千里,告身盡行追奪。啓依允。
又啓目,尹培·李洵等,移義禁府決杖,何如?啓依允。
刑曹,啓覆罪人李春男·姜七等,當日堂古介行刑。啓。
慶尙監司書目,宜寧縣監尹舜擧,濫率衙眷,旣爲自首,罷黜事。以上朝報
司藝兪瑒辭免通信副使上疏。答曰,省疏具悉。該曹之選,似非偶然,爾其勿辭,益用欽哉。
晉州牧使李有淐上疏。答曰,省疏具悉。爾之前後憂愛之誠,予用嘉尙,所陳事,當令廟堂議處。
以兵曹,平壤中軍金時卨捉虎事粘目,答曰,加資似當,令廟堂當否議啓。以上內下日記
上在昌德宮。停常參·經筵。
自辰時至未時,日暈。
左承旨趙珩三度呈辭。遞差。
政院啓曰,廳中位不齊,未有近日之甚者,而前頭開政之日尙遠,今日內爲政,承旨闕員差出,牌招察任,何如?傳曰,允。
備邊司啓曰,以憲府啓辭,傳敎矣。柳赫然,以將門之子,才望早著,前後歷試,皆有聲績,聖上之特爲簡拔,實非偶然,武臣之除拜銀臺,亦有前例,則以赫然之才望,似無不可,而今者臺官之論,以格外特除爲未安,則臣等不敢容議,上裁,何如?傳曰,知道。
大司諫閔應協上疏。大槪,新授職名,萬不近似,令收成命,以安微分,以重名器事。答曰,省疏具悉。卿才亦合擢用,卿其勿辭察職。
平安監司沈澤上疏。大槪,猥蒙超陞,冒死乞遞事。答曰,省疏具悉卿懇。卿才亦合擢用,宜勿控辭,速往欽哉。
府前啓,請黃瀗,亟命依律處斷。鍾城府使李之馨,請命改差,其代,以堂上可合人擇送。臣等之論柳赫然,非但以格外除拜爲未安,武臣之膺是選者,絶無而僅有。曾在先朝,一二武臣除拜是職者,亦被劾論,國朝官人之制,本來如此。今此所論,非以赫然,無所可取,必授當授之職,以責其效,此爲得宜。臣等之論,實非偶然,而伏見廟堂覆啓,則乃與臣等之意,有所相左,未知其語之的當也。若謂柳赫然,實有才局,則□府,且方有施設之事,尤不可移授□職也。新除授府使金壽仁,素無履歷,驟陞太過,物議譁然,固其宜矣。不可以未試之人,遽代重任,請水原府使金壽仁遞差,柳赫然,還除別任。方伯爲任,主一道風憲,苟自犯法,其何以彈壓列邑乎?咸鏡監司李應蓍,喪夫無兒之子婦,下去時率往,情理雖曰切迫,有識宰臣,爲此非法之擧,曾所未料也。守令濫率,皆已坐罷,而獨以責任之重,姑爲分揀,則低昻憲章,實涉未妥,爲其道臣者,亦安得自安乎?請依該曹覆啓施行。答曰,不允。以上朝報
傳曰,史官二員待命,騎馬六匹立之,外各司夜摘奸。內下日記
上在昌德宮。停常參·經筵。
傳曰,大臣·備局堂上引見。
禁府,尹培,新昌縣徒二年定配。啓。
政院啓曰,新除授左副承旨金壽遠,時在忠淸道槐山地,請斯速乘馹上來事,下諭。傳曰,允。
吏曹啓目,權知成均館學諭李□垣·鄭東燁·閔思㻩,登科前,年滿五十無一資,依法典六品遷轉,何如?啓依允。以上朝報
引見時,右議政沈之源所啓,勅使不久當出來,平安監司,催促下送,宜當。上曰,依爲之。忠淸都事權格,亦爲除署經,明日內發送,楊州牧使李枝馨,亦令數日內,催促下送,可也。
禮曹判書李厚源所啓,在前宰臣之喪,例有致□事,亂後廢閣,一品以上,則有棺材賜給之規,而正二品以下,則不得與焉,故今番南銑之喪,無朝家顧恤之擧,似爲欠典。上曰,棺價,令該曹給之,亦令別致賻,此後則宰臣之喪,竝令別致賻。出朝報
備邊司啓曰,今十二月十五日引見時,戶曹判書李時昉所啓,統營穀物,今當上來,令備邊司,指揮分送之處,何如?上曰,令廟堂斟酌分置事,速爲擧行事,傳敎矣。統營租三萬石,京畿·忠淸兩道沿海各邑分置之數,別單書入之意,敢啓。答曰,知道。
引見時,戶曹判書李時昉所啓,虎豹皮,前頭多有用處,平安道所捉虎豹皮取用,何如?上曰,依爲之。備局謄錄
以扈衛廳草記,傳曰,依啓。兩大將所率軍官料米出處,似爲可慮,本廳另爲議處。
傳曰,今日說話甚多,兩樣擧行條件中,不無落漏之弊,詳察爲之。內下日記
扈衛廳啓曰,左議政具仁垕,當初四大將俱存,故堂上差下矣。今則以大將稱號,且新啓下兩大將,軍官各六十員,依他例,令該曹單糧題給,別將三員,無使令之故,不成貌樣,依他別將廳例,使令各一名,書員一名,守直軍士二名,亦令該曹定送,何如?傳曰,依啓。兵曹謄錄
上在昌德宮。停常參·經筵。
禁府,李洵決杖次拿囚。啓。
領敦寧金堉箚子。大槪,延安屯田事。入啓。答曰,省箚具悉。開春尙遠,不必急急處分,待卿差病,後日入侍,更爲面議處之。仍傳曰,遣內醫看病。
傳曰,史官一員待命,騎馬三匹立之,典獄署內摘奸。
禁府,李洵,富寧府流三千里。啓。
江原監司書目,橫城縣監閔□受由,久不還官,罷黜事。
本院啓曰,卽者,伏見宣陵忌辰大祭獻官狀啓,則祭酒器凍破滲漏,不得趁時刻行禮云,極爲驚駭。典祀官及熟手等,不謹齎奉,致有此患,所當從重推治,而今日內雖或差晩,設行後卽爲馳啓之意,缺分付,何如?傳曰,依啓。回啓後竝拿推。拿推現告,典祀官金虎翼。以上朝報
傳曰,喬桐圍籬守直,內官朴後顔交替事,下去,下諭于本道監司及水使處。內下日記
上在昌德宮。停常參·經筵。
中殿誕日,政院·玉堂·二品以上·六曹·兩司長官問安。答曰,知道。東宮,政院·玉堂問安。答曰,知道。
以典獄署內摘奸單子,傳曰,觀此摘奸單子,安桂祥等八人,衣裳單薄,難保朝夕云,當此寒冱之節,觸禁抵法,繫縲凍獄,食不充腹,衣不掩體,予用矜惻,無以爲懷,大臣之言,誠非偶然矣。其令該曹,造給襦衣,且給薪炭,下諭于諸道,亦令給囚徒薪炭,俾免凍死之患,以副予矜恤之意。
校理李端相上疏。大槪,重得寒疾,症勢轉劇,決難仍在直所,乞遞職名,以便調治事。答曰,省疏具悉。爾其勿辭,調理察職。
院啓,江陵大都護□,是嶺東名邑,近年銓曹差遣,專不擇人,日就凋弊,將無以收拾,誠可寒心。新府使李枝茂,曾有狂易之病,今雖差歇,而發出無常,前任尙州牧使時,政令顚倒,多有貽笑之事,嶺外蘇殘之責,不可付之此人。請江陵府使李枝茂遞差,其代,以有名望聲績之人,各別擇送。松京故都,責重分司,體貳之官,亞於居留。況自都事革罷之後,庶務皆總於經歷,苟非剛明廉謹之人,莫宜居之。新經歷崔孝騫,名稱未著,闒茸無能,曾莅一二小邑,亦無治績,遽授本職,物議唉點。請開城經歷崔孝騫遞差,其代亦爲擇送。答曰,不允。
右承旨金佐明上疏。大槪,父病彌留,乞遞職名,專意救護事。答曰,省疏具悉。爾其勿辭救護。
掌令李垕初度呈辭。給由。
領議政李時白箚子。大槪,病未參於問安之列,惶恐待罪事。答曰,省箚具悉。卿之所患如此,予用慮念,卿其安心勿待罪。
獻納趙□上疏。大槪,臣母患病沈淹之中,又添新症,日就甚重,懇乞遞職,專意救護事。答曰,遞差。
府前啓,請黃瀗,亟命依律處斷。鍾城府使李之馨,請勿留難,亟命改差,其代,以堂上可合人擇送。臣等之論柳赫然,非但以格外特拜爲未安,武臣之爲銀臺者,絶無而僅有。曾在先朝,一二武臣素著名望者,除拜是職,亦被彈論,國朝官人之制,本來如此。今此所論,非謂赫然無所可取,必授當授之職,以責其效,方爲得宜。臣等之請,實非偶然,而伏見廟堂覆啓,則乃與臣等之意相左,未知其語之的當也。若謂赫然,實有才局,旣在重任,不必移授他職,積失人心,果如筵臣所陳,則得免黜罰,亦云幸矣。尤不可擢拜近密之淸班,請還收柳赫然特除承旨之命。新除授水原府使金壽仁,設有才局,而曾無履歷,不可以未試之人,遽授重任,驟陞太過,物議譁然。請水原府使金壽仁遞差。方任爲一道風憲,苟自犯法,其何以糾察列邑乎?咸鏡監司李應蓍,率往無兒之子婦,情理雖切,濫率則一也。曾不料有識宰臣,亦爲此非法之擧也。守令自首者,皆已見罷,則爲其道臣者,安得獨免乎?請依法典施行。答曰,不允。柳赫然事,銀臺曠官已久,勿爲如是不中之言。李應蓍,雖有所失,目前民生賑救之事方急,決不可付之生手,以失吾民待哺之望,竝勿爲煩論。李之馨事,依啓。
執義李袗啓曰,本府,論咸鏡監司李應蓍,應蓍,卽臣婚家也。在法當避,而素患腰痛,觸寒轉劇,今始扶曳來避,所失尤大。請命遞斥臣職。答曰,勿辭,退待物論。
答領議政李時白箚曰,省箚具悉。卿之所患如此,予用慮念,卿其安心勿待罪。仍傳曰,遣內醫看病。
正言鄭□啓曰,臣□賤疾,屢呈辭單,見却於政院,方在悶縮中矣,卽見分撥,則本院,以江陵府使李枝茂事論啓,而李枝茂,卽臣外三寸叔也。不意彈論,重發於僚席之間,臣何敢一刻冒據於同僚之列乎?請亟命遞斥臣職。答曰,勿辭,退待物議。以上朝報
備邊司啓曰,今十二月十五日引見時,上曰,統營穀物移置處,令備局參酌沿海緊歇,分等定數,又造倉庫於新設永宗,分置統營穀,可也。兵曹判書元斗杓曰,本浦無物力財力,自朝家備給似當。上曰,依爲之事,傳敎矣。倉庫十餘間,姑先造成,以爲統營穀入峙之地,而本鎭物力,果爲殘薄,勢難自辦營造之事,餘丁木四同,特爲題給,工匠料米,則令戶曹參酌題給,何如?答曰,允。備局謄錄
定平府使李興祿上疏。答曰,省疏具悉。嘉爾憂國之誠,所陳等事,當令廟堂議處。內下日記
晉州牧使李有淐上疏。略曰,昌善一島,乃國馬放牧之地,故島中居民,復其戶減其稅,及至寒節,則馬家馬草等事,使之專委者,其來久矣。往在甲戌年,牧子等,欲免其役,呈訴於監牧官,昵於偏係,瞞報該寺,造家積草之役,專責於本州,夫如是,則島中之民,所役何事,閑遊避役,投入牧子,一島之中,家戶甚盛,而不過遊食之一閑民也。此島雖曰州地,邈在島中,距州地一百三十餘里,地界甚遠,故當其造家積草之時,一州民人等,裹累日之糧,涉大海之船,留連數月,不堪其苦,不得已以價輸送,而其木十餘同也。且場內驅馬時,環場軍數千名,十餘日排立,此尤重役也。所謂驅軍,則分定列邑,環場一事,本州獨當,樣以事理,實涉偏苦,其爲冤呼,勢所必至。自今以後,造家等事,一體前規,使之專委於島中,以除遠民侵動之弊,環場排立,亦依驅軍,分定列邑,使之均平,俾無一州偏苦之患,此亦除弊之一端事也。啓下備邊司。司僕謄錄批答在二十一日
上在昌德宮。停常參·經筵。
掌令李垕,再度呈辭。加給由。
備邊司啓曰,以吏曹,弑主罪人時榮·時華所居官處,雲峯降革事,啓辭,傳敎矣。弑逆所生之邑,固當依法革罷,而太祖大王大捷碑,尙在本縣,本縣之爲湖嶺要衝,據此可知,依高靈勿爲革罷,何如?傳曰,依啓。
以李馥爲假注書。
政院啓曰,僚席之不齊,未有甚於近日,同副承旨柳赫然,方在被論中,左副承旨金壽遠,在湖外四五日程,承召之後,雖卽登程,開月旬間,始可入來,況其疾病事故,有難遙度,而卽者左承旨金佐明,又□病呈疏出去。大政當前,歲時迫頭,勅使先聲,又當不日出來,無故之員,只臣李行進·右承旨臣洪處大,右副承旨臣洪重普三人,苟簡莫甚。請令該曹考例,稟處,何如?傳曰,允。
吏曹啓曰,命下矣。柳赫然特命除授之後,方在被論中,不敢經先處置,而左副承旨金壽遠,在湖外,旬日之內,決難入來,似當姑先遞差,而近密之臣,該曹不敢擅便,上裁,何如?傳曰,依啓。
禁府照本,內乘崔克雋矣,別廏馬一匹,燒火致斃罪,杖一百贖,公私〈依〉啓,照律□□罷職放送。
正言宋時吉啓曰,臣以無似,猥叨匪據,感激洪造,黽勉行公矣。昨昏院吏來言,今朝有王世子朝講之令,兩司例爲入參,而本院多官,皆有故,臣當入參云,故不敢退在,待曙來詣,而臣家有痘患,兒子兩人,方爲臥痛,書筵重地,勢難出入,講院·兩司未備具有入達,仍寢不行。莫重朝講,緣臣行止,臣何敢晏然仍冒乎?請命遞斥臣職。答曰,勿辭,退待物論。
大司諫睦□□啓曰,竝引嫌而退。臺閣彈論,一族不議,雖有同僚一家之親,而有不暇顧也。鄭植之於李枝茂,以三寸叔侄,法當相避,則但當不參其論而已,不必以此輕遞。家有兒痘不敢入侍書筵,具有稟達,仍寢朝講,則事勢當然,有何所失?請正言鄭植·宋時吉竝命出仕。答曰,依啓。
正言鄭植·宋時吉就職。
校理李延年上疏。大槪,召命之下,不敢退伏,趨詣闕下,而情勢之悶蹙,有不可緘默,冒萬死猥陳危懇,冀賜鐫免事。答曰,省疏具悉。爾其勿辭察職。
府前啓,請黃瀗,亟命依律處斷。請還收柳赫然特除承旨之命。執義李袗引嫌,而婚家相避,元非大段,今又停論,尤無所避。請執義李袗出仕。答曰,不允。出仕事,依啓。前啓,水原府使金壽仁遞差事,咸鏡監司李應蓍依法典施行事,竝停啓。
院前啓,江陵府使李枝茂事,停啓。
大司憲尹絳啓曰,頃日齊坐,以柳赫然承旨還收之意,相議論啓,厥後城上所送簡可否,而廟堂覆啓之語,與本府啓辭相左,不可不連啓,改搆以送云。臣竊念廟堂,旣稱其才望,而未有居官不治之聲,銀臺極選之□雖非所宜,還授前任,必愈於未試之人,故乃以□意,措語以啓矣。晩聞物論,以爲柳赫然仍任與否,非臺諫之所當論,甚違體例云。臣誠瞿然,始覺其誤,昏謬率爾之失,當在臣身,隨聞赫然,亦有濫刑取怨之事,筵臣之言,果似不虛,臣之所論,尤涉無據,不可一刻仍冒。請命遞斥臣職。答曰,勿辭,退待物論。
執義李袗就職。以上朝報
上在昌德宮。停常參·經筵。
掌令李垕三度呈辭。入啓。遞差。
政院啓曰,傳曰,弘文館修撰李慶億,何以居中耶?卽爲問啓事,命下矣。槐院褒貶時,李慶億方在還收論啓之中,不得進參,故隷習官居中云矣,敢啓。傳曰,方在被論中,則與無故不參,有異,何堂上主斷,處之中考,故爲遞差耶?卽爲査問以啓。
傳曰,李慶億居中,勿論。
兵曹參判蔡裕後上疏。大槪,修撰李慶億褒貶等第時,主張之失,實□臣身,請治臣罪事。啓。答曰,知道。
持平安後稷啓曰,頃以還收柳赫然特除承旨之意,相議論列,因聖上議處之敎,姑停其啓矣。厥後伏見廟堂覆啓,則與臣等論啓本意,相左,似當連啓,連啓簡通,乃城上所之任,故臣以前啓草,略改以送之意,發簡於同僚及長官,回答則以柳赫然還除前任之意,搆草以送也。僚所答,亦旣歸一,故臣亦同參,敢啓矣。昨接長官避辭,物議,以論請仍任,有違體例,爲非,臣旣參其論,所失均矣。決不可一刻仍冒,請命遞斥臣職。答曰,勿辭,退待物論。
持平李殷相啓曰,臣頃參學宮之坐,得見簡通,則長官因柳赫然還收承旨之啓,以仍除前任,爲措語,臣初疑其事異常規,卽以事體未妥,依前論只請還收宜當,爲答矣。繼見答簡,則水原方有施設之事,不可移拜他職,若有益於國事,則體例何可拘也云。臣未暗論事之規,又不敢自是己見,亦書謹悉以送矣。卽者長官,以甚違規例,引嫌,臣旣不能堅守初見,同參其論,昏謬率爾之失,至此而益著,臣何敢一刻仍冒?請命遞斥臣職。答曰,勿辭,退待物論。
吏曹判書鄭維城,兵曹判書元斗杓初度呈辭。給由。
備忘記,承文院提調蔡裕後,不念國體,肆行胸臆之狀,極爲駭愕,從重推考。
承文院官員,以都提調意啓曰,以政院啓辭,命下矣。本院褒貶之規,無論公故與私頉,應講不參,則例置下考,而今此李慶億,則其時方在被論中,故臣等相議折衷,不置於下考,此亦出於權宜之道,而非本院流來之古式也。今承何堂上主斷之敎,不勝惶恐,敢啓。傳曰,雖不置下考,中亦遞差,折衷之意,安在?國體日益虧損,誠極寒心矣。
修撰洪葳上疏。大槪,冒死陳情,乞遞職名,歸見病母事。答曰,省疏具悉。爾其勿辭往來。
府前啓,請黃瀗,亟命依律處斷。柳赫然還收承旨之論,非但以特除爲未安,武臣之爲銀臺者,絶無而僅有。曾在先朝,武弁中一二人,素著才望者,雖或除是職,猶未免物議。況赫然,雖有英鋭之稱,素無望實之著。且自莅畿輔重鎭,政令煩苛,有咈民心,則有可罪無可賞,而格外寵擢,遽置近密,公論不與,固其宜矣。爵以命德,而僭授匪人,則臣恐累聖明難愼之政,而啓下民輕視爵祿之心也。請勿留難,亟收柳赫然特除承旨之命。大司憲兩持平,竝引嫌而退。初論還收,實出公議,而復請仍任,有違體例,見非物論,勢難在職。請大司憲尹絳,持平安後稷·李殷相,竝命遞差。答曰,依啓。黃瀗事不允。柳赫然事,爾等之論執,何至此已甚耶?文官之於武官,有何迥然不同之事,而敢生嫉妬之心,欲爲自尊之計乎?雖論之無窮,萬無允從之理,亟停勿煩。
領議政李時白,左議政具仁垕,右議政沈之源箚子。大槪,褒貶等第,出於臣等,而提調蔡裕後,獨被特推,臣等不勝惶恐待罪事。答曰,省箚具悉。卿等安心勿待罪。以上朝報
備邊司啓曰,下三道沿海各邑歲幣次木,及該曹擧條,六月朔以上當番步兵價布,除出換米事,曾已榻前定奪矣。臣斗杓·命夏等,相議抄出,則全羅道沿海二十九邑應納次木,一百三同二疋,慶尙道金海以上十二邑次木,二十九同四十四疋,忠淸道步木八十一同二疋,全羅道步木二十同八疋,合數二百三十四同六疋,故一從其地市直,以米換捧之意,分付各道,而忠淸道沿海,則自宣惠廳作米,慶尙道東萊以北各邑,則船路甚遠,故不入於換米之中,敢啓。傳曰,知道。
備邊司啓曰,日本別求請駿馬二匹,今方貿送,而自前市民當之,但近來閭閻間,良馬絶無,士夫家雖或有之,要索高價,不肯出給,市民無可奈何,至於呼訴,非但在渠冤悶,生事可慮。令兵曹聞見有處,趁卽捉送,俾無中間刁蹬之弊,何如?傳曰,允。備局謄錄
上在昌德宮。停常參·經筵。
吏曹啓曰,臺諫有闕,政事,取稟。傳曰,政事過國忌後爲之。
侍講院啓曰,新除授文學崔逸,時在江原道洪川縣任所,書筵入番事緊,斯速乘馹上來事,下諭,何如?傳曰,允。
咸鏡監司書司,南北各官,一樣大雪,人不通行,鏡城海水渳溢事。
政院啓曰,注書金澄,時在京畿廣州地,乘馹斯速上來事,下諭。且假注書沈梓,注書金澄上來間,使之仍察,何如?傳曰,允。
執義李袗啓曰,無狀如臣,叨冒言地,毫無裨補,每以瀆擾爲事,死罪死罪,昨承嚴旨,不勝震悸。古者,文武一致,晩世,岐而爲二,竝用長久,固哲王之政,□調和,亦人臣之義,臣雖無知識,粗學經史,何敢刀筆而忽兜鍪哉?且妬賢疾能,其罪大矣,一弁進退,何關於臣等,而自陷於重辟哉?柳赫然等,武臣中稍有名字,而試可□著,其用太驟,衆論之所不厭,而況此新除□切近密官,方極選之職,本朝稀有之典。今日所爭,只爲措名器遵故事而已,何嘗有他意哉?聖上之□摧折至於此,如臣輩固不足言,而辭氣所發,恐有害於中和之道也。臣□一武弁,言不見信,至下情外之敎,臣何敢抗顔仍冒?請命遞斥臣職。答曰,勿辭。
府院前啓,國忌齋戒,以姑停。以上朝報
上在昌德宮。停常參·經筵。
江原監司書目,都護官淮陽府使李時材,不能檢飭各官,朝廷以處置事。又書目,正朝進上未準封,襄□等官,令朝廷處置事。
吏曹判書鄭維城,兵曹判書元斗杓再度呈辭。以國忌留政院。
慈殿·大殿·中殿·東宮,政院·玉堂·二品以上六曹·大司諫□歲問安。答曰,知道。
前正言李慶億上疏。大槪,居中勿論之敎,又出於格外,情勢益復狼狽,冒萬死懇乞還收恩命,以安微分事。留本院。以上朝報
