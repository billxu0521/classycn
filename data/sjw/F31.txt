上曰昌德宮。常參·經筵,以代理停。
夜四更五更,坤方,有氣如火光。
南泰會達曰,副校理尹得雨·洪麟漢,修撰洪景海,牌招事依下,而今已夜深,待明朝出牌之意,敢達。令曰,知道。
李得宗達曰,明日殿坐相値,常參頉稟。令曰,知道。
鄭光忠達曰,大司憲閔遇洙,執義金履萬,持平朴盛源在外,沈瑴,掌令李世泰上書入達,朴起采牌不進,今日以監察茶時之意,敢達。令曰,知道。
金善行達曰,左副承旨蔡濟恭,今日不爲仕進,牌招,何如?令曰,依。
光忠,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
以掌令朴起采牌不進罷職令旨,令于鄭光忠曰,推考徽旨捧入。
光忠達曰,掌令朴起采,旣有只推之令,更卽牌招,以爲鞫坐進參之地。令曰,依。
傳于鄭光忠曰,今下弓矢,北虞候張齊尹給送。
判尹李昌誼,三度呈辭。令于鄭光忠曰,加給由。
傳于鄭光忠曰,開坐,待下敎爲之。
李得宗,以弘文館言達曰,本館上番校理臣洪名漢,以今番大訓添刊印出時,看檢事,今日校書館,晝仕出去之意,敢達。令曰,知道。
以副校理尹得雨,修撰洪景海等牌不進罷職令旨,令于李得宗曰,竝推考徽旨捧入。
南泰會啓曰,臣今日進詣仁政殿月廓,入直禁軍等兵遭製給軍裝點考,則吳景勣,馬鞭短,李雄,要鉤金柄細,羅卿雲,長箭一介無鏃矣,仍以傳敎辭意勞問,則竝皆好在之意,敢啓。傳曰,知道。
金善行啓曰,明日明政殿圓點儒生製述時,何承旨留院乎?敢稟。傳曰,右承旨留院。
以試宦改付標望單子,傳于李得宗曰,左相代,以騎判爲之。
傳于李得宗曰,禮判,明日入待于明政殿。
金善行,以宗簿寺官員,以提調意啓曰,今此璿源譜略釐正時,本寺正臣曺允濟,主簿臣吳彦傳,直長臣魚錫文,依例差祭安徐,凡公會勿參,使之專一董役,而校讐編次之際,書寫忠義衛一人,勢難速完,亦依前例,加出忠義二人,付軍職冠帶常仕,與本寺忠義,同爲擧行,何如?傳曰,允。
鄭光忠,以左右捕盜廳言啓曰,罪人天遇,今月初八日子時量物故,令漢城府,依例檢屍之意,敢啓。傳曰,知道。
鄭光忠,以左右捕盜廳言啓曰,罪人行簡,今四月初九日寅時量,物故,令漢城府,依例檢屍之意,敢啓。傳曰,知道。
南泰會,以漢城府言達曰,卽接五部牒報,各部凋弊,不成貌樣,其中官舍營建已久,幾皆頹圮,或樑摧椽腐,覆壓在卽,或廳舍破落,不蔽風雨,諸部所報,大抵皆然願得逆家二三區,及是時而修改,一自部官變通之後,朝家責之以古者洛陽今之事,當部內臨民聽訟,無不主之,廨宇傷破,守直苟簡,顧以各部疲殘,無以擔當修改,則其勢不得自朝家,營建以給矣,卽聞南西部字內,多有籍沒家舍云,今若劃二區,使諸部分多少取其材瓦,修葺廳舍,事甚便好,以此意,,分付戶曹,使之擇給,何如?令曰,依。
黃海監司狀達,白翎鎭居能櫓軍金得贊等渰死事。令于南泰會曰,渰死人等,令本道,恤典擧行。
檢閱李興宗書曰,伏以臣,稟氣脆薄,居常善病,而胸腹痰塊,最是難醫,苟或脫着失宜,飮啖少滯,則宿證輒發,幾殊僅甦,沈痼有年,劇歇無常,而第自就直以來,今至數朔,雖或有微發之漸,幸不至難强之矣。忽自昨夕,猝患毒感,寒熱交攻,肢胲俱澌,滿腹積聚,乘時復作,痰升火痞,橫亘胸臆,頭目彙眩,氣息澟綴。新恙舊疾,俱係萬分危急,若將頃劇垂絶,實有汚穢淸禁之慮。玆敢倩搆短章,略陳微懇。伏乞离明,俯賜矜諒,亟令鐫削臣職,以便調治,仍勘臣瀆擾之罪,以安私分,千萬幸甚云。〈答曰,〉覽書具悉,爾其勿辭,調理察職。
左議政金尙魯箚曰,伏以臣,拜相以後,自有守株之愚,前後考官,毋論大小,一切不敢膺命,卽离明之所頫諒矣,向於大朝筵席,臣又冒昧陳情矣,今此泮儒之親臨試製,事體至重,而區區自劃,與前無異,下點之下,轉動不得,兼之以積瘁成疾,百骸澌痛,强赴鞫坐,一倍添加,殿坐在明,而將無以進參,臣誠死罪,伏乞亟賜變通,俾免臨急窘速之患,仍令治臣幸犯,以振頹綱幸甚。取進止。答曰,覽箚具悉卿懇,所陳如此,所患又如此,卿須安心勿辭善攝焉,仍令曰,史官往諭。
掌令李世泰書曰,伏以,天佑宗祊,王章夬擧,兇徒逆孼,次第斧礩,神人之慶,曷有其極,仍伏惟念大朝靜攝之中,累旬帳殿,親臨訊鞫,聖體不瑕有傷損之節乎,臣不勝區區夏慮之忱也。臣屛伏遐鄕,世耗隔絶,最後始聞宮城扈衛之擧,驚遑焦慮,蹶奔問,行到半途,忽伏承掌樂正除拜之命,臣惶恐感激,來伏私次,未及肅謝之際,栢府新除,又下於萬萬夢寐之外,朝授暮遷,恩旨稠荐,自顧謭劣,何以得此,第臣品性愚蒙,言語巽訥,本不合於明時言責之寄,而況當鞫獄未盡收殺之日,耳目重任,必待夫骨鯁直言之人,如臣鄕曲賤蹤,未諳世故者,將何以合義中窽,以副一日之責也哉,伏乞离明,亟削臣職,以幸公私焉,臣新從下土,見聞孤陋,鞫體嚴秘,未得其詳,而試以諸賊之現出者言之,皆是向來梟獍餘孽,漏綱而遐息者也。蓋其徒黨寔繁,醞釀已久,凶謀秘計,綢繆締結,以至有今日之變。噫噫,尙忍言哉。臣竊惟書曰除惡務本,夫自古懲討之法,必須竝與其根株枝葉而盡祛之,然後可無後日之患,而竊瞷我大朝好生之德,或未免過於寬恕,每臨訊囚之際,輒軫惟恤之念,除草留根,撲燎餘燼,窮凶莫測之禍,往往而生,豈不大可懼哉?幸今巨慝雖已就殄,餘黨尙逭邦典,或有徑斃而未行顯戮者,或有酌處而未快輿情者。臣以爲更加究覈,亟正常刑,斷不可已也。至如鞫囚拿來,何等嚴重,而未及就訊,中途致斃者,極涉可疑,臣以爲當該都事,不可不嚴鞫核實也。伏望仰稟大朝,凡厥于係鞫事,情迹難掩者,特施當律,以絶其奸萌,以防其後慮焉。臣以草莽羈跡,茫不知鞫獄事情,而愚衷所激,敢論至此,臣尤死罪死罪。伏乞离明,小垂察焉云云。答曰,覽書具悉,大朝連日臨殿,焦慮萬萬,聖體安康,歡忭曷諭,王章夬擧,亦切欣幸,酌處之命,出於好生盛德,仰稟則鞫坐未撤,今方究覈,余何煩稟,至於都事事,臺臣之批,已諭矣,爾其勿辭,從速察職。
持平沈瑴書曰,伏以臣,年紀衰邁,言議巽軟,本不合於言責重任,而新除之下,義重沐浴,黽勉一出,小伸分義,而草草數語,未蒙俯施,臣於是反顧悚恧,益無所容,第於目下事,竊有所憤惋者,敢此仰陳焉,今番亂逆,亘古所無而凶頑巨慝,抵死牢諱,終不吐實,其餘徒黨之就捕者,未及窮覈,亦多放釋,根柢未得悉究,遺種不盡殲滅,此雖出於我聖上至仁好生之德,而獄體不嚴,輿情未快,卽今推覈之道,在於潤·台炡等,而遽皆徑斃,憑問路絶,誠極萬萬痛惋,泰新之父子兄弟,凶肚相連,潤與賊浩·柱天,逆節昭著,則在今施法之道,惟有孥籍一款,臣謂宜仰稟大朝,泰新·潤,兩賊,亟令王府依法孥籍,斷不可已也。鞫囚拿來何等嚴重,而今此台征之自斃,誠極可疑,拿來都事,亦宜嚴處也云云。答曰,覽書具悉,所陳誠是,余之所難者,當此靜攝之中,煩稟爲難故也。至於都事事,臺臣下答,已諭矣。
兵曹判書洪象漢書曰,伏以,臣以至危之蹤,當極艱之會,冒居西銓重任,固臣之罪也。種種瘡疣罅隙之爲罪者,臣亦不勝其自訟矣,乃於日昨,以滿浦之陞資,都正之失擬,大僚聲罪前席,至請重推,臣誠惶駴悚懍,繼之以慙恧,朝廷之莫嚴者體統,而緣臣而虧損,銓衡之莫重者格例,而緣臣而壞亂,致令大僚,引以自愧,則其爲罪,雖流放竄殛,亦何以贖其萬一乎,推當恭竢鈇銊,以聽處分而已。近例之如何,其人之合不合,臣何敢仰首開口,以益其罪也哉,揆以常節,固宜席藁縮伏之不暇,而適値大朝親臨觀武,辭避無路,包羞冒恥,昵近幄殿,掌試而開政,殆若無故之人,罪上添罪,尤無所逃,差待過齋,略入文字,敢暴危懇。伏乞离明,亟削臣職秩,仍令攸司,重勘臣辜犯,以警具僚,千萬幸甚云云。答曰,覽書具悉,卿其勿辭行公。
正言鄭尙淳書曰,伏以,天佑宗祊,聖斷赫然,舊賊新兇,咸伏常刑,大庭賀儀,不日將擧,臣民慶忭,曷有其極,仍念臣之本來情勢,自畫於言議之地,而向忝是職,適當聖上親臨訊囚之日,義重沐浴,不敢言私,黽勉出肅,仍忝帳殿入侍矣,其時大朝,以緣坐罪人戒剛處分事,有所下詢,而戒剛鞫問,在於十年之前,臣以新進生疎,未詳獄情,顚末,只謂凶賊之子,旣出于聞逆招,則不可不嚴斷,奏對之際,言辭糢糊,終不免失當之歸,致煩特遞,蒼黃迸出,到今追思,惶懍靡措,不意薇垣新命,又降此際,譴遞之餘,情跡已極難安,而且伏聞日昨筵中,銓官,以臣之移差臺職,至被重推之罰,大僚筵奏,雖以臣方帶問郞之故,而銓官被推,旣因臣之檢擬臺望,則顧此見叨之職,便同皮不存之毛,臺職去就,與庶僚有異,其何敢揚揚冒出,行呼唱於道路哉,抑臣私義之外,又有情理之懇迫者,臣之偏母,素多疾病,寧日常少,近因日氣稍暖,脫着失宜,風頭宿證,挾感添劇,宛轉床席,食飮全却,精神有時昏瞀,元氣不能收拾,臣方左右扶將,實無離捨供職之望,玆敢冒死哀籲。伏乞睿慈,俯垂矜諒,亟令鐫削,俾便救護,仍勘臣罪,以重臺體,不勝大幸云云。答曰,覽書具悉,爾其勿辭,救護母病。
吏曹參議趙載洪書曰,伏以,臣向於大政過後,瀝陳危懇,析賜鞶褫,而未蒙恩許,迄今盤礴,惶蹙度日,間因推諉不得,副急趨命,去就已無所據,心迹亦甚乖繆,塡窠差擬,旣無以盡合物情,觸事齟齬,自不免厚招尤嘖,而況今處分大定,朝議頓變,窩竇壞破,涇渭混淆,雖使精於鑑識,峻于防範者當之,所以甄別而收拾之者,尙難其策,則臣之庸愚憒憒,自量已審,有不宜苟然仍據者,其義已自較然,伏聞日昨大朝筵中,大僚,以問郞鄭尙淳移拜臺職事,非斥甚峻,至請重推云,不勝惶恐之至,第大臣,分付,臣則未聞,實未知何爲而如此也。到底錯誤,莫非臣罪。伏乞离明,察臣衷悃,有難冒沒,諒臣控辭,非出文飾,將臣所叨,亟賜鐫削,以安私分,以嚴公體,千萬幸甚云云。答曰,覽書具悉,爾其勿辭察職。
正言宋文載書曰,伏以臣,卽見小報,則發捕罪人台炡,到中路致斃,事之驚惋,莫甚於此,鞫囚拿來,何等嚴急,日限旣久,尙今稽滯,已極怪駭而今忽以徑斃馳狀者,此實前所未有之事也。此不嚴懲,國綱無以振肅,後弊不可勝言,臣以爲當該都事,亟令王府,拿鞫嚴覈其罪人致斃之由,重繩其罪,以立法紀焉云云。答曰,覽書具悉,所陳雖是,都事論罪,事關鞫獄,不稟輕許,此所難也。又參鞫大臣,宜有稟請之理矣。
副校理洪麟漢書曰,伏以臣於前冬,猥忝官職,敢以目下事,略陳拙訥之辭,以效憂慨之忱,而人微誠淺,言不見摡,睿敎截嚴,有非臣子所敢承聞者,譴罷薄罰,猶未足以贖其罪之萬一,杜門縮伏,只自訟愆,不幸國有兇逆,大朝殿下,乃於靜攝之中,親臨鞫囚,臣於此際,見差問郞,義急懲討,冒沒膺命,間因大僚煩稟,至命特敍,曾未幾何,又有此玉署恩除,是豈負罪賤臣,所當得者哉,惶懍震越,無地自措。噫,如臣愚魯,濫蒙拂拭,前後恩顧,逈出尋常,區區圖報之誠,只在於克祛偏私四字,向來一言,不過遇事陳戒,何嘗一毫近似於挾私扶仰,而衷情未白,罪名狼籍,則豈可以夤緣甄敍,謂已經勘,晏然冒劇於榮次乎?況此所叨之職,頃因堂書,已陳其難進之狀,今雖不更事煩覼,若其處義,則今猶古矣,以此以彼,情地危蹙,金華一步,鐵壁十重,寧被鈇銊之嚴誅,實無去就之可論,累違召令,悚悶罙切,玆陳短章,路暴微懇。伏乞睿慈,特垂諒察,亟削臣職,仍治臣罪,以肅朝綱,以安私分,不勝萬幸云云。答曰,覽書具悉。爾其勿辭,從速察職。
