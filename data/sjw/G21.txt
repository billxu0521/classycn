上在昌德宮。停常參·經筵。
大駕詣宗廟入齋室後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
展謁罷後,內閣·政院·玉堂·藥房口傳問安。答曰,知道。
大駕詣景慕宮入齋室後,內閣·政院·玉堂·藥房口傳問安。答曰,知道。
展謁罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·奉朝賀·宗親·儀賓,正朝單子問安。答曰,知道。
元子宮,內閣·政院·玉堂,正朝單子問安。答曰,知悉。
李景溟啓曰,行大司憲宋煥箕,持平金壽祖·鄭宗魯在外,執義·掌令二員未差,監察茶時之意,敢啓。傳曰,知道。
傳于李益運曰,侍衛軍兵毛具。
宋銓啓曰,臣,王大妃殿·惠慶宮問安進去,下直之意,敢啓。傳曰,知道。
傳于黃昇源曰,諸承旨入侍。
傳于申耆曰,時原任大臣入侍
傳于李肇源曰,時原任閣臣入侍。
傳于申耆曰,領議政入侍。
傳于黃昇源曰,吏刑換房。
傳于李景溟曰,故判書趙曮夫人洪氏,在於其子開留衙中,食物衣資,依書下數,本府所在公穀會減事,下諭于開留。
傳于李景溟曰,泮堂,招致諸生,宣綸之意,朝有下敎矣,人日製,再明日爲之,通方外試取,令成均館知悉。
李肇源,以禮曹言啓曰,每年親耕,歲首以稟事,曾已定式矣,來二月十六日,先農祭親行及親耕等節,何以爲之乎?敢稟。傳曰,休老勞農之意,敷示十行,大有之大書,齋心顒祝,先農祭,命官攝儀,可也。
禮曹,今丁巳年正朝各道各邑進俸人吏,依前例闕門外肅拜,判付啓,弘化門,當親臨爲良如敎。
兵曹,今正月初五日仁政門親臨,百官朝參,何如?判付啓,依所啓施行爲良如敎。
李益運,以兵曹言啓曰,依下敎,隨駕禁軍及駕後禁軍·武藝別監·內吹·兼內吹·近仗軍士·標下軍兵等處,饒氣之意,敢啓。傳曰,知道。
李益運,以壯勇言啓曰,依下敎隨駕將校·軍兵等處,饒氣之意,敢啓。傳曰,知道。
李益運,以訓鍊都監言啓曰,依下敎,隨駕將校·軍兵等,饒氣之意,敢啓。傳曰,知道。
李益運,以禁衛營言啓曰,依下敎,留陣將官·將校·軍兵·員役等處,饒氣債分給之意,敢啓。傳曰,知道。
李益運,以御營廳言啓曰,依下敎,隨駕駕前別抄等處,饒氣之意,敢啓。傳曰,知道。
丁巳正月初一日辰時,上詣宗廟。永寧殿·景慕宮春展謁擧動入侍時,行都承旨黃昇源,行左承旨李益運,右承旨申耆,左副承旨宋銓,右副承旨李肇源,同副承旨李景溟,記事官柳遠鳴,假注書尹命烈,記事官金景煥,記注官金良倜,一提學鄭民始,二提學沈煥之,待敎李存秀,以次侍立。上具翼善冠·衮龍袍,出萬安門乘輿,出仁政門降輿乘輦,由進善門出敦化門。上曰,各邑正朝戶長,皆令來待於弘化門外,還宮時當召見矣。大駕至太廟洞口內,降輦乘輿,入廟大門至齋殿門,降輿入齋殿,改具冕服,就板位行四拜禮,詣殿內奉審訖。詣省器所省器,仍詣祭器庫看審,仍詣永寧殿就板位行四拜禮,詣殿內奉審訖。上步出殿門外,濟恭等進前奏曰,歲聿維新,趁早行禮,聖體,若何?上曰,一樣矣。濟恭曰,自此至齋殿,其間稍遠,伏請乘輿還御焉。上曰,在先祖晩年,始爲乘輿,今予何遽取便乎?至齋殿門外,樂性進前問候如例。還御齋殿,少頃,具翼善冠·衮龍袍,乘輿進發。上曰,廟司入侍。宗廟令金履禮·安命遠,直長李仁祜,副奉事李厚延進前,各奏職姓名。上曰,爾等恪謹在職,無或少忽。出廟大門至乘輦所降輿乘輦,至文廟前路,降輦步過,乘輦詣降輦所降輦,乘輿入宮大門御齋殿,改具冕服,就板位行再拜禮,仍詣宮內奉審訖,還御齋殿。上曰,右承旨·右副承旨入侍。耆·肇源承命進前。命書傳敎曰,領相今年恰滿八耋,童顔黃髮,旣健且寧,卽邦家之瑞而朝廷之福也。稽我國乘,年過八耋而位躋首揆者,十有二人,得蒙几杖之賜者四人,然而四相之八耋受几杖者,豈若今領相之在時任享此齡歟?尊年盛典,尙施之於國中之庶老,況元輔而兼元老乎?況以慈宮之懿親,承慈宮之洪福,而致位至此,享年至此乎?宜將優異之特禮,庸賁稀有之美事。又況月正元日,而康而色,敷茀祿於八方,迓新慶於貳邸乎?議政府領議政洪樂性,令所司造几杖,宣賜日,臨殿親授,於其還第也,照例錫宴,禮曹知悉。仍遣承宣傳諭。仍命退,承史以次權退。改具翼善冠·衮龍袍,乘輿出宮大門,降輿乘輦,至文廟前路,降輦步過,乘輦至弘化門外駐輦。上敎宣傳官任聖皐曰,分付作門,各邑戶長許入,使之肅拜,可也。戶長等以次趨入列立,引儀唱四拜禮,戶長等四拜訖。上曰,今當歲初,召見爾等,當以綸音頒下於各邑,其所奉承擧行之道,一依所下綸音爲之之意,爾各歸傳於邑倅,可也。年豐民樂之方,皆在於此,須各勉之也。入弘化門降輦乘輿,命解嚴,由明政門入永淸門·交泰門,駐輿於千五門外。上曰,諸承旨入侍。益運·耆·肇源進前。上曰,領議政入侍。樂性進前。上曰,時原任閣臣入侍。賤臣承命出傳,與原任提學蔡濟恭,原任直提學李秉模,原任提學尹蓍東,一提學鄭民始,二提學沈煥之,原任直提學金載瓚·徐龍輔,直提學李晩秀,原任直閣尹行恁·金祖淳·南公轍·李始源,檢校待敎沈象奎·徐有榘,待敎李存秀,偕入進伏。樂性等進前曰,元朝日吉,祇拜廟宮,聖孝克伸,回鑾萬安,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性曰,臣等於俄者,獲覩元子宮出臨,陪話移時,睿姿岐嶷,尺衣加長,不勝欣慶之忱矣。上敎晩秀曰,朝下傳敎,書出幾本而一一考準耶?原本入之,可也。晩秀持入進前。上命晩秀讀傳敎曰,予聞之,夫子觀於鄕而知王道之易易,觀政在朝,觀俗在野,政之所及者淺,俗之所得者深,故善乎觀人之國者,必先其野而後其朝。肆予膺天之嘏,恭逢慈宮週甲,期與八方臣庶,共其樂,尊年錫類之典,無所不用其極,而觀於朝,政無可紀,觀於野,俗不維新,惟予一人否德,不敢比先王觀也。每中夜以思,忘寢屢興,憫近俗之難矯,慨初心之多負,予之所自期,豈欲如斯而止乎哉?人心安則逸,逸則玩,玩則縱而浪,遂至沈酣豢養於積累昇平之樂,而幼違蒙養之正,長乏師受之益,指拘檢爲迃詭,視靡誕爲活計,自少至老,若不知天敍天秩之有典有則,三杯揖讓,固尙矣,風流之篤厚,亦難乎一變而至。夫愛親者,不敢惡於人,敬親者,不敢慢於人,以其廣敬而因本也,故虞夏商周之相承,富德親爵之有殊,而齒則不遺者,蓋年之爲貴,次於事親也。凡今之人,不畏遺年也,故其弊也爲五品之不遜。經曰,先王有至德要道,以順天下,故忠可移於君,順可移於長,治可移於官。傳曰,人人,親其親長其長,而天下平。廣敬因本之責,予方反求之不暇,而物候窮則天根露,習氣盡而眞情見,意者時雍日新之機,迨其今乎小學一書,卽學校始敎之次第節目也,以予寡昧,尙賴先大王導迪之恩,記在童習之年,粗收日講之力,世之子弟,雖不及遍通六經,或庶幾勉勉持循於做人樣子,而邇來學日益渝,敎日益弛,此書隨而東閣,予爲是懼,爰命內閣之臣,就訓義而考證之。且三綱·二倫行實等篇,爲輔治勵世之具,與小學書,不可偏廢,釐爲一編,命之曰五倫行實。予又思之,一日禮行,風動四方,惟鄕飮酒近之,是禮也,休老而勞農,導歡而序齒,明貴賤而辨隆卑,正身安國之要,率是以興也。粤我世宗盛際,創行養老宴,三綱行實之頒下,亦在其時,民到于今,擧切親賢樂利之思而不能諼,予小子其敢不修述焉?然鄕約之於化民成俗,亦易爲力,朱夫子蓋嘗月朝讀約,三代之制,如復可見,予故曰因今之民,變古之俗,被之以仁義,示之以本實。鄕約之效不差於鄕飮酒,此規亦不可不講而明之,機務之暇,彙成鄕飮儀式·鄕約條例,欲其委曲周摯,文質俱備,偕我同胞之民,油然起感,肅然知序,苟使是擧,不歸於徒法徒言,則何頑之敢梗,何愚之不明乎?咨爾有衆,毋侮古訓,毋迃予言,俛焉孶孶,惟玆飮玆,約是講是,遵其君子,若生三古而秉周禮,其小人,若捧乘矢而游矍圃,一切知菽粟可去,而親親長長之不可斯須去,以爲人乎,何暇他求?卽此而民志壹世敎靖,予與爾有衆,共享無疆之祚,以對越天地之耿光,以丕承祖宗之謨烈,尙克時忱,其永有賴,觀乎朝野,彬彬改觀,則受豐福而享勳力,其在斯乎,其在斯乎。故曰,老老而民興孝,又曰老吾老,以及人之老,値三元之嘉會,祝萬壽於慈宮,仰瞻韶顔,喜騰難老,推而廣之,休寧群老,群老之休且寧,顧不係於豐年之多黍多稌乎?故勞農爲休老之本,四日得辛則熟,十日得辛則稔,熟旣驗於昨歲,稔可占於今年,天以錫我康功,我亦勤玆田功,徯志之應,庶可質諸歲歲年年,如昨如今,以至萬斯年無斁,農夫之慶,人子之慶也,人子之慶,朝廷之慶也。仍傳曰,此傳敎,下諭于方伯居留之臣,俾各遵行,仍令國子長,示于諸生,京兆尹,頒之坊曲,待印書諸本獻御,亦爲宣賜京外。讀訖,上敎樂性等曰,卿等見此傳敎,果以爲,何如?樂性等曰,休老勞農之意,敦倫做人之化,藹然絲綸之中,臣等實不勝欽仰萬萬,而頒之京外,四方風動,承聆德音,將見群生之咸囿於化育之中矣。上敎耆曰,承旨將此傳敎,出給政府,先謄一本,更爲輪示大臣,仍給籌司,卽爲措辭,行關於八道四都,可也。仍命書榻敎曰,漢城判尹入侍。賤臣承命出傳,與漢城判尹李敬懋,偕入進伏。上曰,五部合爲幾坊耶?詳細錄入,待傳敎印本之如數頒下,卽爲揭示於各坊民人,可也。敬懋承命先退,上敎樂性曰,俄者已有傳敎書出者,而命承旨傳諭矣,今旣入侍,承旨讀之,使卿聽之好矣。仍命耆讀傳敎。傳敎見上上曰,奇矣。非但卿家之福,卽朝廷之福也,列聖朝之以大臣受是錫者,亦非一二,而夫豈有如卿之以時任元輔,享八十遐齡者乎?樂性起伏稱謝曰,以臣無似,致位至此,犬馬之齒,又至八十,一則聖恩,二則聖恩,每當近年祝慶之時,只切麥丘獻壽之忱,今此殊異之典,實非如臣之所可堪承者也。上曰,左相差過二年,則又當有此錫,而右相明年,又是七十,吉祥善事,咸萃一時,亦非偶然矣。濟恭曰,臣之蒲柳之質,何敢以八耋自期,而設或幸以得之,至於几杖之錫,豈是擬議於臣身者乎?上命肇源書傳敎曰,領議政家,衣資食物,依昨年例,令該曹輸送,遣史官存問,原任內閣提學左議政家,衣資食物輸送,遣閣屬官存問。右議政大夫人,今年恰滿九十,歲饌,用特例,使之輸送矣。應式外衣資紬綿食物米肉傳致,遣閣屬官,此意傳諭於原任提學右議政以來,而原任提學金奉朝賀,今年入耆社,豈不奇哉?衣資與米肉,拔例輸送,遣閣臣傳諭,仍爲存問以來,閣臣則待敎進去,領敦寧,依七耋大臣例,輸送歲饌矣,遣史官存問。綾恩君家,加送歲饌,部官存問草記,資躋輔國,年過八十而重卺之禮,行於庚戌,回婚後偕老又近十年,可謂吉祥善事不可泯者,重臣李敏輔子中一人,特畀便近之郡,俾專養老。判府事李命植,知中樞府事鄭昌順,前判書洪檍,前判書洪良浩,或過回卺而年未八十,又或未及回卺而年踰七十,而其爲稀貴則均,四重臣家,加給米肉於內外。工曹參判金翊休等偕老五人,加給米斗,與今年新入而偕老之重臣尹師國,依昨年例擧行。上護軍金持默,知訓鍊李柱國,依昨年例,加給歲饌,而禁衛大將李敬懋,曾經元戎,亦依訓將例加給事,分付該曹。又命書傳敎曰,故領相李宗城夫人沈氏家,依昨年例,元歲饌外加送,遣曹郞存問,故大臣李判府事夫人家,加送及存問,亦依昨年例擧行,故參判李鎭翼妻金氏,故大司諫李普觀妻崔氏,故參判尹東昇妻朴氏,竝以紬一疋加送,令各該部官存問後,草記事,分付。又命書傳敎曰,前兵使李仁康,歲饌加給。又命書傳敎曰,鶴林君夫妻偕老,依昨年例,加送歲饌,仍令府郞存問。仍還內,諸臣以次退出。
上在昌德宮。停常參·經筵。
宋銓,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,合辭方張之時,兩司無詣臺之員,事甚未安,今日政新除授臺諫,竝待下批牌招,未肅拜大司諫李鼎揆,一體牌招,何如?傳曰,允。
備忘記,全州營將李潤集,洪州營將元永龜,西林僉使金虎臣下直,各長弓一張·長箭一部·片箭一部·筒兒一箇賜給。
黃昇源啓曰,吏曹郞廳來言,歲首應資老人加資下批政事,取稟。傳曰,當日爲之。
傳于黃昇源曰,吏·兵房承旨入侍。
傳于李肇源曰,禮房承旨入侍。
吏曹參議前望單子入之,韓晩裕落點。
李肇源啓曰,禮曹判書閔鍾顯,依下敎來待矣。傳曰,入侍。
傳于李肇源曰,今夜受誓戒,處所以明政門階上爲之,初五日朝參,亦以明政門爲之事,分付。
傳于黃昇源曰,同副承旨許遞,前望單子入之。
承旨前望單子入之,金載翼落點。
傳于申耆曰,己卯年講院初設時爲贊讀,知其人品與文識者,今爲四十年,而今年爲七十,年前陞資時,已有下敎,豈可不踐言?前贊讀李普溫,都摠管除授,仍令兵曹,知事加設單付,靈壽閣肅拜後,樞銜減下。
傳于申耆曰,摠管中本職詞訟人許遞。
以承傳宣傳官望筒,傳于申耆曰,仍任。
宋銓啓曰,都承旨黃昇源入侍,臣,吏兵批兼進之意,敢啓。傳曰,知道。
有政。吏批,判書沈煥之進,參判未差,參議韓晩裕未肅拜,左副承旨宋銓進。以徐邁修爲吏曹參判,李明淵爲執義,沈銖爲司諫,洪彦爕·金奎夏爲掌令,閔命爀·李顯秀爲正言,趙宗鉉爲判義禁,白東鈺爲引儀,禁府都事李集玉,司饔奉事吳琰相換,益山郡守趙有善,珍山郡守金箕南相換,李始源爲安岳郡守。
再政。安岳郡守李始源,今加通政加資事承傳,鄭東觀爲掌樂正。
宋銓,以兵批言啓曰,前北虞候李運春,未赴任前,旣已改差,所授加資,依例還收之意,敢啓。傳曰,知道。
兵批,判書李得臣進,參判沈基泰入直,參議睦萬中,參知尹得孚病,左副承旨宋銓進。以沈鏗爲曹司五衛將,李石求爲訓鍊正,任聖皐爲都摠都事,都摠管單李普溫除授事承傳,知事單李普溫,同知單崔得奎,前經歷金㝡煥,今加折衝加資事承傳。前北虞候李運春,今降禦侮,護軍李祖承·李書九,副護軍李永喆,副司直李始源·李貞運·張至冕,副司果韓用鐸·沈奎魯,以上竝單付。宣傳官任聖皐仍任事承傳。
傳于李肇源曰,在外承旨許遞,前望單子入之,待下批牌招察任。
承旨前望單子入之,李海愚落點。
傳于李益運曰,山林及南臺外,在外·未肅拜人許遞,與未差之代,今日政差出,待下批牌招,使之進參於誓戒。
三政。以吳泰賢爲大司諫,金孝眞爲司諫,尹悌東爲掌令,洪秀晩爲獻納,權晙·申絢爲正言。
李海愚啓曰,今此親臨祈穀大祭受誓戒時,進幣酌酒官預差吏曹參判徐邁修,卽爲牌招,以爲進參之地,何如?傳曰,允。
李海愚啓曰,吏曹參判徐邁修牌不進推考傳旨,今方捧入,而今日親臨誓戒時,進幣酌酒官預差,不可不進參,更卽牌招,何如?傳曰,允。
傳于宋銓曰,侍衛軍兵毛具。
李肇源啓曰,人日製,明日爲之事,命下矣。弘文提學閔鍾顯,待開門牌招,何如?傳曰,允。
以大司諫吳泰賢,司諫金孝眞,獻納洪秀晩,正言權晙牌不進罷職傳旨,傳于李益運曰,只推。
傳于宋銓曰,禁軍之近來勞役甚繁,今夜則以入直排立,挾輦軍軍餉色,金虎門入直軍爲之,槍劍軍,亦以入直軍爲之事,分付。
申耆,以吏曹言啓曰,卽接典牲署牒報,則以爲今此社稷祈穀大祭親臨誓戒時,掌牲令,例以本署主簿塡差,而主簿兪漢寬在外,無以進參,卽速變通差出云,典牲署主簿兪漢寬改差,其代,口傳備擬以入之意,敢啓。傳曰,知道。待闕卽爲更擬,可也。
吏曹口傳政事,以金在儉爲典牲主簿。
李海愚,以弘文館言啓曰,本館下番,姑降入直,事甚未安,副修撰金近淳·朴鍾淳,卽爲牌招入直,校理高宅謙,一體牌招察任,何如?傳曰,允。
黃昇源,以吏曹言啓曰,卽見全羅監司徐鼎修,道內應資老人成冊,則寶城百歲老人宣震喆,以折衝報來,高山百歲老人張文燦,興陽百歲老人金麗涵,俱以嘉善報來矣。士庶年九十人,每於歲首,抄啓加資,已有定式,庚戌·甲寅兩年別推恩時,宜蒙加資之恩典,則今此三人之只以折衝或嘉善報來者,未知其何年推恩時遺漏,而朝家優老之典,逈出尋常,前後飭敎,不啻截嚴,則爲道臣者,固當恪勤採訪,而若是怠忽,揆以事體,極爲駭然。何年推恩時遺漏委折,使之査實狀聞,當該道臣,捧現告從重推考,時道臣之無一言措辭,矇然修啓,亦甚未安,推考警飭。宣震喆·張文燦·金麗涵則依定式,以崇政下批計料之意,敢啓。傳曰,知道。今番諸道報來中百歲老人之年前遺漏,各該邑倅,令道臣捧現告狀聞,一竝拿處,可也。
黃昇源,以吏曹言啓曰,年九十士族婦女外,不得封爵,而今此江原監司徐有防應資老人狀本中,嘉善金順萬妻全氏,通政李戌伊妻崔氏,嘉善安戒興妻李氏,折衝朴思維妻金氏,嘉善崔順己妻元氏,折衝李漢翼妻白氏,折衝金哲中母安氏,無士族婦女措語,而混同修啓,事甚未安,該道臣推考警責。上項婦女七人姑置之,使之査實狀聞後擧行,何如?傳曰,必是士族,不爲措語,莫重承傳,不卽收用,敢售丙申以後銓官所未有之謬習,反效前日弊俗,是豈所知於卿,卿之辜負大矣。且於承傳,何其善忘而九十婦女封爵事,精力何其不衰,有此瞭然照檢?此草記還給,卿其便宜爲之。
黃昇源,以吏批言啓曰,漢城府別單中年九十士族婦女,贈參判尹學東妻貞夫人柳氏抄啓矣。正從二品之妻,俱是貞夫人則今若以貞敬夫人下批,此是超二階,柳氏封爵,不必更以貞夫人疊爲下批,封爵一款置之,何如?傳曰,允。
李海愚,以禮曹言啓曰,卽接永禧殿官員所報,則今正月初三日,人日製兩官,俱爲觀光云。莫重之地,不可暫時闕直,赴擧時假官,依定式令吏曹以成均館官員,口傳啓下,以爲推移入直之地,何如?傳曰,允。
宋銓,以備邊司言啓曰,傳曰,及老之典,何論班賤?則昨見畿伯啓本,百歲老人一人,資云折衝,今始修啓,昨年慶典之遺漏可知,今春例資之未陞崇政,亦可推也,欲待該曹論奏,循例啓下,而已過兩日,尙無皁白,況關東歲首抄啓老人,只送成冊於該曹,亦無草記,致煩特敎,當該判堂,從重推考,卽令廟堂,査問委折於畿伯,草記事,命下矣。卽見京畿監司李冕膺所報,則枚擧楊根郡守金鍾翕牒呈以爲,老人劉丁金,甲寅夏出他,丙辰二月,還居本土,故今番修報時,始爲入錄,而甲寅春及庚戌恩典,與年九十例資,俱爲見漏,莫非不善擧行之失云矣。楊根老人劉丁金之不爲修報於乙卯慶典及丙辰春例資,雖緣於丁金之出他,老人加資,是何等恩典,則該邑不勤修報,使百歲老人,見漏於甲寅春及庚戌恩典與例資者,揆以奉行朝令之道,萬萬駭然。兩年不爲修報之當該郡守罷職,不能察飭之當該道臣,從重推考,何如?傳曰,允。該倅拿問處之,可也。
李肇源,以漢城府言啓曰,因傳敎鶴林君家,故大臣李判府事夫人家,自臣府,發遣郞廳存問,綾恩君家,故參判李鎭翼妻金氏,故大司諫李普觀妻崔氏,故參判尹東昇妻朴氏家,令各該部官存問之意,敢啓。傳曰,知道。
宋銓,以訓鍊都監言啓曰,本局從事官鄭東觀,因傳敎價布畢捧間,使之入直於新營矣,各邑價布,今已畢捧,出直之意,敢啓。傳曰,知道。
宋銓,以訓鍊都監言啓曰,今正月初三日明政門階上親臨社稷祈穀大祭誓戒時,因兵曹節目,金虎門軍八十名,軍餉色軍二十名,把摠李仁默,哨官申大益率領,挾輦侍衛,東營軍四十五名,哨官李榮培,集春營軍四十五名,哨官成夏鎭,千摠申大觀都領,弘化門外,分左右排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
丁巳正月初二日午時,上御便殿。都承旨·禮曹判書入侍時,行都承旨黃昇源,假注書尹命烈,記事官金景煥,記注官金良倜,行禮曹判書閔鍾顯,以次進伏訖。上曰,謄錄冊持入乎?鍾顯曰,就考謄錄,則只有故相臣李景奭賜几杖之時事例,而其時一依故相臣李元翼時例矣。上曰,此是盛擧,卿其博考前例,卜日擧行,可也。鍾顯曰,議政府領議政洪樂性,令所司造几杖,宣賜日,臨殿親授,於其還第也,照例錫宴事,命下矣。賜几杖頒敎書等事,一依仁廟朝領議政李元翼,顯廟朝領中樞府事李景奭賜几杖時已例,知委各該司,使之擧行。几杖則令工曹造作,詣闕親臨,頒敎書後,領議政竝爲祗·受陪往于其家,敎書則令藝文館撰出,錫宴時進參諸宰,亦依已行之例,時原任大臣·政府東西壁·六卿·判尹·本曹三堂,使之進參。大臣賜几杖翌日,曾有進謝箋節次,而今番旣有臨殿親授之敎,則翌日進箋一款,有不當引用舊例,恐當於賜几杖頒敎書之日,仍爲進箋稱謝,而日字則問于本家,擇日擧行,亦自有兩朝故事,故敢此,仰達矣。上曰,依爲之。出擧條鍾顯曰,領議政洪樂性賜几杖頒敎書日,內外宣醞竝依故領議政李元翼,領府事李景奭賜几杖時已例,分付各該司,以爲擧行之地,何如?上曰,今番以宴爲之,只以外宣醞爲之,各年已例,皆用一等樂,今亦依此爲之事,分付樂院,可也。出擧條命書傳敎曰,昔在我肅廟朝,行貞明公主壽宴於丁巳年,今於三回之舊甲,主第奉祀之領相,受几杖領宴,事若有待,豈不奇異?敎書中以此意措辭,臨時致祭於貴主內外祠板,而祭文當親撰,獻官,領相爲之,受香則前承旨洪義榮入來齎去事,分付。上曰,閣臣來待者入侍。賤臣承命出傳,與原任直提學徐浩修,直提學李晩秀,檢校待敎沈象奎·徐有榘,偕入進伏。上敎浩修曰,鄕約條例·鄕飮儀式,委卿校正,卿其博考五禮儀,參以小學,務從省約,從速爲之,而與直提學,同爲校正,可也。又敎象奎等曰,五倫行實校正之役,今爲幾何?象奎曰,眞諺翻印,故了工似遲矣。上曰,爾兩人,迭相仕進,從近訖工,可也。上曰,李敏輔率其子李始源入侍。賤臣承命出,與知中樞府事李敏輔,原任直閣李始源,偕入進伏。上下安岳郡守落點望筒曰,卿取見,可也。敏輔曰,以臣狗馬之齒,恩及豚犬之兒,異數至此,竊不勝萬萬惶感之忱矣。上曰,更爲詳見也。敏輔擎覽望筒,姓名下有加字,起伏奏曰,尤切感悚矣。命敏輔·始源先退。命書榻敎曰,在外吏曹參議許遞,前望單子入之,待下批牌招察任。仍命退,諸臣以次退出。
上在昌德宮。停常參·經筵。
親臨受誓戒罷後,內閣·政院·玉堂·藥房口傳問安。答曰,知道。
李海愚啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,掌令尹悌東,牌招啓辭未下,監察茶時之意,敢啓。傳曰,知道。
傳于申耆曰,右承旨持此御題,與弘文提學,偕往泮宮,試取以來。
申耆啓曰,弘文提學閔鍾顯,旣已承牌,奎章閣提學鄭民始·沈煥之,藝文提學李秉鼎,一體牌招,以爲同參考試之地,何如?傳曰,允。
傳于黃昇源曰,都承旨入侍。
李肇源啓曰,春帖子製述人,旣已抄啓矣,弘文提學閔鍾顯,待明朝牌招,以爲出韻科次之地,何如?傳曰,允。
李肇源啓曰,春帖子製述人中,時無職名人,令該曹口傳付軍職,何如?傳曰,允。
兵曹口傳政事,副司果宋知濂單付。
丁巳正月初三日子時,上詣明政門。親臨受誓戒入侍時,行都承旨黃昇源,行左承旨李益運,右承旨申耆,左副承旨李肇源,同副承旨李海愚,記事官柳遠鳴,假注書尹命烈,記事官金景煥,記注官金良倜,一提學鄭民始,二提學沈煥之,原任直提學徐浩修·鄭大容,直提學李晩秀,檢校待敎沈象奎·徐有榘,待敎李存秀,以次侍立。上具遠遊冠·絳紗袍,乘輿出交泰門。昇源進圭,上執圭出永淸門,詣明政門降輿陞座。上曰,先四拜,旣命除之,則引儀何爲唱先四拜禮乎?該房之擧行,極爲駭然矣。讀誓文官吏曹判書沈煥之,上階讀誓文訖,引儀唱在位百官行四拜禮,在位百官行禮訖,左通禮跪告禮畢。上曰,初五日朝參,行祭後,更待下敎爲之。出榻敎上降座乘輿。敎益運曰,初一日綸音之不頒於其日朝紙者,承旨事豈可成說乎?凡罪有大而可恕者,小而不可赦者,今番卿等事,實爲駭然矣,由永淸門入交泰門還內。諸臣以次退出。
上在昌德宮。停常參·經筵。
藥房提調尹師國,副提調黃昇源啓曰,歲聿載新,景祿滋至,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區下忱,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李海愚啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,掌令尹悌東,牌招啓辭未下,監察茶時之意,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申耆曰,科次入侍。
傳于李肇源曰,在外應敎許遞,前望單子入之。
應敎前望單子入之,尹序東落點。
傳于申耆曰,入格儒生過齋後待令。
以開城留守趙鎭寬狀啓,崇祿梁濟洙,今年武科回榜事馳啓事,傳于李益運曰,分付吏兵曹及三營門,擧行之事,依例爲之,而可以上來與否,令兵曹問于守臣,草記。
領議政洪樂性疏曰,伏以三陽回泰,百祿鼎新,履端之祝,八域惟均,伏念臣犬馬之齒,復添一年,居然爲八十歲矣,衰病之狀,日以益甚,而元輔重任,尙此蹲冒,反躬自念,惶愧方切。此際几杖之錫,忽下於千萬夢外,十行恩綸,鄭重隆摯,殊眷異數,敻越今古,至於轎前之宣讀,尤是格外之隆渥,不知癃耄賤臣,何以得此於天地父母也。繼伏見再昨傳敎,追念先故,辭旨諄懇,至有致祭之命,臣親擎恩旨,首頓手攢,不覺感涕之被面也。竊念几杖之賜,優老之盛典也,雖以我朝故事言之,國初以來,宿德重望之臣,以高年而居大官者何限,而得蒙此錫者,僅僅十數人而止耳,矧復挽近,尤罕其人,列聖朝愼惜殊賞,不輕與人之意,有可以仰認者矣。臣是何人,敢以萬不近似之身,叨此曠百年所未有之殊典哉?不惟在臣私義,決不敢冒承,以此莫盛之恩禮,施之於不當施者,竊恐有乖於朝家愼重之道也,況臨殿親授,尤何等盛禮,而其敢偃然當之,不顧事體之至重,罔念私分之踰濫哉?且古之元老大臣,其進退係國輕重者,或以年至而乞休,則朝廷,輒賜几杖以慰留之,此蓋出於惜去勉留之特恩,尤非如臣之庸駑賤品,宜退不退者,所可勝當也。臣於聞命之日,惝怳怵惕,心神飛越,未暇仰暴衷懇,以爲辭遜之計,而退而思之,實有所萬萬不敢當者,恩命之下,承受無路,伏地惶蹙,靡所措躬。仍念七十致事,禮經之大節,古今之通規也,自古人臣,年未至而乞退者或有之矣,未有年限已過,衰朽已甚,而尙復淟涊不去者也,年限已至則雖一年二年,猶不可踰越,況因仍延拖,以至於十年之久,而尙不思乞身之義哉?雖閑司漫職,猶不宜叨冒,況貪戀寵祿,蹲據於上相之位,而尙不念素餐之譏哉?至若臣衰癃之狀,不敢每每煩瀆,而八旬者,古人所謂大耋之年,雖素稱康强之人,至此而耄昏癃聵,勢所必然,況臣蒲柳之姿,凋朽已久,加以疾病侵尋,日甚一日,其神思精力之澌敗,豈復有餘地哉?前日則不能自致行步,今則雖使借人扶掖,而亦不能運動矣,前日則不能閱覽簿書,今則竝與對面酬酢而亦不能記聽矣,前日則賓對籌坐,未能陳力,今則一年之間,雖三四次簉朝,亦無可奈何矣。廟務全曠而照檢末由,臺彈屢發而盤礴依舊,歷數往古,安有癃病如此,駑劣如此,而八十之年,蹲仍於首揆之任者哉?朝體因臣而苟簡,國綱由臣而壞損,上焉而朝廷培養廉恥之意,下焉而人臣進退以禮之節,皆將緣臣而掃地。於是乎臣身之退,不可一日緩矣,至於休致之請,自伏承容竢之敎,不敢復爲瀆擾之計,而今則臣之攢祝顒竢,亦旣八年于玆矣,休退一念,耿耿參倚,每一思到,晷刻不安,以若至切之懇,不一陳於聖明之前,則是自阻於仁覆之天也。顧念臣前後受恩,天高地厚,頂踵毛髮,罔非洪私,豈敢不思塵刹報效之道,而遽自爲決退之計哉?誠以年病俱深,筋力已衰,奔走效力,旣無其望,而冒沒瘝曠,徒貽明時之累,惟有早自引退,使淸朝四維,得免於毁壞無餘,在臣身,猶足爲一半分仰報之方耳,殿下於此,不待臣言之畢,而亦必俯諒其區區之忱矣,玆敢不避猥越之誅,仰瀆崇嚴之聽。伏乞聖慈,俯垂鑑察,亟賜遞免臣相職,還收賜几杖之命,仍許三字榮銜,以重恩典,以安賤分,俾免虛縻之責,得遂平生之願,以全終始生成之澤,千萬至祝,臣無任云云。答曰,省疏具悉卿懇。几者,隱身也,杖者,扶衰也,年雖至於懸車,禮實昉於投轄,宣賜之期,已命卜吉,三字之銜,豈或準施,至於卿之異於人之至懇,予所感卿言而銘念,卿當信如四時,守若拱璧者,書庸識哉。仍傳曰,此批答,遣承旨傳諭。
大司憲宋煥箕疏曰,伏以臣於史官之回,雖有附奏而不敢陳列,宜卽仰暴至懇,冀寢成命,而悸心魂,歷日靡定,今始略此披瀝,頑鈍逋慢之罪,臣固自訟,而惟聖明,少垂察焉。伏惟我元子宮,睿質天成,令聞日彰,臣雖跧伏鄕曲,每與村叟野老,互答四重之歌,不勝延頸之忱,而今又幸就傅之年,隔以一月,開講之日,卜吉有命,此誠萬億年無疆之休也,臣心慶忭,尤當如何?第竊念師傅之爲官,至重之責任也,微臣之爲人,至愚之賤品也,乃以至重之任,加諸至愚之臣,古聖王所以必使導之敎訓,傅之德義,以盡其輔翼之道者,豈容如是乎?臣之於此任,不啻蚊䖟之泰山也,僬僥之九鼎也,以臣自知之甚明,自劃之有素,前後恩命之下,寧犯違傲之罪,不敢爲冒膺之計,則況於此萬萬不敢當之任,萬萬不敢承之敎,尤豈有萬分一承當之望,而此不過螻蟻微臣之一身去就也,顧何足論,亦何敢言?而臣愚死罪,竊有所不敢知者,我聖上之敎養國儲,以爲宗社生靈萬世之計者,何不以古聖王爲法,而乃反不免於古人苟簡之歎?此臣所以震駭惝怳,不得其說者也。然此莫非無狀賤臣,盜竊虛名,欺我聖明,以至於此,此臣之罪也,至於踵先武述先美之敎,臣尤不覺汗浹背而騂發顔,直欲鑽地以入也。臣之先祖臣與同德之賢,固宜膺是選當是任,而如臣之至庸極陋,無往而非忝先者,何敢不顧一世之嗤點,百世之公議,唐突冒昧,自處以踵武而述美乎?苟使臣,因此職名,獲近講筵,一瞻溫文之資,少伸愛戴之心,則豈非草野微末之大願至榮,而其奈自知自劃之如上所陳,何哉?臣於是,只自撫躬歎恨而已。抑臣於日前疏批下者,尤有滿心慙恧者,臣每當陳章之時,雖欲盥手淨寫,以致敬謹之誠,而病劣忒甚,無以自力,輒皆倩人,只切悚惶,今以傳聞之易誤,有此分外之恩敎,臣之自初迄今,罔非無實而盜名,於此亦可見矣。伏乞聖明,念重任之不可輕授,察臣言之非出飾讓,亟收新降秩職,仍將本兼諸任,竝賜鐫改,以盡輔導之方,以安愚賤之分,千萬幸甚,臣無任云云。答曰,省疏具悉卿懇。卿上來然後,吉日可卜,而新正初旭,舒而溫,老人登程,此其時也,卿其卽爲惠然。仍傳曰,此批答,遣史官傳諭,知其登程日字,續當有偕來近侍,此意亦爲傳諭。
丁巳正月初四日辰時,上御便殿。人日製科次入侍時,行都承旨黃昇源,右承旨申耆,假注書尹命烈,記事官金景煥,記注官金良倜,弘文提學閔鍾顯,一提學鄭民始,藝文提學李秉鼎,二提學沈煥之,副應敎朴載淳,校理尹序東,檢校待敎沈象奎·徐有榘,以次進伏訖。上命考券,鍾顯等分考編次訖,仍命坼榜。命書傳敎曰,人日製居首三下一,進士金明淳,直赴會試,之次三下,進士姜彝天,幼學金濟民,各給一分,次上,進士李興慶,幼學金魯瞻,進士李審度,生員金鐮,各給紙一卷。仍命退,諸臣以次退出。
上在昌德宮。停常參·經筵。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,大司憲宋煥箕,掌令洪彦燮,持平金壽祖·鄭宗魯在外,執義李明淵,掌令尹悌東,牌招啓辭未下,監察茶時之意,敢啓。傳曰,知道。
李益運啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于黃昇源曰,都承旨入侍。
傳于李肇源曰,耆年久勞,藥房提調尹師國許遞。
傳于黃昇源曰,政官牌招開政。
兵曹口傳政事,大護軍,沈煥之單付。
黃昇源啓曰,吏曹參判徐邁修,參議韓晩裕牌不進推考傳旨及罷職傳旨,今方捧入,而開政命下之後,不卽擧行,事甚未安,參判徐邁修,更卽牌招,何如?傳曰,參議只推,與參判,待開門牌招。
傳于李肇源曰,發遣吏郞,諸執事淸齋與否,摘奸以來。
黃昇源,以吏曹言啓曰,新除授童蒙敎官朴宗慶呈狀內,矣身素患痰癖之症,長時沈綿,萬無供職之望,斯速入啓遞改云,身病旣如是難强,則有難强令供職,改差,何如?傳曰,允。
李益運,以兵曹言啓曰,以開城留守趙鎭寬狀啓,武科梁濟洙,今年回榜事馳啓事,傳曰,分付吏兵曹及三營門擧行事,依例爲之,而可以上來與否,令兵曹問于守臣,草記事,命下矣。依傳敎,梁濟洙,可以上來與否,關問於該留守矣,卽接開城留守趙鎭寬回移內,留守在營時,梁濟洙,招入見之,年雖耄耋,氣力身手,亦頗矍鑠,自願試射,猶能挽强射的,則其所登程上來,少無爲慮云矣,敢啓。傳曰,給馬上送之意,分付,可也。
領中樞府事金憙疏曰,伏以新歲新休,如茨如川,華封祝聖,帀域攸同,伏況今年,卽我元子宮就傅之歲也,卜吉有命,開講不遠,宗社之慶,莫大於是,臣民懽忭,當復如何?仍竊伏念無狀賤臣,罪負至重,屛伏鄕里,三載于玆,而重以一疾,許久沈綿,轉成癃癈,蠢動無望,前歲三元,旣未簉起居之班,今年三始,又莫廁舞蹈之列,區區微忱之戀結,每當歲朝,有倍於他時,今年此時,益切於前歲,而一向闕禮,義分都虧,臣罪至此,尤合萬殞。伏乞聖明,亟降重誅,以勵臣分焉,臣無任云云。答曰,省疏具悉卿懇,自我不見,于今三年,推卿戀闕之誠,知予思卿之心,卿須安心,俟少間上來。仍傳曰,此批答,下諭于道臣,令地方官傳諭。
知中樞府事李敏輔疏曰,伏以三陽回泰,百祿鼎臻,殿宮之寶籌彌隆,元子之睿學日就,臣民慶祝,率土惟均。顧臣百無肖似,濫躋崇秩,靜思十年來所被洪造,蔑有一分報答,而每因眚疣,輒煩聖上,隨加庇覆,俾全終始,居常攢祝,何日敢弭?而至於歲首所下傳敎,特推錫類之仁,紆以惠養之澤,殊私異眷,逈出尋常,高天厚地,此生難酬,手捧恩言,以首頓地,自然感淚沾眶,惟期子子孫孫,無忘雀蛇之報而已。臣日昨,以故判敦寧李灃妻姜氏旌節事,至有廟堂之論勘,臣於此,怵然驚悚,殆不知措躬之所也。臣本疎迂,重以耄及神昏,驟見通文,循例署送,初未料本家事體至爲嚴重,烏頭赤脚,不當擬議乎其門,此豈非迷謬之甚者乎?妄犯不審之失,自速譴罷之請,聖度含容,不加郵罰,曲費辭敎,特令分揀,臣念咎含恩,益不勝踧踖之至,終何敢以倖逭爲榮,不思所以自處也哉?際歲新舊,連値齋日,今始略陳引咎之義,猥越瀆撓,尤無所逃罪。伏乞聖明,亟賜勘處,以重公格,以安賤分,臣無任云云。答曰,省疏具悉。兩老回卺,二子頂玉,地上仙之褒,於卿亦云,卿其勿辭行公。
吏曹判書沈煥之疏曰,伏以臣姿本庸碌,年又衰耄,閒司漫局,不堪照管,矧玆銓衡之重任,誰曾擬議於臣,而猥被聖朝特達之恩,遂以猨狙而備章甫之冠,駑駘而服太行之車,地歷淸切,身致隆顯,而兜攬銓柄,周流東西者,今至三歲矣。假使臣,藻識能辨賢愚,政注不失權度,公議之允叶,物情之曰平,若古名臣碩輔之乃心王室,持衡無私者,猶難免夫鬼瞰而人忌,將敗其身,而況臣之叨是任而爲政者,專且久矣。何嘗有進〈賢〉退不肖,黜陟能不才,以左右我殿下,灑礪百工,振紀一世,震耀耳目而扶樹義理之盛德大業也哉?噫,臣徒竊國恩,自侈身計,入則室家粱肉,不聞瘦妻之歎,出則車馬徒御,多得市童之憐,而所以報我殿下者,則不能爲涓涔於滄海而塵埃於泰山矣。嗚呼,今臣自爲之謀,惟有早解重任,退守本分,默誦歲月辜負之尤,仰祈天地生成之化,以終受我殿下之拯之坎穽,置之袵席之餘恩矣。且臣於日昨,以關東婦女年九十封爵事,誤煩宸聽,致勤嚴敎,伏地戰恐,莫省措躬之所,只此一事,憒憒不職之狀,亦被聖鑑之俯燭已盡矣。然臣不敢以是爲辭職之計,而第臣宿疾,又値冬春換節之際,疝氣挾痰衝膈,視聽昏昧,呼吸遄急,若不保草木之餘年,乃承開政之命,天牌臨門,以床笫宛轉之形,末由趨膺,遂犯違傲之科,臣誠震懍惶蹙,伏俟鈇鉞之誅矣。伏乞聖慈,俯諒由中之懇,仍推體下之恩,亟命有司,將臣本兼諸任,竝許鐫遞,嚴勘臣瀆擾之罪,以肅朝綱焉,臣無任云云。答曰,省疏具悉。便宜爲之諭,予亦知其過當,旣聞之,卿豈不欲引遞?所辭本職,姑爲許遞。
丁巳正月初五日申時,上御便殿。都承旨入侍時,行都承旨黃昇源,記事官柳遠鳴,記事官金景煥,記注官金良倜,以次進伏訖。上命書傳敎曰,近有膈氣,今日差歇,而享日不遠,初十日祈穀大祭,遣大臣攝行。又命書傳敎曰,今則差勝,承候切勿入來之意,令備郞傳于大臣。上曰,齋郞祝史,以攝行例爲之,則比親享,當減數,而亦不必新差,以初差人中另擇仍差,執禮則堂上執禮,亦當以堂下人更差矣。仍命退,承史以次退出。
上在昌德宮。停常參·經筵。
李肇源啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于李益運曰,左承旨入侍。
傳于李肇源曰,左承旨·右承旨·右副承旨,分詣受香所,奉審摘奸以來。
李肇源啓曰,玉堂上下番俱空,事甚未安,今日政新除授玉堂,待下批一體牌招,何如?傳曰,允。
傳于李益運曰,不爲仕進承旨許遞,前望單子入之,待下批牌招察任。
承旨前望單子入之,李晩秀落點。
李海愚啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵差祭,掌令尹悌東,陳疏入啓,監察茶時之意,敢啓。傳曰,知道。
以吏曹江原道婦女封爵單子,傳于申耆曰,前吏判則伊時以陞敍承傳掩置事,兼有不審之責,雖下責敎,仍令便宜爲之,而此亞銓則以新入之人,値長堂之闕,雖不得不代行政事,焉敢眞箇便宜從事,不覺其自犯重罪者?萬萬駭然。且以老婦女之夫名觀之,則常賤邊較多者乎,以此以彼,不可無飭,吏曹參判徐邁修遞差,老職旣下批,何必更覈?安寶下送,當該道臣,難免不審,亦爲推考。
傳于申耆曰,吏曹參判前望單子入之,待下批牌招,判書及樂房提調,差出下批。
吏曹參判前望單子入之,黃昇源落點。
有政。吏批,判書未差,參判黃昇源進,參議韓晩裕牌不進,右副承旨李肇源進。吏批啓曰,判書未差,參議韓晩裕牌招不進,小臣獨政未安,何以爲之?敢稟。傳曰,仍爲之。以鄭來百·李羲甲爲副校理,李書九爲禮曹參判,申龜朝爲兵曹正郞,趙㞳爲博川郡守,贈吏參李宜楫贈吏判例兼,贈吏議李世規贈吏參例兼,知事李普溫兩代,故通德郞權相耆贈吏參例兼,同知權仁重考。
兵批,判書李得臣病,參判沈基泰入直進,參議睦萬中病,參知尹得孚病,行右承旨李益運進,大護軍崔夢嵒·洪周萬,護軍李鼎揆,副護軍韓用龜·金載翼·李景溟,副司直李魯春·沈銖·金圭夏·丁志元,竝單付。
傳于申耆曰,吏曹判書,以在京無故牌招卽膺人薦望事,言于大臣。
傳于申耆曰,吏判薦望事,左右相,屢次推讓,今若更送,當致夜深,向來何以擧行,姑未記憶,欲待後日登筵時,問于大臣,吏判前望單子入之。
以濟州牧使柳師模狀啓,進上柚子,數旣不準,品亦多劣,惶恐待罪事,傳于李益運曰,勿待罪事,回諭。
以濟州牧使柳師模狀啓,文靖公金麟厚陞配文廟時香祝版材,船路阻風,日時已爲差過,更待知委擧行事,令該曹稟處事,判付內,啓下禮曹爲旀,當初不能擇送各日,難免不審之責,判堂推考爲良如敎。
以濟州牧使柳師模狀啓,本島儒生陞補,考官未備,不得設行事,傳于李益運曰,陞補旣未設行,卿其別出詩·賦·論·箴·銘·頌中三題,試官,島中文侍從差定,卿考試以劃多者,依卿之在泮中時泮儒應製賞格例,分等紙筆墨米斗施賞,其中三魁,以內下安寶朱書百選·八子百選·史記英選分給,之次三人,各給內下安寶奎章全韻一件,而科作及榜目,修正上送事,令內閣回諭牧使。
以濟州牧使柳師模年分成冊,傳于李肇源曰,此後依前例後錄啓聞之意,分付。
以全羅監司徐鼎修狀啓,右水使金處漢,康津前縣監李勉輝,海南縣監洪繼善,梨津前萬戶朴東旭,漂人問情前,題飭供饋,徑先宴餉委折,査問論列,令攸司稟處事,判付內,啓下備邊司爲旀,名雖宴饗,不過酒餠鮮湯數品,則與饒飢無異,且況漂泊大洋,柴糧乏絶,則拘於格例,若不登時分饋,顧其爲罪,尤當如何?大抵帥臣邑倅生疎,報辭不能宛轉,以致本道本司之請罪是置,觀此査啓,不出所料是如乎,彼人亦人,目擊呼鞠躬之狀,爲地方官者,待其具格馳啓,而始給柴糧,可謂行不得之政。守令等勘罪勿論,該帥臣牒辭狀語不審之失,推考爲良如敎。
以全羅右水使金處漢狀啓,靈光羅州漂人,欲使歲前發送,致承嚴敎,惶恐待罪事,傳于李益運曰,勿待罪事,回諭。
以全羅監司徐鼎修狀啓,癃老窮獨兒弱,題給衣糧,各別救恤,區別男女姓名年歲物種數爻,開坐馳啓事,傳于李益運曰,朝令之下,諸道擧行,極爲稽忽,而卿則先從營下擧行,卽爲狀聞,況物亦優厚,卿是老人之子,能知老老之義,有此見諸行事之端,不負旬宣之責,卿父亦可謂善敎矣。衣資食物,自本道,拔例備給於卿父處後狀聞,以示敦行正俗之義,道內諸邑之擧行未盡善處,更加嚴飭,卽此而華留·沁留,可謂完伯之罪人,非不欲處分,而如是下敎而處分,則其可在官臨民乎?如有撥路兩西之無一言,決不可仍置,平安監司朴宗甲,黃海監司閔台爀,爲先越其俸三等,勿於遞歸後擧行之意,嚴飭該曹。齋宵肅穆之時,坐待禮成,夜漏旣撤而特軫尊年恤人之意,令度支長之將事回來者,使之撥憊行會,則所謂道臣,看作例飭,不知朝令之嚴重,不罷幸耳,其擧行駭然委折,令廟堂關問草記,亦自政院,卽爲回諭於完伯。
以廣州留守徐有隣狀啓,癃老窮獨不能自食之類,題給米醬事,傳于李益運曰,成命之下,惟松都·廣州首先奉行,其餘八路兩都,皆睡乎?程道稍遠之處,雖或諉以未及報來,京畿,亦有各邑路稍遠處,猶可說也,而兩都之尙無一言,豈非稽忽之甚?又若華城,歲首老人,旣不抄啓,奉行朝令,又甚不謹,該守臣,豈有官怠之思,自歸兩罪俱發乎?特以歲首之致,姑不問備,先從本府遺漏之老人,別加搜訪,無敢以無乎登聞,濟活之老人,亦爲濟活狀聞,而若過十五日,守臣·地方官拿問處之,斷不可已,令廟堂各別嚴飭。
以水原留守趙心泰狀啓,癃老窮獨不能自食之類,只有兩人,爲先分給米醬藿,以爲目前救急之資,出式例連加接濟,期於救活事,傳于李益運曰,此等狀啓,何可掛眼?還給。
以水原留守趙心泰狀啓,外營馬步軍兵,今年春操及場操後,仍行城操,何以爲之事,傳于李益運曰,園幸當前,農作且在其後,秋操設行之意,分付。
李益運,以訓鍊都監言啓曰,本局局別將申大坤,身病甚重,勢難察任,改差,何如?傳曰,允。
獻納洪秀晩啓曰,臣之臺閣情勢,卽通朝之所共知也,臺地一步,抗顔無路,前此見職之除,輒蒙體諒之恩,而玆者飭敎截嚴,更鼓將深,臣於是乎怵義畏分,暫膺召命,而仍因蹲冒,實無其望。以此情勢,何敢一刻淟涊於臺次乎?請命遞斥臣職。答曰,依啓。
吏曹參判徐邁修疏曰,伏以臣不才無能,觸處僨誤,曩叨藩寄,洊犯重戾,譴罷未幾,恩敍遽降,纔於納符之後,仍承春曹除旨。臣且惶且感,罔知攸厝,短疏陳懇,到院見却,恩命稽謝,揆分增惕,冒沒一肅,雖不敢已,內自循省,冞切悚恧。迺者亞銓寵拜,又下於千萬夢想之外,臣自聞是命,轉益震駭,反覆思惟,莫省所以獲此於聖朝也。臣本無一可取之狀,歷試前後,旣盡呈露,則不待臣之更煩自暴,而聖鑑之所已俯燭,一世之所已稔知,今玆新授之職,雖曰佐貳,其責不輕,而乃反擧而畀之於必不堪之賤品者,是何故歟?嗚呼,世道不幸,俗習多變,人心壞於詿誤,朝象渝於恬嬉,義理有將晦之漸,趨向無底定之期,其所激揚淬礪之道,正宜愼揀銓衡之官,俾贊黜陟之政,用新一初之規,則臣於此時,忝叨此任,得無近於責瞽者以辨五色,强僬僥以擔千勻者哉。臣參倚前衡,自量甚明,萬無一分堪承之望,日昨親臨誓戒,再違召命,今於政牌,亦不敢冒膺,臣罪尤大,玆不得不疾聲仰籲於黈纊之下。伏乞天地父母,曲垂諒察,亟命遞改臣所授職名,仍治臣逋慢瀆擾之罪,以肅朝綱,以安賤分,不勝幸甚,臣無任云云。答曰,卿其勿辭行公。
丁巳正月初六日午時,上御便殿。左承旨入侍時,行左承旨李晩秀,假注書尹命烈,記事官金景煥,記注官金良倜,以次進伏訖。晩秀進御定左傳新本第一板謄書件各一張。上覽訖。敎曰,是誰之筆耶?晩秀曰,曺允亨·李明淵,各書一本矣。上曰,以曺允亨所寫本刊印,而字劃稍加敦實,可也。命退,承史以次退出。
上在昌德宮。停常參·經筵。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,來十一日,朝參日次矣,敢稟。傳曰,停。
李肇源啓曰,來十一日,輪對日次矣,敢稟。傳曰,當次人受點後日次待令。
李益運啓曰,來十一日,專經文臣殿講日次矣,敢稟。傳曰,解凍後更稟,武講亦然。
李海愚啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,牌招啓辭未下,掌令尹悌東,疏批未下,監察茶時之意,敢啓。傳曰,知道。
李肇源啓曰,臣肇源,依定式進詣香室,奉審香祝櫃祝板袱子,則精潔之意,敢啓。傳曰,知道。
傳于李晩秀曰,左承旨入侍。
吏曹判書前望單子入之,李秉鼎落點。
傳于申耆曰,職務相妨,平市提調李時秀許遞,今日政差出。
有政。吏批,參判黃昇源進,參議韓晩裕牌不進,右副承旨李肇源進。啓曰,新判書命招,同參政事,何如?傳曰,允。判書李秉鼎進。以李鼎揆爲承旨,金文淳爲內醫院提調,金載瓚爲平市提調,尹昌臣爲順懷墓守衛官,童蒙敎官單朴大和,待初仕窠單付事承傳。
兵批,無政事。
以備邊司草記,有司堂上有闕,代禮曹參判李書九差下,使之察任事,傳于李益運曰,招致備郞,還給此草記,使之往傳於大臣,以此宰臣,予亦深惜其才而太乏剛斷。凡有文字編校之役,卷秩稍涉夥多,未見一件之自其手汗靑,皇朝文字也,莊陵文字也,輿地勝覽也,整理玉篇也,他人之幾皆就緖者,若令此宰臣與聞,則必謂之以小心,稱之以惶悚,以荏苒爲能事。甚至左傳汰註一事,以其至易之故,非不懲羹於他冊,而爲念前府使成大中之年老獨勞,使之與聞,則自初大文依舊,小心惶悚,多般責勵,尙未聞畢修正,以其聰明,加之以有司之任,則彼此可謂相妨。卿其知悉此意,更爲草記,此草記,回公後給宰臣處,又或呑墨於指授之義例,又或舂筆於諸註之刪汰,而限內若不割付看品,則今番別般嚴勘,斷不可已。
吏曹口傳政事,典牲主簿金在儉,造紙別提尹心輝相換。
以江華留守金履翼狀啓,年七十窮獨者二人,題給米醬藿,姓名年歲及穀物後錄登聞事,傳于李晩秀曰,此等狀啓,何可掛眼?還給。
申耆,以吏曹言啓曰,今此社稷祈穀大祭終獻官前參判徐邁修,時無職名,令該曹口傳付軍職,何如?傳曰,允。
兵曹口傳政事,護軍單徐邁修。
李肇源,以禮曹言啓曰,今日宗廟景慕宮柚子薦進時,山橘亦爲一體薦進之意,敢啓。傳曰,知道。
李肇源,以禮曹言啓曰,領議政洪樂性,賜几杖頒敎書,臨殿親授事,命下矣。問于本家,則今正月二十六日,當爲祗受云,以此日知委擧行,何如?傳曰,允。
李益運,以兵曹言啓曰,今正月初七日立春改火進上時,宗廟署·社稷署·永禧殿·承寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
丁巳正月初七日午時,上御便殿。左承旨入侍時,行左承旨李晩秀,假注書尹命烈,記事官金景煥,記注官金良倜,以次進伏訖。上命書傳敎曰,京師爲八方之表,臨歲分遣,遍察老難資活者,領付賑廳,其後令諸路,準此擧行。惟完伯搜訪誠勤,松留對揚首先,夜下褒諭,兼飭不勤之諸道,而歲前領付者,不過通衢大路之聞見也,外此僻隩而耳目所不及處,安知無十倍於其數乎?該房承旨發牌京兆郞,嚴飭各部,更令採探年老而不能庇身糊口之類,一一抄報,亞尹,分掌城內外以各部抄報及見漏者,親執査櫛草記,字恤頒,則近頗令弛,此亦令左右尹,嚴飭搜訪該府之勤慢,付之廟堂。又命書傳敎曰,大禮大享之稱令稱郞者,耕耤令曰太常正,用於親耕,協律郞曰掌樂正,用於祀饗,掌牲令曰典牲署官,用於省牲。省牲之禮,五禮原儀,不以親行載錄,至先朝,遵大明集禮,始擧躬省之禮,此所以耕耤令·協律郞之皆用正三品正,獨於掌牲令,依舊秩卑,尙今因循者也。今番祈穀執事官,仍用聽誓之人,牲官亦然,而今聞卽雜岐主簿云,主簿卽其署之長官,其外卽參外七八品,設令地閥稍勝,烏帶之末蔭,渠安敢牽牲告腯於版位之前乎?雖不加設正窠,何以稍尊其官,另擇其人之道?令吏禮曹,廣採文獻,兼考官方,草記以爲定式。命書榻敎曰,掌牲令雜岐出六人,令該曹爲先口傳相換。仍命退,承史以次退出。
上在昌德宮。停常參·經筵。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,禮曹參判李書九,除拜後過三日不爲出肅,依定式推考警責,仍卽牌招,何如?傳曰,雖是閒司,亦有職掌,本職許遞,專意校役,今番所幹之書則使之期於竣役。
傳于李晩秀曰,左承旨入侍。
申耆啓曰,卽伏見黃海監司閔台爀老職人敎旨五十七張祗受狀啓,則伊日同封之兵曹實職敎旨三張,謂以粘連下送,而不必入於原有旨到付形止,只通於本院,不爲一體擧論於狀啓中,事甚未安。道內窮獨老弱,搜訪濟活後,姓名年歲物種數爻,旣不後錄於狀啓,只以成冊修送備局,亦甚疎忽,推考警責,何如?傳曰,此道臣新到之初,其所奉行朝令,若是慢忽,老職與恤老之擧,朝家之亦所欽玆敬玆,謹旃愼旃者,則職在承流宣化之地,看作不屑之事然者,抑何義理乎?似此道伯,難責分憂,然未知有別般委折,憲府諸臺牌招,爲先依例發緘取招,待答通來到,照勘以聞。
李益運啓曰,卽伏見全羅兵使申鴻周漂到異國人問情啓本,則多有誤書落字,文理不屬,事當還下送,使之改修正上送,而係是邊情,雖不得不捧入,奏御文字,何等愼重則如是不審?萬萬駭然,推考警責,何如?傳曰,允。
傳于李肇源曰,發遣吏郞,諸執事淸齋與否,摘奸以來。
傳于李肇源曰,都承旨·同副承旨許遞,前望單子入之。
李肇源,以吏曹·禮曹言啓曰,今正月初七日左承旨入侍時,傳曰,大禮大享之稱令稱郞者,耕籍令曰太常正,用於親耕,協律郞曰掌樂正,用於祀饗,掌牲令曰典牲署官,用於省牲。省牲之禮,五禮原儀,不以親行載錄,至先朝遵大明集禮,始擧躬省之禮,此所以耕籍令,協律郞之皆用正三品正,獨於掌牲令,依舊秩卑,尙今因循者也。今番祈穀執事官,仍用聽誓之人,牲官亦然,而今聞卽雜岐主簿云,主簿,卽其署之長官,其外卽參外七八品官,設令地閥稍勝,烏帶之末蔭,渠安敢牽牲告腯於版位之前乎?雖不加設正窠,何以稍尊其官,另擇其人之道,令吏禮曹,廣採文獻,兼考官方,草記以爲定式事,命下矣。省牲之禮,自漢以來,大祭祀則天子親臨夕牲,至晉太始六年,亦用是禮,而掌牲官之品秩,無所考,開元禮,有廩犧令告腯,太常卿視牲之文,宋制,光祿卿,巡牲告充備,光祿丞,告腯,唐之廩犧令,卽太常寺屬官,而唐之太常卿,乃是正三品,則廩犧令,當爲三品以下,宋之光祿卿,卽從三品,則告腯之光祿丞,又當在從三品之下。然此皆有司省牲之儀,非天子親莅,則職秩高下,未可爲今日之的證,惟大明集禮,有皇帝服通天冠·絳紗袍,前享一日,親省牲之禮,而執事官,牽牲詣廚,所謂執事官,今以會典所載參考,則恐爲太常光祿司官,而只稱司官,然則皇朝掌牲官之品秩,亦未得以詳矣。我朝原五禮儀,只載有司省牲之儀,而掌牲令下,但稱典牲主簿,有故則直長代之。及至我先朝乙丑,始以從周之聖意,特命省牲之親行,儀文克備,而掌牲官之仍舊用從六品之主簿者,似或爲未遑之典,而典牲署旣以從六品衙門,載於經國大典,主簿爲長官矣。今若一依太常·掌樂兩正例,加設正一窠,則六品衙門,以正三品爲其長官,恐有違於大典官方。臣等愚見則主簿一窠,陞作判官,依太常判官例,以曾經三司之人,通融擬差,則恐或爲稍尊其官另擇其人之道,以此定式施行,何如?傳曰,牲署三郞,分掌牛羊豕,不欲別設正窠,意在勿出冗官也。卿等獻議之難愼於衙門之三品六品之間者,有甚關係之可言,而旋請主簿之陞作五品判官,亦何其矛盾於前說乎?且況奉常判官,雖曰三司通擬之窠,以其職卑,猶不得爲親享時典祀官,則以判官爲牲令,不亦汰哉?卿等不知事體之所重,齗齗於衙門之品數,抑必有別般博洽之考據,第從卿等之說施行,至於茁壯長之方,不係於文蔭,依前以蔭官差出,可也。
李益運,以備邊司言啓曰,卽見濟州牧使柳師模年分狀啓,則以爲本島農形,夏穀旣登,秋穡繼豐,見今一年生穀之數,優報兩歲告歉之災,本州爲最登,大靜爲次,旌義又爲其次,各樣措置,別具成冊以聞,固當仰請處分,而謹依已例,一邊馳啓,一邊擧行,竝請令廟堂,稟處矣。其一,兩年未收條藿産,今又過節,涼臺未及織造,涼則限歲前徵納,藿則待春採,準捧出送事也。其一,甲寅未捧米七千一百三十七石,竝與新還七千八百八十六石零,出秩捧上,而甲寅停退條中絶戶所食米五百九十八石零,今旣指徵無處,考諸丁丑·庚寅等年謄錄,雖有蕩減啓聞之例,事係特恩,不敢擅便,姑爲仍停,更竢處分,丐乞無依害及隣族之類,參量分數,仍停者仍停,準捧者準捧事也。其一,平役軍官身役米,係是諸般公用及苦役例下之需,昨年停退條之今夏仍停者,一竝準捧,寺奴身貢米每口二斗內一斗,男丁大同米每口五升內一升,依每年已例減捧事也。其一,軍兵操鍊,謹依朝令,姑爲停行,而逃老故代丁,各別申飭,一一塡充事也。其一,寺奴婢推刷,昨年當次,而以荐歉之故不得擧行,今年則民勢稍定,待捧糴了畢擧行事也。今年本島農形,實是挽近所罕見之大有均豐,秋耕牟麥,又能糧優力贍,目下立苗,可占來歲之登稔,一島生靈,敷腴整暇,皆知出溝壑奠袵席之樂,前後之船粟發帑,朝家始收效矣,分等一款,非所可論,而各樣催科與諸般徭役,其或停或捧或減或準,旣皆稱量而逐條論列。且據已例而先爲擧行,竝依狀請許施,其中甲寅停退米五百九十八石零,謂之指徵無處,先引蕩減之例,繼置仍停之科,終以更竢處分爲請者,跡近依違,事體未安。該牧使柳師模,推考,何如?傳曰,允。同是沿民而所施有殊於海口南北,則能無向隅之歎。湖南沿郡甲寅條,去秋旣命拔例闊狹,今爲舊還,此而不然,若令仍停指徵之無處,不但今猶古,況本牧甲寅民事,尙何言哉?數百包鬼錄,年年侵困,爲島民未決之案,是與前春不惜萬金帑需之本意,若相反然,特拔糴簿,俾有終始之惠,可也。
吏曹判書李秉鼎疏曰,伏以聖人履端,茀祿鼎至,殿宮之寶籌彌隆,吉慶無疆,元子之睿學夙就,開講有期,臣民忭祝,帀域同情。仍伏念臣於天官寵命,顚倒趨膺者,是豈臣看作宿硏,謂可以一分堪承而然哉?誠以甲寅夏恩綸,銘鏤在心,尙切感泣,靜攝中飭敎,瀆撓是懼,不敢違傲故也。若其自來匪分,已試蔑效之實,日月之明,照燭靡遺,無容臣更事煩陳,而第臣竊有至切至懇之情悃,君父之前,何言之不可盡?臣之老母年今七十有四,而自少善病,輾轉沈痼,昨冬以後,眞元日以澌脫,神識日益昏耗,飮啖不過數匙,轉側必須傍人,凜然有朝夕難保之慮。臣又賦命奇薄,終鮮兄弟,臣母之側,惟臣一人與六歲稚子而已,藥餌之節,糜粥之供,臣或出門,調護無人。臣母每當添劇迷悶之際,呼臣而在傍則如有所恃,不在則若無止泊,似臣情理,通朝攸罕,寧或有晷刻離捨之勢哉,只緣臣以受恩罔極之蹤,身匪己有,不敢言私,職非劇務,容有可强,嚴畏囁嚅,迄此泯默。今忽復叨誤恩,猥當重任,雖欲感激殊遇,策勵駑鈍,而筋力奔走,無補涓埃,晨夕離違,徒亂方寸,不惟臣私悃之切矜,誠恐獲戾於我聖上孝理之下矣。況今母病,自數昨,挾感忒重,諸症添篤,臣方左右扶將,一倍煎悶。此時煩聒,固知萬萬惶恐,而情私所迫,不暇緩聲,至若金吾兼銜,卽臣寢夢猶驚之地,間嘗數遭出肅,而初因事會之迫急,旋蒙體諒之恩私,區區迷執,前後何異,而際歲新舊,今始附陳。伏惟聖慈,天地父母,俯垂鑑諒,哀之憐之,將臣本兼諸任,竝行鐫改,俾便救護,仍令攸司,重勘臣猥越之罪,以肅朝綱,千萬幸甚,臣無任云云。答曰,省疏具悉。卿其勿辭救護,竢少間行公。
丁巳正月初八日午時,上御便殿,左承旨入侍時,行左承旨李晩秀,記事官柳遠鳴,記事官金景煥,記注官金良倜,以次進伏訖。上曰,康津誕報廟修改日字,各別擇吉事,分付禮曹,可也。仍命退,承史以次退出。
上在昌德宮停常參·經筵。
李肇源啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵呈辭,掌令尹悌東疏批未下,監察茶時之意,敢啓。傳曰,知道。
傳于李肇源曰,禮房承旨馳詣社稷,奉審摘奸以來。
傳于李晩秀曰,左承旨入侍。
以吏曹參議韓晩裕牌不進罷職傳旨,傳于申耆曰,只推。
承旨前望單子入之,徐邁修·韓晩裕落點。
傳于李益運曰,今年歲首犒饋欲待過齋後,而日暄若此,使之更造餠肉,當於望念間爲之。歲首犒饋設置之法意至嚴,雖値靜攝之時,必待差復後親臨,卽所仰覩於昔年者,大抵爲禁軍而創此犒饋之物,其次,都監軍也,其餘各名色,卽次次後出之附庸,此類,已令已造者,今日自外分饋,令龍虎大將及訓鍊大將知悉。以除夕元朝入直人,捧置小名成冊,以待下敎。
傳于李益運曰,宣傳官李得秀,令該曹口傳相換。
以京畿監司李冕膺狀啓,道內各邑癃老窮獨不能自食之類,廣加搜訪,題給米醬事,傳于申耆曰,畿伯亦是奉老之人,此等事擧行,其所盡心,宜無彼此於完伯,而雖以曲恕之意,日前下敎,有所區別,去卄三夜行會之事,歲前優可知委,其後多日,綽亦報營,而所謂擧行形止,今日始爲登聞者,此必列邑中初有,無乎報來處,更關追及,以致其如彼遲滯,似此守令等,一一査出指名,星火狀聞,大如坡州,只報四人,名以別軍職之高陽,塞責數人,此輩所爲,寧不駭痛?會減穀物,卽亦公穀則干甚皮肉,爲此拔毛不爲之習,不畏朝令,猶屬餘事。坡·高兩倅,爲先奪其兵符,差定兼官後,使渠輩,各作面任,村村里里,徒步搜覓,面面周給後,使渠輩,面告道伯後狀聞,而坡牧所佩密符,發遣宣傳官,奪符傳于道臣,使之權佩,待該牧還官時還授事,分付,此等狀啓,不爲啓下,令院隷,投之敦義門外。
兵曹口傳政事,宣傳官李得秀,守門將南建中相換。
李肇源,以一所巡廳言啓曰,去夜初更四點量,犯夜人出身林益盛執捉,依例移送兵曹之意,敢啓。傳曰,知道。
李益運,以御營廳言啓曰,依傳敎,本廳鄕軍五百十七名等處,犒饋餠肉,一一分饋之意,敢啓。傳曰,知道。
丁巳正月初九日午時,上御便殿。左承旨入侍時,行左承旨李晩秀,假注書尹命烈,記事官金景煥,記注官金良倜,藥房提調金文淳,以次進伏訖。文淳曰,日氣不調,聖體調攝,若何?上曰,今日則小差矣。文淳曰,多日靜攝,一未診候,下情不勝悶慮,而朝廷承候,亦有勿爲之命,故擧皆抑鬱矣。今日臣旣登筵,許令醫官入診,實是區區之望。上曰,日前有膈氣陞降矣,今已差復,何必診候?仍命書榻敎曰,新除授承旨牌招察任。命退,諸臣以次退出。
上在昌德宮。停常參·經筵。
藥房提調金文淳,右副承旨申耆啓曰,伏未審夜間,聖體調攝,若何?寢睡·水刺之節,何如?臣等率諸御醫,趁早入診,詳察聖候爲宜,臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等,不必入侍矣。
王大妃殿·惠慶宮·中宮殿,藥房口傳問安。答曰,知道。
韓晩裕啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,牌招啓辭未下,掌令尹悌東,疏批未下,監察茶時之意,敢啓。傳曰,知道。
李益運啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐邁修曰,都承旨入侍。
傳于李晩秀曰,左承旨入侍。
傳于韓晩裕曰,左副承旨入侍。
韓晩裕啓曰,行護軍李義駿,依下敎來待矣。傳曰,入侍。
吏曹口傳政事,海州判官李惟稱,信川郡守鄭述仁相換。
李益運,以兵曹言啓曰,開城府居武科回榜人梁濟洙,上來之意,敢啓。傳曰,雪後春寒若此,數日後使之肅拜,加資如有定式,其前下批,可也。
李益運,以兵曹言啓曰,新除授黃海水虞候趙洵,老父今年七十二歲,無兄弟,伐登萬戶李春熙,老母今年七十五歲,安原權管金應鳳,老母今年七十五歲,法不當遠離赴任,俱爲呈狀乞遞。邊將之親年七十五歲以上者,無兄弟親年七十歲以上者,許遞其任,載在法典,竝依法典改差,何如?傳曰,允。
李益運,以兵曹言啓曰,新除授平南萬戶權友仁呈狀內,本道兵使任嵂,於矣身,爲妻三寸叔母夫,法不當赴任,乞遞,相避之法,在下當遞,平南萬戶權友仁改差,何如?傳曰,允。
李益運,以備邊司言啓曰,本司有司堂上有闕,代行護軍徐龍輔還差,使之察任,何如?傳曰,允。
李益運,以訓鍊都監言啓曰,依傳敎,開城府居回榜人梁濟洙處,宴需米三石·木五疋,考例助給之意,敢啓。傳曰,知道。
李益運,以禁衛營言啓曰,依傳敎,松都回榜人梁濟洙處,宴需米三石·木五疋,考例助給之意,敢啓。傳曰,知道。
李益運,以御營廳言啓曰,依傳敎開城府居回榜人梁濟洙處,宴需米三石·木綿五疋,依例助給之意,敢啓。傳曰,知道。
忠淸監司林濟遠疏曰,伏以三陽回泰,百祿滋至,雷肆講席,指日而設,慶忭之忱,中外顒若。仍伏念臣自叨隆寄,隨事辜負,偏荷曲庇之恩,倖逭失職之誅。乃者漕船事出而壞法干科之罪,益彰著無餘矣,籌司譴罷之請,已屬末勘,公務擧行之飭,又出常格,許久淟涊,只增懍惕,不謂甄敍之命,又在歲抄之餘,罪名自歸蕩滌,職秩依舊榮顯。臣於是,且驚且感,益不知措躬之所也。噫,朝家刑政,信如四時,有罪必勘,無容苟免。臣雖無似,顧其職則藩任也,以罪而罷之,無故而敍之,一閫三倅,皆以臣而拿勘,臣獨晏然於五十州之上,則古人所謂孽由己作,害及良善者,不幸近之,四維所關,亦非細故也。抑臣有區區衷懇之不容泯默者,抱此耿耿,屑越是懼,終不得仰首一嗚呼,則是臣自阻於仁覆之天也。從古本道人之爲本道伯者,前後何限,而未有如臣之生於湖中,長於湖中而老且白首者,桑梓之地,聲氣若接,苽葛之鄕,痛相關,官門疑於居第,私故倍於公事,平常延接,跡或涉於交通,等閑裁決,謗易速於關節。臣性本荏弱,政失簡嚴,亦不能一切揮斥,爲別嫌祛疑之道,則此固臣之罪也,而不知不言之中,間不免以私妨公之歸,悚悶之極,如負大何。噫,奴婢田結,大典所以定限也,私行乞簡,宣諭所以立禁也,守令與道臣,宜無異同,而弊多鄕近四字之目,卽列邑中下考之例語,則鄕近之弊,莫有甚於臣,而特以冒居方面,無所受貶之故,行近周歲,一味尸素,每當黜陟之政,顔自騂而背自汗也。噫,觀風於少日耟耒之野,擁旄於昔年笻屐之路,榮耀極矣,涯分溢矣。顧何敢效人飾讓,以遞自期,而所言者雖私,所關者卽公,及今不一免,則誠恐大段僨躓,卒負我聖上終始救援之恩也。伏況臣自數十日來,猝得寒熱之症,㱡㱡床席,日失汗數斗,眞元漸脫,藥餌罔功,大小政務,一任委屬,雖幸而復起,以此氣力,時月之間,將無以自勉於職事,夙宵憂恐,又添一病。玆敢披瀝肝血,伏枕構草,昏瞀之中,言不知裁。伏乞聖慈,天地父母,俯垂矜諒,特許遞免,以幸公私,千萬幸甚,臣無任云云。答曰,省疏具悉。卿其勿辭行公。
丁巳正月初十日辰時,上御便殿。都承旨·左承旨·左副承旨入侍時,行都承旨徐邁修,行左承旨李晩秀,左副承旨韓晩裕,記事官柳遠鳴,記事官金景煥,記注官金良倜,以次進伏訖。上敎邁修曰,社稷享禮禮畢,在於何時?邁修曰,禮畢後少頃,還來漏院,則始爲撤漏矣。上曰,祭品皆精備乎?邁修曰,極爲精備矣。上曰,李義駿入來乎?晩秀曰,未及待令矣。上敎晩裕曰,今下史記英選懸吐,本多有未恰好處,詳細考閱,如有可改處,付籤以入,待還下移懸,可也。院中別無擧行之事,每日廳坐後,卽來鑄字所,專意考閱,可也。上敎邁修曰,卿新自海營遞來,有何可言之弊瘼乎?邁修曰,些小弊端,何邑無之,而最是三局保軍所納米,每名爲六斗,而收捧時,謂有船運京納等浮費,高其斗量,殆過平斗八九斗,以價計之,歉歲則恰滿五六貫,豐年亦不下三四貫。若論一匹之應式,則各軍丁所納,不過爲二兩錢,而今此保米之爲弊,至於如此,小民之呼冤,已無可言,而種種有逃散之擧,實爲矜憐。臣意則定其分數,雖或差過一疋之價,毋令至於豐歲三四貫,歉歲五六貫之徵出,則爲小民莫大之惠矣。上曰,卿其與右相,相議周便之道,善爲區處,從後更稟,好矣。邁修曰,金川二南面之屬於松都,從前海伯,或疏或啓,輒請防塞,而朝家以關防緊要,有此移屬之擧,則臣旣未詳便否利害,故不必隨人已例,疏啓防塞,而第念金川,本以孔路頭站,失此兩面,凋殘特甚,民情抑菀,所見可悶,宜有兩便之道,松都一面之迤入於金川界者,劃付本郡則得可以補矣。故臣之待罪海營時,以此狀聞,圖劃地形,上送廟堂,而尙未稟處,故敢又,仰達矣。上曰,尙不回啓乎?邁修曰,然矣。上曰,此外又有他事之可奏者乎?邁修曰,長山以南七八邑詳定米,運納京廳,從前大爲民弊,故丙申年,因察民隱,使書啓,竝請作錢上納,小米則特蒙允許,大米則因該曹防啓,依前以本色運納。蓋本道大米之貴,比三南尤甚,故其所貽弊於民,實爲可悶,今亦依小米例,一體作錢,則其爲民惠亦大矣。上曰,其時果有該曹防啓,不爲大米作錢,而近來水路,比前別無險礙處,且難與他道異同矣。上曰,昨年海西年事果豐登乎?邁修曰,大豐矣。上曰,災結事,何爲而不能詳審乎?右相所奏本道元結八千結云者,無或近於爽實耶?邁修曰,本道災摠時起七萬餘結,而畓結則一萬六千餘結矣。前年旣是大登,則豈有災名之可言,而流來舊災,初不入於陳頉中,故年年以新災名色,入於當年災摠中者此也。上曰,雖以延安一邑言之,似近八千結,右相似或錯認而然矣。邁修曰,黃海水使風高六朔,在於甕津,風和六朔,在於所江,而其每年兩次移來移去之時,外驛夫馬之推捉,本邑民吏之奔走,弊端不少。且水使兼行府使事務,而一年强半,在於所江一隅之地,訟獄及輸納之民,道里不均,愁怨載路,種種不便之弊甚多,今則虞候旣已新設,虞候使之恒處於所江,水使使之恒處於甕津,則關防別無疎虞之慮,邑務實爲方便之道矣。上曰,令廟堂稟處,以除兩處吏民之俱困,固好,而甕津則府治,所江亦關防,專此忽彼,能無偏勝之弊乎,竝以此意,知悉回啓,可也。出擧條邁修曰,諸道守令數遞邑,不堪任及可合相換於閑邑者,條列狀聞事,臣在海營時,所當擧行,而本道郡縣,窠旣尠少,且文蔭武堂上堂下官階各異,有礙相換。而海州則物衆地大,自是難治之邑也。新判官李惟稱,屢典郡邑,爲治老鍊,而但其痰病,恐有妨於營下劇務,信川郡守鄭述仁,政多剛核,合置大處,本郡糴弊,又旣釐革,若許相換,各令久任,則事甚便宜,而信川亦是數遞邑,故臣不敢遽然請換,今因言端,敢此,仰達矣。上曰,依爲之。出擧條命退,承史以次退出。
丁巳正月初十日午時,上御便殿。左承旨·行護軍入時時,行左承旨李晩秀,記事官柳遠鳴,記事官金景煥,記注官金良倜,行護軍李義駿,以次進伏訖。上敎義駿曰,小學編次先納者,今方看閱,大抵命義,從何爲之耶?義駿曰,欲依集註體格爲之,而謹當悉稟睿裁矣。上曰,別書本註二字,何也?義駿曰,此是朱子本註,而所載書義,不可入於外篇者,仍以類附於內篇中,與註體不同,故表以本註二字矣。上曰,然則加圈而去本註二字,如何?義駿曰,其中,有伊川程先生·安定胡先生等語,與註體不同,且新註亦有加圈者,若又加圈於此,則無以別其爲本註,故不得已如此矣。上曰,七年男女不同席大文下本註,溫公說,何爲而附錄也?義駿曰,此是七年時所敎者,以下亦然,其下逐年所附,亦皆如此矣。上曰,厥初之厥字,何不出訓詁也?義駿曰,厥字卽其字之義,此非難曉,故註解中不及,而集註曰厥初,本然也,本然二字,只釋初字,以厥字竝看則殊失文義,故厥字則刪去者此也。上曰,性者之釋,見於何處耶?義駿曰,此見於孟子集註矣。上曰,此說果好矣。上曰,題辭之首,題小學之書四字,何也?義駿曰,此是朱子小學原本如此,而詳見於朱子大全矣。上曰,果然矣,表以出之,發明此義,使不知者,亦知其所以然,可也。上曰,可讀作阿,出於音註,何也?義駿曰,此從朱子說而集註則從方殼說,以可爲子師之義釋之,而朱子說則如此,故音訓中釋之者此也。上曰,註說鳩聚者幾何?義駿曰,如小學讀書記之屬,略略鳩聚,而衛湜禮記集說,聞在內閣而無以得見矣。上曰,內閣所在書,從便得見,而此意,傳于徐有榘,可也。上曰,何間可以成書乎?義駿曰,明倫篇,可趁望間,稽古以下,比此稍易,若到二三月間,似可訖工矣。上曰,若趁開講前爲之則好矣。又敎曰,集註文法,能使人可讀則誠好,卿其善爲之。義駿曰,臣素不聞於此等文體,且聰明已損,期限亦近,何敢望其善爲乎?上曰,不必拘於期限,書貴善成而已。義駿曰,明倫篇訖工後,篇篇入之乎?上曰,每於篇成後,送于內閣入之,而卿則不必番番入來矣。晩秀曰,諸道冊板之自京司印來者,有特敎然後,方許發關,而亦必翻關惠廳,同爲知委,以爲憑考會減,乃是不易之法式,而近來此法久廢。雖以本閣言之,每當印書之時,初無翻關之事,其在尊事體杜後弊之道,不可不申明定式。此後則毋論內閣·玉堂·春坊,雖係因下敎印上冊子,必待惠廳翻關公事然後,方許印來,諸道之擧行,惠廳之會減,亦皆準此事,書揭本閣,一體知委於惠廳及諸道,毋或違越,似合事宜,適因監印事,敢此,仰達矣。上曰,依爲之。出擧條命退,諸臣以次退出。
上在昌德宮。停常參·經筵。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓晩裕啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,牌招啓辭未下,掌令尹悌東,疏批未下,監察茶時之意,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,別害僉使李東馝下直,長弓一張·長箭一部·片箭一部·筒兒一箇賜給。
傳于韓晩裕曰,左副承旨入侍。
李益運啓曰,事變假注書曺錫中,身病猝重,勢難察任,今姑改差,何如?傳曰,允。
以李毅采爲事變假注書。
李益運,以兵曹言啓曰,今正月十一日,武臣賓廳武經講書日次,而中日相値,不得爲之之意,敢啓。傳曰,知道。
行護軍徐龍輔疏曰,伏以三陽回泰,萬品昭蘇,茀祿鼎至,玉候康復,臣民慶祝,曷有其極?仍伏念臣之不自有其身,卽臣心口之誓也,出入邇列,垂三十載,薰沐恩波,非千百計,一毛一髮,罔非造化,一飮一啄,都是雨露,欲道斯恩,天地莫量。區區塵刹之報,只在於夷險向前,惟筋力之是殫是竭,而斷斷此心,可質神明,故前後內外踐歷,豈眞髣髴於臣身,而不計官職之輕重,不顧才器之稱否,有除輒膺,有召必趨,雖於尋常備例之讓,亦未敢爲隨俗循蹈者,誠以盡瘁之願居先,量力之計反後也。況今籌司有司之任,以名則宿趼也,以時則承乏也,顧何敢以人不稱職,已試蔑效,有所逡巡,以自歸於孤負初心之科乎?第臣自數月以來,忽患風眩之症,神精如墮煙霧,肢體隨而麻痺,有時添劇,目無所覩,耳無所聞,凜凜若不保頃刻。近雖乘其稍歇,强力隨參於一再班聯,精力動作,已非平昔之比,而間又病氣越肆,乍出旋入,亦已數遭矣,似此實狀,不惟同列之所共傷憐,庶幾天日之所已俯燭,而此與一時客症有異,不可以時日所可責效,則今於與聞謨猷,贊決機務,雖欲盡心力而奉承,勢亦末如。一身顚仆,非臣所恤,而其於僨國事而辱廟堂,何哉?玆敢疾聲呼籲於天地父母之前。伏乞俯垂鑑諒,將臣備邊司有司堂上之任,亟命減下,以重廟務,以安私心,不勝幸甚,臣無任云云。答曰,省疏具悉。卿其勿辭,竢少間行公。
丁巳正月十一日辰時,上御便殿。左副承旨入侍時,左副承旨韓晩裕,假注書尹命烈,記事官金景煥,記注官金良倜,以次進伏訖。上曰,史記英選吐音考準之役,將以幾日而了工耶?晩裕曰,一卷將至二三日之役矣。上曰,漢史印吐者見之,而漢雋板,在於何處耶?晩裕曰,印吐史記,未及得見,漢雋板,亦不知所在處,而臣曾於北關,只見史纂板,未見漢雋板矣。上曰,詳審考準,可也。仍命退,承史以次退出。
上在昌德宮。停常參·經筵。
韓晩裕啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,牌招啓辭未下,掌令尹悌東,疏批未下,監察茶時之意,敢啓。傳曰,知道。
傳于李晩秀曰,左承旨入侍。
以水原留守趙心泰狀啓,癃老窮獨兒弱三十三人,各給米醬藿,歲首應資遺漏老人三人,姓名年歲居住,後錄馳啓事,傳于徐邁修曰,似此狀啓,豈可掛眼?還下送,至於應資老人之前云無乎者,今爲三人,又令更査,當爲倍蓰,三査四査,又不知爲幾十人,更令守臣査實,未滿十數之前,勿爲狀聞,未必以十數,硬定爲限者,誠心求覓,以其幅員,必不下此數,守臣如不欲加數登聞,分遣史官·宣傳官於每面,俾分守臣與通判之勞,以此意令廟堂嚴飭。稍遠之面姑舍是,追報三人,有府底居住之人,當初擧行之疎忽,卽此益無所逃其罪,尤豈不駭然乎?此意一體嚴飭。
以左副承旨韓晩裕上疏,同知權仁重追贈勿施事,傳于申耆曰,先朝金石之典,曰以近來定式,疏語大是不審,至於本事,事未前聞,題狀與下批之銓官勘處事,問于廟堂,此疏還給。
徐邁修,以漢城府言啓曰,傳曰,京師爲八方之表,臨歲分遣遍察老難資活者,領付賑廳,其後令諸路,準此擧行,惟完伯搜訪誠勤,松留對揚首先,夜下褒諭,兼飭不勤之諸道,而歲前領付者,不過通衢大路之聞見也,外此僻隩而耳目所不及處,安知無十倍於其數乎?該房承旨,發牌京兆郞,嚴飭各部,更令採探年老而不能庇身糊口之類,一一抄報,亞尹分掌城內外,以各部抄報及見漏者,親執査櫛草記。字恤頒則,近頗令弛,此亦令左右尹,嚴飭搜訪該府之勤慢,付之廟堂事,命下矣。臣等,招致各部官,以傳敎內辭意,申申戒飭,使之遍察坊曲,六十以上,貧寒不能資活者,詳細抄報矣。各部成冊來到後,當入而不入,不當入而入者,更加査櫛,別單書入,而今此見抄之民,幾皆是根着不固,身世單寒,故無籍居多,揆以籍法,所當置而不論,而旣有年前發賣分還時,特敎同抄之已例,況今賙恤之擧,亶出於惠鮮優老之盛典,則自臣府,有不敢任自存拔,有籍無籍,區別開錄,以待朝家處分。各部字內遺棄兒,亦令着意搜訪,則東部有遺棄兒一名,故謹依字恤頒則,枚報賑廳,繼此探察,毋敢懈弛事,另飭各部之意,敢啓。傳曰,知道。抄報七十八人,卿等與戶房承旨,明日日晏後,偕往該廳,年九十以上,各給米六斗·木一疋·去核三斤,八十·七十·六十,同此例,米則遞減一斗頒給後,承宣回奏。其中衰病無以自致之類,另定部郞·惠郞,就其家分給後,草記,無籍者,幾爲三之二,渠輩何辜,莫非部官不謹之致,特爲許付,仍卽添錄實籍,而何可每每無論?前式年勘籍部官査出,令該府拿問,勘以常律,此後則須勿如今之混圇爲說,隨其現發,直以草記勘罪,可也。
左副承旨韓晩裕疏曰,伏以臣待罪三銓也,隨牌到朝房,政吏進一贈帖而以爲,今正言權晙,出付於渠,而使言於臣者,見其帖則同知權仁重之父相耆,爲當贈者,而是故判書是經之子,江都殉節忠烈公順長,乃其祖也。吏言推榮者,雖是一名,而其父則不然,家世如此,應爲吏曹贈職,非此則不願云。臣意非但正卿之子,且是忠臣之孫,其在愛屋烏之心,不必持難,雖不識其人之居何方作何狀,然晙於臣爲戚,而官且法從也,傳以其言,不可謂不信,故遂以吏參書給,仍爲啓下於亞堂之政矣。追聞實有不然,頗多物議,故書問於晙,則雖果忠烈之孫,而於故判書,爲庶子,當贈吏曹之說,乃厥吏之所藉賣也。臣於是,怵然驚恧,無地措躬。夫推恩之典,其重何如,近來定式之嚴截,又何如,而緣臣矇然,致使天官貤贈,及於秩卑之人,臣何敢諉罪於下吏而晏然而已乎?論以朝典,不可一刻仍置,玆敢露章自列。伏乞亟命該曹,勿施其贈誥,仍勘臣昏謬之罪,以重公法,以安私分,千萬幸甚,臣無任云云。
丁巳正月十二日午時,上御便殿。左承旨入侍時,行左承旨李晩秀,假注書尹命烈,記事官金景煥,記注官金良倜,以次進伏訖。上曰,綸音印出之役,今幾訖工耶?晩秀曰,眞諺印本,俱已竣事,今當入啓矣。命退,承史以次退出。
上在昌德宮。停常參·經筵。
夜自二更至五更月暈。
李肇源啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,牌招啓辭未下,掌令尹悌東,疏批未下,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,左承旨入侍。
傳于李益運曰,承旨房仍,左承旨爲禮房,右承旨爲戶房。
李晩秀啓曰,藥房提調金文淳,爲承候,來詣請對矣。傳曰,膈氣雖降,今番所經,頗緊之致,姑不酬應,而差過一兩日,足可强力,亦非喫着茶湯之症。聞卿以久未登筵爲鬱,有所下敎於醫官矣,何以錯傳,有此請對?卽爲退去。都提調若或入來,日前已有下敎於宰臣者,令掌務官傳之。
李晩秀啓曰,諸閣臣,爲承候,來詣請對矣。傳曰,二直學入侍,連有下敎,則請對何事乎?卽爲退去,明日亦勿入來。左相之篤老,右相之所愼,若欲入來,則當於寒殿召見,欲勿使予更添別症,切勿入來事,遣檢書官傳諭。
藥房口傳啓曰,臣依下敎,與諸御醫,議定湯劑,進御柴胡養胃湯,一貼煎入之意,敢啓。答曰,知道。
藥房口傳啓曰,臣依下敎,進御柴胡養胃湯前方中,人蔘加二分,柴胡減五分,去黃芩,一貼更爲煎入之意,敢啓。答曰,知道。
以領議政洪樂性賜几杖敎書,傳于李肇源曰,名以代撰,似此敎書,不可循例啓下,給之分排之所謂該房承宣。
以禮曹濟州正朝方物看品內入單子,傳于李肇源曰,不卽提稟,使遠人,齎糧滯留,當該中官,過名日後嚴治。
以京畿監司李冕膺狀啓,坡州牧使金燨,高陽郡守王道常,身作面任,搜覓境內村里,一一周給後,來告之意,嚴加申飭,緣由馳啓事,傳于李肇源曰,愛親者不敢慢於人,昭載聖經,引用綸音,而此道伯擧行,與聖經與綸音,同乎,否乎?此等狀啓,何可掛眼?還送,而此道伯,坐在慢字這裏者懸板,今日猶印進,而華城印進,尙後於此道伯及廣留,此狀啓,雖是還下送者,使華留見之。
以江華留守金履翼狀啓,癃老窮獨三人所給米·木·醬·藿數爻,開錄于後,更此登聞,伏地竢勘事,傳于李肇源曰,似此狀啓,豈可掛眼?還下送。
以平安監司朴宗甲狀啓,癃老窮獨營下救恤十一人姓名年歲,題給物數,開錄馳啓事,傳于李肇源曰,此等狀啓,豈可掛眼?還下送。
以江原監司徐有防狀啓,先從營下及附近邑,癃老窮獨人役姓名年歲,濟活物種,開錄于後,窮病兒弱之不能自食者,一體開錄,其餘遠邑形止,鱗次登聞計料事,傳于李肇源曰,亦可謂後時,而數則夥然,然道內各邑闕報處夥然,其間或有加報者乎?此狀啓還下送,全不報來之守令等,指名狀聞,令政院三懸鈴題送。
以全羅監司徐鼎修狀啓,珍島郡丙辰年田結起墾,民戶還集,軍丁代頉數爻開坐事,傳于李肇源曰,該倅擇送,意謂盡心職事,未聞土日闢之效,事事占便,何事奉行朝令乎?忠臣之家,怠於官事,不畏朝令若此,可懼者忝厥,此狀啓還下送,自今年躬作田畯,無若前日之避事,仍令銓曹知悉。
以洪述祖爲名者,更勿移擬於京外之職,俾懲一分頑濫之習,來秋報來,又或若此,爲先拿致營門,從重決杖狀聞事,令政院題送書目。
以忠淸監司林濟遠啓本,淸安縣監李鼎烈所犯諸條,査實馳啓,募黨作變人楊哥,跟捉懲創計料事,判付內,啓下義禁府爲旀,本事段,待其拿囚,當爲覈實,而土豪楊哥,要於路之所爲,不可但以痛惡言,旣聞之後,若不別般究覈,以法繩之,孰肯爲官長乎?嚴飭道臣,分等考法,處置後狀聞事,分付爲良如敎。
以慶尙右兵使洪仁默啓本,月課鳥銃火藥鐵丸數爻開坐事,判付內,啓下備邊司爲旀,始自今年還屬則此帥臣外,皆不狀聞,本司何無照察,論責爲良如敎。
李肇源,以備邊司言啓曰,頃以兩西癃老窮獨救活之擧行遲滯事,有關問草記之命矣。卽見平安監司朴宗甲所報,則以爲癃老窮獨,不能自食而庇身者,搜訪救恤之意,知委於道內列邑,而先自本營下,另加採探,助給衣糧,以朝家濟活之特恩,面面曉諭,俾免臨歲凍餒之境。今方狀聞,其間遲延委折,擬待列邑齊報,一體登聞計料,而昏迷稽緩,不能仰體特軫之聖念,修啓後時,自底於擧行慢忽之科,關問之下,無所逃罪爲辭矣。癃老窮獨,卽古聖王發政施仁之必先濟活者也,齋殿寒宵,曉漏旣撤,而恩音誕宣,乃有諸路飭諭之擧,則爲道臣者,當自本府及附近諸邑,卽卽擧行後,形止爲先狀聞,可也。有撥路處,尤爲自別,而看作例飭,奉遵朝令,緩忽莫甚,關問之後,始以營下擧行狀聞,繼以無所逃罪首實者,其在旬宣之義,誠極寒心。該監司朴宗甲,旣因特敎而越捧,更爲從重推考,俾令仰體歲首綸音,養老先於務農之聖意,隨處而兢惕感勵,克盡對揚之方事,申明嚴飭,何如?傳曰,設有未及報來之邑,追當報來,取見狀本,數旣夥然,各色消詳,比海伯之初不致意,初不着念,自有勤怠之別,涇·渭云云。政用於此等處,越捧與本司所請問備,竝分揀,海伯緘問,尙無皁白,不可但以節節駭然言,遲滯委折,本司査處,可也。
李肇源,以備邊司言啓曰,本月初六日政目中,同知權仁重父相耆贈職事,見甚驚怪,先已囚禁下吏,當該銓官,擬將從後論勘,今因左副承旨韓晩裕陳章自首,有題狀與下批銓官勘處之命矣。先朝金石之典,何等嚴重,而相耆本是庶類,仁重,卽西邑官屬之免賤者云,則正言權晙之請贈華銜,韓晩裕之手筆而許以天官,俱萬萬駭然。開政銓堂徐邁修之未能照檢,循例啓下,亦極不審。正言權晙,前吏曹參議韓晩裕,前吏曹參判徐邁修,竝施以罷職之典,權相耆追贈敎旨,令該曹卽爲推尋,郞廳親執爻周,此後則凡係贈典,時急擧行者及卿宰例贈之外,長銓行公之時,亞三堂,無得各自題給事,申明舊例,定式分付,何如?傳曰,允。
李肇源,以兵曹言啓曰,今正月初八日,一所巡廳犯夜被捉出身林益盛,依更數嚴棍十度之意,敢啓。傳曰,知道。
李益運,以賑恤廳言啓曰,依下敎濟州進上領來人二十六名處,回糧米各三斗式,依例分給之意,敢啓。傳曰,知道。
申耆,以賑恤廳言啓曰,漢城府各部坊曲六十以上貧寒不能資活者,別單書入草記。傳曰,知道。抄報七十八人,卿等與戶房承旨,明日日晏後,偕往該廳,年九十以上,各給米六斗·木一疋·去核三斤,八十·七十·六十,同此例,米則遞減一斗頒給後,承宣回奏。其中衰病,無以自致之類,另定部郞惠郞,就其家分給後,草記,無籍者幾爲三之二,渠輩何辜,莫非部官不謹之致,特爲許付,仍卽添錄實籍,而何可每每無論。前式年勘籍部官査出,令該府拿問,勘以常律,此後則須勿如今之混圇爲說,隨其現發,直以草記勘罪可也事,命下矣。別單中七十八人內,六十人,先爲來待,故九十以上二人,各米六斗·木一疋·去核三斤,八十以上五人,各米五斗·木一疋·去核三斤,七十以上二十六人,各米四斗·木一疋·去核三斤,六十以上二十七人,各米三斗·木一疋·去核三斤,合米十四石十二斗·木一同十疋·去核一百八十斤,一一頒給,而其中病不能來受者,爲十八人,故發遣本廳郞廳,與各該部官,眼同分給,而道里稍遠,待畢給還來,更爲草記之意,敢啓。傳曰,知道。
丁巳正月十三日辰時,上御便殿。左承旨入侍時,行左承旨李晩秀,假注書尹命烈,記事官金景煥,記注官金良倜,以次進伏訖。上命書榻敎曰,進御柴胡養胃湯一貼煎入。又命書榻敎曰,進御柴胡養胃湯前方中,人蔘加二分,柴胡減五分,去黃芩,一貼更爲煎入。仍命退,承史以次退出。
上在昌德宮。停常參·經筵。
藥房提調金文淳,行左承旨李晩秀啓曰,伏未審夜間,聖體調攝,若何?寢睡·水刺之節,何如?昨日再進湯劑後,益有差勝之節乎?臣等率諸御醫,趁早入診,詳察聖候,議定繼進當否爲宜,臣等不任區區憂慮,敢來問安,竝此仰稟。答曰,知道。昨日喫藥,一貼卽差,適可爲可,更何必多喫?今日一貼外,自明日停止,卿則其間連爲入來,晩後欲爲召見,而今日問候,以明日日次仍用,可也。
王大妃殿·惠慶宮·中宮殿,藥房口傳問安。答曰,知道。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,牌招啓辭未下,掌令尹悌東,疏批未下,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,禮房承旨,馳詣宗廟,右副承旨,馳詣景慕宮,奉審摘奸以來。
傳于李晩秀曰,左承旨入侍。
傳于申耆曰,今夜不問夜事,分付。
李益運啓曰,吏曹郞廳來言,承旨及臺諫有闕,政事,取稟。傳曰,明日爲之。
以全羅監司徐鼎修啓本,龍潭縣定配罪人李弘謙到配事,傳曰,放送事,回諭。
以平安監司朴宗甲狀啓,義州拯活人命人將校安聖喆等十二人論賞一款,令該曹考例稟處事,傳于李肇源曰,何待回啓?一竝加資,明日下批。
以黃海監司閔台爀狀啓,水使徐英輔,丙辰條歲抄啓下,御覽冊子,付撥上送公文,直送該曹事,傳于申耆曰,諸道水使,例皆直狀啓,此狀啓還下送,此後政院嚴飭。
以濟州牧使柳師模狀啓,莫重薦新進上柑橘,俱不得如例封進,惶恐待罪事,傳于李晩秀曰,勿待罪事,回諭。
李晩秀,以內醫院都提調·提調意啓曰,進上鍼子及諸醫所用鍼子,例有三年一次造成之規,而今年乃是當次之年,依例精造進上後,分給諸醫,何如?傳曰,允。
李晩秀,以禮曹言啓曰,製述文臣,年滿五十一歲人員,專經文臣,年滿四十一歲人員,依前例減下後,別單書入,而御覽官案,亦爲改修正以入之意,敢啓。傳曰,知道。
李晩秀,以禮曹言啓曰,今此正朝朝賀,諸道所封箋文中,金浦郡守任聖說,雲山郡守張夢說,雖非應封官,以別軍職封箋矣,一體看審捧入之意,敢啓。傳曰,知道。
李肇源以備邊司言啓曰,頃因厚州設鎭擧條批旨,厚州,依關西上土例,爲屬邑別中營,勿以鎭卒稱之與直設官府與否,關問該道矣。卽見咸鏡監司趙尙鎭狀啓,則枚擧南兵使李壽鵬,厚州僉使李健秀牒呈以爲,厚州之民,願邑不願鎭,而開拓不廣,遷徙屬耳,戶不過四百則民社之責,恐難遽議。今旣設鎭,賦役獄訟,使之專管,不爲管轄於三水,則外雖鎭名,內實邑治,募集奠接,的見其效然後,陞作官府,如茂山·長津之例,則似合事宜。別中營設施事,厚州與三水,同是邊地,而衙門相敵,體統苟艱,邑樣至殘,排置無路,先以邊地履歷,作爲獨鎭,軍·田·籍三政,一委該鎭,俾得主管。而別中營則今姑置之,該僉使所報中長津之防守將,減罷移定於本鎭事,長津關防,無遜於厚州,則旣設旋罷,近於銷刻,置而勿論事,竝令廟堂,稟旨分付矣。厚州設鎭之凡百措置,規劃已定,成就可期,而旣作獨鎭履歷之窠,則訟獄之主管,民人之奠接,名雖鎭將,而事同邑倅,不必以陞爲邊地,有所輕重。此則稍觀來頭制置,更爲議定,恐未爲晩,至於防守將移兼一款,道臣以長津之旣設旋罷,爲持難之端,然該僉使,曾經長津府使,形便事勢,必當稔知,防守移來之後,各鎭管轄之方,校屬名目之數,或有彼損而此益。府使則無緊於關防,僉使則有助於節制者,亦必有所見,令道臣,詳細關問于厚州鎭與長津府,竝與前冬知委移屬罷置等諸條,而具由狀聞後,更爲稟處,何如?傳曰,允。
李肇源,以義禁府言啓曰,忠淸監司林濟遠啓本,淸安縣監李鼎烈,所犯諸條,査實馳啓事,判付內,啓下義禁府,本事,待其拿囚,當爲覈處事,命下矣。李鼎烈,所當卽爲拿囚,而取見其査啓,則旣不以攸司稟處爲辭,不但査體之疎忽,自臣府有難遽然請拿,當該道臣推考,李鼎烈,令政院捧傳旨啓下後,擧行,何如?傳曰,允。
李肇源,以訓鍊都監言啓曰,本局別將李章漢,身病甚重,勢難察任,改差,何如?傳曰,允。
李肇源,以禁衛營言啓曰,本營千摠李彦敬,身病甚重,勢難察任,改差,何如?傳曰,允。
李益運,以賑恤廳言啓曰,各部坊曲貧寒不能資活者中,病不來受人八十以上六人,各米五斗·木一疋·去核三斤,七十以上五人,各米四斗·木一疋·去核三斤,六十以上七人,各米三斗·木一疋·去核三斤,合米四石十一斗·木十八疋·去核五十四斤,分遣本廳郞廳,與各該部官眼同,今已畢分給之意,敢啓。傳曰,知道。
丁巳正月十四日午時,上御便殿。左承旨·藥房提調入侍時,行左承旨李晩秀,記事官柳遠鳴,記事官金景煥,記注官金良倜,藥房提調金文淳,以次進伏訖。文淳曰,日寒不解,聖體調攝,若何?上曰,昨因卿之入來,特許湯劑之煎入,而始進一貼,卽有奇效,繼進二貼,顯有差勝,今日則尤有勝於昨日,觀明日神氣,欲爲盥洗矣。文淳曰,今伏承一貼有效之敎,下情不勝萬萬慶幸,而明日盥洗,恐有損於調攝之節矣。上曰,昨日以前,寒熱往來之症,甚爲苦劇矣,自一貼進服之後,膈間豁然,諸節益勝矣。文淳曰,從前每進湯劑,輒奏奇效,議藥之醫官,其功大矣。上曰,予則以爲提調之得人矣。文淳曰,臣職在保護,爲任至重,而多日靜攝,未得承候,下情尤切焦鬱,昨有湯劑煎入之下敎,實不勝萬幸矣。朝者啓辭批旨,湯劑雖有自明日停止之敎,而醫官待令,非但議定湯劑,尙不得一番診候,亦非重事體之道,使之入診,何如?上曰,置之,可也。文淳曰,聞大臣,尙未承候,擧切焦鬱矣。上曰,差復後當引見,明日切勿入來之意,承旨通于諸大臣,可也。文淳曰,今日問安,以明日日次仍用事,朝有下敎,而此時診候,不可闕日次常規,明日依例入診,是臣區區之望也。上曰,以二十日爲之,可也。上敎晩秀曰,向日兼春秋之不卽詣閤,是豈成說乎?昔在先朝,若値大朝會,則雖於熙政堂引接,而常時入侍,每於便殿爲之,故承史之詣閤也,自政院詣集賢門,由明政殿簷下入來,則政院之於閤門旣遠,閤門之於便殿,亦稍間,而入侍史官,未嘗以趨走爲難矣。近來則或於便殿入侍之時,使之先詣鑄字所,而日前入侍有命,兼春秋不卽來待,近日史官怠慢之習,已極無嚴,而兼史輩,敢爲翰林輩所不敢爲之習,極爲駭然矣,此後則另飭注書,毋敢如前,可也。又敎曰,承傳色,傳批答之時,諸承旨竝皆出迎,自是常法,而昨夜承傳色之下政院也,承旨皆爲鼾睡,只有一承旨之出迎,史官亦不爲禮數云,政院事萬萬駭然矣。晩秀曰,未及聞承傳色下來之望,不得出迎,惶悚無地矣。晩秀曰,中官勘處事有下敎,以何傳旨捧入乎?上曰,當使本寺勘治矣。命書榻敎曰,進御柴胡養胃湯,前方中,柴胡加五分,人蔘減二分,一貼煎入,自明日停止。又命書榻敎曰,藥房提調入侍。仍命退,諸臣以次退出
上在昌德宮。停常參·經筵。
李肇源啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,牌招啓辭未下,掌令尹悌東,疏批未下,監察茶時之意,敢啓。傳曰,知道。
李益運啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李晩秀曰,左承旨入侍。
傳于李肇源曰,今夜來夜,亦勿問夜。
有政。吏批,判書李秉鼎進,參判黃昇源進,參議未差,左副承旨申耆進。以李鼎揆·李儒慶爲承旨,李城輔爲吏曹參議,沈象奎爲獻納,申溆爲正言,李鼎揆爲禮曹參判。
兵批,判書李得臣進,參判沈基泰入直,參議睦萬中病,參知尹得孚病,同副承旨李肇源進。以李鼎運爲副摠管,吳命久爲同知,具錫夏爲僉知,李惟秀爲都摠都事,崔錫元爲黃海水虞候,黃相轅爲平南萬戶,崔昌恒爲伐登萬戶,安原權管單吳一元,護軍李鼎揆·李書九,副護軍李海愚,副司直洪秀晩竝單付,知事李普溫,靈壽閣肅拜後減下。
李益運啓曰,新除授右副承旨李儒慶,卽爲牌招,何如?傳曰,允。都承旨前望單子入之,一體牌招。
承旨前望單子入之,黃昇源落點。
以兵曹監軍單子,傳于黃昇源曰,仍用。
李益運啓曰,卽伏見忠淸水使安橚,去秋冬等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
黃昇源,以司僕寺一二提調意啓曰,兼內乘李惟秀,今日政,拜都摠府都事矣。其代,當卽口傳差出,而旣是兼銜,德應房,累次奉審無頉,擧行則循例,差代有違定式,李惟秀內乘之任,姑令兼察,以爲久任責成之地,何如?傳曰,仍任,可也。
李儒慶,以義禁府言啓曰,全羅道龍潭縣定配罪人李弘謙,到配啓本判付內,放送事,命下矣。李弘謙放送事,分付該道道臣之意,敢啓。傳曰,知道。
吏曹啓目,粘連原州判官洪養默,狼川縣監安廷善,久任責效,恐合事宜,竝依狀請施行何如?判付啓,依允。
戶曹啓目,漕轉之政,有國所重,應行規例,昭載通編,申飭諸條,備盡事目兺不喩,前後朝家之飭令,何等截嚴,而近來紀綱解弛,人不畏法,濫載晩裝之弊,用奸故敗之患,去而益甚。且護送嚴飭,非不申明,而亦無其效。以昨年事言之,漕稅船之連續臭載,儘出於船漢輩,奸僞日滋,恣意偸竊,彌縫沒策,終至於此。若論其多少弊端,莫非道臣·守令不能檢飭操切之致,而莫重經費,由是減縮,排比無路,東西竄挪,不成國體,事之寒心,孰甚於此乎?旣往雖不深究,値此大登之歲,宜有修明之擧。稅穀則趁限收捧,以待船到,舟楫則詳察完破,預先修葺。而沙格和水故敗之習,監色舞弄作奸之弊,及除只等名色,一一痛禁爲白乎旀。裝發之期,上納之限,較考法典,排定月日,無敢違越,而捧稅領運差員,亦各淬勵,後錄諸條,惕念猛省,毋底重究之意,嚴飭諸道道臣爲白乎旀。初運船漢,洋中逗遛,以致再運之稽滯,尤是一大痼弊,相考陳省月日,各別嚴處事,竝以分付於舟橋司何如?判付啓,依允爲旀。漕轉之政,兼寓戎務,自昔周官之制,以至漢唐宋明,漕船卽戰船,此亦兵農相寓之一端。我朝漕倉之法,雖似不涉於戎務,其實則與兩營之移劃大同,訓局之三手糧,同其義,未必不爲緩急之需是置,古則松政不疎,三南次第設漕船,而如今之如彼童濯,則漕倉決不出也。雖大於此之事,救時之政,自有時措之宜,則獨於漕轉一事,膠守偏信,不敢容喙下手,寧有如許事理乎?前冬賓對,亦以戰船試用之意,旣發言端,廟堂自當別般料理。而今於此事目之頒下也,若不以先甲之令,嚴飭造船營閫邑鎭,豈有來頭食效之道乎?卿其就議大臣,先以堅造精製,將欲兼運漕穀之方,登關嚴飭三道道帥臣,至於試之之擧,特節目間細節,以此知悉爲良如敎。
丁巳正月十五日午時,上御便殿。左承旨入待侍,行左承旨李晩秀,假注書尹命烈,記事官金景煥·金珍恪,以次進伏訖。上曰,李書九左傳校正之役,爲之幾何云耶?以今日爲限,而何無皁白耶?晩秀曰,以浩繁之故,未及竣事,而二十日,可以了工云矣。上曰,詳細校正,而若欲速成,則易致草率,必爲審愼之意,傳之,可也。上曰,徐浩修所考準鄕飮儀式,果爲幾何云耶?晩秀曰,明日訖工,當爲入之云矣。上曰,明日與禮判,同爲來待,可也。仍命退,承史以次退出。
上在昌德宮。停常參·經筵。
李儒慶啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,牌招啓辭未下,掌令尹悌東,疏批未下,監察茶時之意,敢啓。傳曰,知道。
黃昇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,判義禁府事趙宗鉉,除拜後過三日不爲出肅,依定式推考警責,仍卽牌招,何如?傳曰,允。
傳于黃昇源曰,都承旨入侍。
傳于李晩秀曰,左承旨入侍。
李儒慶,以義禁府言啓曰,楊根前郡守李衡弼·尹行醇拿處事,傳旨啓下矣。尹行醇,今方待命拿囚,而李衡弼,以仁川府使,時在任所云,依例發遣府羅將拿來,何如?傳曰,允。姑放,待同罪他囚就理後,同爲捧供,可也。
李儒慶,以義禁府言啓曰,前中部令尹可基,前東部令金絅采,前南部令李義敎,前西部令許种,前北部令徐謙淳等拿問,勘以常律事,傳旨啓下矣。尹可基·金絅采·許种等,今方待命竝拿囚,而李義敎,以恩津縣監,時在任所,徐謙淳,以洪川縣監,亦在任所云,依例發遣府羅將,竝拿來,何如?傳曰,允。已囚者姑放,待齊到,同爲捧供,可也。
李儒慶,以義禁府言啓曰,淸安縣監李鼎烈拿處事,傳旨啓下矣。李鼎烈,自任所未及上來云,依例發遣府羅將,所到處拿來,何如?傳曰,允。
刑曹參判李亨元,參議徐美修等疏曰,伏以臣等,至庸極陋,自知不堪於見職,而義在殫竭,閱月蹲據,觸事昏憒,只增悚恧。今於左捕將之橫治禁隷事,臣等之人微見輕,益覺難冒。蓋本曹之月六出禁,卽是定式,而日前閭家奴屬,適有犯禁者,故依例推捉矣。所謂閭家之人,縛打曹隷,仍囑捕校,托有將令,捉去捕廳,備加撞打,一如緝盜,閭豪之私縛,該廳之橫捉,事未前有,大關法綱,果卽文移,要送該校,則捕將忽自擔着,牢加防塞,本廳雖是屬司,捉隷終稱將令,則揆以朝體,不必强較,而第其被打之隷,殆無完膚,被傷甚緊,終若致命,則與其後時之疑眩,不若先事而別白,據理屢要,始乃起送,故只令招立階上,詳問顚末,仍又錄置其一通,俾作考據之文蹟而已。臣等之務周便而備後慮者,自以爲兩至,不意捕將反以執言,勒謂厥校之取供,便同自己之受辱,擧行之曹吏,至令汰送,辭氣轉加層激,校卒伺候門外,瞻聆甚愕,體面全虧,委巷卑微之流,敢欲逭罪於自作,能令起鬧於頃刻,此已痛惡,而法隷之捉禁閭家,何關於捕廳,何礙於律條,少無惜法之意,徑行無例之擧,竟至不顧事面,惟意凌藉,苟皆如是,法將奚爲,弊當如何?臣等雖甚愚劣,似此猥瑣之端,豈欲自引,尤何敢煩徹,而第念臣等,忝冒匪據,輕侮之來,勢雖固然,而若緣臣等之巽然,以致法綱之壞了,則溺職之誅,尤無所逃,玆敢略擧事實,冒死聯籲,仰干崇嚴,屑越之極,罪合萬殞。伏乞聖明,俯諒不稱之狀,竝賜鐫斥,仍治瀆擾之罪,以肅朝綱,不勝幸甚,臣等無任云云。答曰省疏具悉。卿等勿辭行公。
丁巳正月十六日辰時,上御便殿。都承旨·原任直提學入侍時,行都承旨黃昇源,記事官柳遠鳴,記事官金景煥,記注官金良倜,原任直提學徐浩修,以次進伏訖。上曰,禮判,使之同爲入侍矣,何不入來?昇源曰,未承入侍之命,故不得入來矣。上曰,禮曹判書入侍。出榻敎賤臣承命出,與禮曹判書閔鍾顯,偕入進伏。上敎浩修曰,鄕飮儀式,果已較正乎?浩修曰,冊子今方持入矣。上曰,入之。浩修曰,自儀禮·禮記,以至開元禮·宋史禮志·大明集禮會典五禮,已爲編錄,而見行條件則待停當,一經稟裁,以爲總錄,然後方可爲時王定制,冊子凡例,亦可完備矣。上覽訖。敎曰,冊子善成矣。浩修曰,歲首綸音,爲鄕飮鄕約之本原,當編于卷首,總敍則低一字載錄,似好,故與禮判相議,則禮判之見亦然矣。上曰,依此爲之,好矣。浩修曰,先正臣宋浚吉爲祭酒,故相臣南九萬爲大司成時,欲行鄕飮儀,輯成節目冊子在太學,故禮判持來云矣。上曰,冊子入之。賤臣承命出,持入進伏。上覽訖。敎曰,其時徐文重爲賓乎?鍾顯曰,此是習儀,而徐文重,以章甫爲賓,其時只行兩次習儀,而鄕飮禮則有故未行矣。其後故判書金昌協爲大司成時行之,而節目則不傳云矣。上曰,太學謄錄中,如有可錄者,入錄,好矣。鍾顯曰,謄錄中別無可錄,而笏記甚詳悉矣。上敎鍾顯曰,鄕約條例,姑未撰成乎?鍾顯曰,頃承聖敎,就議于右相,而以鄕約條例之當用何人所編問之,則右相以爲曾爲寧邊府使時,得文正公李縡所撰鄕約條例,有所遵用,而李縡所撰,亦本於文成公李珥之鄕約,略加修正云,而此外亦有文純公李滉鄕約及故處士柳馨遠隨錄中所載矣。上曰,聞右相以爲鄕約,視鄕飮,尤有勝焉云,然否。鍾顯曰,右相於鄕約,實有苦心,每惓惓不已矣。上曰,鄕飮儀式,往示于右相,亦爲考閱,可也。鍾顯曰,鄕約見行條件,依鄕飮儀式,就議大臣,然後當爲擧行矣。上曰,自廟堂入啓,啓下後,可以成書,禮判今日往見右相,消詳以來。浩修曰,鄕飮儀式,鄕約條例,皆以御定,書諸冊名乎?上曰,唯。鍾顯曰,鄕約·鄕飮,冊名分二,則冊子亦當爲二卷矣。上曰,然矣。上曰,鄕飮儀式編錄之際,先正所撰儀式,必爲入錄,使今之人,知前賢之有所輯錄而未及行之,然後可以知其好矣。上曰,列聖朝下敎之載錄於冊子只此乎?浩修曰,敬考國朝寶鑑·文獻備考所載,則中廟朝下敎及先大王朝下敎而已,故入於所編中矣。上敎浩修曰,李義駿所幹小學編輯之役,使徐有榘相助矣,其果連往相議云耶?浩修曰,李義駿,自來該洽,且是主管,故以有榘之言,歸之於年少而每多不用云矣。上曰,如是而書何以善成乎?向見所納第一編,博洽則有餘,而精簡則不足矣。鍾顯曰,向於式年草記,伏承批旨,而近來科場不嚴,當有別般申飭,凡諸條式,預爲講磨頒布,似好矣。上曰,乙卯年兪領敦寧,以科場禁條,有所草記矣,卿其詳知乎?鍾顯曰,臣未得一一記憶,而臣亦待罪禮判時,有草記允下,至於行會矣,臨時以臺言之峻發,故不得行之矣。上曰,其時事,予未能詳記,臺言卽誰也。鍾顯曰,臺臣李錫夏,有所論列矣。上曰,今番則以先甲之令,宜有預定法條,而若以科擧之法言之,鄕儒則自鄕中選擧,京儒則自各部選擧,其中若有淆雜之弊,歸罪於薦主,則必有實效,而此則遽難行之,新規雖未創行,去其太甚則好矣。卿於今日見右相時,商確便好之道,可也。鍾顯曰,大享入齋,何等肅敬之地,而樂工輩之出入無常,事極未安。自昨年臘享時,謹依聖敎,另加嚴飭,俾勿如前,而稍久之後,或致漸弛,以此書揭于壇司·廟司·宮司·齋所及守門廳,以爲永久遵行之地,春曹·樂院亦爲一體揭壁申飭之意,分付,何如?上曰,依爲之。出擧條鍾顯曰,領議政洪樂性賜几杖吉日,問于本家,以今月二十六日擇入矣,見今寒事未解,有妨行禮,稍竢日候之和暄,更爲擇日擧行恐宜,而本家之意亦如此云,故敢此仰達矣。上曰,依爲之。出擧條仍命退,諸臣以次退出。
丁巳正月十六日午時,上御便殿。左承旨入侍時,行左承旨李晩秀,記事官柳遠鳴,記事官金景煥,記注官金良倜,以次進伏訖。上曰,未下直守令,當日辭朝。出榻敎命退,承史以次退出。
上在昌德宮。停常參·經筵。
黃昇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
黃昇源啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,牌招啓辭未下,掌令尹悌東,疏批未下,監察茶時之意,敢啓。傳曰,知道。
黃昇源啓曰,御營廳將官來言,今日本廳軍兵,日次私習云矣,敢啓。傳曰,知道。
黃昇源啓曰,臣昇源,入直禁軍戎器點考進去,下直之意,敢啓。傳曰,知道。
黃昇源啓曰,臣依定式,進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
李儒慶啓曰,右邊捕盜大將柳孝源,以禁軍別將,明日龍虎營習陣出去矣。所佩命召及大將牌·傳令牌,何以爲之?敢稟。傳曰,仍佩往來。
傳于李晩秀曰,左承旨入侍。
傳于李儒慶曰,右副承旨入侍。
承旨前望單子入之,洪義榮·金啓洛·申獻朝落點。
傳于李晩秀曰,坐直承旨入侍。
傳于李晩秀曰,有司堂上入侍。
承旨前望單子入之,魚用謙落點。
黃昇源啓曰,新除授承旨申獻朝,方在前任楊州牧使解由未出中,何以爲之?敢稟。傳曰,勿拘。
魚用謙啓曰,故領議政忠憲公徐命善祠版,遣承旨致祭,今二十六日設行事,禮曹單子啓下矣。何承旨進去乎?敢稟。傳曰,左副承旨進去。
魚用謙,以吏曹言啓曰,今正月十六日口傳下敎內,受由上京守令,皆令明日內下送事,命下矣。竹山府使朴光進,交河郡守李聖龜,朔寧郡守崔重圭,白川郡守徐敎修,江西縣令金龍淳,大丘判官洪履簡,永春縣監洪樂游,延豐縣監宋持敬,陽德縣監李海昇,今日俱已下送。而丹城縣監尹可基,方在拿處中,平壤庶尹洪樂正,親病彌留,旬日之內,姑難下去,求禮縣監李宗祥,親病危重,不得下去,長水縣監朴壽亨,以親病不得下去,兔山縣監趙鎭完,素患痰癖之症,復添關格,不得下去云。雖未知其親病·身病之如何,而特敎催促之下,不卽下去者,事體所在,誠甚未安,所當重勘,而本曹請推之外,無他可施之罰,何以爲之?敢稟。傳曰,知道。謂有親病·身病人,待其差歇,下送後,草記,可也。
魚用謙,以吏曹言啓曰,贈諡文簡公趙觀彬延諡,今月二十七日,定行於慶尙道星州牧云矣,敢啓。傳曰,知道。宣諡,今始爲之云,宣諡日致祭,而祭文則宣諡官,同爲齎去擧行事,分付,可也。
李儒慶,以兵曹言啓曰,去十二月二十日,親臨春塘臺,輪對官入侍時,兵曹正郞鄭晩錫所懷,元陵陵軍位土,以蘆原驛位田畓相換,而取其陵底附近地劃給事定奪矣。若論其附近地,則當以龜旨面所在相換,而陵軍輩不論面里之遠近,只擇土品之膏饒,故驛位畓之散在各面者,亦多劃執。且以田換畓者,爲二十七日耕,加數濫劃者,爲一結零。陵軍位田,事體自別,代土相換,實合事宜,而第其取捨之際,有欠均平之道,無識驛卒輩,不無抑鬱之歎,依初判下,附近面劃給事,更爲申飭于春曹,實爲兩便之道,故敢此仰達矣。上曰,其委折,令判堂査實草記稟處可也事,命下矣。陵軍及驛卒處,査問其委折,而渠輩口告,有難取信,別遣將校,逐處摘奸,則果如郞廳鄭晩錫所懷矣。蓋洞口外龜旨面所在驛卒位土,爲一百三十餘結,就其中擇換陵軍位土十二結零,則地旣餘裕,事甚便當,而陵軍輩不計遠近,只擇膏饒,或占於葛梅洞,或占於蘆原中契,或占於蘆原上契,近爲十餘里,遠至二十餘里,而東取一畝,西執一頃,惟占上上之土,其位土經界,散亂錯雜,而在陵軍,殊無附近劃給之意,在驛卒,實有向隅抑鬱之歎。且田畓之貴賤懸殊,而加執畓總,川浦之虛負,苟充而濫劃結數,則尤是驛卒稱冤之端,更令該色郞廳,與陵官眼同踏驗,擇其最附近饒沃一坪,使之相換而拔其虛負,比其畓總,以爲均平劃給之地事,分付春曹,卽速擧行,何如?傳曰,允。
李儒慶,以兵曹言啓曰,南行宣傳官徐翼淳,部將李亨保,未滿十朔,成才間姑爲停試之意,敢啓。傳曰,知道。
黃昇源,以兵曹言啓曰,今日各廳堂下武臣朔試射時,都摠府都事沈擇之·孔述祖,訓鍊院正李石求,僉正趙鎭祿,判官金世禎,主簿權宅衡·南漢喆·柳煒,武臣兼宣傳官尹孝達·鄭惟寬·尹勉鎭·申絅·李景喆,部將吳亨喆等,俱未滿四中,竝依定式,各決棍十度,至於身病及呈辭受由人等,退試次,姑爲懸頉以入之意,敢啓。傳曰,知道。
李儒慶,以備邊司言啓曰,會寧開市,旣已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉送北京之地,何如?傳曰,允。
李儒慶,以義禁府言啓曰,保放罪人金成九議處公事,判付內,待其畢捧,還囚照律事,命下矣。金成九所逋穀物,今已畢捧云,還囚照律以入之意,敢啓。傳曰,知道。
李儒慶,以義禁府言啓曰,楊根前郡守尹行醇拿囚,李衡弼拿來,草記批旨內允,姑放,待同罪他囚就理後,同爲捧供可也事,命下矣。李衡弼,今已拿囚,姑放罪人尹行醇還囚,一體捧供以入之意,敢啓。傳曰,知道。
禁府照目,向前金成九矣公穀典守,法意嚴重,身爲倉官,其所逋欠,若是夥然,而尙今拒納,至登臺章,究其所爲,誠極痛駭,以此照律罪,杖一百收贖,告身盡行追奪,流三千里定配,私罪,奉敎依允爲旀。功減一等爲良如敎。又啓目,楊根前郡守李衡弼·尹行醇等原情云云。傳旨內辭緣,泛稱遲晩,竝只刑推得情何如?判付啓,兩囚俱非渠罪,放送,誤捧現告之道臣推考爲良如敎。
漢城判尹李敬懋疏曰,伏以臣昨伏見秋曹亞·三堂疏本,始焉而瞠,終焉而惑,莫省其意之所存,不得不猥入文字,略暴事實,瀆擾之罪,不勝惶恐。蓋捕廳之設,不但爲詗盜也,作挐閭家,酗酒街路等條,亦屬禁戢中一事。日前有稱以禁隷者,踰入閭家,酗酒作挐云。時値犯夜,發校捉來,將欲査勘之際,秋曹亞堂,送言以爲明是禁隷,實非假稱,分揀爲好云。而渠雖禁隷,手無官旨,則事當依法典所載,論以遠配之律,而特以相好之誼,一言卽諾,只令取招放送,則在臣固巽軟,而待彼果委曲矣。越二日,亞堂忽又往復,要使聽令,捉來之捕校,除汰以送,至有文移之擧,臣心訝怪,於是乎滋甚,使之發捕者臣也,藉令假稱,禁隷之漢,被棍致命,其責在臣,彼聽令之校,抑何罪也?發怒於官長而覓罪於率屬,未知秋曹律例,本自然乎?何況不施一杖,取招卽放,則彼有何慍怒之端,而說往說來,侵侮備至,至有上徹天聽之擧乎?顧臣疲劣,不欲與人相較,務從周便,終令該校,宛轉爲辭,伻喝以報於堂郞齊坐之時,俾其一問還送矣,亞堂不恤佩符,卽地取供,具格成案,殆若故爲生梗者然,故臣往復以同朝之間,不當若是深持之狀,推來其捧招之侤音而已,則今玆聯疏,奚爲而發也?言其引義之當否,在臣不在彼,臣老髦昏憒,遇事畏愼,任他笑罵,尙今褎如,更誰尤哉?伏乞聖明俯諒臣情勢之難冒,亟命鐫削臣本兼諸任,以爲不職者之戒焉,臣無任云云。答曰,省疏具悉。卿其勿辭行公。
執義李明淵疏曰,伏以年光載新,邦福如天,殿宮賀添籌之慶,胄邸佇就傅之吉,正宜天心悅豫,玉體康泰,下洽含生,樂胥無疆,而迺者聖候,以膈間潮氣,愆和有日,臣庶焦憂,索然無獻發之歡,是氣也,非從外感,非由內傷,每聖意有所激惱,輒如期而至,知如是爲病,則不如是爲藥,彼疎散之劑,辛烈之味,只救目前,積損元氣,此臣所尤爲大憂也。雖然殿下之激惱,亦豈可已而不已者乎?是緣群下之罪,萬殞難贖。夫聖人作則萬物覩,日用飮食,莫不順則,此驗之古而信然,質之經而灼然,而今也則不然,日月懸而莫之仰,四時行而莫之信,時雨潤之而不爲榮,迅雷震之而不爲懼,木石之頑,龍蛇之怪,更迭爲梗,大化不行,四方風動,尙矣不論,一變至道,邈然無期,志業相違,歲月遒邁,聖意於是乎不能不有時觸激,有時煩惱爾。嗚呼,民心各殊,大禹至於泣下,衆慼莫率,盤庚至出矢言,自古聖賢之亦或如此,然而徒因激惱,每致愆和,則聖明豈有是哉?臣愚死罪,竊慮殿下膈間,已有向來臺批所謂太陽證,爲之主證,故意有不平,氣來如湧,雖欲按住,不卽消磨而然也。是證,固大賢之所未免有,而聖人則無之,殿下而有是證也,豈群僚百姓,仰望於平昔者乎?請以愚衷所最悶者,冒萬死一陳之,竊覸前夏以來,諸臣之若言若事,或有不槪聖心,則辭敎之發,動欠簡重,處分之下,輒尙嚴急,此皆史冊所書,萬世所仰,何爲而放倒至此,至於日者臨門訊鞫之擧,又失之太遽,彼窺覘伎倆,背馳性癖,固可賤惡,早宜誅絶,而顧其地處,則皆賢人之後也,顧其官爵,則大司馬與宰夫也。不待臺閣之啓,王府之讞,特地天威,瞻聆震驚,畢竟有助於明義理嚴堤防,則臣未敢知僅僅有目下小效否耶,凡此不惟有害政體,是證頻作,是氣隨至,年來靜攝之日,漸覺愈數,宗社生靈之憂,容有其旣,今其對證珍劑,萬全神方,伏讀元朝渙發之音,聖主蓋已得之矣,是豈良醫殫技,忠臣竭智之所能彷彿及之者乎?臣不勝慶賀欽歎,感激莊誦焉。嗚呼,斯民也,三代之民也。苟敎化之有道,何古今之不逮?使其務本力穡,親親老老,更無浮浪悖慢之習,則此已可謂王者之民,況復鄕約頒條,遵守有據,五倫通編,觀感有資,鄕飮禮行,衆善皆興,小學書布,群蒙畢覺,則沛乎煥乎,至矣盡矣,比屋可封之世,何以加之,及其至也,殿下將垂拱無爲,而天地位萬物育矣,尙何有不徯聖志,貽惱聖衷者耶?雖然臣愚猶以爲未也,爲其奏功勞而成效遲也。何者?朝廷用捨,民志之向背也,先德行而後才諝,則民興於實,貴質厚而抑智巧,則民恥於詐,形影弗僭,桴鼓必應。近來朝著崇尙,果何如也?禮義不聞,廉恥未張,長者爲無用之稱,讀書是可羞之目,恬約則招疑,公平則見譏,寬綽賤於便儇,循良下於刻核,積習未祛,痼疾難醫,今此綸音之下,其油然而興,犁然而合,必欲爲之宣上導下,以仰副德意之萬一者,能幾人也?觀於朝而旣如此,則謀於野而豈易獲哉?臣故曰勞而遲也。伏願申警有位,無敢侮聖言,無敢比頑童,入則敦修人倫而已,出則勤謹職事而已,嘐嘐然立志必古,侹侹然持身不苟,質旣美矣,學又成之,藹藹吉人,聖朝攸多,則太淸無翳,蝶蝀自消,四海澄澈,邪怪自遁,其於化民也成俗也,顧不要且易乎?詩云,濟濟多士,文王以寧,書曰,汝則從,卿士從·庶民從,是之謂大同,身其康彊,子孫其逢吉,如此,奚但玉候有勿藥之喜,以至祈天永命,燕翼貽謨,無不執契而取必矣,不亦休哉,不亦休哉?然而是亦醫家所謂治表之術也。若其理中澄源之道,惟在殿下方寸之間,臣於前春,敢以寬緩二字,猥有加勉之請矣。今日之獻,亦無外是,蓋寬緩則徐究,徐究則理明,理明則彼自有是非而吾無容喜怒矣。平衡以稱之,淸鑑以照之,輕重曲直,物各付之,雨露霜雪,天何有爲哉,天君泰然,百體從令,將見天地之和應之,諸福之物畢至矣,何憂乎正朝廷,何憂乎正萬民,何憂乎不若唐虞之盛也?堯·舜·禹·湯·文·武·周·孔之無是證,亦應只是由此道也。申乞殿下,澄覽留意,勿以人微而忽其言,宗社大幸,生民大幸。抑臣復有滋惑者,凡調病之道,必貴乎啓發其志意,宣暢其壹鬱,故自古稱談辯之士,勝於藥石之功,而每上候欠寧,竝不許大臣·閣臣·藥院之循例承候,玆又何故也?聖意若爲臥榻召接,有妨禮貌,則亦有不然者。君臣卽父子也,父有所愼,子不當跬步離側,父於是時,何暇儼然學聖人之遠其子也。臥內引入,有光相須之際,䙝衣臨見,無妨敬待之體,何必寒殿勞動然後可也?亟願頻接諸臣,無阻下情,以至從容詢諮,居然忘倦,則安知不有益調治之方,大爲攝養之資也耶?臣於是時,不宜敢言微軀賤疾,而昨冬以後,痰癖尤肆,息喘氣痞,寒汗無常,厭食咳嘔,新症又劇,逐日詣臺,實難自力,莫重傳啓,停置已久,私心悚蹙,如添一病,伏望聖慈,俯垂鑑諒,亟許遞改,以便公私焉,臣無任云云。省疏具悉。年少之人,有懷無隱,殊甚嘉乃,而矩方之義,爾亦諦究,至於大臣以下之不許臥內頻接,自有裁量者存,爾其勿辭察職。
校理高宅謙疏曰,伏以臣之情勢,萬無見職可堪之望,而玉署新命,忽下於夢想之外,螻蟻賤臣,何以得此,且惶且感,罔知攸措,情地危蹙,疾病沈綿,承膺無路,嚴敎之下,屢犯違傲,臣罪至此,萬殞猶輕。伏乞聖明,俯垂鑑諒,亟命鐫改臣所帶職名,以安微分,仍治臣瀆擾之罪,以肅朝綱。臣方乞免,不敢贅他,而愚衷耿耿,以平日之素所講究者,草草附陳,伏願垂察焉。臣竊以爲治天下國家,有三大策,懋君德爲第一策,選賢才爲第二策,均民産爲第三策。三策擧則唐虞之盛,三策不擧則夏商之末,唐虞夏商之分,要在一念之岐,則此豈非大可憂者乎,此豈非大可戒者乎?憂之當如何,法唐虞而已矣,戒之當如何,監夏商而已矣。憂之者恒曰君德不懋歟,賢才未選歟,民産不均歟,戒之者亦曰君德不懋歟,賢才未選歟,民産不均歟。憂以其然,戒以不然,然後乃可以爲天下而不失天下矣。爲人君·爲人相·爲人司事任牧者之所可同一其憂而戒之者,而其責專在於居天下之上而爲天下之主者也。所謂相所謂司所謂牧者,則皆不能自主張其憂之戒之,而不過勸其君之憂戒,分其君之憂戒,道合則服從,不可則去而已。此伊·傅之所以始不能致用於昏亂之朝,而卒乃敷施於聖明之遇者也,至於爲人君則不然,做天下之事,皆自己心而發用,德其懋歟,懋則加勉,德其不懋歟,不懋則致力,賢其選歟,選則委任,賢其未選歟,未選則旁搜,産其均歟,均則仍行,産其未均歟,未均則必制,三策之竝擧,惟君之心也,三策之未擧,亦惟君之心也。然則人君之一念毫忽之間,豈非天下禍福之大關捩耶,惟其如是也,故擧一世之中四海之內而總之,則才良德優之人,非不衆且多矣,而皆不能得其位行其道,而必値禹·湯·文·武之聖,然後方可以用三策而經綸焉,禹·湯·文·武之君,旣不能常有,則天下之治日,豈不常少,天下之亂日,豈不常多乎?天下治則可謂之唐虞之世矣,天下亂則可謂之夏商之末矣。凡居人君之位者,豈不大憂之而大戒之也哉?不憂而不戒則已,若欲憂之而戒之,君德必懋,賢才必擧,民産必均。此三件者,俱是經國之大規模,而三件之綱,又在於懋君德一事,君德懋則二策,卽次第間事耳。禹·湯·文·武之治,尙矣不可議爲,而自秦漢曁于唐宋,未聞有一君之能做聖治,萬古生齒之困厄,豈不久且極哉?旣往,言之無益矣,以今世之天下國家而言之,則爲當今天下國家之君者,一日發憤,自念于心曰,今天下國家,亦唐虞三代之天下國家也,今我亦堯·舜·禹·湯·文·武之人也。以堯·舜·禹·湯·文·武之人,未做唐虞三代之治,則在我爲何如,在百姓爲何辜?一日高其立志,大其作爲,先以懋德爲第一件,次以選賢爲第二件,又次以均産爲第三件,一日用力則一日治,二日用力則二日治,以至於一年二年十年百年,而孶孶不懈如一日,則今君亦古堯·舜·禹·湯·文·武之聖矣,今治亦古唐虞三代之盛矣。此事似難而實不難,惟在立志之如何,似不易而實易,只係作爲之如何耳。三大策亦各有綱而有條。一策曰懋君德。懋君德爲綱,則明理知人爲二條,惟此二條,統括天下萬事矣。必先大立志,以堯·舜自期,然後必先於典謨訓命,而次及諸經諸子,字字而尋繹,句句而理會,以聖賢言語,切己體認,則自然浹洽於心,而當事務紛錯之際,法言一句,必來參前而作證,案事之大中至當之體,了然目下,聽言觀貌,視由察安之間,人不敢廋毫末於金枰星子上矣,理旣明而人能辨,則人君之能事盡於是矣,何必冗思慮泛施爲,以亂君德也哉?二策曰選賢才。選賢才爲綱,則嚴擧主策文行爲二條,惟此二條,爲得人賢之大機括耳,亦必先立擧主,同罪罔赦之法案,然後使州邑牧守爲擧主,俾擇所管邑之望士,富德行優文章之倫,而無論大小邑,各擧一人,敦遣至京師,以爲年例而留養于太學,以一年所擧之士,設一試而親策發問,以性學治道爲題目,選其達理識務,辭盡文暢者,以充額,而餘者退歸加業,其中或有無實得張虛說之人,則斷付嚴處,與擧主同勘,則巖穴獨行,庶幾羅致,而藻繪之輩,不敢彈冠矣,何必混庸才錯雜文,以眩士行也哉?三曰均民産。均民産雖爲第三策,而國家之本,都關於是。均産爲綱,則亦有蠲雜役輕私稅之二條矣。行此二條,則遊手之民,盡歸于農,而本業得實,末利失勢矣。本業實則兵政固,末利失則豪强屈,一令之下,天下昇平矣。夫農是一民之事,而天下人之命脈,專係於此。爲業雖重而爲事甚艱,四節服勞,一時靡暇,則機巧者謀避,愚迷者從事,此農之一弊也。財帛之原,旣在於此,則侵奪蜂起,推剝蝟至,此農之二弊也。職玆二弊,致力不昏,則遊手豪强者,産日益聚,而竭敏攻苦者,生日益窮,妨國之弊民,則習橫審利而家富足,供上之良氓,則守拙知分而勢貧乏。農民之窘蹙,兵籍之虛擁,職此之故,是豈不由二弊之未祛,而二弊之未祛,亦豈不由雜役之未蠲,私稅之不輕歟?所謂雜役者,兩稅惟正之外,諸般取給於農者,其目甚夥,不可枚擧,而逐年隨增,罔有紀極,不係奉上而無厭剝下,此其爲瘼,難以言語形容矣。所謂私稅者,公稅結負之外,田主之分取於作者一半也。此則無於天理,無於王法,而自下私規,已成痼疾。公田變爲私田,其來已久,私稅十倍公稅,亦其來已久,農民之不能支保,莫此極矣。本業漸至於荒廢,邦本日就于耗損,一天下同趨於利祿之谿者,擧是生道之困縮,則斯世之人情俗態,豈不大可寒心哉?民盡不民而人將不人矣,法盡不法而國將不國矣。爲今之道,莫先於革玆二弊,爲治之方,亦莫如因時而制宜。雜役則只存兩稅,而別科名目,一竝刪除,私稅則全祛竝作之名,而所稅一依公稅之數,則農民之賦公賦私,比古雖甲,而較竝作分半之例,太半減歇矣。苟能如是,則勤力之民,稍見作農之效,而閑散無恒者,歸心于本業,豪强之倫,宜慳用手之道,而糜爛不極者,亦應留意於質素,兵額宜無虛籍,糴政亦且收實。一變之間,從容然風自移而俗自易矣。三策,固當今無可加損,而不易之正理也。爲人君者,若能取信而大段立志,大段作爲,不煩冗雜,而一心做去,則堯·舜·禹·湯·文·武之道,約盡歸宿,而唐虞三代之治,煥然復見於世,何暇復論今不古古異今之膠常話頭耶?有爲之君,知此三策而强勉行之,則日用施措之間,萬理自明,無有氣稟之害,物欲之拘,而前顧後眄,左酬右應之際,自然天理昭然,物情藹然,超形之役而鑿鑿乎中窾矣,一心炯炯然,如止水如明鏡,物來而姸媸自照,人至而善惡自見,此則堯之所以爲堯,舜之所以爲舜,禹·湯·文·武之所以爲禹·湯·文·武,而良皐·夔而凶兜·共,善伊·周而惡廉·來者也。如是則法令只是一轉移間事耳。法之有宜於民者,雖俗事而仍之,法之不順於民者,雖古例而革之,豪橫者不快於心,而良善者獲安其業,則天下已大治矣。天子以此三策而天下治,諸侯以此三策而一國治,守令以此三策而一邑治,天下之常茶常飯,而亞聖所謂爲長者折枝也。何秦漢唐宋之君,故不肯爲此,使幾百年天下元元,汨沒於水火之中乎?不過被牽於一時之目,一時之耳,而誤了天下萬古之眞事業大處分者,眞可惜也。科擧之取人,阡陌之制産,謬規成規,因循苟且,今至于不可變易而永爲常法,則爲今之計,莫若因時制宜,而制宜之方,惟有策貢士省稅役而已。得文行之碩儒,保務農之良民,而君處於天下之上,不動聲色,垂衣裳而天下治矣。酌古參今,奉天順人之道,孰有先於三策者耶?更伏念,傳曰,民惟邦本,本固邦寧,固本之道,其不在於損上益下之政乎?三南是國家根本之地,而自數年以來,三南之水災,無歲無之,成川浦落之處,荒田白徵之弊,無邑不然,農民之受病,愈往愈甚。改量則事巨力綿,不可輕議,而自廟堂,急急行會于三南道臣,成川浦落之處及荒田白徵之弊,一一査出,可起處則還起,可頉處則頉給,使三南之農民,以爲息肩之地,斷不可已也。臣以草野謭才,濫蒙洪造,冒忝論思之列,而曾未嘗出一言論一事,以補衮闕,徒累淸朝,猥以杞國漆室之憂,敢有憂治慮明之忱,略陳寅協之策,仰備乙覽之謨。伏乞聖明,不以人微而廢其言焉,臣無任云云。省疏具悉。所陳三策儘是,而附陳三南白徵之弊,豈成說?經界之政,年前飭令屢下,此在道臣擧行之勤慢,俾爲着念,有損上益下之效,爾其勿辭察職。
丁巳正月十七日辰時,上御便殿。左承旨入侍時,行左承旨李晩秀,假注書尹命烈,記事官金景煥·金珍恪,以次進伏訖。上命書執義李明淵疏批。仍命退,承史以次退出。
丁巳正月十七日午時,上御便殿。左承旨入侍時,行左承旨李晩秀,假注書尹命烈,記事官金景煥·金珍恪,以次進伏訖。上曰,禮曹判書入侍。賤臣承命出,與禮曹判書閔鍾顯,偕入進伏。上敎鍾顯曰,卿昨日往見右相,鄕約條例·鄕飮儀式,果爲詳議,而右相以爲,何如?鍾顯曰,臣就議大臣,則以爲新定鄕約條例·鄕飮儀式,行之鄕中,可有實效,而我朝鄕約,有文純公李滉所編,又有文成公李珥所編,而文純公之編錄,或近簡要,文成公之彙輯,差勝詳備,而俱未適中,今此鄕約條例·鄕飮儀式,極爲該備,以此行之,則可期實效云矣。上曰,京中何以爲之耶?鍾顯曰,京師之所行條件,未及問之矣。上曰,右相之病,近日果何如?鍾顯曰,昨日移時酬酢,看閱冊子,精神周詳,差勝於向日矣。上曰,科擧法條,果已抄出耶?鍾顯曰,大典通編所載禁令,與乙卯年故相領敦寧兪彦鎬所奏諸條,互爲參酌則似好,而一番稟定,然後可以擧行矣。昨聞右相之言,若行鄕貢,則讀書之端士可取,場屋之紛挐可定,而此是猝乍間難行之事云矣。上曰,鄕約諸條,與右相相議,十分詳愼,而寧爲疎略,毋或繁雜,俾有實效,科擧法條,亦爲出草以入,可也。上曰,景慕宮祭式圖屛風,使前令洪樂綏,有所經紀矣,卿果知之耶?鍾顯曰,未及聞知矣。上曰,洪樂綏今在外任,且不可專付之宮司,卿須看檢以成,可也。上曰,領相家設宴,何日爲定云耶?鍾顯曰,問于本家,則當爲更擇日字,而容竢日暖云矣。上曰,右副承旨入侍。出榻敎景煥承命出,與右副承旨李儒慶,偕入進伏。上曰,左相近日筋力,何如?儒慶曰,無恙矣。命書傳敎曰,右承旨·左副承旨·同副承旨許遞,前望單子入之,待下批牌招察任。仍命退,諸臣以次退出。
丁巳正月十七日申時,上御便殿。坐直承旨有司堂上入侍時,行左承旨李晩秀,假注書尹命烈,記事官金景煥·金珍恪,有司堂上李時秀,以次進伏訖。上曰,同副承旨,何故違牌乎?注書出去知入,可也。賤臣承命出。回奏曰,有拘忌,不得承牌云矣。上敎時秀曰,園幸定例,尙未釐正,故華城留守,有眩於擧行者云,卿果聞之否。時秀曰,臣姑未聞,而定例,今方釐正矣。上曰,自始興站,凡事皆當自華城進排,予於園幸事,不欲一毫煩經費,須知此意,定例中,無使有參差混雜之弊,可也。時秀曰,戰船漕船事,臣以事目判付辭意,就議于大臣,則領·左相別無異同,則有難輕改云矣。上曰,船制果何如云耶?時秀曰,戰船比漕船差小,且是鐵釘云矣。上曰,此則更當爛商,而先以新造船隻,務極堅精之意,申飭,好矣。仍命書榻敎曰,違牌承旨許遞,前望單子入之,待下批牌招入直。命退,諸臣以次退出。
上在昌德宮。停常參·經筵。
夜五更月暈。
魚用謙啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,牌招啓辭未下,掌令一員未差,監察茶時之意,敢啓。傳曰,知道。
傳于洪義榮曰,左承旨入侍。
傳于李晩秀曰,禮房承旨入侍。
兵曹口傳政事,副司果單沈象奎。
傳于李儒慶曰,莫嚴者格例,一有擺脫,流弊不些,堂箚與兩司聯箚,體貌判異,職在論思者,微事亦言,除非箚路,無可爲者,雖於一日之內,不嫌其再瀆,而兩司則反於是,且況聯名乎,至於本事,卽不過一僚臺疏章句語間事,則此而聯箚,自輕莫甚,年來所欲矯者,卽此等弊習,則何敢冒昧乃爾,還給,莫云輕臺閣,乃所以重臺閣也。兩司聯箚還給,諸臺遞差,雖不涉禁,溯究則亦涉禁,且豈左之右之之事乎?院疏堂箚,雖已賜批,此後申加嚴飭,莫敢復聒。
魚用謙,以司饔院都提調意啓曰,昨冬以燔所移設事,本院有所草記矣。伏承行會畿營·廣州府,採探民情事勢,狀聞後稟處之命,而卽見京畿監司李冕膺啓本,則以楊根分院設置,已至四十六年之久,釜基深陷,不無水湧之慮,柴木童濯,實多苟艱之患,院屬之欲爲遷徙於廣州者,一則爲釜基之堅固,一則爲柴路之稍近,而廣州民人則,移設之際,恐有搬移棲遑之患。且慮私養樹木之禁不得樵採,擧皆不願爲辭,廣州留守徐有隣啓本,則以六面民人,積被院屬侵渙,而數年以來,分院官吏,懲畏朝令,莫敢復循前習,火田之執卜旣平,家戶之收米且輕,使此奠居之民,遽見移院之擧,則其爲失所靡室,必至之勢爲辭。今此道臣守臣之所論列,不出於事勢民情,而釜基如彼深陷,柴路若是苟艱,則分院事勢,不得不有所變通,而變通之道,不過依定式移設而已。然廣州民情,又復不願,至于失所靡室之慮云爾,則亦宜十分商量。第伏念火田之稅,家戶之米,旣屬本府,則分院官吏,無所干預,藉此貽弊,初無可言。且搬移之際,設或有些少弊端,在前輪回之時,彼此民人之曾所經歷者,則此與猝然新創有異,專在申飭操束之如何耳,亦未必拘於未然之弊,不思所以變通之方,而顧今春節已屆,燔役不遠,雖欲及今移建,事勢實多窘迫之患,今姑置之,何如?傳曰,允。
李儒慶,以義禁府言啓曰,時囚罪人金成九,杖一百收贖,告身盡行追奪,流三千里定配照律公事,判付內,依允,功減一等事,命下矣。金成九,杖一百收贖,告身盡行追奪,黃海道鳳山郡劍水驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
領議政洪樂性,左議政蔡濟恭,領敦寧金履素,判府事李秉模,右議政尹蓍東等箚曰,伏以刑而止辟,聖人之大德也。客臘臨門處分,肅霜雪而昭日星,將晦之義理,賴以扶樹,不泯之倫彝,得以維持,臣等聚首欽誦,私竊以爲十行傳敎,揭以春秋,雖愚夫愚婦,庶可以奉之若金石,畏之如象魏,不待禹鼎之鑄,禠魑魅服神奸,二罪而生萬命,永有光於祥刑之義。今此李明淵疏,何爲而出也?指意遣辭,荒雜無倫,殆不忍正視。噫嘻,天下寧有是耶?義理本非難見,而或欲角勝於前,倫彝固所同得,而或欲澌壞於後,彼此共貫,燕越合勢,萌心之不足,至於發口,發口之不足,肆然筆之於疏,闖呈香案之前。從古變怪何限,而豈有如明淵之無嚴叵測者乎?國而無法則已,有則何可一日容貸,使人心日益陷溺,世道靡所底定而莫之恤乎?臣等謂李明淵,亟施屛裔之典,斷不可已也。取進止。答曰,省箚具悉卿等之懇,四停八當之謂義,當然固然之謂理。雖於當然固然之事,須得四停八當之宜,然後始可謂建天地質鬼神百世以俟聖人,而不偏不倚,無所虧欠之眞正大義理也。差毫謬千,忽於微也,朝薰暮蕕,忽於細也,故愈微而愈謹,愈細而愈矜。客臘之勇斷此也,今日之寬假亦此也。煦煦於粗跡上寬勇,黽勉聽從卿等之說,則有非平昔義制理推,率循其則之本意,何惜於李明淵,何顧於李明淵而有是敎耶?顧惜之者,其官言官,其事言事,而上一半,能討兩囚,下一半,專攻時政。若有十倍於兩囚之罪,而無貳辭於三尺之典者,云緩云遽之間,曰可曰否之論,尙又歸之以右袒,目之以背馳,施之以同情之律乎?苟如是也,反爲圭玷於眞正大義理,未可以大畏民志,藉使明淵,失其常性,負君恩而附匪氛,懷不滿於中情,托敢言於外面,是亦可怒在彼,於我何有不允?仍傳曰,此批答,遣史官傳輸。
左副承旨申獻朝疏曰,伏以臣待罪畿邑,十有七朔,烏鳥之情雖伸,犬馬之戀冞切,得蒙恩遞,弟兄迭承格外殊渥,闔門頌祝,銀臺新除,又降此際,竭蹶承牌,一肅恩命,粗伸叨謝之忱,稍慰戀結之私,固當鎭日持被,夙夜在公。而第臣父宿㢌,沈綿之中,又爲近日風寒所添傷,寒痰凝結,肢體不仁,奄奄床笫,轉側須人,以臣㷀獨之蹤,萬無暫時離捨之望,玆不得不短章陳懇。伏乞天地父母,俯垂矜憐,特許鐫免,俾便救護,千萬至仰。臣卽伏見執義李明淵疏語,瞠然駭惑,實不知其所以也。歲前臨門處分,卽殿下不得已之事也,以殿下期無刑,不治治之德,夫豈欲爲此驚動之擧,而但一部明義之義理,駸駸然漸至湮晦,擧一世便成膏肓之疾,我殿下爲是之憂。數年以來,政令施爲,倍加淬礪警惕,而陷溺之人心,終不知變,陰附之跡,窺覘之態,日甚一日,畢竟售奸而嘗試者有之,立幟而角勝者有之,連腸接肚,眞贓自露,到此地頭,苟無大懲創大振作,則將至於人不人國不國矣。殿下當日處分,是豈可已而得已者乎?彼明淵者,有何知覺,敢以失太遽害政體之說,歸之於過中之擧乎?若使殿下處分,雍容暇豫,不遽不過,則在彼輩鴟張之勢,固得矣,而其如人心之詿誤何,世道之乖亂何,今番處分,雖未可謂拔本塞源,若其明示好惡,壹其趨向,則竊庶幾大有辭於天下,而彼明淵所謂僅僅有目下小效否云者,是何等語也?又所謂是症是氣等說,尤萬萬叵測,究其語脈,則以當日處分,隱然歸之於膈氣中出來,是豈臣子所敢萌於心而發諸口哉?彼李明淵,早竊科第,歷揚淸顯,聖明之奬拔,儕流之推詡,固何如也?而渠於平日,不識忠逆之爲何物,義理之爲何事,出言發口,好作題外反常之論,臣常憂之,今果有此駭怪悖戾之疏,渠之一身,雖不足惜,而臣之所大懼者,出入經幄之如李明淵者,猶尙如此,則噫彼龍蛇未化之類,實無鴞音將變之日。思之及此,寧不凜然而寒心?執法之論,臣方側聽,而憂憤之極,略此附陳,惟殿下嚴加處分,使磊落之聖意益彰,陷晦之人心底定焉。臣於治疏將寫之際,伏奉忠憲公致祭進去之命,當此明義理之辰,奉命宣侑,在臣亦榮,而臣之父病,如右所陳,離側登程,斷無其望,辭陛在卽,不得承命,尤增震越萬萬,臣無任云云。省疏具悉。活看都無事,若有所關,何顧於渠,爾其勿辭救護。
同副承旨魚用謙疏曰,伏以今日世道,其將曰末如何而不可復論歟。噫,彼李明淵之疏,又何爲而出也。臣於昨夕承牌入院之後,始見其疏本,讀未半而毛骨俱竦,終夜繞壁,按住不得也。嗚呼,明義一部之作,今已二十有餘年矣。問諸人則莫不曰今之春秋,而世變之疊生層出,愈往愈奇,則大聖人憂萬世之宏謨大法,尙作今人疑信未定之案,而其曰春秋者,特口然而已耶,不然則何所致疑於歲前大處分,而有此右袒賊邊之論也。嗚呼,當日臨門訊鞫之擧,豈殿下可得以已者乎?人心溺於顧瞻,王綱頹於玩愒,遂至蔑視大義,窺覘旁岐,偸間於暗試手勢,抵死於力戰公議者,究其心之所在,果何心也?由此而民志之轉惑,世道之將亂,不待察影,其形已見。殿下所以雖於靜攝之中,而不憚臨門之勞,將爲其昭日星於昏衢,揭斧鉞於千秋,俾人人者,知天道之有春生秋殺,竝行不悖,而以拯夫群蒙入井之命也。藹然竝生之至仁盛德,實寓於威怒之中,直與古聖王一怒安天下之義,同條共貫,則明淵所謂失之太遽者,抑獨何謂也?爲明淵者,只知賢人之後可恕,而不知賢人之後背馳於大義者,尤可痛也,只知大司馬·宰夫之爲可貰,而不知大司馬宰夫之附麗於賊邊者,尤可惡也耶,何其語之節節駭纇也。蓋其一篇首尾,有若致意於玉候之愆和,而一無憂愛惻怛之辭,專肆閃弄出沒之說,乃敢以大中至正之處分,歸之於症候之激發者,是豈今日臣子,所敢言者乎?嗚呼,國家安危存亡之機,繫於逆順毫忽之間,而倘非我聖上燭理至明,制義至精,一番大振作,出尋常萬萬,則氷堅之漸,豕突之勢,幾難逆折,而明淵,渠又猖狂如此,此臣所謂今日世道,將置之末如何之域也。傳曰,惟仁人,放流之,屛諸四裔,不與同中國。噫,明淵,雖無顧忌,亦無怵惕於斯義乎?臣職忝近密,不忍坐視其無禮,秉燭草疏,待曉拜呈,伏願殿下,廓奮乾剛,亟下處分,使接踵背義之徒,少知民彝之有常分,王綱之有大畏焉,臣無任云云。省疏具悉。昨於執義李明淵疏批,嘉之以無隱,勉之以矩方者,蓋寓捨短取長之苦心。大抵明淵,每欲擺脫於繩墨,言亦類俳,昨日疏,與昨春疏等耳,苟有關於義理,何惜一明淵而不恤萬人之胥溺乎?且況兼示惜卵之意者乎。
應敎尹序東,副校理鄭來百·李羲甲,修撰李基讓,副修撰金近淳·朴鍾淳等箚曰,伏以臣等,卽伏見執義李明淵疏,有不勝骨顫而膽寒也。噫嘻,世道乖盭,人心陷溺,義理日晦,隄防日壞,人將不得爲人,國將不得爲國,向來臨門處分,實出於爲萬世深長慮,幾晦之義理,得以復明,漸壞之隄防,得以復嚴,參前倚衡,磊落光明,而末梢酌處,猶失之太寬,則彼明淵者,抑獨何心,投呈一疏,托以陳戒,敢以太遽二字,張皇爲說,而至於所謂目下小效否耶,及有害政體云云。遣辭閃忽,指意叵測,又況地處官爵等語,尤爲絶悖,隱然有原恕之意,少無嫉惡懲討之心。噫嘻痛矣,是可言耶?殿下之處分,臣等尙憂其太寬,而彼敢謂之太遽,萬世之大防,臣等方幸其少嚴,而彼敢謂之小效。又其否耶二字,敢以大處分大隄防,置之於有效無效,其然未然之間。若夫身犯悖慝,人得以誅討,罪關義理,法不可容貸,卽古今之通誼也。地處官爵,何可擬議於此輩,而角勝之跡,爲渠斷案,背馳之罪,莫逃淵鑑,則殿下安得不卽爲處分,而伊時臺閣之不爲卽地懲討,此實臺閣罔赦之罪也。又豈可引此而爲說耶?其他滿篇張皇之說,尤無非閃忽叵測,究厥心腸,誠極憤惋,臣等謂執義李明淵,亟賜嚴處,快施當律,使義理益明,隄防益嚴,宜矣。臣等於治箚將上之際,伏見有副應敎朴載淳上疏還給之命,不勝抑鬱之至也。此實出於公共憤惋之義,則固當快賜允兪,以嚴懲討,而非但不賜批旨,至命還爲出給,其在明義理嚴隄防之道,恐不當若是,伏願亟命還入,特賜兪音焉。取進止。答曰,省箚具悉。承宣之批,爾等抑已見之,苟有語逼義理,於渠何惜?且況刑政,有國所愼,則寧或始嚴而旋弛,不念前後之顚錯乎?李明淵處分事不允。僚員還給上疏捧入事,雖不涉禁,無異涉禁,其在信令之道,亦何可撓改乎?
副校理鄭來百疏曰,伏以,臣猥以謭庸,過蒙洪造,歷遍臺職,濫廁館銜,恩至渥也,分已踰矣,極知濫竽,厚辱名器,欲自暴陋狀冀賜斥退,則天日之明,未必照微物之情,而徒爲飾讓之歸,欲勉竭駑鈍,思有酬報,則空疎之才,無以承顧問之意。而反速虛縻之譏,進退掣曳,俯仰懼怍,默默就列,憒憒隨行,亦且有年矣。臣旣不敢以見職自處,則微屑之言,不宜妄陳,而私悃至切,不可終抑,玆敢冒昧呼籲於仁覆之天,惟殿下之垂察焉。臣賦命畸薄,獲罪神明,生甫五歲,不幸失恃,孑然一縷,豈意自保,而幸賴偏母慈仁,憫其零丁而庇育之,憂其病孱而愛護之,使臣得保殘命,至于今日者,莫非臣母悶斯勤斯之德也。臣母今年六十有四,而素抱貞疾,屢經險釁,枯瘁衰落,無異八耋之老,暈眩澌綴,未有一日之寧,沈綿歲月,委頓床笫,今已多年矣。臣爲子無狀,莫效古人負米之勞,謀生無術,反貽周士尸饔之憂,致使望七偏母,長時苦惱於貧匱窮約之中,居不能適其瀡滫,病不能盡其藥餌,有子如此,生亦何爲?若得及今滋補,便其調養,則庶可以漸收微效,而家道旁落,四壁徒立,廚火屢絶,菽水未繼,求甘備旨,初非可論,朝哺夕啜,亦或失時,此實近而鄕黨,遠而同朝,所共憫憐者。何況爲其子者,區區煎迫之私,當如何哉?哺烏之情,此日可愛,涸鮒之急,斗水是望,在前邇列之臣,或有如此之情,則例多陳懇乞養,而臣欲依近臣之例,則猥屑是懼,不暴焦遑之實,則私情莫伸。臣於是,囁嚅趑趄,莫知所以爲計也。第伏惟念我殿下,上奉殿宮,孝理方隆,推及之仁,無物不被,錫類之典,無微或漏。臣於此時,徒懷恧蹙,拖過年月,終未能一暴衷情,則不但有歉於恭爲之道,實涉自外於君父之前。臣思之及此,他不暇顧,敢將微懇,仰瀆崇聽。誠以殿下如天之德,特授臣一小縣,俾得將母以往,數年便養,則微臣之至願畢矣。且伏念人臣之效力輸忠,初無內外之間,臣才旣冗散,百不適用,啓沃之任,自知不堪,民社之責,非敢曰能,而粗勉守法,庶可免罪,與其非所據而據,非所安而安,徒貽玷汚之羞,毋寧待罪下邑,奉行簿書,少答分憂之聖念,則猶可爲一半分自效之道,伏願天地父母,燭臣情理,諒臣衷曲,深憫而矜許之,以廣生成之澤,千萬幸甚,臣無任云云。省疏具悉。疏辭,下該曹稟處。
丁巳正月十八日辰時,上御便殿。左承旨入侍時,行左承旨洪義榮,假注書尹命烈,記事官金景煥,記注官金良倜,以次進伏訖。上曰,領相筋力,近果何如?義榮曰,別無大段病勢,而自然漸不如前矣。上曰,設宴,何日爲定耶?義榮曰,姑未完定日字,而稍俟日暖爲之,似在來月念間矣。上曰,若至念間,則日氣稍和,其時擧行好矣。仍命退,承史以次退出。
丁巳正月十八日午時,上御便殿。禮房承旨入侍時,行右承旨李晩秀,假注書尹命烈,記事官金景煥,記注官金良倜,以次進伏訖。上命書傳敎曰,故領議政忠憲公徐命善祠版,致祭承旨,右副承旨進去。仍命退,承史以次退出。
上在昌德宮。停常參·經筵·。
黃昇源啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,方在被論中,掌令一員未差,監察茶時之意,敢啓。傳曰,知道。
黃昇源啓曰,御營廳將官來言,今日本廳軍兵,日次私習云矣,敢啓。傳曰,知道。
魚用謙啓曰,卽者副校理李羲甲,副修撰金近淳,謂有情勢,與諸玉堂聯名,陳疏徑出,原疏纔已退却矣。所當直捧禁推傳旨,而此與無端徑出有異,推考警責,玉堂上下番俱空,事甚未安,與聯疏諸玉堂及副應敎朴載淳,未肅拜人員,竝卽牌招,以爲推移入直之地,何如?傳曰,允。
傳于黃昇源曰,政官牌招開政。
傳于李晩秀曰,禮房承旨入侍。
有政。吏批,判書李秉鼎進,參判未差,參議李城輔在外,右副承旨魚用謙進。以洪明浩爲吏曹參判,申光祜爲敦寧都正,兪漢寬爲工曹佐郞。
兵批,判書李得臣病,參判沈基泰病,參議睦萬中入直進,參知尹得孚病,行都承旨黃昇源進。以李普漢爲管城將,大護軍,李普溫單付,內乘李惟秀仍任事承傳。
傳于李晩秀曰,受由及奉命承旨許遞,前望單子入之,待下批牌招,推移入直。
承旨前望單子入之,蔡弘遠·宋銓落點。
以左副承旨宋銓,右副承旨蔡弘遠牌不進罷職傳旨,傳于魚用謙曰,許遞,前望單子入之,待下批牌招察任。
承旨前望單子入之,尹致性·尹光顔落點。
洪義榮,以漢城府言啓曰,濟州三邑,丙辰年民數,今始上來,依例入錄之意,敢啓。傳曰,知道。
李晩秀,以禮曹言啓曰,永禧殿春奉審修改酌獻禮當次之年,則酌獻禮前奉審修改,已有前例矣。臣與戶曹判書臣李時秀,今正月二十二日,同爲進去奉審後,稟處,何如?傳曰,允。
黃昇源,以兵曹言啓曰,去冬三朔能麽兒考講時,都摠府都事尹益儉,訓鍊院判官崔錫元,主簿李柱,武臣兼宣傳官文敬成,鄭日憲,部將吳亨喆,守門將南建中·金寅七等,一次不通,都摠府經歷尹行源,都事趙嵾,訓鍊院僉正元永厚·趙洵,判官崔宗嶸·金成鉉·金錫彬,主簿金尙裕·洪禹九·南漢喆·金光都·金思喆·金麗行·李德純,中樞府都事李厚重,武臣兼宣傳官鄭選·宋大昇·金時顯·尹孝達·張漢籌·姜熙文·黃閏銓·元道英,部將咸熙一·崔命柱·兪漢宗等,二次不通,訓鍊院僉正黃相轅,主簿鄭治臣等,三次不通,竝依定式從重推考,何如?傳曰,允。
尹光顔,以刑曹言啓曰,依下敎,別監金廷相·尹長祺·池漢龜·南命業·金生麗等,各別嚴囚之意,敢啓。傳曰,放送。
吏曹啓目,粘連觀此弘文館副校理鄭來百上疏,則以爲,臣母今年六十有四,而素抱貞疾,屢經釁險,枯瘁衰落,無異八耋之老,暈眩澌綴,未有一日之寧,沈綿委頓,今已多年矣。臣爲子無狀,謀生無術,居不能適其瀡滫,病不能盡其藥餌,若得及今滋補,便其調養,則庶可以漸收微效,而家道旁落,菽水未繼,特授臣一小縣,俾得便養亦爲白有臥乎所。鄭來百之家貧親老,叔水難繼之狀,卽通朝之所共知,許畀一小邑,俾遂便養之願,允合於孝理之政是白乎矣。經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
丁巳正月十九日未時,上御便殿。禮房承旨入侍時,行左承旨李晩秀,記事官柳遠鳴,記事官金景煥,記注官金良倜,以次進伏訖。上曰,李義駿小學編輯之役,何以爲之云耶?晩秀曰,今方割付云矣。上曰,李書九左傳校正,當於何日訖工云耶?晩秀曰,數日內當入啓云矣。命退,承史以次退出。
上在昌德宮。停常參·經筵。
藥房提調金文淳,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
黃昇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹光顔啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。在外外,未肅拜呈告有情勢人許遞。
尹光顔啓曰,行大司憲宋煥箕,掌令洪彦燮,持平金壽祖·鄭宗魯在外,執義李明淵,方在被論中,掌令一員未差,監察茶時之意,敢啓。傳曰,知道。
黃昇源啓曰,御營廳將官來言,今日本廳軍兵,日次私習云矣,敢啓。傳曰,知道。
黃昇源啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于黃昇源曰,諸承旨持公事入侍。
黃昇源啓曰,新除授左副承旨尹致性,以前任成川府使,方在解由未出中,何以爲之?敢稟。傳曰,勿施,前望單子入之。
李晩秀啓曰,元朝頒下養老務農綸音,自內閣下輸,以內閣關知委諸道,諸道祗受狀啓,皆呈于摛文院,而卽伏見慶尙監司李泰永狀啓,則獨以承政院開坼爲辭,呈于本院。藩臣狀聞,事體不輕,閣院分呈,格例自異,況於莫重綸音祗受,有此大段違式,萬萬未安,不可無警。原狀啓還下送,使之改修正,依他道例,呈于摛文院,當該道臣,從重推考,何如?傳曰,允。
以開城留守趙鎭寬狀啓,齊陵正朝祭祭官職姓名,開錄馳啓事。傳于李晩秀曰,典祀官,當以本府經歷塡差,而近輒苟充,其經歷,置之何處,守臣推考,此後除非經歷,毋敢以他官代差,雖或不得已代差,措語狀請,依長寧殿典祀官例爲之事,分付。
以水原留守趙心泰狀啓,遺漏應資老人後錄馳啓,惶恐待罪事。傳于魚用謙曰,勿待罪事,回諭。
尹光顔啓曰,卽伏見刑曹坐不坐單子,則判書李在學,自十七日至二十日,連四日不坐,參判李亨元,參議徐美修,自十六日至二十日,連五日不坐。詞訟劇地,如是曠務,極爲未安,竝從重推考,何如?傳曰,允。
尹光顔,以兵曹言啓曰,今正月二十一日,武臣賓廳講書日次,而動駕相値,不得爲之之意,敢啓。傳曰,知道。
洪義榮,以漢城府言啓曰,孝烈之表著者,自各部搜訪報來,合爲十三人,故呈單則移送禮曹,孝烈各人居住姓名,列錄書入之意,敢啓。傳曰,知道。
黃昇源,以訓鍊都監言啓曰,今正月二十一日,景慕宮展拜時,因兵曹節目,金虎門軍三十名,把摠李仁默,哨官申大益率領,挾輦侍衛,集春營軍五十名,哨官成夏鎭領赴都領陣,東營軍三十名,哨官李盛愚率領,宮大門外把守,還宮後各還直所,而竝待標信擧行之意,敢啓。傳曰,知道。
黃昇源,以御營廳言啓曰,今正月二十一日,景慕宮展拜時,依其曹節目,弘化門入直軍五十名,待標信除出,新營入直千摠柳光國,出番哨官金楗,領赴于禁衛營都領陣,解嚴後還爲入直之意,敢啓。傳曰,知道。
李晩秀,以觀象監領事·提調意啓曰,禁漏兼敎授李聖弼有頉代,本漏官前主簿李喜榮,癸丑三月賞典時,兼敎授待窠調用事,奉承傳矣。以李喜榮差下,使之付軍職,冠帶常仕,何如?傳曰,允。
洪義榮,以賑恤廳言啓曰,東部金衆契任掌李奉伊,今月十八日,本洞路傍,得一歲遺棄男兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
洪義榮,以賑恤廳言啓曰,東部中浪浦契任掌孫雲得,今月十一日,本洞路傍,得二歲遺棄男兒,同里居良女崔召史,欲爲收養,貧不自食,願爲受料,告于本部,同日牒呈,故依節目給料,使之乳養之意,敢啓。傳曰,知道。
洪義榮,以賑恤廳言啓曰,中部申亨孫契任掌金光弼,今月十六日,本洞路傍,得二歲遺棄女兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
丁巳正月二十日辰時,上御誠正閣。藥房入診,諸承旨持公事入侍時,樂房提調金文淳,副提調黃昇源,行左承旨洪義榮,行右承旨李晩秀,同副承旨尹光顔,記事官柳遠鳴,假注書尹命烈,記事官金景煥,記注官金良倜,檢校待敎沈象奎,醫官柳光翼·金孝儉·金光國·白成一·周命新·李周憲·李惟鑑·玄必采·吳仁豐·丁希泰,以次進伏訖。文淳曰,日氣不調,聖體調攝若何。上曰,近日差復矣。文淳曰,寢睡·水刺之節,何如?上曰,飮啖諸節,稍不如常時,而大體則別無減損,寢睡則如前穩便矣。文淳曰,王大妃殿氣候,何如?上曰,一樣矣。文淳曰,惠慶宮氣候,何如?上曰,一樣矣。文淳曰,醫官待令,入診,何如?上曰,置之,可也。上曰,各房讀奏公事。昇源讀奏忠淸監司林濟遠狀啓,中軍金翊烈到任事。義榮曰,戶房無公事矣。晩秀曰,禮房無公事矣。光顔讀奏黃海監司閔台爀啓本,罪人李光龍鳳山郡到配事,全羅監司徐鼎修狀啓,殺獄罪人等同推開坐事,黃海監司閔台爀啓本,罪人黃興道載寧郡到配事,江原監司徐有防啓本,罪人兪甲伊等金城縣到配事訖。上曰,公事皆爲啓下,判付則出去書之,可也。命晩秀書傳敎曰,明日當由逌瞻門展拜,以此,分付。文淳曰,明日動駕,恐有妨於調攝矣。上曰,今則快復,何必爲慮乎?大抵今番添劇,比前頗緊,故靜攝之多日,亦近來初有也。文淳曰,今番靜攝中諸節,未得詳知,且爲日頗久,下情尤切焦憫矣。上曰,日前因卿之入來承候之請,特許湯劑之進御,一貼卽效,可謂卿之效矣。文淳曰,進御湯劑,卽奏奇效,萬萬慶幸矣。文淳曰,惠慶宮進服湯劑,連以羅蔘煎入矣。見今羅蔘,所餘無多,只可爲數貼材料,而新捧尙遠,以戶蔘代用乎?上曰,代用,可也。上曰,動駕與殿座時靑茶,勿爲待令事,分付矣,卿果聞之乎?文淳曰,未及承聞矣。上曰,靑茶旣非緊要之藥,爲弊不些,此後則除之,可也。上曰,掌務官事,誠駭然矣,日前生鰒封進時,有下詢而所對錯誤,是豈成說乎?仍敎醫官等曰,爾輩何不指揮乎?後勿如是之意,申飭,可也。且掌務官之任,自是奔走無暇矣,近來則別無多事,爾等亦知否?光翼等起伏奏曰,臣等亦以爲,掌務官比前極便矣。仍命退,諸臣以次退出。
上在昌德宮。停常參·經筵。
大駕詣景慕宮展拜罷後,內閣·政院·藥房口傳問安。答曰,知道。
還宮後,內閣·政院·藥房口傳問安。答曰,知道。
尹光顔啓曰,行大司憲宋煥箕,掌令洪彦燮,持平金壽祖·鄭宗魯在外,執義·掌令一員未差,監察茶時之意,敢啓。傳曰,知道。
洪義榮啓曰,今日展拜時,承旨當爲備員,而未差之代,前望單子入啓未下,何以爲之?敢稟。傳曰,待下批牌招察任。
李晩秀啓曰,來二十五日,朝參日次矣,敢稟。傳曰,停。
尹光顔啓曰,吏曹參判洪明浩,除拜後過三日,不爲出肅,依定式推考警責,仍卽牌招察任,何如?傳曰,允。
傳于尹光顔曰,侍衛軍兵毛具。
傳于尹光顔曰,都承旨與不爲仕進承旨許遞,前望單子入之,待下批,待開門牌招察任。
承旨前望單子入之,李鼎揆·洪仁浩·金祖淳落點。
傳于尹光顔曰,二十五日次對,進定於明日。
傳于洪義榮曰,故府尹朴相喆妻貞夫人金氏回甲,在明日,衣資及宴需輸送,遣郞官存問。
以江華留守金履翼狀啓,癃老窮獨原啓聞三人及加抄十四人所給物種後錄,而奉行顚錯,責敎屢下,席藳待罪事。傳于洪義榮曰,勿待罪事,回諭。
以李義敎·徐謙淳囚單子,傳于尹光顔曰,姑放。
李晩秀,以禮曹言啓曰,郊壇四孟朔,遣禮郞看審有無頉,自該曹草記事定式矣。發遣郞廳,各壇次第摘奸,則先蠶壇·雩祀壇·祈雨壇·司寒壇·漢江壇,壇上及四面紅箭門,壇垣階砌,俱爲無頉,而南壇北邊紅箭門柱根塗灰,先農壇東南北邊紅箭門柱根塗灰·階砌石塗灰,厲壇東南邊紅箭門柱根塗灰,竝間間剝落,司寒壇壇上莎草,間間枯損,卽爲修補事,分付該監該部,此後看護等節,着實擧行事,各別申飭之意,敢啓。傳曰,知道。
領議政洪樂性箚曰,伏以是月是日,聖慕彌篤,祗謁閟宮,克伸孝思,臣民感頌,曷有其極,伏念玉候新瘳,多日靜攝之餘,觸寒勞動,不瑕有損,伏不勝區區瞻慮之至,第臣職忝保護,兼叨本宮之任,固當趨簉陪班,仰承起居,粗伸臣子之情禮,而素患風眩之症,値此春木之節,更因寒感,一倍添加,宛轉床笫,莫省四到,欲起還仆,末由蠢動。旣闕宮庭之陪參,又曠藥院之常職,義分都隳,忱誠莫效,伏枕惶蹙,如添一病。伏乞聖明,亟降威罰,勘治臣闕禮瀆擾之罪,以安賤分,以肅朝綱焉。取進止。答曰,省箚具悉卿懇。卿其勿辭調理。仍傳曰,此批答,遣史官傳諭。
丁巳正月二十一日辰時,上詣景慕宮展拜入侍時,行都承旨黃昇源,行左承旨洪義榮,行右承旨李晩秀,同副承旨尹光顔,記事官柳遠鳴,假注書尹命烈,記事官金景煥,記注官金良倜,一提學鄭民始,二提學沈煥之,檢校待敎沈象奎·徐有榘,待敎李存秀,以次侍立。上具翼善冠·衮龍袍,乘輿出交泰門·永淸門,由明政門出弘化門,入逌瞻門詣神門外降輿,步詣就板位,引儀唱再拜禮,行再拜禮訖,仍詣廟內奉審,還御齋殿。上曰,右承旨與本宮提調入侍,晩秀與提調鄭民始進伏。民始曰,軍器弓子,春秋當爲造備,而弓槊木,本非自京貿得之物,每患苟簡,不可無變通之道,此是嶺東所産,覓得亦不難云。每年限七百株,可以合用者,貿取上送,而貿價與輸運價,竝以公穀會減之意,分付該道道臣,仍爲定式,何如?上曰,依爲之。如有一分爲弊之端,仍令道臣,具由論理報營後,更稟,可也。命退,少頃出齋殿門,乘輿出逌瞻門入弘化門。上敎昇源曰,解嚴。入明政門·永淸門·交泰門還內。諸臣以次退出。
上在昌德宮。停常參·經筵·。
韓用龜啓曰,行大司憲宋煥箕,掌令洪彦燮,持平金壽祖·鄭宗魯在外,執義·掌令一員未差,監察茶時之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
李鼎揆啓曰,行右承旨李晩秀,今日不爲仕進,卽爲牌招,何如?傳曰,允。
李鼎揆啓曰,玉堂上下番俱空,已至多日,事甚未安,校理金銑,自鄕上來云,卽爲牌招,以爲入直之地,何如?傳曰,允。
傳于李鼎揆曰,大臣·備局堂上引見。
傳于洪仁浩曰,右承旨入侍。
以右副承旨金祖淳牌不進罷職傳旨,傳于洪仁浩曰,許遞。
兵曹,訓鍊大將單李敬懋,禁衛大將單徐有大。
洪仁浩啓曰,新除授訓鍊大將李敬懋,時無職名,令該曹口傳付軍職,何如?傳曰,允。
兵曹口傳政事,大護軍,李敬懋。
摠戎使前望單子入之,金思穆落點。
傳于洪仁浩曰,左邊捕盜大將前望單子入之。
左捕將前望單子入之,李得濟落點。
洪仁浩啓曰,新除授左邊捕盜大將李得濟,卽爲牌招,傳授命召及大將牌·傳令牌,何如?傳曰,允。
承旨前望單子入之,李相璜·李魯述·韓用龜落點。
李鼎揆啓曰,新除授左副承旨李魯述,時在京畿驪州地,斯速秉馹上來事下諭,何如?傳曰,許遞。與未差之代,前望單子入之,待下批牌招察任。
承旨前望單子入之,崔獻重·洪大協落點。
以左副承旨洪大協同副承旨崔獻重牌不進罷職傳旨,傳于洪仁浩曰,只推。
以校理金銑牌不進罷職傳旨,傳于李晩秀曰,只推。
吏曹口傳政事,金東善爲兔山縣監。
洪仁浩啓曰,黃海監司閔台爀,緘辭推考答通來到,所當照律,而行大司憲宋煥箕,掌令洪彦燮,持平金壽祖·鄭宗魯在外,執義·掌令一員未差,無以備員擧行,何以爲之?敢稟。傳曰,今日政新除授臺諫,牌招察任。
傳于李晩秀曰,春煦漸長,卿上來,然後吉日可卜,左右諭善,今亦啓下,多少敦勉之語,此姑略之,而大臣亦當以筵敎傳於卿,卿須卽起登途事,遣史官傳諭于判書宋煥箕。
有政。吏批,判書李秉鼎進,參判洪明浩牌不進,參議李城輔在外,行都承旨李鼎揆進。以宋煥箕爲工曹判書,申思運爲判尹,權裕爲禮曹參判,尹弼秉爲刑曹參判,洪明浩爲知義禁,趙宗鉉爲造紙提調,鄭時養爲典牲判官,尹象基爲掌苑奉事,軍器奉事單金光弼,參奉單朴萬興,地理學敎授單李喜榮。
再政。以鄭東觀爲執義,金晩淳爲昆陽郡守,同義禁單洪明浩,兼左諭善單尹得孚,兼右諭善單李城輔。
三政。以金載瓚爲大司憲,韓用鐸爲掌樂正,趙恩錫爲明川府使,趙鎭完爲儀賓都事。
兵批,判書李得臣進,參判沈基泰病,參議睦萬中入直,參知尹得孚病,行右承旨洪仁浩進。以尹在明爲副摠管,李顯道爲訓鍊僉正,尹心輝爲判官,李仁達爲都摠都事,尹昇東爲北虞候,護軍李益運·黃昇源,副護軍申耆·李肇源·金啓洛·申獻朝·李儒慶·宋銓·蔡弘遠·魚用謙·金祖淳,以上竝單付。
再政。以柳成逵爲訓鍊副正,趙濟民·趙運永爲宣傳官,北虞候單尹昇東。
韓用龜啓曰,卽者昆陽郡守望筒,副望儀賓都事金晩淳職銜,以典簿誤書,至於受點,原望筒改付標以入,而莫重政望,有此做錯,當該政官,推考,何如?傳曰,允。
傳于李鼎揆曰,凡言衮躬時政,無論其言之當否,務從開廣。至於事關揄揚之典禮,予之誠悃,豈後於臣庶乎?此後名以典禮,敢有越分投疏者,政院初勿呼望。
假注書尹命烈奉命在外,代以李泳夏爲假注書。
李晩秀啓曰,新除授右諭善李城輔,時在京畿驪州地,斯速乘馹上來事下諭,何如?傳曰,允。
洪仁浩,以訓鍊都監言啓曰,本局分授都城北岳東邊近處體城四間許頹圮處,令該軍門,卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間輪回守直之意,敢啓。傳曰,知道。
洪仁浩,以兵曹言啓曰,卽接西道參軍李學道牒報,則訓鍊都監所授北岳山東邊近處體城四間許頹圮云。令繕工監,爲先把子圍排,分授軍門,急速修築,而把守軍兵,亦令該軍門,量宜定送,限改築間嚴加守直之意,分付,何如?傳曰,允。
安昌君燝疏曰,伏以天佑我東方,景貺潛周,茀祿川至。惟我王大妃殿下,母臨一國,今爲三十有九年矣。我殿下奉歡之誠,喜懼之情,日深一日,容有其極,則八域含生之倫,夫孰不鼓舞攢祝,同囿於我聖上孝理之化乎?臣於是乎不勝鰲忭之私,敢陳慶祝之說焉。臣謹稽先朝故事,則往在庚申春,上仁元王后徽號,其秋,又加上徽號,飾慶志喜,奉長樂而怡融,泥金檢玉,贊聖烈而揄揚,此實我英考不匱之孝。而蓋以是年,卽聖后之母臨,爲三十有九年也。于斯時也,縟儀纔行於一日,歡聲已聞於八方,深山窮谷,愚夫愚婦,亦皆沐化而興孝。故老之及見慶禮者,尙至今傳以爲罕有之盛事。臣每仰念伊時事,自不覺手舞足蹈,至發歌詠也。竊惟我王大妃殿下,化配乾元,夙著內治之休,德紹文母,咸仰嗣徽之譽,春秋冞高,起居益康,含飴之樂,三朝融洽,獻桃之頌,六宮傳誦。以殿下致養之情,闡揚之誠,乃於再昨年,追述我英考獻冊仁元聖后之故事,美號加上,縟禮載行。猗歟盛矣,大聖人至誠至孝,前後一揆,而天休迓續,惠澤旁流。伊來數年之間,八域豐登,萬姓歡舞,春臺太平之象,復見於今日,則此豈非賁飾慶喜,孚格天心,而福祥畢至之效乎?然則是年之盛禮,旣出於追述,則至於今年王大妃殿下臨御之年紀,又爲同符於仁元聖后臨御之年紀矣。其所飾慶之方,旣有庚申之禮,而歲已新矣,月已半矣,以殿下揄揚之意,繼述之孝,復行英考已行之禮,不但飾喜於今,抑亦有光於前矣。臣忝在宗親之列,愛慕之誠,有倍他人。玆敢仰籲,伏乞聖明,仰請慈殿,亟擧縟禮,以光聖孝,以續景命,以副中外臣庶顒祝之情,千萬幸甚,臣無任云云。答曰,省疏具悉。先朝庚申年,上號於東朝,別有爲所重也。若以母臨年紀之彌久,而欲擧徽揚之典,則當行於三十年辛亥,四十年辛酉,五十年辛未,而前乎庚申之辛亥而未嘗擧,後乎庚申之辛酉辛未而亦未嘗行,行於三十九年庚申,在於所重,不在於庚申也,此所以今戊申,不敢講是儀。至再昨年乙卯,慈齡五旬,始加美稱,凡今海東臣庶,孰不知予之意,且況是何等莫重大儀文,則卿以無稽之說,不守本色,挺身封章,不審大矣。昔在先朝,有一宗臣,爲似此疏擧,嚴賜處分,卽所仰覩,卿則施以不敍之典,以爲妄言邦禮者之戒。
丁巳正月二十二日辰時,上御誠正閣。大臣·備局堂上引見入侍時,行都承旨李鼎揆,行右承旨李晩秀,假注書尹命烈,事變假注書李毅采,記事官金景煥,記注官金良倜,右議政尹蓍東,行左參贊鄭民始,行禮曹判書閔鍾顯,兵曹判書李得臣,吏曹判書李秉鼎,漢城判尹李敬懋,戶曹判書李時秀,行大護軍沈煥之,行護軍徐有大,開城留守趙鎭寬,行護軍李漢豐,行護軍李書九,以次進伏訖。上曰,左副承旨入侍。出榻敎毅采承命出傳,左副承旨洪仁浩進伏。蓍東曰,日來日氣陽和,聖體,若何?多日靜攝之餘,昨又勞動,下情不勝憂慮,藥院提調未帶備堂,故不得登筵請診矣。上曰,近則差勝矣。蓍東曰,上護軍金文淳,備堂還差,使之入侍,何如?上曰,依爲之。出擧條蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。問候亦有格例,都承旨姑未受點於副提調,而起伏於問候之班,何也,雖是鄕人,何其昧例。仍命書榻敎曰,都承旨李鼎揆推考。上曰,目今世道朝象,一畀之卿卿身安,然後可副委毗之意。卿之宿恙,今則快至差可耶?蓍東曰,連服補脾之藥,近獲少差矣。上曰,俄者安昌君疏批,卿果見之否?蓍東曰,詣閤時霎見矣。上曰,疏中所請,果是何等莫重之邦禮,而一宗臣之無難猥陳,萬萬屑越。昔在先朝,因妄論典禮之疏儒,處分截嚴,卿等亦必記有矣。況再昨年旣擧揚徽之縟儀,今於數年之內,何敢更爲輕議乎?雖是事屬慶禮,不得不處分矣。蓍東曰,宗班與外朝有異,雖是當言之事,朝臣未請之前,宗班之陳疏,甚不可矣。上曰,春煦漸舒,開講當爲卜吉,而師傅姑未上來,未知何當造朝云耶?蓍東曰,開講之期,朝野之所共顒望,師傅亦必出膺,而姑未聞的奇矣。上曰,欲從近更爲敦諭,而往復之間,自當拖至來月矣。蓍東曰,師傅得人,開講有期,而謹稽國朝故事,封冊之前,亦有僚屬備員之事。蓋左右輔翼,逾多逾好,今當睿學日將之時,師傅一人,臣意則以爲太簡,更就山林及朝紳中,有學識地望者,加選僚屬數員,官名則或稱諭德,或稱諭善,品秩則限三品以上,稟旨擧行,而其人則惟在聖簡矣。上曰,官名則以諭善爲定,好矣。予近觀列朝故事,如兩宋先正時,故相金壽恒,故重臣金佐明,同膺保導之任,山林宿德,在朝名臣,參用夾輔,卽祖宗朝盛際美事,遵而行之,此亦繼述之一端,而得人然後,方稱其職,誰果可合耶?蓍東曰,山林中有李城輔矣。上曰,曾見其人,眞實可貴,儘合是選,朝臣中更有可合者耶?蓍東曰,兼大司成尹得孚,前亦仰奏矣。上曰,聞其行義純篤,好矣。以此兩人出擧條,今日政啓下,可也。蓍東曰,三陽開泰,春煦漸舒,元子開講日字之涓吉,當在不遠,中外臣民,擧切慶祝顒望之情,師傅宋煥箕,必當趁期簉朝,而第念講席之逐日進詣,其勢似難。列聖朝輔養官啓下時,每以在朝夙夜之臣,參錯爲之者,蓋有意義焉。今亦仰述故事,別設左右諭善之職,以吏曹參議李城輔,兼大司成尹得孚差下,使之迭入講席,克盡保道之方,俾免間斷之工,實合事宜,故敢此,仰達矣。上曰,卿言甚好,依爲之。出擧條上曰,政官牌招開政。出榻敎上曰,此外亦有予之春邸舊僚,使之繼登胄筵,豈不稀貴,而今番則先用今筵所奏之人,好矣。師傅陞擢時,與加資有異,則當卽擬入正卿望,而以正卿陞擢事承傳,直付資憲,有違格例,此前吏判之未及照檢也。其後尙不擬正卿實職,亦銓曹之不察矣。蓍東曰,果如聖敎矣。且山林方帶都憲,以見職膺召,想以爲難,六卿中方有呈告之人矣。上曰,陞擢時則當入末擬,而今則當首擬矣。蓍東曰,行大司憲宋煥箕,前冬有正卿陞擢之命,而尙未拜當品之職,事體未安,工曹判書申光履,呈告已久,今姑許遞,令該曹,今日政差出,何如?上曰,依爲之。出擧條上曰,近因考閱國乘,旣得賓僚設置之故事,而又有一事之脗然相符者矣。左傳一書,經傳合編,有妨考閱,故以大書特書之義,欲依綱目法,附傳於經下,令內閣校正編成,而宰臣李書九,使之專管矣。昔在宣廟朝,已有分綱立目之命,雖未見印本,今此編書,不期而爲仰述之擧,豈非奇事乎?蓍東曰,重編義例之前後同符,允爲繼述之盛事也。上曰,此宰臣之前後編書,迄無竣役。若差有司堂上,豈不兩妨乎?今番編役則果於何日獻御耶?書九曰,今日當割付入啓矣。上曰,編役之遲滯,專由於不能出氣振作,今番則須勿如前也。上曰,元朝綸音,卽予矯俗端本之苦心也。粤自乙卯誕辰日傳敎,已發其端,而伊後因循,迄至今歲。且今世道俗習,日就渝薄,欲以此爲一分矯正之道。故除夜呼燭潦草,而卽此亦足領略予意矣。蓍東曰,綸音之下,孰不欽仰贊歎,而擧而措之,則功化所及,易以感人矣。上曰,小學書,五倫行實之次第編成,庶有觀感之效,而至於鄕飮酒禮·鄕約,卽儀節之易知者,故欲先試之矣。蓍東曰,然矣,鄕飮酒禮,雖卽今講行可也,而鄕約則先從鄕邑試之好矣。上曰,今人之見此敎者,安知不謂古談也迂闊也,而今日之弊,正在於不古談不迂闊。擧世之人,眞能爲古談迂闊,則國其庶幾矣。但鄕約一事,何以則簡而易行,保無弊端乎?蓍東曰,以鄕約謂有弊,則何事可無弊乎?上曰,相救相助,鄕約中諸條,而我國班賤,等分太甚,其果能如約救助乎?蓍東曰,朝家頒令之後,若其擧行節目之能否,在於方伯守令矣。上曰,海州鄕約,肇自先正,而伊後以副憲之弊,反爲鄕戰云,此豈法之不善,正由久則生弊耳。蓍東曰,大體恰好,則安可預慮其弊而不試耶?上曰,聞卿獨以鄕約之必可行爲言云,果有所料量者乎?蓍東曰,臣於待罪寧邊時,曾有所經歷矣。上曰,韓光近爲靈光時,略倣鄕約而行之矣。所謂鄕約執綱者,其所作弊,便同一邑二倅。故金方行,爲其交代而罷之云。備堂中曾經完伯人,果聞知否?書九曰,金方行,果與韓光近交承,而此事則臣未之得聞矣。上曰,故相韓翼謩爲完伯時,欲行鄕約,使訟民誦習約條,則有一民,見一老者之負戴,稱以頒白者不負戴,自願替擔,仍爲逃去,傳爲笑談云。人人未必如此,而鄕約之難行,有如此矣。大抵今番綸音,期有實效,不必拘束督迫,務從簡約便宜。頃對禮判,使傳此意於右相矣,果已編成草本耶?鍾顯曰,約條之務從簡約,果如聖敎,故往議大臣,以簡爲主,欲以兩先正鄕約,載之於新編冊子之首,下附應行約條,而此亦當爲六七十張,姑未修正以入矣。上曰,更加爛商,亦好矣。鍾顯曰,鄕飮酒禮則先自京師試行,好矣。蓍東曰,古者國有學鄕有塾,鄕飮禮則尤宜先行於館學矣。上曰,故相南九萬行於太學,而用先正宋浚吉所撰儀注矣。鍾顯曰,聞徐浩修之言,則其時儀注,不過儀禮所載,不可不更加刪潤云矣。上曰,儀注之古今異宜處,則更爲講定,亦無妨矣。故相行禮時,儒生多是居齋生矣。蓍東曰,幾百年之後,始行曠古之禮,則瞻聆所及,孰不興起而來參也。上曰,此禮之講行,雖未知果有實效,而言足聽聞,豈非新年第一義乎?蓍東曰,李明淵疏,豈有如許駭惡事乎?去冬處分二罪而活萬命,實出於至仁之聖德,深遠之聖慮,何嘗一毫近似於威怒之過激,而渠敢以膈氣二字,萌心筆書。此不嚴處,世道之憂,不知至於何境矣。上曰,今當新元迓續休命之時,去冬以前事,予不欲更爲提及,而近以李明淵事,更煩酬應,誠一怪事矣。諸備堂進前。民始曰,明淵之營救鄭好仁·成德雨,猶屬餘事,其疏全篇,自始至末,專以前後處分,敢歸之於膈氣者,用意至凶悖,下語至閃忽,臣則以爲此一段,不可不急先痛辨矣。上曰,李明淵,予素知其爲人,不過一荒雜癡詭之類,行事語言,喜作不循繩墨,乖常異衆之事。自抄啓文臣時,付之生疎,特不深責,渠則認作能事,愈往愈甚,昨年疏中,前阻金湯,傍無玉筍云云,豈不可駭乎?至於今番疏,亦出於異乎人之意也,究其歸則全昧格例之致也。大抵慶賞威罰,卽有國之大柄,而近年以來,煦濡太過,慶賞邊常多,威罰事太少,故今人只知犯一字,然後方有親訊之擧,而古則雖非極層干犯,親問罪囚,則王府例皆具袼擧行,如金萬重·尹鳳朝·趙觀彬·李匡德·宋翼輝等諸人,皆經似此處分,而其時人,未嘗以此爲言者,格例然也。去冬處分,不亶爲大義所關也,亦不亶爲生道殺人也。蓋欲使今之人,知有此箇格例,而聞其日滿城波盪,有若創覩,明淵所謂處分之太遽者,亦由於是矣。煥之曰,臣誤認明淵以有步驟,豈意作此凶悖之擧乎?去冬處分,何等大義理,而其疏首尾,敢以上候爲說者,尤是凶言矣。上曰,不許承候云云。亦是昧例中一端,承候請對,本非故事,無稟達之事而請登對,豈非屑越之甚乎?肅廟靜攝中,多御內殿,諸臣之晉接絶罕,故相金昌集,以一經臥內入侍爲至榮,其詩集中,有如宮詞體者,至錄筵席所鋪色樣及中官客來之語,卿等亦見之否。蓍東曰,臣亦曾見其詩矣。上曰,先朝七旬以前,或有靜攝之時,只藥院都提擧,以診候入侍,雖至移直竝直時原任大臣,不過朝夕起居,初不敢以承候請對。大臣之承候請對,卽丙戌以後事,此不過三十年間謬規,而今人看作應行之故常,今日登筵諸臣中,右相似知此格例矣。蓍東曰,其時藥院外,不得登筵,故都提調雖是原任,或有稟覆廟務之事矣。上曰,卿果記有矣。予則常處外殿,初無臥內之可言,而未嘗以䙝服對臣隣,故氣或不平,則雖近密之臣,不能頻見,今番十餘日調攝,自致罕接,非不欲體下而然也。明淵之以不許承候爲說者,眞堪一笑,以此言之,其疏都屬之不識格例,無所不可。且明淵何足責?街路之上,騎牛而行,紅衣綠綬,出入筵席,擧措之駭怪類如是,年未四十而自稱蒲柳先衰,故日前批旨,敎以年少之人者此也。鍾顯曰,明淵此疏,豈可但以昧例論乎?觀其語意,全出於不滿處分矣。上曰,其疏中賢人之後云云。可謂無識之甚者,而上段數句,未嘗不嚴討鄭好仁·成德雨,特言處分之太遽,勘律之過重而已,以此而直歸之扶護,則加於此之罪囚,亦豈無輕重緩峻之論乎?苟或一毫礙逼於大義理,則予何惜一明淵書云堲讒說殄行,震驚朕師,唐虞命官,亦以堲讒爲重,則予豈忽於斯義,而始嚴而終弛乎?秉鼎曰,全篇語脈,至凶且悖,況其若言若事兩是字等句,尤豈人臣所敢發口者乎?上曰,諸宰何敢迭奏乎?子有一言,卿等聽之,予於年前齋居綸音,仰體昔年包荒之盛德,其時章奏,一切勿問,其人其家,晏若平常,蓋以闡徽之義重,漏網之失輕,而陸贄所謂言者之誣妄,明我之能恕者,卽昔年之敎,則此予所以少寓不洎之至痛者也。以是之故,凡屬寡躬,雖直斥乘輿,語涉無倫者,十倍於明淵,皆欲優容而假借之。今若勿問於昔年諸疏,反罪於今日明淵,是親己之間,有前後之殊也,予豈忍爲是?予則以今日此敎爲國祚億萬年祈永之本,予言及此,卿等何敢更有云云乎?煥之曰,前冬事,雖豚魚之頑,庶或知感,而忽於經幄之地,有此等變怪,今若不嚴處,則不知又出幾箇明淵。聖敎雖如此,此實大義理關頭,臣不忍默息而退矣。上曰,予有所執,卿則任爲之。日前箚批中四停八當之敎,已示予意。蓋上下四方,均齊方平,然後可謂義理。義理者,如方昇之日,圓滿光明,人皆仰見,微雲點綴,便是滓穢,置安處安,置危處危,猶非恰好底道理,安處亦安,危處亦安,方是眞箇義理。今若處分明淵,而有一人曰,言衮闕者獲罪云爾,則是豈上下四方,均齊方平之眞正大義理乎?聖人之志氣不衰,血氣有時而衰,予何敢望聖人,而以予閱歷,膈火爲祟,辭氣注措之間,往往有觸發過中處。明淵今日之疏,又安知不爲他山之石乎?予不更言,卿等卽爲就座,可也。上曰,次對爲之。仍命書榻敎曰,承旨房仍,左副爲軍士房。蓍東曰,此摠戎使徐有大,廣州留守徐有隣,開城留守趙鎭寬,江原監司徐有防,北兵使鄭觀采,南兵使李壽鵬,平安兵使任嵂,黃海兵使李儒敬,統制使尹得逵,忠淸兵使金明遇,全羅兵使申鴻周,慶尙左兵使李殷福,右兵使洪仁默,春操取稟狀啓也。今春水陸操,合操城操巡操巡歷巡點及未行操處,官鎭門聚點,何以爲之事,竝請令廟堂,稟旨分付,勸別武都試,依例設行爲辭矣。昨秋年事旣皆均豐,如此之年,詰戎重事,有不可一向停廢,諸道今春習操合操城操巡操巡歷巡點及未行操處,官鎭門聚點,勸別武都試,竝令依例設行。而統營·海西兵營則昨秋已爲行操,今姑停止,統營外三南水操,各其前洋設行。至於摠戎廳及廣州府,昨秋有今春習操停止之命,而習操旣已停止,則巡點之有弊,與習操無異,一體停止,畿內今春習操與巡點,竝令停免,則松營習操,有難獨行,此亦停止。聚點則另飭擧行,俾有實效,諸道行操處巡點,亦不必疊行,此則安徐之意,竝爲分付,何如?上曰,依爲之。詰戎之政,何事不緊重,而習操尤爲自別,許久曠廢,極不成說,卿之所奏果是。然三南則東作差早,亦與西北邊門有間,今年春操,北關·關西及海西水操,依例設行,其餘三南·關東習操及海西陸操姑停,嚴飭邑鎭,各其官鎭門,一依正操例,明習坐作之節,以其擧行勤慢,令各該道帥臣狀聞,卿亦留意於抽栍考察之道,俾有實效,可也。出擧條上曰,昨年秋操設行處爲幾道,有司堂上知入,可也。時秀回奏曰,統營及黃海兵營,行昨年秋操,其外各道,皆不行矣。上曰,西北道詰戎之政,尤不可忽,而習操停廢,今爲幾年乎?民始曰,臣經兩道藩任,而停操之久,殆過十數年矣。上曰,昨年兩西之以疏以啓,臨時請停者,俱不識事體而然也。蓍東曰,關西則請停最晩,尤不成說矣。上曰,北道停操當否,諸將臣中,曾經南北閫者,當知之矣。敬懋曰,北路之許久停操,誠爲疎虞矣。有大曰,臣則待罪南兵營,兩年連行習操,而北道詰戎之政,尤不可忽也,漢豐曰,北路則幾乎民不知兵,誠爲可悶矣。蓍東曰,諸路月課鳥銃·火藥·鐵丸之移送華城府者,已滿三年之限,各該兵水諸閫,自今年竝令依例受去,則當卽開坐,數爻狀聞加錄,而慶尙右兵使洪仁默外,皆無狀聞之事,謹依判付辭意,已爲發關申飭,而其擧行之慢忽,不可無警責,統制使尹得逵,慶尙左兵使李殷福,左水使李得駿,全羅兵使申鴻周,左水使李運昌,右水使金處漢,忠淸兵使金明遇,水使安橚,黃海兵使李儒敬,水使徐英輔,竝推考,何如?上曰,依爲之。出擧條蓍東曰,卽見慶尙監司李泰永報備局辭緣,則枚擧後漕倉都差使員密陽府使李義綱所報以爲,本倉之距海口爲二百餘里,例於三月十三日發船,而淺灘狹港,運船最艱,費了多日,於出海之前,上納等節,每後於左右漕船,今若以三月初三日發船,則事甚便宜,薺浦萬戶,卽本倉差員,而路過本鎭前洋,故泊船下陸,累日滯留,各鎭船卜,惟意添載,留連之際,鎭屬輩誅求徵索,無所不至,甚至於差員所騎上船擇定時,稱以貸用,各船船主處,責出錢貨,全無還報,此尤難支之痼瘼,今年漕運爲始,該倉領運差使員,以安骨萬戶移差事爲辭矣。後漕倉節目,丁酉頒行之後,二十餘年之間,弊端層生,發船差遲,漕運每後於左右漕倉。且以路過差員鎭底之故,下屬誅求,與私卜添載,誠如道臣所報,自今以後,發船則依所報,以三月初三日爲定,差員則以薺浦萬戶差定者,載於大典通編增補條,則有非廟堂與監司所可任意移定者,而該監司報辭,以已爲移定爲言,大是不審,爲先從重推考,薺浦之過路侵責之弊,各別禁斷,無令復踵前習之意,更爲嚴飭分付,何如?上曰,依爲之。安骨分明勝於薺浦,則姑爲換定,以試便否,無所不可,更觀今年漕運,使之論理狀聞,可也。出擧條蓍東曰,馬祖祭壇,在東郊,五禮儀以仲春中氣後剛日祀之,祀典中宜不可廢者,而古行今否,未知何故。前伏承臨時稟定之下敎,自今年依禮文設行之意,分付于各該司,何如?上曰,依爲之。出擧條蓍東曰,箭郊放牧,自秋徂冬,屢經嚴寒,而馬畜有肥大蕃殖之勢,見放數十匹,卽姑且試可之事也。旣知其必可成就,則多放善馬之種,以爲孶養之道爲好,濟州雌馬一百五十匹,江華雌馬四十匹,鐵山雌馬六十匹,晉州雌馬五十匹,使之來納濟州,則限二年貢馬中分數,除減雄馬,則今番北關開市時,公私貿得者,其數夥然,限四十匹,以體大健實者,給準價買取,趁卽來納,而價本以某樣耗穀或木布會減後狀聞之意,發關分付于咸鏡監司·南北兵使處,使之卽速擧行,何如?上曰,依爲之。出擧條蓍東曰,郊場若多放善馬,則定牧子看養之節,及各道分養馬上來後區處之道,皆當次第稟定,此則從後爛商節目,啓下後,擧行之地,何如?上曰,依爲之。出擧條上曰,牧場外城之役,始聞費入甚夥,今已告竣,何以速成耶?蓍東曰,外城之役,民皆樂赴,故不費物力,果卽善築矣。上曰,卿於太僕事,可謂大事業矣。蓍東曰,武經校正,今已始役矣。七書直解,劉寅凡例,已自不一,而訓詁大旨,不成註家體段,所引古人征伐之事,支離牽合,多不足取,實合釐改,而音註武經七書,萬曆中何守法所撰輯者也。訓詁齊整,大旨詳明,武經七書彙解,康熙中朱墉所撰輯者也。亦有翻刻鄕本,乃是武經生專門之書也。博引歷代談兵家,而劉寅之說,亦在其中,又有丁洪章康熙戊辰所撰武經全解矣。今此新校正武經訓詁大旨,採用何守法註,歷代兵家諸說,則採用朱墉·丁洪章註,而撮其最緊切者,以小註編入,略倣經書大全之例。我東亦或有註釋武經者,其若有發前人之所未發者,編入於諸家之末似宜,何守法·劉寅·朱墉三家所註武經,章句分合,大小不同。此則詳看其文勢之如何,或從何守法,或從劉寅,或從朱墉恐好。文獻通考,宋元豐中,始以武經七書,頒行武學,而其次序則六韜·孫子·吳子·司馬法·三略·尉繚子·李衛公問對也。何守法音註及朱墉彙解·丁洪章全解,皆以孫子·吳子·司馬法·李衛公·尉繚子·三略·六韜爲次序,而何守法以爲洪武中所定次序,不敢改易云云。武備志·兵訣評,孫子·吳子·司馬法·三略·六韜·尉繚子·李衛公問對也,劉寅所撰直解,則各爲書,別無次序,今此新校正武經,宜有一定之次序,首經卷首,綴以序文與凡例總目,亦不可已者,敢此仰達。上曰,依爲之。出擧條蓍東曰,漢城判尹李敬懋,刑曹參判李亨元,方帶武經七書校正堂上,職務多有相妨。李敬懋本職及兼帶捕將,今姑許遞,李亨元本職,亦爲許遞,使之專意校正之任,何如?上曰,依爲之。出擧條上曰,訓將何不入參於次對乎?蓍東曰,聞其實病難强云矣。上曰,病勢果何如?諸將臣知之乎?敬懋曰,聞是感氣彌留而不至大段云矣。蓍東曰,雖是感氣,近又添加云矣。上曰,然則許令解職調病,似好矣。蓍東曰,日前伏承園幸當前之下敎,訓鍊大將李柱國,以元戎當爲隨駕,而身病久未差,勢難擧行云,今姑許遞,何如?上曰,依爲之。令該司相當藥物輸送,俾便調理,其代以,禁衛大將李敬懋爲之,又其代以,摠戎使徐有大爲之,摠戎使前望單子入之,差代間,禁將兼察,牌招聽傳敎,可也。出擧條仍命書榻敎曰,訓鍊大將李柱國許遞,其代,禁衛大將李敬懋爲之,又其代,摠戎使徐有大爲之,摠戎使前望單子入之,差代間,禁將兼察,牌招聽傳敎。仁浩曰,新除授訓鍊大將李敬懋·禁衛大將徐有大,卽爲牌招,傳授命召,何如?上曰,依爲之。出擧條蓍東曰,頃因本司草記批旨,海伯緘答遲滯委折,關問該道矣。卽見黃海監司閔台爀所報,則以爲緘問之關,本月十二日酉時下來,同日戌時緘答,騎撥修上于司憲府,而今此關文,亦於發關第四日午後來到,故修報又未免稽滯,不勝悚懍爲辭矣。撥路如是稽滯,而報辭無申飭等語。故此後則以另飭擧行之意,纔已題送,而緘答今旣上來,則自該府,當爲論勘。然該道擧行之遲滯,不可仍置,黃海監司閔台爀,爲先從重推考,何如?上曰,依爲之。出擧條蓍東曰,新造戰船之輪回載運漕穀事,自戶曹已爲發關申飭于各道矣。此是修明舊典之美事,而器械之備待,格軍之定送,皆當有一定式例,然後可無臨時掣礙之慮,爲先關問于慶尙監司·統制使處,侍回報更爲稟處,似爲完備,故敢此仰達。上曰,依爲之。出擧條蓍東曰,渡海譯官之回,聞馬島消息,則信使之請,似在數年內云,而單蔘所入,殆近二百斤,若不預爲措備,則易致狼狽矣。丁未年臣之待罪籌司堂上也,因信使先聲,略有經紀者矣。伊後未知如何區處,以今事力,二百斤蔘,恐難辦出,此甚可悶矣。上曰,其時所措備者,用於何處云乎?時秀曰,所備之蔘,連年充給禮單,而至於蔘價區劃之數,亦比前減縮矣。上曰,旣有丁未經紀者,則以此充用甚好,詳考其數爻去處,從後更奏,可也。時秀曰,丁未年,亦爲分定貿蔘於西北兩道,而産蔘比前漸貴,是爲可悶矣。蓍東曰,信使雖有先聲,亦當過數年後出來云。其間豈無某條措備之道乎?蓍東曰,臣於向日,以採金勿禁事,有所筵奏矣。商賈之潛越禁物,未能盡禁,則土産之採取,無所不可,近以武庫甲冑修改事,有所經紀財力,而畿邑峽中,多有將金之處云。故欲自武庫,先爲試可,畢竟有實效,則當自地部主管,而見今採取之際,或不無濫雜貽弊之慮,關飭畿營,使之照檢,好矣。上曰,唯。秉鼎曰,頃因咸鏡監司趙尙鎭狀啓,高原郡守張鉉宅,明川府使柳光濂相換事,自臣曹覆啓蒙允,而追聞光濂,若於相換邑計仕,則年限已滿云,何以爲之乎?上曰,旣曰年限已滿,則但當依例勿論,豈可以何以爲之之意仰稟乎?此亦不知格例之弊也。秉鼎曰,因咸鏡監司趙尙鎭狀請,明川府使柳光濂與高原郡守張鉉宅相換事,臣曹覆啓內,光濂年限已過於六年之窠,且相換守令,以初拜例計仕,新有定式則不得許施事,判付內,有後日登對時稟處之命矣。光濂旣衰昏,不堪於明川則難保高原之能治,姑爲改差,恐合事宜,故敢此,仰達矣。上曰,依爲之。出擧條得臣曰,北虞候以都政新堂上之窠,今方作闕矣。例以新堂上差出,而今番都政,武弁之年老積仕者,多蒙特恩,陞資甚多,此窠又不必以新資差出矣。上曰,此亦疏滯之政,無論時仕前銜,以新資差送,可也。仁浩曰,坡州牧使金爔所佩密符奪來,畿伯權佩,待其還官還授事,命下矣。今二十日該牧使還官後,所當稟旨還授,而道臣以自下專授之意,纔已啓聞。密符事體,何等嚴重,而有此做錯,事極疎忽,不可無警,京畿監司李冕膺,從重推考,何如?上曰,依爲之。出擧條命書傳敎曰,左承旨·同副承旨許遞,與未差之代,前望單子入之,待下批牌招察任。仍命退,諸臣以次退出。
上在昌德宮。停常參·經筵。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,行大司憲金載瓚未肅拜,執義鄭東觀傳旨未下,掌令洪彦燮,持平金壽祖·鄭宗魯在外,掌令一員未差,監察茶時之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,左副承旨洪大協,同副承旨崔獻重,今日不爲仕進,卽爲牌招,何如?傳曰,允。
傳于李鼎揆曰,諸承旨持公事入侍。
李晩秀啓曰,奉朝賀金鍾秀,依下敎來待矣。傳曰,入侍。
傳于李晩秀曰,左承旨入侍。
以左副承旨洪大協,同副承旨崔獻重牌不進罷職傳旨。傳于洪仁浩曰,只推。更爲牌招。
承旨前望單子入之,李翼晉落點。
傳于李晩秀曰,坐直承旨入侍。
李鼎揆,以吏曹言啓曰,上京守令,待其親病差歇,下送後,草記事,命下矣。長水縣監朴壽亨,謂以母病轉益添重,無他兄弟,萬無離側下去之勢云,雖未知其親病之如何,而特敎之下,終不下去,揆以事體,殊甚未安,本曹請推之外,無他可施之罰,何以爲之?敢稟。傳曰,改差,其代,口傳差出,可也。
吏曹口傳政事,柳尋春爲長水縣監。
李晩秀,以禮曹言啓曰,皇壇壇上及祭器等物,每年孟春,戶·禮曹堂上奉審事定式矣。今正月二十六日,臣曹與戶曹堂上,奉審後稟處,何如?傳曰,允。
李晩秀,以禮曹言啓曰,大報壇祭享,每年三月上旬內擇日擧行事定式矣。吉日,令日官崔景烈推擇,則來三月初三日爲吉云。以此日定行,而初雖以親祭磨鍊,亦多有攝行之例,今番則何以爲之乎?敢稟。傳曰,遣大臣攝行,可也。
李晩秀,以禮曹言啓曰,來三月初九日,昭寧園忌辰祭享,與寒食節享相値,謹依前例,只行忌辰祭享,祝文中措辭添入事,分付,何如?傳曰,允。
李晩秀,以禮曹言啓曰,卽接典牲署所報,則近因牛疫之熾,本署留養黑牛,多有病傷。在前如此之時,或分授貢人輩,使之移置喂養云。今亦依此例爲之之意,分付,何如?傳曰,允。
洪仁浩,以義禁府言啓曰,前中部令尹可基,前東部令金絅采,前西部令許种拿囚,前南部令李義敎,前北部令徐謙淳等拿來草記批旨內,允,已囚者姑放,待齊到同爲捧供可也事,命下矣。今已齊到,姑放罪人尹可基·金絅采·許种·李義敎·徐謙淳等,竝還囚捧供以入之意,敢啓。傳曰,知道。
禁府啓目,前中部令尹可基,前東部令金絅采,前南部令李義敎,前西部令許种,前北部令徐謙淳等原情云云。傳旨內辭緣,泛稱遲晩,竝只刑推得情何如?判付啓,土着不分明,今番見抄之漏戶,未必皆是勘籍時的在京中與實戶之漏籍,容有可恕,厥數至近百名,則渠輩不謹,在所難免,各計口數,考律公罪照放草記,其中外任人,使之待明朝還官爲良如敎。
洪仁浩,以義禁府言啓曰,頃因吏曹啓辭批旨內,今番諸道報來中,百歲老人之年前遺漏各該邑守令,道臣捧現告狀聞後,一竝拿處可也事命下,而卽見忠淸監司林濟遠狀啓,則淸州百歲老人曺光萬,落漏不報,當該前牧使安廷鐸,靑山百二歲老人徐必回,落漏不報,當該前縣監金相丁·李彦藎·任靖周,時縣監李之淳,指名現告矣。安廷鐸·李彦藎,今方待命,竝拿囚,李之淳,時在任所云,依例發遣府羅將拿來,金相丁·任靖周,已爲身故,勿論,何如?傳曰,允。
丁巳正月二十三日辰時,上御誠正閣。諸承旨持公事入侍時,行都承旨李鼎揆,行左承旨孝晩秀,行右承旨洪仁浩,右副承旨韓用龜,記事官柳遠鳴,假注書李泳夏,記事官金景煥,記注官金良倜,待敎李存秀,以次進伏訖。上曰,諸承旨各奏公事,可也。仁浩讀奏全羅兵使申鴻周狀啓,全州營將李潤集到任事,及全羅右水使金處漢狀啓,黔毛浦萬戶金龍弼到任事,用龜讀奏咸鏡監司趙尙鎭啓本,罪人朴英質等安邊等邑到配事。命書判付訖。上敎仁浩曰,昨日次對筵說之修納者,失之文勝,語多沒實,雖以其中李明淵事言之,首言其朝衣等事者,殊涉礙眼。此筵說,更爲修正以入,可也。命書傳敎曰,卿以歲後之尙未登筵,兼因卿孫之除邑,與之上來云,當召見,差晏入來事,遣史官傳諭于金奉朝賀。上曰,兔山縣監入侍。出榻敎上命退,諸臣以次退出。
丁巳正月二十三日辰時,上御誠正閣。奉朝賀·兔山縣監入侍時,行都承旨李鼎揆,記事官柳遠鳴,記事官金景煥,記注官金良倜,奉朝賀金鍾秀,兔山縣監金東善,以次進伏訖。鍾秀曰,多日靜攝之餘,聖體,若何?上曰,今番所經,比前頗緊,屢日調攝,自再昨始爲酬應矣。鍾秀曰,慈殿·慈宮氣候,何如?上曰,一樣矣。上曰,金東善守令之除,豈欲後於李始源,而近因酬應之未遑,昨日始爲作窠差出矣。兔山與畿邑接界,程道幾何,而邑樣何如云耶?鍾秀曰,道里甚近,官亦不薄云,所得過侈矣。上曰,雖以此窠差除,而若不如畿邑之便近,則更欲使之相換矣。鍾秀曰,若蒙畿邑之除,則與道伯有嫌,勢難冒赴矣。上曰,嫌避果是何事?鍾秀曰,甲辰年,李命植有通文事矣。上曰,此因李魯春事耶?鍾秀曰,然矣。上曰,卿於何時欲往兔山乎?鍾秀曰,近日春寒尙峭,姑觀日候之稍解,雖數三日間,欲爲作行矣。上曰,卿見昨日右相擧條否?新簡左右諭善,此兩人,卿則以爲何如?鍾秀曰,尹得孚則臣稔知其爲人,李城輔則雖未詳知,大體固好矣。上曰,聞尹得孚,居家行義,實多可稱云。大抵忠可以移於國,家行有素,則其人從可知也,右相善爲薦人矣。且比於予之春邸時諭善朴聖源,亦豈多讓乎?鍾秀曰,朴聖源亦可謂得人矣。上曰,然矣。上曰,見卿筋力,似勝於昨秋,今若官養,則庶可益勝矣。仍敎東善曰,奉朝賀筋力凡百,爾亦以爲差勝於前乎?東善曰,家人所見,以爲差勝矣。上曰,卿若加之以十許年之壽,則爲後進可幸矣。鍾秀曰,臣雖少延餘年,神精昏耗,直一無用,臣方遠離,不勝戀結之誠,如可强力,則雖一年之間,竊欲上來,以爲覲光矣。上敎東善曰,兔山程道爲幾里。東善曰,二百四十里矣。上曰,里數不遠矣。卿之下去時,以雙轎作行也,轎馬當備給矣。上曰,卿之昨臘入對,在於何日乎?鍾秀曰,臣於二十九日入侍矣。上曰,然則卿之登筵時,已以成德雨·鄭好仁事,有所酬酢乎?鍾秀曰,成德雨輩事,臣已承下敎矣。上曰,李明淵事,亦已詳知否?用律輕重之際,曰可曰否之論,亦可謂不妨,而予素知明淵之爲人,所執不堅,持身淺陋,而渠則自以爲知無不言,故有今番擧措矣。客臘處分,不但爲昭揭大義,實兼生道殺人之意,而世道之憂虞,不可勝言若是。年前卿之在朝時,則豈至有客臘事耶?卿今老矣,雖有二提學一人,而此外無擔着義理者,霜氷豕突,慮無不至,一脈陽秋,無地可寄,寧不懍然。成德雨輩,特一影子也,粗跡也,尤有所切痛者。予以其家之不復有遭罹,欲爲報慈恩之道,而渠輩抑何心腸,始以典禮間莫重莫大之事,乃敢挾雜紛紜矣。到今則以其家事,又敢如彼,其罪誠如何?成德雨·鄭好仁出後,又有李明淵之疏,此則近於昧爽以後事,雖謂之怙終故犯,未爲不可,固可痛也,固可駭也,一明淵,何所顧惜,而但正其罪而萬人無一辭,然後刑政得當,而今渠所言則衮闕也,上一款,未嘗不討兩人之罪,若處分明淵,而或有一人曰,言衮闕而獲罪云爾,則朝廷之刑政,當如何?大臣箚批,有四亭八當之諭,而義理者,當然之則,固然之事也。設使言出於凶肚逆腸,不可以觀其表而斷其罪也。如是則其可曰上下四方,均齊方平之謂乎?昨日賓對,又有一言明諭於諸臣者,予之年前齋居綸音,昔年凶疏之人,一倂付之勿問,予意亶在於揄揚容受之聖德於千秋萬世。蓋以爲揚徽之義至重,漏網之失反輕也。今若勿問於昔年凶疏,遽罪於今日明淵,則是前後有殊,予豈忍爲是乎?諸臣旣聞此敎,此後則似不敢更言矣。明淵之爲人,每欲異於人,固不足責,而以昨春疏語觀之,前阻金湯,傍無玉筍等語,極其荒雜,他事類如是矣。鍾秀曰,臣雖未詳其爲人,而每欲別出意見云矣。上曰,以渠朝衣一事言之,甚爲駭人,曾見以藍色爲章服,以粉紅爲裏衣,此猶不足,以綠絲爲佩垂,此豈不駭怪乎?此等處亦可知其人矣。鍾秀曰,紛紅裏衣事,臣曾未聞之矣。上曰,下款語亦是昧例中一事也。時原任大臣之承候請對,本非故事,以承候而求對,豈非猥越之甚乎?肅廟朝靜攝中,多御內殿,諸臣之進見甚罕,故相金昌集,一經臥內入侍,以爲至榮幸,其詩集中,有如宮詞體者,至錄筵簟之緣飾色品,載之於本集,傳爲盛事矣。先朝七旬以前,或有靜攝之時,則只是藥院都提擧,以診候入侍時,原任大臣,不過朝夕起居,初不敢以承候請對,大臣之承候請對,卽丙戌以後事也。今則以承候請對,看作應行之常規,至有閣臣之承候請對,此爲謬例之大者矣。明淵,渠何知格例乎?且今人,只知犯一字,然後方有親鞫之擧,古則有親問之事,則便皆如例擧行,故如趙觀彬·李匡德·宋翼輝等人,皆經似此處分。明淵云云,都是昧例之致,而若歸於同情之科,則不可矣。卽今俗習日卑,風氣日下,矯革之道,在乎擧措之事事得宜,而先自屬衮闕事,特示包容,然後可以丕變矣,大開言路,使人人知今世無不可言之事,則自至於元無可言之事。西京之風流篤厚,禁網疏闊,此宜今日取法者,夫如是則國祚綿遠,可期千萬年無疆,豈不休哉?爲治之道,莫先乎順物情壹民志,而此則在於朝廷正而人心正矣。權裕一疏以前,雖曰君子在野,而今則非無善類之登庸,治象別無改觀之效,有非一葦可抗,豈不大可憂乎?若有干於大義理,則固當明張嚴討,使渠輩知所畏懼,而至於日前成德雨輩,有所處分,今者李明淵之有所闊略,此非反論也。以卿一言之重,辭而闢之之方,此固當然,而予所以處之之道,不可不如此,是亦不害爲內修外攘之治矣。鍾秀曰,李明淵,自來不足於義理邊者矣。上曰,今番韓用龜之聲望,快長一格,從今以往,庶可無慮,予則以謂得人矣。鍾秀曰,暫時處分,在渠正爲玉成矣。上曰,渠之行遣時,時値極沍,衝寒趲程,必難支吾前進,且沿路邑守,不得干涉,則渠之顚仆狼狽,不無生行死歸之慮,故命送宣傳官,以摘奸樣下去,飭于西路守令,不禁其私相顧護,俾得穩到謫所,渠亦何以詳知也?渠之手書政事,不過該司復職望筒,何損於渠之氣節乎?人若以韓用龜之被罪問之,則固當答之以用龜不如乃兄,自來操守不堅。故今番處分,始勘前罪云,則言固好矣。若以洪守榮事,有此處分云,則豈可成說乎?伊日傳敎,亦有利害縈其中,而心不棲舍等云云。可知處分之本意,以是言之,實爲宣揚之道,而非或近於諂也。大抵義理者,固宜至死不畏,而如今之世,誠難其人。苟有同志之士,則本義理,自可堅固,而卿雖有猛虎在山之勢,今已衰老,只有前吏判一人,其將與誰共之乎?鍾秀曰,國之急務,在於得人,而乏人莫今時若,雖於朝臣之外,不可不求人材,預爲培養矣。上曰,聲望之先聞者,是爲可用,而何以知誰某之可用乎?胡銓一疏勝百萬師,若得强項數人則可幸矣。近以無人之故,義理有擔却一邊之慮,至有昨夏長書之變怪,不知自何處出,而其於世道之憂何?鍾秀曰,根柢必有所在,此不可以刑威消之者矣。上曰,日前金銑疏,太不成說,不可煩人眼目,故還給,而至若魚用謙疏語則頗了了矣。上敎東善曰,今筵酬酢,爾能領會耶?東善曰,臣亦領會矣。上曰,奉朝賀如或有未盡諦聽,爾於從容時,在傍詳言,以爲宣揚之方,可也。又敎曰,爾之辭朝後,朝廷歷辭之役,勿爲之,發行時前期數日,通于閣中,可也。仍命退,諸臣以次退出。
丁巳正月二十三日午時,上御重熙堂。左承旨入侍時,行左承旨李晩秀,記事官柳遠鳴,記事官金景煥,記注官金良倜,以次進伏訖。上曰,他承旨入侍。出榻敎賤臣承命出傳,右副承旨金祖淳進伏。命書傳敎曰,右副承旨許遞,前望單子入之。仍命退,承史以次退出。
丁巳正月二十三日申時,上御重熙堂。坐直承旨入侍時,行左承旨李晩秀,記事官柳遠鳴,記注官金初燮·金良倜,以次進伏訖。上曰,江氷當於何間瀜解云耶?晩秀曰,姑未詳知,而鷺梁則流澌方生云矣。命書公事判付。仍命退,承史以次退出。
上在昌德宮。停常參·經筵。
洪仁浩啓曰,行大司憲金載瓚未肅拜,執義鄭東觀,傳旨未下,掌令洪彦燮,持平金壽祖·鄭宗魯在外,掌令一員未差,監察茶時之意,敢啓。傳曰,知道。
李鼎揆啓曰,禮曹參判權裕,同義禁洪明浩,除拜後過三日不爲出肅,依定式推考警責,仍卽牌招察任,何如?傳曰,允。
傳于李鼎揆曰,諸承旨持公事入侍。
以右副承旨洪大協,同副承旨崔獻重牌不進罷職傳旨。傳于洪仁浩曰,雖有情勢,焉敢若此,分補金浦·仁同,使之當日辭朝,時任守令,遞付京職。
吏曹,仁同府使單崔獻重,金浦郡守單洪大協。
傳于李鼎揆曰,下直守令留待。
傳于李鼎揆曰,下直守令入侍。
傳于李翼晉曰,回榜人梁濟洙入侍。
傳于李晩秀曰,禮房承旨入侍。
李晩秀啓曰,禮曹判書閔鍾顯,依下敎來待矣。傳曰,入侍。
李晩秀啓曰,行護軍李書九,前府使成大中,持編輯冊子來待矣。傳曰,入侍。
以執義鄭東觀牌不進罷職傳旨,傳于洪仁浩曰,凡於官職,違牌爲事,再昨次對以後,臺臣尤無難處之端,飭敎之下,焉敢更爲違牌,康翎縣監除授,使之當日辭朝,時任縣監,遞付京職。
吏曹,康翎縣監單鄭東觀。
兵曹口傳政事,梁濟洙爲五衛將。
以安廷鐸·李彦藎囚單子,傳于洪仁浩曰,今日捧供。
洪仁浩,以一所巡廳言啓曰,去夜初更五點量,犯夜人出身沈壽大,三更二點量,犯夜人御營廳別抄出身金成澤執捉,依例移送兵曹之意,敢啓。傳曰,知道。
洪仁浩,以兵曹言啓曰,去夜一所巡廳犯夜被捉出身沈壽大,依更數嚴棍十度,御營廳別抄出身金成澤,嚴棍三十度之意,敢啓。傳曰,知道。
洪仁浩,以義禁府言啓曰,時囚罪人尹可基·金絅采·李義敎·許种·徐謙淳等原情公事,判付內,土着不分明,今番見抄之漏戶,未必皆是勘籍時的在京中與實戶之漏籍,容有可恕,厥數至近百名,則渠輩不謹在所難免,各計口數,考律公罪照放草記,其中外任人,使之待明朝還官事,命下矣。取考律文,則大典通編戶籍條有曰,漏戶部官,五戶以上罷黜,十戶至五十戶,杖六十徒一年,大明律不應爲條有曰,凡不應得爲而爲之者,笞四十矣,李義敎漏戶十九戶,徐謙淳十四戶,許种十三戶,竝以十戶以上律,各杖六十徒一年定配,以公罪收贖放送,金絅采九戶,當以罷黜照勘,而罷黜無公罪收贖之例,尹可基三戶,而三戶亦無區別之法文,竝以不應爲律傍照,各笞四十,以公罪收贖放送,何如?傳曰,允。如有功議,各減一等,可也。
李翼晉,以義禁府言啓曰,李義敎·徐謙淳·許种,各杖六十徒一年定配,金絅采·尹可基,各笞四十,竝以公罪收贖放送事草記批旨內,允,如有功議,各減一等可也事,命下矣。李義敎十二代祖溥,敵愾功臣永安尉異姓五寸親云,徐謙淳九代祖渻,扈聖功臣達城府院君五寸親云,竝功議各減一等,減徒加杖,各杖九十,許种十二代祖琮,佐理功臣云,功減一等,減徒加杖,杖一百,金絅采,達城尉異姓五寸親云,議減一等,尹可基十四代祖坤,佐命功臣云,功減一等,各笞三十,竝以公罪收贖之意,敢啓。傳曰,知道。
禁府啓目,淸州前牧使安廷鐸·靑山前縣監李彦藎等原情云云。李彦藎段,問目內辭緣,泛稱遲晩,所當請刑是白乎矣。曾經敦寧都正,勿爲請刑,載在大典通編,議處爲白乎旀。安廷鐸段,問目內辭緣,泛稱遲晩,刑推得情何如?判付啓,附過放送爲良如敎。
丁巳正月二十四日辰時,上御誠正閣。諸承旨持公事入侍時,行都承旨李鼎揆,行左承旨李晩秀,行右承旨洪仁浩,左副承旨李翼晉,記事官柳遠鳴,假注書李泳夏,記事官金景煥,記注官金良倜,待敎李存秀,以次進伏訖。上曰,諸承旨各奏公事,可也。鼎揆讀奏忠淸監司林濟遠狀啓,溫陽郡守洪秉周到任事,翼晉讀奏江華留守金履翼狀啓,勿待罪有旨祗受事,晩秀讀奏忠淸監司林濟遠啓本,孝烈表著人開錄事,仁浩讀奏黃海兵使李儒敬啓本,月課鳥銃火藥等物開坐事,翼晉讀奏平安監司朴宗甲啓本,罪人李得亨雲山郡到配事,及慶尙監司李泰永啓本,罪人閔亨彬禮安縣到配事。命書判付訖。上曰,下直守令·回榜老人,禮判·校正堂上李書九,前府使成大中皆令入侍,遠鳴承命出傳,與金浦郡守洪大協,仁同府使崔獻重,回榜老人梁濟洙,偕入進伏。奏曰,禮判及校正堂上李書九,前府使成大中,未及來待矣。大協進前,奏職姓名。上曰,陵幸時治道,待朝令爲之之意,曾有下敎矣,其果聞知否?大協曰,未及聞知矣。上曰,何當發程耶?大協曰,將以明日治發矣。上曰,何待明日,須於今日內發程,可也。獻重進前,奏職姓名。上曰,仁同以嶺外弊邑,素稱難治,今者除命,欲爲蘇弊之地,須體此意,俾有治效,可也。上曰,兩守令竝除宣諭退去,而仁同府使亦於今明發程,可也。大協·獻重先退。上命濟洙進前。敎曰,爾年爲幾何?濟洙曰,八十四歲矣。上曰,矍鑠哉是人也,爾能射乎?濟洙曰,臣雖老衰,尙不廢射藝,柳葉箭則能射六錢重,貫革則僅射五六巡矣。上曰,尙能騎馬乎?濟洙曰,然矣。上曰,爾有顯族乎?濟洙曰,顯族則無之矣。上曰,量爾筋力,可能留京供職乎?濟洙曰,臣於職事,豈敢以衰耄爲辭乎?上曰,爾之出身後踐歷,卽何官?濟洙曰,曾經參下部將·礪峴僉使矣。上曰,以爾爲五衛將,可能爲巡更之役乎?濟洙曰,臣當筋力爲之矣。上曰,九十老人,何能爲夜巡之役乎?仍命書傳敎曰,今見回榜老人梁濟洙,年爲八十四歲而外貌無異壯者,射的能中,亦足馳馬,如許筋力,可謂初見,且問履歷,已經參下部將云。令該曹,五衛將作窠,口傳擬入,至於行巡之節,亦可爲之,焉有近九十衛將巡更之例?此則三所衛將,替其役事,令兵判嚴飭。上敎濟洙曰,爾自明日,以五衛將入番,而又賜爾三絃,使之往見松留,又爲遊街,爾則先爲退去。濟洙先退。上敎仁浩曰,再昨次對,筵說之更命修納者,果已修正乎?仁浩曰,纔已修正而未及正書矣。命退,諸臣以次退出。
丁巳正月二十四日午時,上御便殿。禮房承旨·禮曹判書·校正堂上入侍時,行左承旨李晩秀,記事官柳遠鳴,記事官金景煥,記注官金良倜,行禮曹判書閔鍾顯,校正堂上李書九,前府使成大中,以次進伏訖。上覽左傳義例編輯草本,敎書九曰,全本姑未盡閱,而雖以初卷言之,註以申,姜姓,國名云者,此有考據耶?書九曰,古人多有此例,而欲其簡約,故此註亦從此例矣。上曰,以文理言之,當曰申國,姜姓,似好矣。上曰,如邾儀父盟于蔑之下,林註云私盟之始云者,此註何爲刪去乎?書九曰,此外書始處甚多,故臣之愚意則初欲錄入矣,恐其繁多,竝姑刪去矣。上曰,若果繁多則或於卷首,類聚書之無妨耶?書九曰,此亦好矣。而體段則各懸於本大文,似爲得宜,此則更當詳考收入矣。上曰,天王世家,不可不詳記矣。書九曰,此則方欲收錄於列國世系之上矣。上曰,君臣世系,當依繹史,合作一圖乎?書九曰,繹史則只載公族世系,故各附於列國世系之傍,如此則某人之爲某公時人,可以開卷瞭然,此雖好矣。但公族外諸臣世系則有難一體附錄,此類則當別具世系,竝附於各國之下矣。上曰,各人名號則亦不可不一一詳錄,此亦如是爲之乎?書九曰,名號歸一圖,古亦有其書,今當倣此編輯,載於卷首矣。上曰,註說以何說爲主乎?書九曰,以杜預爲主,諸儒之說,亦爲參互採入,而至於左氏之說,有害於義理者,不得不折衷於程·朱及諸儒之說,直以某人曰云云辨正矣。上曰,卿每以難愼之意,輒稱惶悚矣,旣有宣廟朝立綱分目之命,則今此之擧,亦出於仰述矣。書九曰,如晉文公入晉時事,傳在於前年秋而經在於明年冬,殊非立綱分目之義也。若於傳文上,加以二十三年等字,移附於明年經下,則綱目分明,似無相妨。但二十三年等字,雖取於左氏本文中,而推移成文,或恐未安,故姑未決定矣。上曰,成大中之意,何如?大中曰,推移成文,果有未安,而以臣謏見,未敢指的仰對矣。上曰,詳議爲之,好矣。上曰,大抵校書之法,非但義例之爲重,雖字句間,無一礙眼處,然後使人見之,可以不見疵病,卿須知此善爲之,而卷數必不踰十卷,傳文中分合處,如俄者所云者,一一付籤以入,可也。晩秀曰,經文使黃運祚書之,則似好云矣。上曰,使之上來,而自內閣發關于嶺伯,卽爲上送,可也。上敎書九曰,玉篇編輯,何以爲之。書九曰,臣則以左傳校正之役,殆無暇隙,柳得恭以武經校正事進去,故玉篇則全然抛却,不勝悶然,使李功懋·李光葵校正,則似好矣。上曰,奎章全韻註解,甚多礙眼,玉篇若又如此,則是豈成說乎?仍敎晩秀曰,韻字中註解礙眼處,一一打點以入,可也。鍾顯曰,廟宮大享之日,如南壇及諸山川祭享,以同日竝行之,或涉未安,每爲別擇吉日,而一旬之內,旣選最吉之日,則同日行事,恐無可拘,禮意事面,亦甚便當,自今以後,推擇吉日,毋拘同日事,著爲定式,何如?上曰,依爲之。出擧條鍾顯曰,日前因司僕都提調所奏馬祖祭,自今年遵舊典設行事,命下矣。以仲春中氣後諸剛日中,擇吉設行,而祝文則當用五禮儀所載,故敢此,仰達矣。上曰,依爲之。出擧條鍾顯曰,賜几杖前例,几則用黑漆交椅,李景奭家所存者亦漆交椅,故錦平尉家賜几杖時,亦倣此製樣云矣。上曰,几者所以隱身也,若以交椅爲之,則是豈老人隱身之資耶?更考謄錄,可也。仍命退,諸臣以次退出。
上在昌德宮。停常參·經筵。
藥房提調金文淳,副提調李鼎揆啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李肇源啓曰,行大司憲金載瓚未肅拜,掌令洪彦燮,持平金壽祖·鄭宗魯在外,執義·掌令一員未差,監察茶時之意,敢啓。傳曰,知道。
傳于李晩秀曰,左承旨入侍。
李晩秀啓曰,京畿監司李冕膺,依下敎來待矣。傳曰,入侍。
李晩秀啓曰,定例堂上鄭民始·李時秀·尹行恁,禮曹判書閔鍾顯,兵曹判書李得臣,依下敎來待矣。傳曰,入侍。
李晩秀啓曰,今三十日顯隆園親祭祭文,當爲製進矣,藝文提學李秉鼎,待明朝牌招,何如?傳曰,允。
李晩秀啓曰,今此園幸時,何大臣留都乎?敢稟。傳曰,金領敦寧留都,右相則同爲留都,依筵敎以時往覲老親。
洪仁浩啓曰,假注書李泳夏,身病猝重,勢難察任,今姑改差,何如?傳曰,允。
傳于李晩秀曰,前假注書曺錫中,仍察廳任。
傳于李晩秀曰,亞·終獻官,當以卿與李判府事塡差,東西班隨駕,亦當如此,而出宮前,差先進詣,亦依筵敎爲之事,令備郞傳諭于左議政,亦以留都大臣取稟批答,一體傳諭于右議政。
傳于李晩秀曰,筵敎入侍,史官傳諭于領敦寧。
傳于李晩秀曰,行首宣傳官改差,令該曹口傳差出。
兵曹口傳政事,以李海愚爲宣傳官,李溶爲拜峯別將。
李鼎揆啓曰,吏曹郞廳來言,承旨有闕,政事取稟。傳曰,前望單子入之,待下批牌招察任。
承旨前望單子入之,李肇源·魚用謙落點。
傳于洪仁浩曰,依近例內局實提調,守宮隨駕官中,分提調差出事,分付。
吏曹口傳政事,以沈煥之爲分內醫院提調。
傳于李肇源曰,時囚罪人趙得永附過放送,沈鏗汰去放送,口傳差代,崔命柱姑放,令兵判嚴棍懲礪。
兵曹口傳政事,以李石求爲宣傳官。
傳于洪仁浩曰,在外宣傳官,姑爲改差,待闕除職,其代,口傳差出。
兵曹口傳政事,李甲會爲宣傳官。
傳于洪仁浩曰,二十九日出宮差早,始興晝停軍兵蓐飯,午抵華城則夕飯尙遠,今番則優給饒氣之需事,預令隨駕營知悉。
兵曹,以趙宗鉉爲守宮大將,徐有大爲舟師大將,尹行頤爲曹司衛將。
洪仁浩,以兵曹言啓曰,去夜罷漏傳呼之時,馬軍營傳漏軍,不卽傳呼,景秋門以北更鼓,致有闕打之擧,臣之常時不能檢飭之失,不勝惶恐,而巡更衛將·部將,令該府拿問處之,何如?傳曰,允。傳漏闕呼,以致慈殿差備報曉之過時,事未前聞,當該入直堂上遞差,郞廳拿處,可也。
傳于洪仁浩曰,兵曹參知許遞,與未差之代,令該曹口傳差出。
吏曹口傳政事,以李祖承爲兵曹參判,李東稷爲兵曹參知。
李晩秀,以禮曹言啓曰,凡受香之行,若値動駕之時,則新官以下,有開陣出去之例矣。今此幸行出宮後,敦化門前當有留都陣,而來二月初一日,行宗廟景慕宮朔祭香祝,今三十日,祗受進去時,開陣出去之意,預爲知委,何如?傳曰,允。
李晩秀,以禮曹言啓曰,今此幸行未還宮前,凡薦新來到,則卽爲薦進,而依前例報于留都大臣,以爲馳啓之地,何如?傳曰,允。
洪仁浩,以兵曹言啓曰,今此園幸時留陣禁衛大將徐有大,以先廂大將,江頭隨駕,留營御營大將李漢豐,以舟師大將,前期出去矣。在前如此之時,有他大將兼察,或中軍代領之例,今番則何以爲之乎?敢稟。傳曰,城內留陣兩處領軍,不可無時任將臣,赴燕摠戎使許遞,行上護軍金持默爲其代,令政院牌招,傳授密符敎諭書,而禁將往還間,摠帥都領事,一體聽傳敎,御營廳留營,令中軍代領,可也。
洪仁浩,以兵曹言啓曰,今正月二十九日,顯隆園幸行時,各差備驛馬,依定例別單書入之意,敢啓。傳曰,知道。
洪仁浩,以兵曹言啓曰,內吹螺赤及龍虎營兼內吹,今春等習角賞格木,依啓下別單,分等施賞之意,敢啓。傳曰,知道。
洪仁浩,以兵曹言啓曰,禁軍兼仕及參外守門將陞六朔數,禁·御兩營,有薦騎士,移屬禁旅事,就議大臣,節目修正以入之意,敢啓。傳曰,知道。
洪仁浩,以兵曹言啓曰,闕內入直訓鍊都監局別將·把摠·哨官及內三廳將·守門將·御營廳把摠·哨官等番單子,每中日入啓受點矣。今此園所幸行時,依定式來二月初一日入直人員,二十七日預爲書入受點,趁期替直,分所單子,待受點卽爲書入,巡將監軍,自今二十九日·來二月初一日,至二十八日入啓單子,預爲排日受點,逐日受牌,大省記及別省記,自今二十九日·來二月初一日,至二十八日,預爲書入,京中軍號,亦自二十九日來二月初一日,至二十八日,預爲啓下,留置政院,逐日頒布,隨駕所軍號,自隨駕所啓下頒布之意,敢啓。傳曰,知道。
洪仁浩,以兵曹言啓曰,依傳敎部將崔命柱,嚴棍十五度之意,敢啓。傳曰,知道。
洪仁浩,以摠戎廳言啓曰,本廳中軍具世勣身病猝重,勢難察任,改差,何如?傳曰,允。
兵曹,以李明運爲摠戎中軍。
洪仁浩,以舟師營言啓曰,園幸時舟橋軍物,有大小之例矣,今番則以何軍物擧行乎?敢啓。傳曰,以小軍物擧行,可也。
兵曹啓目,今正月二十九日,大駕詣顯隆園展謁敎是時,華城境內斥堠伏兵,令內營稟旨知委於外使,使之徵發之意,牒報於壯勇營爲白乎旀。廣州·果川·始興境內斥堠伏兵,摠戎使·廣州留守所屬束伍步軍除出整齊爲白有如可,臨時請出標信·兵符徵發之意,摠戎使·京畿監司·廣州留守處,行移知委何如?判付啓,依允爲旀。斥堠伏兵計日給糧,依前下飭敎擧行事,申飭壯勇內外使·摠戎使·廣州留守處爲良如敎。
敎摠戎使金持默書。王若曰,薄警纔示,暫拜壯勇之符,隆眷旋侈,庸授摠戎之鉞,簡心之寄,熟乎是資,惟卿,慶積善家,戚聯王室,小心謹愼,蓋襲賢父兄餘風,遇事周詳,實著眞宰相宿望,久矣蔭路之歷試,民有口碑,居然崇班之擢升,國之柱石,戎垣之重柄久握,人皆曰能,籌司之兼銜屢叨,何適不可,顧玆海東領鑰,最重城北關防,龍蟠泰華之形,金城千堞,虎衛藜藿之勢,靲一軍,壤地與沁都遙連,緩急桑土之備,樓櫓共南漢相對,左右輔車之要,第自邇年以來,每歎積弊轉甚,近畿重閫,如欲歷選於朝端,熟路輕車,固知無出於卿右,玆授卿以摠戎使,卿其祗服寵命,勉殫良圖,授任朔方,可想旌旗之變彩,躬撫衛士,將見靺鞈之輸誠,安不忘危,須思爪牙之自效,老當益壯,毋曰膂力之旣愆,卿可盡心,予何多誥,故玆敎示,想宜知悉。知製敎申耆製進
丁巳正月二十五日辰時,上御便殿。壯勇大將京畿監司入侍時,行左承旨李晩秀,記事官柳遠鳴,記事官金景煥,記注官金良倜,壯勇大將鄭民始,京畿監司李冕膺以次進伏訖。上敎冕膺曰,治道姑不爲之乎?冕膺曰,治道則當待下敎擧行,故姑未爲始,而句檢守令來言,新作路當此解氷之時,或泥濘或頹落,不可不及今修治云,而此不可擅自指揮之事,故姑未許之矣。上曰,如欲治道,則可費十日之工役矣。民始曰,以此之故,畿伯以治道事爲悶矣。上曰,氷解當在何間云耶?民始曰,此未可詳知,而氷解雖在晦間,若至氷凘之流下海口,則又當爲許多日矣。上曰,七朔繫船,民弊甚大,撤橋放船,一時爲急,而陵幸若爲之,則治道之役,可至十許日,還宮後,雖卽撤橋,亦當費數日矣。自來月初三日至初八日,連値祭享齋日,若待旬後動駕,則還宮又値弘陵忌辰,又若過此後爲之,則還宮以後撤橋之期,漸至太晩,豈不悶然?民始曰,屢日靜攝之餘,春寒猶不解,幸行之再經宿所,下情不勝焦悶,且撤橋之漸退日字,誠如聖敎,更加三思,是臣等區區之望矣。上曰,園幸從近爲之,則撤橋之期,可無遲滯之弊,合有方便之道矣。仍命書傳敎曰,陵幸爲所重,而民弊在所當念。近日日氣,姑未解凍,若待十餘日後治道,則江民之爲弊,有倍於治道之民,此外又有爲所重,合商量者,初三日景慕宮春享受香,初五日文廟釋菜受香,初六日社稷春享受香,初七日南壇受香,右各日,皆當在此致齋,欲於旬後卜日還宮,又値弘陵忌辰矣,行期昨秋雖已告由,事勢旣如此,不可無方便之道,章陵展謁,更待下敎爲之之意,令該曹知悉。園幸日字,何必別爲擇日,今二十九日出宮,翌日拜園,翌日還宮,亦以此意,分付該曹。上曰,禮兵判,使之來待。賤臣承命出傳,還入進伏。上敎冕膺曰,沿路諸邑,卽速知委,然後可以知之,卿出去,卽爲指揮,可也。上曰,定例堂上竝入來事,分付,可也。仍命退,諸臣以次退出。
丁巳正月二十五日午時,上御便殿。禮曹判書·兵曹判書·定例堂上入侍時,行左承旨李晩秀,記事官柳遠鳴,記事官金景煥,記注官金良倜,行禮曹判書閔鍾顯,兵曹判書李得臣,定例堂上鄭民始·李時秀·尹行恁以次進伏訖。上曰,俄有傳敎下者,禮判卽爲出擧條,可也。鍾顯曰,今二十九日園幸出宮,翌日拜園事,命下矣。親祭節目,當爲磨鍊以入,而行祭時獻官·贊禮·典祀官·進爵奠爵承旨·翰注各一人,園司外,皆當依定式,以隨駕服色參班,故敢此,仰達矣。上曰,依爲之。出擧條鍾顯曰,章陵展謁,旣有更待下敎之命,來月陵幸取稟草記,不得循例入啓,故敢此,仰達矣。上曰,依爲之。出擧條得臣曰,今此園幸時,禁衛營隨駕當次,而該營鄕軍停番,後廂連以壯勇營鄕軍三哨磨鍊矣,今番則何以爲之乎?上曰,馬步軍數,依定例,禁軍番數,亦依定例,訓局隨駕,後廂則壯勇營鄕軍中,水原·廣州各二哨爲之,可也。出擧條得臣曰,出宮時闕外至鷺梁,先後廂,以留都軍兵磨鍊,而再昨年則留陣大將,率訓局步軍五哨馬軍二哨,爲先後廂,禁軍一百人,挾輦軍一百名,亦以留營軍磨鍊矣,今番則何以爲之乎?上曰,禁將,率訓局馬步軍留陣,出還宮時,江頭隨駕軍兵,皆依再昨年例爲之,可也。出擧條得臣曰,善騎別將,率善騎隊一哨,旗鼓前排,先詣鷺梁越邊信地,一哨自闕外侍衛,京軍二哨,亦爲先詣,大將率領隨駕矣,今亦依此磨鍊乎?上曰,壯勇內使率壯勇衛善騎隊,京步軍隨駕哨數,依昨年例爲之,可也。出擧條得臣曰,壯勇外使,率外營馬步軍,自遲遲臺爲先廂,回鑾時,亦爲先廂,到遲遲臺落後矣,今亦依此磨鍊乎?上曰,外使率親軍衛二百人入防,步軍五哨·別軍官百人,出還宮時,依定例爲先後廂,可也。出擧條得臣曰,弘化門外留陣,連爲置之,而摠戎使,只率標下軍,朝房留駐,或有前摠戎使·前訓將,率訓局步軍一哨留駐之例矣,今番則何以爲之乎?上曰,弘化門外·摠戎廳留駐置之,依近例摠戎中軍,率訓局餘軍一哨,從便駐接,以爲考察之地,可也。出擧條得臣曰,出宮時闕外至鷺梁前排旗手七雙·牢子五雙·別差備一雙,令禁衛營待令事,曾有定式,而昨年則令訓局待令矣,今番則何以爲之乎?上曰,依昨年例爲之,可也。出擧條得臣曰,再昨年園幸時,壯勇內外使及隨駕大將,各率旗鼓,長安門外迎接,昨年則只內外使迎接矣,今番則何以爲之乎?上曰,今番則置之,可也。出擧條得臣曰,節目中別隊馬兵,當以五十名磨鍊,而連因下敎置之,出用於塘馬矣,今番則何以爲之乎?上曰,別隊馬兵隨駕置之,用於塘馬,可也。出擧條得臣曰,部字內只設斥候,華城·果川·始興·廣州斥候,皆令壯勇外營摠戎廳·廣州府,各隨地方擧行,傳語軍,只部字內排立隨駕,各營馬步軍及御前前排挾輦軍等,前期一日,先詣鷺梁,各其信地待候,自華城詣園所時,前後廂軍兵,臨時稟旨擧行矣,今亦依此擧行乎?上曰,依爲之。出擧條民始曰,園幸時沿路懸燈,今已措備,自今番擧行,何如?而軍則姑未區處,自鷺梁至始興,則以鷺梁牙兵,始興·果川本營鄕軍,分排擧行,華城懸燈軍,以安山·龍仁本營鄕軍之居在華城近境者,量宜出用,何如?上曰,津渡南邊植炬,則自今年,依節目以燈代炬,壯勇內外營主管擧行。今番出宮時,至始興燃燈,自園所還詣行宮時,至柳川待令,還宮時,臨時更稟事,分付,可也。出擧條民始曰,今此園幸時,拜峰別將,亦有擧行之事,而今適作闕,卽爲備三望,移送兵曹,以爲口傳下批之地,何如?上曰,依爲之。出擧條時秀曰,園幸時大小凡事,皆自華城擧行矣。祭享所用畫燭陳設燭,亦自本府待令,殿座時待令芙蓉香,自內局量其容入雙數,只於設科時,從便下送外整理所,以爲進排之地,添入定例,何如?上曰,依爲之。燭則此後依宮享例,用黃燭,本府措備,可也。出擧條時秀曰,園幸時本營各司盤纏磨鍊實數後,以外整理所錢取來,自內營專當,從事官親執分給草記事定式矣。今番則外整理所錢,有留在均廳者,就此中先爲取用,而臨時取來於外整理所,每多窘束之弊。自今以後,先以內營所在錢,推移用下,從便追後充報似好,故敢此,仰達矣。上曰,依爲之。出擧條上曰,廣留下去,然後可以擧行矣。仍敎曰,廣州留守·訓鍊大將來待事,分付。賤臣承命出傳,還入進伏。上曰,定例堂上先退,兵判擧條,以依定例爲之之意,相議書入,可也。民始·時秀·行恁先退。仍命退,諸臣以次退出。
上在昌德宮。停常參·經筵。
李肇源啓曰,行大司憲金載瓚未肅拜,掌令洪彦燮,持平金壽祖·鄭宗魯在外,執義·掌令一員未差,監察茶時之意,敢啓。傳曰,知道。
傳于李鼎揆曰,吏·兵房承旨入侍。
傳于洪仁浩曰,園幸沿路,遵守定例及民邑弊瘼,隨駕各司濫率與否,當爲摘奸,檢校待敎沈象奎,兵曹正郞鄭晩錫·呂駿永,始興·果川·廣州·華城御史差下,牌招入侍。
傳于李鼎揆曰,政官牌招開政。
傳于洪仁浩曰,未肅拜摠管許遞,與未差之代,今日政差出。
李鼎揆,以吏曹言啓曰,新除授尙瑞院直長宋啓幹,屢呈合三度呈狀,而以特敎除職之比他自別,臣曹不敢循例草記,連爲退却矣,聞已直爲下鄕云,今此幸行之時,該院官隨駕與守宮,勢將備員,不可仍置,尙瑞院直長宋啓幹,令該府拿問處之,何如?傳曰,罷職差代,可也。
有政。吏批,判書李秉鼎進,參判洪明浩牌不進,參議李城輔在外,行都承旨李鼎揆進。以韓用鐸爲執義,黃昇源爲兵曹參判,尹在明爲右尹,李光斗爲尙瑞直長,大司成單尹得孚。
兵批,判書李得臣進,參判李益運未肅拜,參議睦萬中入直,參知李東稷病,行右承旨洪仁浩進。以西春君燁·李聖圭爲都摠管,黃昇源·沈基泰·申大顯爲副摠管,白東運爲訓鍊正,金鎭五爲都摠都事,大護軍申光履,護軍洪義榮·李亨元·沈基泰,副護軍李魯述·韓用龜·尹光顔·崔孝達,副司果李偃,僉知任聖說,以上竝單付。
以兵曹守宮望筒,傳于洪仁浩曰,未肅拜堂上許遞,今日政差出,與摠管,待下批牌招,望筒更爲修正。
以都摠府守宮望筒,傳于洪仁浩曰,摠管中懸頉及老難自力人許遞,與未差之代,今日政差出。
兵批,再政。以姜彝正·宋鍈爲副摠管。
洪仁浩啓曰,黃海監司閔台爀緘辭,當爲照律,今日政新除授臺諫,卽爲牌招,未肅拜行大司憲金載瓚,一體牌招,以爲擧行之地,何如?傳曰,允。
以吏曹參判洪明浩牌不進推考傳旨。傳于李肇源曰,吏曹堂上,不可不備員,與在外參議許遞,前望單子入之,待下批牌招察任。
吏曹堂上前望單子入之,參判黃昇源·參議申耆落點。
傳于洪仁浩曰,兵曹參判前望單子入之,與新除授摠管,待下批牌招察任。
兵曹參判前望單子入之,李益運落點。
李翼晉啓曰,應敎尹序東,副應敎朴載淳,校理高宅謙,副校理李羲甲·鄭來百,修撰李基讓,副修撰金近淳·朴鍾淳牌不進罷職傳旨,今方捧入,而校理金銑,修撰李龜雲在外,玉堂上下番俱空,何以爲之?敢稟。傳曰,拜箚未承批·未肅拜·在外人員許遞,與諫長·亞憲未差之代,前望單子入之,待下批,違牌玉堂只推。竝爲待開門牌招,隨駕官修啓。
傳于李晩秀曰,禮房承旨入侍。
玉堂前望單子入之,應敎李宗燮,修撰韓用鐸,副修撰鄭萬始落點。兩司前望單子入之,大司諫宋銓,執義趙錫晦落點。
傳于洪仁浩曰,在外判尹及年老亞尹許遞,前望單子入之,待下批,待開門牌招察任。
漢城府堂上前望單子入之,判尹權,右尹李鼎運落點。
傳于洪仁浩曰,摠管中在外及時帶詞訟人許遞,前望單子入之。
副摠管前望單子入之,洪義榮·洪聖淵落點。
兵曹,以李漢豐爲左邊捕盜大將。
洪仁浩啓曰,新除授左邊捕盜大將李漢豐,卽爲牌招,傳授命召及大將牌傳令牌,何如?傳曰,允。
以黃海監司閔台爀狀啓,百歲老人遺漏委折,今方究覈,而當初修啓時,矇未覺察,惶恐待罪事,傳于李翼晉曰,勿待罪事回諭。
李晩秀,以禮曹言啓曰,臣與戶曹判書臣李時秀,進詣皇壇奉審,則饌卓床巾三件,雉尾箒二柄,雉尾褥一件,外供草芚二浮,大樽羃一箇,小樽羃八箇,籩羃三箇,鼎羃三箇,籩十五箇,篚二箇,大扃一箇,小扃一箇,篳一箇,角砂分兒三箇,砂碗九箇,砂大楪六箇,砂楪匙九箇,坐面紙一張,御齋室草芚六浮,黃木乼一巨里,香大廳二十張,付地衣一浮,紅紬衣五件,皁紬衣十件,白紬中單十七件,白紬裙九件,价幘冠十部,進賢冠五部,皮弁冠五部,白紬帶五件,金銅革帶三件,烏皮履十部,鍾流蘇二層,磬雉尾流蘇二層,照燭一坐,上端干二箇,旌二坐,柄竹甲黃幕一浮三十一幅內六幅,內簷甲黃帳十一幅內一幅,白木外揮帳二浮各十四幅內二幅,黃綿絲中束乼一艮衣,黃綿絲三甲所三艮衣,中束乼二艮衣,小束乼二艮衣,從享位白布遮日一浮二十幅內二幅,油遮日二十張付一浮,排設竹五箇,饌幕白布遮日一浮二十幅內二幅,典祀廳白布揮帳十幅一浮,樽爼所小束乼二艮衣竝破傷,紅紬衣五件,皁紬衣五件渝傷,南邊紅箭門柱根塗灰剝落,趁卽改備修補之意,分付各該司,何如?傳曰,允。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
洪仁浩,以兵曹言啓曰,今此園幸時,右邊捕盜大將柳孝源,以禁軍別將隨駕矣,限回鑾間,左邊捕盜大將李漢豐,姑令兼察,何如?傳曰,允。
洪仁浩,以兵曹言啓曰,今此幸行時,留都營狀啓,例爲付撥,而或有時急之事,則京畿驛馬待令事,曾有定式矣,今亦依此擧行之意,行移,何如?傳曰,允。
洪仁浩,以兵曹言啓曰,禁衛大將,以先廂大將,出往江頭時,留陣軍兵,摠戎使,當依節目都領,而其間朝房留駐軍兵,無領率之將,何以爲之乎?敢稟。傳曰,姑令該營中軍,代領留駐,可也。
洪仁浩,以備邊司言啓曰,卽見統制使尹得逵狀啓,則以爲昆陽郡松禁,近甚蕩弛,漸至童濯之境云。故定送偏裨與營校,使之摘奸,則回告內,及到本郡山下則大小斫根,處處狼藉,方欲上山遍審之際,本郡校隷十數輩,忽地驟到,出示官印牌子曰,統校之稱云松田摘奸者,官有捉來之令,終日相持,仍卽撤還,事極驚怪,更送虞候咸正禧,馳往昆陽郡,各處封山,一一摘奸,則合生松新斫根頭二千五百五十二株,擘破回帶者,亦爲五十三株云。該郡守鄭文在到任之後,禁松一事,全然抛棄,奸民亂斫,至於此極,揆以法禁,萬萬驚駭,發遣摘奸,自是法例,而多發校隷,使不得上山看審,托以摘奸之有弊,張皇論報,語多噴薄,蔑法損體,莫此爲甚,郡守鄭文在,爲先罷黜,罪狀,令攸司稟處,而犯斫元株去處及手犯各人等,今方究覈,待其摘發,竝與都次知座首該鄕色監直等,照律重勘之意,本道觀察使李泰永處,枚擧移文爲辭矣。諸道松禁,本自至嚴,戊申事目頒下之後,營邑諸鎭,更宜一倍警惕,而今者昆陽郡生松斫根,至於二千五百餘株之多,事未前有,萬萬驚駭,又況阻搪摘奸,噴薄論報者,其蔑法損體,果如帥臣狀辭,該郡守鄭文在,前已罷黜,依事目中條列論勘之文,令該府拿問嚴處,本郡鄕色監直等罪狀,該道觀察使必當照律重勘。而昆陽如此,則他邑可知,各營各鎭,又難保其必無所犯,各別詗探禁斷,俾有實效事,更爲嚴飭分付,何如?傳曰,雖無戊申事目之申嚴,松政何等至嚴,則二千餘株之任其亂斫,竝與禁止之營校驅逐云者,法綱所在,不可以決棍罷黜等常律論,該倅,令該府嚴問捧口招,施以卽其地定配之律,飭禁未久,蕩然若此,況事在昨秋以後,一任悖習,尙無皁白者,何異於使之爲之,當該道臣及其時前帥臣,一竝罷職,可也。
洪仁浩,以御營廳言啓曰,本廳來二月·三月兩朔應立中部右司屬忠淸右道五哨軍兵五百十七名,今已逢點整齊矣。二月初一日,與中司軍兵,替代立番後,舊軍放送之意,敢啓。傳曰,知道。
洪仁浩,以御營廳言啓曰,本廳來四月·五月兩朔應立中部後司屬忠淸右道五哨軍兵,三月二十五日,京中逢點,四月初一日,與右司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
魚用謙,以義禁府言啓曰,頃因吏曹啓辭批旨內,今番諸道報來中百歲老人之年前遺漏,各該邑倅,令道臣捧現告狀聞後,一竝拿處可也事,命下矣。卽見黃海監司閔台爀狀啓,則鳳山老人崔德一遺漏,當該前郡守趙興鎭·曺學臣,海州老人崔天弼遺漏,當該前判官趙厚鎭等,指名現告矣。趙興鎭·曺學臣·趙厚鎭等,今方待命,竝拿囚之意,敢啓。傳曰,知道。
司憲府照目,粘連黃海監司閔台爀,發緘取招罪,杖一百收贖,公罪施行爲乎矣,係是二品,上裁,何如?奉敎依此律施行爲旀。功議各減一等爲良如敎。
領議政洪樂性箚曰,伏以園幸涓吉,聖慕將伸,臣民欽頌,曷有其極,伏念臣以衰癃昏耄,參叨藥院重任,新歲以後,一未伸誠於起居之班,夙宵惶兢,如負大何,況今春寒尙峭,日候未調,信宿移蹕,勞動必多,竊不勝區區憂慮之忱。此時陪扈之列,尤當竭蹶,而宿病之外,忽自日前,重添關格之症,胸膈痞塞,飮啖都廢,委頓床笫,達宵叫楚,雜試湯藥,尙未見效,今已歷五晝夜矣。危惡之症,雖若少愈,膈氣往來,劇歇無常,神息昏綴,不辨四到。雖於路左迎送之節,萬無自力之望,伏枕惶鬱,如添一病,在臣身闕禮虧分之罪,姑無論,莫重保護之班,只以分提調一人隨駕者,其在國體,豈不極爲苟艱乎?至於本營都提擧之任,所係不輕,當此行幸,職宜陪從,而緣臣賤疾,亦未能備員,觸處皆罪,尤增悚蹙,玆敢不避猥越,仰瀆崇嚴。伏乞聖明,亟許遞免臣藥院·壯營之任,以重事體,以安賤分焉。取進止。答曰,省箚俱悉卿懇,卿其勿辭,安心調理。仍傳于李鼎揆曰,此批答,遣史官傳諭。
領敦寧金履素箚曰,伏以聖候康復,行幸定期,臣民歡忭,曷有其極,臣於昨日,伏奉筵敎之宣,繼承留都之命,惶隕恧蹙,不知所措,臣之前春僨誤之罪,每自追思,不勝其凜然心悸,惕然汗逬。倘非天地之盛德,則臣何以獲全危喘,以至今日哉?以其至重之所犯,而幸逭應被之常典,從今至死之年,無非含恩訟罪之日,則是任之復及於臣,實非意想之所敢到,昨秋史官之臨詢,冒昧附秦,獲蒙體諒,私心感祝,至今未已,則上天曲遂之恩,夫豈有前後之間,而今緣事會,重煩敎令,在臣義分,何敢更爲乞免之計,而顧臣情踪,非比尋常,反復思量,鐵限在前,今若諉以稍久,唐突承當,則不惟有關廉防,抑恐虧損國體,此時瀆擾,非不知萬萬惶悚,而情窮勢蹙,不得不冒入文字,略暴衷懇。伏乞聖慈,亟收臣留都之命,仍降威罰,以彰其慢焉。取進止。答曰,省箚具悉卿懇,卿外無可爲是任者,卿須安心勿辭。仍傳于李鼎揆曰,此批答,遣史官傳諭。
丁巳正月二十六日辰時,上御誠正閣。吏·兵房承旨入侍時,行都承旨李鼎揆,行右承旨洪仁浩,假注書曺錫中,記事官金景煥,記注官金良倜,以次進伏訖。上曰,今日,卽停朝市日也,而俄下持公事入侍之命,予雖忘之,承宣何不入稟也?持公事入侍之命置之,承旨來待者,皆以承旨入侍書出,可也。仍命書傳敎曰,左承旨入侍。又命書傳敎曰,右副承旨·同副承旨入侍。又命書傳敎曰,左副承旨與御史入侍。賤臣承命出傳,與行左承旨李晩秀,左副承旨李肇源,右副承旨李翼晉,同副承旨魚用謙,御史兵曹正郞鄭晩錫,正郞呂駿永,偕入進伏。上曰,守宮假承旨望,乃是堂上,則軍銜卽行副護軍,而以副護軍書入,且以老病者擬入,何也,望筒還下,更爲擬入,可也。上曰,雖山林,以臺諫上來而不陳疏,直尋鄕路者,例自政院,依定式請禁推,尙瑞直長宋啓幹,渠旣非抄選,非別薦也,而合三單呈曹下鄕,則自吏曹不爲請罪,而只請改差者其可乎?此草記,使之改措語以納,可也。仁浩曰,左邊捕盜大將李得濟,以前任統制使罷職事,命下矣。出代間,有他邊大將兼察之例,今番則何以爲之乎?上曰,右邊捕盜大將兼察,可也。仁浩曰,右邊捕盜大將柳孝源,旣有兼察之命,牌招聽傳敎,何如?上曰,依爲之。出擧條上曰,御史進前,晩錫等進前。上曰,兵曹郞廳兩人則前旣爲之,凡節依前擧行,似不生疎,而但沿路無不知面,似難藏蹤也。仁浩曰,三人各察一站乎?上曰,勿論某站,同爲兼察,復命於華城行宮,而還宮時,又復潛行,復命於始興站·或龍驤鳳翥亭,可也。命御史先退。鼎揆曰,二十九日,惠慶宮進服香橘茶製入日次,初一日,蔘香飮製入日次矣,何以爲之乎?上曰,香橘茶則二十八日製入,而蔘香飮,當下榻敎矣。仍命書榻敎曰,惠慶宮進服蔘香飮停止。命退出,諸臣以次退出。
丁巳正月二十六日申時,上御便殿。禮房承旨入侍時,行左承旨李晩秀,假注書曺錫中,記事官金珍恪,記注官金良倜,以次進伏訖。上曰,摠管代望,斯速書入之意,分付兵曹。賤臣承命出傳。上曰,園幸出宮後,廚院所納素饍單子,來呈於政院而勿送於行在所,凡公事時急者,呈於政院,不急者,待還宮來呈事,分付。又敎曰,其間祭享享官,使新差銓堂差出,而自政院狀啓,此外凡事之不時急者,政院不必拘於前例,每每馳啓,此意詳傳於守宮承旨,可也。仍命退,承史以次退出。
上在昌德宮。停常參·經筵。
李肇源啓曰,行大司憲金載瓚,牌招啓辭未下,執義趙錫晦,掌令洪彦燮,持平金壽祖·鄭宗魯在外,掌令一員未差,監察茶時之意,敢啓。傳曰,知道。
李鼎揆啓曰,來初一日,輪對日次,而動駕相値,頉稟之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李鼎揆啓曰,今此園幸時,本院印信,當爲齎去,禮曹印信一顆,留院時取用,何如?傳曰,允。
李肇源啓曰,御營大將李漢豐,以舟師大將,明日舟橋所出去,御營大將命召及兼帶左邊捕盜大將命召·大將牌·傳令牌,何以爲之?敢稟。傳曰,仍佩往來。
李肇源啓曰,因兵曹草記,今此園幸時,右邊捕盜大將柳孝源,以禁軍別將隨駕矣,限回鑾間,左邊捕盜大將李漢豐,姑令兼察事允下矣,左邊捕盜大將李漢豐,卽爲牌招聽傳敎,何如?傳曰,允。
傳于李鼎揆曰,禮房承旨入侍。
傳于李肇源曰,軍士房承旨入侍。
兵曹口傳政事,行護軍李晩秀。
承旨前望單子入之,洪義榮·李益運·成鼎鎭落點。
洪義榮啓曰,應敎李宗燮,修撰韓用鐸牌不進罷職傳旨,今方捧入,副應敎朴載淳差祭,副修撰鄭萬始在外,玉堂上下番俱空,已至多日,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,允。應敎李宗燮之牌不進,訖可休矣,朝廷豈有棄物,曾聞篤老侍下云,淸風府使除授,當日辭朝,時任府使,遞付京職。
傳于李鼎揆曰,新除授承旨中解由未出人勿施,前望單子入之,待下批牌招察任。
承旨前望單子入之,南公轍落點。
以左副承旨南公轍牌不進罷職傳旨,傳于李鼎揆曰,許遞,前望單子入之,待下批牌招察任。
承旨前望單子入之,金啓洛落點。
吏曹,淸風府使,李宗燮除授事承傳。
以判尹權牌不進推考傳旨,傳于金啓洛曰,更爲牌招。
以判尹權,再牌不進推考傳旨,傳于金啓洛曰,許遞,今日政差出。
李益運,以兵批言啓曰,依下敎參下宣傳官生疎之類,備郞見窠單付,其代擬入,而日前汰去參下宣傳官,亦依下敎單付以入之意,敢啓。傳曰,知道。
有政。吏批,判書李秉鼎進,參判黃昇源牌不進,參議申耆進,同副承旨魚用謙進。以李魯春爲應敎,韓致應爲校理,尹悌東爲副校理,朴鍾淳爲修撰,李羲甲爲副修撰,申光履爲判尹,洪聖淵爲兵曹參判,朴瑞源爲掌樂正,柳和源爲軍器正,李書九爲慶尙監司。
兵批,判書李得臣進,參判未差,參議睦萬中病,參知李東稷入直,行右承旨李益運進。以林蓍喆爲副摠管,李仁達爲訓鍊判官,李栻爲宣傳官,護軍洪明浩·李祖承,副護軍李城輔,副司果鄭亮采竝單付。
以副摠管望筒,傳于李益運曰,仍任,兵曹參判,口傳差出。
吏曹口傳政事,兵曹參判李義駿。
以校理韓致應,修撰朴鍾淳,副修撰李羲甲牌不進罷職傳旨,傳于洪義榮曰,只推。
洪義榮啓曰,新除授副修撰鄭萬始,時在京畿果川地,經筵入番事緊,斯速乘馹上來事下諭,何如?傳曰,許遞,前望單子入之,待下批違牌玉堂只推,牌招察任。
副修撰前望單子入之,金近淳落點。
以摠戎廳諸將官射講單子,傳于李益運曰,未現身中軍改差,以年少者差出。
兵曹,以吳載徽爲摠戎中軍。
吏曹口傳政事,安昌君單燝。
洪義榮,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
李益運,以兵曹言啓曰,卽接宣傳官廳牒報,則以廣州留守兵符換傳事,不飭之入直承傳宣傳官,啓聞論勘事報來矣。兵符傳授,何等嚴重,而不善擧行,致有此無前之擧,揆以法意,萬萬驚駭,當該宣傳官徐翼淳,不能檢飭之入直承傳宣傳官金煐,竝令該府拿問嚴勘,何如?傳曰,自下更送之由,不爲微稟,所爲萬萬痛駭,宣傳官金煐,爲先汰去,還宮後嚴棍懲勵。至於徐翼淳,前月鄭好仁鞫問時奪符也,筵中擧行之純熟周詳,近來武弁中初見,雖令二徐英輔當其時,決不敢然,乃祖亦未知其十分爲然,今日擧行,專由於承宣,渠何知其廣州之外,別有南漢兵符乎?若以此論罪,則其罪豈止於拿處乎?草記之疎忽,反讓於該廳之牒報,卿則推考,可也。
李益運,以兵曹言啓曰,今此園幸時,左邊捕盜大將李漢豐,兼察右捕將,而以舟師大將,前期出去時,左右廳發巡無人云。舟橋往來間留陣,禁衛大將徐有大,姑令權察,何如?傳曰,允。
李益運啓曰,因兵曹草記,今此園幸時,左邊捕盜大將李漢豐,兼察右捕將,而以舟師大將,前期出去時,左右廳發巡無人,舟橋往來間留陣,禁衛大將徐有大,姑令權察事允下矣。權察捕盜大將徐有大,卽爲牌招聽傳敎,何如?傳曰,允。
李益運,以壯勇營言啓曰,今此園幸時,隨駕各司堂郞員役盤纏馬貰糧料,以均廳所在外整理所錢,先爲取來,本營從事官親執,依定例一一頒給之意,敢啓。傳曰,知道。
李益運,以壯勇營言啓曰,本營中司中哨哨官李栻,移拜宣傳官矣。李栻,以領軍哨官,當爲隨駕,而當此幸行隔日之時,將官遞易,多有掣肘之患,哨官李栻仍任,何如?傳曰,允。
李益運,以禁衛營言啓曰,今正月二十九日,顯隆園幸行時,新營則千摠趙義鎭,騎士將洪檊,把摠尹孝儉,哨官金俶,敎鍊官金信得,騎士二十五人,兼別破陣二名,京標下軍三十名率領入直,火藥庫則哨官魚在溟,別破陣七名率領守直,南別營則哨官徐在淵,別騎衛二人,兼別破陣六名率領守直,而每三日替直,依例爲之之意,敢啓。傳曰,知道。
李益運,以御營廳言啓曰,今正月二十九日,顯隆園幸行時,斥候十六處,將十六員,軍六十四名,竝嚴飭定送,而依定式晝饒氣夜饋粥之意,敢啓。傳曰,知道。
李鼎揆,以奉常寺都提調·提調意啓曰,東籍親耕田所種九穀,先農祭後,卽爲起墾付種之意,敢啓。傳曰,知道。
禁府啓目,向前趙興鎭·曺學臣等原情云云。問目內辭緣,泛稱遲晩,所當請刑是白乎矣。曾經侍從及閫帥,勿爲請刑,載在大典通編,議處爲白乎旀。李之淳·趙厚鎭等原情云云。問目內辭緣,泛稱遲晩,刑推得情何如?判付啓,依同罪他囚例,決放爲良如敎。
李肇源,以義禁府言啓曰,時囚罪人李之淳·趙厚鎭·趙興鎭·曺學臣等原情公事,判付內,依同罪他囚例,決放事,命下矣。同罪之安廷鐸·李彦藎,旣因判付,附過放送,李之淳·趙厚鎭·趙興鎭·曺學臣等,依安廷鐸·李彦藎例,竝附過放送之意,敢啓。傳曰,知道。
領敦寧金履素箚曰,伏以臣於昨者,冒昧陳箚,仰暴難强之情勢,冀蒙體諒之恩私,及伏承批旨,不惟靳許,至以卿外無可爲是任爲敎,顒俟之餘,誠不勝茫然失圖也。臣於是任,如有一分承膺之路,則初豈敢爲逡巡之計,以負不揀燥濕之素心?而昨春之事,餘悸未定,自承是命,于今數日,寢食靡甘,心神不寧,怵焉懍焉,若添一病,此不但廉隅之所大關,抑恐精力之無以堪此重任也。公私悶迫,當復如何,此時屢瀆,極知其萬萬悚惶,而情窮勢隘,不暇他顧,申暴至懇,冒死仰籲。伏乞聖慈,俯賜矜諒,亟解臣留都之任,仍治臣瀆擾不知止之罪,以警具僚焉。取進止。答曰,省箚具悉卿懇,卿其安心留都。仍傳曰,此批答,遣史官傳諭。
大司成兼左諭善尹得孚疏曰,伏以臣日前所叨騎曹四堂之職,正是臣筋力奔走,少效涓埃之地,是以不計癃耄,冒沒供仕矣。不幸有疾,呈狀乞遞,乃至多日,逋慢之誅,在所難免,而伏蒙聖慈,俯垂曲察,特許遞改,臣惶隕感激,不知所云。至於泮長之職,以臣魯莽譾劣之才,陞庠試士之事,旣不敢冒當,而竟使前堂當其役,今於陞庠旣畢之後,復叨是任者,揆以廉隅,有傷事體,不但人器之不稱而已。頃上辭疏,又阻喉院,至今不敢爲膺命之計者,誠以自知甚明,公議可畏故耳。又於千千萬萬夢寐之外,以臣爲元子宮諭善之官,臣魂悸魄,神精惝怳,不知置身之所,恭惟我元子,睿質岐嶷,令譽日聞,開講有期,吉日將卜,億萬年無疆之休,其基於斯,臣民延頸,八域同慶,正宜極擇端方正直學問博洽之士,以爲講劘經訓,輔導德性之地,而今乃以不敢冒不敢當之重任,遽畀之於千不似萬不近之賤品,臣之惶汗愧恧,固不暇言,而名器之玷,搢紳之羞,爲如何哉?臣以帖誦出身,性質愚迷,見識固滯,實一世之所共棄耳。大臣以同姓之親,亦未嘗不知臣之本末,而乃有此誤薦之擧,臣竊怪焉,臣竊惑焉。且臣犬馬之齒,今過致仕之年又五矣。本來眩癖之症,重之以落傷,委頓床席,已成廢棄之人,今始力疾,冒控血懇。伏乞天地父母,察臣衷曲,非出飾讓,將臣職名,竝許刊削,以重公器,俾安私分焉。臣無任瞻天懇禱之至,謹昧死以聞。答曰,省疏具悉。僉曰可合,爾其勿辭察職。
丁巳正月二十七日辰時,上御便殿。禮房承旨入侍時,行左承旨李晩秀,假注書曺錫中,記事官金景煥,記注官金良倜,定例堂上李時秀,以次進伏訖。上敎時秀曰,衛內掌標入作門者外,皆不許給耶?時秀曰,本營不善擧行,故俄者詳細分付,以爲依定例擧行之地耳。上曰,吏曹隨駕單子中,禁府都事蘇洙中·沈師民,或以老病,或以新入,俱不合於考喧,此單子還給,以年少有器具而可以善於考喧者,改塡以入事,分付。上命書傳敎曰,廣州兵符傳授事,雖甚駭然,只看廣州二字而錯傳,容有可恕,該房承旨削職,自下換送,不卽微稟,其罪不輕,當該承旨,畿沿定配。又命書傳敎曰,歲首犒饋,不可不親臨,而禁軍及金虎門軍外,先已饋之,明日犒饋時,侍衛軍兵置之,只該房承旨一員入侍事,該房知悉。又命書榻敎曰,卿宰侍從罷削人竝敍用,仍令該曹口傳付軍職。又命書榻敎曰,左承旨許遞。又命書榻敎曰,承旨前望單子入之,待下批牌招察任。仍命退,諸臣以次退出。
上在昌德宮。停常參·經筵。
李肇源啓曰,行大司憲金載瓚,牌招啓辭未下,執義趙錫晦,掌令洪彦燮,持平金壽祖·鄭宗魯在外,掌令一員未差,監察茶時之意,敢啓。傳曰,知道。
傳于李益運曰,軍士房承旨入侍。
傳于李益運曰,侍衛軍兵毛具。
傳于洪義榮曰,承旨六員中一員守宮,載在定例,隨駕閣臣中一員,假承旨例兼隨駕,以備六房事定式,而時任承旨守宮望筒書入時,閣臣假承旨望筒,一體書入事定式,載之定例及閣院故事。
以黃海監司閔台爀啓本,百歲老人推恩時,嘉善帖不爲頒給委折,査實馳啓事,傳于李益運曰,邑吏用奸,雖甚痛駭,推恩所重,在所當念,盜踏之律,旣減於僞造,則刀擦尤異於盜踏,各人等分輕重勘放,俾渠輩知如是歇治,亦出於爲所重之意事,卽爲回諭。
以修撰朴鍾淳牌不進罷職傳旨,傳于洪義榮曰,只推。
兵曹口傳政事,護軍徐邁修,副護軍韓晩裕·李勉兢·李相璜·閔昌爀,副司果李羽逵·閔命爀·李顯秀·權晙·李海淸·趙台榮,以上竝單付。
兵曹口傳政事,副護軍南公轍,訓鍊主簿李德純,守門將申義·權相換,宣傳官李時晦·李儒秀·李勉植·李彬單付,以李顯道爲宣傳官。
假注書尹命烈狀啓,臣於今月二十二日,敬奉聖諭,二十五日申時量,馳到懷德縣外南面性潭里,傳諭于元子師傅宋煥箕所住處,則以爲臣情勢隘蹙,纔於日昨,猥陳至懇,未及登徹,忽玆史官,銜命遠臨,傳宣聖諭,又以上來然後吉日可卜爲敎,臣之惶隕悶迫,尤當如何?竊伏念貳儲開講,是何等至重之盛擧,而緣一螻蟻微臣之未敢膺命,以致吉日之卜,稽延至此,臣之罪戾,萬殞猶輕,憂悸之極,誠不知措躬之所也。春發以後,已近一月,講筵之開,一日爲急,固不宜以臣之故而少遲,況今幸有左右諭善之啓下,竊以爲卜吉不可緩也。苟使臣,獲近雷肆之筵,少伸延頸之忱,則豈非草野微末之大願至榮,而沈痼之疾,轉益懍綴,實無强策之望,祗伏死罪而已云矣。臣則仍爲復路上京,緣由馳啓爲白臥乎事云云。踏啓字。
洪義榮,以弘文館言啓曰,校理韓致應,修撰朴鍾淳,副修撰李羲甲,旣有只推之命,竝卽牌招察任,何如?傳曰,允。
李肇源,以漢城府言啓曰,過期未婚之類,分付各部,搜訪報來,故別單書入之意,敢啓。傳曰,知道。
金啓洛,以都摠府言啓曰,副摠管洪聖淵,時無職名,令該曹口傳付軍職,何如?傳曰,允。
兵曹口傳政事,護軍單洪聖淵。
李益運,以整理儀軌廳定例堂上意啓曰,今此園幸時,隨駕各營各司員役以下所佩掌標,區別衛內外,依定例頒給之意,敢啓。傳曰,知道。
李益運,以備邊司言啓曰,卽伏見平安監司朴宗甲狀本,以義州漂頹戶還上蠲停時,任掌與奸民之假名,冒錄直請,該府尹沈晉賢,爲先罷黜矣。晉賢以本府被災時擧行之緩急,依白衣從事例,姑令戴罪治務,一夫之不獲其居,一畝之或有汚菜,特下飭敎,島民復業間,使之擧行,則道臣之無難請罪,已極可駭。又況冒錄七十戶之蠲減者,折米爲九十六石零,停退者,折米爲二百八十八石零,而今已摘發還錄,較諸被災民戶之終始奠接,川浦沙田土之盡數起墾,其緩急輕重果何如,則顧何敢不念重民命,軫邊情截嚴之飭敎,而有此論罪之擧乎?此猶就事而論事耳。自前外補守令,雖犯重科,道臣不敢循例論勘,事體卽然,白衣從事,比外補自別,則今者譴罷之請,有關紀綱,不可但以不審言,所請義州府尹沈晉賢罷黜事勿施,平安監司朴宗甲,亟施罷職之典,何如?傳曰,允。道伯戴罪贖愆,無異灣尹,姑施越俸,可也。
李益運,以扈衛廳留都大臣意啓曰,明日大駕擧動後,都城各門初昏時閉門,啓東時開門事及權閉都城門,還宮日,量宜預開,觀光士民弛禁事,已自兵曹啓下矣。城門旣已早閉晩開,則巡邏亦當早發而晩罷,待南山擧烽火發巡,趁啓東時撤還,此意令漢城府知委各部,使閭巷人,備各知悉,亦爲分付於留都營門及左右捕廳·左右巡廳,何如?傳曰,允。
李益運,以扈衛廳留都大臣領敦寧金履素意啓曰,臣承命留都,一依兵曹啓下事目,率領扈衛軍官·軍士,待初嚴下結陣扈衛,而軍官則分兩番擧行之意,敢啓。傳曰,知道。
李益運,以壯勇營言啓曰,本營隨駕軍兵饒氣次,預爲磨鍊分給事啓目判付內,依施,仍以此意,分付兵曹及隨駕各營,俾各預爲整備,隨卽分饋事,命下矣。本營隨駕將校軍兵等處,饒氣次從優磨鍊分給之意,敢啓。傳曰,知道。
李益運,以訓鍊都監言啓曰,傳曰,二十九日出宮差早,始興晝停,軍兵蓐飯,午抵華城則夕飯尙遠,今番則優給饒氣之需事,預令隨駕營知悉事,命下矣。本局隨駕將校軍兵等處,饒氣債,從優磨鍊分給之意,敢啓。傳曰,知道。
李益運,以御營廳言啓曰,依傳敎,今此園幸時,隨駕駕前別抄及將校軍兵等處,饒氣債,從優磨鍊分給之意,敢啓。傳曰,知道。
金啓洛,以義禁府言啓曰,昆陽前郡守鄭文在,嚴問捧口招,施以卽其地定配之律事,傳旨啓下矣。鄭文在,時在任所云,依例發遣府羅將拿來,何如?傳曰,允。
李肇源,以義禁府言啓曰,前承旨李翼晉,畿沿定配事,承傳啓下矣。李翼晉,京畿高陽郡定配,而以承傳內辭意,具罪目,依例發遣府書吏,押送配所,何如?傳曰,允。
李肇源,以刑曹言啓曰,承政院當該書吏定配後,草記事,命下矣。院吏韓守訥京畿高陽郡,洪胤珉高陽郡,竝定配所,卽爲押送之意,敢啓。傳曰,知道。
元子師傅宋煥箕疏曰,伏以,臣向於垂死病中,猥承不敢當之批旨,驚遑罔措,心神迷錯,草草附奏,未暴至懇之萬一,區區冀幸,惟在嚴誅之遄被,而側聽多日,迄無處分,臣之戰灼悶蹙,尤當如何?仍竊伏念貳邸開講,是誠莫重莫大之盛擧也。歲初卜吉,旣有成命,春發以後,且近一月,餘寒漸解,舒日漸長,凡爲今日之臣子者,孰不欣欣然有延頸之忱?顒望吉日之卜,蘄聞講筵之開,而緣一蟣蝨微臣之未敢膺命,致令就傅之歲,尙稽輔翼之方,臣罪至此,萬隕難贖。是以遲一日之開講,則添微臣一日之罪,遲二日之開講,則添微臣二日之罪,而臣之登程,旣無其期,則罪日益添,又不但一日二日而已,此臣所以日夕惶懼,求死不得者也。若臣之決不可以當是任而膺是命,旣於前疏,備陳無餘,顧何敢更事煩瀆,而今臣犬馬之齒,恰滿七十,沈痼之證,益覺危劇,雖欲不恤嗤點,不顧顚仆,冒沒强進,幸免慢命之誅,而其勢末由矣。假使賤疾,雖或有一分可强之勢,顧乃以耋齡爲始仕之年,峻秩爲初受之職,而起自草萊,冒入脩門,卽一老洫而貪榮戀寵者耳,將何以藉手抗顔,進講于雷肆之筵哉?苟賤無恥,至於如此,而濫居師傅之任者,臣未之聞也。第臣分義,固當屛息縮伏,祗俟處分之降,而卜吉開講之尙此遲延,不徒爲無狀賤臣罔赦之罪也,在朝家重事體之道,亦恐不容如是,故不避僭猥,敢此自列。伏乞聖明,亟命有司,重勘臣罪,必選博聞有道術之士,如昔賢所云,俾任輔導之責,千萬幸甚云云。答曰,省疏具悉卿懇,卿之上來,企予日勤,卿疏與附奏,長弟登徹,而卿志愈堅,尙稽幡然,卿以卿家之人,寧容乃爾?卜吉惟在卿登途之期,卿須卽爲上來,更當有招徠之行。此批答,先令地方官傳宣。仍傳曰,敦召之行,更當下送,此批答,爲先令道臣,傳于地方官傳諭。
右諭善李城輔疏曰,伏以,臣頃上辭本,冒陳微懇,伊後再忝匪據,旋卽許解,私心獲安,感祝無窮,惟是批諭彌切,敦召愈勤,曾未幾何,重叨銓職,而晩始祗承,方擬控籲之際,新命繼降,馹召隨至,惶恐踧踖,益無容措。竊伏聞元子開講,已有成命,乃是國家莫大之慶也。天日之表,照臨書帷,將以繼明聖學,爲億萬年太平之基,中外延頸,歡聲洋溢,宜抄選英僚,環列左右,以爲講明經傳,輔養德性之具,而乃以如臣之愚,特畀是任,未敢知聖上何取於臣而有此誤恩,以致四方之駭惑乎。臣以庸陋末蔭,邇來六年之間,前後所被除命,莫非踰濫,凡朝家所以優禮儒臣,而古之宿德重望,逡巡而不敢當者,皆以特旨超擢而收召之,眷溢於絲綸,有若待之以巖穴高尙之士者然。夫惟非常之才,方可以膺非常之遇,而若臣之千萬無似,自有招延以來未之有也。顧其蒙被異渥,則乃往昔之所無也。況玆胄筵誦說之聯,其責任所關,尤爲至重至要,有非賤臣所當擬議於其間,而臣處身無狀,厚誣聖聰,徒以駑下,濫盜光寵,極天隆恩,圖報無階。苟使臣有一分堪承之望,則當此喑聾跛躃,猶且增氣之時,昵侍講席,仰瞻溫文,豈不爲臣子之大幸?而揆分揣義,不敢冒進,臣之情私,可謂窮隘矣。第伏念祈免之章,其能以誠忱,見孚於君父者有幾人哉?悉暴情實,皆歸蔓飾,而今臣則竊希我聖上,以至仁至明之盛德,特軫始終生成之洪私,雖其辭窮情竭,無復餘蘊,而積誠祈懇,猶不能自已。臣之無足使令,曾所仰暴,而至於虛損迷罔之症,轉輾沈痼,遂成奇疾,因此而操心制行,遠不及凡庸,仰孤聖眷,永負不忠之罪,卽此情私,非臣自列,則日月之明,亦豈無遺照乎,其不宜濫側於旌招之列,不待國人之公議,而臣自知之矣。伏乞天地父母,俯賜諒察,遞臣職名,仍治臣違傲之辜,以嚴朝綱,公私幸甚云云。答曰,省疏具悉。如爾在旌招之列者,政合是職,且況野外謹飭之士,勝於朝端翶翔之人,而備員然後,吉日可卜,爾其卽爲上來事,下諭。
丁巳正月二十八日辰時,上御春塘臺。犒饋入侍時,行右承旨李益運,假注書曺錫中,記事官金景煥,記注官金良倜,以次進伏訖。上命宣傳官,金虎門出入番訓局軍三百名·禁軍出入番一百名,待令於永肅門外者,以信箭解入直爲列,立於臺上行犒饋禮,龍旗則不入,內吹則以號令手六名·細樂手六名擧行。又敎曰,他餘節次竝除之。宣傳官李東善等承命擧行。上曰,歲初未能親臨犒饋,故爾等更令入番,而別造餠酒饋之,爾等知此意,須盡醉飽而出可也。東善傳宣聖敎,將士等跪受命,犒饋訖。上敎東善曰,入番軍,自永肅門出送,出番軍,自通化門出送,可也。上命益運書榻敎曰,明日出宮內門路,以保定門爲之。益運曰,南殿酌獻禮取稟,還宮後爲之乎?上曰,依。仍命退,承史以次退出。
上在水原府。停常參·經筵。
大駕詣始興入行宮後,內閣·政院·玉堂·藥房·朝廷二品以上·兩司長官·宗親·儀賓口傳問安。答曰,知道。
王大妃殿·惠慶宮,守宮承旨朝夕問安。答曰,知道。
大駕詣水原入行宮後,內閣·政院·玉堂·藥房·朝廷二品以上·兩司長官·宗親·儀賓口傳問安。答曰,知道。
傳于李益運曰,侍衛軍兵毛具。
李益運啓曰,禮貌官來言,百官稟旨就次。傳曰,知道。
李益運,以兵曹言啓曰,華城四大門·南北甕城門及南暗門,限回鑾間,依都城門放鑰例,自臣曹擧行之意,敢啓。傳曰,知道。
李益運,以兵曹言啓曰,明日園所展謁時,隨駕軍兵,臨時稟旨擧行事,節目啓下矣。何營馬步軍幾番幾哨,待信箭侍衛乎?敢稟。傳曰,外使率親軍衛一百人,入防步軍三哨爲先廂,內使率善騎隊一哨京步軍一哨,隨駕鄕軍四哨中,除出一百名爲後廂,禁軍及駕前駕後各三十人隨駕,其餘內外營軍·訓局軍,訓將都領留住行宮事,分付,可也。
李益運,以壯勇營言啓曰,依下敎本營隨駕將校軍兵等處,饒氣之意,敢啓。傳曰,知道。
李益運,以壯勇外營言啓曰,依下敎本營隨駕將官將校軍兵等處,饒氣之意,敢啓。傳曰,知道。
丁巳正月二十九日子時,上詣顯隆園。擧動入侍時,行左承旨洪義榮,行右承旨李益運,左副承旨李肇源,右副承旨金啓洛,同副承旨魚用謙,假承旨金祖淳,記事官柳遠鳴,假注書曺錫中,記事官金景煥,記注官金良倜,二提學沈煥之,原任直提學徐龍輔,直提學李晩秀,原任直閣尹行恁·南公轍,檢校待敎沈象奎·徐有榘,待敎李存秀以次隨駕。上命軍士房承旨入侍。敎曰,侍衛例於初嚴下後前進,而今番則二嚴初,使之發往,可也。鼓三嚴,通禮跪啓外辦。上具軍服乘轎,出萬八門·保定門,由建陽門·肅章門·進善門,出敦化門。宣傳官啓稟招搖旗三行分立。上曰,知道。又啓行鼓。上曰,知道。通禮啓請進發。大駕到崇禮門外,宣傳官啓稟吹螺鳴金二下大吹打,大駕到南關王廟門外,降轎入大門,詣關王神座前。敎益運曰,引儀待令乎?益運曰,未及待令矣。上行再拜禮訖。敎兵曹判書李得臣曰,卿則先詣舟橋迎接所,可也。得臣曰,當待令於蔓川里乎?上曰,依。上命益運書傳敎曰,東·南關王廟守直官,邊將除授,守僕,考例施賞。益運曰,大駕到舟橋後,燈籠軍,當與畿營燈籠軍交代,而今番園幸軍,令龍驤鳳翥亭小駐,初不磨鍊,畿營燈籠,必見阻於環衛,故敢此,仰達矣。上命宣傳官持信箭,到舟橋南岸開作門,使之交替。上乘馬進發至舟橋,宣傳官啓稟鳴金三下吹打止。得臣啓請陞橋,宣傳官啓稟放信砲三聲,得臣啓請升旗。上曰,兵判取稟除之。宣傳官啓稟放信砲一聲,擂鼓鳴鑼共三通,擧起火一枝,鳴金二下大吹打,點鼓點旗,大駕渡橋,宣傳官一員落後,除取稟放下橋砲三聲,又放一聲,鳴鑼擂鼓共三通,落旗,大駕進發,命駕後宣傳官奉信箭,祗受於先廂,訓將步軍二哨先入環衛,作門於始興行宮,大將亦於作門外留駐,待後廂壯勇營步軍追入,合竝環衛,隨駕馬軍等,一竝先赴信地,卽爲炊飯喫,待大駕至始興縣,天尙未明,宣傳官稟招搖旗左右分立及鳴金三下吹打止,鳴鑼單擺開等節,依例擧行。通禮啓請下馬,上下馬御始興行宮。敎益運曰,軍令初吹以欲明時,二吹以開東時,三吹以開東後磨鍊書入事,分付。敎宣傳官李東善曰,壯勇大將率善騎隊一哨·馬兵一哨·禁軍五十爲先廂,訓將率善騎隊一哨·駕後禁軍四十爲後廂,駕前別哨左右翼隊,壯勇衛左列,駕前別哨信地作行右列,攔後本營鄕步軍及訓局步軍二哨,各該堂上將官率領,從便炊飯後,後廂尾局隨行事,分付。仍敎曰,莫重軍兵去就分付之際,慮或有錯傳之患,注書依此下敎,書出三本,各給該營,以爲按此擧行之地。得臣進軍令,益運以司謁入稟曰,卽者中樞府錄事來言,判府事李秉模,到成桃花里,落馬重傷,不得前進,方在村舍云。非但無押班大臣,園享終獻官,合有變通之道矣。上敎曰,卽遣隨駕醫官看病以來。初吹時至,宣傳官跪啓請初吹,益運傳知道。二吹·三吹亦如之。通禮跪啓請乘馬,上乘馬進發,宣傳官啓稟招搖旗三行分立,行鼓鳴金二下大吹打,大駕至萬安橋,命橋役監董人申泂·徐毅獜·徐浹修等,招入駕前,各奏職姓名。上曰,新造橋樣,可謂善成矣,今後則果能堅固無慮否?泂曰,今則比前似完固矣。上曰,爾有歸思否?泂曰,橋下左右石築,猶有未盡處,畢役後,欲下去本鄕矣。上曰,爾於華城之役,所幹者何事,而所被賞典何居?泂曰,長安門城七百步及東將臺看役,臣爲之,而再昨年爲五衛將,昨年爲實同知矣。上曰,經邊將乎?泂曰,未也。上曰,爾之效勞旣多,當有下敎者,來待於華城,可也。上敎毅獜·浹修曰,橋今更成,爾等亦贖愆,前日不善幹事之罪,不必深究,故爾等還納之帖加。當令該曹,更爲成給,知悉可也。大駕到安養坪築臺處。乙卯春,上陪慈駕行幸,凡於沿路少憩處,居民皆累石而臺之,此其一也。上下馬御臺上。敎益運曰,李判府許,俄送醫官,未及回來耶?益運曰,然矣。上曰,落馬所傷,果大段云耶?益運曰,聞錄事所傳,則半身牽痛,難於運動云矣。上曰,更遣隨駕史官,以卽爲還第善攝之意,傳諭以來。景煥承命進去。上曰,園享終獻官,以光恩副尉,改付標事,分付。上曰,左相老人也,難於隨駕,故旣令先詣,還宮時,亦當使落後,李判府落馬徑歸,回鑾時無隨駕大臣,事體苟簡,右相旣在留都,所當送信箭,愼勿遠來,只令來待江頭,以爲押班事,承旨書報,可也。益運曰,還宮若値閉城門時,則守宮承旨,當依兵曹節目,請出慈旨,仍留而待信箭入去,慈旨則卽地還納,信箭宣傳官則留待觀光人入來,各軍兵出去後還閉事,分付守宮承旨,何如?上曰,依此爲之。上乘馬進發,將到遲遲臺,壯勇外使趙心泰,率親軍衛二百·入防軍五哨·別軍官一百,留待於遲遲臺下,爲先廂之前列,左議政蔡濟恭,祗迎於長安門外五里許。上命遣史官傳諭曰,下來安穩耶?自此押班隨駕。賤臣承命往傳。上敎曰,入長安門時,迎接節次竝除之,只挾守將,城上跪迎。大駕入長安門,由鐘街左右軍營前路·新豐樓·左翊門·中陽門,至奉壽堂前。通禮啓請下馬,上下馬御行宮,內外使及諸將官參現節次竝除之,旗幟分立及鳴鑼單擺開吹打止,稟如前擧行,少選,上自維與宅,出南行閣大門,乘小轎詣西將臺,益運·肇源及諸閣臣·內外使·兵判隨駕,上御華陽樓。敎曰,畿伯及廣留來待事,令旗送傳。少頃,京畿監司李冕膺·廣州留守徐有隣來到。上自華陽樓,北巡至華西樓臨御,至西空心墩前路。敎曰,空心墩制度,卽我東城制中初有者也。層梯迃廻,不合御駕登臨,諸臣之欲見者則見之好矣。上御長安門樓,周覽城內外民舍。敎曰,迎華驛官廨新成,民家亦頗櫛比,甚可幸也。民家約爲幾戶,而郵館間數亦幾何?心泰曰,官舍爲四十間,而新入民戶,爲五十家矣。上仍下樓歷華虹門,御訪花隨柳亭。上敎有隣曰,故相柳成龍,以訓鍊都監,宜開屯於京畿地方,而訓局軍萬名中,五千名在京操練,五千名赴屯耕作,以爲兵農相寓之義,其議甚好而寢不行,誠可惜也。予於壯勇營,略倣此規,設出鄕軍於畿邑,爲一營五司之制,蓋出於環連拱抱輔車相須之義矣,園行時,只以本府五哨軍,輪回隨駕,則行伍單弱,軍容未備,守禦廳出鎭軍制釐正時,有餘丁八百餘名,故設六哨於輦路所經廣州·始興·果川及華城屬邑龍仁·安山等地,駕過時,使之徵發陪扈,仍以守廳所管惠廳除留米一千石,錢三千兩,劃屬本營,以爲上番軍支放之需,仍設置屯田於鄕軍所在之各邑,以其所出,爲其軍來往時糧饌及服色之費矣,先買土地所出,果與軍需容入,能相當耶?有隣曰,廣州屯田所收,略有不足之慮,如干加買,然後所收與容入,始可相當矣。上曰,本營鄕軍之設施,微意甚遠,最初楊根·加平·砥平,先出二哨,而此則屯田在於渠輩門前。故足爲兵農相寓,而坡州又出一哨,欲用楊根等三邑之例,則土地甚少。且軍人散在各處,近者雖自治屯田,遠者不能自作,此則已稍異於三邑之例矣。其後又置楊州一哨,而我國凡事,輒爲大民所撓,楊州則置屯田於軍人門前,甚不難而皆是京華士夫之土地。故決買給價之前,必先紛擾,此非謀始之道也。不得已姑徐之,以爲漸次經始之計,而就畿營貿租條中,劃出若干錢,貿取畿邑還耗,以爲一哨軍接濟之道,其所區劃,又異於坡州。其後又置高陽一哨,以摠戎廳法外保軍量減後,所收之身錢餘者,爲接濟之道,此則略同於楊州,其後又置水原五哨,劃給三萬兩公貨,貿取該道小米萬石,取耗而接濟之。大抵楊州·高陽·水原軍接濟之需,其名色,非但非予之本意,亦不及於最初楊根等邑設施之規,容俟來頭,不可不釐正歸一,而凡公私需用之必着手於耗穀者,大非好道理。雀鼠之耗,官長之主管,已不成說,況朝家乎?予之本意則所謂耗條,欲直爲出給,而取耗之猶不足,甚至於論及市直之高下,此豈非與民爭利之歸乎?況有發賣耗穀之令,則營邑藉此濟私,或有不是之事。蓋朝廷之取耗發賣,已非美事,故營邑之犯科,亦難禁止,此事不可不一番釐正矣。上御階上射貫革,三巡中三矢,民始·心泰·時秀·得臣·晩秀·益運等陪射。上命華城判官洪元燮亦入射訖,還御亭上。敎曰,作門於亭前,觀光人中能射者,許入試射,而限以十人,先登者爲率可也。時,遠近之人,欣瞻羽旄,環亭觀者如堵墻,宣傳官立亭下宣聖敎,武士十人,爭先踴躍以進。上敎以弓矢,以待令件出給,令渠輩各量其力,取而射之,宣薦閑良李升德,中二矢,壯勇鄕軍林得才,中一矢。上曰,萬武之中,只限以十人,入於此數者,優可爲初試,二中自是會試規矩,其在尙武之政,宜有拔例之典,李升德,直赴殿試,賜樂出送,林得才,令外帑庫,給弓一張。仍賜諸臣酒饌。命書御製詩曰,歷遍春城日未斜,小亭雲物轉晴佳,鑾旂慣報參連妙,萬柳陰中簇似花。又命晩秀書小序於詩下曰,巡城至訪花隨柳亭射的,以示尙武之意,予適三獲,內外使亦各如之,第三句引周禮六射箋註以記實。仍敎曰,史官持此詩,往傳於左相,使之賡韻。賤臣承命往傳。上詣東將臺少憩。敎曰,我國城制固陋勿論,京外元無雉堞之制,獨故相金宗瑞所築鍾城城樣,略倣華制,其形如圭,內頗空闊,上如加簷,便於頫視,而猶不如雉之爲制。蓋古之城制,當以雉堞爲第一,而我國之城,則全體周圓無模稜,故垜垜堞堞,環立守之,然後始可禦賊,而今此新城,創爲雉制,定計步數,別成廉角,環包體城,每雉雖立數三人,便於左右望,而易以覘賊,自下視之,亦不分守堞人之多少,今而後,我國始可曰有城制。但譙樓墩臺之屬,往往有不緊用工之處,近於奇巧,大非本意,此則留守與都廳李儒敬爭難,而畢竟都廳之說得行,故如是云矣。仍敎曰,今夕當御西將臺試演炬,外使知悉。心泰曰,駐隊軍,以隨駕軍兵中何營軍幾哨擧行乎?上曰,入防軍二哨爲之,可也。仍命心泰落後,擧行演炬節次。由角巾臺前路,出蒼龍門曲城外,歷南水門譙墩上路,臨八達門樓,至西將臺臨御。上曰,暗行御史皆來待云,使之入來肅拜。御史鄭晩錫·呂駿永·沈象奎等,皆肅拜而出。上命華留入侍。敎曰,入防軍,皆善饋飯,而演炬節次,皆已待令耶?心泰曰,飯則已饋,而演炬節次,今方待令矣。兵曹以明日園所展謁時隨駕軍兵磨鍊事,呈草記。上命祖淳書下批答曰,此批答,令注書書出四本,分送於內外使·禁軍別將·訓鍊大將處,使之擧行,可也。仍敎宣傳官李東善曰,此後則軍兵去就,宣傳官,必書報該營,然後可無錯傳之患矣。兵曹有紙籤笏記之規,以紙多數作片,貫之以繩,每書一片,輒披飜而用新片,此甚便於記事,又易於拈摘,不煩刀割,宣傳官每於軍兵去就等擧行時,用此法則事甚便好矣。日暮,宣諸臣飯。敎曰,懸燈節次,除號令除取稟。演炬擧行,斯速爲之,宣傳官啓稟放信砲三聲,擧起火三枝,臺上燃四炬,各垜一時燃炬,擧號砲一聲,吹天鵝聲,點炬吶喊,共三次,止金,掌一號·掌二號。上命書傳敎曰,華城西將臺,今日夜深,爲其省略,只行演炬別號令,而應接若式,彀率不差,況此類皆是城丁軍,異於入防軍團束,而其能如是鍊熟,可見將得其人之效,雖甚可嘉,猶屬餘事,且於操前,遍觀新城,勞多工鉅,豈讓汗馬,華城留守趙心泰,特賜田民,城堞旣完,目今第一義,卽戶戶富實人人和樂八箇字,富之之術,方與廟堂諸臣講磨,而蠲惠之方,亦屬人和中一事,城內外居民當年餉與還,特竝除耗,以副渠望幸之情事,下論于留守。益運曰,明日軍令,還御行宮後,使之入稟耶?上曰,使之入呈於此處,而三吹以日出時磨鍊以入。得臣進軍令,上乘馬出將臺前路,宣傳官稟鳴金吹打,大駕由新豐樓·左翊門·中陽門,還御行宮,宣傳官啓稟鳴金吹打止及鳴鑼單擺開,依例擧行。上命宣傳官奉信箭,左翊門把守挾輦作門及軍兵勞問,依例爲之。命承史侍衛權退,承旨點更於中陽門外。
上在水原府,停常參·經筵。
內閣·政院·玉堂·藥房·朝廷二品以上·兩司長官·宗親·儀賓口傳經宿問安。答曰,知道。
王大妃殿·惠慶宮,守宮承旨朝夕問安。答曰,知道。
大駕詣顯隆園入齋室後,內閣·政院·玉堂·藥房·朝廷二品以上·兩司長官·宗親·儀賓口傳問安。答曰,知道。
親祭罷後,內閣·政院·玉堂·藥房·朝廷二品以上·兩司長官·宗親·儀賓口傳問安。答曰,知道。
大駕還詣水原府入行宮後,內閣·政院·玉堂·藥房·朝廷二品以上·兩司長官·宗親·儀賓口傳問安。答曰,知道。
李益運啓曰,備邊司郞廳來言,今日,賓廳日次,而動駕相値,不得來會云矣,敢啓。傳曰,知道。
傳于李益運曰,自園所洞口,至崇禮門捧上言。
李益運啓曰,禮貌官來言,百官稟旨就次。傳曰,知道。
李益運,以訓鍊都監言啓曰,依下敎隨駕將校軍兵等處,饒氣債分給之意,敢啓。傳曰,知道。
李益運,以訓鍊都監言啓曰,明日還宮時訓將率壯勇京軍三哨·訓局步軍一哨,待下敎先詣始興晝停站,壯勇大將率馬兵一哨·善騎隊二哨爲先廂,外使率親軍衛入防軍爲後廂,到長安門當解嚴,禁軍別將率壯營廣州鄕軍二哨·訓局步軍一哨·隨駕禁軍五十人爲後廂事,信箭分付事,命下矣。臣旣先詣晝停所,仍爲環衛作門之意,敢啓。傳曰,知道。
丁巳正月三十日辰時,上詣顯隆園親祭後,還詣華城行宮擧動入侍時,行左承旨洪義榮,行右承旨李益運,左副承旨李肇源,右副承旨金啓洛,同副承旨魚用謙,假承旨金祖淳,記事官柳遠鳴,假注書曺錫中,記事官金景煥,記注官金良倜,二提學沈煥之,原任直提學徐龍輔,直提學李晩秀,原任直閣尹行恁·南公轍,檢校待敎沈象奎·徐有榘,待敎李存秀以次隨駕。上御維與宅,承史侍衛進前侍立,初吹時至宣傳官啓請初吹,益運傳知道。二三吹亦如例,通禮啓請乘馬。上具軍服乘馬以出,外使率親軍衛一百人,入防軍三哨爲先廂,內使率善騎隊一哨·京步軍一哨,隨駕鄕軍四哨中除出一百名爲後廂,禁軍及駕前駕後各三十人隨駕,其餘內外禁軍,訓局軍,訓將都領留住行宮,命挾輦軍三十名擔銃爲攔後,其餘五十名,亦爲落留,壯勇衛八十人中,除巡更病頉人,挾輦侍衛大駕出中陽門·左翊門·新豐樓,宣傳官稟招搖旗,三行分立,開金大吹打,大駕至左右軍營前路鐘街。敎曰,廣州留守及各邑差使員,果皆依例參班於園享乎?問於畿營以入。益運曰,問於畿營,則無參班之例云矣。上曰,陵園行幸,隣陵諸執事,皆爲參班,古例則然,自今爲始,申復古規,使皆參班,大駕出八達門,到大皇橋前路,命蛟龍旗及大旗幟吹打手馬軍等留駐。前進數里,上立馬敎益運曰,火巢植木,甚茂盛,殊可幸也。大駕到安寧里。敎益運曰,安寧之里名,近來通稱於此里,長栍以此書之事,言及華留。仍命各邑植木差使員入侍。果川縣監金履裕,始興縣監金思羲,安山郡守李魯在,振威縣令尹應鉉,陽城縣監吳慶元,廣州判官金履鎬,南陽府使白師謹,進前奏職姓名。上曰,外南山役處,今則何如,而植木後所見亦何如?履裕等曰,役處完固,而植木亦皆蓊蔚善長,前之土皮脫落處,今則成林矣。上曰,陵園享禮時,守令之因公來到者,例皆參班,爾等亦參班可也。師謹曰,園享參班,旣有命,服色何以爲之乎?上曰,例以隨駕服色參班矣。上敎思羲·履裕曰,動駕時待令兩邑軍已令各其邑試射放,而不但有賞典,當出科擧,試官備二員,然後可以擧行,始興試所則始興倅爲上試官,果川倅爲參試官,果川試所則相換爲上副試,而月課一次代,分日試取,別單以啓。又敎曰,安山·龍仁燈籠軍·城丁軍試射放,已爲下敎於華留,試取頒賞後,卽爲解送,大駕到萬年堤,招入守僕。敎曰,左邊一麓,有土皮脫落處,分付植木守令,使之補土,可也。上曰,火巢定界甚遠,故以權道騎馬矣。益運曰,未十年而樹木如此繁盛,又過十年,其盛不可量矣。上曰,遷園後役處浩多,故植木則未暇專力,自三四年來,始爲播植而能如是矣。大駕到園所,下馬入齋室。敎曰,莫重之地,喧嘩大段,帳殿咫尺,或有扶腋之人,紀綱所在,極爲駭然,禁喧郞廳記過待令。又敎曰,御眞大奉審,令閣臣爲之,少頃。敎曰,亞獻官以下諸執事,先令入就位,亞獻官左議政蔡濟恭,終獻官光恩副尉金箕性,贊禮禮曹判書閔鍾顯,大祝副應敎朴載淳,園司令金履銈,執禮修撰韓用鐸,祝史吏曹正郞金熙華,齋郞兵曹佐郞趙得永,贊者假引儀黃稔,謁者假引儀安坪,贊引兼引儀李永薰,監察韓泳入就位。上具翼善冠·黲袍·烏犀帶,出齋室東門,乘小轎詣紅箭門外降轎,鍾顯前導以入。上曰,直行親祭,可也。鍾顯導上陞自東階,詣版位行再拜禮,初獻禮如儀,謁者引亞獻官,行亞獻禮,引終獻官,行終獻禮如儀,禮畢,亞獻官以下皆出。上曰,執禮旣不入丁字閣內,此後則以隨駕服色入來。上詣園上奉審,命園司及別看役龍仁縣令丁遇泰進前。敎曰,陵園之制,雖或虛左,未嘗同封,而予則情理有所自別,故爲日後,欲不用常例,灰隔只限蔓石,覆釜形以上,初不用石灰,左邊卽是全地,而闌干石或有微隙,何也。遇泰曰,石物用力於右邊,故左邊亦不得不然矣。上曰,闌干屛風等石,雖有先朝禁令,而以予靡不用極之意,不得遵守,此後則不敢復用,申明先朝禁令之意,常有所飭敎耳。上詣小次,命進水刺,宣諸臣飯,少頃,敎益運曰,自此欲直往鳳朝峯審視補土處,仍逶迤巡山,從大皇橋前路而下,駕轎侍衛,皆待令於大皇橋近處,內·外使與安城郡守曺允植,先詣鳳朝峯,以爲指路之地,上步出紅箭門,命園令金履銈·趙用鎭進前,問職姓名。敎曰,植木不遠,爾等必須恪勤擧行也。上乘馬,路由萬年堤,上歷水由坪,至鳳朝峯下,下馬周覽。命華城判官洪元燮進前,指北麓植木,敎曰,此邊則何邑所植耶?元燮曰,安山所掌植木,而踰此麓則南陽所植也。上曰,前之脫落者,今皆蒼蔚,人力之費,可以知也。元燮曰,民丁不甚多入矣。少頃,上乘馬踰一峴,卽鳳朝峯中腰也。駐馬周覽八邑植木,自南山外至西發峴,下馬少憩。敎允植曰,此峴植木,何邑爲之耶?允植曰,辛亥年,臣待罪振威時所植也。上曰,陽城境,沙石之山,何以則善爲植木耶?心泰曰,略爲鑿去沙石,以土補之,植松其上而姑未及茁長矣。昨年用餘空石有儲置者,此則外靑龍下有補土處,故欲用之耳。少頃,上乘馬自萬年堤下,由龍珠寺後路,登城隍山,下馬御小次。敎侍臣曰,舊鄕校基,極爲佳吉,此處亦好,予於華城,雖一岡一麓,如此等處,皆爲修置耳。仍命進水刺,宣諸臣飯。上曰,昨年幾皆巡審,今日則欲自此還行宮矣。得臣曰,今日所經歷道路,無不高截欹仄,而聖體若是勞動,不勝區區伏慮矣。上曰,巡山之行,係是不已,故亦不知疲矣。上命民始,又先詣指路,仍乘馬由鵲峴路,出安寧里後路,命壯勇內使爲先廂,外使爲後廂,大駕至上柳川立馬。敎益運曰,燈契貢人待令耶?益運曰,待令於八達門矣。上曰,大駕過後,燈竿,次次收取,還納行宮後,龍仁·安山燈軍,卽爲放送事,分付。益運曰,燈之代炬,其法甚便而其費甚省矣。上曰,其人貢物磨鍊時,加給空名〈帖〉十數者,出於朝家軫念之意,而作爲貢人聊賴之資,故凡於陵園幸行,東至石串,西至弘濟院,南至江頭,皆不給炬價,使之自備,而園幸時,特念貽弊,最不多入,猶不下四五百柄。蓋植炬之法,左右路傍,兩兩對立,而近以省費之意,斜對分立,左植則減右,右植則減左,約入三百柄,故以貿租條三百兩出給,還宮時,以出宮時所用之有餘,只給一百五十兩,作爲定式,今亦依此遵行否?益運曰,然矣。上曰,露梁以後則以燈代炬,其法果好,初年所入,爲三千餘兩,翌年減三分之二,一番造置用之屢年,及其後限滿,始爲改備,比炬之費,十減七八,且炬則速爇,而燈則耐明,炬則每炬用一人,而燈則三燈用一人,此亦燈法之便好者也。自今年物力,有別般區劃之道,而今番欲不用雇軍,自露梁至始興則用鷺梁牙兵及始興·果川鄕軍,自此至華城行宮,則用安山·龍仁鄕軍,而皆給食價矣。整理堂上,以雇價之多入爲難,欲以雇軍·鄕軍參半用之,而大抵所入,多不出三千兩,則雖非鄕軍,亦可支用矣。宣傳官招入各營敎鍊官,稟懸燈,大駕入八達門,由鐘街左右軍營前路,至新豐樓,旗幟分立,鳴金吹打止及鳴鑼單擺開等稟,依例爲之。上下馬御維與宅,少頃,命益運·祖淳入侍。命書傳敎曰,華城留守入侍。賤臣承命出,與華城留守趙心泰,偕入進伏。上命下上言一度曰,史官持此上言,往問于左相曰,上言中所云申思贊,在先朝戊子,登庭試魁科,以不能誦試券,至於拔去,今其子爲父訟冤,請其復科,見其事實,合有參恕之道,大臣意見何如,爾其往問而來。仍命宣傳官,分付開作門,出送史官。賤臣承命往傳,以大臣言回奏曰,伊時臣適不在京,故未詳其事實,今見上言辭緣,巧値病作,不能誦對者,足爲發明之一端,且已過三十年之久,聖念垂矜,固所欽仰之不已。但如此削科之類,非止一二,若一番開路,人人生意,則亦有關於後弊矣。上曰,置之之外,無他道矣。心泰曰,迎華驛創設物力,伏奉二萬兩區劃之命,自備局以湖南·嶺南昨年加分耗條,各三千石式,已爲區劃,而顧今市直抵下,節序漸晩,姑勿作錢,使之還分取耗,以爲待時發賣,俾準元價之地,何如?上曰,依爲之。出擧條上曰,開城府有分奉常寺,以其籍田所出,供齊厚陵粢盛,江華亦有分寺,以供長寧殿粢盛,而京貢中,有江華貢物名色矣。自己酉以後,凡係園所所用,必欲不煩經費,出內帑錢,買園底土地,以其所出,藏之府庫,以供園所之用,以園屬爲作者,爲渠沾漑之端,規模已定,至於祭享所用,未設分寺之規,實欲及今定式,而城役以後,無年無工匠之役,雖數間公廨,有難營建,從當有更商者矣。仍敎晩秀曰,卿提擧太常矣。祭享所入物種,當爲幾何?晩秀曰,臣有笏記修正以來者,而未及驟思矣。心泰曰,分寺創設,係是不已,而難於工役,臣亦知聖意矣。上曰,予之拜園,歲以爲常,而奉慈駕之行,定以十年一度,以至億萬年,凡所以供給支計者,雖有外帑,亦有不可不分力接濟處,若自內需司,區劃財力,買置土地,以其所出,爲隨駕中官·宮人·掖屬接濟之資,仍設分內需司,則於府屬,亦或有沾漑之益,如欲創建,則當於何處耶?心泰曰,本府官廳西邊,有空地四五十間,可於此處營建矣。上曰,此亦工役實難,亦當更商爲之矣。上曰,入防軍服色,何以爲之耶?心泰曰,臣略有經紀,設屯田於府內,今年所收爲五十餘包,若至十年,則穀當爲五千包內外,以此作錢,當爲萬餘兩,足可以分排也。上曰,渠輩入防時服色,亦何以爲之耶?心泰曰,着周衣而上着號衣矣。上曰,昨日御製詩,令左相繕寫,待書來入刻揭板,可也。上命益運書傳敎曰,園享時執事官,每以近邑守令塡差,爲民邑一毫弊端,卽非爲所重之本意,此後本府判官·中軍·迎華察訪中,通瀜塡差,若至苟且之時,城內外近處,文蔭武朝官中塡差,而差祭本府主管,齋宿於府內公廨,往來量給盤纏事定式,獻官塡差事亦然,此則當與典祀官兼大祝塡差事,追後更有定式,以此,分付。又命書傳敎曰,園官,內下弓箭一部,依例賜給,守僕·園屬等,考例分等施賞,自今番外整理所擧行事,載之定例事,令定例堂上知悉。又命書榻敎曰,京守僕·香室守僕,亦令外整理所,考例施賞。上曰,暗行御史,使之入侍。賤臣承命出,與御史鄭晩錫·呂駿永·沈象奎,偕入進伏。上曰,爾等所執捉者,在於何地方,而所犯亦何如,一一陳奏。晩錫等以犯科人等,逐名仰奏。上曰,雖曰犯科,三繡衣所捉,不在於華城·始興,而俱不出露梁初站,是豈特敎按廉之意乎,竝分揀。其中私屠人,令畿伯照法嚴治,捕廳從事官,令該廳草記勘罪,晩錫·駿永則自此更爲廉察,來待於始興站。命先退出,仍命宣傳官開作門,招入畿營·果川·始興吏,聽御史知委,放送各站囚禁人。晩錫等退出。上書下御製詩三篇,命史官奉傳於左議政曰,每聞卿有華城所作之詩,則予必和送,而昨冬城役後,卿之所作,予尙未暇和韻,凡事貴有終始,故今玆製送矣。賤臣奉往傳之,以左議政言,回奏曰,擎讀雲章,不勝贊歎,如臣螻蟻之賤,每承殊異之恩,感激之餘,繼之以悚悶,以居寵若驚四字爲心之外,不知所以仰對矣。上命宣傳官李甲會曰,明日還宮時,訓將率壯勇京軍二哨·本局步軍一哨,待下敎先詣始興晝停站,壯勇大將,率馬兵一哨·善騎隊二哨爲先廂,外使率親軍衛入防軍爲後廂,到長安門外當解嚴,禁軍別將,率壯營廣州鄕軍一哨·訓局步軍一哨·隨駕禁軍五十人爲後廂事,信箭,分付。上曰,軍兵去就,注書又書出四本,使之各各分給,可也。命宣傳官持燈籠,上未老閑亭,擧起火一枝,各鋪一時俱應,開閉門更號令·把門勞問等節,竝依例擧行。命承史侍衛權退。
上在昌德宮。傳常參·經筵。
內閣·政院·玉堂·藥房·朝廷二品以上·兩司長官·宗親·儀賓口傳經宿問安。答曰,知道。王大妃殿·惠慶宮,守宮承旨朝問安。答曰,知道。大駕詣始興,入縣衙後,內閣·政院·玉堂·藥房·朝廷二品以上·兩司長官·宗親·儀賓口傳問安。答曰,知道。還宮後,內閣·政院·玉堂·藥房口傳問安。答曰,知道。
傳于李益運曰,侍衛軍兵毛具。
傳于李益運曰,京畿監司入侍。
傳于李益運曰,始興地方官入侍。
兵曹口傳政事,以申泂爲淸城僉使。
李益運,以兵曹言啓曰,依下敎,龍虎營吹打手李仁昌等四十六名處,各木綿一疋施賞之意,敢啓。傳曰,知道。
李益運,以兵曹言啓曰,依下敎,隨駕禁軍及駕後禁軍·武藝別監·內吹·近仗軍士·標下軍兵等處,自二十九日三十日至饒氣,駕前別抄,一體饒氣之意,敢啓。傳曰,知道。
李益運,以壯勇外營言啓曰,傳曰,園官,內下弓箭一部,依例賜給,守僕·園屬等,考例分等施賞,自今番外整理所擧行事,載之定例事,令定例堂上知悉,京守僕·香室守僕,亦令外整理所,考例施賞事,命下矣。謹依近年自戶曹擧行之例,園所守僕四名,京守僕二名,香室守僕一名,書員一人,守護軍五十名,各木一疋,庫直一名,案山直七十名,各布一疋,奉常寺書員一人,庫直一名,熟手二名,各木一疋,植木將校盧大喆,木二疋·布一疋,竝自外整理所,分等施賞之意,敢啓。傳曰,知道。
李益運,以壯勇外營言啓曰,依下敎,本營隨駕將校·軍兵等處,饒氣之意,敢啓。傳曰,知道。
李益運,以壯勇外營言啓曰,依下敎,御前待令牢子二十九名,巡令手二十六名,吹鼓手五十二名等處,各木一疋·布一疋,大旗手四十六名,各木一疋,傳命巡令手二名,則各木二疋·布一疋,分等施賞之意,敢啓。傳曰,知道。
李益運,以訓鍊都監言啓曰,依下敎,隨駕將校·軍兵等處,饒氣債分給之意,敢啓。傳曰,知道。
丁巳二月初一日辰時,上自華城府,還宮入侍時,行左承旨洪義榮,行右承旨李益運,左副承旨李肇源,右副承旨金啓洛,同副承旨魚用謙,假承旨金祖淳,記事官柳遠鳴,假注書曺錫中,記事官金景煥,記注官金良倜,二提學沈煥之,原任直提學徐龍輔,直提學李晩秀,原任直閣尹行恁·南公轍,檢校待敎沈象奎·徐有榘,待敎李存秀,以次隨駕。上具軍服,御奉壽堂,命左議政入侍。賤臣承命出,與左議政蔡濟恭,偕入進伏。濟恭曰,多日勞動,聖體,若何?上曰,一樣矣。濟恭曰,臣於今番行幸,憂喜交中,伏想出宮之前,未及就睡,駕到華城,日尙未午,靜攝之餘,達夜勞動,旋卽巡城,演炬至於更深,昨又謁園親享,竟日巡山,侵夜回鑾,旣憂聖體之過於勞攘,且喜大聖人氣度之康旺,逈異於凡常矣。上曰,先大王五十年儉德,何如?及至倦勤之齡,勤政,何如?予所仰覩而承聆者,思欲以繼述服膺,未嘗暫弛於一飯一息之頃,而近年以來,戒懼之心,日甚一日,自待甚簿,罔敢自逸。至於起居服食之節,惟恐或涉於暇豫侈大,況於謁園之行,巡山巡城,俱是不可已之事,豈或憚勞而占便乎?昨日巡山時,道路迃廻,難容旋馬,而非但不知勞憊,神氣還覺有勝,益驗勤勞之愈於便逸矣。昔在肅廟朝,作滌腦堂於後苑,而御內廐馬,使中官執鞚,往臨是堂,殆若日課者然,外雖無蒐狩之擧,內實出習勞之意。堂有御製懸板,惟我列聖朝,無不以習勞於跨馬爲家法,予欲仰體,而每多不逮。凡於禁苑,以戎事殿座及射的之時,必爲騎馬者,亦欲追先朝故事也。以是之故,雖終日御馬,不知其爲勞耳。濟恭曰,聖敎如此,伏切感歎,然而聖人之血氣,有時而衰,則亦有行不得處,今我聖上,血氣不衰,有若天行之健,尤萬萬慶幸矣。上曰,申思贊復科事,卿言甚是,故果置之矣。濟恭曰,國法甚嚴,而復科尤係國家之大政,故昔在先朝,事關科規,至難至愼,臣嘗仰覩而欽歎矣。上曰,聞故重臣金器大登第也,卿以承宣,同爲入侍於璿源殿齋所,命誦試券,而重臣未能成誦,卿以赴擧儒生,纔出試圍,人或問科題,則或有善文而未能對者敷奏,重臣得免無聊,仁元聖母,聞卿所奏,深以爲感。此予所以承聆於先朝者也,卿或記有否?濟恭曰,果有是事,而臣亦承先大王下敎矣。上曰,近來戎裝,無論文武,皆用助繩,此非古法,故令兵判及政院禁之矣。濟恭曰,助繩之法,自近古有之,而係是當禁,故每於武試,有搜驗之法矣。上曰,每年園幸,予必和送卿詩,而昨冬城役後,卿之所作,有未及和者。凡事宜有始終,故昨果和送,卿果見之耶?濟恭曰,臣之蕪句,每荷雲章之俯和,臣不勝且榮且感,殿下於性理工夫,聖學高明,則臣固已知之,而傍及詞章,卓越千古,尤萬萬欽誦矣。上曰,卿言過矣。予則御製詩,未嘗一一收輯,而卿之文集,必當刊行,御製之次卿韻者,卿詩之賡御製處,竝刊御詩,如凡他文集之附原韻附次韻之例好矣。濟恭曰,伏承聖敎,萬萬榮感,而第御詩之載於私稿,甚爲未安,不敢承命矣。上曰,此則不然,依下敎載錄,有何不可耶?濟恭曰,聖敎旣如是申複,謹當以今日下敎,識錄於臣稿中最初賡韻之載御詩處,使後人知有聖敎,而亦可見微臣際遇之隆矣。上曰,好矣。上曰,李判府落馬,不能隨駕,卿亦驅馳之餘,無以跨馬作行。故當於明日下敎,落後如是,則無押班大臣,國體苟簡,故欲送信箭於留都所,使右相來待於露梁,以爲隨駕之地矣。濟恭曰,臣等皆老病,李判府最少,而巧値落傷,莫重行幸,無押班大臣,國體私分,俱涉未安矣。上曰,如此大關防,不可無驛站,故迎華驛,使之移設於城外,而官舍已成,村樣漸就,實非始料之所及矣。濟恭曰,新移未久,已能如是,若過一兩年,則漸當成聚矣。益運曰,再昨駕到萬安橋,有橋役監董人申泂來待華城之敎,而更未承下敎,故敢此仰達矣。上曰,申泂,是安州將校乎?濟恭曰,然矣。上曰,城役橋役,俱多效勞,合施何賞。濟恭曰,旣經五衛將同知,若除邊將則好矣。上曰,然矣命左議政退出。初吹時至,宣傳官啓稟初吹,益運傳知道,二三吹亦如之。通禮啓請乘馬,上乘馬以出。命挾輦軍五十名先詣始興,三十名攔後,壯勇左右列及駕前駕後中,以年少善騎者各六名,合二十四人爲挾輦,其餘各其信地作行。大駕出中陽門·左翊門·新豐樓,至左右軍營前路。命書傳敎曰,侍衛軍兵毛具。又命書傳敎曰,城役橋役,效勞旣多,同知申泂,關西僉使,令該曹口傳擬入。大駕到長安門內,命城內民人,開作門招入。敎曰,城役旣完,次第件事,卽使爾等富實也。其富實之策,予方宵旰講究,而爾等亦旣勞矣。今年還餉,自牟還爲始,竝許除耗,爾等知悉,安業樂生,可也。爾等自舊邑移來之後,尙未着根,此予所以一念之不弛也。民人等十百爲群,攢手頌祝,齊聲仰奏曰,臣等年年沾恩,擧皆安堵,而今又承還餉蠲耗之澤,萬萬感祝,不知所達矣。左議政蔡濟恭,祗迎於路傍。上命書傳敎曰,右相當爲出來押班,卿則昨旣驅馳於押班,今日又何可勞攘?此意遣史官,傳諭于左議政,自此還入城內,數日後上來事,一體傳諭。賤臣承命傳諭,大駕出長安門外,命迎華察訪入侍,迎華察訪李五鎭進前。上敎曰,今見郵館已成,民戶櫛比,皆爾之力,入接之戶數幾何,而凡節漸就成樣否?五鎭曰,原居之民數爲二家,而新入者,爲五十三戶,衙舍則四十餘間,皆已告成矣。上曰,來頭民戶之移來者,又當爲幾何云耶?五鎭曰,近日十餘戶,自外處入來,解凍則又當有數十戶入來者云矣。上命書傳敎曰,迎華新館,旣甚精緻,郵治屋廬,不啻櫛比,途中望見,成一大官村,此皆該察訪幹務解事之致。迎華察訪李五鎭,守令除授,待郵治規模稍定,差送事,分付。大駕至萬石渠前路,下馬少憩。上曰,渠之大爭,似一小江矣,民人初則不願穿渠,而已成之後,則亦必知大有益於農功矣。益運曰,水根混混於大野之中,民之蒙利,可謂博哉,而此便是天設之地,非但以人力可言也。大駕到遲遲臺,下馬御臺上,命後廂廣州鄕步軍二哨,以挾路先詣肆覲站,領付廣州留守,爲環衛作門,而歷臨後,自其所解嚴。又命宣傳官,外營將校捕校卒之自此落後者,皆令招入,賜饌一盒,使之分饋。敎曰,爾等善爲還歸也。戶曹判書李時秀曰,華城留守趙心泰,田民賜給事,命下矣。以幾結·幾口定給乎?敢此仰達。上曰,田三結,奴婢各二口,賜給,可也。出擧條上乘馬進發,至肆覲站,御行宮。命宣傳官曰,廣州鄕軍,當自此解嚴,不必待內使之令,留守自主張,待信箭,卽爲解嚴事,分付。又命壯勇衛及駕後,先赴安養站作門。上乘馬進發,至安養站,下馬少憩,賜諸臣饌。命招入撥將,敎曰,植木事,旣有下敎,而見今所植零星,是豈成說乎?自今春爲始,各別植木,可也。又敎曰,廣州留守如來待,使之入侍。益運曰,未及來待矣。上曰,置之。仍乘馬進發,至大博山坪,二字刀割上下馬少憩。敎曰,始興行宮,今餘幾里?益運曰,餘五里矣。上曰,里數尺量,多不稱停,所謂五里,每如十里矣。兵曹判書李得臣曰,自華城至始興,里數太遠,而自始興至闕外,則比果川舊路,里數稍近矣。少頃,上乘馬進發,入始興縣,宣傳官啓稟旗幟分立,鳴金吹打止,鳴鑼單擺開,依例擧行,上下馬,御行宮。命書傳敎曰,京畿監司入侍。又命書傳敎曰,始興地方官入侍。益運與京畿監司李冕膺,始興縣監金思羲,偕入進伏。上曰,暗行御史入侍。賤臣承命,與御史鄭晩錫·呂駿永,偕入進伏。上敎思羲曰,始興民瘼,有可達之事否?該倅旣招見,詳陳,可也。思羲曰,本縣田政,最爲民瘼,而流來未蒙頉,非但舊初不之厥數夥然,竝計各年之成川浦落,至爲一百三十五結之多,每當槪狀磨勘之時,不得永頉,例入今災,而災摠準數請得,其勢末由,分俵因此苟簡,實惠難究。自臣待罪之初,略有査得者,僅爲六十結,其餘七十五結,尙在未蒙頉之中矣。今若更加査櫛,雖未知所得之當爲幾許結,而地方自來偏少,沿江二面,又是一望柴草之場,則其所釐正,旣甚難便,目下民隱,且係切緊,故今於詢瘼之下,極知甚萬萬猥越,而敢此仰達矣。上曰,畿伯亦陳所見,可也。冕膺曰,畿邑舊災名色,殆乎無邑無之,猝難一一査頉,量田亦不可遽議,先從該邑,另加査陳,恐合便宜,而見今農作方始,姑待秋成後擧行,似好矣。上曰,旣聞之後,豈可一任其陳荒乎?救弊之策,無過於頉舊査新,而先從蠲稅之方。自今秋與邑倅,從長措處,可也。出擧條上曰,乙卯年,有民役除給之事,其果遵行耶?思羲曰,成節目遵行矣。上曰,安養築垌處,其已起墾耶?思羲曰,已築者可播十餘石種,已爲起墾,而未及起墾者,又餘其半矣。冕膺曰,築垌後民利甚大,故前則安養居民,僅爲十一戶,今則爲三十一戶,來頭民戶之漸次增聚,可知矣。冕膺曰,聞華留言,沿路橋梁之動駕時造成者,仍不撤去,隨傷隨補爲好云,而臣意,則雖以此邑言之,如軍布川橋·念佛橋,若當潦水,必皆漂去,以致橋財之閪失矣。上曰,如無潦水,則橋之不撤,亦云利於民矣。冕膺曰,如咸興之萬歲橋,每於五月潦水之際撤去,過潦後更設,依此爲之,似好矣。上曰,今年姑不撤去,試其潦水時漂去與否,自明年更爲定式好矣。上曰,己酉以後,凡係園幸需用,必欲不煩經費,壬子年,劃給三萬五千兩錢於畿營,貿租二萬六千石,分置列邑,以裕民食,糶糴取耗,以備園幸時各站諸般支用之資,此所謂貿租條名色也。蓋其作錢之際,取高價則有害於民,反非爲所重之意,取歇價則亦無擧行校吏沾漑之資,故一從市直而取之,以詳定例上納。如有贏餘,則除出若干,屬之校吏,其餘盡數載錄於會外,以爲營用,規模已成,姑不生弊,而每以元數不足之故,監司稱以自備,多以公用會錄。今則園幸時進排諸條,皆爲移送於外整理所,而營用其果有贏餘者耶?冕膺曰。雖曰,監司自備,不過以公補公,初無自己辦出者,而況今則贏餘自在,有補營用矣。且畿營公用,來頭有稍饒之望,儲置米,前則自惠廳會減,轉轉移來,故不能防奸。每年所用,動費八千石,近來則畿營主管爲之,故無見欺之慮,如昨年所入,倍於常年,而會減之數,不過七千石。以此推之,每年所餘,似不下四五百石矣。上曰,畿伯及守令先退。冕膺·思羲退出。命晩錫等進前,敎曰,今番則犯科人,有能執捉者耶?晩錫曰,臣則未能捉得矣。駿永曰,臣於沿路摘奸時,見左捕廳從事官從人崔景哲,無掌標入衛內,故敢此仰達矣。上曰,該大將推考,無標人,令該廳査實勘罪,可也。出擧條命御史退出,晩錫等退出。得臣進軍令,初吹時至,宣傳官啓稟初吹,益運傳知道,二三吹亦如之。上命宣傳官曰,訓鍊大特,率本局馬兵一哨,步軍一哨,壯勇大將,率京步軍二哨,善騎隊一哨,爲先廂,禁軍別將,率禁軍,依出宮時,信地作行,壯營左司把摠,率善騎隊一哨,本營鄕軍一哨,訓局步軍一哨,爲後廂。通禮啓請乘馬,上乘馬進發,敎曰,陵園行幸時,乘馬下馬,只於陵所·園所及華城行宮啓請,其外沿路站,則不必爲之。此後依此下敎擧行,可也。宣傳官啓稟旗幟分立,鳴金大吹打。大駕至蕃大坊坪築臺處,上下馬,御臺上少憩,命承旨·閣臣·兵曹判書進前。上曰,隨駕假承旨,與分承旨有異,還宮後則自可減下,別無減下取稟之例矣。承旨知之乎?益運曰,知之矣。上曰,右相已祗受信箭云耶?益運曰,祗受狀啓,俄纔來到,已入啓云矣。上曰,何時入啓,問於院吏?少頃上乘馬進發,由長安峴,捨萬安峴御路,從北邊舊作路詣露梁,宣傳官啓稟旗幟分立,鳴金三下吹打止等節,依例擧行,上下馬,御龍驤鳳翥亭,命承史·閣臣,開作門許入。命益運書傳敎曰,舟橋堂上都廳入侍。益運曰,舟橋堂上,聞方在北岸,未及待令矣。上曰,旣令環圍於南岸,則越去北岸,緣何致此?宣傳官李東善奏曰,臣等不善擧行,有此誤傳之擧矣。承傳宣傳官,竝請記過。上曰,初下敎時,驟思而互換南北,不能趁卽提稟,雖是爾等之罪,記過則分揀,卽送信箭於北岸,舟橋堂上如入中紅箭門,待令於中紅箭門內,如入於北紅箭門,留待於北紅箭門內事,分付。信箭纔出作門,民始先已進前。上命舟橋領將及監官皆招入。敎曰,今番爾等之七朔等待,亦云勞矣,酬勞之方何如,則可以副爾等之願也。領將等奏曰,好邑初載,旣爲定式,船人之願亦足矣。但今加出船隻數多,漕轉之際,不得專利,加出七邑漕軍,特命減去,則臣等之望也。上曰,此則無異於請罷嶺南漕倉之說矣,是行不得之事也。此外更奏。領將等曰,庚戌年,各邑斛子大小,均定之後,猶有不均之邑,此爲船人之弊矣。民始曰,此則連加申飭,自朝家別無更爲變通之事矣。大抵船人等,昨年始凍時來留,而自本司給價守直,今於解凍之前,卽爲放送,其間雖任渠去來,旣非載運之時。且今京倉之捧上甚低,又出抽籤之法,船人之蒙利,亦云至矣。今若量給穀物而送之則足矣。上曰,旣令渠輩,備陳所願,而不能施一事者,甚悵然,使之更告可施之事,可也。領將等奏曰,宣惠廳斛子甚大,故捧納之時,多有害矣。民始曰,宣惠廳斛子,一依鍮斛造成,而有新舊斛子,故舊斛罅破,有稍濫之弊矣。上曰,分付該廳,各別釐正,可也。上命益運書傳敎曰,舟橋之役等待,已過七朔,都監官,自舟橋初設時,效勞旣多,邊將除授,其餘領將·監官當施賞,明日待令,守直船人,自惠廳,分給米斗事,分付。命領將等退出。益運曰,敦義門及興仁之門,當入送標信及信箭,仍留城門,以爲隨駕軍兵及觀光人出送後還閉之地爲好,故敢此仰達矣。上曰,崇禮門旣仍留,則敦義門及興仁之門,亦必一例仍留,何必自此送信箭乎?益運曰,崇禮門,卽是輦路,故守宮承旨,當依兵曹節目,稟請慈旨仍留,而興仁及敦義兩城門,不過爲軍兵及觀光人出入,則守宮承旨,豈敢以此稟請慈旨乎?上曰,然則送信箭于守宮承旨,一體稟請慈旨,使之仍留,可也。宣傳官啓稟升橋砲三聲,又信砲一聲,擂鼓鳴鑼共三通升旗,擧起火一枝,點鼓·點旗。上乘轎渡舟橋,命宣傳官一員落後,下橋砲及落旗節次,除取稟擧行,舟師大將及隨駕軍兵,卽其地解嚴,自露梁隨駕軍兵,依出宮時例擧行。大駕入崇禮門,詣敦寧府前路,命益運解嚴。大駕入敦化門·進善門·肅章門·建陽門,由保定門·萬八門還內,諸臣以次退出。
上在昌德宮。停常參·經筵。
內閣·政院·玉堂口傳翌日問安。答曰,知道。朝廷二品以上·六曹堂上翌日單子問安。答曰,知道。王大妃殿·惠慶宮·中宮殿,內閣·政院·玉堂口傳問安。答曰,知道。
藥房提調金文淳,副提調李鼎揆啓曰,園寢展禮,聖慕克伸,鑾蹕穩旋,下情歡忭,伏未審夜間,聖體,若何?寢睡·水刺之節,何如?移次屢日,勞動旣多,不瑕有損,臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,行大司憲金載瓚牌招啓辭未下,執義趙錫晦,掌令洪彦燮,持平金壽祖·鄭宗魯在外,掌令一員未差,監察茶時之意,敢啓。傳曰,知道。
李益運啓曰,御營廳長官來言,今日本廳軍兵,日次私習云矣,敢啓。傳曰,知道。
洪義榮啓曰,吏文製述,以何日爲之乎?敢稟。傳曰,待下敎。
李鼎揆啓曰,來初五日,朝參日次矣,敢稟。傳曰,停。
洪義榮啓曰,文臣製述,以何日爲之乎?敢稟。傳曰,待下敎。
傳于李益運曰,軍士房承旨入侍。
傳于洪義榮曰,禮房承旨入侍。
洪義榮啓曰,香室·景慕宮春享大祭受押單子啓,代押爲旀,昨行園享,雖不得不命攝,於宮享傳香後,由便路展拜,仍省牲器,以此知悉爲良如敎。
傳于洪義榮曰,今番春幸,旣有待下敎之命,陵幸則當待秋爲之,畿伯巡歷,依例發行事,分付。
傳于李鼎揆曰,今下上言二百八十八張,各房抄啓。
傳于洪義榮曰,春寒尙峭,祭官中如有年老之人,明日展拜時,毛具事,分付。
李鼎揆啓曰,今此京外守令·邊將薦擧單子,纔已捧入,而其中應遷不遷人,令該曹,依例察推,何如?傳曰,允。
洪義榮啓曰,卽伏見京外守令·邊將薦擧單子,則江華留守金履翼,行護軍兪彦脩,安東府使李集斗,驪州牧使蔡弘履,東恩君申大觀,楊州牧使申鳳朝,順興府使李周顯,平山府使柳匡天,慶尙右兵使洪仁默,富寧府使朴泂,竹山府使朴光迪,昌原府使趙宅鎭,三水府使柳晦源,星州牧使趙榮慶,龜城府使李星會,吉州牧使李顯宅,巨濟府使梁垸,柒谷府使尹養儉,月串僉使朴宗秀,美錢僉使高殷泰,或誤書職銜,或有違格式,奏御文字,所當審愼,而有此不察之失,事甚未安,竝推考,何如?傳曰,允。
傳于洪義榮曰,發遣吏郞,諸執事淸齋與否,摘奸以來。
以北部尹弘道上言,傳于李肇源曰,書冊之禁,已多年所,則雖於不得不緊用於通語之文字,議于使臣,須有公文,然後當爲持來。渠之上言中金甁梅·水滸志,已是最可禁之書,名雖翻淸,實則雜書,其在嚴禁條信法令之道,購來之人,當用冒禁之律,納院在於甲寅云,則購來果在何年?令該院,今日內嚴査,如在令後,直以勘律之意草記,其時灣尹書狀,亦爲指名論罪。
以京畿監司李冕膺啓本,罪人李翼晉高陽郡到配事,傳于金啓洛曰,放送事,回諭。
以京畿監司李冕膺啓本,罪人韓守訥等高陽郡到配事,傳于金啓洛曰,放仍其役。
以慶州幼學朴夢魯等上言,傳于李肇源曰,新羅諸陵之不禁耕牧者,道臣·守令之責也。令該曹嚴飭,俾勿如前。至於殿官事,年前亦有飭敎,其所守護之方,何以擧行乎?一體嚴飭。
以開城府洪敍五上言,傳于魚用謙曰,所陳四件,渠之意見,必有的知其然者,況所言多可取,不可循例回啓。此上言出給松留,招致當者,面稽言聽,論理狀聞。
李鼎揆,以吏曹言啓曰,因黃海道黃州幼學李漢喆上言,其父興白,與金鼎相,俱以園官,甲午年蒙直長調用承傳,乙巳年又蒙陞敍調用承傳,金鼎相則已拜繕工奉事,而其父興白則尙未參望事,判付內,問于東朝事,命下矣。取考承傳冊及謄錄,則先朝甲午正月,金鼎相·李興白,同被直長調用之承傳,其後銓曹,竝不收用矣。當宁乙巳六月親臨都政時,有前守衛官金鼎相·李興白今日政調用之下敎,鼎相同年九月政,首擬於繕工奉事,而蒙恩點,興白則擬於副望矣。此雖與李漢喆上言中尙未參望之說,不無相左,而兩人俱蒙恩典,一爲一否,果爲的實矣,敢啓。傳曰,直長調用,可也。
金啓洛,以賑恤廳言啓曰,傳曰舟橋之役等待,已過七朔,都監官,自舟橋初役時,效勞旣多,邊將除授,其餘領將·監官當施賞,明日待令,守直船人,自惠廳,分給米斗事,分付事,命下矣。舟橋守直船人李次福等四十七名,各米二斗式,合米六石四斗分給之意,敢啓。傳曰,知道。
洪義榮,以禮曹言啓曰,永禧殿酌獻禮,間二年取稟事,曾有定式,而今年當次矣。酌獻禮吉日,以何間推擇乎?敢稟。傳曰,以旬前後擇入,可也。
李鼎揆,以三公意啓曰,本府每於歲首,例爲觀察使·節度使薦,而臣等俱有故,限內不得議薦之意,敢啓。傳曰,知道。
李益運,以兵曹言啓曰,每歲春秋,園幸居先,則乾犒饋,依例分給事,前已命下定式矣。今番顯隆園幸行時,隨駕將校·軍兵及各差備等處,乾犒饋磨鍊分給之意,敢啓。傳曰,知道。
李益運,以兵曹言啓曰,依下敎,日傘奉持迎華驛卒李春興等二名處,木布各一疋,慶安驛卒劉得中,重林驛卒金得伊等處,木各一疋題給之意,敢啓。傳曰,知道。
李益運,以壯勇營言啓曰,每歲春秋,園幸居先,則乾犒饋,依例分給事,曾有定式矣。今番園幸時,本營隨駕將校·軍兵乾犒饋,依定式磨鍊分給之意,敢啓。傳曰,知道。
李益運,以訓鍊都監言啓曰,今二月初三日景慕宮展拜時,因兵曹節目,金虎門軍三十名除出,把摠李仁默,哨官申大益率領,挾輦侍衛,集春營軍三十,哨官成永喆領赴都領營門,東營軍三十名,哨官吳甲常率領,宮大門外把守,還宮後各還直所,而竝待標信擧行之意,敢啓。傳曰,知道。
李益運,以御營廳言啓曰,今二月初三日,景慕宮展拜,仍行春享大祭,省牲省器時,依兵曹節目,弘化門入直軍五十名,集春營入直軍三十名除出,大將臣李漢豐率領,弘化門外分左右排立,解嚴後各還本處入直,而竝待標信擧行之意,敢啓。傳曰,知道。
李益運,以御營廳言啓曰,每歲春秋,若園幸居先,則乾犒饋,依例分給事,前已命下定式矣。今番顯隆園幸行時隨駕駕前別抄及將校·軍兵等處,乾犒饋磨鍊分給之意,敢啓。傳曰,知道。
金啓洛,以義禁府言啓曰,京畿高陽郡定配罪人李翼晉放送事,承傳啓下矣。李翼晉放送事,分付該道道臣之意,敢啓。傳曰,知道。
丁巳二月初二日辰時,上御誠正閣。藥房入診入侍時,提調金文淳,副提調李鼎揆,假注書曺錫中,記事官金景煥,記注官金良倜,待敎李存秀,以次進伏訖。上曰,禮房承旨·軍士房承旨入侍。賤臣承命出傳,與行左承旨洪義榮,行右承旨李益運,偕入進伏。文淳曰,祗謁園寢,回鑾萬安,多日勞動之餘,聖體,若何?上曰,一樣矣。文淳曰,王大妃殿氣候,何如?上曰,一樣矣。文淳曰,惠慶宮氣候,何如?上曰,一樣矣。文淳曰,三日日氣,極爲晴佳,下情歡喜,以今日日氣之不好,益覺昨日以前之極好矣。上曰,然矣。上曰,今日候班,領敦寧只今入來,依下敎爲之耶?益運曰,然矣。上曰,留都所今番則無頉安過,甚可幸也。上敎義榮曰,大臣,昨日,果不祗迎耶?義榮曰,不能入來矣。文淳曰,醫官皆待令,入診,何如?上曰,置之。仍命退,諸臣以次退出。
上在昌德宮。停常參·經筵。
大駕詣景慕宮展拜,仍行省器。肄儀罷,入齋室後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
李肇源啓曰,行大司憲金載瓚牌招啓辭未下,執義趙錫晦,掌令洪彦燮,持平金壽祖·鄭宗魯在外,掌令一員未差,監察茶時之意,敢啓。傳曰,知道。
以承傳宣傳官望單子,傳于李益運曰,未差之代,令該曹差出,更爲修正以入。
傳于李肇源曰,近以擊錚之猥濫事,飭禁,何如?江越邊幾十里,則只是一二人,而北岸以後,如彼夥然,無非猥濫,當該考喧都事,爲先拿處,行首羅仗,令攸司嚴杖。
以北部閑良張福維上言回啓,傳于魚用謙曰,此非回啓之事,政院不爲微稟,以致混下,此啓目置之,判堂問于戶判,一例施行事,分付。
以京畿監司李冕膺啓本,鳴金罪人僧暢寬,取其所供,撮其梗槪,後錄馳啓事,判付內,本寺所重自別,令廣留詳査事實,推給者推給,狀聞爲良如敎。
洪義榮,以司譯院都提調·提調意啓曰,尹弘道上言判付內,書冊之禁,已多年所,則雖於不得不緊用於通語之文字,議于使臣,須有公文,然後當爲持來,渠之上言中金甁梅·水滸志,已是最可禁之書,名雖飜淸,實則雜書。其在嚴禁條信法令之道,購來之人,當用冒禁之律,納院在於甲寅云,則購來果在何年,令該院,今日內嚴査,如在令後,直以勘律之意草記,其時灣尹·書狀,亦爲指名論罪事,命下矣。謹依判下,嚴査其購來年條,則尹得任之入燕,在於庚子年,渠之甲寅納冊時呈狀中,亦以庚子年,隨往謝恩使,購來金甁梅·水滸志爲言,而取考本院赴燕謄錄,則庚子以後,得任更無入去之事,冊子之庚子購來,果有所據,購來年條,雖在丙午以後嚴禁之前,渠以幺麽象胥之類,敢生匪分覬之心,猥越上言,至煩天聽者,誠萬萬痛惡。此等之類,不可尋常處之。尹弘道,令該曹,照法嚴繩,以爲懲一勵百之地,原上言置之,何如?傳曰,購來在於令前,容有可恕之端,所謂金甁梅·水滸志,一是鄙悖淫褻之談,一是不經蔑理之書,則何敢看作功勞,上言請賞?卿其各別嚴治,可也。
李益運,以舟橋司言啓曰,舟橋自明日撤排之意,敢啓。傳曰,知道。
李益運,以訓鍊都監言啓曰,每歲春秋,若園幸居先,則乾犒饋依例分給事,前因特敎,定式擧行矣。今番園幸時隨駕將校·軍兵及武藝廳乾犒饋,依定式磨鍊分給之意,敢啓。傳曰,知道。
李肇源,以刑曹言啓曰,昨日動駕時衛外擊錚人等,所當刑推捧供,而齋日相値,不得用刑,依例除刑推,捧供以入之意,敢啓。傳曰,知道。
李肇源,以左邊捕盜廳言啓曰,因暗行御使呂駿永所啓批旨內,該大將推考,無標人令該廳,査實勘罪可也事,命下矣。無標罪人崔景哲,見囚於始興縣獄,故捉來査實,則渠以從事官沈耇賢之所騎貰馬雇人,居在江上,不知法禁,持馬糧出往始興站,有此現捉云矣。前後飭禁,何等申嚴,則如是冒犯,誠極痛駭。崔景哲從重決棍後,移送秋曹,照律嚴繩。當該從事官沈耇賢,不遵令甲,肆然濫率者,亦極可駭,嚴棍汰去,何如?傳曰,允。捕廳卽一法司,則法司之犯法,尤爲痛駭,爲其大將者,其敢曰無罪乎?初則御史之執捉,猶不知事實,只爲問備矣,觀此草記,不可問備而止。卿則爲先越捧一等,令政院,推考傳旨勿施,可也。
禮曹啓目粘連,觀此明川幼學楚珏上言,則其矣身十一代祖海昌,本以皇朝人,東出我國時事蹟之載在謄錄者考出,使其後孫,錄名擧案,得參於壇門望拜之列事,有此呼籲爲白有臥乎所,楚海昌東來事蹟,雖無臣曹謄錄之所載,無以詳考,而旣有甲戌受敎,則其爲皇朝人子孫,實無可疑是白乎乃,帳籍考出,不可以渠之呼籲,有所憑信,分付京兆,更爲溯其來歷,詳細考籍後稟處,何如?判付啓,詳考可據文跡及帳籍後指一,草記爲良如敎。
刑曹啓目,衛外擊錚人鄭召史原情云云。女矣身夫致死委折,嚴杖得情,依律處置是白遣,女矣身夫屍身段,刻日運來以給事,黃載正處嚴旨判下,一以懲生者恃勢殺命之罪,一以雪死者幽明之痛敎味白齊,向前鄭召史,依先朝受敎,爲先放送是白在果,所供如此,上裁,何如?判付啓,黃載正捉來嚴覈,如有端緖,嚴刑得情,一邊祕關,査問於嘉山,俾無獄老生奸之弊爲良如敎。
刑曹啓目,猥濫擊錚人李鍾仁·韓錫祚·房仁大·李永福·申師權·金在澤·辛德允·金德淵·朴寅純·吳處權,僧月律等原情勿施,考律重勘爲白乎旀,林碩澮,令道臣査處,李震宅,令道臣査實後頉給,安櫟,令廟堂從長決處,安處寬,爲先嚴勘後,捉送該府,以爲決處之地,何如?判付啓,依允爲旀,申師權事,營邑決處,果無稱屈之端乎?分付道臣,別般査處,俾無更訴之弊爲旀。林碩澮事,虛實間旣知爲民隱,則不可任他,令道臣,嚴査決給事,分付爲旀,安處寬事,事關城役,豈或一毫爲弊?且觀渠供,曲直不難知也。況不關於役所之物,都廳之屢次行關,必欲督捧,有甚其然之委折而然乎?處寬姑放,本訟段,卿等從公決給後,草記,俾無扶强抑弱之弊爲良如敎。
丁巳二月初三日辰時,上詣景慕宮。展拜入侍時,行都承旨李鼎揆,行左承旨洪義榮,行右承旨李益運,左副承旨李肇源,右副承旨金啓洛,同副承旨魚用謙,記事官柳遠鳴,假注書曺錫中,記事官金景煥·金良倜,一直提學沈煥之,二直提學李晩秀,檢校待敎沈象奎·徐有榘,待敎李存秀,以次隨駕。上具翼善冠·衮龍袍,乘輿出交泰門·永淸門·明政門·弘化門,由逌瞻門·日瞻門詣景慕宮,至降輿所降輿,入神門詣板位,行再拜禮,仍詣廟內奉審,行省器禮入齋室,少頃出西夾門,乘輿由日瞻門·逌瞻門,入弘化門·明政門·永淸門·交泰門還內。諸臣以次退出。
上在昌德宮。停常參·經筵。
李肇源啓曰,行大司憲金載瓚牌招啓辭未下,執義趙錫晦,掌令洪彦燮,持平金壽祖·鄭宗魯在外,掌令一員未差,監察茶時之意,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,右承旨入侍。
傳于洪義榮曰,京兆堂上中耆堂許遞,其代,政官牌招開政,待下批牌招。
有政。吏批,判書李秉鼎進,參判黃昇源進,參議申耆進,左承旨洪義榮進。以申絢爲掌令,李基讓爲校理,沈象奎爲副校理,沈煥之爲漢城判尹。
兵批,判書李得臣進,參判李敬一病,參議睦萬中病,參知李東稷入直進,行右承旨李益運進。以韓根馨爲訓鍊副正,沈澤之爲訓鍊僉正,呂文永爲都摠都事,閔植·權琇爲宣傳官,大護軍權·申思運,護軍尹在明,副護軍單尹頤東·吳泰賢,副司直金銑·高宅謙·鄭來百·尹序東,副司果單李龜雲·鄭萬始·李基讓,副司正高厚鎭·金相順·許㶏·盧重竝單付。
以漢城判尹沈煥之牌不進推考傳旨,傳于魚用謙曰,許遞,前望單子入之,
漢城判尹前望單子入之,金文淳落點。
以平安兵使任嵂狀啓,碧潼郡赴防宣傳官金植,肄射之節,各別嚴飭,三技中一技,今已成功,分揀一款,何以爲之事,傳于魚用謙曰,金植則分揀,還付宣傳官,待窠陞實,李亨謙,則卿其招致營下,着意勸課,間或試取,柳禁箭及小布中,若於一巡三中,則狀聞事,回諭。
兵曹口傳政事,大護軍沈煥之。
洪義榮,以弘文館言啓曰,修撰朴鍾淳,旣有只推之命,應敎李魯春,自鄕上來云,竝卽牌招察任,何如?傳曰,允。
應敎李魯春,修撰朴鍾淳牌不進罷職傳旨,傳于洪義榮曰,只推。
洪義榮,以吏曹言啓曰,守令薦,應薦不薦人,察推事,命下矣。行廣州留守徐有隣,行上護軍洪檍·洪良浩,行大護軍徐浩修·金尙集·申思運,行江原監司徐有防,行大護軍尹師國,行大司憲金載瓚,行大護軍丁範祖·李祖源,行水原留守趙心泰,行護軍徐邁修,行都承旨李鼎揆,行護軍林蓍喆·李祖承,慶尙監司李書九,行安邊府使李太亨,行護軍姜彝正·林道浩,行副護軍金祖淳,禮曹參議李鼎德,大司成尹得孚,濟州牧使柳師模,黃海水使徐英輔,僉知任聖說,俱是應薦而不薦,推考警責,何如?傳曰,允。
洪義榮,以吏曹言啓曰,本曹正郞吳大坤呈狀內,矣身素患痰癖之症,挾感添劇,委頓床笫,轉側須人,以此病狀,萬無自力供職之望,卽速入啓遞改云。身病旣如是危篤,則有難强令察任,改差,何如?傳曰,允。
李肇源,以賑恤廳言啓曰,依下敎,咸興獻白雉儒生李光龍處,回糧米五斗,馬貰錢七兩題給之意,敢啓。傳曰,知道。
李肇源,以備邊司言啓曰,頃日諸道習操狀啓覆奏時,黃海兵營今春陸操,誤以昨秋已爲設行之意,稟請停止,而今聞昨秋海西陸操,追因道臣陳疏,竟爲停止矣。臣之矇然不察,誠不勝悚惶,而昨秋旣已停操,則莫重戎務,不可以臣之不審,仍爲停廢。黃海兵營今春陸操,依例設行之意,更爲星火分付,何如?傳曰,待秋設行,可也。
李益運,以御營廳言啓曰,本廳哨官尹永基,身病甚重,勢難察任,改差,何如?傳曰,允。
李肇源,以刑曹言啓曰,近以擊錚之猥濫事,飭禁何如,江越邊幾十里,則只是一二人,而北岸以後,如彼夥然,無非猥濫,當該考喧都事,爲先拿處,行首羅將,令攸司嚴杖事,命下矣。依傳敎,行首羅將李養默,嚴杖一百之意,敢啓。傳曰,知道。
李益運,以左邊捕盜廳言啓曰,本廳從事官沈耇賢濫率査實草記批旨內允,捕廳卽一法司,則法司之犯法,尤爲痛駭,爲其大將者,其敢曰無罪乎?初則御史之執捉,猶不知事實,只爲問備矣,觀此草記,不可問備而止,卿則爲先越俸一等,令政院,推考傳旨勿施可也事,命下矣。無標罪人崔景哲,從重決棍十五度後,移送秋曹,當該從事官沈耇賢,嚴棍十五度,汰去之意,敢啓。傳曰,知道。
李肇源,以刑曹言啓曰,因左邊捕盜廳啓辭,從事官沈耇賢,隨往無標人崔景哲,照律嚴繩事,命下矣。取考律文,則大明律制書有違條有曰,凡奉制書,有所施行而違者杖一百。崔景哲,依此律,決杖一百之意,敢啓。傳曰,知道。
禁府啓目粘連,觀此韓山幼學李獻模上言內辭緣,則爲父訴冤,雖甚矜惻,旣無文蹟之公證,乃是子孫之私言,而事係先朝處分,臣府不敢輕議,上言內辭緣,置之,何如?判付啓,大哉之敎,昭揭千秋,豈待文淸一言,而有是敎也?當之者之家,獲此恩敎之後,死者生者,感結幽明而已,更有何餘憾乎是旀,且況職非朝官,身不抵辟,則復官與丹書,俱非可論。以此分付退送爲良如敎。
慶尙監司李書九疏曰,伏以園寢祗展,聖孝克伸,鑾蹕穩旋,玉體彌康,下情忭幸,曷有其極?仍伏念聖王爲治,在於用人,用人之道,在於量才而授任,循名而責實,故擧一人而衆善勸,斥一人而群不肖沮。於是乎朝無倖位,官無曠職,德化流行,民受其福利。苟或反是,無能者僥冒,不才者競進,黜陟臧否,未足以厭服人心,而庶績終至於墮壞矣。聖明在上,知人則哲,凡在微官下僚,尙且愼簡,況彼嶺以南七十州生靈休戚之所係,其爲任何如,而乃以藩宣之重寄,遽俾於無狀之賤臣也?嗚呼,臣荷殿下恩造,猥備於任使之末者,亦云久矣。若其庸陋昏劣之實,曩叨湖臬,固已畢露而無餘,蓋自其受任之初,豈不欲殫心竭慮,思效涓埃之報,而奈其知識空疎,局量褊淺,處事之方,不足以對揚德意,奉公之誠,不足以感動列邑,竟使歉歲無告之民,枉罹其害。臣於近日,每聞南沿州郡瘡痍未蘇,未嘗不怵焉驚心,若已推納於溝壑之中,而追念其孤恩僨事之罪,又未嘗不踧踖惶愧,如無所容,雖蒙包荒之德,不替甄錄之恩,而其不可復叨於方岳旬宣之任,則不待臣自言,擧世之公議,抑亦皆然。且夫兩南者,國家之根本,而幅員之廣大,財賦之繁衆,嶺視於湖,又有加焉。籍使臣,才或可取,績有可紀,堂堂淸朝,俊乂布列,而獨使一介微臣,周流兩路,荐據雄藩於數歲之間,國體之苟艱,私分之踰濫,已足爲識者之憂歎。矧玆鹵質難矯,舊愆莫補,而今忽以已試蔑效之人,責之於決不堪承之地,重使之貽誤民邑,豈不與古聖王量功程能,敷奏明試之法,大相繆盭也哉?廟堂擧似之意,雖未敢知,而不料日月之明,亦有遺照,臣竊惑焉。朝廷之用舍賞罰,蓋將鼓舞英儁,使人自力於事功,而擧錯之不愜,乃反如此,是豈臣一身之不幸而已?實恐自今以往,爲分憂共理之臣,恪謹者解體,罷軟者無恥,使殿下勤恤黎元之盛德深仁,閼不下究,其有關於聖世之治化者,顧不大歟?聞命以來,歷日悸恐,今始略暴血懇,仰祈處分。至若私心之實難復强,賤疾之無由自振,雖不敢一一臚陳,猥煩聰聽,而區區量度,蓋亦有素,以情以病,必辭之義,決矣。伏願聖慈,俯賜鑑諒,亟許鐫免,則終始生成之澤,非臣駑劣所可仰報,而在國家爲官擇人之規,未必無萬一之報矣。臣無任屛營祈懇之至,謹昧死以聞。答曰,省疏具悉。卿其勿辭往欽哉。
丁巳二月初四日辰時,上御便殿。右承旨入侍時,行右承旨李益運,記事官柳遠鳴,記事官金景煥,記注官金良倜,以次進伏訖。上命書傳敎曰,開講吉日,當以今月念前後推選,此意下諭于兩抄選處,登程日字,各令道臣狀聞。上覽東南廟獻官單子,敎曰,年滿六十人,勿許差祭,雖是先朝定式,見今諸將臣,年皆六十,雖不可以拘於年限不得塡差,而至於訓將李敬懋,則年已七十矣,何可爲獻官乎?仍命以預差徐有大陞實。益運曰,各處祭用樂器,皆藏於享所,而獨東南廟樂器,每當祭享時,自樂院陪進,過享後還藏于本院,事甚未安。東南廟左右長廊,各有祭器庫,臣意則虛其一庫,俾藏樂器,則恐甚便好矣。上曰,依此爲之。益運曰,今有咸興儒生李光龍,持白雉來於闕外,欲獻云矣。上曰,古有納龜之事,而龜是活物,故放諸水中,而今玆白雉之來獻者,旣非越裳氏,且非活物云,不可放之山林,何以處之則爲得耶?承旨以此意,書問於時任三公以稟,可也。益運,以大臣意回奏曰,領議政洪樂性以爲,白雉果是奇祥異瑞,而非係出於越裳與活不活矣。況此出於咸興,則尤不尋常,反有勝於越裳也。以聖上不貴異物之盛德,不欲張大者,誠不勝欽頌,而遠方之人,旣有來獻,則一經睿覽後,上以奉賢于殿宮,下以頒示於廊廟,仍令還給,該儒優賜回糧而送之,似好矣。左議政蔡濟恭,以爲臣於幼騃時,學曾史第一卷,知有白稚二字,今乃眞覩,咸興儒生,來獻白雉,可以知聖人之化,洋溢兩間,致此不常有之物,自然而至也。臣若因是,而鋪張所以致此之由,則抑恐人以爲諂,然孝經援神契曰,王者祭祀不相踰,宴食衣服有節,則白雉至。臣之以此,爲今日雉至之驗者,雖聖上躬自點檢,亦必不以臣言,爲無稽矣。唐臣李嶠詩,有曰,白雉振朝聲,飛來表太平。伏惟聖心,過執謙恭,雖不欲以成周聖人之世自居,而若其太平之表,又何必讓以不受耶?天旣以太平之兆賜之,其所以敬受者,亦必有方矣。周時旣以是薦于宗廟,臣意則倣以行之,揆以事理,庶可以兩得其宜。博詢而處之,是所望也。右議政尹蓍東以爲,古者越裳氏之貢,非白雉之爲貴,以其重三譯而來獻也。故書于史策,傳之後世。然周公猶以德澤之不加,政令之不施,欲不饗其質,不臣其人,聞受命黃耇之言,始歸之于王,不以雉爲瑞,此亦可知。況我聖朝,本不寶遠物,年前東峽麒麟事,亦有以仰揣盛德之萬一,今此來獻者,雖極猥屑,遐土貿貿,不足深責。只令該司,題給回糧,雉則却之,可也,不却,亦可也。賤臣愚見則然矣。上曰,令惠廳,優給回糧與馬貰,亦令騎郞,出見李光龍,諭以持來白雉,何異經覽?優給回糧,好歸,可也。命退,承史以次退出。
上在昌德宮。停常參·經筵。
藥房提調金文淳,行左承旨洪義榮啓曰,伏未審日間,聖體,若何?寢睡·水刺之節,何如?臣等華率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等不必入侍矣。
申大謙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申大謙啓曰,行大司憲金載瓚差祭,執義趙錫晦,掌令洪彦燮,持平金壽祖·鄭宗魯在外,掌令申絢牌招啓辭未下,監察茶時之意,敢啓。傳曰,知道。
申大謙啓曰,備邊司郞廳來言,今日賓廳日次,而無時急稟定事,不得來會云矣。敢啓,傳曰,知道。
申大謙啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,禮房承旨馳詣文廟,奉審摘奸以來。
傳于李益運曰,右承旨入侍。
注書柳遠鳴差祭代,以金履載爲假注書。
以漢城府南部幼學李墷上言回啓,傳于金啓洛曰,今番上言抄啓,多不照檢,各房承宣事,極爲駭然。不當抄而抄者如許,則當抄而見漏,亦可推知。諸承旨爲先推考。且以尹光奎·李墷上言言之,前以此後,更以此訟登聞,自道臣焉逭重勘之意?至有措辭判下,則旣見判下,措語於上言,循例抄啓,此非循私而何?當該承旨査出,施以不敍之典,兩度上言啓下爻周。該堂回啓之泛請置之,亦涉不察,當該判尹,爲先從重推考。設使訟理至冤,往訴營邑,亦或一道,兩査啓出場之後,焉敢經歲抗拒於推捉,而又敢發惡於府庭者,卽愚氓之所弗爲。李墷爲先付之刑曹,照律定配,仍令配所道臣,嚴刑懲勵事,分付。
承旨前望單子入之,申大謙·李勉兢·吳鼎源落點。
金啓洛啓曰,新除授行右承旨申大謙,左副承旨李勉兢,同副承旨吳鼎源,竝卽牌招,何如?傳曰,允。
傳于李益運曰,發遣吏郞,諸執事淸齋與否,摘奸以來。
李益運啓曰,臣與右副承旨金啓洛伴直矣,纔以傳諭進去,伴直無人。左副承旨李勉兢,卽爲牌招,何如?傳曰,允。
李益運,以內醫院提調意啓曰,副提調李鼎揆,謂有身病,今日問安,不爲仕進。卽爲牌招,何如?傳曰,允。
李益運,以兵曹言啓曰,五衛將梁濟洙,身病猝重,時月之內,萬無起動供職之望,呈狀乞遞。實病旣如此,則不可强令察任,改差,何如?傳曰,允。
李益運,以兵曹言啓曰,因承政院啓辭,邊將應薦不薦人,令該曹察推事允下矣。行廣州留守徐有隣,行上護軍洪檍·洪良浩,行大護軍徐浩修·金尙集·申思運,行江原監司徐有防,行大護軍尹師國,行大司憲金載瓚,行大護軍丁範祖·李祖源,行水原留守趙心泰,行護軍徐邁修,行都承旨李鼎揆,行護軍林蓍喆·李祖承,慶尙監司李書九,行安邊府使李太亨,行護軍姜彝正·林道浩,行副護軍金祖淳,禮曹參議李鼎德,大司成尹得孚,濟州牧使柳師模,黃海水使徐英輔,僉知任聖說,俱爲應薦而不薦。竝依定式,推考警責,何如?傳曰,允。
李益運,以弘文館言啓曰,應敎李魯春,修撰朴鍾淳,旣有只推之命,修撰韓用鐸,連呈辭單,不爲行公。與新除授校理李基讓,一體牌招察任,何如?傳曰,允。
吏曹啓目粘連,觀此平安監司朴宗甲狀啓,則以爲龍川府使黃仁煐,年紀已衰,精力不逮,肅川府使李馨秀,銳意振刷,已著成績,而肅川邑弊民瘼,比之龍川,則不啻有間,龍川府使黃仁煐,肅川府使李馨秀相換,李馨秀,仍令久任責成爲白乎旀,楚山府使朴孝晋,關節不行於差任,勤勵亦驗於了糴,熙川郡守李文道,倉弊幾盡釐革,政事甚有條理,亦令久任爲白乎旀,安州牧使兪漢寧,政令乖常,刑囚無節,民情壅遏,怨聲載路,泰川縣監金驥燦,柔善太過,政在吏鄕,邑務民事,懵不省識,此兩邑守令,決難責之以成效,而俱是外補,不敢循例論勘,玆以據實陳聞亦爲白有臥乎所,龍川府使黃仁煐,道臣雖以肅川之比龍川有間,狀請相換是白乎乃,肅川自是孔道,素稱難治是白乎所,仁煐之精力,旣不逮於龍川,則難保肅川之能治,相換一款,今姑置之是白遣,楚山府使朴孝晉之勤勵糴政,熙川郡守李文道之釐革倉弊,道啓旣皆條陳,竝只依伏請,許其久任,恐合事宜是白乎旀,安州·泰川,俱以數遞之邑,該牧使兪漢寧,政令乖常,怨聲載路,該縣監金驥燦,政在吏鄕,懵不省識,道啓旣曰,決難責效,則臣曹所當竝請改差是白乎矣,兩邑守令,俱是外補,有不敢循例論斷,上裁,何如?判付啓,依允爲旀,安州牧使兪漢寧,泰川縣監金驥燦等段,出自法從之臣,處義自別,謗言姑未盡信,仍置有欠禮使,竝只內移差代爲良如敎。
奉朝賀金鍾秀疏曰,伏以皇天默祐,聖候夬復,祗謁仙寢,克伸孝思,鑾駕載回,玉體冞康,臣民慶忭,曷有其極?仍伏念臣,犬馬之齒,已滿七耋,膏肓之疾,僅存一縷,自知其死期之不遠,而慽然永傷于中者,世道無時可靖,人心無時可壹也。若使臣死,而世道靖人心壹,則固當速化,以報聖恩之萬一,而第恐臣死之後,世道人心,終無底定之日,此政賤臣死不瞑目者也。請爲殿下痛哭而一陳之。近年以來,世道人心,可謂末如之何矣。食殿下之食,衣殿下之衣者,孰非殿下之臣子,而急於趨利,甘心背義,背義之不足,至於忘君負國,而小無忌畏,樹黨營私,而看作妙訣,惟恐聖德之或彰,義理之或伸,蝨附凶窩,鴟張聲勢,其蠹世道蠱人心之術,專在於不信上三字而已。是故發一辭敎,窺覘萬端,有一處分,揣摩百方,指無謂有,宣播凶言,挾私蔽公,沮抑正論,必欲背馳角勝,盡入於夷狄禽獸之域而後已,滔滔是漢面胡腸。噫,難測者賊謀也,無窮者世變也,聖德由是而去益不章,義理由是而去益難明,遂使聖上靖世道壹民志之宏規大度。賤臣尊聖德明義理之苦心血誠,荏苒日月,無地可伸,言念及此,卽欲溘然而無知也。嗚呼,明義一部之書,卽我東麟經也。臣之秉執是書之義,卽將順聖德也。北面於殿下之庭者,固宜銘在心肝,扶植國脈,而一種叵測陰祕之計,募出李明淵之疏,而手脚已呈露矣,是豈一朝一夕之憂也哉?其閃忽眩怳,如鬼如蜮,不知來頭,又出幾箇羸豕,若使識者,試看今日之國勢,其將謂何?唯彼明淵,特一魑魅之影子耳。臣雖不武,何虞乎此輩?誠恐賤臣,老且將死,而明義一部,日遠日忘,凡我殿下所以明天理正人紀崇典禮,而討亂賊之盛德大業,竝將慢而誣之,誑惑旣定之人志,疑亂莫嚴之大義,反有甚於今日也。夫爲人臣,而亂大義誣聖德者,其罪當如何也?兩囚處分,未過數旬,悖疏踵出,長此不已,則乙未·丙申諸逆,非久將睍睍而起,此誠賤臣憂憤欲死者也。顧臣薑桂之性,到老逾辣,鷹鸇之逐,至死不變,自在布衣,粗識君臣父子之倫,而亦嘗奉敎於君子矣。初登胄筵,披赤一言,深得契悟,而拱若玉璧,信若四時,險阻艱難之備嘗,風波憂畏之閱歷,而幸蒙天地之大德,至今得保殘喘,臣雖病劣,裹革枕戈,矢不與不識倫義者共朝廷,三十年如一日矣。臣之向來登筵也,神昏氣喘,衷情所積,猶未盡暴,且蒙格外異數,將享專城之便養,而當此遠離之日,益切戀君之誠,況臣之斯行,歸期有未可卜,則復恐臣去之後,無人復道此事者,玆將方來無窮之憂,猥陳朝暮將死之言。伏乞聖明,少垂察焉。臣無任云云。答曰,省疏具悉卿懇,卿當遠離之日,有此告歸之章,而惓惓於大義之或晦,娓娓於微言之莫彰,歷說契悟之所自由,仍敍三十年如一日之秉執,卿言非不足聽,卿心固亦可感。但李明淵擧措,卿則執其跡而論其痕,不欲區別於虎羊之鞹,予特知明淵之爲人,曩於面對時,略有云然,今豈更有他辭,其詳又在賓筵記注,卿可取覽,卿將好享專城之奉,戒駕在邇,未前一簉,寧或鄭重,玆於宣批之行,兼訊路引日期。仍傳曰,此批答,遣承旨傳諭,依向筵下敎,卿孫除兩司署經,卿入城日,欲令其日辭朝,在卿道理,尤豈可以疏替辭,直向二百里外,有若決意長往然哉?此意一體傳諭。
判尹金文淳疏曰,伏以臣於刑曹移送金源矩之原情,有不敢冒當覆啓者,此卽臣待罪畿藩時處決者也。毋論訟理之曲直,處置之當否,以臣題狀之辭,攙入爰辭之中,以此議處,實無其勢,而緣臣之不敢冒當,莫重啓下之覆奏,若至閣而未卽擧行,則揆以事體,極涉苟艱,玆敢略陳短章,仰瀆崇嚴。伏乞亟遞臣所帶職名,以爲及期回啓之地,千萬幸甚。臣無任云云。答曰,省疏具悉。令亞尹擧行,卿其勿辭行公。
丁巳二月初五日辰時,上御便殿。右承旨入侍時,行右承旨李益運,假注書曺錫中,記事官金景煥,記注官金良倜,以次進伏訖。上曰,文廟祭享典祀官,以久任郞廳差出事,有出擧條定式之事,而擧條未及分付於吏曹云,故俄見祭報府中,典祀官之以奉常寺官差出,使之更以久任郞塡差,久任郞如或差祭於山川祭享官,其代以柳遠鳴差送事,分付矣。今見改付標以入者,直以柳遠鳴,差文廟典祀官,此必司謁之誤傳也。注書出去分付,依俄者下敎塡差,柳遠鳴則旣進去,分獻官年老人代爲之事,詳細分付,可也。又敎曰,當初久任郞塡差事擧條,卽前大司成李晩秀所奏也。二直提學,方在內閣,問其委折,其時啓下與否,考見政院日記後,如未啓下,更稟,可也。命書傳敎曰,左承旨·左副承旨·同副承旨許遞,前望單子入之。又命書傳敎曰,藥房提調金文淳許遞。仍命退,承史以次退出。
上在昌德宮。停常參·經筵。
金啓洛啓曰,行大司憲金載瓚差祭,執義趙錫晦,掌令洪彦燮,持平金壽祖·鄭宗魯在外,掌令申絢牌招啓辭未下,監察茶時之意,敢啓。傳曰,知道。
申大謙啓曰,禁衛大將徐有大,御營大將李漢豐,以東南關王廟獻官,今方受香出去矣。徐有大所授禁衛大將命召,李漢豐所授御營大將命召,兼帶左邊捕盜大將命召·大將牌·傳令牌,來請還納,何以爲之,而將兵之任,不可一刻無摠察之人,捕將則在前如此之時,有他邊大將兼察之例,今番則何以爲之?敢稟。傳曰,皆令仍佩往來,禁·御將,各其都提擧摠察,不必命招,依近例,郞官處聽傳敎,捕將兼察事依施,牌招,分付。
傳于李勉兢曰,禮房承旨馳詣社稷春享大祭受香所,以祭物之虔誠精備,祭器之各別洗滌,面飭獻官及典祀官,夜當更遣承宣,此意傳于獻官。祈穀命攝,時享又攝,今番獻官之別遣時任都憲,蓋欲糾察不如儀者,誠心致察之意,亦爲面飭都憲以來,仍詣受香諸處,亦以虔誠行祀之意,面飭獻官,奉審摘奸以來。南壇·三角·木覓·漢江受香在明,齋官另加齋沐之意,令廟堂各別嚴飭,別遣郞官考察今夜當出齋於便殿,以待禮成,該房知悉。
傳于申大謙曰,右承旨入侍。
傳于李勉兢曰,右副承旨入侍。
李益運啓曰,禮曹判書閔鍾顯,京畿監司李冕膺,依下敎來待矣。傳曰,入侍。
傳于李勉兢曰,政官牌招開政。
以同副承旨吳鼎源牌不進罷職傳旨,傳于李勉兢曰,只推。
傳于李益運曰,未肅拜承旨許遞,前望單子入之,待下批牌招察任。
承旨前望單子入之,蔡弘遠落點。
傳于金啓洛曰,戶·刑換房。
傳于李益運曰,嶺伯除拜之後,尙不出肅,該道臣推考,使之斯速謝恩。
有政。吏批,判書李秉鼎進,參判黃昇源進,參議申耆差祭,左副承旨李勉兢進。以金履喬爲獻納,鄭魯榮爲正言,鄭民始爲內醫提調,李垿爲吏曹正郞,李東稷爲安州牧使,李萬榮爲泰川縣監,前執義金達淳通訓,今超通政加資事承傳。
有政。兵批,判書李得臣病,參判李敬一病,參議睦萬中入直進,參知未差,行左承旨申大謙進。大護軍申光履,護軍洪義榮,副護軍李肇源·兪漢寧,副司果金驥燦·金尙墀,宣傳官金植,以上單付。
傳于李勉兢曰,發遣吏郞,諸執事淸齋與否,摘奸以來。
傳于金啓洛曰,時囚中金胄淵,附過放送。
以應敎李魯春,修撰朴鍾淳·韓用鐸,校理李基讓牌不進罷職傳旨,傳于李勉兢曰,只推。
傳于李勉兢曰,明日南壇祭享,禁衛大將當爲淸道,而該將臣以老者,今夜差祭之餘,又難經夜於壇前,令中軍代行,招致聽傳敎。
右副承旨金啓洛書啓,臣敬奉聖諭,馳往傳諭於南部豆毛浦奉朝賀金鍾秀所住處,則以爲臣之事殿下三十年,只知有義理二字,一己,禍福,初不暇計,目見世變層生,大義將晦,猥上一疏,顒俟開納。不意承宣遠臨,齎傳十行恩諭,俯燭臣苦心血誠,更無餘蘊,臣是何人,得此契遇於聖明之世乎?臣雙擎九頓,感淚如泉。臣自少至老,秉執如一之意,已暴於前疏,而殿下試看今日之國勢,安乎危乎?何不思杜禍根折亂萌之道,而直爲此泄泄乎?臣今當遠離,輦轂之下,豈不欲一瞻天顔,以慰犬馬之誠,而旣不得闡明聖德,又不得大定義理,孤恩負國,臣罪萬死,敢以何顔,出入於香案之前乎?瞻望五雲,有隕如瀉而已云矣,敢啓。傳曰,知道。
京畿監司李冕膺狀啓,右諭善李城輔登程日字,待其報來,卽爲登聞計料之意,昨已馳啓爲白有在果,節到付驪州牧使蔡弘履牒呈內,右諭善李城輔處,登程日字探問,則以爲祗承下諭,濫叨千萬不敢當之職名,惶恐蹙伏,不敢爲冒昧承膺之計。且以賤疾添劇,無由登程,當以文字,更爲控籲是如乙仍于,緣由牒報爲臥乎所,牒呈是白乎等以,緣由馳啓爲白臥乎事。踏啓字。
蔡弘遠,以賑恤廳言啓曰,西部大平館契任掌金守山,今月初五日,本洞路傍,得二歲遺棄男兒,同里居良女韓召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李勉兢,以禮曹言啓曰,馬祖祭,以仲春中氣後諸剛日中擇日設行,而祝文則當用五例儀所載事,允下矣。卽令諸日官推擇,則今二月二十九日爲吉云。以此日設行之意,知委,何如?傳曰,允。
申大謙,以兵曹言啓曰,今正月二十七日本曹草記,宣傳官金煐,令該府,拿問嚴勘事批旨內,自下更送之由,不爲微稟,所爲萬萬痛駭。宣傳官金煐,爲先汰去,還宮後嚴棍懲勵。至於徐益淳,前月鄭好仁鞫問時奪符也,筵中擧行之純熟周詳,近來武弁中初見,雖令二徐英輔當其時,決不然。乃祖亦未知其十分爲然,今日擧行,專由於承宣,渠何知其慶州之外,別有南漢兵符乎?若以此論罪,則其罪豈止於拿處乎?草記之疎忽,反讓於該廳之牒報,卿則推考可也事,命下矣。依傳敎,前宣傳官金煐,嚴棍十五度之意,敢啓。傳曰,知道。
申大謙,以兵曹言啓曰,卽伏見平安兵使任嵂狀啓,則兔城僉使咸熙一愆期到防之罪,該鎭距兵營,不過爲二日半程,而到防狀,過七日報來者,萬萬駭然。嚴棍懲勵云矣。以邊將赴防之稽滯,前後飭敎,何等截嚴,而今此咸熙一之到防,始旣遲滯,報營又此稽緩,由前由後,不可棍治而止。兔城僉使咸熙一,罷黜,何如?傳曰,允。
申大謙,以備邊司言啓曰,依下敎,果川縣在囚金世忠爲名人,捉來査問,則以爲渠以寧嬪房廳直,該宮次知中官祗迎次,始興地出往時隨去,以無掌標,見捉於御史云矣。朝家飭禁,何等截嚴,而有此冒犯之狀,誠爲可痛。金世忠則方自本司,出付攸司,以爲照法科治之地,而當該中官,冒禁率去,亦極駭然。捧現告令該府,拿問勘罪,何如?傳曰,允。當該中官,令內侍府刊名,可也。
申大謙,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,外任除拜皆屬耳,在京人中擬入,可也。
禮曹單子,卒判中樞府事沈頤之致祭,今二月初八日,當爲祗受,而其家在於京畿楊州地云。祭物及執事官,令本道差定進排之意,知委,何如?判付啓,依所啓施行爲旀,祭文中死於王事,愍惻䀌傷之意措辭事,分付知製敎爲旀,出疆卒逝者,例有贈官云,亦令吏曹,相考前例草記爲良如敎。
禮曹單子,各陵園墓奉審,有頉處,趁卽修改何如,判付啓,依所啓施行爲旀,陵上所重,比之丁字閣·碑閣,益爲尊嚴,而先朝特下受敎定式,令陵官,從便擧行於陵上莎草播種之節,昔之瀆褻者,今爲便易,況丁字閣·碑閣之些少修改乎?此後一依播種例受敎定式,可以從便,修補處,從便修補,卿旣承筵敎,自今番此啓目,依此爲之。如是下敎之後,陵官擧行,一有不謹,則春秋奉審之行,畿伯考其怠慢淺深,狀聞論罪事,分付爲良如敎。
丁巳二月初六日辰時,上御誠正閣。右承旨·右副承旨入侍時,行右承旨申大謙,右副承旨金啓洛,假注書曺錫中,記事官金景煥,記注官金良倜,以次進伏訖。上曰,何承旨在院乎?大謙曰,李勉兢在院矣。上曰,左副承旨入侍。出榻敎賤臣承命出傳,與左副承旨李勉兢,偕入進伏訖。上命書傳敎曰,觀此松留狀啓,京兆吏隷之所爲,可謂亂民,以亂民爲府屬,民何措手足乎?四方商賈行旅之過京城者,府屬稱以直出禁亂,作此無於前之弊端,事旣登徹,豈可尋常看過乎?大抵府屬之侵虐小民,一欲從現發者,施以懲一之典者,久矣。卽令該曹,査出犯者,嚴刑究覈,啓聞後,照法痛繩,其時不能檢飭之堂上,捧現告,爲先從重推考,以謝小民,仍令廟堂,將此意,知委松都及西北後,更有侵徵之弊,往訴廟堂之意,詳細行會,俾有皆欲藏於市出於塗之效。上曰,俄者政院啓辭,何承旨書之乎?大謙曰,臣書之矣。上曰,善書矣。上曰,驪州還弊,其果盡爲釐革耶?大謙曰,許多還弊,尙有流來逋欠數千石之未捧者矣。上曰,新牧使甚柔善,未知能善爲否也。上曰,注書往右相家傳諭曰,近來凡節,果有善勝否,次對久未爲之,雖數日間,卿能有簉朝之望否,以此往問後回奏,可也。仍命退,承史以次退出。
丁巳二月初六日辰時,上御重熙堂。禮曹判書·京畿監司入侍時,右副承旨金啓洛,假注書金履載,記事官金景煥,記注官金良倜,行禮曹判書閔鍾顯,京畿監司李冕膺,以次進伏訖。上命啓洛,書禮曹各陵執頉處告由修改事啓目判付訖。上敎鍾顯曰,昨年之告由修改處,今年又將告由修改,而至於尊床面紙之改備,亦皆告由乎?鍾顯曰,已例皆然,故亦將循例告由矣。上曰,此外窓戶之補孔,簷瓦之改張,亦皆告由,不幾近於瀆屑乎?鍾顯曰,誠有瀆屑之嫌,而每拘於已例,合有一番定式者矣。上曰,若自戶曹,多少間量劃物力,屬之各陵,修改時隨所入會減,而如塗窓改瓦之小小役處,陵官直報該曹,而從便修改,則如何耶?鍾顯曰,如是則事甚便好矣。上曰,雖塗窓改瓦,若役處張大,亦不可膠守,此則依例當告由,卿其出與戶判會議,定爲節目,務盡周詳,從便修改與告由修改秩,區別後錄,著爲一定之式,可也。上敎冕膺曰,春巡何時當發乎?冕膺曰,當發於今月望前矣。上曰,今番修改,則寒食前後,從便擇日,而節目定式,則畿伯春巡前爲之,可也。上敎鍾顯曰,開講日字,豫爲精擇乎?鍾顯曰,方令日官,詳細推擇矣。上曰,山林將上來乎?鍾顯曰,聞以疾病,姑難登途,而晦前則豈不趁來乎?命退,諸臣以次退出。
上在昌德宮。停常參·經筵。
李益運啓曰,來十一日,朝參日次矣,敢稟。傳曰,停。
李益運啓曰,來十一日,輪對日次矣,敢稟。傳曰,當次人受點,後日次來待。
申大謙啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金啓洛曰,同副承旨爲吏房。
傳于李益運曰,禮房承旨入侍。
金履載奉命代,以洪奭周爲假注書。
右副承旨蔡弘遠書啓,臣依聖敎進詣太常,與初獻官,陪奉神位版,至南壇奉安後,壇上奉審則無頉,祭物·祭器·祭井看審則精潔,諸執事·進排官·佾舞摘奸則無頉。臣則姑爲仍留,待禮房承旨出來,交代後復命之意,敢啓。傳曰,知道。
兵曹,以李得濟爲訓鍊都監中軍。
李益運,以吏曹言啓曰,因禮曹啓目,卒判中樞府事沈頤之致祭,今二月初八日,京畿楊州地祗受事判付內,出疆卒逝者,例有贈官云,亦令吏曹,相考前例,草記事,命下矣。取考大典通編,則有曰,奉命出疆,身沒異域者,陞品贈職,參以本曹謄錄,則故參判臣金龍慶,以副使出疆身沒,依法典,正卿贈職,其後故相臣鄭錫五,故海興君臣橿,俱以正使,出疆身沒,而或以大臣,或以資窮宗臣,無贈職之例矣。故判中樞府事臣沈頤之,當照故參判臣金龍慶例,陞品贈職,從一品陞品,當爲正一品,而議政及領敦寧領府事,事體自別,臣曹不敢擅便,何以爲之?敢稟。傳曰,議于大臣,指一停當草記,可也。
申大謙,以訓鍊都監言啓曰,本局新除中軍李得濟,方在罷散中。仍爲敍用,令該曹口傳付軍職,何如?傳曰,允。
兵曹口傳政事,護軍李得濟。
金啓洛,以義禁府言啓曰,頃因吏曹啓辭批旨內,今番諸道報來中,百歲老人之年前遺漏各該邑倅令道臣,捧現告狀聞後,一竝拿處可也事,命下矣。卽見全羅監司徐鼎修,咸鏡監司趙尙鎭狀啓,則寶城百歲老人宣震喆漏報,當該前郡守吳載光·金就大,高山百歲老人張文燦漏報,當該前縣監李義逸,興陽百歲老人金麗涵漏報,當該前縣監安策,利城百歲老人楊舜德漏報,當該前縣監趙拓壤·金載仁,吉州百歲老人李國昌漏報,當該前牧使李燁,指名現告矣。吳載光·安策·趙拓壤·金載仁·李燁等,今方待命,竝拿囚,金就大,下去京畿始興地云,依例發遣府書吏拿來,李義逸,已爲身故,勿論,何如?傳曰,允。飭已行,已囚者,付過放送,可也。
以吳載光·安策·趙拓壤·金載仁·李燁囚單子,傳于金啓洛曰,附過放送,
丁巳二月初七日辰時,上御重熙堂。禮房承旨入侍時,行左承旨李益運,假注書曺錫中,記事官金景煥,記注官金良倜,以次進伏訖。上曰,昨夜善爲將事,而更點,何以能的知耶?益運曰,以行漏合之,而地形稍高處,因風聞之,亦知更點之與行漏相合矣。上曰,將事之前,每坐以待之,傳報之際,每間三點來到,不相參差,亦可異也。益運曰,山川祭每送史官,今番何以爲之耶?上曰,曺錫中往三角山,金履載往木覓山,金景煥往漢江,將事後奉神位板,奉安於神室後復命,而祭井,各別看審,可也。益運曰,臣以漢江祭井事,每欲一番陳稟,而係是祀典所重,故惶恐不敢矣。適因言端,敢此仰達矣。漢江祭井,處於闤闠之中,未免湫隘,事甚未安。且漢江祭享,尤異於他享,臣意則勿用祭井,代以江水,未爲不可,分付漢江別將,豫汲江水,以爲祭享時進排之地,旣用江水,則修井官,不必待令,故敢此仰達矣。上曰,依爲之。出擧條上命書傳敎曰,傳香承旨與獻官以下,依定式進詣神室,陪奉神位,至南壇,奉審摘奸以來。夜則待禮畢還來後,承旨復命,亦當出齋便殿以待,該房知悉,而三角山受香所,左副承旨進去,木覓山受香所,同副承旨進去,漢江受香所,左副承旨進去,奉審摘奸後,面飭獻官以下,俾各虔誠,神位還奉時,史官分詣事,分付。仍命退,承旨以次退出。
上在昌德宮。停常參·經筵。
申大謙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申大謙啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,諸承旨持公事入侍。
蔡弘遠啓曰,義禁府都事來言,時囚無得過三日滯囚,曾有定式矣。時囚罪人李鼎烈,當爲捧供,而知義禁李時秀·沈煥之,俱有身病,同義禁洪明浩未肅拜,只有判義禁趙宗鉉一員,不得備員云。知義禁李時秀·沈煥之,同義禁洪明浩,卽爲牌招,以爲備員開坐之地,何如?傳曰,許遞,令該曹口傳差出,待下批牌招捧供。
傳于李益運曰,禮房承旨入侍。
傳于李益運曰,禮曹判書入侍。
吏曹口傳政事,以李聖圭·林道浩爲知義禁,李漢豐爲同義禁。
都承旨前望單子入之,徐邁修落點。
傳于金啓洛曰,承旨房仍,戶·刑換房。
曺錫中奉命代,徐俊輔爲假注書。
以內閣抄啓文臣正月朔親試取稟啓辭,傳于李益運曰,再明日爲之。
以政院再明日抄啓文臣親試處所取稟,傳于李益運曰,便展爲之。
李益運,以禮曹言啓曰,永禧殿酌獻禮,以旬前後擇入可也事,命下矣。卽令日官安圭祥推擇,則今二月初八日·初十日·十一日俱吉云。以何日定行乎?敢稟。傳曰,以十一日爲之,可也。
李益運啓曰,今十一日永禧殿酌獻禮祭文,當爲製進,藝文提學李秉鼎,卽爲牌招,何如?傳曰,允。
以訓鍊都監習陣單子,傳于申大謙曰,動駕相値,無故日爲之。
傳于李益運曰,動駕在近,玉堂未差之代,前望單子入之,待下批牌招察任。
玉堂前望單子入之,應敎李龜雲,副應敎韓用鐸,校理李福潤·金履喬,修撰鄭東榦落點。
以副應敎韓用鐸,修撰鄭東榦牌不進罷職傳旨,傳于李益運曰,只推。
以慶尙監司李書九牌不進推考傳旨,傳于李勉兢曰,是豈若是之處義乎?更爲牌招嚴飭,更勿違牌。
以水原留守趙心泰狀啓,本府上番鄕軍及隨駕鄕軍合操時去就,竝令內營稟旨分付事,傳于李勉兢曰,今春合操停止事,回諭。
傳于李益運曰,昨年秋操事充軍水使·守令·邊將等,法已施行矣。且其本事,不過眩於擧行,而以重師律之意,拔例嚴處。今則春操將行,無異限滿,罪名一竝分揀事,分付。
金啓洛,以吏曹言啓曰,本曹郞廳李垿呈狀內,矣身素患痰癖之症,當此換節之時,一倍添劇,時日之內,萬無供職之望云。身病旣如是沈重,則有難强令察任,改差,何如?傳曰,允。
李益運,以弘文館言啓曰,本館下番闕直,事甚未安。副應敎朴載淳,校理韓致應,竝卽牌招,以爲推移姑降入直之地,何如?傳曰,允。
李益運,以忠勳府言啓曰,本府書寫忠義衛朴光允瓜滿代,嫡長忠義衛裵聖逑差下,依例以假郞廳稱號,何如?傳曰,允。
申大謙,以兵曹言啓曰,今二月十一日,大駕詣永禧殿,親行酌獻禮時,何營軍兵隨駕,何營軍兵留陣,禁軍馬步軍,以幾番幾哨磨鍊,而禁衛鄕軍停番矣,餘軍留營,何以爲之乎?敢稟。傳曰,訓局步軍十五哨,馬軍五哨,爲先後廂,御營廳留陣,禁軍五番隨駕,其餘留營,留陣,置之,可也。
蔡弘遠,以刑曹言啓曰,因備邊司啓辭,中官隨往無掌標人金世忠,照法科治事,命下矣。取考律文,則大明律制書有違條有曰,凡奉制書,有所施行而違者杖一百。金世忠,依此律,決杖一百之意,敢啓。傳曰,知道。
蔡弘遠,以義禁府言啓曰,昨年秋操事充軍水使·守令·邊將等罪名,一竝分揀事,命下矣。全羅道興陽縣遠地定配罪人沈鑏,慶尙道東萊府充軍罪人安宗厚·尹壽民·李源培·千起一·金德行,東萊府西平浦卽其地充軍罪人崔斗恒,蔚山府充軍罪人李性重·朴道寬等,竝放送事,分付各該道臣之意,敢啓。傳曰,知道。
禁府啓目,淸安前縣監李鼎烈原情云云。傳旨內辭緣,泛稱遲晩,刑推得情,何如?判付啓,除刑推議處爲旀,楊漢祚所爲,渠以渠邑之人,不有城化之分,因營題發差之時,多縱家人,懸䯻噬臂之不足,又敢刀刺杖打云者,大關法紀風化兺除良,要路作梗,又登於道狀,如許亂法之類,若不以其法直勘,則其可曰朝廷有關和乎?先令道臣嚴査,而此判付,更爲謄關,分付添問目取招,應問各人等,除尋常各別嚴訊,速卽執定首犯人狀聞,以爲按法處斷,俾懲頑俗之地爲良如敎。又啓目,寶城前郡守金就大原情云云。問目內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓,附過放送爲良如敎。
慶尙監司李書九疏曰,伏以新除藩任,決難堪承,猥陳血懇,冀蒙體諒,及奉批旨,不許所辭,臣誠惶恐悶蹙,茫然失圖,第其區區微執,斷在必遞,衷情所迫,煩瀆之誅,有不可暇避,又不得不仰首而鳴號焉。臣受殿下恩,與天無極,夷險燥濕,義無所擇,況此方面之職,官尊祿厚,世所共豔,臣獨何苦力辭乃已,而誠以在國體,則僨誤之職,不宜再叨,在私義,則菲才賤品,榮寵踰分,曾不數載,荐歷雄藩,人猜鬼責,理必無幸,與其忘廉冒受,終至於貽累聖簡,毋寧積誠申籲,以冀其得遂微願,至若狗馬賤疾,固不當猥陳崇聽,而父母孔邇,何言不可?臣稟質虛脆,素多疾恙,自經前春大病之後,元氣未蘇,新症疊見,怔忡疝癖,根委已深。最是臨文應事之際,少有思索,則耳鳴賑眩,頃刻昏瞀,惟此證形,尤妨剸劇,將無以按閱簿牒,綜理事務,仰副委寄之聖意,況其難强之私情,又非徒目下之疾病而已者乎?苟使臣,不自量力,强膺明命,有可以整頓一路之治,少寬南顧之念,則臣當策勵駑鈍,顚仆爲期,必不敢自有其身,要占便宜,而奈此情病,如右所陳,莫效涓埃之報,徒招盈滿之菑,以殿下閔覆顧復之慈,亦豈不惻然垂憐,以卒終始之大惠乎?縮伏多日,蠢動無路,飭敎雖嚴,株守難改,跡涉傲慢,鈇鉞是俟。伏乞聖明,念重任之不宜輕畀,察臣言之非出例讓,亟賜遞解,俾便公私,仍治臣瀆擾之罪,以肅朝綱,不勝大願。臣無任云云。答曰,省疏具悉。卿其勿辭肅命。
平安監司朴宗甲疏曰,伏以臣之受命西出,今已十朔于玆矣。經秋經冬,歲籥載新,每念夙夜諸臣,趨造班聯,歡欣頌祝之情,瞻望北宸,自不禁耿耿戀結之忱。且念臣識闇病痼,無往非罪,頃上辭本,仰冀天鑑之俯燭,而鞶帶之遞旣靳,符節之縻依舊,臣含恩畏義,一味盤礴,而神識去益昏劣,擧行去益鹵莽,乃以灣尹論罪之啓,又煩廟堂請罷之擧矣。前秋義州之被災也,該府尹沈晋賢,罪著緩忽,至命以白衣從事之例。戴罪治務,特下飭敎,何等截嚴,則臣以伊時同罪之人,豈或不知,而率爾論啓,直請勘罷,顚錯之罪,實無所逃。聖恩如天,曲加涵貸,明諭降於同罰,薄責至於越俸,臣北望攢祝,有淚如瀉,更何敢費辭自引,重犯瀆撓之誅哉?顧臣不職之狀,只就此事言之,但知不審恤典之爲罪,而不思白衣辦事之無異外補,其只見目前一事,而更不能知有他事,擧此一端,他可類推,如是而尙可任一道旬宣之責,寬九重宵旰之慮乎?事關紀綱,言出廊廟,請勘之啓,至爲嚴重,臣若憑恃寵靈,不思所以自處,則是朝廷之紀綱,由臣而重被壞了也,豈不大可懼哉?玆敢披瀝肝血,冒瀆崇嚴。伏乞聖慈,天地父母,察臣不勝任之實,諒臣必可辭之情,亟命鐫削臣職名,以肅朝綱,以安私分焉。臣無任云云。答曰,省疏具悉。卿其勿辭察任。
丁巳二月初八日辰時,上御誠正閣。諸承旨持公事入侍時,行左承旨李益運,行右承旨申大謙,左副承旨李勉兢,右副承旨蔡弘遠,同副承旨金啓洛,假注書洪奭周·曺錫中,記事官金景煥·金良倜,待敎李存秀,以次進伏訖。上敎益運曰,昨日南壇享事果順成,而畢於何時耶?益運曰,行祀後還奉神位板於神室,至鍾街則罷漏已畢矣。神位還奉之路,前則由桃楮洞,而近以其山脊之故,移從靑坡,稍爲回遠,而時刻猶不至本晩矣。上曰,壇所樹木之盛,近果何如?益運曰,近漸蔥鬱,勝於前矣。上曰,祝史之數,多於齋郞云,何爲而然耶?益運曰,第一位四爵,自階下以次奉進。故祝史則爲四人,而齋郞則仍於壇上將事,兼奠四爵,故只以一人塡差云矣。上敎大謙曰,漢江祭井果何如?大謙曰,當初祭井,在閭閻村舍中,故果欠精潔,今則令別將,汲置江水,臨時取用,甚爲便好好矣。上曰,三角祭井,亦爲申飭耶?錫中曰,另加申飭矣。上曰,都憲上疏還給,而若見賓對筵本,自可曉然矣。此疏似言李明淵事,而不露姓名,雖異涉禁,糢糊說去,反有不誠之歎矣。益運曰,頃日筵本,臣於入院之後,亦未得見,都憲亦必未見矣。近日人心陷溺,義理漸晦,世道之憂,實有不可勝言者,事係涉禁,雖不得爲之,至於李明淵事,與涉禁有異,而三司之臣,尙此寥寥,太不成說矣。如此等疏,亦爲還給,則言路之開,尤無其望,卽爲賜批好矣。上曰,得見筵本之意,出傳,可也。仍命讀奏公事,勉兢讀奏黃海兵使李儒敬啓本,殺獄罪人等同推開錄事,平安監司朴宗甲啓本,罪人千起聖熙川郡到配事,大謙讀奏訓鍊判官尹相病親呈辭,啓洛讀奏工曹正郞金初燮病親呈辭。命書判付訖。大謙·勉兢·弘遠·啓洛先退。上曰,禮判如入來,偕入可也。景煥承命出,與行禮曹判書閔鍾顯,偕入進伏。上曰,永禧殿酌獻禮日字,十一日最吉云耶?鍾顯曰,十日·十一日俱吉云矣。上曰,以十一日爲定,則散齋,當以今日爲始耶?鍾顯曰,然矣。上曰,以十一日爲定,可也。上曰,鄕飮酒禮,何以爲之耶?鍾顯曰,儀式今方往議於大臣計矣。上曰,開講吉日,念間只有一日云,而山林尙無上來之期,欲遣偕來,而此亦難矣,未知何以爲之則恰好。右相近有所愼,次對久未爲之故,亦未相議。卿於往見時,亦以此事相議後,回奏,可也。鍾顯曰,宜寧縣監洪樂綏,向以景慕宮屛風事,使之上來,今已上京云矣。上曰,使之造成三本,宮司入番處及典祀廳齋室,各置一座,可也。鍾顯曰,聞有草本凡例,皆欲一經稟定云矣。上曰,卿與洪樂綏,一番同入稟定好矣。命鍾顯先退。仍命書傳敎曰,在外承旨許遞,前望單子入之,待下批牌招察任。又命書傳敎曰,未下直守令,明日辭朝。又命書傳敎曰,抄啓文臣中時帶臺職人許遞。益運曰,慶尙監司李書九辭疏,俄又到院,而以再疏之非例退却矣。上曰,藩任之只爲一疏,乃是近例,古則或至再至三矣。仍命取入疏本,下疏批訖。命書傳敎曰,嶺伯處義過矣,設有昏瞀之症,異於難强,其外諸症,無非向暖可差者,辭疏所當還給,而道伯屢章,卽亦古例,取而賜批矣。慶尙監司李書九,從重推考,牌招,使之斯速肅拜。仍命退,承史以次退出。
丁巳二月初八日午時,上御便殿。禮房承旨,禮曹判書入侍時,行右承旨李益運,假注書徐俊輔,記事官金景煥,記注官金良倜,禮曹判書閔鍾顯,以次進伏。上曰,卿見大臣而入來乎?鍾顯曰,然矣。大臣以爲,二月卽是卜吉之月,而吉日又在念間,開講盛禮,不可踰今月矣。山林上來與否,姑未知的奇,更送史官敦勉,偕來爲好,而倍道往來,則十二三間,可以復命云矣。上曰,山林當爲上來云乎?鍾顯曰,上來與否,大臣亦未得的知,而大臣以爲,山林書啓草,初則以不得上來爲定矣。初草更爲改構以送云,以此觀之,則亦有上來之意云矣。上曰,卿亦作書於山林,必以上來之意,言及可也。卿亦知山林乎?鍾顯曰,山林則不知矣。山林上來,卽爲開講盛禮也,雖不知,何敢不以書勉出耶?此是我東方歡欣慶祝之盛擧,山林雖云難進,必當幡然於此時矣。命書傳敎曰,聞禮判言,知吉日之在近。又聞大臣之意,有偕來之擧爲當,果然遣史官,傳筵敎於工判,與之偕來。上曰,前假注書尹命烈,仍察上注書之任。上曰,大臣亦爲作書於山林,而以開講吉日,在今二十日,必爲趁此上來之意,申申及之爲好矣。鍾顯曰,臣亦與大臣,以此相議矣。上曰,宋欽書上來云乎?鍾顯曰,三月當上來云矣。上曰,山林上來,不可無親屬,宋欽書,使之撥馬上來之意,分付畿伯也。上曰,右諭善亦當上來云乎?鍾顯曰,此則不得聞知矣。命書傳敎曰,工判位至正卿,偕來依例遣史官矣。爾亦卽爲上來事下諭于行副護軍李城輔。上曰,山林上來,則當住於何處云耶?鍾顯曰,當住壯洞前府使權邁家云矣。上曰,予亦聞知矣。權邁卽是故相鄭澔外曾孫云乎?鍾顯曰,然矣,而與山林,爲四寸之間云矣。上曰,禮判先退,往復大臣,卽送史官,而下去史官,許使之先探行止,書送卿等事,分付,可也。鍾顯先退。命書傳敎曰,未肅拜玉堂許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
辰時,日有兩珥。自巳時至申時,日暈。
夜二更,月暈。
李勉兢啓曰,行大司憲金載瓚牌招啓辭未下,執義趙錫晦,掌令洪彦燮,持平金壽祖·鄭宗魯在外,掌令一員未差,監察茶時之意,敢啓。傳曰,知道。
李益運,以香室永禧殿酌獻禮受押單子啓。親押。
傳于金啓洛曰,下直守令留待。
傳于徐邁修曰,都承旨入侍。
傳于李益運曰,諸承旨持公事入侍。
傳于金啓洛曰,下直守令入侍。
傳于徐邁修曰,戶房承旨入侍。
金啓洛,以吏曹言啓曰,今此永禧殿酌獻禮親行時,祭官中時無職名人,令該曹口傳付軍職,何如?傳曰,允。時帶臺職人許遞,可也。
兵曹口傳政事,副司果朴鍾淳·鄭魯榮·申絢竝單付。
金啓洛,以吏曹言啓曰,成均館司成申大尹呈狀內,矣身本以弱質,年又衰邁,素抱貞疾,辛苦彌留,飮啖全却,轉側須人,時日之內,萬無供職之望,卽爲入啓遞改云。身病旣如是沈篤,則有難强令察任,改差,何如?傳曰,允。
金啓洛,以吏曹言啓曰,因臣曹草記,故判中樞府事沈頤之,當照故參判臣金龍慶例,陞品贈職,從一品陞品,當爲正一品,而議政及領敦寧府事,事體自別,臣曹不敢擅便,何以爲之事批旨內,議大臣,指一停當草記可也事,命下矣。發遣郞官,問于時·原任大臣,則議政府領議政臣洪樂性,病不收議,議政府左議政臣蔡濟恭以爲,判府事沈頤之,奉命出疆,身沒異城,則依法典陞品贈職,卽不可已之事,以從一品而陞秩,則當爲正一品,而若以領中樞領敦寧之爲正一品,陞而贈之,則其生前所帶者,乃判中樞,判中樞之與領中樞·領敦寧,其秩無甚懸殊矣。朝家以身沒異域,特垂華贈之典,則顧何惜議政之銜乎?臣意則贈以議政府右議政,似爲合宜矣云,領敦寧府事金履素,行判中樞府事李秉模,俱病不收議,議政府右議政臣尹蓍東,以爲出疆使臣,銜命在途而卒逝者,變品贈職,古例卽然,仁祖朝故同知李忔,比葬再贈至贊成,隱卒崇終之典,此可見矣。今者判府事沈頤之,當爲大匡追贈似無疑,旣贈大匡,則宜加議政官銜,該曹啓辭中領樞·領敦,雖輔國,亦可爲之,臣不知其爲可,但特敎與循例追恩之外,首相與左右相贈例不一,未知何者爲可據,惟在朝家處分之如何矣云。臣意則從一品之陞品,當爲正一品,輔國·大匡,雖曰均是正一品,而大匡則恩典尤別,殆同加贈,至於領府事,輔國,曾多已例,而大臣外不得付,新有定式,載在大典通編,領敦寧,除非國舅與大臣,則亦無見帶之例,故臣之謏寡,始昧故同知臣李忔加贈之例,終又不敢擅便臆對,草記中有所措辭矣。今此兩大臣獻議,俱出於對揚朝家隱卒崇終之德意,臣豈有他見乎?依兩大臣獻議,贈以議政,恐似得當。旣伏承指一停當草記之命,妄有附陳,不勝惶恐之意,敢啓。傳曰,依僉議施行,可也。
申大謙,以二所巡廳言啓曰,去夜三更四點量,犯夜人幼學朴夢奎執捉,依例移送秋曹之意,敢啓。傳曰,知道。
申大謙,以刑曹言啓曰,因二所巡廳啓辭,去夜三更量,犯夜幼學朴夢奎,移送秋曹事,命下矣。朴夢奎,依更數決笞五十度,放送之意,敢啓。傳曰,知道。
義禁府啓目,淸安前縣監李鼎烈矣本府議啓內,臺諫所論諸條,觀於道査,皆已落空,而至於占山一款,無論面懇與威脅,守令之境內圖占,法禁至嚴,則借占雖曰罷意,擬議之跡,自歸違越,以此照律,罪杖八十收贖,奪告身一等,私罪,奉敎依允。
丁巳二月初九日辰時,上御誠正閣。諸承旨持公事入侍,下直守令同爲入侍時,行都承旨徐邁修,行左承旨李益運,行右承旨申大謙,左副承旨李勉兢,右副承旨蔡弘遠,同副承旨金啓洛,假注書徐俊輔,記事官金景煥,記注官金良倜,檢校待敎沈象奎,安州牧使李東稷,泰川縣監李萬榮,雲峰縣監趙恩錫,兔山縣監金東善,以次進伏。上曰,公事讀奏可也。邁修讀奏全羅監司徐鼎修狀啓康津縣反庫事,黃海監司閔台爀狀啓載寧郡反庫事,啓洛讀奏全羅監司徐鼎修狀啓益山郡守金箕南到任事,命分書判付。上曰,下直守令進前。東稷進前,奏職姓名。上曰,習操當前,何時下去乎?東稷曰,十一日當發行矣。上曰,宣諭除之,下去善爲也。萬榮進前,奏職姓名。上曰,爾年幾何?萬榮曰,六十二矣。上曰,爾年衰老,若如前倅之過柔,則何以治民?下去爲治之方,奏達,可也。萬榮曰,土風姑未知之,下去後可以料量,而前倅旣以不束濕被罪,臣敢不惕勵做治耶?上曰,做時不如說時,下去後一反前倅之政,期於善爲,可也。恩錫進前,奏職姓名。上曰,宣諭除之,孜孜爲治,可也。東善進前,奏職姓名。上曰,奉朝賀,何當入城乎?東善曰,姑無入城之事矣。上曰,兔山下去,當從何處作路乎?東善曰,從高陽爲之矣。上曰,何時下去乎?東善曰,十一日當下去矣。上曰,當由城中而抵高陽乎?東善曰,然矣。上曰,欲宿何處?東善曰,當宿高陽矣。上命書傳敎曰,卿孫辭陛,聞卿行期,再明過城中云。日前見附啓,欲待卿行,臨時更爲敦迫矣。今當遠離京闕,豈可戞過徑行,以此意遣史官,傳諭于金奉朝賀,使之再明日入侍。上曰,再明日入侍後,出宿畿營中營則爲好矣。東善曰,當以此意,出傳臣祖也。上命書傳敎曰,金奉朝賀兔山地下去時,給馬供饋等事,分付沿路官,着意爲之。卽是私行,差員則除之,以便大臣之心。上來時依此例,留住間月致及祿俸,令本道道臣,這卽擧行狀聞事,下諭于兩道道臣。上曰,奉朝賀書啓,出於朝紙乎?啓洛曰,然矣。上曰,都承旨見之乎?邁修曰,臣之所見朝紙,無之矣。啓洛曰,俄聞吏議言,則不見於朝報云,故更爲嚴飭矣。上曰,太常久任郞廳,如已待令,使之入來。賤臣承命出傳,與奉常判官李東埴,偕入進伏。上曰,本寺近日,則無大弊乎?東埴曰,別無可達之弊矣。上曰,近來果品,以時果代用乎?東埴曰,然矣。上曰,熟手輩聊賴,比前稍勝乎?東埴曰,比前大勝矣。上曰,造脯當在何時?東埴曰,在於三月矣。上曰,今番亦爲各別嚴飭,而各司誅求之處,一竝不給,得無他弊之可言乎?東埴曰,姑無他弊矣。上曰,朔望時黃栗,守僕執頉來稟,而特爲勿問,渠輩亦知此意,使之各別虔誠,可也。上曰,今番南壇祭享時,臺監下屬,頗有侵漁之事云,爾其奏達也。東埴曰,祭物陳設後,守僕看守,而衛軍輩,爲其爇火,拔取植炬杻束之在裏者,臺監下隷見之,而言於臺監,直欲捉囚守僕矣。上曰,杻炬則自有工曹貢人,何關於本寺守僕耶?上曰,宗廟守僕許,曾使割給錢物,同入本寺貢物,蓋欲其不爲生梗也。予則留意祛弊,至於如此,而府院下屬,舊習不改,必欲逞憤作弊云,豈不成說乎?仍命書傳敎曰,太常凡事必敬必愼之致,雖於進排之貢人,擧行之下屬,務欲顧護,俾渠輩歡悅趨事,不知爲勞,非爲渠輩,卽爲所重也。年來別岐另察,幾皆畏戢,而守僕閣院府隷等多少弊端,猶不知頓然改觀,更觀前頭,欲行懲一之政,而向因黃栗事,已有下敎於筵中者,昨聞南壇享所府屬事亦然。大抵造脯一事,前之每等近四百首所入,今只爲三十餘首,如彼之際,睢盱寺屬,不難知也。飭察未久,其跡已綻,豈不萬萬可駭乎?自今享所寺屬,凡有犯罪之事,言送該寺都提擧科罪,雖承旨·臺監,勿爲直囚事,分付。以此傳敎,書揭本寺,此後亦當各別摘奸,犯者與不飭之官員,隨現重繩,俾各着意,莫敢怠忽。上曰,如此則渠輩,可以除弊乎?東埴曰,本寺所屬,必當知感,而更加殫誠矣。上曰,造脯釐正之初,貢人輩頗以縮貢爲慮矣。今則不然乎?東埴曰,別無縮貢之事,且擧皆以除弊爲幸,今則安堵矣。上曰,造脯釐正後,員役少所沾漑,得無不如前之歎乎?東埴曰,員役快免侵漁之弊,亦無大段失利矣。上曰,永禧殿祭享時,守僕朴相杓,多有作弊之事云。今則何如耶?東埴曰,今則不敢爲弊矣。命退,諸臣以次退出。
丁巳二月初九日午時,上御重熙堂。戶房承旨入侍時,都承旨徐邁修,假注書徐俊輔,記事官金景煥,記注官金良倜,以次進伏。上曰,承旨還朝後,好好閑養矣。邁修曰,然矣。上曰,卿之顔貌,少無衰老之意矣。三年在外,今始還朝,世道朝象,比卿下去時,如何?邁修曰,入城無多日,姑未知其何如,而謂之稍勝,或可也,若曰丕變則未也。上曰,丕變則姑舍,將有不如前之歎矣。前日則每以君子在野爲言,今旣入來當局,則必有實其言之道,而一年二年,依舊牽補,雖以今日朝廷觀之,言路大開乎?民俗丕變乎?無一改觀,而漸至於世道日下,朝象日卑。夫人必自侮而後人侮之,每一思惟,爲之警惕,此正在野君子,所當着念者也,其所煥然可觀之效,專在於卿等之善做與不善做矣。奉朝賀若强健,庶有對揚之望,而今乃休退養病,固難强之以世道之責,世道則如此,人材則渺然,此豈非懍然可懼處乎?邁修曰,人才之渺然,誠如聖敎,而其中拔尤用之,則或者不借於異代耶?上曰,卿亦近日登庸之人,將何以對揚耶?邁修曰,臣之本末長短,庶蒙俯燭,顧何以堪承聖敎耶?上曰,卿見奉朝賀乎?邁修曰,日前見之矣。上曰,凡百如何?邁修曰,病頓則如前,而精神則稍勝矣。命退,承史以次退出。
上在昌德宮。停常參·經筵。
藥房提調鄭民始,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。次對同爲入侍。
王大妃殿·惠慶宮·中宮殿,藥房口傳問安。答曰,知道。
蔡弘遠啓曰,行大司憲金載瓚牌昭啓辭未下,執義趙錫晦,掌令洪彦燮,持平金壽祖·鄭宗魯在外,掌令一員未差,監察茶時之意,敢啓。傳曰,知道。
申大謙啓曰,御營廳將官來言,今日本廳軍兵,日次私習云矣,敢啓。傳曰,知道。
申大謙啓曰,備邊司郞廳來言,今日賓廳日次,而四字刀割永禧殿酌獻禮齋戒相値,不得來會云矣,敢啓。傳曰,右相當以齋宿本司,次對久未爲之。雖値齋日,使之來會。
申大謙啓曰,今日次對,兩司當爲進參,除在外外,呈告人員,竝卽牌招,何如?傳曰,允。
洪奭周改差代,以李毅采爲假注書。
李毅采陞付代,以崔仁簡爲事變假注書。
傳于李益運曰,出宮門路,以協陽門爲之。
以宣傳官廳差備單子,傳于申大謙曰,任聖臯分揀。
申大謙,以兵曹言啓曰,明日永禧殿擧動時,本曹堂上守宮及侍衛,當爲備員,而參判李義駿呈辭,參知未差,無以備員。參知未差之代,令該曹口傳差出,待下批牌招進參之地,何如?傳曰,允。呈辭參判,亦爲許遞,可也。
吏曹口傳政事,以李敬一爲兵曹參判,金達淳爲兵曹參知。
以兵曹守宮望單子,傳于申大謙曰,在外堂上許遞,今日政差出。
臺諫前望單子入之,大司諫李晩秀,司諫鄭萬始,獻納金若鍊,掌令金圭夏,正言宋祥濂落點。
有政。吏批,判書李秉鼎,參判黃昇源,參議申耆進,同副承旨金啓洛進。以朴崙壽爲修撰,李相璜爲兵曹參知,沈煥之爲內醫提調,尹涵爲吏曹正郞,宋祥濂爲軍資正,鄭萬始爲司成,鄭履綏爲西學敎授,故判府事沈頤之贈右議政例兼右相贈職事承傳。
兵批,判書李得臣進,參判李敬一未肅拜,參議睦萬中入直進,參知未差,右副承旨蔡弘遠進。以金相傑爲五衛將,趙嵾爲都摠經歷,尹之謙爲都事,申大健爲訓鍊主簿,崔祥岳爲武兼,金鎭郁爲兔城僉使,金啓重爲格浦別將,李東源爲黃海監營中軍,宣傳官單任聖臯權付事承傳,僉知單李東協,護軍李鼎揆·李義駿,副護軍吳鼎源,副司直李魯春·李基讓,副護軍沈鑏·安宗厚·尹壽民,以上竝單付。
傳于徐邁修曰,紀綱掃地,屑越莫甚,不當煩稟而稟,近來政院事爲甚。前望點下,旣在食頃,前政望點下,在於其後,則此豈可稟者乎?當該承旨罷職,右位承旨遞差。
傳于蔡弘遠曰,承旨前望單子入之,待下批牌招察任。
承旨前望單子入之,黃昇源·洪義榮·申耆·金勉柱·李海愚·李景溟落點。
傳于李海愚曰,右副承旨入侍。
傳于李海愚曰,廣州留守入侍。
以兵曹參知李相璜牌不進罷職傳旨,傳于申耆曰,此騎堂所叨處,僚堂皆有,前右副,不敢出脚乎?不思自反之圖,惟事尤人之計者,極爲駭然。只推,更爲牌招入直。
以同副承旨李景溟牌不進罷職傳旨,傳于李海愚曰,許遞,前望單子入之,待下批牌招察任。
承旨前望單子入之,朴基正落點。
洪義禁啓曰,明日動駕時,兩司侍臣,不可不備員。執義趙錫晦,掌令洪彦燮·金圭夏,持平金壽祖·鄭宗魯,獻納金若鍊在外,司諫·正言二員未差之代,政官牌招開政差出,待下批仍卽牌招,以爲備員之地,何如?傳曰,前望單子入之,待下批牌招察任。
臺諫前望單子入之,司諫徐有沂,正言趙台榮落點。
洪義榮啓曰,大駕詣永禧〈殿〉,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
兵曹口傳政事,護軍徐邁修·李益運·申大謙,副護軍李勉兢·蔡弘遠,以上竝單付。
申耆啓曰,卽伏見黃海兵使李儒敬去丙辰年秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
洪義榮,以禮曹言啓曰,各陵告由修改處及從便修改處區別,別單書入草記,議于大臣,更爲草記可也事,批下矣。臣與戶曹判書臣李時秀,就議于大臣,則議政府右議政臣尹蓍東以爲,陵寢事體,至爲重大,續續告由,事近煩瀆,依此別單,敬藏于戶·禮曹,以爲謹奉遵行之地,實合事宜云矣,敢啓。傳曰,知道。
洪義榮,以禮曹啓曰,臣與戶曹判書李時秀,謹依聖敎,齊會相議,各陵寢告由修改處及從便修改處,一一區別,別單書入,以此一通,敬藏于本曹·戶曹及京畿監營,大小修改,竝依此擧行,而雖從便修改處,役處浩大,事體有重,則自本曹措辭回啓,以爲稟旨告由之地,何如?傳曰,議于大臣,更爲草記,可也。
忠淸監司林濟遠狀啓,節祗受有旨內乙用良,元子師傅宋煥箕登程日字,詳細探知,續卽陳聞計料,緣由馳啓爲白有在果,卽接懷德縣監許默牒呈內,縣監卽爲馳往元子師傅宋煥箕家,齎傳下諭原本後,詳問登程日字是白乎則,以爲臣於床笫奄奄中,祗承聖諭,惶隕悶蹙,益不知所措,顧今疾勢,倍劇於前,萬無起發之望,只自縮伏俟罪而已云矣是如,以其附奏,有所報來乙仍于,敢此馳啓爲白臥乎事云云。踏啓字
行判中樞府事李秉模箚曰,伏以園寢展禮,聖慕克伸,鑾蹕穩旋,玉體彌康,臣民歡忭,中外惟均。仍伏念臣,向於陪從之路,不嫺制馬,遂致顚蹶,在身忘孝之道,以公失班之儀,憂愧悚惶,未暇念病,特蒙聖慈,旣命太醫馳視,繼而史官辱臨,許令歸次,任便調息,臣含恩戴罪,擔舁以歸,連試藥治,惟望早臻瘳可,趨簉朝行,少伸感祝之私,而痰濕乘機流注,脚部尙未運用。此際南殿酌獻禮期日已臨,以今病狀,雖欲蹣跚就列,苦無其路,今日抄啓文臣親試試官,亦不得膺命,臣罪至此,益無所逃,玆敢不避煩猥,仰請處分。伏乞聖明,治臣闕禮之罪,以肅班次,以安賤分焉。取進止。答曰,省箚具悉卿懇,所愼尙未差可,爲卿慮念,卿須安心善攝。仍傳曰,此批答,遣史官傳諭。
丁巳二月初十日辰時,上御熙政堂。抄啓文臣親試入侍時,行左承旨洪義榮,右承旨申耆,假注書徐俊輔,記事官金景煥,記注官金良倜,以次進伏。上命書榻敎曰,親試試官原任直提學李判府事代,一直提學鄭民始爲之,原任直閣南公轍代,原任直閣金祖淳爲之。上曰,試官以下,入庭行禮,試官一提學鄭民始,原任直提學鄭大容,直提學李晩秀,原任直閣金勉柱,檢校待敎沈象奎,抄啓文臣副司果金近淳等,以次入庭,引儀臚唱,試官以下,四拜行禮訖。上曰,試官陞殿可也。民始等以次進前。上命民始,書御題,擬本朝鑄字所進鄕飮儀式鄕約條例,限午時,命宣敎官懸題。上曰,抄啓文臣親試試官金祖淳病代,原任直提學徐龍輔爲之。出榻敎上曰,承史試官權退,注書則下去製納,可也。命退,諸臣以次退出,
丁巳二月初十日辰時,上御誠正閣。藥房入診,大臣·備局堂上引見入侍時,藥房提調鄭民始,副提調徐邁修,假注書徐俊輔,記事官金景煥,記注官金良倜,行右承旨申大謙,假注書李毅采,事變假注書崔仁簡,右議政尹蓍東,行上護軍金持默,行禮曹判書閔鍾顯,兵曹判書李得臣,吏曹判書李秉鼎,行大護軍李敬懋,戶曹判書李時秀,水原留守趙心泰,行護軍徐有大·李漢豐,行左承旨李益運,大司諫宋銓,副校理金履喬,醫官柳光翼·金孝儉·金光國·周命新·朴春源·李周憲·玄必采·吳仁豐·丁希泰,以次進伏訖。蓍東曰,日間聖體,若何?上曰,一樣矣。蓍東曰,王大妃殿氣候,若何?上曰,一樣矣。蓍東曰,惠慶宮氣候,若何?上曰,一樣矣。民始曰,醫官入診,何如?上曰,置之,副提調率醫官先退。蓍東曰,吉日有期,開講不遠,此時我東方億萬年無疆之盛禮,慶祝歡欣,何可容達?上曰,山林當上來云乎?史官下去之時,卿果作書,而禮判,亦以書申及耶?蓍東曰,以書以言,申申及之矣。鍾顯曰,臣亦以私書勉出矣。上曰,史官何日當入抵,而何日當復命耶?鍾顯曰,以十日入抵,趁十三日復命爲定,而其前探其行止,書報臣等爲言矣。上敎鍾顯曰,禮曹草記,大體固好,而猶未知允當與否。且事體重大,有難輕先批下,大臣今日當齋宿,卿等更爲問議以聞,可也。上曰,卿之所愼,近來則,何如?蓍東曰,飮食稍勝,而諸症則無減矣。上曰,卿之神觀,比前別無勝意,春和則似得差可,而悶慮則深矣。老人起居,一向康健耶?蓍東曰,今當換節之時,間以本症作苦,不敢一時放心矣。上曰,次對爲之。蓍東曰,全羅道所安島·黑山島·紅衣島漂人等,亦皆願以水路還歸云矣。待本道還送狀聞之來,令槐院撰出咨文,定禁軍騎撥下送于灣府,傳給鳳城將處,以爲轉致北京之地,何如?上曰,依爲之。出擧條蓍東曰,前正使一行出送事,盛京禮部咨文出來矣。令槐院撰出回咨,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?上曰,依爲之。出擧條蓍東曰,卽見統禦使李性默所報,則以爲本營龜船·防船各一隻,四兵船一隻,當爲新造,一兵船三兵船及伺候船八隻,當爲改槊。材木依定式許斫,所入物力,從實磨鍊,則米爲二百十八石,布爲五同三十一疋零,錢爲七百六兩零,租太各爲四石零,皆自本營軍需庫責應,而近年以來,各樣所捧之入於停減者夥然,殆同全數未捧,百爾思量,計無奈何,而莫重戰器,不可抛置。右項物力,以米限五百石,區劃於畿海附近邑爲辭矣。材木則當依例許斫,而本營財力,旣無他推移之勢,畿海近處,亦無錢穀間區劃之道,獨黃海水營軍糧米名邑,初非指的需用之穀,故年年添耗,今至於米一萬三千五百石零,小米二萬二百五十餘石。今以米四百石區劃,使之取用之意,分付于統禦營及海西水營,何如?上曰,依爲之。出擧條蓍東曰,卽見朔寧幼學尹東元等上言,則以爲本郡有民庫錢二千兩,取息酬應於各項邑用,而丙申兩勅以後,分錢無餘,始設權卜,每結別捧二兩,而一年所用,或有不足,則間年又有添捧,民瘼爲甚。且該郡會付還穀,爲萬餘石,會外營賑穀,至二萬包,年年添耗分給,故穀漸多,而一民所受,亦滿二十餘石。營賑穀,若換以戶曹穀名色,半留半分,以其餘耗,更設民庫,以作官用,永罷權卜,而如或營賑穀難換,戶曹穀名色,二萬包,從市直作錢,永罷營賑還穀,則民可資生云矣。兩條呼籲,俱係民瘼,其爲弊之由,救弊之方,令道臣論理啓聞後,更爲稟處,何如?上曰,依爲之。出擧條蓍東曰,義州帽稅,別將安櫟等擊錚公事,啓下備局,而其原情,以爲目今銀價,不啻踊貴,而貿銀價之自官磨鍊,太不相當,別將輩漸至難支之境,自再昨年爲始,願得以時價,會減於帽稅錢中爲言矣。念其事情,則果如渠輩原情,而銀價添給之願,非止渠輩而已。此路一開,紛紜之弊,有不可勝言。左相熟知灣上事情,而以爲帽稅,別將之擊錚,極其猥濫,此等之類,宜有刑配懲勵之擧云,而所請雖難許施,事情容有可恕,刑配姑徐,回啓則置之爲宜矣。上曰,公用條爲幾許?蓍東曰,渠輩所納,每年爲六千兩,而官帽出來,未滿原數,故稅額隨以減縮云矣。上曰,譯院公用條,年復年不足,無以繼用,故至有關西監兵營銀貨許貸之擧,而名以還捧,還成虛錄者久矣。左相復設後市,以救譯院及灣人之弊,而帽稅別將輩稱冤,猶且如許,故左相有此刑配之論耶?蓍東曰,似然矣。蓍東曰,大抵近來銀貸,轉益踊貴,故立廛人,每每稱冤於度支。倭譯所受生熟銅價,亦以不相當稱冤矣。上曰,生熟銅事,戶判詳陳,可也。時秀曰,倭譯尺銅價銀,渠輩則以市直來納,而本曹則定價出給契人,故倭譯輩,每以此爲言矣。蓍東曰,朝家當初磨鍊之從厚,蓋欲使渠輩,沾漑聊賴,而銀貨踊貴,次次失利,在前則倭譯,一經訓導,多有起家之人矣,近年以來,漸就凋殘,其與當初立法之意有異矣。蓍東曰,通信使非久當出,而蔘政一事,誠可悶然矣。上曰,信蔘價來歷,皆已抄出乎?時秀曰,姑未盡抄,而本曹則年條間間落漏,故知委該道,使之抄出以送矣。上曰,通信使來請,是傳聞之說乎?分明之說乎?蓍東曰,通信使來請之規,對馬島主往來江戶,然後始爲送請,而送請之時,必有大差倭,大差倭出來,然後差出信使,而所入人蔘,必須一百六十餘斤,然後除去尾蔘,方可造出一百二十餘斤矣。上曰,年前曾有豫備蔘,尙今見存乎?時秀曰,已爲用下,信蔘價錢,亦已大縮,而用處未詳,問于本道矣。上曰,戶曹豈不知其用處乎?時秀曰,自廟堂句管,故戶曹不得詳知矣。臣意則通信使行之限以馬島入來云者,必是島主狡詐之言矣。上曰,信使之必入江戶,卽是約條,約條外事,何可許之乎?蓍東曰,聞渡海譯官之言,則信使往來,自馬島至江戶,其所接待,動費一國之力,故其言如此,可以知倭人之凋弊,而事情則實狀云矣。上曰,信使止於馬島,則單蔘所用,亦當比例多減矣。蓍東曰,非但人蔘,他物亦多減除云矣。上曰,苟如是也,彼此無妨,而大體以違越約條爲言,姑爲防塞,使之遷延好矣。蓍東曰,聞島主知信使之許否,然後始可入江戶云矣。上曰,昔在先朝時,崔姓倭譯,自京下往萊府,防塞信使之請,自上特施拔例之賞典,問於渠輩,則必當知之矣。今之譯官,雖不如古之譯官,數年之退期,亦何難乎?蓍東曰,島主之往來江戶,我國之起送信使,自有節次,數年之退,似無慮矣。上曰,非徒數年,四五年退期則尤好矣。蓍東曰,倭人事情,則馬島所屬,皆願信使之入江戶,而島主與各州太守,皆以止於馬島爲願云。蓋信使之行,島主及各州太守,擔當迎送而然矣。時秀曰,譯舌輩之言,難以準信,其能誠心國事,偵探彼情,亦何可知耶?蓍東曰,退期則不難,而差倭之頻頻出來,亦是糜財之端矣。上曰,差倭亦不出來則好矣。蓍東曰,此則非譯官輩所可防塞者,而譯輩則以信使之止於馬島,爲便好云矣。上曰,畢竟則雖許之,姑使之遷延退期可矣。蓍東曰,倭人前以信使迎送物種之被火,請退十年,我國許之矣。渠旣得十年之退限,我國信使,豈不得四五年之遲送耶?信使之止於馬島,係是約條之外,故不得許之爲言而防塞,則可謂有辭矣。上曰,我國則一番信行,所費甚鉅,皆是實用,而倭物之出來者,雖曰委積,漆盤·屛風之屬,鏤金鋪朱,備盡奇巧,其實則無一可用矣。蓍東曰,聞信使迎送,如船隻及饌品,皆用金彩云,渠輩財力之多費,亦可以知之矣。上曰,倭中馬鞍,其轡多用色絲,解而秤之,則殆過五六斤,徒侈外觀,全無實用,類皆如此矣。上曰,嶺伯之尙不肅謝何耶?兩南方伯,數年之間,次第爲之,私心無怪,其如此而必欲力辭則過矣。蓍東曰,聞以被罪爲限云矣。上曰,因何而期於被罪云耶?蓍東曰,非特以兩南伯之次第兜攬,爲之惶懍,向來全州尹玄錫事,至今有痛迫之心云矣。上曰,大丘豈必如全州之數遞乎?此則尤過矣。此宰臣若在朝,則如書冊校刊之役,必多效勞,而嶺伯亦難其人矣。蓍東曰,果如聖敎矣。上曰,嶺伯兩疏,政院知之以罕有之擧,而曾見古人文集,五六疏者,亦有之矣。蓍東曰,兩疏則近例亦多矣。上曰,有飭敎,則可以出肅乎?蓍東曰,更加嚴飭,則豈敢不膺命乎?蓍東曰,慶尙監司李書九,屢次飭敎之下,尙不出膺,雖未知情病之如何,而揆以事體,殊甚未安。從重推考申飭,使之卽爲肅命,何如?上曰,依爲之。各別嚴飭,使之當日肅拜,可也。上曰,今見兵參肅單而思之,則勳府有司堂上,兵參爲之矣。以鰲城嫡長爲之乎?蓍東曰,然矣,錦溪君奉祀孫故判書朴思益,亦嘗爲之矣。上曰,蔭官不得爲之乎?蓍東曰,蔭官則仁平君李普爀爲之矣。上曰,未知勳府前例之如何,而古則無論事之巨細,可以稟裁者,皆爲請對,故曾見宗親府有司堂上差下之時,多有請對之例,其所難愼有如此,勳府必當無異於宗親府矣。李敬一,非曰不合,而此非草草啓下之任矣。蓍東曰,勳府有司之任,至爲難愼,故如綾恩·延豐,俱以特敎爲之矣。民始曰,臣曾聞故相趙載浩,爲勳府有司時,其言以爲親功臣外,不得差是任,吾則以大臣爲之,而他人若視此爲例,則過矣云云。以此觀之,勳府有司之任,不輕而重矣。蓍東曰,臣則因掌標事,始知李敬一之啓下矣。上曰,持公事混同啓下乎?益運曰,初六日持公事入侍時啓下矣。蓍東曰,大抵勳府事,爲之悶然,李敬一則足可爲之,而此外有司堂上,無可合人矣。武弁則李殷春,先朝時特敎爲之,而蔭武諸人,豈可每每爲之?此亦不何不深留聖意處矣。上曰,雖留意,而親功臣,何處得來乎?上曰,藥房提調鄭民始許遞。出榻敎上敎大謙曰,武將之善書者,近稱禁將,而承旨筆劃,勝於禁將矣。上曰,承旨家無嫡長乎?大謙曰,東恩君申大觀,卽平城君景禋嫡孫矣。上曰,大觀家在申氏,爲功臣嫡長乎?大謙曰,有申大坤,而已作故矣。上曰,申耆與申應周異派乎?大謙曰,然矣。上曰,申耆非申漑後孫乎?大謙曰,申耆則非申槩後孫,而應周則爲其後孫矣。上曰,承旨與申大顯,爲幾寸乎?大謙曰,十二寸而出繼,故爲十四寸矣。上曰,故將臣,與大顯高祖,爲幾寸乎?大謙曰,爲四寸矣。上曰,承旨地處與凡百,當先於申大顯,而其時領相,以內擧之意,先通申大顯於將望,承旨則次次遷就,至今不得爲之矣。此家人,何可不爲將任乎?蓍東曰,將家當以此家,爲第一矣。上曰,承旨何年,入初仕乎?大謙曰,壬午年爲宣傳官矣。上曰,其時有姜世重者,代代爲春坊書吏,年不過十三四,先朝使之戴平頂巾着直領,出入闕內,而承旨與李得濟,俱以宣傳官,佩劍入來,人皆稱之以妙少一雙矣。承旨爲宣傳時,年爲幾何?大謙曰,十七歲矣。上曰,勳府有功臣畫像乎?蓍東曰,有之矣。上曰,今番有錦溪君子孫上言,而姑不回啓乎?益運曰,以違格拔去云矣。上曰,右相聞之乎?蓍東曰,臣於錦溪君爲外裔,故嫌不得仰奏矣。因故忠臣尹烇年譜事,子孫欲爲上言云矣。蓍東曰,有司堂上徐龍輔,病不得行公,而戶判則職務鞅掌,有難專責,廟堂事悶然矣。上曰,徐龍輔果有實病,而有司之任,必欲自劃云耶?蓍東曰,非但實病也,又有難處之事云矣。上曰,徐龍輔不爲行公,則資低於戶判者,歷歷可數,有誰可合耶?蓍東曰,徐龍輔果有實病,而名以閣臣,則一不擧論於官職,近臣之辭巽於華要,固可爲操心之道,然而朝家用人之政,不當如此矣。上曰,此是弊風矣。予則以不使官職之致,至有年前事矣。蓍東曰,尹行恁地處與文學才猷,無適不可,而處在散班,一無猷爲,其外如南公轍·金祖淳,亦合可用矣。上曰,近來閣臣多稱病,必非假托,而尹行恁·南公轍,則俱有親病,尹行恁親病之沈篤,又非南公轍之比矣。蓍東曰,尹行恁,先爲還差乎?上曰,徐龍輔旣以身病,不責行公,而有親病之尹行恁,若爲還差,則又當不爲行公,此非誠實底道理矣。此則旣是宿趼,待其親病差勝後還差,更爲新差,可也。蓍東曰,聖敎至當矣。蓍東曰,本司有司堂上李時秀,本兼職務鞅掌,徐龍輔,則以病久未行公,事多可悶,行副護軍南公轍,踐歷才猷,俱合參聞廟謨,備局副提調差下,使之察任,何如?上曰,依爲之。出擧條上曰,古例則堂上有司,或有二三人之例矣。蓍東曰,然矣。上曰,此後閣臣輩,無敢逡巡於官職,可變前日之弊風矣。上曰,政官牌招開政。出榻敎上曰,訓將卽元戎重任,而今時則多有曾經之人,故姑不更出,而如御將者,豈可不爲之耶?上敎有大曰,訓局之屢叨,卿爲第一云,果然乎?有大曰,臣之屢叨,訓局將任之所初有云矣。上敎持默曰,故判書曾叨幾次乎?持默曰,三十餘年將任,而訓局仍任居多,故番數則不得詳記矣。敬懋曰,登壇錄所載則五次矣。蓍東就座。大謙曰,備堂如有奏事,次次進前。得臣曰,昨年木覓山外麓植松時,靑坡驛馬位田一結零,入於其中,驛卒輩屢次呼訴,故其時發關畿營,打量以來時,果如渠輩所訴矣。馬位田之題給代土,亦多已例,當此東作不遠之時,令該曹,從速題給代土,何如?上曰,依爲之。南山植松之政,今春更加嚴飭該將臣,俾有實效,此則右相,曾自有司之時,自任修擧,必當檢飭,而四山禁松播松之節,亦依昨年例嚴飭,自廟堂時加考察,不謹營門,草記勘處,可也。出擧條得臣曰,任聖臯,騎兵分揀後,當爲單付宣傳官,故敢此仰達矣。上曰,姑不給祿,先爲權付,使之隨行贖愆,待窠陞實,可也。上曰,明日動駕時,侍衛不可不備員,未差之代,前望單子入之,待下批牌招察任。出榻敎上曰,兵判先退,開政,可也。秉鼎曰,向來權仁重濫贈事,誠一變怪,渠以西土免賤之官奴,符同曹吏,有此前所未有之事,所當移法司,査實嚴繩,而假將望筒勿施之前,有所掣礙。自臣曹行關本道,捉來査實,則行賂曹吏,渠旣自服。權仁重假將及遞兒同知望筒,竝爲勿施,移法司照律嚴勘,何如?上曰,依爲之。出擧條秉鼎曰,孝子贈職中,南臺贈職,除非有閥閱,不得爲之矣。甲寅年李致中,爲吏判時,始爲開路,南臺贈職,至於八人,其後因大臣言,又爲四人。今則贈職蒙恩人若子若孫,紛然囑托,若非南臺,不欲爲之,贈職雖異於生時官爵,而亦不可不難愼矣。今番贈職甚多,至爲三十餘人,其中亦豈無可合南臺者,而三十餘人之子孫,皆欲爲南臺,臣曹誠難取捨,而殽雜之弊,在所當念矣。上曰,禮曹抄啓甚多,故至於如此矣。鍾顯曰,今番抄啓,卽是昨今兩年所呈單者,而諸道所抄來者,不啻夥多,一道或爲十九,或爲十五六,本曹抄之又抄,而猶如此矣。蓍東曰,士夫家之欲得南臺贈職,無怪其然,而若其取舍,則在於銓曹矣。上曰,先大王孝冠百王,學貫天人,而每當承宣讀奏孝烈抄啓之時,若有氷鯉竹笋等事蹟,則使之一倂拔去,此可認聖意之攸在也。蓋氷鯉竹笋,只有千古一人,則是豈人人之所可致者乎?孝者卽人子當然底道理,無論旌閭與贈職,當之者亦豈有自居之心乎?今番贈職,太涉過濫,竝爲勿施,以待來年抄啓時,陞付旌閭與降付復戶間,從約爲之,可也。鍾顯曰,孝烈抄報,元無定數,故禮曹則就其中精抄,而自然至於夥多。此後漢城府限幾人,諸道限幾人,著爲定式則爲好矣。上曰,孝烈抄啓,式年爲之乎?歲首爲之乎?鍾顯曰,歲首爲之矣。上曰,故相金致仁,以子孫呼籲,則不許登聞,營邑報來及屢呈見格者,始乃抄啓事,曾有定奪矣。今亦依此遵行乎?鍾顯曰,孝烈呈單,無非屢呈見格者矣。秉鼎曰,孝子贈職之自禮曹啓下臣曹者,殆近三十人,而其中地處之可合於南臺贈典者,亦甚夥然。一番經稟之前,實無以取舍,若依貤贈例,以前後三代之吏曹·玉堂爲限,則似可無紛紜之弊。下詢大臣,著爲定式,恐合事宜,故敢此仰達矣。上曰,禮判亦陳所見,可也。鍾顯曰,今番孝烈抄啓中,贈職之數,如是夥然,以致銓曹之難於取舍者,莫非臣初不詳審之致,溺職之罪,不勝萬萬惶愧。臣之愚意,則雖已啓下,姑未擧行,就其中更爲詳覈其實蹟,可陞者陞,可降者降,使之十分停當,無一毫過濫,然後待後式年啓下,始擧贈典,恐爲審愼之方,孝烈給復之類,亦宜此例擧行,此後則齊會詳審,移送政府後,別單書入,而拔其特異者,狀聞請褒,以爲修明舊典之地,而抄啓之數,兩南毋過十人,畿湖毋過六七人,兩西·東北,毋過四五人,四都毋過一兩人,俾無太濫之弊。狀聞中孝感異蹟之如古之氷鯉竹笋者,事近浮誕,跡涉傅會,反有損於敦俗懋實之道,此等句語,一切嚴禁,著爲定式。外方則道臣,猶或採摭去取,而至於京兆,則隨其呈單,不論多少,盡數移送于本曹者,恐是謬例。此亦自後式年爲始,京兆三堂齊會,擇其可合登聞者,草記移送于本曹之意,申飭恐宜,故敢此仰達矣。上曰,大臣之意,何如?蓍東曰,孝烈抄啓,本在式年,而近來則以受敎,每年歲首爲之,故無論久近,輒皆啓下于禮曹,禮曹又不能取舍,以旌閭·贈職·復戶,分三等許施,旌閭則士族孝行者,兼又贈職,實爲莫尙之褒典,雖下等之復戶,又豈可輕易濫施乎?且如孝感異蹟,千古間一有之事,近則相望焉,反令人致疑而生厭。臣則以爲據此,而可知他語之浮實,雖直爲拔去,未爲不可。烈行之夫喪三年內身沒者,例多旌褒,此亦在所審愼,大抵此等濫雜,莫近日若也。在聖朝重褒典核名實之道,更令該曹,別爲定制,恐合事宜矣。上曰,依卿等之言爲之,而此後復舊例,式年抄啓時,禮曹抄報政府,政府與禮曹堂上看詳,存拔取舍後,仍令政府,措辭連啓目,竝依舊規,俾重事面,可也。出擧條上曰,今番竝與復戶而勿施,以待歲首更抄,可也。鍾顯曰,復戶亦名存實無,太半爲奸吏輩囊橐矣。民始曰,復戶則似已行關矣。鍾顯曰,雖已行關,似未及出給矣。時秀曰,近來稅船臭載之患,無歲無之,而大洋致敗者絶無,而間有每於近京入浦之後,輒爲草嶼所掛,或全船覆沒,或太半沈沒,前船後船,項背相續。不但稅納有縮,經用可悶,稅穀一或致敗,則捧載之官,地方之邑,許多民人之無端受弊,不一而足,此專由於沿路守令,不謹護送之致。前後特敎申飭,非止一再,何等嚴截,而時日稍久,輒復解弛,論以紀綱,萬萬寒心。今當歲換解凍之節,諸道漕稅船行,將鱗次上來,各自該道,申加嚴飭於沿邑守令,今年段,毋敢如前,多定護送指路船隻,候望浦口,晝則立標,夜則擧火,有風潮落,則挽以留泊,毋令妄動,無風潮生,則勸以前進,毋令逗遛,亦勿委於頑校猾吏,徒貽村民船人之弊,守令躬自檢督,俾無一毫不謹之弊,而如是之後,又或有一隻船致敗之事,則該守令之如法科罪姑勿論,當該道臣,施以重勘之意,更加嚴飭,何如?上曰,依爲之。昨年嚴飭何如,則若或一毫抛置,其可曰有法綱乎?爲先出擧條嚴飭本司,時遣備郞,考察諸倅勤慢,而當有宣傳官差遣摘奸之擧,諸道道臣處,以此嚴飭,其中不勤,畿邑爲最,至於畿伯,益加着念事,分付,俾有實效,可也。出擧條時秀曰,因庚辰溫泉幸行時陪從人賞典中見漏者上言,有査奏之命矣。招致各該上言人等,詳細査問,則當時效勞賞典見漏,果是實狀,當依昨年已例施行,而其中嘉義李東,折衝張益大·洪震成,閑良金聖元·金百鍊·朴師雄等六人,年皆七十以上,當入於加資秩,其餘六十以上六人,五十以上六人,當入於賜米秩。嘉義李興漢,則與朴昌華無異同,而昌華則加資後,因特敎,又爲實職,渠則尙未爲實職云,效勞旣同,則賞典亦當一例。折衝李爀,則以訓鍊習讀,昨年加資後失祿可矜,此則令本院堂上,從便區處似好,故敢此仰達矣。上曰,依爲之。釐正於冊子及儀軌,卿其知悉擧行,衛將作窠,李興漢收用,而李爀則別般收用之道,該院堂上,旣承筵敎,依此擧行後,使之草記,可也。出擧條時秀曰,頃因義盈庫奉事李是釬所懷,濟州常藿代納事,有該堂稟處之命矣。常藿係是土貢,島民難責代納,該貢人之元貢所受北道例納,本自有裕,別無爲弊之端,置之,何如?上曰,依爲之。出擧條時秀曰,頃因水原留守趙心泰田民賜給事,有案付奴婢賜給前例考奏之命矣。溯考臣曹謄錄,則特敎外,元無案付奴婢賜給之例,故敢此仰達矣。上曰,以摠外花名後,卽令該曹啓聞,可也。出擧條時秀曰,頃因軍資前判官南溟學所懷,本監穀簿中,他倉移來未會減虛錄各穀,合爲五千六百餘石,自今以後,從實執縮,更不敢襲謬虛錄於會計冊之意,嚴明定式事,陳達批旨內,令該曹草記稟處事,命下矣。本監文書及本曹會減冊子,一倂取來,屢度査考,則本監逐年劃送大小米太,每每不足,自本曹,請得惠廳或他軍門穀,量入分劃,而他衙門穀物,與該監所捧稅穀者異,每有欠縮之弊。故自本監,執縮報本曹,則本曹量其多寡,減數會減之故,所謂未會減之數,漸次增加,多至屢千石。曾於辛巳年,因本監未會減之夥多,自戊辰至庚辰十三年,未會減虛錄七千餘石,筵稟蕩減,自辛巳至丙辰三十六年之間,年年未會減之數,果爲五千六百餘石之多。此蓋該監執縮之數,每有因緣增報之弊,本曹會減之除,輒多裁抑過濫之規,自少積多,以致如此。故自癸丑以後,則每於他衙門穀移劃放料之時,別定計士,眼同該監官員,從實執縮,所謂癸丑以後未會減各穀二百八十五石,係是實縮之外,今方一一徵出於該監員役。此後則嚴立科條,自本曹,從實執縮後,雖升斗之微,若或混錄於遺在者,則當該官員,論以重律,員役移法司嚴繩事,定式施行,而至於癸丑以前五千三百餘石,旣非從實執縮,則該監之稱冤虛實,未可準信,年久之事,亦無査實之路,雖欲徵捧,其勢末由,而許多遺在,不可輒請蕩減,下詢大臣處之,何如?上曰,大臣之意,何如?蓍東曰,無論京外,近來蕩減之弊,臣則深以爲悶,今亦不敢仰請。軍資監癸丑以後實縮外未會減者,該監員役處徵出事及地部執縮後,無敢混錄事,戶判所奏誠然矣。此後若違越定式,則不但當該官員該監員役之論以重律,不謹申飭之度支長,亦難免重勘。以此嚴加定式,揭板于本監,惕念擧行之地,何如?上曰,依爲之。旣有定式,此後孰敢冒犯乎?穀物蕩減,可也。出擧條銓曰,今日卽齋日也,敢以所懷,仰達矣。噫嘻,李明淵之悖疏一出,而一部明義之書,其將無地可讀乎?是書之作,不但爲乙丙義理而已,則凡在血氣之倫,而不知斯義者,卽夷狄也,禽獸也。挽近以來,世道乖戾,人心陷溺,千奇百怪,無所不有,而惟殿下,所以處之者,不大聲色,泛應曲當,辨明乎至精至微之中,斟量乎疾徐弛張之際,尺度至嚴,絲毫靡差,昨冬之臨門處分,寔出於憫群蒙之胥溺,軫奸萌之逆折,使一世之人,曉然知大義大防之莫敢踰犯,而背馳之習,無得復售,窺覬之類,知所創艾,大聖人憂萬世之宏謨遠慮,至矣盡矣。噫,彼明淵,抑獨何心,挺身投疏,右袒兩囚,滿紙叫嚷,全無痛心疾首之意,敢肆閃倏詆慢之習,許多句語之陰慘叵測,有非臣子所敢萌心而發口者,處分之猶涉於容忍,而反稱以太遽,施措之允當於政體,而敢謂之有害,直以大公至正之刑政,隱然歸之於激惱,甚至於地處官爵等語,顯售容護,手脚呈露,必欲使旣明之義理,漫漶而後已。揮廓之聖斷,掩翳而不章,究厥旨意,誠極痛惡。此而不嚴加懲勵,則大義將無以闡明,民志將無以底定,臣謂前執義李明淵,亟令王府,設鞫嚴問,快施典刑宜矣。上曰,律名不當,故頃於朴載淳疏,亦不得賜批,而次對日筵話,詳言之矣,諫長未及得見乎?渠疏中上一段,攻斥兩囚,旣已攻斥,則豈可以言外之意,過用誅心之法乎?鄭好仁事,出於成德雨之後,而兩人則鞫問,李明淵疏,又在於兩囚之後,而置而不問,此非假借,自有權度,律名若改,則當賜批矣。銓曰,上一段,雖曰攻斥,而亦莫掩陽抑陰扶之情態矣。上曰,明淵事之如是靳持,實涉苟且,而時措之義,不得不如此矣。兩囚旣爲所重,有所處分,則以予大義微言猶恐或晦之本意,豈惜於一明淵?設令明淵同出一套,跡也非情也,執跡而誅心,豈不爲過乎?朴載淳疏,旣不賜批,今於諫長所懷,亦不可異同矣。諫長不得承批,則處義爲難,諫長則許遞。命書榻敎曰,入侍諫長許遞,銓退出。上曰,今番見華城城池樓櫓雉堞,儼成一大關防,而實其中之道,姑未講究,春秋譏城郞,以其虛而無實也。華城官府,雖有若干錢穀,而民居凡百,不可以饒實言。卿其廣詢博謀,亦議於僚相,必爲講究其饒實之道也。卿之擧條入來,而未知事情之如何,姑未及賜批矣。蓍東曰,席子契事,嶺南人皆願之云,若能善爲措處,則亦足爲華民生理之一端矣。民始曰,嶺南人之願不願姑舍,若使席子契,半京半華,則畢竟非華城之有矣。臣則以爲帽子事,善爲都賈,則商賈必當有來集之擧,而商賈若稍集,則可爲阜民之大助矣。上曰,筵退後與大臣,更爲相議也。蓍東曰,民生之貧富,專在於土地之瘠沃,而水原土地甚瘠,農作少利,故食力之民,未見來聚之效。大抵民有生業,然後城池充實,臣等每以此相議,姑未得好道理矣。上曰,外整理所策應,自今年擧行乎?心泰曰,然矣。上曰,六千兩歲入,能有用餘之數乎?心泰曰,以今番用下之數考之,則贏數似餘千餘兩矣。蓍東曰,修城物力之區劃,臣姑未知爲幾許,而此亦不可不從優措置矣。心泰曰,一年二千兩磨鍊矣。蓍東曰,二千兩則似不足矣。心泰曰,二千兩足可爲之矣。蓍東曰,聞迎華驛,善爲措處,而驛村亦方來集云,誠多幸矣。上曰,郵舍近處土地最勝,故城內之民,亦多出來云。北門外,則似當有櫛比之效矣。心泰曰,城內之民,今雖嚴禁其出住,而生理稍勝,必當禁之不得矣。上曰,築室儒生,皆已還去乎?心泰曰,聞未及賣家,姑未搬移,而似當次次還去云矣。民始曰,臣意則人蔘·帽子兩條外,姑無好策,如席子契人,則雖或善成,其利甚些,何以派及於城內千餘戶,而使之富足耶?上曰,此非時日內所可經營者,卿等須留意講究,俾有富足之實效,可也。命退,諸臣以次退出。
上在昌德宮。停常參·經筵。
大駕詣永禧殿,入齋室後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
酌獻禮罷後,內閣·政院·玉堂·藥房·朝廷二品以上·六曹堂上口傳問安。答曰,知道。
還內後,內閣·政院·玉堂·藥房口傳問安。答曰,知道。
洪義榮啓曰,來十六日,日次儒生殿講日次,而英陵忌辰祭齋戒相値,頉稟之意,敢啓。傳曰,無故日更稟。
李海愚啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
申耆啓曰,司僕內乘來言,捲簾取稟。傳曰,捲三面。
朴基正啓曰,臣王大妃殿·惠慶宮問安進去,下直之意,敢啓。傳曰,知道。
洪義榮啓曰,慶尙監司李書九嚴飭,使之當日膺命事命下,而屢度催促,終不出肅,事甚未安,推考警責,仍卽牌招,何如?傳曰,允。
申耆啓曰,卽者禁漏官來言,今日人定鍾,徑打於更鼓未下之前云。其所錯誤,極爲驚駭,鍾閣入直習讀,令攸司從重科治,不能檢飭之當該兵曹·訓鍊院堂上,竝從重推考,何如?傳曰,允。
傳于李海愚曰,卿行過闕,留身朝房,以待召命云。卽爲入侍事,遣史官傳諭于金奉朝賀。
李海愚啓曰,奉朝賀金鍾秀,依下敎來待矣。傳曰,入侍。
申耆啓曰,中樞府錄事來言,奉朝賀金鍾秀,今方下去黃海道兔山縣云。係是大臣去就,敢啓。傳曰,知道。
朴基正,以吏曹言啓曰,新除授莊陵參奉徐協修呈狀內,矣身年旣衰耄,病又沈痼,素患痰喘之症,當此節換之時,有加無減,萬無起動供職之望,斯速入啓遞改云。身病旣如是沈篤,有難强令察任,改差,何如?傳曰,允。
朴基正,以弘文館言啓曰,副應敎韓用鐸,副校理鄭東榦,旣有只推之命,竝卽牌招察任,何如?傳曰,允。
以副應敎韓用鐸牌不進罷職傳旨,傳于朴基正曰,只推。
朴基正,以弘文館言啓曰,應敎李龜雲,時在慶尙道禮安地,校理李福潤,時在京畿楊州地,修撰朴崙壽,時在京畿積城地,經筵入番事緊,請斯速乘馹上來事下諭。傳曰,依啓。
李海愚,以兵曹言啓曰,卽接西道參軍李學道牒報,則訓鍊都監所授仁旺山北邊第二城廊近處體城四間許頹圮云。令繕工監,爲先把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
李海愚,以訓鍊都監言啓曰,本局分授都城仁旺山北邊第二城廊近處體城四間許頹圮處,令該軍門,卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,知道。
李海愚,以義禁府言啓曰,京畿積城地放之田間罪人朴長卨,許令還歸事,命下矣。分付該道道臣之意,敢啓。傳曰,知道。
永禧殿酌獻禮親行敎是時祭報府,贊禮禮曹判書閔鍾顯,典祀官奉常正金晦彬,殿司令沈周賢,執禮副司果尹序東,第一室執尊副司果鄭來百,第二室執尊司僕正張至顯,第三室執尊副司果金熙采,第四室執尊副司果李貞運,第五室執尊副司果鄭魯榮,第一室大祝副校理沈象奎,第二室大祝副司果朴鍾淳,第三室大祝副修撰金近淳,第四室大祝副校理尹悌東,第五室大祝待敎李存秀,盥洗位兵曹佐郞洪致榮,禮曹佐郞蔡趾永,爵洗位典籍閔致載·韓錫仁,贊者引儀鄭熙濟·白東鈺,謁者引儀趙德敷,兼引儀金樂敏,贊引兼引儀鄭煥恭·李永薰,祭監監察李卿尹·尹心約。
丁巳二月十一日卯時,上詣永禧殿,酌獻禮擧動入侍時,行都承旨黃昇源,行左承旨洪義榮,右承旨申耆,左副承旨金勉柱,右副承旨李海愚,同副承旨朴基正,記事官柳遠鳴,假注書李毅采,記事官金景煥,記注官金良倜,一提學鄭民始,二提學沈煥之,直提學李晩秀,檢校待敎沈象奎·徐有榘,待敎李存秀,以次隨駕。上具遠遊冠·絳紗袍,乘輿出協陽門,降輿乘輦,由肅章門·進善門,出敦化門至永禧殿紅箭門外,降輦乘輿,至永禧殿,由東夾門入降輿所,降輿御齋殿,義榮跪進香祝,上親押訖。上曰,第二室大祝外,皆具祭服。遠鳴承命出傳,少頃上具冕服,就外板位,行四拜禮,入殿內奉審,詣第二室。上曰,第二室大祝,盥洗入來,諸承旨亦皆盥洗,可也。義榮·耆,大祝朴鍾淳盥洗,先爲趨進。上敎殿司曰,床卓稍爲退設,鋪龍紋席,上展奉御眞舊本,奉審而還安焉,次詣第三室·第四室·第五室奉審訖。上敎諸承旨陳設,陳設訖。上還御齋殿,行禮時至,上詣殿門內板位,行四拜禮,詣第一室,行酌獻禮,次詣各室,行禮如初,酌獻禮訖。上就板位,行四拜禮,復行四拜禮,仍詣望瘞位,望瘞訖。上還詣殿內,大臣·諸執事及陪祭百官退出。上曰,諸大祝則進詣殿內。上曰,奉常提調入侍。遠鳴承命出傳,奉常提調徐龍輔,以侍衛服戎服,承命趨入。上曰,改服入來,可也。上敎諸承旨,諸大祝曁典祀官,分詣殿內撤饌訖,上還御齋殿。敎龍輔曰,第三室祭物,給殿官,而煎·蒸及麪,則分給忠義守僕輩,各室祭物及福酒,奉安于架上以待,可也。上改具遠遊冠·絳紗袍,乘輿出殿大門至乘輦所,降輿乘輦,至敦化門外,命耆出標信解嚴。由敦化門·進善門,至仁政門外,降輦乘輿,入仁政門,由萬安門還內,諸臣以次退出。
丁巳二月十一日午時,上御誠正閣。奉朝賀入侍時,右副承旨李海愚,記事官柳遠鳴,記事官金景煥,記注官金良倜,奉朝賀金鍾秀,以次進伏訖。上敎鍾秀曰,金東善,亦爲來待乎?鍾秀曰,似或來在朝房矣。上曰,金東善入侍事,兼春秋出去分付,可也。景煥承命出,與兔山縣監金東善,偕入進伏。鍾秀曰,近日聖體,若何?上曰,一樣矣。鍾秀曰,慈殿·慈宮氣候,何如?上曰,一樣矣。上曰,卿之今行,可受便養矣。見卿筋力,凡節頓勝於前日,爲之慰幸。聞日前作靜林之行,而往還勞攘,亦無所損,可知比前差勝矣。今日發行,宿於何處乎?鍾秀曰,將宿高陽矣。上曰,明日可得抵衙否?鍾秀曰,明日則無以到衙矣。上曰,程道爲幾里?鍾秀曰,二百四十里矣。上曰,認以百餘里矣,里數旣如此,則可以三日爲期矣。以雙轎作行乎?鍾秀曰,然矣。鍾秀曰,元子宮開講在近,下情不勝歡忭,而第伏念今年,卽就傳之歲也,封冊盛典,尙今遲緩,實爲臣民之顒望,縟禮之行,不可逾今年,特許允從,是臣區區之祈祝也。上曰,肅廟朝封冊,在於寶齡七歲,予之世孫封冊,在於八歲,今此縟禮之遲待,亶出仰述之意也,惟予之心,以遲之又遲之爲好,有若人家子孫晩登科第之爲美事矣。自定號以後,國本已定,予則不以封冊之少遲爲鬱矣。上曰,新揀師傅,卿果詳知其人乎?鍾秀曰,臣曾詣萬東廟時,一番相見矣。凡於觀人之際,雖難以外貌詳知,而以臣所見,以爲可合於是任矣。上曰,言論趨向,何如云耶?鍾秀曰,此人之趨向,自來正直,而近日以來,必當益堅其操守矣。上曰,二提學則與此人,別無雅分云,而今番招徠之事,右相頗與聞而用力矣。鍾秀曰,非但二提學之不相親,滿朝之人,必多不知者矣。上曰,經學文識,則聞甚優如矣。鍾秀曰,文學之贍博,臣果夙聞矣。上曰,驪州山林,何如云耶?鍾秀曰,此人卽金亮行之門生,臣亦聞其差可,而趨向言論,則未之詳矣。鍾秀曰,尹得孚,雖是科目出身,而其經學行誼,誠不易得之人也。上曰,以癸卯年朝參時論李命植事觀之,誠亦難矣。鍾秀曰,近日來見臣,故與之酬酢,而年過七十,貞剛之意,發於顔貌,視前尤勝矣。上曰,筋力之强健,嘗聞諸右相,而對卿時,有何酬酢乎?鍾秀曰,聞其言則朝廷之人,無一來見者,但有權裕來訪云矣。上曰,居家行誼,多有可稱,下大夫中,當屬之第一矣。鍾秀曰,故儒臣尹鳳九,年至八十以後,臣亦見之,以知其讀書飭行之人矣。近又見此人,而但疎於世事,殆不知槪略矣。上曰,然則其所秉執,或有未盡處耶?鍾秀曰,大體雖疎闊,而秉執則豈有是慮耶?上曰,二提學隨處提醒,且如魚用謙·韓用龜諸人,善爲周旋,則必有相助之益。卿須以此意言于諸人,似好矣。上曰,卿能隨事領略,此可見卿精力之快勝矣。鍾秀曰,向日登筵時,神精昏迷,有懷未達,今番則少勝矣。鍾秀曰,今値開講延接之時,如朴胤源之經明行修,實合參聞討論矣。臣深知其人之所存,故有此仰達,待開講時召入,似好矣。上曰,此則從當商量,而此外如有可合之人,卿於下去後,更爲採問,以疏陳奏,而雖或未趁於今番開講時,當依桂坊例用之矣。上曰,近日世道時象,卿則以爲如何?鍾秀曰,臣近以凶徒之敢相右袒,背馳義理,不勝痛惋矣。今番李明淵事,旣知脈絡之有所相貫。故臣於此,決不可顧藉,必欲極窮到底矣。渠敢以膈氣二字,肆然發口,已非爲臣子所敢言者,而全篇自初至末,用意無非凶言,此而容貸,則世道之憂,不知至於何境矣。近始詳聞,則非渠所自辦,有脈絡相通之處,此則近臣中,亦有言及於臣者矣。上曰,脈絡與誰相連云乎?鍾秀曰,明淵與李義述爲至親,而義述與沈樂洙爲親査,渠輩相關,不難知矣。上曰,此是李商夢之改名爲義述,而見方爲忠勳都事者乎?鍾秀曰,然矣。上曰,丙申四月,李商夢,以敎官入侍,見汰其職,蓋以不文之故也。明淵之於義述,爲幾寸親?鍾秀曰,似爲五寸親矣。上曰,李明淵事,無論有意無心,執其跡而論之,則自可屬之於無心之科,渠之疏語上一款,未嘗不討成德雨·鄭好仁之罪,而特言用律之過重而已,不可以此而斷其罪也。予則欲置之不足問之科,大抵明張義理,堅吾秉執,則是爲內修外攘之方,何妨此一人之漏網乎?卿之辭闢,可謂一言之重,而予所云云,亦有參量者存,故向日相箚批答中,四亭八當之謂義理云者此也。今若處分明淵,而或有一人曰,其言是衮闕而獲罪云爾,則此豈成說乎?元氣實而擧措得宜,則渠必悔悟,求死不得,若有自中之人,使明淵自覺其非,思所以自拔其身,則不害爲方便之事,而但無其人矣。鍾秀曰,渠若自服,以爲誤聽凶徒之言,妄犯死罪云,則雖未知畢竟之何如,而今渠所犯,旣如是凶悖,何可容貸乎?上曰,兔山是閑僻之邑耶?鍾秀曰,以閑僻之故,蒙昧之如渠者,敢欲一分冒膺,而此亦僥倖之望也。上曰,閑僻太過,則調病之道,亦難如意。蓋老人之調痾,有繁華疎暢處,然後可忘其病懷,今於僻邑寂寞之濱,且無醫藥之道,如此而何以久居?鍾秀曰,臣三年養病,未嘗以寥寂爲鬱積,醫則有帶去者矣。上曰,近三百里程道太遠,卿之下去後,稍過數三朔,將欲換以畿邑矣。鍾秀曰,畿邑則渠有私義之難於冒赴者矣。上曰,文報往來,替使公兄爲之,則不必相關於道伯,此則似無掣礙矣。鍾秀曰,渠以一箇儒生,素無才識,今此所叨,已是曠古罕有之事,而若又陞遷他郡,則非但於渠,萬無冒膺之望,在臣亦有過濫損福之慮矣。上曰,卿之昨年金剛之遊,卽當還來,故不爲深悵矣,今行之歸期尙遠,安得不悵然乎?鍾秀曰,臣今當遠離,竊有所仰達者矣。昨夏長書變怪以後,尙未得窮覈根柢,其人則必在湖南,而完伯之不得跟捕,甚何怪也。上曰,所謂其人,豈必在於湖南耶?鍾秀曰,必欲害臣者,尙以此爲臣之極罪矣。上曰,其時以事機之緊急,深軫逆折奸萌之道,而人則以卿爲自倡自和,必無捉得之道云,人心之危險,可以推知矣。由此而世道漸乖,至有成德雨·鄭好仁事,予之昨臘處分,蓋爲深長慮矣。除非逆獄,則不欲爲張大之擧,而此旣關於大義理,豈可已乎?昨臘以後,庶可知予處分之本意,而近又有李明淵事出,而時象無以寧靜,豈不切痛?以此之故,竊爲悶然於卿之遠離矣。鍾秀曰,李安默·趙鎭井·朴長卨之罪名,已至三年,尙未蒙蕩滌之恩,今則合有分揀之道,故敢此仰達矣。上曰,李安默,則論人之際,加以宵小之目,趙鎭井,則直驅人於惡逆之科,豈不駭然?誣人以逆,宜有反坐之律,而特以其言之全無倫脊,罪止於此,而至若闊狹之道,非所可論。二提學亦以此事,有所筵奏,而未果許施矣。三人之中,朴長卨,則煞有間隔,欲爲分揀,而其罪名何居?鍾秀曰,聞在積城地,不得上京,故渠有老母,而久未相見云矣。命書傳敎曰,大臣之臨歸奏語,旣如是娓娓,三人之中,自有間隔,且於孝理之政,旣聞之不可靳持,朴長卨,許令還歸,見其老母事,分付。上曰,又有所欲言之事乎?鍾秀曰,別無可奏矣。上曰,卿須安穩作行,可也。仍命退,諸臣以次退出。
上在昌德宮。停常參·經筵。
李海愚啓曰,行大司憲金載瓚牌招啓辭未下,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
傳于黃昇源曰,諸承旨持公事入侍。
傳于李海愚曰,右副承旨入侍。
傳于申耆曰,右承旨入侍。
黃海監司閔台爀狀啓,今二月朔進上生靑魚,節序差早,限內不得封進,惶恐待罪事,傳于朴基正曰,勿待罪事,回諭。
李海愚啓曰,慶尙監司李書九,屢度飭敎之下,謂有情病,終不承膺,事體所在,誠甚未安,推考警責,仍卽牌招,使之出肅,何如?傳曰,藩任雖重,異於內職,則一番牌招,已是罕例,豈可番番出牌,如三司例乎?所謂情病云者,病非難强,情無共知,事體所在,極爲駭然。爲先下義禁府推考。
傳于李海愚曰,飭已施,且是二品,有特敎然後可以捧供。時囚中李書九,分揀放送,使之卽爲入來肅命。
朴基正,以吏曹言啓曰,贈諡忠剛公宋侃延諡,今二月二十九日,定行於全羅道興陽地云矣,敢啓。傳曰,知道。
李海愚,以刑曹言啓曰,因承政院啓辭,昨日人定鍾,徑打於更鼓未下之前,入直習讀,令攸司科治事,命下矣。習讀陳德煥,係是出身,移義禁府處之,何如?傳曰,令兵判,嚴棍勘罪。
申耆,以兵曹言啓曰,刑曹啓曰,因承政院啓辭,昨日人定鍾,徑打於更鼓未下之前,入直習讀,令攸司科治事,命下矣。習讀陳德煥,係是出身,移義禁府處之,何如,傳曰,令兵判,嚴棍勘罪事,命下矣。依傳敎,習讀陳德煥,嚴棍十五度後,汰去之意,敢啓。傳曰,知道。
李海愚,以刑曹言啓曰,因漢城府上言回啓,李墷付之刑曹,照律定配,仍令配所道臣,嚴刑懲勵事,命下矣。取考律文,則大典通編訴冤條有曰,冒濫上言,事理重者,杖一百·徒三年。李墷,依此律,決杖一百後,徒三年,定配於黃海道載寧郡,卽爲押送,而令該道道臣,嚴刑懲勵事,分付之意,敢啓。傳曰,紀綱所在,萬萬痛駭,渠雖常賤頑民,成命之下,不敢抗拒於經歲之間,而渠以士子,乃敢爲此,豈可徒然發配於便近善地乎?其逗遛情狀,嚴問取招,可也。
洪義榮,以奉常寺都提調·提調意·啓曰,祭享所用春等中脯,依定式,今二月十二日始造之意,敢啓。傳曰,知道。
吏曹啓目粘連,觀此黃海監司閔台爀狀啓,則以爲長連,以九年十遞之邑,官民俱困,殆不成樣,而時縣監曺允彦,小心居官,三載如一,蠲徭之惠,已多譽聞,簽額之政,又得其宜,委而責成,可期其蘇是白遣,金川雖非數遞之邑,而移邑之初,草創公廨,尙多未了之役,新遷邑民,姑無整頓之樣,而時郡守洪秉德,志切愛民,役夫頌惠,才優奠接,條緖漸就,而以其陞敍之有命,闔境民情,惟恐或失是白如乎,上項長連縣監曺允彦,金川郡守洪秉德,特使久任,以責終始之效,恐合事宜,令該曹稟處亦爲白有臥乎所,長連縣監曺允彦,金川郡守洪秉德,許其久任,以責成效,恐合事宜,竝只依狀請施行何如?判付啓,依允。
行副護軍南公轍疏曰,伏以臣疎闇愚迷,無才無技,而遭値聖明,備員邇密,亦且五六年所矣。恩山德海,毫無酬報,榮塗要津,迄不知止,以至今者所叨新命,實出於千萬物情之外。臣於是,自知其行將狼狽,理必無幸,而聖上所以愛惜臣身,保全終始者,豈容如是?臣之前此踐歷,孰非華顯之不可冒承者?猶以翰墨之場,自爾少事,優遊之地,可幸無罪,仰賴庇覆之聖德,俯竭趨走之私義,而至於籌司之任,錢穀之所句管,簿書之所期會,自有有司之事,而舊制,以三品官,參聞機務者,蓋亦極選也。顧今方域豐登,邊鄙晏如,雖幸無水旱盜賊之憂,而惟我殿下,宵旰一念,憂勤不懈,二紀如一日,雖使鍊達廟謨,曉暢世務者,膺是命而居是職,猶懼不能承佐下風,對揚德意之萬一,況以臣之最居人下,全不識事者,一朝委蛇於諸大夫之後,使之協贊廟堂之事,則其何以尊朝廷而示四方乎?仍念臣猥以先臣之故,特蒙不世之遇,踐履踰分,榮寵居右,在臣道理,豈不欲殫竭心力,少答錄舊之至意,而以其才之單疎也,故常懷退步之念,以其地之近密也,故恒勉斂跡之圖。寤寐食息,頻然憂懼,惟以稍遠機要,漸謝華膴,庶幾爲不報之報,斷斷此心,聖鑑似已俯燭,而夫何僥濫之職,逾進不已,犯明哲之訓,而冒負乘之戒,區區本意,曷嘗至此?夫聖主之任官也,因才而器使,不强責其所不能。故上無遺令,而下無棄才,人臣之受職也,量力而承事,不强圖其所不任,故言有可底之績,而身無瘝曠之罪,顧臣渺末,標望甚淺,不待譏議,自知甚明,其何敢冒竊不敢當之重任,以速自己之顚沛,而重傷朝廷綜核之政也哉?左右思量,承膺無路,玆敢略暴衷懇,仰瀆崇嚴。伏乞聖慈,察臣至懇,憐臣苦情,亟遞臣備局副提擧之任,使名器毋玷,而微諒得伸焉。臣無任云云。省疏具悉。爾其勿辭察職。
丁巳二月十二日卯時,上御重熙堂。諸承旨持公事入侍時,行都承旨黃昇源,右承旨申耆,同副承旨朴基正,記事官柳遠鳴,假注書李毅采,記事官金景煥,記注官金良倜,檢校待敎沈象奎,以次進伏訖。上曰,讀奏公事。基正讀奏禮賓主簿宋聞鶴病親呈辭,昇源讀奏京畿監司李冕膺啓本具緹欽山訟査啓事,耆讀奏廣州留守徐有隣還營事。命書判付訖。上敎昇源曰,戶籍事目,所言極爲煩琑,出付判尹,使之從簡釐正以入,可也。又敎基正曰,備局副提調南公轍疏批,依例書下乎?基正曰,依下敎書下矣。耆曰,再昨日李時秀擧條批答中,有衛將作窠,朴昌華收用之命,而取見擧條,則以爲昌華則加資後,因特敎,已爲實職,庚辰溫幸隨駕時,李興漢之效勞,與昌華無異同,而尙未爲實職云,何以爲之乎?上曰,批答中朴昌華三字抹去,而以李興漢改書,可也。上敎象奎曰,五倫行實,幾何編輯乎?象奎曰,諺解姑未訖功,故未及成書矣。上曰,從速爲之,可也。上曰,左承旨入侍。出榻敎遠鳴承命出傳,行左承旨洪義榮進伏。上曰,諸承旨先退,,可也。昇源等退出,上命義榮,書香室受押單子代押訖。上曰,賜几杖吉日,以何日擇定乎?義榮曰,姑未擇定,而將以來月涓吉矣。上曰,領相所愼,近則,如何?義榮曰,尙未快復矣。命退,諸臣以次退出。
丁巳二月十二日未時,上御重熙堂。右承旨入侍時,右承旨申耆,假注書李毅采,記事官金景煥,記注官金良倜,以次進伏訖。上曰,吏判之疏,果何事也?耆曰,鄭萬始之爲都監郞廳也,以盤果事,有悖說云,故上疏引咎矣。上曰,各司揭板之說,何也?耆曰,臣雖未詳,而盤果飭敎,各司揭板,而鄭萬始之說,似在揭板中矣。上曰,此是微事,何足爲說乎?上曰,嶺伯必欲不赴任耶?耆曰,果欲辭免,而以被罪爲期云矣。上曰,此何故也?耆曰,湖南伯遞還後,卽患重病,今有傷虎之戒,且數年之內,叨據兩南藩任,實爲踰分,飭敎之下,雖極惶懍,而終不敢承膺云矣。上曰,昨日出牌乎?耆曰,昨日牌招,而牌不進矣。上曰,嶺伯以何日肅拜乎?注書出問知入,可也。賤臣承命出問回奏曰,問于吏曹,則吏曹以爲,肅命無期云,故送院隷,使之問知以來矣。上曰,嶺伯當日肅拜事,注書出傳,可也。賤臣承命出傳。上曰,李明淵事,豈不怪駭乎?耆曰,臣於此,竊不勝痛惋,世間事無所不有,而豈有如明淵者乎?諸臣請討,寔出共公之憤,明示好惡,亟賜處分焉。雖以其疏下段語論之,皆是訕侮朝廷之言矣,全篇旨意,豈不凶悖乎?上曰,不然矣,比之殺獄之案,豈有誅心之法乎?且今日朝廷,若謂被渠訕侮,則朝廷豈不爲辱乎?上敎耆曰,今番則善爲守宮矣。李羽晉昨年事,不足爲罪,而李翼晉今年事,誠不成說矣。城門之時至下鑰,固無足怪,而至於廣州南漢兵符,何可自下換送乎?上曰,朴長卨·趙鎭井所言懸殊,長卨之疏,在初頭言不至太甚,故長卨已放送矣。鎭井曾亦有論左相之疏乎?耆曰,然矣。上曰,以其地處則玉署,亦可爲之耶?耆曰,趙守倫後孫,而其人貧甚可矜矣。命退,承史以次退出。
上在昌德宮。停常參·經筵。
李海愚啓曰,合辭方張之時,兩司無詣臺之員,事甚未安,除在外·傳旨未下外,呈告人員,竝卽牌招察任,何如?傳曰,允。
申耆啓曰,御營廳長官來言,今日本廳軍兵,日次私習云矣,敢啓。傳曰,知道。
朴基正啓曰,昨日慶尙監司李書九,分揀放送,使之卽爲入來肅命事命下,而謂有情病,至今經宿,尙不承膺,其在事體,萬萬未安,從重推考,何如?傳曰,到今事面,亦不可不顧,所謂情病,俱非不可强者,則昨日處分之後,經宿闕外,無意膺命,分義壞矣,處義非矣。在前辭藩者,多有本道守令左補之例,而此嶺伯事,亦異於彼,國綱所在,豈可更煩飭敎乎?監司李書九罷職,其代旣有政命,待政官入來,依例問于大臣,卽爲受薦以來。
傳于洪義榮曰,左承旨入侍。
傳于李海愚曰,右副承旨入侍。
朴基正啓曰,吏曹判書李秉鼎牌不進推考傳旨今方捧入,而開政命下之後,如是違牌,不卽擧行,事甚未安。更卽牌招,何如?傳曰,允。參判·參議前望單子入之,待下批一體牌招。
吏曹堂上前望單子入之,參判洪明浩,參議蔡弘遠落點。
朴基正啓曰,未下直守令明日辭朝事,前有下敎矣。長水縣監柳尋春,昨已上來肅命,所當卽爲署經後辭朝,而憲府則執義趙錫晦,掌令洪彦燮·金圭夏,持平金壽祖·鄭宗魯在外,只有大司憲金載瓚一人,諫院則司諫徐有沂,正言趙台榮傳旨未下,獻納金若鍊在外,正言一員未差,只有大司諫李晩秀一人,無以備員署經,何以爲之?敢稟。傳曰,正言前望單子入之,待下批,與諫長牌招署經,憲府則除署經。
正言前望單子入之,尹持範落點。
朴基正啓曰,吏曹判書李秉鼎,再牌不進,參判洪明浩,參議蔡弘遠,牌不進推考傳旨及罷職傳旨今方捧入,而開政命下之後,如是違牌,不卽擧行,極爲未安。參判更爲牌招,判書亦當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
李海愚啓曰,行大司憲金載瓚牌招啓辭未下,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
洪義榮,以弘文館言啓曰,副應敎韓用鐸,旣有只推之命,校理李福潤,自鄕上來云,竝卽牌招察任,何如?傳曰,允。
以副應敎韓用鐸,校理李福潤牌不進罷職傳旨,傳于洪義榮曰,只推。
朴基正,以吏曹言啓曰,成均館司成鄭萬始呈狀內,矣身素患痰癖之症,挾感添劇,時月之內,萬無起動供職之望云,本曹正郞金熙華呈狀內,矣身素患痰癖之症,當此換節之時,一倍添劇,時月之內,萬無供職之望云。身病旣如是,則有難强令察任,竝姑改差,何如?傳曰,允。
有政。吏批,判書李秉鼎進,參判洪明浩,參議蔡弘遠,牌不進,同副承旨朴基正進。啓曰,慶尙監司,今當差出,而擬望之人乏少,承旨竝擬,何如?傳曰,允。以李日運爲兵曹參知,李尙寯爲吏曹正郞,韓光植爲司成,沈允之爲莊陵參奉,趙鎭寬爲慶尙監司。
兵批,判書李得臣進,參判李敬一病,參議睦萬中入直,參知未差,右副承旨李海愚進。以西春君爗爲副摠管,柳明渭·鄭東獻爲同知,李栢然爲宣傳官,閔心爀爲忠壯將,李興漢爲慶熙將,金禮欽爲都摠都事,副護軍李景溟·宋銓·金達淳,以上竝單付,都摠管西春君爗,慶尙道兵馬水軍節度使單趙鎭寬。
洪義榮,以吏曹言啓曰,贈諡襄仕公呂榮元延諡,今二月二十日,定行於京畿楊州地云矣,敢啓。傳曰,知道。
刑曹啓目,罪人李燁,依傳敎,反覆嚴問,則本道推捉之際,因其母病之劇重,不得離捨,至今遲延是如爲白乎所,情理雖如渠供,行査旣係判下,則經歲逗遛,尙不下去,分義道理,萬萬駭然。所當請刑是白乎矣,旣有嚴問取招之命,上裁,何如?判付啓,旣云就訟本道,蒼黃歸見,又云呈狀於當部該府,下去之證據,呈狀之果然,更爲取招於渠處,査問於該部該府,論理議處爲良如敎。又啓目,漢城府出禁吏隷等,依傳敎捉來,嚴刑究覈,則書吏崔錫勳段,昨年六月,以苧布出禁,執捉松商,依例納贖於本府,而受賂一款,極口發明是白遣,書吏孫慶洽,使令李太起·李再榮等段,昨年七月,執捉松商於延曙驛,私自受賂之狀,渠旣一一自服是白如乎,崔錫勳·孫慶洽·李太起·李再榮等,其所犯科,若是狼藉,則其平日侵虐小民,操縱行旅之狀,可以推知。所當更加嚴刑,分輕重照法嚴勘,而旣有究覈啓問之命,上裁,何如?判付啓,更加嚴刑,照律爲良如敎。
右諭善李城輔疏曰,伏以臣伏奉御批,衮華彌隆,又諭之以備員,然後吉日可卜,昨者祗承畿營傳示聖旨,則以開講吉日,當以念前後推選,登程日字,令狀聞爲敎,無疆之慶,拜稽忭祝之餘,撫躬揆分,罔知攸措。謹以不敢承當之意,告于本州,竊冀轉達天聽,而銓銜雖蒙恩遞,講職尙在身上,勤詔之下,一向泯默,極爲悚蹙,方擬申籲之際,別諭繼降,敦召愈摯,以臣無似,何以獲此於聖明乎?伏地感惶,不知所達,恭惟胄邸就傳之慶,大有關於國本之重,聖學之繼承在此,睿德之成就在此,億兆顒望,喜動寰宇,惟是衛翼啓沃之方,又在於左右陪侍之得人,則其所難愼,有異微官。至於特差之擧,別設位置,尤出常規之外,宜簡鴻博,授此重任,如臣不才,本不足以充數於使令之末,而伏蒙聖慈,眷顧不置,乃於國家大慶,以其濫叨僚寀,謨訓所發,若將有所待而行之者然,其爲仰累於聖朝擧措,當何如哉?臣雖癃尫不足以近玉質,愚魯不足以溷胄筵,而然苟有一分承膺之望,則君臣大義,根於秉彝,非有所勉强,況臣以世祿餘裔,厚被光寵,糜粉之願,寤寐耿結,豈不欲因此嘉會,奉此恩敎,一登講席,少伸世臣忠愛之誠哉?顧以痼疾嬰身,心氣虛損,漸至迷罔,聾聵昏謬,神精失守,因病廢業,無所猷爲,論其本末,無一善狀,而行己昧方,輾轉訛誤,竟自陷於欺天之重戾,慙悸成疾,遂添心恙,跼高蹐厚,若無所容,卽其罪戾,但當恭俟嚴章而已,尙何敢擬議於去就之間哉?且臣於年前召命之始降,敢入文字,悉暴衷曲,欲以非其招不往之訓,終身佩服,罔敢墜失,而前後控辭,皆引此爲說,則炯炯寸心,固已仰質於君父之前矣。及其東郡肅命之後,略陳微諒,還尋鄕路,每對人言志,以爲義分旣一伸,從此跧伏田間,永爲聖世之逋氓,將以不報爲報矣。今若變其素守,彯纓結綬,翶翔榮次,則非但有捨卑就尊之嫌,盜竊之辜,益無以解脫,其貽羞朝廷,莫過於此,此臣所以徊徨踧踖,雖欲冒進而不可得者也。臣旣無才識可備誦說,則趨承與否,不繫於病勢之輕重,而狗馬宿疾,近益沈篤,又以毒腫,日夜叫痛,實無扶曳作行之勢,而顧何敢縷縷煩達乎?開講之期,今已迫近,而臣之情病如此,無由對揚休命,其負恩慢命,可謂極矣。伏乞亟加威罰,以爲爲臣無狀者之戒。臣無任云云。答曰,省疏具悉。偕來於重臣之史官,待其入來,企爾之來,亦若待重臣之來,爾須卽起上來。仍傳曰,此批答,自政院下諭。
前持平金光遇疏曰,伏以臣一介樗散之蹤也,人旣鹵下,識又蔑裂,猥蒙我聖上翦拂之恩,忝叨言地,曾未能出一言論一事,仰裨淸朝治化之萬一,居常愧恧,如負大何,念臣年紀,已至衰暮,望絶榮途,志決長往,區區寸丹,耿結象魏,竊自謂畜物之賤,莫如犬馬,而猶有戀主之誠,植物之微,無如葵藿,而莫奪傾陽之性,臣雖至愚,猶是聖化陶甄中一物也。許身食祿,殆將三十餘年之久,而職在庶僚,則謂非言責而不言,旣在言地,則謂無可言而含默,今居散班,則謂嫌越俎而無言,因將便訣,則立朝始末,不過一偶人而止矣,然則上以孤聖恩,下以愧臣心也。故每於旅舍孤燭,凡係時務民弊之可矯可革者,塊居默念,對人輒問,略有一二愚見之所得,竊附無隱之義,敢擬獻芹之忱,不避煩瀆,如是條陳,惟聖明恕其狂僭而垂察焉。臣於月正元日,伏見頒下恩綸,赫然聖斷,斷然以三五盛治爲期,先以養老務農,爲化俗之本,而小學與五倫行實,相爲表裏,又以鄕飮酒鄕約等節目,爲導民興敎之方,猗歟休哉。此實虞典敷五敎,周官敎六行之遺制也,民無古今之異,敎有古今之同,以是民行是敎,虞周之至治,庶可復於今日矣。臣嘗見文烈公臣趙憲疏,有曰西關頑民,有擔棄其老父者,聞朝廷將行鄕約,卽還而孝養之,敎化之捷於影響,有如是矣。伏願聖明,趁此萬物方春之會,頒成節目,永作金石之典,俾與億萬年無疆之寶曆相傳,而愈久愈新焉。然而徒法,不能自行,在乎得人,亦宜另飭廟堂,博求可任之人,各隨其才,而畀之以務農興學鄕約等條件,一如虞廷之稷之播穀,契之敷敎,夔之典樂,而分掌設敎,俾中外民庶,咸有觀感興起之道焉。大抵才不借於異代,古人所云,如稷·契·皐·夔,尙矣難言於後世,苟求了一世之才,則未必全無其人,如狄仁傑之錄名比蔘朮,呂蒙正之見人問賢才,實合後人之柯則,以我殿下求助之聖念,博詢宰輔之臣,俾各薦聞其文學才諝之人,文學而進之經席,才諝而試諸吏事,則近日人才,雖曰藐然,林泉讀書之人,草野經綸之士,亦豈無需時可用之才乎?臣於小學鄕約等節目之頒行也,又有區區愚見,蓋新刊冊子,豫有頒賜外邑之規,而各邑守宰,每於遞歸時,自多携來者,故如闡義·昭鑑·明義錄等書,何等義理之所關,而各邑頒賜,蕩然不在於記簿中,無所考據,今此小學·鄕約等頒賜,安知不爲守宰携歸之物乎?此宜申明設禁,凡官上冊子,一切毋敢携歸之弊焉。臣因此而又有區區之見焉。今番武經七書之釐定註解,實出於我殿下密勿之聖念,臣竊欽歎焉。蓋武經,非但靺鞈輩所獨演習者,顧其旨義,無非仁義智謀,剛柔才略之所論著者也。以之臨民治國,編章製述,無適不可,宜令年少文蔭未出六人,依殿講與六品講例,使之肄習而面講,則恐有合於經遠之圖矣。且我國守宰,皆兼兵馬之任,豈可全然不知兵書之爲何樣書,而居其職乎?此宜博詢廟堂而裁處焉。近來百弊之蝟集,專由爲官不擇人之致也。蓋貪饕之風日盛,而廉恥牿矣,姑息之習日甚,而紀綱隳矣。憂國如家,世難其人,剝民肥己,人爲能事,衣君衣食君食,而忍將吾君之赤子,驅之水火而莫之恤,每當歉歲,殿下則玉食靡甘,或慮一夫之不獲,以至有田租還穀停退之恩敎,而工於肥己者,反視以籠利之事會,或有掩置朝令,刻日徵捧,以其已捧之穀,反售高價而出賣,先潤其橐,又以輕價,散給民間,使之及秋備納,則鄕曲窮民,當身布·雜役及公私所用分錢難辦之時,不計秋穀之豐歉,惟以得債爲幸。故愚弄蚩氓,自以爲善政,秋穀幸而登熟,則民人輩或免大害,若至失稔,則其所爲害,殆無異於白地再徵,此宜嚴立科條,除非朝令錢還,則毋敢以一石穀,私自給錢貿民,如有犯科者,論以贓律事,另飭廟堂,行會各道,俾爲永久遵行之道焉。且所謂舊還,假如一戶之曾所停退者爲一石,則及其捧納也,逐年加錄,民卽盡納,而糶案自如,轉成鬼錄,以至年久之後,朝家特頒蕩減之令,則各邑奸吏,乃以渠輩舊逋之數,入於其中,而逐年加錄加捧之穀,都歸私橐,其所爲弊,千百其端,故淸城府院君金錫胄,曾在玉署時,箚論此弊,以爲停退事,本欲惠民,而終爲害民之端,自今以往,苟遇凶歲,有可減則減之,不可減則不減,而無退捧云,蓋當歉歲,停退一節,亦是不可已之事也。若値停退,則使各邑,逐戶載錄其元還與停退之數爻,成冊踏印,一置官府,一給各面,雖至年久之後,使民人輩,考閱面坐冊子,瞭然咸知某戶之所納爲幾許,停退爲幾許,則奸吏無所容奸,民無加徵之冤矣。宜令廟堂,豫爲商確,明成節目,頒示各道,使民受實惠,吏無售奸,然後朝家如傷之聖澤,庶可下究矣。民間切骨之冤,最是徵族也。鄕邑奸吏,一經倉色,視官穀如取己物,恣意濫用,而故犯逋欠之科,名以徵族,而渠則安居煖衣飽食,以所逋之穀,分徵於族之族姻之姻,又復加錄虛逋於本數之外,而取其剩餘,竝潤私橐。故假如張三之族爲李四,則旣徵於李四,而又復延及於李四之族之族姻之姻,呼號之冤,徹于道路,而爲守宰者,偏聽吏言,專以勒捧爲能事,不問族分之有無,鞭朴狼藉,此宜嚴立徵族之法,毋論官吏與村民,凡同異姓,只就其有服之親而分徵,其外永勿橫侵事,明成節目,定爲一切之法,且官吏之逋欠七十石以上者,沒入其家産,依通編所載,絶島爲奴,然後始許徵族事,申明令甲,使各邑典穀之吏,有一分嚴畏之心焉。民俗之偸薄,日以益甚,利欲成風,義理都晦,凶年饑歲,積穀興利之徒,立視其隣族之塡壑,而莫之相恤,分錢升穀,無所稱貸,專以輸官受賞爲心。故每當公賑之時,或納屢百千石之穀於官庫,名以補賑,而於其至親切隣,則不啻秦瘠之越視,其中或有仁心厚風者,出義散財,或爲救活塡壑之命,或爲替納窮民之田租還穀,使彼顑頷濱死之類,賴而延活安居,則顧其仁心實惠,不啻如輸官希賞之類,而旣非公賑。故朝家無以施褒美之典,而因歉興利之輩,輸官受賞之類,反相嘲笑之,使此等仁心厚俗,莫爲聳勸於來後,誠爲可惜。以臣愚見,此宜趁今豐稔之時,另飭廟堂,關問各道,無論賑貸貧民與替納租糶,凡爲窮民,散穀數百石以上者,各別搜訪精抄,特施賞典,以爲激勸民心之道,而亦須十分詳探其事實之眞的者,俾無虛僞混雜之地,則饒民輩,亦必節用而廣儲,以爲方來之計者矣。此非但有補於來頭濟民之方,且可使民俗而歸厚矣。臣於京鄕流丏之類,每有哀矜者焉,彼亦天民也,而懶惰成習,不思食力之道,公然行乞,畢竟轉入於賊盜之藪,而終至顚連於溝壑之中,顧其筋骨,則傭役雇賃,無所不可,而厭避服力,如是遊食,其人則可哀,其習則可惡。若自朝家,嚴立令甲,無論京鄕,各其所到處,自其官究問其所從來所居官里,各爲押送其鄕,使各傭賃於其生長村里,又爲分屬於富饒之民,使之衣食而使役,如其不服從者,告官懲治,毋敢浮遊行丏,以倣古者死徙無出鄕之義,若其老病癃殘,不能傭賃者,亦使其本鄕,周恤丏貸,俾各安接而遂其生,則實合天地生成之澤矣。惟聖明,另飭廟堂而講究焉。我國官制,古有內重外輕之分。故以郡邑治民之責,專畀蔭官矣,近來則內重外輕之分倒置,而專以方伯守宰爲榮耀。故爲非極望名流,則固不敢生意於大邑雄藩,而其餘列邑,通計一國之內,太半爲蔭窠,而蔭官則自始仕以後,穩步一蹴而至於州牧。故辛苦讀書之士,倖得〈一第〉,至於終不得一縣而抱紅牌餓死之境。且朝家雖有落仕久遠人收用之恩敎,而銓家擬用,只及於顔面習熟處,而至於京鄕間杜門守拙之人,則終無見調之路。此宜一從官案榜目,考其登科與落仕之年,而以次爲甄復疎滯之政,然後庶可有慰悅之道矣。至若各邑守宰,則廟薦與武弁邊地外,一竝以文蔭武輪差,恐有合於一視均便之政矣。大抵此事,實有關於鄕曲無勢文官之疎滯,而臣亦鄕曲中人也,非無自嫌之端。第伏念臣之年紀,今爲六十六歲,則已至作宰之年限,旣忝侍從,則又無甄復之可論,在此在彼,實無所嫌,敢陳愚見,惟聖明博詢廟堂與銓曹之臣,俾爲從長變通之道焉。小民之雪冤伸枉,專係詞訟,而近來外邑決訟,莫體聖朝如傷之德意,每多直枉之倒置,而屈法任情,哀彼無辜,莫有告訴之處,但可呼冤於營門,而營門專以因循爲主,還付本官,一次見落於本官,則雖其訟理之直如弦矢者,莫可伸辨,故近日上言擊錚之紛紜猥屑者,良以此也。以臣愚見,凡民人大訟之抱至冤者,以其訟案,粘訴備局,而大臣親自照檢,苟是至冤,而訟官任情屈法,以致曲直之倒置者,大則論啓請罪,小則關飭更査,使中外決訟之官,必有警惕謹畏之道,而不由廟堂,徑先天聽者,各別嚴禁,以杜蹕路猥屑紛紜之弊宜矣。生民之冤鬱,係於刑獄,蓋怙眚之未分,黑白之難辨,或有無知妄作,殆若孺子之入井,無辜誤觸,便同魚網之橫罹,而畢竟混同於縲絏編配之科者,實多哀矜,將其血肉,宛轉於桁楊箠楚之間,遠別其父母妻兒,以至年久而未宥,則其所冤鬱,有足以干和氣而致災沴矣。夫屈冤與惠奸,俱是失刑,而與其慮惠奸而使冤者未伸,無寧爲伸枉而使奸者混惠,況且唐宗,錄死囚三百,使之及期自還,猶爲貞觀之盛治,以我聖朝範圍唐·虞之治化,而豈可無惟輕惟恤之政乎?以臣愚見,宜飭京外,俾各十分詳覈其獄案,凡在疑信之間者,務歸從輕之科,至若遠配之類,則關係惡逆之外,雜犯以下凡有父母者,俾許歸覲之路,無至生離死別之冤,則實合天地生成之化,而庶可爲導揚和氣之一道,此宜俯詢廟堂而裁處焉。我國奴婢之法,實爲矜惻,故列聖朝,屢下從良從賤之敎,而終未有定制矣。惟我先大王,以巍蕩之聖德,特垂曠世之恩綸,以辛亥以後,永作良産從良之法,此實天地之大德至仁也。民至今歌詠,而辛亥以前公私投托與屬公奴婢,本非世代相傳之臧獲,而至其子孫,永作奴婢,亦可矜惻,今當良丁極艱之日,尤有所一番變通者,以臣愚見,凡公私投托及屬公奴婢,只令限己身仰役,而其子孫,則永許從良事,令廟堂,另飭京外,恐合事宜矣。若論各道爲弊之端,則臣之所居湖南之爲弊者,固非一二,而其中切至者,最是松田也。蓋松田與民田,自有界限,民田則皆是量付,而逐年松子,隨風吹落,散生於傍近民田,隨其松子之散生而漸次陳廢,如水之浸紙,莫可耕墾,民人輩悶其松子之吹落散生,一或犯斫,輒陷重罪,以此之故,良田漸至爲松田,而稅則白徵,失土流散之民,實多可矜,以臣愚見,今其已至年久爲松田者,勢無奈何,而若其民田中稚松散生處,則一竝尺量,因爲立石堀垓而定界,俾無日後漸次加陳之弊,已爲松田處,尺量入陳,俾免白徵之稅,實合祛瘼之道矣。且風落松之曳下,在公家元無所益,在村民實爲苦瘼,蓋松樹之在山,鬱密如織,苟非斫伐傍株,則無以運曳,故將曳下風落一株,殆不知斫伐幾許株生松,而畢竟發賣,徒歸憑公輩之私橐,以臣愚見,風落松之公然朽棄,雖若可惜,莫如抛棄山中,勿爲曳下,以絶生松斫伐之弊,此宜竝令廟堂,講究而裁處焉。湖西則可興倉漕運之弊,實合變通者,在前水運判官之裝運也,其所捧裝,自有定限,一自差員,輪差各邑之後,奸吏輩專事收錢防納,而民人輩所納米色,雖如氷玉,執頉點退,索以高價,以爲防納,而其所防納之米,元非別般貿取者也,民人輩旣以艱辛運致於遠道,被其點退,故其勢不得不以輕價出賣,而奸吏輩,操縱勒買,以爲入庫,又爲豫索厚價於遠村民戶,暗自興販料利,延拖時日,貿取劣米,故上納之愆期,米色之麤劣,皆由差員之輪差也。顧其上納元數,不過湖南之一大邑,以臣愚見,此不必致煩設官,亦不必定以差員,但可以各營門將校及戶曹計士中一人,定爲捧運別將之名號,使之趁期下往,收捧入庫,待水裝運,而簡其騶從,略其支供,又令道臣,察其民怨之有無,職任之能否,嚴其考績而黜陟之,則此係渠輩本仕之立落,故必當有惕念奉公之道,而庶可爲矯弊之方。惟聖明,博詢廟議,以爲釐改之道焉。畿甸則糧餉屯土收稅之規,實有民弊之切至者,蓋餉屯田土,幾乎無邑不有,而自古納稅之法,必自本官,定吏執負,以屯民中,定爲屯長,使之收稅,輸納于該廳,此是各路通行之規也,而近年以來,自畿營定送營屬,使之收稅,納于該廳,而俾食其餘利。故營屬橫行閭里,依藉營勢,侵虐村民,凌路班族,無所不至。況且廳納,旣無所減,而餘利又索科外,則其爲民弊,不言可想。此於畿民,雖非逐戶遍有之苦瘼,大抵八路中,畿甸最爲土瘠民貧,分錢升穀之科外徵斂,實爲矜悶,此宜依前還付本官,使屯民收納,而永革營屬作弊之端,恐爲一分除瘼之道矣。海西則鄕綱之紊亂,實爲民邑之巨瘼,蓋八路各邑,皆有儒鄕之案,以爲一鄕之綱紀,而海西,因先正臣李珥鄕約,尤以鄕綱爲重矣。向來一二貪饕之官,嫌其鄕綱之有妨於賣鄕,托以鄕戰,倡爲焚燒鄕錄之階,而鄕綱旣紊,上下無別,所謂鄕任,專爲圖免軍保之淵藪,夤緣京洛,紛紜請托,而其中直路數三邑,其弊尤甚。且是直路,故使星守宰,絡繹相續,或請以成人之美,或懇以生色之階,則爲其邑倅者,或爲勢力所壓,或爲顔私所拘,又爲賄貨所動,朝差暮遞,一邑之內,苟非至貧下賤,則皆受鄕帖,稱以曾經鄕任,坐免軍保,其所爲害,偏及於窮殘小民。所謂鄕戰,惟在營邑嚴加禁戢,而至於此弊,則利旣在於賣鄕之官,賂自出於圖差之民。故官民相合,差遞無限,而名以軍保者,苟非虛簿,則皆是身兼三四役者也。若此不已,則不出十年,直路數三邑,將無應役之人,此實民邑無窮之巨瘼也。大抵北路各邑,鄕綱整齊,凡於差任之際,一鄕齊會,一從公議,故邑倅元無賣鄕之誚,鄕人亦無圖差之習。以臣愚見,今於海西,先自直路邑,遵用是例,而一依先正臣鄕約例,明正鄕綱而爲錄案,定其界限,俾不得混雜,則圖差爭任之弊,自歸寢息,而來頭簽丁,亦可不勞自裕矣。宜令廟堂,另飭道臣,以爲釐正其紊亂之弊矣。西關則武力之不競,實爲目下深長之憂也。蓋本道與彼界,隔一衣帶,爲邊門鎖鑰重地,自古忠臣義士,多出此地,如崔孝一之皇陵殉節,車禮亮之十指竹簽,抗義不屈,車元轍之自名不諱,挺身就戮,鄭奇男之深河殉節,鄭鳳壽·麒壽之龍城奇勳,雖求諸史牒,罕有倫比,彼以一介西土之人,當國家艱屯之日,不待朝廷之命令,隻手赴義,知有國而忘身,凜凜偉烈,振耀華夷,使天下後世,知東國有此等人,臣嘗想像其人,不禁扼腕而興感矣。惟此七義士·三忠臣之勳之節,朝家褒賞之典,可謂蔑以加矣,而旣有此卓絶之樹立,則於其後民奬拔之道,恐不當局於所處,而混歸於西土之人,宜無枳礙於仕路,而以爲聳勸忠義之道。且近日西俗賤武貴文之風,便成痼弊,雖世業箕裘,赳赳膂力之輩,皆以儒業從事,蓋以拔身之道,有勝於業武而然也。以臣愚見,此宜另飭該道道·帥臣,搜訪其好身手膂力者,各別敎之武藝,每式年選上五六人,付之各營,以爲次次收用之道,則他日兔罝干城之才,安知不出於此輩乎?竝令廟堂,從長講確而裁處焉。且自本道勸武之方,又有別般講究者,凡營邑諸般武列之任,皆以武藝,試取其優等而差任,專以武藝之優劣,爲其拔身之界限,明成節目,非試取之人,則俾不得差任,而如有循私違式者,自朝家摘發科罪,如是定制,則西土武士,必有菀然聳勸之道矣。北路則邊備之緊要,尤有甚於西關。故自古如六鎭·三·甲等列邑鎭堡,皆有城堞,而昇平日久,道·帥臣與邑鎭守將,擧皆恬嬉,樓櫓雉堞,一任其頹廢,而莫爲繕完之計,此固寒心之甚者也。國典例有城堞·軍器等修改與別備人褒賞之規,而率多虛實相蒙之歎,苟有權力與勢路,則假號粧虛,而過蒙賞典,若無攀緣與吹噓,則雖有改觀一新之功,終至掩置。以此之故,非但無以聳勸來後之道,莫重邊備,漸至疎虞,此非尋常細慮也。以臣愚見,凡諸邊邑鎭城堞·樓櫓·軍器等修改與別備者,令廟堂,關問道·帥臣,一從其實績,而如或有無勢掩置,未蒙賞典者,特加褒賞。且須以繕修與別備,限幾許爲陞資階,限幾許爲陞敍階,而分等載之節目,頒示各邑鎭堡,以爲激勸之道焉。先儒之言曰,講武事而不忘武備,乃所以久福祿而保國家之道。大抵武備之疎虞,莫如近日之爲甚,各邑之所謂軍器,擧皆朽鈍摧破,無一可用於緩急之日,所謂軍兵,盡是疲殘兒弱貧窮丏乞疊役之類,而國家徒擁虛簿,莫有釐革之道,操習之法,自是國朝定制,而近來此法之廢閣已久,始因我聖上歉歲恤民之德意,間有特停之恩敎,而道·帥臣,因以爲例,每每狀請,少或値歉,則謂以歉歲而停操,雖得登熟,亦以荐歉之餘而停之,此所以數十年來,無一行操之歲也。旣不行操,故所謂軍兵,非但不知坐作進退之爲何樣事也,生來一未見行伍陣容者多,此雖昇平聖世之事,而其於備陰雨之道,則實爲疎虞,此宜另飭廟堂,苟非大歉設賑之年,勿爲停操事,預爲申明行會各道,使軍卒輩,咸知自今秋斷然行操,而軍裝器械,預爲準備之道焉。臣每於忠節褒揚之際,實有擊節而嗟傷者,夫以衣君食君之人,辦熊魚輕鴻毛,固其職也,而若以一介微賤之蹤,能辦大義樹綱常,則尤爲奇壯。蓋宣川通引金鐵賢,從忠武公金應河到深河,及其兵潰矢盡之時,應河謂鐵賢曰,汝其去矣。鐵賢曰,小人何敢去也?請伏劍以明不去之心。遂與應河,同時殉節。其後立應河之祠於義州,以鐵賢配之廡下,至丙子之難,祠焚而鐵賢之蹟,遂湮沒焉。槪其實蹟,考諸金應河忠烈錄,載之頗詳。高麗樂工林千石,當麗末運訖之時,抱琴入尙州之華山,日上層巖之上,援琴北望而長唏,一日聞麗革之報,遂捨琴投巖下,身碎節立,至今留傳爲林千石臺,而陳跡蕪沒,徒爲騷人墨客之所吟咏,行人村老之所指點,顧此兩人之所成就樹立,炳烺宇宙,而旣無名位,俱無子孫,莫能爲褒揚,因至泯沒,實爲矜䀌。以臣愚見,此宜使其本官,伐石以詳記其事蹟,金鐵賢則豎碑於宣川義烈祠之傍,林千石則豎碑於尙州千石臺之下,以彰遺烈遺芬,使後來觀者,知聖朝闡揚忠烈之徽典,不在其人之顯微,俾爲觀感聳觀之道焉。臣以聾瞽之見,妄干瀆擾之誅,固知僭猥之極,而今於還鄕之日,尤切獻芹之忱,敢將耳目之睹記,若是條陳,倘蒙聖上,竝加博詢于廟堂,如有毫絲之採納,則臣死有榮焉。臣無任云云。省疏具悉。鄕飮酒鄕約事,爾言好矣。廟堂自當講究可行之策,爾其待之。人材薦擧事,前已屢煩飭敎矣。守令之頒冊携歸事,爾說近於屑越,武經七書之令文蔭應講,亦令守宰知之之說,雖有所見,不必別般立法,守令賣穀之弊,舊還奸弊,爲窮民替納租糶人精抄施賞事,京鄕流丏各送本土事,文武蔭守令交遞事,決訟不公事,編配許由事,奴婢事,松田定界及風落松事,可興倉事,糧餉屯事,海西鄕弊事,關西忠臣·義士子孫奬拔事,關西弊事,繕修論賞事,習操事,宣川金鐵賢等事之可以稟處者,許令廟堂稟處。
丁巳二月十三日辰時,上御重熙堂。左承旨入侍時,行左承旨洪義榮,假注書李毅采,記事官金景煥,記注官金良倜,以次進伏訖。上命書右諭善李城輔,前持平金光遇疏批訖。命書傳敎曰,政官牌招開政。上曰,水原留守入侍。出榻敎賤臣承命出傳,與水原留守趙心泰,偕入進伏。上曰,軍器何者,爲最緊急乎?心泰曰,火藥最緊,而方得煮硝二千斤,火藥熟手別破陣一人,杵臼亦方造之矣。上曰,江華軍器,亦難取來矣。心泰曰,昨年補土處,略率官隷,更爲修補乎?上曰,姑爲置之可也。植木之役,當於何間爲之乎?心泰曰,曺允植以爲,日氣尙未融解,姑竢今念後始役,至晦間方張,而今則疎治其枝葉之太茂密者矣。上曰,桑木爲幾何?心泰曰,城內城外,幾爲七千餘株矣。命退,諸臣以次退出。
丁巳二月十三日午時,上御便殿。右副承旨,稟事閣臣同爲入侍時,右副承旨李海愚,記事官柳遠鳴,記事官金景煥,記注官金良倜,一提學鄭民始,以次進伏訖。民始曰,日間聖體,若何?上曰,一樣矣。民始曰,王大妃殿氣候,何如?上曰,一樣矣。民始曰,惠慶宮氣候,何如?上曰,一樣矣。民始曰,舟橋都監官金鎭郁,除拜兔城僉使矣。此人最爲熟習於舟橋排設,而下往遠地,則臨時上來看役,其勢末由,令該曹,與畿內邊將相換,何如?上曰,依爲之。出擧條民始曰,各邑稅大同,分排裝運於各船,以爲推移滿千石之數,而其中湖南之光陽·樂安·礪山,湖西之藍浦·保寧·泰安·平澤等邑,穀物千石外,或加三四十石或六七十石,而他無移載之道,此則其數不多,仍令同載上納之意,分付,何如?上曰,依爲之。出擧條民始曰,本閣使喚軍士,常患苟簡,兵曹雇立軍士四名,有曾屬於壯勇營者,而今則本營凡節有裕,雇立四名,移屬內閣,何如?上曰,依爲之。出擧條民始曰,今番果川·始興·廣州·龍仁·安山等邑鄕軍試射放賞格,數旣不多,令京畿監營,以公穀會減上下之意,分付,何如?上曰,依爲之。出擧條民始曰,五部字內,有失火處,則該部之卽報形止於本營,例也。昨夜館洞,有人家失火之事,而東部不爲報來,故査問其委折,則該洞任,不爲來告,故未及聞知云。部內之事,曰以不知,不爲報來,極爲駭然。當該入直官員,姑先推考警責,都屬令攸司科治,何如?上曰,依爲之。出擧條仍命退,諸臣以次退出。
上在昌德宮。停常參·經筵。
李海愚啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴基正曰,左承旨馳詣宗廟·永寧殿·景慕宮,奉審摘奸以來,同副承旨馳詣弘陵,奉審摘奸以來,局內諸陵,一體奉審以來。
傳于申耆曰,右承旨入侍。
傳于金勉柱曰,左副承旨入侍。
傳于李海愚曰,右副承旨入侍。
傳于申耆曰,左承旨入侍。
以吏曹參議蔡弘遠牌不進罷職傳旨,傳于朴基正曰,只推。
李海愚啓曰,行大司諫李晩秀,正言尹持範牌不進推考傳旨及罷職傳旨,今方捧入,而長水縣監柳尋春,憲府則旣已除署經,諫院則司諫徐有沂,正言趙台榮傳旨未下,獻納金若鍊在外,大司諫李晩秀,所當更請牌招,而只有大司諫一人,不得備員,何以爲之?敢稟。傳曰,未肅拜臺諫,更爲牌招署經。
李海愚啓曰,長水縣監柳尋春,當爲署經,而司諫徐有沂,正言趙台榮·尹持範牌不進罷職傳旨今方捧入,獻納金若鍊在外,只有大司諫李晩秀一人,無以備員,何以爲之?敢稟。傳曰,違牌臺諫只推,更爲牌招。
以司諫徐有沂,正言趙台榮牌不進罷職傳旨,傳于李海愚曰,只推。
以正言尹持範,牌不進罷職傳旨,傳于李海愚曰,只推。
以正言尹持範再牌不進罷職傳旨,傳于李海愚曰,旣無情勢,則堂下侍從之一日,再牌不進,有關紀綱,林川郡守除授,使之當日辭朝,時任郡守,遞付京職。
傳于朴基正曰,發遣吏郞,諸執事淸齋與否,摘奸以來。
承旨前望單子入之,李晩秀落點。
金勉柱啓曰,臣與左承旨洪義榮伴直,纔已許遞矣。明日先農壇傳香,禮房承旨當爲齋宿,新除授左承旨李晩秀,卽爲牌招,何如?傳曰,允。
假注書尹命烈狀啓,臣於今月初八日,敬奉聖諭,十一日午時量,馳到懷德縣外南面性潭里,傳諭于工曹判書宋煥箕所住處,則以爲臣,疾病沈篤,喘喘欲盡,忽於此際,史官遠臨,傳宣聖敎,至有偕來之命,有非如臣愚陋所敢承當,惶駴悶蹙,益無容措,竊伏念貳邸開講,何等至重,而乃以賤臣之故,稽延至此,臣之罪大矣。尋常悸懍,秪俟處分,玆伏聞吉日已卜,盛擧將行,欣忭之忱,靡有涯極,情勢之私,何暇敢陳,而今臣宿疴漸痼,新症添劇,虛損眩暈,常不自持,實無跬步起發之勢,縱使含恩畏威,匍匐就道,未及莽蒼,而必致顚仆矣。以此筋力,萬無以趁期趨承,臣之罪戾,於是益重,瞻望兢惶,秪伏俟譴而已云矣。臣則旣承偕來之命,故姑爲仍留,緣由馳啓爲白臥乎事。傳曰,春寒尙峭,此時排站作行,有非體諒之擧,欲於和暢後擇吉,卿其知此上來事,爾其傳諭,爾則先爲上來,以便重臣之心。
申耆,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
申耆,以訓鍊都監言啓曰,本局分授內山社稷後麓洗心臺近處及北岳山諸處,今月十五日爲始,定送校卒,植松之意,敢啓。傳曰,知道。禁·御兩營所管字內,依昨年例播植,而摠戎廳,亦爲嚴飭,此後禁松勤慢,已令廟堂,各別察飭,而亦當時遣宣傳官,以考卿等勤怠,俾各着念,可也。
申耆,以訓鍊都監言啓曰,昨日本局諸將官射會時,哨官金志和三技無分,依節自汰去之意,敢啓。傳曰,知道。
李海愚,以義禁府言啓曰,慶尙前監司李泰永狀啓內,鳥嶺別將金載謙,爲先罷黜,其罪狀,令攸司勘處事啓下矣。金載謙,今月初五日上京,初六日還爲下去任所云,而自本道,旣定假將,依例發遣府羅將拿來,何如?傳曰,允。
丁巳二月十四日辰時,上御重熙堂。右承旨入侍時,右承旨申耆,假注書李毅采,記事官金景煥,記注官金良倜,以次進伏訖。上曰,禮曹判書入侍。賤臣承命出傳,與行禮曹判書閔鍾顯,偕入進伏。上曰,開講日字,果已推擇乎?鍾顯曰,來月十二日,爲最吉矣。上曰,來十二勝於今二十日乎?鍾顯曰,吉日不可例擇,而來十二日,爲極吉云,姑未啓下矣。上曰,工判不欲幡然乎?鍾顯曰,見史官尹命烈書,則以爲出處無難處之端云,而今附奏又如此,史官似亦不能詳知其出處矣。上曰,宋欽書入來乎?耆曰,已爲待令矣。上曰,宋欽書明日來待事,注書出傳,可也。賤臣承命出傳,命鍾顯先退。上曰,前開城留守在京與否,注書出去知入,可也。賤臣承命出問回奏曰,不爲上來云矣。命退,承史以次退出,
丁巳二月十四日午時,上御重熙堂。右副承旨入侍時,右副承旨李海愚,記事官柳遠鳴,記事官金景煥,記注官金良倜,以次進伏訖。上曰,戶曹判書入侍。出榻敎賤臣承命出,與戶曹判書李時秀,偕入進伏。上敎時秀曰,開講時所用鋪陳事,有所下敎矣,卿果聞之耶?時秀曰,已承下敎,而縇則用黑色耶?上曰,冊禮後所用鋪陳,例以黑縇爲之,而冊禮前,當用靑色矣。時秀曰,師傅則席用彩花,而方席以虎皮爲之,諭善則席用馬蹄紋,而方席以山羊皮爲之,前例如此,今番亦依此爲之耶?上曰,以此爲之好矣。上曰,硯匣冊床,皆用假漆,切勿用太鮮過侈,可也。時秀曰,果川·始興會錄米,今已經年,使之從便改色,似好矣。上曰,依。時秀曰,戶·惠廳會錄木,捧置一庫,而雨漏鼠破,俱無看檢之道,付之該曹·該廳,折半或三分一,使之每年改色則,似好矣。上曰,商量從便處之爲宜矣。上曰,右承旨入侍。賤臣承命出傳,右承旨申耆進伏。上命書偕來史官尹命烈狀啓批答,敎曰,曾聞山林,有幡然之意,故人皆曰,上來云矣,今見附奏如此,山林去就,雖甚不輕,而若不上來,則豈不泄鬱乎?耆曰,盛禮在近,人皆云山林之上來,而頃見湖中人,或傳病不得登程云矣。上曰,新除嶺伯,何當上京云乎?耆曰,留守之任旣遞,交龜前似未可上來矣。上曰,右相之病,今日何如云耶?耆曰,未得詳聞矣。上曰,右副承旨及戶判先退,海愚·時秀退出。上曰,檢校待敎沈象奎入侍。賤臣承命出,與沈象奎,偕入進伏。上敎象奎曰,五倫行實,何以爲之?象奎曰,今則盡爲釐正矣。上曰,間多刪去處耶?象奎曰,別無所刪,每圖考據出處,略略有刪潤者,而較詳於原本矣。上曰,諺解則當入於何處乎?象奎曰,原本則書之於紙頭,而今則當編錄於詩與讚之下矣。上曰,諺解書寫之際,亦以筆法之工於諺書者書之好矣。象奎曰,諺書亦當用鑄字,今若另爲書寫,則刻役亦未易矣。上曰,第印出一二張以入,可也。象奎曰,昔在中廟朝辛未年間,大提學申用漑,奉敎撰續三綱行實,而採摭於大明一統志及我朝乘牒,凡孝烈之不及入於原編者六十四人,圖形係贊,共爲一卷,板本聞在箕營云矣。上曰,西庫無之乎?象奎曰,無之矣。上曰,江華外奎章閣,本多奇文僻書,似或有此書矣。耆曰,申用漑家,必有此冊之留傳,若問于其後孫則好矣。上曰,第問之也。象奎曰,詩·讚今若仍舊入錄,則如原穀,誤書以元覺,又謂其父名悟曰元悟,曰有子名覺,如此處不可不改之矣。上曰,此則然矣,而如郭巨·原穀,多有當拔之論,聞右相之言亦如此,然則拔之亦無姑耶?至於原穀之爲元覺及謂其父名悟者,當初亦似有所據而然,不爾則豈或如是傳訛耶?象奎曰,諺解則依此李旭秀所翻者爲之乎?上曰,必使善於諺書者,更爲看詳其未盡處,逐一改之好矣。仍命退,諸臣以次退出,
丁巳二月十四日未時,上御重熙堂。左副承旨入侍時,左副承旨金勉柱,假注書李毅采,記事官金景煥,記注官金良倜,以次進伏訖。上曰,待敎入來乎?勉柱曰,待敎沈象奎,已爲出去矣。勉柱曰,明日先農壇傳香而擧行,一依南壇例乎?上曰,唯。命退,承史以次退出,
丁巳二月十四日酉時,上御重熙堂。坐直承旨入侍時,行左承旨洪義榮,記事官柳遠鳴,記事官金景煥,記注官金良倜,以次進伏訖。上命書傳敎曰,左承旨許遞,前望單子入之。上曰,下直守令入侍。出榻敎賤臣承命出,與長水縣監柳尋春,階入進伏。尋春仰奏職姓名,上敎尋春曰,朝廷歷辭,爾果盡爲之乎?尋春曰,未及爲之矣。上曰,何日下去乎?尋春曰,將於數日間發行矣。上曰,下去善爲之可也。命除宣諭七事。仍命退,諸臣以次退出。
上在昌德宮。停常參·經筵。
夜自二更至四更,月暈。
藥房提調沈煥之,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李海愚啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。都憲外呈告臺諫許遞,前望單子入之,
申耆啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于朴基正曰,禮房承旨馳詣受香所,奉審摘奸以來。
傳于李海愚曰,右副承旨入侍。
傳于朴基正曰,吏房承旨入侍。
傳于朴基正曰,下直守令入侍。
臺諫前望單子入之,司諫李魯春,正言韓啓玉·洪秉臣落點。
傳于李海愚曰,坐直承旨入侍。
申耆,以一所巡廳言啓曰,去夜初更五點量,犯夜人幼學鄭在愼執捉,依例移送秋曹之意,敢啓。傳曰,知道。
申耆,以訓鍊都監言啓曰,本局別將李延弼,身病甚重,勢難察任,改差,何如?傳曰,允。
申耆,以御營廳言啓曰,鷹峰左右諸麓當爲植松處,待開春更加種植事,昨冬已爲草記蒙允矣。今二月十八日爲始,又爲種植之意,敢啓。傳曰,知道。禁苑相望處,東小門外貞陵近處山麓,亦果本營字內,則一體播植,可也。
黃昇源,以漢城府言啓曰,卽接禮曹移關,則宣禧墓典監牒呈內,去十月分,有何許漢,乘夜偸葬於本墓外靑龍,懿昭墓白虎隔岡之上,而多般窺捕,終不捉得,移關京兆,卽速掘移後,期捕當漢,以爲刑配之地事,移文來到矣。莫重墓所火巢內,有此偸葬,萬萬驚悚。發遣部官摘奸,則果如關辭,而本墓舍音及該洞任掌山下居民等所告內,昨年十月初六日,何許人乘夜偸葬,故晝夜探察,終不捉得云。偸葬之漢,雖未捕捉,掘移一款,不可暫時遲緩,卽令當日內掘去,亦令捕廳,捉得罪人,依法嚴繩,而十月偸葬,今始現發,典監之初旣不謹於守護,終又稽滯於文報者,節節駭然。令攸司從重科治,懿昭墓守衛官,則非但不謹守護,全未覺察,初不論報者,尤極矇然。令該府,拿問處之,何如?傳曰,允。典監則旣有査報,分揀,可也。
吏曹啓目粘連,觀此京畿監司李冕膺狀啓,則以爲陽川縣令吳泰彦,殫竭筋力,事多修擧,陽城縣監吳慶元,一心淬礪,銳意圖治,斗邑殘局,庶幾其蘇是白如乎,特許久任,以責成效,恐合事宜,令該曹稟處亦爲白有臥乎所,陽川縣令吳泰彦,陽城縣監吳慶元,許其久任,以責成效,恐合事宜,竝只依狀請施行,何如?判付啓,依允。
丁巳二月十五日卯時,上御重熙堂。右副承旨藥房提調同爲入侍時,右副承旨李海愚,記事官柳遠鳴,記事官金景煥,記注官金良倜,藥房提調沈煥之,以次進伏訖。煥之曰,日間聖體,若何?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。上曰,定例堂上幾人入來鑄字所乎?注書出去知入,可也。賤臣承命出問回奏曰,一提學鄭民始,原任直閣徐龍輔入來矣。命書榻敎曰,左副承旨入侍。仍命退,諸臣以次退出。
丁巳二月十五日辰時,上御重熙堂。左副承旨入侍時,左副承旨金勉柱,假注書李毅采,記事官金景煥,記注官金良倜,載寧郡守宋欽書,以次進伏訖。上曰,軍士房承旨入侍。出榻敎耆追入進伏。上敎欽書曰,爾與山林,爲幾寸親乎?欽書曰,卽臣八寸大父矣。上曰,山林之病情何如,而筋力亦何如耶?欽書曰,前年八月以後,更未相見,故病勢之加減,筋力之衰旺,未能詳知矣。上曰,蔘料曾或試用乎?欽書曰,前夏沈痼之時,自內局賜送蔘料,連爲試用矣。上曰,肅廟朝輔養官,先正爲之,而山林,卽先正之孫,故必欲待其上來,卜吉開講,予意,爾當知之矣。今番開講,捨此重臣,則更有誰乎?曾聞其有幡然之意,而朝廷皆已知之,群情莫不顒望矣。今聞其答右相書,以不能上來爲言云,此何故也?爾於昨日見右相,而右相之言如何耶?欽書曰,右相以爲,胄筵開講,卽今日莫大之慶,而吉日將卜,山林尙不上來,不勝悶鬱矣。上曰,出處雖不容易,而顧今事面,山林不可不來,爾於今日發程進去,爾須竭誠,以回遐心,趁吉日偕來,而爲先以登程日字,從速書報於右相與禮判處,以爲轉達院中之地可也。爾雖蔭官,而今此下敎,亦以爾是先正之孫故也。春氣漸暢,日候溫和,重臣精力,雖云衰謝,不必排站,徐徐作行,則可保安穩入城矣。蔘料及臘製,今當下送,而爾之此行,亦不可無丸劑,當賜給矣。耆曰,馬牌何以爲之乎?上曰,給二馬牌,可也。上又敎欽書曰,先正祠版,何間當奉去衙中耶?欽書曰,當在三月晦間矣。上曰,誰可陪行乎?欽書曰,臣弟當陪來矣。上曰,向者李文純祠版之奉去永柔也,亦有已例,先正祠宇之奉去也,亦爲豫知之地好矣。命退,諸臣以次退出。
丁巳二月十五日辰時,上御重熙堂。吏房承旨·下直守令同爲入侍時,同副承旨朴基正,假注書李毅采,記事官金景煥,記注官金良倜,林川郡守尹持範,以次進伏訖。持範進奏職姓名,上敎持範曰,特補非但爲紀綱,軫念爾家故也。勿如祥原事。林川卽無弊之邑,爾須下去善爲之也。命除七事及宣諭,命持範先退。上曰,昨日各陵寢奉審時,果詳細看審,而書啓條列外,更無執頉處耶?基正曰,或不無未安於所見者,而本陵官,皆已論報該曹,將以來月寒食節享,兼告由修改云,故不論於書啓中矣。命退,承史以次退出。
丁巳二月十五日人定時,上御便殿。坐直承旨入侍時,右副承旨李海愚,假注書李毅采,記事官金景煥,記注官金良倜,以次進伏訖。上曰,待敎沈象奎,持五倫行實割付冊子入侍。賤臣承命出傳,檢校待敎沈象奎進伏。上覽五倫行實訖。敎象奎曰,諺解多有差誤處,釐正,可也。命退,承史以次退出。
上在昌德宮。停常參·經筵。
李海愚啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
申耆啓曰,御管廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,禮房承旨入侍。
傳于申耆曰,右承旨入侍。
傳于朴基正曰,同副承旨入侍。
行左承旨李晩秀書啓,臣承命,與初獻官,進詣神室,陪奉神位版,至先農壇奉安後,壇上奉審,則無頉,祭物·祭器·祭井看審,則精潔,諸執事進排官·佾舞工人摘奸,則無頉,臣仍留享所,待將事畢,還奉神位版後,復命之意,敢啓。傳曰,知道。
以開城留守薦望,傳于朴基正曰,爲其蘇弊於弊府,兼軫惠養之政,拔例低點,歲未及周,遞易可悶,望九老人之將往於近七百里之地,其勢誠難强,上來之後,萬一逡巡,如前伯之爲,則有關國體,以此以彼,合有變通,前留守趙鎭寬仍任,政官牌招開政,嶺伯更卽受薦差出,待下批,使之不多日內辭朝。
以吏曹參議蔡弘遠,牌不進罷職傳旨,傳于朴基正曰,只推,與參判更爲牌招。
以吏曹參議蔡弘遠,再牌不進罷職傳旨,傳于朴基正曰,只推。
有政。吏批,判書李秉鼎進,參判洪明浩,牌不進,參議蔡弘遠,牌不進,同副承旨朴基正進。以尹東晩爲大司諫,鄭毅祚爲開城經歷,李亨元爲慶尙監司,馬思人爲黃海都事,沈普永爲江原都事,開城留守趙鎭寬仍任事承傳。
兵批,判書李得臣病,參判李敬一入直進,參議睦萬中病,參知李日運未肅拜,右承旨申耆進,以同知李興漢,護軍洪義榮,副護軍尹光普,訓鍊正李石求,副司直金孝眞·徐有沂,司果申溆·趙台榮,節度使李亨元,竝單付,兔城僉使金鎭郁,月串僉使朴宗秀相換。
申耆,以兵曹言啓曰,今二月十七日,武臣堂上朔試射日次,而國忌正日相値,不得爲之之意,敢啓。傳曰,知道。
申耆,以禁衛營言啓曰,本營分授字內南山內外麓諸處,今二月十九日爲始,又爲植松之意,敢啓。傳曰,知道。本營所管自別,卿其各別董飭,一如前令尹之勤勵,可也。
李海愚,以義禁府言啓曰,開城府留守趙鎭寬狀啓內,白峙僉使洪命淵,爲先罷黜,其罪狀,令攸司照法勘處事,啓下矣。洪命淵,時在任所云,依例發遣府書吏,交代後拿來,何如?傳曰,允。
禁府啓目,昆陽前郡守鄭文在口招云云。傳旨內辭意,發問目嚴問,則游辭漫漶,泛稱遲晩,所當請刑是白乎矣,旣有嚴問捧口招,施以卽其地定配之命,待判下擧行,何如?判付啓,供語與狀辭,不無相左處,令道臣詳査狀聞後議處,行査間,姑爲放送爲良如敎。
丁巳二月十六日辰時,上御重熙堂。禮房承旨入侍時,行左承旨李晩秀,記事官柳遠鳴,記事官金景煥,記注官金良倜,以次進伏訖。上曰,整理儀軌校正之役,經年未訖工,此豈成說乎?諸堂入來,專意校正,而尹行恁,雖有親病,徐龍輔,亦有身病,而不可專然抛置,必爲輪回入來,從速訖工之地,可也。命書公事判付。仍命退,承史以次退出。
丁巳二月十六日午時,上御重熙堂。右承旨·同副承旨入侍時,右承旨申耆,同副承旨朴基正,假注書李毅采,記事官金景煥,記注官金良倜,以次進伏訖。上曰,政官牌去來,注書知入,可也。賤臣承命出問回奏曰,吏曹判書李秉鼎進,參判洪明浩,參議蔡弘遠,牌不進云矣。上曰,判書入來乎?耆曰,吏判旣已承牌,以問議事,大臣處似當進去矣。命退,承史以次退出。
上在昌德宮。停常參·經筵。
申耆啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,來二十一日,朝參日次矣,敢稟。傳曰,停。
李晩秀啓曰,來二十一日,輪對日次矣,敢稟。傳曰,當次人受點,後日次來待。
傳于李晩秀曰,左承旨入侍。
傳于申耆曰,軍士房承旨入侍。
傳于申耆曰,推考房承旨入侍。
承旨前望單子入之,李益運·李肇源落點。
黃昇源啓曰,閤門傳命,何等愼重,而前望落點之承旨,誤傳姓名,至於牌招啓辭書入之境,下吏令攸司科治,當該注書,所當重勘,而本院請推之外,無他可施之罰,何以爲之?敢稟。傳曰,當該注書,爲先從重推考。
醫官吳仁豐書啓,右議政尹蓍東病症看審,則自經昨秋暑癨之後,胃氣受損,對食輒嘔,于今七朔,無異絶穀,形色外脫,元氣內陷,奄奄難支之中,自今朔越添,以至十六日,日日添加,連夜失睡,厭食尤甚,氣息凜綴,而脈度則左右三部,俱爲微弱,藥則自昨連用人蔘一兩重粟米飮二貼,姑無動靜,今日又方煎用一兩重粟米飮計料云,而臣齎來蔘料傳致,則主家以爲,賤疾,至煩聖念,太醫來臨,兼頒珍劑,惶隕感泣,不知所達云,而臣則伏承持藥物看病之命,故姑爲仍留之意,竝以詮次啓達。傳曰,不離看病,而動靜這卽啓聞。
黃昇源啓曰,假注書李毅采,身病猝重,勢難察任,今姑改差,何如?傳曰,允。
傳于申耆曰,左副承旨入侍。
申耆啓曰,冬至使先來譯官陪持,昨夜入來,而軍官二人,中路落後,前後飭敎,何等嚴截,則又有此弊,事極駭然。當該軍官,待其上來,竝令攸司科治,何如?傳曰,允。
醫官吳仁豐書啓,右議政尹蓍東病症與脈度,大體與朝一樣,而今日所食米飮,爲四甫兒,藥則朝煎一兩重獨蔘茶,分二次準服之後,間或着睡,喘氣似有減勢,而方又煎用一兩重獨蔘茶計料之意,詮次啓達。傳曰,夜深後動靜,更爲啓聞,人蔘三兩,掌務官卽爲齎傳。
以兵曹習陣單子,傳于申耆曰,內禁衛試射在近,習陣置之。
傳于李肇源曰,坐直承旨入侍。
以江原監司徐有防狀啓,各邑留庫各穀,特許加分事,令廟堂稟旨分付事,傳于朴基正曰,依狀請施行事,回諭。
以廣州留守徐有隣狀啓,本城各寺三十年久居僧徒等,令該曹帖加成給事,傳于朴基正曰,依定式,卽爲成給,北漢亦有滿限者,令帥臣一體狀聞後成給事,下諭摠帥,而龍珠寺僧徒,亦用此例爲之,而係是新創,今番則滿十五年者,爲先帖加,其後依南·北漢例爲之事,下諭于華城留守。
申耆,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
申耆,以壯勇營言啓曰,本營水原鄕武士別試射時,各技優等人,別單書入之意,敢啓。傳曰,知道。
申耆,以一所巡廳言啓曰,去夜初更五點量犯夜人,善騎隊出身陸慶輝,二更二點量犯夜人,折衝宋光洙執捉,竝依例移送兵曹之意,敢啓。傳曰,令該營嚴査科罪之意,分付,可也。
李肇源,以左右捕盜廳言啓曰,因漢城府草記,宣禧墓外靑龍,懿昭墓白虎隔岡之上,偸葬逃躱罪人,令捕廳捉得事,允下矣,別定校卒,多岐廉探,罪人洪九敍,今始捕捉,移送秋曹之意,敢啓。傳曰,知道。
掌令尹悌東疏曰,伏以臣之老母,素以風痰之症,每當換節之交,輒致斗劇,長在床褥,委頓度日,數昨以來,重添傷寒,水火交攻,飮啖全却,氣息奄奄,轉側須人,臣方左右扶將,焦遑煎迫,而日前見職之暫膺,時値親臨誓戒之夜,參班義重,慢命是懼,雖不得不章皇出肅,而以此情私,離捨供職,其勢末由,召牌之下,承膺無路,玆敢隨詣闕外,疾聲呼籲。伏乞聖慈,天地父母,諒臣至切之懇,遞臣所帶之職,以便救護,仍治臣瀆擾之罪,以嚴紀綱焉,臣無任云云。省疏具悉。爾其勿辭救護。
丁巳二月十七日辰時,上御重熙堂。左承旨·軍士房承旨入侍時,行左承旨李晩秀,右承旨申耆,記事官柳遠鳴,記事官金景煥,記注官金良倜,以次進伏訖。上敎耆曰,使臣狀啓,承旨亦見之乎?耆曰,見之矣。上曰,前則太上皇,親自饋酒,而今番則親酌而替賜云矣。耆曰,臣亦見狀啓而知之矣。上曰,右相之病,何如云耶?耆曰,昨聞吏判,以受薦事往見,則症甚沈重云矣。上曰,病旣危重,議薦,何以爲之乎?耆曰,力疾起坐,僅爲呼薦云矣。上曰,今日加減,何如云乎?耆曰,姑未聞之矣,上敎晩秀曰,先來旣出來,回咨文,當卽爲擧行乎,待使行之回還後擧行乎?晩秀曰,當於使臣出來後擧行矣。上曰,使臣狀啓,卿須持而退出,可也。晩秀曰,臣已遞槐院提擧矣。仍命書傳敎曰,先來出來,回咨文書,當爲照管,左承旨李晩秀,兼管槐院·譯院之任仍任,使之專意擧行。上曰,戶判,今日則不爲入來乎?晩秀曰,不入來矣。上曰,儀軌之尙未釐正,豈成說乎?一提學及戶判,雖未逐日仕進,而其外年少諸堂,輪回入來,凡例則問于一提學爲之,可也。上曰,李書九,政宜同參於此任矣。晩秀曰,左傳校正之役,今幾訖工,若又同參此任,則誠好矣。上曰,問其左傳訖工之當在於何間,可也。耆曰,判敦寧李命植,前掌令尹悌東上疏,尙未承批,故敢此仰達矣。上曰,李命植上疏,則此是致仕之懇,遽難賜批,而尹悌東疏批,則以前例書出,可也。上曰,工房承旨入侍。出榻敎賤臣承命出傳,左副承旨金勉柱進伏。命勉柱書傳敎曰,右相家,遣御醫持藥物看病。又命書傳敎曰,左副承旨·右副承旨許遞,前望單子入之,待下批,牌招察任。仍命退,承史以次退出。
丁巳二月十七日辰時,上御重熙堂。推考房承旨入侍時,右副承旨李海愚,記事官柳遠鳴,記事官金景煥,記注官金良倜,以次進伏訖。上曰,俄者左副承旨許遞傳敎中,右副承旨許遞,添書頒布事,注書出傳,可也。賤臣承命出傳,還入進伏。上曰,同副承旨入侍。出榻敎賤臣承命出傳,同副承旨朴基正進伏。上曰,沈象奎入侍。賤臣承命出,與檢校待敎沈象奎,偕入進伏。海愚曰,承旨前望落點,以李益運·李肇源頒布事,俄有下敎,而聞以李益運·蔡弘遠,書入於牌招啓辭中云矣。上曰,以蔡弘遠誤傳,此豈成說乎?自政院請罪,可也。海愚先退。上敎基正曰,承旨與蔡弘遠,有何事而不相見乎?基正曰,丙午九月摛文院次對時,臣以玉堂,同參於洪秀輔·李泰永之發啓矣。上敎象奎曰,五倫行實諺解,何以爲之?象奎曰,昨已還給,使之更加看詳釐正矣。上曰,若待全帙釐正,則爲日遷延,雖十許張,隨翻入之,好矣。上曰,印役,當在何時?象奎曰,待紙地措備後,可以始役,而續三綱行實得來後,當合印於原編之下耶?上曰,合印,可也。命退,諸臣以次退出。
丁巳二月十七日午時,上御重熙堂。左副承旨入侍時,左副承旨申耆,記事官柳遠鳴,記事官金景煥,記注官金良倜,以次進伏訖。上曰,先來軍官處,有所詳聞耶?耆曰,軍官任希鐸以爲,太上皇帝筋力,一向康健,而太上皇,雖使皇帝,裁決機務,皇帝不敢擅自裁決,每晨朝,以六部文書,親爲稟裁於上皇前云矣。上曰,使行之入皇城,在於臘月二十八日耶?耆曰,然矣。上曰,使行當於晦前,出來義州乎?耆曰,晦前,可以渡江矣。上曰,復命之期,當在來月旬間乎?耆曰,旬後則優可入京矣。上曰,上使行役之餘,能無疾病云乎?耆曰,驅馳作行,非但無病,少無難色,且一行中,皆得安穩入去云矣。上曰,任希鐸招入,可也。司謁承命出去,任希鐸進立階下。上曰,太上皇帝筋力,比昨年,何如云乎?希鐸曰,別無減損云矣。上曰,今番上使遞改事,太上皇知之乎?希鐸曰,太上皇,初未聞知矣。上曰,前則使臣入侍時,太上皇,必親自饋酒,而今番則親酌而替賜云,此有何故而然耶?希鐸曰,此則未得詳知矣。上曰,謝恩方物,移準於明年歲貢事,果有皇旨乎?希鐸曰,然矣。上曰,上使入去時,自義州,幾日入皇城乎?希鐸曰,自義州到燕京日字,爲十八日矣。上曰,燕京別無他事乎?希鐸曰,年事大登,民情晏如,而但有苗蠻之亂,尙未平定,以此之故,江南路阻,物貨多未相通云矣。上曰,江南道路,與苗蠻相左,何爲阻乎?希鐸曰,臣亦未詳,而傳聞如此矣。上曰,向已討平云矣,又何有征蠻之事耶?希鐸曰,猶未掃平,故尙用征伐,而自燕京所覩言之,若無征伐之事矣。耆曰,使臣參宴時,有製進詩,而太上皇帝,褒以善成云矣。上曰,其詩付來乎?耆曰,上送故臣方持入矣。上曰,入之。上曰,任希鐸之行,雖落後入來,亦可謂相先後,科治則分揀,可也。命希鐸退出。仍命退,承史以次退出。
丁巳二月十七日申時,上御重熙堂。坐直承旨入侍時,右副承旨李肇源,記事官柳遠鳴,記事官金景煥,記注官金良倜,以次進伏訖。上曰,老人筋力,一向康健乎?肇源曰,近幸無病矣。上曰,安岳郡守,何日當發行乎?肇源曰,將以二十二日下去矣。上曰,將老下往耶?肇源曰,臣母先爲下往,臣父姑留在矣。上曰,何爲留在?肇源曰,花辰登對,向承下敎,故所以留待花闌時矣。上曰,曾有會心東洛老之詩,老人豈可不參耶?上曰,嶺伯,何不肅拜云乎?肇源曰,似以向來人言,有所逡巡,且聞其兄之葬期不遠,勢難遽捨而去云矣。上曰,明日使之肅謝,可也。上曰,右相之病,何如云乎?肇源曰,聞諸症危篤,無復餘地云矣。上曰,如此之人,誠不易得,而病至如此,良可惜也。命退,承史以次退出。
上在昌德宮。停常參·經筵。
李肇源啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。都憲外呈告人許遞,前望單子入之,
李肇源啓曰,大司憲金載瓚牌不進,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
傳于黃昇源曰,諸承旨持公事入侍。
醫官吳仁豐書啓,右議政尹蓍東病症大槪。昨日四更後,一兩重獨蔘茶,入炮附子二錢煎取,分二次,至未明準服,所食米飮,爲二甫兒,而夜間不得着睡,肢體微涼,語言亦甚蹇澁,胸脇之間,素有凝結之痰,自右而左,自左而下,橫亘於臍上,呼吸喘促,朝來症狀看審,則元氣之陷下,氣息之凜綴,脈度之微弱,比昨有加,而藥則一兩重獨蔘茶,今方煎用之意,詮次啓達。傳曰,不離看病。
傳于李肇源曰,京畿監司入侍。
傳于李益運曰,右副承旨入侍。
以李熽·李海觀囚單子,傳于李肇源曰,此後則各別巡山之意,嚴飭放送。
正言前望單子入之,邊景祐落點。
傳于李益運曰,右承旨入侍。
以江原監司徐有防狀啓,平海郡民家燒燼事,傳于黃昇源曰,濱海之地失所,極爲矜惻,況杆城之民,至今招集,則其在一視之政,豈可泛忽乎?其中小殘戶,如有還與役勿徵,大中戶差等,雖一夫一婦,莫或之他,而畢奠接後,形止摘奸狀聞事,回諭。
以忠淸監司林濟遠啓本,童蒙金興孫上言査實馳啓事判付內,啓下刑曹爲旀,各別嚴訊,斯速取報狀聞事,分付道臣,又或抵賴,捉致營庭,使之嚴訊得情爲良如敎。
朴基正,以吏曹言啓曰,新除授莊陵參奉沈允之呈狀內,矣身老母,今年八十二歲,宿疾沈綿,長在床褥,矣身且無兄弟,日夕持護,而陵所距京,爲四百餘里,實無閱月離側之勢,卽速入啓遞改云。其親病旣如是沈篤,則有難强令察任,改差,何如?傳曰,允。
李晩秀,以禮曹言啓曰,五禮儀,大臣之喪,自上有擧哀之節,而取考謄錄,則或因特敎擧行矣,自下有不敢循例,取稟之意,敢啓。傳曰,依近例,遣承旨致吊之意,別下傳敎矣。
李肇源,以刑曹言啓曰,因一所巡廳啓辭,今十四日初更量,犯夜幼學鄭在愼執捉,移送秋曹事,命下矣。鄭在愼,依更數,決笞三十度,放送之意,敢啓。傳曰,知道。
李肇源,以刑曹言啓曰,罪人李墷,依冒濫上言事理重之律,施以定配之典事,自臣曹覆啓蒙允矣。李墷,依律文,決杖一百後,江原道三陟府,徒三年定配所,卽爲押送之意,敢啓。傳曰,知道。
判敦寧李命植疏曰,伏以天時泰來,邦休鼎臻,玉候康福,綵歡彌隆,岐嶷傍侍,就傳之期將卜,臣民抃祝,曷有其極?仍伏念臣,頃陳瀝血之懇,冀遂乞身之願,及承批旨,不惟不賜允可,曾未幾日,又伏奉敦府除命。臣於是,惘然失圖,莫知所措,臣之所以前後丐免者,豈徒爲美名之獲占休致,賤軀之得就優閒而然也?誠以情有所切,勢在不已耳。臣自夫十許年來,踪地萬萬危臲,爲世棄捐,不敢自同於無故,束帶彈冠,已無望於此生,杜門伏枕,聊自矢於餘日,惟以休退二字,作爲沒身要符,庶幾有以全保素執,永遂初服,寤寐於斯,食息於斯。間因重任之冒膺,以致他司之兼縻,而微諒自固,素心難渝,累犯威尊,瀆陳至懇,將至十餘章疏,莫非請免而乞休者,則以殿下日月之明,或有以記有之也。今若以聖批之靳許,職名之尙在,强此廢疾,冒此畸苦,因循而不知變動,盤礴而故爲遲留,不恤蹲鳳之譏,甘爲戀棧之歸,則出處之郞當,心跡之矛盾,將無以自解於當世,而士友之間,亦不禁其竊嗤而顯斥者矣。夫人之所以爲人,不出於禮義廉恥,而臣則年過懸車,身費廩稍,其於禮經,已爲弁髦而放倒之也,以至當去而不能去,當勇而不能勇,淟涊於偪側之塗,冒沒於班序之間,有若不識其廉恥之爲何物者然,在臣之私,固無足道,將何以見容於淸朝綜事之治礪世之政也?目今三陽載回,百昌咸遂,職職芸芸,莫不有以自樂,而臣獨胡爲有志未就,迺於八耋之年,未成一辭之願,苦心旣違,貞疾又劇,生而不免有忘廉之愧,歿而亦將爲抱恨之鬼,寧不冤哉,寧不悲哉?經曰,民之所欲,天必從之,傳曰,匹夫難奪志也。臣忱誠淺薄,固不足以孚格宸心,而理之所在,情或可遂,玆敢不避煩猥,更有陳列。伏乞聖慈,矜而諒之,亟將臣本兼諸任,悉行刊免,仍照古經致政之例,以成微臣至切之懇,千萬至祝。至於元朝廢禮,新銜稽謝之罪,俱係難貰,亦令攸司,竝爲嚴處焉,臣無任云云。答曰,省疏具悉。屢懇不可固拒,致仕之請,特爲副施,令該曹,詳考可據之例擧行。
慶尙監司李亨元疏曰,伏以臣鹵劣之姿,不及下中,而剪拂之恩,偏踰涯分,內外揚歷,罔非倖冒,而至於方面重寄,尤是已試蔑效之地,四載湖臬,一味瘝職,畢竟遭罹,寢夢餘悸,前歲西藩之恩解,曲全微諒。邇來籌司之猥叨,自愧濫吹,惟以筋力奔走,少思塵刹之酬,而居常惶恧,如隕淵谷,千萬不自意,嶺南觀察之命,又及臣身,臣誠惝怳驚懼,不知所以自措也。噫,臣才之千不堪萬不似於是任者,不特臣所自知,卽同朝之未嘗期詡也,淵鑑之已悉照燭也,而廷剡屢上,未免苟充之歸,恩點誤加,有忽量授之方,除書之下,人將謂何?若夫數千里疆域之廣,七十州管轄之重,固非他道之比,而民力罄矣,不可以稍豐而弛撫摩之政也,士風渝矣,不可以菲才而任導率之責也。固宜以剛明通鍊,望實俱優者,擧以畀之,責之以彈壓淬礪之效,則林立諸彦,何患無人,而今直以儱侗憒劣之一賤品,拔之衆望之外,全欠難愼之義,其爲來四方之惑,貽一道之羞者,當如何哉?苟使臣,只知夷險惟命,竭蹶爲恭,恬若固有,晏然承當,竟至瘡疣莫掩,而僨誤立至,則臣之一身顚㳍,固不足恤,而其將累聖知辜恩寄而止耳,此臣所以聞命踧踖,決不敢爲唐突冒應之計也。目下悲疚之情理,年來沈痼之疾病,尤屬至切之私懇,而亦未敢章皇煩瀆,終若飾讓者然,殿下於臣,天地也父母也。今臣衷懇,非啻疾痛之呼,而所恃覆幬之仁,止慈之念,竊庶幾有願必從,玆敢披瀝號籲,冒控宸嚴。伏乞聖明,曲垂諒察,亟遞臣新除職名,以重藩寄,以安私分,千萬幸甚,臣無任云云。答曰,省疏具悉。卿其勿辭,斯速肅命。
校理李福潤疏曰,伏以臣以至愚極陋,荷天地生成之澤,曾蔑絲毫之報,乃反自投機穽,蹙伏田隴,不意天恩浩蕩,無物不幬,乃自昨冬,名脫白簡,便作無故,臣父子相對,北望感祝,自分謝跡朝行,杜門訟愆。今此玉署除命,又下於千萬夢想之外,恩誥遙頒,鄕隣動色,臣驚惶罔措,懍惕愈切,實不知置躬之所也。臣之遭罹顚末,聖明旣已俯燭,朝廷亦頗聞知,臣固當默然緘口,一付物議,而名義至重,不容恬恝,玆不獲已,略暴事狀,言實近贅,辭何敢絮?噫,事關聲討,人孰不嚴,而何況彼柳師文者,父子傳襲,凶悖如彼,而王章未伸,公議僅存,則設令聲氣相近,顧念不淺,尙不敢爲之依違,況臣本與渠,跡是楚越之間,義重鷹鸇之逐,顧何心曲爲渠地,自歸緩討之科哉?伊日臺啓旣傳,批旨未下,僚臺已遞,臣之繼陳,雖曰有違格例,旣傳其啓,則不可謂停也。及臣退出之後,喉院乃使府隷,速呼停啓之望,府隷下賤,尙能據例而守法,則終使院隷,替呼其望,論其事實,不過如斯。筵席周旋之生疎顚錯,此固臣罪,而若其畢竟呼望,不干於臣,然而此事,不出朝紙,喉院莫肯爲言,則臣於是,宛然爲停啓之人也。執法之地,聲討臣憂憤臣,固所當然,而臺章之論臣者,乃反恕之以昏謬,諒之以顚錯,結辭勘斷,止於改正朝廷忠厚之風,臣實感歎,甘心自受,夫豈有一毫怨尤之意哉?第伏念臺章體例,至嚴且重,名字一登,人鬼立判,臣何敢徒恃寵靈,着帽束帶,復廁朝紳之例乎?散官冗職,尙宜自劃,況此論思之地,至近且密者乎?鐵限在前,進身無路,重犯違傲之罪,益不勝隕越之至,玆敢瀝血陳章。伏乞天地父母,惻然矜察,亟命鐫削臣職名,仍治臣罪戾,以謝公議,以嚴王法焉。臣治疏將上之際,卽接鄕信,則臣之老父,素患風眩之症,越添於換節之時,食飮全却,轉側須人,實有朝夕難保之慮,臣自聞此報,五內煎迫,按住不得,他不暇顧,徑尋鄕路,亟命有司,治臣擅行之罪,以肅朝綱,以安私分,不勝幸甚,臣無任云云。踏啓字。
丁巳二月十八日卯時,上御誠正閣。諸承旨持公事入侍時,行都承旨黃昇源,行左承旨李晩秀,行右承旨李益運,左副承旨申耆,右副承旨李肇源,同副承旨朴基正,記事官柳遠鳴,假注書李毅采,記事官金景煥,記注官金良倜,待敎李存秀,以次進伏訖。上曰,讀奏各房公事。基正讀奏黃海監司閔台爀狀啓,勿待罪有旨祗受事,兔山縣監金東善到任事,南學訓導劉弘玖病親呈辭。昇源讀奏京畿監司李冕膺啓本,朔寧郡反庫事,忠淸監司林濟遠狀啓,燒死人等處恤典題給事,全羅監司徐鼎修狀啓,渰燒死人等處恤典題給事。耆讀奏守門將金之翰病親呈辭。肇源讀奏全羅監司徐鼎修啓本,罪人沈鑏放送事,慶尙監司李泰永啓本,罪人僧性沾慈仁縣到配事,罪人奴者斤山機張縣到配事,平安監司朴宗甲啓本,罪人鄭時鐸渭原郡到配事,忠淸監司林濟遠啓本,罪人鄭俊相限滿令該曹稟處事,京畿監司李冕膺啓本,罪人鄭涑獄事,更爲査啓,令該曹稟處事。命書判付訖。上曰,京畿監司入侍。賤臣承命出傳,與京畿監司李冕膺,偕入進伏。上曰,右相之病,何如云耶?昇源曰,夜來未得聞知,而今伏見醫官書啓,則似是十分危劇矣。上曰,昨日書啓中少愈云者,今未可信也,以今書啓觀之,則似在急境,難望其回春矣,爲其九耋老親,尤豈不憫然乎?命肇源書傳敎曰,右相家遣史官問疾。上曰,右相之孫,年今幾何?肇源曰,十六歲云矣。上敎冕膺曰,春巡之行,當於何日還營乎?冕膺曰,似於晦前入來矣。上曰,重臣上疏中所懇,有難一向靳持矣,重臣所請,卽三字銜乎?冕膺曰,非敢望三字銜也,但許令致仕,是臣父至願矣。上曰,古有奉朝賀之例,又有致仕之例,然則以判府事致仕稱之乎?昇源曰,昔無奉朝賀時稱以致仕矣。上命肇源,書判敦寧李命植疏批。命耆,書傳敎曰,嶺伯窠之屢次出代,國體所在,極爲未安,新除授慶尙監司李亨元疏批已下,使之卽爲肅拜,仍令從速辭朝。冕膺曰,章陵幸行,旣有待下敎之命矣。前秋新作路中添入民田者,宜不敢擧論於耕作,而此與舊作路起耕,自犯禁條者有異,今則春分在邇,姑許起耕,待秋成還爲修治,恐合便宜,敢此仰達矣。上曰,依爲之。舊作路之犯墾,民習固甚可駭,轉賣其土,屢易其主,今於過六十年後,豈可全然白徵乎?此則惟在邑倅,待秋看坪時闊狹之,如何?亦以此意,面飭,可也。出擧條命退,諸臣以次退出。
丁巳二月十八日辰時,上御重熙堂。右副承旨入侍時,右副承旨李肇源,假注書李毅采,記事官金景煥,記注官金良倜,以次進伏訖。上曰,右相之病,何如云耶?肇源曰,今則已矣云矣。上曰,問疾史官,未及去耶?肇源曰,史官已去,而似當中路回還矣。此大臣,公平解事,甚不易得,今至於此,極可慘惜矣。上曰,他承旨入侍。出榻敎賤臣承命出傳,同副承旨朴基正進伏。上曰,禮曹單子入來乎?基正曰,姑未來呈矣。上曰,史官未及傳諭乎?基正曰,史官中路聞的報,還爲入來云,而命召,則自大臣家,前期出置於外,納于院中,故奉留院中矣。上命基正,書傳敎曰,右相之逝單奄至,嗟惜䀌傷之外,爲國事,寧欲無言?此大臣,自來負望於朝野,而拜相以後,觀於輿論之稱協,其本末槪可知矣。委任旣專,成效方責,而注措之彌綸,廟堂有恃,今焉已矣,何逝之遽也?雖未臨吊於其第,擧哀於橋上,按例隱卒之典,卽當備禮,禮葬,該曹依例擧行,成服日,遣承旨致吊,旣經閣職,內閣致祭,待祭文製下,先行於成服日,而遣承旨致祭,則葬前擧行。大臣議諡,例行於葬前,分付弘文館,及期會議,其孫待筮仕年滿,依例調用,大臣祿俸,限三年,特爲輸送事,分付。命退,承史以次退出。
丁巳二月十八日午時,上御重熙堂。右承旨入侍時,行右承旨李益運,記事官柳遠鳴,記事官金景煥,記注官金良倜,以次進伏訖。上曰,右議政命召入來云,密匣修正事,分付政院,可也。賤臣承命出傳,還入進伏。命退,承史以次退出。
上在昌德宮。停常參·經筵。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
傳于黃昇源曰,都承旨入侍。
傳于申耆曰,左副承旨入侍。
注書柳遠鳴差祭,代以洪奭周爲假注書。
申耆,以兵曹言啓曰,今二月二十日,文臣朔試射日次,而以停朝市不得爲之之意,敢啓。傳曰,知道。
丁巳二月十九日辰時,上御重熙堂。左副承旨入侍時,左副承旨申耆,假注書李毅采,記事官金景煥,記注官金良倜,以次進伏訖。上曰,諸承旨皆仕進乎?耆曰,然矣。上曰,右相家老人情地,極爲慘切矣。耆曰,右相家人,尙不以喪事告之,而老人則有時乎索之,有時乎忘之云矣。上曰,廟堂事,豈成說乎?右相卒逝,外論,如何?耆曰,莫不嗟惜矣。上曰,近聞俗習,如或出入闕中,則初喪吊慰,初不爲之云,此誠弊俗也,此意須使朝士輩知之,右相家俾爲往吊,可也。上曰,嶺伯,何間下去云耶?耆曰,其兄葬期涓吉後,卽爲辭朝云矣。命退,承史以次退出。
丁巳二月十九日辰時,上御重熙堂。都承旨入侍時,行都承旨黃昇源,記事官柳遠鳴,記事官金景煥,記注官金良倜,以次進伏訖。上曰,宗廟·景慕宮修改始役與否,果已知來乎?昇源曰,俄問于禮判,而姑未見回報矣。上曰,注書出問,可也。賤臣承命出問回奏曰,宗廟修改,姑不始役,而景慕宮始役與否送探,而未及還來矣。上曰,待回報入稟也。仍命退,承史以次退出。
上在昌德宮。停常參·經筵。
藥房提調沈煥之,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
申耆啓曰,備邊司郞廳來言,今日賓廳日次,而停朝市,不得來會云矣,敢啓。傳曰,知道。
黃昇源啓曰,行左承旨李晩秀,今日不爲仕進,卽爲牌招,何如?傳曰,允。
申耆啓曰,御營大將李漢豐,以本營習陣,明日出去矣,兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
傳于李肇源曰,右副承旨入侍。
傳于李益運曰,右承旨入侍。
傳于李晩秀曰,左承旨入侍。
傳于黃昇源曰,戶·禮換房。
黃昇源啓曰,卒右議政尹蓍東成服日,遣承旨致吊事,命下矣,何承旨進去乎?敢稟。傳曰,左副承旨進去。
藥房提調前望單子入之,金文淳落點。
傳于黃昇源曰,發遣吏郞,諸執事淸齋與否,摘奸以來。
兵曹口傳政事,副司勇李恒默單付。
以黃海監司閔台爀狀啓,道內錄啓罪人二名,依前同推,期於輸款事,傳于李肇源曰,新除道臣之審閱獄案,具意見狀聞,出於求生必死之意,而只就已錄啓之鐵案而看詳,則餘外各邑已成獄而未錄啓之案,以今推諉之習俗,何時得見疏放乎?其中亦必有情理之絶悖,合卽錄啓,以伸死者之幽菀,以此以彼,只從錄啓審閱,有非制法之意,且其狀辭,太甚草略,其不能盡心於刑獄可知,狀啓還下送,令該曹措辭嚴飭,而兩湖外未錄啓之類,多不擧論,一體嚴飭,俾有審閱之實效。
申耆,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
申耆,以二所巡廳言啓曰,去夜初更五點量,犯夜人武藝別監丁元瑞·金尙廉·崔碩昌竝執捉,何以爲之?敢啓。傳曰,飭禁之下,被捉之狀可駭,令壯勇大將棍問,査實草記,以爲懲後之地,可也。
申耆,以壯勇營言啓曰,因巡廳犯夜人武藝別監丁元瑞·金尙廉·崔碩昌執捉草記批旨內,飭禁之下,被捉之狀可駭,令壯勇大將棍問,査實草記,以爲懲後之地可也事,命下矣。武藝別監三人,嚴棍査問,則以爲,武藝別監崔道亨,身病甚重,離寓於松杞橋近處。故渠輩以同班之義,偕往問病,不覺日勢之已暮,歸路犯夜被捉云。故招問巡廳軍士,則果如渠輩之言,別無差爽,前後飭禁,何等申嚴,則渠輩之猶不謹畏,私行犯科之狀,極爲痛駭,一竝除案,何如?傳曰,除案則分揀,可也。
丁巳二月二十日辰時,上御誠正閣。藥房入診,右副承旨入侍時,藥房提調沈煥之,副提調黃昇源,右副承旨李肇源,假注書洪奭周·李毅采,記事官金景煥,記注官金良倜,待敎李存秀,醫官柳光翼·金孝儉·金光國·李周憲·玄必采·安昌禧·丁希泰,以次進伏訖。煥之曰,日間聖體,若何?上曰,一樣矣。煥之曰,寢睡·水刺之節,若何?上曰,一樣矣。煥之曰,王大妃殿氣候,若何?上曰,一樣矣。煥之曰,惠慶宮氣候,若何?上曰,一樣矣。煥之曰,醫官使之入診,宜矣。上曰,置之。上曰,右相卒逝,廟堂之事,可謂茫然無策矣。煥之曰,雖以錢穀甲兵等事之措置言之,亦難得如此之人矣。上曰,近來蔭官之受牌於政院者,亦托以出入闕門,凡係初喪吊慰之節,皆不爲之云,一言而蔽之曰,風俗之不能篤厚也,此亦習俗可矯之一端,前此亦屢言之,而至於大臣之喪,與他尤別,明日內閣致祭時,入直外時·原任閣臣無故者,皆令往參,可也。仍敎煥之曰,卿以藥院提擧之故,未能往吊乎?煥之曰,然矣。上命書傳敎曰,藥房提調沈煥之許遞,前望單子入之。煥之退出。上曰,右相家老人情境,實爲慘然,聞其病勢危劇,今則何如云耶?肇源曰,方凜綴云矣。上曰,右相精力,可謂過人矣,病勢已劇,猶能照管廟務,至於數日前,嶺伯議薦,亦能爲之,可見其精神之不亂也。昇源曰,此大臣自來,有拘檢工夫,平居不脫冠帶,亦未嘗頹臥云矣。上曰,鄕約一事,乃是大臣苦心勸勉者,今當依其言行之,而或不無生弊之慮,蓋鄕飮酒,則不必爲弊,而至於鄕約,以今習俗,或恐反惹鄕戰等弊端矣。昇源曰,聞禮曹判書閔鍾顯言,亦以爲,恐有此弊,故其條目中,頗有所刪改處云矣。命退,諸臣以次退出。
丁巳二月二十日辰時,上御重熙堂。右承旨入侍時,行右承旨李益運,假注書洪奭周,記事官金景煥,記注官金良倜,以次進伏訖。上曰,左承旨牌招啓辭,批旨已下,自宣仁門,卽爲出牌。賤臣承命出傳。仍命退,承史以次退出。
丁巳二月二十日巳時,上御重熙堂。左承旨入侍,稟事閣臣同爲入侍時,行左承旨李晩秀,假注書洪奭周,記事官金景煥,記注官金良倜,內閣一提學鄭民始,以次進伏訖。上敎民始曰,重熙堂修改之後,卿始見之乎?民始曰,然矣。上曰,庭階之軒敞,比前大勝矣。民始曰,果然矣。民始曰,賑廳月課米,有間年上下於守·摠兩廳者,而守禦廳出鎭之後,製藥分給,有非外方營門所可爲者,月課米,姑無歸屬之處,移屬本營軍器色,以爲依守廳例擧行之地,何如?上曰,依爲之。出擧條民始曰,本營軍器色,尙無弓矢人名色,擧行自多掣礙,別武士中二人,移定軍器色弓人矢人,以爲擧行之地,何如?上曰,依爲之。出擧條仍命退,諸臣以次退出。
上在昌德宮。停常參·經筵。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
黃昇源啓曰,來二十五日,朝參日次矣,敢稟。傳曰,停。
申耆啓曰,臣耆,以卒右議政尹蓍東致吊事進去,下直之意,敢啓。傳曰,知道。
傳于黃昇源曰,傳香承旨入侍。
傳于李益運曰,右承旨入侍。
朴基正啓曰,備局副提調南公轍,飭敎之下,不爲行公,事甚未安,從重推考,待開門牌招察任,何如?傳曰,允。
傳于朴基正曰,明日欲爲次對,左相聞有外氣,備堂中稟事堂上及有司堂上,使之來待,其中未及稟處公事,曹司有司堂上,問意見於大臣以來,入侍時稟奏。
黃昇源,以奉常寺都提調·提調意啓曰,祭享所用春等中脯三百三十八貼八條,今二月二十一日畢造,而所入牛隻,爲三十四首矣,進上看品中脯二貼,依定式封進之意,敢啓。傳曰,知道。
朴基正,以備邊司言啓曰,吏曹判書李秉鼎,有司堂上差下,使之察任,何如?傳曰,允。
丁巳二月二十一日辰時,上御重熙堂。傳香承旨·右承旨入侍時,行都承旨黃昇源,行右承旨李益運,假注書洪奭周,記事官金景煥,記注官金良倜,以次進伏訖。命書傳敎曰,傳香承旨馳詣受香諸處,奉審摘奸以來,史官一員,馳詣司寒開氷祭所,亦爲奉審摘奸以來。上曰,都承旨先退,速往奉審,可也。昇源承命出。命書傳敎曰,戶房承旨入侍。賤臣承命出傳,行左承旨李晩秀進伏。上曰,安岳郡守李始源,聞於今日下直云,使之入侍。良倜承命出,與安岳郡守李始源,偕入進伏。上曰,何日下去乎?始源曰,明當下去矣。命書傳敎曰,戶判職務多劇任,備局有司之任,以他堂加差之後,或有實病,或因新除,尙不行公云,堂上徐龍輔,有司減不,其代,草記差下,副提調南公轍,嚴飭行公。仍命退,諸臣以次退出。
上在冒德宮。停常參·經筵。
李益運啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
以備局副提調南公轍,牌不進罷職傳旨,傳于黃昇源曰,只推,更爲牌招。
李益運啓曰,備局有司堂上鄭民始·李秉鼎,稟事堂上趙心泰,副提調南公轍,依下敎來待矣。傳曰,入侍。
傳于李益運曰,政官牌招開政。
以吏曹參判洪明浩,牌不進推考傳旨,參議蔡弘遠,牌不進罷職傳旨,傳于尹致性曰,竝許遞,前望單子入之,待下批,牌招察任。
吏曹堂上前望單子入之,參判李敬一,參議尹行恁落點。
有政。吏批,判書李秉鼎進,參判李敬一未肅拜,參議尹行恁未肅拜,行右承旨李益運進。以權爲兵曹判書,金熙采爲校理,邊得讓爲判敦寧,黃昇源爲判尹,沈煥之爲司宰提調,安任權爲奉常僉正,金珩吉爲莊陵參奉,宋翼著爲假監役,承文提調李晩秀,司譯提調李晩秀,以上竝單付,仍任事承傳,判敦寧李命植致仕事承傳,知春秋黃昇源,訓鍊都監提調權,禁衛營提調權,御營廳提調權,以上竝單付。
兵批,無政事。
傳于李益運曰,坐直承旨入侍。
承旨前望單子入之,尹致性落點。
尹致性,以弘文館言啓曰,副應敎韓用鐸,旣有只推之命,卽爲牌招察任,何如?傳曰,允。
李益運,以禮曹言啓曰,宗廟·永寧殿·景慕宮,春奉審修改吉日時,令日官崔福基推擇,則今二月二十七日辰時爲吉云,以此日時,知委擧行,何如?傳曰,允。
李益運,以備邊司言啓曰,歲初園幸時,以華城城內富實事,十行絲綸,丁寧諄複,祗奉成命,從長經紀,圖所以對揚,卽廊廟之策,而迄未措劃,夙宵惶懼,今有一二可行之策,其一,帽穴事也,其一,家蔘事也。帽子雖云公物,近年以來,出給私商,任其散賣者,今若付之華城,或貿燕市,或買灣肆,一從時價,無高無下而都聚之,以爲自華城分派八方,則此雖非前日穴法,而各處商賈,自當騈塡,家蔘雖是私貨,自來富戶,作爲物主,全其興販者,又復劃屬華城,若不聚會於華市,俾不得賣買,則利之所在,物主富戶輩,必將應募而爭趨,此非古所云權利,今所云都賈,特不過使坐賈行商,移於華專其業而已,以此推之,若帽若蔘,無甚窒礙,而井閭自然有櫛比之效,居民自然獲滲漉之惠,目下設施,似不外乎帽·蔘兩政,以此許劃,恐合事宜,其餘合行條件,自備局與留守,爛加商確,成出節目,使之永久遵行,何如?傳曰,允。觀此草記,卿與諸堂之議,必有的確之見得,苟欲試之,則先從八包蔘,復舊例如重臣言,爲可。大抵城于華,爲所重也。漢時徙豪富戶於茂陵,況此城之所重,在於拱衛仙寢,環護行宮,其體貌之尊嚴,比茂陵尤有別焉,使京外四方之富戶,聞風爭集,若水趨下,日夜無休時,不召而自來,不求而自至,交易之物,無論某事,不拘何項,各令通得其所欲,爭相勸其業·樂其事·安其土·利其利,則是所謂千金之家,可比一都之素封,而始可言爲所重築斯城之功效。於是乎渠輩之功甚鉅,當觀誠實勤恪之如何,次第拔例擢用,以示信王言之義,卿等知悉分付,可也。
李益運,以備邊司言啓曰,有司堂上鄭民始所啓批旨內,草記批答言之矣,每以爲,銀貴則用蔘,蔘貴則還用銀,使貨遷之權,在於我國,爲籌謨之長策,況近來象譯,無不苟且,以蔘充包,人各齎行,則設或採有多少,價有高低,似不至大相懸殊,且不關於約條中禁制,以彼以此,自今年使行,復用蔘包之式,未知其不可,卿等招致秩高解事之譯官,問其便否,仍又問于時·原任諸大臣,今日草記可也事,命下矣。依下敎,問于時·原任大臣,則領議政洪樂性以爲,病昏之中,未詳利害,無以指的仰對云。左議政蔡濟恭以爲,銀貨不足,以蔘充數,則旣遵舊規,可免空包,實爲兩便之道云。領敦寧金履素以爲,譯官輩之利害,姑未商量,而以銀代蔘,以蔘代銀,旣是古規,且有潛越之弊,則許令充包,誠爲得宜云。判府事李秉模以爲,如是變通之後,象譯輩之蒙利與否,雖未豫料,而旣是古規,則揆以事面,似無所礙云。問于首譯及秩高譯官等處,則皆以爲,譯官之弊,實無矯救之好策,蔘包一款,私與商議已久,而不敢仰請矣。今若只以家蔘作包,則無以充八包元數,若以銀蔘通同充包,則利益甚大,庶爲聊賴之道云矣,敢啓。傳曰,知道。大臣之意旣如此,渠輩之願又如彼,而銀蔘通用,亦甚便好,以此添入於華城募富民節目,可也。
李益運,以備邊司言啓曰,卽見京畿監司李冕膺狀啓,則以爲,本道麰還,自來不敷,留庫中量宜加分事,請令廟堂,卽速稟處矣。本道麰還之狀請加分,多有已例,今亦依狀請,許令加分後,從實數登聞之意,分付,何如?傳曰,允。
李益運,以備邊司言啓,華城府內新接富實戶家蔘·官帽區劃事,草記允下矣。成出節目,別單書入之意,敢啓。傳曰,知道。
李益運,以訓鍊都監言啓曰,本局分授內山北岳下諸麓最甚童濯處,間間植松之意,敢啓。傳曰,知道。
兵曹啓目粘連,觀此開城留守趙鎭寬狀啓,則本營軍物修補,本府出身劉命弘,自辦物力,前武兼具弘漸,專管董役,戎具一新,大興山城城堞軍器庫舍,亦使具弘漸看役,次第訖功,誠爲可尙,令該曹考例稟處亦爲白有臥乎所,監董前武兼具弘漸,相當職調用,物力自辦之出身劉命弘,令本府軍任收用之意,分付,何如?判付啓,依回啓施行爲旀。出身劉命弘,係是土着之人,則自辦物力,挺身繕修云者,宜有奬後之政,特施賞加之典,俾聳府內贍聆爲良如敎。
兵曹啓目,粘連,觀此江華留守金履翼狀啓,則月串僉使朴宗秀,與兔城僉使相換矣。月串卽漕稅船護送都差使員,而朴宗秀,善飭嶼標,能諳水路,當此漕稅船陸續上來之時,不可委之於生疎之人,同朴宗秀仍置事,令該曹稟處亦爲白有臥乎所,稅穀護送,不可付之生手,守臣旣如是論列,依狀請,月串前僉使朴宗秀仍任,新除授僉使金鎭郁,更以他鎭相換,何如?判付啓,朴宗秀,雖不知何許人,而嶼標之善飭,水路之能諳,必不若江居多年,慣知水性之人兺除良,舟橋之擧行,豈比於稅船之指路,則此旣善爲,彼豈不能乎?於此兩者,金鎭郁之爲是鎭,可謂擇人,而任人是置,守臣之忽請仍任,固甚駭然,而欲觀卿曹回啓,循例啓下是隱則,卿乃反又效尤,此非近來私勝中一事,而獨不思國體乎?當該守臣及判堂罷職,狀啓,令政院,爻周還下送,宗秀之承傳,雖爲所重,效勞自效勞,紀綱自紀綱,厭避之罪,卽其地定配,自是法典所載,而特念當初承傳,且近臆料,當律不施,在渠猶幸,兔城僉使,卽爲作窠差代爲良如敎。
丁巳二月二十二日辰時,上御誠正閣。有司堂上,稟事堂上入侍時,行右承旨李益運,假注書洪奭周,記事官金景煥,記注官金良倜,上護軍鄭民始,吏曹判書李秉鼎,水原留守趙心泰,備局副提調南公轍,以次進伏訖。上曰,戶判,何不入來?民始曰,聞方來待闕外,而以其未及淸齋,故不敢遽入云矣。上曰,過矣,命備堂進前。民始進前曰,日間聖體,若何?上曰,一樣矣。民始曰,王大妃殿氣候,若何?上曰,一樣矣。民始曰,惠慶宮氣候,若何?上曰,一樣矣。上曰,備局草記華城城內富實事,欲與卿等,一番商議後處之矣。築城之役,專出於爲所重保護之方,則旣已築之,不可不思所以實之,雖以古人已行之例言之,漢武帝時,徙十萬富戶於茂陵,則其安集接待之道,亦必不泛然矣。大抵我國之俗,例以富人爲可鄙,此乃曲嫌也,貨殖傳云,千金之家,比一都之君,此所謂素封者非耶?且謂以,子貢之富,至於與千乘,分庭抗禮,則古俗之異於今,可知矣,若或有納錢賣爵等事,則此固不可,至若使民,興利安業,俾有城內富實之效,則少無可嫌之端,旣已募入,而責其成效,則其在激勸之方,亦豈可無酬勞之典?自今以後,凡所以招集奠安之術,靡不用極,而其中有地處履歷人,當觀其勤怠,另加收用,卿等自今日,會于備局,議定節目,而招致渠輩,以此意,各別曉諭,俾有樂赴之意也。且旣有來頭收用之路,則必以着實可合之人,募居,可也。民始曰,募居之類,必取其家計之充足,人物之可用者,而渠雖或不願入,遣其子若弟入居,亦無不可矣。民始曰,華城富庶之策,自廟堂講究,方以依古法募移富實戶,資其生業,以爲聊賴成聚之地,而目下築室移接之際,不無費力之事,且無恒業之可作根基者,故稍實之戶,姑無樂赴之類,爲所重而募人入戶,則宜先悅其意而厚其生,使衆心如歸,尾蔘作契之後,移屬無常,別無緊關處,今以尾蔘契,屬之華城築室之類,以二十人作契,以爲渠輩之恒業,而或有遷去者,拔之契中,以他築室者代充,則似有完固之道,且得若干公貨,許以假貸,然後可以添補貨本,以慶尙監營所管南倉錢五萬兩,平安兵營所在備局句管及該營錢中限五萬兩,竝爲移屬華城,以爲從便區處之地,似好,故敢此仰達矣。上曰,依爲之。出擧條上曰,帽·蔘兩條,旣因備局草記變通,而赴燕銀貨之以蔘包代充,實爲譯官輩救弊之一端,卿等之意,則以爲何如耶?民始曰,向聞,華城留守,以此事,有所言及,故臣意亦以爲好,招致譯官輩問之,則此乃渠輩之自來至願,而以事係禁條,不敢生意云矣。上曰,八包蔘之定給,乃是古例,初非禁令,而且因銀路之苟簡,生民日用之具,皆入於燕貨之中,若得分力於蔘包,則亦必不無所益,且因華城事,而慰悅譯官之心,可謂公私兩便,卿其出擧條稟處,可也。民始曰,年來因銀路之漸貴,燕貨交易,隨而減縮,以此譯官輩,無以充其包數,未免空手往來,故形勢漸至凋殘,將不得支保,渠輩屢請變通之道,猝無矯救之策,而譯官之事勢,誠不可不念矣。其間或有一二所請者,而皆是掣肘不可行之事,臣之愚見,則使行中所謂八包者,每人以人蔘定給,使之收包價,以充盤纏,乃是通文館志所載者,而中間以銀代蔘,職由於人蔘之漸貴銀貨之稍裕故也。近來家蔘之潛越漸多,與其冒禁而潛越,無寧遵舊而許入之爲兩便也。初因蔘貴,而以銀代之,今因銀貴,而復以蔘,量宜充包,以救譯官之凋弊,則變通之策,無過於此,方因華城富庶之策,以家蔘事,自廟堂,有草記變通者,因此時,亦許蔘包之變通,則譯官輩,亦因華城之力,而同被聊賴之效矣。下詢大臣處之,何如?上曰,草記批答言之矣,每以爲,銀貴則用蔘,蔘貴則還用銀,使貨遷之權,在於我國,爲籌謨之長策。況近來象譯,無不苟且,以蔘充包,人各齎行,則設或採有多少·價有高低,似不至大相懸殊,且不關於約條中禁制,以彼以此,自今年使行,復用蔘包之式,未知其不可。卿等招致秩高解事之譯官,問其便否,仍又問于時·原任諸大臣,今日草記,可也。出擧條上曰,帽條屬之華城之後,靑布廛人,得無失利之歎乎?民始曰,免稅一百隻,依前給之,則在渠輩,亦無所損矣。心泰曰,帽·蔘兩條,許劃華城之後,京鄕富戶,今方應募遷徙,所居家舍,亦將次第營建於城內,而近來材椽,已極苟艱,當遷之戶,未知幾十,則許其方便之道,然後庶可趁卽就緖,如畿內水上私養山,德積島所在松田,自備局成給公文,使之隨所入許斫,恐合事宜,敢此仰達矣。上曰,事貴審愼,德積鎭,則畿內邊將中,差定解事人,摘奸形止以來後,更爲稟旨許斫,水上私養山事,前此爲弊於士夫墳山已多矣。今難卽許,如有分明願賣人,區別酌定後,更爲出擧條成給公文斫用,俾無如前憑公行惡之弊,可也。出擧條心泰曰,外營親軍衛春等都試,以今月二十五日設行之意,纔已狀聞,而臣今以遷徙富戶節目事,一兩日內,有難下去,無論今月來月,更爲擇日退行,何如?上曰,依爲之。出擧條心泰曰,德積島所在松田許斫事,纔已蒙允矣。本島松木,以船材不合用之故,雖不得不仰請於材椽,而松田法意,本自嚴重,若不自該鎭另加察飭,則徒使松田童濯,而易致其虛實相蒙,本鎭僉使,必擇勤幹者,然後可以委任擧行,以附近邊將中可合人,令兵曹相換,何如?上曰,待其摘奸回來後,可合斫用,則令該曹,卽爲口傳相換,可也。出擧條上曰,德積僉使,多以壯營久勤差送,而不無作弊之端云,近處邊將中,誰可相換乎?心泰曰,花梁僉使李海受,人固了了,足可爲之矣。上曰,昨日兵判之回啓,卿等見之乎?朴宗秀,雖不知何許人,而金鎭郁,旣以舟橋監官,近十年積效勤勞,且於再昨春慈宮行幸之時,無事穩涉,莫非渠善爲擧行之功,則幺麽稅船之指導,豈有反不如朴宗秀之理乎?旣以其熟於水路擇任,則反謂其生疎於水路,沁留事,固極駭然,而兵判之回啓,豈成說乎?向來平安監司之狀啓,亦可謂不成說矣。瓜滿於肅川者,謂之不敢請其久任,而反請其相換於龍川,且以人物言之,李馨秀之衰耄,亦安保其勝於黃仁煐也?秉鼎曰,觀其啓語,似必錯認以久任,則雖過瓜限,不爲遞改,故如是措語矣。上曰,副提調如已問議于大臣,卽爲稟處公事,而首堂上出擧條,可也。民始曰,此忠淸監司林濟遠狀啓也,以爲,道內各邑牟還,多寡不一,若其最少處,只以應分之數,無路排比,每當春耕之時,輒患乏種,各衙門留庫牟中從略加分事,請令廟堂稟旨分付矣。依下敎,問議于左議政蔡濟恭,則以爲,本道牟還,本自不敷,今當春耕之時,只以應分之數,無路排比云者,誠如狀辭,而他道加分之請,旣蒙許施,此亦依狀請,使之量宜加分之意,分付,爲宜云矣。上曰,依爲之。出擧條民始曰,此平安監司朴宗甲狀啓也,枚擧江界府使李仁秀牒呈以爲,上土鎭僉使兼帶防禦營別中軍節目,與節度使任嵂,往復停當後,成冊上送備邊司,請令廟堂稟處矣。依下敎,問議于左議政蔡濟恭,則以爲,上土鎭,陞爲防禦營別中軍之後,事體與前自別,今此節目,乃是該府該鎭商確講定者,使之依節目遵行之意,分付,爲宜云矣。上曰,依爲之。出擧條秉鼎曰,諸道守令久任年限,待狀啓齊到,更爲稟處事,臣曹草記蒙允矣。今則諸道狀啓,俱已畢到,稟處久任年限,亦當參量定限,而六年窠之六十朔,三年窠之三十朔計瓜,卽法典也,準瓜限勿爲移遷,然後可責久任之效,以此定式,而就其中,如有治績卓異,宜有褒賞者,則掌銓之臣,問議廟堂,筵稟陞用,以爲奬勸之方,恐合事宜,故敢此仰達矣。上曰,依爲之。出擧條秉鼎曰,判敦寧李命植上疏批旨,有致仕之請,特爲副施,令該曹,詳考可據之例擧行之敎矣。取考國朝故事,則果有三四已例,而加致仕二字於本銜上矣,今亦依此例,以致仕事承傳啓下,何如?上曰,依爲之。出擧條秉鼎曰,許令致仕,有翼成公黃喜故事云,而臣曹無可據之例,故考見國朝寶鑑及文獻備考,則有太宗朝相臣河崙,世宗朝相臣柳寬,宣祖朝相臣鄭琢已例,而或給驛還鄕,或月致酒肉矣。上曰,武臣之位至閫帥者,亦有致仕之例矣。秉鼎曰,古例則武蔭二品以上,皆得致仕云矣。上曰,此重臣則請以許令致仕,而至於鄭昌順,則請以勒令致仕,有難副施矣。秉鼎曰,繕工監監役官尹永烈,假監役官李建胄,俱過限不仕,故依法典草記矣,有還給之敎,故連爲嚴飭,則建胄終不上來,永烈謂以有病,屢呈辭狀,雖未知其實故實病之如何,而揆以國體,有難仍置,尹永烈·李建胄,竝令該府,拿問處之,何如?上曰,依爲之。李建胄,則觀其周旋應對,其中若無所存,決難如是,此所以宣召人中加意賜顔者,雖非見職,更當收用,此人則姑爲遞給,可也。出擧條仍命退,諸臣以次退出。
丁巳二月二十二日申時,上御便殿。坐直承旨入侍時,行右承旨李益運,假注書洪奭周,記事官金景煥,記注官金良倜,以次進伏訖。命書傳敎曰,藥房提調金文淳兼帶京兆之任許遞,其代,待下批牌招察任。又命書傳敎曰,判尹之代,當爲差出,而都承旨黃昇源,最是沈屈,銓曹久次復舊例,雖不用之,其老鍊可合陞秩,故相有筵奏,而未及出擧條,其言豈可忘?見窠陞資擬入,正卿乏人,其下問于大臣,加望事,分付。命書榻敎曰,同副承旨許遞,前望單子入之,待下批牌招察任。又命書榻敎曰,新除授兵曹判書,待下批牌招,傳授命召。仍命退,承史以次退出。
上在昌德宮。停常參·經筵。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,右副承旨入侍。
傳于李晩秀曰,左承旨入侍。
以吏曹參判李敬一,牌不進推考傳旨,傳于尹致性曰,近來銓官,違牌爲事乎?更爲牌招。
以吏曹參議尹行恁,牌不進罷職傳旨,傳于尹致性曰,只推,更爲牌招。
申耆啓曰,兵曹判書權,牌不進,推考傳旨今方捧入,而命召傳授,一時爲急,更卽牌招,何如?傳曰,允。
以吏曹參議尹行恁,再牌不進,罷職傳旨,傳于尹致性曰,親病之衆所共知,非不知之,此非詞訟之任與夙夜之職,則一時參政,有何難事乎?近來銓任之逡巡,觀於亞銓今日擧措而甚矣。三銓亦何異乎?吏曹參判李敬一,參議尹行恁,從重推考傳旨勿施,參議更爲牌招,參判牌去來嚴飭,判尹事亦豈不未安乎?一番違牌,足矣,如是逡巡者,豈有所據?今日以此事,致煩酬應,判尹黃昇源,從重推考,違牌勿捧傳旨。
申耆啓曰,兵曹判書權,牌不進,推考傳旨今方捧入,而命召傳授,一時爲急,如是違牌,事甚未安,更卽牌招,何如?傳曰,允。
申耆啓曰,兵曹判書權,再牌不進,推考傳旨今方捧入,而命召傳授,一時爲急,如是違牌,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于李益運曰,右承旨入侍。
申耆啓曰,兵曹判書權,三牌不進,推考傳旨今方捧入,而命召傳授,一時爲急,連事違召,無意承膺,事體所在,萬萬未安,所當更請牌招,而係是一日四牌,何以爲之?敢稟。傳曰,至於四牌,果何所執乎?從重推考,更爲牌招,卽令入來受符。
以副應敎韓用鐸,牌不進罷職傳旨,傳于尹致性曰,只推。
申耆,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
申耆,以兵曹言啓曰,今日各廳堂下武臣朔試射時,訓鍊院正白東運,判官金世禎,主簿柳煒,武臣兼宣傳官南燦·李景喆,部將李有協·金光琇·李學賢等,俱未滿四中,依定式,各決棍十度,都摠府經歷金儀祥,柳葉箭二中,騎芻一中,以矢數計之,則雖未滿四中,騎芻例有倍劃之規,依此例,勿爲決棍,至於呈辭受由人等,退試次,姑爲懸頉以入之意,敢啓。傳曰,知道。逐朔試射,未滿四矢決棍者,卽訓鍊正也,前朔旣棍李石求,今朔又棍白東運,年少有地處武弁之爲三品押班之人,其不能肄射,極爲可駭,白東運,罰射限五百巡課習後,草記,可也。
吏曹啓目粘連,觀此弘文館校理金履喬上疏,則以爲,臣有偏母,稟質虛脆,而年紀衰邁,精力益隳,奄奄床玆,寧日絶少,若不及今致力於藥餌之滋補,則來頭之憂,實有不可悔者,而臣家世食貧,近益旁落,慮朝及夕,惟菽水之不繼是憂,況暇論於甘旨之充·刀圭之扶哉?特畀臣一小縣,許遂便養亦爲白有臥乎所,金履喬之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
刑曹啓目,邪學巨魁李存昌,亟施一律,問議大臣,則斷以一律,恐不可已,伏惟上裁云矣,大臣之意如此,上裁,何如?判付啓,僉議別無參差,可見大同之論,而刑戮之於化民末也。故曰火,其書人其人,頑苗且格,何有於常賤一存冒乎?近聞筵臣言,內浦一帶,爲外補察訪者,誠心敎戢,不無刮目之效云,臺疏所論,抑在令前所聞耶是隱喩,更令道臣,査探其革面與革心,萬有一面則革而心不革,依年前崔必恭例,付之道臣,親執敎戒,得其必遷善之效,卽爲狀聞放送,否則限用法,期於知悛事,分付爲良如敎。
校理金履喬疏曰,伏以臣受殿下罔極之恩,生成而庇覆之,顧復而安全之,式至于今日,愈往愈摯,殿下之於臣,旻天之仁也,慈母之愛也,愁苦困極,豈敢以高遠自阻,饑飽寒煖,豈敢以微細自隱,不思所以疾籲而悉暴也哉?今臣有萬萬至切之情,臣有偏母,稟質虛脆,而夙抱勞損之疾,年紀衰邁,精力益隳,齒髮無全,視聽殆閉,加以數年以來,宿病添痼,奄奄床玆,寧日絶少,若不及今致力於藥食之滋補,收拾其漸下之眞元,則來頭之憂,實有不可悔者,而臣家世食貧,近益旁落,恤恤焉慮朝及夕,惟菽水之不繼是憂,況暇論於甘旨之充·刀圭之扶哉?夫從仕致養,人子之至願,而臣兄弟蒙騃,濫蒙恩造,出入朝行,翶翔臺館,榮寵踰分,光耀溢身,而獨使臣母,長不離於艱窶困苦之中,而老不得養,病不得治,有子如此,亦將焉用?臣每一念此,未嘗不中夜忘寢,惕然愧悼,思欲一番陳懇,乞外求養,少贖此爲子無狀之罪,而尙此惶懼不敢言者,誠以臣闔門全保,生死肉骨,天地大德,無由以報答,而乃復以猥琑之私情,輒煩崇嚴之宸聽,誠義分之所不敢耳。旣又竊伏念,際今孝理方隆,恩推錫類,環海之內,八域之廣,村閭黧白,莫不涵囿於惠養之澤,而臣獨抱此區區,囁嚅而終不自達於仁天之下,慈母之前,則是臣實自外於興孝之治,而不但爲子職之有虧而已也。且伏念臣,識迷才劣,碌碌庸下,不足爲當世有無,塵刹之念,雖素蓄積,而尺寸之勞,迄未自效,今若蒙聖德體下,得任十室之邑,獲遂專城之養,則烏鳥私情,旣可以粗伸,而民社之責,非曰能之,亦得以奉行於簿書之末,謹守於條法之中,幸以免罪,庶猶爲一半分補效之地矣。玆敢不避僭猥,畢陳衷懇,伏乞聖慈,俯垂矜察,特畀臣一小縣,許遂便養,以伸至情,千萬顒祝,臣無任云云。省疏具悉,疏辭,下該曹稟處。
丁巳二月二十三日辰時,上御重熙堂。右承旨入侍時,行右承旨李益運,記事官柳遠鳴,記事官金景煥,記注官金良倜,以次進伏訖。上曰,吏曹參判·參議,更爲出牌,可也。賤臣承命出傳,還入進伏。命退,承史以次退出,
丁巳二月二十三日辰時,上御重熙堂。右副承旨入侍時,右副承旨尹致性,假注書洪奭周,記事官金景煥,記注官金良倜,以次進伏訖。上曰,同副承旨入侍。出榻敎賤臣承命出傳,同副承旨李肇源進伏。命書傳敎曰,違牌過矣,漢城判尹黃昇源,更爲牌招。上敎致性曰,在西邑幾月後上來乎?致性曰,殆近再周矣。上曰,顔貌亦勝於前矣。致性曰,臣獲蒙聖恩,將老便養,得伸烏鳥之私情,感激無地矣。上曰,穩享專城之養,其在人子之心,豈不樂乎?老人尙今强健乎?致性曰,筋力不至於太衰朽矣。仍命退,承史以次退出。
丁巳二月二十三日午時,上御重熙堂。左承旨·水原留守入侍時,行左承旨李晩秀,假注書李毅采,記事官金景煥,記注官金良倜,水原留守趙心泰,以次進伏訖。上曰,判尹及兵判牌去來,注書出去知入,上注書入侍。賤臣承命出傳,回奏曰,判尹承牌入來,已呈肅單,兵曹判書來到闕外,方治疏云矣。遠鳴進伏。心泰曰云云。命退,諸臣以次退出。
上在昌德宮。停常參·經筵。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
李益運啓曰,吏曹郞廳來言,承旨有闕,政事,取稟。傳曰,當日爲之,以曾經人中擬入。
傳于李肇源曰,同副承旨入侍。
傳于李肇源曰,判尹入侍。
傳于申耆曰,左副承旨入侍。
傳于申耆曰,兵曹判書上疏入之。
申耆啓曰,兵曹判書權疏批已下,卽爲牌招,命召傳授,何如?傳曰,允。
有政。吏批,判書李秉鼎病,參判李敬一進,參議尹行恁病,右副承旨尹致性進。吏批啓曰,判書李秉鼎,參議尹行恁,俱以病不來,小臣獨政未安,何以爲之?敢稟。傳曰,仍爲之。以洪明浩爲承旨,林蓍喆爲兵曹參判,柳楨爲直講,贈吏參黃瓛贈吏判例兼,判尹黃昇源考,行都承旨單洪明浩。
兵批,判書權病,參判林蓍喆未肅拜,參議睦萬中病,參知李日運入直進,左副承旨申耆進,上護軍金文淳,護軍洪明浩,副護軍蔡弘遠·金勉柱·朴基正·李海愚,副司果洪秉臣竝單付。
以都承旨洪明浩,牌不進推考傳旨,傳于李益運曰,更爲牌招。
傳于李益運曰,右承旨入侍。
傳于李晩秀曰,左承旨入侍。
備邊司薦望,以林蓍喆爲江華留守。
以全羅監司徐鼎修狀啓,臨陂縣令趙命喆,爲先罷黜,其罪狀,令攸司稟處事,傳于尹致性曰,口傳差出。
傳于尹致性曰,壇享攝行,則獻官,領議政外,無敢以左右相塡差,領相有闕,以左相塡差,時任中右相之塡差,其例甚罕,至於原任大臣塡差,卽謬例之謬例,況宗親乎,又況儀賓乎?今適領·左相篤老,兩原任有所愼,而獻官望單之以儀賓不稟塡差,銓官事大是不察,當該銓官罷職,捧納承旨遞差,雖已改書下,兩原任如難强,則何以爲之爲可乎?卽令備郞,問于領·左相草記,亦令吏·禮判,詳考可據之例,指一草記,而誓戒在今夜,豈可以獻官不備退行乎?且與登降之節有間,誓戒則必爲進參事,遣史官,傳諭于領敦寧。
申耆啓曰,臣與右副承旨尹致性伴直矣,纔已遞差,伴直無人,同副承旨李肇源,卽爲牌招,何如?傳曰,今聞承宣入稟之言,儀賓塡差,不無其例云,然則合有分揀之道,而此是絶罕之例,則豈可不稟,亦不草記,而拔例塡差乎?廚院等官差祭,亦皆草記然後通瀜,則況莫重獻官乎?不可無飭,以遞差及推考,更捧傳旨,右副仍爲牌招入直,此啓辭勿施。
傳于李益運曰,政官,待開門牌招,江華留守下批。
傳于申耆曰,明日次對,如不來會,則稟事諸宰,使之來待。
李益運,以吏曹言啓曰,傳曰,壇享攝行,則獻官,領議政外,無敢以左·右相塡差,領相有闕,以左相塡差,時任中右相之塡差,其例甚罕,至於原任大臣塡差,卽謬例之謬例,況宗親乎,又況儀賓乎?今適領·左相篤老,兩原任有所愼,而獻官望單之以儀賓不稟塡差,銓官事大是不察,當該銓官罷職,捧納承旨遞差,雖已改書下,兩原任如難强,則何以爲之爲可乎?卽令備郞,問于領·左相草記,亦令吏·禮判,詳考可據之例,指一草記事,命下矣。侯邦之祀天子,其禮至重,其義至嚴,則原任大臣塡差獻官之猶屬謬例,聖敎誠爲至當,而取考前後謄錄,則亦皆以時任大臣塡差,原任則絶罕,惟庚戌年之儀賓塡差,辛亥年之宗親塡差,未知伊時有何不得已之故,而揆以祀典,恐涉苟簡,自今以後,非時任大臣,則勿爲塡差,而時任如或有故,則草記經稟後,始乃以原任大臣塡差,若値時原任大臣俱有故之時,則亦爲稟旨擧行,毋或自下直塡,恐爲重其事之道,而以臣等愚淺之見,有不敢指一仰對,不勝惶恐之意,敢啓。傳曰,知道。
申耆,以備邊司言啓曰,壇享事體,至嚴且重,不可以宗親儀賓,替行祼將之禮,臣樂性,病情昏迷,無以起動,兩原任,皆有病故,到此地頭,似無可據之例,臣濟恭,謹當不恤顚沛,趨詣將事,獻官單字若啓下,則今夜誓戒,亦當進參矣,敢啓。傳曰,祀享何莫非嚴重,而壇享體貌,尤有別焉。此後攝享,領議政不參,則左議政以下原任大臣,則該曹草記然後塡差,至於時·原任大臣俱有故,無以差祭之時,誓戒前一日,以何以爲之?吏曹草記稟旨,則竊寓執玉帛之行,宗臣·儀賓亦充使臣之例,當命通瀜差定,以此令禮曹,載之壇儀,可也。
李肇源,以義禁府言啓曰,全羅監司徐鼎修狀啓內,臨陂縣令趙命喆,爲先罷黜,其罪狀,令攸司稟處事,啓下矣,趙命喆,時在任所云,依例發遣府羅將拿來,何如?傳曰,允。
兵曹判書權疏曰,伏以臣之遭愚我殿下,實在臣衰晩之後也,倥侗之質,偏被殊私,除拜之命,殆無虛歲,蓋自十數年來,資歷則太踰涯分,眷畀則一無報答,年齒則已迫七旬矣。筋力自效,亦至難强,而猶且蹣跚趨走於班聯之後者,誠以恩旣淪浹,感實銘鏤,自不敢圖便於一息未泯之前故耳,豈嘗有一半分榮塗餘戀哉?迺者中權新命,忽下於中夜,夢寐不到,神魂驚怵,誠莫知所以也。臣之從前所叨,何莫非誤恩,而至於是職之加之臣身者,無已過乎?夫父母之善養子者,必也淡其飮食,薄其衣服,乃所以慮患惜福之道也。殿下之於臣,頂踵毛髮,曲費造化,實猶慈父之養迷子,飢而食之,寒而衣之,顧之復之,辛勤成就,而今忽以過量之食,不衷之服,加之於善病綿福之身,則其爲災爲害,可立而待矣。臣本家世寒素,從少至老,所與遊者,操觚迃儒而已,靺韋家材品履歷,實所茫昧,軍制之管轄,鹵簿之整飭,尤是瞽之於采色,聾之於絲竹也,設令臣不顧一身之顚沛,銜恩畏義,冒沒出脚,其於公議何,將於國事何哉?況臣數歲以來,衰朽日甚,痰眩加劇,脚部之痿痺,眼視之昏瞀,殆近癈疾,十步輒患喘急,尺地莫辨人面,雖於侍衛出入之際,決知其顚倒失措矣。反復思量,苟有一分承當之勢,則自夜至晩幾頃之間,其何敢累違召命,甘犯傲慢之誅也哉?且臣家內不淨,未及淸齋,跡涉禁門,尤非臣私分之所敢出也,玆敢走伏於闕外閭舍,忙治短疏,仰瀆崇嚴,凡人辭官,或有循例巽讓,而今臣所控,實由衷曲。伏乞天地父母,俯賜鑑諒,亟收臣新授職名,以重公器,以安私分,千萬幸甚,臣無任云云。答曰,省疏具悉。卿其勿辭行公。
敎嘉善大夫慶尙道觀察使兼兵馬水軍節度使巡察使大丘都護府使李亨元書。王若曰,湖藩載莅,嘉已試之績庸,廟剡其同,侈申誥之寵命,體予宵旰,往哉旬宣,眷嶺南七十餘州,環海東第一雄臬,錢穀甲兵簿書期會之寔煩其務,八路之居先,城池亭堠砦堡關防之不容或疎,一國所托重,詩書絃誦,尙傳鄒魯鄕餘風,陸海珍藏,奚啻梁益州沃壤,洛江鹽舶之相望,厥民多飯稻羹魚,萊市蠻館之與交,其俗稱喜人怒獸,蓋屛翰最重是路,而掄揀尤難其人,擧以畀十萬民,殆同北門鎖鑰,其惟良二千石,誰任東洛襜帷,惟卿系出銀潢,班隆卿月,蔚乎有公輔望,夷險燥濕之不辭,濟之以政事才,通鍊周詳之兼備,星軺八月,著誠勤於使乎,玉節多年,諒忠愨於國耳,惟平日不自有已,上知莫如,若其心斷兮無他,人言奚恤?向歲關西之許懇,蓋予意之姑徐,今日嶠南之擇任,又僉議之允協,玆授卿以慶尙道觀察使兼兵馬水軍節度使巡察使大丘都護府使,卿其戢墨吏於旄鉞之重,懷赤子於衽席之安,沿邑穀少山邑穀多,政須裒益之有術,瘠土民勞腴土民惰,亦宜寬猛之得中,先立乎大體而俾存綱紀之嚴,勿以其小務而或忽綜理之密,惟臧否陟罰之道,亶在恢公而抑私,顧財賦經理之方,所貴損上而益下,自餘厥有典憲,凡事務從便宜。於戲,惟精勤可以理煩,惟寬簡可以御衆,庖丁大窾,所以器別盤根,造父輕車,何難駕就熟路?故玆敎示,想宜知悉。知製敎金近淳製進
丁巳二月二十四日辰時,上御重熙堂。同副承旨·判尹同爲入侍,左副承旨追後入侍時,同副承旨李肇源,假注書李毅采,記事官金景煥,記注官金良倜,漢城判尹黃昇源,以次進伏訖。上敎昇源曰,卿已陞資,今後不可數見,極爲悵然矣。昇源曰,臣濫叨超秩之恩,萬萬匪分矣。上命昇源先退,左副承旨申耆,追入進伏。上命肇源,書傳敎曰,新除授都承旨,待下批牌招察任。命肇源先退。上曰,右副承旨入侍。出榻敎賤臣承命出傳,右副承旨尹致性進伏。上曰,近日日氣,可謂善爲解凍矣,老農輩謂麥事,當何如耶?耆曰,去冬多雪,今春罕雨,凍土善解,麥根穩着,咸曰豐徵矣。上曰,里代定之利害,何如耶?致性曰,亦或有爲弊處,而不至大段矣。上曰,若爲面代定,則當何如耶?耆曰,此法行之於里,則實爲無弊,而若行之於面,則似有太闊難行之慮矣。上曰,里代定,雖或有弊,而似勝於黃白之徵矣,三南則不可行之乎?耆曰,三南亦或有行處矣。上曰,太學到記之收取已食而設科者,法則法矣,而亦有啓倖門之弊矣。命致性,書傳敎曰,右副承旨明日馳詣太學,今日朝夕食堂·明日朝食堂到記,收聚以來。命退,承史以次退出。
丁巳二月二十四日辰時,上御重熙堂。右承旨入侍時,行右承旨李益運,記事官柳遠鳴,記事官金景煥,記注官金良倜,以次進伏訖。上曰,政官入來乎?知入,可也。賤臣承命出問,回奏曰,參判入來,而判書病不進矣。上曰,開留入來與否,知入也。賤臣承命出問,回奏曰,上來云矣。命退,承史以次退出。
丁巳二月二十四日午時,上御重熙堂。左承旨入侍時,行左承旨李晩秀,記事官柳遠鳴,記事官金景煥,記注官金良倜,以次進伏訖。晩秀曰,壇享受誓戒時,皇朝人子孫及忠臣子孫參班事,永爲定式,今番誓戒,參班與否,未知何以爲之云矣。上曰,親享時親臨誓戒,則使之參班事定式,而今番則攝享,勿爲參班於誓戒時,可也。仍命退,承史以次退出。
上在昌德宮。停常參·經筵。
藥房提調臣金文淳,行右承旨臣李益運啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣,王大妃殿·惠慶宮·中宮殿,藥房口傳問安。答曰,知道。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
李益運,以內醫院提調意啓曰,副提調洪明浩,謂有身病,今日問安,不爲仕進,卽爲牌招,何如?傳曰,允。
申耆啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
申耆啓曰,備局稟事堂上鄭民始·金持默·閔鍾顯·李秉鼎·李敬懋·李時秀·沈煥之·趙心泰·趙鎭寬·徐龍輔·南公轍,依下敎來待矣。傳曰,入侍。
以內醫院副提調洪明浩,牌不進推考傳旨,傳于李益運曰,更爲牌招,牌去來嚴飭,違牌,勿爲呼望。
李益運,以吏曹言啓曰,司饔院提調,今當差出,而無故宗班,只有二人,故以二望擬入之意,敢啓。傳曰,知道。
有政。吏批,判書李秉鼎進,參判李敬一進,參議未差,同副承旨李肇源進。以李祖承爲兵曹參判,尹弘烈爲知春秋,西春君燁爲司饔提調,金明淳爲戶曹佐郞,禹錫龜爲典籍,江華留守單林耆喆,同春秋單尹弘烈。
兵批,判書權進,參判李祖承未肅拜,參議睦萬中病,參知李日運入直,左副承旨申耆進。以徐有秉爲副摠管,洪禹九爲訓鍊判官,金重麗爲白峙僉使,金自潤爲兔城僉使,韓得祚爲鳥嶺別將,副護軍尹行恁·吳載重·吳載光,副司直李福潤竝單付。
傳于李肇源曰,昨日飭敎何如,而今日擧行又駭然。當該銓官遞差,姑以左相付標預差,則他大臣,無塡差之人,以光恩副尉爲之事,分付。
以致仕判敦寧李命植宣麻敎書,傳于李肇源曰,重臣上疏,雖許其請,該曹亦有考例之稟奏,而古今不但異宜,重臣資躋輔國,亦異於以兵曹致仕,以正言致仕,則朝賀候班,進身似難,莫若從近例之爲便,加以三字之銜,以致仕奉朝賀,降書原銜之下,仍令該曹,依例單付,政官,待開門牌招,開政下批。
傳于洪明浩曰,都承旨入侍。
傳于李益運曰,禮房承旨入侍。
傳于李肇源曰,坐直承旨入侍。
李益運,以弘文館言啓曰,副應敎韓用鐸,旣有只推之命,卽爲牌招察任,何如?傳曰,生疎所致,飭亦施,三字銜處分傳敎,特爲還收,若此則何必待牌出肅乎?卽爲肅拜後,使之追省記入直,可也。
申耆,以禁衛營言啓曰,依定式,臣有大進詣南壇,奉審摘奸,則壇上與階砌紅箭門內外,俱爲無頉,所植松木,漸就茂密,而禁樵·禁松·守護等節,另加申飭之意,敢啓。傳曰,知道。
禁府啓目,繕工監監役尹永烈原情云云。傳旨內辭緣,惶恐遲晩,刑推得情,何如?判付啓,一言以蔽之曰猥矣,供辭勿施,付過放送,勿限朔罰直該監爲良如敎。又啓目,別害僉使吳顯忠原情云云。傳旨內辭緣,惶恐遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,令本道行査狀聞,査啓間,姑放爲良如敎。又啓目,鳥嶺別將金載謙原情云云。問目內辭緣,惶恐遲晩,刑推得情,何如?判付啓,除刑推議處爲良如敎。
敎嘉善大夫江華府留守兼鎭撫使林蓍喆書。王若曰,居留之名,始自宋而重其任,保釐之責,粵在周而難其人,矧玆江都一方,控于邦畿千里,樓櫓壯金湯之勢,臺隍枕水陸之交,咽喉乎內洋,則唐睢陽之蔽遮江·淮,羽翼我上都,則漢扶風之被帶山海,倉廒雲委,儲胥於百年,島嶼星羅,拱形便於三路,衙門之重,節度營之摠裁,地望之華,備邊司之兼管,風雲肅肅,儼眞殿於陪京,奎璧煌煌,賁名山於外閣,歷數中朝之材彦,誰任上流之委毗,惟卿,恬簡規模,周通器局,自在登瀛館而處啓沃地,蔚有聲譽,逮夫長臺垣而勵繩糾風,篤乃眷嚮,周旋下邑而才猷旣茂,歷揚淸班而資望亦優,恩推注心,固予簡之惟在,責重方面,又廟剡之僉諧,玆授卿以江華府留守兼鎭撫使,卿其往愼乃司,祗服新命,措置經略,務恢遠圖,姑息因循,毋泥近例,文治也武備也,顧張弛之有方,保障乎繭絲乎,惟便宜之是事,周南之桑土存戒,政宜迨天未陰,河東之壁壘增光,亦須終日如陣。於戲,戎垣節制,不重則不威,海曲瞭望,必謹而必審,南樓之雉堞式固,那忘在莒之羞,甲津之鯨濤尙鳴,莫忽不虞之備。故玆敎示,想宜知悉。知製敎金近淳製進
判府事李秉模箚曰,伏以臣見差皇壇享官,誓戒在卽,而臣所患脚部之症,尙未差可,房闥之間,亦不得運用,以此病狀,萬無登降拜俯於肅敬之地,玆不得不冒死仰籲。伏乞聖明,亟賜變通,以重祀典,以安賤分,千萬幸甚。臣於華城府募戶節目,竊有區區愚見,而病狀如右,不知登筵早晩,唐突箚陳,亦有所不敢,耿結宛轉,泯默至此,失今不言,反恐後時,玆敢力疾附陳,惟聖明察焉。華城一府,上之爲園寢之控衛,中之爲畿輔之保障,下之爲舟車之都會,經始三四年之間,惟聖上,不撓不惑,不亟不徐,不煩大農之經費,居然百雉之告完,神機妙運,若有神助,是誠萬世不拔之基,而亦我列聖所以綢繆桑土之宏謨遠猷,待殿下而堂搆之也。在今先務,惟在於庶而富之,爰命廟堂,講其長策,苟或少忽於謀始,有違於經遠,是豈勞聖心費聖慮,惟恐一事爲之或苟,一措處之未妥,憧憧慥慥之苦心至意也。臣謹就節目,撮其關國體妨遠圖者,其失有六,京師四方之根本,富戶貧戶之綱紀,考之前史,雖有茂陵徙豪富之文,不過一時之權宜,要非盛際之經法,以殿下挽回三代之志,何必倣用此權宜苟且之政乎?渠輩如或有自願就居之戶,雖不必設法禁之,決不可自朝廷而開其募入之路,一二戶猶可,又不可硬定多戶,以乖重根本之意,此其不便一也。傳曰,有土此有財,有財此有用,募戶足民之道。不過曰,廣其墾通其財而已,自三代以下至唐宋,無不得此道而成,失此道而毁,城北新漑之土,旣得其要,是宜廣開貿遷,西北湖·嶺之産,繈輸輻湊,然後始可責其富實之效,而今乃以帽·蔘二條,爲區區通貨之源,帽·蔘之爲效淺深,臣固未料其如何,要之不足以厚一府之生,不待知者而決矣,此其不便二也。天下萬事,有主有客,主客倒置,未有能集其事者,華城之民,主也,京城之富戶,客也,客反爲主,執其財權,反使府內之人,局外傍觀,莫知朝家本意之專在華民,必將倀倀然相告曰,吾屬之控護園寢,保障畿輔,爲何如也,而今爲數十富戶之所占據,以主聽客,以富呑貧,互相傳說,人皆解體,必至之勢也,此其不便三也。自前以蔘料販之類,本非當節而貿置,又非隨賣而隨貿也,莫不先期而散緡,及期而收蔘,今秋之所用,已是昨年之經紀,今爲二十戶專利之地,使彼先期散緡之類,坐失及時收蔘之利。雖曰失其利者,吾民,專其利者,吾民,均之爲民,得失相當,先後多少,效害判異,此其不便四也。顧今富戶之爭先願入,惟恐或後者,蓋在於拔例奬用,而官爵有限,希望無厭,邊將實職等官,自是醫譯輩所常有之職,則未必在渠爲榮,如欲過此,則侈濫之習,又不可長,畢竟失望,恩竭而怨,此其不便五也。今此節目,雖不曰利要,其歸則一言蔽之曰,富戶權利也,富戶權利,王政之所當洞禁,而姑且許之,謂非權利云爾,則是豈爲所重謀始經遠之宏謀遠猷也哉?此其不便六也。臣素無才具,一切世務,茫不知其所措,極知說之則易,措之甚難,第伏念,從古說弊者,未必救其弊,亦在朝家察其言之當否,申命有司之臣,發慮措處之爲如何耳。伏乞聖明,恕其愚而諒其心焉。取進止。答曰,省箚具悉卿懇,所愼尙未痊可云,極用悶慮,獻官則該曹當依新定式草記稟旨附陳事,此等處曰可曰否,甚是美事,卿旣陳六條不便之端,豈可强令行之?左相與聞是事,須與之更究好道理措處也。仍傳曰,此批答,遣史官傳諭。
判尹黃昇源疏曰,伏以臣於日昨,伏奉敎旨,以臣擢爲資憲大夫漢城府判尹者,臣誠驚惶震慄,莫知攸措。噫,臣之措遇於聖明,顧何如也?天地陶甄之化,雨露涵濡之澤,若偏臣身,前後華貫要職,兜攬殆遍,而在朝無銖寸之勞勣,居外蔑絲毫之報效,當事昏憒,觸處辜罪,而聖仁曠蕩,曲加庇覆,拂拭於滾倒之中,推遷於冗散之餘,以至于忝貳六官,叨長一院矣,涯分旣溢,榮耀已極,而輓近年以來,寵渥冞隆,眷造愈重,自亞銓而遷知申,自知申而還亞銓,淸朝近密之職,銓部參佐之任,有若非臣莫可者然,除旨聯翩,恩數便蕃,同朝薦紳,靡不竦動,臣是何人,憑依耿光,無一日不在顯列也,闔門感泣,報答無地,日夜期願,唯在生死向前,少效塵刹,而至於進此一步,濫躋卿月崇班,實非臣夢寐所敢及也。夫京兆長尹,世所稱九卿峻秩,位望隆顯,責任要重,從古自貳卿晉陞者,苟非才德俱茂,績庸素著,爲輿論所屬者,莫敢膺是選,歷數公朝夙夜之賢,未有如臣之倥侗譾劣而居然冥升者也。臣性本鈍拙,不習游從,每以杜門却掃,固守僻陋,爲餘生究竟之方,而矧今犬馬之齒,奄及遲暮,顧瞻周行,百執事無一堪承之望,自知甚明,且臣待罪喉舌,效蔑惟允,得罪有識,固已多矣,徒以簪履舊物,謂之班聯久次,而濫紆匪分之寵命,冒膺匪據之崇秩,則在臣軒鶴之譏,梁鵜之誚,惟屬細故,而其爲上而玷累聖簡,下而羞辱搢紳,當如何哉?召牌荐臨,飭敎繼下,踪地惶阨,冒沒祗肅,粗伸扣謝之忱,而仍因盤礴,尤非義分之所敢安也,玆暴肝膈之懇,仰瀆黈纊之聽。伏惟聖慈,俯賜鑑諒,亟命鐫改臣新除職秩,以重公器,以安私分,千萬幸甚,臣無任云云。答曰,省疏具悉。卿其勿辭行公。
前掌令吳鵬南疏曰,伏以臣遐陬賤蹤,蓽戶蔑識,濫竊科名,猥通臺籍,分已過矣,榮亦極矣,恩造如天,報答無地,惶蹙之心,十載如一日,而臣有老母,難於離捨,敻隔天陛,八年于玆矣,不意再昨秋,柏府恩除,特下於絶塞之外,至承乘馹之命,一路同榮,九族咸慶,而地甚絶遠,旣未能及時登道,雖在遞改之後,而惶懍之極,未敢晏然在鄕,昨春入城,掌憲恩命,又出格外,自顧私分,不敢處以臺臣,唐突辭疏,惟當竭蹶趨膺,粗伸分義而已,故前後恩除之下,猥未嘗陳一疏論一事,惶愧交切,莫知死所,而不忍便訣,徊徨至此矣。今則新春已屆,老母年且八十,臣之情勢,急於歸護,而地亦數千里之遠,一出都門,五雲已邈,日月如流,人事難必,而一向含默,孤負聖恩,則臣死亦罪鬼,敢將窺管之見,不顧越俎之嫌,猥陳蕪辭,伏乞聖明,裁察焉。臣伏讀月正元日綸音之下者,猗歟盛哉?我殿下警民導俗之治,於斯至矣,做人樣子,莫均於小學,使當世之人無不學,其學焉者,無不知其事親之爲孝,而盡爲子之道,則忠移於君,敬移於長,以至家而國而天下平,莫不卽此而推將去,堯·舜之道,亦不過孝悌而已,黎民於變之化,豈外於是哉?噫,近來所謂邪學,背名敎悖倫常,爲世道之憂,誠不少矣。苟使小學之敎復明,鄕飮而有禮遜之風,鄕約而有敦俗之美,則彼邪學者,卽浮漚之自起自滅於空溟之中,顧安敢肆其害哉?此實息邪距詖放淫之一大關捩也。承三聖之功,不獨專美於古,而興三代之治,可以復見於今矣。雖然有初非難,克終爲貴,上雖有導率之化,而下必有承行者,然後此敎,可以休明矣。竊伏見各道都事,卽一冗官,而不過爲殘文區處之窠而已。臣之愚意,侍從之有學識行誼者,差遣都事,專掌勸奬之任,或關飭而勸講,或輪巡而考講,勉勉導迪,以至鄕飮鄕約等事,竝令照檢,對揚聖化,則自可有丕變之效矣。夫衣食足而知禮節,旣富且敎,聖人攸訓,何幸昨秋告熟,八域同飽,迨此康年,務廣儲蓄,庸備不虞,乃王政之所不可緩者也。蓋社倉,卽朱夫子之遺制,而先正臣宋時烈稱其美,故相臣閔鼎重,至請頒行,國中先賢之所見,豈偶然哉?爲民別藏,名以義倉,稔歲則斂而積之,歉年則散而賑之,在民有共濟之利,在國有博施之惠,而使朱夫子之美法,雖不行於當時,得行於今日,則環東土數千里,咸囿於仁愛之中,而使斯民無飢矣,豈不休哉?至於北關,尤宜設倉廣儲,自來民俗,不知天物之爲貴,歲登而穀賤,則視之如土,初不節用,亦不蓋藏,一有凶歉,輒致南運之弊,每貽丙枕之憂,臣嘗慨然,與鄕中父老,每議建立社倉,則皆曰諾矣,苟有朝令,勸諭愚俗,以示廣蓄之方,而俾爲備凶之資,則此乃渠之命脈也,孰不樂爲也哉?大有之年,行之易而積之必多,邑邑如是,社社如此,擇其勤幹者,掌其事,勿許年年斂散,惟務廣儲,而待凶賑救,則南運之弊可除,而生民之利益博矣,此亦鄕約中一事,故敢此仰達,令廟堂,採條約講利病,以爲永久遵行之地焉。惟我靑丘一域,自是福國也,帶山濱海,處處天險,曲曲地利,夫如是故,以高麗之不振,焉敢當中國之萬一,而雖唐太宗之英武,動天下之大兵,未免敗還,至如契丹之强,再渡鴨緣,不能拔一城,蓋其天所以限東土,而有非人力之所能侵奪者也,況乎我朝,亦一中華,而國力十倍於高麗者乎?禮義其俗,金革其志,皇明之日月在上,何嘗忘越膽之志,春秋之義理弸中,何暇論魏國之寶,而所貴在德,所講在兵,陰雨之戒,不可忽也,敵國之患,不可忘也,而近來昇平已久,人心狃安,操鍊每停,軍情解體,以言乎各邑,則兵摠徒擁虛簿,以言乎各營,則戎政未免疎虞,不可不利者,器械,而所謂軍器,不過蠹弦鈍刃,不可不修者,城池,而所謂修擧,摠是有名無實,孟子嘗以無敵國外患,爲有國之戒,惟殿下念之,不惟申明於在內之各營門,而爲先嚴飭於諸道道·帥臣及守宰,軍摠之虛而思所以完充,戎政之疎而思所以修擧,以至城池完而器械利,則何憂乎越海之寇,何患乎北來之賊乎?禦侮之策,其在斯乎,而爲今日之當務也,顧念臣雖不讀兵,生長邊陲,略知關防之形便矣。蓋北之行營,卽兵使移駐之所,而在於六鎭之中,爲賊路之初頭也,無阻山阻水之險,有四面受敵之慮,西距高嶺江,近爲三十里,東距慶源江,遠爲八十里矣,脫有獫狁之不恭,數三百鐵騎,或自烏喇而出,或自後春而來,一渡豆江,乘夜突馳,奄薄城下,則所謂軍兵,皆散在各邑,何能及時赴援,而環顧左右,不過一哨之守番卒而已。雖賁育之勇,孫·吳之智,何以措其手,而賊若出其不意,又絶南路之咽喉,則雖欲退守鏡城,亦不可得矣,坐而受縛之外無他道,顧安有制勝之暇言哉?夫大將者,所以節制各邑,指授方略,則何必坐賊路之初,先受其鋒乎?當初近江設營,蓋其備藩胡竊發之患,而以今觀之,或南或北,徒煩往來之屑屑,實非專制之計也。至於鏡城之本營,城池固人民衆,北有茂嶺之阻,南有鬼門之險,大海環其東,長白截其西,誠四塞之地,而實爲大將之所也。今如南兵營之廢行營,而長在本營,指揮六鎭之守,節制四邑之軍,則此可爲專制一方之長策,其視行營之移駐,利害皎然明甚,而行營亦非謂全然廢之也。虞候,以中軍,自在鎭之,則南北之聲勢相應,依舊是一樣子,此非臣一人之見爲然也,北關之人,語及邊備,未嘗不以此熟講也。伏願下詢于前後帥臣,令廟堂,採其形便而處之焉。至若鍾城府,偏在江干,接以海濱,地方之遠,二百有餘里,而大嶺重阻,故種種邑弊民隱,指不勝屈,而今之行營,卽古之鍾城邑也,道理均適,城池備完,甲者之議以爲,移本邑於行營,設獨鎭於鍾城,則在邑鎭,俱有仍舊貫之便,在邊地,又有增武衛之美,而犬牙之形以成,鍾民之願可副云,而此則特其變通以後事也,有方伯焉,臣不必煩瀆,而第於關防,又有一疎虞者何也,自鏡城通六鎭之路有二焉,一則茂山嶺路也,一則葛坡嶺路也,自慶源沿江,由茂嶺路而至鏡城,則爲五日程,自慶源犯鍾城境,由葛嶺路而至鏡城,則爲三日程,而俱是大路也,其備守之方,宜無彼此之異,而茂山嶺,則南有富寧,北有會寧府,嶺下又有豐山鎭,自初設防,可謂盡矣,而至於葛坡嶺,則南至輸城郵,卽七十里之長路也,北至慶源境,卽百餘里之長谷也,近二百里之地,無一鎭之防守,無一卒之報警,誠非計也。蓋北之所憂,卽烏喇·寧古塔·後春等胡,而烏喇·寧古塔,則猶在千餘里之遠,至於後春,乃胡中大部落,而與慶源,隔江而居,人煙相望,實有朝夕之慮矣,脫有邊釁,一朝白馬紅頭,渡江而南,則必不由茂嶺之遠,徑趨葛嶺之近,不待智者而可知矣,一踰此嶺,長驅而向鏡城,則如輸城郵之在中者,初無城池,有何防守之可言哉?言念及此,寧不寒心,然則不可不守者葛嶺,而此嶺下五里許,有築城舊址,父老傳以爲,在昔荐凶,未免中止云,而不記其時,蓋此處,乃會寧地,而近峽稍廣,去海不遠,民有蒙利之事矣。故相臣李宗城,故參判臣李彝章,按節本道時,皆巡審其形便曰,此實賊路要衝,不可不防云,而未及設施,因循以至于今,此非臣臆說,前人之所見亦如此,而第念鏡城五堡之置於長白山下者,以其備野人之在於長白山後者,而建州雄長之後,廓無人煙已久,茂山設邑之後,沿江防守,則五堡爲內地,而俱屬冗鎭,空然在山谷間,旣無所守,徒費廩米,侵漁殘卒,鎭樣不成,廢革之議亦久矣。臣之愚意,以此一二堡,廢而合之,移設於葛嶺底古城址,仍舊完築,則事半功倍,而爲僉使之窠以鎭之,此爲一策,不然則僧徒之居生於六鎭及富寧者,無慮數三百戶,而多在於此嶺之近山,以其僧徒,作隊爲軍,一如南·北漢之爲,而設寺於嶺脈,以五堡中最不緊者一二鎭革之,而移給廩米及軍器於僧軍,使之資生,一以爲防守,一以爲報警之地,亦好矣。伏願下詢廟堂,從長議處,俾爲防邊固圉之策焉。且伏聞關西廢郡復設之議,其來已久,而何幸近有許入之令,四方之無土無家者,視之樂土,擧皆向頭,庶可以次第復疆,而目下北邊,又有關防之一重處,蓋茂山之南所謂長坡地,在於白頭山嶺下,北距茂山府,爲二日程,西距雲龍堡,爲三日程也,一路白山,最是要害重處,而長坪大谷,廓然空虛,沿江累百里,一無鎭堡之所守,識者之憂歎久矣。何幸近年,人民拓而入之,土地膏潤,收穫倍蓰,目今來者四集,以戶則殆過二百餘家,以地則可設一二鎭堡也,或者以爲,幅員之長大如此,割茂山西面等地,合而又設一縣,則民可益聚,地可益闢云,而此則不但有猝地張大之嫌,卽不過次第事也,沿邊重地,有此民聚,而距邑如彼之遠,則其在邊計,不可仍以置之,爲先合設一鎭,守其沿路,鎭其民心,此爲長策,臣愚以爲,鏡城五堡,旣係冗鎭,以其一二堡,移設於此處江邊,則軍物諸樣,不患不備,而初頭設施,不過一築城而已,如是則西之復疆,北之闢疆,一時竝美,而爲萬世之鞏圉,豈不盛哉?至於北關,以邊上重域,無論上下人民,非執殳之士,則皆守城之軍也。自初實邊,明有令甲,居者使不得任其出境,而近來法綱解弛,六鎭之人,托以茂山之遷徙,轉由白山路而向南者,間多有之矣。一自厚州·慈城之許入,人心胥動,擧有向西之願,避軍逃奴,首尾相續,雖有家有土者,無難棄去,白山一路,日日塡塞,若此不已,則磨天以北,恐有空虛之慮,而第其邊地則一也,避於北者,何擇於西乎?其意,適會此時,欲轉而之他之計也。若一向任其去就,不有防限,則不但有散四之慮,人心無以定,而邊備無以守矣。伏望令本道道臣,申明舊典,十官人物,使不得任自遷移出境,爲宜矣。竊伏念,檢田之制,公賦之所出也,則禹貢之三壤,倣周官之九一,秩秩有序,井井不紊者,以其打量之得宜也,量之之法,雖有定制,而土地之形,以時變易,或因江漲而沈沒,或以川破而潰決,經界隨而不正,收獲從而見縮,必限年以改量,必隨時以釐正,然後公無賦稅之不均,民無白地之徵入,此所以朝令之每每申飭改量,而守宰難於此摠,民人怯於加等,必以因循爲事,姑息爲計,而其中被災之民,則永無田形,而年年納稅,論以八道,孰無此弊,而至於關北,則逐年川破,野畓無所餘,山田皆剝落,地無所收,而稅則自如,此由於一付田籍,則雖至川反,而不能頉下故也,此爲北民第一痼弊,伏願下詢廟堂,亟賜變焉。惟我殿下,四聰之達而無遠不聞,四目之明而無微不燭,八域孰非一庭之內,而逖矣北隅,自是王化之所難及,而繡衣之不出,殆將三十年矣,民俗以之無所懲,守宰以之無所憚,欽恤典,則寔我殿下至仁厚澤,與天無極,同胞之民,孰不蒙一視之恩,而奈之何俗見必曰,北民頑矣,非大棍則難治,一切以濫制之毒棍,惟意肆行,傷命頗多。噫,天之生人,豈有南北之限,而彼亦民也,此何罪也?以之而民之愁苦轉甚,則輒思繡行之來,蓋以御史,卽殿下之耳目,而行殿下之威令故也,此則惟在處分之如何,臣不敢言,而至若監司,一路之依瞻也。近來春秋之巡省,每止鏡城,鮮踰茂嶺,雖緣事勢之適然,而豆江一隅,還有域外之嫌,去襜之儀,不但爲貴於觀瞻,宣化之政,尤宜加意於遠邊,今後則使之遍巡地頭,以示重邊之意,兼講關防之策,恐亦爲宜矣。臣幸丁晠世,末由涓埃之報,區區寸誠,只有一死之願,而愚衷所激,不避猥屑,荒蕪一疏,敢陳十條,倘蒙聖慈,不以人廢言,則不勝萬幸,臣無任云云。省疏具悉。小學之敎與鄕飮鄕約之效,卽敎民成俗之大關捩,爾言是矣,至於各道都事之擇差固好,而得人未必在於通淸與否矣。社倉之制,始於朱夫子,爾疏所引宋先正·閔故相頒行之請,亦有意見,而北關風習,大抵不知節用,民情之願設,誠如爾言,問其便否於道臣,亦可令廟堂行會。習操事,爾言亦是矣,北兵營事,其他經綸諸條,令道臣,指陳所見後,亦令廟堂回啓,刑具之違越典則,繡衣之久未得見,宜乎北路士民之抑鬱,當有從後考察之擧,道臣行部,取其簡易,不踰茂嶺,每以爲非之,令廟堂嚴飭。
丁巳二月二十五日辰時,上御誠正閣。備局稟事堂〈上〉入侍時,左副承旨申耆,假注書李毅采,記事官金景煥,記注官金良倜,行左參贊鄭民始,行上護軍金持默,行禮曹判書閔鍾顯,吏曹判書李秉鼎,行大護軍李敬懋,戶曹判書李時秀,行大護軍沈煥之,水原留守趙心泰,開城留守趙鎭寬,行護軍徐龍輔,行副護軍南公轍,以次進伏訖。民始曰,日氣漸爲和暢,聖體,若何?上曰,一樣矣。民始曰,王大妃殿氣候,何如?上曰,一樣矣。民始曰,惠慶宮氣候,何如?上曰,一樣矣。上曰,稟事,可也。民始曰,均廳結錢之貿置,補還穀之代,自備局區劃,兩南米與牟,發賣給代,而牟則已爲區處,米則姑未區處云,旣是給代均廳之資,則米錢無異,以兩南所在米一萬石,仍屬均廳,何如?上曰,依爲之。出擧條持默曰,本廳支放需米一千石,壬子除減後,以惠廳月課米一千石給代,而月課米,則以兩西小米一千五百石取用事,已自廟堂,草記定式,而本廳月課條,依定式取用於支放矣。惠廳謂有年前引等預下,一向防塞,故軍校接濟,萬無變通之道,昨年前摠戎使徐有大,筵稟後輸送,今年給代米,亦依昨年例輸送,以爲支放之地,何如?上曰,惠堂之見,何如?民始曰,當初月課米預下後,不卽釐正,以致年年相持,每煩筵奏,其在事體,亦甚屑越,不可不一番變通,而賑廳旣不可空失一千石,摠廳亦無辦得一年料條之勢,臣意,則摠廳今年月課藥丸,勿爲措備,以月課米代錢,貿米支放,自明年,依例受用月課米,則似爲便好矣。上曰,依爲之。出擧條鍾顯曰,齊陵·厚陵陵役,昨秋以後,自松營專管擧行事,已爲定式,而奉審一節,姑未及稟定矣。廣州留守,旣已奉審本府各陵,則松都留守之春秋奉審齊陵·厚陵,恐不宜異同,且於修改等事,事勢便當,故敢此仰達矣。上曰,依爲之。出擧條鍾顯曰,景慕宮祭式樂器圖,洪樂綏,已爲成出,故敢此仰奏矣。上曰,其圖式,如何爲之耶?民始曰,一本,則每貼上層畫祭器·樂器,下層書祭式,而一本則八貼屛,上四貼爲圖,下四貼爲式矣。上曰,兩本皆好,造成三屛,一置大齋室,一置宮司處,一置典祀廳,可也。上曰,宋欽書下去後,有所書報耶?鍾顯曰,趁二十日書報爲約矣,至今無之,臣實未知其故,而不勝悶鬱矣。上曰,此事,卿須主之,山林期於上來也。秉鼎曰,今有太學到記收聚之命,而掌議無行公者,無以擧行云,大司成尙不出仕,臣適帶同成均之任,故敢此仰稟矣。上曰,掌議爲誰?秉鼎曰,沈允之·李尙愚,而允之則已爲筮仕,尙愚則不爲行公云矣。上曰,沈允之之代,何以不出乎?秉鼎曰,旣無行公齋任,不得出代,且齋薦二十人定額中,或登科或筮仕,故亦多苟艱云矣。上曰,同成均不得爲齋薦乎?秉鼎曰,然矣。上曰,李尙愚,嚴飭行公,可也。秉鼎曰,童蒙敎官金直淳,以其身病,連呈辭狀而退却矣。直淳與前直長宋啓幹,同爲別薦,特敎除職之後,啓幹旣遞,則其欲一遞,事勢似然,且聞有實病云,故敢此仰達矣。上曰,改差,可也。出擧條敬懋曰,武經七書註解校正之役,今方擧行,而以其兵書之故,或不無忽易之心。旣曰武經,而傳示來後,則事面之不輕,何間於儒武乎?今旣設廳,博考校正之際,雖一字半句,都廳以下,必爲逐日仕進,相議補輯,無敢在家漫應之意,出擧條嚴飭,何如?上曰,依爲之。出擧條時秀曰,馬場內橋,或有朽傷可改處,此何以爲之乎?上曰,從便爲之,可也。時秀曰,拜峰鎭起墾處,本是司僕所屬之地,故遣郞廳摘奸,則以爲,若値大雨,則場內水漲,馬群盡聚於今之起墾處,此土不可起墾云矣。民始曰,此地兩邊,已種栗木,固不可於此放牧,以傷所種之木,而兩園中間之土,起墾種穀,有何所妨乎?上曰,卿等各以所管而言,如是相難,亦是美事,然兩言皆非公論,提調與該營大將,一番委往,觀其形便,然後決之,可也。煥之曰,動駕時東西班之設軺床,蓋有品數,文班則參議以上,武列則亞將以上,始得床坐矣。年前臣待罪東銓,適見班上,有僉極李昌郁者,敢據床於卿大夫之間,故臣招憲吏,使去之矣。向來園幸回鑾之時,前五衛將朴齊家,又據床於班中,見者皆駭歎云,故臣使閣隷,往問齊家,以果有是事否,則輒艴然曰,牀則吾家所有,借隷持往云矣,其處已之不恭,出語之甚悖,不可以事微而置之,朴齊家罷職,仍又嚴飭押班之法官,申修舊規,東西班如有越法據牀者,隨卽指名呈課,以爲糾正謬例之地,何如?上曰,朴齊家之答語不恭,卽自來輕率,不知格例之致,何足責也?大抵法典雖有之,人之看解,無異於諺所謂熟鹿皮,所以前有李昌郁,後有朴齊家也,此後指一申明知委,俾無如許之弊,可也。吏判有董正百僚之責,卿意,如何?秉鼎曰,大典通編禮典儀章條曰,堂上官,持胡床鞍籠者前導,正三品堂下官,只持鞍籠,堂下官之正三品,旣不持胡床,則堂上官,非曾經都正以上,則不得持胡床,可推而知,雜岐堂上,雖經僉知與五衛將,何可坐胡床乎?從今以後,文蔭則以曾經都正爲限,武則以曾經承旨·摠管爲限,外此則不敢持胡床之意,著爲定式,申明知委,恐合事宜,以臣適忝天官之故,旣伏承下詢,敢此仰達矣。上曰,依爲之。出擧條心泰曰,頃因南·北漢三十年久居僧帖加事,以龍珠寺僧,今番則滿十五年者,帖加成給之意,日前祗受有旨矣。本寺創置,不過八年,準十五年居接者,初非可論,若有自舊園所造泡寺移遷之僧,則以前後年條,通融計之,恐合事宜。禿城山城城內所居寺僧,亦係保障之地,依龍珠寺例施行,似爲一視之政,故敢此仰達矣。上曰,依爲之。出擧條鎭寬曰,昨年秋,伏奉故忠臣劉克良子孫訪問之命矣。近始搜得於金川而招見,則生長窮峽,樸魯殊甚,故姑付本府武廳,使之習藝許赴都試,敢此仰達矣。上曰,待其出身,自本府卽爲狀聞,可也。出擧條鎭寬曰,本府分敎官,待準朔報吏曹事,年前定式矣。境內儒生,因此有除拜京職之階,而至如麗陵參奉,則以王氏之裔,止於限滿作散,殊非收錄之意,且考百年前王氏,亦有名宦者,今若以敎官麗參當限,參錯而轉報,則雖未必每每見擬,而在銓部,無政窠之增損,在朝家爲三恪之美規,臣有區區愚見,敢比仰達矣。上曰,吏判稟處,可也。秉鼎曰,松留所奏,儘出於收錄勝國遺裔之意,區區之見,王氏中,如有才學之可堪收用者,則通融擬差於分敎官,依前定式,待瓜滿轉報銓曹,好矣。蓋松人則一,恐不必分而二之,雖以松人之利害言之,分敎官遷轉,猶有遷就之慮,又出名色,決知其無效,分敎官及麗陵參奉參互轉報一款,置之,何如?上曰,依爲之。出擧條龍輔曰,每當各殿宮誕辰及各名日進上時,物種單子,例於當日入啓,待啓下始爲封進,故輒不免窘急之患,臣意自今爲始,單子則前期一日入啓,物種則當日封進,似合便宜故,仰達矣。上曰,依爲之。出擧條上曰,左承旨入侍。出榻敎賤臣承命出傳,晩秀進伏。上命備堂先退,軍士房亦先退。上曰,同副承旨入侍。出榻敎賤臣承命出傳,肇源進伏。上命書判府事李秉模箚批,命肇源退。上曰,兵判入來乎?注書出去知入,可也。賤臣承命出問,回奏曰,已爲入來矣。上曰,俄者兵批政事勿施,更爲開政而望筒,注書知入,可也。賤臣承命出傳。仍命退,諸臣以次退出。
丁巳二月二十五日未時,上御重熙堂。禮房承旨入侍時,行右承旨李益運,記事官柳遠鳴,記事官金景煥,記注官金良倜,以次進伏訖。上曰,左承旨入侍。賤臣承命出傳,左承旨李晩秀進伏。上曰,都承旨,何無牌去來乎?晩秀曰,連以前牌催促,而隨牌來到闕外,謂其情勢,無以束帶入闕云矣。上曰,有下敎事,入來政院事,分付,可也。賤臣承命出傳,還入進伏。命退,承史以次退出。
丁巳二月二十五日申時,上御重熙堂。都承旨入侍時,行都承旨洪明浩,假注書李毅采,記事官金景煥,記注官金良倜,以次進伏訖。上曰,卿之處義,過矣。明浩曰,前後律名,無不齒二字,人言至此,臣何敢抗顔入於朝堂乎?上曰,未徹之疏,何如是自引之太過乎?肅單旣入,豈可還出乎?如是然後,可以出末矣。上曰,坐直承旨入侍。賤臣承命出傳,同副承旨李肇源進伏。上命明浩先退。上命肇源,書傳敎曰,昨日飭敎何如,而今日擧行又駭然。當該銓官遞差,姑以左相付標,預差則他大臣無塡差之人,以光恩副尉爲之事,分付。肇源曰,湖南儒生,以李起浡·李興浡請諡事,封章伏閤云矣。上曰,此等儒疏設禁,旣有故相金致仁出擧條之事,須自外曉諭遣還,可也。命退,承史以次退出。
上在昌德宮。停常參·經筵。
申時,日有兩珥。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
注書柳遠鳴病,代以金履載爲假注書。
以兵曹內禁衛春等試射別單,傳于李肇源曰,春秋試射,只取三人,自是定式,而今番則各番自願人入格,取二中以上,宣薦內禁衛,亦以二中以上,特爲施賞。
有政。吏批,判書李秉鼎進,參判·參議未差,右副承旨尹致性進。以韓晩裕爲吏曹參議,權爲軍器提調,鄭爲軍器僉正,徐有膺爲漢城主簿,尹光時爲童蒙敎官,奉朝賀單李命植,校書博士單申星模。
申耆啓曰,兵批無緊窠,吏批無送西之人,無政事之意,敢啓。傳曰,知道。
李肇源,以刑曹言啓曰,因左右邊捕盜廳啓辭,宣禧墓外靑龍,懿昭墓白虎隔岡之地偸葬罪人洪九敍,移送秋曹事,命下矣。謹按律文,則大典通編禁制條有曰,火巢外案禁標內偸葬者,減死定配,罪人洪九敍,嚴刑一次後,依此律,咸鏡道鍾城府,減死定配所,卽爲押送之意,敢啓。傳曰,知道。
兵曹啓目,禁衛營有薦騎士五十人,御營廳有薦騎士五十人內,禁衛兼司僕羽林衛五番,各二十人式,分排權付,與原禁軍,一體供役,隨闕陞實事,節目啓下矣。內禁衛高景濂等,口傳施行何如啓,此啓目,姑爲置之爲旀。軫念此輩之意,筵中已有下敎,招見渠輩,更爲區別別單,以爲兩便之地爲良如敎。
江華府留守林蓍喆疏曰,伏以臣素以庸陋,猥仄任使之列者,有年于玆矣。若其姿性之百不猶人,才識之一無可取,不特臣實自知,抑亦淵鑑之所俯燭,而幸値聖世之無棄,濫被誤恩之曲加,前後踐歷,罔非踰分,內而歷揚華貫,少無毫絲之仰報,外而屢典州郡,又乏剸理之可稱,而過蒙拂拭之恩,謬沾榮顯之秩,每自循省,居常愧懼,不自意居留新除,忽及於臣身,臣拜命惶惑,莫知所以措躬也。顧此沁都一府,自是畿輔之咽喉,而最爲海路之要衝,責重保障,而積弊素稱難蘇,戒存陰雨,而機務自來甚煩,控制一面,管轄不輕,統御列鎭,防守甚重,苟非通明鍊達之才,不可冒膺而濫授也,審矣。濟濟明庭,才彦林立,保釐之責,何患無人,而今反擧以畀之於如臣蔑裂之品,在朝廷,已失愼揀之道,在臣身,實有負乘之懼,臣雖欲貪戀寵祿,冒沒趨承,而將不免觸處生疣,隨事露醜,畢竟僨敗,可立而待,臣之一身顚仆,固不足恤,其於累聖簡而誤重寄,何哉?左右思量,承膺無路,玆敢不避猥越,仰暴衷懇。伏乞聖慈,諒臣言之非出例讓,察臣才之難任重器,特解見職,以便公私,千萬幸甚,臣無任云云。答曰,省疏具悉。卿其勿辭行公,
丁巳二月二十六日辰時,上御春塘臺。額外禁軍春等試射入侍時,左副承旨申耆,同副承旨李肇源,記事官柳遠鳴,記事官金景煥,記注官金良倜,試官兵曹判書權,禁軍別將柳孝源,兵曹正郞鄭晩錫,以次侍立。上具平戎服,出御大次,兵曹判書權參現,宣傳官啓請,兵曹判書參現時失措,記過,何如?上曰,新除之初,生疎所致,姑爲安徐。耆啓請宰樞執鼓,復啓請矢數執鼓。上敎肇源曰,承旨與禁軍別將及一內番將,同往丹楓亭,分試額外禁軍,可也。耆啓請射員呼名,應射人以次發射訖。耆啓請拾箭擂鼓,命宣傳官呼新來。又命耆頒賞訖。上曰,鐵箭應射人,使之發射,而卽爲呼名,可也。耆啓請鐵箭矢數執鼓,射員呼名。上曰,各番禁軍二中以上入格者,領賞次待令,上命耆頒賞訖。上曰,宣傳官告箭之際,多有失措,此是常時不爲肄習之致,豈不駭然乎?行首宣傳官及承傳宣傳官,竝令罰直,可也。上曰,別將進前。孝源進伏。上曰,騎士口傳事,何以則爲好耶?孝源曰,禁·御兩營有薦騎士,今方依定式口傳,而其中多有有薦而未取才者,凡禁軍入屬之法,勿論有薦與無薦,必待越取才而納馬,然後始乃口傳者,例也,一內宣薦禁軍,亦用此例矣。今此兩營騎士中越取才者,當屬禁旅,至於未取才者直屬禁旅,有違事目,大抵此輩之未得取才者,或年歲向衰,難於試藝,或取才而家事甚貧,難於納馬。今以未取才之故,臣營則不得越格口傳,兩營則以抄送臣營,其名已祛於騎士本案中,於此於彼,便同無歸屬之人,敢此仰達矣。上曰,令兵判,與諸將臣收議,指一草記,可也。出擧條孝源曰,禁軍元額中三十七人,稱以兼捕校,分屬於左右捕廳,食其祿而兼仕矣。以軍額之多縮,別設護軍五窠,司直十二窠,司果十八窠,司正二窠,合三十七窠,劃給兩廳,兼捕校,依禁軍例,從矢數陞降付祿,使之專管譏捕,禁軍之代,隨卽塡充,而所謂兼捕校之立落無常,一年之內出入,或至百餘人之多,而輒以家契身手之稍優者擇去,故禁旅之紊亂疲劣,未必不由於此,言念軍政,誠一痼弊,且兼校輩,雖朝差暮汰,以其名在大軍案之故,在家計仕,一依積仕久勤之例者,旣甚無義,所謂閒散捕校,則晝夜使役,初無寸祿之沾漑者,亦甚可矜,自今以後,兼捕校名色,永爲革罷,以其三十七窠之祿,仍給左右廳,一竝以閑散中有地處勤幹之人擇差,食祿使役,則祿窠無加,而捕校有沾祿之幸,軍制不變,而禁旅有祛瘼之效,以此定式施行,恐合兩便之道,敢此仰達矣。上曰,亦令判堂及諸武將相議,指一草記,可也。出擧條耆啓請退錚,上還內,諸臣以次退出。
上在昌德宮。停常參·經筵。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
傳于申耆曰,諸承旨持公事入侍。
李益運啓曰,禮曹判書閔鍾顯,持鄕約條例,依下敎來待矣。傳曰,入侍。
傳于李益運曰,禮房承旨入侍。
承旨前望單子入之,李祖承落點。
傳于李益運曰,偕來承旨·左承旨進去。
傳于李益運曰,左承旨入侍。
傳于申耆曰,判尹前望單子入之,
漢城判尹前望單子入之,趙尙鎭落點。
以寶劍望單子,傳于申耆曰,未差之代,口傳差出,待下批,修正以入。
兵曹口傳政事,以沈基泰爲副摠管。
李益運啓曰,明日殿座時,承旨當爲備員,而行左承旨李祖承奉命在外,無以備員,何以爲之?敢稟。傳曰,許遞,前望單子入之。
承旨前望單子入之,李海愚落點。
兵曹口傳政事,大護軍宋煥箕,護軍李晩秀竝單付。
傳于申耆曰,試官中前承旨李相璜·金啓洛敍用。
申耆啓曰,試官中時無職名人,竝令該曹口傳付軍職,何如?傳曰,允。
兵曹口傳政事,行副護軍李相璜·金啓洛竝單付。
有政。吏批,判書李秉鼎進,參判未差,參議韓晩裕式暇,行左承旨李益運進。以徐邁修爲承旨,徐龍輔爲吏曹參判,黃昇源爲工曹判書,洪聖淵爲兵曹參判,金宗顯爲軍器判官,金直行爲童蒙敎官。
兵批,判書權進,參判未差,參議睦萬中病,參知李日運入直,右承旨申耆進。以黃昇源·李〈肇〉源爲都摠管,林道浩爲副摠管,白宗海爲訓鍊主簿,護軍洪明浩,副司果黃勉喆竝單付。
以專經武臣試射試官望單子,傳于申耆曰,文臣製述,武臣試射相値,堂下參考官二望,以武臣堂上,更爲擬入。
李益運,以禮曹言啓曰,馬祖祭設行吉日,卽令日官池景泌推擇,則來三月十六日爲吉云,以此日知委擧行,何如?傳曰,允。
申耆,以壯勇營言啓曰,今二月二十八日下番鄕軍試射放設行事,單子啓下,而春到記親臨殿座相値,不得設行之意,敢啓。傳曰,知道。
申耆,以訓鍊都監言啓曰,今二月二十八日親臨春到記儒生講製,文臣製述,專經武臣試射時,因兵曹節目,挾輦軍一百名,把摠李仁默,哨官申大益率領侍衛,金虎門軍九十一名,把摠鄭潤玉,哨官成夏鎭,東營軍四十五名,哨官李重葉,集春營軍四十五名,哨官尹彦邦率領,設布帳外排立,雜人一切嚴禁,而竝待標信擧行,依定式,北營入直標下軍三十名,除標信除出,千摠申大觀,把摠沈鐮率領,集春門外把守,事畢後各還直所之意,敢啓。傳曰,知道。
申耆,以御營廳言啓曰,今二月二十八日親臨春塘臺春到記儒生試取時,依兵曹節目,銅龍門入直軍四十名內,除營直五名,該入直哨官印時彦率領仍直,其餘三十五名,待標信除出,哨官李守麟率領,設布帳外排立,而事畢後還入直之意,敢啓。傳曰,知道。
尹致性,以工曹言啓曰,今此春奉審時,宗廟瓦㽅執頉二十五坐,永寧殿瓦㽅執頉十五坐,合四十坐,自臣曹,各別精造,與本署提調臣閔鍾顯,戶曹判書臣李時秀,廟司令臣安命遠,眼同奉安于祭器欌之意,敢啓。傳曰,知道。
義禁府照目,鳥嶺前別將金載謙矣嶺阨防守,何等嚴重,而身爲城將,謂有親病,肆然擅離,揆以法綱,誠極驚駭,以此照律罪,杖一百收贖,告身盡行追奪,私罪,奉敎依允爲旀,功減一等爲良如敎。
工曹判書宋煥箕疏曰,伏以王人之遠來相守,今幾日矣。臣於垂死病中,悸懍戰灼,情窮勢蹙,措躬無所,覓死不得,席藁私次,惟冀重誅之遄降,而一日二日,處分則迄未聞焉,吉日則倏已迫矣。臣罪至此,尤無所逃,而與其怵分畏義,泯默度日,益添罪上之罪,寧以實狀眞情,不避猥瀆,申暴瀝血之懇,玆敢冒死控籲,惟聖慈,少垂矜察焉。師傅之職名,是何等至重至大之責任也,臣自被新命,顧其名而思其任,輒不覺內愧外靦,寢驚夢愕,此所以前後乞免之章,不敢爲飭讓之辭,而至於癃癈已㞃,蠢動無望之狀,臣旣懼其屑越,未能畢陳,雖以天地之仁·日月之明,亦何以洞燭而曲諒耶?臣本受氣脆薄,弱冠以前,已嬰奇疾,醫藥蔑效,轉成膏肓,未老癈擧,職此之故也,初仕不就,亦是之由也。今則犬馬之齒,恰滿七耋,沈痼之症,倍加一層,孱骸危喘,長委床笫,雖當春和,莫能出門,尙何以强策登程乎?臣若以世祿之臣,未殫延頸之誠,罔念開講之重,宜其膺命而不膺命,可以進身而不進身,頑然如木石之無知,則是乃爲人臣而蔑臣分者也。臣雖極無狀,亦有彝性,焉敢如是?第伏念,吉辰有期,盛禮將擧,而顧玆賤疾,萬無自力趨簉之勢,臣之罪戾,於是益重,雖欲倖逭,其可得乎?伏乞聖明,亟命有司,重勘臣罪,以存事體,以安微分,不勝大願。臣於此際,又承冬官誤恩,震駴慙恧,尤當如何,而方俟嚴誅,未暇陳懇,此又臣之罪也,臣無任跼高蹐厚戰慄惶懼之至云云。答曰,省疏具悉卿懇,招延山林,期其必致之者,不但爲羽儀朝廷,正欲責勵世道,而今日之召卿,爲開講之所重,未暇責之以世道,卿是先卿之孫也,先卿所叨之任,任之于卿,在卿道理,豈或容一辭於辭巽乎?如以職名之在身,爲一分難進之端,則亦何一味相持,本職工判,今姑遞,卿須知此意,卽爲登程。仍傳曰,此批答,令地方官,爲先傳諭,續當有偕來之行,此意一體傳之,前判書宋煥箕,時無職名,令該曹口傳付軍職。
右副承旨尹致性疏曰,伏以臣父臣弘烈,除拜同知春秋館事矣,臣之所帶修撰官之任,法不當仍叨。伏乞聖明,亟命選部,照例遞改,以存公格,以安私分,不勝幸甚,臣無任云云。答曰,省疏具悉。疏辭,下該曹稟處。
吏曹啓目,粘連觀此承政院右副承旨尹致性上疏,則以爲,臣父臣弘烈,除拜同知春秋館事矣,臣之所帶修撰官之任,法不當仍叨,照例遞改亦爲白臥乎所,相避之法,在下當遞,尹致性所帶春秋館修撰官之任,今姑減下,何如?判付啓,依回啓施行爲良如敎。
丁巳二月二十七日辰時,上御誠正閣。諸承旨持公事入侍時,行左承旨李晩秀,行右承旨李益運,左副承旨申耆,右副承旨尹致性,同副承旨李肇源,假注書金履載·李毅采,記事官金景煥,記注官金良倜,待敎李存秀,以次進伏訖。上曰,讀奏公事。耆讀奏咸鏡監司趙尙鎭狀啓巡審次離營事,南兵使李壽鵬狀啓羅暖萬戶沈公協等到防事。命書判付訖,無公事房先退。上曰,左承旨入侍。賤臣承命出傳,晩秀進伏。上曰,來待諸臣入侍。賤臣承命出傳,與開城留守趙鎭寬,行禮曹判書閔鍾顯,原任直提學徐浩修,偕入進伏。鍾顯曰,司寒祭及馬祖祭,五禮儀,俱以無押載錄,而問于香室,則司寒祭,以有押連爲擧行矣,司寒馬祖祭,不宜異同,而旣是五禮儀所載,則今當馬祖祭設行之時,宜有一番稟定,自今爲始,司寒馬祖祭,一從五禮儀,皆以無押磨鍊,何如?上曰,依爲之。出擧條上敎晩秀曰,司僕提調,吊慰於一提調家,或有不潔之慮,馬祖祭,雖退行於春後秋間,必致其精潔之意諭之,可也。上曰,山林上來云乎?鍾顯曰,宋欽書下去後,有所書報,而病勢,難以强力登程爲言矣。上曰,開講日字,何日爲良乎?鍾顯曰,來十二日爲最吉,而今年之內,無如此之日云矣。上曰,十二日後,亦有何日乎?鍾顯曰,來二十七日,亦好矣。上曰,四月中吉日,亦爲看之,可也。上曰,山林上來,然後可以開講矣。仍命書工曹判書宋煥箕疏批。上曰,見職旣遞,又不使之擔當世道,而只以開講一事,必欲要其幡然,則似無難進之義矣。鍾顯曰,如是則山林老病,非不沈痼,而雖擔舁登程,似不得不來矣。上曰,偕來承旨,今日差遣,則三日之內,可以傳諭矣,聞命登途,則庶無不及講日之慮矣。命書傳敎曰,左承旨許遞,前望單子入之。晩秀退出。上曰,兵曹入直堂上爲誰,而入來與否,注書出去知入,可也。賤臣承命出問回奏曰,兵曹參判李祖承,當爲入直,而自該曹往復,則以憂患不爲入來云矣。上敎鎭寬曰,老人何當上來耶?鎭寬曰,今日當入城矣。上曰,李判府事箚批,卿其見之否?鎭寬曰,未及見之矣。上曰,備局草記中所謂非古之權利,今之都賈云者,予之所未曉也,而大臣,亦論其六條不便之端,故以豈可强令行之賜批,而帽·蔘兩條之出擧條者,今皆勿施矣。水原築城之擧,非但爲拱護仙寢而已,城役旣完,而人民不能富實,則實非築城之本意,卿亦誠思其好道理也。鎭寬曰,以臣愚迷,倉卒不能有所仰奏,而大抵民情,可以安生而樂業,則自然如水之就下矣。上曰,京居富實戶事,今旣已之,而大抵貿遷八方之貨者,莫如松人,松人中,或有願去者,則使之徙去,似好矣。鎭寬曰,臣初未嘗留意於此,謹當探問其願去者矣。上曰,此非朝家勒使移居之事也,卿須探察民情也,民情叶然後天心享,故書曰,自我民視聽,又曰,可畏非民,是故移民一款,決非强爲之事也,但平壤·全州·松都·江華等地,皆爲一大都會,而財貨之所湊,穀物之所産,皆足爲其居民之生業,而以富實稱,獨此華城一府,設置於四通五達之地,徒然雉堞之新築,而民無聊生之道,此予所以欲聞其有所別般好經綸者也,以卿才具,從當參聞廟務,卿可不留意其區處之方乎?蓋人之平日立朝,持心行己,必能見孚於民,然後出一言發一謀,而民皆謂彼必爲民國兩便之道,莫不信而從之,若以今世人物論之,實無如右相者矣,予之知右相,世必以爲晩矣,予之知之,則固未嘗晩矣,設或任用,在於乙巳以前,則右相亦豈能爲右相乎?趙德隣事,實爲右相成就之一階梯矣,爲今人之所藉重見信如右相者,豈易得乎?九原難作,國家事無以成說,每切嗟惜之心,此非予心弱之致也,亦非予私勝之故也,才不借於異代,則予之謂朝廷乏可恃之人者,有若責人則明,而觀其所由,察其所安,則槪可以知其人矣,相須無人,有志莫遂,安得不臨朝發歎乎?鎭寬曰,誠如聖敎矣,人之所以爲人,毋論大成小成,必有本原工夫,然後敦厚忠實,可以需用,而近來人才之渺然,職由不能務本故也。上曰,金奉朝賀筵對時,輒以成就人才爲言,而若夫不能以直腸做去,朝東莫西,有若逐臭之蠅者,其有無何所關係哉?德行固難矣,做事亦不易也,凡今日立於朝廷者,各自淬礪而做去則好矣,何可人人而敎之乎?張湯之孫有安世,陳平之後不能昌大,蓋湯雖酷吏,而論其心法,則猶可謂之質直做去者也,平之六出奇計,雖非得已,而要其心術,則專用機權者也,然則禍福之應,如彼相反者,亦有可以理推者矣,此非天下後世所可爲龜鑑者耶?鎭寬曰,聖敎至當矣。上曰,都試須卽爲之也。鎭寬曰,齊陵·厚陵奉審,旣有定式,臣於月內,當下去奉審矣。上敎鍾顯曰,鄕約條例持來乎?鍾顯曰,依下敎持入矣。上曰,縮輯如何爲之耶?鍾顯曰,見行條件之下,朱子增損及文純公李滉·文成公李珥所撰輯,皆附錄合爲四件,而文成公所撰,則錄之於新頒鄕約,似好矣。上曰,合爲幾張乎?鍾顯曰,八十張矣。上覽訖曰,條件中聞過必改之句旣入之,則過失相規之條,何爲落漏耶?鍾顯曰,此皆古人所撰,而非臣之所敢刪去也。上曰,鄕約之於化民成俗,亦末矣,得人而任之,然後可以責效,而在小民輩,可無爲弊之慮乎?鍾顯曰,此則專在於方伯守令擧行之如何矣。第此見行條件,稍爲簡便易行,似不必有弊,而使今習俗,知有禮法繩墨之如此,則豈不美乎?上曰,合行之方,卿須善爲之也。上敎浩修曰,鄕飮儀式持來乎?浩修曰,臣果持入矣。上賢訖曰,好矣,而所載樂譜,顧今之人,誰能看解,以協音律乎?彼倌與㴦之爲義,亦何謂耶?浩修曰,此取低淸傍邊,以卞宮聲低與淸之別者也,樂譜字義,類多如此,而典樂輩,皆能知之矣。上曰,此乃卿之一生精力所到處也,入印之際,不必刪減,而但頒布外方,則遐鄕之人,將何以知之乎?浩修曰,外方頒行者,只載樂歌,似好矣。上曰,笏記卽宋文正浚吉所著乎?浩修曰,非也,以五禮儀,參以皇明正制,合成新頒儀注矣。上曰,合爲幾張乎?浩修曰,此爲九十九張,而若添入笏記,則當爲百餘張矣。上曰,雖多,何妨乎?分爲二卷,可也,而鄕飮儀式,則刊本雖不多,亦可行之,至於鄕約條例,則非但各邑與各鄕校,各置一件而已,隨其洞里,各有藏本,然後可以擧行,須以整理字活印,分給諸道,而京中置一板,使京畿·江原兩道刊去,咸鏡·黃海兩道,則刊去於關西所置板本,錦營從完營刊去,而兩南大邑如羅州·慶州者,亦各置板本,以廣刊布之道,好矣。鍾顯曰,鄕飮儀式,鄕約條例,臣等旣已承命,編成冊子,今當入印,而儀式笏記及條例之屬於新頒者,自臣曹書入,待啓下頒布京外,以爲遵行之地,何如?上曰,依爲之。出擧條命退,諸臣以次退出。
丁巳二月二十七日午時,上御重熙堂。禮房承旨入侍時,行右承旨李益運,假注書李毅采,記事官金景煥,記注官金良倜,以次進伏訖。上曰,偕來承旨,今當發遣,左承旨筋力,可堪行役乎?注書出問知入,可也。賤臣承命出問,回奏曰,問于行左承旨李祖承,則以爲,聖敎之下,敢以行事爲難乎云矣。上曰,左承旨入侍。賤臣承命出傳,祖承進伏。上命益運,書傳敎曰,批答言之矣。承宣亦將面傳筵敎,而今日之召,爲開講也,不以職事縻之,不以世道責之,亦不以經筵官召之矣。且況來月旬後,日氣亦當和暢,卿之强力登途,尤似無難,卿是卿家之人,以先卿之心,爲心於今日,則其來豈待勤召乎?前此敦諭之不能多費辭敎,意謂卿之聞命幡然,而尙稽回心,若是過讓,是豈所知於卿家者也?玆命近侍宣諭,仍令與之偕來,卿須體予至意,上敎祖承曰,卿須卽出,歸見老親,仍卽發行,可也。祖承退出。上命書榻敎曰,明日親試試官李判府事病代,二提學沈煥之爲之,原任直閣尹行恁病代,二直提學李晩秀爲之,檢校待敎沈象奎病代,原任直閣金勉柱爲之,原任直提學徐龍輔,以本職未肅拜懸頉云,銓職,何敢逡巡乎?懸頉勿施,待開門牌招,使之肅拜後參班。上曰,春到記儒生製述讀券官沈煥之病代,行大護軍李祖源·行護軍李晩秀移差代,禮曹參判權裕爲之。出榻敎上曰,儒生製述讀券官李判府事病代,內閣提學鄭民始爲之,對讀官金勉柱移差代,前承旨李相璜爲之。出榻敎上曰,文臣製述及儒生殿講考官一提學鄭民始移差代,金領敦寧爲之。出榻敎上曰,專經武臣試射考官金領敦寧病代,行知中樞府事趙宗鉉爲之。出榻敎上曰,春到記儒生殿講考官金領敦寧病代,行禮曹判書閔鍾顯爲之。出榻敎上曰,春到記儒生殿講及文臣製述考官兼讀券官李時秀病代,吏曹判書李秉鼎,參考官兼對讀官韓晩裕·李鼎德差祭代,行副護軍金啓洛·李儒慶爲之。出榻敎命退,承史以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
李益運啓曰,來初一日,輪對日次,而禧陵忌辰祭齋戒相値,頉稟之意,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,禁軍別將柳孝源,以禁軍戎器點考事,明日慕華館出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
承旨前望單子入之,金祖淳落點。
李益運啓曰,文臣製述外更限後,例爲一體修正於榜目,而今番文臣製述榜中,限後人員,不爲擧論,事甚未安,臣之矇然捧入,不勝惶恐,而當該試官,不可無警,竝推考,何如?傳曰,允。此等按例擧行之事,做錯若此,已自執筆事之不知定式舊例,料其昧例,首試官,從重推考,可也。
慶尙監司李亨元疏曰,伏以臣於藩臬重寄,自知萬不近似,而仰感恩毗,俯怵微分,飭敎之下,不敢爲終始控免之計,冒沒出肅,視若儻來,自顧惶愧,罕增兢蹙,今將不日辭陛,區區犬馬之誠,尤不勝戀結之至,抑臣有至切之懇,敢恃仁覆之天,冒死仰籲。臣之父母墳山,在於忠淸道新昌地,身縻朝籍,久闕瞻掃,濡露之感,固難自抑,今當遠離,情私益切,若計其程途,則較分定元路,不過迃回百許里,費了數箇日,從前藩臣之行歷先壠者,亦多已例,玆敢不避猥越,短章鳴號。伏乞聖慈,俯垂矜察,許令歷往,俾申至情,千萬幸甚,臣無任云云。答曰,省疏具悉。卿其依所請歷省。
丁巳二月二十八日卯時,上詣春塘臺。抄啓文臣親試,春到記儒生分製講,文臣製述,專經武臣試射入侍時,行都承旨徐邁修,行左承旨李益運,右承旨申耆,左副承旨尹致性,同副承旨李肇源,假注書金履載·李毅采,記事官金景煥,記注官金良倜,檢校待敎徐有榘,以次侍立。左通禮,跪啓請外辦,上具翼善冠·衮龍袍,乘輿出交泰門·延生門,由明光門入靑陽門,詣春塘臺。降輿陞座。上曰,未肅拜承旨許遞,前望單子入之,待下批,牌招察任。出榻敎上曰,儒生製述讀券官鄭民始病代,禮曹判書閔鍾顯爲之,儒生殿講及文臣製述考官兼讀券官閔鍾顯移差代,行上護軍金文淳爲之。出榻敎上曰,禮判旣爲讀券官,則儒生中,必有以相避不可應試者,卽爲知委,可也。賤臣承命出傳。上曰,文臣製述對讀官李相璜在外代,行副護軍吳泰賢爲之,李儒慶病代,行副護軍李羽晉爲之。出榻敎引儀唱抄啓文臣親試試官及儒生到記文臣製述武臣試射試官以下入就位行四拜禮,親試試官二提學沈煥之,原任直提學徐龍輔,二直提學李晩秀,原任直閣金勉柱·南公轍·金祖淳,儒生製述試官行禮曹判書閔鍾顯,行大護軍李祖源,行副司直權裕,對讀官副護軍李勉兢·韓用龜·宋銓·朴基正,文臣製述試官行上護軍金文淳,吏曹判書李秉鼎,刑曹判書李在學,對讀官副護軍金啓洛·蔡弘遠·吳泰賢·李羽晉,武臣試射試官行大護軍李敬懋行護軍李得濟,行副護軍李普天·李文爀·鄭彦衡,宣傳官李栢然等,率應試人,行四拜禮訖。上曰,頒紙,可也。益運承命頒紙。上命祖源,書箋題楚晉郤至請蒙甲冑敢肅使者。又命秉鼎,書論題牛千足。上曰,抄啓文臣及製述文臣中,有欲以論題製進者,則從所願,可也。懸題訖。肇源曰,御題事體,何等愼重,而懸題之際,東西互換,事極可駭,當該懸題官,所當重勘,而本院請推之外,無他可施之罰,何以爲之乎?上曰,拿處,可也。出擧條上命書榻敎曰,當該懸題官拿處。上曰,文臣製述,時原任在外外,不參人員,一竝禁推。出榻敎上曰,春晷已長,儒生製述,特以三時爲限,限內試券畢捧以入之意,分付于試所承旨,可也。賤臣承命出傳,上敎文淳曰,多出講章,可也。文淳曰,抽籤,何以爲之乎?上曰,券則抽籤,大文則不必抽籤矣。上曰,製述文臣,何處應試乎?肇源曰,壯元峰矣。兵曹判書權進前曰,日昨禁軍別將柳孝源,以禁·御兩營騎士權付禁旅事,有所陳達,而批旨內,令兵判與諸將臣收議,指一草記,可也事,命下矣。兩營有薦騎士之抄屬禁旅,蓋欲就其中身手才具之合通仕路者,漸次疏導之意也。今日帳前詢問之下,諸將臣所達,旣無異同,臣意,則更令禁·御兩營將臣及禁軍別將,同會一處,招集騎士,其中有地處好身手者,從所願擇取別錄,而不必預定額數,一倂權付禁旅,有闕則次次口傳移屬,若其才不堪通仕,貧不能治裝者,亦從其願,仍置本營,則移去者,有奬發之路,留在者,無落莫之歎,以此分付,何如?上曰,依爲之。出擧條訓鍊大將李敬懋曰,禁·御兩營無薦騎士中,堂上以上人,每都政各一人,依自辟例,抄送本曹,擬差衛將事,載在通編,設置以後,無或間斷,連爲施行矣。近年以來,無端間撤,今則全不擧論,渠輩抑鬱之歎,固無可言,而銓曹之格而不施,殊未可曉,當此一番騎士久勤移屬禁旅之後,尤宜有軫恤之道。自今以後,依定式,禁·御兩營騎士中有加資者各一人,每都目自辟,擬差衛將,以爲慰悅之地,何如?上曰,依爲之。出擧條奉常提調徐龍輔曰,祭享所用淸醬,每多色淡味苦之患,屢煩飭敎,故臣於待罪本寺之後,亦多般商確,申明嚴飭,而沈醬之法,必須屢經時月,稍得陳久,然後色與味方好,而本寺進排末醬,自有定數,一年所沈,僅支一年所用,故雖欲存其贏餘,用舊蓄新,勢亦末如,自今年爲始,年例上下價外翌年條,限折半加數預下,以爲先期加沈,俾有陳久之效,似好,故敢此仰達矣。上曰,依爲之。出擧條上還內,諸臣以次退出。
丁巳二月二十八日申時,上御便殿。科次入侍時,行左承旨李益運,假注書李毅采,記事官金景煥,記注官金良倜,讀券官行禮曹判書閔鍾顯,行大護軍李祖源,行副司直權裕,對讀官副護軍李勉兢·韓用龜·宋銓·朴基正,以次進伏訖。上曰,文臣製述試官,亦爲入侍。賤臣承命出傳,與文臣製述試官讀券官行上護軍金文淳,吏曹判書李秉鼎,刑曹判書李在學,對讀官副護軍金啓洛·蔡弘遠·吳泰賢·李羽晉,偕入進伏。上敎鍾顯曰,肅之爲義,卽揖也,而此乃介冑不拜之意也,晉楚交戰之際,有此爲禮之擧,此題下語成篇,頗不容易矣。鍾顯曰,然矣。合考訖。上命書傳敎曰,春到記殿講純通比較居首幼學鄭翼邦,製述三下一生員金啓河,直赴殿試,講純通幼學朴慶著·朴龍海,製述三下進士金啓溫,直赴會試,講通幼學權喆·方致矩·金世忠,製述草三下進士尹行澈,各給一分,講略幼學朴思彦等,製述次上進士朴長鉉等,各紙二卷筆三枝墨三笏賜給,講粗幼學鄭忠翰,紙一卷賜給。又命書傳敎曰,文臣製述箋居首宗簿主簿洪時濟,上弦弓一張賜給,之次司錄嚴思彦,不粧弓一張特給,論居首典籍申溥,今番等低,亦以上弦弓一張賜給。上曰,注書出去,榜目修整以入,可也。仍命退,諸臣以次退出。
上在昌德宮。停常參·經筵。
自人定至三月初一日開東,灑雨下雨,測雨器水深一寸六分。
藥房提調金文淳,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
申耆,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,昨聞副提調言,左相事,過矣,雖老無異獨相,則次對豈可不爲乎?備郞招致,以來會之意,傳于左相。
申耆啓曰,御營大將李漢豐,以本廳習陣,明日出去矣,兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
申耆啓曰,今日次對,兩司當爲進參,除在外·傳旨未下外,大司憲金載瓚,卽爲牌招,何如?傳曰,允。違牌臺諫只推,亦爲牌招。
傳于李益運曰,下直守令留待。
傳于李益運曰,慶尙監司留待。
傳于李益運曰,京畿監司留待。
傳于李益運曰,禮房承旨率入格儒生入侍。
傳于徐邁修曰,都承旨入侍。
傳于李益運曰,慶尙監司入侍。
傳于李益運曰,京畿監司入侍。
備忘記,慶尙監司李亨元下直,長弓一張,長箭一部賜給。
李肇源啓曰,行大司憲金載瓚牌不進,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
吏曹口傳政事,英陵令李宗恢,義禁府都事李承默,相換,寧陵令柳肅之,漢城判官李厚燾,相換。
假注書李毅采改差,代以韓致重爲假注書。
以京畿監司李冕膺狀啓,宗廟薦新所封生蛤,限內不得封進,惶恐待罪事,傳于申耆曰,勿待罪事,回諭。
申耆,以兵曹言啓曰,卽接慶熙宮衛將牒報,則開陽門內西邊中松一株,拔根顚仆云,令該所依例斫去之意,敢啓。傳曰,知道。
申耆,以壯勇營言啓曰,本營水原鄕武士下番試射時優等人別單及入格人賞格別單,書入之意,敢啓。傳曰,知道。
申耆,以壯勇營言啓曰,本營左司屬水原左哨軍兵等,今已準二朔立番,來三月初一日,放送之意,敢啓。傳曰,知道。
申耆,以禁衛營言啓曰,內南山始自南別營後第四麓,東至琵琶亭,昨年植橡處,及外南山始自典牲署後峰,北至南廟主脈童濯處,竝植稚松,內外山腰禁耕處,播植橡實之意,敢啓。傳曰,知道。
義禁府照目,前佐郞李海淸,權知承文院副正字李是鍊·李允謙·趙璜鎭·金邁淳,副司果李垿·鄭來百等矣文臣製述時不參,竝推考罪,各笞五十收贖,解見任別敍,私罪,奉敎,附過放送爲良如敎。
禮曹照目,粘各陵奉審執頉處,修改,何如?判付啓,依回啓施行爲旀,寧陵局內補築,今番雖行告由,事體重大,獻官更爲奉審稟處,然後可以始役,此意分付爲良如敎。
丁巳二月二十九日辰時,上御誠正閣。禮房承旨率入格儒生,都承旨·慶尙監司·京畿監司同爲入侍時,行都承旨徐邁修,行左承旨李益運,假注書金履載,記事官金景煥,記注官金良倜,慶尙監司李亨元,京畿監司李冕膺,進士姜彝天·李興慶,幼學金魯瞻·金濟民,進士李審度·金鐮,進士金啓溫·尹行澈·金碩鉉·朴長鉉·李志淵,生員徐有望,幼學鄭翼邦·朴慶著·朴龍海·權喆·方致矩·金世忠·朴思彦·李日葬·李學蔡·金尙蘭·桂馨茂·金德潤·李長燁·文基豐·天命翊·鄭忠翰,以次進伏訖。上曰,製述入格儒生,以次進前,可也。益運曰,到記居首儒生金啓河,人日製居首儒生金明淳,未能待令矣。上曰,何故不爲待令乎?益運曰,明淳則有實病,不得入來,啓河則昨日自場中出去,而適有家中不潔之事,故不敢入來,而待令於闕外云矣。上曰,然則之次儒生以下進前,可也。啓溫等以次進前,各奏姓名。上敎啓溫曰,每念爾先故,爾須努力做工,登科繼武也,昨日試券中長句,以奉而周旋,敬爲民主屬對,豈不欠精乎?次至濟民。上曰,誰之孫也?濟民曰,故相臣金宇杭之玄孫矣。上曰,汝之近族,有仕宦者乎?濟民曰,無顯仕者,而咸悅縣監金濟萬,於臣爲八寸兄矣。上曰,異姓近族,誰也?濟民曰,江華經歷李英裕,爲異姓六寸矣。次至審度。上曰,誰之子孫乎?審度曰,故參判李碩載之子矣。上曰,殿講居首直赴人,注書出呼新來,給分以下人,勿爲進前而退出,應參賞格人,竝頒賞出送,可也。上命書傳敎曰,大臣·備局堂上引見。賤臣承命出傳,與右承旨申耆,事變假注書崔仁簡,左議政蔡濟恭,行上護軍金文淳·金持默,行禮曹判書閔鍾顯,吏曹判書李秉鼎,刑曹判書李在學,行護軍徐有大,開城留守趙鎭寬,行護軍李漢豐,副提調南公轍,校理金熙采,偕入進伏訖。濟恭曰,春日猶寒,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,元子宮諸節,亦一向萬安乎?上曰,好在矣。濟恭曰,開講之期漸近,臣民慶忭,大小惟均,竊不勝顒企之忱矣。上曰,姑未定日字,而亦未知師傅之能趁期上來否也。濟恭曰,今番至遣承旨,豈有不來之理乎?上曰,次對之連爲頉稟,不已過乎?濟恭曰,近失任國事之大臣,實公私之不幸,如臣者,少不踰人,老尤無可言者,無日不病,精神全耗,朝紙所出,漫不記其何事,甚至於朝臣職品之高下,亦多不識,雖幸聖朝無一事,不分東西,不知首尾者,尙可以大臣自居,而進參於次對乎?朝者備郞傳命,而適無疾病委頓,且忝壇享獻官,今日將出齋宿,齋宿則進去,而次對則不參,有所未安,不得不趨造,又有區區所懷,欲一陳奏者,卽枚卜事也。顧今枚卜,爲朝政之急先務,而謹稽祖宗朝故事,亦有不待禮葬之月,而枚卜新相之時矣。上曰,大臣任重,故故例或然矣,到今筋力之事,難以責卿,豈不知枚卜新相之爲急,而擇相不得不難愼,眞所謂吾之相未定矣。今日引見,蓋以日前李判府箚陳節目事,雖以豈可强令行之賜批,而不可不有指一決定者故耳。至於置相,從當更爲引見而議之,一兩日差遲,庸何妨乎?上曰,侯邦之享祀天子,卽無於禮而義起者也,獻官之必以首相,首相有故,然後及於左右相,所以重其事,原任之爲獻官,亦罕其例,則至於宗親·儀賓,不免苟簡,然而卿則耆老也,自晨祼至望燎,五次升降於九級之陛,豈不難乎?濟恭曰,臣於壇享,誠豈歇後?況體聖心之憧憧,豈敢不盡心力而爲之乎?上曰,卿言雖如此,筋力之所不逮,豈可强乎?到今以獻官之乏人,欲爲親享,則有妨國體,且旣親享,而無東西班大臣,則不成朝儀,其爲苟簡一也。第念,壇享之攝行,無異上國之銜命,推以使价之例,則宗親·儀賓,亦無不可爲之義,今番獻官,則將以預差陞實,卿則勿出齋宿,可也。仍敎益運曰,壇享獻官,以預差陞實事,分付吏曹,可也。上曰,次對爲之。濟恭曰,臣於華城實戶節目,有可以仰達者矣。城池旣已完役,則民戶之實其中,卽不可已之事,所以有抄送富戶,兼以帽·蔘兩件事,爲利益之資,成出節目,而節目所論,頗爲詳備,臣始聞其事,不無持難於中矣。及見節目,或意其有補於充戶,李判府箚出之後,六條所論,亦合事宜,臣以是問於閭巷解事之人者亦多矣。聞自中之議,或以爲,節目有窒礙處,或以爲,如是行之,亦無所妨,蓋便與不便之論,互相參錯矣。竊念朝家,於華城大役,無一毫苟且之政,自願以萬餘金納官助役者,不止一二,而亦皆退斥不捧,朝家本意之正正堂堂,人孰不知?今乃以帽·蔘之事,若致前頭造爲辭說之端,則或近於前功可惜,且況大臣之箚,以一利字擧似,大體甚好。臣意,則華城新成節目,一竝還寢,此後充戶之政,一委之該留守,一如日前傳敎中如水之超下,日夜無休時,不召而自來,不令而自爲之敎,然後城池民戶之壯實鞏固,兩得其宜,以此申飭該營留守,何如?上曰,依爲之。出擧條上曰,新成節目,自歸勿施,而其中蔘包事,旣是象譯輩所願,則不可一竝置之,何以爲之乎?濟恭曰,此條件則當從後商量,更爲論定矣。濟恭曰,近日人蔘,漸漸有刁蹬之弊矣。上曰,年前出擧條後,益致翔貴云,然否?濟恭曰,果然矣。聞入彼爲利,專在於家蔘,而今則家蔘之踊貴,幾與江蔘無異,若此不已,則充包而去,反有無益之慮矣。上曰,我國商賈與彼人,互相聯結,此地價騰,彼人亦豈不聞乎?大抵田有賦地有貢,山林川澤,古亦有虞衡之官,則山澤之産,固朝家之所宜句管,雖以蔘貨言之,苟能自初,一切防塞,無一根越江則已,今旣潛商狼藉,莫之能遏,則與其不可禁而任其所爲,無寧因以充包,使貨泉之權,歸於朝家,亦爲存國體之一道,譯官輩之利不利,亦不暇論也。上命書傳敎曰,禮房承旨馳詣宗廟·景慕宮,奉審摘奸以來。仍命益運進詣奉審,益運先退。上曰,領相受几杖,將以何間爲之,而其病狀加減,如何云耶?濟恭曰,臣亦未能詳聞,而槪聞其病狀,比向時頗減云矣。上曰,廟堂事,無可言者矣,故相之至此,固已自昨年慮之矣。聞其食少,殆至絶穀,如是而豈能久乎?日前次對之入來也,自謂少愈,而予則不能作慰譬語,蓋其形貌之換脫,難期久支也。且百歲老人之情境,豈不惻然乎?濟恭曰,臣於十一日曉,見故相於敦化門外直房,問次對酬酢,則縷縷答語,模糊低微,比肩而坐,無一徹耳,臣固怪而慮之矣。上曰,昨日到記榜見之乎?東村之金,聯名參榜,一則雖非賜第,而亦似運數之所關矣。濟恭曰,頃以新造戰船之輪回載運漕穀事,當有一定式例,然後可無臨時掣礙之慮,筵稟行會矣。卽見統制使尹得逵牒報,則枚擧各邑鎭所報以爲,兵防船之體制,一依舊式,必準五百石容載,使其制樣,亦倣漕船,則浮海達漢,必無疑慮,其中戰船,其大則上設樓板,其廣則儼若大廈,全木造成,完實爲主,賊船之來觸者,無不破碎,我船之所壓者,無不沈溺,此實忠武公遺制,而所以必勝者也,一船將卒,合爲七百六十一人,而其中柁工十四名,碇手十名,櫓軍一百九十五名,蓋人非此數,則不可以運此船,若使二三十漕卒,責其使用,則恐難利涉,雖或幸而越海,水淺舟大,其勢難保其順泊京江。今若爲其漕運,便於使用,而改其法式,小其體樣,則三層樓板,無以設矣,近千將卒,無以容矣,恐非忠武公創智之本意,亦失千斤壓卵之大勢,戰船之通用漕運,此已相妨之一端,且舟師待變,正在於風和,稅穀漕運,亦在於風和,而待變戰船,載穀駕海,海路四五千里來往,動費四五朔,則未回泊之前,營邑鎭堡,將無待變之器者,亦極疎虞,又況本道,與倭爲隣,漂船殆無虛月,則安保其不聞不知乎?其在愼重之道,恐不可以戰船運穀也,明矣。若以兵船,兼行漕運之事,戰龜船,留作待變之器,則兩得其宜爲辭矣。戰船之不可以運致漕穀,狀中論列,旣詳且悉,可知其行不得之事,此後運穀時,戰龜船初不與論之意,預令知悉。至於兵防船,則造成之際,各別董飭,務令十分堅緻,待朝令,使用於漕轉之意,亦爲分付,俾無臨時疎虞之患,恐爲得宜矣。上曰,依爲之。出擧條濟恭曰,前掌令朱重翁上疏批旨內,附陳兩件事,係是戎務民情,分付該道道·帥臣,使之具意見狀聞事,命下矣。原疏中永興府忠義·忠贊·忠翊等降定攔後別隊者,一竝頉給,戊申·己酉懷襄大災,窮民田土斥賣者,自戊申至庚戌麥秋前,本價退給事,後錄行關矣。卽見咸鏡監司趙尙鎭狀啓,則以爲,忠義等降定攔後事,旣無文蹟,不過口傳,累百年軍制,猝難革罷,三百名閑丁,亦難充代,且名雖編伍,身無納布,每年都試,優等直赴,則不可論以賤役,仍舊置之。窮民田畓退給事,博採民情,不無難便,本道土瘠,歉頗稔少,若値歲儉,則惟賣土賴活,今若勒令還退,則當初歇賣之類,或似獲利,其他人民,又或失稔,而如有賣土之事,富戶懲羹,無意買取,貧殘之民,救活沒策,且賣買之限,亦載法典,不可弛張,請令廟堂稟處矣。攔後爲役,本殿修理移還安時,只爲侍衛,雖曰編伍,旣不納布,每年都試,又有優等直赴之恩典,不可以賤役言,凶年所賣田畓,此是小民互相買賣資活之事,自朝家勒令還退,事面如何,買賣之限,又載法典,今不可弛張,依道臣論啓,兩件事,竝置之,何如?上曰,依爲之。出擧條濟恭曰,長城居金文在爲名人,罪著殺人,屍親來告官庭,其時府使洪景厚,發將差捉入,則文在脫身逃走,將差搜探家中,畢竟文在,以武斷鄕曲,定配於槐山,景厚以不戢將差,又爲定配。臣意,則文在,以湖南鉅富,權力甚大,脫其殺人之罪,編配於去京師三日程善地,景厚以欲捉殺人者官長,同爲被謫,當初官差之搜探家中,由於文在之逃走,則此文在之罪上添罪,豈官長之使爲搜探家藏而然哉?況以道臣査狀見之,其時景厚,不在官府,以公故在他,其搜探與否,非景厚所知,而殺人者與捕捉之官長,竄謫則同論,以國家刑政,豈容如是混淪,臣恐自此以後,外方官長,雖有殺獄來告之事,有所疑沮於發差搜捉等節,則後弊不可不慮。迷見如此,適有言端,故敢此仰達矣。上曰,洪景厚放送,可也。出擧條濟恭曰,關西儒生,以仁賢書院名號請改事,再昨年陳疏之後,近十人尙留京邸,以臣慣習往來於西土之故,每每來訴情願,所見亦甚可悶,以臣之見,儒生輩所請,於禮似然,且非朝家難施之事,不必一例靳持,使有抑鬱之歎矣。蓋仁賢書院,卽箕聖影幀奉安之地,事體之重大何如,而以書院稱號,事涉褒慢,且書院扁額,書以宣賜二字,宣賜卽君賜臣之義也,此不可不校正,況扁額年月,卽昏朝時,以此揭之聖幀之傍,終涉未安,儒生之意,欲永去書院稱號,改之曰箕聖影殿,堂曰敍倫堂,前日書院懸板,則撤而藏之,其所願不爲無理,當初禮曹啓請享祀時,牲用太牢,日用中丁,而太牢用泮宮之禮,中丁待鄕賢之例,不免爲半上落下,且孝廟過平壤時,躬謁聖幀,親書尋院錄,宸翰至今如日星,而奉藏之所,極爲苟簡,有欠尊閣,儒生之所請,卽享祀之日,改中丁爲上丁,以遵禮經祀先師以上丁之義,又建御書閣一間,尊奉御筆,此則其所願,實爲當然,而亦非難施者,但箕子墓守衛諸節,一依羅麗始祖諸陵例擧行之請,臣亦未知其如何定制,可以不悖於禮義,無憾於人情,不敢指一仰達矣。上曰,然則何以處之?方爲得宜。濟恭曰,右項所陳諸條,使道臣酌量便否,出意見,詳細狀聞,然後更爲稟處,似好矣。上曰,依爲之。出擧條上曰,諸宰奏事,可也。秉鼎曰,日前傳敎中,朴長卨,許令還歸,見其老母,而其時承旨李海愚,招致政吏,傳以筵敎以爲,朴長卨還歸之後,罪名盡除云云,而考之本曹官案,則尙以削名朝籍付標,不可不一番經稟然後檢擬,故敢此仰達矣。上曰,當初朴長卨之處分也,非放逐,只令任其所之,則罪名異於常格,故傳敎書下之後,以如是則罪名盡除否乎?使之問之而已,則海愚之如是出傳,寧有是理乎?耆曰,招吏分付之時,臣雖未見,而聞海愚之言,則以下詢其罪名有無爲辭矣。秉鼎曰,臣則伊時,或慮傳言之不審,故見海愚而問之,則亦與政吏所傳無異矣。上曰,無論其言之如何,豈有不捧傳旨而口傳擧行之國體乎?耆曰,政院之於他各司,或有口傳分付者,而至於禁府·銓曹,則必待傳旨擧行,故無口傳分付之例矣。濟恭曰,銓曹則但當以官案付標之罪名,擧行而已,似不必更論矣。上曰,然矣。秉鼎曰,籌司衙門,事體自別,非各司官員所敢齋宿之地,而臣俄於本司仕進時聞之,則監察韓泳,去夜齋宿於本司,而入直郞廳,亦爲許接云,事之駭然,莫此爲甚,監察韓泳,入直郞廳金憲柱,竝令該府,拿問處之,何如?上曰,韓泳事,係是臺監,依爲之。金憲柱所爲査實,如有可罪之端,卿其草記,可也。出擧條在學曰,向以龍罔權仁重圖囑追榮事,有勘律之命矣。仁重,年過七十,故臣曹以定配收贖事草記,而姑未承批矣,然而仁重,則不但年過定配之限,聞其上來圖囑,行賂下吏,實非仁重所爲,卽是其子之所犯,則定配之律,施於其子,恐合事宜,故敢此仰達矣。上曰,大臣之意,何如?濟恭曰,其子之上來圖囑,若是的實,則其父似無罪矣。上曰,依所奏爲之,可也。濟恭曰,朝臣贈職事,適有言端,臣有微見之可以仰達者矣。日前見禮判所奏出擧條者,則以京外孝子蒙贈之家,必欲得南臺之銜,請囑四至,應接不暇云,近來風俗,皆懷倖望,雖於贈職之事,隨分順受者絶罕,致令禮官,難於取捨,事甚未妥。臣意,則凡生進學生之以孝爲贈者,苟是班戶,則俱贈戶曹佐郞,無敢以南臺之銜借之,若是文官之生前已經侍從者及蔭官之已經參上正職者,始許超品,文則以承旨,蔭則以該曹參議爲贈,以爲一定之制,則似無紛紜之弊矣。上曰,吏·禮判,各陳所見,可也。行禮曹判書閔鍾顯曰,雖是士族之有實行者,以儒生而直贈南臺,恐欠愼惜之方,自今以後,以郞署褒贈,似好矣。吏曹判書李秉鼎曰,以學生而直贈南臺,雖成已例,而恐欠愼惜之方矣。上曰,依爲之。無論法家與下戶,苟有卓異之〈行〉,爲一世所稱,而不可只贈郞署者,則雖儒生,別爲論理於政府回啓,俾愼惜名器,奬勵風敎之政,兩行不悖,此指特例,亦豈可輕易援例乎?竝以此意知悉,可也。出擧條濟恭曰,今年歲首之忠孝烈抄啓褒賞者,因禮判所奏,將待後式年,精抄擧行矣。第於抄啓之後,卽爲行關於八路,故爲其子孫者,皆已上來,今此退期擧行,似不無抑鬱之情矣。上曰,留待後式年者,只是贈職秩而已,至於旌閭與復戶,何嘗如是乎?鍾顯曰,旌閭與復戶秩,則皆已擧行矣。濟恭曰,雖以贈職秩言之,今年則便同令前,且旣行關,而使之上來,則一體擧行,庶慰其落莫之情,而自後次爲始,更加精抄,俾無猥雜之弊,似無不可矣。鍾顯曰,今番贈職秩,元數不夥,其子孫之上來者,亦似不多矣。邁修曰,今以贈職事有言端,敢此仰達矣。年前偕老人加資時,或有私賤之贖良者,亦付同知,渠則家力稍饒,能辦曹吏例給,故得以追榮三代,爲右尹摠管,而或有爲其主者,雖付同知,貧不能自力,反不得追榮者,且其所謂偕老者,亦非結髮之夫妻也,老而鰥居者,或得老嫗之無依着者,與之同居,久者不過四五年,近者或爲一二年,如此者亦皆混入於偕老加資之中,此已猥雜,而至於右尹摠管之追贈,則常漢亦皆爲之,故中庶之稍勝於此者,非參判則不欲追贈,權仁重之事,亦未必不由於此,此類則似合有區別之道矣。上曰,其時特以廣慶之意,有此恩典,而此非常有之事,且旣付同知,則追榮,例也。若曰以同而追榮三代者過當云爾,則猶可也,今旣一切許施,而特以貴賤之有殊,偕老之久近,欲有區別,則是豈朝廷之所可與知者乎?假使贖良者,能知上下之分,以其財力,先致力於其主之追榮,而後及其私,則誠爲美風,而此等事,豈易責之於今俗乎?濟恭曰,其時或有付同知者,只當以同知追贈之議,而如是則又非遇慶特施之意,故竝許依例以相當職追贈,則到今旣久之後,又欲區別,徒增紛紜,誠是行不得之事矣。上命書榻敎曰,同副承旨入侍。又命書榻敎曰,下直守令入侍。仁簡承命出傳,與同副承旨李肇源,臨陂縣令南省老,偕入進伏訖。省老奏職姓名。上曰,年幾何乎?省老對曰,今年六十二歲矣。上曰,不至於衰老難任矣,前任何邑乎?省老曰,曾經陽城縣令矣。上曰,以何事遞來乎?省老曰,差陵祭官,以燭籠事,罷職矣。上曰,臨陂是難治之邑,爾須下去悉心做治也。命除宣諭先退。又命大臣·備局堂上退,諸臣以次退出。上曰,刑判姑留,可也。上曰,嶺伯進前。亨元進前,奏職姓名。上曰,卿之藩任,殆乎非此莫可,其所稱塞之方,須加意勉勵也。亨元曰,以臣庸下,濫被恩造,前後任事,無往非辜負,何有一毫之報效?惶感隕越,不知攸措矣。上曰,嶺南古所云鄒魯之鄕,而今則鄒魯之風,不可復見,惟貴於官民之相孚也。且聞重臣鄭昌順之言,嶺南之人,以家廟而爲鄕祠,以鄕祠而爲書院,轉相倣傚,幾乎無邑無之云,此亦成一弊端矣。亨元曰,臣於未叨見職之前,見永川郡守,則永川一邑之內,額外書院,至於十三之多云,以此推之,則他邑可知,旣有書院,則必有堂長焉,有公員焉,有齋生焉,如是而軍額安得不苟簡乎?上曰,凡有官爵者,皆欲入於鄕祠,故如是之多耶?亨元曰,此則臣未能詳知,而大抵濫觴之弊,不可言矣。上曰,此猶餘事,仁政必自境界始,爲政之要,莫先於正境界,蓋境界不明,則豪右之利而小民之害也。壬子水災以後,嶺南田政,益復紊亂,其時故重臣沈頤之在度支以爲翌年新起之査出,可以當昨年浦落之數矣,今則浦落者,多未蒙頉,故實多虛實相蒙之弊矣。亨元曰,壬子之成川浦落處,多歸之於當年覆沙,蓋覆沙者,今年免徵,而明年還以新起錄案,若眞箇成川浦落,而入其中,則不無白地徵稅之患矣。嶺南則臣雖未之見,而臣之待罪湖藩時,亦有此弊,爲守令者,豈不欲悉心綜核,而不但耳目未周,亦或有行不得處矣。上曰,此乃豪右之弊也,其勢不得不然矣,蓋豪右夤緣漏稅,而坐享其利,窮民每多白徵,而偏受其害,豈非可哀之甚者乎?改量之政,雖不可遽議,此弊則一切釐革,然後小民可保,而無切骨之冤矣。亨元曰,服勤南畝,終歲矻矻者,卽貧窮之小民,而偏苦如此,豈非傷悶之甚者乎?上曰,洛東江上流,若禁火田而種樹,則何如耶?近聞榮川地境,一望爲沙石之場,豈成說乎?亨元曰,火田之弊,在在皆然,而山腰以上,無處不墾,至於莫可禁之境,今若申明條禁,漸次植養,則豈至於童濯乎?上曰,俄者下敎田政事,卽目下大政也,若一向紊亂,任其欺隱,則不但小民之受困,國計亦安可不念乎?到今爲小民爲國計之道,無過於此事釐正,卿其下去,盡心措劃,爲民國有益之道,可也。上曰,何時將到任乎?亨元曰,交龜則初九日爲之,到營則十三日爲之計矣。上曰,春巡,何時當發乎?亨元曰,將於到營後卽發矣。上命耆宣諭訖,亨元先退。上曰,畿伯進前,可也。冕膺進前。上曰,驪州兩陵寢奉審乎?冕膺曰,奉審,而寧陵靑龍內邊沙汰處,則役處不甚大段,而主峰後托補土處,役處頗大,非時月可了者矣。上曰,其長廣幾何?比園所外南山植木處,何如耶?冕膺曰,較之園所植木處,則雖未知其何如,而大要長可踰一里許,廣則或爲數三把,或有小於是處,而坎陷底深,故功力將多入矣。上曰,英陵補土處則何如耶?冕膺曰,內白虎水道回合處,土皮脫落,故似若沙汰,而其底樹木多生,可知其來已久,實非沙汰所致也,此則役處不大,可以從便修改矣。上曰,此等處,付之陵官,從便修改,可也。冕膺曰,英陵·寧陵兩陵寢砂麓補築處,已爲區別啓聞,而其中寧陵靑龍內邊補築處,事役雖不浩大,距曲墻稍近,寒食祭享,當有兼告由節次,臣旣登筵席,故敢此仰達矣。上曰,依爲之。寧陵局內近處補築,則寒食兼告由,其餘可以從便補築者,從便補築,此後勤慢,自當審察,以此意,嚴飭齋郞及地方官,令該曹,來月來來月間擇吉,可也。出擧條上曰,兩陵陵官爲誰乎?冕膺曰,英陵令則李宗恢,參奉則李興運,寧陵令則柳肅之,參奉則李義祿矣。上曰,陵官皆勤幹,足以任事否?冕膺曰,宗恢則年老,恐未能了事矣。上命書榻敎曰,驪州兩陵令,以年少可堪勤勞人,令該曹口傳相換。上曰,陵官下去時,卿須各別申飭,可也。冕膺曰,從便修改處,則不必役民,兩陵陵軍,足可爲之,故以使役陵軍之意,言於陵官,而至於點心米,則就儲置米中略給,似好矣。上曰,此則分付,可也。上曰,春耕,幾何爲之耶?冕膺曰,方張矣。上曰,昨年十一月間,雨雪頗多,而近日則不雨者久,能無惜乾之歎乎?冕膺曰,昨年冬雪厚積,土脈滲潤,不至燥枯,故姑無望雨之情矣。上曰,老農所言,今年亦占豐稔乎?冕膺曰,以冬春日候推之,皆云有豐登之兆矣。上曰,重臣致仕後更思之,三字銜,不可無矣,旣躋崇班,朝賀之班,豈可無進身之路乎?冕膺曰,聖敎至此,私心益不勝感祝矣。上曰,宣麻敎文善作矣,有誰見之者乎?賤臣率爾仰對。上曰,注書,渠何敢仰對乎?耆曰,筵席事體,固當審愼,而假注書金履載,俯詢之下,出位仰對,事極未安,推考,何如?上曰,依爲之。出擧條命冕膺先退。上敎在學曰,沈彙鎭·李羲祚事,何以處之乎?在學曰,羲祚則已爲遲晩,當發配,而彙鎭則一直發明,當加刑取服矣。上曰,此事,旣經査覈,渠何得發明乎?更加嚴刑,而如其遲晩,發配時加刑,則不必爲之矣。命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深一寸五分。
李益運啓曰,來初五日朝參日次,而國忌正日相値,頉稟之意,敢啓。傳曰,知道。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
傳于金祖淳曰,左副承旨入侍。
傳于金祖淳曰,來待諸臣入侍。
傳于徐邁修曰,發遣吏郞,諸執事淸齋與否,摘奸以來。
申耆,以兵曹言啓曰,卽接東所衛將張齊斗牒報,則宗廟北邊墻垣外面椽木蓋板朽傷,蓋瓦一間許缺落,傍近◆◆間脫落云,令該曹,申飭該監,卽速修改之意,分付,何如?傳曰,允。
李益運,以成均同知館事意啓曰,文廟守僕,依宗社守僕例,試才啓下事,曾已擧條啓下矣。守僕洪萬栻瓜朔之,代以曾經守僕,試才抄擇,備三望受點次,別單書入之意,敢啓。傳曰,知道。
丁巳三月初一日辰時,上御便殿。右副承旨,來待諸臣入侍時,左副承旨金祖淳,假注書韓致重,記事官金景煥,記注官金良倜,一提學鄭民始,原任直提學徐龍輔,直提學李晩秀,原任直閣尹行任,廣州留守徐有隣,以次進伏訖。內閣提學鄭民始曰,鑄字物力,前有所筵稟區處者,而以此數太半不足,不可不更加措辦,更以均廳錢六萬兩貸下,以爲限年還報之地,而此是本錢,限滿後,自當竝其殖,自歸均廳,目下鑄所需用甚緊,以其殖條,限二萬兩爲先取用,今番均廳移屬之兩南米一萬石,亦以殖條,移屬鑄所,以爲取耗以用之地,何如?上曰,依爲之。出擧條晩秀曰,五倫行實·鄕飮儀式·鄕約條例之特命編成,寔出於因今返古,化民成俗之聖意,今將次第印行,廣布京外諸道營邑及鄕校頒賜件,當自鑄字所印出,待啓下分頒,而至於各邑書院及鄕曲士民之願印者,皆欲自京印頒,則件數太多,難以擧行,印役告訖後,下送各一本於兩南及關西,使之翻刻印頒於道內。他道則各以近道,從便印去,以爲廣頒之地,而鄕飮儀式·鄕約條例,旣有新頒儀節,則必須一鄕,各置一件,方可按而行之,令諸道道臣,酌量面里,分排件數,俾無遺漏混淆之弊,畢頒後,形止卽爲狀聞事,知委似好,故敢此,仰達矣。上曰,依爲之。出擧條命退,諸臣以次退出。
上在昌德宮。停常參·經筵。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,日次儒生殿講,無故日更稟事,命下矣。以何日爲之乎?敢稟。傳曰,望後更稟。
李益運啓曰,左副承旨金祖淳,今日不爲仕進,卽爲牌招,何如?傳曰,聞有實病,許遞,前望單子入之,待下批牌招察任。
承旨前望單子入之,金達淳落點。
傳于李益運曰,左承旨入侍。
傳于李益運曰,禮房承旨入侍。
吏曹堂上前望單子入之,參判徐邁修,參議李勉兢落點。
兵曹口傳政事,大護軍李得臣,護軍洪仁浩·李書九·金履翼,副護軍魚用謙·李泰永,副司果朴載淳·韓致應·朴宗京,竝單付。
以大司諫尹東晩,司諫李魯春牌不進罷職傳旨。傳于李肇源曰,只推。
有政。吏批,判書李秉鼎進,參判徐邁修進,參議韓晩裕進,左副承旨尹致性進。以洪明浩爲承旨,李晉秀爲昌陵令,韓用鐸爲應敎,行都承旨單洪明浩。
再政。以李秉烈爲忠淸都事。
三政。以金裕己爲監察。
四政。以申溥爲禮曹佐郞。
兵批,判書權病,參判洪聖淵病,參議睦萬中入直進,參知李日運病,右承旨申耆進。護軍徐龍輔·李祖承,副護軍韓晩裕,竝單付。
以都承旨洪明浩,牌不進推考傳旨。傳于李益運曰,更爲牌招。
備邊司薦望,以李鼎運爲咸鏡監司。
李益運啓曰,吏曹郞廳來言,咸鏡監司下批政事,取稟。傳曰,明日爲之。
金達淳,以賑恤廳言啓曰,北部觀光坊契任將裵仁福,今月二十八日,本洞路傍,得二歲遺棄女兒,同里居良女趙召史,欲爲收養,阿峴契任掌洪世光,今月二十八日,本洞路傍,得三歲遺棄男兒,同里居良女金召史,欲爲收養,貧不自食,皆願受料,告于本部,自該部,同日牒呈,故依節目,竝爲給料,使之乳養之意,敢啓。傳曰,知道。
李肇源,以義禁府言啓曰,忠淸道沃川郡增若驛徒一年半定配罪人洪景厚,放送事,承傳啓下矣。洪景厚放送事,分付該道道臣之意,敢啓。傳曰,知道。
刑曹啓目,罪人沈翬鎮·李羲祚等,以捕將擧條內罪目,箇箇嚴訊,反覆究問是白乎。則沈翬鎮段,假稱廉問,侵虐平民之狀,一直發明,究其情狀,尤極痛惡,加刑取服,李羲祚段,僞造文券,欺人取物之罪,旣已自服,遠地定配是白乎矣,旣有待判下發配之命,上裁,何如?判付啓,判堂旣承筵敎,依下敎施行爲良如敎。
安春君疏曰,伏以臣姿旣衰朽,病入膏肓,痰癖之症,無時發作,乍歇而旋劇,幾絶而僅蘇,如是而過,居然三載,而殆無寧日,幸以天地之洪恩,得保殘喘於今日,報蔑涓埃,惶感無地,第念臣之一身,非臣之所有,臣不敢自恤,而若有病勢少間之時,則凡於公役,竊擬强力奔走,以爲粗效職分之計,自日前添以風感,宿症更劇,胸腹亘掣,氣息哽塞,方在涔涔澌綴之中,而不意先蠶壇獻官差帖,適到於此際,目今病症,萬無趁期趨承之望,震懍窮蹙,罔知攸措,玆敢疾聲呼籲於宸嚴之下。伏乞聖明,亟命變通享官之任,以重祀事,仍治臣猥越之罪,以安微分,千萬幸甚,臣無任云云。答曰,省疏具悉。疏辭許令該曹付標。
丁巳三月初二日辰時,上御重熙堂。左承旨入侍時,行左承旨李益運,假注書金履載,記事官金景煥,記注官金良倜,以次進伏訖。上命益運書傳敎曰,禮房承旨,詣皇壇奉審摘奸以來,今日,當爲望位禮,而雨勢不霽,百官沾服,有非肅敬之道,未能躬至享所行禮,省視祭物牲品,實有不祭之歎,祭時當更遣承宣,檢飭駿奔,亦當出齋,以待亨事之告成,預以此意,面飭獻官諸執事,與昨年春享時,無或有差,受香一節,有不可不釐正者,事關壇享,勿出朝紙,況陪進香祝之路,不但迃廻,亦甚窄狹,明禮門正門來門,卽爲壇享,而設捨此門,更出敦化門,必是未遑之儀文,此後由明禮門,陪進事,該房知悉。亦令禮曹,載之壇儀。又命書傳敎曰,右副承旨入侍。賤臣承命出傳,與右副承旨尹致性,偕入進伏。益運曰,寒食祭享當前,而聞吏曹言,則享官極爲苟簡,無以分排云,依近例各軍門把摠哨官,都摠府郞廳,武兼宣傳官,通融塡差,恐合事宜,故敢此,仰達矣。上曰,依爲之。卿宰侍從堂上堂下罷削人員,敍用,仍令該曹口傳付軍職,可也。出擧條上敎益運曰,實注書何在?益運曰,未及入來矣。上曰,今夜壇享時,列立院隷,以報行祀節次於齋所,實注書入來,申飭院隷事,分付,可也。仍命益運,進去奉審,益運先退。上命致性書傳敎曰,同副承旨入侍。賤臣承命出傳,與同副承旨李肇源,偕入進伏。上曰,巡將望中,李尙度·徐有鍊,竝年爲幾何?肇源曰,皆未及六十矣。上曰,有鍊則聞甚貧乏云,然否?肇源曰,不但家力之貧乏,爲衆所共知,且有篤老之親,或至朝晡不繼,聞於日前,亦賣其衣,以供親飡云矣。上曰,然乎,是豈成說乎?命書傳敎曰,近於巡將望,年過六十人,或有劃下,勿令更擬之時矣。至徐有鍊,名始問之,窘乏之外,聞以篤老侍下,不能資給云,旣聞之後,何可仍置乎?令該曹,準瓜守令或在京求遞守令中,草記作窠,今日政差送。又命書傳敎曰,政官牌招開政,又命退,承史以次退出。
丁巳三月初二日午時,上御重熙堂。禮房承旨入侍時,行左承旨李益運,假注書韓致重,記事官金景煥,記注官金良倜,以次進伏訖。上曰,吏曹參判牌去來知入。賤臣承命出傳,回奏曰,承牌入來朝房,而以祭物看品,方欲進去奉常寺云矣。上曰,祭物看品,有所重,卽爲進去,可也。賤臣承命出傳。上命書傳敎曰,吏曹差祭參議,與太常進去,參判許遞,前望單子入之,待下批牌招參政。命書榻敎曰,新除授承旨,待下批牌招察任。又命書榻敎曰,右承旨入侍,右承旨申耆進伏。又命書榻敎曰,同副承旨入侍,同副承旨金達淳,進伏。益運曰,臣奉審皇壇祭井,則祭井因昨夜之雨,水色欠淸,故往審拱北門外井,則與內井,無甚異同,故仍以內井用之,而且雨勢若不止,則黃帳幕,恐有沾濕之慮,言于獻官,新件油芚,使長興庫待令,以爲預備之地矣。上曰,雨勢漸有開霽之意,不必用油芚矣。上曰,香祝門路,何如耶?益運曰,臣於奉審之路,歷審門路,則內閣西邊門路低窄,必用高柱改建,然後可無苟且之端矣。上曰,然則招致戶曹郞廳,以爲修改之地也。命退,承史以次退出。
上在昌德宮。停常參·經筵。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽租·鄭宗魯在外,監察茶時之意,敢啓。傳曰,知道。
傳于李益運曰,傳香承旨,馳詣懿昭墓,奉審摘奸以來。
傳于李益運曰,左承旨入侍。
李肇源啓曰,行護軍李書九,行副護軍成大中,持校正冊子,依下敎來待矣。傳曰,入侍。
注書柳遠鳴病代,李允謙爲假注書。
有政。吏批,判書李秉鼎進,參判徐邁修病,參議李勉兢病,行左承旨李益運進。以尹序東爲副應敎,姜彝正爲左尹,李昇羽爲典籍,李在學爲京畿監司,咸鏡監司單李鼎運。
李益運,以吏批言啓曰,以兵曹巡將望單子。傳曰,近於巡將望,年過六十人,或有劃下勿令更擬之時矣,至徐有鍊,名始問之,窘乏之外,聞以篤老侍下,不能資給云,旣聞之後,何可仍置乎?令該曹,準瓜守令,或在京求遞守令中,草記作窠,今日政差送事,命下矣。堂上守令之上京者,只有春川府使韓用和一人,而不爲求遞,堂上邑守令,五月以前,則無準瓜者,六月則寧邊府使徐榮輔,江陵府使李鎮復,而寧邊卽文武交遞之窠,江陵,卽久任守令,準瓜前,勿爲移遷,新有定式,七月則洪州牧使柳誼,寧越府使韓鼎運,八月則淮陽府使鄭澤孚,爲瓜滿而俱非當朔準瓜,何以爲之?敢稟。傳曰,春川之曠官可悶,許遞差代,可也。
吏批,再政。兼京畿監司單李在學,左尹鄭大容,右尹姜彝正,以徐有鍊爲春川府使。
李益運,以吏批言啓曰,正二品以上監司,京職兼差,事載在法典矣,新除授京畿監司李在學,資級乃是資憲,依例送西後兼監司下批之意,敢啓。傳曰,知道。
李益運,以兵批言啓曰,正二品監司,京職兼察,載在法典矣,新除授京畿監司李在學,資級係是資憲,當爲知中樞下批,而時無見窠,依例作闕下批之意,敢啓。傳曰,知道。
兵批,判書權病,參判洪聖淵病,參議睦萬中入直進,參知李日運病,右承旨申耆進。知中樞府使單李在學。
傳于李益運曰,京畿監司入侍。
傳于李肇源曰,右副承旨入侍。
傳于申耆曰,右承旨入侍。
備忘記,京畿監司李在學下直,長弓一張,長箭一部賜給。
傳于李益運曰,發遣吏郞,諸執事淸齋與否,摘奸以來。
李益運啓曰,嶺南沿海奸民輩,故漂倭境,而漂民之還,每有差倭,差倭之來,又從以故漂我境之沿邑,其所爲弊,每多如此,故昨冬賓筵,大臣。出擧條申飭,而今此統制使尹得逵狀啓中,漂民之故漂與否,初不詳査論列,揆以事體,誠甚疎忽,事係邊情,原狀啓雖不得不捧入,當該帥臣,不可無警,從重推考,何如?傳曰,年前飭敎,不但申嚴,大臣出擧條嚴飭之後,身爲帥臣,不有廟堂知委,循例措語,其不能檢飭可知,極爲駭然。當該帥臣,越俸一等,此後,令廟堂更爲嚴飭,可也。
傳于李肇源曰,坐直承旨入侍。
傳于李肇源曰,處義旣伸,情勢何論乎,行都承旨洪明浩,從重推考,待開門牌招,違牌,勿捧傳旨。
李益運,以成均館同知館事意啓曰,今三月初三日,儒生課試,當爲設行,而大提學未差,限內不得爲之之意,敢啓。傳曰,今日齋日相値,退行於初六日,其日待開門,弘文提學牌招,儒生則當通方外,各揭兩題,分取生進幼學,以此分付,可也。
申耆,以都摠府言啓曰,今日入直內三廳武兼禁軍及軍兵等,當爲中日試射,而懿昭墓忌辰祭齋戒相値,不得爲之之意,敢啓。傳曰,知道。
李肇源,以義禁府言啓曰,忠淸監司林濟遠狀啓內,尼城前縣監趙希鎮·申大有·洪樂顯·李顯默·鄭宗柱,時縣監沈景文,藍浦前縣監申在德·趙雲衢,時縣監權襈,栗峯前察訪趙景逵·金和鍾·趙秀民,時察訪姜時煥,莫重國穀,年年反作,致有此豐歲未準捧之弊,揆以法意,萬萬寒心,前後守令察訪罪狀,依法嚴勘,在所不已,而其中尼城前縣監鄭宗柱,藍浦前縣監趙雲衢,栗峯時察訪姜時煥,赴任或在於歲末,或在於歲後,流來虛錄,不欲掩置,俱爲從實報營,則此與無端仍反有異,或不無區別參恕之道,竝令攸司,稟處事啓下矣。申大有·李顯默·鄭宗柱·權襈·趙秀民·金和鍾等,今方待命,竝拿囚沈景文·姜時煥,俱在任所,趙雲衢,下去忠淸道林川地,申在德前因他罪,定配於慶尙道鎭海縣,依例發遣府書吏羅將,竝拿來,趙希鎮·洪樂顯·趙景逵,俱是身故,勿論,而糶糴法意,至爲嚴重,鄭宗柱·趙雲衢·姜時煥,始雖報營,末乃仍反,不無輕重,而均有罪焉,則律之分等,惟在有司之議讞,該道臣之以區別參恕之意,輕先措辭於請罪之啓者,殊涉未安,推考,何如?傳曰,時任守令察訪,特不卽報營而然者,所謂逋穀,亦安知非未及照檢於勘簿乎,時任守令察訪等,特爲放送還官,未及拿囚之時倅,竝令躬自叩籌,更以捧不捧,區別報營後,令道臣,狀聞後稟處,在囚同罪諸人,姑放,以待査事結末,可也。
李肇源,以義禁府言啓曰,懸題官兼引儀李敬度,假引儀黃稔等拿處事,傳旨啓下矣。李敬度,今方待命拿囚,而假引儀則以雜岐,例自刑曹擧行事,曾有定式,黃稔,移送刑曹之意,敢啓。傳曰,與李敬度,分陳,可也。
申耆,以訓鍊都監言啓曰,各軍門軍色從事官,如有可以請仍之人,草記請仍事,曾有傳敎矣。本局前從事官朴載淳,今已敍用,仍任從事官,何如?傳曰,允。
敎京畿監司李在學書。王若曰,眷玆畿甸,有誰旬宣,在周則千里邦畿之都,若漢則三輔根本之地,所以承流宣化,最居八路之先,每欲爲官擇人,多從九卿而出,觀察仍樞府知事,傍城闕而開衙,節度兼分司居留,控山河而專制,矧自華城之經始,尤重棠舍之委毗,新居奠豐邑之基,須百姓之安堵,佳氣接覇陵之路,待六飛而淸塵,苟非二千石惟良,難以卅七州爲寄,惟卿,端詳孜諒之質,綜密練達之才,文華推玉署之班,少日著望,機務參籌司之座,十載殫誠,湖南世稱難治,而至今餘譽,司寇予所愼簡,而伊來久任,政玆予意之有屬,亦有廟議之僉同,玆授卿以京畿觀察使·兵馬水軍節度使·水原府留守·開城府留守·江華府留守·廣州府留守·都巡察使,卿其祗服寵章,益殫乃悃,旌節按期行部,伊郡治宜思澄淸,簪笏有時登筵,凡民隱毋憚敷奏,自餘裁稟,厥有典常,於戲,惟心簡之斯存,撤我二品卿月,顧方面之得重,俾作一路福星,故玆敎示,想宜知悉。知製敎李羲甲製進
壇享參班朝官,應製御考榜七言十韻排律,次上一前察訪金獻行,次上二校理金履喬,次上別提尹光浚,司果黃勉喆,副修撰金近淳,參奉申滃,副正字曺錫中,御題只看花葉驗時移,七言排律,金獻行次上一,星虛星鳥轉如期,有曆山家不待披,萬里陸沈山外劫,一年三百箇中知,憶曾魯朔餼羊告,每下堯蓂析木湄,軒紀同文侯度恪,吳機協日帝衣垂,久深葵藿傾陽悃,敢忘龍蛇渡海師,翠莢陰晴洪武改,紅羅日月甲申悲,幾回漢臘斟椒酒,不復周正降鳳墀,上國衣冠禾黍慟,山翁心事蕨薇詩,鳥啼蟲語林關閉,葉落花開物理推,草木三韓猶雨露,王春一域見何時,參班儒生應製榜賦三中進士金文欽,年五十一,本商山,居京,父載厚,三下幼學金履實,年四十三,本安東,居京,父友行,草三下生員任壽益,年三十六,本豊川,居京,父尙淹,幼學南正容,年三十一,本宜寧,居京,父益祚,宋天圭,年二十九,本恩津,居京,父煥章,金履疇,年二十五,本安東,居京,父獻行,金憲淳,年三十三,本安東,居京,父履溫,生父履祥,生員金炳翼,年三十三,本安東,居京,父世根,幼學李厚夔,年三十,本全州,居京,父西春君熚,御題紅雲一朶日邊開賦,金文欽三中,倚南斗而夕望,問太微之所居,周春秋而尙在,漢衣冠而復覩,摻子衿而一涕,其上蓋有雲氣,事始聞於東人,芬至今於南維,緬日下之晠際,一度花於紅羅,鬱金陵之佳氣,擁扶桑之餘暉,其光赫而普照,至于東兮顯于,滄桑淚於甲申,但白雲於汾水,云誰思於隰苓,愾我歎於苞稂,年號止於永曆,覓無處於王正,花獨愛於築墠,葉徒開於占時,湖以譯曰海槎,遠道人而胡爲,逐萬折之餘波,帶中華之舊制,袖天王之大曆,嘻我東曰知否?堯丹蓂而正脈,陶黃菊而遺史,指朝天之舊路,謂瑞日之留輝,江南草兮目杳,憶王孫而云歸,瞻聆新於我國,以子知其堪愧,氣不盡於鬱芬,果紅雲之媵汝,光奚染於穢腥,護有池於乾淨,王春寄於一朶,獨也今其分明,商日月於雷山,宋世界於舟國,雲飛隨於處處,子豈偶於吾域,何能保此閩中?且試看夫天下,皇華春而孰報,鐵木塵而方彌,迢迢或其渡水,紅一道於靑邱,瞻朱火之舊瑞,倍蒼梧之遺淚,拚南雲而拱北,寓悲風而爲慕,人從日而遠來,我宗海而同思,斯有臣而著詩,繼以登於璇題。
丁巳三月初三日辰時,上御重熙堂。左承旨·京畿監司入侍時,行左承旨李益運,記事官柳遠鳴,記事官金景煥,記注官金良倜,京畿監司李在學,以次進伏訖。上敎益運曰,昨夜享禮時,諸執事,果能整齊否。益運曰,駿奔之際,果皆齊整,而但八成初奏,獻官行拜禮,樂成尙未盡奏,故使之促奏矣。上曰,此則在於獻官行禮之太急,四拜若稍爲徐緩,則樂成,自可協奏矣,上覽參班擧案。命書傳敎曰,夜過壇享,不禁風泉之感,出齋以待享事之禮成,而日氣雖幸晴霽,意謂雨餘風寒,參班數小矣,見承旨取來袖擧案,朝官儒武之陪祭者,如彼夥然,諸家人,可謂不忝家聲,豈不可嘉,朝官則招致賓廳,儒生則招致殿廊,待題下應製,武士則過齋後,禁御將入直兵曹郞廳,爲試官,與該房承旨,進去北營,柳葉箭一巡試取,一中以上書入。上敎在學曰,卿久閑之餘,有此新除矣,卿之向來疏擧,不槪於予心,不得不處分,而聞卿於向來,自處以逐臣云,然否?今玆畿輔之除,可謂要任,況是華城之咽喉,所重在焉,卿其善爲也。在學曰,畿輔自是重任,如臣無似,實未知何以承當,不勝惶悚矣。上曰,到界時,都事當替往交龜耶?在學曰,似然矣。上曰,卽速到界,可也。仍命在學先退。上曰,畿伯敎書,何以爲之?益運曰,今方撰進,而似未及於受符矣。上曰,敎書依近例待撰成,從當書傳,而諭書則斯速書入事,分付,可也。賤臣承命出傳,還入進伏。上曰,元陵獻官誰也。益運曰,李敬一矣。上曰,承旨當爲奉審,兼以獻官進去,局內諸陵仍爲奉審,再明日日暮前,復命,可也。益運曰,明日先蠶壇奉審,何承旨進去乎?上曰,李肇源進去,可也。益運曰,肇源,方爲推考房矣。上曰,然則與左副承旨,換房,可也。益運曰,內閣門西邊門路修改處,臣果看審後,分付戶曹矣。俄聞戶曹郞廳之言,則內閣西邊中門,簷桶有礙云,事勢似然,依戶郞所言門閾,差迤近西,訓局軍入接處二間,亦爲一時修葺,恐好矣。上曰,從便爲之,而改以高柱,必以輦輿出入之無礙,爲準也。仍命書榻敎曰,王大妃殿進御加減正氣散,自今日一貼式,限三貼,更爲煎入。仍命退,承史以次退出。
丁巳三月初三日辰時,上御重熙堂。右副承旨入侍時,右副承旨李肇源,記事官柳遠鳴,記事官金景煥,記注官金良倜,以次進伏訖。上曰,偕來承旨狀啓,何至今不來乎?肇源曰,似不踰今日矣。上曰,右承旨·同副承旨入侍。賤臣承命出傳,右承旨申耆,同副承旨金達淳進伏。命達淳書傳敎曰,京畿監司當日辭朝。上曰,今番雨澤,以開留狀啓觀之,水深爲五寸,比他處尤洽耶?耆曰,今番雨澤諸處,亦皆均洽云矣。命退,承史以次退出。
丁巳三月初三日申時,上御重熙堂。右副承旨入侍時,右副承旨李肇源,假注書李允謙,記事官金景煥,記注官金良倜,以次進伏訖。上曰,右承旨·同副承旨入侍。出榻敎賤臣承命出傳,右承旨申耆,同副承旨金達淳,以次進伏。上曰,儒生幾皆待令耶?肇源曰,已爲待令矣,命耆,書賦題紅雲一朶日邊開,命達淳,書十韻排律題只看花葉驗時移。仍敎曰,持此御題,右承旨往仁政殿月廊,儒生試取,同副承旨,往賓廳,朝官試取以來。命書榻敎曰,工刑換房。仍命退,承史以次退出。
丁巳三月初三日酉時,上御重熙堂。坐直承旨入侍時,右副承旨李肇源,假注書李允謙,記事官金景煥·金珍恪,以次進伏訖。上命書傳敎曰,參班朝官應製十韻排律,居首次上一前察訪金獻行,朱書百選一件,次上二金履喬,次上別提尹光浚,司果黃勉喆,副修撰金近淳,參奉申滃,副正字曺錫中,各紙一卷賜給,參班儒生應製賦居首三中進士金文欽,四書中一件,三下幼學金履實紙二卷·筆二枝·墨二笏,草三下生員任壽益,幼學南正容·宋天圭·金履疇·金憲淳,生員金炳翼,幼學李厚夔,各紙一卷·筆二枝·墨一笏,賜給,皆令明日待令,而坐齋不得召見,使之閤門外領賞。仍命退,承史以次退出。
上在昌德宮。停常參·經筵。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
傳于李肇源曰,右副承旨入侍。
傳于李益運曰,禮房承旨,馳詣元陵,奉審摘奸,局內諸陵,一體奉審以來。
傳于李益運曰,右副承旨馳詣先蠶壇,奉審摘奸以來。
傳于金達淳曰,同副承旨入侍。
以偕來承旨狀啓,傳于金達淳曰,卿於下去之後,筵敎何以傳之,書啓中措語,難以領略,今月內吉日,只在於旬後,亦不傳之乎?傳諭以旬後和暢爲敎,指開講之謂,而亦有口傳下敎於政院者,此一款,又何以往傳乎?此意回諭。
以全羅監司徐鼎修狀啓,茂長縣漂到異國船一隻,自羅州紅衣島,還歸之路,遇風來泊形止,馳啓事,判付內,啓下備邊司爲旀,該鎭將,若能善爲候風發送,豈有還泊鄰邑之弊乎?待其還送,令道臣,拿致嚴棍取招狀聞,地方官段置,如或同爲看檢於發船之時,則亦待竣事,令該府拿問處之爲旀,未及還發各船,各別嚴飭,無或一毫泛忽事,嚴飭分付道臣爲良如敎。
丁巳三月初四日午時,上御重熙堂。同副承旨入侍時。同副承旨金達淳,假注書李允謙,記事官金景煥,記注官金良倜,直提學李晩秀,行護軍李書九·成大中,以次進伏訖。上曰,昨日所入左傳抄,未盡披閱,而直以此刊出,果將無欠耶?旣已立綱分目,刪煩撮要,則使後之讀者,開卷瞭然於心目之間然後,可爲丕變文風之一助,而旣抄之又刊之,第一凡例,若或淆亂無別,則非但徒費精力,亦豈抄輯刊布之意乎?成大中所見焉如。大中曰,臣旣參考,固欲其無欠,而亦何敢知恰好與否也。書九曰,大抵左傳抄,篇帙浩多,注說煩瑣,使學者,難於適從,此爲可悶,故諸儒及左氏說中,註解之明暢恰好者,以類抄入,如林註之自昔受疵者,則多所刪去,先儒訖亦不張皇盡錄,只撮其緊要句語,以爲發明,而亦必存其名字,以寓謹嚴之體故,以十五卷之大帙,約之於九卷之內,不至於疎漏,而其法則井井矣。年月或有互換處,而此則詳細考出,故似無大錯矣。至於卷首,姓名歸一圖,則姓名之錯出互見者,以臣一人精力,有難考出,此則已承下敎,命四文臣,分掌抄出,待其竣事,可以就緖,而於其考證之際,若又隨所見付籤,以爲可否,則尤爲幸矣。上曰,尹光顔在京耶?晩秀曰,在京云矣。上曰,過齋後,與三文臣招入,使之看詳,可也。晩秀曰,監印所,則儀軌考準之役方張,有難竝行,許令參考於校書館,似好矣。上曰,依此爲之,可也。卷首凡例歷年圖,若作橫看,則每患空白之太多,須作直看似好,至於姓名歸一圖,雖單名之人,依次列錄,俾覽者瞭然,大事記,亦抄出添入無妨,卿意亦焉如。書九曰,橫看之多費空紙,固可憎,而若作直看,則一行之內,排書十八國,必極苟簡,勢須爲橫看,而大事記之抄入,實是難便,且如此則卷首恐至於二卷之多矣。上曰,大事記,雖難一一入錄,如列國之某年立等易考之事,不宜闕之,如是而卷首雖多,庸何傷乎?然似不過於一卷矣,第退而爛商爲之也。上曰,李祖承人事,豈不太歇乎?狀辭旣不別白,所抵院中書,亦甚疎略,只以十數字,草草報來,是豈成說乎?槪亦不詳裏面之致,此卽申耆之過也,承旨見其書乎?達淳曰,臣則未及見之矣。上曰,經爲重,傳次之,如書傳之只用朱子集註,此亦以經歸重,可也。成大中所見焉如。大中曰,以經歸重固好,聖敎至當矣。上曰,綱目板本之好,莫如我國,而中原則一切無如此者,雖以發明綱目觀之,亦然矣,今此左傳,大其綱該其目,一依綱目板例刊出,則一張內行數不多,讀之者,必不支離,輒先開眼矣,豈不好哉?若唐本則字樣細小,黑白雜錯,殆不堪看矣。今玆之事,意實有在,從今春秋之學大興,誠非少幸,不可不趁速印出,令關西·兩南翻刻,財力雖多入,有不可恤,然亦何至於大段乎?曾見關西刻板,則其所精竗,無異京刻,獨湖南則全不成樣,豈其本無刻手耶?以湖南雄藩,案付刻手,有何難事,且紙好何如,而無一人留意爲之,亦可見文治之不振矣。今若於關西刻手中,善刻者,擇送於湖南,翻刻好箇板,則可爲傳久之道矣。書九曰,誠如聖敎矣。上曰,小學何間,盡爲修正云也。晩秀曰,今至嘉言篇云矣。上曰,未知何時入刊也。大抵李義駿固執,大爲病痛,雖有他人一得之見,終不聽之,但立已見,牢不可破,徐有榘,爲其至親,故使之參證,而亦不敢開口云,是所謂游夏之徒,不能贊一辭者耶?此何固執,第其長處可取者,該洽也,初意則小學則易成,左傳則未可邇期矣,今反彼遲而此速,甚可異也。又敎曰,尊周錄所纂,何如也,書九曰,更爲淘汰增損,然後可成完部,近來遐外之人,始知有此事,爲其祖先,多有來見臣者,不勝其煩擾矣。上曰,其中果有未聞之蹟耶?書九曰,間或有之矣。上曰,然則添入於原錄中,可也。吾東素稱禮義之邦者,何也?義理大關,惟此春秋二字,夫以一時登城汗馬之勞,猶且銘彝鼎而誓帶礪,則矧乎殺身成仁,斂跡窮山者,豈不卓然有辭於天下後世乎?予之所採其名,錄其蹟者,春秋大義,無過於是書故也,昨日詩題,卿等聞之乎?出自李端相號稱靜觀齋集中,以其詩觀之,其人足可想矣。書九曰,我東之所不可無者是書,近見彼人所編諸書以後,速成是書之心,尤切于中,若其凡例,則列朝事蹟,則彙爲編年,陪臣則作爲列傳,以附其下,恐好矣。上曰,此有商量者,偏論以後,人見各自携異,立傳之際,可無是非之牴牾耶?若如名臣錄法起例,而雖小必錄,寧廣勿遺,似乎得之矣。書九曰,聖敎至當,而名臣錄法例,恐難遵用,名臣錄則錄其一生事蹟,故書法自好,而此則只取其尊周邊事實,則終必大同小異,如印一板,爲可欠矣。上曰,似然矣。又敎曰,安邦俊事蹟,豈不偉然耶?仍敎大中曰,安邦俊·宋翼弼,何如人也?大中曰,宋翼弼則兩先正,皆極推許,安邦俊則專尙氣節矣。上曰,宋翼弼,雖賴兩先正推許,而亦有所云云者,終涉未妥,安邦俊則尙氣之中,能免偏過之嘆耶?又敎書九曰,莊陵誌,已爲成書耶?書九曰,昨年內入矣。上曰,姑未及細閱,而如東鶴記,則殊欠端的矣。書九曰,聖敎誠然,如河緯地之兄紹地,亦入東鶴記中,而向者紹地之裔,爲緯地之後者,來示其伊時呈官之文,而紹地之死亡,在六臣事以前已久,據此一事,亦可爲不端的之證矣。上曰,然矣。仍敎曰,左傳凡例,更加詳細,必善爲之也。仍命退,諸臣以次退出。
上在昌德宮。停常參·經筵。
藥房提調金文淳,右承旨申耆啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮,氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李肇源啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
申耆啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
尹致性啓曰,左議政蔡濟恭,爲承候來待矣。傳曰,入侍。
尹致性啓曰,時原任閣臣,爲承候來待矣。傳曰,入侍。
尹致性啓曰,藥房提調金文淳,爲承候來待矣。傳曰,入侍。
傳于尹致性曰,左副承旨入侍。
傳于洪明浩曰,都承旨入侍。
傳于金達淳曰,刑工換房。
行左承旨李益運書啓,臣承命馳詣元陵,陵上奉審則無頉,碑閣奉審則無頉,丁字閣奉審則無頉,祭物·祭器·祭井看審則精潔,諸執事摘奸,則無頉之意,敢啓。傳曰,知道。
李益運,以內醫院提調意啓曰,副提調洪明浩,謂有身病,今日問安。不爲仕進,卽爲牌招,何如?傳曰,允。
金達淳,以吏曹言啓曰,今此寒食祭,各陵殿獻官,磨鍊以入,而從二品中,無以排比,不得已依近例,永禧殿獻官,以正二品塡差,健元陵·元陵,亦以年六十已上人,塡差以入之意,敢啓。傳曰,知道。
金達淳,以吏曹言啓曰,今此宗廟各陵宮園墓,寒食祭祭官,當爲磨鍊,而老病公故外,實無推移分排之路,依近例,刑官及司饔院官員,通融塡差之意,敢啓。傳曰,知道。
金達淳,以吏曹言啓曰,今此寒食祭獻官執事中,時無職名人員,令該曹口傳付軍職,何如?傳曰,允。
李肇源,以刑曹言啓曰,依下敎,當該司謁張光益,嚴囚之意,敢啓。傳曰,放送,可也。
丁巳三月初五日辰時,上御誠正閣。左副承旨入侍時,左副承旨尹致性,假注書李允謙,記事官金景煥,記注官金良倜,以次進伏訖。上曰,大臣入侍。又敎曰,當該司謁,自本院,捉囚刑曹事,分付。賤臣承命出傳,與左議政蔡濟恭,一提學鄭民始,藥房提調金文淳,右承旨申耆,原任直提學徐浩修·徐龍輔·鄭大容,直提學李晩秀,檢校直閣金勉柱,原任直閣金祖淳,檢校待敎沈象奎·徐有榘,待敎李存秀,以次進伏。濟恭曰,多日齋居之餘,聖體,若何?上曰,近以滯氣甚苦矣。濟恭曰,王大妃殿氣候,何如?上曰,近來猶未快復,伏悶。濟恭曰,惠慶宮氣候,何如?上曰,一樣矣。文淳曰,滯候如是,臣固不勝憂慮,令醫官入診,何如?上曰,姑置之。今年欲受鍼,未知何如也,文淳曰,當問諸朴春元矣。上曰,歲月如流,丙申以後,今已爲卄二年矣。濟恭曰,臣年少時,則只切惜年之心,猶恐年光之條過,今則一年過了,自覺支離矣。上曰,卿之神觀,猶勝於前矣。濟恭曰,漂人又來云,雖緣風勢之所驅,該邑倅之番番往探於島中,實所難堪矣。上曰,不肯去者,故爲勒送故,因風還泊而然耶?濟恭曰,臣欲一番仰稟釐正者,漂人來泊時,文書極涉煩多,臣謂統制使問情錄,則勿施宜矣。旣有兩南伯狀啓,則統制使之問情錄,豈非張皇不緊者乎?上曰,全羅水使問情錄,未知何據也。卿必知之也。民始曰,全羅水使,雖非水軍,而或値監兵使見闕之時,則水使,當探問狀啓,以壬辰年言之,監兵使皆無之,但水使,擔當軍務,無論大小事,皆必啓聞,以今觀之,則雖若張皇,而脫有邊情,則卽爲探啓之地故也。上曰,以北伯薦望也,首望則雖經海伯,而人頗歇後,以今番偕來事言之,旬後和暢云云之敎,蓋謂旬後和暢時,當開講也。然則旬前偕來,然後可趁旬後和暢之時,而誤以旬後和暢時上來之意往傳,此豈成說乎?且以其所謂狀啓觀之,職銜書以嘉義,李祖承果已爲嘉義耶?民始曰,今則嘉善矣。上曰,渠之嘉善,時値庚戌年慶辰爲之,其祖李,壬申年爲承旨,而渠亦於庚戌年爲承旨,事不偶然,故特加嘉善,則爲嘉善不久,反以嘉義書之者,此亦歇後之一端,首望靳點,雖非待大臣之道,而如是也故不爲點下,至於末望,則非但太驟,見今在外,不得已點下於副望者,以其爲錦伯未久,未免徑遞,且有老親云故也,卿意以爲,如何?濟恭曰,加資以後,荐蒙恩擢,而亦安保其必稱其望也。上曰,卿之爲北評事時,善騎馬云,北道則皆能遍踏耶?濟恭曰,入西水羅,仍踰嶺東,自嶺東仍往嶺南,往返殆過六千里矣。上曰,壯哉?至今如是康旺,已兆於其時矣。上曰,齋日則甚從容故昨日,予讀史記英選,止於信陵傳,而初學則必詳細懸吐,然後想瞭然矣。濟恭曰,史記則多用不緊字,班固之爲漢書者,欲變馬史之不緊字句,而後世之文,皆源於漢書,是可欠也。上曰,班固之爲九等年表,敢爲容喙論斷,而置孟子於第二等者,渠欲免罪於後來之人故也。濟恭曰,渠安敢秤九等人品乎?甚妄矣。又曰,我國文章,則當以崔岦爲第一矣。上曰,但欠險怪難解也,唐宋以上文章,皆是順解,豈有如崔岦之務歸險怪者耶?濟恭曰,崔岦之文,肉厚力强,出於自然,故驟看則似難解,而本非險怪者也。務尙眞箇險怪,必欲使人難解者,趙絅之文也。上曰,予則本好龍洲集,其中多有可取者矣。濟恭曰,開後來文人之病源者,趙絅也。上曰,是則似然矣。又敎曰,詩則訥齋,當爲第一,陶洗塵垢,猶勝於朴誾詩,其中亦豈無疵欠者,而一二句內,多有詠嘆蹈舞處,可尙。濟恭曰,挹翠軒集,則用神境處,亦多可觀矣。上曰,今則萬無復古之道,人旣今人,則文安得復古乎?濟恭曰,以今效古,莫如明人,而淸人則不然,詩則以白香山爲第一,文則以蘇東坡爲第一,皆於淺近中做得云矣。上曰,近日日氣和暢,明日欲設三製,而書題甚難,儒生輩,近果做左傳題耶?到記科壯元所作中,初自知罃云云。果善用而爲試官者,謂之倒用,欲置落科,豈不難乎?爲試官者,亦不閑於左傳之致也,到記之次金啓溫之文極佳,卿等見其科作乎?民始曰,其文則但以決科爲主矣。濟恭曰,臣亦聞金魯鎮之子之素稱才童云矣。民始曰,今番左傳刊出後,想易於看閱矣。上曰,英廟丙辰年,以安平大君華,書綱目大小字刊刻,而今年丙辰,又爲左傳分綱立目,刊刻之役者,實非偶然也,未知有嘉惠之功耶?仍敎晩秀曰,黃運祚,連爲寫字耶?晩秀曰,然矣。上曰,故相李性源,爲嶺伯時,刊置八大家板,而近未聞繼此爲之者,其亦古事也。民始曰,其時臣,待罪惠堂也,故相李性源,請得漕留米萬石,仍爲作錢,以此補用於八大家刊板矣。上曰,灣尹,欲設書肆云,果能經營耶?民始曰,姑未創設云耳。濟恭曰,我國豈爲書肆乎?一帙價若過數十緡,則必不買之,如是而安用書肆爲哉?上曰,予則冊架中所莊經傳,盡爲出置於左右,有時隨意抽看,將以手澤遺後矣。濟恭曰,聖敎至及於此,臣固欽仰萬萬矣。上曰,今番忠良子孫應製賦題,初以瞻彼長江,亦係于東爲題,卿其聞之耶?此是故忠臣鄭蘊之所做,以此觀之,節義卓然,令人起敬也。濟恭曰,臣家,有鄭蘊之爲手札於其子者,血痕至今班斑矣。上曰,然則送于成大中許,載諸尊周錄,可也。民始曰,自今月,習陣兩鎭牙兵,預爲指揮乎?上曰,依此爲之,可也。上曰,鄕飮酒儀,何以爲之。浩修曰,儀式中樂章,有關睢·葛覃卷耳麟趾,其下又有鵲巢·采蘩·騶吳,又其下,有鹿鳴·四牡皇皇者華,若其舒緩節奏,不爲肄習,則或恐不叶於聲律矣。上曰,招致笙工一人及樂章所誦者,於卿家,數次肄習,第聞其叶律與否也。仍敎龍輔曰,鄕約,必着念爲之。龍輔曰,今雖別立約條,似不如兩先正已行之鄕約,於斯二者,擇取無妨,不然則呂氏鄕約,自朝家旣已兩次頒行,以此取用,似好矣。上曰,卿其善爲之也。命退,諸臣以次退出。
丁巳三月初五日未時,上御重熙堂。都承旨入侍時,行都承旨洪明浩,記事官柳遠鳴,記事官金景煥,記注官金良倜,以次進伏訖。上曰,吏曹參議入來乎?明浩曰,聞來在直房矣。明浩曰,寧陵修改處,禮曹,以啓目入之矣,有姑置以待之下敎,而修改告由,當添入於今番節享祝文矣,寧陵受香,在明日,何以爲之耶?命書榻敎曰,右承旨入侍。賤臣承命出傳,右承旨申耆進伏。命耆書啓目判付。敎耆曰,承旨,以獻官進去,仍爲看審補土處,而役處之大小廣狹,一一詳察,至於看役之事,任之陵官,則足可幹事與否,亦爲知來也。耆曰,復命前,例當先爲書啓,而書啓,恐或未詳,待復命時,筵奏,似好矣。上曰,唯。上曰,英陵奉審,一體爲之,可也。上曰,吏曹參議入侍,良倜,承命出,與李勉兢,偕入進伏。上敎勉兢曰,獻官中年六十以上人,皆爲改差排定,如果苟簡,則武弁中曾經兵閫人,通融塡差好矣。勉兢曰,若以曾經兵使人,通融塡差,則似無苟簡之患矣。上曰,大祝中,如有衰老人,以時任玉堂換差,而諸執事中,年六十人,亦當爲變通矣。勉兢曰,諸執事,若以年限爲拘,則極爲苟簡矣。上曰,參下蔭官,如其不足,則童蒙敎官,禁府都事,勿拘塡差,而寒食祭享外,亦不必差送矣。耆曰,承旨以獻官進去時,曾以驛馬往來矣。今番則何以爲之耶?上曰,依前爲之,可也。仍命退,諸臣以次退出。
上在昌德宮。停常參·經筵。
巳時日暈。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于洪明浩曰,諸承旨持公事入侍。
傳于李肇源曰,右副承旨,與弘文提學,持此御題,偕往泮宮,試取儒生以來。
傳于洪明浩曰,左承旨入侍。
傳于李肇源曰,江華留守入侍。
備忘記,江華留守林蓍喆下直,長弓一張,長箭一部,兔城僉使金自潤下直,長弓一張,長箭一部,片箭一部,箇兒一箇,賜給。
以大司諫尹東晩,司諫李魯春牌不進罷職傳旨。傳于李肇源曰,只推。
李肇源啓曰,行大司憲金載瓚牌不進,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
玉堂前望單子入之,副修撰李基讓落點。
傳于李肇源曰,左傳校正之役,與聞舊選抄啓文臣李翼晉,罪名蕩滌,仍令該曹口傳付軍職,與李相璜·尹光顔·丁若鏞諸人,卽爲來待校正,而行護軍李書九,疏批已下,以大臣筵奏,處義過矣,亦令卽爲入來擧行。
李肇源啓曰,弘文提學閔鍾顯,旣承牌,奎章閣提學鄭民始·沈煥之,藝文提學李秉鼎,一體牌招,同參考試,何如?傳曰,允。入門旣過半萬,時刻限以人定,收券之夥然可知,分考然後,可以卽爲出榜,時任閣臣·玉堂·來待抄啓文臣·入直兵曹郞廳,爲試官,內閣一二提學,聞有實病實故,勿爲出牌,可也。
以成均館啓目,傳于李肇源曰,判付豈敢節該於粘目乎,該堂推考,似此易知之事,無一言捧納,該房承旨遞差。
承旨前望單子入之,蔡弘遠落點。
注書柳遠鳴病代,柳台佐爲假注書。
承旨前望單子入之,兪漢寧落點。
承旨前望單子入之,李勉兢·李海愚落點。
李肇源啓曰,臣與弘文提學閔鍾顯,偕往泮宮,三日製儒生試取,箋二百五十九張,賦一千三百六十二張,收券以入之意,敢啓。傳曰,知道。
傳于李勉兢曰,科次入侍。
兵曹口傳政事,副護軍蔡弘遠·李翼晉,竝單付。
洪明浩,以吏曹言啓曰,贈諡襄毅公金景瑞延諡,今月十五日,定行於平安道龍岡地云矣,敢啓。傳曰,知道。
洪明浩,以吏曹言啓曰,兵曹正郞申龜朝,受由過限不上來,依例改差,何如?傳曰,允。
洪明浩,以賑恤廳言啓曰,西部聚賢洞契任掌金宗輝,今月初四日,本洞路傍,得一歲遺棄女兒,同里居良女金召史,欲爲收養,貧不自食,願爲受料,告于本部,自該部,同日牒呈,故依節目,給料使之乳養之意,敢啓。傳曰,知道。
李勉兢,以禮曹言啓曰,卽接貞陵參奉所報,則今此寒食祭享,兩官當爲備員,而令李顯民,身病猝重,萬無進參之路云,本陵令李顯民,今姑改差,其代,卽令該曹口傳差出,以爲備員將事之地,何如?傳曰,允。
吏曹口傳政事,以李命瑀爲貞陵令。
李肇源,以都摠府言啓曰,副摠管林道浩,以同知義禁府事,本府坐起晝仕出去之意,敢啓。傳曰,知道。
李海愚,以備邊司言啓曰,本司武郞廳高厚鎭·盧重,宣傳官前仕通計,已滿十五朔,依例六品遷轉事,捧承傳施行,何如?傳曰,時仕六品窠中,相換,可也。
禁府啓目,司憲府監察韓泳原情云云。傳旨內辭緣,泛稱遲晩,所當請刑是白乎矣。曾經宣傳官,勿爲請刑,載在大典通編,議處,何如?判付啓,付過放送爲良如敎。又啓目,臨陂前縣令趙命喆,原情云云。傳旨內辭緣,惶恐遲晩,刑推得情,何如?判付啓,除刑推議處爲良如敎。
行護軍李書九疏曰,伏以臣於日昨,伏見相臣擧條之謄布朝紙者,以長城府罪人金文在殺獄事,有所論列矣。蓋此獄,始發於臣按藩之時,該府使初檢之報,在於乙卯五月二十三日,其翌日,覆檢官所報繼至,其所論斷,俱甚乖舛,實因則以被縛懸錄,而屍帳則無一條縛痕,所謂傷處,乃在於左手背小指上,而致命又在於過辜限三日之後,揆以法理,不當成獄,臣遂以此意,論理題送,其手背致傷之由,則仍令檢官訊推,文在,嚴覈以報,題送之翌日,伏承遞職置對之命,蒼黃就理,文在之究竟酌配,雖在臣遞歸之後,當初斷獄者,卽臣也,今相臣之奏曰,文在,以湖南鉅富,權力甚大,脫其殺人之罪,然則文在之罪,殺人當死,而爲其鉅富權力所動,脫文在之死罪者,臣可以當之矣,法者天下平也。仁人君子之哀敬折獄,只當論其情法之當死與不當死,不須問其貲産之富不富也。初檢官所報,雖有富甲一路之一句語,而其可因此一語,勿問情法之如何直置於當死之律乎?失入失出,厥罪惟均,似此法例,非臣攸聞,夫受賕枉法,墨吏之賤行,懷私舞文,猾胥之惡習,士夫名檢,汚不至此,然而鉅富權力,能脫死罪之說,旣登相臣之筵奏,則爲其時斷獄之人者,豈肯默然自處於闇昧之地,而其在國體,亦豈可置之不問,一任刑政之壞敝乎?玆敢冒入文字,略陳事實。伏願聖明,亟命有司,取閱原案,仍令該道,更訊文在,如有一毫情迹近似於相臣所奏,則先自臣,嚴賜處分,使按獄無狀者,知所愧懼,不勝幸甚,臣無任云云。答曰,省疏具悉。卿其勿辭行公。
咸鏡監司李鼎運疏曰,伏以,臣空疎譾劣,百無可紀,豈待臣言而著哉?特以蒙被不世之恩遇,弟兄聯翩,濫竊華貫,盛滿之懼,若蹈淵氷,闔門聚首,不惴而懷,非奉盈持璧者所能擬議,而若其寸長無取,一任冥升者,臣尤其最者也。臣自度微分,惟有投閒置散,優游涵泳於大聖人太平之世,上不負陶鑄之恩,下以免顚踣之災,區區素心,可質神明,而詞訟緊務,歲月虛縻,觸事增訧,猶懼不稱,今此北藩新除,又奚宜而至哉?方面之托,古人所重,必其才猷足以剸理,威望足以彈壓,然後方可以分九重之憂,而幹一方之事也,臣本倥侗一書生,平居不譚世務,做官不嫻簿書,雖守宰百里之寄,尙難盡職,況此數千里雄藩大鎭,語其地則㵕沮興王之基也,察其俗則侯甸奮武之鄕也,關防之重,鎖鑰之嚴,視諸路尤有別焉,是豈無似賤臣,所能堪哉?且伏念,臣於昨春,忝叨湖藩,曾未數月,旋蒙嚴譴,雖其罪科,不由本職,至若材幹之不及,瘡疣之莫掩,觀於狀牒之間,道路之傳,亦可驗矣。曩使臣,久於其職,亦安保其不陷於大何哉?堂堂聖朝,賢俊林立,而纔解南符,又受北鉞,周歲之頃,寵命便蕃,此尤臣懍然悸恐,所必欲至誠辭免者也。恭惟我殿下,鞠育庇覆,恩踰慈母,臣所憂懼,我殿下,必已俯燭,而不賜體諒,任其顚沛,亦豈前後生成之本意哉?雨露將以潤物,而太溢則傷稼,臣恐恩澤之過,而反有損於曲遂萬物之至仁,聖德也,玆敢披瀝肝血,仰瀆崇嚴。伏乞天地父母,諒臣至懇,亟命鐫改臣職名,以重藩寄,以安私分,不勝大願,臣無任云云。答曰,省疏具悉。卿其勿辭,往欽哉?
修撰朴崙壽疏曰,伏以,臣獲罪于天,禍延所恃,轉眄之頃,三霜遽遒,祥禫已訖,冠裳依舊,俯仰高厚,日夕冤號,迺者收簪之恩,遽下闋服之初,姓名復入朝籍,華銜更辱恩旨,榮感塡臆,涕血被面,螻蟻眇末,何以得此?惶霣摧咽,罔知所以爲懷。仍伏念臣,賦命險釁,積戾在躬,年未髫齔,所生慈母見背,㷀然孑然,靡所依恃,今臣之保有是身,得有是日者,莫非臣繼母劬勞之恩,臣本受稟虛脆,氣質儜殘,自在孩提,疾病嬰身,提抱育養,艱苦倍甚,以至勝冠而成就之矣,臣乃不肖無狀,不惟不獲萬一之報,徒貽平生惟疾之憂,未效一日之子職,永抱終天之至痛,猶復寢噉自如,視息苟延,復齒人數,遽叨恩榮,奉華誥而茹痛冞切,攬朝衣而手澤猶存,今何忍謂以禮制之已終,彈束周行,揚揚如無故人哉?伏況臣父,今年七十有三矣,年來癃病,鰥苦轉益層加,榮衛消脫,氣息綿綴,房戶起居,亦倩人扶,而素患麻痺之症,已爲數十年貞疾,少失將攝,如期復發,近因日候不適,加以外氣添重,神識益復,昏迷,症形隨以迭變,臣方左右扶將,晝夜煎熬,如是而尙何可抑情離側,翶翔於禁直之地哉?噫,臣之庸愚昏劣,最居人下,前後恩造,與天無極絲毫蔑效,愧慄恒深,而臣父荐蒙恩資,遽躋二品,特以先朝之勳裔,至荷帶礪之襲號,榮寵無比,闔門感祝,父子相對,攢誦國恩,諄諄戒飭,涓埃報答,在臣身薤粉爲期,則赴火蹈湯,固臣職分,顧何敢逡巡榮顯,少緩叩謝之義也?誠以目下情理,無路進身,玆不得不疾聲仰籲於仁覆之下。伏乞聖慈,俯垂矜諒,將臣所帶館職,亟許鐫免,俾便敉護,仍治臣瀆擾之罪,以肅朝綱,千萬幸甚,臣無任云云。省疏具悉。爾其勿辭,救護父病。
丁巳三月初六日辰時,上御誠正閣。諸承旨,持公事入侍,江華留守,同爲入侍時,行左承旨李益運,右副承旨尹致性,同副承旨金達淳,記事官柳遠鳴,假注書李允謙,記事官金景煥,記注官金良倜,待敎李存秀,江華留守林蓍喆,以次進伏訖。上敎益運曰,時任承旨中,同副外,皆令塡差於獻官事,言於吏議,可也。益運,讀奏忠淸監司林濟遠狀啓,以巡審離營事。命書判付,仍命先退。致性曰,工房無公事矣。上命致性,書傳敎曰,差祭承旨許遞,前望單子入之,待下批牌招察任,達淳,讀奏全羅監司徐鼎修狀啓,礪山反庫事。命書判付。上曰,沁留進前,蓍喆進伏。上曰,卿年今爲幾何?蓍喆曰,五十八矣。上曰,到任何日爲之耶?蓍喆曰,長寧殿祭享,只隔數日,明日內當到任矣。上曰,往哉善爲之也。仍命退,諸臣以次退出。
丁巳三月初六日辰時,上御重熙堂。左承旨入侍時,行左承旨李益運,記事官柳遠鳴,記事官金景煥,記注官金良倜,以次進伏訖。上曰,吏曹參議入來與否,知入,可也。賤臣承命出問,回奏曰,未及入來矣。命書傳敎曰,獻官之單何等莫重,而有此不察,當該銓官遞差,捧納承旨推考。又命書傳敎曰,寧陵寒食祭獻官,承旨受香,行祭後,仍詣英陵,奉審摘奸以來。又命書傳敎曰,右副承旨,聞有實病,許遞,前望單子入之,待下批牌招察任。益運曰,臣因藝文館撰進各陵廟修改兼告由祝文,有所仰達者矣,懿昭墓,則當宁御極後,以有押磨鍊,故香室儀軌,禮曹單子,書於極行,而順懷墓·昭顯墓·愍懷墓,則以無押磨鍊,故書於平行,藝文館撰進祝式,則愍懷墓,書於懿昭墓之下,揆以儀文,事甚未安,此後則分付藝文錧,祝文製進時,懿昭墓書於順懷墓·昭顯墓·愍懷墓之下,恐合禮意,臣適忝該房,故敢此,仰達矣。上曰,依爲之。以有押磨鍊,可也。出擧條命退,承史以次退出。
丁巳三月初六日未時,上御誠正閣。科次入侍時,左承旨李勉兢,假注書李允謙,記事官金景煥,記注官金良倜,讀券官弘文提學閔鍾顯,藝文提學李秉鼎,直提學李晩秀,副護軍李翼晉·尹光顔·李相璜·丁若鏞,對讀官檢校待敎徐有榘,待敎李存秀,校理金熙采·金履喬,副校理尹悌東,兵曹正郞金熙周,副司果趙萬元,以次進伏訖。上曰,表題,何如?秉鼎曰,儒生輩,想難做得矣。上曰,賦題亦何如?秉鼎曰,賦題亦難矣。上曰,解題知之乎?秉鼎曰,未及考見冊子,但聞而知之矣。鍾顯曰,表題玆蓋伏遇,未能的定,或曰大王,或曰沛公,或曰我公,以是爲難云矣。上曰,考券,鍾顯等,以次考券。上曰,左傳晉文公邲之戰卷,持入事,分付弘文館。賤臣承命出傳。上曰,考取幾何?勉兢曰,賦十八張,表十四張考擢矣。上曰,其中擢取賦十張,表五張,可也。又敎曰,玆蓋伏遇曰,以大王者,全不成說,其時沛公,猶未爲王,則豈可曰大王乎?此則決不可取也。鍾顯等曰,聖敎誠然矣。上敎相璜曰,自明日,來會於校書館,以爲左傳抄考訂之役耶?相璜曰,然矣。上曰,爾之引義,殆過矣,蔡弘遠生前,果不出仕乎?當初事,只緣抄啓文臣輩所通傳注,書之筵說,以致此境,而所謂注書之筵說草,安保其一不爽誤也,今則事甚郞當,祭官試官外,一不行公,此豈成說乎?仍敎秉鼎曰,卿亦聞李相璜事耶?秉鼎曰,臣雖未得詳聞,而因一蔡弘遠,爵祿可辭乎?上曰,此後則必須自反,舍已從人,付其事於水流雲空,然後兩得其和,吏判後日次對,言於左相,斷出一番節拍,期於寅協,可也。鍾顯等,考券訖,以賦末呈者,爲壯元,以賦一天爲之,次命鍾顯等,先退。命書傳敎曰,三日製箋居首三下一進士宋翼淵,直赴會試,之次三下進士玄承祚,生員金鋼·金愚淳,進士閔種吉,各給二分,賦居首三中一幼學尹潢,之次三中二趙庭和,以最尾最首之券,爲三中一二,事則奇而文亦可,竝直赴會試,之次三中幼學徐沃修,給二分,之次三下幼學權中泰·徐有濩·朴宗儀·沈鐫·鄭鴻慶·呂仁永·李馝,各給一分,今日試取太學生則試箋,四學生則試賦,施賞,亦當區別於生進·幼學,該房知悉。會試與給分,以大小科,分捧傳旨。又命書傳敎曰,入格儒生,明日待令。又命書傳敎曰,副修撰金近淳,整理儀軌,以校役入直印所,而今聞以館職番次相妨云,本職許遞,前望單子入之,待下批待開門牌招。又命書傳敎曰,獻官中,時無職名人,塞食受香前,隨卽付軍職事,分付該曹。又命書傳敎曰,承旨房仍,工刑換房。又命書傳敎曰,右承旨許遞,前望單子入之,待下批待開門,牌招察任。仍命退,承史以次退出。
上在昌德宮。停常參·經筵。
自開東,至巳時,灑雨下雨,測雨器水深一分。
李勉兢啓曰,來十一日,朝參日次矣,敢稟。傳曰,停。
李勉兢啓曰,來十一日,輪對日次矣,敢稟。傳曰,當次人受點,後日次待令。
李海愚啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
洪明浩啓曰,新除授右副承旨兪漢寧,以前任安州牧使,方在解由未出中,何以爲之?敢稟。傳曰,勿施,前望單子入之,待下批牌招察任。
傳于洪明浩曰,都承旨入侍。
傳于李勉兢曰,禮房承旨入侍。
傳于李勉兢曰,入格儒生入侍。
傳于金達淳曰,同副承旨入侍。
傳于洪明浩曰,諸承旨,持公事入侍。
李海愚啓曰,行大司憲金載瓚牌不進,執義趙錫晦,掌令洪彦燮·金圭夏,持平鄭宗魯·金壽祖在外,監察茶時之意,敢啓。傳曰,知道。
傳于李肇源曰,左副承旨入侍。
吏曹口傳政事,以趙宗鉉爲漢城判尹,鄭東愼爲右尹。
兵曹口傳政事,副護軍尹致性。
以副修撰李基讓牌不進罷職傳旨。傳于李勉兢曰,只推。
承旨前望單子入之,李魯述落點。
有政。吏批,判書李秉鼎進,參判徐邁修進,參議未差,行都承旨洪明浩進。以金履翼爲承旨,蔡弘遠爲吏曹參議,李得臣爲刑曹判書,沈煥之爲知經筵,沈鎜爲兵曹佐郞,成均博士二單,柳心煥·許鐫,學諭單呂榮徽。
兵批,判書權病,參判洪聖淵病,參議睦萬重病,參知李日運入直進,右副承旨李海愚進。大護軍李聖圭·趙尙鎮,護軍李益運·姜彝正,副護軍申耆·金祖淳,竝單付。
李勉兢,以弘文館言啓曰,本館下番闕直,事甚未安,副修撰李基讓,旣有只推之命,卽爲牌招入直,何如?傳曰,允。
以副修撰李基讓牌不進罷職傳旨。傳于李勉兢曰,只推。
以黃海監司閔台爀狀啓,巡審各邑,轉向西沿事,傳于金達淳曰,西沿才經水操,道臣行部,何其太忽於民隱,狀啓還下送,令廟堂,付撥措辭關飭,俾捲其行。
以義州府尹沈晉賢狀啓,本府定配罪人金在和,保授安接事,傳于金達淳曰,足懲其罪放送,還屬該院事,回諭。分付該院。
李海愚,以兵曹言啓曰,景福宮衛將金仁達,慶熙宮衛將金時九,除授在外,過限未上來,竝依法典改差,何如?傳曰,允。
李海愚,以兵曹言啓曰,卽伏見黃海水使徐英輔今春水操後,試射放啓本,則虞候邊將,無分居多,軍器舟什,亦多執頉,事甚稽緩,常時不能鍊習,不卽修改之當該虞候,竝推考,何如?傳曰,允。
丁巳三月初七日辰時,上御誠正閣。都承旨·禮房承旨·同副承旨入侍時,行都承旨洪明浩,左承旨李勉兢,同副承旨金達淳,假注書李允謙,記事官金景煥,記注官金良倜,以次進伏訖。上曰,諸承旨持公事入侍,入格儒生,同爲入侍。賤臣承命出傳,與右承旨李肇源,左副承旨李海愚,假注書柳台佐,待敎李存秀,以次進伏。入格儒生,進士宋翼淵,生員金鋼,進士玄承祚,生員金愚淳,進士閔種吉,幼學趙庭和·權中泰·徐有濩·朴宗儀·沈鐫·鄭鴻慶·李馝·呂仁永,以次就立。上曰,儒生以次進前。翼淵進奏姓名。上曰,汝之曾前應製入格時,屢經入侍耶?翼淵曰,然矣。命退,鋼進奏姓名。上曰,此是蔭官耶?鋼曰,待罪南部矣。命退,愚淳進奏姓名。上曰,汝爲金近淳之至親耶?愚淳曰,爲金羲淳之八寸矣,命退,庭和進奏姓名。上曰,汝兄亦爲進士耶?庭和曰,臣兄晉和·民和,皆爲進士矣。上敎勉兢曰,此儒生,相亦好矣。趙雲紀,未及致位而遽故,其三子之俱登小科,此亦食報之理也,仍命呼新來墨戲,宗儀等,以次奏姓名訖,命儒生先退。勉兢曰,昨日前左承旨李益運,以各墓祝文事擧條,而姑未啓下,何以爲之乎?上曰,有商量者,今姑依前爲之,可也。命諸承旨,奏公事,明浩曰,吏房無公事矣,命先退,達淳,讀奏京畿監司李在學狀啓,陽智縣反庫事。命書判付。仍命書傳敎曰,在外判尹·亞尹,許遞,令該曹口傳差出,待下批牌招察任。又命書榻敎曰,王大妃殿進御治中湯本方中,加檳榔一錢五分,一貼煎入。仍命退,承史以次退出。
丁巳三月初七日辰時,上御重熙堂。右副承旨李海愚,假注書李允謙,記事官金景煥,記注官金良倜,以次進伏訖。上曰,儒生尹潢,招來耶?海愚曰,不知居處云,故未及招致待令矣。上曰,以末張呈券而得爲壯元者,豈不稀貴乎?仍敎曰,吏曹窠闕,見存者幾許,卽令知入。賤臣承命出傳,回奏曰,見存窠闕,卽刑曹判書,知經筵,吏曹參議,兵曹正郞云矣。上曰,政官,牌招開政。出榻敎仍命退,承史以次退出。
丁巳三月初七日未時,上御重熙堂。右副承旨,入格儒生,同爲入侍時,右副承旨李海愚,假注書柳台佐,記事官金景煥,記注官金良倜,入格儒生幼學尹潢,以次進伏訖。上敎潢曰,汝作賦幾許首乎?璜曰,僅作五百首矣。上曰,汝是誰家族也。潢曰,吏曹正郞尹涵之十寸親矣。上曰,左副承旨入侍。賤臣承命出傳,左副承旨李肇源進伏。上敎潢曰,何不待榜,出歸汝家也。潢曰,同接諸人,皆出去故,與之偕去矣。上曰,誰與偕去。潢曰,與李秉圭偕去矣。上曰,李秉圭誰也。潢曰,月山大君後裔也。上曰,風月亭尙在乎?潢曰,尙在矣。上曰,汝能作進退賦乎?潢曰,精神迷錯,不能製進矣。上曰,趙庭和之文,頗善作也。肇源曰,其文習於左傳矣。上敎潢曰,誦汝所作,潢誦初二句鋪頭。上曰,退去,上仍命海愚先退。肇源曰,昨日賦三中,幼學徐沃修,閤外待令矣。上曰,入侍。賤臣承命出,與沃修,偕入進伏。上曰,汝作賦幾許首乎?沃修曰,所作近千矣。上曰,大小初試,幾次參榜乎?沃修曰,節製初試,兩次參榜矣。上曰,誦汝所作,沃修誦初句。上曰,初句好矣,汝家在於何處?沃修曰,臣本無家,兄弟同處矣。上曰,汝之同生誰也。沃修曰,進士臣鐸修也。上曰,曾入初仕望之徐鐸修乎?肇源曰,似然矣。上敎沃修曰,明春會工,必須勤做。命退,諸臣以次退出。
上在昌德宮。停常參·經筵。
申時,日暈。
李海愚啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李海愚啓曰,右邊捕盜大將柳孝源,以恭陵獻官,今方受香出去矣。所佩命召及大將牌傳令牌,來請還納,何以爲之?敢稟。傳曰,仍佩往來。
李海愚啓曰,西北別付料親臨試射,每年春季朔初一日,取稟事,曾有定式矣,今春季朔試射,以何日爲之乎?敢稟。傳曰,再明日爲之。
李肇源啓曰,新除授行左承旨金履翼,以前任江華留守,時在任所,斯速乘馹上來事下諭,何如?傳曰,許遞。
承旨前望單子入之,李日運落點。
李海愚啓曰,右邊捕盜大將柳孝源,仍佩往來事,命下矣。在前如此之時,有他邊大將兼察之例,何以爲之?敢稟。傳曰,他邊大將,依例兼察,牌招聽傳敎。
傳于洪明浩曰,都承旨入侍。
傳于李海愚曰,左副承旨入侍。
傳于金達淳曰,右副承旨入侍。
以大司諫尹東晩,司諫李魯春牌不進罷職傳旨。傳于金達淳曰,只推。
傳于李肇源曰,今番則獻官,替行禮房承旨之事,奉審後書啓。
李勉兢,以直提學李晩秀意啓曰,日省錄編次,事體莫重,前後飭敎,何等諄勤,而卽伏見今二月朔日省錄,則凡例,太不齊整,字句亦何錯誤?甚至法筵擧條之事關典式者,全不載錄,疎忽不審,莫此爲甚,當該入直閣臣李存秀推考,入直檢書官李光葵·鄭枻,令該府拿問處之,何如?傳曰,當該閣臣遞差,檢書官,其在懲後之道,不可拿處而止,先汰後拿,可也。
敎咸鏡監司李鼎運書。王若曰,京兆副擬方期晉秩於九卿,咸藩重擢,特畀觀察於一道,豈獨予簡,寔循僉諧,念我四百年興王之基,實肇於關北一域,所以二千石惟良之選,最重於海東諸藩,山川按周漢之豳豐,兼之市交江禁,風氣類華夏之幽冀,重以土瘠民頑,關防之要則宋北門之鎖鑰,控禦之重則召南伯之藩屛,矧玆道里之云遐,其奈王化之難曁,昔世宗·文宗朝之拓六鎭,虞憂雖幸少紓,今咸興·永興府之躋兩宮,事體尤爲自別,苟欲盡綏遠鎭俗之策,莫若擇承流宣化之材,惟卿,孝友自持,文華可尙,昔侍鑾坡,今躋卿列,華貫歷揚於兩朝,仲登瀛洲,季參銓曹,恩造已極於一室,持斧效原隰之役,出自三司,游刃恢芻牧之才,治著兩邑,曾充燕价,篤乃嘉於殫誠,暫試湖藩,惜未究於察俗,玆授卿以咸鏡道觀察使兼兵馬水軍節度使巡察使咸興府尹,卿其祗服寵命,克恢弘猷,奸氓輕犯禁條,宜思約束之明肅,遠人未霑敎化,須先德意之布宣,蓋備禦撫摩之治,固自優爾,若剛嚴綜密之政,尤宜勉旃,自餘稟裁,厥有常典,於戲,想毛義奉檄之喜,應感錫類之恩,追孟博按轡之風,要試固圍之策,行且召矣,往其欽哉?故玆敎示,想宜知悉。知製敎金熙采製進
丁巳三月初八日卯時,上御重熙堂。都承旨入侍時,行都承旨洪明浩,假注書柳台佐,記事官金景煥,記注官金良倜,以次進伏訖。上曰,今日傳香,何承旨進去乎?明浩曰,右副承旨李海愚進去矣。上曰,左副承旨入侍。賤臣承命出傳,左副承旨李肇源進伏訖。上命明浩先退。上命書傳敎曰,禮房承旨,馳詣宗廟·永禧殿·景慕宮,奉審摘奸,受香諸處,一體奉審以來。又命書榻敎曰,王大妃殿進御治中湯,依前方自今日一貼式,限三日煎入。仍命退,承史以次退出。
丁巳三月初八日辰時,上御重熙堂。右副承旨入侍時,右副承旨李海愚,假注書李允謙,記事官金景煥,記注官金良倜,以次進伏訖。上曰,守令未下直者幾人,問于吏曹書入也。賤臣承命出傳,回奏曰,春川府使徐有鍊,未下直云矣。上曰,未下直守令,當日辭朝。出榻敎上曰,沁留入來與否,知入也。賤臣承命出問,回奏曰,姑未入來云矣。命書傳敎曰,承旨前望單子入之,待下批牌招察任。又命書榻敎曰,王大妃殿進御治中湯,依前方,自今日一貼式,限三日煎入。仍命退,承史以次退出。
上在昌德宮。停常參·經筵。
巳時午時,日暈。
李日運啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
偕來承旨李祖承狀啓,臣於去月二十七日,敬奉聖諭,今月初一日,馳到懷德縣性潭里,傳諭于元子師傅宋煥箕處,則以爲臣於頃於史官之遠來相守,區區情勢,萬萬隘蹙,猥陳瀝血之懇,冀被慢命之誅,而疏未及達,臣之族孫載寧郡守臣欽書,親承聖敎而至,諄諄詔諭,不啻若家人父子之親,臣奄奄之中,惶隕感泣,罔有涯極,而實無以强策登程,祗自憂悸以度,今又近侍遠臨,傳宣聖諭,十行絲綸,懇惻勤摯,有踰常例,臣蹙悚震越,益無容措。臣雖冥頑猶不至如木石之全昧知識,病若一分可强,則何敢一向違越,以致盛擧稽延乎?目今病情,一倍添劇,眠息都廢,氣息懍綴,實無起發之勢,姑竢少間,謹當趨承,而稽延至此,深切惶懍而已云矣。臣旣承偕來之命,故姑爲仍留,緣由馳啓云云。
偕來承旨李祖承狀啓,臣於本月初五日,伏奉有旨後,登程日子,更爲就問於元子師傅宋煥箕處,則以爲病情少間,則何敢不自力趨承,以趁旬後之期,而累日調攝,尙無差減,雖欲起發,其勢末由,而稽緩至此,只益惶懍,不知攸措云矣。見今病勢,姑未差減,登程日子,不得指的陳聞,伏不勝惶悚,臣則仍留,緣由馳啓云云。
傳于李勉兢曰,左承旨入侍。
傳于李勉兢曰,禮曹判書入侍。
傳于李肇源曰,右承旨入侍。
李海愚啓曰,密符,親納例也,而前江華留守金履翼,謂有情勢,使其褊裨替納,事甚未安,依定式推考警責,何如?傳曰,允。
傳于金達淳曰,右副承旨入侍。
兵曹口傳政事,副司猛單李存秀。
以全羅右水使金處漢狀啓,茂長縣還漂異國人,更問情事,傳于李海愚曰,此不過還泊漂人,則如彼張皇問情,如是張皇列錄者,萬萬駭然。如許喜事之輩,不可置之帥臣之列,特以重邊情之道,姑從寧詳毋略之意,不爲處分。此狀啓,令廟堂還下送,嚴飭帥臣,候風卽爲還送,依前回下公文施行,此後不愼候發,更或還泊,又或勒送,又或滯留,致煩登聞,則當該帥臣,當充軍於紅衣島,此意一體嚴飭。
傳于李勉兢曰,健元陵·貞陵·獻陵·英陵·顯陵·思陵·光陵·敬陵·宣陵·順陵·靖陵·泰陵·孝陵·康陵·穆陵·長陵·徽陵·寧陵·明陵·翼陵·懿陵·惠陵·元陵·弘陵·顯隆園·順康園·昭顯墓·愍懷墓,熟手各木一疋,昌陵·恭陵·禧陵·章陵·崇陵·順懷墓·懿昭墓,熟手,各布一疋,溫陵·綏吉園,熟手,布一疋,都給,永陵熟手,令該寺嚴治,今番各陵餕餘造果,一一奉審,則皆精備,典祀官誠謹之致,而久任郞廳,常時修擧可知,判官李東埴,內下胡椒三升賜給。
行大護軍崔東岳書啓,臣今月初八日,以昭寧園獻官,受香到德坡嶺,伏見京畿監司李在學移關,則傳敎內,今番則獻官替行禮房承旨之事,奉審後書啓事傳敎故,謹依傳敎,進詣昭寧園,園上奉審則無頉,丁字閣奉審則無頉碑閣奉審則無頉,祭物·祭器·祭井看審則精潔,諸執事摘奸則無頉。仍詣綏吉園,園上奉審則無頉,丁字閣奉審則無頉,祭物·祭器·祭井看審則精潔,諸執事摘奸,則無頉之意,敢啓。傳曰,知道。
李海愚,以都摠府言啓曰,今日入直內三廳武兼禁軍及軍兵等,當爲中日習射,而昭寧園忌辰祭相値,不得爲之之意,敢啓。傳曰,知道。
李勉兢,以弘文館言啓曰,本館下番闕直,事甚未安,副修撰李基讓,旣有只推之命,卽爲牌招入直,何如?傳曰,允。
李海愚,以壯勇營言啓曰,今三月初十日,乃是馬步軍習陣當次,而依下敎,停止之意,敢啓。傳曰,知道。
丁巳三月初九日辰時,上御重熙堂。右副承旨入侍時。右副承旨金達淳,假注書柳台佐,記事官金景煥,記注官金良倜,以次進伏訖。上曰,禮曹判書入侍。賤臣承命出傳,與行禮曹判書閔鍾顯,偕入進伏。上曰,卿聞山林去就乎?鍾顯曰,病勢少間,則當上來云矣。上曰,來二十一日,爲開講吉日云,其時可以上來耶?鍾顯曰,其時則當上來矣。上曰,今二十四日爲吉日云,而日官,以國忌正日,不爲擇入云,旣無用樂設宴之擧,則開講何妨。鍾顯曰,二十四日,以日法則最吉云矣。上曰,右承旨入侍。賤臣承命出傳,右承旨李肇源進伏。上命司謁,召入日官池景喆。下敎曰,今月二十四日,來月初六日,皆吉日云,而不爲擇入何也。景喆曰,以國忌齋日,故不得擇入矣。上曰,旣無用樂設宴,則何必爲未安,此日以生氣法,則何如?景喆曰,以生氣則大吉矣。鍾顯曰,二十四日,似好矣。景喆曰,來二十七日二十一日,尤大吉,天月德俱合矣。上曰,山林之病,果何如云耶?鍾顯曰,病勢則似差可矣。肇源曰,今二十日間,則似上來矣。達淳曰,上來則丁寧矣。上曰,偕來承旨進去時,何不言及以送耶?鍾顯曰,依他傳諭例往傳之,其人本來泛然矣。上曰,承旨退出,前後狀啓,書出朝紙,命肇源先退。命達淳書傳敎曰,初四日有回諭於偕來承宣者,而今又見附啓,以愼節姑難登程爲說,而幡然之期,尙無指日,卿之所執過矣。見今春煦雖舒,朝候猶寒,此時行役,恐妨調將之節,稍竢少間,來月初登程,是予之望也。卿以卿祖之孫,守道林樊,源流有自,而數架薖軸,操履卓然,處可爲式於鄕黨,出可有裨於朝廷,而況所以待卿之來者,豈不以昔先正卿祖之所擔負也哉?然而不煩以世道,不縻以官爵,屢勤招徠,直欲以本任必致之者,蓋以所重在此,而不暇於彼,不若勉之以卿祖之心爲心之爲誠實底道理也。卿若念得此意,豈待多誥而始膺之耶?偕來之行,更當下送,卿須加意愼攝,副此延佇事,令偕來承旨,敦諭。又命書傳敎曰,春寒尙峭,來月初登程,敦諭於山林,承宣之許久相守,不但山林之心爲難安,亦爲民邑之弊,姑爲上來,趁來初,更遣偕來,以此知悉。卿則先爲上來事,回諭。仍又敎曰,近日朝氣尙寒,老人行役,不可趲程,來月何間上來則好耶?鍾顯曰,來月初發程,則旬間當上來矣。上曰,吉日則從便改定,亦何妨耶?命退,諸臣以次退出。
丁巳三月初九日午時,上御重熙堂。左承旨·右承旨·右副承旨入侍時,左承旨李勉兢,右承旨李肇源,右副承旨金達淳,假注書李允謙,記事官金景煥·金珍恪,以次進伏訖。上內下朱書百選三卷曰,承旨等,各持此冊一卷,往于內閣,招致抄啓中善書者,如金履喬·金近淳·宋知濂,使之謄出箚疑及記疑,而此冊紙頭,則書箚疑,紙下則書記疑,毋或麤寫,俾極精書,畢納然後,出去,可也。仍命退,承史以次退出。
上在昌德宮。停常參·經筵。
藥房提調金文淳,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李海愚啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
李日運啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李海愚啓曰,御營大將李漢豊,以本廳習陣,明日出去矣,兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
李日運啓曰,行大司憲金載瓚牌不進,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
以副修撰李基讓牌不進罷職傳旨。傳于洪明浩曰,只推。
兵曹口傳政事,以盧尙樞爲兼司僕將,安泌爲訓鍊主簿。
以全羅監司徐鼎修狀啓,光州牧民家燒燼事,傳于金達淳曰,方農失所,矜惻,嚴飭地方官,拔例顧助,使之斯速奠接,其中小戶如有舊還,蕩滌事,分付,統制使狀啓中,南海縣渰死人等,生前還上與身役蕩滌事,分付。
以水原留守趙心泰狀啓,寒食祭設行後,園上奉審,雜草雜木無乎事,傳于洪明浩曰,先書以獻官行祀緣由,次書奉審緣由,次以獻官諸執事開坐後錄之意,措辭事,回諭。狀啓兩度還下送,自今依此定式爲之。
李勉兢,以弘文館言啓曰,本館下番闕直,事甚未安,修撰朴崙壽,由限已過,卽爲牌招入直,何如?傳曰,允。
以修撰朴崙壽,牌不進罷職傳旨。傳于洪明浩曰,只推。
洪明浩,以吏曹言啓曰,宗簿寺正洪樂淵呈狀內,矣身素患痰眩之症,挾感添劇,轉側須人,時月之內,萬無供職之望云,身病旣如是沈重,則有難强令察任,改差,何如?傳曰,允。
李勉兢,以奉常寺都提調·提調意啓曰,傳曰,健元陵·貞陵·獻陵·英陵·顯陵·思陵·光陵·敬陵·宣陵·順陵·靖陵·泰陵·孝陵·康陵·穆陵·長陵·徽陵·寧陵·明陵·翼陵·懿陵·惠陵·元陵·弘陵·顯隆園·順康園·昭顯墓·愍懷墓,熟手各木一疋,昌陵·恭陵·禧陵·章陵·崇陵·順懷墓·懿昭墓熟手,各布一疋,溫陵·綏吉園熟手,布一疋,都給,永陵熟手,令該寺嚴治,今番各陵餕餘造果,一一奉審,則皆精備,典祀官誠謹之致,而久任郞廳,常時修擧可知,判官李東埴,內下胡椒三升賜給事,命下矣。當該熟手張甲得,決笞三十度之意,敢啓。傳曰,知道。
洪明浩,以內醫院都提調·提調意啓曰,前御醫李完白·李玄圭,旣已闋服,依例還屬本院,令該曹,付軍職冠帶常仕,何如?傳曰,允。
李海愚,以兵曹言啓曰,新除授格浦別將金啓重,素抱風痺之症,猝發添劇,時月之內,實無登途赴任之望,屢度呈狀乞遞,實病旣如此,則勢難强令赴任,依例罷黜,何如?傳曰,允。
李海愚,以兵曹言啓曰,明日一兼禁軍番次,而該番將李榏,身病猝劇,勢難入直云,改差,口傳差出,何如?傳曰,允。
李日運,以義禁府言啓曰,文城前僉使李寅華,善積前僉使李敬培,竝拿問重勘事,傳旨啓下矣。李寅華·李敬培,俱在任所云,依例發遣府書吏,交代後,竝拿來,何如?傳曰,允。
李日運,以刑曹言啓曰,因沈翬鎮捧供啓目,判付內,判堂旣承筵敎,依下敎擧行事,命下矣。罪人沈翬鎮,依前問目,更爲嚴訊,則渠不敢一直抵賴,而前後所犯,終不明白指告,其所遲晩,終涉漫漶,究厥情節,尤極巧惡,加刑準一次後,咸鏡道三水府,定配所,卽爲押送之意,敢啓。傳曰,知道。
禁府照目,臨陂前縣令趙命喆矣,朝家飭禁,何等申嚴,身爲守宰,擅設官庖,乃於道臣懲吏之後,無所顧忌,依舊不撤,跡涉故犯,自歸務勝,揆以紀綱,極爲可駭,以此照律罪,杖一百收贖,告身盡行追奪,私罪,奉敎依允爲旀,功議各減一等爲良如敎。
兵曹啓目,粘連觀此黃海兵使李儒敬狀啓,則詰戎之政,正操與官鎭門聚點,係是一般,則今此各邑鎭器械朽鈍之執頉,軍兵闕點代點,若是狼藉,軍政疎忽,不在多少,執頉各邑鎭,事當一體請罪,而只以兩鎭邊將請勘者,難免不審之失,該帥臣及器械執頉軍兵闕點代點之各該邑鎭守令·邊將,竝從重推考,文城前僉使李寅華,善積前僉使李敬培,不可罷黜而止,令該府,拿問重勘,何如?判付啓,依回啓施行爲旀,軍伍旣曰闕點,名數何論多少乎?罷拿罪責,只歸於無勢兩鎭將者,烏在乎宣諭中嚴明黜陟,振肅軍律之意哉?道臣之推諉帥臣,旣甚駭然。而所謂守令,初不擧論於道啓中者,尤不成說,當該道臣推考,闕伍五邑守令,爲先拿問處之爲良如敎。
李日運,以義禁府言啓曰,鳳山郡守趙華錫,平山府使柳匡天,瑞興府使李舒永,遂安郡守金箕昇,新溪縣令金健柱等,拿問處之事,傳旨啓下矣。趙華錫·柳匡天,俱在任所,而係是兼營將守令,依例發遣府書吏,差兼官交代後,拿來,李舒永·金箕昇·金健柱等,亦在任所云,發遣府書吏羅將,竝拿來,何如?傳曰,允。
丁巳三月初十日辰時,上御春塘臺。西北別付料軍官試射時,左副承旨李海愚,同副承旨李日運,假注書李允謙,記事官金景煥,記注官金良倜,以次侍立。上具平戎服,乘輿出萬八門·保定門,由明光門入靑陽門,詣春塘臺。降輿陞座,試官兵曹判書權,行護軍趙岱,宣傳官吳文常,以次進伏訖。,以軍禮見,有違格例,宣傳官李甲會,啓請記過。上曰,今姑置之。上曰,西北無料軍官,使之持弓矢召入,同副承旨,與宣傳官,偕往丹楓亭,柳葉箭一巡,卽爲試射,而鐵箭百五十步願射人,捧擧案以來也,日運承命,與行首宣傳官李柏然進去,海愚,啓請宰樞執鼓,付料軍官,一時以次發射。上曰,試記詳細照檢,修正無或眩錯也。射訖,命呼直赴人金光運等新來賜樂,使之舞蹈而出,仍命日運書傳敎曰,今日西北別付料試射,鐵箭一百五十步能越者,淸南武士閑良金慶龍也。爲先直赴殿試,柳葉箭十巡,西北付料閑良李景一二十二矢,居首,淸南別付料閑良張雲翼十五矢居首,北付料閑良金光運二十一矢居首,竝直赴殿試,南關別付料嘉善朴光采,二十矢居首,加資,西別付料閑良金邦郁,二十一矢爲之次,直赴會試,西未付料三中四分人閑良金進淵,直赴殿試,北未付料折衝金夢彩加資,邊三中閑良金翼忠,直赴會試,西未付料前部將安泌,矢數爲邊三中,而聞兵判言,忠臣贈參判安克誠之六代孫,故營將安壽長之孫云,訓鍊主簿口傳擬入事,分付。曰,造山萬戶金成鉉,去都政除拜是任,而謂有七十老母,不忍遠離,逗遛呈狀,尙不下直矣,成鉉,旣是德源之人,則南·北關相距雖遠,道內邊將之稱托不赴,顯有厭避之跡,事極駭然。不可循例罷黜,令該府,拿問勘處,何如?上曰,雖曰同道,相距千里,豈可以厭避言?改差差代,可也。出擧條上曰,同副承旨與李儒修爲幾寸耶?日運曰,李儒修之於臣,爲五寸姪矣。上曰,未付料軍官安泌,卽令召入也,泌進伏。上曰,汝於故忠臣安克誠,爲幾代孫也。宣傳官,承命問之。泌曰,六代孫矣。上曰,故忠臣贈職,以兵參爲之耶?泌曰,然矣。上曰,故忠臣後,冠冕其果連綿耶?泌曰,臣祖安壽長,爲營將矣。上曰,當授六品職,以此知之。仍敎曰,訓鍊主簿一窠加設,以安泌差出,可也。仍命退,承史以次退出。
上在昌德宮。停常參·經筵。
夜自二更,至四更月暈。
李日運啓曰,行大司憲金載瓚呈辭,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
傳于李海愚曰,左副承旨入侍。
以大司諫尹東晩,司諫李魯春,牌不進罷職傳旨。傳于李日運曰,只推。
兵曹口傳政事,副護軍申耆,副司果李藎模竝單付。
李海愚,以弘文館言啓曰,修撰朴崙壽,副修撰李基讓,旣有只推之命,與新除授副應敎尹序東,竝卽牌招察任,何如?傳曰,允。
修撰朴崙壽疏曰,伏以,臣與應敎臣韓用鐸,爲內外從相避之地,在下當遞,臣之所帶春秋兼銜。伏乞特命選部,照例遞改,俾存公格,不勝幸甚,臣無任云云。省疏具悉。疏辭,下該曹稟處。
丁巳三月十一日午時,上御重熙堂。左副承旨入侍時,左副承旨李海愚,假注書李允謙,記事官金景煥,記注官金良倜,以次進伏訖。上曰,王大妃殿進御治中湯,依前方,自今日一貼式,限三貼煎入,出榻敎仍命退,承史以次退出。
上在昌德宮。停常參·經筵。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李日運啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于李海愚曰,左副承旨入侍。
以大司諫尹東晩,司諫李魯春牌不進罷職傳旨。傳于金達淳曰,只推。
以領敦寧金履素掃墳呈辭,傳于李勉兢曰,給由馬,澆奠床備給。
以軍器寺進上筒箇監造官書啓,傳于金達淳曰,雖與御佩有異,連爲監造,特爲陞敍。
李日運啓曰,行大司憲金載瓚,牌不進,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
李肇源,以吏曹言啓曰,今此宗廟望祭獻官前承旨金履翼,時無職名,令該曹口傳付軍職,何如?傳曰,允。
兵曹口傳政事,護軍金履翼單付。
李海愚,以禁衛營言啓曰,本營哨官姜在謙,受由過限,依例汰去之意,敢啓。傳曰,知道。
吏曹啓目,粘連觀此弘文館修撰朴崙壽上疏,則以爲臣與應敎臣韓用鐸,爲內外從,臣之所帶春秋兼銜,照例遞改亦爲白臥乎所,相避之法,在下當遞,朴崙壽所帶春秋館記事官之任,今姑減下,何如?判付啓,依回啓施行爲良如敎。
護軍金履翼疏曰,伏以臣前罪未勘,久竊庇覆之澤,後孼自作,旋蒙收敍之渥,生入玉關,重瞻觚稜,愛戴之沈倍激,而涕淚繼之,譬若赤子之久離慈懷,復還乳哺,此豈臣再昨秋以後,夢想之攸及哉?況於間者,承宣除遞,俱係異數,此莫非聖念,耑軫於匿瑕,而顧臣罪名,尙未勘斷,情踪去益危蹙,以此汚衊之身,決不敢冒入淸禁,不得已替納密符,徑還私次,杜戶縮伏,如窮無告,撫躬悼䀌,求死不得,情亦慽矣。此何人斯。仍伏念從古人臣之橫罹人言者,未爲不多,而旣無如臣之再昨秋所遭,厚蒙主恩者,蓋亦何限,而又無如臣之十數年所被,臣今把筆欲書,驚魂禠魄,已先飛越於紙墨之間,而無從涕泗,不禁其掩眦而被面,臣亦不自知其何爲而致此也。伊時鳴冤之疏,雖伏承還給之命,而前後照燭之恩,昭晰之敎,不啻白日之照覆盆,到今經年閱歲之後,豈敢更事提籲,甘犯瀆屑之罪,而第玆刻骨之冤,剝膚之痛,實臣生前難洗,死後未瞑者,則臣何敢自外於慈覆之天,不思所以終始哀號也哉?臣之通籍以來,所謂行已與言事,臣自點檢,無一可觀,朝端踽涼之蹤,逐隊而已,臺地明張之論,擧職而已,除非官師相規之責備而愛德者,則初無一言一事之依俙髣髴於爭名利喜傾軋之擧,臣何嘗慮及於緣何造釁,致誰積憾,甚至有再昨秋理外構誣,言下欲殺之計哉?欲謂臣聲息相通於風馬牛不相及之賊,則雖街童巷婦,決不可誑之以此言,故其所以聚首强覓,自以爲神出鬼沒者,卽咆喝疏儒,沮戲疏擧之千不近萬不似之一句謊說,而其計則至憯且酷,驟聽而駭之,把作副急之資者,雖欠相諒,亦或無怪。噫,彼見利忘義,挺身應募,急於立功,自效奔走播煽者,渠亦人臣也,而今乃向人臣而輕輕搆之以叵測之言,是之可忍,他尙何說哉?臣請以伊時事端之備暴於前疏者,泣血而更陳之,以冀天日之益賜照臨焉,臣於伊日登筵之時,聞臺臣,以臣招致通文家人爲達矣,及見其具書,則以招致一儒生,改書以出,其所謂通文家儒生,卽臣族弟履秀也。蓋當湖儒陳疏前數月,履秀忽然來言曰,疏行雖已上來,而議論多端,猝難爲之云,故臣以爲今此疏行,何等大義理大議論,而旣始旋停,其可成說乎?伊後履秀,又來言曰,似聞湖疏將欲論人,而兄亦難乎免矣云,故臣笑而答之曰,欲加之罪,何患無辭,而今欲擬之於萬不近理之事云耶?必是浪說,自當消滅,無論此身之入與不入,莫重疏擧之趁速爲之,深有望於士友云爾,則履秀,亦以爲然而去,不過多日,履秀又來言,疏事今不可諧,而忽有一種怪論,以爲兄招弟來,多般勸誘,期於疏事之不成云,似此理外之說,必有中間做出,間吾兄弟者云。故臣於是,不勝驚愕曰,惎間族黨之計,固不足恤而欲使大義理未伸之罪,暗地加之於吾,未知誰某有何讎怨於吾,而做出此言也。然而聖明在上,無幽不燭,彼雖搆之,吾實無懼爲答,自此以後,從他入聞之說,亦如履秀之所傳,而臣則果然自恃無犯,只歎人心之危險矣,湖疏登徹前數日,履秀袖示其疏草曰,疏辭與向來云云之說,若是相反云,未幾自疏廳,擇出別有司累十人,而臣子徹淳,亦參之,尤可見做言者之萬萬孟浪,萬萬凶險矣。至於湛滅網打四字,初非萌於心者,則寧或發諸口哉?是以臣於遭言還家之路,邀致履秀,與之同座,而一從前後酬酢,構成疏本。履秀曰,今此疏辭,果與前後酬酢,毫無差錯,而但湛滅網打之說,初非吐出於兄與我之口頭者,則今不必書之於疏中云故,臣以爲此四字,但憑臺言而發明,則書之不妨云,而此外說話,只是相對嗟惋而已,自初至終,相與酬酢者,履秀在焉,臣何敢增減一言於今日,而天高而聽卑,神目則如電,臣又安敢誣也?嗚呼,力沮共公之論,肆行咆喝之擧,卽是眼無國家,莫敢誰何者之所爲也?彼亦必知其以此言,不可誑之於擧世之人,而乃敢使驟聽者,闖陳於日月之下,或冀其僥倖售計,未知主張者誰,而蓋其圈套之設,萬萬不襯於可欺之方,則終未免小兒之迷藏,亦足唉也已矣,設令湖儒之疏,攙入臣身,果如傳者之云云。臣則上有無微不察無冤不伸之我聖上至明至慈,臣敢不仰恃天鑑,乃反輕懾彼搆,至生毫分欲挽之心哉?挽且不爲,況沮之乎?心旣無懾,故言自據理,而惟以疏擧速成之意,每每酬答於往來傳說之人,則聽者皆以爲然,傳說終亦歸虛,堂堂士論,寧或有憚臣咆喝,始發旋寢之理哉?此實爲應募者做出之一大證左矣,臣本墻壁無依,臣身屠戮,誰或旨卹,倘使一分有人心者,覷之以公眼,則適足爲慨念世道,憂歎俗習之一端,而踵起而踢之者,莫不欲必殺乃已。噫,生殺之權,朝家之大柄,而彼乃汲汲於不干沒捉之私好惡,借人勢焰,視太阿如是其太輕,彼固不深自量,而使彼而做此擧,上貽憂勞於酬應之時,積費聖念於拯援之方,一則臣罪,二則臣罪,糜粉臣身,尙有餘罪,固當卽地自滅,以快人心,以靖世道,而尙此偃息自如,久致聖朝之失刑,臣罪到此,尤合萬戮。況又偃息之有餘,乃敢諉之以怵分畏義,高牙大纛,久矣據保障之地,政堂戎垣,晏然行居留之職,而今又歸對眷屬,殆同初若無故者然,自顧獰頑,寧欲無吪,汚穢如臣,冥迷如臣者,只當仰佩好生之德,俯竭直前之忱,不敢復以處義等說,形諸口吻,而然臣今日若不以平生心事,自來情地,一暴於天地父母之前,則是臣自欺,而有隱於殿下也,與其有隱於殿下,終陷孤恩之科,無寧冒死鳴號,退伏瀆撓之誅。嗚呼,臣卽天下之一無用物耳,幼而失學,徒抱痼疾,晩益無賴,奄成窮儒,與世齟齬,被人欺侮,而第玆憂受之悃,得之緖餘,若夫忠逆之卞,講自布衣,及叨科名,遽荷拂拭,則只知有君,全昧涉世,頂踵都歸於恩造,足跡罕及於熱門,故言論則未工於塗唇抹嘴,而虛名莫釣,容態則不嫺於接膝附耳,而每人難悅,環顧一世,假借者絶罕,臣亦無適無莫,信心而行,譬如山頭薄畝,待天雨而潤苗,水面輕舠,信風便而擧帆,忽於不知不覺之中,同室之人,爭設俎刀,競尋戈戟,遂以擯臣者爲厥首功,紛然磨拳擦掌,爭先下手。噫,是非獨明於腔裏,榮辱都付於身外,卽士大夫處已之方,而不敢憑公濟私,而樹植爲務,不敢好同惡異而汲引是要者,乃人臣事君之大節也,臣之一資半級,何莫非有隕自天者,則臣固不敢知聖明,何所取於無似之臣,而臣之未嘗仰人鼻息,藉他吹噓之狀,實我聖上之所稔燭也,然而罪臣者,輒以有何所恃四箇字,作爲題目,臣之所仰恃而爲生者,以殿下之父母於臣而已,而彼乃視臣之只恃君父,若是其侮蔑。噫,何其反常之太甚,使氣之太過也,目下善後之策,俯首而聽命,搖尾而乞憐,則水流雲空,卽一反掌間事耳,臣雖庸愚,效人此態,亦足優如,而名曰士夫也,未忍墜盡家聲,身獻吾君矣,不敢別作私計,其奈本然之性,雖死難變,獨行之步,到老莫改,何哉?然則康莊之世路,太半是灔澦瞿塘於臣之脚下,臣之及溺,臣固自取,而貽聖上之憂,玷淸朝之治,其關係誠亦不細,顧今殿下所以終始曲保於死猶難貰之臣,其方,亶在於斥而遠之,俾塡丘壑,矯靡鎭囂之策,其亦不越乎斯。嗚呼,蔑寸長乏一能,而釋褐纔十年,驟躋亞卿之列,神之所忌,理固然矣。臣雖今日就木,榮已溢矣,分已濫矣,而獨恨溘然之前,不及絲毫之補效,便欲明時之忍訣,有生如此,反不如死,乃敢以疾痛必呼之義,冒鈇鉞而陳之。伏乞聖明,察臣孤危之蹤,諒臣悲苦之懇,將臣姓名,永刊仕籍,治臣罪狀,夬伸王章,以爲爲人臣不忠無狀者之戒焉。臣於瀝血治疏之際,吏曹以臣見差太廟望祭獻官,名已啓徹,義猶往役,而不但勘處之典,今方恭俟,才經疥癬之疾,尙多餘穢,以此以彼,決不可進身於駿奔之列,玆敢據實仰籲,亦乞亟令該曹,趁今變通,以重享事,千萬幸甚,臣無任云云。答曰,省疏具悉。疏辭,許令該曹付標。
丁巳三月十二日辰時,上御重熙堂。右副承旨入侍時,右副承旨李海愚,假注書李允謙,記事官金景煥,記注官金良倜,以次進伏訖。命書江原監司徐有防啓本,留獄罪人眼同年月日開錄事判付訖。命退,承史以次退出。
上在昌德宮。停常參·經筵。
巳時午時,日暈。
夜自二更至五更,月暈。
李日運啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于李海愚曰,左副承旨入侍。
以大司諫尹東晩,司諫李魯春,牌不進罷職傳旨。傳于李日運曰,只推。
李日運啓曰,行大司憲金載瓚,牌不進,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
以全羅監司徐鼎修狀啓,金堤郡民家燒燼事,傳于金達淳曰,方農失所矜惻,嚴飭地方官,另施顧助,小殘戶蠲惠,依光州例爲之,擧行後狀聞事,令廟堂行會。
以黃海監司閔台爀狀啓,薦新生石首魚,限內不得封進,惶恐待罪事,傳于李勉兢曰,勿待罪事,回諭。
偕來承旨李祖承狀啓,臣於本月十一日卯時量,伏奉聖諭,傳諭于元子師傅宋煥箕處,則以爲臣頃於附奏,敢以俟病少間,謹當趨承之意,有所仰陳,而病情一味沈綿,以致淹延時日,臣之罪戾,於是益重,惶蹙憂悸,罔知攸措。不料聖慈,不加嚴譴,反賜體諒,十行絲綸,溫醇隆摯,有非庸陋如臣,所敢承當,感泣悚恧,豈有涯極,前後恩諭,所以垂眷者,至矣盡矣。臣雖無狀,猶不至頑如木石,則何敢一向違越乎?衰癃殘喘,固未易起發,而終當强拚一死,分寸躋攀,以期承膺恩命,粗伸微忱,而稽緩至此,祗自惶懍而已云矣,臣則當日復路,緣由馳啓云云。
李勉兢,以忠勳府言啓曰,本府書寫忠義衛裵聖述有頉代,嫡長忠義衛朴光允差下,依例以假郞廳稱號,何如?傳曰,允。
李海愚,以兵曹言啓曰,去二月朔各廳堂下武臣試射時,未滿四矢人,決棍草記,傳曰,知道。逐朔試射,未滿四矢,決棍者,卽訓鍊正也,前朔旣棍李石求,今朔又棍白東運,年少有地處武弁之爲三品押班之人,其不能肄射,極爲可駭,白東運罰射,限五百巡課習後,草記可也事,命下矣。訓鍊院正白東運,使之罰射五百巡,而今旣準射云矣,敢啓。傳曰,內秉軍職宣傳官春等內試射,姑未爲之,試射日,使之待令當試,十巡未滿五矢,則可知五百巡之有名無實,當以處分矣。
李海愚,以訓鍊都監言啓曰,北岳都城東邊本局分授體城四間許頹圮處,把守幕,去夜三更量,偶然失火,雖卽僕救,深夜北岳之上,致有火光之擧,極爲驚悚,把守將卒,嚴棍除汰,而臣有不善檢飭之失,惶恐待罪之意,敢啓。傳曰,知道。卿則勿待罪,可也。
禁府啓目,前檢書官李光葵·鄭枻等原情云云。傳旨內辭緣,泛稱遲晩,竝只刑推得情何如?判付啓,朔考各朔見漏條件,許多現出,當待詳査嚴處次,姑爲嚴囚爲良如敎。又啓目,白峙前僉使洪命淵原情云云。問目內辭緣,泛稱遲晩,刑推得情何如?判付啓,除刑推議處爲良如敎。
丁巳三月十三日午時,上御重熙堂。右副承旨入侍時,右副承旨李海愚,假法書李允謙,記事官金景煥,記注官金良倜,以次進伏訖。命書禮曹貞明公主內外祠版致祭擇日單子判付訖。命退,承史以次退出。
上在昌德宮。停常參·經筵。
李日運啓曰,行大司憲金載瓚,牌招啓辭未下,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,禮房承旨,馳詣宗廟·景慕宮,奉審摘奸以來。
李勉兢,以直提學李晩秀言啓曰,今月十六日咸興·永興兩本宮,衣幣香燭親臨封裹時,齋宿處所,以何處爲之乎?敢稟。傳曰,齋宿處所,依例爲之。
傳于金達淳曰,領敦寧留待。
傳于李肇源曰,右承旨入侍。
傳于李肇源曰,領敦寧入侍。
以禁漏時刻單子,傳于李勉兢曰,明日眞殿展拜後,當由萬寧門,詣齋所,該房知悉。行禮後出宮,待下敎詣閤,只入正時。
李海愚,以御營廳言啓曰,景慕宮案山樹木稀疎處及鷹峯左右諸麓,種植松木,東小門外貞陵近處山麓,播植橡實,而今已節晩,姑爲停止,待秋當節,更爲種植之意,敢啓。傳曰,知道。
丁巳三月十四日辰時,上御便殿。右承旨入侍時,右承旨李肇源,假注書李允謙,記事官金景煥,記注官金良倜,以次進伏訖。上曰,領敦寧入侍。賤臣承命出傳,與領敦寧府事金履素,偕入進伏。履素曰,近日日氣不調,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,卿之省掃之行,何日發程耶?履素曰,數日後發行,先往平邱,自平邱轉向原州計矣。上曰,卿之登筵未易,且今當辭朝,故如是召接矣,向來蔘包收議事,未知來頭利害之何居,象譯輩,果無不便者耶?如有不願者,則自朝家不必强令爲之矣。履素曰,渠輩莫不以爲便好,一辭同然矣。上曰,然則卿欲出擧條耶?履素曰,今筵,以蔘包事,當出擧條矣。仍曰,前因司譯院官生朴珉等上言,有另究好道理以聞之命矣。渠輩所願,卽減損員額之後,以被減而歸屬無處之類,分差監兵營軍官各一窠,以爲聊賴之資,而此則揆以事面,終涉苟艱,不可擬論,而惟是回包一事,稍爲近似,蓋使行入去時,卜數雖甚零星,及其出來也,物貨不啻倍蓰,此專由於潛商猾賈,冒法作奸之致,而邊禁由是不嚴,象譯偏受其害,若於入柵之前,先以回包之意,申明曉諭,出柵之後,卽爲比包之擧,精詳査櫛,嚴立科條,遵而勿失,則潛持冒越之弊,自可杜塞,尺帛寸絲之微,無所隱匿,而八包之數,不期準而自準,此不但象胥利益之道,亦足爲邊禁申嚴之政,故敢此仰達矣。上曰,回包之說驟聞,不知利害之何居,而入柵之前,曉諭而已,則果能戢奸而防僞,有益於譯舌輩乎,謀始之道,正合詳審,卿亦以外議之參差爲言,退與廟堂之臣相議,更卽指一草記,決處,可也。出擧條上曰,今因譯院事言端,詢問於卿矣。日前節目中,燕行銀蔘,通用於八包一款,不特爲節目之本事,慰悅於渠輩也,此擧一擧而有兩得其當者,凡物貴爲賤之徵。賤爲貴之徵,蔘貴則以銀代包,蔘賤則依舊用蔘,而又許銀貨之通同充包,奸弊可以祛甚,行中可以聊賴,卿意,何如?履素曰,向者蔘包事,自備局收議時,臣亦與聞,而因此有區區之意見,蓋象譯輩八包之用蔘,古例卽然,而一自蔘貴之後,以銀代之,不得挾帶一角蔘者,卽不過一時徵貴徵賤,便宜闊狹之政也,近來家蔘則稍裕,銀路則漸艱,象譯,萬無充包之望,而潛商冒挾之蔘,歲不下幾百斤,莫之禁遏,事之無謂,莫此爲甚,毋寧從今爲始,象譯之以蔘充包,勿爲禁止,而私商之潛越者,一切嚴斷,俾銀蔘,通同作包,則在渠輩爲聊賴之道,在邊禁,別無拘掣之端,事非創行,政係通變,故適因言端,敢此仰達矣。上曰,初非移咨防塞之事也,其許其靳,亦不必更費往復,揆以國體與事面,十分正大,自來行,銀蔘通同充包事,令廟堂,一依初下敎,酌定斤數成給事,目後,草記,可也。出擧條命退,諸臣以次退出。
上在昌德宮。停常參·經筵。
大駕入摛文院後,內閣·政院·玉堂·藥房口傳問安。答曰,知道。
藥房提調金文淳,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入趁,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮,氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李日運啓曰,行大司憲金載瓚,牌招啓辭未下,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李海愚啓曰,備邊司郞廳來言,今日賓廳日次,而咸興·永興兩本宮衣幣香燭親傳齋戒相値,不得來會云矣,敢啓。傳曰,知道。
禮曹,來四月初九日,行宗廟夏享大祭,親祭,取稟。奉敎敬依。
傳于李勉兢曰,禮房承旨,馳詣馬祖壇受香所,奉審摘奸以來。
以濟州牧使柳師模狀啓,薦新靑橘,不得如例封進,惶恐待罪事,傳于李勉兢曰,勿待罪事,回諭。
以副應敎尹序東,修撰李基讓牌不進罷職傳旨。傳于李勉兢曰,只推。
李海愚,以都摠府言啓曰,今日入直內三廳武兼禁軍及軍兵等,當爲中日習射,而摛文院齋宿相値,不得爲之之意,敢啓。傳曰,知道。
李日運,以義禁府言啓曰,京畿抱川縣定配罪人李敬五,放送事承傳啓下矣。李敬五放送事,分付該道道臣之意,敢啓。傳曰,知道。
丁巳三月十五日辰時,上詣摛文院齋宿入侍時,行都承旨洪明浩,左承旨李勉兢,右承旨李肇源,左副承旨李海愚,右副承旨金達淳,同副承旨李日運,假注書柳台佐·李允謙,記事官金景煥,記注官金良倜,直提學李晩秀,檢校直提學徐龍輔,檢校待敎徐有榘,以次侍立。上具翼善冠·衮龍袍,秉輿出萬寧門,至降輿所,左通禮,啓請降輿,上仍御齋殿,命侍衛權退。上曰,右副承旨,與直提學及檢校直提學入侍,達淳·晩秀·龍輔,以次進伏。上曰,齋日甚從容,正合讀書,仍命龍輔等,讀奏朱書百選。上曰,朱書自有節奏,字句間意味無窮,殆若雅樂之自合聲律,讀之者,亦知此箇妙理,然後能免書自書之歎矣。上曰,禮曹判書入侍。賤臣承命出傳與禮曹判書閔鍾顯,偕入進伏。上曰,鄕約持來耶?鍾顯曰,未及持入矣。上曰,卿出往持入也,鍾顯,退出旋入進伏。上曰,有關睢·麟趾之德,然後可以行周官之法度,今此鄕約,將頒行於京外,而若不善爲,則初不如不爲也。又敎曰,使行何日入來云乎?鍾顯曰,明日當入來云矣。上曰,諸承旨·諸閣臣·侍衛別雲劍·兵曹參判及抄啓文臣之待令者,皆令入侍。賤臣承命出傳與行大護軍金文淳,刑曹判書李得臣,兵曹參判洪聖淵,司直徐有大·李漢豊,行護軍李書九,行副護軍李翼晋·尹光顔·李相璜·丁若鏞,以次進伏。命宣饌,以次訖,仍命權退,諸臣以次退出。
上在昌德宮。停常參·經筵。
大殿,內閣·政院·玉堂·藥房,摛文院經宿口傳問安。答曰,知道。
李勉兢啓曰,明日常參·經筵,取稟。傳曰,停。
李日運啓曰,行大司憲金載瓚,牌招啓辭未下,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
李勉兢啓曰,日次儒生殿講,望後更稟事,命下矣。以何日爲之乎?敢稟。傳曰,上齋生,明日待令泮中,待史官持御題進去,與久任官,眼同試取於東西夾室,齋任及受點之寄齋四學生,專經文臣殿講日,同爲待令事,分付,可也。
傳于李勉兢曰,禮房承旨,馳詣宣武祠,奉審摘奸以來。
傳于洪明浩曰,卜相。
洪明浩啓曰,卜相事,命下矣。領議政洪樂性,左議政蔡濟恭,竝卽命招,何如?傳曰,允。
洪明浩啓曰,卜相事,命下矣。政官,牌招開政,何如?傳曰,允。
傳于李勉兢曰,左承旨入侍。
專于李肇源曰,右承旨入侍。
傳于李肇源曰,使臣留侍。
洪明浩,以賓廳意啓曰,卜相事,命下矣。臣承命來詣賓廳,而枚卜事體甚重,領相不來,臣不敢獨爲卜入,惶恐敢啓。傳曰卜入。
李允謙奉命,代以李弘謙爲假注書。
傳于李海愚曰,卿旣入來,卜相望筒點下後,入侍事,遣史官,傳諭于左議政。
傳于李勉兢曰,使臣入侍。
賓廳卜相單子,李秉模落點。
以吏曹參議蔡弘遠牌不進罷職傳旨。傳于洪明浩曰,只推。
有政。吏批,判書李秉鼎,參判徐邁修進,參議蔡弘遠牌不進,行都承旨洪明浩進。以李景溟爲兵曹參知,朴道翔爲宗簿正,尹守翼爲高城郡守,學正二單文鳳岐·金喆修,右議政李秉模,承文都提調李秉模,以權裕爲同經筵,金星甲爲泰安郡守。
兵批,判書權進,參判洪聖淵病,參議睦萬中入直,參知未差,左副承旨李海愚進。以金昊吉爲五衛將,朴東煥爲僉知,李德周爲慶熙將,趙東顯爲景福將,洪景運爲忠淸監營中軍,李基讓爲文兼,權玭爲武兼,申龍瑞爲善積僉使,崔昌奎爲文城僉使,金麗晃爲格浦別將,朴春英爲造山萬戶,訓鍊主簿李秉德,備邊郞高厚鎭相換,訓鍊主簿金商岳,備邊郞盧重相換,副護軍李魯述·李敬五,竝單付。
以平安監司朴宗甲狀啓,順安縣民家燒燼事,傳于金達淳曰,方農失所矜悶,嚴飭地方官,拔例顧助,其中小戶官役,勿侵事,分付。
以慶尙左水使李得駿狀啓,機張縣人物渰死事,傳于金達淳曰,如有生前還役,竝蕩減事,回諭。
李日運,以弘文館言啓曰,副應敎尹序東,副修撰李基讓,旣有只推之命,竝卽牌招察任,何如?傳曰,允。
李海愚,以兵曹言啓曰,卽伏見平安兵使任嵂啓本,則今春淸南巡操時,各邑鎭軍器點視後,執頉各該鎭將,各其邑座首監色,從輕重決棍懲礪,卽速修補之意,嚴飭云矣。軍器什物,俱係陰雨之備,則常時不能修改,致有此執頉之擧,其在戎政,誠甚疎忽,執頉各該邑守令及各鎭邊將等,從重推考,何如?傳曰,允。
李海愚,以兵曹言啓曰,今三月十七日,武臣堂上祿試射,試官備擬受點矣,動駕相値,以十八日設行之意,敢啓。傳曰,知道。
李海愚,以御營廳言啓曰,今三月十七日,景慕宮展拜時,依兵曹節目,弘化門入直軍五十名,待標信除出,新營入直千摠鄭潤弼,出番哨官鄭弘哲,領赴于訓鍊都監都領陣,解嚴後,還爲入直之意,敢啓。傳曰,知道。
司僕寺啓目,粘連觀此濟州牧使柳師模啓本,則各牧場馬點同,本州判官趙敬日所管牧馬,剩爲四百八十匹,大靜縣監高漢祿所管牧馬,剩爲一百二十一匹,竝當依事目施以陞敍之典是白乎矣。事係恩典,不敢擅便,上裁,何如爲白乎旀,至於點烙時,閪失闕點,大關後弊,該牧使柳師模,推考,闕點牛段,令該曹稟處,何如?判付啓,依回啓施行爲旀,其在勸後之道,不可循例陞敍而止,無論內外職,以陞敍收用然後,作窠差代事,嚴飭銓曹爲良如敎。
丁巳三月十六日卯時,上親傳咸興·永興衣幣香祝後,還內入侍時,行都承旨洪明浩,左承旨李勉兢,右承旨李肇源,左副承旨李海愚,右副承旨金達淳,同副承旨李日運,假注書柳台佐·李允謙,記事官金景煥,記注官金良倜,直提學李晩秀,檢校直提學徐龍輔,檢校待敎沈象奎·徐有榘,以次侍立訖。上具翼善冠·衮龍袍,親臨封裏。上曰,閣臣,率閣吏,升堂親自監封,可也。晩秀等,盥洗升堂,奔走執功。上曰,龍亭,入陳軒前,可也。兩本宮衣襨香祝,以次傳授,奉安香亭,上每鞠躬,俟其過奉安訖,乘輿出內閣門外,詣幕次鞠躬。敎禮曹判書閔鍾顯曰,卿陪至東門外,香亭移奉時,須盡敬恪,啓行後,復命,可也。乘輿入進善門·肅章門,由協陽門還內,諸臣以次退出。
丁巳三月十六日辰時,上御誠正閣。左承旨入侍,左議政·使臣,同爲入侍時,左承旨李勉兢,假注書柳台佐,記事官金景煥·金珍恪,左議政蔡濟恭,冬至正使金思穆,副使柳焵,以次進伏訖。濟恭曰,近日風氣尙寒,移次齋居之餘,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。濟恭曰,今日枚卜之就完,國家之幸也。上曰,鼎席不備可憫,今則僚相年富,可與分勞,而領相衰甚,凡干事務,惟屬於卿矣。濟恭曰,臣於領相,差少一歲,而憫勞之敎,獨及領相,臣誠私自悶迫矣。上曰,何論年歲?惟觀筋力之如何耳。上敎思穆曰,萬里行役,無事回還幸矣。一行皆無事,人馬亦皆無事還來乎?思穆曰,善爲還來矣。上曰,前正使事,太上皇果知之乎?思穆曰,聞諸譯官,則禮部奏狀草,有原把正使,雖未入京,竝奉恩諭照例付送之語云,以此觀之,太上皇必知之矣。上敎焵曰,新正使之入來,何以聞知,而相會於何處?焵曰,到山海關外,見義州府尹移文,知其入來,及到關內,上使,送人先通,故仍留偕去矣。上曰,太上皇康健否?思穆曰,步屧如飛,少無減於前日矣。上曰,新皇帝人望,果蔚然乎?思穆曰,關內外民,皆言昨年大登稔,皆新皇帝之所賜也。上曰,顔貌,與太上皇,何如?思穆曰,不知其恰似,而面樣則稍大矣。上曰,無他事端乎?焵曰,或言湖南·湖北等地有亂,或言平定,或言無之,皆不可詳知矣。上曰,見阿桂乎?思穆曰,其前則燕饗時,或見之云,而燕饗之日,亦不得見矣。上曰,今番入侍,幾次乎?思穆曰,四次矣。上曰,今番則書冊,果不持來乎?思穆曰,漢語冊五卷持來矣。上曰,今番行中,人蔘所入去,果幾何?思穆曰,其所持去者無多,而皆狼狽云矣。上曰,銀蔘通用之法,果何如?濟恭曰,好矣。上曰,卿等見近日文蹟乎?思穆曰,未及見之矣。上曰,今番行中,聞回包之說乎?思穆曰,未及聞之矣。上曰,帽貰別將事,故右相已有所奏,而予則曰其稱冤,無足怪也。濟恭曰,臣則以爲公用條,義州府尹,自當然後,國家可以支吾矣。上曰,今番所帶去諸譯官,果何如?思穆曰,數三人外,言不成樣矣。上曰,何爲其然也?以其無所利而不爲習熟乎?思穆曰,然矣。思穆曰,皇上之正朝,朝賀儀註,得來矣。上曰,自政院入之,可也。仍命使臣先退。上曰,兵判爲人,一見可知周通矣,以造山萬戶不赴任事,有擧條判下,而草記中,特書德源二字,以明其居道內而相距截遠,豈非周通處乎?濟恭曰,其人,凡於事務,自是可堪者也。上曰,北伯之父,可謂福人矣,何間當下去乎?濟恭曰,開講後欲下去云矣。上曰,史記英選改定事,卿以爲何如?其中一句看來,不覺瞿然,不可不改定矣。濟恭曰,臣意亦然矣。上曰,卿於華城落成宴詩,蘇東坡貶語太過矣。濟恭曰,東坡則有客無酒,有酒無肴,豈能如臣當日之勝遊乎?上曰,華城儒生輩,移去云耶?諸尹旣已搆第以給,則軫念之道,不可歇看也。上曰,領相賜几杖宴,使之差退者,果何如?以僚相而彼方在殯,此則設宴,似欠忠厚之道矣。今日卜相望入來時,予不脫衣而受見,敬大臣,自是家法,大僚身後,優加禮典,亦是家法,今番下敎,亦出於敬大臣之意也。濟恭曰,臣意亦然,伏承聖敎,尤切欽嘆矣。上曰,前右相眞古人矣,入仕五十年,立朝不過數年,必有動心忍性之效矣。濟恭曰,蓋亦必多其效矣。上曰,李基讓,予豈忘之,而竝與玉堂而不爲行公何也?使之從速出肅,可也。仍命濟恭先退,命勉兢書判付訖。下敎曰,招致戶曹郞廳,毓祥宮·延祜宮·宣禧宮,簾席磗砌,可以修改者,使之修改,可也。仍命退,諸臣以次退出。
丁巳三月十六日午時,上御重熙堂。右承旨入侍時,右承旨李肇源,假注書柳台佐,記事官金景煥·金珍恪,以次進伏訖。上命書傳敎曰,明日當由逌瞻門,展拜景慕宮,該房知悉。又命書榻敎曰,前假注書李弘謙分揀。命退,承史以次退出。
上在昌德宮。停常參·經筵。
夜自五更至十八日開東,灑雨下雨,測雨器水深四分。
大駕,詣景慕宮入齋室後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
李勉兢啓曰,明日常參·經筵,取稟。傳曰,停。
李勉兢啓曰,來二十一日,朝參日次矣,敢稟。傳曰,停。
李勉兢啓曰,來二十一日,輪對日次矣,敢稟。傳曰,爲之。
李日運啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐邁修曰,咸鏡監司留待。
備忘記,咸鏡監司李鼎運下直,長弓一張,長箭一部,片箭一部,筒兒一箇賜給。
傳于李勉兢曰,禮房承旨入侍。
傳于李海愚曰,軍士房承旨入侍。
以大司諫尹東晩,司諫李魯春牌不進罷職傳旨。傳于李日運曰,只推。
李日運啓曰,行大司憲金載瓚,牌不進,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
承旨前望單子入之,權裕·蔡弘遠落點。
以司謁手本,書房色司鑰尹得運陞差代,差出事,傳于李肇源曰,前司謁白景旜差下,傳命司謁乏人,分付兵曹,成給草料馬牌,使之待新別差下去,星火上來。
承旨前望單子入之,徐邁修·申耆落點。
傳于李肇源曰,坐直承旨入侍。
假注書李允謙書啓,臣敬奉聖敎,馳詣南壇奉審,則無頉是白遣,自靑鶴亭,歷羊占峴·栗峴,至水磗峴城外主脈及山脊山腰,遍審摘奸是白乎,則山田禁耕處,一不起墾,自該營種橡植松,另飭參軍等,晝夜各別看護云是白遣,臣亦掩翳松林,騁眺遠近,而一不見荷網帶鎌者是白乎矣,但羊占峴,爲典牲署案山,而群羊,自今放草,故穉松之新植者,不無踐履之弊。至於風落木自枯松,則巖厓谿谷者,多有根拔自仆者是白去乙,臣招問參軍與禁松軍,則以爲年前蟲損者,爲風所拔云。臣各別嚴飭後,仍詣雩祀壇奉審,則無頉是白遣,仍詣漢江壇奉審,則壇下左邊,有汚穢不潔處是白去乙,臣卽令壇直,各別修掃後,仍爲嚴飭爲白遣,仍詣司寒壇,奉審壇上,莎草擧皆脫落,壇之後面,殆若沙汰然,壇貌萬不成樣。壇之右邊,又有汚穢不潔處是白去乙,臣卽令壇直,各別修掃後,仍爲嚴飭爲白遣,仍詣先農壇,奉審無頉是白乎旀,松木段,自斗浦至北寺洞,遍審摘奸,而蟲損風拔者,在在皆然是白乎矣,一無新斫生松者是白遣,仍詣先蠶壇,奉審則無頉是白乎旀,興仁門以北禁養處,穉松之長得數三年四五年者,擧皆蓊鬱蔥茂,最於諸處是白齊。踏啓字。
記注官金良倜書啓,臣敬奉聖敎,馳往蜂峴摘奸是白乎,則峴上舊路,絶禁行人,故不見路痕,而補築完成,樹木叢密,雖至年久,似無頹圮脫落之慮是白遣,仍詣昭顯墓。遍審墓上後峯兩麓及內外白虎四麓是白乎,則年前植木之中,瘠薄處則間或枯損是白加尼,昨年所植之數,亦甚夥然,而擧皆深植,善爲着根故,已成蓊鬱之勢是白遣,其餘垓字外緊要之地,隨處隨植,一體蔥茂是白遣,仍詣北壇奉審,則無頉是白遣,松木段,自壇後至漢北門外,一一摘奸是白乎,則無頉,而補土所段置,自摠營,年年種植,頗有向茂之漸是白齊。踏啓字。
李肇源,以戶曹言啓曰,謹奉傳敎,畫員李宗根等六人,寫字官石慶禧等十人,各木一疋米三斗,參考前例,磨鍊題給之意,敢啓。傳曰,知道。
禁府啓目,鳳山郡守趙華錫,平山府使柳匡天,瑞興府使李舒永,遂安郡守金箕昇,新溪縣令金健柱等原情云云。傳旨內辭緣,泛稱遲晩,趙華錫·柳匡天·金箕昇等段,所當請刑是白乎矣,曾經侍從·宣傳官·都摠都事,勿爲請刑,載在大典通編,議處爲白乎旀,金健柱等,竝只刑推得情,何如?判付啓,竝只公罪,區別功議勘處,使之待朝還官後,草記爲良如敎。
李日運,以義禁府言啓曰,時囚罪人趙華錫·柳匡天·李舒永·金箕昇·金健柱等,原情公事判付內,竝公罪區別功議勘處,使之待朝還官後,草記事,命下矣。趙華錫·柳匡天·李舒永·金箕昇·金健柱等,傳旨內,軍伍旣曰闕點,名數何論多少,竝爲先拿問處之。罪取考律文,則大明律不操練軍士條有曰,凡各處守禦官,不守紀律,不操練軍士者,杖八十矣,趙華錫十三代祖狷,開國功臣云,李舒永七代祖增,平難功臣云,金健柱祖興慶,揚武原從功臣云,金箕昇十二代祖國光,佐理功臣云。竝功減一等,各杖七十,以公罪收贖,柳匡天無功議云,杖八十以公罪收贖竝放送之意,敢啓。傳曰,知道。
李海愚,以御營廳言啓曰,傳曰,禁衛鄕軍停番代,東營·集春營,以訓局軍替入,而昨年旣如此,今年又如此,渠輩之偏苦可悶。今日因隨駕軍事覺得矣,旣覺之,當有闊狹,兩處替直訓局軍,以御營出番鄕軍,替直事,分付,如有難處之端,亦令草記事,命下矣。依傳敎,東營·集春營,當以本廳出番鄕軍替直,而鄕軍五哨中,闕內入直外,新營·南小營,火藥庫·南倉等處入直,其數亦多,今若又爲分排於東·集兩營,則其所排番,非徒苟艱。且以習陣言之,實無成樣之道,東營則以本廳鄕軍半哨替直,集春營則以訓局軍,依前仍直,何如?傳曰,允。
李海愚,以訓鍊都監言啓曰,東營·集春營中,一處以御營廳鄕軍替直,草記事下敎矣。集春營附近於本局字內,東營相接於御廳新營,東營入直軍五十名,與御營廳鄕軍替直,以爲彼此俱便之道,何如?傳曰,允。
刑曹啓目,黃載鼎段,初旣率往於千里,不幸而死於客地,則恤其孤寡,人情之所同然,而鄭女急於徵索,載鼎困於侵辱,轉轉層激,以至此境,而其在載鼎之道,固當助給物力,俾卽返葬,以此意,分付放送,何如?判付啓,鄭女情急爲夫,何足責之以稱當底道乎?分揀放送爲旀,由渠之嘆,亦在於黃載鼎,設令載鼎,有其然,豈然之罪?忠臣之後,理宜難愼於成獄,況邑牒與事情如許者乎?載鼎,可謂脫空,而若非渠也,死者何以致死於他鄕?使渠擔當埋土後,卽爲告官,若或推諉愆期,其可曰有仁人之心乎?以此嚴飭分付爲良如敎。
日次上齋生應製,御考傍賦二中一生員洪志燮,二中二進士李翼,二下生員申百祿,詩二下一生員李英玉,二下二生員金鋼,賦三上生員宋文晦,進士李儒冕,生員李在修,詩三上一進士金獻行,三上二進士洪樂文,三上三進士閔鍾吉,三上生員金會淵,進士趙匡修·閔致福,賦三中進士金匡炅,生員鄭淞,詩三中韓度裕,賦三下金相任·金慶運,詩三下進士金聖球·李韶九,賦草三下生員天命翊,進士兪漢寔,生員金炳翼,進士李㷞·任履周,生員李弘喆,詩草三下進士朴民淳·玄承祚·韓致奫·蔡義重,生員崔照,進士崔楨勳·兪孟煥·李英秀·趙學春·孫秉魯,表次上一生員金命淵,次上二進士姜履元,次上三進士沈魯崇,次上進士趙經鎭,賦次上進士黃勉喆·李在東,生員韓錫朝,進士金處明·趙良鎮,生員沈魯巖,進士金文欽,詩次上生員崔熽,進士金重淳,賦草次上進士許澮,生員兪益柱,進士李敎明,生員閔章顯,進士李廷植,生員閔哲儒,進士李英源,生員趙相羽·柳東煥,進士崔慶洙,生員任壽益,進士兪孟柱·朴昌壽·宋文顯·趙道宇·成致商·金煥奎,生員崔時元·金冕鎮,進士韓象洪,生員李箕采·安榮,進士李殷儒·申頤朝,生員朴義和·洪晩榮,進士李是銑·朴道敏·洪頤萬·朴光祿·李基善·李鎮·柳石鳴,生員金泰鍾,進士韓重謩·朴道元·李長演,詩草次上進士李在璣·蔡顯國·金鎮白·柳玉鳴·朴長鉉·姜顯永,生員徐鼎輔。
御題,聞浣花江聲,思鐵衣東征賦,生員洪志燮二中一,江十里兮無聲,城月空於詩書,丹靑落於馬祠,風雨鳴於龍府,驚余夢於撼枕,試拂衣兮如水,何所聞於澎湃,竊有聲於迅邁,花溪老以讀兵,寓之物而我思,山何色於擧目,秋有聲而得耳,靑燈繞以白虹,激士雅之餘誓,溪枕鳴以不平,波始秋於方夜,吼隱隱於老龍,和喔喔於荒鷄,當霆鬪於古峽,響金鐵而錚錚,江山依於故宅,後老杜而新聲,回歐陽之方讀,惹孔明之舊懷,嵋月弦而影流,照半壁之天地,中宵起而拊枕,沔彼水亦朝宗,醉何天於鐵木,洗無地於甲兵,江中來以枕上,聲入心而思通,物有類而相感,響所存而目應,月如弧於射狼,波似酒於飮龍,藏鐵衣於古匣,若爲待於東征,無其聲而有聞,時則可於疾趨,初寂寥於五夜,忽奔騰於萬籟,水到地而勢成,我有兵於兵外胥何怒於驅濤,鏐有神於射潮,拂如雪而電擊,破竹勢於擒胡,耳邊鳴以刀槍,掌中圓以金甌,拊余劍而起舞,童子睡而何知,嗟何及於偃月,夢已冷於枕戈,空激慨於感物,聲在水而起人,登千載而擊節,仰深意於務觀,攀璇題而拜獻,竊寓感於斯篇,七言古詩,聞浣花江聲,思鐵衣東征,生員李英玉,二下一,黔南城頭吹畫角,黔南城下江水橫,黔南老人値陸沈,太息戎塵暗神京,積雪畫字草檄鞭,窮山讀兵掛劍檠,終宵不成淸洛夢,輾轉雄心枕江聲,是時春水動三峽,巴蜀雪消星河傾,波光隱見雪鳥鋪,石勢參差霜戟爭,空山草木共澎湃,牽動癯儒匡復情,酒旗好翻蛟龍浪,銀屋如磨鐵騎精,馮夷擊鼓聽約束,點出胸中千甲兵,含枚一一皆飛渡,眼暗猶期風塵淸,一夜齊濯戰衣去,不日淨洗中原平,高江急峽建瓴勢,挽向夔東兵有名,灘聲轉收漢唐地,分付波神蹂虜營,滔滔江漢武夫洸,酹劍元戎欲橫行,氈裘陸梁遁幾許,菊枕商量籌五更,魚麗鶴井渺無際,六騾生心鋒敢嬰,溪萍視以水寨船,岸杜疑如山壘旌,魚龍蹴起作前驅,臥占關河氛祲晴,玄機滾滾借錦波,獵纓書生全一枰,何日皇輿旋舊京,洗眼黃河看親征,表擬漢馬援,謝以椒房之親,不與於南宮圖畫之列,生員金命淵次上一,乏戰功於草萊,愧蔑蹟可紀之譽,爲戚聯於椒殿,猥荷像不圖之私,畫不喩耶?吾知免矣,伏念臣,中圍近屬,西土賤姿,値先皇洪業之重恢,幸遂擇木之願,逮聖明宏基之丕纘,粗勉裹革之心,顧以廣國聯翟闈之蹤,本無霍光畫麟閣之列,微姿忝鸞掖之戚,只幸依日月之光,偉績愧鳳附之人,初無繪丹靑之望,當白水興龍之際,顧乏竹帛之功可垂,若黃金鑄象之規,實非葭莩之親所與,迨元功思侈於繪像,恐微蹤難免於涉嫌,南宮思股肱之良,政軫卄八人列畫,中壼托肺腑之近,恐或一介臣亦參,當周功紀于常之辰,縱切遠其嫌之悃,追殷后官不昵之意,敢望獨無與之私,何圖曲爲我之宸衷,特紆無所與之隆眷,跡實聯於椒掖,謂是戚畹之人,像不列於雲臺,俾免繪畫之擧,百戰乏櫛風之效,初無功績之可圖,七分漏應星之班,實幸嫌跡之獲免,后莫曰有功獨漏,臣則以不參爲榮,嵬勳蔑纘於恢前,初非耀耳目之彦,鹵姿不入於傳後,亶出遠形跡之恩,名不在賈寇之間,莫云前功之可惜,身則漏繪素之列,幸免後人之貽譏,玆蓋伏遇皇帝陛下,家人視臣,大有爲主,承先皇恢業之列,大正至公,仗諸臣佐治之才,無功不償,遂推鴻渥,亦及駑姿,臣敢不俯竭微忱,仰答殊眷,斷斷無技,縱乏矍鑠之譽,瞿瞿存心,庶殫謹飭之悃。
丁巳三月十七日卯時,上詣景慕宮。展拜入侍時,行都承旨洪明浩,左承旨李勉兢,右承旨李肇源,左副承旨李海愚,右副承旨金達淳,同副承旨李日運,假注書柳台佐·李弘謙,記事官金景煥·金珍恪,直提學李晩秀,檢校待敎徐有榘,以次隨駕。上具翼善冠·衮龍袍,乘與出交泰門·永淸門·明政門,至弘化門。上曰,出宮當由館峴,應製諸生,觀旂橋待令,還宮由月覲門。出駕前下敎上曰,承旨中年老難步者,落後,與提調,皆騎司僕馬隨駕,可也。賤臣承命出傳,至觀旂橋,降輿所,降輿步過。上曰,自十一日至十五日,到記擧案中,諸生爲幾許乎?勉兢回奏曰,爲一百八十三人矣。上曰,昨日應製出令後,進參儒生,合爲此數乎?勉兢曰,然矣。上曰,注書誰爲隨駕乎?肇源曰,柳台佐·李弘謙外,柳遠鳴亦爲待令矣。上敎遠鳴曰,持此御題,爾詣泮宮,儒生分坐東西夾室,而三題中,各從所願製進,收券後入來,可也。乘輿前進,入宮大門,至神門外,降輿步詣版位,行再拜禮,仍詣廟內奉審訖,還御齋室,上命勉兢·肇源·晩秀進前,宜寧縣監,與宮司同爲入侍。賤臣承命出,與前宮司宜寧縣監洪樂綏,宮司李潢,偕入進伏。上敎樂綏曰,宮享儀圖屛風,凡爲幾帖乎?樂綏曰,綃本二坐,紙本二坐,凡四坐矣,命持入,以次展審。上曰,自第一帖圖與儀,分排次第,一一詳達,可也。樂綏曰,屛風凡八帖,每帖作二層上圖,而下儀第一帖,上載本宮全圖,下載本宮正殿以下位,置間架及奉安規制也,第二帖,上載享祀班次,下載樂章樂器祭服名物也,第三帖,上載五享親祭設饌圖,下載設饌次序祭器名物果品式例,第四帖,上載親行省牲器圖,下載五享親祭儀,第五帖,上載親祭肄儀圖,下載五享親祭儀,附五享攝事儀,而親祭儀節最多,故連書於第四帖·五帖也,第六帖,上載酌獻禮圖,下載酌獻禮儀,春秋展謁,由日瞻門展拜儀也,第七帖,上載俗節朔望祭圖,下載俗節朔望儀薦新儀也,第八帖,上載親上冊寶圖,下載親上冊寶儀附上冊樂章也,儀多於圖,故上下層或未相稱,而從便載錄,以次類附也,齋殿綃本一件,齋室綃本一件,宮司直所紙本一件,凡三件圖儀,同典祀廳紙本一件,下載儀說則同,齋殿件上圖,則第一帖本宮正殿圖,第二帖設饌圖,第三帖·第四帖·第五帖,祭器祭服,同第六帖·第七帖,祭服樂器圖,第八帖祭服圖也。上曰,獻官班次,何以爲之乎?樂綏曰,依五禮儀亞獻官王世子版位,終獻官以領議政載錄矣。上曰,此屛之特命新造,蓋欲常目恪遵於儀文品式之制,以寓予致隆致孜,靡不庸極之誠,而今日親審,如是善成,爾之效勞誠可嘉也,使宮司,分藏四坐于齋殿·齋室·典祀廳及宮司直所,可也。又敎曰,本宮圖屛旣成,太廟亦不可無享儀圖,宗廟提調誰也。晩秀曰,禮曹判書閔鍾顯也。上曰,禮判主掌,趁夏享前須圖粧屛事,分付,而廟司中,擇其精詳幹事者,使之擧行,社稷,亦一體爲之,而曾見尹光濩所編社穆壇儀軌,極其詳密,使光濩爲之好矣。命書傳敎曰,今日展拜,爲新造宮儀圖屛,看審後分藏也。來見圖式編次與圖寫,極爲精密,前宮司直寧縣監洪樂綏陞敍,此亦爲所重之意,則畫員寫字官,亦宜酬勞,令該曹,給米布後,草記,享儀享品,該備作圖,兼錄圖說及各樣節次,藏于享所,俾各常目遵行,一如今番本宮新造之屛制爲好,禮判主掌監董,太廟則,齋殿與齋室廟司直所,典祀廳,各藏一本,社稷則典祀廳,藏一本事,分付。仍命退,上出齋殿門,乘輿由逌膽門,入月覲門,至春塘臺還內,諸臣以次退出。
丁巳三月十七日午時,上御暎花堂。內乘·宣傳官·別軍職,春等試射入侍時,左承旨李勉兢,右承旨李肇源,左副承旨李海愚,假注書李弘謙,記事官金景煥·金珍恪,以次進伏訖。上曰,兵曹堂上,與摠府兵曹入直郞廳,各一員入侍。出榻敎上曰,軍士房承旨,與兵判摠府堂郞,同詣丹楓亭,試射以來,海愚,以試射入格擧案,回奏。上曰,軍士房,各分等施賞,可也。上曰,咸鏡監司入侍。出榻敎賤臣承命出,與咸鏡監司李鼎運,偕入進伏。上曰,本道各陵寢奉審與春巡,前道伯,爲之云乎?鼎運曰,聞已爲之矣。上曰,何日欲發行乎?鼎運曰,今日辭陛,仍欲登程矣。上命肇源宣諭。仍命退,鼎運退出。命書傳敎曰,前慶尙監司入侍。賤臣承命出,與前慶尙監司李泰永,偕入進伏。上曰,本道及沿路農形,如何。泰永曰,牟麥善爲立苗,春耕又皆及時,頗有豐登之漸矣。上曰,民邑弊瘼,有可奏者否。泰永曰,比年豐熟,民邑少事,別無可以仰達,而癸丑還起,爲嶺民之弊,臣於昨秋,伏見年分狀啓判下,則聖敎丁寧懇惻,伏不勝欽誦,而第還起之數,雖稱以萬結,此特擧成數耳,其時所執實數,不過爲九千餘結,而多以隱漏之結,査櫛充數,三四年之間,又不無眞箇還起者,今其餘數,假令不滿四千結矣。上曰,仁政必自經界始,雖一把一束,如有白徵於民,則豈不矜憐乎?予每爲嶺民,不能暫時忘懷,至於寢不能安,昨年年分啓目中,陳土起墾處之限年減等,果有實效於民乎?泰永曰,傳敎頒下之後,大小民人,莫不歡欣鼓舞,北望攢手,而今方立標分界,爭先起墾,許多陳廢之土,庶幾次第耕食矣。然此卽年久舊陳者,癸丑還起,則旣載於時起墾元帳付故,不入於此中,獨未蒙惠澤矣。上曰,此豈成說乎?三千餘結之白徵,民何以堪之乎?新嶺伯辭朝時,有所下敎者,聞之否?泰永曰,交龜時聞之矣。上曰,何以則使民無此冤也。泰永曰,臣於昨秋年分狀啓,以四千結零,冒萬死加請給災者,實有所以也。昨年穡事,到處豐稔,嶺南幅員,雖曰不小,當年災豈若是夥然,而流來災頉之不得不混入於今災者,亦不無一體分俵之例,故癸丑還起,亦多入其中矣,然而惶隕則深矣。上曰,朝家有給災之實,而白徵之名色自如,實爲可悶矣。泰永曰,朝家之每年給災,若是夥然,白徵者,實蒙惠澤,而但還起之名色尙存也,故小民則輒以爲稱冤之端矣。今若將爲矯救而査櫛之前,先聲或出,則猾吏奸民,必多夤緣舞弄之弊矣。泰永曰,各邑城餉穀之設置,法意甚重,而所屬邑民糶糴之時,歷險遠輸,不勝其勞,其中鳥嶺山城,又在嶺路一隅,屬邑之遠者,或至二百餘里,每於納還之時,守宰則邑糴方張,不能領運,鎭屬則奸竇滋生,或多防納,民偏受害,不一其端,臣上來之路,各邑民人,以此事狀,擁馬呼訴,聞慶縣監,旣兼守城之任,故相議其矯救之道,則本縣之弊,亦在於穀多民少,今若就原簿中,移劃於該鎭,以充其代,而各邑之還穀,商確區處,則在該鎭,不失原數,而主客可以除弊矣,事甚便好,而餉穀體重,不敢以愚見,仰請處分矣。上曰,聞甚便好,依卿所奏爲之,令廟堂,卽爲分付新伯,可也。出擧條泰永曰,左兵營所管華山城築城米名色,卽年前經紀,移營於華山城而請得者也。移營之議,旣已中止,而此穀則耗上加耗,厥數夥然間因備局行會,移劃於防債穀,而餘數之見在者,猶爲五千餘石矣。蔚山·新寧等邑,原糴甚多,而又添此穀,公無所賴,民受其弊,臣意則旣係築城之所需,待秋盡數區處,以補公用,永救民瘼,恐合事宜矣。上曰,令廟堂草記稟處,可也。出擧條命書傳敎曰,右承旨入侍。又命書榻敎曰,都承旨·右副承旨許遞,前望單子入之,待下批牌招察任。又命書傳敎曰,未肅拜呈告玉堂許遞,前望單子入之,待下批牌招察任。又命書傳敎曰,故相兪忠文,祥期在明夜,祭文製下,遣閣臣致祭於再明日,分付畿營,祭物,令地方官備待。命書傳敎曰,禁衛鄕軍停番代,東營·集春營,以訓局軍替入,而昨年旣如此,今年又如此,渠輩之偏苦可悶,今日因隨駕軍事覺得矣。旣覺之,當有闊狹,兩處替直訓局軍,以御營出番鄕軍替直事,分付,如有難處之端,亦令草記。命書傳敎曰,違牌承旨竝許遞,前望單子入之,待下批牌招察任。仍命退,諸臣以次退出。
丁巳三月十七日酉時,上御便殿。坐直承旨入侍時,左副承旨李肇源,假注書李弘謙,記事官金景煥,記注官金良倜,直提學李晩秀,抄啓文臣金近淳·申絢·柳遠鳴,以次進伏訖。上曰,承旨與抄啓文臣,泮儒應製榜,同爲編次,可也。敎晩秀曰,近來泮製,絶無佳作,今番試券,皆是合意,故多出優等矣。仍命書傳敎曰,去二月朔日次儒生殿講,上齋生進,先試賦居首二中一生員洪志燮,新印四書中一件賜給,詩居首二下一生員李英玉,新印史記英選一件賜給,表居首次上一生員金命淵,朱書百選一件賜給,賦之次二中二進士李翼,詩之次二下生員金鋼,表之次次上二進士姜履元,新印大本韻書各一件賜給,賦二下生員申百祿,賦三上生員宋文晦,進士李儒冕,生員李在修,詩三上進士金獻行·洪樂文·關種吉,生員金會淵,進士趙匡修,生員閔致福,新印小本韻書各一件賜給,賦三中進士金匡炅,生員鄭淞,詩三中進士韓度裕,各內下紙一卷賜給,賦三下進士金相任·金慶運,詩三下進士金聖球·李韶九,賦草三下生員天命翊,進士兪漢寔,生員金炳翼,進士李㷞·任履周,生員李弘喆,詩草三下進士朴民淳·玄承祚·韓致奫·蔡義重,生員崔照,進士崔楨勳·兪孟煥·李英秀·趙學春·孫秉魯,各內下筆三枝·墨一笏賜給,表次上進士沈魯崇等,賦次上進士黃勉喆等,詩次上生員崔熽等,賦草次上進士許澮等,詩草次上進士李在璣等,各內下筆二枝·墨一笏賜給,入格儒生,待下敎待令事,分付。仍命退,諸臣以次退出。
上在昌德宮。停常參·經筵。
自開東至酉時,灑雨下雨,測雨器水深二分,自二更至四更,灑雨下雨測雨器水深二分。
李勉兢啓曰,明日常參·經筵,取稟。傳曰,停。
李日運啓曰,行大司憲金載瓚,牌招啓辭未下,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
李勉兢啓曰,三皇忌辰日望拜禮,前期一日以稟事,曾有先朝受敎矣,今三月十九日,毅宗皇帝忌辰日,親行望拜禮,何以爲之?敢稟。傳曰,明日當詣奉室行禮,奉審壇上,還宮當由集成門,該房以此知悉。
徐邁修啓曰,假注書柳台佐,身病猝重,勢難察任,今姑改差,何如?傳曰,允。
李勉兢啓曰,明日奉室行禮齋宿處所,以何處爲之乎?敢稟。傳曰,處所,依壇享時例,爲之可也。
傳于李肇源曰,左副承旨入侍。
傳于申耆曰,左承旨入侍。
傳于李勉兢曰,禮房承旨入侍。
柳台佐改差,代以洪樂浚爲假注書。
李勉兢啓曰,明日奉室行禮時,九卿及兩司長官,當爲進參,而戶曹判書李時秀病不進,行大司憲金載瓚呈辭,大司諫尹東晩未肅拜,竝卽牌招,以爲淸齋之地,何如?傳曰,允。
李勉兢啓曰,明日奉室行禮時,兩司侍臣,不可不備員,除在外外,司諫李魯春,卽爲牌招,以爲淸齋之地,何如?傳曰,允。
傳于李海愚曰,軍士房承旨入侍。
以大司諫尹東晩,司諫李魯春牌不進罷職傳旨。傳于李日運曰,只推。
李海愚,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李海愚,以兵曹言啓曰,今三月十九日,大駕詣奉室,望拜禮時,侍衛軍兵及墻外環衛軍兵,當爲磨鍊,而取考謄錄,則甲寅年挾輦軍一百名磨鍊,訓局步軍五哨環衛,昨年再昨年挾輦軍,以金虎門入直軍四十名磨鍊外,各營入直軍除營直,訓將率領環衛,槍劍軍,連爲置之矣,今番何以爲之乎?敢稟。傳曰,竝依昨年例爲之,環衛軍則,以出番軍,五哨爲之,可也。
丁巳三月十八日卯時,上御便殿。左副承旨入侍時,左副承旨李肇源,假注書李弘謙,記事官金景煥,記注官金良倜,以次進伏訖。上曰,昨日應製榜已爲頒布乎,出朝報時,俾無遺漏誤書之弊宜矣。又敎曰,今日之雨,可謂及時,人皆以爲喜雨乎?肇源曰,近日望雨之餘,甘霔方洽,爲農事可幸矣。仍命退,承史以次退出。
丁巳三月十八日辰時,上御重熙堂。左承旨入侍時,左承旨申耆,假注書李弘謙,記事官金景煥,記注官金良倜,以次進伏訖。上曰,承旨今番陵所奉審時,局內役處,當爲幾何耶?耆曰,臣於英陵·寧陵局內沙汰處,奉審之行,竊有膚淺之見,敢此仰達矣。大抵執頉諸處,當其始初微汰之時,若以若干土石,從便補築,則終必無如是浩大之患,而事係重大,不敢生意,自今以後,一依莎草播種之例,經一雨水之後,陵官遍審局內,有可以補土築石處,則方便擧行,俾無轉益汰缺之意,令該曹,知委於兩陵官,仍以此意,一體知委於各陵園墓官員,以爲惕念遵行之地,恐合事宜矣。上曰,依爲之。經源汰落處,雖不補土築石,若以枺木堅排,又令塡柴以實之,層層維持,其勢平餔緊密,則設或更致汰落,流下之土莎,入於層枺之內,與柴箚貼,而水於其間,反爲均拌之資,則水滀沙汰,決不爲頹落之弊,令禮判嚴飭各處齋郞,自今夏,依此爲之,俾各書付壁上,銘心擧行,可也。出擧條仍命退,承史以次退出。
丁巳三月十八日辰時,上御重熙堂。禮房承旨入侍時,右承旨李勉兢,假注書李弘謙,記事官金景煥,記注官金良倜,以次進伏訖。上曰,明日皇壇望拜禮時,參班人皆入拱北門,駕前鼓吹,勿爲待令,而今日當爲齋宿,以此知悉,可也。仍命退,承史以次退出。
丁巳三月十八日午時,上御重熙堂。左副承旨入侍時,左副承旨李肇源,假注書洪樂浚,記事官金珍恪,記注官金良倜,以次進伏訖。上曰,初欲於今日齋宿時,引見矣。雨後日氣,如是陰濕,故齋宿處所,當於便殿,而老人亦難引見,左相許,遣備郞往傳此意,亦令於其本家近處,出齋好矣。賤臣承命出傳,還入。仍命退,承史以次退出。
丁巳三月十八日未時,上御便殿。軍士房承旨入侍時,右副承旨李海愚,假注書李弘謙,記事官金景煥,記注官金良倜,原任直提學徐龍輔,抄啓文臣金近淳·洪奭周,以次進伏訖。上曰,二直提學李晩秀,與抄啓文臣申絢·曺錫中,同爲入侍,可也。賤臣承命出傳,與之偕入進伏。上曰,鄕禮篇編校與史記英選懸吐之役,當及今速訖,須各日日仕進於鑄字所,着意爲之,可也。仍命退,諸臣以次退出。
上在昌德宮。停常參·經筵。
大駕,詣皇壇望拜禮罷,還內後,內閣·政院·玉堂·藥房口傳問安。答曰,知道。
李勉兢啓曰,明日常參·經筵,取稟。傳曰,停。
李日運啓曰,行大司憲金載瓚,牌招啓辭未下,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
傳于李海愚曰,京畿監司留待。
傳于李勉兢曰,京畿監司入侍。
李勉兢啓曰,皇壇望拜禮時,皇朝人子孫及忠良子孫,自有應參之人,毋敢混入,而今日參班中,御營廳將校,稱以功臣子孫,肆然攔入,事甚駭然,混捧擧案之兵曹堂上,不能檢飭之該營將臣,竝推考,何如?傳曰,允。
有政。吏批,判書李秉鼎進,參判·參議未差,行都承旨徐邁修進。以李益運爲吏曹參判,李城輔爲吏曹參議,金銑爲修撰,柳焵爲禮曹參判,趙鎮順爲宣陵直長,韓啓重爲司圃直長,安宗厚爲慶興府使,金基彦·李羲淵爲禁府都事,尹定鎮爲敦寧參奉,鄭軾爲懿陵參奉,禁府都事金基彦,掌苑奉事尹象基相換。
兵批,判書權,參判洪聖淵病,參議睦萬中入直進,參知李景溟病,右副承旨李海愚進。僉知單李孝承,護軍洪明浩·權裕,副護軍蔡弘遠·金達淳·鄭斗煥,副司果鄭斗幹·李春英·鄭時儉·李秉德·金商岳,竝單付。
傳于李日運曰,當該注書拿處。
以平安監司朴宗甲狀啓,慈山府民家燒燼,全羅監司徐鼎修狀啓,法聖鎭民家燒燼,恤典題給事,傳于申耆曰,方農失所切矜,依近日處分,令廟堂,區別勿徵還役,嚴飭地方官,使之斯速結構奠接事,卽爲行會。
徐邁修,以吏曹言啓曰,遼東伯祀孫,年未滿者,儒武間,令吏兵曹,問其所業,草記事,命下矣。自臣曹搜問,則遼東伯金應河七代奉祀孫,幼學宅基,年今二十一歲,而居在江原道鐵原地方,習儒業云矣,敢啓。傳曰,令兵判招見,勸武後,草記,渠若不欲操弓,付之吏曹承傳冊,錄其名待年滿,初仕調用,而遼東伯家,前有致祭之擧乎?令禮曹,問于本家,草記,可也。
李海愚,以御營廳言啓曰,依下敎,本廳別武士金禹臣,決棍十五度,懲後之意,敢啓。傳曰,知道。
丁巳三月十九日卯時,上詣皇壇。望拜禮入侍時,行都承旨徐邁修,左承旨申耆,右承旨李勉兢,左副承旨李肇源,右副承旨李海愚,同副承旨李日運,假注書洪樂浚·李弘謙,記事官金景煥,記注官金良倜,直提學李晩秀,檢校待敎徐有榘,以次侍立。上具翼善冠·黑圓領袍,乘輿出集成門,至朝宗門外,降輿步詣列冽泉門內。上曰,皇朝人子孫,與忠臣子孫參班者,皆於階上,成東西班次,而此後亦依此式,遵行,可也。就版位,行四拜禮,仍詣奉室奉審。上曰,守直官擧行,極爲駭然。仍命書駕前下敎曰,守直官王道信,降定漢旅,令該曹口傳差代,仍詣壇上奉審,敎鄭民始曰,敬奉閣,欲移建於壇西,墻外地形,亦可以叶宜否。民始曰,可合營建矣,上步出冽泉門·朝宗門外,乘輿至集成門。上曰,參班儒武當召見,須以各派子孫,分而入侍,而皇朝人子孫,先爲入侍,可也。上曰,李提督,李摠兵子孫進前,熙章等,進奏職姓名。上曰,李源之病,今何如?熙章曰,方在苦劇中矣。上曰,今參班者,只此三人乎?熙章曰,多在鄕故,未能一齊來參矣。上曰,昨年望拜禮時,京兆,只以在京人修擧案,故居鄕者落漏,其時該郞廳擧行,極爲駭然矣。命退。上曰,黃錢塘子孫進前,黃功子孫等,進奏姓名。上曰,今參班者幾人乎?胤曰,五人矣。上曰,黃世中何不入來乎?胤曰,方爲順天營將矣。命退。上曰,王按察子孫進前,道恒等,進奏姓名。上曰,高陽郡守王道常,何不上來參班乎?道恒曰,以使行延接事,未得上來矣。上曰,參班有所重,則豈可以使行之等待,不爲來參乎。命退。上曰,馮三仕子孫等進前,慶瑀等,進奏姓名。上曰,馮三仕子孫,京鄕幾人乎?慶瑀曰,九人矣。命退。上曰,裵三生子孫入來乎?耆曰,裵三生子孫,不爲待令云矣。上曰,鄭學士子孫進前,昌彬等,進奏姓名。上曰,爾之一家幾人乎?昌彬曰,京鄕十二家矣。上曰,今不過數人參班,何也?昌彬曰,多在鄕而然矣。命退。上曰,田尙書子孫進前,聖龍等,進奏姓名。上曰,爾之一家幾人,而獨二人參班乎?聖龍曰,居遐方者七八人,而在京者則無之,臣亦居長湍矣。上曰,爾與得雨·德雨爲幾寸乎?聖龍曰,爲叔姪矣。上曰,王楫·馮三仕·裵三生等子孫,是八家而爾則不入於八家乎?聖龍曰,然矣。上曰,爾爲漢旅乎?聖龍曰,不爲矣。上曰,禁軍自是爲官之階梯,以爾當先付禁軍矣。仍敎肇源曰,此二人中,擇其可爲人,差出禁軍之意,言于兵判,可也。命退,贈參議康世爵子孫等進前。上曰,爾爲漢旅乎?思憲曰,非漢旅,乃別付料也。上曰,何爲付料也?思憲曰,居於茂山,故臣三人,受司果司勇三窠祿矣。上曰,然則爾三人,皆留京乎?思憲曰,二人則適下京,臣獨留之矣。命退。上曰,三學士子孫進前,吳學士子孫慶曾等進前。上曰,爾與慶元爲幾寸乎?慶曾曰,爲八寸矣。上曰,爾之一家中,守令幾人,慶曾曰,在斗·慶元二人矣。命退。上曰,尹學士子孫進前,生員爔,幼學彝鉉進前。上曰,尹學士奉祀孫誰也,彝鉉曰,振威縣令應鉉也。上曰,爾爲學士幾代孫乎?彝鉉曰,臣爲學士六代血孫矣。上曰,學士血孫,只爾一人乎?彝鉉曰,臣外,又有童蒙一人,在鄕矣。上曰,爾年,幾何?彝鉉曰,二十六歲矣。命退。上曰,金文忠子孫進前,翼行等進前。上曰,文忠奉祀孫誰也。翼行曰,前郡守復根也。上敎耆曰,復根何爲有罪名乎?耆曰,曾因高城事,有禁錮矣。上曰,復根之子誰也?翼行曰,炳文矣。命退。上曰,金文正公子孫進前,履祜等進前。上曰,爾戚姻中,誰是顯官乎?履祜曰,臣爲前禁將申大顯之壻,領議政洪樂性之外孫矣。上曰,文正子孫,必多於文忠子孫,而今參班之數,殆半不及,是豈成說乎?爾之門長誰也。履祜曰,前僉知重行也。上曰,當參而不參者,俱載成冊中,當一竝停擧,而姑爲容恕,此意歸諭于爾之一家,可也。命退。上曰,尹忠憲子孫進前,庠基等進前。上曰,爾之一家,京鄕幾家乎?庠基曰,居京者七八家,而其外皆在鄕矣。上曰,忠憲奉祀孫,誰也?庠基曰,彦鎭矣。命退。上曰,尹文正子孫進前,性鎮等進前。上曰,文正奉祀孫,誰也?性鎮曰,定鎭矣。上曰,定鎭之年幾何?性鎮曰,三十八矣。命退。上曰,忠烈公黃一皓子孫進前,時鍾進前。上曰,爾與載鼎爲幾寸乎?時鎮曰,爲九寸矣。命退。上曰,綾原君子孫進前,厚老等進前。上曰,綾原君有諡號否?厚老曰,貞孝公矣。上曰,卽今宗班,皆貞孝之子孫乎?㷸曰,然矣。上曰,奉祀孫誰也。厚老曰,前牧使德鉉,而方在謫矣。命退。上曰,忠烈公洪命耇子孫進前,秉一等進前。上曰,爾家立朝者,誰乎?秉一曰,華城判官元燮,臣五寸矣。上曰,奉祀孫誰也,秉一曰,幼學陽燮矣。命退。上曰,義烈公洪命亨子孫進前,仁燮進前。上曰,許多子孫,爾一人獨爲參班,豈成說乎?命退。上曰,文忠公曺漢英子孫進前,晦振進前。上曰,爾與允亨,爲幾寸乎?晦振曰,允亨之姪也。上曰,爾年幾何?晦振曰,六十矣。上曰,爾之顔面甚熟,年亦旣老,予不無商量之道,而旣非祀孫,只以文忠五代孫,遽擬初仕,亦似無義矣。命退。上曰,李忠武子孫進前,漢豊等進前。上曰,御將不須進奏姓名,其餘儒武,進前可也,漢忠進奏姓名。上曰,爾家參班者,只儒生乎?漢忠曰,武則不爲待令矣。命退。上曰,忠貞公金德諴子孫進前,光魯等進前。上曰,參班者只此四人,何也。命退。上曰,遼東伯子孫進前,宅基進前。上曰,奉祀孫誰也,宅基曰,臣是也。上曰,年幾何?宅基曰,年二十矣。命退。上曰,林忠愍子孫進前,栽成進前,上曰,爾家在京者幾人也,栽成曰,只有宣傳官必榮一人,而其外皆在忠州矣。命退。上曰,宋文正子孫進前,天圭等進前。上曰,奉祀孫誰也,天圭曰,欽書矣。上曰,先正祠版,何時入城乎?天圭曰,來月望念間,當入城矣。命退。上曰,鄭文簡子孫進前,軾進前。上曰,奉祀孫誰也?軾曰臣是也。上曰,爾年,幾何?軾曰三十矣。命退。上曰,申曼子孫來參乎?贈大司憲申曼子孫滃,進奏姓名。命退,忠肅公李尙吉子孫等進前。命退,忠正公金益兼子孫進前。上曰,爾名云何?曰箕景也。命退,李義培子孫等,進奏姓名。命退,崔夢亮子孫,進奏姓名。上曰,爾家有諡乎?文耆曰,先朝戊辰,蒙贈諡而未及延諡矣。命退。上曰,南以興子孫進前,正寬等進前。上曰,奉祀孫誰乎?正寬曰,前宣傳官南燁矣。命退。上曰,李士珪子孫進前,球等進前。上曰,爾爲幾代孫乎?球曰,六代孫矣。命退。上曰,壯烈公李希建子孫進前,禹昌等進前。上曰,爾家有諡乎?禹昌曰,無有矣。命退,貞僖公任有後子孫等,五人進前。上曰,參班者只此數乎?尙泰曰,然矣。命退,忠愍公宋圖南子孫六人等,進前。命退,忠壯公閔栐子孫等四人進前。命退,愍肅公金琂五代孫宗洛,進前。上曰,向時筮仕者,誰也?宗洛曰,臣兄矣。上曰,爾亦一名乎?宗洛曰,然矣。命退,贈參議黃善身子孫等,進奏姓名。命退,贈參議姜興業子孫百源,進奏姓名。上曰,爾爲幾代孫乎?百源曰,六代孫矣。命退,贈參議具元一子孫等,進奏姓名。命退,忠烈公權順長子孫曄,進奏姓名。命退,兪榥子孫等進前。上曰,爾家有諡乎?聃柱曰,忠簡公矣。命退,忠肅公趙廷翼子孫彝錫,進前。上曰,奉祀孫,誰也?彝錫曰,鳳山郡守趙華錫矣。命退,贈參判李惇敍子孫鍾夏等,進前。上曰,爾爲幾代孫乎?鍾夏曰,爲五代孫矣。命退,贈副提學李命雄子孫等,進奏姓名。命退,忠莊公許完子孫霖,進奏姓名。上曰,爾之一家,何不盡爲參班,而爾獨入來乎?霖曰,皆在鄕故,未及入參矣。命退,忠壯公諸沫子孫景彧,進奏姓名。命退。上曰,忠壯公崔孝一子孫,來參乎?進前,可也。性文進前。上曰,性烈今何去乎?性文曰,曾以价川郡守,今爲權管矣。命退,贈星州牧使李士龍子孫應權·應俊,進奏姓名。上曰,爾皆閑良乎?應權曰,臣等皆出身矣。上曰,爾以乃祖之孫,能皆及第,甚奇喜矣,向以八姓及忠臣後裔,命御將敎習藝矣,能有此效乎?應權等曰,臣等幸蒙敎射之命,而皆占科名矣。命退,贈參議張厚健子孫允顥,進奏姓名。上曰,爾閑良乎?允顥曰,以出身爲別付料矣。命退,八壯士金志雄五代孫禹臣,進奏姓名。上曰,八壯士子孫,亦入於忠臣子孫中,此是冒入,豈不駭然乎?令該曹査覈,可也。邁修曰,今此儒武召入之際,近仗軍士,任自喧聒,事之可駭,莫此爲甚,不能檢飭之該曹判堂,推考警責,何如?上曰,依爲之。出擧條命書傳敎曰,今日行禮時,李提督家,未見冠帶參班者,聞摠管李源之病,亦難强云,慶興府使李孝承,姑遞見任,諸道閫帥,待窠擬入,慶興之代,令該曹,拔例擇差下送,田尙書之家,雖不入於八姓,其所收錄,亦豈或後,今聞其家之人,不在官職云,卽令兵判,以可爲人,先付禁軍,今之禁軍,卽前之實職也。此後,待相當窠別爲收用,忠臣家聲,何家不凜凜,而三學士家以外,尹文正煌,首炳大義者,鄭文簡蘊,忍說光景乎?文正之家後承最多,至過百有數十餘人,而其祀孫,尙未沾祿仕云,文簡之家,零替無一命之士云,大抵皆屬欠典,竝令該曹,訪其祀孫,無論年滿與否,仕滿直長權付司果,序陞後,擬入,莫踰今日,金·李兩忠武節義媲義,而遼東伯祀孫,年未滿者,儒與武間,令吏兵曹,問其所業草記,尹忠貞家血孫,只有一人,而與祀孫寸遠,尙漏收錄云,亦令該曹,載其名於承傳案,以爲從後收用之地。又命書傳敎曰,政官牌招開政,仍還內,諸臣以次退出。
丁巳三月十九日午時,上御重熙堂。京畿監司入侍時,右承旨李勉兢,假注書李弘謙,記事官金景煥,記注官金良倜,京畿監司李在學,以次進伏訖。上曰,同副承旨入侍。出榻敎賤臣承命出傳,與同副承旨李日運,偕入進前。上敎在學曰,今番巡路,陵所奉審,幾處爲之乎?在學曰,先詣禧陵·孝陵·昭顯墓奉審,次詣恭陵·順陵·永陵奉審,又詣長陵奉審,仍歷坡州,往長湍,設行都試,又詣麻田崇義殿奉審,仍往楊州,設行都試,又詣溫陵,奉審而來矣。上曰,昭顯墓植木,果着實爲之乎?在學曰,昨年所植之木,皆無枯損,而今年亦將隨飭,更加植之矣。上曰,昨年年事,旣登熟,列邑民情,果皆安堵乎?在學曰,到處居民,皆爲安樂,至於還穀,不願受食,其年豐而穀賤,可知矣。上曰,昨日之雨,亦爲喜雨耶?在學曰,近來雖無惜乾之憂,而向日雨後,爲日稍久,際此雨澤,不多不少,今年農形,已有豐登之漸矣。在學曰,臣巡路過坡州時,聞本倅之言,則年前幸行時,小次之室,今不可不改建,而以本邑之力,無以拮据,京司無邊錢,限年貸得,則可以經紀矣。上曰,與戶惠堂,相議爲之,可也。上敎勉兢曰,今日望拜禮,參班人成冊中,落漏誤書,實不成說,漢城府郞官,自政院,卽爲招致,各別申飭,此後更爲修整冊子,而各派子孫,以某之子某之弟,顯著可知之人,逐各懸註於名下,以爲一按瞭然之地,可也。仍命退,諸臣以次退出。
上在昌德宮。停常參·經筵。
藥房提調金文淳,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李勉兢啓曰,明日常參·經筵取稟。傳曰,停。
李日運啓曰,行大司憲金載瓚,牌招啓辭未下,執義趙錫晦,掌令洪彦燮·金圭夏,持平金壽祖·鄭宗魯在外,監察茶時之意,敢啓。傳曰,知道。
李日運啓曰,御營廳將官來言,今日本廳軍兵,日次私習云矣,敢啓。傳曰,知道。
李日運啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。今日欲爲次對,右相尙不出肅,廟堂之事可悶,卿則似昨朝寒,觸冒旣多,今日則有難强行日次,右相許,方欲別爲敦召,待其簉朝,卿亦同爲入侍,仍率諸宰來會,兼行次對事,次對稟來言備郞,使之傳論于左相。
李肇源啓曰,望拜禮時,皇朝人子孫,忠良子孫應參各人錄名冊子中,職銜誤書處,不止一二,此雖由於各家門長,不善書納,而該府若能照檢,豈有如是錯誤之擧乎?事體所在,不可無警,當該京兆堂上,推考,何如?傳曰,允。
傳于李肇源曰,諸承旨,持公事入侍。
徐邁修啓曰,事變假注書崔仁簡,身病猝重,勢難察任,今姑改差,何如?傳曰,允。
傳于李肇源曰,左承旨入侍。
傳于李肇源曰,左副承旨入侍。
崔仁簡改差,代許栮爲事變假注書。
傳于李勉兢曰,左副承旨入侍。
承旨前望單子入之,李益運落點。
傳于李肇源曰,右副承旨許遞,前望單子入之。
承旨前望單子入之,李晩秀落點。
以柳遠鳴囚單子,傳于李日運曰,附過放送,時囚李光葵·鄭枻等,遺漏條件,査考間保放。
吏曹口傳政事,尹慶曾爲敦寧參奉。
徐邁修啓曰,今三月二十一日,祿都目政事,爲之之意,敢啓。傳曰,知道。
假注書洪樂浚書啓,臣敬奉聖諭,馳往傳諭于南部薰陶坊政丞契議政府,右議政李秉模所住處,則以爲臣於浹月病伏之中,忽伏奉千不堪萬不近之命,歷日驚惶,靡所措躬,只冀聖心之旋察公議,誤恩之終必收還,不意入侍史官,臨宣聖諭,提故相佐治之誠,責僚席分勞之義,辭敎鄭重,期勉隆摯,雙擎九頓,只有惶汗之沾衣而已,臣之不肖無狀,本無可以擬議於百執事之末,而日月之照,偶失容光,拔之衆望之外,置之三事之列,廟堂因此不尊,百僚因此解體,紀綱風氣之日漸陵夷於不聞不知之中者,難一二計,畢竟奸萌莫折,人心淪胥,而獲逭坐視之大戾,反被解免之洪私,此不但臣心之自以爲倖,世亦孰不以爲倖也?雖殿下,不忍終棄,薰沐而拂拭之,西樞優閒,恩已至渥已厚,中書一步,是豈臣夢寐之所復及哉?顧今聖志奮發,百度淬礪,此政凝精會神,充養元氣之一大機,而充養之工,本非可以襲義而取之者,必先致力於輔相之得其人,勿忘勿助,以立其浩然剛大之體,而乃以無善可紀,已試蔑效之如臣碌碌者,擧以重毗之,責任之重,縱云差異於領左揆,題目一下,有識駭嘆,此已非細故也。目下病狀之無望蠢動,猶屬第二件事,謹當稍定心神,冒入文字,更暴衷懇云矣,敢啓。傳曰,知道。
以御營廳習陣單子判付內,今年以後行操,只是卿營,能無獨勞之歎乎,今番日次,特爲停之,卿與校卒,休憩爲旀,來月初九日,又値大享,則今年春夏訓局習操,自在不爲之中,似因事勢之適然,而揆以戎政,殊甚未妥,大將有故,都相替行,係是法典,此後春秋應行之朔,無敢全闕事,嚴飭該營爲良如敎。
李肇源,以漢城府言啓曰,昨年十二月未婚男女過婚草記批旨內,知道。此外遺漏之類,更令各該部,今年內査報,一邊別單啓聞,今該廳,着意助給,仍令當部,過婚日子,報來後,草記,如過春三朔,該部官員,論罪可也事,命下矣。令各該部,更加搜訪,書啓後,過婚形止,各部今纔報來,故別單書入之意,敢啓。傳曰,知道。
李日運,以兵曹言啓曰,依傳敎,遼東伯金應河奉祀孫幼學宅基,卽爲招來,以傳敎內辭意問之,則以爲氣質微弱,勢難操弓,必欲以儒爲業云矣,敢啓。傳曰,知道。
李日運,以兵曹言啓曰,今三月二十一日,武臣賓廳講書日次,而中日相値,不得爲之之意,敢啓。傳曰,知道。
李日運,以都摠府言啓曰,副摠管吳載徽,以文臣朔試射試官,訓鍊院晝仕出去之意,敢啓。傳曰,知道。
李日運,以刑曹言啓曰,頃因猥濫擊錚人等原情啓目,判付內,安處寬事,事關城役,豈或一毫爲弊,且觀渠供,曲直不難知也。況不關於役所之物,都廳之屢次行關,必欲督捧,有甚其然之委折而然乎?處寬姑放,本訟段,卿等從公決給後,草記,俾無扶强抑弱之弊事,命下矣。應問人李占先·郭弼濟·洪世弼等,發關該府,卽爲捉來,反覆究問,詳細査實,則當初關西小米作錢條一萬兩,雖以北關民崔仁海名,成出手標云。若其主張者李儒謙,分用者李占先,安處寬·郭弼濟·洪世弼,而占先,乃是儒謙之奴屬也,占先等三人所分用,合爲四千八百九十兩零,安處寬所用,爲五千一百兩零,而到今占先輩,謂仁海,以處寬之差人,處寬則謂仁海爲弼濟之同商,互相推諉,所謂仁海,雖曰標主,渠則無所干涉矣。處寬還納之時,以占先爲換錢主人,隨得隨給於占先,轉納于都廳所,其愆期未納者,自都廳所,發關督納於處寬同生兄所住處,又或徵捧於處寬同商之在京者,取考去來文跡,則處寬·世弼,當納之數,皆已準納矣。然則見今未盡捧之一千八百兩零,卽不過占先·弼濟之所未納者也。占先,憑藉扳援,募出衆人,圖得公貨者,渠也,分授區處者,渠也。毋論某某所納,亦莫不關由於渠,而受標於渠,則處寬準納之數,渠豈不知,而今以渠輩興販物種之前後去來者,混錄於處寬名下,謂以元數當捧,則都廳,不分誰某當納之各爲幾許,只憑仁海之手標,占先之口供,專督處寬,致此呼冤者,前後事狀,不過如斯,元錢一千八百兩零,準捧於占先·弼濟,渠輩翻弄推諉之罪,自臣曹,分輕重勘放,而始旣不善於任事,終又偏聽而發關,以致遐民滯囚,微事上煩者,不審之失,在所難免,當該都廳從重推考,何如?傳曰,役事告成之後,何必追提乎?依此決給,俾無更訴之弊,可也。
吏曹判書李秉鼎疏曰,伏以臣於昨日政,敦寧參奉望筒,大有做錯之失,文正公尹煌祀孫,擬入命下之後,臣卽送京兆吏於尹氏諸宗,又書問於副護軍臣尹光顔,則皆以尹定鎭爲祀孫,而竝年歲錄示,故臣更不起疑,以定鎭備擬,至蒙天點矣,追聞定鎭,纔遭其生母喪,而諸宗昨未及詳知云,臣之疎率昏謬,倉卒不審,誠無所逃其罪矣。且臣與新除授本曹參判李益運,有世所共知之嫌,僚寀周旋,初無可論,則職屬已遞,義難虛縻,玆敢略入文字,冒干崇嚴。伏乞聖明,亟命鐫削臣職名,仍治臣辜犯,俾昭法紀,以靖私義,而敦寧參奉望筒,亦令勿施,不勝幸甚,臣無任云云。答曰,省疏具悉。敦寧參奉尹定鎭望筒,何必勿施,後政差代,卿其勿辭行公。
丁巳三月二十日卯時,上御誠正閣。藥房入診,諸承旨,持公事入侍時,藥房提調金文淳,副提調徐邁修,左承旨申耆,右承旨李勉兢,左副承旨李肇源,右副承旨李海愚,同副承旨李日運,假注書洪樂浚·李弘謙,記事官金景煥,記注官金良倜,直提學李晩秀,醫官柳光翼·金孝儉·金光國·周命新,李周憲·朴春源·李惟鑑·玄必采·吳仁豊·丁希泰,以次進伏訖。文淳曰,近日朝寒尙峭,聖體,若何?上曰,一樣矣。文淳曰,王大妃殿氣候,何如?上曰,一樣矣。文淳曰,惠慶宮氣候,何如?上曰,一樣矣。上曰,承旨讀奏公事,而無公事房,先退,可也。勉兢·海愚退出,日運,讀奏忠淸監司林濟遠啓本,罪人孫慶洽藍浦縣到配事,江原監司徐有防啓本,罪人李太起通川郡到配事。命書判付訖。敎晩秀曰,向以日省錄遺漏事,檢書官等,已爲拿處,而若不別般嚴處,則無以懲後矣。此後入直閣臣,逐日照檢,若於字句條件間,如有疎漏,隨其輕重,卽爲勘處,以此永爲定式,可也。邁修曰,近來兩司,俱是在外,或有情病,無一行公者,聖朝雖無闕事,臺諫是國家之耳目,關係何如,而臺廳長鎖,屢閱時月,竊恐有傷於國體,故敢此,仰達矣。上曰,臺廳長鎖之樣,外面見之,孰無此心,卿能言之,言則不可謂非矣,在外及未肅拜南臺外,竝許遞,前望單子入之,待下批牌招察任,可也。出擧條命書傳敎曰,重卜于卿,意豈徒然,見今首揆得暇,左相獨勞,此時卿之出而膺命,豈容暫時或緩乎?且況故相,銳意佐治之餘,爲廟謨爲朝象,惟有何處得來之想,際此卿爲此任,勉盡稱塞之方,莫負毗卿之意,意謂翌卽謝恩,稽至今久,遣入侍史官,宣此企卿欲行次對之由,卿須卽起視事事,傳諭于右議政。仍命退,承史以次退出。
丁巳三月二十日辰時,上御重熙堂。右副承旨入侍時,右副承旨李海愚,假注書李弘謙,記事官金景煥,記注官金良倜,以次進伏訖。上曰,編校之役,今當速訖,儀軌堂上,使之進詣鑄字所,卽爲始印,可也。仍命退,承史以次退出。
丁巳三月二十日未時,上御重熙堂。左副承旨入侍時,左副承旨李肇源,假注書李弘謙,記事官金景煥,記注官金良倜,以次進伏訖。上曰,直閣,自任所何日入來乎?肇源曰,聞十七日發程,今明似當來到矣。仍命退,承史以次退出。
丁巳三月二十日未時,上御重熙堂。都承旨入侍時,行都承旨徐邁修,假注書洪樂浚,記事官金景煥,記注官金良倜,以次進伏訖。上敎邁修曰,故右相諡狀,今已來到云耶?邁修曰,姑未聞矣。上曰,問于弘文館,知入,可也。賤臣承命出,回奏,未及來到。上曰,催促,可也。仍命退,承史以次退出。
上在昌德宮。停常參·經筵。
夜自一更至五更,灑雨下雨,測雨器水深一寸九分。
李日運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李勉兢啓曰,明日常參·經筵,取稟。傳曰,停。
李勉兢啓曰,來二十五日朝參日次,而國忌齋戒相値,頉稟之意,敢啓。傳曰,知道。
李日運啓曰,行大司憲金載瓚呈辭,執義掌令一員未差,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
李日運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,下直守令留待。
傳于李肇源曰,諸承旨,持公事入侍。
傳于李肇源曰,下直守令入侍。
李勉兢啓曰,正月初一日,日次輪對官,內資寺直長李英紹,奉事林樂喆,尙瑞院副直長高萬說,都摠府經歷趙,都事孔述祖,十一日日次典設司別提金寬·南播秀,別檢李運復,刑曹正郞尹秤,佐郞李祉亨·鄭持容,通禮院引儀黃井彦,濟用監副奉事李審度,二月十一日日次廣興倉守鄭謙煥,令朴敦浩,主簿李鎮熙,直長尹載僖,宗親府典簿洪就榮,東氷庫別檢申錫老,成均館典籍李夢龍,司僕寺僉正朴宗厚,判官韓大裕,二十一日日次儀賓府都事趙鎮完,司䆃寺奉事尹覺基,禮賓寺主簿崔笠,瓦署別提李澾,掌死署別提金最行,三月十一日日次議政府司錄嚴思彦,平市署令徐有惇,主簿李學彬,直長尹鎰,東學訓導李台祥,造紙署別提康國愼·金在儉,吏曹正郞李尙寯,佐郞李明孚,二十一日日次宗廟署令安命遠·金履禮,直長李仁祜,承文院判校卜台鎮,中樞府都事李厚重,養賢庫兼主簿鄭履綏,西學訓導金致龍,來待矣。傳曰,入侍。
李勉兢啓曰,吏曹郞廳來言,祿都目政事,爲之事命下,而判書李秉鼎身病,參判未差,參議李城輔在外,不得開政云,判書李秉鼎,卽爲牌招,何如?傳曰,允。
李日運啓曰,吏曹判書李秉鼎牌不進推考傳旨,今方捧入,而祿都目政事命下之後,如是違牌,不卽擧行,事甚未安,更卽牌招,何如?傳曰,允。
李日運啓曰,吏曹判書李秉鼎,再牌不進推考傳旨,今方捧入,而開政命下之後,連事違召,不卽擧行,事極未安,所當更請牌招,而係是一日三牌,何以爲之?敢稟。傳曰,更爲牌招。
傳于李肇源曰,右副承旨入侍。
有政。吏批,判書李秉鼎進,參判未差,參議李城輔在外,右副承旨李肇源進。以徐龍輔爲吏曹參判,朴載淳爲副應敎,申大尹爲修撰,李祖承爲兵曹參判,檢書官二徐理修·李藎模,折衝李恒載,今加嘉善加資事承傳。
兵批,判書權進,參判未差,參議睦萬中病,參知李景溟入直,同副承旨李日運進。同知單千世弼,僉知三單崔鳳獜·崔重敎·高雲瑞,副護軍申耆·尹東晩·李海愚,副司直尹序東·趙錫晦·李魯春·金圭夏·金若鍊,副司果金銑·邊景祐·韓啓玉,竝單付。
傳于李晩秀曰,來待諸臣入侍。
臺諫前望單子入之,大司諫洪聖淵,司諫高宅謙,獻納李翊模,正言成彦檝·李寅采,執義鄭萬始,掌令趙彦哲,落點。
事變假注書許栮書啓,臣敬奉聖諭,馳往傳諭于南部薰陶坊政丞契議政府右議政李秉模所住處,則以爲臣冒入辭本,顒竢遞免之恩,不自意史官儼臨,溫批誕宣,責勉之敎,愈往愈隆,臣是何人,敢辱斯命?惝怳慙懼,不啻萬倍於除拜之初也,諸條提諭,雖以臣愚昧,亦知其爲今日要道實政,而如何而帖然,如何而粹然,如何而恤,如何而懲,如何而足?必待其人而後,可以稱聖意塞聖望,臣之懇求辭免,冀卜賢德,正以此也。豈得已哉?若乃病狀之難强,不但同朝之共知,抑或聖明俯燭,故不敢溷陳於前疏,而坐臥尙輒須人,趨走尤無其望,擬於日間,冒罪申籲,仰請處分云矣,敢啓。傳曰,知道。
李肇源,以吏曹言啓曰,新除授敦寧參奉尹慶曾,方在喪制未闋中云,臣之矇然擬入,至蒙天點,誠不勝萬萬惶恐,而原望筒,勿施,何如?傳曰,若過十餘日,自可供職,此草記,勿施,可也。
李日運,以戶曹言啓曰,因內需司單子,司屬全羅道順天仙巖寺陳荒田四結五負,自今年免稅事,判付內,今道臣,嚴飭除弊,俾無如前侵困之弊,免稅一款,令該曹,草記稟處事,命下矣。內司宮房所屬寺刹田畓,多有免稅之例,況此仙巖寺陳田四結五負,旣是年久荒廢處,則有不當一例徵稅,而僧徒呼訴,有難準信,令本道元田結數及陳廢與否,更爲詳査,年久荒廢的實,則自今年爲始,免稅之意,分付,何如?傳曰,允。
李勉兢,以禮曹言啓曰,鄕飮儀註及鄕約,自臣曹頒之中外,俾各遵行事,旣承成命矣。此實敦風化俗,返漓廻淳之一大機會,凡其儀文節目之間,必須斟酌允當,詳略得中,然後始可以行之簡易,傳之悠久,臣等竊稽鄕飮之禮,具載儀禮經文,按而行之,儀則燦然,而夷考歷代史志,損益不一者,誠以時措通變之義,不得不然也,國朝五禮儀所載儀註,參互古今之典章,允爲昭代之成法,則固無待乎別爲撰定,而今此頒行之書,旣已備載歷代儀節,苟有傳雅好古之士,自當就此而折衷闊狹,推在於中外有司之臣,對揚之如何,至若鄕約之法,昉於宋儒呂大勻,而朱子,取其文增損之宏綱旣具,細目畢張,誠萬世通行之良法也。呂氏全文,不傳於今,而惟朱子增損之本,載在大全集中,則中廟十四年,宣廟六年所頒鄕約之爲此本,可推而知,今遵祖宗朝故事,以朱子增損呂氏鄕約,頒布於四都八道,而厥或風俗異宜,推行有礙,則只於鄕飮行禮之日,略倣三代讀法之儀,司正致詞之後,別定有文辭者,讀約文一遍,俾各肅聽而退,則亦可爲一擧兩得之道,此則付諸道臣守宰,使之參酌於時務之宜。彌綸乎可行之方,毋亟毋徐,勿撓勿惰,期無負朝家導禮迪敎之本意,以此意知委於方伯居留之臣,若夫京城之不可設法行之,中廟朝聖訓,昭揭寶鑑,先正臣宋時烈,亦有輦轂之下,鄕約不着題之言,誠使搢紳章甫,相勖以禮,相觀以善,爰及庶民,是則是傚,則,雖無鄕約之名,而自有鄕約之實矣。至於冠昏二禮,造端托始,爲聖王所重,而邇來鄕曲之中,鮮有備禮者,雖緣俗習之漸降,亦由聞見之固陋,謹遵筵敎,附載司馬氏書儀·朱子家禮·國朝五禮儀于編下,俾遐邑僻里,皆得以講而明之,於是乎鄕禮之規模,悉備節文,咸秩于以孝悌興而禮讓作,丕變之風,指日可待,開印日子,問于日官,則今三月二十四日爲吉云,以此日擧行之意,分付鑄字所,何如?傳曰,允。
李晩秀,以壯勇營言啓曰,壯勇衛入番,乃是宿衛將校,比諸禁軍,關係較重,則軍物點考與勞問之節,依禁軍例,承旨擧行,似爲得宜,而昨冬一番擧行之後,尙未有一定之式,或因特敎而承旨擧行,或因前例而本營將官擧行,苟且斑駁,不成事面,此後則壯勇衛軍物點考,一依禁軍例,每年四季朔,軍士房承旨,稟旨進去,以爲點閱勞問事,定式施行,何如?傳曰,允。
右議政李秉模疏曰,伏以臣自膺重卜之命,一味縮伏,若無聞知,不知者疑其逋慢,知者愍其病甚,其實皆非也,若臣之意,世必有不泯之公議,起而斥之,不須當者辭免而後獲免也,側聽已久,尙未有聞,反侈昨日十行之溫諭,責膺命之,豈容暫緩,誨稱塞之勉盡其方,臣左右失圖,跼蹐靡騁,略將附奏之辭,仰陳衷曲之私,誠薄語拙,雖不足以感至尊之聽,區區切至之情,亦庶幾聖鑑之俯燭矣。臣至庸至陋,無才無學,茅蹊之塞,無有開豁通明之隙,樗質之散,莫適方圓精粗之用,使臣自爲之評,直不過迷鈍譾劣而止耳,向來中書之伴食,尙不覺其背汗而面騂,何幸數年以來,優閒散地,送桑楡之餘景,時承起居,近日月之淸光,涯分志願,千萬滿足,而亦自幸趁此暇日,粗窺經傳,收拾已放之心,以復一分本然之體,則是眞不報之報,而可以游泳於範世陶俗之化矣。不意則哲之明,又有遺照之地,以其決不堪之器,授以必不可之任,臣雖愚昧,固知聖心,非不畢燭其如此,特以適有缺矣,曾所經矣。姑且縻之,以施其洗拂陶鑄之恩,深仁厚渥,實有言所不能喩者,臣非木石,寧不感泣,而顧其爲職,非比庶僚,可以暫伸叩謝,旋請鐫改,則臣之縮伏多日,恭竢公議之來者其情亦窮且慽矣。天地高厚,無物不遂,保之於前者,如彼其勤,而獨不可全之於後,以卒其生成乎,然此以臣之私計而言,不敢拖長其說,請就國家大體而論之,臣聞致治之道,惟在得人,得人之要,惟在置相,上之爲名德,次之爲事功,末之爲救時之才,泰山喬嶽,不見運動,而功利及物之謂名德,明國家之典章,洞民物之情僞,做時勝似說時,事到從而手到之,事功通敏,練達方便,運用雖乏,立經振紀之謨,足備牽架補漏之需者,卽不害爲救時之才也,無一於此,相非其相,與其苟然充位,不如曠其位而待其人,歷溯數千年來,不得其人而國能爲國者,蓋未之有也。惟我殿下,集千聖之傳,順萬物之情,神功不宰,至化旁流,若無待於區區承佐之功,而天無獨運之理,聖有惟人之訓,以千里封疆之大,豈不能得一於三者之中,以成徯志之治也。臣於平日,每以此暗祝而默禱,今因祈免之章,輒敢獻其愚衷。伏乞聖明,淵然深思,亟求賢德,以副輿望,仍鐫臣名於枚卜之列,俾無再誤恩命,仰累聖知,朝野幸甚,臣無任云云。答曰,省疏具悉卿懇,昨於敦勉之行,略提期待之意,而其要不過曰,稱塞二箇字也,予意在於朝象帖然,卿何以稱予意,予望欲使士夫粹然,卿何以塞予望,恤民也,懲貪也,足食也。凡此等事,亦無非予之意望中一事,事事須念稱塞之方,則公私之幸,孰大於此,至於疏中引免,過矣。不能制未然於年前,任其奸萌,豈輔相之責也?時予之咎,且況旣覺之後,拉如朽而摧如枯,掃淸氛塵,特一反掌間事,今何必更有提說,以汚齒牙間乎?卿須安心,卽起視事。仍傳曰,此批答,遣史官傳諭。
丁巳三月二十一日辰時,上御熙政堂。諸承旨持公事入侍,輪對官,下直守令,同爲入侍時,右副承旨李肇源,同副承旨李日運,假注書洪樂浚·李弘謙,記事官金景煥,記注官金良倜,內資直長李英紹,奉事林樂喆,尙瑞直長高萬說,都摠經歷趙,都事孔述祖·沈擇之,典設別提金寬,南播秀,別檢李運復,刑曹正郞尹秤,佐郞李祉亨,鄭持容,通禮院引儀黃井彦,濟用副奉事李審度,廣興守鄭謙煥,令朴敦浩,主簿李鎮熙,直長尹載僖,宗親典簿洪就榮,東氷庫別檢申錫老,成均館典籍李夢龍,司僕僉正朴宗厚,判官韓大裕,儀賓都事趙鎮完,司䆃奉事尹覺基,禮賓主簿崔笠,瓦署別提李澾,掌苑別提金最行,議政府司錄嚴思彦,平市令徐有惇,主簿李學彬,直長尹鎰,東學訓導李台祥,造紙別紙康國愼·金在儉,吏曹正郞李尙寯,佐郞李明孚,宗廟令安命遠金履禮,直長李仁祜,承文判校卜台鎮,中樞都事李厚重,養賢兼主簿鄭履綏,西學訓導金致龍,泰安郡守金星甲,高城郡守尹守翼,以次進伏訖。上曰,各房公事,代房讀奏,可也。日運,讀奏訓鍊主簿盧重病親呈辭事,黃海監司閔台爀狀啓,軍保米裝發事。命書判付訖。上曰,輪對官,以次進前,可也。英紹,進奏職姓名,上命擧顔,仍敎曰,爾年,幾何?英紹曰,四十三矣。上曰,職掌與遺在竝除之,只以所懷仰奏,可也。英紹曰,所懷無之矣。上曰,何云無也,英紹曰,臣司無貢弊,故別無所懷矣。命退,樂喆,進奏職姓名。上曰,爾誰之族也,樂喆曰,故承旨錫喆之弟矣。上曰,然則爾與景鎮,爲幾寸乎?樂喆曰,臣之姪矣。上曰,景鎮今無罪名乎?樂喆曰,無罪名矣。命退,萬說,進奏職姓名。上曰,爾之顯族誰也,萬說曰,故知事夢聖之族矣。命退,宗厚,進奏職姓名。上曰,牧場養馬,近來何如,而分養馬,亦何當上來耶?宗厚曰,昨年養馬,無事經冬,而今則場草未長,故姑未放牧,分養馬則今晦間當盡數上來矣。上曰,近日,以民田之犯耕,草場漸縮,其害於養馬,莫此爲甚矣。大抵國君之富,數馬而對,則自古馬政之重,於斯可見,國初牧場設置,與都城共始,前以斗毛浦爲限,後以龍馬峯爲界,其宏規大度,猗歟盛矣,而中間民田許耕之後,牧場之界限,非復如前廣闊,而近場之民,猶以牧場爲重,一齊相守,同心禁護,有如井田八區之同養公田矣。挽近以來,不惟不能如是,竝與朴排之內而太半爲私田之地,由此而場域日益日縮,凡所以害馬者,至此極矣,向筵提調,以爲朴排以外,竝爲屬公,以廣其場限云,而此有不然者存,古今異宜,其弊實難猝革,場內猶不能禁之,則以今紀綱,何能竝制於朴排以外乎?如欲變通,則其必反生弊端,所以持難者此也。且拜峯起墾,起墾一款,提調與大將,議各不一,至今相持,未知何以則爲好,而若句管於司僕,可以維持,故右相,欲出擧條而未果矣,判官久任於本寺,凡本寺事,想必熟知,須與提調,爛漫商確,後日登奏,可也。宗厚曰,分養馬上來之期不遠,而箭串牧場,則勢不可混放矣。軍馬分給邊卜馬備立後,餘數則放於畿內最近牧場,來頭分養區處之道,從長商確稟定似好,故敢此,仰達矣。上曰,判官,亦陳所見,可也。大裕曰,有間場,仍分養,近牧放養,三條之論,而間場則非但物力多入,一經潦水,則易致漂流,終歸無實,仍分養,則六七朔喂養應下萬餘金之外,又有近萬金添減之數,近牧放養,則恐有盡數故失之慮,臣意則姑罷分養之規,似好矣。上曰,退與二提調相議,使之斯速指一草記,可也。出擧條,進奏職姓名。命退,運復進奏職姓名。上曰,爾與顯祚,爲幾寸親乎?運復曰,顯祚之姪也。命退,播秀,進奏職姓名。命退,井彦,進奏職姓名。上曰,如有所懷,陳奏,可也。井彦曰,無所懷矣。命退,述祖,進奏職姓名。命退,寬,進奏職姓名。命退,鎮完,進奏職姓名,上命擧顔。仍敎曰,尙有老成人典刑,故重臣,予至今記念矣。爾年,幾何?鎮完曰,六十一矣。命退,覺基,進奏職姓名,上命擧顔。仍敎曰,爾誰之子孫乎?覺基曰,文正公煌六代孫矣。上曰,今番筮仕人定鎮,爾爲幾寸親乎?覺基曰,爲十三寸矣。命退,秤進奏職姓名。上曰,爾誰之子也。秤曰,故校理行修之子矣。肇源曰,奏所懷。秤曰,列聖朝受敎之著爲定式者,皆已刊印於大典通編中,乙巳頒行之後,金科王條,燦然俱備,而臣待罪秋曹,謹按曹中文蹟,則乙巳以後,亦多有定式之傳敎,就其中屬於刑政者,條列編輯,頒示京外,以爲遵行之地似好故,敢此仰達矣。上曰,右相曾有筵奏,則今何必別爲編輯乎,其後尙不擧行委折,令廟堂,査實草記,而其時至出編輯之堂上,何故至今不爲開弦乎?竝與差出之堂上姓名,使之詳考草記,可也。出擧條祉亨,進奏職姓名。肇源曰,奏所懷,祉亨曰,編配罪人防守,法意何等截嚴,而近來各邑,全不察飭,潛自逃還者,比比有之,甚至有黃澗定配斫松罪人金昌修之逃躱上京,再犯松禁,紀綱所在,萬萬痛駭。該倅雖已處分,他道他郡,亦難保必無其弊,臣謂預飭諸路,申加嚴防,斷不可已,故仰達矣。上曰,如此所懷,自本曹不過以移文一張,足以處決,而敢於筵席煩奏,是豈誠實之道乎?且尹秤之所懷,豈當於本曹事乎?生民休戚,專係於法曹,而所謂郞廳,皆如此,誠極駭然矣。仍命書傳敎曰,今日輪對諸司官,皆言無所懷,雖甚駭然。且觀來頭,當處分,其中詞訟郞官之所謂所懷,非屑越則無非塞責之說,幺麽末蔭,不識筵體之至嚴者,尤極駭然。刑曹郞廳尹秤,李祉亨,竝令該府,拿問處之,持容,進奏職姓名。上曰,承旨問所懷,可也。肇源曰,奏所懷,持容曰,泮人之訟,自本館聽理,曾有定式,而閭民,若與泮人相訟,來訴法曹,泮人理屈見落,則更呈本館,輒皆反案,互相勝負,究竟無期,此非平允之意,雖以刑漢兩司言之,無得互訟,旣有法禁,今亦依此,法司已決之訟,令本館,勿許聽斷似好故,敢此仰達矣。上曰,此嚴飭,可也。出擧條命退,謙煥,進奏職姓名。上曰,爾年幾何?謙煥曰,七十一矣。命退,審度,進奏職姓名。肇源曰,奏所懷。審度曰,無所懷矣。命退,敦浩,進奏職姓名。上曰,所懷何不奏也。敦浩曰,癸丑年疏弊之後,小小事,與堂上相議爲之,故無所懷矣。命退,載僖,進奏職姓名。上曰,此師國之子乎?載僖曰,然矣。上曰,重臣方在京乎?載僖曰,日前下鄕矣。命退,鎮熙,進奏職姓名。命退,就榮,進奏職姓名。命退,錫老,進奏職姓名。上曰,爾年,幾何?錫老曰,四十五矣。上曰,申光履,爾之從祖乎?錫老曰,然矣。命退,尙寯,進奏職姓名。上曰,李尙度爾之幾寸親乎?尙寯曰,爲十二寸矣。命退,明孚,進奏職姓名。上曰,爾何年登科乎?明孚曰,壬子年三製爲之矣。肇源曰,奏所懷,明孚曰,無所懷矣。命退,命遠履禮·仁祜進前。上曰,禮判入侍,景煥承命出,與行禮曹判書閔鍾顯,偕入進伏。上曰,向以祭儀祭品圖式,爾等見之乎?作爲屛風,欲其常目在之,樂院備司,皆有圖屛,以備常目,況於廟社之所重而無此圖式乎?鍾顯曰,屛圖新制,臣始見之,則廟宮,不可無此屛矣。上曰,當爲幾帖。鍾顯曰,爲八帖而凡例,則一依景慕宮圖屛例爲之矣。上曰,草圖,先爲入啓,可也。上曰,郞廳中,誰爲主掌乎?命遠曰,臣主管矣。上曰,不必一人掌之,爾等日日仕進,同爲監董,可也。敎履禮曰,爾年,幾何?履禮曰,五十八矣。上曰,科工乎?履禮曰,廢科矣。上曰,然則爾有意於實地乎?顧名思義,必有工夫矣。上敎仁祜曰,爾子在修,屢次優等於應製榜,果爲實才而然乎?仁祜曰,未果矣。上曰,故宰臣,予每思之,爾亦知予意否?仁祜曰,昨年七月,有處分下者,臣告于臣父廟,感激天恩,涕淚無從矣。命退,鎰進奏職姓名。上曰,爾曾爲光陵參奉乎?鎰曰,然矣。肇源曰,奏所懷。鎰曰,無所懷矣。上曰,豈無市弊而無所懷云耶?鎰曰,若欲陳奏,則自歸煩屑,故不敢矣。命退,學彬,進奏職姓名。上曰,故相予今不忘,以先之故,特命甄復,爾敢以病圖遞乎?其在分義,不當如是矣。命退,最行,進奏職姓名。上曰,爾之顯族誰耶?最行曰,方行之弟矣。上曰,履喬之三寸乎?最行曰,然矣。命退,有惇,進奏職姓名,上命擧顔。仍命退,澾進,奏職姓名。上曰,爾誰之子也。澾曰,故參判宅鎮之子矣。上曰,此曾經都承旨者乎?澾曰,然矣。命退,夢龍,進奏職姓名。上曰,此嶺人,誰之裔也,夢龍曰,故監司邦後六代孫矣。命退,台鎮·思彦·致龍·在儉等,進奏職姓名。命退,厚重,進奏職姓名。上曰,爾爲綾原大君子孫乎?厚重曰,然矣。上曰,綾原祠宇,在何所乎,厚重曰,在龍洞矣。上曰,李德鉉爲奉祀孫乎?厚重曰,然矣。上曰,德鉉之子儒業乎?厚重曰,然矣。上曰,其年幾何?厚重曰,年爲二十七八矣。命退,履綏,進奏職姓名。上曰,有所懷乎?履綏曰,昨年登對時,有所懷二條,而尙未承批矣。上曰,此必其時漏却於堂后而然,以今日入侍擧條,更爲書奏,可也。履綏曰,本館典僕,業薄役重,弊又多端,實無安業保生之道,故朝家之前後軫念,果何等勤摯,前後申飭,又何等截嚴,而三法司禁隷輩,不禁應禁之私屠,每於許屠之懸房,橫侵發賣之陳肉,勒作兩色三色,稱以疊屠犯法,捉去徵贖,近益滋甚,典僕之呼訴,逐日備至,本館之文移,往來相繼,今日明日,徒致騷擾,未見實效,許多典僕,方有時日難支之狀,事之矜愍,莫甚於此。自今以後,除非目見疊屠而橫侵陳肉一款,令該曹該府,嚴立科條,痛加禁斷,俾無如前之弊,則典僕輩,庶或有一分支保之道故,敢此,仰達矣。上曰,令廟堂,稟處,可也。出擧條履綏曰,臣以本庫事,有區區所懷矣,本庫,元非貢物衙門,而養士所用飯米,旣自該曹,定其石數,逐年區劃,則養士外閑漫之費,實無拮据之望,而自前式年,館試應辦之役,本庫之擔當擧行者,蓋緣館試之科,只以居齋生進,赴擧之故,而朝家之添補,不能當所入之費,每於飮米中,推移充用,飯米之每患不足,未必不由於是矣,曾於丁酉式,以居齋生之不願赴擧,館試之科,卽爲停止,本寺亦免應辦之役,及至庚子,自備局別單啓下,生劃應辦,自本庫擧行,支供凡節,比諸館試,不啻倍蓰。故壬寅春,因大司成臣趙尙鎮陳奏,有下廟堂稟處之命,而伊時備局,更以東堂二所應辦,移付擧行之意,仰稟蒙允,已過四五式年,本庫之添用,每不下四五十石,而皆於元劃中,推移需用,目今飯米,漸至耗縮,實難繼用。臣意則館試未復之前,本庫應辦之役,特令減下,東堂二所應辦,亦使各主掌,依前輪行,則在貢人,別無添苦之弊,於本庫,實有蠲減之惠,故敢此,仰達矣。上曰,令廟堂稟處,可也。出擧條上敎履綏曰,二十四日入格儒生,當爲召見,諸生預爲知委,是日待令於集春門外,可也。命退。上曰,下直守令進前,星甲,進奏職姓名。上曰,本郡素稱難治爾其各別爲治,可也。守翼進奏職姓名。上曰,,爾之作宰,凡幾次乎?守翼曰,七次蒙點,四處赴任矣。上曰,爾年幾何?守翼曰,四十八矣。上曰,年未滿五十,已經牧使,必閑於吏事,須着意爲之,可也。命肇源,除七事宣諭。仍命退。敎鍾顯曰,今此尹慶曾,終制已過,而但以吉月之未盡,不得行公云,是豈成說乎?古則禫月出仕,今則必待吉月,此昉於何禮而然乎?然禮宜從厚,故今不必可否,無義則甚矣。鍾顯曰,誠如聖敎,而近來士夫家,皆行吉祭,已成俗矣。鍾顯曰,北道人楚珏,卽中朝人楚海昌之孫,而願參皇壇祀享與望拜禮,向者有所上言,而但楚海昌之出來我國,不知在於何年故,姑未回啓矣。上曰,渠家,有可考文蹟云乎?鍾顯曰,中間失大,無所考證,而考於帳籍,則其爲海昌之孫,的實,且甲戌六月間,先朝有楚海昌·田時泰·潘自建,三姓世世免役,永勿徵布之恩敎,且有精抄成案,名以華人錄之敎矣。上曰,旣有先朝受敎,無容更議矣,甲戌六月日記,承旨考出以入,可也。仍命退,諸臣以次退出。
丁巳三月二十一日午時,上御重熙堂。右副承旨入侍時,右副承旨李肇源,假注書李弘謙,記事官金景煥,記注官金良倜,以次進伏訖。上命書右議政李秉模疏批訖。仍命退,承史以次退出。
丁巳三月二十一日未時,上御便殿。來待諸臣入侍時,行左承旨李晩秀,假注書洪樂浚,記事官金景煥,記注官金良倜,行禮曹判書閔鍾顯,原任提學徐龍輔,原任待敎徐有榘,以次進伏訖。上覽鄕約通儀草本。敎鍾顯曰,鄕飮鄕約儀式,尙未完就,須從速爲之好矣,而鄕飮鄕約,同作一編則,何如?鍾顯曰,旣是鄕禮之事,編爲一冊,甚好矣。上曰,孝親敬長之道,始於冠昏,固是鄕禮中一事,今此附錄者,果好矣。上曰,以歲初綸音,弁爲卷首,何如?鍾顯曰,事體當以綸音,爲卷首矣。上曰,鄕射,亦載於五禮儀乎?鍾顯曰,雖有之而甚草略矣。上曰,朱子鄕約,可爲後世儀則,而我國先正鄕約,只可見其槪略矣。龍輔曰,朱子鄕約,亦已抄錄于讀約文矣。鍾顯曰,歷代所定,竝當入錄,而金安國鄕約,亦可載錄矣。上曰,先正宋浚吉所言鄕約事,亦皆可錄於總序,而其他無弊格例,皆錄於條記中,甚好矣。有榘曰,古今議論甚多,不可盡錄,而儀禮及國朝儀禮,當作原編,至於禮曹草記,亦當收錄矣。上曰,鄕飮鄕射圖式,別無可觀,拔去無妨矣。有榘曰,鄕飮鄕射,旣有位次之可據,圖式恐不可無矣。上曰,條記禮判速爲製出而儀式盡付待敎詳爲刪正趁今二十四日,始印,可也。上曰,顧今禮壞樂缺,在後人則,當述而不作,而方伯守宰,若有好古者,必當取以爲法,豈不美哉?且於鄕飮之日,又行鄕約甚好,旣異於朝廷典禮,凡其節目,任其闊狹,無妨矣,至於京城,則不待儀式,而自有禮節之可觀,故先正宋時烈,答某人書,亦有京中則不必行鄕約之說,而至若鄕谷,則文獻未備,以此取式,庶可補化俗之政矣。上曰,三綱行實圖板木太薄,不過印數千件,易致剝落,是可惜也。晩秀曰,板木果有太薄之歎矣。上曰,八子百選懸吐,今至幾編乎?晩秀曰,史記英選,今方懸吐,故八子百選,姑未畢懸矣。命退,諸臣以次退出。
上在昌德宮。停常參·經筵。
李勉兢啓曰,明日·再明日,英陵忌辰祭齋戒正日相値,視事頉稟之意,敢啓。傳曰,知道。
李勉兢啓曰,專經文臣殿講,解凍後,更稟事,命下矣。以何日爲之乎?敢稟。傳曰,來月專經講,同爲設行,可也。
李日運啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于李益運曰,諸承旨,持公事入侍。
傳于李肇源曰,右副承旨入侍。
李日運啓曰,大司憲金載瓚,牌不進,掌令趙彦哲·洪彦燮,持平金壽祖·鄭宗魯在外,執義未差,監察茶時之意,敢啓。傳曰,知道。
以平安兵使任嵂狀啓,楚山府赴防宣傳官李亨謙試射事,傳于李益運曰,分揀上送事,回諭。
以尹秤·李祉亨囚單子,傳于李日運曰,汰職稍過,而昨日擧措,則不可仍其任,他司口傳相換,附過放送。
吏曹口傳政事,刑曹正郞尹秤,永陵令李喆祚相換,刑曹佐郞李祉亨,掌樂主簿李在翼相換。
李日運,以兵曹言啓曰,去二月二十八日,傳曰,專經武臣試射,武兼元道英,鐵箭三矢,俱越一百六十步,曺慶信二矢,俱越一百六十步,訓鍊判官,待窠陞敍,此後朔試射,此兩人,除柳葉箭·片箭·騎芻,只以鐵箭一技試取,過百五十步,則草記事,分付。以爲奬勸之地事,命下矣。臣於今日,朔試射時,元道英等,只以鐵箭試取,則武臣兼宣傳官元道英一矢一百六十八步,二矢一百七十步,三矢一百六十步。曺慶信一矢一百五十三步,二矢一百五十二步,三矢一百五十一步矣,敢啓。傳曰,知道。元道英之近二百步,壯矣。僉正加設陞敍,可也。
李日運,以兵曹言啓曰,今三月二十二日,各廳堂下武臣朔試時,都摠府經歷金儀祥·李商岳,都事呂文永,中樞府都事李厚重,訓鍊院僉正元永厚·趙鎮祿·李聖濂,主簿金尙裕·高厚鎮,奉事洪重起,部將白光儀等,俱未滿四中,各決棍十度,部將鄭德昌無分,依定式汰去,至於呈辭受由及身病之類,退試。姑爲懸頉以入之意,敢啓。傳曰,知道。
李益運,以兵曹言啓曰,卽接西所衛將尹行頤牒報,則泰秋門東邊大松三株,今因風雨,拔根顚仆云。待晴令該所,依例斫去之意,敢啓。傳曰,允。
丁巳三月二十二日辰時,上御誠正閣。諸承旨持公事入侍時,行右承旨李益運,左副承旨李勉兢,右副承旨李肇源,同副承旨李日運,假注書洪樂浚·李弘謙,記事官金景煥,記注官金良倜,檢校待敎徐有榘,以次進伏訖。上曰,無公事房先退,勉兢·肇源·日運,退出。益運·讀奏全羅監司徐鼎修狀啓,雲峯縣反庫事。命書判付。上命書傳敎曰,應製入格儒生,二十四日待令。敎有榘曰,校準之役,今幾爲之乎?有榘曰,期趁再明日盡爲矣。仍命退,諸臣以次退出。
丁巳三月二十二日午時,上御重熙堂。右副承旨入侍時,右副承旨李肇源,假注書李弘謙,記事官金景煥,記注官金良倜,以次進伏訖。上曰,校準之役,今幾爲之乎?肇源曰,盡準矣。上曰,以懸吐事,承旨昨冬看得經書一帙,今春又閱史記一帙,雖似賢勞,溫故知新,似勝於無事閑坐矣。肇源曰,然矣。仍命退,承史以次退出。
上在昌德宮。停常參·經筵。
午時未時,日暈。
李日運啓曰,行大司憲金載瓚呈辭,掌令趙彦哲·洪彦燮,持平金壽祖·鄭宗魯在外,執義未差,監察茶時之意,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
徐邁修啓曰,吏曹參判徐龍輔,除拜後,過三日不爲出肅。依定式,推考警責,仍卽牌招,何如?傳曰,允。
徐邁修啓曰,假注書洪樂浚,身病猝重,勢難察任,今姑改差,何如?傳曰,允。
傳于李勉兢曰,禮房承旨入侍。
傳于李肇源曰,工房承旨入侍。
傳于李益運曰,軍士房承旨入侍。
傳于李日運曰,同副承旨入侍。
洪樂浚改差,代以洪命周爲假注書。
傳于李晩秀曰,左承旨入侍。
傳于李肇源曰,右副承旨入侍。
以咸鏡監司趙尙鎮狀啓,咸興本宮豐沛樓,間多腐傷,嚴飭逢授官,使之從速完役事,傳于李勉兢曰,新伯到任後,進詣奉室,待始役亦爲時時奉審,始役畢役,這卽狀聞,而逢授官處,嚴飭,凡係一毫貽弊於民邑者,使之照檢釐正,俾無如前亂雜之弊事,令廟堂,分付該道。
李勉兢,以檢校待敎徐有榘意啓曰,今三月朔新舊選抄啓文臣,親試及試射,以何日擧行乎?敢稟。傳曰,明日爲之。
徐邁修,以吏曹言啓曰,今此明陵忌辰祭,獻官前判書金思穆,時無職名,令該曹口傳付軍職,何如?傳曰,允。
兵曹口傳政事,大護軍單金思穆。
李益運,以壯勇營言啓曰,明日,卽本營中日日次,而兼中軍善騎別將李潤謙,以副摠管,入直摠府,不得擧行,何以爲之乎?敢稟。傳曰,摠管非入侍,則例不得下廳,而中日處所,異於闕外晝仕,草記亦不可爲之,此後本營中日進去時,則令府郞,轉稟政院進去事,定式,可也。
李益運,以訓鍊都監言啓曰,今三月二十四日,應製入格儒生入來時,因兵曹節目,北營入直標下軍三十名,依定式除標信除出,千摠李煜,把摠李仁默率領,集春門外把守,事畢後,還入直所之意,敢啓。傳曰,知道。
丁巳三月二十三日辰時,上御重熙堂。禮房承旨·兵房承旨·工房承旨·同副承旨入侍時,行右承旨李益運,左副承旨李勉兢,右副承旨李肇源,同副承旨李日運,假注書洪樂浚·李弘謙,記事官金景煥,記注官金良倜,以次進伏訖。上敎勉兢曰,明日明陵獻官,以大護軍金思穆,塡差,可也。又敎曰,朱書懸吐之役,承旨等,須各着意爲之,而吐懸後,亦卽這這詳準,無或有疎漏草率之弊,可也。敎樂浚曰,聞八子百選,重臣曾有懸吐云。故此冊,俄者出送爾家矣。爾則許遞,不待差代,卽爲出去,以此意言于重臣,從速懸吐後,爾持入,可也。樂浚,承命退出,弘謙進伏。仍命退,承史以次退出。
丁巳三月二十三日辰時,上御便殿。左承旨入侍時,左承旨李晩秀,假注書李弘謙,記事官金景煥,記注官金良倜,抄啓文臣金近淳·曺錫中,以次進伏訖。上曰,懸吐之役,今幾爲之乎?近淳曰,今日內似未及訖工矣。上曰,不必以速訖爲意,須於一吐之懸,惟觀文理之順,各別詳審爲之,可也。大抵此與經筵吐有異,經筵吐,則主其吟咏,故吐數而誦便。此則不然,從其句語之接屬,不能無闊略精簡之不同者,有如而字則字之下屬者此也。御定冊子,旣已自別,而將爲傳後之資,則豈於一字一吐,容或泛忽乎?惟當字字看準,行行尋繹,以爲開卷瞭然,好矣。仍命退,諸臣以次退出。
丁巳三月二十三日酉時,上御便殿。右副承旨入侍時,右副承旨李肇源,假注書李弘謙,記事官金景煥,記注官金良倜,以次進伏訖。上曰,朱書看準,幾許爲之乎?肇源曰,四次詳準矣。上曰,須與諸文臣,明日更爲尋繹,無或有疎漏之弊,可也。肇源曰,明日試射相値,何以爲之乎?上曰,同副留院,使之校準,好矣。仍命退,承史以次退出。
上在昌德宮。停常參·經筵。
自未時至人定,灑雨下雨,測雨器水深四分。
自人定至夜四更,灑雨下雨,測雨器水深三分。
李日運啓曰,行大司憲金載瓚呈辭,掌令趙彦哲·洪彦燮,持平金壽祖·鄭宗魯在外,執義未差,監察茶時之意,敢啓。傳曰,知道。
李日運啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,明日·再明日,明陵忌辰祭齋戒·正日相値,視事頉稟之意,敢啓。傳曰,知道。
傳于李勉兢曰,禮房承旨入侍。
李勉兢啓曰,行禮曹判書閔鍾顯,依下敎來待矣。傳曰,入侍。
傳于李晩秀曰,整理儀軌,慈宮內入一件,內入三十件,又內入一件,西庫十件,園所齋室一件,景慕宮齋室一件,華城行宮一件,內閣·外奎章閣·五處史庫·整理所·承政院·弘文館·侍講院·備邊司·壯勇營·訓鍊都監·禁衛營·御營廳·摠戎廳·戶曹·禮曹·兵曹·京畿監營·華城府·廣州府·始興縣·果川縣,各藏一件。摠理大臣蔡濟恭,整理堂上徐有防·李時秀·徐有大·徐龍輔·尹行恁,整理郞廳洪守榮·具膺·李潞秀·洪大榮·金龍淳,儀軌堂上鄭民始·閔鍾顯·李晩秀,儀軌郞廳李始源·金近淳,外賓領議政洪樂性,光恩副尉金箕性,前同敦寧洪駿漢·洪龍漢,前都摠管洪樂任,前都正洪樂倫,開城留守趙鎮寬,敦寧直長鄭漪,行宮整理使趙心泰,華城判官洪元燮,城役都廳李儒敬,校正抄啓文臣申絢·曺錫中·洪奭周,各一件賜給。
傳于李晩秀曰,鄕禮合編印役將始,內入三十件,內閣十件,玉堂二件,春坊五件,漢城府二件,外奎章閣·五處史庫·政院堂后·外閣·成均館·四學·議政府·備邊司·六曹·五部·八道監營·四都留守營·三百三十州縣,各藏一件。時原任大臣·閣臣·校正禮堂·抄啓文臣·檢書官,各一件賜給。
傳于李日運曰,書狀官留待。
傳于李勉兢曰,坐直承旨入侍。
傳于李勉兢曰,書狀官入侍。
承旨前望單子入之,柳焵落點。
李勉兢,以整理儀軌廳,定例堂上意啓曰,園幸乙卯整理儀䡄,印出始役吉日,令日官池景喆推擇,則今三月二十四日卯時爲吉云。以此日時擧行之意,敢啓。傳曰,知道。
李日運,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李日運,以二所巡廳言啓曰,去夜二更一點量,犯夜人幼學李旻秀·鄭馹采,竝執捉,依例移送秋曹之意,敢啓。傳曰,知道。
兵曹啓目,粘連黃海監司閔台爀矣。軍伍旣曰,闕點,名數何論多少乎?罷拿罪責,只歸於無勢兩鎭將者,烏在乎宣諭中嚴明黜陟,振肅軍律之意哉?道臣之推諉帥臣,旣甚駭然。而所謂守令,初不擧論於道啓中者,尤不成說,推考,罪杖八十收贖,公罪施行,何如?奉敎依此律施行爲旀,功議各減一等爲良如敎。又啓目,粘連黃海兵使李儒敬矣,詰戎之政,正操與官鎭門聚點,係是一般,則今此各邑鎭器械朽鈍之執頉,軍兵闕點·代點,若是狼藉。軍政疎忽,不在多少,執頉各邑鎭,事當一體請罪。而只以兩鎭將請勘者,難免不審之失,從重推考,罪杖八十收贖,公罪施行,何如?奉敎依此律施行爲旀,功減一等爲良如敎。
丁巳三月二十四日辰時,上詣春塘臺。抄啓文臣親試試射,入格儒生同爲入侍時,行都承旨徐邁修,行右承旨李益運,左副承旨李勉兢,右副承旨李肇源,假注書洪命周·李弘謙,記事官金景煥,記注官金良倜,以次侍立訖。上具平戎服,乘馬出萬八門·保定門,由明光門·靑陽門,詣春塘臺。下馬陞御座,親試試官原任直提學徐龍輔,直提學李晩秀,檢校直閣金勉柱,原任直閣金祖淳·南公轍,試射試官二提學沈煥之,兵曹參判李祖承,行副護軍洪仁浩,副護軍金啓洛·金達淳等及應試抄啓文臣等,行四拜禮訖。上曰,待令儒生,次第進前,呼名頒賞,可也。勉兢頒賞,諸生,以次祗受訖。上曰,居首以下,進奏姓名,可也。洪志燮,進奏姓名。上曰,爾做賦幾許乎?志燮曰,做三百首矣。命退,李英玉等,以次進奏姓名。命退。上曰,應射人,皆令試射。而抄啓文臣中,不能開弦者,皆書自不,可也。命書表題,擬漢群臣賀丞相曹參,聞園中吏舍醉歌呼及取酒歌呼相應和,府中無事。上曰,禮曹判書入侍。賤臣承命出傳,與行禮曹判書閔鍾顯,偕入進前。上曰,鄕禮通考,卿今持入乎?鍾顯曰,持入矣。上覽訖。敎曰,法制如是儘美,而法不能徒行,必待其人而後行,所謂人存政擧者,此也。鄕約事,故右相有惓惓之苦心,設使鄕約,行於今世,抑其間不無有弊之慮矣。鍾顯曰,誠如聖敎矣。先正臣李滉,先正臣李珥,禮安鄕約,海州鄕約,日前有略爲裁錄之敎。而李文純鄕約,則只是罰目。李文成鄕約,則更爲看詳,則與朱子增損鄕約,大同小異。欲附書於其下,則皆似架疊,旣有內下冊子中,兩先正設約事實,則恐當以此該備入錄,而似不必疊載矣。上曰,唯。又敎曰,禮曹草記中,鄕飮酒設行之日,使之兼讀鄕約文,則可謂一擧兩得,此亦付之方伯·居留之臣,俾爲兼行之意,添入一段,可也。敎晩秀曰,儀軌當爲速完,儀軌堂上,今日入來,同爲監印,可也。晩秀曰,尹行恁,俄纔入來,今方開印矣。上曰,今日始印,當幾許爲之乎?晩秀曰,以今日旣擇吉,故雖始印,而不過以座目與擇日條,先爲印出矣。上曰,抄啓文臣曺錫中,亦爲進去監印,而今日親試,則追後製進,可也。命書榻敎曰,抄啓文臣試射試官李時秀代,二提學沈煥之爲之。又命書傳敎曰,今年園所植木時,園令金履珪·趙用鎮陞敍,衛將李東協復職,廣州判官金履鎬準職,安城前同知安鎮福,多年效勞,倍於京校,畿邑邊將,待窠調用,京校千圭錫·林百春,久勤旣近,自當收用,而崔錫輝邊將待窠,卽爲差送,李珍國則先捧承傳,其餘依判下分等施賞,而其中帖加,今日內成給。仍命退,諸臣以次退出。
丁巳三月二十四日申時,上御重熙堂。坐直承旨,書狀官同爲入侍時,左副承旨李勉兢,假注書洪命周,記事官金景煥·金珍恪,書狀官李翊模,以次進伏訖。上敎翊模曰,遠路善爲往來,一行亦皆無事,幸矣。古人出疆,必有覘國之道,今行所見,何如?翊模曰,所聞未必皆信,而近有兵憂,湖南曰,苗,湖北曰,匪,苗已討平,而匪則聚散無常,連年用兵,福康安,征討而敗沒。且蒙古在皇城者,與滿人相婚。故性情不甚鷙悍,而其在邊鄙者,皆是桀黠難制,此爲將來之憂云矣。上曰,新皇帝登極後,人心之嚮往,何如?翊模曰,人心則無論大小,擧皆洽然,而太上皇,年老多忌諱,雖以曆書言之,頒行之件,雖書嘉慶,宮中行用,皆以乾隆年號印出。通寶鑄出,乾隆居七,嘉慶居三云矣。上曰,昨年豐登,彼境則比我國之農,何如耶?翊模曰,無論國內外,均爲大登矣。命翊模先退。勉兢曰,書狀官李翊模,時帶臺職,而肅拜單子,不書謝恩二字,謂以有情勢,故只爲還來肅拜,兩殿肅單,亦不竝呈,臺諫體貌,與他自別,而乃爲此前古所無之事,事甚駭然。若於朝紙,只書書狀官還來,不書獻納肅拜,至登筵席而終無去就,必將大駭聽見。臣意則肅單旣書實職,雖無謝恩字,實職肅拜,自在其中。以獻納謝恩施行,出諸朝紙,好矣。上曰,然矣。以此書之,使之兩殿肅拜,可也。勉兢曰,狀啓事體,所當愼重,而卽見慶尙監司李亨元雨澤狀啓,則油痕狼藉,事甚未安,雖不得不捧入,而當該道臣,推考,何如?上曰,依爲之。出擧條命書傳敎曰,右承旨許遞,前望單子入之,待下批,牌招察任。仍命退,承史以次退出。
上在昌德宮。停常參·經筵。
藥房提調臣金文淳,副提調臣徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮,氣候一樣,卿等,不必入侍矣。
王大妃殿·惠慶宮·中宮殿,藥房口傳問安。答曰,知道。
柳焵啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
李日運啓曰,行大司憲金載瓚呈辭,掌令趙彦哲·洪彦燮,持平金壽祖·鄭宗魯在外,執義未差,監察茶時之意,敢啓。傳曰,知道。
傳于李肇源曰,右副承旨入侍。
傳于李晩秀曰,左承旨入侍。
傳于李勉兢曰,禮房承旨入侍。
傳于李勉兢曰,圖式編次之役,已出草圖書,禮判與廟司入侍。
兵曹口傳政事,以金尙澤爲僉知。
事變假注書許栮書啓,臣敬奉聖批,馳往傳諭于南部薰陶坊政丞契議政府右議政李秉模所住處,則以爲臣再上辭本,一則煩猥之是懼,一則體諒之是祈,終朝踧踖,益無所措。卽又史官,臨宣聖批,勖哉勉旃之敎,愈非臣所敢承當者,惶隕恧蹙,不知所達。臣若有一分可强之勢,初何敢爲屢瀆之計,而衷情所發,實非得已。重以疾病纏身,萬無蠢動之望,自念冒控之罪輕,虛縻之罪重,無寧犯其輕,而冀或不至於自速重戾,惟有更暴苦懇,仰請威罰云矣,敢啓。傳曰,知道。
柳焵,以備邊司言啓曰,頃因水原留守趙心泰所啓,以華城府募接人家舍營建事,京畿德積島所在松田材木,合斫與否,別定花梁僉使李海受,使之摘奸以來矣。聞其回告,則本島材木,本自鬱密,棟樑椽木之可合取用者甚多,而民情亦皆願斫云。富戶募接,今雖寢罷,府內民戶拮据之際,自多材木之入用處云。趁農作方殷之前,使之隨所入斫用之意,本府留守及該道道臣處,卽爲分付,而材木斫運之際,不可不以解事者,主管其事,花梁僉使李海受,德積僉使吳興德,令該曹口傳相換,何如?傳曰,允。農節不遠,使之除朝辭星火赴任,萬一妨農,姑爲停役,待秋擧行,而以其樹木之蓊翳,民情皆願斫除云。故雖爲許施,若於出浦之際,致有民怨,當該鎭將,卽其地定配,斷不可已,此意嚴飭,可也。
兵曹口傳政事,花梁僉使李海受,德積僉使吳興德相換。
右議政李秉模疏曰,伏以臣之才不堪任之狀,病又難强之形,略有附陳於日前史官之回,而愧懼嬰心,病上添病,數行文字,亦無締搆之道,一日二日,以至于今,逋慢之罪,益無所逃。竊念今之巽牘,卽虞廷讓賢之遺意也。堂陛雖截,情志流通,以賁明時禮遜之風,豈不誠濟濟可象,彬彬可觀。而如或非所得爲而爲,在所可已而不已,是不幾於崇飾虛文,坐要恩禮之歸乎?宿齋以致其敬,書思以備其遺,卽人臣適公之禮,而今欲處私室而控私懇,奉咫尺之章,望淸燕之覽,其爲體之嚴謹,爲擧之兢業,當如何也?臣雖不肖,粗識斯義,雖尋常請勘之語,苟可以默而俟罪,則未嘗敢隨人而冒瀆,循例而張皇,今玆煩籲之至再,豈非有甚不獲已於其中而然哉?日前聖批中,誨諭條凡有五,而以臣愚見,則大綱領大頭腦,乃在於士夫之粹然。洪惟我朝文謨武烈,聖繼神承,敉寧億萬年無疆之基,而左右倚毗之者,士大夫也。蕃蔽而維持之者,士大夫也。我殿下臨御數十年以來,一念耿耿,亦惟曰日親賢士大夫而已,則宜其仁漸義摩,風行草偃,無大無小,粹然一出於正。而只緣頹俗難醫,大義漸晦,惟知窺覘鑽刺之爲能事,不知廉恥操執之爲何物,浸浸然入於莫可收拾之境,苟有國耳公耳之人,精白淬勵,生死向前,立心制事,一切以第一義做去,以矯積痼,以洗舊染之流習,則庶可以稱塞恩敎之萬一,而朝象之帖然,卽次第間事也。恤民也,懲貪也,足食也,將無往而不得其序。以殿下明理之功,豈有所未燭於此,而乃反强僬僥以千勻之重,是何異於反鑑而索照,却步而求前也。臣生晩詩禮之家,素蔑師友之益,愧古人不在溫飽之志,負聖朝培養作成之恩,汨汨半世,碌碌無稱,縱欲收斂心身,補前日失學之工,砥礪名檢,作餘年報刹之圖,其奈年已遲暮,力不從心,何哉?每誦悲歎窮廬將復何及之語,秖自憮然而竊傷也。至於目下病情,始因心血之驚動,遂致痰濕之流注,多般藥治,近纔運動於房闥之間,而餘氣牽引,無望拜跪於軒墀之下,雖在行公之時,宜尋請告之單,況敢扶舁而出,自速失儀之罪乎?以義則量而後入之戒,參前倚衡,以病則莫能陳力之由,同朝共知。伏乞聖明,諒前懇之非出例讓,察所患之實難驅策,亟賜解免,以幸國事。仍治臣瀆擾之罪,以安賤分,千萬幸甚,臣無任云云。答曰,省疏具悉卿懇。初批揭以稱塞二字,今又不欲以他說易之,卿須勖哉勉旃,辭本之再爲,誠過矣。安心卽起視事。仍傳曰,此批答,遣史官傳諭。
丁巳三月二十五日卯時,上御重熙堂。右副承旨入侍時,右副承旨李肇源,假注書李弘謙,記事官金景煥,記注官金良倜,以次進伏訖。上命書傳敎曰,今日本陵獻官之特遣重臣,仰體聖意也。進詣後,待晴奉審,而局內諸陵,則明日一體奉審書啓事,分付畿營,傳于明陵受香獻官處。仍命退,承史以次退出。
丁巳三月二十五日辰時,上御便殿。左承旨入侍時,行左承旨李晩秀,假注書李弘謙,記事官金景煥,記注官金良倜,以次進伏訖。上曰,備局副提調,使之入來,可也。賤臣承命出傳。上曰,儀軌當速成,今已始印乎?晩秀曰,昨日已爲開印矣。仍命退,承史以次退出。
丁巳三月二十五日午時,上御重熙堂。禮房承旨禮曹判書,廟司入侍時,左副承旨李勉兢,假注書洪命周,記事官金景煥,記注官金良倜,禮曹判書閔鍾顯,宗廟令安命遠·金履禮,直長李仁祐,以次進伏訖。上命鍾顯,展進宗廟·社稷祭享圖式。上曰,宗廟正殿圖,宜安於正中。且不必圖其各間,更爲模寫,可也。又敎曰,東西班之重行,文·武舞之竝立,皆失本儀,各幅又或有未盡處,須詳細釐正,至於典祀廳件,則不必書儀註,只以祭器及祭物。次第成圖,而每品每件下,各書意義之所取,皆以見於何書,詳明註之,使典祀官及廟官,常目在之,好矣。社稷,不稱臣,故親祭時南向,而終獻,亦皆南向者,殊非禮意,此當釐正矣。大享前,不必草率成出,須精密爲之也。鍾顯曰,社稷圖及典祀廳件,雖未及成,宗廟齋室件,可趁大享前矣。鍾顯曰,寧陵局內沙汰處之已爲告由處,則從便修改,而其外事役浩大處,則姑待秋成後,始役矣。上曰,今當農節,勢不得不待秋爲之,而雖於未役之前,若依日前下敎,植抹木以受其沙鋪,積薪以洩其水,則小處可以漸完,大處亦不至加汰,以此知委於本陵官,可也。命鍾顯等先退。上曰,李翊模獻納肅拜,果爲之耶?勉兢曰,昨日兩殿肅拜,追後爲之矣。命書傳敎曰,圖式編役之使之看檢,以年前本署儀軌編次之精密而然,前令尹光濩,令該曹,爲先單付署令,待窠陞實事,分付。仍命退,承史以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
李日運啓曰,行大司憲金載瓚呈辭,執義未差,掌令趙彦哲·洪彦燮,持平金壽祖·鄭宗魯在外,監察茶時之意,敢啓。傳曰,知道。
傳于李日運曰,右副承旨入侍。
傳于李晩秀曰,左承旨入侍。
李日運,以吏曹言啓曰,卽接奉常寺牒報,則以爲卒右議政尹蓍東諡號,今日內議諡事,命下矣。本寺正,當爲議諡,而差祭在外未及上來,卽速變通,以爲擧行之地云。奉常寺正金晦彬改差,其代口傳備擬以入之意,敢啓。傳曰,知道。
吏曹口傳政事,以鄭來百爲奉常正。
傳于李日運曰,政官牌招開政。
以漢城府坐不坐單子,傳于李日運曰,在外堂上許遞,今日政差出。
李日運啓曰,故右議政尹蓍東議諡,今日當爲擧行,而副應敎朴載淳未肅拜,卽爲牌招,何如?傳曰,允。
李日運啓曰,故右議政尹蓍東諡號署經,今日當爲擧行,兩司未肅拜呈告人員,竝卽牌招,未差之代,今日政差出,待下批仍卽牌招,以爲備員署經之地,何如?傳曰,允。
行大護軍金思穆書啓,臣於昨日受香出來之路,伏奉傳敎下者,進詣明陵奉審,則陵上無頉,丁字閣無頉,碑閣無頉,祭物·祭器·祭井精潔,諸執事無頉。又於今日,詣敬陵奉審,則陵上無頉,丁字閣無頉,碑閣無頉。仍詣昌陵奉審,則陵上無頉,丁字閣無頉,碑閣無頉。仍詣翼陵奉審,則陵上無頉,丁字閣無頉,碑閣無頉。仍詣弘陵奉審,則陵上無頉,丁字閣無頉,碑閣無頉。仍詣順懷墓奉審,則墓上無頉,丁字閣無頉矣。已經春奉審,有頉修改,爲日不多,故更無頉處之意,敢啓。傳曰,知道。
有政。吏批,判書李秉鼎,參判徐龍輔進,參議李城輔在外,同副承旨李日運進。以李羽逵爲執義,宋翼孝爲司諫,權裕爲禮曹參判,洪命浩爲左尹,李基讓爲檢詳,社稷令尹光濩單付事承傳,兼執義李翊模,冬至兼謝恩使·書狀官減下。
兵批,判書權,參判李祖承,參議睦萬中病,參知李景溟入直進,行右承旨李晩秀進。護軍單李益運。
以大司諫洪聖淵牌不進推考傳旨。傳于李日運曰,與違牌獻納許遞,今日政差出,待下批一體牌招,使之備員署經,牌去來催促,夜深前承牌。
吏批,再政。以李泰永爲大司諫,朴崙壽爲獻納,故判府事尹塾贈右議政,特贈議政之銜事承傳。
傳于李日運曰,右承旨入侍。
傳于李日運曰,酬應將至徹宵,而必於今日,取便申退,萬萬可駭,當該承旨李勉兢·李肇源,爲先遞差,下義禁府推考,待下敎捧供,前望單子入之,待下批牌招入直。
承旨前望單子入之,申耆·洪仁浩落點。
李日運啓曰,行大司憲金載瓚,大司諫李泰永,司諫宋翼孝,獻納朴崙壽牌不進推考傳旨及罷職傳旨,令方捧入。而故右議政尹蓍東諡號署經,無以備員擧行,何以爲之?敢稟。傳曰,竝許遞,夜漏向闌,尙未備員,其可經宵乎?以在京無故人,今日政,卽爲擬入,待下批牌招擧行。
李日運,以吏批言啓曰,故判中樞府使尹塾,議諡事,命下矣。奉常寺正鄭來百,家在城外云,改差,其代今日政擬入之意,敢啓。傳曰,知道。使之先駁議後謝恩,可也。
傳于申耆曰,新除授奉常寺正,待下批先參生後謝恩。
吏批,四政。以徐邁修爲大司憲,尹悌東爲執義,韓光植爲司諫,尹益烈爲獻納。
吏批,五政。以柳焵爲大司諫,沈象奎爲掌令,李羲甲爲正言。
吏批,六政。以洪義榮·李鼎揆爲承旨。
吏批,七政。諡號望,以故右議政尹蓍東爲文翼公,贈右議政尹塾爲忠肅公。
洪仁浩,以御營廳言啓曰,本廳來四月·五月兩朔,應立中部後司,屬忠淸右道五哨軍兵五百十七名,今已逢點整齊矣。四月初一日,與右司軍兵替代立番後,舊軍放送之意,敢啓。傳曰,知道。
洪仁浩,以御營廳言啓曰,本廳來六月·閏六月兩朔,應立右部前司,屬忠淸右道五哨軍兵,五月二十五日,京中逢點,六月初一日,與中部後司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知委之意,敢啓。傳曰,知道。
李日運,以兵曹言啓曰,依下敎,政院行首書吏金碩潤,行首使令金秀哲,拿入發問目取招,則所供內,不善擧行,以致慢忽,無辭遲晩云矣,敢啓。傳曰,更或如前,過齋後,當嚴棍定配,各別嚴飭,可也。
丁巳三月二十六日卯時。上御便殿。右副承旨入侍時,右副承旨李肇源,假注書李弘謙,記事官金景煥,記注官金良倜,以次進伏訖。上曰,朱書百選校準,幾何爲之乎?肇源曰,臣等四次輪見矣。上曰,不必四次而止,看看尤精,限門限更爲詳準,期無疎忽,可也。仍命退,承史以次退出。
丁巳三月二十六日辰時,上御便殿。左承旨入侍時,行左承旨李晩秀,假注書李弘謙,記事官金景煥,記注官金良倜,抄啓文臣金近淳·曺錫中·洪奭周,以次進伏訖。上敎錫中等曰,懸吐校準,今日內盡爲之乎?錫中曰,限今夜爲之,則似可訖工矣。上曰,今番懸吐之役,爾等效勞,亦云不少,酬典當以壯紙件一帙賜給。御定冊子,與他自別,在爾等,豈不爲寶藏乎?須各盡意爲之,好矣。仍命退,諸臣以次退出。
丁巳三月二十六日戌時,上御重熙堂。右承旨入侍時,行右承旨柳焵,假注書李弘謙,記事官金景煥,記注官金良倜,以次進伏訖。上曰,重臣,緣何病而有此報乎?焵曰,聞數日呻吟,今有此報矣。命書傳敎曰,遽聞長逝之報,却疑非眞,間因其淹病,雖未大用,頻訊精力,尙不至旣愆云,今焉已矣,驚愴何可言?朝家之於此重臣,別施恩禮,豈爲重臣地也?今予不忍提及,而其人也卓乎樹立之外,剛毅果可用,惜乎九原難作。卒判中樞府事尹塾,特贈議政之銜,祿俸,限三年仍給,祀孫調用,遣承旨致吊致祭及禮葬等事,視同大臣例,此重臣易名,宜及立旌之前。今日適議故相之諡號,卽令弘文館,不待撰狀議諡,仍於今政,下批後署經,而致吊日,承旨爲宣諡官賜諡,祭文當製下。行公玉堂,卽爲牌招,諡號坐起,使之斯速擧行。又命書榻敎曰,南臺外在外臺諫許遞,以無故人,卽爲差出,待下批一體牌招。仍命退,承史以次退出。
上在昌德宮。停常參·經筵。
洪義榮啓曰,明日常參·經筵,取稟。傳曰,停。
洪仁浩啓曰,來初一日,輪對日次矣,敢稟。傳曰,爲之。
洪義榮啓曰,臣義榮,壯勇衛戎器點考進去,下直之意,敢啓。傳曰,知道。
洪義榮啓曰,御營大將李漢豊,以本廳習陣,明日出去矣,兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
洪義榮啓曰,新除授行都承旨李鼎揆,時在慶尙道慶州地,斯速乘馹上來事下諭,何如?傳曰,許遞。前望單子入之,待下批牌招察任。
傳于李晩秀曰,右承旨入侍。
傳于李日運曰,御定冊子校役,事體自別,諸文臣中,時帶臺職人,竝許遞,仍令該曹口傳付軍職,使之入來校準事,分付。
傳于洪義榮曰,左承旨入侍。
傳于申耆曰,右副承旨入侍。
傳于洪義榮曰,職務相妨,吏曹參判徐龍輔許遞,令該曹口傳付軍職,使之專意編校,印廳,亦難付之生手,昨政新除本寺正,仍任館職,前正金晦彬仍任,而與久任郞,同爲擧行事,分付。
承旨前望單子入之,徐邁修落點。
徐邁修啓曰,吏曹郞廳來言,臺諫有闕政事,取稟。傳曰,前望單子入之,未肅拜人員,亦爲許遞。
臺諫前望單子入之,司諫崔烜,正言金驥燦·鄭彦仁,掌令李益洙落點。
徐邁修啓曰,政望懸註,固當審愼,而持正前望中李敬心,被謫蒙放,已過周歲,而尙以定配懸錄,事體所在,誠極未安,不能檢飭之當該堂上推考,郞廳所當重勘,而本院請推之外,無他可施之罰,何以爲之?敢稟。傳曰,允。郞廳拿處。
傳于徐邁修曰,吏曹參判前望單子入之。
吏曹參判前望單子入之,李敬一落點。
傳于洪仁浩曰,玉堂前望單子入之,待下批,牌招入直。
玉堂前望單子入之,副校理李顯默·尹序東,修撰李貞運,副修撰李翊模·李魯春落點。
以副校理李顯默·尹序東,修撰李貞運,副修撰李翊模·李魯春牌不進罷職傳旨。傳于洪仁浩曰,只推。
洪仁浩,以弘文館言啓曰,本館下番闕直,事甚未安,副校理尹序東·李顯默,修撰李貞運,副修撰李魯春·李翊模,旣有只推之命,竝卽牌招,以爲推移入直之地,何如?傳曰,允。
兵曹口傳政事,護軍徐龍輔。
洪義榮,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
洪義榮,以備邊司言啓曰,卽見慶尙監司李亨元狀啓,則以爲當此農節,民間種糧,專靠於還穀,而以其應分之數,萬無排繼之勢,每當分還,仰請加分,便成規例,民多穀少之處,特許量宜加分後,穀名石數,待畢分登聞事,請令廟堂,稟旨分付矣。昨年穡事,旣已登稔,還穀加分,不必視同規例,而其中亦不無民多穀少之邑,此則不可無闊狹,依狀辭,只就穀少邑,許令參酌加分後,據實數登聞之意,分付,何如?傳曰,允。
丁巳三月二十七日辰時,上御便殿。左承旨入侍時,行左承旨洪義榮,假注書李弘謙,記事官金景煥,記注官金良倜,以次進伏訖。上曰,卿家几杖宴,何當爲之乎?義榮曰,來月念一日,爲之計矣。上曰,更以念後,擇吉爲好矣。又敎曰,本營戎器點考,俄爲之乎?義榮曰,臣謹依定式,進詣明政門,壯勇衛戎器,一一點考,則擧皆無頉。仍以傳敎內辭意勞問,則亦皆好在云矣。上曰,唯。戎器中,或有現頉書啓者,卽爲出付該營,可也。命書傳敎曰,吏曹參判前望單子入之。仍命退,承史以次退出。
丁巳三月二十七日辰時,上御便殿。右承旨入侍時,行右承旨李晩秀,記事官柳遠鳴,記事官金景煥,記注官金良倜,抄啓文臣申絢·金近淳·曺錫中·洪奭周,以次進伏訖。上曰,左副承旨入侍。出榻敎賤臣承命出傳,行左副承旨洪仁浩,進伏。上敎晩秀曰,史記英選懸吐,諸文臣,依此分排爲之,可也。晩秀曰,校正文臣中沈象奎,方帶臺職矣。上曰,非但沈象奎,李羲甲又是臺職,故已令遞給,昨夜傳敎,果未見之乎?晩秀曰,以夜禁之故,未得見小報矣。上曰,承旨未見小報,若有擧行之事,則其何以爲之?此後則夜間分撥,這這往傳之意,申飭,可也。上敎仁浩曰,史記懸吐,與右承旨,相議爲之,可也。仍命退,諸臣以次退出。
丁巳三月二十七日午時,上御重熙堂。右副承旨入侍時,右副承旨申耆,假注書李弘謙,記事官金景煥,記注官金良倜,以次進伏訖。上命書傳敎曰,勳戚舊家,朝家之視之自別,況綾恩之年位才猷,亦所優禮而稱詡者,今聞其長逝,嗟惜甚矣。卒奉朝賀具允明家,吊祭等事,按例擧行,而其家祀孫,豈可無從宦乎?待闋服卽爲復職調用,以示朝家記念勳舊家之意。耆曰,臣於向日,承命奉審於宣武祠碑閣,則丁丑年所改立楊經理去思碑陰記,卽賊禧之所撰也。禧賊,何等劇逆,而官銜姓名,尙在於石面者,已極驚憤。況且舊碑陰記,是甲申年御製文字,而尊奉於此閣,則凶賊所撰,決不當一日仍置於其傍。令該曹,卽速斵去,恐合事宜,故敢此,仰達矣。上曰,依爲之。出擧條仍命退,承史以次退出。
上在昌德宮。停常參·經筵。
洪仁浩啓曰,明日再明日,光陵忌辰祭齋戒,正日相値,視事頉稟之意,敢啓。傳曰,知道。
李日運啓曰,大司憲未差,掌令洪彦燮·李益洙,持平金壽祖·鄭宗魯在外,執義尹悌東呈辭,監察茶時之意,敢啓。傳曰,知道。
徐邁修啓曰,漢城左尹洪明浩,禮曹參判權裕,除拜後過三日,不爲出肅,依定式,竝推考警責,仍卽牌招,何如?傳曰,允。
洪仁浩啓曰,故右議政尹蓍東家,遣承旨致祭事,命下矣。何承旨進去乎?敢稟。傳曰,同副承旨進去。
傳于徐邁修曰,都承旨入侍。
傳于洪義榮曰,左承旨入侍。
傳于申耆曰,右副承旨入侍。
以水原留守趙心泰狀啓,龍珠寺準年效力僧,竝以懸註開錄事,傳于洪義榮曰,帖加一體成給,今日內下送。
傳于申耆曰,飭已施,何必捧供?時囚罪人李勉兢·李肇源,放。
事變假注書許栮書啓,臣敬奉聖批,馳往傳諭于南部薰陶坊政丞契議政府右議政李秉模所住處,則以爲臣冒控三懇,方竢累瀆之罪,反紆史官宣批之禮,諭以强卽肅命之意,感祝之餘,繼以隕越,臣非昧不竢駕屨之義,而未論其他,卽其病狀,無以自力於文陛之前,俯仰悚蹙,不知攸措云矣,敢啓。傳曰,知道。明日,更當敦諭矣。
申耆,以景慕宮都提調意啓曰,本宮御覽植木帖子,每四季朔,修整以入矣。今季朔則別無生枯之可以修整者,故御覽植木帖子,不爲請出之意,敢啓。傳曰,知道。
洪仁浩,以禮曹言啓曰,來四月初九日,宗廟夏享大祭親行時,省牲省器之節,依例以親臨磨鍊擧行乎?敢稟。傳曰,以親行磨鍊,可也。
洪仁浩,以禮曹言啓曰,來四月初九日,宗廟夏享大祭親行時,同日永寧殿,依例遣大臣行祭事知委,何如?傳曰,允。
洪義榮,以兵曹言啓曰,來四月初八日,大駕詣宗廟齋宿,初九日夏享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而禁衛鄕軍,停番矣。餘軍留營,何以爲之乎?敢稟。傳曰,訓局隨駕,御營留陣,而禁軍則五番磨鍊,留營則置之,可也。
申耆,以戶曹言啓曰,時御所內各司,依定式,發遣本曹正郞臣尹光心,與兵曹參知臣李景溟,佐郞臣洪致榮,東所衛將臣李海範,西所衛將臣鄭湋,南所衛將臣金相傑,北所衛將臣許鍰,眼同看審後,有頉處,別單書入,而修改則擇日擧行,何如?傳曰,允。
右議政李秉模疏曰,伏以臣欲披瀝申籲,則辭竭意罄,反歸修飾之科,欲冒昧出膺,則脚重步澁,恐有顚仆之慮,憂愧迷悶心神靡定。第伏念太廟親享,隔以旬餘,大庭誓戒,期在不日,臣雖無似,齋戒薰沐,亦可以備駿奔之列,而情病所拘,將未免閥禮,如不早自爲計,雖以聖度寬大,到此而無以恕其罪矣。享莫大於淸廟之享,禮莫盛於親祼之禮,倘於齊明盛服,大糦是承之日,緣一賤臣,陪·扈之班聯虧缺,亞·終之享官苟簡,則臣雖萬被威罰,固不足道,而其於國家大體,所損輕重,爲如何哉?惟此一事,在臣身分義,言之不至濫矣,在朝廷處分,斥之爲有辭矣,玆敢申控短章,仰瀆崇嚴。伏乞聖明,亟賜鐫免,仍令攸司,議其累瀆之罪,以尊國體,以安賤分,千萬幸甚。臣無任云云。答曰,省疏具悉卿懇。大享獻官,當有時任大臣,卿如可强,强卽肅命,仍參三明夜誓班。仍傳曰,此批答,遣史官傳諭。
丁巳三月二十八日卯時,上御重熙堂。都承旨·左承旨·右副承旨入侍時,行都承旨徐邁修,行左承旨洪義榮,右副承旨申耆,假注書李弘謙,記事官金景煥,記注官金良倜,以次進伏訖。上曰,韓晩裕,使之進詣鑄字所,與閣臣,同爲編校,待敎沈象奎·徐有榘,令入侍,可也。良倜,承命出傳,與檢校待敎沈象奎·徐有榘,偕入進伏。上敎象奎等曰,昨日直提學擧行之事,何爲而然耶?校正冊子,未及看準,而徑先出去,全爲占便,是豈誠實之道乎?不惟此閣臣爲然,至如徐龍輔之逡巡無實,亦極寒心,向者鄕禮編之校役,至今漫漶,訖未了當,此豈成說乎?蓋予於方冊間留意,自有其由,戚里·宮妾,不欲相接,所欲接者,賢士大夫,而亦未易得,則如此永日消遣之資,非經史而何,苟有一分仰體之思,則其於此等事,當靡不用極,而稽忽若此,其可曰有人心乎?爾等退出,此筵敎,詳爲言諭,可也。命先退,象奎·有榘先退。命書傳敎曰,賢士大夫未易見,寓意於方冊間,朝暮遇,近於永晷,以此消遣,自以爲猶優於宦官·宮妾,則不以賢士見待,縱甚忸怩,宜感宦妾不欲接之苦心,文字之勞,務盡其誠,卽臣分人情之所固然,而其奈俗習之沈痼,不啻今猶古何?大抵最無頉者,文字之役也,無關於模稜,無妨於辛甘,而亦以已所獨勞,恐被指目,敢生逡巡之計,凡有擧行,拖泥塗粉之不足,甚至御定冊子,體貌何如,而昨日擧行,可謂不可使聞於他人。直提學李晩秀遞其職,俾省其侈銜,仍令專意於編校之事,思所以一分贖前愆之方,雖以諸文臣言之,承命校閱於御定之書,在渠輩,何等榮耀,則不識道理,惟懷占便,欠敬不謹之罪,固非一端昨日入來諸文臣,姑先從重推考。仍命退,承史以次退出。
上在昌德宮。停常參·經筵。
洪義榮啓曰,大司憲未差,執義尹悌東呈辭,掌令李益洙·洪彦爕,持平金壽祖·鄭宗魯在外,監察茶時之意,敢啓。傳曰,知道。
傳于洪義榮曰,左承旨入侍。
傳于洪仁浩曰,左副承旨入侍。
傳于洪義榮曰,國忌齋日之次對,雖有例,而更思明日雩祀壇受香相値,待承宣陪進位版,至壇所復命後引見,則必致差晩,次對,再明來會事,傳諭于左右相。
傳于洪仁浩曰,在外及未肅拜玉堂許遞,前望單子入之。
玉堂前望單子入之,副校理安策·李基讓,修撰朴鍾淳,副修撰李晴落點。
吏曹口傳政事,奉常正單金晦彬,仍任事承傳。
傳于申耆曰,發遣吏郞,諸執事淸齋與否,摘奸以來。
事變假注書許栮書啓,臣敬奉聖諭,馳往傳諭于南部薰陶坊政丞契議政府右議政李秉模所住處,則以爲臣於昨日,伏奉聖批後,猶不敢爲蠢動之計者,不但萬無堪承之望,實緣病狀未獲快可,恐添失儀之罪也。卽又儼辱史官,致勤恩敎,惶隕之極,不知所以爲對。到此一味蹙伏,有若更要恩禮,則尤非分義之所敢出,臣之去就,雖不足有無於賓對,謹當冒昧强策,待朝趨造,悉暴衷懇於前席,仰請體諒之恩云矣,敢啓。傳曰,知道。
洪義榮,以一所巡廳言啓曰,去夜五更一點量,犯夜人出身金光協執捉,依例移送兵曹之意,敢啓。傳曰,知道。
申耆,以戶曹言啓曰,文昭殿碑閣,蠶壇碑閣,追慕洞碑閣,淨業院碑閣,流霞亭,大嬪宮,依定式,發遣本曹郞廳奉審,則文昭殿碑閣防草二張脫落,蠶壇碑閣雨漏二庫,紅箭門柱根塗灰剝落,追慕洞碑閣防草及四面墻垣瓦子間間脫落,淨業院碑閣防草,間間脫落,流霞亭四面墻垣瓦子間間脫落,大嬪宮正堂窓戶,間間破傷,移安廳庫庫雨漏,四面墻垣瓦子,間間脫落,分付各該司,使之卽速修改之意,敢啓。傳曰,知道。
洪義榮,以兵曹言啓曰,卽接西所衛將鄭湋牒報,則明禮門西邊新築宮墻內面椽木二箇腐傷,蓋板及瓦子一間許缺落云。令紫門監,急速修改,而此與全體頹圮有異,亦令該軍門,晝察夜巡之意,分付,何如?傳曰,允。此與頹垣有異,則不卽修改者,罪在卿曹,前此嚴飭定式之意,果安在哉?卿則推考,更考受敎草記,可也。
洪義榮,以訓鍊都監言啓曰,因兵曹草記,明禮門西邊新築宮墻內面椽木二箇腐傷,蓋板及瓦子一間許,缺落處,金虎門軍八名除出,將校一人率領,限修改間,晝察夜巡之意,敢啓。傳曰,知道。
洪義榮,以禁衛營言啓曰,本營分授明禮門西邊新築宮墻內面椽木二箇腐傷,蓋板及瓦子一間許缺落云。令紫門監,急速修改,而此與全體頹圮有異,亦令該軍門,晝察夜巡事,自兵曹草記矣。西營入直訓局軍五名除出,本營哨官一員率領,限修改間,輪回晝察夜巡之意,敢啓。傳曰,知道。
壯勇營啓目,粘連外營將官將校·軍兵等大比較,右列親軍衛閑良金成奎,直赴會試,守堞軍官安思允等,半熟馬帖,各一隻賜給,別左司後哨出身具允昇等,合施賞格,臨時稟旨事,載在節目中,上裁,何如?判付啓,依回啓施行爲旀,柳葉箭三中四分,哨官出身具允昇,騎芻三中哨官出身金鎮豊,熟馬帖各一隻賜給爲良如敎。
丁巳三月二十九日卯時。上御重熙堂。左承旨入侍時,行左承旨洪義榮,假注書李弘謙,記事官金景煥,記注官金良倜,以次進伏訖。上命書傳敎曰,鼎席之備,不可一日遲,況卿之所愼,聞旣向可,所叨卽亦重卜,而三疏之後,至今却顧者,處義豈非過當之甚乎?明日雖値齋日,欲行賓對,卿須待朝簉朝事,遣史官傳論于右議政仍命退,承史以次退出。
丁巳三月二十九日申時,上御便殿。左副承旨入侍時,行左副承旨洪仁浩,假注書李弘謙,記事官金景煥,記注官金良倜,檢校待敎徐有榘,以次進伏訖。上敎有榘曰,鄕禮編,今已校正,自明日始印,可也。又敎曰,懸吐之役旣告訖,諸文臣,皆令退去宜矣。仍命退,諸臣以次退出。
上在昌德宮。停常參·經筵。
藥房提調金文淳,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮,氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
洪仁浩啓曰,明日常參·經筵取稟。傳曰,停。
洪義榮啓曰,大司憲未差,掌令李益洙·洪彦燮,持平金壽祖·鄭宗魯在外,執義尹悌東呈辭,監察茶時之意,敢啓。傳曰,知道。
傳于申耆曰,吏工換房。
傳于洪仁浩曰,禮房承旨入侍。
傳于申耆曰,禮房代房承旨入侍。
洪義榮啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于洪仁浩曰,左副承旨入侍。
以副校理尹序東牌不進罷職傳旨,傳于洪仁浩曰,只推。
以副校理李顯默,副修撰李魯春,再牌不進罷職傳旨,傳于洪仁浩曰,只推。
洪義榮啓曰,明日次對,兩司長官,當爲進參,行大司諫柳焵,待開門牌招,何如?傳曰,允。
京畿監司李在學狀啓,今三月令宗廟薦新生訥魚,節序差早,限內不得封進,惶恐待罪事,傳于徐邁修曰,勿待罪事,回諭。
以刑曹都囚徒,傳于洪義榮曰,罪人趙漢說,畿沿充軍。
申耆啓曰,卽見平安兵使任嵂狀啓,年月僅書紙末,則宜有連幅,而初不粘連,事甚未安,係是邊情,雖不得不捧入,當該兵使,不可無警,推考,何如?傳曰,允。
洪義榮,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪義榮,以兵曹言啓曰,本曹草記,明禮門西邊新築墻垣椽木·蓋瓦破傷處,令該監,卽爲修改,亦令該軍門,定送軍士,晝察夜巡事,批旨內,允。此與頹垣有異,則不卽修改者,罪在卿曹,前此嚴飭定式之意,果安在哉?卿則推考,更考受敎草記可也事,命下矣。臣謹考謄錄,則庚戌年五月二十七日次對入侍時,此後新築宮墻蓋瓦脫落及滲漏處,若不趁卽修改,或有椽木腐折破傷之事,兵曹判書當之事,故判書臣李坤,伏承筵敎矣。新築墻垣內面,則令各該所,外面則令分授軍門,每五日看審手本,有頉處這卽修改,而今此椽木折落,蓋瓦破傷,係是新築處,則該所衛將,不卽看審修改於將然之前,而今始手本,事極駭然。該所衛將部將,令該府拿問重勘,不能察飭之失,臣不勝萬萬惶恐,而此後每五日巡審,雨後則別加看審,可以修改者,劃卽修改,如或不卽擧行,修報於已然之後,則掌內該所該營,從重請勘。且或椽不堅緻,瓦不善蓋,其所破傷,較先於他築處,則不善檢飭之該監官員,一體論勘事,定式施行,何如?傳曰,允。衛將部將,無異令前,何足責也。卿與前堂,姑先推考,此後該所,何必請罪,不飭之兵判及該將臣,小則越捧,大則罷職事,載之本曹及戶曹謄錄,亦載政院戶房故事,可也。
洪義榮,以兵曹言啓曰,卽伏見南兵使李壽鵬狀啓,則今春甲山·三水兩營將所屬,各鎭堡習操時,軍兵服色·戰馬·器械·軍器·什物,有頉邑·鎭·堡將官·軍官·監色等,從輕·重決棍後,執頉物件,竝卽繕改之意,嚴飭云矣。軍兵操鍊,與官·鎭門聚點,尤有別焉,而執頉物件,不爲列錄,當該邑·鎭·堡守令·邊將,亦不請勘,其在戎政,誠甚疎忽,該帥臣李壽鵬,從重推考,何如?傳曰,允。
洪義榮,以兵曹言啓曰,卽接西所衛將崔秉敎牒報,則永肅門南邊松木一株,年久朽傷矣。今夜初更量,折落云,令該所,依例斫去之意,敢啓。傳曰,知道。
洪義榮,以刑曹言啓曰,依下敎,罪人趙漢說,京畿南陽府充軍,卽爲押送之意,敢啓。傳曰,知道。
丁巳三月三十日卯時。上御誠正閣。禮房承旨·禮房代房承旨入侍時,行左副承旨洪仁浩,右副承旨申耆,記事官柳遠鳴,記事官金景煥,記注官金良倜,以次進伏訖。上命仁浩書傳敎曰,禮房代房承旨,馳詣宗廟·景慕宮,奉審摘奸以來。又命書傳敎曰,禮房承旨,傳香後,與獻官,偕詣太常神位版奉詣壇所,仍爲奉審摘奸以來。龍見而雩,所以求膏雨,我朝最重祀典,而尤致意於務農祝豐之事。雩壇享儀之修明,亦自先朝始,其在述事之道,豈敢一毫放心?且況時雨若然後,有秋可望,今夜當出齋便殿,以待禮成,還奉神位版,令獻官諸執事,處誠將事,澡濯之節,承宣各別面飭。命書榻敎曰,左承旨入侍。又命書榻敎曰,京畿監司入侍。賤臣承命出傳,左承旨洪義榮,與京畿監司李在學,偕入進伏。上敎仁浩·耆曰,先爲退出傳香後,分詣奉審,可也。仁浩·耆,承命先退。上敎在學曰,近來畿伯之任,比前尤爲緊重,而事務則不至煩劇乎?在學曰,果是重任,而事務亦甚煩劇,殆無閒隙矣。上曰,道內事,有可以稟達者乎?在學曰,果多可合稟達之事矣。在學曰,臣於到營之後,聞諸守令之言,則各邑之公廨改建,戎器修補等事,多有不可不卽速經紀者,而本邑事力,旣皆殘薄,當自臣營爲之助成,而營付錢穀,亦無從他變通之策,取考謄錄,則乙卯道臣徐龍輔,以丙午賑廳貸來錢一萬兩,限滿後,更限十年仍貸事,筵稟蒙允矣。今於此限之外,又以二年退限,則當自臣營,計其利條,先爲推移,從便區劃,目下拮据之道,無出於此,故敢此,仰達矣。上曰,依爲之。出擧條在學曰,畿邑戎器,皆不成樣,或初無名色,或多有破傷,雖難倉卒盡改,亦當次第修補,而始興·果川,以輦路初邑,軍器之零星渝破,尤有甚焉。不可抛置,故臣與該倅,今方相議經紀,而果川元無環刀名色,此則旣無多數新備之勢。又無他邑推移之道,本邑軍兵,旣是摠廳所管,則自本廳,分給軍器,事例當然。且非但此二邑而已,畿內諸邑之軍兵,皆屬於守·摠兩營,軍器之不可不備者,自兩營,量宜分給,恐不可已,以此知委於守·摠兩營,何如?上曰,依爲之。出擧條在學曰,南撥五站中,新村站,以道里之距前站稍遠,撥馬每有致傷改立之患,不可不加設一站,而撥舍營建之道,將卒給料之需,亦不必別爲拮据,營中所在撥錢之一年利條,每有剩餘,以此排比,則足爲一站加設之資,趁卽經紀,恐合事宜,而馬匹則自司僕寺,依前分給事,旣承筵敎,以此知委該寺,何如?上曰,依爲之。出擧條在學曰,道內穀簿事,亦有可達者矣。朔寧民戶,不過二千餘戶,而還穀爲三萬餘石,一戶所受,殆爲數十石,故大爲民弊,殆難支堪。臣於日前巡路,聞衆民齊訴之言,則以爲還谷中,稷一萬石分給後,以發賣之例,代納價錢,移送各邑,換貿他穀,則庶爲目下救弊之道云。民願旣如此,則不可不爲之變通,本邑所在營賑稷一萬石,趁今發賣,而價錢從民願收捧後,分排移送於各邑,待秋成,以租代捧,恐合事宜。且龍仁縣令所報,以爲本邑牟還,多至五千餘石,每當分還,民不願受,年年生耗,反爲病民之端,今年分給後,以租換色,實合民情云。牟還之多,旣爲民弊,依所報,常賑牟三千石,待秋成,以租代捧,誠爲便好,兩邑民情如此,故敢達矣。上曰,依爲之。出擧條上曰,安養募民入居之道,誠爲急務,果何以爲之耶?在學曰,募入之道,無他好策,聞居民輩,以爲安養場市,若於軍浦場前一日先設,則民有聊賴募入之道云矣。上曰,若前一日先設場市,則軍浦民情,或不爲難乎?在學曰,軍浦之民,則似或不願,而利害旣不大段,姑以試可之意,從安養民所願爲之,恐好矣。上曰,從便爲之也。在學曰,安養坪,有忠勳府廢洑,頃日孝昌墓墓官,以墓屬輩,出力更築之意,報於臣營,故知委本官,使之看審形便,則本官,以大爲民弊,不可復築之意論報,而墓官則以爲此事旣經筵稟云。故更遣營裨,詳審以來,則其間洑役已畢,有難徑撤,姑爲許耕,以觀來頭計料矣。上曰,墓官果以爲稟達云耶?在學曰,然矣。上曰,若有民弊,何可許之?卿其更加探察,可禁則禁之,而後日登對時,詳奏,可也。上曰,近來畿營下輩,擧行之節,比前稍勝,不啻若京軍門矣。蓋以華城所重之故,校吏雖是微賤,朝家所以軫念於渠輩者,與他有異矣。在學曰,渠輩所被恩榮,乃是八路吏屬之所未有者,年前所下傳敎,其時道臣,書以揭板,營吏輩,別搆一閣,名曰奉安閣,在於營中,此實曠絶之恩榮也。上曰,果已建閣乎?在學曰,然矣。上曰,近日雨暘均適云乎?在學曰,日前之雨,亦不至太過,雨·暘之均適,誠爲多幸矣。上曰,昨年北漢還穀,果爲善捧云乎?在學曰,臣未及詳知矣。上曰,畿營事例甚多,非久任則似難詳知其顚末矣。在學曰,各樣節目甚多,故臣亦未盡領略,而大體則其中或有日後生弊之慮矣。上曰,如橋契·炬契等事,亦非善成之事矣。上曰,稅船護送之節,其果嚴飭乎?在學曰,已爲關飭,或面飭於沿邑諸守令,而今番牙山漕船一隻之致敗,甚爲驚駭矣。上曰,致敗處,在於何邑乎?在學曰,見南陽府使所報,則致敗於水原立波島云。而及見水原留守回移,則致敗境界,姑未的知云。故臣已申飭於南陽府使,與華城判官,同爲鉤拯,而致敗處,果若水原境,則當自該府狀聞,如江華之例,臣營則不當爲狀聞矣。上曰,唯。在學曰,楊州以近京大邑,戢盜之政,尤當加意,而捕校擧皆貧殘,殆不成樣,廣州兼討捕之時,捕校皆有料米矣。自移設楊州之後,尙不磨鍊,使彼貧校,無料應役,已涉可矜。而雖以道內事例言之,南陽·竹山·長湍等諸鎭營,皆有捕校料米之應下者,則楊州捕校,亦當一例給料,依他邑例,照數會減之意,知委賑廳。且料米,今旣分給,則捕校之任,不必厭避,自本邑,以勤幹有根着者,隨窠擇差,俾有戢盜之實效事,申飭本邑,何如?上曰,依爲之。出擧條上曰,楊牧治績,何如云耶?在學曰,以文報觀之,則多有生疎處矣。上曰,戢盜之政,申飭爲之,可也。仍命退,諸臣以次退出。
丁巳三月三十日申時,上御重熙堂。左副承旨入侍時,行左副承旨洪仁浩,假注書李弘謙,記事官金景煥,記注官金良倜,以次進伏訖。上曰,今日雩祀壇祭享,初獻官,受香進去乎?仁浩曰,亞獻官受香。臣詣奉常寺,陪神輿,同爲進去,奉安于神室而乃復命矣。上曰,神室行祀節次,皆書錄於禮房故事,可也。又敎曰,明日行祀時,如有風勢,壇上當以揮帳遮風,而諸執事,各別申飭,務盡精潔,宜矣。仍命退,承史以次退出。
上在昌德宮。停常參·經筵。
巳時午時,日暈。
徐邁修啓曰,明日經筵,取稟。傳曰,停。
洪義榮啓曰,來初五日,朝參日次矣,敢稟。傳曰,停。
洪仁浩啓曰,四月初一日日次輪對官社稷署令柳詢·尹光濩,尙衣院僉正南溟學,直長李彭老,軍器寺正柳和源,主簿洪達三,工曹佐郞趙鎭球來待矣。傳曰,入侍。
傳于洪義榮曰,大臣·備局堂上引見。
傳于李肇源曰,享禮遲速,專係於執禮之贊笏,以其鍊熟,旣命特差,則吏議雖曰,奠幣瓚爵官,不爲微稟,亦不塡差。當該吏曹堂上,從重推考,雖非此人,豈無三銓乎?親承筵敎後,焉敢避苦趨便乎?參議申耆改差付軍職,其代,前望單子入之,待下批牌招參班。
吏曹參判前望單子入之,徐邁修落點。
承旨前望單子入之,李鼎揆·李肇源·蔡弘遠·尹行頤·李敬五落點。
以左副承旨李敬五牌不進罷職傳旨,傳于李肇源曰,與年老及不爲仕進,在外承旨許遞,前望單子入之,待下批牌招。
承旨前望單子入之,趙鎭寬·李益運·李泰永·金達淳落點。
傳于李泰永曰,絜矩以外,事勢難强,辭疏已許施,開城留守之代,可堪蘇弊者,另擇議薦事,令廟堂知悉。
有政。吏批,判書李秉鼎進,參判李敬一進,參議未差,左副承旨李泰永進。以申耆爲吏曹參議,洪明浩爲禮曹參判,金載瓚爲同經筵,趙德潤爲司成,成光默爲司䆃主簿,姜爲瓦署別提,朴宗球爲南部都事,成國民爲彦陽縣監,張相吾爲慶安察訪,吳在臣爲桃源察訪,李東煥爲吏曹正郞,知經筵單金載瓚,同經筵單李時秀,引儀黃井彦,司圃別提尹夔欽相換,引儀鄭熙濟,司圃別提崔日運相換。
兵批,判書權進,參判李祖承病,參議睦萬中入直,參知李景溟進,右承旨李肇源進。以成在坤爲忠壯將,元道英爲訓鍊僉正,鄭魯誠爲部將,南爲守門將,李孝承爲全羅左水使,崔碩輝爲宣沙浦僉使,大護軍金載瓚,護軍李鼎揆·洪聖淵·鄭大容,副護軍李泰永·李勉兢·李肇源,副司直宋翼孝·韓光植·李羽逵·趙彦哲·朴崙壽·尹序東·李顯默,副司果申大尹·李魯春·成彦檝·李寅采·金鋼·李雲淵陞六事承傳。
吏曹參議前望單子入之,蔡弘遠落默。
傳于李肇源曰,近來注書所爲,愈往愈駭然。雖以回包擧條言之,諸宰詢問後,更書大臣結辭,然後始書依爲之之批答,有所下敎,則今於副提調所奏下,直書依爲之者駭然甚矣。當該注書,先汰後拿,捧納承旨,從重推考。
李弘謙拿處,代以李允謙爲假注書。
傳于李益運曰,時未交龜則勢難出牌,都承旨許遞,與未差之代,前望單子入之,待下批牌招,亦令先參班後謝恩。
承旨前望單子入之,洪明浩·李海愚落點。
吏曹參議前望單子入之,韓用龜落點。
以吏曹參議韓用龜牌不進罷職傳旨,傳于李泰永曰,只推,更爲牌招。
傳于李泰永曰,然則宜令一遞,吏曹參議韓用龜許遞,前望單子入之,待下批牌招,先參班後謝恩。
李泰永,以吏曹言啓曰,今此宗廟永寧殿夏享大祭諸執事中,時無職名人員,令該曹口傳付軍職,何如?傳曰,允。
兵曹口傳政事,護軍單李晩秀。
兵曹口傳政事,副護軍單申耆。
兵曹口傳政事,副護軍單韓用龜。
玉堂前望單子入之,校理尹悌東,副校理尹益烈·韓光植,修撰李明淵,副修撰李顯默落點。
傳于李益運曰,朝筵旣有下敎點下,爲出場也,焉敢在外乎?不可置之人鬼關頭,則宜卽俾有申暴之路,以此以彼,亦不可虛縻職名,修撰李明淵,遞其本職,令該府卽爲拿問,今日內捧供,而居在廣州地云,未暮足以置對文書,誓戒前修啓事,分付。
以副校理韓光植,副修撰李顯默牌不進罷職傳旨,傳于李益運曰,只推。
傳于李泰永曰,南所衛將,假承旨差下。
傳于李泰永曰,假承旨差下,非不知苟且,近來凡事,務欲周便而然者,假承旨還送,新除授承旨,牌招入直。
李肇源,以司僕寺二提調意啓曰,鐵山場卜定雌馬六十匹內,九匹在途故失,五十一匹今始上來,故取來看品,則俱是體小玄黃,無一可以取種者,間以二三禾兒駒,苟然充數,本牧椵·炭兩島所放之馬,素稱㺚種善品,馬籍所載壯雌馬,亦爲三百十餘匹。今於筵稟發關之下,敢以如此疲劣款段者,苟充來納者,不但擧行之萬萬可駭,本牧馬政,可以推知。上來馬匹,所當一傡退送,而遠途往來,致傷之弊,不可不念。姑爲參酌捧上,當該監牧官林福麒,爲先汰去,令該府拿問,從重勘罪,何如?傳曰,允。素稱名牧,而種落之體小,必是攻駒之政,不若前而然。其代,令該曹各別擇差,卿其嚴飭下送,定限孶長,使之更爲上送,覓給㺚種,以責來效,而取殖蕃畜之方,亦令該道兵使,或附近防禦使,各出意見,論理報來後,以爲蘇弊之地,而亦卽具由草記,可也。
李泰永,以吏曹言啓曰,本曹正郞尹涵呈狀內,矣身素患痰癖之症,當此換節之時,一倍添劇,時月之內,萬無供職之望云,身病旣如是,則不可强令察任,今姑改差,何如?傳曰,允。
李肇源,以兵曹言啓曰,去春三朔能麽兒考講時,都摠府經歷李尙岳,都事尹之謙,訓鍊院正白東運,僉正元永厚,判官白思祖,主簿崔聖甲,武臣兼宣傳官金致赫·尹勉鎭·閔行源,部將李周百·李克豐·李亨保,守門將李濟英·朴師儉等,一次不通,中樞府經歷朴明勳,訓鍊院僉正金慶喆,判官洪禹九,武臣兼宣傳官申絅,部將劉宗巖·金履玉,守門將柳得源,掌苑署別提金最行,軍器寺僉正李邦億等,二次不通,竝依定式,從重推考,何如?傳曰,允。
李肇源,以兵曹言啓曰,去三月二十八日,一所巡廳犯夜被捉出身金光協,依更數嚴棍十度之意,敢啓。傳曰,何去而今始草記乎?巡邏決棍,亦用齋日乎?卿則推考,可也。
李肇源,以訓鍊都監言啓曰,今四月初二日三更四點,明政門親臨宗廟夏享大祭誓戒時,因兵曹節目,挾輦軍一百名,把摠李仁默,哨官申大益率領侍衛,集春營入直軍四十五名,東營入直御營廳鄕軍三十九名,千摠李煜都領,弘化門外,分左右排立作門,雜人一切嚴禁,事畢後還入直所,而待標信擧行之意,敢啓。傳曰,知道。
李肇源,以御營廳言啓曰,今四月初二日,明政門親臨宗廟夏享大祭誓戒時,依兵曹節目,東營入直軍,除營直五名,餘皆除出,哨官崔秀崗,領赴于訓鍊都監堂上將官都領陣,事畢後還爲入直,而竝待標信擧行之意,敢啓。傳曰,知道。
李肇源,以義禁府言啓曰,鐵山監牧官林福麒,拿問勘罪事,傳旨,啓下矣。林福麒,以宣沙浦僉使,時在任所云,依例發遣府羅將,交代後拿來,何如?傳曰,待待命拿囚,可也。
李肇源,以義禁府言啓曰,前修撰李明淵,令該府卽爲拿問,今日內捧供事,傳旨,啓下矣。李明淵,下去京畿廣州地,卽爲發遣府羅將拿來之意,敢啓。傳曰,知道。
李肇源,以刑曹言啓曰,因二所巡廳啓辭,三月二十三日夜二更量,犯夜幼學李旻秀·鄭馹采,移送秋曹事,命下矣。李旻秀·鄭馹采,依更數各決笞五十度,放送之意,敢啓。傳曰,知道。
忠淸監司林濟遠疏曰,伏以臣之叨是任,已十有三朔于玆矣。宜去之義,難强之症,歲初一疏,陳暴略盡,緣臣誠薄而言微,竟未蒙體諒之恩,一味磐礴,淹過時月,居常悚惕,不熱而汗。噫,臣之昔疾,始似無妄,方痛之際,人或慮其死生,少愈之後,臣亦視以邂逅,庶幾將攝得宜,動作如常,恃以無恐者久矣。夫何數月之間,危敗之兆,不勝其層疊,澌悴之極,莫可以收拾,痰積肆頑,驅之不去,胃氣漸壞,食而不下,筋骸不相管束,精爽去益道失索然。所存者只是一孱殼此殆臣涯分已踰,災厄交集,其將痼廢而後已,臣之一身,縱不自恤,如是而尙可冒居於五十州之上,上以承朝令,下以察民俗也哉?從前憒劣者比尤憒劣,自來委屬者轉益委屬,一病前後,判作兩截,每一默檢,不唯臣之自知甚審,近日朝廷之上,亦必憂臣之大不堪也。春秋行部,卽不過節目間事,而巡路初啓,病情益劇,間關原隰,不十日而扶舁還營,筋力之事,尙不能自强,做措之方,尤何以盡分?臣本受氣脆弱,年又衰邁,顧無以僅比中人,而尙有一段神識,姑不至於全然惛瞀,故牽架重寄,酬酢庶務者賴以是耳。今則氣血外凋,精華內竭,兀兀如土木偶之都沒知覺,簿書之期,輒多忘失,剖決之地,全未照檢,雖閒縣僻邑之無甚難治者,以臣目下症狀,決知其未了。況分九重之憂,摠一方之務,一任其隳乖者乎?臣之本末,卽聖明之所俯燭也。身似鳧雁之蹤,世無蚍蟻之援,內外颺歷,皆從造化中出來,凡有差除。臣嘗自矢于心,進退只聽於天,夷險不擇其地,本不欲修辭飾讓,苟效世人盤桓之跡,而積祟漸覺浸淫,劇務無望整飭,在官一日,添一日之罪戾,疾痛而呼天,實亦人情之所不已也。抑臣有區區至切之私懇,臣之父母墳,在於去臣營一息之地,陰陽所忌,急於移厝,擬以夏間經營此事,臣適在在,葬以大夫,則何莫非餘榮所推,而本道也故有冒禁之懼,越境也故無擅離之望,如不及今一遞,將無以粗完大役,少伸至情,又不但犬馬賤疾之末由自力而已。玆敢疾聲仰籲於孝理之下。伏乞聖慈,天地父母,特垂矜察,早許遞免,以便公私,不勝大願,臣不任云云。答曰,省疏具悉。若有可據之例,依請往省,而卿之精力熟知之,勿辭察任。
開城留守趙鎭寬疏曰,伏以臣猥忝見職,周年于玆,如臣至庸極愚,豈可一日蹲據,而迺蒙仁覆之德,特推孝理之政,俾得以分司近地,便養老母,臣旣不敢以非材辭,則惟當焦心竭情,剔瘼蘇殘,以母孤委寄之隆,卽爲臣塵刹之報,而反以思之,萬分無一。獨於莅任以來,偏沾及老之澤,非一二數,受賜如山,效蔑秋毫,晨夕惟念,寧不慙汗?間者非分之除,旋荷曲諒之眷,新命舊仍徹,底皆聖恩,頌祝旣切,餘悸未定,自來情蹤,元非可議於斯,朝堂衆坐,矢言亦屢矣。倘微聖念之垂燭,則臣將爲何等人哉?好官,恩至厚也,曲遂,德莫大焉。殿下之於臣,旣侈寵命,又加陶鑄,使之粗全微諒,幸免重戾,在臣爲榮,匪直三錫而九遷,不覺感涕之簌簌下也。臣之頂踵毛髮,歸諸造化,餘外官職之去就進退,亦惟殿下命是俟,從前叨冒,不敢爲辭巽計者,職以是耳。乃者臣母偶患大瘇,毒氣遍於半身,晝夜痛楚,危而僅甦者數矣。藥治食補,專藉官力,幸獲再生而瘡根雖祛,眞元未復,大病之餘,老人心弱益甚,日夜催歸,安接不得?不得已捲歸京中,臣母旣歸則臣之情私,末由離捨病所,往守官次,祗緣奉審之行,事體至重,都試之役,有難踰時。特奉筵敎,擧行纔了,前昨歸覲則瘡處雖似稍完,諸節反復落下,精神銷散,氣息綿綴,目下危懍,反有甚於方痛之時。臣無他兄弟,諸子又穉迷,醫藥扶護之方,非臣在側,易致失宜,至於本營事務,雖曰非劇,春事方及,兩面之募墾,軍政多紊,伍額之査充,竝係時急,難容瘝曠,於公於私,無以羈縻也決矣。在前居留之臣,無事在京,有事還營,去留之際易易也。今臣則旣來之後,便是莫往,豈可與時往時來者,比而同哉?勢有所不可而蹲冒之,非義也。心有所不堪而按抑之非情也。玆敢披瀝衷曲,仰瀆崇嚴。伏乞聖慈,俯加諒察,旣俾臣以惠養,更許臣以便護,亟降處分,特賜遞改,以卒天地生成之澤,千萬幸甚,臣無任云云。答曰,省疏具悉。近聞老人向蘇,殊甚爲幸,卿於上來之後,無以下去云,弊府矌務極可悶,許遞。
玉堂聯名箚子未下。答曰,省箚具悉。不允。
丁巳四月初一日卯時,上御熙政堂。輪對官入侍時,右副承旨申耆,假注書李弘謙,記事官金景煥,記注官金良倜,社稷署令柳詢·尹光濩,尙衣僉正南溟學,直長李彭老,軍器寺正柳和源,主簿洪達三,工曹佐郞趙鎭球,以次進伏訖。上曰,輪對官以次進對,可也。詢進前,耆曰,奏職姓名。詢奏職姓名,耆曰,奏所懷。詢曰,無所懷矣。命退,光濩進前,耆曰奏職姓名。光濩奏職姓名。上曰,圖式今幾爲之乎?光濩曰,宗廟圖式成出後,當爲次第擧行矣。命退,溟學進前,耆曰,奏職姓名。溟學奏職姓名。上曰,咸鏡道功令生·經工生,爾有知之者否?溟學曰,或有相知之人矣。上曰,向者見抄於經工生李元培,一鄕皆以經明行修稱之否?溟學曰,臣未見其人,而一道皆推詡矣。命退,彭老進前,耆曰,奏職姓名。彭老奏職姓名。上曰,爾誰之族也?彭老曰,前承旨李尙度之族矣。耆曰,奏所懷,彭老曰,無所懷矣。耆曰,奏遺在。彭老奏遺在。命退,和源進前,耆曰,奏職姓名。和源奏職姓名,耆曰,奏所懷。和源曰,無所懷矣。耆曰,奏遺在。和源奏遺在,耆曰,奏履歷,和源曰,曾經南行宣傳官·訓鍊主簿·都摠都事·經歷·訓鍊副正·神光僉使,待罪本職矣。命退達三進前,耆曰,奏職姓名。達三奏職姓名,耆曰,奏所懷。達三曰,無所懷矣。上曰,爾曾是善講者乎?達三曰,昨年四月武臣講純通,伏承陞敍之命矣。命退,鎭球進前,耆曰,奏職姓名。鎭球奏職姓名,耆曰,奏所懷。鎭球曰,無所懷矣。命退。上曰,大臣如已入來,與備堂同爲入侍,可也。景煥承命出傳,與左議政蔡濟恭,右議政李秉模,左參贊鄭民始,上護軍金文淳·金持默,行禮曹判書閔鍾顯,刑曹判書李得臣,兵曹判書權,吏曹判書李秉鼎,行大護軍李敬懋,戶曹判書李時秀,行大護軍沈煥之,行護軍徐有大·李漢豐·徐龍輔·李益運,行副護軍南公轍,執義尹悌東,獻納尹益烈,校理金履喬,修撰李貞運以次進伏。濟恭曰,近日朝寒甚緊,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,元子宮開講,當在是月而姑未卜日,臣民顒望之心,甚切矣。上曰,待師傅上來,可以擇吉矣。仍敎鍾顯曰,偕來承旨,何當下送乎?鍾顯曰,臣見宋欽書私書,則師傅所愼,尙未夬可,上來之時,當費十餘日,入城後又數日調息然後,可以登筵,偕來承旨,預卽下送,似好矣。上曰,唯。上曰,近者鼎席不備,廟謨多滯,得卿重卜,誠極喜幸,而巽牘之至於三徹,過矣。秉模曰,責勉之敎,前後諄複,雖古之名碩,難以稱塞,況如臣千不似萬不近之姿,何能謬膺於重寄乎?苟有一分堪當之望,則豈或如是瀆擾,而臣之本不合於此任,已是聖明之所洞燭,故冀免之疏,不得不屢徹矣。臣竊伏見日前傳敎下者,以賢士大夫之未易見,致勤臨朝發歎,以臣愚見,不無憾於天地之大。夫人才雖曰不古,可以求則得之,在漢唐時,不可求三代以上之人,在漢唐以下世,不可求漢唐以前之人,求之當世,拔其尤者而用之,則卽是當世之賢士也。以聖上陶勻作成之化,若求之當世,則亦豈無賢士大夫,而反以如臣之不似,置之三事之列,豈不貽羞於今世之賢士乎?上曰,向日書啓,今筵所奏,皆過矣。設如卿言,欲拔其尤於今世,則當先拔卿,更何他求乎?如故右相,何處得來之諭?已悉於向批,而左相亦於向筵,稱故右相曰,未易得之人云爾者,果是矣。予於日前抄啓試取時,以曹參事爲書題者,亦有寓意者存,顧今一遵何約束者,非卿而誰?卿旣重入中書,每事卿其擔着,以副予期勉之意,好矣。秉模曰,如故右相,果難得之,而苟心誠求之,則亦豈無其人乎?求於朝廷而不得,則當求諸野,此國君所以進賢如不及之意也。蓋爲治之道,不在他而在宰相之得其人,宰相旣得其人然後,百度惟貞,惟今急先之務,莫如輔相之擇,而以如臣者,責以輔相,臣誠恐職此而百事懈弛也。上曰,予果擇相,故所以毗卿,此實出於衆望之所推也。大抵我國,有異於之魯之齊之世,而人才需用之路,不出於一國之中,故在列聖朝培養之時,猶不無才難之歎,先正宋時烈,以初未筮仕人,擬入於守令之望,許穆,以曾經僉樞之人,擬於憲長之望,此皆格外之事也。在今之世,此事非所可論,近年以來,諸道有宣召之人,兩南又有南臺之人,予意固有在矣。大抵用人之道,近益狹窄,其所恢拓之方,惟在卿等矯救之如何,而但古今異宜,亦當用時措之策矣。故右相,爲其範世陶俗,嘗於鄕約一事,誠有苦心,故今方刊行鄕禮編,而此亦難期其實效。夫有關睢·麟趾之德然後,化可以入人者深,今但以略干條件,頒之朝廷,行之鄕黨,而移風易俗,豈其易乎?凡今用人之規亦然,草野巖穴,雖有眞箇可用之士,何能猝地得來,代卿之任乎?卿其隨事殫竭,以世道朝象爲已任,期臻敦厚之治,好矣。濟恭曰,古來良弼,皆稱傅說,而傅說,一而已。其於卜相之時,必得傅說,雖不可期,試之大小,磨以歲月則自可得傅說者流矣。上曰,顧今彌綸之策,不必他求,專倚於卿等,須知此意,可也。秉模曰,如臣駑劣,實不能堪當矣。上曰,次對爲之。濟恭曰,此平安兵使任嵂狀啓也。枚擧義州府尹沈晉賢牒報以爲,鳳城將馳通,因上年江水漲發,官兵被患,將於六七八三個月雨水連綿之時,將中江作台官兵,暫移於虎爾山處。但貴國朔望筵宴之儀,若有往來拕累,彼此無益,星飛見覆,如果兩有裨益,不費周章,因行移覆前來,以備轉報準行云,前所居接之地,平衍近水,致有昨秋墊沒之患,則移住於高處,實是人情之固然。其在交隣之道,不當以些少之弊,有所持難,而事係邊情,不敢擅便,請令廟堂,稟旨分付矣。低處被渰,欲移高處,人情固應然也。無論高處低處,皆屬彼地,而況其移住,不過欲借三箇月,則其在交隣之義,何可計較些少利害,而不爲肯許乎?依馳通許施之意,分付灣尹,似好矣。上曰,依爲之。出擧條濟恭曰,今番使行齎來禮部咨文中,有賜物及方物移準,上諭使臣宴賞等事,此則以前頭使行奉表稱謝之意,措辭撰出,回咨又有使行與請曆齎咨官趁期早送事,此則以承領之意撰出,回咨正書安寶後,定禁軍騎撥,下送于灣府,使之傳給鳳城,以爲一體轉致北京之地,何如?上曰,依爲之。出擧條上曰,咨文,予未及詳覽,每趁歲末入去,而今番則何爲早送云耶?秉模曰,爲趁臘月二十日入來之意矣。上曰,預先入去之期,承文提調詳問,可也。濟恭曰,卽見平安監司朴宗甲報備局辭緣,則枚擧宣川府使趙牒呈以爲,辛丑冬東林城餉穀,以糴多爲弊之意,兵營論報本司,移劃餉耗時,城需穀時在折米三千五百餘石,可出耗三百五十餘石,故足爲本城支放修補之資矣。伊後用蓄不節,漸漸割本,以至無餘,目今城堞修補,猶屬餘事,將卒支放,亦且無術。該城事勢,實係時急,而區劃無路,則不可不還給城餉耗,故屢次關飭,而該兵使任嵂以爲,本營支放給代之前,不可還給云。其在相濟之義,有難盡奪,城餉耗五百四十石內,除出三百石,以給東林城,爲支放修補之資,其餘二百四十石。姑使兵營,依前取用,以爲支放之需,而其不足之數,令該兵使,從長措處,竝與二百四十石取用之數而料理,其可代之資,限以幾年,如至於不待此穀,亦可支放之境,則以其二百四十石全數,還屬爲辭矣。城餉耗移屬兵營,今旣屢年,則兵使之爲慮支放難繼,給代之前,不欲出給,無足爲怪。城餉漸縮之時,該府使之爲慮修補無策,必欲還推兵營所屬耗穀,亦無足爲怪,而以臣之見,道臣旣有所分排,兵營則不至全失,本邑則優有補益。營邑不當更有所爭多爭少,以損體貌,此後則無敢以此,更爲煩報,依巡營分排,永久遵行之意,分付,何如?上曰,依爲之。出擧條濟恭曰,卽接平安監司朴宗甲報備局辭緣,則枚擧孟山縣監金基豐,寧遠郡守徐有升,昌城府使李潤章,楚山府使朴孝晉牒報以爲,孟山則還穀元留僅爲九百餘石,應分爲九千八百四十石,而當受之民,不過八百零戶,舊還所捧及田稅加增者,折米爲千數百石,該縣盡分條折米一千五十石,以他邑全留條相換,盡分條折米三千九百石,以他邑半分條相換。寧遠則還戶日縮,元穀歲增,應留爲六千三百三十石,而應分一萬四千六百七十石,無路分排於實還戶一千九百餘戶,該郡盡分條折米一千石,以他邑半分條相換。昌城則實還戶爲三千二百五十餘戶,而應分爲四萬五百二十餘石,而應留只爲二千三百餘石,該府盡分條折米四千石,以他邑半留條相換。楚山則實還戶爲二千六百六十戶,而應分條爲四萬二千九百五十石,應留條爲一萬五千四百餘石內,火田白徵稅取耗充報條爲七千石,該府留庫中加分條七千石內,三千石移劃他邑,則庶可爲漸次裒益之道爲辭,而竝爲修成冊報來矣。四邑之還戶少而還穀則多,民不支堪之狀,極爲矜悶,依成冊所報,盡分半留條互相換易之意,分付道臣,使之着意擧行,無致除此弊而又生彼弊,則庶可救得切苦之民弊,以此各別申飭,恐不可已矣。上曰,依爲之。出擧條濟恭曰,卽見慶尙前監司李泰永所啓,則以爲左兵營所管華山城築城米,卽年前經紀移營於華山城而請得者也。移營之議,旣已中止,而此穀則耗上加耗,見在者猶爲五千餘石矣。蔚山·新寧等邑原糴甚多,而又添此穀,公無所賴,民受其弊,待秋盡數區處,以補公用,永救民瘼爲辭,而批旨內,有令廟堂草記稟處之命矣。所謂築城米,卽準備華山移營之用,而移營則停止,穀物則漸敷,以致傍近邑莫大之民弊,此甚可悶。山城旣有餉穀則築城米之有無,無甚關係,待秋盡數區處,以除民弊,實合事宜,以此分付道臣,區處後待狀聞來到,知其數爻然後,以補某處公用之意,更爲稟處,何如?上曰,依爲之。出擧條濟恭曰,向見前嶺伯李泰永擧條,則聞慶穀之移送於鳥嶺山城云者,驟聞亦似便好,而更究其實則語甚糢糊,臣不敢指一稟處矣。上曰,其擧條文義,頗不瞭然,且其時筵說,亦當張皇,故使前嶺伯,構草以送堂后矣。及其登覽,亦不分明矣。伊時廟堂,何以行會乎?公轍曰,未及稟處,故不爲行會矣。上曰,前嶺伯許,更爲詳問,可也。上曰,仁政必自經界始,壬子水災後,嶺南民結白徵之弊,豈不可矜乎?此予所以夙夜憂慮,不能暫弛者也。聞前嶺伯言,新起田畓減等後,民亦願耕云,此未知如何,而大抵沿江一帶被災處,一望無際云,聞甚悶然矣。濟恭曰,此乃洛東江水道變改之致矣。爲道臣者,仰體軫念之盛意,似當有料量矣。濟恭曰,卽見司譯都提調金履素所啓批旨內,初非移咨防塞之事也。其許其靳,亦不必更費往復,揆以國體與事面,十分正大,自來行銀蔘,通同充包事,令廟堂一依初下酌定斤數,成給事目後,草記事,命下矣。原初以蔘爲包,蔘貴之故,包以銀充,到今銀路極貴,則復以國中所種之蔘,使之充包,其名旣正,其事兩便,群議僉同之後,不必更有所持疑,至如酌定斤數,詢及譯院解事諸員,則皆以爲百斤則似少,二百斤則似多,折衷爲一百五十斤,似爲適中云。依此施行無妨,且蔘價定給,無至太重然後,庶可無弊,亦足有補云矣。使有司堂上,撰成節目後,更爲稟處之地,何如?上曰,依爲之。出擧條濟恭曰,蔘包則名正事便,故聖敎之下,臣亦贊成,而至於回包,臣意則以爲決難行之,國體之苟簡,邊禁之蕩然,灣民之稱冤,奸弊之滋長,不可以一二論,譯院之人,亦有以回包之不可行爲言者,渠輩之見,有所參差,亦可以知矣。更爲博詢而處之,何如?上曰,右相之意,何如?秉模曰,此事欲專爲充包,則邊法無所施,欲申嚴邊法,則此包之意,自來如此,何必更立回包之名乎?頃於譯院都提擧之往復,以此意爲答矣。上曰,有司堂上亦陳所見,可也。民始曰,向者司譯都提調,使首譯來問回包便否?故臣以此事,以事面則不察入去之包數,只計出來之物貨,則邊禁蕩然,有損國體,以利害則徒長商賈之奸弊,未見譯官之利益,於公於私,俱爲不可爲言矣。時秀曰,燕市物貨之出來,我國銀貨之入送俱有定數,法意甚重,若欲回包則法無所施,恐不可遽議矣。公轍曰,此事在國體,多有不便者,邊門法禁,因此而亦不無蕩然之慮,恐難以一時譯官輩情願,有所輕許矣。上曰,依僉議,置之,可也。出擧條上曰,此事大係國體,書狀官之臺職兼帶,卽爲搜檢八包,而入去時則任其多少,全不照管,及夫還渡江之後,始檢回包,則安在其兼帶之意乎?秉鼎曰,今初九日親臨大享時奠幣瓚爵官,例以本曹參議塡差,禮儀使預差,例以禮曹參判塡差,而本曹參議李城輔在外,禮曹參判權裕有實故,敢此,仰達矣。上曰,禮曹參判·吏曹參議竝許遞,今日政以在京無故人差出,待下批牌招,可也。出擧條上曰,堂上執禮,當以誰塡差乎?秉鼎曰,將以金祖淳爲之矣。上曰,金祖淳有實病,不可爲之矣。享禮擧行,專係於堂上執禮,以入侍承旨申耆塡差,可也。上曰,左承旨·右承旨·左副承旨許遞,與未差之代,前望單子入之,待下批牌招。出榻敎上曰,亞獻官,誰當爲之?濟恭曰,臣當爲之矣。上曰,卿之筋力,能無不逮之慮否?濟恭曰,臣旣不大段委頓,則廟享親祼時,豈敢不周旋於駿奔之列乎?上曰,卿八十之年,能行獻官之事,可謂吉祥善兆矣。念昔先朝乙酉四月,親行夏享大祭,此實出於奉先之聖孝,而倚歟康寧之福,至今仰想矣。濟恭曰,今番牙山漕船之臭載,實不成說,道里絶遠之嶺·湖稅船,皆閱險利涉,而此不過二日程,如是致敗,甚至被渰,多爲七名云,誠爲驚駭矣。上曰,此亦國綱之攸關,何以則可以變通此弊乎?民始曰,此必是船楫不善造之致矣。上曰,地方官誰乎?民始曰,是南陽之界,而或云華城之境矣。上曰,右相亦有所奏乎?秉模曰,明義一部,卽我東之春秋,而前後闡揚之方,亦且至矣盡矣。亂逆之源流,懲討之本末,瞭如指掌,布在耳目,雖愚夫愚婦之微,庶幾言下卽解,覺斯不迷,而歲月浸遠,隄防漸壞,一種覬覦之徒,暗售譸張之計,以爲此間可投,此隙可抵,跳踉躑躅,將至莫可遏之境,昨冬處分,亶出於生道殺人之深憂遠圖,凡在血氣之倫,孰不思感激悚動?偕底大道,而李明淵之疏,闖然又出,一篇旨意,無非詭祕,而隱然以闡明義理,全保世臣之苦心至意,而歸之一時過擧中出來,其爲隱憂深慮,不啻有倍於臨門處分前跳踉躑躅之時也。臣於其時,隨諸大臣聯箚,竟未蒙允,臣之所憂,非爲一明淵。竊恐以明淵爲口實,煽倡狂惑者,皆自托以明淵,實無可罪。故聖明不加之罪云爾,則腫毒之旣潰旋膿,原燎之乍撲還熾,其勢則然,曷若防之於未甚膿未甚熾,以卒生道殺人之盛德大惠乎?伏願深軫聖慮,亟降處分,凡於闡發義理之道,講之又講,明之又明,前後絲綸與筵席辭敎之屬於講明義理處,特命續編一書,永作我國家億萬年洪璧大訓,則如臣駑劣,亦可以對揚休烈,作爲藉手之地,竝願留意焉。上曰,不允。李明淵事,尙不出場,極可悶也,豈可置之非人非鬼之間乎?特以鬧端之未定,姑且忍之,從近當有區處,使渠得以措躬矣。出擧條秉模曰,伏承聖敎,臣不勝憂慨之至,渠之所犯,實合罔赦,伏望亟賜處分焉。上曰,予豈於李明淵,有所顧藉而然耶?自有所見於其間,故以尙未出場爲悶矣。明淵之疏,以其上段觀之,謂之斥成·鄭則,可也。謂之扶之則不可,旣曰斥之而以此成罪,豈十分穩當乎?此與柳星漢事,略相似,今若罪之則渠必曰渠心本不如此,然而罪之,決非平允之道,予所以靳持者此也。至如鄭好仁則自來好人,而旣有年位,又有地處,予所顧念,豈明淵之比,而有所干犯,當斷卽斷,今於一明淵,予何必一向相持乎?大抵自古國家,皆有宗戚,而宗親則擯斥之徒,視同奇貨,釀成變怪,至於戚里,則與國同休戚之故,無此患矣。今之戚里,反若古之宗親,此所以成德雨·鄭好仁,相繼而出也。予爲是惕然而思,凜然而懼,不得已而有昨冬臨門之擧,而兼欲使近來耳目,咸知逆獄之外,尙有帳前親問之例也。亦嘗以此,仰告于慈宮曰,若無此輩,可以全保外戚,惟予此心,可貫金石,苟有一毫關係於所執處,則寧或有撓改之理乎?李明淵之爲人,自來狂妄,旣不嚴於防範,又欲淸濁無失,且其文體,好爲別格,昨春疏中所云前阻金湯,傍無玉笋等語,亦其伎倆,卿之所請,如其可從,則初何必靳兪乎?若其除職,必不行公,如不行公,又當禁推。禁推之後,渠當納供,以爲自明之階矣。濟恭曰,右相所言,卽或竄或配之請也,豈爲禁推納供而有此奏乎?秉模曰,殿下以李明淵,歸之狂妄之科,置之陽明之界,臣恐此非至當之聖敎也。李明淵疏語,極其陰險詭祕,不可以狂妄論之矣。臣等於昨冬處分之時,傳敎之外,伏聞縷縷辭敎,則若曰,名以大義而人旣斥之,則只當言下遜謝而已。必欲角勝而有若樹立者,此所以爲罪也。如是諄諄之敎,可泣豚魚,可感木石,故臣與僚相相謂曰,今此聖敎,大中至正無過不及,大臣法官,若或過爲爭執於酌處之命,則反非所以對揚盛德之意也。相與欽誦而退,人之良知,無甚異同,明淵之忽地此疏,豈非常情之外乎?卽降處分,俾卽出場,斷不可已矣。上曰,雖今日欲爲出場,自可有出場之道矣。秉模曰,廣開言路,聖世美政也。非有罔赦之干犯,則未或以言而罪之,是其意,豈謂言言皆是,誠恐罪其不是者,則竝與是者而將有杜口之慮也。近年以來,以言獲罪,久未疏釋者,間多有之,至如李安默疏中句語,亦有箚着於臣身云,而語有不審,事沒指的,故臣於其時,不爲論辨,且其被譴,非由於臣,而今於閱數歲之後,適以是職登筵矣。竊附前輩故事,敢此仰達。伏願深留聖意,亟命宥還,其他未蒙敍者,亦竝收敍,以光恢蕩之德,區區之望也。上曰,卿心則可諒,卿言難從矣。出擧條上曰,以言獲罪人中李義弼,則猶有可恕,而若李安默,其時疏語,雖未盡記,而此乃論斥重臣之疏也。予豈爲此重臣,有此靳持平?蓋出於爲世道深長慮也。至於趙鎭井,則得免反坐之律,於渠幸耳,何可擧論於收敍乎?卿之重入鼎席,先以李安默爲言者,可見卿之度量,而卿以箚着自已之事,有此敷奏,尙屬於私邊,予則爲鎭世道,不能允可者卽公也。大凡私不勝公,卿言不可聽施矣。秉模曰,臣之於李安默,有何德之之事,而如是懇懇乎?此非私也,乃朝廷之公議也。本事又不大段,未承兪音,則臣之退歸賓廳,羞見卿宰之面矣。上曰,卿言過矣。前日金奉朝賀辭陛時,以此人事,不啻重言復言,而予猶靳許則豈於卿言而卽施乎?予於朴長卨,亦已賜宥,可以闊狹之事則闊狹無難,而此則斷不可宥矣。敎濟恭曰,右相此言,卿謂如何?濟恭曰,以自已有嫌之人,登筵先奏者,卽欲法古人之事也。秉模曰,此實公議之所在,故臣果仰達,而左相之言則歸臣於依倣古人之擧,臣誠爲之慨然矣。濟恭曰,古訓曰,見賢思齊,依倣古人,亦豈不好乎?雖然臣亦率爾而發此言矣。命書榻敎曰,前大司憲李義弼敍用。又命書榻敎曰,政官牌招開政。又命書榻敎曰,當該政官,政廳進去承旨,竝從重推考。上敎履喬曰,何爲不進於懸吐所而入來乎?命書傳敎曰,玉堂番次苟艱,在外及未肅拜內閣仕進人竝許遞,前望單子入之,待下批牌招,推移入直。又命書榻敎曰,筵席附耳呫囁之狀,極爲可駭,副校理尹益烈,先遞差後禁推。上敎義榮曰,司謁之所傳,當書傳曰,而外此則皆當以榻敎書出,何不依此爲之,每於傳敎·榻敎,不爲詳審書之乎?上曰,今日卽雩祀壇虔享之日,而一年之雨暘豐歉,係予之誠不誠,故昨夜坐待壇享禮畢,仍又行禮于眞殿,今旣日晩,諸宰如無緊關所奏,姑爲退去,以待後日登對,可也。濟恭等退出,貞運進前奏李明淵事,纔發端。上曰,大臣尙不得請之事,何爲發端也?此不過彌縫粧撰之計,極爲無實矣。仍命退,貞運退出。上曰,初八日夏享大祭出宮,初九日還宮時門路,弘化門爲之。出榻敎又命書榻敎曰,今夜受誓戒,明政門爲之。仍命退,承史以次退出。
上在昌德宮。停常參·經筵。
午時,日暈,白虹貫日。
李益運啓曰,明日經筵,取稟。傳曰,停。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,大司憲·執義未差,掌令洪彦燮·李益洙,持平金壽祖·鄭宗魯在外,監察茶時之意,敢啓。傳曰,知道。
李泰永啓曰,行大護軍宋煥箕處,遣承宣偕來事,命下矣。何承旨進去乎?敢稟。傳曰,同副承旨進去。
傳于李益運曰,左承旨入侍。
傳于李肇源曰,右承旨入侍。
傳于李泰永曰,左副承旨入侍。
傳于李海愚曰,右副承旨入侍。
傳于李海愚曰,同副承旨入侍。
有政。吏批,判書李秉鼎進,參判徐邁修進,參議蔡弘遠式暇,行都承旨洪明浩進。以李貞運爲執義,金孝眞爲司諫,權心彦爲掌令,曺喜有爲獻納,閔命爀·申溆爲正言,李羲甲爲校理,朴鍾淳·李基讓爲副校理,尹序東爲修撰,洪秀晩爲副修撰,洪周萬爲知敦寧,趙鎭寬爲禮曹參判,金履翼爲左尹,宋徵一爲司藝,韓光烈爲直講,鄭致綏爲司宰主簿,李永夏爲濟用主簿,尹彝鉉爲穆陵參奉。
兵批,判書權病,參判李祖承病,參議睦萬中入直進,參知李景溟病,右副承旨李海愚進,大護軍鄭存中,護軍李義弼·權裕·李鼎揆,副護軍李敬五·尹行頤·李日運·李城輔·李運昌,副司直崔烜·李益洙·金熙采·韓光植,副司果李顯默·金驥燦·鄭彦仁竝單付。
禁府堂上前望單子入之,判義禁金文淳,知義禁李祖源·金載瓚,同義禁徐邁修落點。
領議政洪樂性箚曰,伏以臣卽聞雲觀之報,知有虹異,不勝驚恐,際玆伏奉傳敎下者,責躬之誠,求言之實,洋溢於十行之間,莊誦欽仰,倍切感激。噫,當此朝象淸明百度惟貞之日,不宜有陰沴之災,而是何純陽之月,有此貫日之虹也?仁天警告,必不虛生,則未知淸明者猶有未盡,惟貞者猶或有闕歟?以臣空疎,雖在聰明强壯之時,猶未識世道之何如,時務之何如。況此八耋衰耗之年,癃疾沈痼之餘,身上之饑飽寒煖,猶未能自知,席間之坐臥起居,猶不能自辦,則朝廷之事,民國之務,豈能知何者得而何者失哉?臣於是,雖欲强進勉戒之言,消弭之策,誠末由也已。第伏念於今日爲聖德之累,朝廷之失者,莫有如臣之當退不退,蹲冒匪據也。有國之重,莫如置相,相職之重,尤莫如元輔,元輔非其人,而能上弼君德,下安民生,消災異而致福祥者,臣未之聞也。故曰官不必備,惟其人,非其人而充其官,反不若闕其官而不備也。周官之垂訓,豈無以哉?今臣之任元輔者,誠非其人也。矧且荒耄昏綴,長淹床笫,廟堂之訏謨,軍國之簿書,人材之進退,民生之榮悴,漠然都不省識,則使臣一日冒居,有一日之憂,二日冒居,有二日之憂,而淟涊盤礴者,于今五載矣。有識之憂歎,同朝之譏笑,一國之嗤罵,固無可言,而雖令臣昏迷奄奄之中,時自點檢,其瘝曠之憂懼,尸素之羞恥,猶屬已私,抛置一邊,而念到國事之緣臣乖錯,朝體之緣臣隳壞,未嘗不魂悸夢愕,背汗體栗,蹙蹙若窮人之無所歸矣。竊惟殿下之於臣,若慈父之憐保弱子也。天地之覆,徧於臣身,雨露之澤,私於臣身,軫念癃篤之狀,屢降優異之恩,至賜長暇,俾便調息,得保殘喘,獲免顚仆,今臣之生,皆聖上之賜也。臣之感頌攢祝之情,雖東海之深,不足以喩其深也。然殿下何獨不念?臣見帶之職之所關甚重,而任其虛縻,靳其一遞,以至此招災致異也。今欲修省而進聖德,淬礪而治朝政,則都無如退微臣而卜賢德,此非臣强自引咎,隨例塞責者也。倘殿下問於左右大夫國人,則必莫不以臣之言,謂自知之明,而亦莫不謂轉災爲祥之第一策也。恐懼戰慄之極,玆敢疾聲號籲。伏乞聖明,亟賜斥退,以答天譴,以幸國事,千萬幸甚。取進止。答曰,省箚具悉卿懇。卿之自引過矣,在卿何若是乎?大抵側身之道,惟在自省,豈可諉非於卿等?且況由予否德,不能底豫於上,此時卿等,政宜輔予不逮處,以求其轉災爲祥之策,卿須安心視事。仍傳曰,此批答,遣史官,傳諭。
右議政李秉模箚曰,伏以臣昨於前席,悉暴衷懇,未蒙體諒,遂敢以寂寥數語,反覆仰陳,而人微言輕,一例靳允,滿心惶愧,無面對人,筵退未久,又有李明淵館職特除之命矣。臣之拙辭,不但不槪於聖心,大聖人中和之體用,緣臣一言,反有此未中節之擧,一則臣罪,二則臣罪。明淵之所以爲罪,所以爲隱憂,臣旣竭言仰對於諄諄聖敎之下,更無可陳之說,而被討者至蒙恩除,討之者之早獲斥免,國體則然,且臣累疏陳暴,登筵冒懇,莫非衷情之所流出。伏乞聖明,亟賜矜諒,回授才德可堪之賢,以幸國事,千萬幸甚。取進止。答曰,省箚具悉卿懇。昨筵兩件事之一例靳允,寧或輕視卿言而然者,卿所謂無面對人云云,過矣。其中李明淵之點下前望,意在於出場,亦豈緣卿一言,爲此相反之擧也?況以欲卽除官後置對,俾暴渠情,先有設言於卿者,卿須安心視事,勿復深引。仍傳曰,此批答,遣史官傳諭于右議政。
應敎韓用鐸,副應敎朴載淳,校理尹悌東,副修撰李翊模箚曰,伏以今此虹貫之異,又何爲以作也?災不虛生,如期而至,雲觀之報,式歲斯告,臣等伏未知聖明之世,有何闕失,而仁天之警告,若是諄複耶?嗚呼,殿下凡遇災異,一念警惕,昨歲責躬之敎,求助之誠,有足以上格天心,轉災爲祥,而曾未幾何。又此疊見,苟使我殿下,實心警懼,實心修省,如殷宗之桑穀,周宣之雲漢,則庶可以轉否爲泰,回譴作豫,而不先不後,年年此異。輒在四月之交,上之所以警省,下之所以勉戒者,徒歸於一場文具而已。今殿下若於今者,不有大警動大振作,以實心行實政,則又將如昨歲而止矣。噫,此豈非懍然而可畏也哉?臣等竊覸殿下聰明睿智,卓越百王,文理密察,摠攬萬機,數紀臨御,一心圖治,時政之得失,無不周知,群下之情僞,無不洞見。中仄不遑,所其無逸則是宜天心孚於上,人情格於下,昇平之休,指日可期,而其奈治不從欲,成效漠然。民生之困瘁,莫此時若也,朝廷之恬嬉,莫此時若也。三代之至治,已矣無望,漢唐之少康,亦云難及,則以我殿下求治之心,安得無中朝而發歎者乎?以若時象,以若世道,雖欲仰答天譴,挽回一世,殆若却步而求前,以此言之,變異之洊發,固其宜也,而天戒之若是申申者,是豈非以我殿下益警益修,一見再見而不知止者乎?古人有言曰,無災異者國恒亡。然則今之此災,安知非轉危爲安之一大機會乎?臣等竊以謂目今可憂者非一,而若擧其大者,則義理之漸晦也,言路之否塞也,侈風之益盛也,紀綱之不振也,何謂義理之漸晦也?嗚呼,明義一部,卽我東麟經也。人類而別於禽獸,冠裳而免於夷狄者,賴有此書在耳。如日中天,婦孺皆知,而挽近以來,大義漫漶,隄防漸壞,人心有陷溺之憂,世道無底定之期。此我殿下所以有昨冬臨門處分,磊落嚴正,有辭萬世而時日未久,有闖呈悖疏,疑亂大防者,而常刑未加,除旨還降,設鞫之請,聽之愈邈,置對之擧,視若輕囚,如是而欲求義理之明,則益見其日就晦塞,而將無可闡之日矣,何謂言路之否塞?懲討二字,有國之第一關係,而今則不然。三司之啓草,紙上之生毛久矣。王章久屈,亂本未拔,國勢依舊岌嶪,民彝日漸斁塞,此雖諸臣不誠之罪,而乃殿下有以啓之也。雖以近日言之,言官久曠,臺廳長鎖,或乍除旋遞者有之。故點在外者有之,殆同訑訑之拒人,此亦殿下之先爲不誠,以道群下也,此豈非大可慨然者乎?外此讜直之言,尙矣無論,官師之箴,漠乎未聞,金人三緘,擧作便身之計,仗馬一鳴,莫效補闕之誠。此雖諸臣媕婀巽軟之致,而苟使殿下,誠心求言,誠心容諫,則言路之否塞,豈至於是?而誠恐殿下或欠於以誠求之,故下之所以應之者如是也,何謂侈風之益盛也?我殿下臨御以後,克尙儉德,痛禁侈習,屢發絲綸,遍諭坊曲,是宜上好下甚,風行草偃,而挽近以來,痼習莫醫,俗尙益渝,無人不奢,無家不侈,生財有限而尾閭之泄不已。游食日衆而甁罌之畜漸涸,朱門之酒肉爲臭,蔀屋之寒暑興,飭敎頻降而廉謹之吏無聞,繡衣相踵而貪黷之風不戢,此莫非一侈字中出來者也。雖以近日一事言之,禁髢之令,何等申嚴,而仄聞近日所謂娘子䯻及簪珥之費,亦至於數百金之多,以此言之,諸般侈弊,推以可知,此豈非大可憂者乎?何謂紀綱之不振也?夫紀綱者,所以維持上下,導厲民俗,而不可一日無者也。紀綱一壞而何以望百度之惟貞乎?試以朝廷言之,廊廟之上,袖手模稜,未有擔當向前之人,凡百猷爲,徒以仰成爲事,古所以君逸臣勞者,徒歸虛語,雖我聖上,知周萬物,範鎔一世,而時或未免於下行有司之事,國體安得而尊,政謨安得而成乎?朝廷之紀綱,旣如是,故百隷之怠職,匹庶之犯分皆由於是。諺有之,朝鮮之所以維持者名分,名分,卽紀綱中一事也,而近來名分掃地,貴賤同臼,上下無別,以民而誣官者有之,以庶而凌嫡者有之,武以嬌文,奴以叛主,諸般蔑紀犯分之事,不一而足,此豈可以細故而看之哉?其有關於世道治象也大矣。嗚呼,凡此四條,爲今切至之大關捩,而廢瘝若是,叢脞若是,則仁天之必以干陽之災,連加警告,安得不然?今我殿下,又下十行之綸,以求嘉言讜論,奉讀以還,孰不感激,而臣等學謏識淺,先擧四條,以爲當今之要務,而若其第一源頭則亶在於殿下之一心上彌綸,如欲義理之闡,則洞劈根委,如禹鼎之象姦,堯鏡之照魅,如欲言路之闢則大開不諱,使懲討夬伸,奸萌逆折,如欲侈風祛,則法夏禹之菲衣,效衛公之大布,搢紳效之,閭巷則焉。如欲紀綱之立,則董勵百僚,擇賢責成,申飭風憲之官,修明振刷之政,而若其萬化之源,則專在於一誠字而已。宋臣所謂應天以實不以文,非斯之謂歟?且伏念殿下虹變之後,非但政令猷爲不能有以仰副天心,雖於蜎淵幾微之際,其所以警惕對越者,必不如遇災求言之時。夫如是,故許多弊原,皆從是出,而臣等所謂誠之一字,卽殿下自反處,苟殿下淵然而思,穆然而憂,益懋純一之道,夬祛四條之弊,則一時氛祲,久當自消,無損於萬古貞明之體。伏願殿下,勿以人微而廢其言,於是勉旃,則景星慶雲,捷若影響,豈不休哉?取進止。答曰,省箚具悉。所陳,當留意矣。
丁巳四月初二日子時,上御明政門,夏享大祭受誓戒入侍時,行左承旨李益運,右承旨李肇源,左副承旨李泰永,記事官柳遠鳴,記事官金景煥,記注官金良倜,一提學鄭民始,二提學沈煥之,原任直提學徐龍輔·李晩秀,原任直閣南公轍·金祖淳,檢校待敎沈象奎·徐有榘,待敎李存秀以次侍立。上具遠遊冠·絳紗袍,乘輿出交泰門,敎曰,承旨詣閤者,幾人?益運進奏曰,臣及右承旨·左副承旨詣閤而新除承旨,姑未入來矣。出永淸門,益運進奏曰,別雲劍三人,以有頉未備矣。上曰,誰也?益運曰,趙宗鉉,以禁府開坐進去,李敬一差祭,洪明浩,俄除都承旨矣。又曰,今日政引儀相換者,以未及肅謝,故不得入來擧行云矣。上曰,雖未肅謝,使之先爲擧行,可也。賤臣承命出傳。上曰,新差引儀之唱才,何如?贊儀進奏,可也。贊儀李惟銓進前曰,崔日運則素有唱才,而尹夔欽則臣曾未慣聞,故果未詳知矣。上曰,參下中有善唱者乎?惟銓曰,別無善唱者矣。上曰,然則雖生徒,另擇其最優者,薦單,明日來呈于政院,而選擇之際,無敢循私,可也。至降輿所降輿,左右通禮前導至版位,贊儀唱諸享官及宗親文武百官四拜禮,讀誓文官讀誓文訖,贊儀唱諸享官及宗親文武百官四拜禮,左通禮進當版位前,跪啓禮畢,仍請乘輿,上乘輿。益運進前曰,臣固知轎前奏事,萬萬惶悚,而若過今日則便作無用之空言,故敢達矣。敬大臣,在於九經之首,而今日賓對,右相初筵第一奏,卽李明淵事也。縷縷敷奏,仰請處分,而不惟不賜開納,俄然而有玉署除職之命,俄然而有金吾置對之敎,未免爲苟且彌縫之歸。此豈不有欠於敬大臣之義?亦豈不爲聖德之累乎?況殿下以不治治之,指示可生之路,使之自拔於人鬼關頭,則在渠道理,固當感激嚴畏,披露心肝,自劾其疏語之悖妄,而觀其草供,少無嚴畏自服之意,誠可謂無人心矣。渠之疏語,將以昨冬朝家至精至微大中至正之處分,歸諸一場戲劇,今玆處分,如是暇豫,臣不能無憾於天地之大矣。朝筵大臣,力請處分也。殿下每以其疏語,歸之狂妄之科,觀渠供辭,則不可以狂妄言,明淵除職之敎,特許反汗,拿問之命,亦卽還收,依大臣筵奏,亟賜處分,以爲正人心靖世道之地,是臣區區之望也。上曰,渠之草供,似因忙急而如是矣。肇源曰,若不賜嚴處分,則人心無以正矣。世道無以靖矣。益運曰,更望深留聖意,大加處分,使義理益嚴,公議益伸焉。上曰,置之。入永淸門·交泰門還內,諸臣以次退出。
丁巳四月初二日卯時,上御重熙堂。同副承旨入侍時,同副承旨金達淳,假注書李允謙,記事官金景煥,記注官金良倜,以次進伏訖。命書傳敎曰,卿之上來之時,當更遣承宣偕來,曾有筵敎,今則日氣和暢而行役亦必不至爲勞,更令承宣,諭予企卿之至意,與承宣偕卽上來事,傳諭于行大護軍宋煥箕處,而上來時,令各該道臣,給馬供饋,亦爲嚴飭。仍命退,承史以次退出。
丁巳四月初二日未時,上御重熙堂。右承旨入侍時,右承旨李肇源,假注書李允謙,記事官金景煥,記注官金良倜,以次進伏訖。命書傳敎曰,議讞自有體段,況捧供乎?雖値誓戒,且因促敎之屢下而常格,不可不守,則旣無口招之命,而捧數語口供,旣捧口招則又無問目還下,更呈者違格,無異初供,而亦無難書入,後弊所在,極爲駭然。昨日李明淵捧供時赴坐諸堂,一竝罷職,其代,前望單子入之,過齋後如式捧供事,分付。仍命退,承史以次退出。
丁巳四月初二日未時,上御重熙堂。左承旨·左副承旨入侍時,行左承旨李益運,左副承旨李泰永,假注書李允謙,記事官金景煥,記注官金良倜,以次進伏訖。上曰,俄者虹貫,承旨其果仰觀耶?益運等曰,未及見之矣。敎泰永曰,昨年承旨之在嶺營時,亦見虹貫否?泰永曰,陰虹一時干陽,而嶺南則初不著見矣。上曰,昨年則在三月耶?益運曰,昨年三月二十五日有虹變,故夏享攝儀,亦以此也。命書傳敎曰,雲臺之報異,豈勝懍惕?天災之作於上,必因人事之失於下,何況淫虹干陽?再見於昨今年,側身反求,倍切警懼之思,災不虛生,專由於否德,惟今底豫之力,莫先於修省二字。減常膳求讜言,雖似涉於應文,苟由實心,卽亦眞箇修省,其敢以應文而忽之哉?自今日減膳三日,各令論思言責之官,備盡昌言,以爲答天譴修人功之一助。益運等曰,臣等於今日雲觀之報,已萬萬警心,而及登筵席,修省之敎,消弭之方,藹然於絲綸之間,臣等竊不勝欽仰莊誦,此誠轉災爲祥之一大機會也。惟我殿下,學貫天人,知周萬物,一政一令,動合天心,而御極二十年來,淫虹之干陽,亦已再矣。以臣等愚昧,豈敢傅會其說?指事言徵,而第念災沴之作,必有所召,臣等當以目下憂歎于中者,仰陳之矣。殿下於義理關頭,極盡精微,大公至正,使後之具眼者見之,雍容暇豫之中,自有衮鉞之森嚴,而每以不治治之,不欲明示好惡也。故人心易惑,國論未定,有識之憂歎,厥惟久矣。今以李明淵事言之,悖疏之後,聲討方張,一味容貸,始也除職,終焉置對,必欲使自拔於人鬼關者,刑政已極失當。乃至於大僚之陳箚自引,殿下之於敬待大臣,不可謂誠矣。言路開閉,關國家之興替,尋常廷紳,有一善言。雖十數年之久,記有淵衷,輒賜華褒,而祗緣事涉懲討,則務欲漫漶,自李明淵事後,兩司點下,多是絶島遠塞之人,臺廳長鎖,言路不開,以至於設禁而箝之,此何異於訑訑之拒人也?殿下之樂聞昌言,亦不可謂誠矣。殿下於忠逆之分,洞然明燭,而或以私掩公,一例容忍,妖賊之誣莫辨,隄防日壞,民彝漸斁,此莫非殿下於誠字上,猶有所未盡底工夫也。今奉聖敎有曰,苟由實心,卽亦眞箇修省,至令論思言責之官,備陳昌言,大哉王言,天心之底豫,當在於轉移之間,而禁令不收則昌言不至,昌言不至則天災難弭。伏願繼自今益勉懋實之政,俾有來諫之效,前後設禁,一竝收還,臣等區區之望也。上曰,卿等之言是矣,當留意矣。出擧條命書榻敎曰,同義禁李漢豐許遞。命書傳敎曰,旣有求言之敎,三司在外及未肅拜人員竝許遞,政官牌招開政,待下批牌招察任。仍命退,承史以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李泰永啓曰,明日經筵,取稟。傳曰,停。
李海愚啓曰,合辭方張之時,兩司無詣臺之員,事甚未安,除在外·傳旨未下未署經外,呈告人員,竝卽牌招,何如?傳曰,允。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪明浩曰,諸承旨持公事入侍。
李海愚啓曰,大司憲未差,掌令權心彦·洪彦燮,持平金壽祖·鄭宗魯在外,執義李貞運,疏批未下,監察茶時之意,敢啓。傳曰,知道。
傳于李泰永曰,右副承旨入侍。
傳于李肇源曰,左承旨·同副承旨許遞,前望單子入之,待下批牌招察任。
承旨前望單子入之,宋銓·金啓洛落點。
李海愚啓曰,卽者義禁府都事來言,姑放罪人鄭文在,査啓回啓事,命下,而判義禁金文淳未肅拜,次堂例不得擧行云,判義禁金文淳,卽爲牌招,以爲擧行之地,何如?傳曰,更思在前皆體諒矣,許遞。前望單子入之,待下批牌招察任。
判義禁前望單子入之,洪良浩落點。
李海愚啓曰,判義禁洪良浩牌不進推考傳旨,今方捧入,而姑放罪人鄭文在,査啓回啓事,命下之後,如是違牌,事甚未安,更卽牌招,以爲擧行之地,何如?傳曰,許遞,前望單子入之,待下批牌招察任。
判義禁前望單子入之,洪檍落點。
李海愚啓曰,判義禁洪檍牌不進推考傳旨,今方捧入,而姑放罪人鄭文在,査啓回啓事,命下之後,如是違牌,事甚未安,更卽牌招,以爲擧行之地,何如?傳曰,允。
備邊司薦望,以徐龍輔爲開城留守。
李泰永啓曰,開城留守,當日辭朝事,命下矣。新除授留守徐龍輔,身病猝重,舁到朝房,終不入肅,事甚未安,卽爲牌招,何如?傳曰,雖有身病,久當得差,而太常圖式編輯與儀軌校正之役,俱有所重,難付之生手,仍任諸司前職,更令廟堂,卽爲議薦,今日政下批,仍令明日交龜於城外到任。
備邊司薦望,以黃昇源爲開城留守。
傳于李肇源曰,修省之時,當勉自强之道,再明次對,旣行於大昨,初十日次對,進定於明日。
李肇源啓曰,明日次對,兩司當爲進參,除在外·未署經外,未肅拜呈告人員,竝待開門牌招,何如?傳曰,允。
以大司諫柳焵牌不進推考傳旨,傳于李海愚曰,求言之時,豈可違牌?設有情勢,竝與上疏而不爲,事體所在,亦爲未安矣,從重推考。
以司諫金孝眞,正言申溆,副校理朴鍾淳,修撰尹序東牌不進罷職傳旨,傳于李海愚曰,只誰。
有政。吏批,判書李秉鼎進,參判徐邁修進,參議蔡弘遠式暇,右副承旨李泰永進。以沈興永爲修撰,金文淳爲判尹,金載瓚爲社稷提調,沈煥之爲內醫提調,李晩秀爲奉常提調,徐邁修爲尙衣提調,申光履爲造紙提調,朴潤文爲校檢,鄭雲五爲武烈祠參奉,開城留守單徐龍輔。
以司諫金孝眞,正言申溆牌不進罷職傳旨,傳于李海愚曰,求言之時,何敢違牌乎?遞差,其代,今日政差出。
吏批,再政。以鄭觀輝爲司諫,呂駿永爲正言。
兵批,判書權病,參判李祖承入直進,參議睦萬中病,參知李景溟病,右承旨李肇源進,護軍洪義榮·李益運·洪仁浩,副護軍金達淳,司直尹益烈,司果兪漢敦。
宋銓啓曰,司諫鄭觀輝,旣在闕中,不爲肅謝,直爲出去,事甚未安,推考警責,何如?傳曰,允。
李泰永,以吏曹言啓曰,吏房承旨相避,非啓請,則法不得檢擬於政望,而昨日政新除授弘文館校理李羲甲,與吏房承旨李泰永,父子相避,而矇然照擬,至蒙恩點,今因自引之章,始乃覺得,臣等不察之失,誠萬萬惶恐,而弘文館校理李羲甲望筒,勿施,何如?傳曰,允。
李泰永,以吏曹言啓曰,尙瑞院副直長高萬說呈狀內,矣身宿病添劇,症形危惡,時月之內,實無供仕之望,卽爲入啓遞改云,身病旣如是沈篤,則有難强令察任,改差,何如?傳曰,允。
李肇源,以兵曹言啓曰,卽伏見全羅兵使申鴻周狀啓,則道內各邑束伍軍兵,各其官門,一依正操例聚點後,一一廉察,則器械服色之渝弊,戰馬軍額之略干未及充伍者,邑邑有之,故斯速塡充修繕,俾責來效之意,更加嚴飭云矣。官鎭門聚點,旣以正操設行,則執頉各邑事,當從輕重論列,而泛稱邑邑有之,循例狀聞者,揆以戎政,極涉疎忽,該帥臣,從重推考,常時不能申飭之各該鎭營將,一體從重推考,何如?傳曰,允。
左議政蔡濟恭箚曰,伏以靑臺之報,又何爲而至也?凡天象之失其度,皆屬爲災,況以太陽之尊,爲淫虹所侵凌乎?一之已愕,況昨今年荐有之乎?災若虛生則已,不然,其懍然驚恐,莫甚於此矣。十行責躬之敎,丁寧惻怛,有足以孚格天心,感泣臣隣,高高仁愛之心,庶幾其回譴爲悅?反災爲祥,臣不勝欽仰顒祝之至,雖然天人本無二致,孝子之事其父也。或値父心不豫,譴責隨加,則爲其子者,不遑寧處,自引罪過,以回父心,固爲善事父者,而曷若平昔戰兢,事事殫誠,初不至不豫之爲哉?洪惟我聖上勤學勤政,丙夜不寢,未嘗一刻弛心者,罔非事我上帝,以故上帝所以報之於殿下者,昌以熾矣。今忽以可驚可愕之災,重出而疊視之者,厥逌何在?噫嘻,此無他,殿下不擇相之過也。有國興替,亶在輔相,而乃以如臣之少不猶人。今又望八耗憒之物,置之相府,經歲經年,惟以備員爲主,不思所以區處之道,惟其如是。故明義之湮晦日甚而闡明不得,朝象之標榜可惡而董飭不得,士夫之不識廉愧,惟知承望投合者,斥去不得,不識名檢。惟知居官肥己者,澄淸不得,若此類,不可殫擧。譬之於人,心腹若有疾則肢體髮膚,無不因是而作痛,輔相,卽國之心腹,輔相旣不得其人,則百千萬事之皆受其病,其理固應如此。昔唐之藍田丞,漫不知何事,猶且諺數慢必稱,況以堂堂千乘之相,其漫不知也,無異於丞哉丞哉,而今之相三字,入於諺數慢之中,久矣。臣之慙愧欲死,姑無論,其貽累於聖明之治,果何如也?以是言之,上天之視警於殿下者,決知其不在他矣。此非臣急於辭巽而故爲此言也,又非臣學得傅會而自斥臣身也。求之事理而旣甚明著,稽之故事而亦有策免,殿下若渙然發號,斥退如臣之百無能者,改卜賢德,則其實心實政之仰慰上帝之心,未必不百勝於減損常膳,殿下何惜而不爲此乎?伏枕悸懍,敢控由中之懇。伏乞亟降明命,削臣職名,以幸國事,以安私分焉。取進止。答曰,省箚具悉卿懇。和氣致祥,反於是則爲沴,心和氣和,人人皆然然後,天地之和始應焉,和之時義大矣哉?昨日忽有陰氛翳暈,乃敢侵干於太陽,驚恐竦惕,歷宵不敢弛,唯今消弭之方,顧不在於調劑五味,太和利貞乎?予以是自勵,亦望卿等之贊贊衰哉?箚中引義過矣,安心勿辭視事。仍傳曰,此批答,遣史官傳諭。
執義李貞運疏曰,伏以臣於昨夕,隨館中諸僚,應旨陳箚,箚未及徹,憲職移除之命,忽下於在公之際,顧臣自來情踪,寧有復廁臺端之望,而禁中違召,分義是懼,冒沒暫肅,而微諒未全,中心有愧,何敢以職自居,以言爲責,而一館之署名,未得聯附,十行之求言,非比備例。臣雖至愚,區區一得之見,妄自謂爝火之裨陽,芻蕘之益聖,豈忍容泯默,以添孤負之罪也?噫嘻,天之仁愛我殿下,吁亦至矣。去冬雷異之變,殿下以恐懼修省之念,渙發德音,廣開言路,自其後今爲七箇朔,君臣上下,依舊恬憘,義理隄防,一任打乖,且以少康之歲,民憂國計,無甚遑急。廊廟而寂無訏謨之辰告,臺閣而未聞謇諤之日陳,乃者妖虹干陽之變,又若昨年今時之爲矣。於是乎聖心警動,辭旨懇惻,減膳來言,不以文具而廢之,命備耳目之官,要開聰明之路。惟我殿下,一心對越,日夕乾乾,雖有茅宮薰殿之慶星景雲,常若殷宗·宋景之側身修德,而若其董飭群工,勉進昌言者,則苟非上天之降災,安有今日之動念乎?昨今來左右承弼之地,論事言議之臣,竭心殫慮,隨見盡言,衮職遺闕,思所補之,時政得失,思所規之。第以如臣輩不忠不誠,難保其以實不以文,而噫,實固美且善矣,而文亦不可忽者,蓋存心省躬之爲實也,發號施令之爲文也。今殿下之存心於幽獨之地,省躬於赫監之天者,回災爲祥,自是一轉移間事耳。古人所謂君心爲萬化之本者此也。臣愚死罪則涓蠖幽潛之中,如何爲警惕之實,如何爲消弭之實?乃殿下方寸上工夫耳,群臣百姓,安得以知之?其所以得知者,惟在發號施令之爲得當也。敢問殿下近日動靜云爲之形於發施者,果能文副於實,若木之華而有其實者乎?噫,我聖上二十一年對天育物之治,範世陶俗之化,語其本則明義理三字而已。一部義理之書,爲大禹之魅鼎,爲夫子之麟經,爲中天之日,爲昏衢之燭。鞏固邦命之在於是,全保世臣之在於是,苦心至誠,仁至義盡,爲殿下臣者,不分彝倫之敍斁,或忽膽目之明張,則人爲鬼矣,華爲夷矣。噫,彼一種陰邪之徒,投間抵隙,疑亂群聽,熒惑一世,霜氷之憂,馴致純陰,䗖蝀之災,遂犯太陽。今日之虹變,卽前年之天警,而人事之所由召者則乾斷之不能廓揮,奸萌之任其潛長,而干陽之變怪,漸不可長,世道之貽害,容有其極?此臣所以汲汲於義理之大隄防而爲第一言者也。噫,春徂夏屆,暖氣薰颷,今其時哉?近者風氣過冷,日候多陰,不待災異之來,已著憂懼之象,傅會之說,雖未可信,天人之際,亦自可畏。人君之聰明明畏,苟不能格于上下而通于神明,則讁見于天者理也。殿下之聰明,付之於耳目,而耳目之官,存其名而蔑其實者,非細憂也。憲長之極一代選,所以重其任也,惟其選極而任重也。故叨是職者,率皆逡巡而不敢膺命,淸朝之尙廉義者,雖不是異事,言地百責,專靠長官,而長官之任,還作虛銜,乃若諸臺之具位,除非陪班之侍臣,不過署經之備員而已。或當難處之會,前望特點,多在元在外有情勢之類,不然則如臣庸憒無知覺者,猥廁於其間,如是而何以廣自天之聰明乎?人主之代天行令,便一天也。自天之明畏,謂人君之威罰,威罰之不明,蓋由於陽不足而陰有勝之故也。我殿下至誠惻怛之仁化,含垢藏疾,務欲全安,苟係無知妄作微眚薄過,則簪履之收錄,亦或然也。間有關係至重,罪犯難貰者,不有公議,輒煩恩點,刑政倒置,聽聞駭惑,如是而何以明自天之明畏乎?天聰明天明畏不得其正,而安知不爲災咎之祟乎?噫,殿下之使之言之者,欲聞之也,欲聞之者,將行之也。聞其言而無所行,則反不如無言之爲愈,此謂文具中文具之爲病者也。若臣庸庸碌碌之說,雖不足擇,諸臣多少之言,豈其中全無一取者耶?誠願聖上,痛加澄省,大視奮厲,先將遇災後所陳章疏,凡係君德朝政民計,可合商量者,許令雜議施行,而無使丁寧敷心之諭,歸於空言焉。嗚呼,朝廷庶事,其緖有萬,當務非一,而義理之闡明莫急,言路之恢張爲次,此臣所以終始惓惓者也。若其守令之愼擇,爲安民之本,爲懲貪之道,而善地腴窠,或涉爲人而擇官,殘邑敗局,只勞特敎而換差。此其弊,非今斯今,而人才有大小,邑治有劇易,量其才而授其任,惟在鑑別之明而公也。此亦非一時任銓者,臨窠而應猝者也。古者良吏之以治理著者,有殿柱帖,臣謂略倣此法,別選才優政著幾許人,無論文蔭武,錄之記帖,若遇大地巨州之難其人者,則憑作照擬之資,因爲奬拔之階則宜矣。惟在朝家之商量,臣何敢自信愚見乎?向於大臣箚批,以足食有所敎者。噫,我國貧國也。上下公私之遑遑汲汲,朝不謀夕者,政坐食不足耳。由是廉恥喪貪汚興,使無辜小民,罹其虐害,在平世,猶可說也脫有緩急,無食而將何以有兵乎?民食之源,在於田野之闢,而昇平已久,生齒甚繁,山野原隰,片土不陳,務農勤耕,不令自勸,而臣之愚見,奢侈之害,最爲蟊食之賊也。宮室衣服飮食之爲三妖而甚於天災者,有識之恒言也。卿大夫之侈靡相尙,士庶人之分數太濫,莫有甚於近。第宅間架之定限,衣章制度之有分,自有典憲,而今若別爲新令而禁之,則未見成效,反歸騷撓。雖不可輕議,而向者本營屬之禁縀衣禁貂尾者,大爲貧窮武士紓力之惠,臣意則不特本營爲然。各軍門曁搢紳從宦者,亦倣此例,務從儉約,可也。禁䯻以後,貧家婚姻之費,幾乎十減四五,而所謂娘子䯻云者,尙不免侈華之歸,其所實費之爲幾何?屑不敢陳,而大抵髢直踊貴,反有過於昔年加䯻之時,使我聖上,爲生民祛痼瘼之苦心,未有明效,臣實痛之。旣有戴首之具則娘子之有無,無所關於女儀婦飾,亦令廟堂,更商而變通,宜矣。人才之搜訪於科擧之外者,允合於古盛時野無遺賢之意,甚盛甚盛。第念諸道所擧之若經學若行誼者,多蒙宣召而授職,蓋深鄕窮居之人,不嫺於筵席奏對,薦章登名之士,率多老病而難於登道者,一命除授之後,罷歸田里,竟無收用之實。且如嶺·湖二南臺,當初命除,差異於抄選之法,而以名賢後裔,取其才行,爲進用之地者也。二臺者,俱以職名之踰分,不肯乘馹,士之所自好而自守者,無怪其如此也。臣謂不必虛縻,以飭令上來,以備諮問,仍試內外合試之官,抑爲收攬人才之道也。凡臣所言,無一新奇,徒犯瀆擾,倘不以人微而廢之,亦不以常談而忽之,則臣之幸也榮也。念臣方以臺地之多曠,言路之當闢爲辭,則旣肅之後,宜不敢更事控免,而難冒之勢,自有所守,天牌之下,末由趨承,傲慢之罪,無所自逃。伏乞聖慈,亟命鐫削臣職名,仍降郵罰,以安私分,以嚴公憲,不勝幸甚。臣無任云云。省疏具悉。諸條所陳,當留意矣。爾其勿辭察職。
校理李羲甲疏曰,伏以臣庸騃愚蒙,固不敢以論思自居,而適値遇災修省之時,除旨勿降,庚牌隨臨,不敢逡巡張遑肅命,而第臣父左副承旨臣泰永,方察吏房之事,揆以銓格,初不可以臣,照擬於官職之望矣。臣昧例出肅,晩始覺悟,進退郞當,惶愧冞切,至於春秋兼銜之在法當遞,亦不暇論,玆敢略陳短章,仰瀆崇嚴。伏乞亟命選部,將臣檢擬之望,劃卽勿施,以重公格,仍治臣矇然叩謝之罪,以安私分,千萬幸甚。臣無任云云。省疏具悉。疏辭,下該曹稟處。
副校理李基讓疏曰,伏以昨年三月之二十有五日,有虹貫日,今年四月之二日,虹又如之,以今比昨,月差一而日差六。然歲將閏矣,今之四月,昨之三月也,則是周歲而復矣。我殿下平日躋敬之學,享心之德,勤身恤民之治,姑不暇言。卽近日遇災修省之誠,亦足以消異致祥,奈之何災沴之作,後先相印若有期也?今之言者,動輒引時政,不曰民生之困瘁也,則卽曰財用之匱竭也,不曰言路之不開也,則卽曰懲討之不嚴也。至如黨比之日痼,侈靡之風成,固皆當時之急務,其爲言,非不切至,而臣愚死罪,猶以爲未也。是惟在殿下也,何謂也?上天玄遠,雖難妄測,然肖其德而代其工者,人君也,不言而心相通,若相酬答者,亦人君也,則人君,卽一在下之天也。今殿下居其位任其責,殿下之一嚬一笑,卽天之喜怒也,一言一動,卽天之功用也。苟殿下大用全體,動合於天,則彼仁愛之天,固宜悅豫之不暇,豈故爲今年示警,昨歲告災,若是其勤且摯哉?臣故曰今此之警,必殿下學有所未盡實,德有所未盡純,有以致之也。至如政令得失,治象否泰,猶爲末也。然大賢以下之於學與德,其未盡分處,人猶可以目覩手指,聖人則不然,所爭者只毫髮耳。故三月之違不違,非夫子,誰能指之?非顔子,誰能體之?則今殿下之學與德,其盡分也與未盡分也。非但如臣愚昧,所不能知,雖以滿廷臣僚願忠而極言者,固不能覘其閫奧明矣。若其密察乎幾微,戒愼乎幽隱,使學必至乎十分是實,德必躋乎十分是純,卽殿下事耳,非傍人所能贊者也。故臣必曰是惟在殿下也。今殿下益致力於此,使日用動靜,與天爲一,遂至於天且不違,則何憂乎?天心之不豫,災沴之荐警也,而政令治務,卽施措中一事也。惠恤而民自蘇,節用而財自裕,恢聽受而言路自開,明義理而懲討自嚴。公可以破黨,儉可以去侈,卽在我殿下一轉眄一措手間耳,豈不休哉?如或曰我殿下已學至矣,德全矣,而災祥適爾有難傅會云,則大不然。夫人君事天,猶孝子事父,孝敬雖至而親心不豫,則我猶當益起敬益起孝,訟已諐於無諐之中,求親心於無聲無形之際,不宜曰我自盡職,親適不豫云爾。況上載之難測,甚於慈父之易事,人君之任大,劇於孝子之致養乎?若又曰,昨年之災,倍於今年,而年豐民樂,終歲無虞,今年小警,不足恤也云,則尤不然。昨歲之不爲災,非宜爾也非適爾也。職由我殿下夙夜乾惕,忱誠孚格之致,若粗看外面,不識聖人積誠回天之竗,便謂天災不足畏,則是豈古人堯·舜吾君之道哉?惟殿下,因昨歲已致之誠,加目下更進之步,不但使災不爲災,僅比昨年而已。要必令諸福畢臻,迄于來玆,甚至望也。至於近日處分,亦有關於體天之一端,夫天之心,未嘗不以生物爲德。然天之道,亦直遂而已。故春生秋殺,一任理而不自有,王者之政,亦如此,賞功罰惡,一循於公,不欲使一毫私意參之。故官之曰天命,罰之曰天討,日前供囚之遽除職而旋置對,又何其委曲彌縫,大有乖於天命天討之義乎?刑政之失,猶屬細事,惟是我殿下之不能公無私,如天之道者,是臣所大懼也。卽此反隅,亦足爲殿下循省加勉之一大機,惟殿下念哉?臣以陋劣,猥蒙恩造,愛君一念,貫頂至踵,適當求助之日,瀝陳藏心之悃,幸勿以人微辭拙而深垂察焉。仍伏念臣素痼賤疾,近甚添苦,昨因遇災,不敢違傲,而奔走供職,實無其望。伏乞聖慈,俯垂體諒,亟賜鐫免,以安私分,不勝幸甚。臣無任云云。省疏具悉。大體言甚切實,末端附陳中供囚之遽除職而旋置對事,何可曰委曲彌縫乎?爾其勿辭察職。
丁巳四月初三日卯時,上御誠正閣。諸承旨持公事入侍時,行都承旨洪明浩,行左承旨李益運,右承旨李肇源,左副承旨李泰永,右副承旨李海愚,記事官柳遠鳴,假注書李允謙,記事官金景煥,記注官金良倜,檢校待敎沈象奎,以次進伏訖。上曰,今日臺諫,一不詣臺,此豈成說乎?雖値齋日,合啓則猶且如例爲之,況當求言之際乎?諸臺一竝出牌,而招致兩司吏,以毋敢違牌之意,分付。至於所謂兩司聯箚者,亦不成說,疏啓間萬無可爲之道然後,始乃不得已爲聯箚,而今則雖當求言之時,一張箚子,聯書諸臺之名,不過塞責而已。是豈誠實底道理乎?今番則各陳消弭之方,以副求助之意事,各別嚴飭,可也。上曰,無公事房先退。明浩·益運·海愚·泰永退出,肇源讀奏慶尙監司李亨元狀啓,昆陽郡守鄭文在供語,與狀辭相左委折,査實馳啓事。命書判付。又命書傳敎曰,判義禁金文淳,兼帶內局之任許遞,與未肅拜知義禁,牌招察任。上曰,政官牌招開政,開城留守,待下批當日辭朝。出榻敎上曰,戶·刑換房。出榻敎上曰,時囚罪人李弘謙·尹益烈·李寅華放送。出榻敎上曰,前承旨韓晩裕,卽令來待於監印所事,分付。遠鳴承命出傳,肇源曰,日前有赴坐禁堂罷職之命,而其中同義禁李漢豐,則以未赴坐許遞矣。今聞漢豐,始因營務而未赴,追後參坐云,與譴罷之諸堂,雖有間焉。畢竟赴衙則只蒙例遞,恐涉斑駁,故敢此,仰達矣。上曰,初旣不赴,宜有區別,而許遞則太輕,以遞差更捧傳旨,可也。出擧條仍命退承史以次退出。
上在昌德宮。停常參·經筵。
自酉時至人定,灑雨下雨,測雨器水深三分。
李泰永啓曰,明日經筵,取稟。傳曰,停。
李海愚啓曰,大司憲未差,掌令洪彦燮·權心彦,持平金壽祖·鄭宗魯在外,執義李貞運牌不進,監察茶時之意,敢啓。傳曰,知道。
李海愚啓曰,漢城左尹金履翼,除拜後過三日不爲出肅,依定式推考警責,仍卽牌招,何如?傳曰,允。
傳于李泰永曰,諸承旨持公事入侍。
備忘記,開城留守黃昇源下直,長弓一張,長箭一部賜給。
傳于李泰永曰,都承旨入侍。
李海愚啓曰,右承旨李肇源,禁推事,命下矣。依定式遞差傳旨捧入之意,敢啓。傳曰,知道。
李海愚啓曰,判義禁洪檍牌不進推考傳旨,今方捧入,而姑放罪人鄭文在,査啓回啓事,命下之後,如是違牌,無意承膺,事甚未安,更卽牌招,以爲擧行之地,何如?傳曰,允。
李海愚啓曰,判義禁洪檍,再牌不進推考傳旨,今方捧入,而姑放罪人鄭文在,査啓回啓事,命下之後,如是違牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
以執義李貞運牌不進罷職傳旨,傳于李海愚曰,只推。
承旨前望單子入之,趙鎭寬·李祖承·洪仁浩·成鼎鎭落點。
注書柳遠鳴拿處代,以徐俊輔爲假注書。
李泰永啓曰,新除授同副承旨成鼎鎭,以前任光州牧使,方在解由未出中,何以爲之?敢稟。傳曰,勿拘。
洪仁浩啓曰,備邊司郞廳來言,初十日次對進定事,命下,而左議政蔡濟恭身病,右議政李秉模,箚子入啓,不得來會云矣,敢啓。傳曰,知道。
傳于李海愚曰,未肅拜玉堂·兩司許遞,前望單子入之,待下批牌招察任。
傳于李海愚曰,當該司謁,過齋後嚴治。
傳于洪仁浩曰,以自强之意,未明求衣,已爲殿座,而今日次對,左右相皆不爲入來云,左相則篤老,而右相之在家,是豈對揚勤諮之道乎?來會之備堂,先爲詣閤,卽令備郞,傳于右議政。
傳于李海愚曰,旣命勿捧,無異於設禁,日前玉堂李翊模疏,亦爲還給,則此臺臣,知而冒呈,寧有如許道理乎?厥疏亦爲還給,而更思其中,有論及囚供句語,供語之如此如彼,臺臣何從而聞之,以至露章論列乎?金吾文書,無論緊與歇,未判下之前,無敢先洩,至於草供踏印封入體段,尤有自別,徑先謄傳於外間,大關國法,言官自言官,後弊自後弊,司諫鄭觀輝,牌招問啓。
洪仁浩啓曰,問啓事,命下矣。問于備局堂上閔鍾顯·李秉鼎·沈煥之處,則閔鍾顯以爲,臣於詣閤成班之後,有乍出之故,遂犯離次之科,致有問啓之命,惶隕之極,不知所達云。李秉鼎以爲,臣於詣閤之後,未免口腹之爲累,以致班次之擅離,問啓之下,惶懍靡措云。沈煥之以爲,臣於詣閤之後,因有些故,率爾離次,致有問啓之命,只切惶隕,不知所措云矣,敢啓。傳曰,知道。
以李肇源·柳遠鳴囚單子,傳于李海愚曰,分揀放送。
李泰永,以禮曹言啓曰,今初二日所下傳敎中,自今日減膳三日事,命下矣。三日之限,止於今日,自明日依例復舊封進之意,分付,何如?傳曰,允。
李海愚,以義禁府言啓曰,黃海監司閔台爀狀啓內,松禾前縣監權思浩,時縣監尹最遠等罪狀,令攸司稟處事,啓下矣。權思浩,以泗川縣監,時在任所,尹最遠,亦在任所云,依例發遣府羅將,竝拿來,何如?傳曰,允。
右議政李秉模箚曰,伏以雲臺有報,聖念惕若,側修之敎,求助之旨,懇惻諄複,有可以悅豫天心,消融陰翳,莊誦百回,不勝欽頌。仍伏念臣卽當隨諸大臣後,陳箚請免,而纔上自引之章,方切愧悚之忱,連日控籲,事極煩猥,遷就至此,如無聞覩,臣實自訟,人謂斯何?災祥之作,未嘗不由於治忽,治忽之幾,未嘗不係於用捨,以臣不肖而濫廁進用之列,則賢者之見捨,可以理推,其爲幾於治忽,孰大於是?人事之失於下,亦孰大於是也?以臣區區,百爾所思,應天以實之道,恐莫如進賢而退不肖。伏乞聖明,察臣言之非出備例,念修省之惟在得人,亟賜斥退,以答朝野之望焉。臣具箚待朝之際,伏聞賓對有命,當此聖明自强奮勵之日,卽宜停箚,登筵冒陳,而狗馬賤疾,適添於少愈之餘,無以自力趨造,益切惶懍俟罪之至云云。答曰,省箚具悉卿懇。愼節殊用悶慮,修省之時,望在卿等之協贊,卿須安心,俟間卽起視事。仍傳曰,此批答,遣史官傳諭。
判義禁洪檍疏曰,伏以臣於病伏昏涔之中,金吾除旨,出自特點,回啓有命,召牌屢降,固當感激恩造,竭蹶趨承,而第臣狗馬賤疾,四朔沈痼,腰腿頑痰,動輒牽引,轉側須人,便一籧篨。近又脫着失宜,重冒寒感,竟夜咳喘,氣息奄奄垂盡,以此病狀,末由蠢動,成命之下,連事違傲,惶隕蹙蹐,如添一疾,玆敢冒萬死疾呼於悶下之天。伏乞聖慈,俯垂矜憐,亟賜遞改,俾保垂死之殘喘,千萬至祝云云。答曰,省疏具悉。卿其勿辭,調理行公。
敎開城留守黃昇源書。王若曰,舊都控三輔之界,政須保障之才,明廷撤六卿之班,庸畀管轄之任。予心惟簡,僉議咸推,眷玆勝國遺基,寔我配京重鎭,波連沁水,千里襟帶之榮廻,路通箕城,四方物貨之輻輳。地利摠三路之會,勢壯關防,軍容倣兩局之規,權重節制。惟年來弊瘼之紛起,方謀矯救之圖,揀朝端才識之兼全,誰任保釐之責?惟卿,奕世華閥,儲望淸朝,持身也謹厚寬和,望實隆於銓席,居宮則淸素恬約,聲績著於海藩。久長六仙,人或謂之沈屈,纔陞八座,才宜需於錯盤,亶推器使之心,將觀歷試之效。玆授卿以開城留守兼管理使,卿其毋替重寄,祗服寵章,分司翶翔,雖多臥治之暇,弊局整刷,宜思坐鎭之方,自餘稟裁,厥有典憲。於戲,壯鎖鑰於留府,予則弛西顧之憂,參訏謨於賓筵,卿庶無北望之戀。花潭之舊閭必式,治尙敦儒,竹橋之遺躅永傳,政先培義。故玆敎示,想宜知悉。知製敎尹悌東製進
丁巳四月初四日卯時,上御熙政堂。諸承旨持公事入侍時,行都承旨洪明浩,左承旨宋銓,右承旨李肇源,左副承旨李泰永,右副承旨金啓洛,同副承旨李海愚,記事官柳遠鳴,假注書李允謙,記事官金景煥,記注官金良倜,檢校待敎徐有榘,以次進伏訖。明浩·銓·啓洛不爲進前,無公事頉稟之際,亦不以房次跪奏。命書傳敎曰,持公事入侍時失措,當該承旨遞差,海愚讀奏平安監司朴宗甲狀啓,罪人金志潭,慈山府到配事。命書判付。又命書傳敎曰,當該注書拿處。上曰,次對擧行承旨禁推。出榻敎命書傳敎曰,承旨前望單子入之,待下批牌招察任。又命書傳敎曰,承旨房仍,左副爲禮房。又命書傳敎曰,開城留守入侍。賤臣出傳,與開城留守黃昇源,偕入進伏。上曰,保釐之地,責任非輕,而閑養之方,亦似好矣,於卿心,何如?昇源曰,荐蒙簡擢之恩,固萬萬感祝矣。上曰,保釐之任,每視若閑局,而今則多有釐革蘇救者,卿須往哉?善爲之也。命先退。命書榻敎曰,今日次對,詣閤之離次備堂罷職。仍命退,承史以次退出。
丁巳四月初四日午時,上御重熙堂。都承旨入侍時,行都承旨趙鎭寬,假注書徐俊輔,記事官金景煥,記注官金良倜,以次進伏。上曰,九耋侍下,難以往來於近數百里之地,俾卿遞歸矣。近來老人凡百,如何?鎭寬曰,幸無疾恙,而伏蒙恩遞,得以穩穩扶將,感祝矣。上曰,松京事,幾許釐弊,而大小南面劃付後,民情如何云耶?鎭寬曰,民情莫不欣悅,而臣之莅任後,豈敢曰釐正,而大段有弊者則略略修擧矣。兩面移屬後,金川則以軍丁之分定他面爲難云矣。鎭寬曰,臣於赴闕之路,見數三備堂,蒼黃逬出,聞以一時離次被罪矣。當聖上遇警之日,有此延訪之擧,詣閤諸臣之整齊以俟,道理當然。乃或間出錯退,雖極未安,實則微事,但念此時,上下正宜聚會精神,以講消弭之策,今此處分,恐似過重,敢此,仰達矣。上曰,當此修省之日,欲示勤諮之意,諸宰使之詣閤則霎時之間,擅離班次,而雖煩飭敎,又不卽整齊,彼二三重臣者,非吏禮判則閣臣也。官秩已高,意想已愜,些少節目間事,易致闊略,自不免怠慢,所以似此地處,尤兢兢於謹微二字,而二三重臣者謹乎,不謹乎?然而誓戒有所重,肄儀在於明日,政爾商量之際,卿言若此,知警之方,罷推何間?姑以爲先從重推考傳旨中付標,可也。出擧條仍命退,承史以次退出。
上在昌德宮。停常參·經筵。
藥房提調沈煥之,副提調趙鎭寬啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李海愚啓曰,合辭方張之時,諫院無詣臺之員,事甚未安,大司諫柳焵,一體牌招,何如?傳曰,允。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
李泰永啓曰,自明日至初八日,宗廟夏享大祭親祭齋戒,初九日,動駕相値,視事頉稟之意,敢啓。傳曰,知道。
李泰永啓曰,宗廟夏享大祭親祭祭文,當爲製進,藝文提學李秉鼎,待開門牌招,何如?傳曰,允。
傳于趙鎭寬曰,諸承旨持公事入侍。
傳于李祖承曰,左承旨入侍。
傳于洪仁浩曰,右承旨入侍。
傳于李海愚曰,右副承旨入侍。
李海愚啓曰,司諫鄭觀輝,旣詣臺廳,不爲肅謝,直爲出去,事甚未安,推考警責,何如?傳曰,聞有實病,許遞。
臺諫·玉堂前望單子入之,司諫韓光植,校理沈奎魯,副校理朴崙壽,修撰金銑·趙德潤落點。
傳于洪仁浩曰,騎馬三匹立之,史官二員,宣傳官一員待命。
以司諫韓光植,修撰金銑牌不進罷職傳旨,傳于李海愚曰,只推。
以群山僉使閔百履肅拜單子,傳于成鼎鎭曰,如此風日,一齊穩泊者,可見誠力,該僉使閔百履,特爲陞敍,各諸漕倉差員倡,而各船頭目一人,令該曹施賞,卽爲點檢放船事,分付。
以漢城府民家燒燼人物致死單子判付內,啓下賑恤廳爲旀,昨見煙焰,卽遣宣傳官,摘奸形止,被燒民戶三十戶中,貧殘者居多,人物致傷,至於四名云,甚爲矜惻。死者另施恤典,其餘生存諸戶,優給空石糧米,貧殘戶,拔例加給,該郞與進去宣傳官,眼同擧行後,令該廳草記爲旀,結構之方,該堂別加措置,一體草記,過齋後判尹進去慰諭,仍察奠接形止,待畢奠接,摘奸後啓聞爲良如敎。
李泰永,以弘文館言啓曰,本館上番副校理李基讓,下番副修撰洪秀晩,俱以宗廟夏享大祭祭官,今日議政府肄儀時,晝仕出去之意,敢啓。傳曰,知道。
成鼎鎭,以賑恤廳言啓曰,漢城府民家燒燼,人物致死別單判付內,啓下賑恤廳爲旀,昨見煙焰,卽遣宣傳官,摘奸形止。被燒民戶三十戶中,貧殘者居多,人物致傷,至於四名云,甚爲矜惻。死者另施恤典,其餘生存諸戶,優給空石糧米,貧殘戶,拔例加給。該郞與進去宣傳官,眼同擧行後,令該廳草記爲旀,結構之方,該堂別加措置,一體草記,過齋後判尹進去慰諭,仍察奠接形止,待畢奠接摘奸後啓聞事,命下矣。卽爲發遣本廳郞廳,南部豆毛浦契失火人幼學申再寬等二十三戶,各米十斗,空石十五立,良人洪振淑等七戶,自漢城府以貧殘抄報,故各米十斗,田米七斗,空石二十立,被燒人恤典,壯女三人,各錢二兩·木二疋·布二疋·空石十立,弱女一口,錢二兩·木一疋·布一疋·空石十立,竝從最優例,與宣傳官眼同上下,而結構之方,別加措置之命。蓋出於憫其失所,俾卽安堵之盛意,其在對揚之道,宜有拔例之擧,禁軍鄭壽大等,草家十間以上十四戶,自本廳各給錢十兩·田米一石,任掌金成乭等,草家九間以下十六戶,各給錢七兩·田米一石,以爲卽速結構之地,而三十戶竝建之際,實有材木難辦之慮,戶曹收稅所,必有收稅之雜木,使之輕價發賣。蓋覆空石,亦自該曹,從優題給之意,分付,何如?傳曰,允。
正言呂駿永疏曰,伏以臣猥以無似,濫叨洪渥,出入臺閣,亦旣有年,而昏謬顓蒙,未效一日之責,居常悚恧,若負大何?不意薇垣新命,忽降於騎曹持被之中,雲臺告警,天牌有臨,分義是懼,冒沒出肅,而揣分量材,終非其任,仍因蹲冒,斷無是理。且於曉頭赴公之際,重觸風冷,寒粟遍體,頑痰塞胸,扶舁還家,宛轉牀席,以此病狀,實無供職之望。伏乞聖明,特賜鐫改,以便公私,千萬幸甚。臣方乞免,不宜贅陳,而上天之警告方殷,九重之憂惕政深,雖是芻蕘之微,亦不容泯默,惟殿下垂察焉。噫,遇災修省,卽是人君之盛節,而其要則不過以實心行實政,一日二日,無或間斷然後,始有實效而不歸虛文之科矣。惟我殿下,學貫天人,道接勛華,凡所以動靜云爲注措設施,無不自精微心法之中出來,則顧何待實心實政之仰勉,而第玆近年以來,天災疊現,前後下求助之敎,丁寧懇惻,感動臣隣,而淫沴之異。又在此時,臣未知此何故也,此何召也,而仁愛之譴告則勤且摯矣。無乃對越之工,或有所未孚,側修之誠,亦有所未盡而然耶?習俗難變而朝家無靖肅之期,生民日困而惠澤無下究之效,至於言路,有國之血脈,而事關義理,雖極闡明之方,語涉懲討,輒有禁令之設,如此而尙何望天心之悅豫,災異之廓淸乎?遇災而求言,不若無災而反躬,平居淸燕之暇,常有警惕奮勵之意,則向所謂實心實政,恐無過處,而天災時變,亦將不期弭而自弭矣,惟殿下念哉?且臣於昨日事,竊有所憂歎者。噫,賓對之事體莫重,延訪之誠意藹然。此正君臣上下大警動大振作之機會,而自未明而求衣,經向午而臨筵,諸宰旣盡詣閤,臣亦進在臺廳,恭竢入侍之命,而竟緣大臣之不爲簉朝,未免旣會且歸,常時猶不當若此,況修省之時乎?庶僚亦不敢如此,況董率之地乎?其在國體,虧損不細,臣實爲大臣慨然也。臣無任云云。省疏具悉。所陳當留意,而昨日次對之會且歸矣,予亦爲大臣深惜,爾疏慨然之斥,大臣豈不樂其言而悅於聽?爾其勿辭察職。
丁巳四月初五日卯時,上御誠正閣。諸承旨持公事入侍時,行都承旨趙鎭寬,行左承旨李祖承,行右承旨洪仁浩,左副承旨李泰永,右副承旨李海愚,同副承旨成鼎鎭,假注書徐俊輔·李允謙,記事官金珍恪,記注官金良倜,以次進伏訖。鼎鎭讀奏忠淸監司林濟遠狀啓,罪人金利龍,泰安郡到配事,命書判付。又命書傳敎曰,時囚之供,雖與重案有異,名以草供,踏印封啓,未及判下之前,謄出遍播,事未前有,推移事理,政院則似無所犯,觀於臺臣之言,亦可推知。不飭之當該判義禁,加施不敍之典,犯科諸郞,一竝先汰後拿,自首者勿論。上曰,昨日之風,江外被燒民戶,多至三十餘戶,而致傷者四人云,甚切矜惻,使宣傳官任聖皐摘奸矣。旣已犯染則不可侍衛於享日,而雖初八日隨駕時,渠則至廟門外落後事,分付。標信則捧置於政院,經一夜後內入,可也。仍命退,承史以次退出。
丁巳四月初五日辰時,上御重熙堂。右副承旨入侍時,右副承旨李海愚,假注書李允謙,記事官金景煥·金珍恪,以次進伏訖。上曰,京畿監司入侍。出榻敎賤臣承命出傳,與京畿監司李在學,偕入進伏。上曰,牙山漕船臭載處,果南陽界耶?水原境耶?在學曰,果是水原境矣。上曰,然則水原,何至今不爲啓聞,別有報來於畿營者耶?在學曰,水原旣爲分司則如沁都例,直爲啓聞,初不關由於臣營矣。上曰,衿川地築堰云云。果是墓官所爲耶?在學曰,招致守僕問之,則當初有下敎,故隄築云,而非但墓官之所爲,必是下輩之所慫慂爲之者也。上曰,寧有如許之漢乎?初無下敎之如是云,而所謂墓官者,憑公逞私,若是無嚴,豈不大可痛駭者乎?卿果何以處之?在學曰,今已毁決,而衿川民,亦爲喜幸云矣。上曰,見嶺伯狀啓,則雨澤頻數云,畿內則,何如?在學曰,畿內則雨澤亦不頻數支離,故牟麥大登云矣。上曰,故判書尹塾禮葬時,列邑多有爲弊之端耶?在學曰,大抵禮葬時列邑貽弊,亦云不些,而大臣禮葬時役軍劃定,例送六百名,每一名捧價三錢,送于本家,且造建墓幕,而李家若有墓幕,則以價本折送,統以論之,本家當捧者,殆近數千兩矣。上曰,今番大臣禮葬時,亦以錢捧之耶?在學曰,然矣。上曰,原任大臣則騶率威儀,未免太簡,而身後則如是優禮者,實爲待大臣之道也。在學曰,聖敎誠然矣。命在學先退。上曰,右承旨入侍。賤臣承命出傳,行右承旨洪仁浩進伏訖。上曰,金吾郞現告中自首人,果皆勿論耶?仁浩曰,然矣。上曰,自首者誰某乎?仁浩曰,沈師民·李羲淵·李宗恢,則以謄書示人爲說,徐有昌·金胄淵,則以罷座歸後,傳說字句爲辭矣。上曰,如沈師民者,必是傳播者也。渠輩如是犯科而爲信王言,旣命勿問,則其餘四人,初不犯罪,獨被汰拿,殊可矜也。此四人,亦拔於傳旨中,可也。仁浩曰,然則禁都九人,俱無當捧傳旨者矣。上曰,唯。承旨筵退後,招致諸人,更加嚴飭,而以沈師民·李羲淵·李宗恢,傳播囚供,合置重辟,而自首之故,特命分揀,此後各別嚴飭之意,使之書揭禁都入直處,可也。命書榻敎曰,當該摘奸史官拿處。仍命退,承史以次退出。
上在昌德宮。停常參·經筵。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
香室,宗廟夏享大祭親祭受押單子啓親押。
傳于李益運曰,領敦寧留待。
傳于李益運曰,領敦寧入侍。
傳于李泰永曰,時囚中金良倜放,李敬培保放。
傳于李泰永曰,右副承旨許遞。
洪仁浩啓曰,備局有司堂上李秉鼎,備局堂上趙鎭寬,副提調南公轍,依下敎來待矣。傳曰,坐直承旨與來待備堂入侍。
李泰永,以禮曹言啓曰,今此宗廟夏享大祭犧牲看品,依定式小宗伯與典牲署提調,當爲眼同擧行,而參判有闕未差,令政院稟旨差出,以爲及時擧行之地,何如?傳曰,允。
李泰永啓曰,因禮曹草記,宗廟夏享大祭犧牲看品,小宗伯與典牲署提調,當爲眼同擧行,而參判有闕未差,令政院稟旨差出事,允下矣。政官牌招,開政差出,待下批仍卽牌招,以爲擧行之地,何如?傳曰,前望單子入之,待下批牌招察任。
禮曹參判前望單子入之,金履翼落點。
李益運啓曰,禮曹參判金履翼牌不進推考傳旨,今方捧入,而犧牲看品,一時爲急,更爲牌招,何如?傳曰,更卽牌招,使之卽爲肅拜後進去,可也。
李益運啓曰,禮曹參判金履翼,再牌不進推考傳旨,今方捧入,而犧牲看品,一時爲急,而謂有身病,如是違牌,事甚未安,所當更請牌招,係是一日三牌,何以爲之?敢稟。傳曰,違牌勿施,更以前牌催促,違牌勿捧傳旨。
洪仁浩,以兵曹言啓曰,再明日宗廟擧動時,本曹堂上守宮侍衛導駕及郞廳各差備,當爲備員,而參判未差之代,令該曹口傳差出,待下批牌招察任。正郞一員·佐郞一員,今方有闕,亦令該曹口傳差出,以爲備員進參之地,何如?傳曰,允。正郞姑勿出代,前參判仍任。令政院,承旨前望單子入之,待下批牌招察任,可也。
承旨前望單子入之,李益運·李儒慶落點。
吏曹口傳政事,以洪時濟爲兵曹佐郞。
李泰永啓曰,今日齋宿,承旨當爲備員,而新除授承旨李儒慶,以巡將已爲受牌,不得出牌,何以爲之?敢稟。傳曰,今夜則使之勿用棍勿飮酒,待朝納牌後牌招,可也。
兵曹口傳政事,文兼單沈象奎。
傳于洪仁浩曰,行首宣傳官,口傳差出。
兵曹口傳政事,以南持默爲宣傳官。
傳于洪仁浩曰,在外摠管許遞,令該曹口得差出,待下批牌招察任。
摠管前望單子入之,尹師國·李家煥·安昌君燝,副摠管崔朝岳·李應爀落點。
李益運,以吏曹言啓曰,卽接尙瑞院牒報,則以爲再明日動駕時,東西班陪寶差備官,本院兩官,當爲備員,而副直長未差,卽速差出云,尙瑞院副直長高萬說改差之代,口傳備擬以入之意,敢啓。傳曰,知道。
吏曹口傳政事,以李興白爲尙瑞副直長,李義駿爲漢城左尹。
李益運,以吏曹言啓曰,卽接尙瑞院牒報,則以爲新除授本院副直長李興白,時在黃海道黃州地矣。再明日動駕時陪寶差備,無以備員,卽速變通云,尙瑞院副直長李興白,今姑改差,何如?傳曰,付虛司果,口傳差代,可也。
吏曹口傳政事,以趙錫福爲尙瑞副直長。
洪仁浩,以都摠府言啓曰,今此宗廟夏享大祭親行時,寶劍侍衛守宮,不可不備員,而都摠管西春君爗,差永寧殿獻官,李源有身病,三員未差,寶劍侍衛,無以備員,令政院,稟旨變通,仍令該曹,卽爲口傳差出,以爲備員侍衛之地,何如?傳曰,竝許遞,與未差之代,前望單子入之,待下批牌招察任,可也。
兵曹口傳政事,以趙尙鎭爲都摠管,洪聖淵爲副摠管。
以都摠管李家煥·趙尙鎭牌不進推考傳旨,傳于洪仁浩曰,更爲牌招。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
成鼎鎭,以戶曹言啓曰,賑恤廳草記內,南部豆毛浦失火民家三十戶,戶曹收稅所雜木,輕價發賣,蓋覆空石,亦自該曹,從優題給事,入啓蒙允矣。禁軍鄭壽大等,草家十間以上十四戶,各小椽木二十箇,空石三十立,任掌金成乭等,草家九間以下十六戶,各小椽木十五箇,空石二十立題給之意,敢啓。傳曰,知道。
洪仁浩,以義禁府言啓曰,時囚罪人李敬培,保放事,命下矣。李敬培保放之意,敢啓。傳曰,知道。
戶曹判書李時秀疏曰,伏以臣冒據重任,三載于玆,一味尸素,觸事昏憒,仰孤特達之聖恩,俯違殫竭之初心,日夕愧懼,若隕淵谷。迺自二月念後,重得風痰之疾,頭額之間,有氣搏觸,甚則刺痛如撞柱,迷瞀如墮霧,精神推奪,食飮廢却,輾轉沈淹,今爲四十日矣。一切曹務,全事瘝曠,莫重奉審修改等事,未免緣臣而稽期,漕船點檢,亦有次堂替行之命,狗馬賤疾,俯勤軫恤,恩造至此。伏枕感泣,而太室親享,義重駿奔,誓班肄儀,拚死趨參,擬待享禮旣成,徐入文字,以冀體諒之恩矣。忽於今朝,病氣大作,胸膈昏塞,渾體眩轉,眼暗不能開,口呿不能語,頹倒床褥,莫省人事,急灌藥物,尙未通利。此蓋爲病日久,元氣澌敗,風又乘之,致此斗劇,目下症形,萬分危惡,束帶動作,初無可望。況今享期隔日,淸齋在卽,而薦俎之任,自有常職,非如諸享官之推移改塡,則以臣病狀,使之擎奉牲匣,趨走廟陛,誠末如之何矣。與其臨急變通,貽損國體,不如及今解免,少安臣分,玆敢倩人構疏,仰煩崇聽。伏乞聖明,亟遞臣度支之任,以重享事,仍治臣瀆擾之罪,以肅朝綱,不勝幸甚。臣無任云云。答曰,省疏具悉。疏辭,許令該曹付標。
丁巳四月初六日卯時,上御誠正閣。領敦寧入侍時,行左承旨洪仁浩,假注書李允謙,記事官金景煥·金珍恪,領敦寧金履素,以次進伏訖。命書榻敎曰,亞尹未差之代,令該曹口傳差出,待下批牌招,以爲備員導駕之地。履素曰,近日日氣不調,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,再昨之風,何以登程耶?履素曰,再昨日則已還第矣。上曰,今番之行,足爲疏暢矣。履素曰,累處省墓,中間往來,猶或過於疏暢矣。上曰,卿之平邱墳山,未知幾許耶?履素曰,九世以下混同入占,而自平邱,轉往原州,自原州,仍還驪州,遠近省掃,殆近四十處矣。上曰,金氏何其積德累世,而如是長遠也?大臣省掃,殆近四十處者,豈不壯哉?仍敎曰,再昨次對筵話,卿或聞之耶?李明淵事,不可置諸人鬼關頭,且不可不一番出場,故卽令拿囚捧招,而所謂草供,萬不成說,姑俟過齋後更捧矣。至於李安默事,右相擔着力言之,半日相持,以李安默言之,疏駁一重臣之故,而寧或一向廢枳也?予又何惜一重臣而不從朝廷之公議乎?以虞舜之大聖,命官之際,至於命龍,特言予堲讒說殄行,震驚朕師,欲法虞舜,則何不於堲讒二字上留意也?大臣則以伊日之不得蒙允,過於自引,以爲無面對諸宰,未知末稍,將何以善處也?再昨日以修省之意,未明臨殿,諸宰亦皆詣閤,而右相終不入來,故畢竟會且歸矣,事體亦不涉如何耶?履素曰,臣亦略聞之矣。雲觀之報,上下警惕,臣固仰臨殿求助之聖意,而只緣石相之不進,未免賓對之且停,右相亦安於心乎?伏想必悚懍萬萬矣。第以箚批之未承,且有病情之難强,未敢卽進云矣。上曰,前咸鏡監司入侍。出榻敎賤臣承命出傳,與前咸鏡監司趙尙鎭,偕入進伏。上曰,昨年年事何如,而習操設行後,民隱亦有可言者耶?尙鎭曰,數年以來,年事豐登,目下民事,別無可達者,而但海民魚箭之弊,最爲一道痼瘼矣。上曰,何爲而然也?尙鎭曰,本道揮罹防簾之弊,最爲一道大痼瘼,在前靑魚多捉,漁利豐盛之時,海民輩每當漁節,不勸爭集,設網設簾,其數甚多,稅納裕足矣。近年以來,魚産漸縮,去益稀貴,而稅額則自如,流集之類,年年散歸,捧稅無路。白徵之害,漸及陸民,呼冤紛紜,而各邑稅納,旣有定數,必充乃已之故,或有生意於雜魚揮罹,而怯於定稅之擔當,觀望不設,民人呼訴,皆願隨起隨稅,而莫重公稅,實難減數。民間疾苦,亦不可不軫恤,故敢此,仰達矣。上曰,旣聞之後,不可仍置,與該堂相議,論理草記,可也。出擧條尙鎭曰,道內各邑,大同枵然,加下之弊,無邑不然。公用策應,東西那移,無以塗抹,以道內錢布木一年所捧,分排一年用下,折長補短,互相較量,則每患不足,間多有放利條中割本取用之邑,北關雖或有遺在處,而南邑則擧皆加下,年年如此,無以支用,實爲目下切悶之患。每年支用,似不無從中濫費之弊,而大體則各樣公役,耗費不少,馴至於此,其所矯救之策,不可不爲之,故敢此,仰達矣。上曰,救弊之方,令廟堂與曾經道伯人,後日次對,指一稟處,可也。出擧條尙鎭曰,本道三驛中,惟高山一道,以關北初程,凡百公役,倍蓰他道,而南山站,凋弊尤甚。位田瘠薄,生理蕭條,無以支保,而一自長津設邑之後,大小公行,自平原站把起人馬,由長津直抵三·甲,近千里往返,一經此行,僕痛馬瘏,間多致斃,而今又設厚州則其弊尤難支堪,自咸興歷長津,由厚州抵三水之間,設置數站,恐不可已,故敢此,仰達矣。上曰,此亦令廟堂,一體稟處,可也。出擧條上曰,豐沛樓,果已修葺耶?尙鎭曰,已始役而大抵地理汚洳,當初營建時,未能堅築基址,故不久頹圮,今番則各別築基,以舊材木改建而已矣。上曰,領敦寧,曾見豐沛樓乎?間數幾間也?履素曰,臣則足跡曾不到於北道一邊矣。尙鎭曰,豐沛樓,自是二層閣,而間數則二十餘間矣。命大臣·北伯先退。命書榻敎曰,明日親押處所,仁政殿月臺爲之。仍命退,承史以次退出。
丁巳四月初六日酉時,上御誠正閣。坐直承旨入侍時,行都承旨趙鎭寬,行右承旨洪仁浩,假注書李允謙,記事官金景煥,記注官金良倜,備局有司堂上李秉鼎,副提調南公轍,以次進伏訖。上曰,松都民戶延燒事,豈勝矜惻,甲寅七月已施之恤典,其果考出耶?鎭寬曰,甲寅七月日記中,已考出待令矣。上曰,守臣,誰也?秉鼎曰,其年四月則臣待罪時也。七月則李冕膺之居留時也。上曰,甲寅四月則發遣徐有聞,慰諭奠接,而每戶各給還穀一石矣。卿其記憶耶?秉鼎曰,徐有聞下來前,自本府已施恤典,而大戶則米五斗,中戶則米三斗,小戶則米二斗,此則不待覆啓而給之,及其徐有聞下來後,又各給還穀一石,此是曠絶之恩也。松民亦皆含恩飽德,殆若相忘於失所之爲憂悶也。上曰,備局謄錄持入,沈象奎入侍事,分付。賤臣承命出傳,與檢校待敎沈象奎,偕入進伏。上曰,都承旨於松都,可謂一路福星,旣遞之後,松民想切去後之思矣。仍命書傳敎曰,觀此松留狀啓,府內被燒民戶,至於二百戶之多,念其失所之狀,極爲矜惻,恤典則似已題給,而豈可循例看過乎?慰撫奠接之方,自有甲寅已行之近例,發遣文兼宣傳官沈象奎與守臣眼同慰諭,有身役者,身役蠲減,無役者,代給粟,竝依前例特給之意,令廟堂星火,分付守臣處,官助物力,期於斯速結構,畢奠接後形止狀聞事,一體,分付。又命書榻敎曰,玉堂中時帶文兼人改差,令該曹口傳差代,其中一窠,前文兼沈象奎,口傳單付。敎象奎曰,敦義門,今方留門矣。汝須達夜馳往,明日內得達慰諭於失火民人,而與守臣相議啓聞,可也。命出標信及符驗,傳給宣傳官及禁軍,可也。賤臣承命傳給,仁浩曰,標信,宣傳官,例於階上聽傳敎,而徑入楹內,萬萬駭然。所當重勘,而本院請推之外,無他可施之罰,何以爲之乎?上曰,過齋後,令兵判決棍後拿處,不能檢飭之行首宣傳官汰去,入直承傳宣傳官,過齋後亦爲拿處,可也。出擧條命書榻敎曰,前備堂趙鎭寬·李書九,備堂還差。仍命退,諸臣以次退出。
上在昌德宮。停常參·經筵。
趙鎭寬啓曰,來十一日,朝參日次矣,敢稟。傳曰,停。
李泰永啓曰,來十一日,專經文臣殿講日次矣,敢稟。傳曰,日次儒生殿講日,同爲之,可也。
李泰永啓曰,來十一日,輪對日次矣,敢稟。傳曰,殿講日待令。
李泰永啓曰,明日大駕詣宗廟入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
傳于洪仁浩曰,在外行首宣傳官改差,令該曹口傳差出。
兵曹口傳政事,以李漢興爲宣傳官。
以都摠管李家煥,再牌不進推考傳旨,傳于洪仁浩曰,傳旨勿施,以前牌嚴飭。
吏曹口傳政事,以鄭存中爲分內醫院提調。
洪仁浩啓曰,都摠管李家煥,屢度飭敎之下,來詣闕外,謂有身病終不承牌,事體所在,誠極未安,從重推考,何如?傳曰,允。
注書柳遠鳴差祭代,以黃基天爲假注書。
傳于李泰永曰,發遣吏郞,諸執事淸齋與否,摘奸以來。
洪仁浩,以禁衛營言啓曰,今四月初八日,宗廟擧動時,依兵曹節目,城上斥堠十四處哨官十四員,京標下軍五十六名,伏兵六處哨官六員,京標下軍二十四名,竝爲嚴飭定送,而還宮後依例撤罷之意,敢啓。傳曰,知道。
丁巳四月初七日辰時,上御仁政殿月臺。親押入侍時,行都承旨趙鎭寬,行左承旨洪仁浩,行右承旨李益運,左副承旨李儒慶,右副承旨李泰永,同副承旨成鼎鎭,記事官柳遠鳴,假注書李允謙,記事官金景煥,記注官金良倜,一提學鄭民始,二提學沈煥之,檢校待敎徐有榘,以次侍立。上具翼善冠·衮龍袍,乘輿出萬安門,御仁政殿月臺,泰永跪進香祝,上親押訖。敎曰,引儀東西唱爲誰?益運曰,東唱尹夔欽,西唱崔日運云矣。上曰,七祀傳香,果同行於臺上耶?泰永曰,然矣。敎民始曰,戶判懸病,故卿爲薦俎官耶?民始曰,然矣。上仍乘輿入萬安門還內,諸臣以次退出。
上在宗廟,停常參·經筵。
初昏,月暈。
大駕詣宗廟入齋室後,內閣·政院·玉堂·藥房口傳問安。答曰,知道。
省牲省器罷後,內閣·政院·玉堂·藥房口傳問安。答曰,知道。
王大妃殿·惠慶宮,朝夕遣承旨問安。答曰,知道。
洪仁浩啓曰,司僕內乘,來言捲簾,取稟。傳曰,捲三面。
李泰永啓曰,禮貌官來言,百官稟旨就次。傳曰,知道。
成鼎鎭啓曰,臣王大妃殿·惠慶宮問安進去,下直之意,敢啓。傳曰,知道。
傳于洪仁浩曰,卿宰未付軍職人,令該曹口傳付軍職。
兵曹口傳政事,護軍洪明浩·徐龍輔。
李泰永啓曰,王大妃殿·惠慶宮夕問安,何承旨進去乎?敢稟。傳曰,都承旨進去。
趙鎭寬啓曰,臣王大妃殿·惠慶宮夕問安進去,下直之意,敢啓。傳曰,知道。
傳于洪仁浩曰,今夜弛禁。
洪仁浩,以兵曹言啓曰,依下敎,隨駕禁軍及駕後禁軍武藝別監內吹兼內吹近仗軍士標下軍兵等處,蒸太分饋之意,敢啓。傳曰,知道。
洪仁浩,以壯勇營言啓曰,依下敎,本營隨駕將校·軍兵及武藝別監等處,蒸太分饋之意,敢啓。傳曰,知道。
洪仁浩,以訓鍊都監言啓曰,依下敎隨駕將校·軍兵等處,分饋蒸太之意,敢啓。傳曰,知道。
洪仁浩,以禁衛營言啓曰,依下敎,斥堠伏兵把守將校·軍兵等處,分饋蒸太之意,敢啓。傳曰,知道。
洪仁浩,以御營廳言啓曰,依下敎,駕前別抄及留陣將校·軍兵等處,蒸太分饋之意,敢啓。傳曰,知道。
丁巳四月初八日辰時,上詣宗廟。擧動入侍時,行都承旨趙鎭寬,行左承旨洪仁浩,行右承旨李益運,左副承旨李儒慶,右副承旨李泰永,同副承旨成鼎鎭,假注書黃基天·李允謙,記事官金景煥·金珍恪,一提學鄭民始,二提學沈煥之,檢校待敎徐有榘以次隨駕,上具遠遊冠·絳紗袍,乘輿出交泰門·永淸門,由明政門,降輿乘輦,出弘化門,進發詣宗廟洞口,降輦乘輿,入廟門詣齋殿。上曰,神門外百官整齊後入稟。引儀分引宗親·文武百官,先就廟東門外,分東西序立,左通禮跪啓中嚴。少頃,又啓外辦,上改具冕服,以出左右通禮前導至東門外,左通禮跪啓請執圭,鎭寬跪進圭,上執圭,詣望廟禮位西向立,右通禮跪啓請鞠躬四拜興平身,上行四拜禮,左右通禮前導入自正門,由東階陞詣廟內第一室奉審,次詣各室奉審,竝如上儀訖。左右通禮前導,仍詣省器位,視滌濯,執事者擧羃告潔,省器訖。還出東門外,仍詣永寧殿,就板位行四拜禮,詣殿內奉審省器,竝如宗廟儀訖。上曰,以兼春秋一員,爲假通禮,使之前導。還出殿東門外,步過前路,還詣齋殿,改具遠遊冠·絳紗袍以出,禮曹判書跪啓請執圭,鎭寬跪進圭,上執圭,禮曹判書前導,詣省牲位南向立,禮曹判書跪啓請省牲。上曰,諸執事擧行,斯速整齊爲之事,分付。益運承命出傳,掌牲令,帥其屬牽牲,自東行過,少進北向跪,擧手曰腯,諸大祝,各巡牲一帀,西向擧手曰充,省牲訖,還詣齋殿。上曰,禮判與廟司入侍。賤臣承命出傳,與行禮曹判書閔鍾顯,廟司令安命遠·金履禮,直長李仁祜,副奉事李厚延,偕入進伏。上曰,齋殿屛風圖中儀式,果無遺漏者耶?命遠等曰,別無遺漏者矣。上曰,登軒歌式,何不載之?故判書鄭尙淳,爲禮判時,筵稟定式,例用登軒歌,而此圖式中無之,何也?禮判詳考更稟,可也。又敎曰,守僕輩,果能講陳設圖否?命遠等曰,近亦講習矣。上曰,非但守僕之爲講習,廟司亦爲講習,則字句間,雖不能融會貫通,如治經生之越講,而大體節次則自然習熟,亦必着念爲之也。鍾顯曰,開講吉日,姑俟師傅上來後臨時涓擇乎?上曰,臨時更稟,可也。師傅何間抵京云也?鍾顯曰,十六七日間當抵京云矣。命書傳敎曰,五禮儀序例齋戒條有曰,大祀守衛壝門者,淸齋一宿,註曰每門護軍二人,每隅隊長一人,攝事則竝隊長,宗廟永寧殿同,此謂廟社親行大享及攝享也。又於中祀,有曰文廟門及凡壝門同,制禮之義,本自如此,此規未知自何時不爲遵行。近於親享時廟社神門,權令兵曹摠府郞中守之,挾輦軍,列立門外,雖幸脗合於禮書,攝祀則不爲,而中祀亦不擧論。旣覺之,其所修明,不可緩,自今申復舊制,而五禮原儀,成於五衛時,曰護軍,曰隊長,而今之護軍,文蔭武卿宰從二品以上也,隊長,卽旅帥隊長也。古今之異宜,此則勿論,守門護軍,則用武臣付祿堂上爲可。此類爲挾輦將爲考喧將,年前以不緊置之,可謂太閑歇。此後就五禮儀所載祭享時守門護軍,酌量人員,淸齋後進詣,而亦依挾輦考喧等將望筒啓下之例,兵曹主管,親享時,則依近例,兵摠郞守門事,分付。仍命退,諸臣以次權退。
上在昌德宮。停常參·經筵。
親祭罷後,內閣·政院·玉堂·藥房口傳問安。答曰,知道。
朝廷二品以上·六曹堂上·大司諫單子問安。答曰,知道。
還宮後,內閣·政院·玉堂·藥房口傳問安。答曰,知道。
李儒慶啓曰,明日常參·經筵,取稟。傳曰,停。
成鼎鎭啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李益運啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李益運啓曰,都摠管李家煥,特敎申飭之下,屢度催促,而謂有身病,終不承膺,莫重命牌,經宿闕外,揆以事體,萬萬未安,從重推考,何如?傳曰,允。更爲牌招。
傳于成鼎鎭曰,同副承旨入侍。
成鼎鎭啓曰,大司憲未差,掌令洪彦燮·權心彦,持平金壽祖·鄭宗魯在外,執義李貞運牌不進,監察茶時之意,敢啓。傳曰,知道。
以都摠管李家煥牌不進推考傳旨,傳于李益運曰,更爲牌招。
承旨前望單子入之,金履翼·李海愚落點。
以右承旨金履翼牌不進推考傳旨,傳于成鼎鎭曰,更爲牌招。
以右承旨金履翼,再牌不進推考傳旨,傳于成鼎鎭曰,行公於亞卿,再違於承宣,何也?事體所在,豈不未安?勿施,仍以前牌催促。
傳于李海愚曰,右副承旨入侍。
傳于李儒慶曰,八耋大臣之駿奔於親享,於古未聞,況步屧如飛,登降不差,在卿,豈特爲稀貴?卽朝廷之吉祥善事也。還第之後,不瑕有憊意損節耶?遣承宣問卿安否,卿其附奏事,坐直承旨傳諭于左議政。
以李甲會囚單子,傳于成鼎鎭曰,分揀放送。
以閔植囚單子,傳于成鼎鎭曰,附過放送。
以水原留守趙心泰狀啓,牙山倉漕船致敗穀物拯出事,傳于李儒慶曰,彼界此疆,是豈推諉之事乎?當該判官罷職事,回諭。
以京畿監司李在學狀啓,牙山倉漕船致敗,旣是水原境,具格狀聞等事,自該府擧行事,傳于李儒慶曰,此疆彼界,是豈推諉之事乎?當該府使罷職事,回諭。
以開城留守黃昇源狀啓,民家燒燼事,傳于成鼎鎭曰,一依前下傳敎施行事,回諭。
以廣州留守徐有隣狀啓,民家燒燼事,傳于李海愚曰,卿其拔例顧助,期於斯速結構奠接之地事,回諭。
李儒慶,以奎章閣守宮檢校直提學意啓曰,夜間閣內諸處無事之意,敢啓。傳曰,知道。
李儒慶,以弘文館言啓曰,修撰金銑,疏批已下,卽爲牌招察任,何如?傳曰,允。
成鼎鎭,以兵曹言啓曰,今四月初九日立夏改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
金履翼,以兵曹言啓曰,卽接西所衛將崔秉敎牒報,則明禮門西邊新築宮墻內面一間許椽木蓋板朽傷缺落處,今已修改云,晝察夜巡軍兵解送之意,分付該營,何如?傳曰,允。
李海愚,以一所巡廳言啓曰,去夜初更四點量犯夜人出身尹東臣,禁衛營哨官金樂豐執捉,竝移送兵曹之意,敢啓。傳曰,知道。
金履翼,以兵曹言啓曰,今四月初七日一所巡廳犯夜被捉出身尹東臣,禁衛營哨官金樂豐,依更數嚴棍十度之意,敢啓。傳曰,知道。
金履翼,以備邊司言啓曰,燈夕觀燈,自是昇平盛事,而今年則以豐登之故,鄕外老幼扶携來觀者,尤爲數多,而似聞南北山近處該掌營門,分送軍卒,禁斷遊人,不得觀光云。事極可訝,卽爲査問則訓局將校所告內,慮損稚松,多定軍卒,禁斷新種松處雜還之弊矣。無識軍卒,竝與元不種松之處,亦皆禁斷,不善擧行之罪,在所難免云。禁營則種松各麓外,不爲禁斷,而以其多定軍卒之故,或不無不當阻搪,而阻搪處云。禁養稚松之政,雖不可不嚴,竝與不種松之處,渾爲禁斷,以致遊人之落莫者,有駭瞻聆,而亦不無差等之別,當該西道參軍,先汰後拿,南道參軍,拿問處之,何如?傳曰,必是無識軍卒所爲,參軍亦官員,豈有公然勿令觀光之理乎?令兵判拿入嚴飭,作挐軍卒,亦令決棍於人衆共觀處,可也。
金履翼,以訓鍊都監言啓曰,回兵曹草記,明禮門西邊新築宮墻內面椽木二箇腐傷,蓋板及瓦子一間許缺落處,今已修改,晝察夜巡金虎門軍八名,還入直所,將校解送之意,敢啓。傳曰,知道。
金履翼,以禁衛營言啓曰,本營分授明禮門西邊新築宮墻內面一間許椽木蓋板朽傷缺落,今已修改,晝察夜巡軍兵解送事,自兵曹草記矣。把守訓局軍,還入西營直所,本營哨官解送之意,敢啓。傳曰,知道。
修撰金銑疏曰,伏以臣向叨是職,目見駭悖之疏,不勝憤惋,略效懲討之義,恩批未承,原疏還給,拙語之不槪聖心,固所自訟,而微蹤之復廁經幄,實難抗顔,間者恩除,雖蒙卽遞,日月愈久,悚恧冞切。今承特授之命,又値求言之際,義當竭蹶趨承之不暇,而終不敢冒沒出膺,又自速慢蹇之誅。伏乞聖明,亟賜鐫免,俾安賤分焉。臣旣不以見職自居,且學識寡陋,至於講究消弭之策,仰贊修省之工,則臣不敢擬議,而適有目下數事,略此附陳焉。大臣之新膺重卜,實叶輿情,而謨猷密勿,上下交孚,協贊一初之治,朝野方拭目,而登筵陳奏,縷縷懇懇,亶出於至公無我之心。殿下於此,特許嘉納,則非但人情悅服,亦有光於聖德,而一兪之音,終始靳持,大非群下所仰望於今日者也。其在敬禮之方,亦不宜如是邁邁,臣謂亟從初筵之奏,俾盡嘉猷之告焉。方今天災告警,聖心興惕,側席虛已,至誠求助,則是宜開導群言,不使沮却,而昨日亞諫之疏,臣未見其原本。雖未知疏中所論之爲何語,要之爲應旨言事,採納與不採納,惟在聖衷之斟量,而不賜一字之批,卽地斥退,是豈當初求言之本意?而尤豈不有損於大聖人不咈之盛德也哉?臣亦未承批中一人,誠不敢論及此事,而且聞向日一儒臣疏之事關聲討者,又有還給之命,亦不能無憾於我聖上翕受敷納之量,而竊恐從此無進言之人矣。故臣不避嫌瀆,敢此冒陳。伏乞近日臺臣儒臣之疏,一倂賜批,俾原疏得以頒示焉。臣無任云云。省疏具悉。
宗廟夏享大祭親祭敎是時,亞獻官左議政蔡濟恭,終獻官右議政李秉模,進幣瓚爵官吏曹判書李秉鼎,奠幣瓚爵官吏曹參議蔡弘遠,薦俎官行左參贊鄭民始,禮儀使行禮曹判書閔鍾顯,典祀官奉常正金晦彬,廟司令安命遠,宮闈令尙膳劉仁獐·金完碩·曺壽喆·方得賢·金始采·康壽甲,堂上執禮行副護軍申耆,堂下執禮執義李貞運,第一室執尊副應敎朴載淳,第二室執尊副司果李儒修,第三室執尊副校理李基讓,第四室執尊副司果李升運,第五室執尊副司果申絢,第六室執尊司僕正張至顯,第七室執尊副司果申龜朝,第八室執尊兵曹正郞鄭晩錫,第九室執尊正言呂駿永,第十室執尊副司果宋翼孝,第十一室執尊副司果沈興永,第十二室執尊典籍鄭履綏,第十三室執尊副司果尹序東,第十四室執尊副司果尹羽烈,第一室大祝副修撰李翊模,第二室大祝校理尹悌東,第三室大祝應敎韓用鐸,第四室大祝副司果李羲甲,第五室大祝副司果鄭來百,第六室大祝副修撰洪秀晩,第七室大祝副司果金履喬,第八室大祝修撰金銑,第九室大祝副司果朴鍾淳,第十室大祝副校理朴崙壽,第十一室大祝副司果金近淳,第十二室大祝副司果徐有榘,第十三室大祝副司果尹益烈,第十四室大祝副司正李存秀,第一室祝史副司果金熙采,第二室祝史副司果金孝眞,第三室祝史副司果李基慶,第四室祝史副司果韓興裕,第五室祝史副司果鄭弼祚,第六室祝史副司果吳大坤,第七室祝史副司果宋知濂,第八室祝史吏曹正郞李東煥,第九室祝史副司果鄭魯永,第十室祝史副司果吳翰源,第十一室祝史副司果金熙華,第十二室祝史副司果洪秉臣,第十三室祝史副司果趙萬元,第十四室祝史正言閔命爀,第一室齋郞副司果洪樂敏,第二室齋郞副司果金和鍾,第三室齋郞副司果玄重祚,第四室齋郞副司果丁志元,第五室齋郞禮曹正郞金熙周,第六室齋郞注書柳遠鳴,第七室齋郞副司果洪時溥,第八室齋郞副司果趙台榮,第九室齋郞副司果申溆,第十室齋郞副司果權晙,第十一室齋郞副司果張至冕,第十二室齋郞副司果李海淸,第十三室齋郞副司果李垿,第十四室齋郞兵曹正郞沈鎜,第一室捧俎官戶曹正郞尹光心,第二室捧俎官副司果朴秉遠,第三室捧俎官尙衣主簿鄭冕綏,第四室捧俎官刑曹佐郞鄭持容,第五室捧俎官漢城主簿徐有膺,第六室捧俎官敦寧主簿閔致成,第七室捧俎官司僕主簿李晩祥,第八室捧俎官敦寧判官徐在修,第九室捧俎官司饔主簿金基厚,第十室捧俎官戶曹佐郞金明淳,第十一室捧俎官工曹佐郞趙鎭球,第十二室捧俎官平市令徐有惇,第十三室捧俎官刑曹正郞李觀秀,第十四室捧俎官戶曹正郞李周憲,盥洗位禮曹佐郞韓始裕,典籍趙恒存·韓錫仁·李志容,亞終獻盥洗位典籍申義淳,掌牲令典牲判官鄭時養,協律郞掌樂正朴瑞源,贊者引儀尹夔欽·崔日運,謁者兼引儀金樂敏·李永薰,贊引兼引儀安枰黃稔,祭監監察李卿尹·尹心約,七祀獻官副司果李厚源,祝史兵曹佐郞洪致榮,齋郞義盈直長林周喆,功臣獻官司僕僉正朴宗厚,祝史典籍閔致載,齋郞司饔直長朴和源。
丁巳四月初九日丑時,上詣宗廟。夏享大祭親行入侍時,行都承旨趙鎭寬,行左承旨洪仁浩,行右承旨李益運,左副承旨李儒慶,右副承旨李泰永,同副承旨成鼎鎭,假注書黃基天·李允謙,記事官金景煥·金珍恪,一提學鄭民始,二提學沈煥之,檢敎待敎徐有榘,以次侍立。禮儀使跪啓外辦訖。上具冕服以出,禮儀使跪啓請執圭,鎭寬跪進圭,上執圭,禮儀使前導,上入自正門,詣板位西向立,禮儀使跪啓請行事,協律郞跪俯伏擧麾作樂,禮儀使啓請鞠躬四拜興平身,上行四拜禮,仍行晨祼禮,次詣盥洗位北向立。鎭寬等跪取匜興沃水,又跪取槃承水,上盥手,鎭寬等跪取巾以進,上帨手訖,禮儀使啓請執圭,上執圭,禮儀使前導,上陞自阼階,詣第一室尊所西向立。登歌作樂,執尊者擧羃,進幣瓚爵官,酌鬱鬯,泰永以瓚受鬱鬯,禮儀使前導,上詣神位前北向立,禮儀使啓請跪搢圭,上跪搢圭,在位者皆跪,益運奉香盒,泰永奉香爐跪進,上三上香,益運奠爐于案,泰永以瓚授進幣瓚爵官,進幣瓚爵官,捧瓚跪進,上執瓚灌地訖,進幣瓚爵官,捧幣跪進,上執幣獻幣,以幣授奠幣瓚爵官,奠于案,上仍執圭俯伏興平身,次詣各室,上香·祼鬯奠幣竝如上儀訖,仍降自阼階復位。上曰,左承旨進詣永寧殿,行事時獻官以下諸執事進爵奠爵等節,各別致敬盡禮事,申飭,可也。仁浩承命進去,仍行初獻禮,上陞自阼階,詣第一室尊所西向立,登歌作樂,執尊者擧羃,進幣瓚爵官,酌齊,益運等以爵受酒,上詣神位前北向立。仍跪搢圭,在位者皆跪,進幣瓚爵官,捧爵跪進,上執爵獻爵,以爵授奠幣瓚爵官,奠于神位前,上仍執圭少退跪,大祝進神位之右,東向跪讀祝文訖。上仍詣各室,獻酌竝如上儀訖,仍降自阼階復位。上曰,功臣位行禮,斯速爲之,而承旨進往申飭,可也。泰永承命進去。上曰,功臣位版禮畢收納時,守僕輩每致䙝慢之歎云。今番則注書一員落後,當其收納時,各別致敬,照數以納,可也。謁者引亞獻官左議政蔡濟恭,行亞獻禮訖,還復位。上敎濟恭曰,奠獻升降之際,得無勞乎?濟恭曰,賤脚戰澁,趨走之際,未能盡誠於駿奔之禮,伏不勝悚惕之忱矣。謁者又引終獻官右議政李秉模,行終獻禮訖。上敎益運曰,承旨姑留以待,撤饌時,各別申飭,毋或䙝慢,而廟內修掃,亦爲精潔,毋欲速,還待明朝復命,可也。仍詣飮福位西向立,進幣瓚爵官,捧爵北向跪進,禮儀使啓請受爵,上受爵飮訖。薦俎官捧俎北向跪進,禮儀使啓請受俎,上受俎以授承旨,仍降復位,禮儀使啓請四拜,上四拜訖。命撤籩豆,軒架作樂,上又四拜,仍詣望燎位北向立,諸大祝以幣焚於爐上,望燎訖。禮儀使跪啓禮畢,上還詣齋殿釋冕服,改具遠遊冠·絳紗袍,通禮跪啓外辦,上乘輿至廟門前。敎廟司安命遠等曰,樹木太甚蓊翳,姑待木葉茂密後,當爲疏滌之擧,而此亦各別致敬致愼,毋或喧擾於肅敬之地,可也。此則專委於李仁祜,汝須着念擧行也。命遠等承命退出,仍出廟門,降輿乘輦,進發入弘化門由明政門。上曰,侍衛落後,入永淸門·交泰門還內,諸臣以次退出。
丁巳四月初九日卯時,上御重熙堂。右副承旨入侍時,右副承旨李泰永,假注書李允謙,記事官金景煥,記注官金良倜,以次進伏訖。命書傳敎曰,牙山臭載之漕船船格等,移送南陽府推覈事,分付畿營。又命書傳敎曰,左承旨·右副承旨許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂翌日口傳問安。答曰,知道。大殿,朝廷二品以上·六曹堂上·大司諫翌日單子問安。答曰,知道。
藥房提調沈煥之,副提調趙鎭寬啓曰,淸廟親享,夏禴禮成,徹宵將事,侵曉回鑾,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖侯爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李海愚啓曰,明日常參·經筵,取稟。傳曰,停。
金履翼啓曰,大司憲未差,掌令洪彦燮·權心彦,持平金壽祖·鄭宗魯在外,執義李貞運傳旨未下,監察茶時之意,敢啓。傳曰,知道。
金履翼啓曰,備邊司郞廳來言,今日,賓廳日次,而朝廷翌日問安相値,不得來會云矣,敢啓。傳曰,知道。
金履翼啓曰,御營大將李漢豐,以本廳習陣,明日出去矣,兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
傳于李海愚曰,右副承旨入侍。
同副承旨成鼎鎭書啓,臣敬奉聖敎,馳往傳諭于南部會賢洞二間屛門契議政府左議政蔡濟恭所住處,則以爲臣之昨日駿奔,不過臣分之當然,只以有事爲榮,千萬夢想之外,承宣儼臨,齎示十行恩敎,而褒嘉之意,溢於辭旨,至問損節有無,臣是何人,敢當此曠古之恩禮乎?竊念臣之生於太平,老於太平,犬馬之齒,隔八旬無多,此莫非仰賴我聖上陶鑄壽域之化,臣何力焉?至於昨日亞獻禮之順成,身在咫尺陪班,仰覩誠意洞屬,玉趾不憚勞憊,愚忱倍激,不敢自有其身,而其奈癃病之餘。賤脚戰澁,趨走之儀,不能副肅敬之誠,中心惶愧,不知所措。今乃以必欲慰藉之聖心,至諭步屧如飛,登降不差,聖人之敎,或恐有違於實境實際耶?賤質依前蠢動,別無憊損,王靈攸濟,只庸攢祝而已云矣,敢啓。傳曰,知道。
偕來承旨金達淳狀啓,臣擎奉聖諭,本月初四日,馳到忠淸道文義縣是白乎,則以大護軍宋煥箕赴朝次,同日發行,亦爲來到于該縣是白乎等,以仍以傳諭,則以爲臣今當月初,有不敢稽延日字,違越恩命,强病登程,纔到文義地,不意近侍宣傳聖諭,辭旨隆摯,區區賤分,益不勝惶蹙之至云,而臣竊見其久病之餘,實無排站趲程之勢,似當一兩日休歇,次次觀勢前進是白乎所,臣旣承偕來之命,姑爲仍留隨往計料,緣由馳啓事。踏啓字。
以執義李貞運,司諫韓光植,正言呂駿永牌不進罷職傳旨,傳于金履翼曰,只推。
以修撰金銑牌不進罷職傳旨,傳于李海愚曰,只推。
李海愚,以弘文館言啓曰,修撰金銑,旣有只推之命,副修撰李翊模,連呈辭單,不爲行公,竝卽牌招察任,何如?傳曰,允。
金履翼,以吏曹言啓曰,贈諡忠毅公柳彙進延諡,今四月二十六日,定行於全羅道光州地云矣,敢啓。傳曰,知道。
金履翼,以兵曹言啓曰,備邊司草記,燈夕觀燈,自是昇平盛事,今年則以豐登之故,鄕外老幼扶携來觀者,尤爲數多,而似聞南北山近處,該掌營門,分送軍卒,禁斷遊人,不得觀光云,當該西道參軍,先汰後拿,南道參軍,拿問處之事,傳曰,必是無識軍卒所爲,參軍亦官員,豈有公然勿令觀光之理乎?令兵判,拿入嚴飭,作拿軍卒,亦令決棍於人衆共覩處可也事,命下矣。依傳敎,臣通街路上衆民所覩處開坐,南道參軍丁海翼,西道參軍李學道拿入,謹以傳敎內辭意嚴飭後,觀光人,要路阻搪作拿南道禁衛營軍全德元等九名,西道訓局軍柳成甲等六名,査實決棍之意,敢啓。傳曰,知道。
禁府啓目,前修撰李明淵原情白等,矣身所被之惡名,實是萬戮猶輕,而矣身所秉之愚忠,亦有一段未泯者,尙今戴頭於人間,已出自分之表,而惟恐抱冤於地下,長爲不瞑之物,席藁窮廬,涕泗爲命,窮天徹地,無所自訴。日夕悲號於先人之墳,自痛無面於歸見之日是白加尼,不意置對之命,特開申暴之路,天地生成之渥,父母顧覆之慈,往古來今,愈隆愈摯。千古爲人臣含恨入地者,皆當感泣於冥冥之中,況矣身,不待剚腹披腸,而庶或自明者乎?弸中崩迫之辭,莫能裁抑,濫猥煩屑之誅,固所甘心是白齊,矣身春初上疏,直是天奪其魄。嗚呼,歲前兩囚之罪,卽人得以誅者也。伊日處分,永有辭於天下萬世,則矣身,以何心腸,敢懷營救之意,不滿之心,而只緣痛陳之辭未達,嚴討之志未暢,以致身陷罔測,罪合罔赦是白乎所,噫噫,痛矣。此輩罪犯,雖發於昨冬,溯究源流,種落已然,矣身常欲一疏劈破,以攄皮裏蓄積,而徒懼伐異之罪,姑守緘口之戒,今當身名汚衊心事莫暴,何所顧藉,不善其將死之言也?嗚呼,在昔辛壬之事,尙忍言哉?左戚右豎,締結交通,角論於建儲之時,稔惡於代聽之日,而凶謀莫售,則大變屢作,釀兵於戊申,宗社幾危,煽禍於乙亥,倫彝殆息。猶蒙我先大王大度如天,神武不殺之盛德至仁,遺醜餘蘗,至今滋長,宜其改心革面,羞前之爲,感祝國恩,全保私分,而樂禍未艾,逐臭不已,傾心托跡,如水赴壑者,志意相感,如膠投漆,世爲門生,代作宿處,牢不可破,誰復間之?自夫此輩之合于此家,其所經營謀劃,小則戕害士類,大則脅持君父,於是厚謙,挾麟漢而爲逆。乙丙滔天之禍,宗祊之賴以復安者,天目,耇·輝·恒·簡,異世共腸,能·述·鏡·夢,岐塗同貫。其始出於圖柄而濟私,其終歸於構禍而犯上者,辛壬乙丙,如印一板,誰慫慂而若此,孰主張而如彼也?趨向雖殊,氣味互合,轉相染汚,打成一套,世道之變,於斯爲極,乃我聖上,穆然深思,廓然遠慮,爰命諸臣,纂成一部明義錄,其義例則仰述於闡義昭鑑,而其徽奧則實包於某年義理,服魑魅於禹鼎,揭日星於天衢。精義大法,直與春秋同符,可謂建天地而不悖,質鬼神而無疑,爲人君而不可不知,爲人臣而不可不讀也。然而讀是書者,只知爲乙丙義理,而不知爲某年義理,則讀猶不讀也。只知爲乙丙與某年之義理,而不知其權輿於辛壬義理,則讀猶不讀也。是書之作,庶乎沈溺者自返,糾結者自解,勇者斷腕,怯者却視,而其雍容而營護,阿媚而奉承者,果誰也?畢竟其人之凶國禍家,又何如也?此輩之於此,見害而不見利亦屢矣。俱宜竦厭,迄可少怠,而潛連暗通,抵死不釋,以至有兩囚之犯,而其眞贓畢露,或效忠於差祭之時,或立跡於頒曆之單,相機嘗試,窺時漸售,此其事,豈惟懷恩戀情,不忍相捨之故也?卽所由來者有之,辛壬義理,此輩之所讎視也。某年義理,此家之所諱言也,至於明義錄,則此輩之所惡聞者也。惟其義理之所共惡聞,故自然腸肚之暗相連接,翻身冒功之習,傳襲有訣,譸張眩惑之計,贊助多方。甚至有不敢擬議,而不敢說到之浮言浪說,必欲澌壞我大中至正莫嚴莫重之眞正大義理,此唱而彼和,家喩而塗說,糾合異類,怵惑愚夫,凜凜乎朝端換局之擧,士流魚肉之禍,若將指日可期,而何幸聖志卓立?聖意堅定,一年二年,漠然無動得之術,加之年來,奸賊旣斃,妖窩一散,忙忙然如魚脫網,倀倀焉如瞽失相,蝨性喜附則攢刺愈緊,盜情憎主則醞釀益急,而常時邈似相忘,外面寂若無照。故訛訕迭興,而莫尋其影響,幻惑孔張,而莫知其端倪,向非前參議臣韓用龜秉執甚固,樹立卓然,而過承匪怒之敎,至被遷竄之典,則此輩蚓蛇之結,鬼蜮之圖,亦何由發奸摘伏乎?纔見可乘之微隙,便售漸試之憯計,手脚始露,奸肺莫掩,此矣身疏所謂窺覘伎倆,背馳性癖,固可賤惡,早宜誅絶者,正指此等情態而發也。及夫乾斷赫然,處分嚴正,曉一世之耳目,拯萬人於胥溺,國論稱快,輿情少洩,則爲能惡人之仁,生道殺人之義,孰不欽仰?早辨履霜之德,逆折奸萌之政,孰不攢嘆也哉?第其隱情慝謀,旣露端緖,梟肚獍腸,明有結連,而未加究覈,旋命酌處,王章不伸,懲討未嚴,徒黨寔繁,惡草易生,則暗地排布,安知止此,方來禍機,寧不凜然?矣身疏所謂畢竟有助於明義理嚴隄防,則僅僅有目下小效否者,卽其憤惋憂懼之懷,因言端不能按住也。嗚呼,矣身,雖甚迷頑,亦粗知事君之義,莫嚴於忠逆之分,則豈不知明義錄之爲今日麟經,而背馳於此義理者,卽爲天地所不容亂臣賊子乎?直緣性本愚騃,每不欲隨衆依違,而曾聞鞠囚致辟之際,雖於均施一律者,臺閣或有異同於律名之論云。故乃以只知吾君之一段愚忠,自信本心之無他,或慮處分之失中,敢以太遽有害地處官爵等說,肆然筆之於書,有若右袒容護於寸斬無惜之兩囚者然。遂致得罪公議,爲世大僇,俯仰慙痛,直欲自斧其吭,自斫其舌,而尤有所絶憤極冤者矣。似聞彼邊之人,以矣身之疏,謂之名疏,轉相稱道云,夫辛壬之逆黨,卽矣身之世讎也。其支流餘派,矣身何爲顧惜,而兩囚中一人,又矣身之私讎也。媚讎求名,矣身語不至此,而勒加溷浼,如蒙不潔,今此歷溯源頭,不避煩猥者,非徒爲謝公議,正以自守私分是白乎旀,愚妄死罪,螘蝨賤見,常竊以爲聖躬之致愆和,每因治化之有梗,而治化之有梗,每因世道之不靖也。世道靖則聖化如何有梗,天和由何有愆耶?平居憂嘆,嫉惡如仇,卽矣身向上苦心,而頃値新元,靜攝有日,不勝憂悶慮戀之情,轉生紆曲窮極之思,猥欲有以達聖志,而解聖憂,適聖意而慰聖衷,故通篇命意,專以愆和所由爲主,委靡轉伏,耿耿致意焉。觀於疏末所陳啓發宣暢,談辨藥石等語,其精神所注,命脈所貫,可知已,妄求媚合,探索過深,不覺濫越之歸,自底無嚴之誅,實情如此而已。何敢一毫粧撰,以添罔上之律乎?若如言者所云云,則奚但矣身一身,臠解有餘?雖十口累之竝就殄滅,猶不足少贖其窮凶極惡。此尤矣身所以魂驚骨戰,至冤至痛,只願剖腔出心,以謝同廷是白乎旀,大抵矣身,性旣狂率,識則頑劣,而受恩無際,遭知逾實,感激之情,更不識有高厚,報答之念,恒不分於水火,故慮犯大何,淵鑑孔昭,恐陷非義,亡父遺戒,果然今番疏語,屢犯必誅之罪,窮山點檢,血淚盈前,喪魂失魄之擧,決非常性所出,而夫誰恕之,夫誰憐之?聖明臨上,曲垂哀矜,惟玆淑問,視同輕囚,而初供迷荒,錯輸在外之疑,再招惶遽,未暴哀痛之悃,仁天必欲全活,而赤子自甘入井,猶徐加誅,任其從容,而今而後,實無遺恨,此世此恩,將何少酬?猶願速死,庶待來生而已。矣身罪犯,一言蔽,萬死無惜是白置,傳旨內辭緣,惶恐遲晩,此與尋常罪囚有異,不可以曾經侍從論,刑推得情,何如?啓。判付內所供,果若所料,不問可知爲李明淵是置,抱如許冤枉沸懣之情,爲一生坑坎刀俎之物,覆盆無照,幽谷不春者乎?翔走喙息之微,尙欲各遂其性。矧玆明淵,官以諫名,一言速禍,置之不屈不伸不生不滅之中,任渠鳴暴無階,使予造化莫施,則草野之視朝廷,後人之視今時,謂何等世界乎?明淵疏入之日,已有設言於故相,而出場結梢之徐遲至今者,蓋有俟於激而鳴者息,平陂者還他平陂是如乎,甚矣。被誣受衊之端,今因可控之會,一一直說出款之眞情,足令人一讀一涕,雖有織貝哆侈十百輩,洗舊瘢而覓隱疵,終當歸於不見信之科。哿矣明淵,於是乎絳市之戮,六日而蘇,活一不辜,其恩重,保一世家,其事大,而比之於言者之獲免鬼關,豈不誠尤重且大,永有辭焉者哉?不在多言,明淵特放,應敎除授,令政院牌招入直爲良如敎。
傳于金履翼曰,應敎窠旣有李明淵除授之命,而時任應敎之不參於諡號之座,事未前聞,其時欲爲處分而未果,當該應敎韓用鐸遞差,以存館中故事。
李海愚啓曰,應敎李明淵牌招入直事命下,而肅拜之後,謂有情勢,終不入直,事甚未安,推考警責,何如?傳曰,處義雖似太過,情勢宜欲一伸,然而旣承牌又肅命,獨乃逡巡於入直,以致深夜酬應,揆以國綱,不可無處分,桃源察訪除授,使之當日辭朝,時任察訪,遞付京職。
吏曹,桃源察訪單,李明淵除授事承傳。
以左副承旨李儒慶,同副承旨成鼎鎭上疏,傳于李海愚曰,遞差。
禁府啓目,粘連向前鄭文在,亦今以道査觀之,與罪人所供,不啻相左兺不喩,松禁懈弛,營校推捉,明白於各人等所供,則其溺職損體之罪,有難容貸,依前下傳旨,卽其地定配,何如?判付啓,道啓與渠供相左,其委折,嚴覈捧供,仍爲照律以聞爲良如敎。
金履翼,以義禁府言啓曰,姑放罪人鄭文在,査啓啓下,還囚議處,保放罪人李敬培,還囚捧供之意,敢啓。傳曰,知道。
禁府啓目,善績前僉使李敬培原情云云。傳旨內辭緣,泛稱遲晩,刑推得情,何如?判付啓,何足責?令兵判嚴棍懲罪爲良如敎。
禁府啓目,粘連沈景文·鄭宗柱·趙雲衢·姜時煥等段,到任屬耳,流來反逋,固難一時準捧,從實報營,事勢雖或似然,末乃反仍,罪實難逭,申大有·李顯默·申在德·金和鍾·趙秀民等段,許久在任,一味抛置,徒擁虛簿,逐年反作者,揆以糴法,俱極可駭,鄭宗柱·申大有·李顯默·金和鍾·趙秀民,方在姑放中,竝還囚,捧供後勘處,沈景文·趙雲衢·姜時煥·申在德,竝依前草記拿來,權襈段,頃因拿來草記批旨,雖已放送,論其罪犯,與沈景文,宜無異同,一體拿來後勘處,何如?判付啓,依允。其中時任守令·察訪等赴任屬耳,勢難一齊收殺,更觀來頭勤慢狀聞事,分付道臣爲良如敎。
草莽臣宋煥箕疏曰,伏以賤臣之罪戾,愈往愈深,而聖上之開諭,愈勤愈摯,雖慈父之詔迷子,何以加此?所帶水部之職,不待臣之陳懇,特賜解免,至若世道經筵之敎,亦莫非所以曲爲臣地,以開臣進身之路,夫世道之責,經筵之任,固非如臣無似者,所可擬議而前後批諭,又如是丁寧諄複,臣雖極迷頑,亦非木石也。到此地頭,豈無私自感動於愚衷者乎?是以冒膺之嫌,不敢復顧,難强之疾,亦未暇恤,已於日昨起發,以爲寸寸前進之計,而孱骸危喘,實無趲程之望,姑不知何日可抵城外。此尤臣罪上添罪,惶懼不自安者也。抑臣別有不得已仰煩崇聽者,臣旣在道則近侍之臣,尤不宜相守。伏乞聖明,曲垂諒察,亟收偕來之命,至於馹騎廚傳,亦非賤臣所敢安,竝冀卽令還寢,俾得以安意作行,千萬幸甚。臣無任云云。答曰,省疏具悉卿懇。聞欲上來,欣企何言?偕來承宣與馹騎廚傳,皆是應行之常例,卿須安心。仍傳于李海愚曰,此批答,令偕來承旨,傳諭。
大護軍趙尙鎭上疏曰,伏以太廟親享,聖慕克伸,春邸始講,吉期方佇,慶祝之忱,曷有其極?仍伏念臣以樗櫟散材,忝叨鎖鑰重任,十朔分憂,一事蔑效,日夕兢懼,惟罪戾是俟,京兆擢秩之命,忽下於千萬夢想之外,府吏齎誥旨遠傳,非常之寵,營府聳動,有隕之恩,闔衙懽喜。臣獨以榮爲懼,聞命若驚,自忝誤恩,今爲二朔,神精怳恤,寢夢悸噩,實不知何以致此也。猗我聖上二紀陶鑄之治,天地之大也,雨露之均也。洪纖巨細之具形色得性命者,孰不囿於化育涵養之仁,而若其曲費造化,過蒙生成者,歷數廷臣,豈有臣比?以其人則冥眛憒劣,自入匐匍之井,而我殿下拯濟之,以其蹤則臲卼畏約,殆同槁枯之木,而我殿下吹噓之,內而近密之使令也,外而藩牧之委寄也。有如顧我而復我,不啻恩斯而勤斯,全保之過而拂拭之,拂拭之過而拔擢之,以至今上卿之躐躋而其過極矣。噫,弱植之培土過則反害茁長,羸馬之載物過則必致顚仆。今臣恩數之有逾涯分,峻秩之不稱人器者,亦有甚於弱植之過培,羸馬之過載,微臣過福之憂,決知無幸,聖主則哲之明,抑恐爲累。噫,超遷至上大夫而班聯九卿者,隆顯何如也?難愼亦何如也?雖如才德可堪,聲望素著者,初聞晉擢之命,力請渙汗之恩者,例也,由其例也。故肝膈之籲,殊涉外面,巽讓之牘,或近文具,今臣此言恐不免爲隨衆按例之辭,而以臣蹙蹙情地之靡安,倥倥文質之無當,雖於尋常宿硏之除,每念揆分之義,輒思循墻之走。況此千千萬萬未自期未敢當之恩乎?區區必辭之情,不待畢辭,父母孔邇,庶幾垂憐?臣於在北之日,猥從縣道,略暴微懇,疏到職遞,未獲登徹,納符體重,反面誠急,冒肅新資,殆若固有,退自前席,慙惶靡措。仍値淸齋,縮伏度日,摠管新除,又下此際,庚牌荐降,陪衛義重,不假他顧,章皇祗肅,而若夫難冒之義,如右所陳,今始冒入文字,仰于崇嚴。伏乞聖慈,諒臣所辭之非出飾讓,將臣資憲新階,亟命收還,以重公器,以安私分,千萬幸甚。臣無任云云。答曰,省疏具悉。卿其勿辭行公。
左副承旨李儒慶,同副承旨成鼎鎭疏曰,伏以臣等,卽伏見囚供判付下者,有除職之命,相顧愕眙,不勝訝惑之至。噫嘻,此囚之疏救向時處分之兩罪人,不可以今之一張自明之說,有所掩覆也,明矣。朝廷之公議猶沸,三司之聲討未已,殿下遽施曲貸之恩,旣放釋之不足,又縻以華銜,有若尋常無故者然。臣等旣在出納之地,聖敎之下,雖不得不頒布,而愚衷所激,有不能自已,玆敢略陳短章。伏願聖明,亟收成命,以嚴隄防,仍治臣等不職之罪焉。臣無任云云。
答曰,省箚具悉。見應敎李明淵之供語,其所秉執,非爾等所敢雌黃者,況旣白脫,其所收用,卽當然底事,不問曲直,謄納出場以前箚語,爾等之擧措,有辱玉堂,古有辱臺之罰,若爲爾等設,付標爾等之名於登瀛錄,以爲忝其選者之戒。
校理尹悌東,副修撰洪秀晩聯名箚子,原本未下。
丁巳四月初十日午時,上御重熙堂。右副承旨入侍時,右副承旨李海愚,假注書李允謙,記注官金良倜,記事官金珍恪,以次進伏訖。命書禮曹輪對官望單子判付,江原監司徐有防狀啓雨澤農形事判付訖。命退,承史以次退出。
上在昌德宮。停常參·經筵。
李海愚啓曰,玉堂備員間,視事頉稟之意,敢啓。傳曰,知道。
李海愚啓曰,來十六日,日次儒生殿講日次矣,敢稟。傳曰,爲之。
李海愚啓曰,大司憲未差,掌令洪彦燮·權心彦,持平金壽祖·鄭宗魯在外,執義李貞運,牌招啓辭未下,監察茶時之意,敢啓。傳曰,知道。
李海愚啓曰,玉堂上下番俱空,事甚未安,副應敎朴載淳,修撰趙德潤,卽爲牌招入直,何如?傳曰,允。
傳于李海愚曰,右副承旨入侍。
李海愚啓曰,武經講員書啓中,訓鍊都監哨官崔華男,受由在外,而循例書入,至於受點,莫重御覽書啓,有此做錯,萬萬未安當該兵曹堂上,推考警責,原書啓,使之改付標以入之意,敢啓。傳曰,何可付標,致煩酬應乎?煩稟承旨,推考,當初修啓該堂遞差。
傳于李海愚曰,觀此北伯狀啓,樓役材瓦,不卽進排,以致改建之過時而傾側云。該府使,道臣雖狀罷,其代,不可不擇差下送,令該曹口傳差出,待下批一兩日辭朝。
以京畿監司李在學狀啓,豐德府民家燒燼事,傳于李海愚曰,被燒民戶,至於百餘戶之多,言念失所之狀,尤爲矜惻,發遣宣傳官,摘奸慰諭後,應施恤典,一一分給被燒民戶,如有未納之舊還與身役勿懲事,令廟堂三懸鈴行會嚴飭該倅,期於斯速結構,畢奠接形止,使之報來後狀聞事,一體,分付。
吏曹口傳政事,以申大尹爲北靑府使。
以行都承旨趙鎭寬,行左承旨李益運等聯名上疏傳于李海愚曰,近俗於諸凡同異之跡許之以先病後瘳,西京之篤厚,何以加此?此固喜消息,獨於李明淵一人,始疑於不當疑,末又付之走坂之術,而渠旣昭暴,渠旣辨明之後,一味斷斷,拳踢交加,豈非可笑之甚乎?大抵明淵,其心不回,其人可取,已自衆喙爭鳴之時,明知其本情之相反,昨日供語,卽一明義錄序跋,而卽渠自來腔血,莫暴始暴之說也。亦不可以先病後瘳言,則此而攻斥,是誠何心?此兩承宣,出入近密〈之〉幾年,能作明淵昨供中森嚴口法乎?雖謂之明淵之罪人,可也。尙以何顔,抗進聯疏乎?每見此等習氣,陟發太陽症而已。原疏還給,兩承宣,皆令納其告身而去,仍令該曹作窠,待後政差代。
以右承旨金履翼,上疏傳于李海愚曰,還給。
以判義禁洪檍,知義禁金載瓚·李祖源,同義禁徐邁修聯名上疏,傳于李海愚曰,還給。
以校理沈奎魯,副校理李基讓·朴崙壽等聯名上疏,傳于李海愚曰,此輩,置之弘文館之故,擧措之駭然。有如此,此疏何可賜批?見李明淵昨日之供,乃敢爲此,不可只施辱臺之律,爲先遞差,竝黜江外,原疏,投之館中。
以副應敎朴載淳上疏,傳于李海愚曰,還給。
以正言呂駿永上疏,傳于李海愚曰,還給。
傳于李海愚曰,還給迄可休矣。徒煩酬應,李明淵除職還收事疏箚,此後勿爲呼望。
知敦寧洪周萬疏曰,伏以臣本以庸姿,幸際聖明,前後踐歷,揆分已濫,而不意衰朽之質,亦沾敷錫之化,犬馬之齒,居然八十矣。迺於獻歲之初,猥叨優老之典,忝躋上大夫之列,是豈臣夢想之攸及也哉?惟有仰感洪造,俯揣微分,含恩祝聖,以畢餘生,日者敦府除旨,遽下於杜門屛蟄之中,榮感已極,叩謝爲急,不得不章皇出肅,而第念臣敦寧已盡,揆以法例,勢難仍冒,玆敢短章仰籲。伏乞聖明,俯賜鑑諒,特命遞改,以存公格,以安私分,千萬幸甚。臣無任云云。答曰,省疏具悉。疏事,下該曹稟處。
吏曹啓目,粘連觀此知敦寧府事洪周萬上疏,則以爲臣敦寧已盡,揆以法例,勢難仍冒,特命遞改,以存公格亦爲白有臥乎所,旣無敦寧則揆以公格,似當許遞白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
李海愚,以吏曹言啓曰,通禮院右通禮鄭最成呈狀內,矣身忽得毒感,症形危劇,時日之內,萬無供職之望,斯速入啓遞改云。身病旣如是沈篤,則有難强令察任,改差,何如?傳曰,允。
李海愚,以兵曹言啓曰,義禁府啓目,善績前僉使李敬培原情云云。傳旨內辭緣,汎稱遲晩,刑推得情,何如?啓。判付內何足責?令兵判嚴棍懲罪事,命下矣。依傳敎善績前僉使李敬培,嚴棍十五度之意,敢啓。傳曰,知道。
李海愚,以兵曹言啓曰,今四月十一日,武臣賓廳武經講書時,部將崔命柱,守門將田百熙,軍器寺判官李禮培,三略不通,竝依定式,推考警責,何如?傳曰,允。
李海愚,以義禁府言啓曰,因忠淸監司林濟遠狀啓,本府覆啓內,尼城前縣監申大有·李顯默·鄭宗柱,栗峯前察訪金和鍾·趙秀民等,竝還囚捧供後勘處,藍浦前縣監申在德·趙雲衢,竝依前草記拿來事,允下矣。申大有·李顯默·鄭宗柱·金和鍾·趙秀民等,竝還囚,而申在德,前因他罪,定配於慶尙道鎭海縣,趙雲衢,下去忠淸道林川地云,依例發遣府書吏羅將,竝拿來,何如?傳曰,允。
行都承旨趙鎭寬,行左承旨李益運等疏曰,伏以昨日李明淵處分,此何擧也?明淵負犯,前此請討之章,辭已竭矣。雖使明淵,戴頭假息於覆載之間,在廷諸臣,不過爲季孫罪人,其於天討不行,民彝將斁,累聖德而墜王綱,何哉?殿下,天也。請以天諭,天道無私,霜雪雨露,各適其時而已,何常霜不殺草?雷不震妖,曲費造化,私覆一物,使人大驚小怪,如殿下今日之爲耶?主辱臣死,人臣之大節,有罪必誅,王者之大柄,臣而無此則其罪同歸於辱君父,君而無此則其失無間於殺不辜,其不可一毫有蹉,百世貽譏也,明矣。夫人臣進言,無隱與無禮,言雖近也,心相遠也。歷數千古,語犯乘輿者何限,而外借無隱之名,內售無禮之習,豈有如明淵者乎?唯我殿下,非不嚴於義理,或太過於菲薄,事關聖躬,一味假借,則彼明淵者,正孟子所謂以言餂之也,豈不甚於無將之誅哉?此而不誅則其將人不人國不國,而至精正微之義理,至於縻爛而莫救,使我殿下,艱辛做得二十年建質之苦心大業,被他壞了,言念及此,寧不痛哭?顧今國論鼎沸,人心疑惑,而近日處分,一切反是,金吾之再供三供,任渠所爲,玉署之一命二命,惟上之意,臣等竊不勝慨然憂嘆之至,且以所下判付言之,殿下雖欲借重於大臣,故相則以姻婭而首先請討,端揆則以初筵而作爲先務,未嘗有毫髮參恕而聖敎及此,使逝者,寧不沬血?待大臣,豈不太薄乎?至若玉署聯名之箚,至下辱臺之罰,喉院在直之疏,竝蒙遞差之命,爲一罪豎,箝制群下,何若是之甚乎?臣等切恐從今以後,大義不明,國是靡定,怪鬼狐狸之輩,其將接跡而起,殿下若念到於此,則不待臣言之畢,而必將翻然於聖衷矣。臣等職在近密,不勝憂愛之忱,玆敢相率齊籲。伏乞聖明,俯賜鑑諒,明淵之前後除命,一竝收還,廓揮乾斷,快從輿論,以光聖德,以嚴隄防焉。臣等無任云云。
右承旨金履翼疏曰,伏以臣於昨日公退之餘,素患癖積之氣,挾食肆毒,胸腹撑刺,喘息不通,多試針藥,到曉始甦,而神昏氣苶,東倒西歪,擔曳赴公,實無其望。不得不懸病不進,方此悚蹙之中,卽伏見夜下判付,則有時囚罪人李明淵,出之囹圄,侈以館銜,責以處義,施以譴補之命。噫,渠之疏意,閃忽叵測,在廷臣僚,莫不同聲致討,而尙未蒙允可之音,群情憤鬱,已無可言。今忽於納供之後,置之全釋之科,殆若無故之人,揆以政刑,已萬萬過當。況且渠供遣辭,與當初疏語,多有牴牾疑眩之端,則其在聖朝愼典之道,固當屢加盤詰,得其情緖,而今玆處分,若是太遽,旣致王章之顚倒,益滋物情之駭惑。臣於此,尤不勝慨惜憂憤之至。伏乞亟收成命,更令究覈,俾有以明正典刑焉。以臣今日情踪,固不宜開口論事,而職名適忝出納,私義有難暇恤。玆不得不略入文字,以效共公之義,亦願聖明,特賜開納焉。臣無任云云。
判義禁洪檍,知義禁金載瓚·李祖源,同義禁徐邁修疏曰,伏以卽伏見傳敎下者,有李明淵放送除職之命,臣等聚首愕眙,益不勝萬萬驚憤。噫嘻,明淵之疑亂大義,厚誣聖躬之罪,卽其一疏,已成斷案,則直加典憲,少伸輿憤,實不容緩,而乃者視同輕囚,平捧爰辭,已是失刑,益拂群情,而惟是臣等之竊自期者,在於因此盤覈,鉤得情節,獲施當施之律矣。今其一供再供至於三供之後,始生反身掉脫之計,極口慌亂,滿紙閃忽者,未見有一毫可恕之端,而益見其情狀之萬萬陰譎。今此全釋之命,實是臣等之所未料者也。固知言議之地,必有爭難之擧,而臣等職忝按獄,益切憂憤。玆敢以執藝之義,冒控聯章,仰瀆崇嚴。伏乞亟收成命,因令具格取服,夬正邦刑,不勝幸甚。臣等無任云云。
副應敎朴載淳疏曰,伏以臣伏見去夜傳敎下者,以李明淵負犯罔赦,而又有館銜之特授,繼又有郵官之外補,此何擧措也?噫,明淵一疏,是何等至凶絶悖,而乃殿下,始也違衆論,而曲加庇護,終焉屈王法而循例拿推?用費造化,專出於爲渠之地,而渠則依舊獰頑,初供而還下,再供而還下,則其供語之愈肆悖口可知。今者三供,雖使異於初再,此不過因老而奸生,益見其可惡,未見其可原。豈可以此而遽然白放,隨卽寵除,殆若初無罪犯者然哉?況渠抗顔隨牌,無難出肅,其縱恣無憚,去愈甚矣。古今天下,寧有是耶?殿下好生之德,與天同流,雖欲使翔走之各遂其性,而其奈鴟鴞之莫變,龍蛇之難化,何徒見隄防由此而蕩然?義理由此而益晦,則其爲關係於世道之安危,顧何如耶?臣於向者,猥陳文字,略論其罪狀,而緣臣誠淺辭拙,乃有還給之敎,臣之悚蹙慙恧,尙切于中,而昨於諸僚聯箚之際,非但臣病倒不省,門鑰已下,未能進參,憂憤轉激,按住不得,略又論列。伏乞聖明,亟寢成命,施以當律,使王綱立而公議伸焉。臣無任云云。
校理沈奎魯,副校理李基讓·朴崙壽聯名疏曰,伏以臣等,伏聞昨夜有關係莫重之罪囚全釋除職之命,臣等未知此何擧也。噫,彼負犯果何如,而一番置對,一番捧供,殆若尋常輕囚之爲,而宥罪之敎纔下,除職之命繼宣,此又尋常輕囚之所不得者也。夫何聖明之世,有此過中之擧耶?目下聞見之驚駭,輿情之憤鬱,姑無論,日後義理之湮晦,隄防之解弛,誠非細慮,臣等職在論思,義切憂嘆,玆敢忙陳短章,仰效愚衷。伏乞聖明,亟收成命焉。臣等於治疏將上之際,得伏見入直僚臣聯箚之批,至有付標瀛館之擧,益不勝憂嘆之至也。言事之臣,雖或失於過激,在聖上優容之道,惟當奬許而開納,況此箚陳,卽是擧世之公議,殿下顧何爲,而摧折之至此也?事關義理而苟以不槪於聖心,輒施辱臺之律於三司之臣,則非但爲聖朝之過擧,抑恐從此殿下之廷,雖有事大於此者,不復有敢言者矣。此尤豈不大加凜惕者乎?臣等謂俄下之敎,宜卽收還,以存待儒臣之體,兼示恢聽納之量焉。臣等無任云云。
正言呂駿永疏曰,伏以臣於金吾囚供判下之敎,有不勝萬萬驚嘆者,噫嘻,痛矣。此囚之負犯何如,關係何如,則上自大臣下至三司,其所以聲罪致討者,卽是天理人情之所不能已者,則臣未知渠之被誣者何事。受衊者何事,而乃有此原放之擧耶?使渠果有冤枉之可言,眞情之可吐者,則何不於最初納供之時?悉陳衷曲,以備鳴暴,而至於屢供之後,姑有自鳴之辭耶?今其供辭,雖未得見,要不出飜身掉脫之計也。殿下其果以此等之說,認作款款眞情而特從白放之典耶?噫,當初悖疏,卽其斷案,不待渠供,畢露眞贓,而殿下不惟不置之重辟而已。特放之不足,至於收用,收用之不足,至於外補,此何刑政,此何擧措?官職去就之節,雖不足責之於如渠怪鬼輩,不論聲討之爲如何,不顧羞恥之爲何事,而肆然出肅,略無忌憚,天下安有如此縱恣之類乎?然而此在渠,猶屬餘事,臣之所以竊痛而隱憂者則有之,殿下所以建極而垂則者,卽此大義理也。礪世而陶俗者,亦此大義理也。昨冬處分,寔出於明義理淑人心之苦心至誠。臣於其時,以問郞參鞫,仰聆辭敎之丁寧惻怛,退而語人曰,伏讀傳敎之朝紙所出,可知聖人之心法。曾未幾何,悖疏闖呈,此何變也,此何事也?雖渠蟣蝨之賤,亦嘗出入於近密之列,而不念聖上之苦心,不畏象魏之懸法,吐氣揚眉,敢售背馳之習,及到急滾之處,則叫嚷粧撰,反爲自掩之計。此而容貸則疑亂誑惑,無所不至,而世道人心,亦無歇泊之所。思之及此,寧不懍然而寒心哉?伏願殿下,深思遠慮,亟收處分之所下者,仍允群請,以洩輿憤,使幾晦之義理,得以復闡,將頹之隄防,得以更振,民志有所畏而不犯,朝象有所恃而底定焉。臣無任云云。
丁巳四月十一日午時,上御重熙堂。右副承旨入侍時,右副承旨李海愚,假注書李允謙,記事官金景煥,記注官金良倜,以次進伏訖。命書黃海監司閔台爀狀啓,雨澤農形事,判付訖。仍命退,承史以次退出。
上在昌德宮。停常參·經筵。
午時未時,日暈。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李海愚啓曰,大司憲未差,掌令洪彦燮·權心彦,持平金壽祖·鄭宗魯在外,執義李貞運,牌招啓辭未下,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李海愚曰,右副承旨入侍。
以京畿監司李在學狀啓,奉朝賀金鍾秀,今月十五日,自兔山離發上京事,傳于李海愚曰,昨送閣吏問訊,卽見道伯狀啓,將於三明作行上京云,日氣雖和暢,行役不至爲難乎?卽以此意,令行到處地方官傳諭,取其附奏上送,畿營狀聞事,回諭。
李海愚,以禮曹言啓曰,領議政洪樂性賜几杖頒敎書,臨殿親授日字,更爲擇日事,擧條啓下矣。更問于本家,則今月二十四日,當爲祗受云,以此日知委擧行,何如?傳曰,允。
李海愚,以訓鍊都監言啓曰,本局局別將洪龍鎭,身病甚重,勢難察任,改差,何如?傳曰,允。
丁巳四月十二日辰時,上御便殿。右副承旨入侍時,右副承旨李海愚,假注書李允謙,記事官金景煥,記注官金良倜,以次進伏訖。上曰,禮判來待於監印所事,分付。賤臣承命出傳,回奏曰,禮曹判書已來待矣。上曰,入侍。賤臣承命出傳,與行禮曹判書閔鍾顯,偕入進伏。上曰,師傅何日入來云也?鍾顯曰,師傅昨宿振威地,今日則華城留宿,明日則果川留宿,再明日當抵城外云,而跋涉之餘,想多勞撼,數日調攝於城外然後,乃可入城。然則十七日間,當快抵京邸矣。上曰,來則留住於何處云也?鍾顯曰,當來住於南門外旅舍云矣。開講儀節,多有稟定者,而十七日師傅入城後,臨時稟達耶?上曰,儀註等節,必預爲講定,以待師傅上來後,更稟固好,開講吉日,亦爲臨時涓擇,可也。又敎曰,先正祠版,何日抵京云也?鍾顯曰,卄四日當入城云矣。上曰,然則領相几杖宴相値,凡節自多製礙者,先正祠版則姑退一兩日入來,事面不甚如何?卿必裁書相議爲之,可也。鍾顯曰,然則卄四日賜几杖殿座日字,當預爲啓下耶?上曰,今日啓下無妨矣。鍾顯曰,相見禮及開講時,雖通禮院官員及書員,皆入來矣。臣旣忝掌禮之官,伏願入參陪班,獲覩盛儀,少伸慶忭之忱,是臣區區之望也。上曰,卿則亦旣勞矣,開講時,以掌禮官入參,亦有可據者矣。仍命退,諸臣以次退出。
上在昌德宮。停常參·經筵。
李海愚啓曰,來十八日,專經武臣殿講日次矣,敢稟。傳曰,文臣殿講日爲之。
李海愚啓曰,行右承旨金履翼,今日不爲仕進,卽爲牌招,何如?傳曰,允。
李海愚啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李海愚啓曰,卽者義禁府都事來言,時囚毋得過三日帶囚,曾有定式矣。時囚罪人鄭文在捧供後,當爲照律,而判義禁洪檍,身病猝重,次堂例不得擧行云,判義禁洪檍,卽爲牌招,何如?傳曰,允。
李海愚啓曰,大司憲未差,執義李貞運牌不進,掌令洪彦燮·權心彦,持平金壽祖·鄭宗魯在外,監察茶時之意,敢啓。傳曰,知道。
傳于李海愚曰,右副承旨入侍。
李海愚啓曰,漢城判尹金文淳,依下敎來待矣。傳曰,入侍。
李海愚啓曰,判義禁洪檍牌不進推考傳旨,今方捧入,而時囚罪人鄭文在,照律事,命下之後,如是違牌,不卽擧行,事甚未安,更卽牌招,何如?傳曰,允。
以修撰趙德潤禁推傳旨,傳于李海愚曰,遞差。
以右承旨金履翼牌不進推考傳旨,傳于李海愚曰,更爲牌招。
注書柳遠鳴書啓,臣敬奉聖敎,自興仁門城北,北至于肅靜門植松諸處,一一看審是白乎則,駞駱山植松段,下柏洞後山,善爲移植,幾皆着根是白乎矣,上柏洞後山,太半不種,地多空曠。此則牌將各有分掌,勤慢不無異同是白遣,栗木洞·朴洞·宋洞後山等處段,統以言之,山脊山腰,間多童濯,而今春移種之際,役軍輩厭避其勞,所移之松,投置巖谷幽深處,初不培植。此亦牌將之不能察飭是白遣,仍往鷹峰,緣崖上下,隨處遍察,則峯分三麓。其一,卽禁苑主脈而昨秋所種,非不勤實是白乎乃,不得着根,盡爲自枯,卽今所見,一色萎黃,不可復蘇是白遣。其餘二麓,以今春新種之故,尙帶靑色,而姑未知托根之厚薄,則亦難保長養之茂盛是白遣,至若巡山之節,比前另飭,故兩日山行,不逢樵童是白乎矣,但所植之根不着而葉已枯,極爲可惜是白齊。傳曰,知道。曾聞故相,專意察飭云,而人存政擧,近日右相,亦果留意乎?此意,招致備郞傳之。
李海愚啓曰,判義禁洪檍,再牌不進推考傳旨,今方捧入,而時囚罪人鄭文在,照律事命下之後,連事違召,不卽擧行,誠極未安。所當更請牌招,而係是一日三牌,何以爲之?敢稟。傳曰,許遞。今日政差出,待下批牌招擧行。
以執義李貞運,司諫韓光植,正言呂駿永牌不進罷職傳旨,傳于李海愚曰,竝許遞。其中以軍色郞移職者仍任。
李海愚啓曰,都承旨·左承旨·左副承旨·同副承旨未差,右承旨金履翼牌不進,臣海愚,吏兵批兼進之意,敢啓。傳曰,知道。
有政。吏批,判書李秉鼎進,參判徐邁修牌不進,參議蔡弘遠式暇,右副承旨李海愚進。啓曰,水原判官,今當差出,而本府以營下劇邑,不可不各別擇差,同道及他道有聲績已準朔未準限守令,竝擬,何如?傳曰,允。以朴鍾淳爲修撰,李羲甲爲副修撰,沈煥之爲知敦寧,金尙集爲工曹判書,李晩秀爲禮曹參判,尹致性爲兵曹參議,蔡濟恭爲軍器都提調,金憙爲司僕提調,宋煥箕爲惠民提調,尹羽烈爲司成,李東萬爲宗簿主簿,李彦敬爲南陽府使,李魯春爲利川府使,金思羲爲水原判官,贈兵參李之詩·李之禮,贈兵判例兼,壬辰戰亡,忠烈卓異贈職事承傳,贈戶參洪晦贈戶判例兼,知敦寧洪周萬考。
傳于李海愚曰,判義禁三望,皆是劇任緊務,更命擬入,則銓曹只以邊得讓外,無他人入稟,一品豈無他人?煩稟承旨,推考,使之卽爲擬入。
吏批,再政。以鄭致綏爲始興縣監,洪良浩爲判義禁。
兵批,判書權進,參判李祖承病,參議尹致性病,參知李景溟入直,右副承旨李海愚進。以崔夢喦爲知事,尹在明爲都摠管,李廷顯爲曹司衛將,李延弼爲內禁將,南耆喆爲武兼,洪章漢爲守門將,僉知單趙東顯,大護軍洪周萬,護軍洪仁浩,副護軍李肇源·金啓洛·宋銓·李泰永·李儒慶·成鼎鎭·睦萬中·金益彬·鄭麟采·韓光迪·南志默·李柏然·金光洙,以上竝單付。
傳于李海愚曰,全羅水使李孝承,旣以歸護遞職,有難等待其上來,改差,今日政差代。
兵批,再政。以趙岱爲全羅左水使,副摠管單尹在明。
李海愚啓曰,判義禁洪良浩牌不進推考傳旨,今方捧入,而時囚罪人鄭文在,照律事,命下之後,如是違牌,不卽擧行,事甚未安,更爲牌招,何如?傳曰,允。
李海愚啓曰,判義禁洪良浩,再牌不進推考傳旨,今方捧入,而時囚罪人鄭文在,照律事命下之後,如是違牌,不卽擧行,誠極未安,所當更請牌招,而係是一日三牌,何以爲之?敢稟。傳曰,待開門更爲牌招。
傳于李海愚曰,坐直承旨入侍。
以慶尙監司李亨元狀啓,薦新生竹笋,限內不得封進,惶恐待罪事,傳于李海愚曰,勿待罪事,回諭。
李海愚,以禮曹言啓曰,去三月十九日,因吏曹草記批旨內,遼東伯家,前有致祭之擧乎?令禮曹問于本家,草記可也事,批下矣。問于本家,則顯廟九年戊申,鐵原褒忠祠,遣禮官致祭,肅廟二十一年乙亥,昌城忠烈祠,遣禮官致祭,英廟九年癸丑,宣川義烈祠致祭,十一年乙卯,昌城忠烈祠,使平安都事致祭,十五年己未,昌城忠烈祠,遣承旨致祭,當宁十一年丁未,鐵原褒忠祠,遣承旨致祭,而本家致祭則前無設行之事云矣,敢啓。傳曰,祀孫旣命錄用,而年滿尙遠,何異於不爲乎?遣承旨致祭於其家祠板,可也。
李海愚,以義禁府言啓曰,咸鏡監司李鼎運狀啓內北靑府使任希遠,爲先罷黜,其罪狀,令攸司稟處事,啓下矣。任希遠,時在任所云,依例發遣府書吏拿來,何如?傳曰,允。
以開城留守黃昇源狀啓,被燒民人恤典題給事,判付內,啓下備邊司爲旀,年前則六百戶被燒,數日內結構,今番則無非蝸屋,果已畢構,亦卽入處乎?嚴飭守臣,毋或一毫泛忽,以其奠居形止,斯速狀聞事,分付爲旀,豐德燒戶,亦依松都之例,嚴飭爲良如敎。
兵曹啓目,粘連今春黃海水營水操時,水虞候崔錫元,白翎僉使梁埉,龍媒僉使崔道義,登山僉使孫世隆,吾叉浦僉使河聖光,許沙僉使李光賢,椒島僉使池達海,助泥萬戶崔大雄等矣試放,無分居多,軍器舟楫,亦多執頉,事甚稽緩,常時不能鍊習,不卽修改之當該虞候邊將,竝只推考,罪杖八十收贖,竝只公罪奉敎依允爲旀,崔錫元·梁埉段,功減一等爲良如敎。
刑曹啓目,殺獄罪人金鎭秀,各別嚴刑,期於取服,何如?判付啓,死者允吉也,殺之者鎭秀也。若非鎭秀之下手,豈有允吉之致命?起鬧之端,旣不發明,同惡之跡,無可推諉,無論骨與刀之擲或刺,痕損狼藉,殺越丁寧,眞所謂挺與刃無異,而亦可謂非汝牛角,何壞我墻者是置?原其情,未必出於故殺,論其跡,難乎免於正犯,且況諸證歸一,獄案牢成,到今推輕之論,姑難遽議,依卿等完決,鎭秀身乙,箇箇嚴刑,更加究覈得情爲旀,詞連各人等,從輕重勘放爲良如敎。
戶曹判書李時秀疏曰,伏以以夏之孟,以日之吉,夙戒鑾蹕,親祼太室,凡百有位,莫不駿奔,而臣獨徒擁重任,偃息私次,薦俎常職,亦未自力,義分都虧,生不如死。迺我殿下,不加之罪至有享官付標之命,體諒之恩,逈出格外,瞻望宸極,感淚盈襟。若臣區區至願,實在於遄解本職,獲延微喘,以卒承造化生成之澤,而日前疏懇,神昏語短,賤疾實狀,未及畢暴。玆敢不避煩瀆冒死申籲,惟殿下憐察焉。噫,臣之蒙被聖恩,與天無極,報答一念,銘鏤心肺,而臣旣無尺寸技能,惟以奔奏殫竭,爲涓塵自效之圖,年來匪分之職,不稱之任,有除輒膺,恬若固有者,蓋亦感激居先,辭巽不暇,夷險燥濕,惟上所使耳。於是乎小器易溢,過福招災,無妄一疾,理固自至,種種形症,雖不敢煩浼,邪氣衝亘而頭腦震痛,頑痰闖肆而胸膈痞懣,眞元內鑠,形觀外脫,沈淹五旬,如水漬紙,藥餌無功,而食飮亦全却矣。又自數日以來,添得昏眩之症,尋常猝乍之間,有氣如霧,迷瞀旋轉,半晌暈倒,幾殊僅蘇?此醫家所謂氣厥也虛眩也。目下兆證,俱屬危惡,時月差減,萬無其望。夫度支之職,所關何如?責任之緊重,簿書之棼劇,雖在臣不病之時,尙患其十顚八錯,今於昏昏病伏之中,使之摠一國積貯之權,考諸司出納之數,其勢誠末由也已,公家百事,皆有期程,而緣臣病臥,一切廢閣,且以漕船點檢之亞堂替行,有違常式,而湖·嶺諸船,又將不日到泊,一猶苟簡,其可每每替點,有若應行之例乎?況本曹擧行之關係民國,非止點船一事,則一日瘝曠,其害甚鉅。惟有亟遞臣職,不至大損國體,且臣之受病,專在於氣。凡有接言語看文字之事,輒覺潮熱上逼,頭目涔涔,痛勢如期,眩暈繼作,至於時急簿牘,强起應之,漫無可否,署惟謹而已。亦復神氣摧奪,如經大役,苟欲治臣之病,莫如絶應接息思慮,安靜得三數箇月,庶幾稍除病根?復尋生路,公務日益抛置,病形日益添劇,許久虛縻,決是行不得,濟濟明廷,官位無曠,大農一職,是豈臣養病之所哉?螻蟻之賤,爲命雖微,疾痛之呼,其情甚切。伏惟殿下於臣,庇覆之私,軫恤之念,不啻如慈父之穉子,鞶帶之禠,必不待臣言之畢。伏乞聖明,曲垂照燭,特解臣所帶職名,俾得以安意調治,仰賴恩造,復起爲人,則生隕死結,惟是之期。臣無任云云。答曰,省疏具悉。卿其勿辭,調理行公。
丁巳四月十三日辰時,上御重熙堂。右副承旨入侍時,右副承旨李海愚,假注書李允謙,記事官金景煥,記注官金良倜,以次進伏訖。上曰,漢城判尹·京畿監司入侍。賤臣承命出傳,與漢城判尹金文淳,京畿監司李在學,偕入進伏。敎文淳曰,斗浦失火所往見,則形止果何如,而幾盡結構耶?文淳曰,其中或有結構者,或買舍入處者,而方貿求材椽於原州·楊根等地,第船路輸來時,必多見奪於收稅所云。故臣以私書,往復於戶判,發關收稅所,使之勿侵矣。敎在學曰,豐德失火民戶之結構奠接等節,果已關飭耶?在學曰,已送褊裨,往探其失火形止及奠接早晩,而姑未還來矣。上曰,松都數百戶燒燼後,豐德百餘戶之又爲延燒,言念民人失所之狀,寢食靡安,卿須體予至意,毋或少忽,嚴飭,俾無一夫一婦之不獲其所,露處棲屑也。又敎曰,李明淵供語,卿其見之耶?渠之初供再供,不爲判下者,必欲使渠,自暴自明,以視生路,而及其三供也。所謂此輩彼邊等說,不可但以狂叫亂嚷言,此豈成說乎?雖晩後,當釐正,更爲頒視,而所謂明淵所爲,寧有如許駭痛者乎?在學曰,臣亦見朝報而心驚膽棹,亦不能對人言,俄始與判尹及申耆,言於政院矣。辛壬乙亥等說,姑舍無論,至於某年義理與一部明義錄,則臣等之所自來藉手者,渠輩何敢容喙以爲渠輩所秉執之義理,而一自鄭好仁·成德雨出後,反爲如渠輩誣世之資,臣中夜思之,不覺憤恨之弸中矣。上曰,前承旨申耆入侍。賤臣承命出傳,與前承旨申耆,偕入進伏。上曰,今日之召,欲爲筵說釐改事,而李弘謙旣下鄕,則姑待上來後釐正矣,昨日朝報見之否?所謂李明淵供語中此輩彼邊等說,豈敢登諸奏御文字,而旣見之後,亦不施罰於當該禁堂者,只緣任渠自明,無論下語之如此如彼,使之捧納故也。姑無處分於該堂,而此輩也彼邊也。混淪說去,誣羃一世,則李文忠·徐忠憲之卓然忠直,亦不超脫於此輩二字中,亦豈不累矣乎?此則當抹削其句語,更爲頒視矣。耆曰,此輩等說,外人無不見之,擧皆憤惋,今雖刪削其句語,眞所謂駟不及舌,不如加施罪罰,以解中外拂鬱之情也。上曰,承旨之言是矣。命書榻敎曰,政官牌招開政。在學曰,利川府使李述源,以冊子校正事,離官上來,今至累朔,本邑公務之許久曠廢,誠爲可悶,故敢此,仰達矣。上曰,今日政,遞付京職,可也。出擧條命書傳敎曰,李明淵,旣全而爲平人矣。爲平人之後,亦當責之以平人之常事,而是其是罪其罪。大抵昨冬處分時傳敎與筵敎,庶感臣庶,渠雖急於自明,供中抹下之此家云云。專無倫脊,丙申以後疏批啓答,予意可知。況於年前常參日,故相擧條,亦有下敎者乎?全而爲平人,自全而爲平人,予之本意,自予之本意,於此,不可無處分,而爰辭中凡言此家二字處抹下,則餘當依此釐正然後出朝報,而今聞不抹處或有之云。其時坐直承旨捧現告,爲先從重推考,又有不可不校正者,邦禁與國體,姑且置之,敢以彼此色目等語,無難登諸供招,厚誣一世,累及忠直者,不特語不擇發,亦豈有如許事面乎?今於安帖之後,宜有杜後弊之道,決不可仍而勿論,桃源察訪李明淵,施以罷職之典,亦令政院,刪正句語於起居注。仍命退,諸臣以次退出。
丁巳四月十三日酉時,上御便殿。坐直承旨入侍時,右副承旨李海愚,假注書李允謙,記事官金景煥·金珍恪,以次進伏訖。上曰,始興縣監·水原判官,明日肅拜。賤臣承命出傳。命書公事,判付訖。仍命退,承史以次退出。
上在昌德宮。停常參·經筵。
李海愚啓曰,大司憲·執義未差,掌令洪彦燮·權心彦,持平金壽祖·鄭宗魯在外,監察茶時之意,敢啓。傳曰,知道。
金履翼啓曰,御營廳將官來言,今日本廳軍兵,日次私習云矣,敢啓。傳曰,知道。
李海愚啓曰,來十六日,日次儒生殿講爲之事,命下矣。處所,以何處爲之乎?敢稟。傳曰,便殿爲之。
傳于李海愚曰,禮房承旨馳詣宗廟·景慕宮,奉審摘奸以來。
傳于金履翼曰,本事則旣究竟,隨衆之紛聒,亦禁呼望,何必更爲相持平,昨政之留窠此意也?承宣·玉堂處分傳敎竝分揀,牌招察任。
李海愚啓曰,校理沈奎魯,時在京畿龍仁地,副校理朴崙壽,時在果川地,李基讓,時在廣州地,經筵入番事緊,竝斯速乘馹上來事下諭,何如?傳曰,允。
傳于金履翼曰,事關後弊,當該承旨勘處,院吏嚴治。
傳于李海愚曰,右承旨入侍。
承旨前望單子入之,徐邁修·申耆·宋銓落點。
兵曹口傳政事,行護軍李益運。
事變假注書許栮書啓,臣敬奉聖諭,馳往傳諭于南部會賢坊二間屛門契議政府左議政蔡濟恭所住處,則以爲臣於閉戶涔涔之中,史官忽臨,傳宣聖諭,勉飭丁寧,雙擎九頓,不知措躬之所。念臣視息之尙今全保,罔非我聖上以愛欲生之心,不責以應行公務,使之便宜休息之致也。數月以來,因新僚相之固執推讓,廟堂諸務之不得不擧行者,推諉無所,强起酬應者有之,而其奈智慮全耗,精神都錯,其不爲貽笑者幾希,今者聖諭若是勤摯,臣何敢以慢不奉承爲心乎?臥閤二字,非如臣者,所可擬議,而緊務之來逼者,謹當與僚相,相議而爲之,至於赴公,如有病氣可强之時,亦何敢全廢,而此則臣亦未敢預料,不勝悚悶之至云矣,敢啓。傳曰,知道。
記事官金珍恪書啓,臣敬奉聖諭,馳往傳諭于南部薰陶坊政丞契議政府右議政李秉模所住處,則以爲向來賓對之頉稟,臺斥實所愧服,翌日起居之闕禮,微分至今罪悚,而控箚請譴,每懼屑越,泯默縮伏,只俟威罰之終無所逭矣。不意史官,臨宣聖諭,不惟不加斥退,敷示聖意之所在,飭以賓對之來會,臣之去就,何足記有於聖念,而至費辭敎,俾開與聞廟務之路,臣是何人,敢有仰復於聖敎之下乎?第臣區區之情,略陳於自引之箚,雖以李安默一事言之,萬一句語,或忽於忌器,則臣將論罪之不暇,初豈可以無辨,後豈可以請宥乎?臣之愚昧則竊以爲疏中一段,必是錯認誤解,殆同把東作西,臣之筵奏中,斷以不審之科者,非專爲避臣身箚着之嫌,亦庶幾得言者本情之實而了此一段,則拖至三歲之久。恐有傷於恢蕩寬大之政,信心提奏,未蒙採施,今奉敎諭,益切恧蹙。且臣素患,近又添劇於少愈之餘,實無以趨簉賓對,又無以與聞廟務,伏地兢惶,惟願速被逋慢之誅云矣,敢啓。傳曰,知道。以文會意,意謂卿亦無異意矣。卿則劈解言者之本情,以明予言之不然,於是乎予之惑,轉入三昧,都在面剖,卿須俟間卽爲簉朝事,更爲傳諭。
李儒慶啓曰,判義禁洪良浩牌不進推考傳旨,今方捧入,而時囚罪人鄭文在,照律事,命下之後,如是違牌,不卽擧行,事甚未安,更爲牌招,何如?傳曰,允。
李儒慶啓曰,判義禁洪良浩,再牌不進推考傳旨,今方捧入,而時囚罪人鄭文在,照律事,命下之後,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,聞有實病,令次堂擧行。
李儒慶啓曰,卽者義禁府都事來言,時囚罪人鄭文在照律,令次堂擧行事命下,而知義禁金載瓚·李祖源,俱有身病,同義禁徐邁修,以藥院副提調,不得進參,無以備員開坐云。知義禁金載瓚·李祖源,竝卽牌招,以爲擧行之地,何如?傳曰,允。
金履翼啓曰,知義禁金載瓚·李祖源牌不進推考傳旨,今方捧入,而開坐命下之後,如是違牌,不卽擧行,事甚未安,更卽牌招,何如?傳曰,待開門牌招。
以咸鏡前監司趙尙鎭狀啓,經工生·功令生採探馳啓事判府內,啓下禮曹爲旀,經工生段,聞是道內各邑中明習經義者云。當書下條問,而功令生段,以今卄八日,皆令來待營下云。前承旨李益運下去之行,當齎往御題,卿其祗受後,分日試取,一依關東賓興錄所載已例爲之事知悉爲旀,此意,令政院,下諭道臣爲良如敎。
以咸鏡前監司趙尙鎭狀啓,能通武經,能鍊騎射·步射,膂力過人者姓名年歲開錄事,判付內,啓下兵曹爲旀,武士等講書騎射·步射膂力抄選人試取規矩段,武經七書中,二書俱通,騎芻三中,六兩百三十步,以力百斤,二技以上入格人,依下敎上送,單技入而其中膂力則名雖單技,勇果超等,一體上送後狀聞,講之略以下,騎之一二中,六兩八十步以上者,雖非入格,令道臣以弓箭·木布分等施賞後,後錄亦爲狀聞爲旀,應試諸人,柳葉箭一巡,別爲通同試取,三中以上姓名狀聞,一二中,依右例分等施賞後狀聞事,分付。以此判付,令政院下諭道臣爲旀,南關試取日字,稍後於北關,北關試取人起送時,以爲同爲起送之地事,亦爲下諭爲良如敎。
以北兵使鄭觀采狀啓,會寧府赴防宣傳官南志復放送一款,令該曹稟旨分付事,傳于宋銓曰,放送事,回諭。
以北兵使鄭觀采狀啓,能通武經,能鍊騎射·步射,膂力過人之類,年歲技藝,各其名下,懸錄馳啓事,判付內啓下兵曹爲旀,北關規矩,柳葉箭別爲試取,規矩入格人上送事,姓名兺狀聞事分等施賞事,亦依南關例擧行,而道伯處下諭一通,令政院後錄,下諭帥臣爲旀,北關則步射必不若南關,六兩入格,如或數少,百二十步俱入者,一體起送之意,下諭爲良如敎。
宋銓以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
丁巳四月十四日辰時,上御誠正閣。右承旨入侍時,行右承旨金履翼,假注書李允謙,記事官金景煥,記注官金良倜,以次進伏訖。上敎履翼曰,沁留遞來後初見矣。向來一疏,承旨本有氣力,故能爲之,可謂倡勇敢矣。但如此足以自明,此後則不必爲官職辭遜之計也。履翼曰,聖敎至及於此,臣固萬萬惶感矣。上曰,李明淵事,卿亦見朝報而知之耶?所謂供辭中此輩彼邊等說,豈可登諸奏御文字乎?履翼曰,群情莫不憤鬱云矣。上曰,群情憤鬱之外,其所誣一世而累忠直,亦豈成說乎?命書傳敎曰,違牌及在外承旨許遞,前望單子入之,待下批牌招。上曰,左副承旨入侍。出榻敎賤臣承命出傳,與左副承旨李儒慶,偕入進伏。上曰,左相,近何爲不察廟堂事也?國體姑舍,廟謨亦豈成說乎?本司草記之使有司堂上爲之者,故相金致仁之筵達變通,而此亦非古例也。自今以後,薦剡與各該公事題決則左相,必着念爲之,不必巽讓於僚相事,爾其出傳。儒慶曰,臣當依下敎,出傳矣。命書傳敎曰,初十日次對,意謂來會而入頉稟,追聞竝與候班而不參,近於廟堂之事,亦不與議云。然則以筵奏箚語餘意,有此引入之擧乎?卿之所陳二人事,李明淵則已出場,今無可論,李安默則靳宥,豈無所據而然哉?論一重臣,其罪不必久枳,而渠疏手法,背棄矯俗之本意,苦心其中句語,忽於忌器處,亦有之也。不然,初筵之奏,何不卽兪?如是敷示之後,有何更提之端?卿須安心,明日賓對,依例來會廟務,更勿辭巽事,遣史官傳諭于右議政,因此而又有提醒於左相者,昨年則卿有數朔愼節,姑從卿請,許令下位僚相替行,而莫嚴者中書故例,今於旣差之後,何可復使僚相替勞,不念廟堂之體貌乎?赴公之事,不欲以筋力責之,此則隨便量爲,自餘臥閤諸務,一依中書故事爲之事,亦令史官,傳諭于左議政。仍命退,承史以次退出。
上在昌德宮。停常參·經筵。
藥房提調沈煥之,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
宋銓啓曰,大司憲·執義未差,掌令洪彦燮·權心彦,持平金壽祖·鄭宗魯在外,監察茶時之意,敢啓。傳曰,知道。
金履翼啓曰,御營廳將官來言,今日本廳軍兵,日次私習云矣,敢啓。傳曰,知道。
金履翼啓曰,備邊司郞廳來言,今日,賓廳日次,而國忌正日相値,不得來會云矣,敢啓。傳曰,知道。
申耆啓曰,臣耆,依定式進詣香室,奉審香祝櫃·祝板·子則精潔之意,敢啓。傳曰,知道。
徐邁修啓曰,工曹判書金尙集,除拜後過三日,不爲出肅,依定式推考警責,仍卽牌招,何如?傳曰,允。
傳于徐邁修曰,諸承旨與奉審入來閣臣,來待於萬寧門。
傳于申耆曰,今日行禮於眞殿,仍行孟朔大奉審,而各本奉審時,卿其入侍事,遣史官傳諭于左議政。
申耆,以內閣言啓曰,抄啓文臣,今四月朔親試,以何日擧行乎?敢稟。傳曰,明日爲之。
申耆啓曰,抄啓文臣親試,明日爲之事,命下矣。處所,以何處爲之乎?敢稟。傳曰,殿講處所爲之。
申耆啓曰,校理尹悌東,副修撰洪秀晩牌不進罷職傳旨,今方捧入,而校理沈奎魯,副校理朴崙壽·李基讓在外,玉堂上下番俱空,已至多日,事甚未安,修撰朴鍾淳,副修撰李羲甲牌招,以爲入直之地,何如?傳曰,允。
以工曹判書金尙集過三日不爲出肅推考傳旨,傳于李儒慶曰,許遞。前望單子入之。
工曹判書前望單子入之,趙尙鎭落點。
傳于徐邁修曰,政官牌招開政。
以吏曹參議蔡弘遠牌不進罷職傳旨,傳于徐邁修曰,只推。
申耆啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,大護軍沈煥之,護軍趙鎭寬竝單付。
有政。吏批,判書李秉鼎進,參判未差,參議蔡弘遠牌不進,行都承旨徐邁修進。以李益運爲吏曹參判,趙德潤爲執義,鄭來百爲司諫,趙得永爲正言,韓用鐸爲應敎,尹益烈爲修撰,鄭弼祚爲右通禮,李興白爲司宰主簿,金最行爲桃源察訪,贈吏參趙載遇,贈吏判例兼贈吏議趙哲命,贈吏參例兼以上,前判尹趙尙鎭兩代追贈。
兵批,判書權病,參判李祖承病,參議尹致性入直進,參知李景溟病,左副承旨申耆進。副司直李貞運·韓光植,副司果趙德潤,僉知單李孝承。
申耆啓曰,正言趙得永,旣在闕中,不爲肅謝,直爲出去,事甚未安,推考警責,何如?傳曰,允。
申耆啓曰,玉堂上下番俱空,已至多日,事甚未安,今日政新除授玉堂,竝待下批牌招入直,何如?傳曰,允。
申耆啓曰,應敎韓用鐸,修撰朴鍾淳·尹益烈,副修撰李羲甲牌不進罷職傳旨,今方捧入,而校理沈奎魯,副校理李基讓·朴崙壽在外,玉堂上下番俱空,已至多日,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,違牌玉堂只推,牌招入直。
申耆啓曰,應敎韓用鐸,修撰朴鍾淳·尹益烈,副修撰李羲甲,再牌不進罷職傳旨,今方捧入,而玉堂上下番俱空,已至多日,事甚未安,副校理李基讓·朴崙壽,自鄕上來云,竝卽牌招,以爲入直之地,何如?傳曰,允。
以禮曹專經文臣殿講書啓,傳于金履翼曰,嚴飭未久,承文參下及抄啓外侍從在京不參人,更爲嚴飭修正以入事,分付,不飭之該堂,推考。
傳于李儒慶曰,今因該房承宣之微稟於儒生殿講考官望改付標,而又知卿懸病矣,日間所愼,何如?如可强,須念臣勞之義,卽所有望於卿者,大抵卿之若此,此必李安默事,而安默之本情,吾旣不知。卿亦當不知則昨日附奏之,以明其不然者,竊以爲惑,擬待卿登筵,面討此事,而卿之出脚,尙此杳杳,言念中書之事,豈不悶然之甚耶?二十日次對,進定於明日,强力簉朝,仍行考試之事,遣史官傳諭于右議政。
金履翼啓曰,明日次對,兩司當爲進參,除在外·未署經外,未肅拜呈告人員,竝待開門牌招,何如?傳曰,允。
金履翼,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
金履翼,以備邊司言啓曰,統禦使李性默,以其親病猝重,呈狀乞遞矣。親病旣重,則有難强令察任,今姑許遞,何如?傳曰,允。
以統禦使李性默許遞傳旨,傳于李海愚曰,令該曹口傳差出,待下批當日辭朝。
兵曹口傳政事,以李燁爲京畿水使。
金履翼,以壯勇營言啓曰,本營軍餉色節目及各樣簿書修正之役,方使古城僉使金宗煥,照檢擧行,事役頗多,還鎭尙遠,而該鎭之許久曠務,亦屬可悶,今姑改差,何如?傳曰,允。
金履翼,以御營廳言啓曰,本廳中軍李源,身病甚重,勢難察任,改差,何如?傳曰,允。
兵曹,以申大謙爲御營中軍。
禁府照目,向前鄭文在矣句管營門之摘奸親裨,雖或結縛山監,必欲迫逐而後已,畢竟報辭,亦不免駭妄。其在尊體統杜後弊之道,不可尋常處之,令攸司稟處,罪杖一百收贖,告身盡行追奪,徒三年定配,私罪奉敎依允爲旀,功議各減一等爲良如敎。
敎京畿水使李燁書。王若曰,掌一面之關防,爲任最重,統三路之舸艦,匪卿伊誰?式循僉謀,庸畀隆寄,眷彼喬桐設鎭,便同細柳開營。島嶼蒼茫,卽湖海咽喉之地,襟帶環控,作沁都唇齒之形。鐵軸浮溟,奚但禦戎之節制,漕船闐港,尤藉鎭海之威聲?惟卿,系出琮璜,老猶矍鑠,溫泉陪鶴駕之幸,肆眷注之偏深,海閫統龍驤之師,亦才猷之已試。跡雖拔於弓馬,素著芻牧之譽,資已躋於金貂,菀有干城之望。玆授卿以京畿水軍節度使兼三道統禦使喬桐府使,卿其克體予意,勉竭乃心,荊門伏舟楫之威,豈止控禦之策?晉陽減繭絲之賦,須恢保障之功,自餘稟裁,厥有典則。於戲,宣壯圖於仗鉞,壁壘之光彩改觀,弛宸憂於聽鼙,海門之風波不競。故玆敎示,想宜知悉。知製敎李翼晉製進
丁巳四月十五日卯時,上詣眞殿。孟朔大奉審入侍時,行都承旨徐邁修,行左承旨金履翼,右承旨申耆,左副承旨李儒慶,右副承旨宋銓,記事官柳遠鳴,假注書李允謙,記事官金景煥,記注官金良倜,以次進伏訖。上曰,左議政及來待閣臣入侍。賤臣承命出傳,與左議政蔡濟恭,二提學沈煥之,原任直提學金載瓚·徐龍輔·鄭大容·李晩秀,原任直閣金勉柱·金祖淳·南公轍,檢校待敎沈象奎·徐有榘·待敎李存秀,偕入進伏訖。濟恭曰,早朝勞動,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,開講吉日,已涓擇云,下情不勝慶幸矣。上曰,二十一日·二十四日俱吉云,而姑未完定,當臨時涓擇耳,師傅今抵何處云也?煥之曰,今日留宿果川地云矣。上曰,自成均館有出送吏隷延接之例耶?煥之曰,自前山林上來時,如非館職時帶者,則元無出送吏隷之例云矣。上曰,眞殿大奉審,以四孟朔定行,而七月則潦炎之節,恐或有湫濕之慮,今日日氣淸朗,爲展拜審之誠,故使卿等入來,以爲奉審瞻望之地矣。卿果曾瞻仰於肅廟朝御眞耶?濟恭曰,臣曾瞻望於璿源殿矣。上曰,夏享大祭,卿能盡誠於駿奔之列,八耋篤老大臣之趨走陞降,無異少壯,不覺欽歎,非但無如此筋力於耳目所及,雖求之古人,亦所難得,豈不稀貴乎?濟恭曰,莫非王靈攸濟也,臣何力焉?上曰,何以謂之王靈攸濟也?卿之筋力,今若奄頓難振,則予雖有爲卿之心,亦安得使之康旺若是耶?濟恭曰,莫非一心字做得,臣仰瞻玉趾,陞降周旋之際,洞洞屬屬,誠意藹然,臣固欽仰萬萬,自語于中曰,聖上得無勞乎?然則駿奔之際,更安有雜念之干其間乎?如是也,故幸免顚跌於莫重享班,此豈非王靈攸濟乎?臣因此而又有仰達者,親享時自上殿陛陞降,自晨灌禮,至望燎位,已至四次,臣不勝憂慮之至,臣意則晨祼後設位次於第一室廡下,初獻禮行禮時,自第一室內,以次過行,於禮,少無所違,亦無玉趾勞動之慮矣。上曰,大享事體莫重,則予豈敢不盡誠盡禮,而以其陞降之爲勞,敢有所損於親行之禮乎?仍敎濟恭以下隨入殿庭,上就板位行四拜禮,詣殿內奉審,仍盥洗焚香訖。命大臣·閣臣·承旨陞殿,敎龍輔等曰,展奉兩朝御眞各本,奉審後,還爲奉安,仍親檢殿內前楹分閤塗紙改塗之役,命諸臣姑退。大臣則卽爲還第事傳諭。遠鳴承命出傳,少頃,還御幄次,命煥之等詣奎章閣行大奉審,邁修曰,湖儒伏閤,今幾閱月,而自政院,不爲稟達,豈非憂悶者乎?上曰,疏章間,若有涉禁句語,則勿爲捧納事,曾有下敎矣。所謂儒疏,果非涉禁者云耶?邁修曰,以五條事爲言云矣。上曰,然則此非涉禁耶?邁修曰,臣欲自當捧納,雖被罪,不敢辭矣。上曰,諸承旨相議可否,如非涉禁則捧納何妨,而但旣設禁令,由卿捧納,則國體與事面,當如何?諸僚爛商爲之,毋或犯禁也。仍命書榻敎曰,知敦寧沈煥之許遞。命退,承史以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
宋銓啓曰,大司憲未差,執義趙德潤,掌令權心彦牌不進,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
備忘記,喬桐水使李燁下直,長弓一張,長箭一部,片箭一部,筒兒一箇賜給。
傳于金履翼曰,大臣·備局堂上引見。
以都承旨徐邁修遞差傳旨,傳于申耆曰,前望單子入之,待下批牌招察任。
承旨前望單子入之,洪明浩落點。
事變假注書許栮啓曰,臣敬奉聖諭,馳往傳諭于南部薰陶坊政丞契議政府右議政李秉模所住處則以爲,臣之逋慢之罪,可勝言哉?殿講考官,又蒙恩點,而冒死懸頉,方俟威罰之遄加,不意史官儼臨,傳宣聖諭,十行諄複,誨飭備至,惶恐隕越,靡所容措,設有可陳之懷,有不敢更煩附奏,擬於明日,强策趨簉,仰暴區區之私云矣,敢啓。傳曰,知道。
以前都承旨徐邁修·試官權·徐有大·朴基正·金載翼·金珠淵·沈鑏拿處傳旨,傳于宋銓曰,飭已施,分揀。
金履翼啓曰,兵曹判書權,禁衛大將徐有大,分揀,命下矣。竝卽牌招,傳授命召,何如?傳曰,允。
傳于申耆曰,去正月朔專經文臣殿講居首前別檢夫宗仁,以耽羅之人,能爲居首之通栍,極爲可嘉,兵曹佐郞見窠,令該曹卽爲擬入。居京不通文臣,豈不駭然乎?例捧禁推傳旨,今日內拿囚,使之晝夜誦習,再明日直爲放送待令。
傳于申耆曰,入格儒生,明日待令。
傳于申耆曰,今四月朔日次儒生殿講,上齋生製述居首表三中進士姜履元,賦三下生員李是釪,竝直赴會試。之次表三下進士安錫良,生員趙民和,賦三下進士丁德奎·李光顯,生員閔致福,各給一分。表次上進士趙經鎭·張志憲,生員鄭祐榮,賦次上進士蔡弘臣·鄭有淳·蔡義重,生員鄭東元,進士崔健亨,生員尹舜欽·宋文海,進士朴文昊,生員洪準源,進士蔡顯國,講略進士金用默·李翼榮·沈湜,幼學韓義運·李麒峻·金碩鉉,各紙一卷賜給。去二月朔講略幼學李性中,紙一卷亦爲賜給。
傳于申耆曰,今四月朔專經文臣殿講居首典籍禹錫龜,半熟馬一隻,依例賜給,其中連爲居不人,先罷後推,其餘禁推。
傳于申耆曰,今四月朔專經武臣殿講居首主簿洪達三,前此居首之後,有陞敍承傳,而反以左職相換云,日前輪對,問於渠而知之矣。今又居首,若不別般奬用,銓曹擧行,又當如此,其時左職相換之判堂,越捧一等,洪達三,又爲陞敍,如無見窠,則陞品窠中,口傳相換,以懲銓曹承傳人不卽收用之罪。
以專經武臣殿講居不人禁推傳旨,傳于金履翼曰,今番分揀,其中罰射人,限畢射,令各該廳報來,專經望筒書入。
以京畿監司李在學狀啓,奉朝賀金鍾秀上來,今姑停止,使地方官朔寧郡守,馳進兔山縣傳諭,令政院稟旨,分付事,傳于李海愚曰,依狀請施行事,回諭。
金履翼,以兵曹言啓曰,內禁衛將任聖尹,素患痰癖之症,近益添劇,時月之內,無望供職,呈狀乞遞,實病旣如此,則宿衛領軍之任,不可久曠,改差,何如?傳曰,允。
宋銓,以義禁府言啓曰,時囚罪人鄭文在,杖一百收贖,告身盡行追奪,徒三年定配,照律公事判付內,依允,功議各減一等事,命下矣。鄭文在,功議各減一等,杖八十收贖,告身盡行追奪,忠淸道禮山縣日興驛,徒二年定配,而以査啓內辭意,具罪目,依例發遣府羅將,押送配所,何如?傳曰,允。
丁巳四月十六日辰時,上御熙政堂。抄啓文臣親試,專經文武臣日次儒生殿講,次對同爲入侍時,行左承旨金履翼,右承旨申耆,左副承旨李儒慶,右副承旨宋銓,同副承旨李海愚,記事官柳遠鳴,假注書李允謙,事變假注書許栮,記事官金景煥,記注官金良倜,檢校待敎徐有榘,以次進伏訖。上曰,試官以下行禮。考官,右議政李秉模,參考官,行大護軍金載瓚·沈煥之,行副護軍韓晩裕·李羽晉,軍資正宋祥濂,親試試官,原任直閣金勉柱·金祖淳,專經文臣試官,禮曹判書閔鍾顯,行大護軍李祖源,行副護軍李勉兢·韓用龜,禮曹參議李鼎德,武臣試官,兵曹判書權,行大護軍徐有大,行副護軍朴基正·金載翼·金珠淵·沈鑏,以次入就拜位。引儀唱行禮,考官以下行禮訖,以次陞殿。上曰,備堂如已詣閤,入來,可也。遠鳴承命出傳,與行上護軍金持默,行護軍徐龍輔,行副護軍南公轍,以次進伏。上曰,上下注書當記事,而分三所考講時擧行注書太不足矣。仍命書榻敎曰,告栍假注書,呂東植·李泳夏·南度中·任俊常·李弘謙,加差下。秉模曰,昨日行眞殿大奉審,今又臨殿勞動,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。上曰,懸題紙持入。命煥之書親試表題曰,擬虞歷山河濱雷澤民人等謝取諸人,賦題曰,右庶子韓愈執盞言曰。仍敎曰,御題體重,試官旣承書,則無論筆法之好否,試券中書題,當遵御題所書之字劃,以此申飭,可也。耆啓請宣敎訖。秉模曰,儒生殿講時,泮堂,例爲待令於闕中,而他堂適皆有公私實故,大司成尹得孚,除拜已久,尙不出肅,卽令政院牌招,申飭行公,何如?上曰,依爲之。出擧條仍命書榻敎曰,大司成尹得孚牌招,申飭行公。上曰,大臣姑爲就座。上曰,文講試官,坐於殿之東邊,武講試官,坐於殿之西邊,參考官,南行坐,可也。鍾顯·等,以次就位。是時喬桐府使李燁辭朝,命履翼宣敎書,又命宣諭,仍敎燁曰,下往善爲之也。命先退。上曰,儒生講章若干書置後,次對爲之。上曰,武所進去加差注書李弘謙擧措,極爲駭然。仍命書榻敎曰,加差假注書李弘謙,事過後拿處。上曰,此亦國試,初非戲耳,則帳殿咫尺,若是喧聒,寧有如許道理?仍命書榻敎曰,專經武臣試官承旨,一竝禁推。又敎曰,都承旨事,極爲可駭。以昨日儒疏捧納事,筵奏觀之,多士之抱牘彷徨,雖甚可悶,旣以涉禁之疏,自政院勿爲捧入事,曾有下敎,則先請還收禁令後捧入,猶或可也,而今乃抵罪擔當曰,臣雖被罪,此疏則不可不捧云者,抑何意思?近若少爲假借,則每患如此,若如其言,則禁令,何所施乎?此後更若或有一毫涉禁而冒入疏槪,則門將當嚴治,兵判今雖禁推,本職則尙不遞矣,各別嚴飭。仍命書榻敎曰,武臣殿講試官禁推代,金文淳·李敬懋·鄭學畊·柳相亮差下。上曰,次對爲之。上曰,昨日傳諭,以對卿面討事,已言之矣。蓋卿之深引,只緣李安默事,而安默之本情,予未詳知,則卿亦豈詳知也?安默若不過彈一重臣,則予何必靳持乎?渠疏中上段云云,姑無論,重臣之壬子一疏,所關莫重,則此豈容易開喙乎?昨春宮享日下敎,卿當聞悉矣。秉模曰,臣則以重臣對擧疏,亦有所不可者矣。上曰,今若問於安默,而相左於卿之所料,則卿當如何處之也?秉模曰,若然則臣亦當請討矣。上曰,然則當一問之矣。命書榻敎曰,李安默罪名,姑先分揀,有査問事,使之招待於政院。上曰,趙鎭井則渠安敢着帽行世乎?秉模未及仰對。上曰,李明淵之供辭中,或曰此輩,或曰彼邊,莫重奏語文字之如是下語者,寧不怪駭乎?自朝家,旣眎生路,而又以此深罪之,則初非禁推捧供之本意,故姑置之耳。上曰,如有稟事者,奏之,可也。秉模曰,前咸鏡監司趙尙鎭所啓批旨內,救弊之方,令廟堂,與曾經道伯人相議,後日次對,指一稟處可也事,命下矣。取見其所啓,則道內各邑大同枵然,加下之弊,無邑不然,錢布木一年所捧,分排一年用下,則每患不足,間多有放利條中割本取用之邑,每年支用,似不無從中濫費之弊,而大抵公役耗費不少,其所矯救之策,不可不爲之爲辭矣。本道詳定,自有不易之規,其他間間公役,皆以公穀會減,則大同枵然之說,未詳其委折,此必各邑憑公濫費之致,此等事,輒煩朝家區劃,則大關後弊,爲先關問其委折,待其報來,如有可以稟處,則更爲稟處,何如?上曰,依爲之。出擧條秉模曰,趙尙鎭所啓批旨內,此亦令廟堂,一體稟處可也事,命下矣。取見其所啓,則本道三驛中,惟高山一道,以關北初程,公役倍蓰,而長津設邑之後,大小公行,自平原站把起人馬,由長津直抵三水,近千里往返,僕痛馬瘏,間多致斃,而今又設厚州,則其弊尤難支堪,自咸興歷長津,由厚州抵三水之間,設置數站爲辭矣。長津·厚州,旣已新設,則設置數驛站之論,其勢似然,而某地設站與馬匹位土拮据之方,不爲論列,此亦關問本道,使之出意見論報本司後,更爲稟處,何如?上曰,依爲之。出擧條秉模曰,卽見黃海兵使李儒敬報本司辭緣則以爲,道內金川新站,自是設邑時官門撥站,而今已移邑,則民戶盡遷,惟此撥所,獨處於四山僻險之地,實難支接,東距五里地,有餠廛村,居民殷盛,店幕櫛比,且今番移邑後,自松都抵金川之程道,直由鷄井店,而餠廛亦在新路之中,就此移站則道里均適,往復巡營,已爲停當,而事係移設,不得擅便爲辭矣。移邑之後,官門撥站之隨其形便移設,在所不已,依所報施行之意,分付,何如?上曰,依爲之。出擧條秉模曰,備堂趙鎭寬,次對座目入啓後,不爲入參,似緣不得已之實故,而事體未安,推考,何如?上曰,依爲之。出擧條秉模曰,向來遇災求助之敎,丁寧諄複,而臣不能對揚其萬一,臣固罪悚,今旣登筵,亦有所區區之懷。凡於次對時自有右僚,則下位大臣之獨當稟事者,非但事面之如何,臣何敢晏然承當乎?伏願體諒焉。上曰,故右相在世時,不無獨賢之歎,而此則不過一時權宜,亦或有違於中書故事也。然此後次對稟事時,右僚若難於登筵,則間或推移替勞,亦何妨乎?履翼曰,禁衛大將徐有大,禁推事,命下矣。將兵之任,不可一刻無摠察之人,何以爲之乎?上曰,都提調兼察,可也。履翼曰,禁衛大將,都提調兼察事,命下矣。在前如此之時,或有都提調命招之例,或有從事官發牌聽傳敎之例,今番則何以爲之乎?上曰,從事官,發牌聽傳敎,可也。竝出擧條上曰,大臣就座。得臣曰,增修無冤錄,今已刊行於八道矣。本曹律學科及取才時,當以此考講,而一經筵稟後,可以擧行,故敢此仰達矣。上曰,依爲之。出擧條上曰,臺諫牌去來催促。履翼曰,臺諫三員,又爲牌不進矣。上曰,勿令呼望,卽爲問其委折也。仍命考講,儒生以次應講訖。引儀唱禮畢,諸臣以次退出。
上在昌德宮。停常參·經筵。
宋銓啓曰,大司憲未差,執義趙德潤,掌令權心彦,傳旨未下,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
金履翼啓曰,御營廳將官來言,今日本廳軍兵,日次私習云矣,敢啓。傳曰,知道。
金履翼啓曰,來二十一日,朝參日次矣,敢稟。傳曰,停。
金履翼啓曰,來二十一日,輪對日次矣,敢稟。傳曰,爲之。
金履翼啓曰,臣履翼,以入直禁軍戎器點考進去,下直之意,敢啓。傳曰,知道。
金履翼啓曰,臣履翼,依定式進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
金履翼啓曰,司僕內乘來言,內下雌馬,今日提調率諸郞廳,當放牧於箭串牧場,而一提調金憙在外,二提調李時秀,身病不得進去云,何以爲之?敢稟。傳曰,在外提擧勉副,右相爲一提擧,分付該寺郞進去之意,傳諭,可也。
傳于洪明浩曰,諸承旨持公事入侍。
傳于申耆曰,禮曹判書入侍。
傳于李儒慶曰,同副承旨許遞,前望單子入之,待下批牌招察任。
承旨前望單子入之,李晩秀落點。
兼春秋金良倜狀啓,臣敬奉聖批,馳到果川縣,傳諭于行大護軍宋煥箕所住處則以爲,臣於旅店中,猥有陳懇,卽玆史官,臨宣批旨,辭旨溫諄,許解兼綰之任,微忱不勝感悚,而惟祭酒之職內贍提調,俱未蒙遞免,區區不安之端,與前無異,只自悶蹙而已。第方稍加調病,俟少間趨簉,而稽延至此,益復惶懍云是白乎等以,臣仍爲復路緣由馳啓事。傳于申耆曰,泮任,卽敎胄之官,而例付之兼銜也,至於內贍之任,朝批未及竝擧,亦爲許遞,兩窠,令政院,前望單子入之點下,以便卿心,開卿致身之路,若是其勤摯,卿須待朝上來事,爾其更爲傳諭。
惠民提調前望單子入之,洪檍落點。
內贍提調前望單子入之,李祖源落點。
以兵曹習陣單子,傳于金履翼曰,分營之後,兵曹習陣,實涉無義,依龍虎營古例,但當於訓鍊院,別將,令私習而已,雖欲行操,亦不必逐朔爲之。此一款,欲爲詢問處之,所以訓鍊院重修節目之姑不啓下者也,今番習陣停之,可也。
金履翼,以備邊司言啓曰,本司武郞廳金憲柱,奔走勤仕,已滿十五朔,依例守令遷轉事,捧承傳施行,何如?傳曰,允。
金履翼,以兵曹言啓曰,慶熙宮衛將李興漢,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
金履翼,以壯勇營言啓曰,年前卜定雌馬之劃給本營者,姑使之分養於各鎭諸處矣。箭串牧場,旣已修治,今將放馬云,而場內闊大,馬匹不多,本營所在雌馬,同爲放牧,使司僕寺,一體檢飭看養,俾無疎忽之弊,似爲便好。每年孶産,則依各牧場報該寺之例,以三雌一息爲定,而每歲末,自該寺報于本營,則自本營,枚擧草記,添錄元數,憑考察飭之意,定式施行,何如?傳曰,允。
宋銓,以義禁府言啓曰,時囚中,專經文臣殿講時居京不通人李是鍊·金銓·李垿·洪時濟·趙璜鎭·金邁淳·柳聖儀等,旣有晝夜誦習,明日待令之命,今日坐起不得一體捧供之意,敢啓。傳曰,知道。
禁府啓目,加差假注書李弘謙原情云云。傳旨內辭緣,泛稱遲晩,刑推得情,何如?判付啓,更觀前頭次,姑爲附過放送爲良如敎。又啓目,松禾縣監尹最遠原情云云。問目內辭緣,泛稱遲晩,刑推得情,何如?判付啓,渠之赴任以前事,渠何知之?卽放,當該守令査問,該道更爲指名報來後,考律勘處爲良如敎。又啓目,尼城前縣監李顯默原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處爲白乎旀。申大有·鄭宗柱,藍浦前縣監趙雲衢,栗峰前察訪金和鍾·趙秀民等原情云云。問目內辭緣,泛稱遲晩,刑推得情,何如?判付啓,皆云報營或面陳,是豈守令之罪乎?渠輩放送,道臣捧現告論勘爲良如敎。又啓目,前主簿劉弘基,前典籍孔胤恒,前副正字呂東植,亦正月朔四月朔專經文臣殿講居不,依定式推考,罪,各杖八十收贖,奪告身三等,竝只私罪,奉敎,竝只付過放送爲良如敎。又啓目,成均館典籍禹錫龜,博士許鐫,權知承文院副正字韓永建·任俊常,成均館典籍韓錫仁·洪宅柱·崔致翼,學正金喆修,權知承文院副正字洪百震·南度中等,亦四月朔專經文臣殿講居不,竝依定式推考,罪,各杖八十收贖,奪告身三等,私罪,奉敎,竝只付過放送爲良如敎。
宋銓口傳啓曰,李安默來待矣。以司謁口傳下敎曰,招致啓板前,渠疏中句節,詳細問之,而事關莫重,不可形諸文字,以口傳入稟,可也。宋銓,以口傳啓曰,依下敎問於李安默則以爲,重臣徐有隣兄弟,乙丙之際,旣無樹立,且於至精至微莫重莫嚴之事,亦無闡揚,滾合異論者,出於三窟自全之計,背馳云云,正謂此也。至於重臣壬子疏,則旣有樹立,又有闡揚,臣豈有參差之論乎?云矣,敢啓。以司謁口傳下敎曰,渠旣曰,重臣壬子疏有樹立有闡揚云爾,則其無異議可知也,使之退去,可也。
草莽臣宋煥箕疏曰,伏以,臣扶曳病軀,分寸躋攀,登程十餘日,始到果川地,城闕漸邇,五雲在望,區區欣戴之忱,自不能已,惟是衰朽殘喘,撼頓累日,所患越添,神氣昏瞀,無以自振,方未免滯留旅店,祗益絗徨悶蹙,不知攸措也。伏念賤臣今日之行,不恤譏笑,不顧顚仆,而冒沒起發者,誠以敷心之恩敎,有不敢違,而延頸之微誠,粗可得伸矣,第竊惟師傅之職,是何等至重至大之責任,而猥以如臣庸陋,有此冒膺,已覺行路之嗤點,將何以抗顔於脩門之下乎?臣旣蒙聖明體諒,許以不縻官爵,而況此所叨,尤非他職之比。且伏聞祭酒兼帶依舊,提擧新除荐降,其爲微臣不安之端,當復如何哉?伏乞聖慈,明降指揮,悉許鐫免,至於偕來承宣,許久相守,亦極難安,竝冀亟命召還,不勝幸甚,臣無任云云。答曰,省疏具悉卿懇。卿行穩到近京之地,欣喜萬萬,偕來承宣,當與卿入城,豈可召還?惠署兼綰之任許副,以安卿心,卿須體予此意,卽日上來。仍傳曰,此批答,遣史官,傳諭。
丁巳四月十七日辰時,上御熙政堂。諸承旨持公事入侍,入格儒生,禮曹判書同爲入侍時,行都承旨洪明浩,行左承旨李晩秀,行右承旨金履翼,左副承旨申耆,右副承旨李儒慶,同副承旨宋銓,記事官柳遠鳴,假注書李允謙,記注官金初燮,記事官金景煥,檢校待敎徐有榘,禮曹判書閔鍾顯,入格儒生表三中進士姜履元,三下進士安錫良,生員趙民和,賦三下進士丁德奎·李光顯·閔致福,表次上進士趙經鎭·張志憲,生員鄭祐榮,賦次上進士蔡弘臣·鄭有淳·蔡義直,生員鄭東元,進士崔健亨,生員尹舜欽·宋文晦,進士朴文昊,生員洪準源,進士蔡顯國,講略進士金用默·李翼榮·沈湜,幼學韓義運,進士李麒峻·金碩鉉,幼學李性中,以次進伏訖。上曰,儒生次第奏姓名。履元等以次進奏姓名。敎履元曰,做表幾首?履元曰,三百首做得矣。敎錫良曰,其間連觀應製耶?錫良曰,昨年十月入格矣。敎民和曰,汝三兄弟,皆爲小科耶?民和曰,臣兄晉和,臣弟庭和,俱登小科矣。上曰,三兄弟中,亦豈無登第者耶?敎光顯曰,昨日賦題場中諸議,以爲如何?光顯曰,命意極難,故未能善做矣。上曰,執盞言曰以上,不可做矣,言曰以下,不可做矣,做得言外之旨然後,自歸動盪,而今番試券,皆不能帶得此意,是可欠也。上曰,閔致福,猶勝於禮判矣。仍敎鍾顯曰,於卿心,何如?鍾顯曰,臣亦不敢知矣。儒生以次奏姓名訖,命施賞先退。上曰,京畿監司入侍。賤臣承命出傳,與京畿監司李在學,偕入進伏。上曰,曺允植上來矣。在學曰,姑未見之,而日昨入來云矣。上曰,播種之役,幾盡爲之,而曲墻後托,亦已播種云,幸矣。上曰,英陵丁字閣近處,多有樹木之風拔偃仆者,且其葉茂陰翳時,太甚蓊鬱,此不可不疏滌也。風落木,則用於入役時無妨也。在學曰,風落木拔出時,自致傷礙他木之慮矣。上曰,莎草之茂盛者除拔然後,好矣,此後必着念擧行。役時所入錢穀,則以會付公穀會減事,分付該牧,此後若至童濯,則自然汰脫,豈不可悶乎?木根等節,各別禁飭,勿令拔去致汰也。役軍則以陵軍爲之,而今番則亦不無賞給米斗,此亦入於會付米會減事,分付,可也。上曰,漕軍施賞,以考例爲之爲敎矣,先朝親臨時,果有已例之可據者耶?在學曰,漕軍施賞,曾所不見,渠輩大喜過望矣。敎鍾顯曰,山林,何間入來云也?鍾顯曰,今方來留於果川地云矣。上曰,擇日啓下,姑待山林上來後爲之,臨時更稟,可也。仍命退,諸臣以次退出。
上在昌德宮。停常參·經筵。
金履翼,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
宋銓啓曰,大司憲·執義·掌令一員未差,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
金履翼啓曰,御營廳將官來言,今日本廳軍兵,日次私習云矣,敢啓。傳曰,知道。
偕來承旨金達淳狀啓,行大護軍宋煥箕,今月十八日,自果川縣離發,今方轉向崇禮門外是白乎等以,臣亦仍爲隨往,緣由馳啓事。踏啓字。
前同副承旨金達淳書啓,行大護軍宋煥箕,今日自果川縣離發,來到崇禮門外,仍爲止宿,故臣則姑爲仍留之意,敢啓。傳曰,知道。
傳于申耆曰,禮曹判書入侍。
傳于金履翼曰,左承旨入侍。
傳于李晩秀曰,山林今日當爲上來,何當登筵?遣閣臣傳諭以來。
丁巳四月十八日午時,上御集福軒外軒。元子宮行師傅相見禮習儀入侍時,左副承旨申耆,假注書李允謙,記事官金景煥,記注官金良倜,一提學鄭民始,二提學沈煥之,原任直提學徐浩修·金載瓚·徐龍輔·鄭大容,直提學李晩秀,原任直閣金勉柱·尹行恁·南公轍·金祖淳·李始源,檢校待敎沈象奎·徐有榘,原任待敎李存秀,禮曹判書閔鍾顯,以次進伏訖。上曰,師傅上來後開講日子,當卽擇吉,而周旋拜揖之節,正宜一番習儀,今日日氣淸朗,特召卿等共觀矣。仍敎鍾顯曰,師傅相見禮時,師傅纔到門外,元子卽降階以迎,退出時,亦降階以送也。此一節,果詳載於儀註中耶?鍾顯曰,儀注果已依此磨鍊矣。上曰,師傅相見禮,在冊封後,則諸凡儀節,掌儀擧行,如贊儀之爲,而師傅與賓客相見禮,則冊封前後,例皆以引儀一員,陞堂臚唱矣。鍾顯曰,然矣。上曰,今日習儀時,則贊儀兼行引儀事,而開講正日,則使參下引儀中仕最久者,擧行事,分付。晩秀曰,進講冊子,當預爲稟定矣。上曰,肅廟朝,則先正宋浚吉,啓請以孝經進講,而今番則欲以小學爲之。大抵開講冊子,事體至重,故例爲收議於師傅·賓客及贊善·進善·諮議·書筵官然後,以某冊進講,草記稟旨,今番自內閣啓請收議,則當下敎矣。民始曰,師傅已爲上來,開講今將涓吉,進講冊子,不可不先爲議定,自本閣,卽爲收議於時原任大臣及師傅與在外儒臣處,何如?上曰,以小學爲之,可也。出擧條晩秀曰,告栍則何以爲之乎?上曰,講學時無告栍,只有書徒。若自今二十一日始講,則自二十一日至晦日,排日書之,而每日下,書其日所講大文自止,翌日誦,前受音,若純通則書純通字於其日之下矣。仍下小學一件曰,此是予在春邸時所講之冊,元子講冊,以此件用之,而師傅及諭善件,則弘文館有先朝經筵件,取來用之,好矣。鍾顯曰,元子與師傅諭善相見禮及開講吉日,令日官池景喆推擇,則今四月二十一日卯時·二十四日卯時俱吉云,以何日擧行乎?上曰,日子當下敎矣。鍾顯曰,今此元子師傅諭善相見禮儀註,今當磨鍊以入,而處所則有臨時稟定之下敎,故敢此仰達矣。上曰,集福軒外軒爲之,可也。鍾顯曰,相見禮時講學時師傅所住處,以萬八門外公廨或鑄字所爲之事節目,前已啓下,而講學廳,以鑄字所爲之事,纔承筵敎矣。詣閤時所住處,則以萬八門外公廨爲之,恐爲便當,故敢此仰達矣。上曰,依爲之。竝出擧條上曰,師傅所着帽帶,自戶曹造備,而章服,當遵舊例,自內製下矣。乃設元子拜位於廳內,東壁西向,師傅拜位於廳內,西壁東向,諭善拜位於師傅位之南,少退東向,又設降階迎接位於階下。元子具藍道袍·黑靴,先行相見禮習儀,次行開講習儀,讀小學題辭,自元亨利貞,止惟聖之謨。民始等齊進曰,元子宮拜揖周旋,儼然天成,句讀聲音,自中韶頀,睿智之夙就,睿學之日將,實是吾東方萬億年無疆之福,臣等獲忝邇班,與覩盛儀,歡欣頌祝之忱,難以言語形容矣。命退,諸臣以次退出。
上在昌德宮。停常參·經筵。
申耆啓曰,明日常參·經筵,取稟。傳曰,只晝講。
宋銓啓曰,大司憲·執義·掌令一員未差,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
申耆啓曰,玉堂上下番俱空,已至多日,事甚未安,校理沈奎魯,自鄕上來云,卽爲牌招入直,何如?傳曰,允。
傳于李儒慶曰,諸承旨持公事入侍。
傳于申耆曰,禮房承旨入侍。
宋銓啓曰,卽者義禁府都事來言,姑放罪人吳顯忠査啓,當爲回啓,而判義禁洪良浩未肅拜,無以擧行云,卽爲牌招,何如?傳曰,允。
傳于金履翼曰,政官牌招開政。
記事官金初燮書啓,臣敬奉聖諭,馳往傳諭于西部盤石坊四巨里契行大護軍宋煥箕所住處則以爲,臣於朝者附奏,略控微懇,姑俟病間,以爲趨簉之計矣。不意史官荐臨,傳宣聖諭,至以在前山林之同登經筵,援以爲例,俾臣入參,顧臣庸愚蔑裂,何敢比擬於前輩,冒當不敢當之命乎?悚恧之極,益不知措躬之所云矣,敢啓。傳曰,知道。明當簉朝,則登筵於講席,爲好。依初下敎,晝講同爲入侍事,偕來承旨,傳諭。
宋銓啓曰,判義禁洪良浩牌不進推考傳旨,今方捧入,而姑放罪人吳顯忠査啓回啓事,命下之後,如是違牌,不卽擧行,事甚未安,更爲牌招,何如?傳曰,允。
以吏曹參議蔡弘遠牌不進傳旨,傳于金履翼曰,只推。
前同副承旨金達淳書啓,臣敬奉聖諭,卽爲傳諭于西部盤石坊四巨里契行大護軍宋煥箕所住處則以爲,臣身到城外,觚稜入望,區區微忱,敢緩趨簉,而撼頓之餘,涔涔無以自力,玆伏奉聖諭,冞切惶恧,稍加調息,如可强策,謹當冒昧趨承云矣,敢啓。答曰,知道。
宋銓啓曰,合辭許久闕啓,事甚未安,今日政新除授兩司諸臺,竝待下批牌招,除在外·未署經外,呈告人員,一體牌招,何如?傳曰,允。
宋銓啓曰,判義禁洪良浩,再牌不進推考傳旨,今方捧入,而姑放罪人吳顯忠査啓回啓事,命下之後,如是違牌,不卽擧行,事體所在,極爲未安,所當更請牌招,而係是一日三牌,何以爲之?敢稟。傳曰,許遞,前望單子入之,待下批牌招開坐。
判義禁前望單子入之,洪檍落點。
宋銓啓曰,判義禁洪檍牌不進推考傳旨,今方捧入,而姑放罪人吳顯忠査啓回啓事,命下之後,如是違牌,不卽擧行,事甚未安,更卽牌招,何如?傳曰,允。
宋銓啓曰,判義禁洪檍,再牌不進推考傳旨,今方捧入,而姑放罪人吳顯忠査啓回啓事,命下之後,如是違牌,不卽擧行,事體所在,極爲未安,所當更請牌招,而係是一日三牌,何以爲之?敢稟。傳曰,令次堂擧行。
有政。吏批,判書李秉鼎進,參判未差,參議蔡弘遠牌不進,右副承旨申耆進。以洪明浩爲吏曹參判,金載瓚爲大司憲,李羽逵爲執義,韓興裕爲司諫,金熙采爲掌令,尹涵爲正言,沈象奎爲應敎,朴吉源爲校理,金近淳爲修撰,韓致應爲副修撰,申思運爲知敦寧,李義弼爲禮曹參判,金載瓚爲知春秋,崔粹翁爲奉常主簿,李鎭斗爲掌苑別提,閔百準爲牙山縣監,贈戶參崔華宗,贈戶判例兼,贈左承旨崔斗明,贈戶參例兼,贈僕正崔有大,贈左承旨例兼,以上知事崔夢喦三代追贈。
兵批,判書權病,參判姜彝正病,參議睦萬中入直進,參知金載翼病,行左承旨金履翼進,僉知單李德周,大護軍金尙集,副護軍李海愚,竝單付。
申耆啓曰,吏曹參判洪明浩,旣在闕中,不爲肅謝,直爲出去,事甚未安,推考警責,何如?傳曰,允。
申耆啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
都承旨前望單子入之,徐邁修落點。
玉堂前望單子入之,應敎朴載淳,副應敎韓用鐸,校理宋翼孝·韓光植,副校理李基讓·李翊模,修撰金履喬,副修撰李羲甲·朴鍾淳落點。
申耆啓曰,新除授應敎朴載淳,副應敎韓用鐸,副校理李基讓·李翊模,副修撰李羲甲·朴鍾淳,方在罷散中,何以爲之?敢稟。傳曰,竝敍用。
傳于申耆曰,前翰林吳泰曾·金履永,令該曹口傳還付翰林。
吏曹口傳政事,檢閱二單,吳泰曾·金履永還付事承傳。
申耆啓曰,前翰林吳泰曾·金履永,旣已還付矣。金履永,受由上京云,牌招入直,吳泰曾,時在銀溪道任所,斯速乘馹上來事,下諭,何如?傳曰,允。
戶曹啓目粘連,觀此京畿監司李在學狀啓,則牙山倉漕船領來差使員牙山縣監金麟淳段,領運之際,不能檢飭,致此臭載,則不謹之罪,在所難免是白乎所,爲先罷黜,待稅穀畢納,拿問處之,何如?啓依允。
戶曹,謹奉傳敎,元子師傅宋煥箕所住處,米柒石·太參石·猪肉參拾斤·民魚拾尾·石首魚貳拾束·炭貳石·燒木陸百斤,自本曹依例輸送爲白臥乎事。
徐邁修,以吏曹言啓曰,贈諡孝貞公尹暾延諡,今月二十七日,定行於廣州地云矣,敢啓。傳曰,知道。
申耆,以戶曹言啓曰,今日因傳敎,遣本曹郞廳,食物柴炭,輸送于元子師傅宋煥箕所住處則以爲,今此米肉柴炭之特命輸送,實出於顧存旅托之盛念殊私,而區區微分,有不敢冒受,益切惶蹙靡措而已云,不爲領受,何以爲之?敢啓。傳曰,更爲輸送,可也。
金履翼,以司僕寺一二提調意啓曰,內下雌馬四十三匹·雄馬七匹,合五十匹孶養次,臣與內外寺諸郞廳,偕往箭串放牧後,禾毛色一一區別,別成馬案,依各牧例,每年三雌一息,修報壯勇營,添錄馬案,而堂上內乘及牧場色郞廳次知句檢事,定式施行之意,敢啓。傳曰,知道。
金履翼,以二所巡廳言啓曰,去夜初更四點量,犯夜人幼學李光用執捉,依例移送秋曹之意,敢啓。傳曰,知道。
宋銓,以刑曹言啓曰,因二所巡廳啓辭,去夜初更量,犯夜幼學李光用執捉,移送秋曹事,命下矣。李光用,依更數決笞三十度,放送之意,敢啓。傳曰,知道。
宋銓,以義禁府言啓曰,時囚罪人尹最遠原情公事,判付內,渠之赴任以前事,渠何知之?卽放,當該守令査問,該道更爲指名報來後,考律勘處事,命下矣。尹最遠放送,而松禾縣定配罪人崔興得逃失,當該前縣監權思浩罪狀,道臣旣請攸司勘處,而權思浩,以泗川縣監,時在任所,故頃已拿來,草記蒙允,發送羅將,更無査問之端,待其拿來,考律勘處,何如?傳曰,允。
宋銓,以義禁府言啓曰,時囚中,專經文臣殿講時居京不通人李是鍊·金銓·李垿·洪時濟·趙璜鎭·金邁淳·柳聖儀等,依傳敎,竝放送之意,敢啓。傳曰,知道。
宋銓,以義禁府言啓曰,時囚罪人申大有·李顯默·鄭宗柱·趙雲衢·金和鍾·趙秀民等原情公事,判付內,皆云報營或面陳,是豈守令之罪乎?渠輩放送,道臣捧現告論勘事,命下矣。申大有·李顯默·鄭宗柱·趙雲衢·金和鍾·趙秀民等竝放送,而當該道臣,令本道指名狀聞後稟處,何如?傳曰,允。
丁巳四月十九日卯時,上御誠正閣。諸承旨持公事入侍時,行都承旨洪明浩,行右承旨金履翼,左副承旨申耆,右副承旨李儒慶,同副承旨宋銓,記事官柳遠鳴,假注書李允謙,記事官金景煥,記注官金良倜,檢校待敎徐有榘,以次進伏訖。明浩讀奏江原監司徐有防狀啓,春川府反庫事。命書判付。上曰,在外吏曹參判許遞。出榻敎耆曰,今年正月各道百歲老人遺漏者,更爲修啓事,申飭,而諸道皆有啓聞,慶尙道則尙不修啓,故自本院屢度催促矣。今聞吏曹發關時,慶尙道獨不行會云,不察之失,在所難免,當該堂上,從重推考,何如?上曰,依爲之。出擧條命書傳敎曰,山林上來,米肉柴炭,依例輸送事,分付該曹。又命書傳敎曰,爲卿休息,欲於明日見之,待朝筵朝事,令偕來承旨,傳諭于行大護軍宋煥箕處。仍命退,承史以次退出。
丁巳四月十九日辰時,上御便殿。禮房承旨入侍時,左副承旨申耆,記事官柳遠鳴,記事官金景煥,記注官金良倜,禮曹判書閔鍾顯,以次進伏訖。上曰,左承旨入侍。出榻敎又命書榻敎曰,來待諸臣入侍。賤臣承命出傳,左承旨李晩秀,與二提學沈煥之,原任直提學徐浩修·金載瓚·徐龍輔,偕入進伏。煥之等曰,夜間聖體,若何?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。上敎鍾顯曰,卿於昨日,往見師傅乎?鍾顯曰,然矣。上曰,師傅筋力,何如?鍾顯曰,筋力康健,至於燈下看字云,可知其不至甚衰矣。上曰,山林上疏,曾有自書之本,而其筆法甚精,文亦鍊熟矣。鍾顯曰,筆法素稱有宿工矣。上曰,肅拜何日爲之云耶?鍾顯曰,肅拜當於開講日爲之,服色則以初仕服色爲之,而改服一節,似當奉承矣。上曰,師傅之孫,幾人隨來耶?鍾顯曰,二人矣。上敎煥之曰,館堂中誰有往見者乎?煥之曰,大司成尹得孚,卽爲出見矣。上曰,儒生之往見者,亦幾何?煥之曰,儒生之往見者多矣。上曰,卿宰中亦有往見者乎?煥之曰,重臣金文淳及魚用謙·吳鼎源·李翊模,竝往見矣。上曰,右相往見否?鍾顯曰,姑未聞之,而似當往見矣。上曰,山林上來,經筵不可不行,卽今經筵冊,何冊云耶?耆曰,是中庸也。上曰,何以知之?耆曰,昨日問之矣。上曰,禮房可謂周通矣。中庸第幾章乎?耆曰,此則未及聞知矣。鍾顯曰,山林雖帶經筵官,今番之行,專爲開講上來,則以經筵官入侍,恐當辭免矣。上曰,其日不以經筵官入侍,則何必苦辭耶?卿須往見而傳此意也。又敎曰,時帶經筵者,誰也?煥之曰,臣及李秉鼎·李時秀·金載瓚也。上曰,講筵師傅一人獨入,則師傅當讀之,而今番則諭善同入,誰當讀之乎?以書筵之規言之,賓客入參時,宮官讀之,此不可不預爲講定,卿以此意,問于師傅,可也。鍾顯曰,臣之昨日往見時,詳傳元子宮習禮盛儀,師傅不勝歡欣攢賀,且以所帶提調,皆蒙恩遞,感祝無地矣。是時元子宮侍坐,上授小學第一卷,使讀書題,元子宮讀自古者小學,止而無扞格不勝之患也。上曰,諸臣以次問文義,可也。煥之曰,敢問愛親敬長隆師親友,何義也?元子宮答曰,愛親者,愛其親,敬長者,敬于長,隆師者,尊其師,親友者,親其友也。上曰,二提學所問之義,易於爲答,可謂善問文義也。浩修曰,敢問,愛親敬長行於家,治國平天下行於國,則愛與敬,何以爲治平之根本耶?元子宮方欲俯答之際,上曰,愛親之道行於家,似是小事,治平之道行於國,似是大事,然則小事爲大事之本,何也?元子宮對曰,事必自小而至大,故愛敬爲治平之本也。載瓚曰,敢問,愛敬固當爲治平之本,而至若灑掃應對之節,此非難行之事,何爲治平之本耶?上曰,敷衍以問,可也。載瓚曰,灑掃應對之節,行於誰之前乎?元子宮答曰,父母之前,爲此灑掃應對矣。載瓚曰,敢問,古者小學之古者,指何時耶?元子宮答曰,三代也。載瓚曰,三代卽何時耶?元子宮答曰,夏殷周是三代也。上敎元子宮曰,夏殷周初立之君,歷陳也。元子宮對曰,夏禹殷湯周文也。龍輔曰,敢問治國平天下,何義耶?元子宮答曰,治國平天下,卽治民也。載瓚曰,敢問,何以則治民耶?元子宮答曰,人君賢則民可以治也。上敎元子宮曰,人君何以則謂之賢乎?元子宮對曰,愛親敬長隆師親友,是謂之賢也。浩修曰,敢問,晦庵,誰之稱號耶?元子宮答曰,朱子也。煥之曰,師傅入來,開講之日,文義問答,無爲遲遲,有仰問,則輒爲賜答,好矣。上敎元子宮曰,此言甚好,如此爲之,可也。又敎曰,爾亦以文義,問于諸臣也。元子宮問曰,灑掃應對之義,何也?載瓚對曰,子弟侍其父母,灑掃應對,而灑掃者,灑水而掃塵也,應對者,有敎則應而對之也。元子宮問曰,何謂本也?載瓚對曰,孝於親,推以修身,以至於治國,則愛親當爲本也。元子宮問曰,習與智長,何義也?煥之對曰,自幼時,習其善行,則善行與智俱長,而若其所習之事,則灑掃應對之節,無非可習也。元子宮問曰,扞格,何義也?煥之對曰,幼時不習善行,及其長成之後,始乃講習,而未能慣熟於善行者,謂之扞格也。元子宮問曰,傳記,何也?煥之對曰,傳者,聖經賢傳也,記者,史記也。元子宮問曰,蒐輯,何也?龍輔對曰,出於傳記者,集而爲書者,卽蒐輯也。浩修曰,敢問,此書卽何書耶?元子宮答曰,小學也。上敎元子宮曰,小學,誰之所作?元子宮對曰,朱子所作也。浩修曰,然則小學古亦有之乎?元子宮答曰,小學自古有之矣。上敎煥之等曰,卿等以次輪讀題辭一篇,可也。煥之讀自元亨利貞,止隨感而見,浩修讀自愛親敬兄,止以達其支,載瓚讀自小學之方,止思罔或逾,龍輔讀自窮理修身,止惟聖之謨。上曰,承旨分讀書題,可也。晩秀讀自古者小學,止而無扞格不勝之患也。耆讀自今其全書,止晦庵題。讀訖,鍾顯曰,開講時,師傅坐處稍遠,則問答之際,似當有傳告之人矣。上曰,此則似然,而未知何人當爲此矣。煥之曰,開講日,人皆願獲覩盛儀,而諸大臣必欲入來矣。上曰,座次甚難。師傅是正卿也,卿宰班次,亦非便,況大臣則尤有難便之端矣。晩秀曰,以圜橋聽之之義,諸臣環立聽講,則似無座次非便之事矣。上曰,若如此,則或可入來,而予則不可臨視矣。師傅以下坐重席而對書案,予若出臨,豈不有礙乎?命書榻敎曰,今日政新除授玉堂,待下批牌招察任。仍命退,諸臣以次退出。
丁巳四月十九日未時,上御便殿。左承旨入侍時,行左承旨李晩秀,假注書李允謙,記事官金景煥,記注官金良倜,以次進伏訖。上曰,明日經筵,取稟,何不爲之?問入。賤臣承命出傳,回奏曰,玉堂尙未備員,故經筵取稟,姑未爲之云矣。上曰,玉堂今當備員,經筵取稟,先爲入啓,而玉堂臺諫牌去來,斯速書入事,分付。賤臣承命出傳。上曰,檢校待敎沈象奎本職許遞,與未差之代,前望單子入之,待下批牌招,推移入直。出榻敎命書傳敎曰,明當見卿經筵命下,卿之經筵官,雖許解,在前山林之上來者,同登筵席,故事可按,朝於禮判傳諭之行,已言之,明日經筵,同爲入侍事,遣史官傳諭于行大護軍宋煥箕。仍命退,承史以次退出。
上在昌德宮。停常參,只晝講。
藥房提調沈煥之,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
申耆啓曰,明日常參·經筵,取稟。傳曰,停。
宋銓啓曰,合辭方張之時,兩司無詣臺之員,事甚未安,除在外未署經外,未肅拜呈告人員,竝卽牌招,何如?傳曰,允。
金履翼啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
金履翼啓曰,御營大將李漢豐,以本營習陣,明日出去矣,兼帶左邊捕盜大將命召及大將牌·傳令牌,何以爲之?敢稟。傳曰,後日次爲之事,分付,可也。
宋銓啓曰,行大司憲金載瓚牌不進,執義·掌令一員未差,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
傳于李晩秀曰,左承旨入侍。
前同副承旨金達淳書啓,臣伏奉聖諭,卽爲傳諭于西部盤石坊四巨里契行大護軍宋煥箕所住處則以爲,臣於俄者,以同登經筵之不敢膺命,猥有附陳,祗俟體諒,玆又伏奉聖諭,益不勝惶蹙,第當待朝趨簉,而至於入參講席,實非愚臣所敢冒當,祗切慙悚之至云矣,敢啓。傳曰,知道。
傳于李晩秀曰,山林如已入來,同爲詣閤。
傳于李儒慶曰,偕來承旨入侍。
宋銓啓曰,卽者義禁府都事來言,姑放罪人吳顯忠査啓回啓,令次堂擧行事,命下,而知義禁一員未差,同義禁姜垣未肅拜,只有知義禁李祖源一人,無以備員擧行云,何以爲之?敢稟。傳曰,未肅拜人員許遞,與未差之代,前望單子入之,待下批牌招察任。
禁府堂上前望單子入之,同義禁金翊休·宋鍈落點。
兵曹口傳政事,副司果沈象奎。
以權思浩囚單子,傳于宋銓曰,以草記考律勘放。
以慶尙監司李亨元狀啓,冬春等武士試藝,各其優等人,起送兵曹事,傳于金履翼曰,待其上來草記。
宋銓啓曰,卽者義禁府都事來言,時囚罪人權思浩,以草記考律勘放事,命下,而判義禁洪檍未肅拜,次堂例不得擧行云,判義禁洪檍,卽爲牌招,何如?傳曰,權思浩姑放。
申耆,以弘文館言啓曰,新除授校理韓光植,時在京畿廣州地,經筵入番事緊,請斯速乘馹上來事,下諭。答曰,依啓。
李晩秀,以戶曹言啓曰,因傳敎遣本曹郞廳,食物柴炭,更爲輸送于元子師傅宋煥箕所住處則以爲,不敢冒受云,又不領受,何以爲之?敢稟。傳曰,更爲輸送,可也。
金履翼,以兵曹言啓曰,輪對武臣抄啓人員,別單書入之意,敢啓。傳曰,知道。
金履翼,以兵曹言啓曰,今四月二十日,各廳堂下武臣朔試射時,訓鍊院正白東運,宣傳官洪理燮,武臣兼宣傳官李東鉉·李漢鼎·權玭,部將李有協等,俱未滿四中,各決棍十度,宣傳官閔植,武臣兼宣傳官李景喆,柳葉箭二中,騎芻一中,以矢數計之,則雖未滿四中,騎芻例有倍劃之規,依此例勿爲決棍,部將鄭魯誠無分,依定式汰去,至於身病及呈辭受由人等,退試次,姑爲懸頉以入之意,敢啓。傳曰,知道。鄭魯誠,除拜屬耳,今番分揀,更試十巡後,草記,可也。
宋銓,以義禁府言啓曰,時囚罪人權思浩,姑放事,命下矣。權思浩,姑放之意,敢啓。傳曰,知道。
丁巳四月二十日卯時,上御集福軒外軒。晝講入侍時,特進官閔鍾顯,知經筵李秉鼎,參贊官申耆,侍講官朴載淳,檢討官金近淳,假注書李允謙,記事官金良倜·金履永,宗臣西春君燁,武臣李得濟,師傅宋煥箕,同成均沈煥之,左承旨李晩秀,載寧郡守宋欽書,以次進伏訖。上命進講。載淳讀中庸,自三十章仲尼祖述堯·舜,止三十二章其孰能知之。上讀新受音記。上曰,上番陳文義。載淳曰,仲尼之祖述憲章,在於堯·舜·文·武,而古語云欲法堯·舜,當法祖宗,今我殿下,若以法祖宗爲心,則堯·舜之道,文·武之法,初不外是矣。且伏念列聖朝相傳之道,不過是咸有一德,而中庸所云高明博厚悠久無疆,亦莫非一德上積成,伏願殿下,益懋一德之工焉。上曰,言甚好矣。載淳曰,萬物竝育而不相害,道竝行而不相悖,此固人君代天行政之則,而若於人,不辨賢邪之別,而專以竝育爲事,於道,不擇義利之分,而惟以竝行爲主,則其弊終至於薰蕕混而金鐵雜,臣則以爲辨賢邪擇義利,乃所以爲不相害不相悖之道矣,伏願殿下留意焉。上曰,更爲敷陳也。載淳曰,至聖之聖字,與至誠之誠字,字雖不同,而聖之所以爲聖,不過誠而已,故誠之一字,爲中庸一篇之樞紐,伏願殿下,益加誠之之工。上曰,當體念焉。上曰,下番亦陳文義,可也。近淳曰,寬裕剛毅,是箇形容仁義底。大抵人之氣質寬裕有餘,則剛毅不足,剛毅有餘,則寬裕不足,必也寬毅相濟,中正無偏然後,方可謂天下至聖。大易之論天地人,亦不過曰陰陽剛柔仁義而已,故人君之代天立極,一日萬幾,亦不出於寬裕剛柔四字,須使寬裕而不至於庶事惰,剛毅而不至於乾剛亢,充周無虧欠,中正無偏倚然後,乃能體天地之德,盡仁義之道,伏願深留聖意焉。上曰,好矣。近淳曰,中庸一篇命意,專在於一箇誠字,天地之高明博厚,聖人之純亦不已,莫非這箇誠字,不誠則無物矣。此章曰,惟天下至誠,爲能經綸天下之大經,經綸,乃綜理事物之謂,而經綸之實,不在於天下事物之間,只在於聖人方寸之內,故下段肫肫其仁章句,以仁屬之經綸上,此可見惟仁可以經綸,而不誠,未有能仁者也。伏願殿下,凡於遇事接物之際,必以以實不以文五字,留意焉。上曰,好矣。上曰,知事亦陳文義。秉鼎曰,經綸大經立大本知化育,卽聖人之極工,而終以夫焉有所倚結之?倚者,倚靠之謂也。首章訓詁亦曰,不偏不倚之謂中。聖人之於經綸立本知化,初無待於倚靠事物,而一以鑑空衡平之體,物來順應然後,可以經綸,可以立,可以知矣。伏願聖學高明,無容微臣之仰勉,而伏願於不倚二字上,益加聖工焉。上曰,好矣。卿之出入宮筵時所講之書,亦中庸也,今已爲數十年,果何年也?秉鼎曰,己丑·庚寅兩年間矣。上曰,特進官亦陳文義,鍾顯曰,此章,言憲·章·文,武而章句,言憲·章者,近守其法,蓋觀法近,則取則易。昔我孝廟,心法則精一執中也,治法則明天理正人心也,今殿下凡於一政一事,動皆取法於聖祖,則憲·章·文·武之道,不外於此矣。今日適値先正後孫之承召登筵,事不偶然,微衷自激,有此仰陳,伏願益加體念焉。上曰,好矣。上曰,參贊官亦陳文義。耆曰,經綸天下之大經,立天下之大本,卽至誠之功用,我殿下若於誠字上工夫,無少間斷,則盛德大業,將爲天下後世之法矣。上曰,好矣。上敎煥箕曰,今日講筵,亦待卿而設,卿旣登筵,須陳文義也。煥箕曰,臣蒙陋蔑裂,素無見識,且經筵講義,尤不敢冒達矣。上曰,過矣。雖以必致之心,許解經筵之任,旣入此席,何可固辭若是?煥箕曰,臣以草野賤末之蹤,何敢與聞於法講?況自來空疎,實無可達之辭矣。上曰,如卿林下讀書之士,初登橫經之筵,豈可無一言而退乎?煥箕曰,臣年今衰老,縱或有一二舊聞,今皆消忘無餘,而詢問之下,不敢一向違傲,雖未能敷陳文義,謹當以旨義之淺近者,仰達矣。中庸一書,分爲四大節,而首一節,言中庸,第二節,言費隱,第三節,言天道人道,第四節,擧一篇之要而約言之,擧皆以夫子之言終之,而此一節則又極言夫子之德,蓋自生民以來,聖莫聖於夫子,故言必稱夫子,道必準夫子者,此也。上曰,進於是而有可聞者乎?煥箕曰,俄因詢問之屢勤,冒陳訓詁間恒談,而惶恧極矣,他無可陳之文義矣。上曰,小德川流,大德敦化,德有大小之異,則惡在其德惟一之義耶?玉堂陳之。載淳曰,有本源發用之殊,故有大德小德之分矣。上曰,下番如何看得?近淳曰,大德,指大本而言者也,小德,指達道而言者也。一本萬殊,雖有體用之分,初非兩件物事矣。上曰,德之無二,固無可疑,而所謂大本者,果何意也?天下無無本之物,至於釀酒染色,亦皆有本,而旣謂之本,則無非有形底物事,故如受和之甘,受采之白,木之種水之源,是也,而惟此大本,謂之有,則無形體之可言,謂之無,則天地之化,無不本於是者,如何說,則謂之有而無以心觀心之病,謂之無而無枯槁寂滅之嘆乎?近淳曰,此如,無極而太極,不可謂之有,亦不可謂之無矣。上曰,無極而太極,元來看得極不易,宋史實錄云自無極而爲太極,添得自字爲字,與本意逈異,有若太極之外,更有無極,無極之下,更有太極者然。此兩句明的看得然後,可以明大本之義,何以則有而不落於方體,無而不淪於空寂,無極太極,無二之之病乎?近淳曰,太極二字,本自完具,無少欠缺,而濂溪之意,或慮後人之以太極,爲有形狀有方所底一物,故拈出無極二字。其文雖若分言,其實初無兩體,所以勇往直前,發前聖所未發之義者,周子之功,大矣。上曰,然則無極太極,亦有界分之可言耶?以時候取譬,則今日下鑰以後,明日開門以前,是無極境界,而纔到明發之時,便屬太極耶?近淳曰,昧爽以前,雖是混混冥冥之中,而理未嘗不具,則無極太極之義,已足於昧爽以前,而昧爽以後,則便屬兩儀剖判底境界也。上曰,太字極字,果何義也?近淳曰,太字是無上之謂也,極字是至極之謂也。上曰,寬裕剛毅等四者,分說仁義禮智四德,而首段聰明睿智四字,不列於四德之目,以諺解懸吐觀之,其別立於四者之外,可知也。然則聰明睿智,當屬於何等地位耶?近淳曰,聰明睿智,皆言生知之質也。上曰,有容有執有敬有別,雖屬四德之用,而寬裕剛毅,齊莊文理,未嘗非質也,然則聰明睿智,惡可專屬之質耶?近淳未及達。上曰,在天爲元亨利貞,在人爲仁義禮智,春生夏長秋收冬藏,以至日月以明之,霜露以濡之者,莫非天之所爲,而太和元氣之流行發育者也。然則聖人如天,聰明睿智如太和元氣,寬毅莊文如生長遂藏,如是取譬,如是分屬,則此章所云五者之德,庶各有段落境界矣。近淳曰,有此聰明睿智之德然後,可以具此四德矣。上曰,不必如此說。四德之具,無間於聖凡,今若曰聰明睿智然後,方可謂具此四德,則豈上天降衷之本意乎?且人皆有是四德,而此獨言聖人爲然者,何也?近淳曰,人固有是四德,而苟不能變化氣質,至於聰明睿智之域,則雖具此四德,而做不得寬裕等氣象矣。上曰,變化氣質,固是學者喫緊工夫,下番平日,果能自知氣質偏處,而或於夜氣淸明之時,點檢身心,體認聖訓,以何語爲服膺之資耶?近淳曰,昔呂東萊讀魯論,至躬自厚而薄責於人一句,犁然契心,能變其粗厲之性,此最爲警發後人之指南矣。如小臣下劣之資質,固不敢擬議於寬裕剛毅等界分,而每自省惟,專欠發剛底意思,故常存古人佩弦之戒,而病根終難自祛矣。上曰,發强剛毅四字,豈可容易學而至者乎?敎秉鼎曰,知經筵以爲如何?秉鼎曰,强是自强不息之强,剛是至大至剛之剛,毅亦弘毅之毅,此是在上聖人之事,非凡人所可容議矣。上曰,敬者,學問之極工,而足以有敬之敬只屬於齊莊,何也?秉鼎曰,敬是徹始徹終之極工,而有全言偏言之殊,故偏言則只屬於齊莊矣。上曰,發强之發字,章句無明釋,如何釋之則穩貼耶?諸臣未對,秉鼎曰,發强二字,似是一義,如文·武之一怒而安天下,是也。上曰,四者之德,各以四字釋之,而四字各是一義,則豈獨於此,囫圇不分乎?因敎煥箕曰,卿則平日如何看釋耶?煥箕曰,以發揚之發字釋之,則似好矣。上曰,果然矣,樂記亦有發揚蹈厲之文矣。卿毋過巽,如有所見,悉陳,可也。煥箕曰,臣實無素工,無以仰對矣。上曰,俄者所論聰明睿智之說,果何如?煥箕曰,聰明睿智,言其氣稟,而當爲四德之綱領,似與首章章句所謂,氣以成形理亦賦焉之義,相近矣。上曰,此言甚好,卽此一言,可知卿之所存矣。以聰明屬氣,以四德屬理,氣爲之主而理具其中,太極圖所謂無極二五妙合而凝者,亦此意也。然而聰明睿智之前,果亦有一層境界之可言乎?煥箕曰,聰明睿智,雖屬乎氣,而所以爲聰明睿智者,理也,以此言之,則畢竟理爲之先矣,從流行而言,則理氣無先後,從源頭而言,則理氣有先後之可言矣。蓋理氣元不相離,亦不相雜,如首章天命之性,天卽理也,命卽理之乘氣流行者也。性之爲字,從心從生,亦卽氣而指理者也,於此可見理氣無間之妙矣。上曰,率性之率,是自然循之之謂。煥箕曰,然矣。上曰,修道之敎,釋以禮樂二字足矣,朱子必加刑政二字,何也?煥箕曰,人性雖善而氣質有善惡之殊,不得不禮樂以導之,刑政以齊之矣。上曰,堯·舜之世,比屋可封,則禮樂足矣,何必以刑政齊之乎?煥箕曰,舜之世,亦有工兜,則安得無刑政之施乎?上曰,此是舜之不得已處,而以理觀之,則不免爲舜之歉德,此所謂聖人亦有所不能者也。如書曰惟聖罔念作狂,聖人豈至作狂,而但有是理故耳。先正李文純·李文成求放心之說不同,卿則平日以何說爲從耶?煥箕曰,臣安有主見,而於李珥之言,尤有所契矣。上曰,文成此說,在戊午,非初年之說乎?煥箕曰,初晩之別,臣不敢的辨,而其言則似是正論矣。上曰,顔子之三月不違,固有求放之意,而聖人,亦或有求放之工耶?煥箕曰,在聖人則雖無大段着力處,而戰兢臨履,自有求放心底氣象矣。上曰,允執厥中之執字,亦有不放着之意,如是看得,亦好矣。上曰,山林俄者所言,氣以成形理亦賦焉之喩,儘好矣。大抵論語中所言之性,皆指氣質之性,而至孟子,始言本然之性,何也?煥箕曰,孔子之時,人皆知性之爲理,雖兼言氣質,而不迷於性之本然,故孔子則如此說,而至於孟子之時,則異端日盛,如告子者,直以氣質,認爲本然,若所謂生之謂性,是也,故孟子論性,每每指本然而言之,蓋時勢之不得不然也。上曰,明道所言生之謂性,只是取其文,而不取其義耶?煥箕曰,然矣。上曰,文義之外,別有可以敷衍爲說者,陳之,可也。煥箕曰,臣素謏寡,而近又衰耗,舊學都忘,語言拙澁,實無可以仰對者矣。講畢。上曰,祭酒進前。煥箕進伏。上曰,卿之聲名,飽聞久矣。今始相見矣,卿是誰之孫也,聖祖之禮遇,何如,先正之秉樹,何如?小而頑夫廉懦夫立,大而明天理正人心,使環東土數千里,得免於被髮左袵,繄,誰之功?兩賢傳心之編,驪江大老之祠,予所曠感,蓋可知已,今日見卿,眞所謂尙有老成人典型,奚但予心之幸?在卿亦云不世之遇矣。撼頓之餘,筋力得無損否?煥箕曰,臣至愚極陋,前後恩命,承當不得,兼以近日衰病益深,無望自力登途,而開講盛禮,緣臣差退,諄勤之敎,不敢終違,强病上來,爲伸延頸之忱,而昏倒旅店,益難振作矣。臣家之前後所被恩造,曠世無比,臣於平日,闔門感祝,圖報無地,今此前席,聖敎又若是丁寧懇摯,臣益不勝榮感之至。第伏念臣之所帶職名,俱蒙許解,而至於師傅之職,責任尤重且大,終難冒膺,竝伏望體諒焉。上曰,過矣。惟皇天惟祖宗,眷我邦家,有此大慶,而卿家兩先正,俱膺聖祖勸講之任,卿又以此職上來,卿之於身親見,亦必榮幸之不暇,而事之相符,豈人力之所及哉?然則今日師傅之任,捨卿其誰?煥箕曰,師傅之任,旣萬萬不相稱,而至於祭酒華銜,亦非如臣空疎者,所可虛縻者矣。上曰,此職,亦是敎胄之任,實合於卿,且贊善之創設,自先正,而翊善,又是先正所經之職也。卿之是職也是行也,先正若有知,豈不曰余有孫乎?師傅·祭酒之任,姑不可許免,而相見禮之尙不定日,待卿故也,今則卿旣入來,明日當行相見禮,仍爲開講,卿其休息,明日入來行禮也。煥箕曰,臣之學識鹵莽,鄕學究之不如,百爾思之,師傅之職,誠難冒膺,而前後恩敎,每及先故,臣尤不勝慙愧矣。上曰,巽讓太過矣。明日是何等慶辰也?行禮開講,卿固與榮,予心之喜,可知也。煥箕曰,草野之臣,初登筵席,有以仰瞻天顔爲請者,臣亦竊有望焉。上曰,卿之顔面,予亦欲見之矣。仍命起立。敎宋欽書曰,今日則不必留宿城外,汝其與同成均相議,山林舍館,必以闕外或泮村近地爲定也。上曰,卿尙着九品官章服,太過矣。曾聞先正章服,家無新製,內賜繼下,至今傳爲美談,便成卿家古例矣,金圈章服品帶,當內下,而章服則慈宮所賜也,明日須着此服帶此帶,早爲入來也。仍敎欽書曰,先正大拜時,先朝所賜玉圈,尙有之乎?欽書曰,金玉圈俱有之矣。上曰,孝廟所賜冠服及肅廟所賜羊裘,亦有之乎?欽書曰,此則無存,而裘亦孝廟朝受賜矣。上曰,孝廟所賜貂裘,燕薊風霜,與卿共之之敎此也。煥箕曰,臣之入來後,自戶曹日給米肉柴炭,而臣不敢受,益切惶懍矣。上曰,古人亦云,庖人繼肉廩人繼粟,而此等微物,自是常例,予不過修明舊典而已,何辭之有?且可以與,可以無與,與傷惠,可以取,可以無取,取傷廉,予豈以不可與而與之,又豈勸之以不可取而取乎?卿以山林宿德,出膺旌招,予之求助,不亶在於師傅之職,且卿今年已七旬,其在詢玆黃髮之義,合有乞言之擧,況卿是卿家之人,家有舊聞,尤必多開發資益之道,卿之一身,兼是三者,予之欲聞昌言,其可已乎?大而時政得失,小而民生疾苦,如有可言者,明日行禮後,悉陳所蘊,可也。煥箕曰,此敎則臣實萬萬不敢當矣。鍾顯曰,元子開講吉日,當下敎事,命下矣。山林今已簉朝,以何日擧行乎?上曰,明日爲之,可也。出擧條命退,諸臣以次退出。
丁巳四月二十日酉時,上御便殿。左承旨入侍時,行左承旨李晩秀,假注書李允謙,記注官金良倜,記事官金履永,以次進伏訖。上曰,贊儀待令事,分付。賤臣承命出傳。上曰,相見禮儀註中元子向師傅頓首再拜,師傅答再拜,元子向諭善控首再拜,諭善答再拜云,而師傅與諭善,自有間焉,不可無別。師傅先爲相見禮出門後,次引諭善入就位,諭善先再拜,元子答再拜者,於禮則然,以此招致該吏,昨日儀註中,改付標以入事,分付。晩秀曰,明日,輪對日次矣,何以爲之乎?上曰,後日次來待事,分付。仍命書榻敎曰,輪對官,後日次待令。仍命退,承史以次退出。
上在昌德宮。停常參·經筵。
未時申時,日暈。
申耆啓曰,明日常參·經筵,取稟。傳曰,停。
金履翼啓曰,來二十五日,朝參日次矣,敢稟。傳曰,停。
宋銓啓曰,行大司憲金載瓚未肅拜,執義·掌令一員未差,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
傳于申耆曰,師傅,諭善入侍。
傳于申耆曰,禮房承旨入侍。
傳于徐邁修曰,都承旨入侍。
傳于李晩秀曰,左副承旨入侍。
傳于申耆曰,時原任大臣來待云,入侍事,遣史官傳諭,來待閣臣,亦爲入侍。
徐邁修啓曰,領議政洪樂性,左議政蔡濟恭,領敦寧金履素,右議政李秉模,依下敎來待矣。傳曰,入侍。
吏曹口傳政事,左副承旨申耆,今加嘉善加資事承傳。
李晩秀,以戶曹言啓曰,卽者元子師傅宋煥箕來住處,前所輸送帽帶靴及米肉柴炭,錄成件記,還送臣曹,何以爲之?敢稟。傳曰,帽帶靴還送,米肉柴炭,更待行止,當有下敎,姑爲捧留,可也。
檢閱金履永書啓,臣敬奉聖諭,傳宣于祭酒宋煥箕處則以爲,臣之上來,實出於我聖上追念先故,施及後人,過加非常之恩,曲開進身之路,不以職事縻之,不以世道責之,臣於是,感激洪私,冒昧趨承,獲覩今日莫大之慶禮,粗伸區區延頸之忱,榮旣至矣,願亦遂矣。方將告歸之際,不意史官,臨宣聖諭,至以求助乞言爲敎,臣惶隕慙恧,益不知措躬之所矣。今方退出城外,當以前席未罄之懷,冒入文字云矣,敢啓。答曰,知道。卿何邁邁?卽爲入來事,更遣吏官傳諭。
檢閱金履永書啓,臣敬奉聖諭,傳宣于祭酒宋煥箕處則以爲,臣伏奉聖諭,惶隕靡措,今當臨發,未免違越明命,益不勝悚蹙之至云,而已爲登途,直向果川地矣,敢啓。答曰,知道。卿又何若是邁邁?直尋鄕路,尤豈不過當?卽爲回心事,遣都承旨傳諭,期於偕入。
行都承旨徐邁修,行左承旨李晩秀,行右承旨金履翼,行左副承旨申耆,右副承旨李儒慶,同副承旨宋銓等啓曰,卽伏見師傅宋煥箕傳諭史官書啓,則儒賢已爲還尋鄕路,臣等實不勝愕然失圖。竊伏念天佑宗祊,慶祿川至,日吉辰良,開講禮成,拜揖之盛儀,講讀之英音,動合律度,逈出尋常,太平萬歲,自今伊始凡在環庭近座之列者,莫不歡欣鼓舞先覩爲幸。夫臣等之屈指翹足,以待就傅之慶者,凡幾月矣,何幸我殿下賁玉帛之殊禮,徠邱園之宿德,胄筵初開,睿學日將?此時輔翼導諭之策,專在師傅,政宜課日進見,俾責成效,而今乃講席纔退,初服遽尋,邁邁然不少遲留,聖心之凝竚,朝野之缺望,當復如何?況使儒賢,固守東崗之陂則已,旣已羽儀明廷,出入前席,則經筵啓沃之義,世道彌綸之方,隨事皆儒賢之責也。初筵乞言之諭,今日挽行之敎,蓋不但爲輔導离明之職,則及今務積誠意,益加敦諭,以爲亟回遐心,賁然來思之地,是臣等區區之望也,惶恐敢啓。答曰,知道。儒臣之退自前席,還尋鄕路者,是豈積誠招徠之意乎?今方委遣知申,勉其回心,以待其肯來。
宋銓啓曰,吏曹判書李秉鼎,參判洪明浩,參議蔡弘遠,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書參判,更卽牌招,何如?傳曰,允。
以吏曹參議蔡弘遠牌不進罷職傳旨,傳于申耆曰,只推。
有政。吏批,判書李秉鼎進,參判洪明浩牌不進,參議蔡弘遠牌不進,右副承旨李儒慶進。以尹序東爲執義,徐有沂爲司諫,李柱延爲掌令,安載運爲金井察訪,承慶恒爲銀溪察訪,敦寧參奉尹慶曾,顯陵參奉李永老相煥。
再政。以崔粹翁爲刑曹佐郞,安枰爲氷庫別提,黃稔爲兼引儀,吳彦儉爲兼引儀,趙元傅爲假引儀,李儀逵爲假引儀,宋鎭運爲奉常主簿,金尙漸爲靑丹察訪,李永薰爲造紙別提。
兵批,判書權病,參判李祖承入直進,參議尹致性病,參知李景溟病,同副承旨宋銓進。副護軍金就大,副司果安枰·李永薰竝單付。
傳于李儒慶曰,聞卿自卿孫任所,來在朝房,而有路憊,難以簉朝云。遣史官,傳此欲見之意,如難强,更於數日後入來,可强則與史官偕入事,傳諭于金奉朝賀。
傳于李儒慶曰,右副承旨入侍。
李儒慶啓曰,奉朝賀金鍾秀來待矣。傳曰,入侍。
禮曹,今四月二十四日,親臨集福軒外軒,領議政洪樂性賜几杖時,應行節目,依例磨鍊擧行,何如?判付啓,依所啓施行爲旀,賜几杖日宣敎進箋,皆於當日爲之,爲老人便好之意也。其日賜几杖宣敎進箋後,至本家當領宣醞,而賜樂,則自闕外前導事,分付爲旀,敎書及几杖,大臣領至本家時,參宴諸賓祗迎,載在禮文,自闕外祗迎,仍爲圍繞事,預爲知悉,俾各依此擧行爲良如敎。
檢閱金履永書啓,臣敬奉聖諭,馳往傳諭于南部會賢坊部越邊契議政府領議政洪樂性所住處則以爲,日吉辰良,元子宮開講順成,此誠邦家之大慶,曠古之盛禮,臣朝登筵席,仰覩岐嶷之儀,伏聆洪亮之音,德容儼成,睿學夙就,宗社億萬年無疆之福,自今伊始,竊不勝懽忭欣祝之忱。臣退伏私次,耿耿寸心,益切欽頌,此際簪筆近臣,臨宣聖諭,寵渥愈隆,軫念愈摯,至許以同日進箋,又使之差晩入來,十行絲綸,字字殊恩,句句隆眷,癃老賤臣,何以得此?百回莊誦,瞻天頓攢,闔門榮感,不知仰喩,優老盛典,誠非如臣無似,所可冒當者。恩命及此,感惶冞極,莫省攸措,謹當依聖敎奉行云矣,敢啓。答曰,知道。
行都承旨徐邁修狀啓,臣敬奉聖諭,馳往傳諭于京畿果川地僧房坪行大護軍宋煥箕所住處則以爲,俄者史官之回,略陳悚蹙之忱,今於路次,知申追到,傳宣聖諭,十行恩綸,至以回心爲敎,感惶之極,不知攸對。臣不揆空疎,猥膺恩命,亶以開講大禮,或恐緣臣遲延,而及其盛擧順成之後,則卽臣告歸之日,區區微忱,已有素定,今此鄕路之還尋,豈但聖敎之萬萬不敢當而然哉?瞻望宸極,冞增惶隕耿結而已云是白乎所,臣旣承偕入之命,故仍爲隨往前路,緣由馳啓爲白臥乎事。踏啓字。
領府事金憙疏曰,伏以今歲今日,卽我元子宮就傅之歲也,開講之日也,日吉辰良,晠儀載擧,以天縱之姿而有德義之輔,以日就之學而加習貫之工,承師之道,由於斯,作聖之功,由於斯,而萬億年無疆之籙,實基於斯,猗歟,休哉,猗歟,休哉。爲今日臣子者,孰不動色相賀,鼓舞懽忭,而無狀賤臣,獨以負罪至重之蹤,屛伏鄕里,兼以屢年沈綿之疾,長委床笫,不得與在朝諸臣,同此莫大之慶,徒切攢手之祝,未伸延頸之忱,臣罪至此,益無所逃,玆敢不避猥越,陳章自列。伏乞聖明,亟降嚴處,以勵臣分焉。臣於封疏將發之際,忽叨太僕提擧之任,是豈臣夢寐所到耶?況當請譴之時,反蒙格外之恩,臣心之震駴慙恧,尤當如何?竝乞曲垂鑑諒,卽賜遞改,俾不至於虛縻冒據,罪上添罪,不勝大願,臣無任云云。答曰,省疏具悉卿懇。今筵見諸大臣,卿未與焉,際有卿章來至,替申賀語,如對卿面,豈勝欣慰?附說兼管提擧辭巽事,間因該寺擧行緊務,已勉副矣,卿其安心竢間,須思登程之道。仍傳曰,此批答,遣史官傳諭。
右議政李秉模箚曰,伏以今日開講,卽我東億萬年無疆之慶也。臣忝隨諸大臣後,獲登前席,瞻咫尺之侍坐,仰天顔之有喜,歡忭之忱,難以名言。臣於筵中,聞山林之退自講席,直尋鄕路,略陳勉留之意,以聖上務祛虛文,實心招延之誠,豈有待於在下者區區願留之語,而第念行邁,日遠一日,則白駒之縶,難於爲力,此從昔勉留之貴,在不遠而復也。惟我元子宮,睿質天成,課程日就,雖以仰聆於前席者言之,英音弘亮,文義卓越,有以知自內講習之已富,若無待就外施受之是資。且諭善之官,亦兼輔翼薰陶之責,而第伏念隆師二字,卽小學開卷第一義,自灑掃以至明善誠身之工,莫不權輿於師道之嚴,而講席纔開,初服遽尋,是豈朝野之所期望也?竊覸殿下所以待山林處山林者,不縻以官職,不責以世道,前後敷心之敎,惟勉以先正之心爲心,山林之感激知遇,幡然簉朝者,亦以此也。雖其耆年旅邸,久淹殊難,抑未可以三數月遲留,課成講讀之章程,益見睿學之將就乎?近來朝廷之不尊,風習之日渝,究其源,則未嘗不由於正學之不明,斯文之無托,自從山林之赴召,日未半旬而士林有所依歸,輿儓亦皆想望,賢者之有益於國家,未必任職事持世道而後,始有驗也。雖然此亦有未暇論,元子宮,或於侍坐之時,見外臣,非不多矣,乃於今日,初接山林宿德之士,肅然乎其尊敬,藹然乎其愛慕,意將時親德音,日開睿思,及聞其歸,又將悵然而思,耿然而懷,自有不能已者,只此一事,使山林念到,庶可以挽遐心而回征旆。伏乞聖明,益勉積誠之道,亟求留行之方,以副中外之望,千萬幸甚。取進止。答曰,省箚具悉卿懇。知申之書啓且待之,觀其附奏,如云前進,更當勉令回心矣。仍傳曰,此批答,遣史官,傳諭。
應敎朴載淳,副應敎韓用鐸,校理宋翼孝,副校理李翊模,修撰金履喬·金近淳,副修撰李羲甲等箚曰,伏以惟我元子宮,得賢師傅,禮開講筵,日吉辰良,縟儀順成,太平萬世,實基於是,歡欣忭舞,大小惟均,而卽聞師傅臣宋煥箕,講退之後,卽日告歸,方出城外云,臣等誠不勝驚顧失圖之至。竊念煥箕,以先正之孫,繼先正之學,抱道巖穴,囂囂其樂,而固窮之意不改,當世之志永絶,特荷我聖上招延之禮,深感我聖上裕昆之謨,克回遐心,契合嘉會,以繼夫肅廟朝百有餘年前先正時故事,則殿下之所期望於儒賢者,朝野之所翹企於儒賢者,豈但止於今日而已哉?臣等固知聖上,至意勤懇,必欲勉留,而今若莫縶其駒,浩然言歸,則薰陶導正之功,其將孰責而孰任之哉?其所以勉出也,旣以先正勗之,則今於挽其歸也,亦豈不以先正爲勉哉?昔先正臣,在己酉,以師傅晉接也,先正臣,以初接玉質,未忍遽退爲辭,今以此意,引以喩趾美之道,而挽回其遂初之意,則庶幾儒賢,仰體聖意,顧念先故而遲遲其行也。伏願聖上,更加敦勉,期於必留,千萬幸甚。取進止。答曰,省箚具悉。遣承旨敦諭,使之與之偕來矣。
丁巳四月二十一日卯時,上御集福軒外軒。時原任大臣·閣臣入侍時,行都承旨徐邁修,行左承旨李晩秀,左副承旨申耆,假注書李允謙,記注官金良倜,記事官金履永,領議政洪樂性,左議政蔡濟恭,領敦寧金履素,右議政李秉模,一提學鄭民始,二提學沈煥之,原任直提學徐浩修·徐龍輔·鄭大容,原任直閣金勉柱·尹行恁·南公轍·金祖淳·李始源,檢校待敎沈象奎·徐有榘,原任待敎李存秀,以次進伏訖。上曰,大臣旣已登筵,師傅亦爲入侍事,翰林出傳,可也。履永承命出傳。樂性等曰,近日日氣淸和,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,日吉辰良,慶禮順成,八域臣民,莫不欣然讚頌,臣以耗聵之蹤,八耋之年,獲覩此千載一遇之會,固不勝攢手頌祝之忱矣。上曰,相見禮與開講時,周旋講讀,果善爲之,予心嘉悅,曷有其極?濟恭曰,庚戌年莫大之慶以後,元子宮尺衣之齡,已躋八歲,於休今日,又有此開講之慶,宗社泰山盤石之基,其將自此始矣。民始曰,臣俄者退與諸僚,欣欣相告曰,仰瞻胄筵之盛儀,承聆講學之英音,正合身爲度而聲爲律,下情自不覺手舞足蹈,則伏況聖心之嘉悅,當如何乎云矣。上曰,禮節之外,講讀亦善爲之,欣喜曷喩?上曰,領相,三明又當入來,則今日不必勞動,故俄但傳諭於左相矣,必欲躬自獻賀,故入來耶?樂性曰,如此慶辰,豈可晏然在家,未得與榮於諸僚與榮之列乎?上曰,禮判入侍。賤臣承命出傳,與禮曹判書閔鍾顯,偕入進伏。上曰,師傅與大臣同爲登筵事,俄有下敎,則少間當下入侍之命,而俄者傳諭史官,何至今不入來也?書啓催促捧入也。鍾顯曰,俄有求助乞言等下敎,師傅以爲萬萬不敢當,今方還尋鄕路云矣。上曰,過矣。開講後間日定式,數三次進講然後,觀勢尋鄕,未爲不可,而豈可如是邁邁乎?鍾顯曰,惟在勉留之如何矣。上敎樂性等曰,元子讀書聲,卿等欲聞之乎?樂性等曰,是臣等顒祝之望矣。上令元子宮讀小學,自古者至晦菴題讀訖。上曰,領相問文義。樂性仰問曰,風化二字,旨意何謂也?元子宮曰,風俗敎化之謂也。樂性等一齊起伏讚頌。上曰,左相亦問文義。濟恭曰,愛親敬長隆師親友云云,愛親隆師,自天子達於庶人,孰不知愛其親隆其師也,而至於敬長,則人君寧有可敬之長,又安有可親之友乎?元子宮曰,以臣下爲友也。濟恭曰,元子宮一言,永爲宗社萬年之福也。以臣下爲友,則可期接賢士大夫之時多也,如是則亦豈不臣主俱榮乎?上曰,領敦寧及右相,亦問文義。履素曰,灑掃應對,不過小節,而以此爲治國平天下之本者,何也?元子宮曰,灑掃應對,兒時所當行者,故云然耳。秉模曰,古者云云,何謂也?元子宮曰,古者卽三代之謂也。上曰,三代,未知何世也,更問之。秉模依下敎仰質。元子宮曰,夏殷周,謂之三代也。上曰,三代之君,誰也?更問之。秉模依下敎更質。元子宮曰,夏禹氏·殷王成湯·周武王也。樂性等曰,億萬年無强太平之休,其將自此日基也。民始曰,俄者左相所問敬長親友等文義,實難卽對,而曰以臣下爲友云云,此豈非宗社生靈之福乎?鍾顯曰,領議政賜几杖日子,預爲稟定然後,多有擧行之事,敢此仰達矣。上曰,俄已啓下矣。耆曰,領議政洪樂性賜几杖時處所,以何處爲之乎?上曰,今日開講處所爲之,可也。出擧條仍命書榻敎曰,三明日領議政洪樂性賜几杖處所,以今日開講處所爲之。又命書榻敎曰,三明日殿座時,雲寶劍外侍衛,以入直爲之。又命書榻敎曰,三明日領議政賜几杖時,領議政拜禮,用一坐再至之禮。上曰,領相久坐,亦旣勞矣,就座。仍命樂性等先退。命書傳敎曰,今日行禮順成,以予識喜之心,當有志慶之擧,師傅宋煥箕,內下豹皮一令賜給,諭善尹得孚,內下鹿皮一令賜給,開講主管,內閣旣爲之,一提學鄭民始,內下虎皮一令賜給,儀節,該曹該房主之,行禮曹判書閔鍾顯,熟馬一匹面給,禮房承旨申耆加資,師傅相見禮時引儀安枰陞六,諭善相見禮時引儀李永薰,亦爲陞六,習禮時待令贊儀李惟銓陞敍,其餘一依判下捧傳旨施賞。
丁巳四月二十一日辰時,上御集福軒外軒。都承旨·左承旨·禮房承旨入侍,師傅·諭善同爲入侍時,行都承旨徐邁修,行左承旨李晩秀,左副承旨申耆,假注書李允謙,記注官金良倜,記事官金履永,行大護軍宋煥箕,大司成尹得孚,以次進伏訖。上敎煥箕曰,今日吉禮順成,莫非惟天惟祖宗默佑之慶也。卿以卿家之人,克濟先正之美,乃行先正之事,敎胄之任,非但倚卿爲重,隆師之義,亦寓養蒙之道,就傅之節,自有體貌,故雖不得親臨講筵,以見其周旋拜揖之儀,而纔聞講讀之聲,予心嘉悅,難以形喩,於卿心,亦豈不榮且貴乎?卿之上來,專爲開講第一義,而今則吉禮已順成矣,卿則亦已上來矣,世道之責,舍卿誰任?凡其修齊治平之要,平日必多講究者,古人所謂與其處畎畝之中,曷若於吾身親見者,正爲今日道也?以予詢黃髮之念,如是乞言於卿,卿須竭其蘊,以盡開發之效,是所望也。上自紀綱風化,以至政令施措,何莫非可言者耶?以師傅招徠時,則不可以世道責之,而師傅之責,亦可謂盡其誠矣,從今世道之責,非卿其誰?慶禮順成後,不可不引見大臣,俄以入來事,傳諭矣,須與大臣,更爲登筵,備陳昌言,可也。煥箕曰,臣以山野魯莽之蹤,猥膺不敢當之任,及登講筵,獲覩英睿之儀,講讀之聲,允合規度,如聞韶頀,與榮之幸,實不勝讚頌之至,第今求助乞言之敎,萬萬不當於臣身者,臣何敢晏然而已乎?上曰,卿勿過巽。仍敎得孚曰,予早聞諭善之望實俱隆,允叶輿望,故有此縻爾之擧,而日吉辰良,慶禮順成,欣幸嘉悅,上下同情,來頭山林雖下去,諭善則在京,其所勸勉,惟在於諭善,命哲命吉命歷年,都在於諭善之輔導,以予之所資益於朴諭善者,責之於諭善矣。諭善之責,非但傳其德義,保其身體而已,至於飮食起居等節,克盡隨處敎導之誠然後,成效可期也。得孚曰,聖敎至及於此,臣當竭其魯鈍,以輔睿學之萬一,而自來謏淺,實無堪承之望矣。上曰,今日講筵,不過備禮而已,此後則欲令兼讀史記,但講學日次,定式然後,可爲課讀之工,山林·諭善,各陳所見,可也。煥箕曰,講學日次定式事,雖伏承下詢,臣於是任,萬無承當之望,則何敢指一仰對,而第念開講之初,有難逐日進講,臣意以間三日爲定,似好矣。得孚曰,間三日講學,或有間斷之慮,臣意則以日課爲式,宜矣。上曰,先以三日爲課,次次日以爲課,好矣,當問于大臣也。同日時原任大臣入侍時,上曰,俄者筵中,以講學日次定式事,問之,師傅則請以間三日開講,諭善則請以逐日開講,卿等之意,何如?,各陳所見,可也。領議政洪樂性曰,元子宮開講順成,實是邦國罕有之盛禮大慶也,區區歡祝,曷有其極?講學日次,課日進講,雖似有進益之效,而始學之初,有難逐日進講之說,誠有意見,依師傅所請,以三日爲課,恐合簡諒之義矣。左議政蔡濟恭曰,諭善之以逐日開講爲請者,或慮有間斷之患,而爲學之道,貴在優游不迫,間三日爲之,似好矣。領敦寧金履素曰,領左相皆以間三日進講仰陳,而臣亦無異見,姑以三日爲課,似好矣。右議政李秉模曰,以三日爲課,則其間自有溫習之工,不可以間斷論,姑爲三日之課,似好矣。上曰,三日爲課,可也。竝出擧條仍命退,諸臣以次退出。
丁巳四月二十一日未時,上御集福軒外軒。禮房承旨入侍時,行左副承旨申耆,假注書李允謙,記注官金良倜,記事官金履永,以次進伏訖。上曰,加資亦於慶辰爲之,於卿心何如?耆曰,日吉辰良,大禮順成,臣亦得蒙恩資,感祝讚頌之忱,難以盡達矣。上曰,卿年幾何?耆曰,五十七歲矣。上曰,山林之如是邁邁,初非招延之意,都承旨將偕往懷德耶?耆曰,到果川,必爲狀啓,仍卽偕往計云矣。上曰,小學,以內閣·弘文館冊用之,館閣書吏,亦以施賞,捧傳旨。仍命退,承史以次退出。
丁巳四月二十一日申時,上御誠正閣。奉朝賀入侍時,右副承旨李儒慶,記事官柳遠鳴,記注官金良倜,記事官金履永,奉朝賀金鍾秀,以次進伏訖。鍾秀曰,近日聖體,若何?上曰,一樣矣。鍾秀曰,慈殿·慈宮氣候,若何?上曰,一樣矣。鍾秀曰,今日日吉辰良,元子宮開講順成,此實宗社莫大之慶,區區下情,不勝歡忭矣。上曰,予心之喜,何可容喩?上曰,山林今已還鄕矣。鍾秀曰,臣亦入城聞之矣。上曰,頃聞卿行之上來者已久矣,今始上來,抑因民人之願留而然耶?鍾秀曰,亦不無如此之端矣。又曰,臣今則驅馳之餘,神精眩耗,一言不得仰對,只欲一瞻天顔而退矣。上曰,稍待數日後,當從容召見,而今此暫接,亦覺欣慰矣。命鍾秀先退。仍命書傳敎曰,爲便卿行禮,宣醞翌日進箋,竝行於賜几杖宣敎日,而又爲宣醞時行禮節次,進箋除宣讀,若此則當日內,足可徐緩行禮,卿其知此意,其日差晩入來事,遣史官傳諭于領議政。仍敎履永曰,爾其往傳,必以其日差晩入來之意,言傳也。命退,承史以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
李晩秀啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
傳于李晩秀曰,諸承旨持公事入侍。
傳于李晩秀曰,在外承旨與不爲仕進承旨許遞,前望單子入之,待下批牌招察任。
承旨前望單子入之,李鼎揆·蔡弘遠·李肇源落點。
許栮奉命,代以李晳爲事變假注書。
李晩秀啓曰,新除授行都承旨李鼎揆,時在慶尙道慶州地,斯速乘馹上來事,下諭,何如?傳曰,允。
李晩秀啓曰,事變假注書李晳,時無職名,令該曹依例付軍職,冠帶常仕,何如?傳曰,允。
李肇源啓曰,行大司憲金載瓚,執義尹序東牌不進,掌令李柱延·洪彦燮,持平金壽祖·鄭宗魯在外,監察茶時之意,敢啓。傳曰,知道。
傳于李肇源曰,右副承旨入侍。
李晳奉命,代李毅采爲事變假注書。
李肇源啓曰,同義禁金翊休·宋鍈,牌不進推考傳旨,今方捧入,而姑放罪人吳顯忠査啓回啓事,命下之後,如是違牌,不卽擧行,事甚未安,更爲牌招,何如?傳曰,許遞。
蔡弘遠啓曰,吏曹判書李秉鼎,參判洪明浩,牌不進推考傳旨,今方捧入,而開政命下之後,如是違牌,不卽擧行,事甚未安,竝更爲牌招,何如?傳曰,允。
蔡弘遠啓曰,吏曹判書李秉鼎,參判洪明浩,再牌不進推考傳旨,今方捧入,而開政命下之後,如是違牌,不卽擧行,事甚未安,所當更請牌招,而係是一日三牌,何以爲之?敢稟。傳曰,更爲牌招。
蔡弘遠啓曰,吏曹判書李秉鼎,參判洪明浩,三牌不進推考傳旨,今方捧入,而開政命下之後,如是違召,終不擧行,事體所在,極爲未安,所當更請牌招,而係是一日四牌,何以爲之?敢稟。傳曰,更爲牌招。
以漢城府坐不坐單子,傳于蔡弘遠曰,懸病亞尹竝許遞。
以禁府都囚徒,傳于李肇源曰,鄭枻·李光葵,後坐起時還囚照律。
蔡弘遠啓曰,吏曹判書李秉鼎,參判洪明浩,四牌不進推考傳旨,今方捧入,而開政命下之後,連事違召,揆以事體,誠極未安,判書李秉鼎,陳疏入啓,參判洪明浩,所當更請牌招,而係是一日五牌,何以爲之?敢稟。傳曰,判堂受由,參判情勢宜諒,許遞,與參議前望入之,待下批牌招開政。
吏曹堂上前望單子入之,參判權裕,參議韓用龜落點。
蔡弘遠啓曰,吏曹參判權裕,參議韓用龜,牌不進推考傳旨及罷職傳旨,今方捧入,而開政命下之後,如是違牌,事甚未安,參判權裕,更爲牌招,何如?傳曰,參議只推,一體牌招。
李晩秀,以講學廳言啓曰,元子宮講學日次,以三日爲之事,命下矣。開講旣在二十一日,則今二十四日爲日次,以此日當爲擧行,而師傅宋煥箕,昨已下鄕,何以爲之乎?敢稟。傳曰,再明日爲之,可也。
李肇源,以兵曹言啓曰,本曹草記,今四月二十日各廳堂下武臣朔試射時,未滿四矢人決棍,無分人汰去事批旨內,知道。鄭魯誠除拜屬耳,今番分揀,更試十巡後,草記可也事,命下矣。依傳敎,臣於今日,部將鄭魯誠,更試柳葉箭十巡,則貫一中邊五中矣,敢啓。傳曰,後坐起,更試十巡,可也。
李肇源,以備邊司言啓曰,卽見忠淸監司林濟遠狀啓則以爲,牙山乙卯條未捧各穀,爲一千七百四十九石零,德山乙卯條未捧各穀,爲七百六十五石零,事當區別還餉,分等論勘,而今次兩邑未捧條,卽是流來反逋,再昨年因繡啓,各該邑前後守令,已經勘處,而牙山之吏奴還,前道臣李鼎運,旣以五年分捧,狀請蒙允,則兩邑民還,一年內沒捧,勢所末由,上項兩邑乙卯條仍未捧二千五百十四石零,無論吏逋民反,自今爲始,一體限以四年,次次收捧事,請令廟堂稟處矣。牙山吏奴還之限五年次次收捧,朝家旣已許施,則今此兩邑吏逋民反之一年督捧,其勢似難,此亦依狀請限四年收捧之意,分付,何如?傳曰,允。
李肇源,以備邊司言啓曰,軍餉居末拿問,居二決杖,居三推考,還上居末決杖,居二推考,居三勿論,旣有元事目,還上未準捧居末拿問,而若邊地守令,則依前決杖,舊還未準捧守令論罪事,載在大典通編矣。卽見全羅監司徐鼎修,平安監司朴宗甲,忠淸監司林濟遠,統制使尹得逵捧未捧狀啓,則全羅道新舊還上居末興德縣監李趾光,舊還上居二古阜郡守申史源,居三寶城郡守尹敬喆,平安道舊還分軍餉居末植松萬戶李元喆,居二龍淵前別將李仁國,舊還分元還上居末城山別將金致大,居二渭原前郡守李漢籌,居三龍川府使黃仁煐,舊逋條二千八百九十五石未捧孟山縣監金基豐,忠淸道舊還上居末瑞山前郡守兪岳柱,居二溫陽前郡守尹,統營舊還當捧六十二石零全未捧溫陽前郡守尹,舊還當捧中八百三十三石零及新還一千八十石零未捧興德縣監李趾光云矣。新舊還餉未捧全未捧居末·居二·居三及舊逋條未捧守令·邊將,竝依事目勘處,何如?傳曰,允。
李肇源,以訓鍊都監言啓曰,各軍門軍色從事官,如有可以請仍之人,草記請仍事,曾有傳敎矣。本局前從事官朴載淳,今已敍用,仍任,何如?傳曰,允。
前都承旨徐邁修狀啓,臣於本月二十二日申時量,祗奉聖諭,卽爲傳諭于果川縣行大護軍宋煥箕所住處則以爲,臣有擅行之罪,纔陳一疏,略暴悃愊,冀蒙鑑諒,不意聖諭荐降,辭意溫諄,至以以先祖之心爲心爲敎,擎讀未半,感涕自零,臣雖至頑,豈不思所以仰承明命,而一出都門,歸心促急,如矢在弦,今於恩敎之下,又不免違越惶蹙之極,祗俟嚴譴之加而已云,而仍向水原府是白等以,臣亦爲隨往,緣由馳啓爲白臥乎事。踏啓字。
領議政洪樂性箚曰,伏以,臣自伏奉几杖特賜之恩命以後,夙宵兢惶,如臨淵谷,祗受隔日,私心感悚,一倍靡極,此際伏見傳敎下者,有拜禮一坐再至之命,及參宴諸賓,自闕外祗迎,仍爲圍繞之命,臣於是,益不勝驚惶震惕,罔知攸措。優老之盛念,非常之異數,臣豈不知榮感頌祝,而第以臣之無似賤品,百無一能,幸逢聖明之世,偏蒙生成之澤,冒據匪分之任,猥承曠世之恩者,匪一匪再,而至於今番烏皮赤藤之殊頒,踰溢涯分,至矣盡矣。臣旣不能固辭,冒當不敢當之盛典者,已極僭妄,而不意今玆之敎,實非所以冒昧承當,上以使朝廷之禮數,太至屑越,下以使私身之義分,太至乖濫矣。國朝以來元老宿德之膺是寵命者,不知幾人,而未嘗有若是之隆異光耀,則以臣之年徒及耄者,按例奉行,猶極猥濫,況前輩所未曾蒙被之異渥,尤豈敢越例承受乎?驚悚之極,不避煩猥,玆敢呼籲,伏乞聖慈,俯垂鑑察,亟許收還成命,俾聖朝恩禮,毋至䙝瀆,微臣情私,庶獲少安,實是天地父母終始之澤,臣誠瞻天攢手伏地顒祝云云。答曰,省箚具悉卿懇。卿不見該曹節目乎?參宴諸賓祗迎,自是常例,但圍繞果特典,卿辭旣如此,爲便卿心,許施。只令參班僚相以下,偕至卿第,俾修圍繞之厚誼,此則卿豈辭諸?仍傳曰,此批答,遣史官,傳諭。
吏曹判書李秉鼎疏曰,伏以天佑宗祊,茀祿川至,日吉辰良,元子宮開講順成,一日禮行,八域歡聲,我東方億萬年無疆之休,自今伊始,區區慶祝,曷有其極?仍伏念臣之目下情理,夫豈有離捨供職之勢,而只緣含恩畏義,不敢言私,冒叨匪據,四朔于玆,神精漸落,觸事昏聵,仰孤簡畀之隆眷,俯違殫竭之微忱,夙宵悸恐,若隕淵谷。忽自再昨,素患偏風之症,挾感闖發,頭顴刺疼,輔頰浮高,落席叫苦,漫無省識,昨政下批,義當竭蹶,而欲起還仆,冒犯違傲,飭敎之下,雖不得不拚死暫膺,而達曙惶懍,如添一病,卽因開政有命,天牌荐臨,而証形陡㞃,轉動無路,玆敢舁到朝房,短章仰籲。伏惟聖慈,天地父母,察臣病之難强,諒臣辭之匪飾,亟許鐫免臣銓衡之任,俾便調治,仍勘臣瀆擾之罪,以昭法紀,不勝幸甚,臣無任云云。答曰,省疏具悉。卿其勿辭,調理行公。
館學儒生生員金鍾和·李魯謙·尹孝植·兪益柱·閔致福·洪達榮·申在明·兪豐柱·金鐮·兪漢敏·安光集·沈繼之·魚用恒·沈應奎·朴呂壽·沈能岳·尹鍾烈·沈玉賢·洪履黿·金炳翼·申頣朝·南象一·申漢圖·申百祿·許澮·梁重濂·鄭錫猷·尹行慶·崔時源·黃明漢·沈翼賢·李鎭·許綜·沈榮鎭·李需光·韓象洪·丁德奎·林光祿·金碩鉉·李翼·李英源·李光顯·李述明·宋碩寬·趙道宇·金光炅,進士沈銇·安榮·金重淳·權丕應·兪漢寔·李謙中·李惟命·李命熙·金愚淳·金厚淵·李韶九·徐鐸修·沈存之·金會淵·李壽淵·徐鼎輔·金命淵·徐善修·尹仁植·梁性默·李魯益·李世述·崔命鼎·柳·朴和燮·魚用羽·車富卿·兪晦根·閔哲儒·李鳳采·姜守睦·朴盈源·沈性浩·徐稷修·成致商·洪聖肇·蔡顯國·金達聲·蔡弘臣·朴履默·任壽益·蔡義重·李如愚·金煥奎·李在東·韓重謩,幼學李文載·黃基南·李紀城·李止淵·沈能基·趙元植·尹奎烈·李魯元·安復休·李魯應·趙章煥·李魯直·李惟采·李魯榮·趙鎭默·李魯俊·尹久東·李魯璥·李珩·沈能潤·李魯恒·任文白·李秉溫·康麟祥·田垕·朴升用·金璟履·姜鳳臣·李榶·許鋐·康濟臣·鄭時賢·孔胤豐·李彦九·黃敬觀·李東升·韓夢奎·李信源·金遇順·公永國·任弘集·朴宗璜·吳錫熙·李鳳柱·李柢·閔翊顯·鄭世禎·金學淳·李性中·吳澈常等疏曰,伏以日吉辰良,惟我元子宮開講之禮順成,我東方億萬年無疆之慶,自今伊始,臣民歡忭,薄海惟均,臣等聚首蹈舞之際,卽伏聞師傅臣宋煥箕,退自講席,直尋鄕路,固知儒賢之心,過自謙挹,只欲效延頸之忱於始講之初,不欲回考槃之志於開筵之後,其高尙之操,尤豈不肅然可敬,而第伏念元子宮,睿質天成,溫文日就,幸得山林宿望之造朝,佇見德性薰陶之新效,雖縶駒永夕,期以年歲,猶當有毋遽其歸之思,況於講席纔開之日,居然遐心之莫挽乎?儒賢以先正之孫,趾先正之美,簞瓢屢空,惟尋陋巷之樂,玉帛頻繁,不改林樊之思,蔚爲斯文之宗匠,士林之模楷,朝野之拭目願覩,不啻如鳳儀於虞廷,而我殿下,誠以爲聘,禮以爲羅,絲綸日賁於巖穴,近侍交騁於道路,始回畝畝之心,遂致輔翼之班,其爲國家之幸,莫大於是,而不意盛禮纔擧,初服遽遂,臣等誠不勝愕然驚歎之至,以殿下辛勤延聘之念,凡所敦勉挽止之道,想無所不用其極,豈待臣等區區之言而爲哉?誠以儒賢去就,實係輔導之重,士林缺歎,益切企仰之餘,玆敢略陳短章,相率齊籲。伏乞聖明,益篤恩禮,克盡誠意,期於不遠而復,國家幸甚,士林幸甚,臣等無任云云。答曰,省疏具悉。招徠之當如爾等之言。
丁巳四月二十二日卯時,上御誠正閣。諸承旨持公事入侍時,行左承旨李晩秀,右副承旨李儒慶,同副承旨宋銓,記事官柳遠鳴,假注書李允謙,記事官金景煥·金珍恪,檢校待敎沈象奎,以次進伏訖。晩秀讀奏全羅監司徐鼎修狀啓,莞島居閑良蔡昌淑等,拯活郭日老等十九名,令該曹稟處事。銓讀奏忠淸兵使金明遇狀啓,捉虎申飭事。命書判付。上曰,新除承旨入來耶?晩秀曰,姑未入來矣。銓曰,黃海監司閔台爀,以奉朝賀金鍾秀發行日子馳啓,而措辭中至有大監行次,分付氣候等語,奏語文字事體,何等謹嚴,而屑越不審,莫此爲甚,原狀啓纔已還下送,而該道臣,從重推考,何如?上曰,名以狀啓,寧有如許措語乎?揆以公格事體,不可但以駭然言,當該道臣罷職,可也。出擧條命書傳敎曰,右副承旨·同副承許遞。上曰,政官牌招開政。出榻敎又命書榻敎曰,黃海監司閔台爀罷職。又命書榻敎曰,昨日傳敎中一坐再止傳敎誤書承旨遞差。仍命退,承史以次退出。
丁巳四月二十二日辰時,上御重熙堂。右副承旨入侍時,右副承旨李肇源,假注書李允謙,記事官金景煥,記注官金良倜,以次進伏訖。命書傳敎曰,見知申狀辭,卿行一直前進,可知遐心之莫廻,是豈屢勤敦召,致之朝著之意也?卿若以卿先祖之心爲心,則寧容若是?聞姑留果川地云,今猶可追,更申肝膈之諭,卿卽復路事,偕來承旨傳諭,附啓卽爲馳聞。又命書傳敎曰,祭酒之來也,未及聞信奇,其時偕來之命,爾未竝擧矣。祭酒旋又尋鄕,有非勤招之本意,爾則職是勸講,且今左諭善,篤老而獨賢,爾若知此箇事勢,其所登道,豈待多誥乎?爾須體予凝企之意,卽爲上來事,特遣史官,俾傳筵敎,亦須聽悉之意,傳于行副護軍李城輔。仍命退,承史以次退出。
上在昌德宮。停常參·經筵。
未時申時,日暈。
李肇源啓曰,明日常參·經筵,取稟。傳曰,停。
李肇源啓曰,行大司憲金載瓚,牌招啓辭未下,執義·掌令一員未差,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,諸承旨持公事入侍。
李肇源啓曰,持公事入侍命下,而六房無公事,不得入侍之意,敢啓。傳曰,知道。
承旨前望單子入之,趙鎭寬·韓晩裕·李勉兢·李泰永·尹致性落點。
注書柳遠鳴病,代以尹命烈爲假注書。
兵曹參議前望單子入之,睦萬中落點。
傳于李肇源曰,近以該倅照律事,今聞筵臣言,時囚固非逃躱,時當該前倅,亦於限滿前移職云。然則合有參恕之道,時囚權思浩本律,以公罪,區別功議,草記勘放,使之當日還官。
尹致性啓曰,卽者義禁府都事來言,姑放罪人權思浩本律,以公罪,區別功議,勘放事命下,而判義禁洪檍未肅拜,次堂例不得擧行云,判義禁洪檍,卽爲牌招,以爲擧行之地,何如?傳曰,允。
尹致性啓曰,判義禁洪檍牌不進推考傳旨,今方捧入,而姑放罪人權思浩本律,以公罪,區別功議,勘放事,命下之後,如是違牌,不卽擧行,事甚未安,更卽牌招,何如?傳曰,允。
尹致性啓曰,判義禁洪檍,再牌不進推考傳旨,今方捧入,而姑放罪人權思浩本律,以公罪,區別功議,勘放事,命下之後,連事違名,不卽擧行,誠極未安,所當更請牌招,而係是一日三牌,何以爲之?敢稟。傳曰,令次堂擧行。
傳于李泰永曰,同副承旨入侍。
李泰永啓曰,先正文正公故左議政宋時烈祠版入京日,遣近侍致祭事,命下矣。何承旨進去乎?敢稟。傳曰,右副進去。
李肇源啓曰,都摠管李家煥牌不進推考傳旨,今方捧入,而肅拜後寶劍望筒修正以入事,命下之後,如是違牌,無意承膺,事體所在,萬萬未安,更卽牌招,何如?傳曰,允。
李泰永,以弘文館言啓曰,校理宋翼孝,副修撰朴鍾淳,連呈辭單,不爲行公,竝卽牌招察任,何如?傳曰,允。
傳于李肇源曰,右副承旨入侍。
以校理宋翼孝,副修撰朴鍾淳,牌不進罷職傳旨,傳于李泰永曰,只推。
李肇源啓曰,吏曹參判權裕,參議韓用龜,再牌不進推考傳旨及罷職傳旨,今方捧入,而開政命下之後,連事違召,不卽承膺,揆以事體,誠極未安,參判權裕,所當更請牌招,而係是一日三牌,何以爲之?敢稟。傳曰,處義雖過,前旣體諒,亞銓姑爲許遞,三銓之公然違牌,無所據,遞差,亞三銓前望單子入之,待下批牌招開政。
吏曹堂上前望單子入之,參判洪明浩,參議尹行恁落點。
李肇源啓曰,吏曹參判洪明浩,參議尹行恁,牌不進推考傳旨及罷職傳旨,今方捧入,而開政命下之後,如是違召,不卽承膺,事甚未安,參判洪明浩,更卽牌招,何如?傳曰,允。
傳于李肇源曰,似然,亞銓與違牌參議許遞,參議前望單子入之,待下批卽爲牌招開政。今政,諸窠差出然後,明日殿座時班行可以備員,政官牌去來嚴飭。
吏曹參議前望單子入之,蔡弘遠落點。
以執義尹序東牌不進罷職傳旨,傳于尹致性曰,許遞,今政差代,待下批一體牌招。
有政。吏批,判書李秉鼎受由,參判未差,參議蔡弘遠進,同副承旨李泰永進。啓曰,判書李秉鼎受由,參判未差,小臣獨政未安,何以爲之?敢稟。傳曰,只出緊任。
又啓曰,黃海監司,今當差出,而擬望之人乏少,他道守令竝擬,何如?傳曰,允。
以李翊模爲執義,李貞運爲司諫,韓永逵爲掌令,李羲甲爲獻納,李海淸·申完爲正言,尹序東爲校理,柳相祚爲副校理,洪義榮爲左尹,申耆爲右尹,徐邁修爲同義禁,李義駿爲黃海監司。
兵批,判書權進,參判李祖承病,參議睦萬中未肅拜,參知李景溟入直。護軍徐邁修·李鼎揆·金履翼·李益運·權裕·申耆·李晩秀,副護軍李儒慶·宋銓·韓用龜,副司直尹序東·李柱延·徐有沂·曺喜有·韓光植·李基讓,副司果尹涵·閔命爀,竝單付。
趙鎭寬,以吏曹言啓曰,司䆃寺僉正洪守榮呈狀內,矣身素患痰之症,每當換節之時,發作無時,委頓床席,時日之內,萬無供職之望,卽速入啓遞改云。身病旣如是沈篤,則有難强令察任,改差,何如?傳曰,予之一念,在於保渠家而全之,昨冬傳敎,苟有知覺者,孰不領會而知感乎?今番囚供,蓋出於自明,抹其句語,頒之朝紙者,欲使人其人之本意,與全保之苦心,竝行也。予心之爲渠家,豈但爲渠家而然哉?參前倚衡,自有權度之斟定者,彼之悠悠云云,不足一一呶呶,一聽於造化,則無論敲撼與藉弄,眞所謂於我何有,而渠家只是國家之戚畹,呈狀還給,嚴飭供職,可也。
生員魚用羽,進士李魯謙,生員兪益柱,進士沈玉賢,生員蔡弘臣,進士閔哲儒,生員李韶九,進士金厚淵,生員兪漢寔,進士李謙中,生員兪豐柱,進士李命熙,生員兪漢敏,進士李惟命,生員申在明,進士金鐮,生員洪達榮,進士金愚淳,生員安光集,進士金重淳,生員權丕應,進士閔致福,生員沈繼之,進士徐鼎輔,生員徐善修,進士沈存之,生員徐鐸修,進士沈能岳,生員沈應奎,進士魚用恒,生員金會淵,進士朴呂壽,生員金命淵,進士李壽淵,生員尹鍾烈,進士洪聖肇,生員李復性,進士許明,生員尹舜欽,生員姜守睦,進士徐稷修,生員金炳翼,進士李魯益,生員申頤朝,進士李英源,生員蔡義重,進士李翼,生員金匡炅,進士任壽益,生員趙道宇,進士韓重謩,生員李在東,進士梁性默,生員尹孝植,進士金達聲,生員林光祿,進士金煥奎,生員宋碩寬,進士朴履默,生員李如愚,進士金碩鉉,生員李光顯,進士李日煒,生員沈榮鎭,進士成致商,生員洪履黿,進士李顯文,生員李需光,進士丁德奎,生員蔡顯國,進士韓象洪,生員李鳳采,進士黃明漢,進士沈翼賢,生員朴盈源,進士李鎭,生員沈性浩,進士許綜,生員崔時源,進士李潮,生員金鍾和,進士沈銇,生員尹行慶,進士兪孟柱,生員安榮,進士兪晦根,生員李顯禎,進士鄭錫猷,生員天明翊,進士車富卿,生員梁重濂,進士李箕采,生員許澮,進士朴和燮,生員申百祿,進士柳,生員申漢圖,進士崔命鼎,生員南象一,進士李世述,生員李經九,進士柳諫,生員柳諶,幼學李文載·黃基南·李紀城·李止淵·沈能基·趙彦植·尹奎烈·李魯元·安復休·李魯應·趙章煥·李魯直·李惟采·李魯榮·趙鎭默·李魯俊·尹久東·李魯璥·李珩·沈能潤·李魯恒·任文白·李秉溫·康麟祥·田垕·朴升用·金璟履·姜鳳臣·許鋐·康濟臣·鄭時賢·孔胤豐·李榶·李彦九·黃敬觀·李東升·韓夢奎·李信源·沈能秀·李度中·沈能愚·魚在瓚·沈能憲·徐有恂·李基憲·李寅溥·李寧載·李源昌·沈能種·李源長·金基晩·金基中·金定根·金基弘·南周獻·南駿聲·南升來·申夔朝·南養來·洪俊榮·黃基善·黃基晩·申弘善·韓景履·金守根·沈能禧·沈能述·申友善·黃基瓚·韓兢履·金魯興·李羲平·李觀九·李羲年·李光承·張灦·李學葵·趙在益·申翰範·咸擧賢·尹致先·吳澈常·李性中·金學淳·金遇順·鄭世禎·閔翊顯·李柢·李鳳柱·吳錫熙·朴宗璜·任弘集·公永國·鄭世喬·李魯進·李維城·李文城·尹鉉·李國城·李樹·李實·李遇沆·李遇泌·金用善·金觀善·金基敍·金元善·金錫喜·兪定柱·兪南柱·沈毅鎭·兪鼎煥·朴氣浩·朴光浩·朴齊尙·沈能直·沈能達·趙鐄·李寬溥·李龍秀等疏曰,伏以臣等,伏承批旨下者,有以招來之當如爾等言,臣等聚首莊誦,不勝蹈忭之忱,而天佑眷眷,邦籙穰穰,惟我元子宮,尺衣漸長,睿德天縱,胄筵初開,聖學日躋,環東土八域臣民,孰不延頸而拭目也哉?何幸先正故家,宿德趾美,講道林樊,學優啓沃,士林有山斗之仰,朝家賁玉帛之禮,拜以師傅,爰致經筵,此誠一代之盛擧,千載之嘉會也。竊伏惟念,講學非時日之功,薰陶資積累之漸,師傅留一日則有一日之益,留二日則有二日之效,以之月以而歲以,惟仰愈久而愈美矣,豈意講筵纔開,鄕路遽尋?臣等誠不勝愕然而驚缺然而歎矣。禮遇之誠,靡不用極,召還之擧,非不勤摯,而遐心莫回,歸驂漸遠,臣等固知儒賢難進易退之義,而惟我殿下務積誠意,益加恩禮,亟旋還山之駒,獲覩儀庭之鳳,以佐我聖明之治,以輔我元良之德。此臣等區區之望,而一疏再疏,不知止者也,臣等無任云云。答曰,省疏具悉。更當敦召。
大護軍宋煥箕疏曰,伏以日吉辰良,天氣淸朗,元子宮開講之禮順成,此實四百年初有之慶,億萬世無疆之休,萬姓蹈足,八方延頸,惟我元子,睿質天成,溫文日就,爰初開講,動容中禮,音韻洪亮,雖在沖齡,儼有成人之度,有以仰我聖上以身之敎,遇物之誨,已在於就傅入學之前,伏惟聖心之嘉悅,益當如何?況臣猥以無似,躬逢盛際,獲蒙先故之記念,假之以師傅之名,俾得以仰瞻盛儀,固自知萬萬不稱萬萬匪據,而周旋講筵,與有榮焉,旣遂覿德之願,冞切愛戴之忱,臣雖卽日退塡邱壑,亦無憾矣。仍伏念臣之此行,豈臣夢寐之所期哉?只緣恩命愈摯,敦召冞勤,數月之間,史官承宣,相繼辱臨,至以不責世道,不縻職事,誨諭丁寧,臣於是,辭巽意竭,感激誠切,不恤譏笑,冒昧趨簉,及登前席,天語諄諄,曠感之思,屢及於臣祖,責勉之敎,每勤於臣身,區區感祝之極,豈不思所以少須臾遲留,瞻依耿光,粗酬恩遇之萬一,而乃者詣閤之際,以求助乞言之意,至令與大臣偕入,臣聞命惝怳,不覺神反而魄遁,終不免蒼黃退出,仍尋鄕路,不惟義分都虧,冞增懍蹙之情,觚稜入望,倍切戀係之私。噫,臣以世祿之裔,亦有秉彝之性,豈敢徑情直行,辜恩負德,自甘忘世之歸,而其奈衰癃庸陋,雖欲黽勉擔夯而不可得,何哉?第臣退自講席,竊有所耿耿者,聖學高明,卓越百王,固無待於經筵之助,而自古治法政謨之有資於講討者弘多,猗,我列聖朝日三講之懿規,豈亶使然哉?伏況元子聰明,日啓典學,宜懋身敎之方,此正殿下貽謨燕翼之會,敎諭及早之日也,惟殿下念哉。今臣跡涉逋慢,罪戾深矣,師傅之職,敎胄之任,尤何敢冒當?伏乞特垂鑑諒,亟賜鐫免,仍治臣擅行之罪焉。至於前後恩賜之便蕃,固已非賤分所敢安,況玆豹皮之錫,實出特恩,榮感則深,而罔功叨賞,益不勝愧悚,卽寢成命,區區之望。且知申之相守於道塗,尤極惶悶,伏願聖慈,曲加垂察,亟令召還,俾得安意還鄕,千萬幸甚,臣無任云云。答曰,省疏具悉卿懇。遐心莫回,征車日遠,凝佇之餘,豈勝悵然耶?計程姑未踰畿境,趁今招徠,尙有可及,且況先正祠版,入京在卽,而卿適上來於此時,在卿情文,其可不參賜祭之列乎?卿若念此,其所復路,尤不待敦迫,卿其卽爲入來。疏中經筵云云,當有量處之道,卿須諒悉。仍傳曰,此批答,令偕來承旨,傳諭。
左副承旨尹致性疏曰,伏以,史館相避,自有格例,而臣父臣弘烈,方帶同春秋之任,臣之所帶修撰官,在法當遞,玆敢略入文字,仰瀆崇嚴,伏乞亟命選部,照例遞改,以存公格,以安私分,千萬幸甚,臣無任云云。省疏具悉。疏辭,下該曹稟處。
副修撰李羲甲疏曰,伏以,史館相避,公格莫嚴,而臣父臣泰永,方以承政院同副承旨,例帶修撰官之銜,臣之春秋兼職,在法當遞,玆敢援例陳章,仰瀆崇嚴,伏乞亟命選部,遞臣所兼春秋館記事官之任,以重公格,以安私分,千萬幸甚,臣無任云云。省疏具悉。疏辭,下該曹稟處。
吏曹啓目,粘連啓下爲白有亦,觀此承政院左副承旨尹致性上疏則以爲,臣父臣弘烈。方帶同春秋之任,臣之所帶修撰官,在法當遞,照例遞改亦爲白有臥乎所,相避之法,在下當遞,尹致性所帶春秋館修撰官之任,今姑減下,何如?判付啓,依允。又啓目,粘連啓下爲白有亦,觀此弘文館副修撰李羲甲上疏則以爲,臣父臣泰永,方以承政院同副承旨,例帶修撰官之任,臣之春秋兼職,在法當遞,遞臣所兼春秋館記事官之任亦爲白有臥乎所。相避之法,在下當遞,李羲甲所帶春秋館記事官之任,今姑減下,何如?判付啓,依允。
丁巳四月二十三日辰時,上御便殿。同副承旨入侍時,同副承旨蔡弘遠,記事官柳遠鳴,記事官金景煥·金珍恪,以次進伏訖。上曰,左相近日諸節,何如?弘遠曰,別無損矣。上曰,明日殿座時,承旨不可不備員,在外及有實故人員許遞,與未差之代,前望單子入之,待下批牌招察任。出榻敎命書傳敎曰,二十五日先正文正公宋時烈祠版,至自懷德,將向祀孫任所,路過城中云。伊日依先正文純公李滉祠版過京時例,令泮堂,率諸生迎之江頭,入京後,遣近侍致祭事,分付。又命書傳敎曰,明日賜几杖行禮時,聞有侍臣節次云。三司南臺外,在外未肅拜未署經人員許遞,今日政差出,待下批牌招,使之備員參班。以寶劍望筒,敎曰,此望筒出給,都摠管李家煥出牌,使之卽爲肅拜。仍命書榻敎曰,未肅拜都摠管牌招。又命書榻敎曰,兵曹堂上有闕之代,前望單子入之,待下批牌招。又命書榻敎曰,同副承旨許遞。命退,承史以次退出。
丁巳四月二十三日未時,上御便殿。右副承旨入侍時,右副承旨李肇源,假注書尹命烈,記事官金景煥·金珍恪,檢校待敎徐有榘,以次進伏訖。上曰,鄕禮合編之役,果爲幾何?今日內可以訖役乎?有榘曰,校正之工,旣致遲延,印出之役,亦不容易,延拖至此,雖爲可悶,今則訖役,似在不多日內矣。命退,諸臣以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
李泰永啓曰,明日常參·經筵,取稟。傳曰,停。
尹致性啓曰,行大司憲金載瓚,牌招啓辭未下,執義李翊模,掌令韓永逵牌不進,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
傳于李勉兢曰,騎馬一匹立之,史官一員待命。
傳于趙鎭寬曰,政官牌招開政。
有政。吏批,判書李秉鼎受由,參判未差,參議蔡弘遠進,行都承旨趙鎭寬進。啓曰,判書李秉鼎受由,參判未差,小臣獨政未安,何以爲之?敢稟。傳曰,只出緊任。以李顯默爲副校理,尹行直爲副修撰,大司成尹得孚,行副護軍李城輔,以上今加嘉善陞秩事承傳,學錄單呂榮徽。
兵批,判書權病,參判李祖承病,參議陸萬中入直進,參知李景溟病,右承旨李勉兢進。護軍單鄭東愼,黃土岐權管單金麗彬。
趙鎭寬,以弘文館言啓曰,校理尹序東·宋翼孝,副修撰朴鍾淳,旣有只推之命,竝卽牌招,何如?傳曰,允。
以執義李翊模,掌令韓永逵,司諫李貞運,正言李海淸,校理尹序東,牌不進罷職傳旨,傳于尹致性曰,只推。
韓晩裕,以弘文館言啓曰,新除授副校理柳相祚,時在慶尙道安東地,經筵入番事緊,請斯速乘馹上來事,下諭。答曰,依啓。
李肇源,以都摠府言啓曰,今日入直內三廳武兼禁軍及軍兵等,當爲中日習射,而親臨賜几杖相値,不得爲之之意,敢啓。傳曰,知道。
趙鎭寬,以司譯院都提調意啓曰,今三月初七日以義州府尹沈晉賢狀啓,本府定配罪人金在和保授安接事批旨內,足懲其罪,放送還屬該院事,命下矣。在和本是堂上譯官,則旣蒙恩宥之後,自當還屬於常仕堂上,而昨冬所收職牒,銓曹尙不還給,歸屬無處,分付該曹,以爲出給擧行之地,何如?傳曰,允。
尹致性,以義禁府言啓曰,姑放罪人權思浩本律,以公罪,區別功議,草記勘放事,命下矣。權思浩還囚,而黃海監司閔台爀狀啓內,編配法意,何等嚴重,而不謹防守,任其逃走者,揆以法綱,萬萬駭然,其罪狀,令攸司照法勘處。罪,取考律文,則大典通編逃亡條有曰,定配罪人逃失邑守令,以制書有違律論,大明律制書有違條有曰,凡奉制書,有所施行而違者,杖一百矣。權思浩無功議云,杖一百,以公罪收贖,放送之意,敢啓。傳曰,知道。
前都承旨徐邁修狀啓,臣於本月二十三日在振威縣,二更量祗奉聖批,卽爲傳諭于行大護軍宋煥箕處則以爲,臣,猥有陳懇,方俟嚴譴,卽伏奉聖批,辭意諄複,至以趁今招徠,尙有可及爲諭,區區感悚之忱,益不知所對。臣之還尋鄕路,卽在於盛擧順成之後者,固出於素定,不但以乞言之敎有不敢當也。臣雖在途,而戀結之私,愈不能已,路迎先祖臣祠版,亦無以爲懷,今於勤諭之下,豈敢不趨承,而病伏旅店,涔涔欲盡,殆是進退維谷也,只將寸寸扶舁,以期歸死邱壑,而罪犯逋慢,益復惶懍靡措而已云是白乎等以,緣由馳啓爲白臥乎事。踏啓字。
右尹申耆疏曰,伏以日吉辰良,元子宮開講之禮順成,喜氣溢於殿宮,頌聲均於朝野,我東方於萬之休,自今伊始,臣躬逢盛際,跡忝邇列,覩禮容則式遵規度,聽講音則動合聲律,區區慶賀之忱,無能名焉。退與在廷簪紳,胥欣欣相告讚誦,此際,迺以臣主管於儀節之出納,格外恩命,特降於咫尺進對之時,臣心怳惚,莫知容措。今玆賞典,正是千載之幸會,一身之榮耀,則豈敢爲備例辭巽之計,而顧臣所授,卽嘉善二品之階也,命德之秩,朝家之所宜難愼,冥升之戒,私義之亦宜悚惕,倘或憑恃寵靈,晏然承當,則其所以累聖簡而辱名器,實非細故。況臣庸陋,百無肖似,晩暮通籍,涯分已濫,中間揚歷,華腴殆通,恩造所曁,報答無階,自效之圖,惟是筋力於奔走而已,節次推遷,滾到宰列,亦豈臣夢想攸期耶?批下之日,身在闕中,不得不顚倒肅命,粗伸叩謝之悃矣,今又亞尹新除,有隕自天,手奉華誥,益不勝感惶之至。衛鶴之軒,譏嘲必至,海鳥之觴,憂懼交集,玆敢略綴短疏,仰瀆崇聽,伏乞聖明,俯垂諒察,亟令收還臣匪分職秩,以重官方,以安私心,千萬幸甚,臣無任云云。答曰,省疏具悉。卿其勿辭行公。
同義禁沈基泰疏曰,伏以,臣與本府知事臣李祖源,有內外從應避之嫌,揆以法例,自在當遞,伏乞聖明,亟令選部,照例鐫改,以存公格,千萬幸甚,臣無任云云。答曰,省疏具悉。疏辭,下該曹稟處。
吏曹啓目,粘連啓下是白有亦,觀此同知義禁府事沈基泰上疏則以爲,臣與本府知事臣李祖源,有內外從應避之嫌,揆以法例,自在當遞,照例鐫改亦爲白有臥乎所。相避之法,在下當遞,同知義禁府事沈基泰,似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
敎領議政洪樂性賜几杖書,王若曰,鄒書著三達之稱,尊高年所以長長,思傳揭九經之義,敬大臣次於親親,斯乃王政之所當先,厥有國典之不可闕。是以虞庠懋惠養之政,授曲几於國賓,漢庭重優禮之規,頒玉杖於大耋,榮實邁燕毛貳膳,奚但曠世之異恩?禮則同駟馬安車,抑亦昭代之美事。惟卿,忠·貞世業,靖惠家聲,地望襲嬋嫣之榮,粤自長公主休蔭,風期遭宥密之托,矧是我慈宮懿親,進退持身端凝,李沆之風範,夷險藉手勤謹,安世之規模,先朝宿望,旣八座之歷遍,賢尉餘思,遂三公之再毗。乃者,一介臣白髮丹心,二十年黃扉赤舃,笙鏞黼黻,國太平而家太平,鍾鼎園林,素富貴而行富貴,唐中書卄四考,郭汾陽之榮祿兼全,宋耆英十三人,富鄭公之名位居最,槐堂餘慶,庭有登龍之孫,杏園高名,歲回司馬之榜,惟其吉祥事咸湊,莫非仁壽域同休。時則値歲乙卯山呼之春,偉然爲萬甲子人瑞之首,延禧堂上,犀帶屹內外之班,洛南軒中,兕觥尊朝野之序,宸藻播響,詠喬木之千章,華誥生輝,揭題帖於萬戶,迨邦休方闡於獻歲,又卿壽恰滿於杖朝,秦樓之晬宴,追思適回二甲,絳縣之遐齡,歷數更添七籌,中人七旬,尙稱古來之亦罕,上相八耋,豈非邦家之爲光?歷稽四百載舊乘,鮮有二三臣匹美,位雖躋於首揆,固難南極之竝輝,年或至於頤期,率多西樞之引退,惟吾卿茂祿之俱享,亦文母餘福之攸推,顧今揚慈德而廣慈恩,每軫錫類之念,矧玆以元輔而兼元老,宜有加禮之方,登筵簉班,已許兩子之扶腋,上尊設簋,那無一朝之貺心?尙亦有烏几鳩笻,可以安黃髮鮐背,耆堂瞻靈壽之號,恃此扶將,法筵詠行葦之詩,命彼緝御,述舊典於聖祖,於我家禮亦宜之,引殊例於名臣,在卿身與有榮矣。於焉旋予授子,且可隨所扶吾,不待南郭之梧,作神仙於地上,殆勝西卭之竹,聳瞻聆於朝端,內府珍羞,醉言歸於永夕,梨園雅樂,導以之兮淸風,惟玆十行綸誕敷,豈無意也?至若三字銜未副,且有待焉,玉鉉之委寄不輕,尙賴蕫治之力,銅闈之開講有日,尤合輔導之方。於戲,飾榮光則漢曹窋之宣誥書,念先故則周大姬之致恩侑,元朝頒休老之敎,政軫貽燕謨之規,吉日卜嘉賓之筵,爲誦示周行之什,故玆敎示,想宜知悉。知製敎金近淳製進
丁巳四月二十四日卯時,上御集福軒外軒。領議政洪樂性賜几杖入侍時,行都承旨趙鎭寬,左承旨韓晩裕,右承旨李勉兢,左副承旨尹致性,右副承旨李肇源,同副承旨李泰永,假注書李允謙·尹命烈,記事官吳泰曾,記事官金履永,檢校待敎沈象奎·徐有榘,以次侍立。上具翼善冠·衮龍袍,自內出陞御座。引儀引領議政洪樂性及應參諸臣入就拜位,唱行四拜禮。領議政只用一坐再至之禮。宣敎官金近淳,讀宣敎書。工曹郞廳傳几杖,樂性跪受,仍進謝箋後,引儀唱受几杖大臣及應參諸臣四拜禮訖。上曰,領議政入侍。出榻敎賤臣承命出傳,與領議政洪樂性,偕入進伏。樂性曰,日氣淸和,聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,講筵初開,禮成有日,元子宮氣候,何如?上曰,好在矣。樂性曰,元子宮始講後,胄筵續開,以收緝熙之功,正是今日急先之務,而師傅宋煥箕,已尋鄕路,雖勤敦勉之敎,還朝早晩,姑未可知,自今日書筵,諭善,專當導迪之任,而任重秩輕,有礙事體,左諭善尹得孚,右諭善李城輔,竝爲陞資,以尊講席之體,何如?上曰,依爲之。出擧條上曰,參班時原大臣入侍。出榻敎賤臣承命出傳,與左議政蔡濟恭,領敦寧金履素,右議政李秉模,偕入進伏。上曰,知事李敏輔入侍。出榻敎允謙承命出傳,與知事李敏輔,偕入進伏。上曰,來待閣臣入侍。賤臣承命出傳,與二提學沈煥之,原任直提學徐浩修,原任直閣金勉柱·南公轍·李始源,原任待敎李存秀,偕入進伏。上曰,今日卿受几杖,非但卿家之慶也,可謂朝廷之吉祥善事矣。樂性曰,臣之得至今日,蒙此曠世之寵錫,實非夢寐之所及矣。上曰,卿於平日,亦未能自期矣。樂性曰,臣自少質弱才劣,不自知何以至此,而莫非國家之所賜也。上曰,卿之兒孫入來者,使之進前,可也。午吉·耆老味·壽吉,以次進前。上曰,今日加冠者,誰也?樂性曰,卽奭周之弟午吉矣。上曰,耆老味,何時加冠乎?樂性曰,耆老味,少午吉一歲,明年欲爲加冠矣。與午吉齊長者,卽臣之外孫,故相臣鄭存謙之孫壽吉也。上曰,頗有乃祖典刑矣,年今幾何?樂性曰,十四歲矣。上曰,相貌甚好,卿有好宅相矣。耆老味之相貌亦甚好,予每見奇愛,卿家之福力,可謂無疆矣。敎濟恭曰,卿少領相二歲,而領相已受一坐再至之禮,卿則二次行四拜禮,得無倦乎?濟恭曰,今此盛擧,非但領相之福力,榮耀曠世,聳動瞻聆,此實國家之美事矣。上曰,差過數年,則卿亦當如領相之今日矣。濟恭曰,如臣者,安敢望此等殊禮乎?上敎敏輔曰,今日此筵,耆老會者多,甚盛事也。卿之福力,亦不下於領相,而筋力則過之,亦豈未做相之攸致乎?敏輔曰,犬馬之齒,延到今日,獲覩無前之盛擧,臣亦與有榮矣。上曰,今日果爲發行乎?敏輔曰,差晩當發矣。上曰,善爲下去,好受榮養也。命諸大臣先退。上敎公轍曰,今日元子,當爲講學,規模節次,預爲酌定然後,可以永久遵行,爾是故人之子,亦必有家庭聞見,講學時,爾須往參,以相其禮,可也。仍命退,諸臣以次退出。
上在昌德宮。停常參·經筵。
藥房提調沈煥之,副提調趙鎭寬啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李泰永啓曰,明日常參·經筵,取稟。傳曰,停。
尹致性啓曰,合辭方張之時,兩司無詣臺之員,事甚未安,除在外牌招啓辭未下外,未肅拜呈告人員,竝卽牌招,何如?傳曰,允。
李肇源啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
傳于李肇源曰,全羅左水使留待。
傳于趙鎭寬曰,諸承旨持公事入侍。
備忘記,全羅左水使趙岱下直,長弓一張,長箭一部,片箭一部,筒兒一箇賜給。
傳于尹致性曰,左副承旨入侍。
尹致性啓曰,行大司憲金載瓚,牌招啓辭未下,執義李翊模,掌令韓永逵牌不進,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
承旨前望單子入之,兪漢寧落點。
尹致性啓曰,問啓事,命下矣。問于都摠管李家煥處則以爲,臣以疎才畸跡,謬蒙千古所無之知遇,則人猜鬼怒,加以千古所無之題目,乃是乘除常理,尙誰怨尤?況向來言者之說,雖極奇怪,聖明旣悉俯燭,公議亦復自在,都歸落空,顧何足辨?嗣後掇拾斷斷之論,則又出於趣舍不同,聲息漠然之中,試使臣易地當之,奮然思斥,卽是常情,朝廷之上,此等議論,所不容無,臣每聞之,竊爲之喜,雖使一日百發,固所樂聞。但論人之法,必須摭實,告君之辭,所宜詳審,惜其不知出此,而大意自好,臣固不求備,亦不以爲嫌也。第臣所大懼者,本以畸單,兼昧俯仰,而殊恩隆渥,曠世無比,負乘致冠,理必難免,若復縻以官爵,廁之周行,則其於睢盱,無異抱薪救火,惟有奉持酸醎不適,乘機投石之恩言,永謝榮塗,以卒餘生,則却薪而火自止,帖然都無一事,區區微諒,亶在於此。旣以誓心,又以誓墓,以是前後恩除促敎之下,迷不知變,有若木石之罔覺,豚魚之至頑,惶恐隕越,不知所云,惟有伏地涕泣,恭俟鈇鉞之誅而已云矣,敢啓。傳曰,知道。譴補旣伸廉防,則特點看作鐵限,果何所據?從重推考,使之卽爲入來肅命。
戶曹啓目粘連,昌寧漕船致敗沙格等,另加嚴覈,期於輸款爲白乎旀,領運差使員安骨萬戶金壽玉,全無作綜之法,終歸臭載之境,論其罪狀,萬萬駭然,爲先罷黜,待漕運畢上納,拿問重勘爲白乎旀。都差使員密陽府使李義綱,六隻船一時致敗,則常時不善董飭之責,在所難免,護送地方官巨濟府使梁垸,漂流之患,始自掌內,則護送不用心之罪,亦極可駭,竝只罷黜,令該府拿問處之爲白乎旀。敗船地方官㓒原縣監朴命燮,漕轉之法意甚重,致敗旣在境內,一體拿問定罪爲白乎旀。拯劣米,以錢代捧,乃是筵稟定式,自臣曹有難擅便,令廟堂稟處爲白乎旀,他餘穀物,令各該衙門稟處,何如?判付啓,依允爲旀。嶺南之設置漕倉,政爲杜後弊於臭載,則年來犯科依舊,紀綱所在,寧不駭痛?六隻雖異於九隻,其爲夥然,與年前該倅,可謂二而一,豈有輕重之可言?都差使員,不可罷黜而止,令該府拿問,別般勘律,以爲懲後之地爲良如敎。
韓晩裕啓曰,吏曹判書李秉鼎,再牌不進推考傳旨,今方捧入,而開政命下之後,如是違召,無意承膺,事極未安,所當更請牌招,而係是一日三牌,何以爲之?敢稟。傳曰,更爲牌招。
以吏曹參議蔡弘遠牌不進罷職傳旨,傳于李肇源曰,只惟,更爲牌招。
韓晩裕啓曰,吏曹判書李秉鼎,參議蔡弘遠,牌不進推考傳旨及罷職傳旨,今方捧入,而開政命下之後,如是違召,不卽承膺,事甚未安,判書李秉鼎,更爲牌招,何如?傳曰,允。
李肇源啓曰,臣先正文正公宋時烈致祭進去,下直之意,敢啓。傳曰,知道。
傳于兪漢寧曰,同副承旨入侍。
有政。吏批,判書李秉鼎進,參判未差,參議蔡弘遠式暇,左承旨韓晩裕進。以徐邁修爲吏曹參判,申耆爲同義禁,尹得孚爲氷庫提調,尹秀東爲昌陵令,尹㬘爲密陽府使,申啓文爲巨濟府使,書題官單趙順得。
兵批,判書權病,參判李祖承病,參議睦萬中入直進,參知李景溟病,同副承旨兪漢寧進,護軍洪明浩·李城輔,副護軍尹行恁,竝單付。
以執義李翊模,掌令韓永逵,司諫李貞運,獻納李羲甲,正言李海淸,牌不進罷職傳旨,傳于兪漢寧曰,只推。
韓晩裕,以檢校待敎徐有榘意啓曰,日省錄修正,事體莫重,前後飭敎,不啻諄勤,而卽伏見去丙辰年日省錄,則當錄條件之全然闕漏者,殆過數三十處,不審之失,臣亦不勝惶恐,而當該檢書官,不可無飭,其中落漏最多之檢書官成海應,令該府拿問處之,何如?傳曰,允。待校正冊子修納,捧傳旨。
傳于,明日當由逌瞻門,展拜景慕宮,該房知悉。
李泰永,以弘文館言啓曰,新除授副校理李顯默,卽爲牌招察任,何如?傳曰,允。
兪漢寧,以備邊司言啓曰,卽見南兵使李壽鵬狀啓則以爲,三水府·厚州留防,每年五月,魚面·神方·自作·江口四鎭堡邊將,替相入防,又使新·舊乫波知兩鎭堡土卒,輪回把守。蓋留防設置,專由於厚州曠廢,而今則許闢募集,設鎭建官,各鎭堡之依前留防,不過貽弊而已,至於把守,前者立把之址,人家聯絡,言語相報,他鎭卒之越境入把,尤無義意,留防把守等節,該鎭專管擧行,似合便宜,故關問于厚州僉使李健秀處,則所報果無異同,請令廟堂稟處矣。當初入防與把守,由於厚州之空虛,而今旣設鎭建官,則事不當膠守舊例,以致無益而有弊,依狀請,自今年爲始,鎭將入防,土卒把守,竝爲革罷,使該鎭專管擧行,俾無邊政疎虞之弊事,各別申飭,何如?傳曰,允。
兪漢寧,以義禁府言啓曰,都差使員密陽前府使李義綱,令該府拿問,別般勘律事,傳旨,啓下矣。李義綱,今方待命,拿囚之意,敢啓。傳曰,知道。明日捧供,可也。
兪漢寧,以義禁府言啓曰,吏曹啓辭批旨內,今番諸道報來中百歲老人之年前遺漏,各該邑倅,令道臣,捧現告狀聞後,一竝拿處可也事,命下,而卽見慶尙監司李亨元狀啓,則星州百歲老人金連太遺漏,當該星州兼任仁同前府使南有寬現告矣。南有寬,今方待命,拿囚之意,敢啓。傳曰,知道。依同罪他囚例,區別功議,草記勘放,可也。
兪漢寧,以義禁府言啓曰,地方官巨濟前府使梁垸,致敗地方官漆原縣監朴命燮等拿來,慶尙監司狀啓,戶曹啓目,憑閱處之事,傳旨,啓下矣。梁垸,時在任所云,依例發遣府書吏,交代後拿來,朴命燮,亦在任所云,發遣府羅將拿來,何如?傳曰,允。
兪漢寧,以義禁府言啓曰,植松萬戶李元喆,孟山縣監金基豐,溫陽前郡守尹,興德縣監李趾光等拿問事,傳旨,啓下矣。李元喆,時在任所云,依例發遣府書吏,交代後拿來,尹,下去京畿驪州地云,金基豐·李趾光,俱在任所云,發遣府羅將竝拿來,何如?傳曰,允。
前都承旨徐邁修狀啓,臣於昨日行大護軍宋煥箕處,傳宣聖批之由,已爲馳啓爲白有在果,行大護軍宋煥箕,今二十四日,自振威離發,轉向成歡驛是白乎等以,臣亦爲隨往,緣由馳啓爲白臥乎事。傳曰,見卿狀啓,山林之行,已過畿境云。日望其賁然肯顧,而行邁悠悠,無意旋旆,況今初熱,無異盛夏,而七耋筋力,在途必多撼頓,決知其必難强而徒事敦迫,以外面文具備例之者,實非懋實底道,更遣史官,問其起居,仍以更待秋涼上來之意傳諭,卿則復路事,回諭。
事變假注書李晳狀啓,臣於本月二十二日敬奉聖敎,二十三日申時量,馳到驪州牧上洞行副護軍李城輔所住處則以爲,臣鄕里病伏之中,竊聽道路所傳,則儒賢造朝,開講禮成,莫大之慶,億兆欣踊,而臣名係宮僚,跡阻講綴,瞻望歡忭之餘,益切戀菀之忱,不意史官儼臨,傳宣聖旨,申以筵敎,責勉之訓,凝佇之諭,諄複鄭重,有非無狀賤臣,所敢承當,惶恐踧踖,措躬無所。臣之情實,曾所仰暴,而至於狗馬賤疾,最是風漸宿症,近益沈篤,神精昏昧,氣息凜綴,房闥之間,欲起還仆者數,而耳聾特甚,言語不相通,種種症形,皆是史官之所親覩也,以此癃廢之狀,實無自力之望,雖欲冒進而不可得矣。慢命之罪,益無所逃,伏地戰悚,恭竢威罰之降而已云矣。臣則仍爲復路,緣由馳啓爲白臥乎事。傳曰,招徠之擧,豈爲外面觀瞻?必致之意,到今在卿尤緊,卿其俟少間上來之意,令地方官下諭于行右諭善李城輔處。
兵曹啓目粘連,全羅道康津縣莞島居良人蔡昌淑等三人,拯活人命之數,至於十九名之多,誠爲可嘉,首褒人蔡昌淑,似當依法典,施以加資之典是白乎矣,係干恩賞,上裁敎是白乎旀,李日同·金登孫論賞一款,令本道拔例施賞之意,分付,何如?判付啓,依回啓施行爲旀。其餘二人帖加,一體成給,俾遠外土人,知朝家重民命之意爲良如敎。
大司成尹得孚疏曰,伏以,臣以百無肖似之賤品,叨萬不堪當之重任,其爲名器之玷,搢紳之羞,已不可言,頃上辭疏,未蒙鞶遞之恩,豈不誠萬萬惶懍,而然,而不敢再三瀆撓者,誠以元子宮開講有期,吉日將卜,臣民之顒望在於斯,宗社無疆之休基於斯,凡有血氣之倫者,莫不延頸聳喜,計日以待,臣雖至愚,亦有一段秉彝之天,是以纔聞元子師傅入京之奇,冒沒出肅,同參講筵,獲覩溫文之容,少伸慶忭之忱,臣願遂矣,臣榮極矣。況於伊日,又伏承入侍之命,玉音鄭重,恩諭罔極,有若家人父子之間,嗚呼,臣之一身,非臣之有,敢不殫心竭力,少效涓埃,而但臣姿質輕淺,知識魯莽,無以粗效講討之誠,少裨睿學之萬一。臣方滿心慙忸,乃於間三日開講之日,師傅已尋鄕路,右諭善未及造朝,而臣之獨登講筵,實不免濫越之罪,又伏聞大僚筵奏,特許陞秩,臣惶隕愧悚,尤不知措躬之所。夫亞卿之秩,卽周官命德之器,上不可以誤授匪人,有傷愼簡之政,下不可以冒受匪據,自速負乘之恥,臣雖耄荒,顧何敢揚揚冒出,視若固有,累聖上則哲之明,壞淸朝官方之重哉?玆敢披瀝肝血,仰瀆崇嚴,伏乞還收新資,以重公器,以安私分焉,臣無任云云。答曰,省疏具悉。卿其勿辭行公。
丁巳四月二十五日卯時,上御誠正閣。諸承旨持公事入侍時,行都承旨趙鎭寬,左承旨韓晩裕,右承旨李勉兢,左副承旨尹致性,右副承旨李肇源,同副承旨李泰永,假注書李允謙·尹命烈,記事官吳泰曾·金履永,檢校徐有榘,以次進伏訖。上曰,各房讀奏公事。肇源讀奏兵曹啓目,全羅左水使趙岱帶率軍官李元龜啓請事,全羅右水使金處漢狀啓,拯活人蔡昌淑褒賞,令該曹稟處事。致性讀奏咸鏡監司李鼎運啓本,罪人金昌仁等,端川等邑到配事。忠淸監司林濟遠啓本,殺獄罪人等考訊次數開錄事。又啓本,罪人鄭文在,禮山縣到配事。命書判付訖。上命榻敎曰,政官牌招開政。又命書傳敎曰,右承旨許遞,前望單子入之,待下批牌招察任。上曰,全羅水使入侍。出榻敎允謙承命出傳,與全羅左水使趙岱,偕入進伏。上曰,下去善爲之也。命致性宣諭,命先退。上曰,無公事房先退。鎭寬·晩裕·勉兢·泰永先退。上曰,近久不雨,農家方企之云乎,以諸道狀啓觀之,則兩西不如湖南矣。肇源曰,諸道中兩南,最爲沾洽云矣。上曰,先正祠版,今日入城,己巳以後初有之事也。先正爲孝廟師傅,早被恩遇,年未六十,而已以大老見稱,至于三朝而禮遇曠絶矣。大抵先正秉義之卓,出處之正,予所曠感者深焉。今於百年之後,聞其祠版之入京,予實有愴感者矣。今下親撰祭文,出給香室官淨書,可也。往迎於城外者,凡爲幾何?肇源曰,搢紳章甫幾皆出往云矣。上曰,諸承旨如有往參者,出去,可也。上曰,景獻公獨拜西宮之節,亦可謂卓然,而昏朝孽臣之誣,爲先正不瞑之恨云矣。肇源曰,此語在文純公權尙夏所記矣。命退,承史以次退出。
丁巳四月二十五日辰時,上御重熙堂。左副承旨入侍時,左副承旨李肇源,假注書尹命烈,記注官金良倜,記事官吳泰曾,以次進伏訖。上曰,先正祠版,何時入來耶?肇源曰,差晩當入來云矣。上曰,章甫之出迎者,凡爲幾何?肇源曰,當往者盡往云矣。然而湖中多士之伏閤者,不得出迎,亦是抑鬱之一端也。上曰,封章何事?肇源曰,前年奉朝賀書中,有五條凶言,遍于湖西之語,湖西,士夫之冀北也。爲士者旣聞此語,一欲辯暴,事理與義分,卽是當然,而閱月伏閤,無路徹呈,政院旣無以冒禁而捧入,在儒生,不可以抱疏而空還,群情抑鬱,士氣摧沮。本事雖是禁令,而此亦不過多士之自明而自暴者,則恐宜有參酌之道,且念待士之義,亦恐得宜矣。上曰,爾其筵退後,招致封章儒生,以予意面諭曰,爾等爲雪一方之恥,有此封章之擧云,而爾等豈有恥乎?囂囂者計在敲撼大臣,欲使之自起自熄,設禁於疏章,卽爲大臣也。予視湖西,如視鄒魯,在爾等,如有毫分爲累之端,則不待爾等之封章,當先卽洞諭本道人士矣。到今此疏許捧,殊非當初爲大臣設禁之本意,爾等知此退去,而違禁之疏,欲示優待之意,則或有付之史官,藏于西庫之故事,原疏,令翰林取來,藏之春秋館西庫。筵敎一通,招致封章諸生給之,可也。仍命退,承史以次退出。
丁巳四月二十五日申時,上御重熙堂。同副承旨入侍時,同副承旨兪漢寧,假注書李允謙,記注官金良倜,記事官吳泰曾,以次進伏訖。上曰,吏議果入來耶?漢寧曰,牌去來姑未入來矣。上曰,催促事,分付。賤臣承命出傳。仍命退,承史以次退出。
上在昌德宮。停常參·經筵。
大駕詣景慕宮,展拜罷,入齋室後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
李泰永啓曰,明日常參·經筵,取稟。傳曰,停。
尹致性啓曰,合辭方張之時,兩司無詣臺之員,事甚未安,除在外·未肅拜·呈告人員,竝卽牌招,何如?傳曰,允。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
尹致性啓曰,卽者義禁府都事來言,時囚罪人李義綱捧供事,命下,而判義禁洪檍未肅拜,知義禁李祖承,同義禁徐邁修在外,只有同義禁申耆一人,不得備員開坐云。判義禁洪檍,卽爲牌招,何如?傳曰,允。
以江華留守林蓍喆狀啓,有難遽然離營,待令于文殊山城,惶恐待罪事,傳于兪漢寧曰,政院分付矣,備局知委矣,此非傳敎而何,則謂無踏印文跡者,寧有如許國綱臣分乎?曰以傳敎,則傳敎比之印關,輕重果何如乎?逗留中路,投呈狀啓者,尤爲駭然。該守臣,爲先刊去職名,發遣宣傳官,奪其密兵符拿來,待交龜拿待,以爲親問嚴處之地,亦令兵曹知悉。然則文書經歷持待事,更令政院,分付。守臣之代,卽刻議薦,政官牌招,下批待下批當日辭朝,倍道卽爲赴任。似此狀啓,不爲請罪,無一言捧入,事關於沁留,則國綱不欲顧,臣分不欲守,是果何許貌樣?當該在院承旨,一竝遞其職,狀啓還下送。
傳于兪漢寧曰,承旨前望單子入之,待下批牌招察任。
承旨前望單子入之,洪明浩·金達淳·李魯述·申耆·李祖承·李景溟落點。
申耆啓曰,判義禁洪檍牌不進推考傳旨,今方捧入,而時囚罪人李義綱捧供事,命下之後,如是違牌,不卽擧行,事甚未安,更爲牌招,何如?傳曰,允。
洪明浩啓曰,新除授左副承旨李魯述,時在京畿驪州地,斯速乘馹上來事,下諭,何如?傳曰,允。
申耆啓曰,行大司憲金載瓚,執義李翊模,掌令韓永逵牌不進,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
申耆啓曰,判義禁洪檍,再牌不進推考傳旨,今方捧入,而時囚罪人李義綱捧供事,命下之後,如是違牌,終不承膺,事體所在,極爲未安,所當更請牌招,而係是一日三牌,何以爲之?敢稟。傳曰,許遞,前望單子入之,待下批牌招察任。
判義禁前望單子入之,閔鍾顯落點。
以判義禁閔鍾顯牌不進推考傳旨,傳于李景溟曰,聞有實故,許遞,前望單子入之,待下批牌招察任。
判義禁前望單子入之,趙宗鉉落點。
申耆啓曰,新除授判義禁趙宗鉉,方在罷職不敍中,何以爲之?敢稟。傳曰,敍用。
申耆啓曰,判義禁趙宗鉉牌不進推考傳旨,今方捧入,而時囚罪人李義綱捧供事,命下之後,如是違牌,不卽擧行,事甚未安,更爲牌招,何如?傳曰,允。
以京畿監司李在學狀啓,朔寧郡民家燒燼事,傳于李景溟曰,方農失所,極爲矜悶,拔例顧助,斯速奠接後,使之報營事,回諭。
以平安監司朴宗甲狀啓,朔州府民家燒燼事,傳于李景溟曰,方農失所,極爲矜悶,拔例顧助,斯速奠接後,使之報營,其中小殘戶身役勿徵事,回諭。
備邊司薦望,以李義弼爲江華留守。
申耆,以兵曹言啓曰,今月二十九日,二內禁軍番次矣。該番將任聖尹改差代,依例口傳差出,何如?傳曰,允。
兵曹口傳政事,以曺命集爲內禁將。
申耆,以兵曹言啓曰,今月二十九日,二內禁軍番次,而新除授該番將曺命集在外,今姑改差,其代,更爲口傳差出,何如?傳曰,允。
兵曹口傳政事,以金處純爲內禁將。
有政。吏批,判書李秉鼎進,參判徐邁修在外,參議未差,右副承旨金達淳進。以金近淳爲校理,趙鎭寬爲禮曹參判,姜彝正爲兵曹參判,金勉柱爲兵曹參知,韓用龜爲吏曹參議,李漢豐爲右尹,江華留守單李義弼,兵曹參議金勉柱,參知睦萬中。
兵批,判書權病,參判姜彝正,參議金勉柱未肅拜,參知睦萬中入直進,同副承旨李景溟進。知事趙宗鉉,護軍趙鎭寬,副護軍韓晩裕·尹致性·李肇源·李泰永·兪漢寧,竝單付,鎭撫使單李義弼。
李景溟,以吏曹言啓曰,政廳承旨相避,非啓請則例不得照擬,而今日政新除授弘文館校理金近淳,與政廳承旨金達淳,四寸兄弟相避,而臣矇然擬望,至蒙恩點,誠不勝萬萬惶恐,而弘文館校理金近淳,望筒勿施,何如?傳曰,允。
李景溟,以兵批言啓曰,前判尹趙宗鉉,敍用送西矣,資級係是輔國,當爲知中樞下批,而時無見窠,依例作闕下批之意,敢啓。傳曰,知道。
金達淳,以弘文館言啓曰,副應敎韓用鐸,連呈辭單,不爲行公,卽爲牌招察任,何如?傳曰,允。
金達淳,以弘文館言啓曰,新除授副修撰尹行直,時在京畿安山地,經筵入番事緊,斯速乘馹上來事,下諭。傳曰,依啓。
李祖承,以戶曹言啓曰,時御所內各司雨漏處修改吉日,令日官安圭祥推擇,則今四月二十八日辰時爲吉云,以此日時擧行,何如?傳曰,允。
金達淳,以禮曹言啓曰,郊壇,四孟朔遣禮郞看審有無頉,自該曹草記事定式矣。發遣郞廳,各壇次第摘奸,則南壇·先蠶壇·雩祀壇·祈雨壇·漢江壇·厲壇壇上及四面紅箭門墻垣階砌,俱爲無頉,先農壇壇上四面紅箭門墻垣東南北階砌無頉,西邊階砌石塗灰剝落,司寒壇四面紅箭門西南北墻垣階砌無頉,東邊墻垣階砌間間頹落,莎草間間枯損,卽爲修改事,分付該監該部,此後看護等節,着實擧行事,各別申飭之意,敢啓。傳曰,知道。
申耆,以訓鍊都監言啓曰,今四月二十六日景慕宮展拜時,因兵曹節目,金虎門軍三十名除出,把摠李仁默,哨官申大益率領,挾輦侍衛,集春營軍五十名,哨官李盛愚領赴都領營門,還宮後各還直所,而竝待標信擧行之意,敢啓。傳曰,知道。
申耆,以御營廳言啓曰,今四月二十六日景慕宮展拜時,依兵曹節目,弘化門入直軍五十名除出,新營入直千摠鄭潤弼,出番哨官趙元軾,領赴于禁衛營都營陣,東營入直軍三十名除出,入直哨官成龍彦率領,宮大門外把守,而竝待標信擧行,解嚴後各還本處入直之意,敢啓。傳曰,知道。
李景溟,以均役廳言啓曰,前咸鏡監司趙尙鎭,本道揮罹防簾之弊,不可不軫恤事,擧條批旨內,旣聞之後,不可仍置,與該堂相議,使之論理草記可也事,命下矣。北關海稅,當初自該道量定其額,仍自該道比摠以納,故較諸他道,稅額最少,屢十年之間,別無不足之說矣,挽近以來,頉報相續,至有前道臣筵稟之擧。其爲民弊,似必有由,而第漁鹽之産,自有彼此贏縮之時,箭網雖不足,而船鹽或有裕,此邑雖減數,而彼邑或增額,則推移牽補,豈無其道,而遺漏者不加査察,陳廢者只請蠲減,昨年之減給廢箭,旣爲百坐,而今年之說弊又如此,若此不已,則北關漁稅,終必無稅而後已。且其陳列,槪言弊瘼,而無某邑某處之指的爲言者,則雖欲査減,亦無以憑據,更令該道道臣,無論船鹽箭網,逐邑査實,可減者減之,可增者增之,詳細考較,彼此推移,使公稅無空失之患,民弊得永除之意,申飭,分付,何如?傳曰,允。
申耆,以義禁府言啓曰,江華留守林蓍喆拿來事,傳旨,啓下矣。林蓍喆,時在任所云,發遣府都事,交龜後拿來之意,敢啓。傳曰,知道。
申耆,以義禁府言啓曰,時囚罪人南有寬,拿囚草記批旨內,依同罪他囚例,區別功議,草記勘放可也事,命下矣。同罪之李彦藎·安廷鐸等,頃因判付,附過放送,南有寬,依此例附過放送之意,敢啓。傳曰,知道。
黃海監司李義駿疏曰,伏以吉月良辰,元子宮講筵肇開,太平萬世,自今伊始,延頸之忱,中外惟均,臣於日昨,伏奉海西伯除旨,恩出匪望,感結中腸,拊躬踧惕,不覺汗淚之交逬。仍伏念臣猥以無似,偏被鴻私,頂踵毛髮,擧歸造化,拔之坑坎之中,置諸袵席之上,煦嚅不已,至於拂拭,拂拭不已,遂至寵擢,徒以簪履舊物,初無一善可紀,而起廢七年,驟躋宰列,梁鵜軒鶴,愧恧冞深,德海恩山,報答蔑階,居常惴惴,若隕淵谷。至於方面重任,非但臣始願之所不及,亦非人之所以期臣者,況此海西一路,爲國襟帶,以關防則要衝也,以民俗則獷悍也,自非才全文武望實俱隆者,莫宜居之,今臣以年則衰暮,以志則摧頹,才復庸下,無所短長,非惟臣心所自知,聖明亦必俯燭矣。夫用人之道,內固難愼,而在外爲甚,欲以器使,必先有試,臣於前後,雖再典州郡,只苟免罪過而已。小者如此,則大處可知,今此按察之任,又非州郡比,堂堂聖朝,不患無人,而恩點誤加,有忽量授之方,物議未厭,自是必至之勢,臣之所以縮伏屢日,循例陳疏,亦有所未敢者此耳。第念重任不可虛縻,衷情不可不暴,玆敢瀝血陳懇,仰瀆崇嚴,伏乞聖慈,曲垂諒察,亟遞臣新授職名,以重藩寄,以安私分,不勝大願,臣無任云云。答曰,省疏具悉。卿其勿辭,往欽哉。
丁巳四月二十六日卯時,上詣景慕宮。展拜入侍時,行都承旨趙鎭寬,左承旨韓晩裕,右承旨尹致性,左副承旨李肇源,右副承旨李泰永,同副承旨兪漢寧,假注書李允謙·尹命烈,記注官金良倜,記事官吳泰曾,檢校待敎沈象奎·徐有榘,以次侍立。上具翼善冠·衮龍袍,乘輿,出交泰門·永淸門,由明政門,出弘化門,入逌瞻門,至齋室外,降輿所降輿,步詣就板位,行再拜禮,仍詣廟內奉審訖,還御齋室。少頃,出齋室門,乘輿,出逌瞻門,入弘化門·明政門,入永淸門。命書榻敎曰,王大妃殿進御加味順氣散,自今日一貼式,限五貼煎入。仍還內,諸臣以次退出。
上在昌德宮。停常參·經筵。
申耆以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金達淳啓曰,明日常參·經筵,取稟。傳曰,停。
金達淳啓曰,來初一日,輪對日次,而景慕宮夏享大祭齋戒相値,頉稟之意,敢啓。傳曰,當次人受點,後日次待令。
申耆啓曰,行大司憲金載瓚未肅拜,執義李翊模,掌令韓永逵,牌招啓辭未下,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
申耆啓曰,合辭方張之時,兩司無詣臺之員,事甚未安,除在外·傳旨未下外,未肅拜呈告人員,竝卽牌招,何如?傳曰,允。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪明浩曰,江華留守留待。
傳于洪明浩曰,都承旨入侍。
備忘記,江華留守李義弼下直,長弓一張,長箭一部賜給。
申耆啓曰,判義禁趙宗鉉,再牌不進推考傳旨,今方捧入,而時囚罪人李義綱捧供事,命下,而如是違牌,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,聞有實病云,許遞。何必每每點下於前望乎?在外及時帶承宣人許遞,政官牌招開政,以在京當爲行公人差出,待下批牌招開坐。
以禮曹來五月初二日行景慕宮夏享大祭親傳香取稟單子,奉敎攝儀爲旀,受香日,卽朔朝也,曉早先詣眞殿行禮,仍至享所,親省牲器,以此擧行爲良如敎。
金達淳啓曰,今此端午帖製述人中,時無職名人,令該曹口傳付軍職,何如?傳曰,允。
以執義李翊模,掌令韓永逵,司諫李貞運,獻納李羲甲,正言李海淸,牌不進罷職傳旨,傳于金達淳曰,只推。
以吏曹參議韓用龜牌不進罷職傳旨,傳于洪明浩曰,只推。
以判義禁望筒,傳于洪明浩曰,首望之實病,衆所共知,末擬亦然,以無故人差出之意,果如是乎?銓官推考,更令擬入。
有政。吏批,判書李秉鼎進,參判徐邁修在外,參議韓用龜牌不進,行都承旨洪明浩進。以韓光植爲校理,申光履爲知義禁,金履翼·鄭東愼爲同義禁,邊得讓爲判義禁。
申耆啓曰,兵批無緊窠,吏批無送西之人,無政事之意,敢啓。傳曰,知道。
以副應敎韓用鐸牌不進罷職傳旨,傳于金達淳曰,只推。
以傳諭史官金履永狀啓,傳于李祖承曰,山林之行,幾抵本第,戶曹輸送之柴炭米肉,尙在固辭之中,更令地方官躬傳事,令該曹卽爲分付,祿俸,係是已出肅之山林,亦令地方官往傳,傳致形止報營,仍令道臣狀聞。
金達淳,以弘文館言啓曰,本館上番應敎臣朴載淳,以訓鍊都監從事官,今日本營上下坐起時,晝仕出去之意,敢啓。傳曰,知道。
金達淳,以弘文館言啓曰,新除授副修撰李基讓,時在忠淸道海美地,經筵入番事緊,請斯速乘馹上來事,下諭。傳曰,依啓。
申耆,以備邊司言啓曰,因慶尙監司李亨元,後漕倉漕船致敗事狀啓,戶曹啓目內以爲,道啓中拯劣米,限秋成督捧,及期添載上納云,而拯劣米,以錢代捧,乃是筵稟定式,自臣曹有難擅便,令廟堂稟處矣。今嶺南,雖曰穀賤錢荒,旣已定式之後,有所闊狹,有非畫一守法之意,今此拯劣米,依定式以錢代捧之意,分付道臣,何如?傳曰,允。
申耆,以義禁府言啓曰,姑放罪人吳顯忠査啓啓下,還囚稟處之意,敢啓。傳曰,知道。
禁府啓目,密陽前府使李義綱原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依年前已勘該倅例,勘處爲有矣。親年篤老,曾所洞燭是置,本律良中收贖,區別功議,照放後,草記爲良如敎。
以應敎朴載淳,修撰金履喬聯名上疏,傳于申耆曰,爾等可謂思亂之徒也。顧今狼煙不動,犬吠無警,則細柳止軍之周亞夫,何嘗半一髣髴於始惹怯,而飛渡旋起疑而班如,平時方命之林蓍喆乎?守臣去來,例無印關,彼所云云,特不過遁辭亂譫。近於沁留事,必以官村無事,爲一副當周章之左契,今亦宜付不治治之科,而所可懼者,紀綱也師律也。國而無是,則無以施令,軍而無是,則無以立威,不以唉其愚矜其迷之念,或忽微之防而漸之杜之戒,亟命奪其所佩密兵符,拿而致之畿營,以待過齋之後。如爾等者,在論思之地者,不請其辟,反掩其疣,文飾題外之談,甘心罔上之歸,原疏姑先還給。守臣方命之爲,懍然心寒,甚於朝廷之專輒,此而毫釐泛忽,王章臣節四箇字,置之不緊,凡今在廷之臣,苟有秉彝,其敢容喙於其間乎?
傳于申耆曰,金虎門留門朴載淳·金履喬等聯名上疏,呼望時不禁,當該坐直下位承旨,遞其職而屛之闕外。
申耆啓曰,臣與同副承旨李景溟伴直矣,纔已遞職出去,伴直無人,右副承旨金達淳,牌招,何如?傳曰,允。
敎江華留守李義弼書,王若曰,淸朝愼保障之才,固重其選,名都任居留之責,將屬之誰?惟玆廟剡之共推,卽是宸簡之攸在。眷彼沁都雄府,實我海門巨防,處於溟渤波濤之渺茫,天險是設,兼以臺隍城池之固壯,地利莫如,檣帆雲連,控神京而輸委,鎭堡碁布,列諸島而環包,外閣之祕籍斯藏,藹風雲之長護,南樓之遺碑尙在,忍陰雨之可忘,專制保釐之若是甚難,文學政事之尤宜愼揀。惟卿,文雅愷悌之望,精簡明敏之才,生長詩禮之家,名父肖子,齟齬利勢之道,忙界閒人,言議可觀,長瀛館霜臺之席,績庸茂著,佩湖洲灣府之符,念重鎭經遞之餘,其責尤大,顧朝端歷數以往,非卿莫宜。玆授卿以江華留守兼鎭撫使,卿其克殫乃猷,祗服寵命,輕裘緩帶,不妨羊叔子之風流,木屑竹頭,亦宜陶士行之綜理,惟在寬猛之相濟,乃得人和之謨,要以撫御而爲心,無忽海防之重,其餘裁稟,厥有典章。於戲,水壘橫戈,庶紓西顧之憂,山譙依斗,想切北望之忱,故玆敎示,想宜知悉。知製敎金履喬製進
敎黃海監司李義駿書,王若曰,生民休戚,係方伯愼簡于心,一路光輝,照福星莅藩玆土,環海一域,紓憂九重,顧念我東關防之要,實重海西按察之任。境包延白黃鳳,地利素稱以富饒,稅出麻絲鹽魚,民産自就於繁殖,爲一大都會船通車連,摠二十三州星羅碁置,惟其承流宣化之責,必須剸煩理劇之才,士誦石潭大賢之書,倘有遺俗存者,地尊首陽淸聖之廟,誰是聞風起歟?惟卿,夙播文譽,晩躋宰列,通塞有數,特紆記簪之思,該洽著聞,幾勤燃藜之業,薄試關湖之治,旣軫吏事非迂,適當藩臬之除,斯幸公議所屬,玆授卿以黃海道觀察使兼兵馬水軍節度使巡察使海州牧使,卿其益殫誠力,無替委任。文雅其操,何難賁俗之道?廉謹爲政,須盡觀風之方。於戲,新頒小學之編,旣勞纂輯之役,初按雄藩之地,庶興絃誦之休,故玆敎示,想宜知悉。知製敎朴載淳製進
應敎朴載淳,修撰金履喬等疏曰,伏以,臣等於昨日江華留守林蓍喆處分傳敎下者,仰讀俯惟,宵以繼日,而臣等愚昧死罪,竊以爲大聖人睿知,猶有所遺慮矣。政院分付備局知委,王言一出,速於置郵,固不可以印關之有無,而與議於傳敎之奉承,則彼守臣所爲,其有關於國綱臣分,誠有如聖敎者矣,而臣等竊觀蓍喆之意,非敢以印關爲可重,傳敎爲反輕,而有所軒軋於其間。區區妄意必以爲,近日沁臬之重,無異外藩,非有萬不獲已之事,不宜暫離,且夫守臣之召,謄報馳進,自異常例,故不敢爲輒行之計,而乃有此更請之擧,固欲自效耳,豈有他腸哉?今若關·嶺·湖嶠外藩之臣,不待下諭不待關到,只憑傳敎之謄報而顚倒馳進,則將以爲率爾而不能盡其職矣,何獨疑於蓍喆,而惟殿下罪之深重也。卽今聖明在上,世界平蕩,萬萬無是慮,而萬有一奸人狙詐,或者憑托於符璽信節之外,而人臣奉職,不能固守於法律常分之內,則其害國家而滋後弊,豈但止於乖事面而已哉?昔文帝之勞軍細柳,六轡沓至,萬軍環瞻,只宜郊迎之不暇,夫何符信之更待,而亞夫開門,乃在於使者持節之後,人臣僭分,可謂極矣,而文帝不罪,稱之曰能,帝王之爲國家深遠慮,奬人臣之盡職,而社後日之弊源者,何嘗不如是耶?臣等此言,非敢爲蓍喆游辭,圖緩其罪,亦非敢以事關沁留,不知他顧,竊計夫天下之不可易者,事變之無窮,不可忽者,後弊之微漸,而實慮夫我殿下聖明,或有所遺照,玆敢不避竭論,聯陳短章,惟聖明,深察而裁處焉,臣無任云云。
丁巳四月二十七日卯時,上御重熙堂。都承旨入侍時,行都承旨洪明浩,記事官柳遠鳴,記注官金良倜,記事官吳泰曾,以次進伏訖。命書傳敎曰,禮房承旨入侍。賤臣承命出傳,右副承旨金達淳進伏。上曰,右承旨所察之房,何房乎?明浩曰,推考房矣。命書傳敎曰,承旨房仍,右承旨爲軍士房。上曰,軍士房承旨入侍。出榻敎又命書傳敎曰,江華留守入侍。行到處,使之卽爲交龜,而今日以後,夏享齋戒相値,奪符拿來之舊留守,姑爲押來,留接於畿營公廨,以待過齋後處分事,奉命宣傳官處,下諭。賤臣承命出傳,右承旨申耆與江華留守李義弼,偕入進伏。義弼仰奏職姓名,上敎耆曰,沁留敎文,其已啓下乎?耆曰,俄已啓下矣。敎義弼曰,舊留守幾乎入來,卿其卽速發行,所遇處交龜,可也。仍命義弼先退。耆曰,前留守奪符宣傳官,奪符入來後當復命,而旣兼拿來,則姑留於前留守押來留接處乎?上曰,姑留於前留守所留處,可也。上曰,兵曹參議金勉柱,肅拜爲之乎?耆曰,參議·參知陞降單子未下,故肅拜姑未爲之矣。命明浩·耆先退。達淳曰,永禧殿守僕有窠,今當差代,而本殿受敎揭壁中,殿監·守僕,竝自內閣差出,而問于內閣則以爲,殿監外不必自內閣差出云,故尙未差代矣。上曰,其時下敎,今未記憶,更問于其時承聆人,可也。命退,承史以次退出。
上在昌德宮。停常參·經筵。
李祖承啓曰,明日常參·經筵,取稟。傳曰,停。
李祖承啓曰,行大司憲金載瓚,執義李翊模,掌令韓永逵,牌招啓辭未下,掌令洪彦變,持平金壽祖·鄭宗魯在外,監察茶時之意,敢啓。傳曰,知道。
李祖承啓曰,檢閱金履永,謂有身病,陳疏徑出,依定式禁推傳旨捧入之意,敢啓。傳曰,知道。
金達淳啓曰,卽者檢閱吳泰曾,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
金達淳啓曰,卽者應敎朴載淳,修撰金履喬,謂有情勢,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于李祖承曰,左承旨入侍。
傳于洪明浩曰,都承旨入侍。
以檢閱吳泰曾牌不進罷職傳旨,傳于李祖承曰,只推。
以金履永囚單子,傳于李祖承曰,分揀放送。
注書柳遠鳴差祭,代以李弘謙爲假注書。
以禮曹景慕宮夏享大祭省牲省器節目,傳于李祖承曰,依日瞻門展拜例磨鍊,百官行禮置之。
李祖承啓曰,端午帖製述人,旣已抄啓矣。藝文提學李秉鼎,待開門牌招,以爲出韻科次之地,何如?傳曰,允。
李祖承,以吏曹言啓曰,卽接通禮院牒報則以爲,今此景慕宮擧動時,左右通禮,不可不備員,而右通禮鄭弼祚,身病沈重,萬無供職之望,斯速變通,以爲備員奉行之地云。右通禮鄭弼祚改差,其代,口傳備擬以入之意,敢啓。傳曰,知道。
吏曹口傳政事,以丁志元爲右通禮。
李祖承,以義禁府言啓曰,時囚罪人李義綱原情公事判付內,依年前已勘該倅例勘處,親年篤老,曾所洞燭,本律收贖,區別功議,照放後,草記事,命下矣。年前都差使員密陽前府使李最遠,旣因特敎,卽其地定配,李義綱,依此例告身盡行追奪,卽其地定配,而其十二代祖溥,敵愾功臣云,功減一等,徒三年定配,以其母年七十六,收贖,告身盡行追奪,放送之意,敢啓。傳曰,知道。
知經筵李秉鼎疏曰,伏以臣之無似,忝叨經筵,頃因中庸之進講,猥以不偏不倚物來順應之文義,有所陳達,而伏蒙體念之聖敎,尙切榮感之微忱,卽伏見堂疏批旨下者,竊有區區願忠之見,不敢自隱於天地父母之前矣。噫,儒臣者,其職則經幄,其責則論思,今其疏雖或援譬失當,辭不達意,而原其心,實出於斷斷無他,隨事匡救,則不惟不賜開納,至以思亂之徒四字,乃反加之於平日禮遇之儒臣,此豈不有欠於大聖人不偏不倚物來順應之道哉?玆敢略控短章,仰貢愚悃,伏願聖明,特賜反汗,以光聖德,仍治臣猥越之罪,以昭法紀,千萬幸甚,臣無任云云。答曰,省疏具悉。今世未見似此匡救之說,卿乃能之,言簡而意摯,深得經筵之體,可謂不負所知,旣嘉之,何靳之?昨日疏批中思亂之徒四字,縱因有激而發,果然駭眼,許令政院抹去,卿則特賜內下鹿皮一令。仍傳曰,習俗難矯,綱紀凌夷,凡有涉於怎麽事件,無論東西南北大小輕重段落,體貌擔却笆籬,事面屬之弁髦,醉夢迷亂,不怕天不怕地,殆不識君君臣臣之義,不待有識之而竊議永歎,而孰不知其爲然也?昨日兩玉堂疏語,引諭已不着題,而朝來兩司之聯箚,尤異於堂疏,不曰涉禁,無異犯禁,不曰臆度,卽亦妄度,苟欲招見,何必誘引守臣上來,若使避寓樣然後,可以招來乎?前此守臣之似此往來也,其時之無一事葛藤,廷臣亦嘗經歷屢遭,而忽地今番空然如彼紛叫,是誠何心?不滿一笑。然而旣提官村無事之諺語,設言於絲綸,只給箚本,便不以臺臣待之者,此意令聯箚兩司知之,咸知此擧亦出於矯習俗之苦心。大抵蔽一言曰,今日兩司,知經筵李秉鼎之罪人,而尤所惜之者,臺垣兩首僚也。
行右承旨申耆疏曰,伏以,臣於昨夜伴直承旨李景溟遞職之命,竊有所滿心惶恧者。玉堂聯疏,蓋出於有懷必陳之義,故捧入之際,初不留難,處分截嚴,罪歸同僚,在臣廉防,固不當專委該房,晏然職次,而更鼓已深,未敢瀆擾,經宵寓直,悚蹙尤切,玆乃露章自列,經出禁局。伏乞聖明,俯賜諒察,亟命鐫遞臣職名,以安私分,不勝幸甚,臣無任云云。踏啓字。
行都承旨洪明浩,行左承旨李祖承等疏曰,卽者兩司聯箚,有捧納承旨出送金虎門之敎,臣等不勝瞿然慙悚之至。兩司聯箚,卽出於有懷無隱之義,則捧納之際,初無趑趄之端,故臣等俱與之停當入啓,其何可諉罪於下僚而晏然於職次乎?玆敢聯陳短章,經出禁扃,伏乞聖明,亟遞臣等之職,仍治臣等擅離之罪,以肅朝綱,以安私分,千萬幸甚,臣等無任云云。踏啓字。
應敎朴載淳,修撰金履喬等疏曰,伏以臣等,昨上聯疏,只出於區區憂愛之忱,及伏承傳敎下者,十行誨責,至嚴且重,臣等惶恐震越,求死不得。臣子旣承此不忍聞之嚴旨,則何可一刻晏然於禁直之中,而更鼓方深,門鑰已下,坐以待朝,冒死陳章,徑出禁扃,伏乞亟命有司,先治爲臣無狀之罪,仍勘擅離之律,以肅朝綱,以正臣分焉,臣等無任云云。省疏具悉。所辭依施。
丁巳四月二十八日卯時,上御重熙堂。都承旨·左承旨入侍時,行都承旨洪明浩,行左承旨李祖承,假注書尹命烈,記事官金景煥,記注官金良倜,以次進伏訖。上曰,受押單子,禮房代押,可也。命明浩書應敎朴載淳等疏批訖。命退,承史以次退出。
上在昌德宮。停常參·經筵。
李祖承啓曰,都承旨·左承旨·右承旨·同副承旨未差,左副承旨李魯述在外,右副承旨金達淳,方在待勘中,坐直無人,未差之代,政官牌招開政差出,待下批牌招,何如?傳曰,右副承旨,亦以遞差傳旨捧入,前望單子入之,待下批牌招察任。
傳于李魯述曰,今日廟宮朔祭奉審傳香齋宿,承旨當爲進去,承旨見窠,前承旨李祖承仍任。
吏曹,前承旨李祖承仍任事承傳。
承旨前望單子入之,權裕·洪仁浩·金啓洛·魚用謙落點。
藥房提調沈煥之,行右承旨洪仁浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李魯述啓曰,玉堂備員間,視事頉稟之意,敢啓。傳曰,知道。
李魯述啓曰,行大司憲金載瓚,執義李翊模,掌令韓永逵,牌招啓辭未下,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
李魯述啓曰,御營廳將官來言,今日本廳軍兵,日次私習云矣,敢啓。傳曰,知道。
李魯述啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,次對久未爲之,又何不爲來會?使之依例來會。
傳于李魯述曰,傳香承旨馳詣宗廟·景慕宮,奉審摘奸以來。
李魯述啓曰,今日次對,兩司當爲進參,除在外外,未肅拜呈告人員,竝卽牌招,何如?傳曰,允。昨日下敎之後,尙無來避,其可曰臺閣有故事乎?
李祖承啓曰,新除授都承旨權裕,時在忠淸道韓山地,斯速乘馹上來事,下諭何如?傳曰,允。
傳于金啓洛曰,大臣·備局堂上引見。
李祖承啓曰,檢閱金履永,分揀放送事,命下矣。卽爲牌招入直,何如?傳曰,與上番,牌招入直。
傳于洪仁浩曰,明日動駕時閣班,不可不備員,前直提學李晩秀仍任,令本閣待開門牌招。
吏曹口傳政事,奎章閣直提學單李晩秀仍任事,承傳。
以都摠府寶劍望筒,傳于金啓洛曰,未肅拜摠管,卽爲牌招,嚴飭行公,在外人許遞,令該曹口傳差出。
兵曹口傳政事,以申耆爲副摠管。
李祖承啓曰,玉堂上下番俱空,事甚未安,修撰金近淳,卽爲牌招入直,何如?傳曰,允。
以修撰金近淳牌不進罷職傳旨,傳于李祖承曰,只推。
以同副承旨魚用謙牌不進罷職傳旨,傳于金啓洛曰,只推。
傳于李祖承曰,發遣吏郞,諸執事淸齋與否,摘奸以來。
洪仁浩,以都摠府言啓曰,新除授副摠管申耆,時無職名,令該曹口傳付軍職,以爲肅謝之地,何如?傳曰,允。
兵曹口傳政事,護軍單申耆。
洪仁浩,以兵曹言啓曰,依傳敎大祀中祀祭享時守門,郞廳護軍磨鍊,別單書入之意,敢啓。傳曰,知道。
洪仁浩,以訓鍊都監言啓曰,來五月初一日景慕宮展拜時,因兵曹節目,金虎門軍三十名除出,把摠李仁默,哨官申大益率領,挾輦侍衛,集春營軍五十名,哨官李寬彬,領赴都領營門,還宮後各還直所,而竝待標信擧行之意,敢啓。傳曰,知道。
洪仁浩,以御營〈廳〉言啓曰,來五月初一日景慕宮展拜,仍行夏享大祭省牲省器時,依兵曹節目,弘化門·集春營入直軍各五十名除出,大將臣李漢豐率領,弘化門外分左右排立,東營入直軍三十名除出,入直哨官丁麟泰率領,宮大門外把守,而竝待標信擧行,解嚴後各還本處入直之意,敢啓。傳曰,知道。
兵曹,宗廟親享時正門·東門·西門守門,兵曹郞廳各一員,永寧殿正門·東門守門,摠府郞廳各一員,攝行時宗廟正門,兵曹郞廳一員,東門·西門守門,護軍,永寧殿正門,摠府郞廳一員,東門守門,護軍以上五衛將·忠翊·忠壯將中各一員,社稷親享時正門·東門·西門守門,兵曹郞廳各一員,攝行時正門,兵曹郞廳一員,東門·西門守門,護軍·五衛將·忠壯·忠翊將中各一員,永禧殿親祭時正門·南門守門,兵曹郞廳各一員,景慕宮親享時正門守門,兵曹郞廳一員,攝行時正門守門,兵曹郞廳一員。以上兵曹郞廳不足,則摠府郞廳通融,啓下。中祀祭時南壇·漢江·先農壇·先蠶壇·雩祀壇以上正門,護軍一員,字內,營門堂上將官中一員,東門·西門守門,護軍各一員,文宣王廟親行酌獻禮時正門·東門·西門,兵曹郞廳各一員,兵曹郞廳不足,則摠府郞廳通融,啓下。攝行時正門守門,護軍二員,東門·西門守門,護軍各一員。
丁巳四月二十九日辰時,上御熙政堂。藥房入診,大臣·備局堂上引見入侍時,藥房提調沈煥之,行右承旨洪仁浩,假注書尹命烈,記事官金景煥,記注官金良倜,左副承旨金啓洛,假注書李弘謙,事變假注書李毅采,右議政李秉模,漢城判尹金文淳,行上護軍金持默,刑曹判書李得臣,兵曹判書權,吏曹判書李秉鼎,水原留守趙心泰,漢城右尹李漢豐,大護軍徐龍輔,行副護軍南公轍,醫官柳光翼·金孝儉·金光國·白成一·李周憲·李惟鑑·玄必采·吳仁豐·丁希泰,以次進伏訖。秉模曰,近日朝候尙寒,聖體,若何?上曰,一樣矣。秉模曰,王大妃殿氣候,若何?上曰,一樣矣。秉模曰,惠慶宮氣候,何如?上曰,一樣矣。秉模曰,元子宮開講之後,睿學日就,不勝欣忭矣。煥之曰,醫官待令,入診,何如?上曰,置之也。秉模曰,今日次對頉稟,而旣有來會之敎,故臣雖入來,而左相不得造朝,臣獨登對,實爲未安矣。上曰,左相年旣篤老,難以筋力爲禮,故已有賓對,則觀勢簉朝之敎,卿之替行,亦是中書故事也。此後則依例來會,本司坐起,亦須頻爲之,好矣。秉模曰,昨伏見吏判疏批下者,以仰嘉奬之聖意,臣不勝欽頌,而以臣愚見,從後轉環之度,猶不如初無過中之敎矣。堂疏批旨中四字,雖以匹庶言之,若承此敎,則豈敢安心乎?上曰,予於堂疏之批,雖因有激而發,名以玉堂,歸之思亂之徒,不無礙眼之端,而吏判之言,適及於是,其爲匡救實大矣。且其言,約而盡,其文,簡而切,深得言事之體,予之嘉納,良以是也。大抵堂疏之至引亞夫事,語意實不襯着,亞夫以閫外任重之故,君令亦有所不受,則在今昇平之世,守臣之尋常往來,初無可以擬議,爲論思之臣者,請罪則,可也,而乃反營護,此豈成說乎?批答四字之敎,非不知有礙於所見,而蓋欲爲矯俗之一端也。近來國綱解弛,俗習乖悖,凡屬此等之事,人人皆爲直臣,事事皆稱讜論,不顧體貌,不識道理,甚至有年前碎門血指等駭悖擧措,非一非再,而一番處分,未有懲勵之效,伊後事端,輒循劻勷之套,朝廷之規模,一無準的,所以有今日林蓍喆之事,若又因循置之,則來頭之弊,將不勝言。且細柳營壁門之不開,亦漢唐時事,而若在三代以上時,則初不必有是事矣,況以此而援喩於逗遛文殊山城者,初何嘗一毫襯似乎?雖以先正際遇之隆,其於金弘郁事,積費誠悃,多歷年所,而始乃開口,則今人之欲爲先正之所不能遽爲者,抑何意也?雖以本事言之,若欲一番招見,則何必於守臣上來之後,可以招來乎?且昨日兩司之擧措,眞所謂使人大慙,嚴敎之後,尙無避嫌之事,而如例違牌,尤豈不駭然乎?此後則卿其另加董飭,俾有存格例尊事面之道,宜矣。秉模曰,備承縷縷辭敎,臣不知所對,而聖敎以先正事發端,臣敢有仰復矣。若使先正臣宋時烈,生値聖明之世,則其所協贊匡救之效,豈無矯時正俗之道乎?上曰,先正尙矣。如得比先正十居一分之人,猶可以回漓反淳,朝著賴之敬憚,士林以之觀感,而思其人不得見,故日前先正祠版入城時,予果取覽其遺集與年譜,披閱竟日,以替見其人,思昨年李文純祠版入來時筵臣有言之者,故伊時有諸生迎候之敎,仍有致祭之命,而今番宋文正,亦不得不依昨年文純例,本家祀孫,若從城外直路,從便將往則可矣。慮不及此,殆若效尤於昨年,務勝於今日然者,甚可歎也。嘗聞古談,先正,着麤布道袍,椉痛馬,總角奴引長轡,蒻笠一奴,持棰隨馬後鞭之,先正本意,亦必如此,則今此之擧,是豈尊先正之道乎?此不但士林之羞恥,亦爲朝廷之欠事,政由於儒林宗匠之無其人故耳。且念我朝諸先正子孫之可以作宰者,非止一二,而若於祠版之過城中也,一依昨今年例爲之,則其爲煩屑,可勝言哉?大抵邇之事父,遠之事君,事君事師,本無二致,今人之事師也,不知其爲非禮之禮,則其於事君也,亦何責其盡分盡禮乎?然則今之人,雖謂之只知事父,亦可乎?秉模曰,今奉聖敎,仰認深體先正之本意,誠不勝欽仰矣。昨今迎候之擧,果涉張大,此後則似不必每每如是矣。上曰,聞卿獨不進參於迎候之班云,然乎?秉模曰,時任相臣,身佩命召,故例不得出城矣。上曰,佩命召不得出城,蓋指將兵之臣也。古者大臣,若有深夜入侍之命,則不待命召合符而入來矣,今則無是例矣。大臣命召,係是無軍務之任,則亦何必因此而不得往來城外乎?秉模曰,此後雖不敢經宿城外,而若當日則仍佩往來乎?上曰,無妨矣。上曰,次對爲之。秉模曰,此忠淸監司林濟遠狀啓也,以爲,道內各邑驛中,尼城·藍浦·栗峰等三邑驛新還,未盡收捧,故定査官査實詳覈,則尼城縣,自辛亥虛錄各穀,爲一千八百九十石零,藍浦縣,自甲寅虛錄各穀,爲五百七十二石零,栗峰驛虛錄反作,未知創自何年,而丙午以前,文簿散佚,無以憑覈,流來代捧,連爲懸錄,始以有文跡之丙午査出,則虛錄各穀,爲八百十一石零,流來單代太租竝耗一千二百七十五石零。莫重國穀,年年反作,致有此豐歲未準捧之弊,前後守令察訪罪狀,依法嚴勘,未捧各穀,待秋成期於準捧,而其中栗峰單代積逋舊還,旣已收捧,而千餘包米代之租太,今若一從本邑,又令還作,則弩末民情,將不無絶站之慮,年前嶺邑時留穀名釐正會案之已例,雖不敢遽議,而其所矯救之方,不可不及今變通,請令廟堂稟旨,分付矣。無論邑驛單代之弊,何道不然,而矯救之道,惟在道臣,自道內從長釐正,若欲隨現登聞,邑驛則各爲自拔之計,道臣則欲免掩置之罪,輒引不常有之特恩,要自廟堂區處,則穀簿擧將枵然,糴法亦無所施,後弊所關,不可無飭,該道臣推考,另飭矯救之道,俾有釐正之效,何如?上曰,依爲之。出擧條秉模曰,箭串牧場放養之馬,今漸數多,諸牧場分定之雌馬,亦方次次上來,定牧子看養之節,不可不及今區處,已於諸員中,擇置三十名,爲先以此數輪回看養,所受位田外,如干接濟之道,自本寺從便擧行,節目則待分養馬永久定式後,一體爛商啓下之地,何如?上曰,依爲之。出擧條秉模曰,臣方兼帶太僕提擧,而本寺事,自是劇務,與戶惠廳無異,臣實無堪任之望,冀或有體諒之道矣。上曰,本寺事務不輕而重,故右相苦心擔當,期於釐正矣。卿於此任,亦遵何約束?以有實效,可也。大抵國君之富,數馬而對,馬政之重,有如是矣。詩人之美衛文,至曰秉心塞淵,騋批三千,人君懋實之政,亦莫先於此,故國初先築都城,次築牧場,背山臨水,周圍廣闊,當初設施之意,於斯盛矣。及至中間,界限漸縮,乃者植柳結柵,以爲防限而朴排以外,耕田之民,同心守護,如古者井田八家之同養公田矣。到今不惟不能如古,竝與朴排以內私田,亦不能禁制,又有宮家草場之禁,無非害於養馬,是豈成說乎?天駟房星,實爲馬祖,而詩經所載,班班可考,則祀典之中廢,極爲欠事矣,自今年復舊設行,卿須另念察飭,壇壝則修治,祭品則精潔,可也。秉模曰,明日省牲省器動駕時,兵曹節目,不待隨駕軍兵取稟草記,啓下。徑先入啓,事極疎率,兵曹判書權,推考,何如?上曰,依爲之。出擧條秉模曰,今日次對,備堂懸頉者,甚多,聞皆衆所共知之實病,而其中李書九,別無情病,連爲不參,極爲未安,爲先推考,申飭行公,何如?上曰,依爲之。出擧條秉鼎曰,端午不遠,亨官今方塡差,而罷散甚多,分排苟艱,在前如此之時,自廟堂,每有侍從堂上堂下違牌坐罷人員請敍付軍職之例矣,今番則何以爲之乎?敢此仰達。上曰,敍用,可也。出擧條命書榻敎曰,侍從堂上堂下違牌坐罷人竝敍用。得臣曰,以全義縣黃大潤殺獄査啓判付內,有更令道臣,嚴飭推官,另具意見,加訊得情啓聞之命,而道臣査啓,纔已啓下本曹矣。推官只循初入之見,而査報太涉草率,道臣只謄該邑之狀,而意見初無論列,有欠審愼,亦違獄體,原啓本還下送,使之更爲論理修啓後稟處,何如?上曰,依爲之。出擧條上敎心泰曰,近日頗有惜乾之漸,水原近處牟麥,何如?心泰曰,初八日之雨,不過浥塵,而雨澤尙不洽然,沙田春牟,間多枯燥之形矣。上曰,牟麥自是旱草,想不必大段受損,而大抵近來粒米,過爲狼戾,亦不無戒盈滿之慮矣。仍命備堂先退,秉模等退出。命書傳敎曰,承旨房仍,右承旨爲軍士房。命退,承史以次退出。
上在昌德宮。停常參·經筵。
大駕,詣景慕宮展拜罷,入齋室後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
李祖承啓曰,來初五日,朝參日次矣,敢稟。傳曰,停。
李魯述啓曰,行大司憲金載瓚,執義李翊模,掌令韓永逵未肅拜,掌令洪彦爕,持平金壽祖·鄭宗魯在外,監察茶時之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
李祖承啓曰,今日擧動,承旨當爲備員,而同副承旨魚用謙不爲仕進,卽爲牌招,何如?傳曰,允。
承旨前望單子入之,趙鎭寬落點。
以同副承旨魚用謙,牌不進罷職傳旨,傳于金啓洛曰,連日牌不進之情勢,何許情勢乎?李明淵出場之後,以竝宥之意,有此點下,則豈敢以向日飭敎,爲必遞之端乎?傳旨勿施。
傳于李祖承曰,左承旨入侍。
以同副承旨魚用謙牌不進罷職傳旨,傳于金啓洛曰,不欲入院則遞去。
趙鎭寬,以司饔院監膳提調意啓曰,鷹師貢人等,呼訴內,京貿山雉,今已垂乏,將無以推移封進云,依前傳敎定式,今日爲始,各殿宮日下生雉,以活鷄,全數代封之意,敢啓。傳曰,知道。
趙鎭寬,以吏曹言啓曰,今此端午祭,獻官·執事中,時無職名人員,令該曹口傳付軍職,何如?傳曰,允。
趙鎭寬,以吏曹言啓曰,今此各陵殿宮園墓,端午祭,祭官當爲磨鍊以入,而除老病公故,實無推移分排之路,依近例,刑官司饔院官員及年六十以上人,通融塡差以入之意,敢啓。傳曰,知道。
丁巳五月初一日卯時,上詣景慕宮。展拜入侍時,行左承旨李祖承,行右承旨洪仁浩,左副承旨李魯述,右副承旨金啓洛,記事官柳遠鳴,假注書李弘謙,記事官吳泰曾·金履永,二提學沈煥之,直提學李晩秀,檢校待敎沈象奎,徐有榘,以次隨駕。上具翼善冠·衮龍袍,乘輿出石渠門,由月覲門,入逌覲門,至宮門外,降輿步詣,就版位,行再拜禮,仍詣廟內奉審訖。還御齋室,少頃,改具遠遊冠·絳紗袍,步出齋殿門,就省牲所省牲,就省器所省器訖。上曰,仍爲肄儀。又敎曰,初獻樂章,皆卒章後,始唱階下笏記,可也。兵曹判書權曰,大祀中祀時,守門郞廳,護軍旣兼禁喧,則似當以戎服擧行,而不可無一番稟定故,敢此仰達矣。上曰,依爲之。出擧條乘輿出宮門。命書駕前下敎曰,在外都承旨許遞,前望單子入之,待下批牌招,先入侍後謝恩。由逌瞻門,入弘化門·明政門·永淸門·交泰門還內。諸臣以次退出。
丁巳五月初一日未時,上御便殿。左承旨入侍時,行左承旨李祖承,假注書李弘謙,記事官吳泰曾,金履永,直提學李晩秀,檢校待敎沈象奎,抄啓文臣曺錫中,洪樂浚,以次進伏訖。上敎錫中曰,儀軌校準,近益爲難,數爻卷看準,能無差爽之慮否?錫中曰,日前所納二卷,皆是數爻件,待啓下,當更爲詳準矣。上曰,卽今草件,雖已校準,而亦聞多差誤處,印成後,一統看準,若更有誤處,則又爲改印可慮,須更着念詳準,無有一字差謬之弊,可也。敎晩秀曰,五倫行實,期於今月內印行,使兩翰林,同爲校準,而一邊始印,可也。仍敎泰曾等曰,除非賓對入侍,則勿爲入侍,日日進詣鑄字所,着意看準,可也。命泰曾等先退。泰曾·履永·錫中·樂浚退出。上曰,二提學入侍。賤臣承命出傳,與二提學沈煥之,偕入進伏。上曰,明日書筵,諭善入來乎?煥之曰,當入來矣。上敎晩秀曰,明日講學,直提學與原任直閣南公轍,同爲入來,宜矣。煥之曰,卿宰中某某人,亦隨時入參瞻望縟儀,似好矣。上曰,唯。來頭則如卿老成人,當與胄筵之講,自可入參矣。命晩秀先退,晩秀退出。上敎煥之曰,近日雨澤尙閟,卿聞鄕外農形,何如云耶?煥之曰,聞惜乾之情,擧皆甚切云矣。命退,諸臣以次退出。
上在昌德宮。停常參·經筵。
李魯述啓曰,行大司憲金載瓚,執義李翊模,掌令韓永逵未肅拜,掌令洪彦爕,持平金壽祖·鄭宗魯在外,監察茶時之意,敢啓。傳曰,知道。
李魯述啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,兩司事,豈成說乎?不避己未安,其後牌去來,便歸沒着落,以此以彼,不可無飭,都憲以下,無論未肅拜·已肅拜,從重推考。
傳于趙鎭寬曰,下直守令留待。
傳于趙鎭寬曰,諸承旨持公事入侍。
注書柳遠鳴差祭,代以李允謙爲假注書。
傳于趙鎭寬曰,禮曹參判前望單子入之,待下批牌招察任。
禮曹參判前望單子入之,尹得孚落點。
吏曹,兼大司成單尹得孚。
傳于洪仁浩曰,宣傳官有闕之代,令該曹口傳差出。
兵曹口傳政事,以李馨秀爲宣傳官。
李祖承啓曰,玉堂上下番俱空,事甚未安,修撰金近淳,旣有只推之命,卽爲牌招入直,何如?傳曰,整理儀軌校正之役相妨,本職許遞。
李祖承啓曰,副應敎韓用鐸牌不進罷職傳旨,今方捧入,而校理韓光植,副校理柳相祚,副修撰尹行直·李基讓在外,玉堂上下番俱空,已至多日,事甚未安,未差之代,政官牌招開政差出,待下批,仍卽牌招,以爲推移入直之地,何如?傳曰,允。
有政。吏批,判書李秉鼎,參判徐邁修進,參議韓用龜陳疏入啓,行都承旨趙鎭寬進。以李肇源爲承旨,韓光植爲應敎,朴吉源爲校理,高宅謙爲副校理,尹序東爲修撰,金銑爲直講,朴載淳爲兼中學敎授,洪龍鎭爲肅川府使,李邦億爲求禮縣監,姜世鷹爲成歡察訪,趙德敷爲平陵察訪,柳煒爲居山察訪,吳文常爲昌城府使,李漢喬爲金郊察訪,金景璹爲律學敎授,朴載淳爲副應敎,金熙采爲校理,金履喬爲修撰,張思恭爲引儀,濟用主簿單成肯柱。
兵批,判書權濬川司進,參判姜彝正病,參議金勉柱入直進,參知睦萬中病,同副承旨金啓洛進。護軍洪明浩·權裕,副護軍金達淳·李景溟·魚用謙,竝單付。
李祖承啓曰,玉堂上下番俱空,事甚未安,除在外·陳疏入啓外,副應敎韓用鐸,牌招,以爲入直之地,何如?傳曰,允。
李祖承啓曰,應敎朴載淳,修撰金履喬等上疏,亟命有司,先治爲臣無狀之罪,仍勘擅離之律事依施矣,以何傳旨捧入乎?敢稟。傳曰,遞差傳旨捧入。
李魯述啓曰,卽者義禁府都事來言,時囚皆令今日內勘處事命下,而判義禁邊得讓未肅拜,次堂例不得擧行云,判義禁邊得讓牌招以爲擧行之地,何如?傳曰,允。
以尹囚單子,傳于金啓洛曰,依同罪他囚例,勘處後,草記。
以江華留守李義弼狀啓,渰死人恤典題給事判付內,啓下戶曹爲旀,另施恤典,如有身役,蕩減事回諭爲良如敎。
金啓洛,以戶曹言啓曰,臣益祚,今日以全羅道聖堂倉漕船點檢事,出來江上矣。法聖倉所屬光州等十三邑鎭,丙辰條田稅·大同合米一萬九千七百七十八石零,太四千六百十九石零,本倉漕船二十五隻分載,追後來泊于西江前洋故,一體點檢之意,敢啓。傳曰,知道。
洪仁浩,以司僕寺一二提調意啓曰,頃因本寺郞廳韓大裕所懷,有退與二提調相議,斯速指一草記之命矣。取見所懷,則以爲,有間場,仍分養,近牧放養,三條之論,而間場則非,但物力多入,一經潦水,則易致漂流,仍分養則六七朔,喂養萬餘金之外,又有近萬金添減之數,近牧放養,則恐有盡數故失之慮,姑罷分養之規,爲辭矣。分養之弊。非曰,無之,屢百年遵行之法,今不可遽罷,間場之多費易漂,仍分養之近萬金添減,俱不可不念,惟是近牧放養,最似便順。且所謂盡數故失之慮,似緣年前偶然之事,而此則其時事勢,適有然者,未必專由於馬有主客之勢强弱相呑之致,今年則姑就近畿牧場放養,更觀來頭便否,爛熳商確,隨時稟處,何如?傳曰,允。半千馬匹,權分畿內牧場,能無移疾之歎乎?以人以畜,俱非仁政所推,更爲論理草記,可也。
李魯述,以義禁府言啓曰,時囚罪人尹,依同罪他囚例,勘處後,草記事,命下矣。尹傳旨內,統營舊還,全未捧,依事目拿問罪取考律文,則大典通編倉庫條有曰,各道舊還未準捧守令論罪,大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行進奪,雜令條有曰,王府決杖者,代以金贖矣,在前如此之人,竝以此律勘處,尹依此律杖一百收贖,告身盡行追奪放送之意,敢啓。傳曰,知道,如有功議,各減一等,可也。
李魯述,以義禁府言啓曰,尹杖一百收贖,告身盡行追奪,放送草記批旨內,如有功議,各減一等可也事,命下矣。尹無功議云矣,敢啓。傳曰,知道。
李魯述,以義禁府言啓曰,保放罪人李光葵·鄭枻等,竝還囚照律以入之意,敢啓。傳曰,知道。
禁府照目,前檢書官李光葵·鄭枻矣,日省錄,事體莫重,前後飭敎,何等諄勤,今二月朔,日省錄凡例,太不整齊,字句亦多錯誤,疎忽不審,莫此爲甚,各杖一百收贖,告身盡行追奪,竝只私罪,奉敎依允爲旀,鄭枻段,功減一等爲良如敎。又照目,別害前僉使吳顯忠矣,北關山貿,非蔘卽貂,觀於道査,則貿蔘雖無可執之跡是白乎乃,換貂不啻狼藉,謂以廩餘,分給民間,待秋換徵,山氓編戶之稱冤,不問可知,當初囚供之縷縷自明,終歸欺罔之科,究厥所爲,誠極痛駭,從重論,杖一百收贖,告身盡行追奪,徒三年定配,私罪奉敎依允。
黃海監司李義駿疏曰,伏以,臣猥叨藩任,行將辭陛矣,臣之父母墳山,在於京畿廣州地,而身縻公役,久闕省掃,霜露之感,每結于中,今當遠離,情理尤切,玆敢略陳短章,冒控衷懇。伏乞聖慈,俯垂矜諒,特賜臣數日之暇,俾得歸省先壠,以伸至情焉,臣無任云云。答曰,省疏具悉。卿其依所請往省。
吏曹參議韓用龜疏曰,伏以,臣負必死之罪,荷欲生之恩,屈法於金木之誅而施之以薄竄之典,臣於嚴程震剝之中,未嘗不回望北斗,步步瞻祝繼之以涕淚也。嗚呼,凡今在廷之臣,就不蒙生成陶鑄之化,而豈有若臣之從前恩造,生死肉骨,決髓淪肌者乎?門戶幾覆,而惟殿下全保之,罪累至重,而惟殿下庇覆之,譬若慈母之恩,偏護病子,雨露之澤,亦霑枯木,如傷若保之德,天高地厚,而臣誠冥然頑然,不忠不肖,絲毫未報,罪戾愈積,天心默運於寬恕,而臣則不知其益感,造化曲費於指導,而臣則不知其益勵,以至於向來事,而平生秉執之期以死守者,褫魄喪魂蒼黃顚錯,終不免前疏後政,判作兩截,致使義理幾晦,隄防不嚴若論臣罪,萬戮猶輕而曾不幾何,罪名蕩滌之命,遽下於千萬夢寐之外,天官之寵除,馹召之特恩,聯翩一朝,郵傳千里,臣於泣血訟愆之中,忽聞是命,疑夢疑眞,若醉若醒,惝然而起,泫然而涕,時値元朝佳節於絶域荒裔,戀結之微忱倍切,感祝之私懷難抑,臣遂趨入館舍,北望拜稽,邊氓聳觀,府吏動色,自顧臣身,墨池而雪嶺,坑坎而袵席矣。轉罪爲榮,攢手祝天,自不覺五內之失守,精爽之飛越也,依藉王靈,穩返城闉,日與兄弟妻子,傴僂頌恩,雖由此退塡丘壑萬萬無餘憾,而繼又有銀臺特除,恩數彌隆,叨謝是急,冒入脩門,顚倒出肅,仍躡群僚之後,重登香案之前,咫尺耿光,周旋瞻依,是豈積罪如臣,始所敢望?每一循顧,惶汗如流,惟玆參佐銓衡之任,卽臣僨誤之地,而數旬之間,除旨荐降,臣雖至愚至迷,如木如石,豈不知天地父母之至仁大德,而終不敢唐突冒膺,屢犯違傲之罪,恭俟鈇鉞之誅,何幸聖度天大,曲加諒察,郵罰不降,遞解有命,到底洪恩,如山如海,竊庶幾自玆以往,隨分屛蟄,終荷生成之澤,而纔過數日,誤恩如舊,召牌復臨,不棄之聖念,愈往愈摯,而顧臣感激惶恧之忱,益無以自措也。嗚呼,念臣罪負,有非一時忙錯之擧,上而貽淸朝之羞,下而失咫尺之守,中夜數愆,直欲無生,臣亦粗具彝性,何敢憑恃寵靈,隳壞廉防,揚揚抗顔,自同無故之人乎?臣於是職,其限如鐵,寧伏方命之辜,萬無進身之路,玆敢披瀝肝血,仰瀆崇嚴。伏乞聖慈,俯垂鑑諒,先治臣逋慢之罪,以肅朝綱,仍令選部,勿復檢擬於三銓之望,以安賤分,不勝幸甚,臣無任云云。省疏具悉。爾其勿辭察職。
丁巳五月初二日卯時,上御誠正閣。諸承旨持公事入侍時,行都承旨趙鎭寬,行左承旨李祖承,行右承旨洪仁浩,左副承旨李魯述,右副承旨金啓洛,記事官柳遠鳴,假注書李弘謙,記事官金景煥,記注官金良倜檢校待敎徐有榘,巨濟府使申啓文,密陽府使尹㬘,以次進伏訖。啓洛讀奏咸鏡監司李鼎運狀啓,渰囕燒死人等處,恤典題給事,平安監司朴宗甲狀啓,燒燼民家,拔例顧助事,有旨祗受事,江華留守李義弼狀啓,渰死人等處,恤典題給事。魯述讀奏慶尙監司李亨元啓本,義城縣定配罪人金器天,遭母喪,依法典給暇事,咸鏡監司李鼎運啓本,死囚罪人,同推開坐事,黃海監司閔台爀啓本,罪人金景興限滿,令該曹稟處事。命書判付訖。上曰,籌司坐起,今日亦闕,坐起一款,雖屬文具,亦一存羊之意,則豈可如是乎?仍命書傳敎曰,當此惜乾之時,益切勤孜之念,且於再昨賓筵,亦有酬酢,則昨雖値齋,今亦闕坐,若此不已,竝與諺所謂樵童之倣戲,而何從而倣之乎?左相則賓對,亦令觀勢簉朝,本司坐起之今日不爲,有慨於卿者多,此後依日前筵敎,申復舊規事,令備郞傳諭右相。上曰,兵判及濬川都廳,俄使入來矣,待令乎?知入,可也。遠鳴承命出傳回奏曰,未及待令矣。上曰,連爲催促入來,可也。遠鳴承命出傳,與兵曹判書權,偕入進伏。遠鳴奏曰,濬川都廳,昨日出楊州地,不爲待令云矣。上曰,使之今日內入來,可也。遠鳴承命出傳。上敎曰,近日惜乾之意,最緊方農之時,民事爲甚悶,然卿聞外方農形何如云耶?曰,臣聞鄕人之言,則湖南·湖西則雨澤旣洽,而入京畿之域,自振威縣,頗有旱意云矣。上曰,大抵近年年事連豐,粒米狼戾,人心狃安,予竊以此爲警懼之端矣。敎曰,濬川之役,當及今爲之,而大濬川,待秋爲之,爲先川邊家坐前汚穢處,使卽濬之,而待都廳入來,各別申飭,使字內營門將臣,親審敦化門近處川渠可濬處,亦卽濬之,而卿則進詣景福宮,濬其池可也,蓋惜乾之時,濬滌川道,亦祈雨之一端,則今豈一時緩忽乎?命先退,退出。上曰,昨日同副承旨遞差傳旨,還爲持入,可也。賤臣承命出持入。上曰,同副有何情勢,而何如是違牌耶?鎭寬曰,向於李明淵供辭判付,有受誣被衊之敎前後討罪者,自歸於誣衊人之科故,魚用謙之引義,良以是也。上曰,李明淵討罪者,非特此人,則何獨如是深引乎?祖承曰,顯隆園行祭後餕餘,留守爲獻官時則典祀官例爲齎來,而今番則本府判官爲典祀官,餕餘,判官當齎來矣。上曰,令出番園官齎來,可也。祖承曰,此後如此之時,則依此定式擧行乎?上曰,唯。上曰,下直守令進前。啓文,進奏職姓名。上曰,爾年幾何?啓文曰,五十七矣。上曰,奏履歷,可也。啓文曰,以權管爲參上武兼,遷爲都摠都事·經歷,黃海虞候·洪州營將·海美縣監矣。上曰,自海美,何爲遞歸乎?啓文曰,殿最㞐中,遞歸矣。上曰,今番則無復如前之爲,以念特差之意,須各別着意爲之也。魚箭鹽盆,近有還屬統營之擧,營校往來,難保無弊,爾其另加檢飭,俾無民弊,可也。㬘,進奏職姓名。上曰,爾亦着念爲治,可也。命鎭寬,除七事宣諭。鎭寬宣諭訖。仍命退,諸臣以次退出。
丁巳五月初二日酉時,上御便殿。右承旨入侍時,行右承旨洪仁浩,假注書李弘謙,記事官金景煥,記注官金良倜,檢校待敎沈象奎,以次進伏訖。上曰,五倫行實,幾許印出乎?象奎曰,始印七八張矣。上曰,必於今月內,盡爲印行,可也。上曰,鄕禮合編,亦幾何,爲之乎?象奎曰,期於十日內告完矣。上曰,此冊序與跋間,不可無之,令直提學作序文,著於卷首,俾知爲此書之所以然,好矣。象奎曰,書冊刊印之役,皆自鑄字所,措備物力,而今此五倫行實,纔已開印,當於今月內頒行矣。工役不些,匠手苟簡,方外匠手中,印出匠·均字匠,限十名使役似好,而係是無料故,敢此,仰達矣。上曰,今番則戶料兵布磨鍊,可也。出擧條命退,諸臣以次退出。
上在昌德宮。停常參·經筵。
李肇源啓曰,明日寧陵忌辰祭正日相値,視事頉稟之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,再明日次對,進定於今日。
洪仁浩啓曰,今日次對,兩司當爲進參,除在外外,未肅拜呈告人員,竝卽牌招,何如?傳曰,允。
傳于洪仁浩曰,軍士房承旨入侍。
兵曹口傳政事,副護軍單李魯述。
臺諫前望單子入之,金熙采落點。
兵曹,以徐有大爲右邊捕盜大將,以李得濟爲禁軍別將。
洪仁浩啓曰,新除授右邊捕盜大將徐有大,卽爲牌招,命召及大將牌傳令牌傳授,何如?傳曰,允。
李肇源,以吏曹言啓曰,新除授昌城府使吳文常,戶奴呈狀內,奴矣上典父母,今年俱爲七十一歲,法不當赴任卽速入啓遞改云,邊倅親年七十歲者,不得差送,載在法典,昌城府使吳文常,改差,何如?傳曰,允。
有政。吏批,判書李秉鼎,參判徐邁修進,參議韓用龜牌不進,右副承旨李肇源進。以高宅謙爲執義,以朴瑞源爲司諫,以張至冕爲獻納,以洪致榮爲正言,以李羲甲爲校理,以李堯憲爲昌城府使。
以忠淸監司望筒,傳于李肇源曰,若非吏曹堂上,則藩任辭遞人,於何點下,吏曹判書李秉鼎從重推考,望筒勿施。
李肇源,以吏批言啓曰,全羅監司今當差出,而擬望之人乏少,承旨竝擬,何如?傳曰,允。
吏批,再政。以徐美修爲忠淸監司,趙鎭寬爲全羅監司,軍器主簿單李偃。
兵批,判書權進,參判姜彝正病,參議金勉柱入直,參知睦萬中病,右承旨洪仁浩進。以申大謙爲訓鍊都正,以李龍模爲僉知,以柳復文爲慶熙將,以李觀成,申百祿爲羽林將,以權翊爲訓鍊主簿,以金重鼎爲安骨萬戶,以扈國良爲植松萬戶,以林濟遠爲護軍,以李民秀爲副護軍,以李翊模·李貞運·李羲甲·韓永逵爲副司直,以李海淸爲副司果,竝單付。
李肇源,以弘文館言啓曰,本館下番闕直,事甚未安,副應敎朴載淳,副校理高宅謙,修撰金履喬,旣有只推之命,竝卽牌招,以爲推移入直,今日政,新除授玉堂,待下批,一體牌招察任,何如?傳曰,允。
以副應敎朴載淳,校理高宅謙,修撰金履喬牌不進罷職傳旨,傳于李肇源曰,只推。
李肇源啓曰,吏曹郞廳來言,承旨有闕,政事,取稟。傳曰,明日爲之。
傳于李肇源曰,坐直承旨入侍。
洪仁浩,以備邊司言啓曰,卽見忠淸水使安橚狀啓,則以爲官門聚點之法,其來已久,而官門窄狹,軍兵難容,則竝皆設行於敎場,而水陸無別,尙未有一定規制,凡舟師軍兵之强行陸操節次者,非但非其本技,至於能櫓軍,只爲點名而止,船上什物,亦未得同時點閱者,尤極疎虞,此後舟師聚點,各其邑·鎭船所,勿令行船於前洋,使射砲手及能櫓軍,各乘其船,各執其器,略行節次,因爲點兵點器,則似或漸就規範,每年春秋,似此過行,則舟師之操習,船什之試用,比諸官門點兵,似不無一分之益,舟師聚點處所,官門與船所間,令廟堂,指一稟處爲辭矣。帥臣所論,自外面觀之,誠有意見,而但念朝家之時或許令停操,如非災年,卽因經操不久,使軍卒,欲爲休息之意,而今乃無論營邑鎭,聚待船所,各乘其船,各執其器,略行節次,則所停者,不過行船一事,餘外凡節,與正操,少無異同,安在其特令停操之意乎?凡事,不必棄舊創新,以致別生弊端,依前擧行之意分付,何如?傳曰,允。
洪仁浩,以備邊司言啓曰,頃因前黃海監司徐邁修所啓批旨,令廟堂稟處,以除兩處吏民之俱困,固好,而甕津則府治,所江亦關防,專此忽彼,能無偏勝之弊乎?竝以此意,知悉回啓可也事,命下矣。取見其擧條,則以爲黃海水使,風高六朔,在於甕津,風和六朔,在於所江,移來移去之時,弊端不少,今則虞候,旣已新設,虞候,使之恒處於所江,水使,使之恒處於甕津,則關防別無疎虞之慮,邑務實爲方便之道,爲辭矣。移來移去,雖曰,有弊,唐船來往,所江前洋,實爲尤甚,今若使虞候,恒留專管,則威聲之使彼人忌憚,終不如帥臣留住之日,流來古規,猝難變改,恒留一款,今姑置之,何如?傳曰,允。
洪仁浩,以備邊司言啓曰,頃因兼養賢庫主簿鄭履綏所懷批旨內,有廟堂稟處之命矣。取見其所懷,則以爲養士所用飯米,自該曹,定其石數,逐年區劃,而自前式年館試應辦之役,朝家之添補,不能當所入之費,每於飯米之中,推移充用,丁酉式年以居齋生之不願赴擧館試之故,卽爲停止,本庫亦免應辦之役,庚子自備局別單啓下,生劃應辦,自本庫擧行,壬寅備局,更以東堂二所應辦,移付擧行,已過四五式年,本庫之添用,每不下四五十石,而皆於元劃中,推移需用,飯米漸至耗縮,實難繼用,館試未復之前,本庫應辦之役,特令減下,東堂二所應辦,亦使各主掌,依前輪行,則在貢人,別無添苦之弊,於本庫,實有蠲減之惠,爲辭矣。館試應辦,自是養賢庫流來之役,而今此東堂二所應辦物役,比館試,雖曰,懸殊,亦有異於昔無而今有,今於行之多年之後,使各主掌輪行,則貢人輩,却忘舊日之所當,便若今時之新創,揆以人情,勢所必然,壬寅廟堂定式,有難變改,置之,何如?傳曰,允。
洪仁浩,以備邊司言啓曰,頃因兼養賢庫主簿鄭履綏所懷批旨內,有令廟堂稟處之命矣,取見其所懷,則以爲三法司禁隷輩,每於懸房,橫侵發賣之陳肉,勒作兩色三色,稱以疊屠,捉去徵贖,近益滋甚,許多典僕,方有時日難支之狀,自今以後,除非目見疊屠,而橫侵陳肉一款,令該曹·該府,嚴立科條,痛加禁斷,爲辭矣。法司禁亂之勒稱疊屠,侵困懸房,雖極可痛,所謂疊屠,不可謂全無此弊,今若使之目見然後,始爲執捉,則屠宰於人所不知之處者,禁吏之目,何以得覩乎?若然則疊屠之禁,廢閣之外,似無他道,此豈設法之意乎?所懷雖如此,不可許施,至於禁吏之非疊屠而謂之疊屠,勒加操縱之弊,亦不可不嚴禁,分付諸法司,各別申飭,俾無如前之弊,何如?傳曰,允。
洪仁浩,以義禁府言啓曰,時囚罪人吳顯忠,杖一百收贖,告身盡行追奪,徒三年定配,照律公事允下矣。吳顯忠杖一百收贖,告身盡行追奪,忠淸道黃澗縣新興驛徒三年定配,而以本府議啓內辭意,具罪目,依例發遣府羅將,押送配所,何如?傳曰,允。
李肇源,以賑恤廳言啓曰,北部觀光坊契任掌裵仁福,今月初二日,本洞路傍,得一歲遺棄女兒,同里居良女丁召史,欲爲收養,貧不自食,願爲受料,告于本部,自該部,同日牒呈故,依節目給料,使之乳養之意,敢啓。傳曰,知道。
丁巳五月初三日卯時,上御熙政堂。軍士房承旨入侍時,行右承旨洪仁浩,假注書李允謙,記事官吳泰曾·金履永,以次進伏訖。上曰,大臣·備堂引見。賤臣承命出傳,與左副承旨李魯述,事變假注書李毅采,右議政李秉模,行判尹金文淳,行上護軍金持默,刑曹判書李得臣,兵曹判書權,吏曹判書李秉鼎,行大護軍沈煥之,行護軍徐有大,行都承旨趙鎭寬,漢城左尹李漢豐,行副護軍南公轍,校理金熙采·朴吉源,偕入進伏訖。上曰,他承旨入侍。出榻敎賤臣承命出傳,右副承旨李肇源進伏。秉模曰,朝氣乍涼,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,近日雨澤稍閟,西風日吹,此時一霈,上下顒望,而惜乾之歎,諸道同然,但嶺·湖間多霑霔,不至大段可悶,畿內·海西最爲渴望云矣。上曰,言念農民望雨之情,予之夙宵悶慮,何可勝言?雨暘調順,專係人事,而今年之粒米狼戾,極爲可悶,以此之故,尤切憂慮矣。本司坐起之申飭,今日賓對之進定,蓋欲爲一言一事之或有裨益於民國也。上曰,守令入侍。毅采承命出傳,與昌城府使吳文常,肅川府使洪龍鎭,求禮懸監李邦億,偕入進伏。秉模曰,臣於李明淵供辭判付中,被誣受衊之敎,竊有所懷,明淵原疏之叵測,渠亦不敢以受人誣衊自明,而判付一下,前後討罪者,皆歸於誣衊人之科,如臣無似,雖無足道,抑恐貽累於大聖人辭敎,此一句,特命還收,區區之望也。上曰,此非難事,改之爲可,判付中,當改下矣,出擧條上曰,畿營失火單子,來呈於何時耶?仁浩曰,今日廳坐罷後來呈矣。上曰,近來紀綱,此豈成說乎?以禁盜一事言之,將臣之不敢以平服往救,而必以軍服戎服者,自來法意至重,則此無他,平時之不忘戰陳間事,以爲緩急之有備也。顧今八域升平,四郊無壘,邊烽,報千里之安,宵柝,無五夜之警,惟彼禁火一事,卽係應行之細事,則初不馳救,又稽登聞,亦安用彼將爲哉?御將亦兼捕將,則雖非字內,亦有稽忽之責矣。去夜禁盜形止,所當從門隙,卽呈單子,而及其廳坐後,始乃登呈者,此亦法綱所在,當該捕將事,極爲駭然矣。秉模曰,去夜,西城外民家失火,延及畿營之數間外廊,而捕廳禁盜單子,始於今日廳坐來呈云,事極可駭,當該捕將,施以罷職之典,何如?上曰,依爲之。禁火之法至嚴,捕將與將臣皆以戎服或軍服馳救,以其禁盜形止,捕廳報聞,不容晷刻遲滯,而近例則前夜禁盜形止,每於廳坐呈單,大是謬例,此後嚴飭復舊釐正。而雖曰,襲謬,旣覺之後,不可無嚴處,該捕將罷職輕矣。施以不敍之典,畿營亦營門,則外廊,雖與公堂有異,城闉咫尺,豈可無一言狀聞乎?當該道臣,亦爲推考可也。出擧條仍命書榻敎曰,右邊捕盜大將柳孝源,施以不敍之典。仁浩曰,右邊捕盜大將柳孝源,施以不敍之典事,命下矣。在前如此之時,有他邊大將兼察之例,今番則何以爲之乎?上曰,依爲之。出擧條仁浩曰,他邊大將出代間,兼察事,命下矣。左邊捕盜大將李漢豐,牌招聽傳敎,何如?上曰,依爲之。出擧條仍敎曰,此後則禁火單子,雖從門隙,趁卽入啓事,分付,此亦廟堂所關,而一未提飭,近來廟堂事,誠非細慮,以宗廟夏享時班列事言之,政院,分付,與該曹知委,轉輾錯誤,竟致大臣之彷惶闕外,莫適所從,寧有如許道理乎?蓋動駕時,大臣押班,所重在焉故,原任大臣中,領敦寧押班於東班者,古例卽然,近來親享時,祭官之有實職者,輒皆先詣享所,吏戶禮判亦不參班,而六曹導駕諸堂先詣,則東班將不得成班故,曾有申飭矣,今番擧行,無乃藉此而錯誤耶?大臣體重,而未免徊徨道路,其在國體,亦豈成就乎?秉模曰,夏享大祭親行動駕時,政院·吏曹,誤爲知委,諸享官離其班次,待於闕外,事關班儀,不可以旣往置之,當該承旨,當該吏曹堂上,罷職,何如?上曰,依爲之。其時不卽草記,今於提問之後,始有此奏,大抵朝體,不可以微事略之矣。出擧條秉模曰,其時臣等,大是失着,設或有緩不及事之歎,初無吏官之傳宣聖諭,而遽然來待於闕外者,已違命召之訓,尙誰咎哉?秉鼎曰,臣非其時該堂,少無分疏之嫌故,敢此,仰達矣。伊時臣,以進幣瓚爵官,齋宿於公廨,以待動駕時隨駕矣,李敬一適來憩故,臣問曰,去夜知委,皆令來待於弘化門外者,果的實耶?李敬一曰,弘化門外待令云者,卽吏曹之初次誤爲知委者,而其後自該曹卽爲更報曰,俄者弘化門外待令云者,乃是誤傳,勿爲來會於闕外云矣。以此推之,其時該堂,別無可罪之端矣。秉模曰,筵體至嚴,而吏曹判書李秉鼎,乃於該堂罷職之請,不當分疏而分疏,推考,何如?上曰,依爲之。出擧條仁浩曰,城內外人家失火單子,所當卽爲修納,而去夜戌時失火單子,今日廳坐罷後,始爲來呈,事極稽忽,不可無警,當該漢城府堂上,從重推考,何如?上曰,依爲之。出擧條仍敎文淳曰,此後則卿其另飭各該部郞,前夜失火單子,必趁廳坐來呈事,書揭本府壁上,以爲定式,可也。文淳曰,每於夜半失火處,各該部官,待明朝躬進,失火形止,詳細摘奸後,報來於本府故,單子之呈納,每値差晩,而此後則臣當各別申飭矣。上曰,門外則勢似然矣。上曰,近來政院禮房擧行,甚爲駭然,廟宮大享時,遣承旨奉審行祭,卽予伸誠之意,而日昨宮享時,禮房承旨入侍,有待行事時,當遣承旨之敎矣。禮房之徑先申退,已不成說,旣已還家之後,則不卽提稟,自外進去,尤涉未安,又於昨日,有顯隆園傳香日陪進祭物之命,則蓋以留守,旣爲獻官,受香時,仍奉祭物之意,而徑先傳香於今日者,豈不駭然乎?秉模曰,廟宮大享時,每令承宣,進詣審視,禮成後復命,實出於洞屬之聖念,而今番宮享承旨之已奉下敎者,徑先公退,及復趁時命下之後,自私次進詣云,此已萬萬未安,而坐直承旨之不爲提稟,又爲可駭,承旨一竝罷職,何如?上曰,依爲之。出擧條上曰,長陵獻官,豈可以武弁,每每差送乎?申飭銓曹,可也。仍命書傳敎曰,承旨前望單子入之,待下批牌招察任。上曰,次對爲之。秉模曰,忠淸監司林濟遠,身病沈重,時月之內,無以視務云,不可無變通之道,今姑許遞,何如?上曰,依爲之。營務之瘝曠可悶,政官牌招開政,待下批,使之不多日內,辭朝,可也。出擧條仍命書榻敎曰,忠淸監司林濟遠許遞,政官牌招,聞政差出,使之不多日內辭朝。秉模曰,全羅監司徐鼎修報瓜,已在去月矣。自外補,仍爲外移故,該曹不得循例差出云,而此與外補稍異,差代恐宜故,敢此,仰達矣。上曰,依爲之。出擧條命書傳敎曰,昨日獻納李羲甲之避嫌,何可循例捧入?該房承旨遞差,當該臺臣,亦爲遞差,次對有命,未肅拜臺諫都憲及南臺外,竝許遞,前望單子入之,待下批牌招,近來臺廳長鎖,次對未見臺諫久矣。今日雖値齋日,宜令備員,使之先入侍後謝恩。熙采退出旋入進伏。上曰,分養馬已來者,區處極難,雖欲分送於附近牧場,而亦多掣礙之論云,何以則好耶?秉模曰,分置近牧之弊,果有許多難便之端,該寺郞之分養權罷之言,稍有意見,今年京畿·湖西兩道外,諸道分養之規,姑爲權罷,量其利害便否而定式,似好矣。上曰,此是故右相之擔當創始者,而今焉已矣?繼此訐謨者,非卿伊誰?予則姑未知裏面之便否,卿須退而商量草記,從便區處,可也。秉模曰,臣當於筵退後,更究意見,以草記仰聞矣。上曰,豈徒此事爲然?每事一從意見爲之固好,豈可局促爲也?卿之自勉者,當在活潑潑地矣。秉模曰,因忠淸監司林濟遠狀啓,尼城·藍浦·栗峰還穀虛錄磨勘時,道臣李亨元,李鼎運現告事狀啓,義禁府啓目內,以爲糶糴法意,何等嚴重,而其時邑驛之文報面陳,非一非再,則固宜趁卽狀聞,隨其多少,從重論勘,而遷延時日,終未準捧,歲末磨勘,未免苟且,簿錄虛充,歸於自欺之科,前後道臣之初未董飭,末乃虛勘,俱爲可駭,所當論勘而藩任體重,令廟堂稟處矣。道臣之不卽登聞,非爲掩置,蓋以一經登聞之後,則邑驛,便不思竭心釐正之道,輒以未捧,無難來勘故也。大抵無論反逋單代,設或自道內現發,營門則嚴飭完簿,邑驛則畏法畏罪,某條釐正然後,穀簿可以維持,恐不可以不卽狀聞請勘,深罪道臣,而旣已上聞,亦不可無警,當該前後道臣,姑先從重推考,何如?上曰,依爲之。出擧條命就座。秉鼎曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條上曰,生民之困瘁,未有甚於近日,以大同軍布言之,米之十二斗所納者,折半爲六斗,身役之二疋當納者,折半爲一疋,此是先朝於戲不忘之聖恩矣。挽近以來,則此亦難於一一準捧,未知何故也,只緣奸竇日生而然耶,費用無節而然耶?一年收租,不過九萬石,而軍餉所入,已過四萬石,應入應下,初不相當,雖有智者,不能爲謀者,政爲今日道也。予之所倚毗者,惟在承弼之地,在卿等相須之道,宜念古人所謂庶竭駑鈍之義,今日行一事,明日行一事,月計則有餘,歲計則倍有餘,一以民事,着念爲之可也。秉模曰,程子所云,每事皆於法度內爲之者,正合服膺,而如臣則素蔑才猷,未能隨事救措,於民國大事,徒貽伴食之譏,臣實愧悚矣。上曰,近日廟堂,或不免下行百司之事云,此亦體統所在矣,大臣董率之責,固不當如是矣。秉模曰,此蓋由於綱維之不振,而亦豈非廟堂不能彈壓之致耶?上曰,此後則更加留意,俾有尊朝廷正百官之效,可也。秉模曰,以詞訟衙門言之,訟民之見落於刑曹者,又卽越訴於京兆,此非大段謬弊乎?非但有欠於相敬之道,法司之紛挐日甚,都民之奸僞日滋,此不可不着意釐革處也。上曰,此等處釐正,亦不過廟堂一分付之事矣,此則細事,而外此民謨國計之可以筵達者筵達,草記者草記,一以對揚爲念,則功利之及於民者,亦當如何也?上曰,統營戰船之用於漕運事防啓者,豈不萬萬駭然乎?渭運時,豈無漕倉船而欲使戰船輸載者,當初下敎,亦豈不料量於戰船制度之如何,而所謂能櫓軍之容入百餘名者,豈可以十數人橈櫓云者,已不成說矣?忠武公全書刊出時,必欲備載龜船制度,自爾未果,則忠武船制,如渠尹得逵者,敢曰,如此如彼乎?朝令旣下之後,此等非難之事,稱頉防報者,太甚容易,其習可痛,卿其各別嚴關詳問,使之條列以聞,可也。上曰,大抵人才,近漸降殺,而文體則飄輕如飛,筆劃則橫斜無氣,少無古意眞態,如是而能有丕變之效耶?曾聞卿一番看字,便有所益於需用云,然否?秉模曰,間或看閱,而以臣魯劣之才,亦安得隨閱輒效也。上曰,大體看閱,最有所益故,昨冬選得史記列傳,以爲看讀之工,而史記亦多名色,旣有史選,又有漢雋,則不必別爲抄出,而爲便披覽,旣已選之故,欲令刊布,今夏則間欲專工於史記,借其威權,而史記則權術邊太過,是可欠也。至於漢書,則予最不喜之,千古小說體,出自漢書矣,班固雖不及於西京篤厚,而何其文體之若是也?秉模曰,古人多有取法於漢書而爲文章者,然不及史記則遠甚,聖敎至當矣。煥之曰,每歲端午,本院封進醍醐湯于各殿宮,而中宮殿無封進之例云故,臣取考謄錄,則先朝乙未以前,年年封進,文蹟俱在,而丙申以後闕封,以至于今矣。當初事故,伊後因循,雖不必提論,揆以事體道理,極爲未安,自今年,依舊例封進,實合事宜故,敢此,仰達矣。上曰,復舊封進,可也。上曰,臺諫進前。熙采曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也,苟或有枉法殺人,則其罪罔赦,而今此昌原府二十五人殺死之事,何其酷也?何其冤也?噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。臣謂寢李汝節定配之命,更令王府,嚴覈取服,施以當律,宜矣。上曰,不允。出擧條上曰,守令進前。文常進奏職姓名。上曰,爾之親年幾何?文常曰,七十一歲矣。上曰,然而爾當下去耶?文常曰,當呈遞於吏曹矣。上曰,今日政差代,可也。龍鎭等進奏職姓名訖。命先退。命書公事判付訖。仍命退,諸臣以次退出。
丁巳五月初三日酉時,上御便殿。坐直承旨入侍時,右副承旨李肇源,假注書李允謙,記事官吳泰曾,金履永,直提學李晩秀,檢校待敎沈象奎,以次進伏訖。上敎晩秀曰,整理儀軌則姑停役,而懸吐考準之節,必着念善爲之也。五倫行實序文,果已製出耶?晩秀曰,姑未留意,而如臣謏淺,實不敢奉敎製進矣。上曰,近不爲月三講久矣。此是自來古例,而近來大司成則擔却一邊,無意修明舊規,是可歎也。卿須言于泮長,更令設行,好矣。敎泰曾等曰,爾等新自郵丞而來,果無驛弊之可言者耶?泰曾曰,臣於待罪東郵也,日見郵弊之滋多,今此登筵,不敢不陳矣。銀溪,卽直通北關之大路,而驛站之凋殘,近年益甚,蓋自二十年來,淮陽之界,忽生藥水浦間路,誘客網利,回賓作主,商賈行旅,無不由是故,直路六站,只應使星傳命之役,而設站生涯,都讓於間路矣。曾於丁酉年四月,因儒臣金履翼上疏,請塞三防谷路,而亦及於藥水浦之嚴防,竝爲蒙允矣。同年九月,因道臣狀啓,復開三防路,而至於藥水浦之嚴防,朝令自如矣。只緣歲月之稍久,峽俗之愚頑,間路之設店漸廣,驛路之失業轉甚,傳命重地,將至絶站,臣意則令道臣,嚴飭間路首尾邑,申明舊禁,以爲蘇殘祛瘼之地,恐合事宜故,敢此,仰達矣。上曰,令廟堂,分付道臣,各別嚴禁,可也。出擧條泰曾曰,銀溪驛館,移設生昌,而本驛馬匹,尤甚凋殘,蓋緣一年所用之柴炭,專責於新入馬戶之二人,一應此役,無不蕩散,今年取二人,明年取二人,將未幾何,空一驛而止矣,是以所立之馬,不暇責其健實,點閱十馬,盲瞎過半,苟得若干錢穀,俾免柴炭之責應,則可期郵卒之紓力,臣意則令道臣,某樣錢穀中,從長區劃,以爲懷保殘驛之地,恐合事宜故,敢此,仰達矣。上曰,令廟堂,分付道臣,從長措劃後,形止狀聞,可也。出擧條泰曾曰,東峽俗樸,別無民弊之可陳,而第自近年以來,村閭之失火延燒者,自營邑,責其里任洞長,計戶多少,論罪輕重,營邑則蓋飭其閭里相保,守望相助之意,而民愚俗頑,徒幸免罪,苟或延燒,間多隱匿,字恤之典,或未下究,臣意則令道臣,更飭郡邑,從實牒報,無復里任之論罪,恐好矣。上曰,令廟堂,嚴飭該道,俾革謬習,可也。出擧條履永曰,臣於待罪金井時,有本驛弊瘼之未及釐革者,今因言端,敢此,仰達矣。蓋金井本驛,數百餘戶,皆受食本驛還上,而初未嘗干涉邑還,自是一定之法矣。今當稍豐之餘,地方官,因本邑還穀之民,不願受分排,不得勒分驛戶,石數夥多,雖云一時權宜之事,實爲殘驛無窮之弊,謬例旣創,民情可矜,臣意則令道臣,關飭邑驛,各授本還,毋相移轉之地,恐合事宜矣。上曰,令廟堂,分付道臣,從長決處後,形止狀聞,可也。出擧條命書傳敎曰,往在丁亥間,就朱子大全語類,分與桂坊某某人,定其章句,釋其疑義,錄其諺讀,首尾數年而工告訖,其時與是事者,李灌·韓用和·朴師亨·李謙鎭·沈定鎭·安鼎福·任靖周等諸人,而此人,卽其中一人,其後甲午節要書,將丁亥已定之本,賓客趙明鼎,宮官李義駿,專管考校,而近又有御定百選印行之本,復以三十年前編勘者,重加證錄,今日始竣役來呈,事甚貴矣。副司果李述源,三品內職見窠,令該曹明日政擬入,朱書編役之舊僚李述源外,只有此人,而年前取捨於選印也。亦與聞其所示意,今豈可一爲一否乎?行副護軍韓用和,佐貳見窠,亦令擬入,待下批,牌招察任,俾兩人,知記念舊僚之予心。仍命退,諸臣以次退出。
上在昌德宮。停常參·經筵。
洪仁浩啓曰,玉堂備員間,視事頉稟之意,敢啓。傳曰,知道。
洪仁浩啓曰,大司憲金載瓚未肅拜,執義高宅謙傳旨未下,掌令金熙采呈辭,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
承旨前望單子入之,韓晩裕,金祖淳落點。
傳于韓晩裕曰,傳香承旨,馳詣宗廟·永禧殿·景慕宮,奉審摘奸以來。
傳于韓晩裕曰,右承旨入侍。
傳于韓晩裕曰,左副承旨入侍。
傳于韓晩裕曰,未下直守令,當日辭朝。
傳于洪仁浩曰,入啓望筒,楷草相雜,不謹之習可駭,當該注書拿處。
李弘謙拿處,代以宋冕載爲假注書。
承旨前望單子入之,李晩秀·宋民載落點。
兵曹,以申大謙爲訓鍊都監中軍。
傳于洪仁浩曰,都監中軍望筒,誤爲分付,當該中官,令該府拿問處之。
洪仁浩啓曰,未下直守令,當日辭朝事,命下矣。始興縣令鄭致綏,彦陽縣監成國民,求禮縣監李邦億,兩司俱未署經,憲府則執義高宅謙傳旨未下,掌令洪彦燮,持平金壽祖·鄭宗魯在外,只有掌令金熙采一人,行大司憲金載瓚,卽爲牌招,諫院則司諫朴瑞源,獻納張至冕差祭,正言申完在外,洪致榮傳旨未下,只有行大司諫柳焵一人,無以備員署經云,何以爲之?敢稟。傳曰,未肅拜臺諫牌招,卽爲署經,南臺外,在外人,與差祭臺諫許遞,前望單子入之,待下批,一體牌招署經。
臺諫前望單子入之,正言李重蓮,獻納尹悌東,司諫鄭來百落點。
兵曹口傳政事,副護軍單李肇源。
以執義高宅謙,正言洪致榮,牌不進罷職傳旨,傳于洪仁浩曰,只推。
韓晩裕,以弘文館言啓曰,本館下番闕直,事甚未安,今日政,新除授玉堂,待下批,仍卽牌招,以爲姑降入直之地,何如?傳曰,允。
韓晩裕,以吏曹言啓曰,新除授昌城府使李堯憲戶奴呈狀內,奴矣,上典偏母,年今七十三歲,而素患痰喘之症,見方危篤,時月之內,萬無離側赴任之望,卽速入啓遞改云。其親病,旣如是沈重,則有難强令赴任,昌城府使李堯憲改差,何如?傳曰,允。
有政。吏批,判書李秉鼎,參判徐邁修進,參議韓用龜牌不進,左副承旨韓晩裕進。以洪明浩·金達淳爲承旨,以尹益烈爲副校理,以韓用和爲兵曹參議,以李述源爲掌樂正,以閔致載爲兵曹佐郞,以李禮培爲軍器僉正,以柳英喆爲校書校理,以徐有龍爲昌城府使。
兵批,判書權病,參判姜彝正病,參議金勉柱病,參知睦萬中入直進,行右承旨洪仁浩進。知事單徐鼎修。
以副應敎朴載淳,校理李羲甲,副校理高宅謙,修撰金履喬,牌不進罷職傳旨,傳于李晩秀曰,只推。
洪仁浩,以弘文館言啓曰,本館下番闕直,事甚未安,副應敎朴載淳,校理李羲甲,修撰金履喬,旣有只推之命,竝卽牌招,以爲推移入直之地,何如?傳曰,允。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪仁浩,以兵批言啓曰,前監司徐鼎修,自吏曹送西矣。瓜滿監司,例爲西樞,隨品處置,而知中樞有闕代,依例下批之意,敢啓。傳曰,知道。
丁巳五月初四日卯時,上御重熙堂。左副承旨入侍時,左副承旨金祖淳,假注書李允謙,記事官金景煥·金珍恪,以次進伏訖。命書傳敎曰,左副承旨,右副承旨,聞有實病,竝許遞,前望單子入之,待下批牌招察任。仍命退,承史以次退出。
丁巳五月初四日辰時,上御便殿。右承旨入侍時,右承旨韓晩裕,假注書李允謙,記事官金景煥·金珍恪,抄啓文臣曺錫中,以次進伏訖。上曰,抄啓文臣中一人有下敎事,使之待令矣,今誰入來乎?晩裕曰,曺錫中今方入侍矣。上曰,儀軌之役,姑爲停撤耶?錫中曰,然矣。上曰,停役間,汝輩亦爲休憩無妨矣。仍內下朱書百選二件。敎晩裕曰,承旨率抄啓文臣曺錫中·洪奭周等,詳細懸吐,而着念考準,俾無遺漏之歎,可也。仍命退,承史以次退出。
上在昌德宮。停常參·經筵。
藥房提調沈煥之,行右承旨洪仁浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
洪仁浩啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于洪明浩曰,諸承旨持公事入侍。
以右副承旨宋民載牌不進罷職傳旨,傳于金達淳曰,聞有實病,許遞,前望單子入之,待下批,牌招察壬。
承旨前望單子入之,金勉柱落點。
李晩秀啓曰,行大司憲金載瓚,執義高宅謙,掌令金熙采牌不進,掌令洪彦變,持平金壽祖·鄭宗魯在外,監察茶時之意,敢啓。傳曰,知道。
以李弘謙囚單子,傳于洪仁浩曰,罷職放送。
以白喜章囚單子,傳于洪仁浩曰,罷職放送。
傳于洪仁浩曰,字內營門將臣及該邊捕將,救火禁盜事,城外出去時,勿爲微稟,只爲言送該房往來事,分付。
以執義高宅謙,掌令金熙采,司諫鄭來百,獻納尹悌東,正言李重蓮·洪致榮,牌不進罷職傳旨,傳于洪仁浩曰,只推。
傳于金達淳曰,坐直承旨入侍。
韓晩裕,以弘文館言啓曰,本館下番闕直,事甚未安,副應敎朴載淳,校理李羲甲,副校理尹益烈,修撰金履喬,旣有只推之命,竝卽牌招,以爲推移入直之地,何如?傳曰,允。
以副校理尹益烈,牌不進罷職傳旨,傳于韓晩裕曰,只推。
以副應敎朴載淳,校理李羲甲,修撰金履喬,牌不進罷職傳旨,傳于韓晩裕曰,只推。
以正言李重蓮,牌不進罷職傳旨,傳于李晩秀曰,只推。
捕盜大將前望單子入之,李得濟落點。
洪仁浩,以司僕寺一二提調意啓曰,本寺草記批旨內,半千萬匹,權分畿內牧場,能無移疾之歎乎?以人以畜,俱非仁政所推,更爲論理草記可也事,命下矣。畿牧分養,實出於權宜,不得已之論,其爲移疾之慮,誠如聖敎,各邑下隷之迤作科外之勞費,各場牧子之橫受無前之看養,俱足矜念,雖以馬畜言之,艱辛上來之餘,卽又擯之於不習水草之場,强弱相呑,主客俱困,非不知此箇事情,而旣不敢遽議其罷,又無以從他措處,未免爲苟且姑息之計矣。伏奉批旨之後,更就前草記中,諸條之論,除其畿牧放養一事,就其三條,論其利害,則間場仍分養,自有許多弊端,恐非可論,惟是罷分養一條,庶爲治本救末之策,大抵分養之專爲軍馬,豈非有國之大政,而法久弊滋,名存實無,玄黃虺隤,在在皆然,雖有千群之衆,實無一匹之良,官隷徒疲於再次來往,公物虛糜於每年會減,此政小變通則有小益之機,而一時盡罷,亦宜難愼,兩南·兩西·關東·北關,爲先權罷,只存京畿·湖西兩道分養,以爲更觀來頭存罷之地。今年上來分養馬,則擇其善品,以備各樣應給之用,其外餘數,自本寺,從便區處,旣罷分養之後,則本寺馬籍色,工房色,一年需用之專靠於故失贖木等名色者,不可不磨鍊之道,而以年例會減米太·錢木及分養馬去來時雜費之自官應下者,綽略計之,似可有剩而無縮,此則待往復列邑,消詳講定,與箭串牧場放養之法,合成節目啓下,以爲永久遵行之地,至於內農圃馬及各營門軍馬,自明年,酌量實數,劃給價本,實爲修飭馬政之一端,依此擧行,以試其可,何如?傳曰,允。
忠淸監司徐美修疏曰,伏以,臣以無一可取之姿,備數任使之列,外內踐歷,罔非踰濫,而兩載畿·城,莫效分憂之責,半歲秋曹,未副委任之眷,每自循省,徒切惶恧,千萬不意,湖藩除名,遽下此際,臣誠惝怳震惕,益覺精爽之飛越而措躬之無所也。臣之本末,庶幾淵鑑之畢燭矣,質旣闇劣,識又空疎,才具不足以剸理,精力未周乎事務,尋常字牧之官,猶懼不稱況復方面之任,何嘗彷彿近似,而亦豈臣平日自期者哉?且況湖西一路,素稱難治,絃誦之鄕,何以副士林之情,荐飢之餘何以厚甫完之民,簿書之叢委,錢穀之紊錯,又將何以裁決不滯,整釐有條,得以彈壓列邑之大吏,坐鎭一方之人心乎?雖使才通而識明,威著而望重者當之,猶宜逡巡而却顧,如臣之蔑蔑無可紀之績,倥倥無素著之望者,一朝擧以委之以二千石之秩,五十州之責,則蚊山僬勻,明知其無幸,而亦豈不大有累於則哲之明,愼簡之政哉?嗚呼,官至刺史,昔人之所榮奉檄告喜,常情之攸同,臣手奉恩誥,入見老母,母病沈淹之中,不覺感涕之交頤,而益勉報效之殫心,臣雖無狀,何敢爲備例飾讓之擧,不思其竭蹶酬答之道,而誠以揣分量力,無望堪承故耳。且臣私義,尤有難冒者,昨冬邊邑之不得强赴,雖緣病母之無以暫離,而今若揚揚冒膺於世所,稱艶之地,則實有辭卑捨遠之嫌,臣心已自不安,人言其將謂何?玆敢歷陳由中之懇,仰祈體下之恩。伏乞聖明,將臣新授藩任,亟賜鐫遞,以重官方,俾安微分,不勝大願,臣無任云云。答曰,省疏具悉。卿其勿辭往欽哉。
丁巳五月初五日卯時,上御誠正閣。諸承旨持公事入侍時,行都承旨洪明浩,行左承旨李晩秀,行右承旨洪仁浩,左副承旨韓晩裕,假注書宋冕載,李允謙,記事官金景煥·金珍恪,檢校待敎沈象奎,以次進伏訖。上曰,前江華留守,過齋後,待令事,令兵曹知悉爲敎,則此是兵曹之主管擧行者也。今已過齋則所當卽爲草記稟旨,而至今無一言皁白,寧有如許國綱乎?初不拿來則已,旣已拿待之後,不爲究竟者,亦豈成說乎?軍士房承旨,亦不提飭,何也?仍敎仁浩曰,卿其退出,招致兵判,其委折,卽爲問啓也。仁浩承命先退。明浩讀奏咸鏡監司李鼎運狀啓,北靑府使申大尹到任事。晩秀讀奏江原監司徐有防啓本,罪人李五金,襄陽府到配事。晩裕讀奏濟州牧使柳師模狀啓,金文正公陞配文廟事。命明浩等,書判付訖。命退,諸臣以次退出。
丁巳五月初五日,戌時,上御重熙堂。坐直承旨入侍時,同副承旨金達淳,假注書李允謙,記事官吳泰曾·金履永,以次進伏訖。命書漢城府別單,西部都事鄭文綏牒呈,據蓮池契民家被燒四十六戶,人物致死二名事,判付曰,判堂卽爲出去,一邊慰諭被燒民人,一邊摘奸燒戶間數及傍近家戶之毁撤薰爇形止,而城闉咫尺,居民之失所彷徨,豈勝矜惻?分付賑廳,爲先發遣郞官,與京兆尹眼同,覓給庇身之物草記,致死二人及被燒人恤典,卽令廟堂,詳考可據之例草記爲旀,捕廳禁盜形止,雖與夜火有異,旣因特敎出去,則竝與草記而無一言皁白者,事甚疎忽,當該捕將罷職爲良如敎。達淳曰,禁衛大將徐有大,以右邊捕盜大將,罷職事,命下矣。將兵之任,不可一刻無摠察之人,何以爲之乎?上曰,摠戎使兼察,可也。出擧條仍命書榻敎曰,摠戎使金持默,禁衛大將兼察。又命書榻敎曰,禁衛大將姑勿出代。又命書榻敎曰,捕將前望單子入之。達淳曰,禁衛大將,摠戎使兼察事,命下矣。卽爲牌招聽傳敎,何如?上曰,依爲之。出擧條上曰,禁衛兼大將,牌去來催促。賤臣承命出傳。達淳曰,新除授右邊捕盜大將李得濟,卽爲牌招,傳授命召及大將牌·傳令牌,何如?上曰,依爲之。出擧條仍命退,承史以次退出。
上在昌德宮。停常參·經筵。
洪仁浩啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。亢暘若此,此時言責之臣,豈可鎭日違召,不效一日之責乎?衆所共知情病外違牌,勿爲呼望。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,諸承旨持公事入侍。
傳于洪仁浩曰,黃海監司·忠淸監司留待。
傳于李晩秀曰,左承旨入侍。
傳于洪仁浩曰,旱災若此,禁府·刑曹,時囚放送。
以應敎朴載淳,校理李羲甲,副校理尹益烈,修撰金履喬牌不進罷職傳旨,傳于洪仁浩曰,只推。
以司諫鄭來百,獻納尹悌東,正言李重蓮牌不進罷職傳旨,傳于洪仁浩曰,只推。
洪仁浩,以備邊司言啓曰,前江華留守林蓍喆處分傳敎中,旣有親問嚴處之命,又有兵曹知悉之敎,則齋日已過之後,該曹卽當提稟,而迄無一言,稽至多日者,事極寒心,兵曹判書權,施以罷職之典,何如?傳曰,此草記,亦提說後爲之者,自廟堂事慨然矣。以此以彼,今日國綱,可謂寒心。
洪仁浩啓曰,卽者議政府錄事來言,右議政李秉模,嚴敎之下,萬萬震懍,走伏金吾門外,恭俟鈇鉞之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
洪仁浩啓曰,卽者義禁府都事來言,右議政李秉模,今方待命於金吾門外云,係是大臣去就,敢啓。傳曰,知道。
洪仁浩啓曰,右議政李秉模,又使錄事來言,雖伏奉勿待命之敎,有罪未勘,轉益惶懍,仍爲胥命,恭俟嚴誅云,仍納命召,何以爲之?敢稟。傳曰,勿待命事,遣史官傳諭,仍傳命召。
洪仁浩啓曰,右議政李秉模,又使錄事來言,威罰不加,荐伏奉勿待命之敎,衷情益切危迫,仍爲胥命,惟望遄伏常憲云,仍納命召,何以爲之?敢稟。傳曰,勿待命事,遣史官傳諭,仍傳命召。
金勉柱,以漢城府言啓曰,西部盤石坊蓮池契,失火民家別單判付內,判堂卽爲出去,一邊慰諭被燒民人,一邊摘奸燒戶間數及傍近家戶之毁撤,薰爇形止,而城闉咫尺,居民之失所彷徨,豈勝矜惻?分付賑廳,爲先發遣郞官,與京兆尹眼同,覓給庇身之物草記,致死二人及被燒人恤典,卽令廟堂,詳考可據之例草記爲旀,捕廳禁盜形止,雖與夜火有異,旣因特敎出去,則竝與草記,而無一言皁白者,事甚疎忽,當該捕將罷職事,命下矣。依判付,臣出往蓮池契失火處,以判付內辭意,面面慰諭於被燒民人後,摘奸其燒戶間數及傍近家戶之毁撤薰爇形止,則傍近家戶之毁撤爲二戶,而良人柳永元瓦家五間,幼學申旭草家七間,薰爇爲一戶,而閑良金麗漢瓦家二間,此則依燒戶例,空石燒木,自賑廳題給,而燒戶間數中,良人朴旕福瓦家燒燼,爲十九間,而該部以草家八間報來,昨日被燒民家摘奸時,未及詳察,以至見漏者爲五戶故,更爲別單書入,而臣之矇未覺察,惶恐待罪,該部官之初不審愼,有此遺漏者,事極駭然,令該府拿問處之,何如?傳曰,遺漏不是異事,部官分揀,卿則勿待罪,可也。
洪仁浩,以備邊司言啓曰,因漢城府別單,西部蓮池契,民家被燒四十六戶,人物致死二名事,判付內,致死二人及被燒恤典,卽令廟堂,詳考可據之例草記事,命下矣。部內失火民戶之恤典擧行,本出特恩,而今此多戶之被燒,乃在城闉之咫尺,非但失所之可矜,地是通衢,屋皆比櫛,所見可矜,恐不可無優恤之道,特令該廳,參酌題給,結構奠接之方,分付京兆,另加商量,隨時檢飭,俾爲趁速安頓之地,何如?傳曰,允。令該廳,卽爲擧行後,草記,亦令判尹,畢奠接後,草記,可也。
金勉柱,以賑恤廳言啓曰,漢城府民家失火別單判付內,判堂卽爲出去,一邊慰諭被燒民人,一邊摘奸燒戶間數及傍近家戶之毁撤薰爇形止,而城闉咫尺,居民之失所彷徨,豈勝矜惻?分付賑廳,爲先發遣郞官,與京兆尹眼同,覓給庇身之物草記,致死二人及被燒人恤典,卽令廟堂,詳考可據之例草記爲旀,捕廳禁盜形止,雖與夜火有異,旣因特敎出去,則竝與草記,而無一言皁白者,事甚疎忽,當該捕將罷職事,命下矣。發遣本廳郞廳,與漢城府堂上,同爲出去,一依該部所報成冊,西部蓮池契,被燒民家,大戶八戶,各長木二十箇,空石二十立,中戶十一戶,各長木十五箇,空石十五立,小戶二十七戶,各長木十箇,空石十立,一一分給,以爲庇身之需,而毁撤民家二戶,薰爇民家一戶,依小戶例,各長木十箇,空石十立,亦爲分給之意,敢啓。傳曰,知道。
洪仁浩,以備邊司言啓曰,卽見全羅前監司徐鼎修狀啓,則枚擧興德縣新舊還未捧及反作虛勘,應問各人等招辭,以爲本縣辛亥以上反逋,壬子査正,足可以革祛積弊,而官長猶不守法,當年秋捧之時,仍作虛勘,民還之已成鬼錄者,竝計其數,新還爲二千九十四石零,更加査櫛,期於收捧,舊還爲一千七百七十三石零,泝考還案,次次收捧之意,申飭該縣,壬子以後反作監色及吏奴中,所逋多數者,依法典勘處,各年虛錄守令罪狀,竝令攸司稟處,爲辭矣。前後虛錄磨勘守令,令該府拿問,照法嚴勘,旣罪虛勘之守令,則此後未準捧之守令,其爲罪一也。若以已經登聞,該邑直以未捧來勘,道臣亦以未捧許勘,則所謂査正,適足爲該倅免罪之妙方,近來穀簿之減縮,歲以屢萬計者,專由於此,嚴飭道臣,期於釐正後狀聞,時縣監,旣已査櫛,畢釐正前,毋得遷移之意,分付銓曹,何如?傳曰,允。時倅事,依草記施行,旣不勘處,使渠期於釐正,待其報來,令道臣狀聞然後,銓曹檢擬他職事,分付,可也。
洪仁浩,以備邊司言啓曰,今年各道民情,以其豐登之故,皆不願糶,各該道臣,必無濫數加分之慮,而近來糴法漸弛,各邑之私自擅分,間多其弊,不可無發遣備郞,抽栍摘奸之擧,爲先嚴飭於分留狀啓之前,俾爲先事無犯之地,何如?傳曰,允。
洪仁浩,以義禁府言啓曰,全羅前監司徐鼎修狀啓內,興德前縣監趙華錫·具絎等罪狀,竝令攸司稟處事啓下矣。具絎今方待命拿囚,趙華錫以鳳山郡守,時在任所,而係是兼營將守令,依例發遣府書吏,差兼官交代後拿來,何如?傳曰,允。
洪仁浩,以義禁府言啓曰,旱炎若此,禁府刑曹時囚放送事,命下矣。時囚罪人具絎·任希遠·申在德等放送,而申在德前因他罪,定配於慶尙道鎭海縣,仍前罪目,依例發遣府羅將,還發配所之意,敢啓。傳曰,知道。
洪仁浩,以刑曹言啓曰,旱炎若此,禁府刑曹時囚放送事,命下矣。典獄署所在重囚外,輕囚罪人中,朴奉文刃刺人物,金福得毆人重傷,徐仁直·宋宗伊毆打孕婦,至於落胎,而俱未滿辜限,竝姑仍囚,其餘金繼玉等十一名,司憲府所囚申老味等五名,竝卽放送之意,敢啓。傳曰,知道。
敎通政大夫守忠淸道觀察使,兼兵馬水軍節度使·巡察使·公州牧使徐美修書。王若曰,湖臬宣化,政須二千石惟良,廷簡擧賢,庸畀五十州重寄,載渙綸綍之諭,庸賁旌鉞之行,眷彼百濟舊疆,卽我三韓重鎭,水陸通舟車之路,湖·嶺要衝,山河壯襟帶之形,京師屛翰,素稱桑麻魚稻之利,昔則民物之富殷,屢經水旱飢饉之災,今也公私之困悴,雖去歲大熟之後,閭里之流逋尙多。況近日數遞之餘,營邑之迎送爲弊,重以玩愒之成習,久矣凋瘵之難蘇,嗟我湖民,自切宵旰之念,顧玆朝列,誰是旬宣之才?惟卿,趾美故家,蜚英早歲,通敏才識,咸稱名祖肖孫,雅飭規模,可知吉人正士,廁銀臺之班,長薇垣之席,望實俱隆,掌南漢之鑰,佩北塞之符,廉謹素著,蓋嘗試可於內外,更欲別利於錯盤,玆授卿以忠淸道觀察使·兼兵馬水軍節度使巡察使·公州牧使,卿其克體倚毗之心,益勉澄淸之志,三載考績,須念黜幽而陟明,一路觀風,無忽懲頑而戢猾,自餘稟裁專斷,厥有應行常規,於戲,當危樓北望之辰,想多去朝之戀,紓丙枕南顧之慮,佇聞來暮之謠,往其欽哉,行且召矣。故玆敎示,想宜知悉。知製敎朴吉源製進
全羅監司趙鎭寬疏曰,伏以,臣家國之不才臣子耳,雖其賦性庸拙,受氣綿弱,不能追先臣直前做去之心,苟可以量力度任,奔走奉承,則河海之恩,縱莫之酬,湯火之蹈,無所於辭者,誠以君臣大義,根於常性,幽明圖報,寄於餘生故也。從前叨冒,豈曰可堪,而旣不能退守本分,則不敢爲恒人例讓,强自策勵,有除輒膺,憐臣者謂之當然,責臣者謂之不當然,臣則未論其當不當,非敢以常道自處,仰惟日月之明,俯燭之悉矣。然而竊自悼傷者有之,每受恩命也。欲就則疑於冒沒,欲辭則疑於辜負,避事則有愧素心,趣事則尙抱餘悸,譬彼楊舟,靡所止屆,臣亦自知其不足充驅使之末,而除非可以辭可以無辭之義,則未嘗爲辭巽計者,豈有他哉?至若藩臬之重,金穀之腴,仕宦者,間値儻來分義,則非必祈免,在他人固然,在臣則有別,入耳而心怵,傍觀而色灰,雖欲勉强,不可得也。前任松留,亦豈不然,而特其號名差殊,重以凋乏爲目故,姑倣奉檄之義,仰承便養之恩,周歲專城,志願足矣。將往將來,榮耀極矣,嶺藩前除,已是夢驚,臣於前疏,略以體諒之恩,尤大於委畀之德,有所猥陳,曾未幾何,湖南新命,一何謬恩之至此,母子相對,感涕雙垂,攢手頌祝,撫心憂懼,惝怳震越,莫知所措,於是臣母戒臣曰,完營之腴藩,婦孺所知也,汝是何等人,此是何等官也,以汝而擬是任,於汝分宜乎?於吾心安乎?臣自承母言,申佩素戒,仰恃殿下,不啻如天只,豈敢徒懷嚴畏之心,不暴哀憐之私,反自陷於孤恩負德之科哉?如欲陳暴乎材器之不稱也,則流於常,敷奏乎民物之難治也,則嫌於夸,歷數乎恩命之荐加也,則近於猥,覶縷乎擬議之非倫也,則歸於飾,有一於此,尙且不可,況兼有之而倂未暇論,特以參衡於肝膈者,瀝血而陳之,若不知湔滌之大德,而徒爲此區區小節者然。臣罪至此,死不足贖,抑臣,又有所懇迫者,臣母,以篤老之年,纔經大腫,病處雖完,眞氣未復,眩暈之症,無時發作,方其劇也。殆不省人,急灌藥物,幸而得蘇,臣於日前賓對罷後,及到喉院,職所得接家信,晷刻難住,午漏纔過,申前徑退,假使臣,無可辭之義,情私如此,固無以冒炎挈往於半千之程,此於孝理之政,在所矜念,又況臣母未病之前,曲被聖慈,特解嶺任,則及今綿綴之日,獨不蒙由前已施之恩乎?玆敢披盡衷悃,仰瀆崇嚴。伏乞聖明,俯賜諒察,亟命遞改臣職名,俾臣得以少靖私義,安護母病,以卒終始生成之澤,不勝幸甚,臣無任云云。答曰,省疏具悉。老人足可將往,卿其勿辭,斯速下往。
執義高宅謙疏曰,伏以,臣百不猶人,一無所能,而特荷聖上剪拂之恩,濫廁淸朝經幄之班,自顧涯分,每切兢惶,迺者玉署霜臺絡繹華誥,荐降於兩日之內,臣是何人,偏蒙寵渥之至此也。恩山德海,有隕自天銘肝鏤骨,圖報無地,惝怳蹜踖,罔知攸措,此際署經有命,庚牌儼臨。臣於是,怵分畏義,雖卽暫時承膺,念臣鹵下之質,本不合於聖朝耳目之任,自來情蹤,終有所不敢冒膺者,逡巡退伏,寧速違傲之誅,謂已出肅,因仍蹲冒,實非義分之所安,玆敢替入文字,略控衷悃。伏願聖明,俯察臣至懇,亟命選府,鐫改臣職名,仍治臣瀆擾之罪,以肅朝綱,以安私分焉。臣方乞免,不敢贅他,而區區願忠之誠,則自以爲不後於人,徒以見識鹵莽,有懷莫陳,今至衰暮,從此退塡邱壑,則上以孤聖恩也,下以負臣心也故,披瀝素蘊,敢此尾陳焉。易曰,王公設險,以守其國,險之時用,大矣哉,蓋有國所重,在於關防,而關防之重,專係地利,以臣耳目之所聞見言之,臣所居湖南之淳昌郡,有所謂福興地,蓋其形便,乃是天設關防之險也。四面山勢,俱是石确,周回控抱,其截如削,其崒揷天,內夷外險,雖飛鳥捷猱,莫可踰越,而中開平野,土甚腴沃,古所稱三災不入之地也。自來居民殷盛,東西南北,皆有天作門基,而俱爲絶險,惟北面山勢,稍得低平,而爲水口,自古有識之論,莫不以築城設營爲言,而至今道內輿論,不謀同辭,可知人見之所同也。或者,以周回之廣闊,難於營築爲說,而此則未能詳察其形便之言也,顧其石确之斗絶壁立處,則便成千萬丈石城,決知其飛越不得,宜無營築之可論,只就其山勢之稍低,可通魚貫之處,而略加營築,則其所費力,不甚大段,又是木石,咸具於本處,則如四門樓櫓之設,似必無財力之多費,而其所容入之方,亦多道內士民之曾所講究者,惟在斷然設施之耳。大抵我國之城池,非平野則山城也,而平野則苦無據險之勢,山城則絶難內夷之地,苟非糧道之自外運致,則城內居民,實無辦出之路,而此則山耕水耨,各自衣食於其中,而脫有事變之日,但可閉門作農,可以戰守,眞所謂一夫當關,萬夫莫開之地也,似此便宜之城址,雖求諸國中,實無其二矣。伏願聖明,博詢廟堂,而斷行營築之方,仍置一鎭營而設爲府庫軍器,則可爲萬世緩急之所恃矣。各道都事之責任,本非漫職,其號則亞使也,其衙則亞營也。兼之以外臺之稱故,於一道之內,糾檢守宰之能否,民俗之善惡,以佐道臣承宣之政,專掌儒生考試之役,顧其爲任,已極華要,而脫有緩急,則爲巡察之從事,凡一營之機務文檄,無不贊畫,苟非地閥才望之兼備者,則固不當冒受,而近來則只以國子參上,最所無勢之類,苟然充位故,以槐院見擬,則頗以爲羞恥,以此之故,爲其職者,非道臣起送夫馬,則無以赴任,而所居官廨,已無其所,所謂廩俸與官屬,竝皆分屬於營,本官或於貶坐時,暫爲赴任,則未滿十日,爲營邑之所驅逐,諺所謂營門之贅幕,本官之苦客也。厥職之漫冗,至於此極,而遐土無勢之類,一作此任,仍作罷散,終無甄復之路故,政望一出,向隅長歎,爲遐土無勢者流,落仕之陷穽,顧今年久落仕者,幾皆以都事罷散之類也。惟彼辛苦讀書之士,幸得一第,積仕陞六,畢竟所得,止一都事,而終至抱冤餓死牖下者,十常八九,此足爲感傷和氣之一端也。以臣愚見,若不革罷此窠,則此宜別般變通,一依畿營例,以曾經法從之臣擬差,而其廩俸衙屬,自其營本邑,依前還付于亞營,而除拜之後,卽令赴任,使之糾察一道守宰之弊政苦瘼,俾盡佐幕之職。且以周年爲限瓜,未及瓜期之前,無所遷易,則恐有合於正官方務實政之道矣。今當惜乾之日,臣又有區區所懷焉,蓋災異之荐疊,莫如昨年之爲甚,而災反爲祥,秋至大有者,實由我殿下對越之至誠,上格天心,使不開之花,干陽之虹,化而爲和風慶雲,而雨暘時調,以致八域之普熟也,而月前陰翳,又干於陽剛之節,繼之以連月旱暵,三南之雨澤,稍得調和,而猶未浹洽,畿甸·兩西,則牟麥之歉已判,而禾稻之猶未落種者尙多云,此非尋常細憂也。此政上下交修,大小精白,專以民國之計,一心做去,上而寅畏天心,若孝子之事嚴父,下而矯救民瘼,如慈母之撫赤子然後,庶可有弭災之道,而第今朝廷之上,翫愒成風,振刷無日,曾無一言及於民國之計者,雖以目前已然之事言之,昨年求言之敎,遍及韋布,蓋其所陳,俱是鄕曲見聞,雖未必其言,可合採用,而亦未必其中,專無裁擇者矣。且今時套,職在華顯者,以民憂國計爲陳談而不言,往往有草野疎逖之臣,以冀一言之或可採用,條陳民間切至之瘼,而殿下每下令廟堂稟處之敎,惟彼無知愚民,不識某也某言之可用與否,每聞有人,以民瘼陳疏,輒皆翹首跂足,思聞釐革之報,而惟其言輕之故,畢竟無一事之回啓請施者,此實遐土民情之所共抑鬱者也。以臣愚意,竊以爲,自昨今年來,凡以民情言事之疏,竝令廟堂,裁擇其中可合採用之條件,而論列稟處,俾勿同歸於束閣之中,則非但慰鄕民懸望之輿情,恐有光於大聖人擇芻蕘之盛德矣,臣無任云云。省疏具悉。首陳方略事,有時絀之歎焉,都事事,爾言亦有理,而近作冗官之餘,更畀事務,則官制古今異宜,如檢田等事,得無掣肘之弊乎?大抵以科擧取人,而名以侍從者,至于老白首,一不試百里,眞所謂,所用反於所取,年前蔭武窠守令,定爲文窠者,雖有之,而此亦與予本意苦心有異,侍從之試吏事,固當然底道理。且以爲民邑蘇弊之道言之,勿增文倅窠,但可三岐交差矣。附陳事,凡言事之涉於經綸者,自當下廟堂稟處,豈可直決乎?廟堂亦豈不登時稟處乎?特以不出於朝紙,人多莫知從違,其間,或有未及稟處者,令政院,卽爲回啓事,言于廟堂。爾其勿辭察職。
正言洪致榮上疏,原本未下,省疏具悉。陳久之事,爾何歷擧煩覼乎?都置之,附陳近日待臺閣事,爾言誠切中,導之使言,言之則拒之,使之避嫌,來避則責之,外面驟看,果似然矣。此政不得已,爾其勿辭察職。
丁巳五月初六日卯時,上御誠正閣。諸承旨持公事入侍時,行都承旨洪明浩,行左承旨李晩秀,行右承旨洪仁浩,左副承旨韓晩裕,右副承旨金勉柱,同副承旨金達淳,假注書宋冕載·李允謙,記事官金景煥,記注官金良倜,檢校待敎沈象奎,以次進伏訖。上曰,有司堂上入侍。出榻敎上曰,京畿監司入侍。出榻敎冕載承命出傳,與漢城判尹金文淳,京畿監司李在學,偕入進伏。上曰,黃海監司·忠淸監司入侍。出榻敎賤臣承命出傳,與黃海監司李義駿,忠淸監司徐美修,偕入進伏。命書傳敎曰,昨因城外燒戶事,有不可膠守常例,一味越視者,使之考出傍照可據之例,則屢煩稟啓,過宵之草記,亦與昨日下敎相反,聞是政院分付之不分明,而司吏擧行之無形,草記不得已還下,當該坐直承旨,一竝遞差,下吏出付攸司,嚴加懲治,無論如此如彼,不能檢飭,不可以生疎寬恕,當該副提調,爲先從重推考,付之下位,而袖手怠忽甚矣。當該行公有司堂上,亦爲推考,此後諸堂,頻開籌司之門,數赴政事之堂,擺却私冗,擔着王務,使中外小民,獲其利於其間。上曰,城闉咫尺,煙焰漲熏,而身爲捕將,諉以朝晝間坊曲失火處,則原無火單來呈之例云者,寧有如許捕將乎?雖隣家失火,固當被髮纓冠而救之,則況城闉咫尺乎?聖人制禮,五禮之中,軍禮亦重,而但平時,安用彼將哉?重門擊柝,以待暴客者,專爲備禦之責,則尋常應行之事,不過禁盜等節,而此亦每煩飭敎,近來廟堂事,誠亦寒心,此則言于大臣,不着軍服馳救之如李漢豐者,直爲草記論勘,而自本司,分付捕廳,此後則雖朝晝間,禁盜形止,卽爲呈單事,嚴飭,可也。仍敎文淳曰,昨日城外失火時,卿果見之耶?文淳曰,以火勢言之,延燒之患,將未知至於何境,而被燒民戶之猶止於四十餘戶者,誠亦幸矣。上曰,近日廟堂事,但膠守常例,恤典之有可以傍照者,令本司知入,則曰,以本司謄錄,只載外方恤典,而城內外失火處恤典,則賑恤廳自當擧行故,本司則不知云者,此亦國綱所在,自上豈不識此箇已例而問之乎?近以亢旱,未明求衣,言念民事,誠亦渴悶,以是籌司坐起之提飭,日前賓對之進定,皆出於爲民求助,而其在參佐之列者,非但無出一謀發一慮也,至於此等事,亦不出意見論報,致煩辭敎,予豈欲君逸臣勞乎?第念廟堂事,極爲慨然,卿其出傳此筵敎,而去夜擧行之本司下吏,各別嚴治,可也。文淳承命先退。敎在學曰,畿內旱氣尤甚云,民情果,何如?在學曰,汚下處則不必大段悶慮,而無水根處則坱坂間有龜坼,際此一霈,擧切渴望云矣。上曰,嶺·湖則間得犁鋤雨,而獨畿內,尙未見霈霔之喜,實爲可悶,雖得知時之雨,如期耕作,地理最下於他道,而況未得甘霈,自致愆期者乎?趁今霈然之報,是予日夕之望也。上曰,黃海監司進前。義駿進伏。上曰,廉財遠色,爲方伯第一加勉處也,此一事,卿則當何以爲之?義駿曰,聖敎至及於此,臣固斷然於心,而本以駑下之才,自多生疎者,一方旬宣,難副委寄之聖意矣。上曰,謂卿鍊達則未也,而這般生疎,亦不害爲士夫本色也,今日多有酬應者,卿之小學參證件,姑難取覽,卿其持往海營,更加詳細考訂,善爲之也。蓋小學,以本註爲主,而先朝五十年建極之治,皆從宣政殿訓義中,則此訓義之全然闕却,恐非所以繼述之意,更須參互增入,合而爲編似好,至於見行件,則從速輯成,可也。義駿曰,臣旣奉敎參訂,則豈敢爲辭,而姿本魯劣,上任後,營務酬應之外,想不暇念及於冊子,請令徐有榘,專意考訂,則其所慧眼,亦當不下於臣矣。上曰,此亦無妨,徐有榘卽令入來也。象奎承命出傳。上曰,黃海忠淸監司,皆令明日辭朝。美修曰,臣有懇迫之私,臣之赴營時,當將往爲計,而臣母適患宿症,一兩日內,萬無辭陛之望矣。仁浩曰,筵席事體,何等至嚴,而忠淸監司徐美修,設有至切之私懇,猥煩陳達,事甚未安,推考,何如?上曰,依爲之。出擧條敎美修曰,親病果難將往於數日間耶。美修曰,姑觀四五日快可後,當爲將往矣。上曰,然則齋日前,辭朝,可也。仍命書榻敎曰,黃海監司明日辭朝。命義駿等先退。上曰,完伯,使之今日內肅命事,分付。冕載承命出傳。命書摠戎使金持默狀啓,本廳軍校等料條,放下錢,仍爲貿來事判付訖。仍命退,諸臣以次退出。
丁巳五月初六日辰時,上御重熙堂。左承旨入侍時,行左承旨李晩秀,假注書李允謙,記事官金景煥,記注官金良倜,副提調南公轍,以次進伏訖。上曰,去夜備局擧行,萬萬駭然,失火恤典之外方則載諸本司謄錄,京內則自是賑恤廳擧行云者,此豈成說乎?無論大小事,自本司,莫不載錄,則許多謄錄,亦豈無傍照,出意見稟啓者耶?公轍曰,京內失火恤典則果無載錄之例云矣。上曰,本司下吏,果從重科治乎?公轍曰,依下敎,當嚴治定配矣。上曰,更聞之,則非司吏不善擧行之罪,定配一款,姑置之。仍命退,諸臣以次退出。
上在昌德宮。停常參·經筵。
未時申時,灑雨下雨,測雨器水深二分。
洪明浩啓曰,來十一日,朝參日次,而孝昌墓忌辰祭正日相値,頉稟之意,敢啓。傳曰,知道。
洪明浩啓曰,來十一日,輪對日次,而孝昌墓忌辰祭正日相値,頉稟之意,敢啓。傳曰,知道。
洪明浩啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,黃海監司李義駿下直,長弓一張,長箭一部賜給。
洪明浩啓曰,吏曹郞廳來言,承旨有闕,政事,取稟。傳曰,前望單子入之。
傳于李晩秀曰,左承旨入侍。
傳于洪仁浩曰,右承旨入侍。
傳于洪明浩曰,黃海監司入侍。
以李趾光囚單子,傳于洪仁浩曰,附過放送,使之當日還朝。
傳于洪仁浩曰,政院,以完伯事微稟,使之問于大臣者,嚴飭下送,與體諒間,使之指一草記之謂,則不能分明分付,致有屢瀆口傳之煩稟,當該承旨推考,更令廟堂知悉。
洪明浩,以弘文館言啓曰,本館下番闕直,事甚未安,副應敎朴載淳,校理李羲甲,副校理尹益烈,修撰金履喬,旣有只推之命,竝卽牌招,以爲推移入直之地,何如?傳曰,允。
以副應敎朴載淳,校理李羲甲,副校理尹益烈,修撰金履喬,牌不進罷職傳旨,傳于金勉柱曰,只推。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪仁浩,以備邊司言啓曰,傳曰,政院,以完伯事微稟,使之問于大臣者,嚴飭下送,與體諒間,使之指一草記之謂也,不能分明分付,致有屢瀆口傳之煩稟,當該承旨推考,更令廟堂知悉事,命下矣。日前湖南伯辭疏之批,諭及將母之義,則固宜感激趨承之不暇,而今至累日,尙不出肅者,不過有別般情事而然矣。雖然,朝廷之官爵,公也,自己之情事,私也,不以私妨公,其義較然,方面之任,不輕而重,何可每每曲循,旣除而旋遞乎?全羅監司趙鎭寬,從重推考,使之不多日內赴任,何如?傳曰,允。老人之强健,熟知之,設有一時瘇癤,差復之後,無難於離捨。且足可將往,則尤豈敢言私乎?嚴飭,使之待開門謝恩,可也。
金勉柱,以賑恤廳言啓曰,西部蓮池契,被燒民家之五戶落漏者,又自漢城府,別單啓下矣。依昨日分給例,發遣本廳郞廳,中戶一戶,長木十五箇,空石十五立,小戶四戶,各長木十箇,空石十立,一體分給之意,敢啓。傳曰,知道。
金勉柱,以賑恤廳言啓曰,備邊司被燒民戶恤典題給事草記批旨內,傳曰,允。令該廳,卽爲擧行後,草記,亦令判尹,畢奠接後,草記可也事,命下矣。京中民戶之失火恤典,或有因特敎擧行者,而前例甚罕,只有一二可據者故,西部蓮池契,被燒民家,前後所報,合五十一戶內,大戶八戶,各米七斗,錢二兩,中戶十二戶,各米五斗,錢一兩五錢,小戶三十一戶,各米三斗,錢一兩,致死人二名,布二疋,錢二兩,參量磨鍊,發遣本廳郞廳,招集被燒人等,一一曉諭後,已爲分給之意,敢啓。傳曰,知道。
丁巳五月初七日卯時,上御誠正閣。黃海監司入侍時,行右承旨洪仁浩,假注書李允謙,記事官金景煥,記注官金良倜,黃海監司李義駿,以次進伏訖。上曰,威生於廉,近未聞廉白之稱矣。卿以胄筵舊僚,中間閱歷許多滄桑,今可謂官至刺史,榮矣。海西土俗愚頑,往須勵廉宣化,彈壓一境,毋負委寄之意也。義駿曰,聖敎至及於此,臣敢不竭誠奉公,而才本魯下,年近衰耗,恐不能仰副簡畀之聖意也。上曰,近日悶旱,海西尤切渴望云,際此一霈,卽予夙宵之望也。交龜當在何間耶?義駿曰,今將發程,初九日當交龜於金川地矣。命仁浩宣諭訖。命義駿先退。又命書公事判付訖。仍命退,承史以次退出。
丁巳五月初七日卯時,上御便殿。左承旨·檢校待敎,同爲入侍時,行左承旨李晩秀,記事官柳遠鳴,記事官金履永,檢校待敎沈象奎,以次進伏訖。上敎象奎曰,五倫行實,何當訖工耶?象奎曰,今方次第校正,期於速成矣。上曰,須趁今月內,告訖,可也。上敎晩秀曰,儀軌校正文臣,今則印役姑停,不必如前齊會,使之分次替入,好矣。又敎曰,講學,每一卷畢講後,親臨試講,如專經文臣殿講樣,一帙畢講後,如明經生講例,全帙內抽栍試之,考栍高下,亦爲賜賞,予之講學時,每於畢講後,親臨試講,屢次受賞,此事甚貴矣。戶曹謄錄,必有賞典規例,言于戶判,使之考出,可也。又敎曰,近來注書筵說,全不成樣,豈可自上每每釐正乎?以日省錄言之,多有爽誤處,似因閣臣之未經入侍,只憑注書記注故,有所差誤,若得登筵參聽,則似可詳錄矣。時任閣臣,例帶春秋兼銜,無礙於登筵,而檢校則初無兼銜,合有一番變通,雖檢校,亦帶春秋之銜,依兼史例登筵則,似好矣。仍命退,諸臣以次退出。
上在昌德宮。停常參·經筵。
夜一更灑雨,自四更至初九日開東,灑雨下雨,測雨器水深一分。
李晩秀啓曰,行大司憲金載瓚未肅拜,執義高宅謙,掌令金熙采呈辭,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
承旨前望單子入之,朴基正,李鼎德落點。
傳于金勉柱曰,承旨房仍,左承旨爲禮房。
傳于李晩秀曰,左承旨入侍。
洪明浩啓曰,新除授右副承旨朴基正,同副承旨李鼎德,竝卽牌招,何如?傳曰,允。
以林福麒囚單子,傳于洪仁浩曰,放。
李晩秀,以講學廳言啓曰,元子宮小學第一卷,今日畢講,仍爲溫繹之意,敢啓。傳曰,知道。
李晩秀,以弘文館言啓曰,本館下番闕直,事甚未安,副應敎朴載淳,校理李羲甲,副校理尹益烈,修撰金履喬,旣有只推之命,竝卽牌招,以爲推移入直之地,何如?傳曰,允。
洪仁浩,以備邊司言啓曰,前正言邊景祐上疏批旨內,令廟堂從長回啓,以爲爲島民禦旱澇之道事,命下矣。取見其疏本,則以爲耽羅一島,僻在海外,民食且艱,當究別般生穀之道,庶合時措之宜也,耽羅豈獨不用於社倉之制乎?三邑馬牛所畜之場,橫亘數百餘里,而所謂場稅之一年所納,不下於數千包,旣不入於經國之需,又不入於保民之資,不過爲守宰之科外添用者,以此兩稅,逐年捧積於社倉,則五六年可得萬餘包,十餘年可得數萬餘包,盡輸於社倉,皆以皮穀捧上,則必爲島民數年可支之資,庶或爲救急之一助爲辭矣。耽羅若値災荒,則民食苦無出處,社倉積穀,非不爲長策,而但念耽羅爲邑,寄在重溟孤島,守宰之賴以爲日用之資者,想是千餘包場稅,而今乃稱以社倉之糴,沒數移入,則官府必不得成樣,此亦不可不念,臺疏所陳,新設社倉一款置之,餘外本司之未回啓者,不無三四張,而其所論列,皆欠明白指的,別無可以煩聞者故,覆啓之不卽擧行,實非抛却而然也,差待登筵,當陳其委折之意,敢啓。傳曰,知道。
丁巳五月初八日辰時,上御集福軒外軒。左承旨入侍時,行左承旨李晩秀,假注書李允謙,記事官金景煥,記注官金良倜,一提學鄭民始,以次進伏訖。民始曰,元子宮小學講第一卷,今日已爲畢講,臣等讚頌慶忭之心,無異於開講日矣。上曰,實爲慶幸嘉悅,今日亦慶辰也。仍敎曰,講學廳草記持入。賤臣承命持入。命晩秀,書知道。民始曰,講學廳旣設置,則下隷輩,不可不差定然後,凡百擧行,似無掣礙之端故,敢此,仰達矣。上曰,相議爲之,可也。上曰,右副承旨入侍,諭善來待,諸臣入侍。竝出榻敎賤臣承命出傳,與右副承旨金勉柱,二提學沈煥之,左諭善尹得孚,原任直提學徐龍輔,原任直閣南公轍,金祖淳,檢校待敎沈象奎,偕入進伏。上敎得孚曰,今日第一卷,已爲畢講,予心嘉悅,何可勝喩?此後四五日,當使之溫繹,而其間,亦令兼讀箴銘頌,則此亦間以游泳之方,第二卷則十二日始講,可也。今則元子知思,合讀史記,予則得力於史記者多,史略則讀止第五卷,綱目則七十六卷,幾皆融貫,多入讀數故,至今需用,實賴於史記矣。今欲令兼讀史記,則以史略定冊爲好耶,講學事體自重,此不可不問諸師傅而定之,從速以私書,往復問之,可也。得孚曰,元子宮聰明睿智,已仰夙就,講學之際,固不待如臣謏淺之見,所仰導,而第一卷,今已畢講,下情何等贊祝,大凡讀工,日事課程然後,可無作輟之歎,自今溫繹間,兼讀箴頌等書,則其所優游涵泳之方,聖敎誠然矣。上曰,命哲命吉命歷年,罔不在厥初,此是厥初也。必以嘉言善行,遇事開導,且情意流通然後,志學交孚,卿素負朝野之望,當初委寄,亦豈無商量而然也?更須盡誠盡力,凡於講學與游泳時,隨處輔導,周遍訓習,雖以筆法言之,書字銘所云,一在其中,點點劃劃,此是朱子之訓,而主一之學,亦可見於書字也,此亦正心訓習,可也。得孚曰,臣敢不盡誠盡力,而自來學識素蔑,還切愧悚之忱矣。命宣饌。民始曰,臣等得霑今日元子宮講畢後賜饌之榮,伏不勝欣頌慶幸矣。上曰,原任直閣南公轍,以南奉朝賀之子,得與斯筵,甚貴矣。仍命退,諸臣以次退出。
上在昌德宮。停常參·經筵。
朴基正啓曰,行大司憲金載瓚未肅拜,執義高宅謙,掌令金熙采呈辭,掌令洪彦爕,持平金壽祖·鄭宗魯在外,監察茶時之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于李晩秀曰,左承旨入侍。
傳于洪仁浩曰,軍士房承旨入侍。
李晩秀啓曰,三皇忌辰日望拜禮,前期一日以稟事,曾有先朝受敎矣。今初十日,太祖高皇帝忌辰日,親行望拜禮,何以爲之?敢稟。傳曰,謹當親行矣。
洪明浩啓曰,全羅監司趙鎭寬,待開門謝恩事命下,而今日不爲肅謝,事甚未安,推考警責,仍卽牌招,何如?傳曰,旣以親年爲言,則與有情勢者逡巡有間,不可自政院出牌督促,有若勉出然者,完伯老人之康旺,曾所熟知,而目下看護之難捨與否,朝家亦何以知?更令廟堂,以此意嚴飭,如云一分可强,使之卽爲赴任。
李晩秀啓曰,明日望拜禮時,兩司長官,當爲進參,大司憲金載瓚,大司諫柳焵,卽爲牌招,以爲淸齋之地,何如?傳曰,允。
李晩秀啓曰,明日望拜禮時,闕字牌及爐盒,當爲奉來,門路以何處爲之乎?敢稟。傳曰,依例爲之。
以忠淸監司林濟遠狀啓,行大護軍宋煥箕,米肉則祗受,祿俸則不受事,傳于李鼎德曰,更爲輸送事,回諭。
朴基正啓曰,明日望拜禮時侍衛節目,當爲磨鍊以入,而兵曹判書權,謂以方在待勘,不卽擧行,事甚未安,推考,何如?傳曰,允。
傳于洪仁浩曰,坐直承旨入侍。
洪仁浩,以兵曹言啓曰,卽者儀仗庫郞廳具得魯,自敦化西挾門入來,鳴申聞鼓,依定式,下該曹推問,而係是朝官,令攸司稟處,如何?傳曰,渠必有切迫之情,私至於鳴鼓,爲先問其委折以啓,可也。具得魯原情白等,臣矣身,遭前古所無之變,抱前古所無之冤,父子叔姪,聚首號擗,有死而已是白乎矣,猶爲忍痛含冤,尙延晷刻之命者,一則爲復讎也,二則爲復讎也。遭變今過一望,而罪魁之査得無期是白如乎,疾痛呼父,人情之常,有冤擊鼓,國典所許,臣矣身家,計無所出,他不暇顧是白乎矣,臣矣身父悌元,方在苫塊之中,不可汚穢淸禁是白乎等以,臣矣身,前二日淸齋,冒萬死入闕,泣血哀龥於天地父母之前爲白齊,臣矣身曾祖母墳,從祖墳,一夜之間,被人毁掘,萬古天下,寧有是耶?臣矣身從祖臣序,墳前之左九步許,有古塚,不知爲幾百年矣。今三月寒食日,楊根具宅遠等五六人,忽稱其先墳,其中二人拜墳。仍聲言曰,此墓子孫繁盛,從當齊會,掘見誌石云,所謂楊根人先墓子孫,果然繁盛,或居山下而朝夕常目,或在近處而頻數往來,又有仕宦者,非比微弱,而未嘗一番省墓是白乎旀,臣矣身家入葬,已爲十二年,而初無一言及於古塚之爲其先山是百如可,今春之忽有此言,疑怪莫測是白加尼,今四月旬間,具緹欽,送其子永祚于楊根,請來具宅遠等諸人,十四日夜中,數十人屯聚齋寺,翌曉私自毁掘,而非但掘古塚也。先犯臣矣身從祖墳,毁掘階前,成一大坑坎,其意非眞爲先山推尋,而專欲作害於臣矣身家山也,渠輩旣不得誌石,則反生荷杖之計,侵犯臣矣身堂叔臣孝元,拳踢備加,十八日宅遠輩,請私和,而臣矣身父不許,則連日詬辱,無復餘地,此已非常之變,而本官緩治,自十五日,至二十二日,凡八日之間,所犯諸人,一不推捉,則於是乎益無忌憚,二十二日夜中,緹欽輩,毁掘臣矣身曾祖母墳及,從祖墳,曾祖母墳則天灰盡露,斧痕狼藉,石物皆倒,間多傷缺,又於壙側,埋置斃畜,從祖墳則毁破傍灰,斧斫橫臺,盡取灰誌,或散或偸,本官躬審形止,亦爲之驚心大言曰,千古所無之變也。雖百餘役軍,決難半夜間爲此。又曰,具緹欽胡不自首?此必有器具者相助,決非緹欽之所可獨辦者。又曰,必盡心窮覈乃已云云是白加尼,及其査治,則一切相反,欲以隨從中無賴之一宅遠,歸之罪魁,其報辭。至曰,宅遠主張,似爲的實。且曰,今朔內,不得用刑,專欲延拕漫漶故,臣矣身父,泣訴營邑,請移定他官,則本官發怒,反爲囚禁臣矣身族祖臣㢍,堂叔臣孝元是白如乎,臣矣身家,於本官,冤屈訝惑之事,非止一二是白乎矣,城化分義,不敢不顧故,今不敢枚擧索言是白乎旀,臣矣身家,前後山訟,有名一世,而屢蒙兩朝處分,至於七度,請略陳其顚末焉。蓋臣矣身家先塋,在於楊州群場里,而自永膺大君,傳來於臣矣身十四代祖綾川君臣壽永者也。綾川君奉祀,臣矣身家主之故,此山全局,臣矣身家管領,近四百年,十四代,世世繼葬,前後左右,二十八墳,皆臣矣身家墳山也,綾安府院君臣思孟,卽臣矣身本生十一代祖,而以仲子入葬,卽是同岡,非是別局故,府院君以下山,別占於高佐里爲名之地,而不得干涉於大宗家所主之山,環此山一局之內,臣矣身家,皆主管故,從前臣矣身家入葬也。東西南北,惟意所占,大宗家葬於大宗家山,孰得以議之,孰得以禁之哉?臣矣身曾祖母,卽綾川君奉祀之大宗婦,而於綾安府院君,亦爲後孫婦也。袝葬於大宗山國舅墓側,情禮固已當然,而子孫繼葬,初不拘步數遠近,殆無家不然,雖以臣矣身耳目所睹記言之,潘城府院君,漢原府院君,新豐府院君,慶恩府院君,墓所龍虎之內,階砌之前,宗支繼葬,殆至累累,何嘗以國舅墓體重,而禁子孫繼葬乎?緹欽,每以事體自別爲言,而此在於何典何禮耶?緹欽之父命遠,乙酉年,欲犯葬其祖母於公主墓·大君墓切害處,而臣矣身禁之,則命遠大發慍憾,始乃以臣矣身曾祖母墳,在於國舅墓二十步內,創出逼害之說,至有天聽之擧是白如乎,臣矣身曾祖母葬於己巳年,己巳之於乙酉,爲十七年,則十七年後,始爲起鬧者,如見其肺肝故,已莫逃於先朝日月之明,而有報復無據之下敎矣。其後四年,命遠病死,而雖以緹欽天生狼毒,不敢生意逞毒是白加尼,一自丙午年,復賊挾憾起訟之後,緹欽合勢肆惡,改名緹欽,煩瀆天聽,至於五六次,其所爲說,專事誣罔,而朝家特以失性之人,置之度外是白置,此則緹欽之爭訟顚末是白遣,今年正月,臣矣身父,爲臣矣身祖判書庠葬地,占得先塋局內,則具明遠·具敦和,托以爲其先山來龍白虎,百般沮戲,又嗾緹欽,挺身上言,臣矣身曾祖綾恩君臣允明,厚被誣衊,罔有紀極,世間豈有如許無嚴之習哉?臣矣身家宗法,宗孫之葬,則壓腦破龍,猶不爲拘故,臣矣身五代祖綾春君臣爀,入葬於明遠之九代祖副正墳,腦後十步許及敦和五代祖綾平君墳,來龍十餘步之地,其所礙逼,更無可言,而臣矣身高祖判尹臣宅奎,以宗法處之,明遠之父,與從祖敦和之曾祖兄弟,不敢有一辭,而兩家人,至有會葬者是白如乎,今二月分,楊州牧使報狀,以壓腦破龍於明遠·敦和之先山,爲具氏葬法之證案,則所占處,雖云明遠六代祖墳之來龍,而三折剝換,至過一百四十餘步是白遣,雖云敦和高祖墳之白虎,而別是異岡,又近四十步是白乎所,前此用山之例,壓腦破龍,尙未較計,則今於或過百四十餘步,或近四十步之地,豈有禁葬之可論是白乎旀,況此岡,卽綾川君山靑龍麓內案山也。支派五家,互相入葬,五家皆以二十寸外疎族十數塚雜錯,而不計龍虎,相爲逼葬,則獨於大宗之葬,必欲禁斷者何也?敦和則復賊之從孫也,以其高曾父祖官御之見削於族譜,看作血怨骨讎,而明遠則有何宿憾,若是甘心哉?此則明遠·敦和之禁山顚末也。緹欽初與復賊合勢而鴟張,再與敦和輩符同而跳踉,欺罔天聽而不加之罪,誣辱大宗而不加之罪故,渠輩眼中心內,無國法,無宗法,日夜綢繆者,謀害宗家也。募得楊根人中無賴者,托以古塚子孫,而先犯臣矣身從祖山,以爲前矛嘗試之計,末乃臣矣身家,憯被凶禍,此豈獨臣矣身一人一家之變怪哉?緹欽近二十年肆毒不已,而猶不敢萌心於此兺除良,況其形勢,無財無奴是白去乙,今於符同敦和輩之後,乃敢爲此近二十年所不敢萌心之事,其造謀主張者,不待深覈而自當綻露是白如乎,大抵臣矣身家,自古忠厚,臣矣身曾祖與祖,嘗曰,每入綾川廟,輒思范文正均是子孫之說,雖疎遠之族,未嘗不加意待之,而惟族譜中,削敦和家官銜一事,不幸臣矣身家主之,而此亦宗中僉議攸同,則臣矣身家,獨被報復,若是之甚者,寧不冤乎?臣矣身家百口之命,萬無全保之望,而如蒙天地之至仁大德,快雪幽明之至冤極痛,則雖卽日滅死,更無餘恨云云。
北關功令生,應製御考榜詩三中一,幼學金象鍒父允恒居咸興,三中二,幼學朴仁恒父東茂居高原,三中生員文山奎父星煦居咸興,幼學魏迪喆父光軫居咸興,生員韓致海父範禹居定平,幼學魏文喆父光肇居咸興,安性履父處中居安邊,朱尙奎父炯發居咸興,進士金衡道父五彩居安邊,幼學董玄觀父漢佑居端川,三下一,幼學張宅善父齊極居富寧,三下生員姜鳳周父東翕居利城,幼學金尙龍父德裕居高原,金尙彦父性淳居德源,生員朴義謙父鶴巢居咸興,幼學朴新顯父東集居文川,羅景遠父宗巘居咸興,姜一佑父振昌居洪原,金道炯父尙集居鏡城,崔龍慶父錫南居鏡城,草三下金履玉父益瑞居高原,吳秉良父鵬振居會寧,金煥贇父大愈居明川,生員李變父東根居鏡城,幼學金錫範父始聲居鏡城,金命耇父碩佐居慶興,生員金性有父致明居北靑,幼學南履夏父重明居德源,吳鎭修父躋聖居安邊,金夢柅父光著居明川,以上令本道道臣,給糧馬起送次,次上進士金星煥父鼎老居明川,幼學李世膺父東章居北靑,金鏽父光采居永興,洪錫父萬重居咸興,金宗範父守咸居安邊,李魯父德垕居安邊,崔南爀父宗峀居德源,崔宗岱父應斗居高原,李師弼父址裕居鏡城,田在寬父尙麟居富寧,以上今年本道公都會元額外恩賜,書之榜首,其中,如有以各體中三下以上入格者勿論,義三上幼學朴在寅父必燻居咸興,三中幼學李若洙父台鉉居咸興,三下一,朴臨圭父膺春居咸興,三下幼學韓錫倫父世望居端川,文冏奎父鳳朝居安邊,草三下幼學韓芷林父善濟居咸興,黃喜經父河瑞居鏡城,朴曄父必寬居德源,進士金宗鏽父坵居定平,幼學韓重默父碩彬居咸興,以上,本道給糧起送次,次上韓性厚父光集居咸興,生員弼聖賚父殷相居咸興,金豐澤父庚煥居鏡城,進士廉思默父德亨居鏡城,朱重祿父燝儀居定平,以上,內下一件賜給次,幼學池汝擎父東傑居定平,韓弘玼父栢林居咸興,崔學源父錫离居咸興,韓秭父宗德生父宗海居咸興,金若溶父錫鼐居利城,韓玉林父龜居咸興,魏尹喆父光翼居咸興,韓慶維父碩垕居端川,馬天遠父始河居吉州,李齊松父若龍居會寧,金一鎭父亨瑞居慶興,崔泰岳父岋居慶源,李文國父德恒居鏡城,金錫采父始聲居鏡城,楊源父必濬居茂山,以上,今年本道公都會元額外恩賜,書之榜首,其中,如有以各體中三下以上入格者勿論,第一日,詩三下以上三十人,次上十人,義三下以上十人,次上以上二十人,以上取七十人,表三下一,生員韓致海父範禹居定平,三下幼學崔景遠父宗巘居咸興,草三下幼學李師弼父址褣居鏡城,以上,令本道道臣,給糧馬起送次,次上幼學金鍾元父一成居明川,賦三下一,初學池汝擎父東傑居定平,三下二,進士金履牧父明夏居北靑,三下進士金宗鏽父坵居定平,幼學魏文喆父光肇居咸興,生員姜鳳周父泰翕居利城,幼學李觀鉉父敬垕居安邊,韓秭父宗德,生父宗海,居咸興,金宗範父守成居安邊,朴在寅父必燻,居咸興,生員文山奎父是煦居咸興,進士任希彦父應濟居咸興,幼學韓宗萬父宅一居北靑,吳鎭秀父躋聖生父允聖居安邊,生員弼聖賚父殷相居咸興,幼學金一鎭父亨瑞居慶興,韓性重父光集居咸興,幼學馬天逵父始河居吉州,以上,令本道道臣,給糧馬起送次,次上進士金星煥父鼎老居明川,生員朴察遠父塡衡居慶源,以上一件賜給次,幼學崔宗岱父應斗居高原,趙命夔父錫善居文川,魏魯喆父光龜居咸興,韓宗黎父致箕居吉州,張宅善父齊極居富寧,崔擎崙父烱奎居咸興,吳秉良父鵬振居會寧,黃喜經父河瑞居鏡城,南履夏父重明居德源,沈奇洙父尙訥居端川,金象鍒父允恒居咸興,朱南翕父宅夏居咸興,魏尹喆父志翼居咸興,吳鎭坤父昌聖生父澄聖居安邊,朴臨圭父應春居咸興,鄭冕祖父道過居咸興,朴敬修父之盛居德源,以上今年本道公都會元額外,以恩賜,書之榜首,其中,如有以各體中三下以上入格者勿論,第二日,表三下三人,次上一人,賦三下以上十七人,次上以上十九人,以上取四十人,策三中一,幼學文喆奎父是煦居咸興,三中二,進士金宗鏽父坵居定平,三中生員韓致海父範禹居定平,幼學崔學源父錫离居咸興,朴泰顯父東集居父川,三下幼學李魯父德垕居安邊,魏迪喆父光肇居咸興,姜一佐父振昌居洪原,韓錫倫父世望居端川,崔景遠父宗巘居咸興,生員金豐澤父庚煥居鍾城,幼學金彦博父宗垕居安邊,韓喆倫父錫离居咸興,進士朱重祿父燝儀居定平,廉思默父德亨居鏡城,韓性淳父光集居咸興,草三下進士任希遠父應濟居咸興,金星換父鼎老居明川,生員朴察遠父愼衡居慶源,以上,令本道道臣,給糧馬起送次,次上生員姜鳳周父泰翕居利城,進士金履牧父明夏居北靑,生員文山奎父是煦居咸興,以上內下一件賜給次,幼學金象鍒父允恒居咸興,楊源父必濬居茂山,韓秭父宗德生父宗海居咸興,韓重默父碩彬居咸興,韓慶維父碩垕居端川,吳鎭坤父昌聖生父澄聖居安邊,朴臨圭父應春居咸興,金尙彦父性淳居德源,金鏽父光采居永興,崔南爀父宗峀居德源,董玄觀父漢佑居端川,趙慶祿父連寶居鏡城,黃喜經父河瑞居鏡城,金錫範父始聲居鏡城,吳秉良父鵬振居會寧,李師弼父址裕居鏡城,張宅春父齊極居富寧,金夢柅父光著居明川,辛晉寬父命麟居利城,韓一奎父重三居北靑,李牧榮父德溥居咸興,韓光堯父命熙居咸興,沈若祖父宅揆居端川,趙榮八父熙成居永興,李聖車父顯重居咸興,金履行父德活居高原,李聖轍父顯煜居咸興,韓達元父宗泰居安邊,魏尹喆父光翼居咸興,吳弼聖父尙慶居安邊,金彦濟父啓運居安邊,李宗燁父壽麒居定平,文應鉉父昌瑞居安邊,李秉倫父昌燁居咸興,趙命夔父錫普居文川,金聲說父殷剛居明川,金振玉父兌慶居鍾城,以上今年本道公都會元額外,恩賜,書之榜首,其中,如有以谷體中三下以上入格者勿論,第三日,策三下以上二十人,次上以上四十人,以上取六十人。
領議政洪樂性箚曰,伏以,臣以無一能之賤品,受曠百世之殊遇,官居上相,齒躋八耋,天地慈覆之德,雨露生成之澤,偏於一身,頂踵毛髮,皆是陶甄,起居食息,都屬造化,前後蒙被之恩渥,山高而海深,莫非夐越今古,踰濫涯分,而至於今番,親頒几杖,寵之以一坐再至之禮,踵辱近臣,榮之以雲漢奎章之寶,此實史牒之所未覩,國朝之所未有,同朝歆艶,擧世聳動,臣是何人,叨此恩禮於聖明之世也?榮感之極,繼之以惝怳,惝怳之至,繼之以懍惕,摩頂放踵,銘肝鏤肺,亦屬叩謝之例語,蛇珠雀環,生隕死結,猶且圖報之常情,臣誠莫知,此生此世,何以少酬其萬一?日夕瞻天,首頓而手攢,心禱而口祝者,惟願千歲萬歲,玉體康寧,邦國太平,仰以孝奉我殿宮,俯以慈育我元良,百祥咸湊,五福敷錫,躋一世於春臺壽城,囿八方於堯天舜日,家誦華封之祝,人獻九如之頌而已。仍伏念臣之忝叨元輔之職者,今已五年于玆矣。一味伈泄,冒居匪據,徒憑寵靈,專藉庇覆,淟涊盤礴,尙未決退,毫分裨補,已矣無論,廢務養病,罪戾彌積,瘝曠尸素之稱,在臣猶歇後語也。自古設官分職以來,雖閑司末僚,亦未嘗有如臣之專不事事而恬然居其官者,況三公之首乎?噫,三公之職,所係,何如?元輔之任,所重,尤何如?而使此衰昏癃耄之蹤,虛縻苟充,不識國計民憂之爲何事也,莫省廟謨世道之爲何物也。大小朝會,專然闕禮,巨細公務,置若相忘,而問其職則曰一國之首相也,見其人則直八旬之癃老也。精神則朝夕之間,不辨飢飽,筋力則房闥之內,不能運動,聰明則傍側之人,輒忘姓名,咫尺之語,亦未聽解,雖欲勉竭駑鈍,陳力就列,盡瘁鞠躬,殫誠效忠,其勢之末由,殆甚於瞽者之辨靑黃,聾者之審宮商,然聾瞽之於聲色,不聞不見而止耳。至于驂大輅於蹇蹄,載重寶於漏船,以之踰太行而涉滄溟,則不惟不勝任,其不顚仆而沈溺者幾希,彼蹇蹄漏船,固不足惜,其如所托之重,何哉?臣伏蒙聖念之曲軫,特許長暇,俾便調痾,偃息惟意,殘喘得保於今日,委務僚相,王事賴免其全曠,而顧今恒暘愆序,民憂方殷,丙枕憧憧之念,宵旰靡遑,夙夜不弛,其承佐對揚之責,專在廟堂,而緣臣竊位,鼎席無異不備,籌務每患多滯,致使賢勞之端揆,獨被飭敎之屢勤,國體之苟艱,臣分之隳壞,日甚一日,臣誠踧踖惶恧,罔知措躬之所。且臣素患膈氣之病,近又添劇,浹旬發作,進退無常,寢啖俱廢,神息凜綴,眩暈之症,因以倍加,終晝達宵,若墮煙霧,凡百形狀,比諸春間,又復落下者,不知幾層矣。此時重任之在身,尤萬萬悶迫,臣雖病昏沒覺之中,每一念及,實不勝悚蹙震懍,如添一病,恩造愈深而報答無路,病情益痼而職銜尙縻,臣情到此,亦云窮矣。惟是丐遞相職,獲免重負,上可以全國家之體貌,存淸朝之廉防,使三公得備其人,百僚有所具瞻,以爲塵刹不報之報,下可以少紓惶阨之心,調養綿綴之氣,延保一縷,涵濡惠澤,得爲聖世之閑民,以效感祝歌咏之微忱,豈不爲公私之大幸哉?臣旣受恩如天,身不已有,則豈敢爲占便圖私之計,甘自陷於辜恩負國之科,而第今臣,涓埃仰酬之方,只有乞身一事,若使臣,一日二日,蹲仍不去,則從他笑罵之恥,不愧鍾漏之譏,猶係臣身之私義,而其奈累聖上則哲之明,妨朝廷進賢之路,以致國事之僨誤,以貽明時之羞辱,將如之何?至若乞骸之請,至願在心,涔涔床席,一刻不忘,而向伏奉聖批,丁寧鄭重,感淚自零,臣惟百回莊誦,銘在心曲,仰俟自天之隕,不敢更事煩瀆,而耿耿一念,亶在議政銜之亟蒙卸解,玆將肝膈之懇,仰龥崇嚴之下。伏乞聖慈,俯垂憐察,特降鞶褫之恩命,俾遂終始之大德,千萬顒祝之至云云。答曰,省箚具悉卿懇。卿箚請免之職,卽中書也,異於乞骸,豈不欲體諒?而上相何等重任,有難容易議到,留在登筵時面剖,卿須安心調理。仍傳曰,此批答,遣史官傳諭。
丁巳五月初九日辰時,上御重熙堂。左承旨·軍士房承旨入侍時,行左承旨李晩秀,行右承旨洪仁浩,記事官柳遠鳴,記注官金初燮,金良倜,以次進伏訖。上曰,雨勢頗緊矣。晩秀等曰,頗有霈然之望矣。命仁浩,書兵曹草記批答。仍敎曰,具得魯擊鼓果何事耶?晩秀曰,聞是山訟矣。上曰,分付兵曹,具得魯招致立庭,問其委折,原情卽爲捧入,可也。賤臣承命出,捧原情還入進伏。上覽訖,命仁浩書傳敎曰,今聞該曹問啓者,此非山訟,別無立落之,可論,況本訟,昔在先朝乙酉年,處分至爲嚴截,則豈敢措說乎?凡民無知,猶且不然,名以士族,爲此悖理蔑憲之習於陳久之葬地,州有牧守,若能登時報營,以其法句斷,則豈有其家之人鳴鼓之擧乎?其家兩重臣,相繼奄逝,卽所愍惻,而重臣具庠生時之眷待,何如?聞其家罔測之變,尤庸切矜,苟使訟端,甲枉而乙直,眷待自眷待,法典自法典,寧或拘此忽彼,而犯者之所爲,自有應施之當律,卽令道臣,親執究竟,覈出首謀,照法處決後狀聞,當該山在官,捧現告罷職,更無推問之端,鳴鼓人具得魯,卽爲退送事,分付兵曹。命退,承史以次退出。
丁巳五月初九日申時,上御便殿。左承旨·右承旨入侍時,行左承旨李晩秀,行右承旨洪仁浩,假注書李允謙,記注官金良倜,記事官金履永,檢校待敎沈象奎,抄啓文臣金近淳·曺錫中,以次進伏訖。上曰,北道功令生應製試券,今方考下,榜目,當定禁軍下送矣。承旨與抄啓文臣輩,分書各件榜,而本道下送件,則合書詩賦疑策榜,其外則分書各文,壯元所給榜,試券則付諸差使員便,榜目則付諸禁軍便,可也。上曰,咸興下去都榜中,書第一日試券取幾人,第二日試券取幾人,詳細懸錄,而檢書官,書本道下送件,沈象奎·曺錫中書壯元所給件,金近淳則精書御製策文題,可也。象奎等,承命分書。上曰,完伯去就,令廟堂知悉爲敎,而至今無皁白,何也?卽爲知入。賤臣承命出傳回奏曰,左右相,互相推諉,今始問其去就於完伯許,未及報來云矣。上曰,明日望闕禮時,九卿之應參者,待令於月覲門事,分付,別雲劍望筒,以參判擬入事,亦爲,分付。賤臣承命出傳。命書傳敎曰,北道功令生應製三下以上考下,依關東例,令道臣給糧馬起送後,待其上來,仍令泮堂,許接食堂,待畢到草記,則當臨軒試取,而試官則命官大臣一員,其餘讀券官·對讀官·閣臣及文任泮堂中,令政院,稟旨受點,而員數亦依關東生試取時例爲之,該房知悉,次上以下施賞,依榜目書下,令道臣知悉擧行事下諭,試券上來後,當日考下,爲念遠儒滯待營下之弊也,下諭及榜目,今日內,定禁軍,騎驛下送事,內閣知悉。
上在昌德宮。停常參·經筵。
藥房提調沈煥之,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,望拜禮後來會。
洪仁浩啓曰,今日次對,兩司當爲進參,除在外外,未肅拜呈告人員,竝卽牌招,何如?傳曰,允。
傳于金勉柱曰,左副承旨入侍。
傳于李鼎德曰,右副承旨入侍。
以執義高宅謙,司諫鄭來百,獻納尹悌東,正言李重蓮·洪致榮,牌不進罷職傳旨,傳于洪仁浩曰,只推。
傳于李晩秀曰,左承旨入侍。
以副應敎朴載淳,校理李羲甲,副校理尹益烈,修撰金履喬,牌不進罷職傳旨,傳于李晩秀曰,只推。
吏曹口傳政事,以吳鼎源爲楊州牧使,兔山縣監金東善,抱川縣監徐理修相換。
以兵曹內三廳集賢門·弘化門·銅龍門番單子,傳于洪仁浩曰,點下者外,至二十一日新番,從次第輪直入直,如有代入之事,當次人代入,而其後番單子書入時,各日入直人名下,懸註書入事,分付。
以兵曹守門將番單子,傳于洪仁浩曰,點下者外,至二十一日新番,從次第輪回入直,如有代入之事,以出番最久人代入,而其後番單子書入時,各日入直人名下,懸註書入事,分付。
以金麟淳囚單子,傳于李鼎德曰,姑放,過齋後捧供。
李鼎德,以吏曹言啓曰,上京守令,今日內,下送後,草記事,命下矣。光州牧使徐瀅修,高陽郡守王道常,溫陽郡守洪秉周,淳昌郡守南麟耇,大丘判官洪履簡,金溝縣令趙鎭大,果川縣監金履裕,平澤縣監成鼎柱,永春縣監洪樂游,庇仁縣監李元八,務安縣監李弘源,安峽縣監元在明,俱已催促下送。善山府使尹文東,方在京畿長湍地,平山府使柳匡天,方在全羅道淳昌地,遂安郡守金箕昇,方在忠淸道連山地,卽爲申飭還官之意,今方發關於各該道臣處,而榮川郡守魚錫齡,猝得重病,屢經危域,雖獲少減,而目下諸症,實無時日內,登途之望云,文川郡守尹寅基,親病近添,實無離捨下去之望云,藍浦縣監權襈,身病極重,不得下去云,丹陽縣監尹可基,老母病勢,見方沈重,姑無離捨之望云,雖未知其親病身病之如何,而飭敎之下,不卽下去,揆以事體,誠極未安,所當重勘,而本曹請推之外,無他可施之罰,何以爲之?敢稟。傳曰,在他道者,嚴飭還官後,使之報來,愆限則草記,有親病者,待少間下送,謂有身病者改差,口傳差代,待下批,使之當日辭朝,可也。
吏曹口傳政事,以趙鎭大爲榮川郡守,尹愭爲藍浦縣監。
備忘記,楊州牧使吳鼎源下直,長弓一張,長箭一部,片箭一部,筒兒一箇賜給。
以慶尙監司李亨元啓本,安東琴氏貞烈,宜在褒旌,據實登聞,當初按獄不審之該府使李集斗,不得已罷黜事判付內,當下禮·刑曹稟處,而此非尋常稟處之詞案是置,安東琴氏之決死判命之際,其高節卓操,爲之悲切,從古貞女烈婦,或被强暴之劫辱,欲潔其身,視死如歸者,固何限,而如琴氏之五指嚼斷,三刺項嗓,甚至投江,而水淺則潛入村舍,竟辦自縊者,三綱行實之所未見,然而褒美之典不加,申暴之擧未施,竝與造謀之首倡兇身,尙稽以其法處斷,一味倖逭,獄老生奸,近日之亢暘,安知不由於似此幽菀乎?夜過深更,而潛心諦看,不覺燭屢跋而鷄且唱,決此獄之方,欲問大臣·刑官而處之,使之待開門來待爲良如敎。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪仁浩,以備邊司言啓曰,政院啓辭,全羅監司趙鎭寬牌招事,傳曰,旣以親年爲言,則與有情勢者逡巡有間,不可自政院出牌督飭,有若勉出然者,完伯老人之康旺,曾所熟知,而目下看護之難捨與否,朝家亦何以詳知?更令廟堂,以此意嚴飭,如云一分可强,使之卽爲赴任事,命下矣。飭敎之下,完伯之尙不出肅,極爲未安,依下敎,更爲嚴飭,則以爲親病,萬無離捨赴任之路,飭敎雖屢降,無以承膺,不勝惶悶云矣。親病旣如此,則此與他般情勢有異,姑許若干日扶護調將,侍其少間後,卽令赴任,何如?傳曰,允。
洪仁浩,以訓鍊都監言啓曰,本局分授都城北岳東邊近處體城四間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
洪仁浩,以左右捕盜廳言啓曰,臣等合坐右捕廳,今年二月二十八日掛榜鐘閣罪人盧琰,反覆嚴覈,則諺榜中許多窮凶情節,箇箇承款故,通衢大路,聚會衆民,詳細曉諭,仍捧遲晩侤音後,嚴囚本廳,依擧條批旨,再明日御營廳習陣時,梟示次出付之意,敢啓。傳曰,知道。
左右捕盜廳啓目,向前罪人盧琰,渠以遐方之民,敢入都城,匿名付榜,其所爲說,極其窮凶,究厥心跡,萬萬叵測,所犯情節,旣已遲晩,依律處斷,何如?判付啓,依允。
丁巳五月初十日卯時,上詣北苑。望闕禮入侍時,行都承旨洪明浩,行右承旨李晩秀,行右承旨洪仁浩,左副承旨金勉柱,右副承旨朴基正,同副承旨李鼎德,記事官柳遠鳴,假注書李允謙,記注官金良倜,記事官金履永,二提學沈煥之,檢校待敎沈象奎·徐有榘,以次侍立。左通禮跪啓外辦。上具翼善冠,黑圓領袍以出。左通禮跪啓請乘輿。上乘輿,左右通禮前導,至帳殿前,左通禮跪啓請降輿。上降輿,仍詣拜位北向立。承史俯伏於拜位之左右,左通禮跪啓請四拜。上行四拜禮。贊儀唱皇朝人子孫忠臣子孫及大臣以下,同時行禮訖。司香官進香案前跪,三上香,仍退出。左通禮跪啓請四拜,上又行四拜禮訖。仍御少次,左通禮跪啓外辦。上改具翼善冠·衮龍袍,以出。上曰,大臣從月覲門出,還至金虎門,來會次對事傳諭。賤臣承命出傳。上乘輿。左右通禮前導還內,諸臣以次退出。
丁巳五月初十日卯時,上御熙政堂。左副承旨·右副承旨入侍時,左副承旨金勉柱,右副承旨朴基正,假注書李允謙,記注官金良倜,記事官金履永,以次進伏訖。上曰,同副承旨入侍。出榻敎賤臣承命出傳,同副承旨李鼎德進伏。上曰,同副馳往宣武祠,奉審以來。仍命書傳敎曰,戶房承旨,與禮曹堂上,戶曹郞廳,馳詣宣武祠奉審摘奸以來。鼎德承命退出。命書傳敎曰,大臣·備局堂上引見。賤臣承命出傳,與行右承旨洪仁浩,事變假注書李毅采,右議政李秉模,行判尹金文淳,行上護軍金持默,刑曹判書李得臣,吏曹判書李秉鼎,行大護軍李敬懋·沈煥之,右尹李漢豐,行護軍徐有大·李書九,行副護軍南公轍,掌令金熙采,校理朴吉源,偕入進伏訖。秉模曰,旱炎此甚,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。上曰,昨日雨意頗緊,而旋卽杲杲,言念民事,何等渴悶。秉模曰,兩南則雨水洽足,湖西亦不至大段悶慮,水原亦得水深二分,而但畿內他處,坱坂乾涸,春牟判歉,農民望雨之情,實甚矜念。上曰,昨年稍豐,而人未知貴則賤賤則貴之道,自不能粒米狼戾,乃所以有近日之旱耶?秉模曰,以昨年之豐,而粒米狼戾,以此言之,我國足食之道,非比他國,第未知儲積之術,以備不虞之患故,稍豐而粒米狼戾,稍歉而甁罌俱罄者,此也。上曰,以蟋蟀章觀之,唐俗之儉嗇,足可推知,我國則只緣侈風日靡,穀不能代其奢,徒歸糜費而然耶,以是予未嘗不中朝而歎也。秉模曰,日前嚴敎,臣固不勝惶悚,其時有卽爲還第之敎故,臣不敢上箚自列而此亦紀綱所在,惟願亟蒙譴何矣。上曰,四次胥命,誠甚過矣,今何必更提也?上曰,完伯事可悶,以親病爲辭,則望九之年,侍下情私,亦難强令赴任,而以朝體言之,大不成說,初爲嶺伯,而旣循其私懇,再爲完伯,而又循其私懇者,極涉不可,亦近容易,不可不卽令補外,而但孝理之政,豈可强令離捨赴任耶?未知如何處之則好也。秉模曰,裏面雖未知如何,而其親病則果難離捨云矣,不然則朝廷豈可每每曲循其情私也?上曰,此後則以隨除卽赴者擬入,可也。大體以正卿出按藩任,而有外重內輕之歎,宰臣堂上中,亦豈無人頗了了者耶?如不得已,則求諸正卿中擬入,亦何妨也?秉模曰,古則藩臣之出按者,不得率眷故,人皆厭避,而近來則擧皆率眷閑養故,雖正卿之左遷者,初不爲辭巽計矣。秉模曰,今日北苑行禮,伏想風泉之感,倍切於聖心矣。上曰,丙申以後,如非難强之端,則每當此日,必躬自行禮,無一番闕之者,非但風泉之感,益切于中也。體先朝寓慕之聖意,此亦出於繼述之義,而欲使後我子孫,知此日應行之禮也。至於儒武之試取,爲其忠良後裔,而其中亦不無觀感者存,行禮後,使之應試者此也。昔在先朝,雖或未必每每行禮,而伊時則義理無湮晦之憂,綱紀有維持之美故,不待行禮而後,始知有此箇大義矣。顧今世級日降,人心日渝,將至於三皇諱日之不能記得,其在時措之義,安得不當此日行此禮也?秉模曰,聖人之刪詩·書述禮·樂,莫非時措之義,一日禮行,四方風動者,正謂觀感之效,而伏承聖敎,愚衷倍激矣。上曰,漢城府忠良子孫別單冊子,皆已修啓耶?文淳曰,已爲修啓矣。上曰,姑未披覽,而大抵尹煌子孫,最爲盛繁,人名數,猶多於卿家族派,可謂其後也昌,天道福善禍淫之理,昭不可掩矣,言端旣出矣。先正之兄宋時熙,遇賊不屈,竟至殉節,其節義,可謂卓然,而至今無綽楔之典者,豈非朝廷之闕典欠事耶?至於先正之父宋甲祚之贈諡景獻公者,當初獨拜西宮,亦足可尙,以此一節特贈則,可也,而以先正之父,獨被易名之典,則事涉如何,蓋啓聖祠之創建妥奉,爲其篤生聖賢,而此亦非三代之制也。然則文純·文成兩先正之父,未聞有易名之典者,豈非重其禮難其事之義乎?秉模曰,先正兄之事蹟,臣未能詳知,不敢臆對矣。上曰,諸宰中,有知其名字者耶?諸宰未及仰對,吉源出班奏,而言甚猥屑疎謬。仁浩曰,筵席事體至嚴,奏事宜審,而校理朴吉源,初旣越次進奏,奏辭亦甚疎謬,誠爲未安,推考,何如?上曰,依爲之。出擧條上曰,昔在丁未年,漂漢人出來者,爲九十餘人,而抱持永曆二十一年皇曆而來云,漂到我國者,蓋出無處可歸,或庶冀一分生道於一隅東土,則在我尊周秉義之道,固當受置而撫摩之,可也。不然則以流漂樣旋送他處,何患無辭,而一竝入送於彼地者,胡忍爲此?伊時事勢,雖不得不然,而其時大臣,亦不得辭其責矣。敎書九曰,左傳何間盡爲釐正耶?書九曰,近爲一番考閱,逐段付籤,今始釐正,所當割付,而唱準輩,以監印所之役,汨無暇隙故,未卽始役矣。上曰,監印所唱準一員,卿其招來始役,可也。上曰,畿伯事,極甚巽弱,今番綾恩家山訟事,豈勝驚駭?私掘露棺,自有國法,而刑曹律文,則露棺罪,自是杖一百,流三千里,十年定配,然而以此照律於彼隻,猶屬太歇,無論朝官,嚴覈首謀,各別嚴刑一次後照律,可也。暮夜無知之中,爲此大擧措,推倒石物,搬棄於百餘步之外者,此豈尋常村漢輩,無器具之所爲哉?必有作頭造謀者,刑判言于畿伯,各別嚴覈處決,趁齋日前,査得首謀者狀聞,所謂首謀者,何難覈得乎?卿其出傳後,更爲入來。得臣承命退出旋入進伏。上曰,次對爲之。秉模曰,春間鐘閣有匿名付榜之事,而榜中辭意,無非騷屑誑惑之亂言也。近因訓將跟尋捉得,移送左捕廳,卽是鐵山盧琰爲名漢,而付榜情節,皆已承款云故,取見其供招,則一如榜中辭意矣。今年則以鐘閣付榜之故,民間騷屑,因此轉甚,其爲痛惋,有不可言,而今幸捉得此漢,其在曉衆惑,懲亂流之道,不可不施以一律,俯詢諸議而處之,何如?上曰,訓將·捕將,亦陳所見,可也。敬懋曰,春間有揭付匿名諺榜於鐘閣之擧,守直習讀,見卽摘取,來納於臣,蓋以臣,時爲知訓鍊故也。榜內辭意,極涉叵測,固當往復捕將譏捕勘繩,而以其匿名之故,置而不問矣。伊時,又有以推尋所失之子次掛榜樣,眞書題名於鐘閣與他處者,不啻數處,而其所爲說,亦甚殊常故,卽令跟尋,纔已捉來鐵山地,稱名盧琰漢,試爲盤問諺榜辭緣,則口雖發明,跡實可疑,而自本局,無以施威究覈,移送左捕廳矣。今已節節直招,通衢掛榜,亂言惑衆,究厥罪犯,合置大辟矣。漢豐曰,今此罪人盧琰之窮凶情節,旣已自服,一律之當施,臣意亦與訓鍊大將李敬懋所奏,無異同矣。秉模曰,諸議,旣無異同。且其榜中誑惑之言,皆是軍律,所關一律,雖宜十分審愼,此則決不可饒貸矣。上曰,罪人之斯得,可見乾道之昭昭,匿名付榜之卽其地投火,卽不易之典,不可以萬目之所覩,有所闊狹,而因他罪,跟捕就服云,則其在曉衆惑,懲囂俗之道,用生道殺人之政,斷不可已,所謂亂言,亦合於軍律,捕將合坐捧侤音,御將旣兼捕將,御營習陣日,大會民人於沙場,付榜罪人盧琰,梟示警衆,可也。出擧條秉模曰,此黃海水使徐英輔狀啓也,以爲海州牧所屬交井·茄川·馬山等三坊,介在於甕津·所江之間,距臣營,爲數十里,距海州,或爲一百一十里,或爲一百六十里,而其中交井坊,斗入于行營所江之西,每於唐船來泊之時,本坊黑頭浦別將,以其地方之屬於海州,直報於一百六十里之海州,自海州,轉報臣營然後,始乃狀聞,其間往來程道,殆至三百里之遠,粵在陞營之初,以此三坊,割屬甕津事,其時道·帥臣,論列狀請,而自廟堂,交井一坊許屬矣。其後道臣,以海州稻秔魚鹽之皆從此出,防啓還寢,而以土地言之,海州爲三十五坊,臣營只爲五坊。且三坊居民,凡干呈訴赴役及各樣賦稅,車輸馬運於本牧,其所爲弊,不一而足故,民皆願屬水營,而三坊之專屬,臣不敢仰請,至若交井,係是莫重邊虞之坊,劃屬臣營事,請令廟堂稟處矣。帥臣所論,非無所據,而前此旣劃而還寢,亦因事勢之不得不然,今姑置之,何如?上曰,依爲之。出擧條秉模曰,前後言疏之下廟堂,而未及稟處者,摠爲六度,而前參議柳匡國上疏論裕民食,重錢制,定市直,禁流戶,副司直金鼎國上疏論外邑吏胥設料之道,前持平李敬臣上疏論禁銀飾,平糴價,改糴法,抑末利,前虞候趙錫晦上疏論均賦均役,前掌令高應觀上疏論,嚴科場,飭軍器,矯軍弊,及收用關西之人,漕用京江之船,前掌令張至冕上疏論糴弊及請除軍布後錢,請除內奴名色,各其疏所陳,間多可採,而或不指陳救弊之策,或有事屬更張之端,或朝飭本嚴,或事勢掣礙,今至許久,尙未稟處者此也。竝姑置之,何如?上曰,依爲之。出擧條秉模曰,瓜遞監司,例付同僉樞,而正二品則體重,湖南前道臣徐鼎修之單付知事,未免失格,原望筒勿施,該曹當該堂上推考,何如?上曰,依爲之。出擧條上曰,大臣就座。秉鼎曰,各邑守令,受由上京,則雖有兼官,有名無實,公務多滯,民受其害,卽伏見各道公文,則守令上來,幾至二十二人之多,雖未知其事故之如何,而當此憫旱之時,不可一任其瘝曠,上京守令,一竝催促下送,此後則除非衆所共知之緊故,則初勿許由之意,申飭各道道臣,恐合事宜,敢此,仰達矣。上曰,今日內下送後,草記,給暇夥然,道臣事未安,誠如卿言,更觀前頭,自卿曹,隨現察飭,可也。出擧條仁浩曰,諸宰奏事承批而退,例也,而吏曹判書李秉鼎奏事之後,未承發落,徑先就座,事甚未安,推考,何如?上曰,依爲之。出擧條得臣曰,定屬官婢之只役其身,勿侵所生,自是法典,而近來外邑守令,或有不知而犯者,或有知而故犯者,視同原案,奴婢一體使役者,有違法意,亦足傷和,前後關飭,非不申嚴,而尙不無混侵之弊,呼訴臣曹,間多有之,臣意則出擧條各別嚴飭,俾無如前之弊似好故,敢此,仰達矣。上曰,依爲之。敬懋曰,武經七書,今已草校正,而摠理大臣,尙未承處分故,堂上李亨元外任之代,亦不得啓下,主管無人,敢此,仰達。上曰,大臣之意,何如?秉模曰,行護軍李書九差下,使之校正,何如?上曰,依爲之。出擧條仁浩曰,正言李重蓮,旣入闕中,不爲肅謝,直爲出去,事甚未安,推考,何如?上曰,依爲之。仍卽牌招察任,可也。出擧條仍書榻敎曰,正言李重蓮推考,牌招察任。敎文淳曰,城外失火處,何間,當盡爲結構耶?文淳曰,無論貧殘稍實人,幾皆開基營建,而其中富民李益載·朴東勗爲名人,謀出數百兩,被燒各戶,分給錢五兩,蓋草一同故,舍役將次第經營,而但匠手輩,每被他司之捉去云故,自臣府,限畢役,別定工匠,分付以給矣。上曰,卿果善爲之矣。上曰,臺諫進前。熙采曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也?何其冤也?噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十人之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣,臣謂寢李汝節定配之命,更令王府,嚴覈取服,施以當律,宜矣。上曰,不允。出擧條上曰,彼臺臣,未經外任耶?仁浩曰,未經云矣。上曰,所謂侍從,不如武弁之都判以上,名以法從之官,登科數十年,不得爲一太守者,此豈成說乎?文蔭交差法,不可不變通也。仍敎曰,侍從軍銜之食祿者,爲幾人乎?得臣曰,以祿窠四十,輪給百餘侍從故,不得遍霑恩祿矣。上曰,然則祿足以代其耕之意,果安在哉?此無他,近來侈風漸晠,以夏享時朝服觀之,自齋郞祝史,以至假通禮·掌樂正,皆着朝服,一齊侍立,未知得來於何處,此亦尙侈之一端,誠非細慮。且以章服言之,名以紵袍,又以紬屬着裏,無或近於公孫布被耶?年前,以此申飭,而終莫之禁,然則何不以紬縀爲表裏,而表則以木以紵,裏則必以紬屬着之耶?自廟堂,何不察飭?誠爲慨然。秉模曰,聖敎誠然,臣當更爲嚴飭矣。上曰,次對先退。秉模等退出。命書公事判付訖。仍命退,承史以次退出。
丁巳五月初十日午時,上御誠正閣。左承旨入侍時,行左承旨李晩秀,假注書李允謙,記事官金珍恪,記注官金良倜,以次進伏訖。上曰,軍士房承旨入侍。出榻敎賤臣承命出傳,行右承旨洪仁浩進伏。上曰,金奉朝賀入侍。出榻敎賤臣承命出傳,與奉朝賀金鍾秀,偕入進伏訖。鍾秀曰,旱氣比甚,聖體,若何?上曰,一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。上曰,卿之所愼,近則,何如?鍾秀曰。賤疾如前沈苦矣。上曰,愼節尙未快可,則何爲勞撼入來乎?鍾秀曰,齋日前,欲爲一覲耿光故,入來矣。上曰,兔山尙云路遠,不可不與畿邑相換,以便大臣往來也。仍命書傳敎曰,上京守令,雖有還下送之命,勢難離捨於二百里外,兔山縣監金東善,畿邑守令相換,與相換人,竝除朝辭赴任。又命書榻敎曰,楊州牧使,令該曹口傳差出,待下批,當日辭朝。上曰,今日適多酬應者,未果從容,且卿想難久坐矣。仍命鍾秀先退。命書公事判付訖。命退,承史以次退出。
丁巳五月初十日初更,上御重熙堂。軍士房承旨入侍時,行右承旨洪仁浩,假注書李允謙,記事官金珍恪,記注官金良倜,以次進伏訖。上曰,推考房承旨入侍。仁浩曰,右副承旨朴基正,以推考房,今日已爲申退矣。命書傳敎曰,不爲坐直之該房承旨遞差。仍命退,承史以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
洪仁浩啓曰,行大司憲金載瓚未肅拜,執義高宅謙,掌令金熙采呈辭,掌令洪彦爕,持平金壽祖·鄭宗魯在外,監察茶時之意,敢啓。傳曰,知道。
傳于李晩秀曰,左承旨入侍。
吏曹口傳政事,以申耆爲刑曹參判,魚用謙爲參議。
兵曹口傳政事,副護軍單李泰永。
傳于洪明浩曰,政官待開門,牌招開政。
傳于洪仁浩曰,軍士房承旨入侍。
洪仁浩啓曰,左議政蔡濟恭,右議政李秉模,刑曹判書李得臣,參判申耆,參議魚用謙,持慶尙道安東府琴氏査啓,依下敎來待矣。傳曰,入侍。
傳于洪明浩曰,承旨前望單子入之。
承旨前望單子入之,申光祜落點。
洪明浩啓曰,新除授同副承旨申光祜,時在江原道原州地,斯速乘馹上來事下諭,何如?傳曰,允。
以正言李重蓮再牌不進罷職傳旨,傳于洪仁浩曰,只推。
以金基豐囚單子,傳于洪仁浩曰,姑放,過齋後捧供。
李晩秀,以弘文館言啓曰,本館下番,連日闕直,事甚未安,副應敎朴載淳,校理李羲甲,副校理尹益烈,修撰金履喬,旣有只推之命,竝卽牌招,以爲推移入直之地,何如?傳曰,允。
李鼎德,以弘文館言啓曰,本館下番,無他推移之員,不得已,以上番姑降入直之意,敢啓。傳曰,知道。
刑曹啓目,粘連向前奉艾之致死,雖由於士壽之猛打,士壽之猛打,實緣鄭涑之指使,而今於取服之下,只以申飭猛打之說,漫漶遲晩,終不直告者,誠萬萬巧惡是白加乎,同罪人鄭涑,連加嚴訊,期於取服事,分付道臣,何如?判付啓,更令道臣,出意見親訊嚴覈,論理狀聞爲良如敎。
丁巳五月十一日卯時,上御重熙堂。軍士房承旨入侍時,行右承旨洪仁浩,記事官柳遠鳴,記注官金良倜,記事官金履永,以次進伏訖。上曰,左相入來云乎?仁浩曰,俄已往復,而姑未聞回報矣。上曰,待左相去就,更稟,可也。仁浩曰,大臣刑官,待開門來待事,昨夜命下,而刑曹參判尹弼秉,日高後始爲入來,事涉稽忽,誠爲未安,推考,何如?上曰,駭然矣。遞差,可也。出擧條仍命書榻敎曰,刑曹參判尹弼秉遞差。又命書榻敎曰,刑曹,呈告參議許遞,與參判,令該曹口傳差出,待下批牌招。仍命退,承史以次退出。
丁巳五月十一日巳時,上御重熙堂。左承旨入侍時,行左承旨李晩秀,假注書李允謙,記事官金景煥,記注官金良倜,以次進伏訖。上曰,前慶尙監司李泰永敍用,令該曹口傳付軍職,使之來待。出榻敎仍命退,承史以次退出。
丁巳五月十一日午時,上御誠正閣。右承旨入侍時,行右承旨洪仁浩,假注書李允謙,記注官金良倜,記事官金履永,以次進伏訖。仁浩曰,闕門申飭,何等截嚴,而已除名之差備軍士,無章標,而由丹鳳門攔入云,事之驚駭,莫此爲甚,不能檢飭之兵曹堂郞,守門將及當該中官,所當重勘,而本院請推之外,無他可施之罰,何以爲之乎?上曰,兵曹入直堂上禁推,郞廳汰去,守門將,令兵判棍汰,行首守門將,亦爲決棍懲礪,當該中官刊名內侍府,可也。出擧條仍命書榻敎曰,兵曹入直堂上禁推,郞廳汰去,守門將,令兵判棍汰,行首守門將,亦爲決棍懲礪,當該中官刊名內侍府。上曰,大臣·刑曹堂上入侍。上曰,前慶尙監司入侍。出榻敎賤臣承命出傳,與左議政蔡濟恭,右議政李秉模,刑曹判書李得臣,參判申耆,參議魚用謙,前慶尙監司李泰永,偕入進伏。濟恭等曰,風日不調,聖體若何?上曰,一樣矣。濟恭等曰,王大妃殿氣候,何如?上曰,一樣矣。濟恭等曰,惠慶宮氣候,何如?上曰,一樣矣。上曰,近日亢暘太甚,此悶曷喩,今見江原道狀啓,則雨澤所得,爲一寸有餘,此則甚幸。濟恭曰,畿內四五邑,亦得鋤雨,而聞法聖僉使之言,湖南則雨水洽足,湖西則左道稍勝於右道云,到今思之,則昨年可謂無前之豐也。以近日如此之旱,牟麥實無登熟之望,而民間諸議,皆以爲牟麥雖告歉,豈至大段飢餒之境也云,以此推之,昨年大豐,槪可知矣。上曰,昨日以付榜罪人事,右相有出擧條者,卿其見之耶?濟恭曰,此則不可不懲一勵百矣。上曰,聞右相言,卿意亦然云故,所以有處分,而其在生道殺人之道,斷不可容貸矣。濟恭曰,此漢與鐵山鄭哥,自來有猜隙故,故爲此擧,以爲害鄭之機栝云,此是妖言惑衆者,則所當更爲窮覈,嚴加處分,以爲曉惑警衆之道也。上曰,已言於御將,使之處置矣。仍敎曰,今日爲召卿等者,以安東琴氏事,多有詢問者,嶺伯狀啓,果已詳見,而其爲正犯者,亦能拈出耶?琴氏節行,可謂卓然可尙,旌閭之典,何待道臣之狀請,而第爲琴償命之道,實難究得,所謂金尙謙者,乃是正犯,而琴氏之積怨深怒,則在於李碩,此曷故焉?卿等出意見,指一陳達,使國法斷行,死者洩冤,則此非導和之一端耶,卿等之意,何如?濟恭曰,卽見慶尙監司李亨元狀啓,則安東琴氏貞節卓然,實令人欽服,在朝家樹風聲之道,施以旌閭,恐不可已,至若金尙謙兄弟及李碩,絶悖至凶之擧,姑未明知其造謀首倡者爲誰,而要在於三人之中矣,琴氏旣已捨命,則罪魁謀主,不可不用以當律,以解貞女之冤矣。上曰,旌閭事,依爲之。右相之意,何如?秉模曰,琴氏事,誠爲卓異,旌褒之典,臣亦無他見,論其事端,雖由於金思謙,首謀之罪,當在金尙謙,李碩兩人之中,而獄案未具,用法與否,姑未可論矣。上曰,秋曹堂上及前慶尙監司亦陳所見,可也。得臣曰,琴氏之抱冤莫伸,以至自溺自刎者,情甚矜惻,節亦卓異,而以律文言之,劫奪之律,似合此獄,以文案言之,無論李碩·金尙謙等,罪孰重,罪孰輕,道臣初不執定首從,如法成案,而徑請稟處者,大違獄體,臣曹不敢依例覆啓,至於該府使李集斗,曲岐關節,締結官府等語,旣登於道臣論列,則不可罷黜而止,令該府拿問重勘,恐不可已矣。耆曰,琴氏之橫被惡言,竟至捨命,其情則慽,其節則卓,伸枉慰死之道,固宜嚴覈正犯,快施常典,而威逼之律,旣未襯合,但有劫奪士族妻女一條,恐或當着,而琴氏生前,必欲報冤之李碩,一向抵賴,尙不輸款,至於金尙謙兄弟,半夜作變之事,雖已承服,本道査案中,旣無扶執手犯之形,直以劫奪律勘斷,亦違審恤之政,如臣愚淺之見,不敢指的仰對矣。用謙曰,近來民俗愚悍,此等變怪之事,比比有之,隨其現發,依律勘斷,使之知有法紀,在所當然,此獄之肯綮,卽金尙謙兄弟,而渠等,亦旣自服,至於李碩,自初造謀之狀,固爲萬萬凶頑,而旣未取服。且於作變之時,無所身犯,則恐不可與尙謙輩,同其勘律矣。泰永曰,臣待罪嶺南,因該府使所報,以靑松府使,別定査官,使之嚴覈矣,未及究竟,而臣則遞職,當初作變者,雖是金思謙兄弟,琴氏及黃哥之必欲報冤者,在於李碩,而因其抵賴,尙此遷就,今者琴氏,旣至自處之境,則其所究覈之道,與前自別矣。大臣·刑官旣已仰對,臣無可達之辭矣。濟恭曰,謀劫士族婦女,係是一律,金尙謙兄弟及李碩等罪惡,若是狼藉,則道臣固宜各別嚴訊,窮覈其某爲首某爲從然後,狀請令攸司稟處,而此則以未究之案,徑請各該曹稟處,事已未安,而至若不得已罷黜云云狀啓中,旣已臚列本倅不善擧行之事,則罷黜之爲不得已,恐失體段,慶尙監司李亨元,從重推考,更令盤覈於應問各人,歸一狀聞然後,更爲稟處,何如?上曰,依爲之。出擧條上曰,留院箚子入之。出榻敎命得臣等,先退擧行。上曰,完伯,以親病,果難離捨云,半千里炎程,亦難强令將往,其在孝理之政,不可不體諒也。濟恭曰,以朝體言之,則有難每每曲循故,臣有所云云,而孝理之下,臣豈敢更言於其間乎?上曰,近來京外牛禁,何如?秉模曰,牛禁則如前爲之,而牛價之騰踴,反不如不禁之時,莫知厥故也云矣。上曰,昨年登豐,豈非牛禁之效耶?濟恭曰,是則似然矣。濟恭曰,臣旣登筵,以張聖佐事,有所仰達者,張聖佐今年八十有餘,本以微蹤,特蒙賜第之恩,登第後,又爲加資,則於渠大是格外曠絶之恩,而渠之言內,雖曰,及第,未得爲文官所當行之職,以是抑菀云矣。上曰,果如渠言,登第後,未經文職,初非賜第之本意也,當分付銓曹,以爲區處之地,而渠之所願,在何官云也?濟恭曰,如敦寧都正者,幸得一經,則當無恨云矣。濟恭曰,南兵使李壽鵬,身病沈綿,屢呈辭狀,邊上閫任,不可曠務,今姑改差,何如?上曰,依爲之。出擧條濟恭曰,濟州牧使柳師模,身病沈重,廢却公務,連呈辭狀,濟州事可悶,合有變通之道矣。上曰,依爲之。出擧條仍命退,諸臣以次退出。
上在昌德宮。停常參·經筵。
洪仁浩啓曰,自明日,至二十一日,視事頉稟之意,敢啓。傳曰,知道。
洪仁浩啓曰,合辭方張之時,憲府無詣臺之員,事甚未安,除在外外,未肅拜呈告人員,竝卽牌招,何如?傳曰,允。
洪仁浩啓曰,事變假注書李毅采,身病猝重,勢難察任,今姑改差,何如?傳曰,允。
傳于洪仁浩曰,諸承旨持公事入侍。
傳于洪仁浩曰,忠淸監司留待。
傳于洪仁浩曰,昌城府使留待。
備忘記,忠淸監司徐美修下直,長弓一張,長箭一部,昌城府使徐有龍,植松萬戶扈國良下直,各長弓一張,長箭一部,片箭一部,筒兒一箇賜給。
洪仁浩啓曰,吏曹郞廳來言,承旨有闕,政事,取稟。傳曰,今日政差出,待下批牌招。
傳于洪仁浩曰,左承旨入侍。
傳于洪仁浩曰,右承旨入侍。
傳于洪仁浩曰,右副承旨入侍。
洪仁浩啓曰,行大司憲金載瓚,執義沈奎魯牌不進,掌令金熙采傳旨未下,掌令洪彦燮,持平金壽祖·鄭宗魯在外,監察茶時之意,敢啓。傳曰,傳旨未下諸臺只推,與都憲,更爲牌招署經,使之今日內爲之,臺諫牌去來,不卽催促,致煩酬應,入侍承旨推考,當該實注書,從重推考。
以副應敎朴載淳,校理李羲甲,修撰尹序東·金履喬,副修撰尹行直·李基讓,再牌不進罷職傳旨,傳于洪仁浩曰,只推。
以平安監司朴宗甲狀啓,安州牧使李東稷,遭父喪事,傳于洪仁浩曰,今日政差出,待下批,當日辭朝。
以睦萬中囚單子,傳于洪仁浩曰,飭已施,放送。
以內侍高賢謙手本,差備內軍士,無章標入闕,移法司重治事,傳于洪仁浩曰,閽禁雖曰,蕩然,無標之漢,焉敢作鬧於差備近處乎?令該曹,各別嚴刑照律。
以副應敎朴載淳,校理李羲甲,修撰金履喬,牌不進罷職傳旨,傳于洪仁浩曰,只推。
傳于洪仁浩曰,兵曹判書權疏批已下,牌招開政。
洪仁浩啓曰,兵曹判書權牌不進,推考傳旨,今方捧入,而開政命下之後,如是違牌,事甚未安,更卽牌招,何如?傳曰,允。
摠管前望單子入之,崔夢嵒落點。
以朴命燮囚單子,傳于洪仁浩曰,推其事勢,可謂無罪之公罪,且是久任之窠,附過放送,使之卽爲還任。
吏曹參議·禮曹參議前望單子入之,吏曹參議韓用龜,禮曹參議李鼎德落點。
以吏曹參議韓用龜牌不進罷職傳旨,傳于洪仁浩曰,只推。
備邊司薦望,以曺命楫爲濟州牧使。
有政。吏批,判書李秉鼎,參判徐邁修進,參議未差,行左承旨洪仁浩進。以李鼎揆·金履翼·李海愚·金達淳爲承旨,李勉兢爲吏曹參議,沈奎魯爲執義,金孝秀爲獻納,李弘達爲正言,張聖佐爲敦寧都正,李晩秀爲刑曹參判,李城輔爲工曹參判,金載翼爲兵曹參議,徐鼎修爲同春秋,南涑爲吏曹佐郞,李東萬爲兵曹佐郞,朴宗鎬爲軍器判官,申頤朝爲顯陵參奉,吳泰賢爲安東府使,李尙寯爲文川郡守,成鼎柱爲金溝縣令,典籍單崔雲翰,遞付京職事承傳,敦寧參奉李永老,北部都事徐興輔相換,承文博士二單任厚常·趙夢璟,學諭二單金元默·鄭敬翰。
洪仁浩啓曰,新除授都承旨李鼎揆,時在慶尙道慶州地,斯速乘馹上來事下諭,何如?傳曰,許遞,今日政差出。
再政。吏批,以權裕爲吏曹參判,尹行恁爲禮曹參議,李海淸爲吏曹正郞,李志容爲宗簿主簿,柳相文爲平澤縣監,兵曹參議睦萬中,參知金載翼,知春秋單徐鼎修,李祖源爲刑曹判書,韓晩裕爲吏曹參議,趙鎭寬爲承旨,金翰東爲全羅監司,韓致應爲獻納,洪時濟爲正言,李翊模爲應敎,洪秀晩爲副校理,李勉兢爲禮曹參議,朴潤文爲典籍,思陵令單李普衍,遞付京職事承傳,奉常直長單趙夢璟,成川府使單金翰東仍任事承傳,兼春秋李尙寯,以金熙周·金裕己兵曹佐郞,以夫宗仁爲禮曹正郞,宋鍈爲江陵府使,鄭文始爲兵曹佐郞,李昇羽爲監察。
兵批,判書權進,參判姜彝正入直,參議金載翼未肅拜,參知睦萬中病,同副承旨金達淳進。以曺允精爲南兵使,金喜成爲古城僉使,張忠顯爲鷺梁別將,大護軍徐鼎修,護軍洪明浩·尹弼秉·申耆·金翊休·李晩秀·趙鎭寬,副護軍金祖淳·宋民載·韓晩裕·朴基正·金勉柱·申光祜·韓用和·柳師模·具錫夏·李義彬·李沖彬,副司直高宅謙·朴瑞源·張至冕·尹悌東,副司果申完·李重蓮·柳可源竝單付,以洪周萬爲知事,李潝爲守門將。
都摠管前望單子入之,李柱國落點。
承旨前望單子入之,李勉兢落點。
注書柳遠鳴病,代以徐俊輔爲假注書。
傳于金達淳曰,刑曹參判李晩秀,監印之役相妨,許遞,前望單子入之,待下批牌招,使之進去本曹。
刑曹參判前望單子入之,柳焵落點。
以刑曹參判柳焵,牌不進推考傳旨,傳于金淳達曰,許遞,前望單子入之,待下批牌招,卽爲進去。
刑曹參判前望單子入之,徐龍輔落點。
李毅采改差,代以南度中爲事變假注書。
傳于金履翼曰,承旨房仍。
傳于金履翼曰,全羅監司入侍。
傳于金履翼曰,承旨房仍,都承旨爲禮房。
備忘記,全羅監司李得臣下直,長弓一張,長箭一部賜給。
以應敎李翊模,副校理洪秀晩牌不進罷職傳旨,傳于金履翼曰,只推,更爲牌招。
以應敎李翊模再牌不進罷職傳旨,傳于金履翼曰,只推。
以執義沈奎魯,牌不進罷職傳旨,傳于金達淳曰,只推。
大司諫前望單子入之,徐邁修落點。
金達淳啓曰,守令署經事,命下矣。平澤縣監柳相文,憲府則旣已署經,而諫院獻納韓致應在外,正言洪時濟未署經,洪致榮引避退待,只有大司諫徐邁修一人,無以備員署經云,未肅拜司諫鄭來百,卽爲牌招,何如?傳曰,允。未署經臺諫,使之署前行公,而在外人許遞,今日政差出,待下批,一體牌招。
吏批,三政,以丁志元爲獻納,濟州牧使單曺命楫,尹淑基爲司宰僉正,朴瑞源爲安州牧使,全羅監司單李得臣。
以司諫鄭來百,獻納丁志元牌不進罷職傳旨,傳于金達淳曰,只推。
以掌務內官手本,廚房,房堗·枺樓,修改磨鍊進排事,傳于李海愚曰,郞廳入送,差備問于中官磨鍊,後次入單子啓下事,分付戶曹。
正言洪致榮啓曰,臣姿性魯莽,言議巽軟,本不合於淸朝耳目之任,而伏聞付榜罪人盧琰,梟示之命,區區愚,見竊以爲窮凶情節,決非渠之所敢自辦,而今若徑誅其身,實無盤覈之路,而昨日適値齋日,以疏以啓,將不得趁卽入啓故,達夜憂憤,坐待天明,蒼黃詣臺,遂以啓辭,仰達。臣非不知,在今日則罪人已爲正法,無以擧論,而啓中所謂堂箚臺疏俱未蒙允,則雖有不及之歎,而當初盤問之時,亦必有形跡之可執,事端之可按者,則因是究覈,打破根窩等語,實出於正法者,雖已無及根窩,則尙或可覈之意,而文旣拙抵澁,辭不達意,致有此責敎之截嚴,舊啓新啓,竝不賜批,臣於是,滿心惶恧,無地自容,以此情踪,其何可一刻晏然於臺次乎?請命遞斥臣職。答曰,若有形跡事端之可執者,豈不盤覈乎?到今收殺之後,於何究覈,則發啓當乎否乎?所以不爲賜批者也,爲先從重推考,勿辭,退待物論。
洪仁浩,以都摠府言啓曰,入直內三廳武兼禁軍及軍兵等,中日習射事,自今十三日十六日十九日中日至,依例姑停之意,敢啓。傳曰,知道。
以趙華錫囚單子,傳于金達淳曰,如是也故,該邑謂之弊邑,豈但趙華錫之罪,況時倅分揀,則雖有輕重之別,亦不可獨施當律,以公罪,區別功議,草記勘放,近日望雨之情,兩西爲最,此時守令,不可曠官,使之今日內下送,萬一遲滯,令道臣,狀聞論罪。
禮曹,前知中樞府事李仁康卒逝云,吊祭致賻,依例擧行,何如?判付啓,依所啓施行爲旀,其家無從宦之人,令兵判招見,可以祿仕之人,草記事分付爲良如敎。
金達淳,以義禁府言啓曰,姑放罪人金麟淳·金基豐等,還囚捧供之意,敢啓。傳曰,知道。
禁府啓目,牙山前縣監金麟淳原情云云。傳旨問目內辭緣,泛稱遲晩,刑推得情,何如?判付啓,除刑推照律爲良如敎。
金達淳,以義禁府言啓曰,刑曹前正郞權襈,前佐郞尹㝡遠·承慶恒等拿處事,傳旨啓下矣。權襈今方待命拿囚,尹㝡遠以松禾縣監,時在任所,承慶恒以銀溪察訪,亦在任所云,依例發遣府羅將,竝拿來,何如?傳曰,允。
以權襈囚單子,傳于金達淳曰,姑放,過齋後捧供。
洪仁浩,以兵曹言啓曰,依下敎,丹鳳門守門將朴師儉,決棍十度汰去,行首守門將沈鏔,決棍十度之意,敢啓。傳曰,知道。
洪仁浩,以兵曹言啓曰,江華留守林蓍喆,待交龜拿待,以爲親問嚴處之地,亦令兵曹知悉事,命下矣。處所,以何處爲之乎?敢稟。傳曰,此草記,可謂衝脅之拜,不但後時,苟欲親問,何待卿之草記乎?官村無事一語,卽目下要道,爲振綱,雖不得不拿來,爲踐言,又不得不任他,今雖親問,豈有別語乎?卽其所謂待罪之文殊山城編管定將校,星火下送宣傳官,使之復命,可也。
洪仁浩,以兵曹言啓曰,本曹草記,前江華留守林蓍喆親問,處所以何處爲之事批旨內,此草記,可謂衝脅之拜,不但後時,苟欲親問,何待卿之草記乎?官村無事一語,卽目下要道,爲振綱,雖不得不拿來,爲踐言,又不得不任他,今雖親問,豈有別語乎?卽其所謂待罪之文殊山城編管定將校,星火下送宣傳官,使之復命可也事,命下矣。依傳敎,林蓍喆文殊山城編管,定龍虎營將校,星火下送之意,敢啓。傳曰,知道。
金達淳,以義禁府言啓曰,安東前府使李集斗,令該府,拿問重勘事,傳旨啓下矣。李集斗時在任所云,依例發遣府書吏拿來,何如?傳曰,允。
金達淳,以義禁府言啓曰,時囚罪人趙華錫,以公罪區別功議,草記勘放事,命下矣。趙華錫,全羅前監司徐鼎修狀啓內,興德縣辛亥以上逋穀,壬子査正,便一大懲創,五千七百餘石之作爲舊還,二千八百餘石之許令停退,足可以革祛積弊,而官長猶不守法,吏鄕無所知戢,乃於當年秋捧之時,又以二千一百餘石之穀,憑藉貸下,推移反作虛勘者,固已駭然,而況當癸丑之豐登,初無一包收殺,又添許多仍反,法意所在,萬萬寒心,各年虛錄守令罪狀,令攸司稟處,罪取考律文,則大典通編倉庫條有曰,還上虛錄反作守令,徒三年定配矣。趙華錫徒三年定配,以公罪收贖,而其十三代祖狷,開國功臣云,功減一等,徒二年半定配,以公罪收贖放送之意,敢啓。傳曰,知道。
金達淳,以御營廳言啓曰,今日習陣時,依傳敎,鐘閣匿名付榜罪人盧琰,大會民人於沙場,梟示警衆之意,敢啓。傳曰,知道。
禁府啓目,孟山縣監金基豐原情云云。傳旨內辭緣,泛稱遲晩,刑推得情,何如?判付啓,容有可恕,分揀放送,使之卽爲還官爲良如敎。
禁府啓目,粘連牙山前縣監金麟淳段,稅穀之駕海利涉,專係船隻之先期修葺,而器械不備,一船落後之說,旣發於各人供辭,則船隻之初不完實,可以推知,作綜之法,自來至重,而行船之際,不能嚴束終至臭載之境,事極可駭,罪杖八十收贖,奪告身三等,私罪奉敎依允爲旀,功議各減一等爲良如敎。
全羅監司趙鎭寬疏曰,伏以臣聞夫子之言曰,君使臣以禮,臣事君以忠,禮莫厚於體下,忠則在於移孝,是二者,同出於至誠惻怛,周摯懇切之意,而其用異名,在君爲仁,在臣爲忠,在子爲孝,先王所以維持天下,敷施德政,風俗敦,廉恥勵,禮讓興,皆是道也。其行之也,有節有文,淺深緩急,各適其宜者,時而已耳。是故,君之勞臣,有將母之詩,臣之從事,賦陟屺之章,若不可以私事辭王事,而乃於禮曰,八十一,子不從政,臣竊以爲,原隰之大夫,必其親年非老,或有他兄弟,不然,豈可謂詩與禮,相經緯乎?臣以終鮮之身,慈母今年八十有一,含恩怵義,未或言私,雖於從政也,有不敢辭,若欲如詩人之將挈,而行邁離違,而瞻望所不可得也。稽之於律曰,親年七十者,不許三百里守令,凡今之人,未必皆然者,或迫於事勢,或親無疾病,或辭而去之,則無以沾升斗之祿以養者,自非然也。未有拔例控辭而不許焉,況年高於七十以上一等,而道遠於三百里外倍差者乎?又況痛癢之方劇,而炎暑之載罹者乎?假使臣,無可言之情,必辭之義,母病實狀,前旣猥陳之矣。大病之餘,轉而爲眩暈諸症,推之常理,固不可時月責效,而見臣冒控,久未蒙允,憂惶恐怯,如添一病,不甘之食,日以愈減,非臣得請,莫慰病心,尙何望限日調護,計程將往乎?古之人,以親老,辭不赴州郡者,不可摟數大臣有爲之白上者,今也則不然,自呈辭本,所被聖敎,不啻藹然如春,而廟議則一辭勒持,人或謂事體然耳。是則不然,夫所謂事體者,朝廷之處分得宜,上下悅預,以孝理爲政,而臣勸於忠以人道使人,而人效其死,此之謂事體,此之謂紀綱,此之謂禮,此之謂律,臣雖情急,豈敢爲無稽之言,重犯瀆擾之誅哉?伏惟聖慈,天地父母,乞加矜憐,亟賜遞改,俾伸將護之情,得蒙終始之澤,千萬幸甚,臣無任云云。答曰,省疏具悉。强迫非孝理之政,況卿母敎卿勿赴云爾,則親敎君命,亦自有錙銖之輕重者乎?所辭依施。
校理朴吉源,副校理尹益烈等箚曰,伏以臣等,於分榜罪人盧琰梟示之命,竊不勝驚惑之至,蓋匿名掛書之不得傳播,卽地燒火,法意嚴重,而此則因他事端,自露姓名,今不可以匿名論也。且以大臣及將臣所奏觀之,其榜中辭意之窮凶絶悖,煽動人心,誑惑衆聽之陰謀祕計,渠雖自服,其所設施,決非遐土愚氓,所可獨辦者,此必有窩窟根柢之頤指手使,作此疑亂之凶謀,決不可遽斷以軍律,以絶其窮覈之路也。臣等固知今此處分,實出於解衆惑,鎭民心之聖念,而臣等過慮,亦有所不然者,噫,此等變怪,其始也雖若微細,其末也易致滋蔓,思之及此,寧不凜然?伏願殿下,亟寢付榜罪人盧琰梟示之命,更加嚴覈,鉤得根因,俾亂本永除,衆惑夬解焉,取進止。答曰,省箚具悉。措語之不審,而爾等亦不得不刪改,此所以經宿賜批者。
平安監司朴宗甲疏曰,伏以臣之叨冒見職,今且周歲矣。踪地之宜去,疾病之難强,前後辭疏,陳暴略盡,而誠淺辭拙,竟未蒙體諒之恩,因仍盤礴,淹過時月,居常悚惕,如集于木,臣之前秋一疾,始以無妄,終成頻復,乍減乍添。名曰,休息,數日稍止,若有生意,一番暴發,盡棄前功,經春涉夏,一味沈淹,榮衛漸就銷鑠,精爽去益離遁,皮枯肉脫,聽瑩步痿,種種危惡之兆,澌頓之形,不勝層疊,莫可支吾,而重以津液內竭,血不養目,非但遠看之愈暗,竝與近視而不明,咫尺人物,隔如重霧,尋常書牘,隨處昏花,長時闔眼,兀然如土木偶人之無所省覺,此殆臣涯分已溢,災厄交集,畢竟止於癃廢則幸矣。臣身縱不自卹,其於許大擔負之尙留身上何哉,臣之本末,聖鑑之所俯燭也。偏駁之質,昏劣之性,雖在常時,尙不足以備數於任事之末,況今疾患已痼,神識愈短,事務之來,太半忘失,文簿之間,全未照檢,此在下邑僻縣之無甚難了者,猶懼不堪,其可冒居於四十州之上,上以承流宣化,下以觀風察俗,無孤我殿下委寄之聖念乎?以臣無似,區區自效之道,惟在於燥濕不擇,奔奏爲恭,而今焉筋力之事,亦不能自强,如是而猶以屢瀆爲懼,飾讓爲嫌,一任廝壞而不自陳龥,則聖明何由俯諒其情實,而臣之貪榮尸職,尤無所逃罪矣。臣躬逢聖世,而其身之不能自謀,每貽殿下之憂,前後去鬼而爲人,出泥塗而登雲霄,無一而非造化之力也。殿下方積費陶甄,而臣乃不堪承受,身纔榮泰,病忽膏肓,天廢之也,謂之何哉?陳力就列,已矣無望,恩山德海,何日可報?惟有亟解職務,歸伏松楸,歌詠聖澤於畎畝之中,以爲餘生不報之報而已,癃羸醜朽之質,得蒙終始生成之澤,止於其所當止,則亦未必無補於聖化之萬一也。言出衷曲,情非外飾。伏乞聖慈,天地父母,俯垂諒察,亟命鐫改臣職名,仍治臣瀆擾之罪,以肅朝綱,以安私分焉,臣無任云云。答曰,省疏具悉。卿其勿辭行公。
忠淸監司徐美修疏曰,伏以,臣猥膺藩寄,纔已陛辭矣。臣之亡父墳山,在於京畿陽城地,而距官路,不滿一舍,松楸入望,冞增不洎之私,歷路榮掃,多蒙許施之恩,玆敢不揆僭猥,援例仰陳。伏乞聖明,特賜矜許,俾伸至情,不勝大願,而連値齋日,臨發始龥,尤增悚蹙,臣無任云云。答曰,省疏具悉。卿其依所請歷省。
兵曹判書權疏曰,伏以,臣以至鹵鈍之姿,當極衰朽之年,見叨之職,初豈一分近似,而辭不獲命,冒膺冥行者,于今七十有餘日矣,無日不戰兢憂惕,無事不昏謬顚錯,而我聖上,每以曲庇之念,輒置容貸之科,臣誠感惶之中,徒增愧懼,益不知措身之所也。迺者事關提稟,念未省覺,昏迷稽忽之罪,臣固首實於問啓之初,而未卽蒙勘,惶隕倍切,及夫備局草記之日,臣之罪名,已盡彰著,大臣胥命之後,臣之情踪,轉益危蹙,闕外朝房,泥首八日,動駕之時,一味縮伏,命令之下,無意擧行,罪上添罪,有死而已。朝伏奉傳敎下者,以臣容有可恕,使臣承牌開政,臣惝慌罔措,荐違召命,席藁惶隘,直欲鑽地而不可得也。孽由己作,而朝廷替承,嚴敎辭嚴,勘罪而當者,全然無事,天下寧有是哉?臣之私義,到此勿論,朝家刑政,豈容若是之倒置乎?夫名在朝籍者,或被三司過去之言,則尙且自引不暇,亦必俾伸廉義,臣雖萬萬無似,所帶則中權之重任也,所遭則廟堂之公論也。今若不恤前後之辜犯,只幸目下之恩宥,揚揚爲復出之計,則淸朝四維,其將緣臣而掃地盡矣。殿下之於臣,陶鎔拂拭,使之平步至此,涵容假貸,使之全保至此,而獨於守微諒,完廉恥之地,使之蕩然失操,直歸之於放恣無嚴之科也哉?臣於是,又不避瀆擾之誅,冒入文字,仰首哀號。伏乞天地父母,諒臣危衷,勘臣積罪,使邦憲乃正,私分少安焉,臣無任云云。答曰,省疏具悉。卿其勿辭行公。
忠淸·全羅二道儒生,幼學趙來啓·申愊·兪重柱·金世基·金志奭·金灦·金鍾呂·李址奕·兪徽柱·徐好善·宋煥文·宋啓殷·朴弘源·宋一淸·金在鍊·宋煥吉·宋泰鍾·金相郁·宋禮淵·金亨鐸·宋友淵·趙恒逵·宋啓秀·趙正逵·宋星俊·宋喆寅·宋欽先·趙慶福·趙雲泰·趙鼎彦·李遠翼·趙至和·鄭仁弼·李洙仁·趙雲復·趙元和·朴㝡正·兪漢億·申在貞·李泰膺·柳台鎭·鄭履中·李懿采·李光輅·趙定鉉·崔泰觀·李在元·金聖讓·金守鎭·李永祜·李宜俊·孫翼元·尹光範·李鳳采·金若欽·金聲天·李龜采·金哲欽·具錫坤·柳潑·金聲國·李斗采·李宅延·李弘儒·李在溫·具式溟·金亮欽·李賞延·柳秉喆·趙學洙·朴致寬·趙斗鉉·崔永祿·李秉緯·李需光·朴致權·崔永廈·李學宗·李義宗·郭汾·安鍾夏·李文燁·金思濤·鄭最烈·任浣·趙濟匡·鄭晢行·李命燮·李彦燮·南鵬九·徐宅祿·徐師達·徐恒祿·柳源·柳沃·徐顯達·趙炫·安思九·尹載莘·徐承祿·尹載舜·徐志達·徐鎭英·徐鎭弘·徐炳祿·徐必祿·朴載和·朴宗休·柳景發·鄭能濟·鄭勉行·尹賢模·李弘模·李始郁·金相祿·南承烈·姜象乙·姜履錫·朴溶·尹載勛·李應福·兪直柱·趙得瑞·李光白·尹時義·黃瀷·朴魯煥·金遇弼·趙錫萬·金相一·安廷師·金遇鍊·安廷運·李基福·金履庠·李基肅·李遠逵·朴起鼎·尹衡國·朴起默·朴宗守·金相彦·洪樂洙·趙雲暹·李忠謙·李東爀·趙熙逵·李東祐·呂善禧·郭欽昊·安宗文·金思烈·李觀一·李相仁·吳達善·鄭漢維·任善謙·鄭最熙·李德燁·朴源·尹宗國·尹載瑞·朴宗繼·宋衡鎭·尹禹國·宋冀鎭·金衡·李貞徽·李恒輔·金潤恒·金在鼎·洪致遠·朴宗赫·李大坤·李光徽·李宗源·李度周·尹亨基·金潤煥·金潤璞·朴師赫·金在恒·李行坤·洪秉衡·鄭暘錫·黃·趙行彦·趙雲泌·金尙祖·金志謙·權躋遠·宋文應·申晥·尹瑛·吳世默·金鍾烈·金相麗·金鍾達·李秉性·李懋聖·宋相胤·黃履鎭·姜世忠·金履基·李顯發·柳奭輔·宋相旭·朴相元·崔容性·李章烈·尹勉中·李煥周·李宅和·黃宅鎭·李頤祖·姜必成·鄭復行·朴相欽·李光岳·崔基一·柳渭·宋若洙·宋相仁·李觀述·朴東輅·黃錫源·柳基永·宋啓祚·金樂賢·具漢采·柳榮國·任慶億·具漢鳳·任慶烈·具弘源·李時煥·楊定重·蘇運天·楊顯基·吳世觀·南範老·金致伍·南頊·吳世豐·宋鎭華·蘇命一·金尙直·朴相一·柳經漢·李延厚·朴相鼎·宋玉休·朴隣垕·鄭宅福·南宮韸·黃壜·宋文五·李徽鑑·宋鳳休·朴存欽·李志術·柳經熙·李肎述·宋寀·朴宗烈·徐漢喆·宋相岳·李恒·金尙宜·李秉直·宋性中·黃道鎭·李念聖·鄭百行·柳經濂·朴相說·崔容肅·柳洽·李思述·宋之暹·蘇洙寬·楊赫基·蘇魯述·黃大祿·蘇禮述·李錧·李日培·黃宗基·金厚喆·李廷彬·南宮建·李祥玉·李雲祥·黃瓚周·黃宗漢·高相說·沈應漢·崔璍·宋奎鑑·金致中·崔光岳·金致鼎·金裕·宋載烈·柳振源·任希祉·申正權·李德弘·柳曾源·李德成·柳璨源·柳達源·宋樸·安宗源·朴道洙·柳章源·李德文·柳河鎭·李德彬·安宗億·柳光模·柳恒一·柳興悌·柳興孝·曺永祚·柳格·朴廷賢·金成魯·姜潗·李光玉·邊相聖·柳善性·邊相朝·宋炫·朴鳳章·趙湜·邊相華·朴尙禧·邊相璨·金碩寶·朴尙初·宋煩·金銓·金尙烈·申恒祿·金尙肅·林墩·朴基淳·金台寶·朴東稷·趙鎭啓·朴東禹·李陽潤·邊得龜·柳元榮·金必華·申敬模·李鎭浩·郭林大·邊得元·申膺模·金燾·金碩運·金觀·柳星緯·朴道欽·羅世孝·高喆彦·具祉炫·金性溫·姜濟·朴泰曄·金光直·李東樞·金鎰彦·閔百允·李東亨·金憲警·朴良植·金命奎·權榮謙·閔鳳爀·金尙厚·李東八·金得厚·李敦中·金禹鼎·陳東櫟·李廷·金良行·金始鳳·李亮玉·金元澤·李璞·李得文·蘇輝德·南履夏·金魯仲·宋旭等疏曰·伏以道一而已矣。聖人得之而爲聖,賢者得之而爲賢,賢聖雖有差等,道學本無二致,如昭穆之燦然,源流之相接,不容小紊故,自有斯文以來,必以道統爲重,此不須遠引古昔,以今我東方儒賢言之,若先正臣趙光祖之光明俊偉,先正臣李滉之篤實輝光,實先倡之,若先正臣李珥,先正臣成渾,先正臣金長生,高明博厚之學,或相傳鉢,或相私淑,至於先正臣宋時烈,而集其大成,卽所謂我東六先生,其統緖之相承,正嫡之傳重,殆匹夫匹婦之所共明知者也。惟是先正臣金麟厚,生於中·明之際,處於靜·退之間,其學則格致誠正,其識則性命危微,趙文正之冤,因其一箚而伸之,李文純有麗澤之益,金文元有禮書之證,李文成有言曰,淸水芙蓉,光風霽月,出處之正,無與爲比,宋文正銘其碑曰,獨見大義,直尋正脈,深造厚積,進乎精密正大之域,夫惟數君子之賢,苟不推之爲儒宗嫡傳,豈有如是之尊慕乎?然後學魯莽,不能闡發推大,直置之於六先生之列,以明夫道統之正,而一任其倀倀迷塗,不知其眞正所在者,厥惟久矣。洪惟我聖朝,奎運闡啓,文化宣朗,接統於精一執中,契道於洙泗·濂·洛,迺者先正臣金麟厚,誕膺睿簡,躋配聖廡,於是淵源統紹,光大圓正,而禮成一日,風動四方,倘非我殿下,灼見道原,嘿契聖衷沕然曠感,深造乎道德文章節義之卓然兼有者,其何眞知獨見,而表章之,興起之無餘蘊,使斯道益闡明,而東土數千里縫掖章甫之倫,歡欣蹈舞,擧切親賢衛道之誠也,第有一事可復於闡揚之間者,臣等所居之鄕,礪山之地,曰有竹林書院,院介兩道之境,二南多士之一都會,而卽我肅廟朝賜額,趙光祖以下六先正爼豆之所,噫,臣鄕,無此院則已,旣有此院,則七賢同享於聖廡,而不同享於此院可乎?此不惟臣鄕之所羞,抑將爲聖世之闕典也。蓋此竹林之院,專爲道統而設故,除是先正臣金長生·宋時烈外,皆非杖屨之所及,而四先正一體享之,在昔婺源諸賢之祀周程也。朱夫子始靳終許者,亦以濂溪之道,合乎前聖,而二程之學,得之濂溪故,雖其非鄕非寓非其游仕之邦,而不以爲嫌,則竹林四賢,義取諸此。今此先正臣金麟厚,況以同道之人,又有傳道之重,則其所竝享,烏可已乎?嗚呼,崇德象賢,至於從享而極矣。祠院腏食,又何足輕重於先正,而臣等區區之忱,竊以爲我聖上表章斯人,顧不但申明道統,且將以嘉惠後學,則國有國學,鄕有鄕校,章甫之所矜式,何處不宜,而惟其瞻依於斯,講誦於斯,藏修有所,昕夕不懈者,祠院是耳。如臣等蔑蒙之學,固不敢與論於作成,而七賢之道統旣明,一鄕之觀感有地,則安知待文之士,不亦因此而興起乎?臣等裹足上來,齊聲仰龥,伏願聖明,勿以人微而廢言,特許先正臣金麟厚,竝享竹林之請,以慰多士顒望之誠焉,臣等無任云云。省疏具悉。躋配聖廟,擧百年曠典,祔食鄕院,近於不急,爾等退修學業。
副修撰李基讓疏曰,伏以臣於向者,情急省墓,罪犯擅行,內懷悚仄,祗俟嚴譴,不意聖慈曲諒,施許鞶遞,曾未數日,又侈恩除,繼命馹召,鄕里聳觀,邱壠與榮,臣以眇末,偏被寵光,但自感泣,不知所以爲辭也。臣於今行,貫穿畿·湖,西薄于海,往來餘六百里,爲日迨數旬,行路聞見,請以實陳,方臣始發,亦已久旱,纔出江郊,已見兩麥萎黃,田野乾涸,甚至庶草,亦皆憔悴,蓋畿邑多春牟,湖西多秋牟,而春牟則出地之後,雨澤已慳故,優者長僅數寸,下此初不離土,秋牟雖勝,而猶不能實。且近俗稻農,春播一而夏秧九,播處已皆乾拆而不敢恤,民皆盡力於秧故,秧坂之將乾者幾半,沾潤者亦太半,臣於所到處,輒問於農人,則皆以爲今玆之旱,自春已然,早旱之甚,殆近歲之所無,今若得雨,春牟雖已矣,而秋牟猶可救得一半,秧坂免涸,則秋農猶可着手,及臣歸時,卽見秋牟之將實者,殆盡自枯,秧坂之將乾者,已乾而或至龜拆,前之沾潤者,又已八九向乾矣。於是乎農民之言曰,芒種已近,兩麥則已矣,今所急者秧坂,一枯雖難蘇,若過數日,則將無秧矣。且臣少寓湖中,路傍坪谷,何燥何濕,頗曾領略,今見前日饒水處,盡皆乾涸,一望同然。且臣曾見湖俗,輒自芒種前十餘日,始移秧苗,至芒種時,則幾或半矣。今臣所經三百餘里,只禮山縣魯餘坪一二區外,一無所見,則其旱可知矣。傳聞兩南,雖勝於畿·湖,以所見推之,所未見亦可知矣。及今霈霔,猶可有爲,而凄風杲日,尙不變候,若復差過幾日,不知將成何樣,臣謂目下急政,無過於積誠求雨也。其次,區處麥糴也。然求而之法,偏擧圭璧,一禱再禱,易致曠日,而臣嘗歷觀前史,其能急回天心,卽獲甘霈者,多在於人君責躬及審內察獄耳。臣願殿下,深留意於此二者焉。夫變災爲祥,惟在人君一心云者,卽雖古今通義,而便成老生常談,臣於兩歲求言之對,亦嘗以此仰勉,而言之旣不神奇,聽之亦無精采,然世間萬事,畢竟歸宿,不得不復入於此,今臣所謂責躬審囚,亦只如此,幸殿下,勿以人微而忽之,勿以常談而厭聽焉。臣又略察民間生理,昨歲之豐,近古所罕故,兩麥雖歉,而今夏饁糧,宜免大窘,然但所患者納糴耳,畿·湖麥糴,其數本寡,雖不似兩南之多,而其奈地上現存,本不足於納糴,儲種有何區處之術,臣雖不敢質言,而此亦宜廣詢列邑,預講措置也。臣固知殿下,對天育民,盡心兢業,一雨一暘,輒形憂喜,目今憫旱憂民之擧,必不待臣言而增損,然九重邃矣,四郊遠矣。雖以聰聽之明,必難遍照畎畝,而臣適在道,略有見知故,敢附古人陳水旱之義,冀備聖君擇芻蕘之資,惟殿下念哉。仍念臣,素抱奇疾,今於冒暑行役之餘,更加添劇,除召之下,末由叩謝,逋慢瘝曠厥罪俱大。伏乞聖明,特加俯諒,亟命遞臣職名,仍治臣罪,以肅朝綱,以安私分,千萬幸甚。臣於治疏將上之際,得伏見朝紙,有付榜罪人盧琰梟示之命,彼琰者,雖未知何樣凶醜,而其爲遐土人則審矣。造訛惑衆,揭榜通衢,果是何等凶謀,決非遐土一頑氓,所獨辦,必有主謀者矣,必有同事者矣,必有許多設施矣,而不究不覈,遽先正法,是果何事也?從古治亂,貴折其萌,況此不徒萌而已,根株將露矣,而斬草留根,其可曰,國有刑政乎?臣謂此賊,宜先嚴覈得情,拔亂本而嚴天討,斷不可已也,臣無任云云。省疏具悉。爾於自京尋鄕,自鄕還京之路,所目涉之農形,耳剽之農談,一一備陳,以效古人先奏水旱之義者,近來言事之罕見者,極可尙也。況今亢暘此甚無麥可慮,苟有關於貶已責躬,可以致方千之霈注者,何勞可憚,而心香之仰格尙遲,如渴如焚而已。至於錄囚一事,朝廷自有格例,疏決與審理,姑非其時,所以自昨日,收置京外錄啓死囚之案於案上,紬繹反復,未得起疑之端,方以爲鬱,爾疏際至,乃能說得此一款,尤庸嘉乃,附陳糴政,付之廟堂,差待出場,分付道伯,俾還民,有所容措,尾附一言,豈有別般究覈之端?爾其勿辭察職。仍傳曰,審理疏決,姑張大,無其名而有其實,則豈不爲導和之一端乎?凡有疑案,刑曹堂上之省記入直於本司,聚精究理,卽亦應行之例也,近日旱氣,近京處,甚於遠道者,尤切兢懼修省之思,自今日,刑曹諸堂,齊會該曹,先從京囚之已結案已完決未成獄之類,拈其十分疑端然後,就議大臣,具意見草記,京畿已錄啓,未錄啓,及成獄而未及完決者,發狀而未及成案者,道伯消詳看閱,直卽決處,錄啓者,如獲可活之條件,單抄槪略來待事,分付畿營。
司諫鄭來百疏曰,伏以,臣伏見朝紙,有付榜罪人盧琰梟示警衆之命,嘻噫,痛矣。其榜中辭意,臣雖未得其詳,以諸臣筵奏之出於擧條者見之,其造意之凶悖,遣語之叵測,足以推知,大抵近年以來,騷屑頻興,人心浮動,而未有若昨年之尤甚,此必有不逞之徒,暗地譸張,煽惑民志者,而根柢未覈,隱憂常存,今春付榜之擧出,而民間一倍洶懼,詿言如前朋興,聽聞所及,莫不痛惋,恒以罪人之未卽斯得爲憤,今幸凶身之就捕,旣有情節之輸款,則梟首示衆,在所當然,而第念此漢,卽遐方蠢愚之人也,渠安敢萌心作變,有意惑衆哉?噫,世變無窮,賊謀難測,安知無首謀陰嗾之輩,別有主張者,潛伏於其間耶?決不可徑先勘斷,草草收殺也明矣。臣謂付榜罪人盧琰,更付左右捕廳,覈得窩窟後,仍施正刑之典,斷不可已也,臣無任云云。省疏具悉。一玉堂之疏足矣。
敎全羅監司李得臣書。王若曰,揀方岳按察之任,最重湖南,顧朝廷宰輔之班,無出卿右,寄以方面,簡惟予心,眷彼全羅一區,卽我豐沛舊址,郡邑星布,從古人物之大都,衣冠月遊,至今山川之佳氣,麻絲粟米,六十州之賦役難平,兵甲城池,數千里之封疆最大,惟其事務之太劇,所以弊瘼之多端,舊俗漸漓,蓋失撫馭之道,豪民健訟,轉成詐僞之風,顧此任尤難其人,在今日孰膺是選?惟卿,銀潢餘派,珪璋令姿,風儀端凝,夙儲淸朝之雅望,志操恬簡,知有名祖之遺規,曾畀湖右之重藩,旣見列邑之彈壓,久居秋曹之長席,咸稱庶獄之公平,肆卿材允叶隆毗。故予意欲試利器,玆授卿,以全羅道觀察使,兼兵馬水軍節度使·都巡察使·全州府尹,卿其祗服寵命,益恢良圖,黜貪汚而奬廉能,以嚴殿最,呴疲瘵而戢奸猾,竝行恩威,藩屛得人,庶可弛宵旰之念,襜帷啓路,其宜勉澄淸之心,他餘稟裁,厥有常典。於戲,拜辭軒陛,想切耿結之懷,坐奠湖山,須體特昇之意,故玆敎示,想宜知悉。知製敎朴吉源製進
丁巳五月十二日卯時,上御誠正閣。諸承旨持公事入侍時,行都承旨洪明浩,行左承旨李晩秀,行右承旨洪仁浩,左副承旨金勉柱,同副承旨李鼎德,記事官柳遠鳴,假注書李允謙,記事官金景煥,記注官金良倜,以次進伏訖。上曰,忠淸監司·昌城府使入侍。遠鳴承命出傳,與忠淸監司徐美修,昌城府使徐有龍,偕入進伏。上曰,政官入來耶?仁浩曰,判書則已入來云矣。上曰,有實病及在外承旨許遞。出榻敎上曰,關西査啓,至今不入來,此豈成說乎?今日內行關,趁齋日後,修正馳啓事,分付。命書傳敎曰,昨聞大臣之言,傳敎文勢之錯看,容有可恕,然則推太歇而罷頗過,兵曹判書權問啓之下廟堂者還給,重臣處,仍爲分揀,牌招開政。上曰,吏曹判書入侍。出榻敎賤臣承命出傳,與吏曹判書李秉鼎,偕入進伏。上曰,守令見窠之今政當出者幾窠也?秉鼎曰,安東·金溝,當差出矣。上曰,各別擇差。上曰,海西及第張聖佐,至今不得爲文職,此則與蔭官無異也,然則當初賜第之意,果安在哉?故俄有下敎者,卿其聞之耶?秉鼎曰,已伏奉聖敎,而張聖佐之敦寧都正,殆過矣。上曰,旣是特敎,則有何不可?秉鼎曰,然矣。而如崔夢嵒者,雖已經兩司,而直擬知敦寧,有違政格故,但付知事矣。上曰,崔夢嵒已下往耶?仁浩曰,今日廳坐,來呈辭單矣。上曰,何爲下往?秉鼎曰,旣爲知事,且入耆社,志願滿足故,榮歸故鄕云矣。秉鼎曰,文臣參下之積滯,未有甚於近日,而其中槐院,則前直長任厚常,雖有槐院區處之敎,而終不付職,國子則前假注書趙夢璟,以曾在先朝,有故參判趙昌來之孫,當付槐院之下敎,不爲回刺於成均館,登科十年,尙未付學諭云矣。命書榻敎曰,前直長任厚常,槐院調用下敎之後,尙不付職之當該上博士拿處,爲先先爲付職,前假注書趙夢璟,聞是故參判趙昌來之孫,而不有受敎,以國子分館云,其時槐院上博士,問名汰去,夢璟施以槐院例拿處,博士作窠後,以夢璟勿拘第次,今日政單付。出榻敎秉鼎曰,文川郡守尹寅基,在官已至四年,且聞有自引之事,終不下去云,適因言端,敢此,仰達矣。上曰,改差,今日政差代,可也。出擧條秉鼎曰,敦寧府參奉李永老,身病近甚沈重,有難强令察任,今姑改差,何如?上曰,是誰之家,他司相換,可也。出擧條仍命書榻敎曰,今聞吏判言,供職不係於相換云,所執有據,顯陵參奉尹慶曾改差,待他窠,卽爲調用。又命書榻敎曰,今日政差代守令,皆令一兩日內辭朝,以守令移職者,除朝辭赴任。又命書榻敎曰,刑曹在外堂上與工曹呈告堂上許遞,今日政差出。又命書榻敎曰,兵曹判書權,更爲牌招。又命書榻敎曰,兩司中有實故情勢人許遞,今日政差出,待下批牌招署經。又命書榻敎曰,摠管中時帶軍任人許遞,前望單子入之。上曰,錦伯進前。美修進奏職姓名。上曰,今番將往耶?美修曰,然矣。上曰,湖西雨澤何如云也?美修曰,天安以南,間得鋤雨云矣。上曰,下往善爲之,以副委寄之意也。仍命仁浩宣諭。上曰,昌城府使進前。有龍進奏職姓名。上曰,下往善爲之也。仍命晩秀宣諭訖。命監司·守令先退。命書公事判付訖。命退,諸臣以次退出。
丁巳五月十二日辰時,上御重熙堂。右承旨入侍時,行右承旨洪仁浩,記事官柳遠鳴,記事官金景煥,記注官金良倜,以次進伏訖。命書全羅監司趙鎭寬疏批訖。上曰,完伯之代,今日政差出。出榻敎仍命退,承史以次退出。
丁巳五月十二日未時,上御重熙堂。左承旨入侍時,行左承旨洪仁浩,假注書李允謙,記事官金景煥,記注官金良倜,以次進伏訖。命書傳敎曰,近因看閱京外死囚案,考見祥刑考·錄啓案·詳覆案等冊名,數之此寡彼夥,不一,甚至祥刑考總錄,全然闕錄者亦多,以此,何以適從於殺活之際乎?況祥刑考等諸書,特命纂輯,一件藏于該曹,一件入啓,別定郞官,間三朔請出修正,蓋出於庶獄庶愼之意,則行之有年,咸云有其效,獨於今年,該曹擧行如是不勤,卽此一事,他事之不能事事可知,寧不駭然?當該郞官,問名拿處,久其任者,欲責久任之效,則近來該堂中,數爲而久居者,莫過於判堂,而其所溺職,乃如此,當該判堂李得臣,越俸一等。命書榻敎曰,新除授吏曹參議牌招參政,在外工曹參判,乘馹上來事下諭,禮兵曹參議,牌招察任,敦寧都正,亦令今日謝恩後入侍。命書傳敎曰,該曹擧行,專藉判堂,而坐齋隔日,酬應甚苦之時,何敢若是玩愒乎?眞所謂官怠於宦成,久任之意,果安在哉?當該判堂,不可越俸而止,刑曹判書李得臣,全羅監司除授,當日辭朝,新除道臣,時在西邑任所,迎送之弊宜念,仍任前職。又命書榻敎曰,新除授摠管,亦爲牌招,今日謝恩。又命書榻敎曰,違牌吏禮曹參議許遞,與刑曹判書之代,今日政差出,待下批牌招。又命書榻敎曰,在外摠管許遞,前望單子入之,待下批牌招。又命書榻敎曰,新除授都承旨牌招察任。又命書榻敎曰,未肅拜禮曹參議許遞,與吏曹參議前望單子入之,待下批牌招,其中罷散人敍用。仍命退,承史以次退出。
丁巳五月十二日申時,上御誠正閣。全羅監司入侍時,右副承旨金達淳,假注書李允謙,記事官金景煥,記注官金良倜,全羅監司李得臣,以次進伏訖。上曰,完伯進前。得臣進奏職姓名。上曰,可以出休矣。威生於廉,下往必善爲之也。湖南事,實甚可悶,而其中珍島一郡,便同開闢,必須另加措置,使之復古,海南事,亦可悶,開屯募民等節,問於舊伯,各別着念爲之,惟在道伯之殫誠撫摩也。得臣曰,湖蕃特除,旣是外補,則臣固不勝惶悚,而惶悚之中尤切感祝,臣才本駑下,一方重寄,恐不副委畀之聖意也。命得臣先退。上曰,玉堂違牌人員,只推,更爲牌招,推移入直。出榻敎上曰,大司諫前望單子入之,待下批,牌招署經。出榻敎上曰,濟州牧使許遞之代,亦令今日議薦下批,待下批謝恩。出榻敎上曰,左承旨入侍。賤臣承命出傳,行左承旨洪仁浩進伏。上曰,今日政新除授守令,皆令當日謝恩。出榻敎上曰,署經出牌臺諫中,在外人許遞,今日政,以在京無故人差出,待下批,一體牌招,以爲備員署經之地。出榻敎上曰,玉堂番次苟艱,未肅拜及自鄕上來人,疏批已下玉堂,竝牌招,推移入直,其中在外人許遞,今日政,待下批牌招。出榻敎上曰,坐直不備,承旨前望單子入之,待下批牌招入直。出榻敎仍命退,承史以次退出。
上在昌德宮。停常參·經筵。
自開東至未時,灑雨下雨,測雨器水深五分。
傳于金達淳曰,承旨入侍。
丁巳五月十三日卯時,上御重熙堂。承旨入侍時,行都承旨趙鎭寬,行左承旨洪仁浩,假注書徐俊輔,記事官金景煥,記注官金良倜,以次進伏訖。上曰,刑曹錄啓,合爲幾度,而文案幾許爲之云耶?仁浩曰,錄啓之爲幾度,使之錄來,而文案今方修正云矣。上曰,昨聞刑判言,錄啓爲六度云矣,自今連値坐齋,而特以憫旱之意,有此恤囚之擧,文案隨到隨入,玉堂批答,日次公事中粘連,謄書以入事,分付。上曰,推考房承旨審理間,使之別省記,可也。上曰,知申之兩南伯,雖曰,一時歷踐,而無異於畫餠矣。鎭寬曰,臣之情勢與情理,萬無可强之望,而伏蒙體諒,特許恩遞,母子相對,感祝無地矣。仁浩曰,俄在閤外時,知申,以傳敎中親敎君命,亦自有輕重之下敎,有所云云矣。鎭寬曰,君命親敎,豈或有輕重之可言,而亦自二字之敎,有若眞有輕重者然,此非獨謂上敎之屬於臣身也,外間見之者,亦多以此爲言矣。上曰,此則不然矣。亦自二字,自有時字意思矣。仁浩曰,臣則如此看得矣。上曰,刑曹郞廳,誰爲待令乎?仁浩曰,鄭持容云矣。仁浩曰,守令皆有一兩日內辭朝之下敎矣。雖値齋日,下直單子,依例受之乎?上曰,依例受入。入侍則以承旨入侍,書出,可也。仍命退,承史以次退出。
丁巳五月十三日卯時,上御重熙堂。承旨入侍時,同副承旨金達淳,假注書徐俊輔,記事官金景煥,記注官金良倜,以次進伏訖。上曰,同副慣熟於文案乎?達淳曰,未得慣熟矣。上曰,軍士房承旨,使之入來。賤臣承命出,與左承旨洪仁浩,偕入進伏。上曰,洪樂鍾,知之乎?仁浩曰,扶漢之子而一名矣。上命仁浩·達淳,分書判付訖。命退,承史以次退出。
丁巳五月十三日初更,上御重熙堂。承旨入侍時,行左承旨洪仁浩,同副承旨金達淳,假注書徐俊輔,記注官金良倜,記事官金履永,以次進伏訖。上曰,京畿獄案錄來乎?達淳曰,錄來矣。上曰,入之。上曰,刑曹文案,幾度入來乎?達淳曰,入啓二度外,姑未入來矣。上曰,刑曹郞廳,旣命分揀,使之看檢於祥刑考,可也。命仁浩·達淳,分書判付訖。仍命退,承史以次退出。
上在昌德宮。停常參·經筵。
傳于趙鎭寬曰,禮房承旨,馳詣宗廟·景慕宮,奉審摘奸以來。
傳于趙鎭寬曰,承旨入侍。
丁巳五月十四日申時,上御重熙堂。同副承旨入侍時,同副承旨金達淳,假注書李允謙,記事官金景煥,記注官金良倜,以次進伏訖。上曰,右承旨入侍。賤臣承命出傳,行右承旨洪仁浩進伏。上曰,畿營啓本,催促持入事分付耶?達淳曰,連送院隷催促矣。上曰,畿營文案,何至今不入來也?催促捧入。賤臣承命持入。命仁浩等,書判付訖。命退,承史以次退出。
上在昌德宮。停常參·經筵。
藥房提調沈煥之,副提調趙鎭寬啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于趙鎭寬曰,承旨入侍。
丁巳五月十五日辰時,上御重熙堂。同副承旨入侍時,同副承旨金達淳,假注書李允謙,記事官金景煥,記注官金良倜,以次進伏訖。上曰,畿營文案何至今不爲捧入也?達淳曰,連爲催促,而姑未入來矣。上曰,卽令入啓事分付,而錄啓本一度式,次次捧入事申飭。賤臣承命出傳。命達淳,書刑曹啓本判付。上曰,左副承旨入侍。賤臣承命出傳,左副承旨李勉兢進伏。上曰,朱書頭註,承旨其果自書耶?勉兢曰,臣不敢以年多自處,而昨與右承旨,試爲把筆尋行,則實難精細書之故,仍閣筆恨歎,不得已出送臣家,倩人謄出矣。上曰,年近五十眼昏,不是異事也。上曰,注書輩,其果自書耶?勉兢曰,然矣。命書畿營文案判付訖。命退,承史以次退出。
丁巳五月十五日未時,上御重熙堂。承旨入侍時,行左承旨洪仁浩,同副承旨金達淳,假注書徐俊輔,記事官金景煥,記注官金良倜,以次進伏訖。上曰,畿營文案,合爲幾度云乎?仁浩曰,入啓二度,未入啓十二度,合十四度云矣。上曰,未入來者,連爲催促,可也。上曰,右承旨入侍。賤臣承命出,與右承旨金履翼,偕入進伏。上曰,右承旨月前上疏,可謂善作矣。文案判付,同爲看檢,好矣。上曰,今日月食,承旨誰當進去?履翼曰,小臣進去矣。上曰,禮房不爲進去乎?仁浩曰,禮房元無以月食救食坐直之例矣。上命仁浩·達淳,分書判付訖。敎仁浩曰,今番齋居時審理判付,諸承旨,以草件謄出冊子以入,可也。仍命退,承史以次退出。
上在昌德宮。停常參·經筵。
傳于金達淳曰,承旨入侍。
丁巳五月十六日卯時,上御重熙堂。承旨入侍時,行左承旨洪仁浩,同副承旨金達淳,假注書徐俊輔,記事官金景煥·金珍恪,以次進伏訖。上曰,問於刑曹則完決外,幾度云乎?達淳曰,昨日問之,則餘者爲六度,而昨呈一度,今餘五度云矣。上曰,刑曹下吏擧行,誠駭然矣。執吏張文煥,每爲待令於審理時,今亦有之云乎?達淳曰,未及問之矣。上曰,參判特差於審理之時,而擧行如是駭然,各別着意,文案中無疑處起疑,斯速入啓之意,左承旨書報,可也。上曰,吉州罪人金東實,癸丑年,年爲七十餘,今則優可爲八十,錄啓不懸年歲,無以詳知,此後罪人年歲,皆爲懸錄事,分付。上曰,鄭涑文案,斯速修正事分付,京囚日次推問,齋日前面稽事,書報參判,可也。仍命分書判付訖。命退,承史以次退出。
丁巳五月十六日申時,上御重熙堂。左承旨入侍時,行左承旨洪仁浩,同副承旨金達淳,假注書李允謙,記事官金景煥·金珍恪,以次進伏訖。上曰,俄者海西錄啓之判付者,其果卽爲出朝報耶?達淳曰,卽出兩司朝報矣。上曰,秋曹諸道跋尾抄,斯速修啓事,分付。賤臣承命持入。命書判付記。命退,承史以次退出。
上在昌德宮。停常參·經筵。
傳于洪仁浩曰,承旨入侍。
丁巳五月十七日卯時,上御重熙〈堂〉。承旨入侍時,左副承旨李勉兢,同副承旨金達淳,假注書徐俊輔,記事官金珍恪,記注官金良倜,以次進伏訖。上曰,自再明日,雖審理文書,亦不得爲之,京外錄啓,明日內,必欲爲之,今日則勢將侵夜矣。京畿文案,前後監司,全不留意,惟李冕膺,間間爲之矣。仍命分書判付訖。命退,承史以次退出。
丁巳五月十七日午時,上御重熙堂。承旨入侍時,行左承旨洪仁浩,同副承旨金達淳,假注書徐俊輔,記事官金珍恪,記注官金良倜,以次進伏訖。上曰,京而完決,鄕而錄啓者,疏釋判決,始乃爲審理,而今番則竝與日次公事而爲之矣。上曰,李春興,名以曹隷,有此犯科,豈可歇治?今日開坐,捧遲晩之意,分付該曹,仍命分書判付訖。命退,承史以次退出。
丁巳五月十七日戌時,上御重熙堂。承旨入侍時,行左承旨洪仁浩,同副承旨金達淳,假注書徐俊輔,記事官金良倜,記事官金履永,以次進伏訖。上曰,畿營文案入來者,爲幾度乎?仁浩曰,俄者入啓爲三度,而以錄來之笏記見之,則未入者,尙爲三度矣。上曰,連爲催促,斯速修入。仁浩曰,未推覆者,旣有入之之下敎,故自秋曹,今日內,亦爲修啓云矣。上命分書判付。仍命退,承史以次退出。
上在昌德宮。停常參·經筵。
傳于金達淳曰,承旨入侍。
金達淳啓曰,京畿監司李在學,持道內錄啓審理文案,依下敎,來待矣。傳曰,入侍。
以江原監司徐有防啓本襄陽殺獄罪人姜戊先,金化殺獄罪人金保同獄案,令該曹稟處事,判付內,襄陽囚姜戊先之殺越金甲先之案,初覆檢狀實因,以被打懸錄,道伯題狀,亦以打殺,歸之十分眞贓,牢作一部信案,而打之也,見之者何人?殺云而證有所據乎是旀,求疑於無疑,傅輕之左契,因疑而傳疑,斷獄之常規,疑固一也。所以會疑與釋疑之者,欲活欲誅之際,自有措說之判異是隱,則傍無見,隣無證,而屍親供招,亦不以被打二字發口,檢官等,忽以死後假縊樣,懸空搆無,前後道伯,亦皆不以爲不然,敢有錄啓之擧,參之以訟體,推之以鬧端,死者之死浪死,而被打之跡無可論,自縊之痕又分明,此而成獄,儘非審克於罪疑之政。戊先身乙,令道臣,除尋常各別嚴刑,勘以過誤之律事,分付。初檢狀辭,略同於覆檢,而公然捏合,殆若必欲殺然者,覆檢狀之錯誤,甚於初檢,豈有如許檢狀乎?實因懸錄,何等愼重,而其爲違式若此,後弊所關,不可無處分。當該初檢官推考,覆檢官罷職,道臣亦爲推考爲旀,金化囚,年八十金保同之殺越年六十李戍男之案,以情以法,成獄則不可,道伯之引大明律名例,八十以上,犯殺人應死者,擬議奏聞,取自上裁之文,付之可原之科者,甚是兺除良,保同舅也,戍男甥也。以八十老舅,打六十病甥,而八十六十之物,從而兩皆醉酗,老者之幸生,病漢之徑死,豈可論手勢之彼輕此重?蔽一言曰,死也,非殺也。且況雖非老且病,舅打甥而如無用意之絶悖,則亦當有闊狹於經典,以此以彼,不惟不必成獄,亦不必刑配,保同身乙,特放事,分付道臣爲良如敎。
刑曹啓目,殺獄罪人李德男,更加各別嚴刑,期於得情爲白乎旀,朴成大段,伊夜之閉門不出,雖與正犯差間,當初之同力共逐,不可全然無罪,更加嚴刑懲礪,其餘干連諸人,別無更問之端,竝卽放送,何如?判付啓,毋論攧與縊,非自攧,新反,亦非自縊,前判堂題狀,論列分明,說得頗詳,欲斷此獄,無出於題語,死者之失性與否,抱病虛實,姑捨是,設令奄奄凜凜有頃刻難支之慮,誠如諸供之所云云,若非被攧,何以致命乎?無心有意之別,固難容議於成獄之初是如乎,殺死之案,何等至重,而初覆檢狀,疎漏莫甚,竝與應問之家主而諉之逃避,一不推問者,節節駭然,如彼而其可曰獄已具乎是隱乙喩,正犯干犯及應問各人等,一竝加刑,期於得其情實以聞爲有矣,栲訊未滿日限者,爲先各別施威嚴覈爲旀,所謂逃避是在,家主段置,亦卽捉來,起鬧委折,隱身緣由,嚴杖取招爲旀,悶旱錄囚,意在於噵和,而萬一徒規規於傅輕傅生,不念無告而斃者,盻盻於地下之冤恨,反爲干和之端。卿等須悉此箇事理,除尋常究詰,卽捧正犯遲晩之招,俾勿更有抵賴爲良如敎。
刑曹啓目,粘連殺獄罪人李錫祉,更加嚴刑,期於取服,何如?判付啓,獄理之絶悖,未有浮於此獄,獄情之甚晦,亦莫過於此獄,白晝作黨,殺越人命之不足,檢庭成群,肆喝訟官者,如非聖廟密邇之地,又是宮墻咫尺之處,殺人償命之外,各項諸罪,無非殺無赦,不可以同時共犯之疑眩於誰首孰從,有所持難成案。李錫祉身乙,依卿等初再啓論列施行爲有矣,除尋常箇箇嚴刑,期於斯速取服爲良如敎。又啓目,粘連淸安民延東標等,所犯罪狀,更令道臣,各別嚴査,捧遲晩修啓後,稟處,何如?判付啓,淸安楊哥·延哥,至凶絶悖之罪,不須更問,借銃擬刃云云,至發於招供,則以今弛紀頹俗,何暇論已行未行之別乎?懲一戢百,正爲此獄而道,審恤自審恤,威斷自威斷,當律常刑,不施於此輩而何?延東標·楊漢祚等,嚴飭道伯,嚴刑,速捧遲晩後啓聞事,分付爲旀,此道若此,則他道之民習,可以反隅。延·楊兩囚處決事,遍飭諸道,俾各先事懸法於所管邑驛鎭堡,更無所干爲良如敎。又啓目,粘連向前罪人李德男等,依判下栲訊,未滿日限者,嚴加施威,其餘各人,各別嚴刑,反覆鉤覈,何如?判付啓,齋居之日,何爲此酬應?決死斷刑,尤非其時,而望雨一念,益切於纔得半寸雨之餘,卿等審理諸案外,京外錄囚未決之囚,一例判下者,卽爲民重農之苦心是置,可殺而不償,當活而不宥,皆足以干和乙仍于,慥慥於看閱之際,兢兢於裁處之後,未必逐一中窾,要欲不至太錯是如乎,此獄段,痕損自初疑晦,詞證都沒執定兺不喩,正犯干犯,別無犯手之跡,雖以屍親報讎於兇身之計,亦不敢專諉之德男之肆虐是隱則,殺興卜者,人乎鬼乎?興卜之病廢垂死,觀於諸供而可知,人不犯,鬼不噉則,非攧觸而何?鼻梁血癊,腰眼色黯,而僵仆之所,石角䂘砑,加之以屢日不食,飢困不能自力,暮夜彷徨,竟致跌足,事勢之所使然。似此未究之獄案,特推寧失之義,姑從末減之科,不害爲審恤之政。正犯是在,李德男加刑一次,照律以聞爲旀,夫也不美,所天至重,始不被髮往救,末乃囚舌却顧,風化所關,不可以常賤闊略,富全段,亦爲嚴刑,在囚各人等,分輕重,懲罪放送爲良如敎。
以京畿監司李在學啓本,道內未錄啓罪囚中,情犯可疑者,撮其原案,附陳愚見,開錄馳啓,令該曹稟處事,判付內,啓下刑曹爲旀,此獄,道伯付之傅生之科,請令稟裁,其在曰殺曰宥之義,何可曰宥曰殺乎?李興完,聞姜福起酗醉惡談,以爲親之心,阧發憤火,以觸以撞,擠之溝水,常情之所不免兺不喩,興完擠之之前,福起先亦自墜,所謂外傷內損之根因,須辨傷緊損歇與溝深水淺然後,可決此獄。檢狀中,墜時溝深,稍高於擠處者尺許,而水則淺淺,俱無揭厲之可言,未足爲執,而爲決之證左,且況初檢不錄之痕損,發於覆檢,若使另行三檢,安知無更有著露者是旀,興完猾校也,福起病物也,强弱之不齊如彼,則邑人之扶此抑彼,亦未必爲公論乙仍于,屢回鄭重,不卽判下,更思道臣所執,歸之於實因之不的,而興完之所犯,亦由於猝然勃然間,不泯之秉彝,然則雖謂之情可原而法可貸可也,傅生無所不可。興完身乙,令道臣,除尋常嚴刑,限己身減死邊地定配,初覆檢案之傷處懸錄,或無或有者,罪在於初檢,當該郡守王道常,過齋後拿處,與縱校侵犯平民之罪,竝以發問目,捧口招以聞爲良如敎。
刑曹啓目,粘連今此崔景大致死之擧,許多起疑之端,道臣論列,亦甚的確,而殺獄體重,臣曹不敢擅便,上裁,何如?判付啓。號於衆曰官差,而脅迫村氓,批之踢之,縛之鎖之,當下致斃云爾,則聽之者,孰不發公正之憤,而曰成獄不可不依例,償命不可不如律乎?然而事或有跳出意慮之外,外面裏面,截然逈然者,大凡鬪毆殺死之實因,尤以傷處爲歸重是去乙,觀此死者崔景大檢案,仰合面,自項至踵,無殊常可執之痕損,此若拘於官差,村氓間,外面粗跡,勒驅裏面無痕損之獄於殺越之科,則成獄,而必先檢屍行檢,而最重傷處之法意,果安在哉?人固有無病死者,猝中死者,其死也不一,則檢狀之氣結氣絶,道啓之曰仆曰觸,俱不免臆料逆思是置,海大,是落梨之烏,非壞垣之牛,雖放之,固當矣,而村氓之於官差,豺虎之逢若也,鷄犬之害及也。其在爲平民戢悍隷之道,白放非可論,海大段,令道臣,各別嚴刑遠配爲旀,爲官長者,不惟不能禁束,乃反縱隷行惡,而報辭不知引罪,竝與詞連一漢,一任其逃避,由前由後,不可以年久而置之,當該守令,施以譴罷之典爲良如敎。又啓目,粘連殺獄罪人金興太,一直抵賴之狀,尤極獰頑,更加各別嚴刑,期於取服之意,分付道臣,何如?判付啓,鐵案已成,無容更議是置,正犯金興太之打殺人命,在法當誅兺除良,初不知爭死之道,與自當之義者,風化所關,不可尋常同推。興太身乙,嚴飭推官,加刑卽捧遲晩招,報營後啓聞之意,分付道臣爲旀,韓哥捉得之前,藉令興太輸款,終涉於未具之案,近來殺獄文書,初稱在逃,則初檢覆檢,以至同推,雖經年閱歲,未聞追捉啓聞之事,事之駭然,莫甚於此兺不喩,況旀,特敎更覈之後,只問興太,不覈韓哥者,亦豈有如許獄理乎?當該前道臣推考,主推官,姑不處分,爲先定限五十日,限前不爲捉納,越俸一等,退限五十日爲良如敎。又啓目,殺獄罪人金呂喆,縛懸康召史,致死節次,箇箇承款,依法典,報議政府,詳覆施行,何如?判付啓,龜城囚金呂喆,報政府詳覆事,依回啓施行爲有矣,諸道死囚之案,太半是猾校悍隷,虐害村閭之罪,該邑該倅,雖不一一罷拿,至於此獄段,情理絶悖,手勢至兇,而無告愚氓之抱冤死,尙云切矜。矧伊無罪匹婦之茹限死,有足干和,呂喆之於康女,本無嫌怨兺不喩,其娚設有所犯厥女,何以同情?且況毒施法外之刑,無異卽地殞命,近日關西之亢暘,安知不由於此等幽菀乎?如無判下之別般嚴飭,呂喆之捧結案,不知在於何時。朔州査啓之汔無皁白,大關國綱,而臺臣一疏之外,廟堂不言,金吾不論,固已萬萬寒心,不欲更煩辭敎,竝與此獄而一味含垢,豈非失之太寬?當該道臣,爲先從重推考,道內此等之習,隨現痛繩,俾勿如前,該府使李星會拿處,令政院,過齋後,捧傳旨爲良如敎。
以京畿監司李在學啓本,長湍府殺獄罪人金成得,獄案錄啓事,判付內,啓下刑曹爲旀,好生惡死,啁啾有蝡之物,尙云然矣,況在於人乎?殺越代死之獄,苟有可以推諉趨避之條路是隱則,除非不欺心,毋苟免,視死如歸者,何嘗不支離其供,呑吐其辭,倖思妄想,以冀其萬有一之望哉?多人共犯,一人在逃,則證無據而辨無階之故,衆招輒藉於在逃者,卽獄理之常套,而此獄段,成得之未就捕也,朔不里,以渠執䯻,批頰,踢脇等諸般情節,無異自服兺除良,詞連各人,亦無不歸之於朔不里,以至執定正犯是如可,及到成得現捉之後,始以某在前左,某在後右,變幻之,而各人亦惟曰唯唯。當推諉時不推諉,難趨避處乃趨避者,緣何委折是旀,成得左脚踢臍,誤跌着腹之說,若爲渠斷案,而人之用手足右便,而左不便乙仍于,將屍首左邊損,驗兇身右物打,卽法文斷疑之語是置。且足之勢,必從手之勢,用左手者,亦當用左足,則成得之常時用左手與否,何不究問是旀,心坎臍腹兩處,痕損之要害淺深,邑牒道題之分,分寸輕重而取舍之者,固的當,而所謂心坎之痕損,近於脇右云爾,則脇右是必死處,心坎是速死處,以必死處,兼速死處,則致命尤易。圍圓長廣,設有差等,何必謂之不死於心坎之傷,而必死於臍腹之傷是旀,又況心坎臍腹之誰毆誰踢,終涉疑眩是如乎,朔不里之爲率行捕卒,成得之爲邂逅孤蹤,前伯之起疑,可謂當疑之疑,夫孰曰不然,而治獄之官,不必先着扶抑於腔裏,只合究得事理於面前而已。七年之間,荏苒不決,一獄而有兩箇正犯,大非審克之義。毋曰正犯之已牢定,亦毋曰干犯之必可換。上項兩囚身乙,卿其拿致營獄,拈出可問條件,親執盤覈,始爲完決,而無一點疑緖違端然後,所捧供招,刪繁撮要,成出錄啓案以聞,俾當旱愼獄之擧,毋至無實事,令政院回諭爲良如敎。
以京畿監司李在學啓本,楊州殺獄罪人朴好郞獄案錄啓事,判付內,啓下刑曹爲旀,正犯朴好郞之行惡作弊,隣里畏避,觀於檢狀,所謂名不虛得,而益驗其本來兇頑是置。大凡殺獄,不虞无妄之案,十爲八九,若好郞之眞箇故犯,十分用意,京外死囚中,最可殺最絶悖者,至於磨刀之霍霍,何須問其心之在於屠狗剚人?除却此一款,優可償命,況旀行兇委折,不敢發明,無異半承款是隱,則成獄多年,汔未用律,有非殺人者死之常憲。嚴飭推官,使之捧遲晩,卿其具格親問後,結案文案,斯速修正上送之意,回諭爲良如敎。
刑曹啓目,粘連因京囚之已結案已完決未成獄之類,拈其十分疑端然後,就議大臣,具意見草記事,傳敎矣。臣等聚會本曹獄案之已決案·未決案者,一一考閱,反覆究索是乎,則俱係已成之鐵案,更無起疑之端是白乎矣,其中罪人金鎭秀獄案,合有一半分商量是白乎等以,議于大臣,參以愚見,仰塵睿覽,恭俟裁處爲白齊,大抵此獄,傷痕旣已狼藉,正犯無辭自服,初覆檢狀,會推論斷,大案已具,無容更議是白乎矣,第斷獄之法,不出於情與跡而已。或跡雖可貸而情有難恕者,或跡固當誅而情有切矜者,蓋跡則易見,而情則難究,情跡二字,雖不可輕議是白乎乃,今此鎭秀之於允吉,以誼則同隣之舊也,以地則同伴之好也。曾無怨惡,恒若親戚,則二兩例錢,元非大事,數語爭詰,適値醉後,無論器仗之何物,忿頭投擲,豈必出於戕害之意,而擲則擲矣,死則死矣。苟論其跡,焉逭償命,而臣等於初覆供招,竊有所傷惻者,從古殺獄何限,而設或詞證俱備,眞贓莫掩是白良置,凡爲凶身者,極口發明,必欲掉脫,而此囚則不然,凡係眞贓之端,少無粧撰之意,看證之所不言,渠皆自言兺除良,已自發告之前,對其弟而備道實狀,聞其將死則自請率置,反其已死則自欲酬命,其前後言辭擧措,無非惻怛眞心中出來,尤見其無一毫相害之心。雖然,以獄體言之,皆當屬之於渠之眞贓,有難歸之於法之可原是白乎矣,臣等於初覆檢案,又有所起疑者。十里泮村,不近伊遠,臘晦天氣,正當栗烈,翼日致命之人,何能步往於卽夕是白乎乙喩,太陽雖曰要害,當初致傷之不至深重,於此可知,畢竟致命,安知不由於十里往來觸冒添傷之祟乎?此其可疑之大者,且以實因言之,斫與擲,稱謂逈異是白去乙,今此允吉致傷,細究文案,可知其非斫伊擲,則實因之以被刃斫懸錄者,大是不審。當該初覆檢官,從重推考爲白乎旀,臣等謹依下敎,分詣時·原任大臣問議是白乎則,領議政洪樂性以爲,病思昏迷,無以領略獄案,强議可否云。左議政蔡濟恭以爲,允吉之被傷於鎭秀,無論刃與骨,傷痕旣在太陽穴要害之處,一夜之間,可以致命,則血肉之身,必當昏倒不省,起動不得,而旣自駱洞,步往泮村,以其夜,又復擔往於鎭秀之家,則其傷處之不至於必死,可以知之。翼日之終至殞命,無乃或由於來往之際,有所傷風而致之歟,以此言之,似不無起疑之端矣云。奉朝賀金鍾秀以爲,宿病近益添重,神思昏錯,獄案末由詳閱,不得獻議云。領敦寧府事金履素以爲,允吉之要害傷處,旣自不輕,而十里風寒,必致添重,則至於償命一款,恐不無審恤之端,而獄體至重,有不敢臆對云。右議政李秉模以爲,此獄實因,終未明的,蓋骨之廉利者,亦足以擲人致傷,如刃傷之痕,何必勒驅渠招於粧撰之科,而以被斫懸錄乎?況渠前後之招,一皆吐實,而獨於刃與骨之間,若是欺隱乎?毋論刃骨傷重,則致命固其理也,而緩急遲速,恐有差殊於刃與骨之間,則今以未明的之實因,直斷死案,恐有違於審恤之義云,上裁,何如?啓,此獄之減律,三堂意見,俱無二辭,而就議諸大臣,亦以爲當宥,以今憫旱錄囚之日,其所肯從,豈待畢其說乎?然而審理云者,審幽鬱理冤枉於久囚滯繫,鶉衣鵠形,自分爲必死無可幸之類然後,其情忻悅,其容踴躍,見之者代感,決之者與榮,始可言消災致祥之一分冥應是置,此獄段,正犯是在金鎭秀者,自初無呑吐抵賴底意思,隨問輸款,願與竝命,不但良心可見,原其本事,亦近於邂逅,此獄之付之生科也,不新奇。且況完決日淺,栲訊數少,畢竟惟輕,固無不可,卽今酌放,大涉容易,此所以留案經宵,自不免沈潛趑趄,然活之一字,無甚可疑,則豈必反令仍推乎?曰殺曰宥,曰宥曰殺之義,昨亦判下於畿伯稟狀是隱,則決此案也,其義惟均,鎭秀身乙,依僉議,減死酌處爲有矣,卿等,更就堅如石剛如鐵,年久議不到,紙已生毛,牢作鬼錄之諸案,聚精會疑拈出幾條違端,議于大臣啓聞,使今審理之擧,不歸於彌縫塞責爲良如敎。
以京畿監司李在學啓本,長湍殺獄罪人秦順得獄案審理事,判付內,啓下刑曹爲旀,器仗則臼杵與壯作木也,傷痕則要害硬黑尺許數處也,兇身則自剚其吭,自碎其腦,惟患其不速死也。此案不待成獄,不費推訊,而正犯自證其正犯,若使考覆,當如右,若使結案,又當如右,必欲自處以必死者,渠豈捨生而趨死然也?眞贓莫諱於殺人,積憤尙在於奪妻,等是死耳,恥不苟生,大抵此囚所爲,都不出於不苟二字,打之也不苟,殺之也不苟,捐渠身,捨渠命,如視草芥,亦不苟焉者,何其太容易,太快活之甚乎?渠可謂血性漢子,有司宜守關和,朝廷自有造化。蔽一言曰,此囚可原,原此囚而任渠畜産,豈但活一人命云乎哉?結髮閱歲,燕爾之新好方洽而何物隣婆,間人契活,百般誘引,暗地紹介,夫無勃谿之暴,女有挹露之私,爲順得,烏可無逞恚洩憤之心?際此弟又告急,僧有作證,而一口如出,衆目難掩,比之於挽裳對飯,不啻較三十里,彼而有擬議稟裁之斷例,此或持疑於惟輕從寬,則將爲噵和之政乎?抑爲干和之端乎是隱乙喩,不待兩言,而可否躍如,正犯秦順得段,令道臣,捉致營庭,另施一次刑訊,其矣妻鄭召史段置,亦爲刑推,與渠夫順得,竝只一處遠配,以洩冤鬱,以正倫綱事,分付道臣,俾卽擧行,檢官拿處事,初檢官旣身故,不必獨勘覆檢官,亦以此意,分付爲良如敎。
以京畿監司李在學啓本,金浦罪人崔守太獄事審理馳啓事,判付內,啓下刑曹爲旀,致身於舂糧之地,盡力於杵米之役,決非被打將死者,所可强爲兺不喩,奉元先犯,守太後擠,眞所謂室中相鬪,而撞着門閾,仍卽作痛,則奉元之所不意也,守太之非用意也。法文中,他物打着,其痕卽斜長或橫長云云,亦爲脗合於懸錄之傷損是遣,且況病症寒熱,涉於疑疾是如爲有,則非被打也,乃自攧,非自攧也。乃因病,而旣爲姻婭之親,又有序行之分,賭牛小事也,而先犯手勢,投鼠大嫌也,而自歸罪科,道伯雖以輕典,狀請稟裁,而當此鄕飮·鄕約勸飭中外之時,不可歇勘而減律,金浦囚守太身乙,分付地方官,箇箇嚴刑,準三次遠配,以懲頑俗之意,分付該道道臣爲良如敎。
刑曹回啓,黃海道長淵縣殺獄罪人僧京云,海州牧殺獄罪人朴太世,長連縣殺獄罪人李養化等,各別嚴刑,期於輸款,鳳山郡殺獄罪人李時坤,分付道臣,更加十分詳査,修啓後稟處事判付內,卿等回啓,此四度,卽所謂海西錄啓也。節節寒心,件件駭眼,卿等論列請罪外,竝與檢狀營題,而無不破格違式,烏在其重人命嚴獄體之意哉?正犯姓名之換書,屍帳違錯之近尺,比之成獄之不審,猶屬餘事,而執法之論,不可不從,當該道臣閔台爀罷職爲旀,諸道中長淵囚僧京云段,實因之疑眩,不可以所犯之罔赦,謂之獄已具已置,大抵項頸折者,當當下致命,豈有拕至六日之理?愚氓最怯於殺獄,三兩銅·一張券,何足爲成獄之斷案,而若是之齗齗也?然則京云,可以生乎?雖然,京云烏可生也?蔥嶺異端也,君子之所不道,而出家入山,亦有法律是去乙,醉酒毆人,視若茶飯,不守襌鉢之戒,全昧慈航之義,此其罪浮於俗人兺不喩,一番揮曳,折人項頸,其搏如鷙,其命如鷄,古之伽藍僧,爲民除害,正爲京云準備語,而犯自犯法自法,爲檢官者,何敢不加愼於獄理乎?屍帳解之曰,捽曳之際,項頸違骨,靑黑浮大,紫黯堅硬,勺水不下,呼吸不通,拕至六日,竟爲致命云云。仍以擧頭轉動,隨手左右,證其違骨之狀,而乃反遽然下得一箇折字何也?耐過六日,不折可知,不折而曰,折,無或有關後弊乎?均爲一律之案,事在五年之久,今不必追理,而爲正獄體,有此諄複是如乎,僧京云身段,嚴刑取服爲有矣,實因不分明之習,另加嚴飭爲旀,海州囚朴太世段,踐更之蹔闕,對語之不巽,胡大罪也?重則杖,輕則笞,固可是去乙,太世,名以尊位,自損體貌,批其頰,捽其䯻,撞着搗臼,卽地致命,脇折而不能魏簀之生,腸出而遂成韓市之死,手旣逞毒,物亦助兇,不可以情異故殺,遽議於容貸一款是隱乃,以光景推之,以事理究之,若使太世,捽曳奉辰也。手勢獰毒,項頸折傷是去乃,足踢緊猛,腸腑損絶是隱,則雖無必殺之心,應在當死之科,而所謂搗臼,卽人家常有之器,非兇身故置之物,而互執頭䯻,兩相周廻之際,奉辰,脊背腰眼,撞着於此,飜致脇折而腸出,實是意慮之外,設令搗臼,近在太世身邊而逼觸之,太世死而奉辰生耳。大明律過失殺條中,耳目所不及,雖難遽議,思慮所不到,或可旁引是隱乙喩,明知非搗,何必曰,擠?就萬可殺之案,求一可生之路,不害爲欽恤之政,卿等更考文案,發遣郞官,問議于左右相,卿等仍又指一回啓爲旀,長連李養化段,拳踢傷人,保辜爲二十日,而死者致命,拕至十九日則,去辜限一日之差耳,纍土之積,一簣之虧,容有可議於傅生從輕之科,而非但辜限法意,極其嚴密,計日計時計刻,其夜子正以前,屬今日,子正以後,屬明日兺除良,齎憾於簽丁,枉疑其縱火,兄弟竝出,木石交下,劍雖未及,拔而見奪,手勢獰處,膚無片完,於是乎辜限日期之遲速,不可較論是旀,至於道狀曹啓之拈出本罪外,情狀歸之於倫常所關者,有非隱揚之厚俗是置,殺人者死,優可抵辟,何必罪上添罪,務從深刻然後,始可快於心乎?養化身乙,只以本罪,另飭推官嚴訊,期於取服爲旀,鳳山囚李時坤段,辜限之法,不可低昴,二十日辜限,過三日致斃者,何至今不爲決處,至於同推,至於完決,轉至於錄啓是隱喩,此雖出於時坤則鄕族,多卜則傭丐,解幽冤慮後弊,抑强扶弱之致,而牢守辜限之法,可見廷尉之當是旀,且言其傷處則,初檢之四微字,覆檢之三微字,不至於緊重可知,由前而辜限之過也,由後而傷處之歇也,與其更覈而畢竟酌處,曷若卽決而俾免滯獄?時坤身乙,分付道臣,減死嚴刑定配,檢官該郡守曺學臣等拿處事,道臣問備事,倂依卿等言施行爲旀,目今望雨之情,本道爲最,而觀於數囚訟理,疎漏若此,外此當償命而不償命,死者飮冤,不當成獄而成獄,生者抱菀者,決知其不知爲幾十,自本曹,別爲措辭嚴飭於新伯處,道內死囚,未及完決都數,爲先狀聞,仍令新伯,星火會査錄啓,可以直決者直決,竝與直決數爻登聞,俾有審獄之實效爲良如敎。
刑曹啓目,粘連海州殺獄罪人朴太世獄事,發遣本曹郞廳,問議于左右相是白乎則,左議政蔡濟恭以爲,太世之執奉辰之䯻,乘憤捽曳者,非出於必殺之意,而況搗臼之置在庭下,卽民家常事,奉辰之橫撞臼口,遂致折脇隕命,此豈太世意慮所及者乎?判付之因此起疑,固出於欽恤之至意,而但念斷獄之法,人旣被殺,則兇身之有情無情,不宜曲加分解,若非太世之毒手,猛捽奉辰,何以撞身於搗臼之口乎?當下隕命,尤極矜慘,若不如法償命,恐難洩死者之冤云,右議政李秉模以爲,先就文案,反覆求疑,而實因也詞證也,不成鐵案,終未得其起疑之端,及伏讀判付下者,始乃怳然有悟於心,大抵償命之意,至精至微,必也彼命絶於此手然後,可以言償,而取償者可以伸鬱,被償者可以無冤,向使太世,明知搗臼之在前,用意揮撞,則雖不至於脇折腸出,其所償命,固無可疑,而此獄光景,實無出於判付中,設令搗臼,近在太世身邊而逼觸之,太世死而奉辰生耳之敎矣。以大明律過失條比擬,則論其始鬪之時,雖似不襯,及夫誤觸之際,十分脗合,以臣愚昧,唯有欽誦感歎而已,無容他議云矣。臣等伏見判下辭意,實出於求生必死,哀敬惻怛之盛德至意是白如乎,臣等反覆査案,參以法文,爛加商確是白乎,則蓋此獄事,搗臼之在傍,元非太世之故排,死者之樸觸,未必太世之故爲,特不過兩力互角,一推一周之際,强者贏而弱者輸,不知不覺之中,驀然撞着,終至於頃刻致命,以此言之,奉辰之死,雖難直驅於太世故殺之科是白乎乃,第伏念殺死之獄,有謀殺·故殺·鬪毆殺·戲殺·誤殺之殊,如謀殺·故殺之用意憯毒,不須擬論,而雖於戲殺·誤殺之本無惡意,亦皆一例償命,不少假貸者,誠以至重者人命,莫嚴者公法,一或低仰,後來之弊,有不可言,而不獨故殺然後,始可擬議於償命也。今此太世,以鄕里尊位之勢,藉倉巡闕更之名,醉後麤拳,盡力捽曳,氣勢之獰頑,手勢之猛毒,設無在傍之搗臼,其能免於爲籤爲粉,未可知也。稽法議,當大明律所稱,鬪毆殺者近之,而至於過失殺條,恐難遽議於此獄是白乎等以,三尺至嚴,決難容貸,嚴飭推官,服服償命,斷不可已,上裁,何如?判付啓,左相及卿等之見,可謂守經是置,殺死之案,只從用意與故犯,而代死償殺是隱,則囹圄可設雀羅,然而海州朴太世之獄,大有間於鬪毆,萌憤於心曰鬪,有心而打曰毆,此政發於其意,害於其事也。太世段,平說本非起鬧,批頰亦似戲劇,乃因奉辰之自攧自沛,以致太世之或揮或撲,搗臼之置在何處,未暇注視是隱,則用意故犯,新反毆與鬪,亦不襯着,朝者判付中,拈出意慮所不到五字,屬之過失條者,蓋出於求說不得兺不喩,朝家一視之政,宜無彼此,矧乎死律,尤豈參差?金浦崔守太之與羅奉元鬪毆,而奉元撞着於門閾,肋骨折傷致死,以甲乙之所不意非用意,道臣請置輕科乙仍于,判其狀曰,可,今若從衆守經之論,而同犯異決,太世死,而守太生,則畿伯之不守經,從他不守經,刑政之斑駁,有欠平允之義,於是乎此獄之不可不屈法,其義固章章明,而庶不爲失刑之歸,太世身乙,減死刑配事分付爲良如敎。
以京畿監司李在學啓本,楊根殺獄罪人宋大宗獄案審理事判付內,啓下刑曹爲旀,近年爲畿伯者,全不專意於罪囚之獄,成獄許久任他而已者,大抵夥然,觀於今番錄啓審理諸案,惟前伯李冕膺,最不泛忽是如乎,其前道伯諸人,姑不一一追勘,自本曹嚴飭諸道,道內各邑死囚,錄啓與決放間,隨卽出場,無若畿邑之積滯爲旀,錄啓外,決放數爻,各令後錄狀聞,無一囚無端滯獄爲旀,此獄段,死僧丑癸之與俗漢醉鬪,固甚可惡,而宋大宗等三叔姪,助勢合力,踢打且縛,竟成殺越之變,家人共犯,爲其尊長者,當爲正犯,而細看文案,起鬧與結果,明是大宗之所爲,德三之照配,大俊之酌放,仍以大宗錄啓,卿之意見,是矣,雖當審恤之時,姑難起疑於其然豈然,嚴飭推官取服事,令政院回諭爲良如敎。
以京畿監司李在學啓本,楊州牧殺獄罪人安千石,獄案錄啓事判付內,啓下刑曹爲旀,興大街戲傭女千石,替發憤火,捽之曳之,踏之蹴之,興大致死於三日之內,此獄根因,直惟曰,酒食醉飽,築踏內傷耳,屍外別無他故,獨口鼻糞門,糞血流出,口眼開,肚腹脹,分綱立目,明示證左於無冤錄,醉飽死條,而初檢之旁引者不襯當,覆檢則蔓辭而沒把作,惟切切於痕損之有無,其獄,安得不疎且眩,而其案又,安得不疑且亂乎?旣曰,屍外別無他故,繼之以口鼻以下,多少明證,則假使屍身,無細瘢微疵,不必致疑是旀,且況左右脅之黑黯,左右乳之靑硬,迭見於兩檢脈錄者,蓋見築踏時被損,而不至大血癊大堅硬,則亦可見築與毆異,踏與踢殊,內傷重而外傷輕是置,衆證一辭,雖曰,失人心所致,而赤血黃水,其奈自其口出,灌糞炷火等,許多情狀,無非行兇餘習,考之無冤錄,而醉飽相符,參以諸證招,而築踏無疑,似此之獄,償命當而已,不必强覓法外之違端,別出題外之異見,安千石身乙,分付推官,使之加刑取服,兩檢官請罪事,卿言得體,而檢前杖問,大關後弊,年前一武倅處分之後,出自法從之文倅,寧或復循謬習乎?該檢官罷職,措語不謹嚴,蓋欲如畫說出而然,何必拿處乎?覆檢官姑先推考事,回諭道臣爲良如敎。
以京畿監司李在學啓本,陰竹縣殺獄罪人孫德官獄案錄啓事,判付內,啓下刑曹爲旀,此獄段,正犯德官,欲營合葬於死者訥郞祖塚近處,用之挽之,俱不是異事,而德官之五叔姪,訥郞之四父子,滾成一團,恰若鷄鬪蟾觝樣,畢竟德官殺得訥郞,而成此案,其打也丁寧,其殺也明白,不待詞證與痕損,而足可辨別是置,一隻死,則此非一邊之殺之者乎?洞民雖萬番呈狀,屍親雖百口保之,俱不足爲輕重於本案,德官之仍推取服,無容更議,依錄啓施行之意,分付道臣爲旀,所謂險尙所爲,不可以常理責之,令道伯,拿致營庭,曉以道理後,嚴刑懲放事,一體分付爲良如敎。
以京畿監司李在學啓本,楊州牧殺獄罪人鄭涑獄案錄啓事判付內,皐陶曰,殺之三,帝曰,宥之三,恒作茶飯語,其實未有摡見於經傳,直是後人,以皐陶執法,帝堯好生,設意而立言者是置,苟其必可宥,皐陶亦當曰宥,苟其必可殺,帝堯亦當曰殺,豈有皐陶常主於殺,帝堯常主於宥之理也哉?於此,竊嘗以爲,不以辭害意,可也。今此鄭涑之獄,兩道臣,兩秋堂,皆欲傅輕。執法者曰,宥之論,不止於三,則朝家何必曰殺之云,而尙亦勤持,務從難愼者,實出於重人命,懲頑俗之意是如乎,蓋如是然後,方可謂道得帝皐陶眞箇心法也。大抵一獄三人,迭定正犯,或以尊長,或以造謀,或以執杖,參差之見,各自成說,而畢竟道啓曹啓之歸重於士壽,未知其果然兺除良,若其所引敎誘犯法指使者,減等之律,同謀共毆傷重者,重罪之文,一則合兩條而傅會,一則比情實而不襯,敎誘之罪,浮於聽敎誘者,則鄭涑何功,而遂在無於法之減等是旀,下杖之時,曾不共毆,據窓威喝,期欲傷重,則鄭涑又何爲,而歸於原謀共毆之下手輕者乎?此則秋曹事,尤有違於制法本意是旀,士壽徑斃,庶慰死者之論似矣,而獄有正犯干犯,正犯一人不死,則十干犯之徑斃,何足爲死者洩冤之道乎?朝家之自初斷斷,亶在於此是隱乃,但以求生必死之意,從頭理會,則得伊妻之班名有無姑舍,奉艾,卽一招引人物之媒合者類,告官置法,無所不可,而自彰近於愧恧仍置,不耐狼恨,乃藉尊位勢力,肆試私門繫縛者,絶可駭絶可痛是隱乃,若究其本情,特不過洩憤刷恥而已乙仍于,所使者門孽,所施者箠楚,其不出於必殺乃已,亦似較然,其跡固難赦,其情或可原,然則雖使鄭涑生出獄門,亦不至於大段失刑是乙喩,發遣郞官,問于左右相以聞爲良如敎。
以京畿監司李在學啓本,楊州牧殺獄罪人崔尙哲獄案錄啓事判付內,啓下刑曹爲旀,深憾於援引捕營,暮夜逞兇,割人䐐肉,手勢之凶獰,姑無論,李相吾死不踰日,尙哲之償命,似無疑端,病廢與戕殺間,分而二之,敢以無理之說,爲死中求生之計者,尤爲狡慝,毋論如此如彼,百倍甚於一時乘憤,偶然剚刃者是置,卿其嚴飭該牧使,速捧遲晩,具格親問後,啓聞事回諭爲良如敎。
以京畿監司李在學啓本,振威縣殺獄罪人朴取根獄案錄啓事判付內,啓下刑曹爲旀,人命至重,法不可低昴,而此獄段,外面驟看,果無原恕之端者,以其强弱之太不侔是置,然而細細究解,可疑者多是如乎,擧石欲打,詞證丁寧,則不打而寧有痕乎?此其疑一也。邑人餘瀝,饑腸沾醉,則安知非胡叫亂踢,使人酒暍乎?此其疑二也。移接於園桃之幕,而僵死於西門之路,則其死也不於幕中,而忽在路上,是孰使之然乎?此其疑三也。昨日之鬪,雖云分明,明日之醉,仍成苦痛,則所謂痕損,由於前鬪,抑由於後醉乎?此其疑四也。所謂園桃幕者,爲何人之物,而移接時,與何人共宿一款,前後檢庭,一不起疑提問,果何委折?外此,問與供,多有疎漏處,令道臣,親執詳査,更爲登聞後,自本曹論理稟處爲良如敎。
刑曹啓目,楊州牧殺獄罪人鄭涑獄案判付,就議大臣,兼付意見,上裁,何如?判付啓,大臣之議,亦以傅生爲可,依議施行爲有矣,嚴刑限三次,計拷限,擧行後發配事,分付道臣爲良如敎。
刑曹啓目,粘連向前罪人李分金,一向漫漶,無意輸款之狀,誠極凶頑,更加各別嚴刑,期於得情,何如?判付啓,罪人李分金段,原案中致疑者,殆有甚於同囚咸奉連是置,屍帳傷痕,在於胸膛,而足踢云者分金也,拳毆云者分金之妹也。特以男强而女弱,畢竟妹脫而男罹,同是一體之傷痕,而拳傷輕,踢傷重,雖使金就夏之明習律文者,爲檢律而檢屍,必不辨其甲乙主客,況於成獄年久之後,何以釋疑解惑乎?設令改執正犯,以妹易甥,亦何異於以羊易牛是乙喩,殺死則丁寧,傅輕果重難,而其爲獄體,則終未免䵝䵢之科,今日內,李召史段置,一體訊推,期於究竟以聞爲有矣,起鬧於女人,結果於女人,則女人之償命,女人又緊,惟在卿等面稽言聽,因跡求情之如何,而分金段,昨旣受刑,爲先施威取招爲良如敎。
又啓目,向前罪人李分金,施威嚴問,李召史加刑嚴覈,而互相推諉,不卽輸款,加刑得情,何如?判付啓,法律,風敎中一事,刑政之於禮樂,末也是置,娚妹爭死,正犯難定,以今頹俗弊習,能知此箇道理,固已萬萬奇異兺不喩,分金娚妹,以下戶常賤,重倫義而輕死生,宛轉桁楊之間,其所哀號之者,願以身代,兩人同聲,如出一口,欲敦風則殺可償矣,欲用法則情切惻矣。似此難決之案,宜有博詢之擧,發遣郞官,問于行公時任大臣,卿等亦具意見,論理回啓爲良如敎。
以京畿監司李在學啓目,豐德殺獄罪人金有奉獄案錄啓事,判付內,啓下刑曹爲旀,近因憫旱審理,判京外獄案,夜以繼晷者,爲七日,而似此絶可憤絶可悖者,亦可謂創覯是如乎,荒江短碑,史著曹娥,脩竹叢薄,詩稱漢姬,而烈哉金女,曾無愧色是置,靑春孤節,矢死靡他,白晝强盜,舍生揮却,斷食十日,從容取義,其貞操姱行,凜如秋霜,雖求之江漢游女,未易多聞,亟令地方官,表其閭爲旀,兇身金有奉段,敢爲生前之怯辱,欲貽死後之累名,檢庭納招,至凶極獰,誠不忍泚筆,以傷貞女之冤魂,似此罪囚,豈可尋常訊推?該府使狀罷之代,過齋後,令該曹口傳差出,待下批,使之當日辭朝,馳卽至邑,先樹烈女之旌門,仍又嚴刑兇身,卽捧遲晩招,以爲快施當律之地事回諭爲良如敎。
以京畿監司李在學啓本,龍仁殺獄罪人趙圭性獄案錄啓事,判付內,啓下刑曹爲旀,共毆之獄,下手重,爲正犯是如乎,趙班洪哥,迭相毆打,正犯之執定,非趙則洪,而趙有爾汝之可憤,洪無嫌怒之可論,設令洪之毆打,至猛至毒,使之猛且毒者,出於趙之指揮,則趙之爲正犯,無辭可脫是去乙,況旀致命傷,專在腎囊之更蹴,而趙乃結果者乎?項頸之損,非打伊違,則拖至三日,何足致疑?韓家之入,非委而歷,則騎來十里,何足爲怪?應福臨死之言,在於洪,不在於趙,非但平日積畏約之致,在趙而有犯分之悔,於洪則有無端之忿之故是旀,且洪之毆打,由於趙之威令,言洪則趙在其中,亦可見,言洪非爲趙也。以此以彼,趙圭性之爲正犯,不難知,嚴飭推官訊推,洪者斤世段,名雖隨從,無異正犯,不可以前日之累刑久囚而遽放,計拷限,嚴刑三次遠配事回諭爲良如敎。
以京畿監司李在學啓本,長湍殺獄罪人高春得獄案錄啓事,判付內,啓下刑曹爲旀,壯弱不侔,而猛踢之傷痕,不待詞證之立證而可決,況犯手之狀,若主招外正犯,亦不能全諱,高春得身乙,依前同推取服事,分付爲良如敎。
刑曹啓目,粘連罪人李分金獄事,問于行公時任大臣事,判付,據發遣郞官,問于行公時任大臣是白乎,則左議政蔡濟恭以爲,臣之所知,惟法律而已,富全之死,旣由於李分金甥妹之手毆足踢,則所當償命者,要在於兩人之中矣。不可以娚妹爭死,有足可尙,有所低昴於三尺之嚴是旀,在下者,豈可以傅之惟輕,仰對於俯詢之下乎?雖然,聖心惻然以敦風勸俗,欲有以特地施恩,則亦足爲簡策有光之事,臣何敢有憾於天地之大乎?然此非守法之臣,所當仰請,惟在上裁云,右議政李秉模以爲,刑者所以弼敎也。法無可貸,而事關敦風,則或守輕法,或贊世敎,卽斷獄之權衡,而臣冒添相職,義當以對揚風敎爲重,今於博詢之下,惟願竝傅生議,以勵頹俗云矣。臣等俄以李分金獄事,謹修啓本,恭俟裁處,及奉判批,辭旨懇惻,至以法律風敎之本末輕重,有此博詢之命,臣等聚首莊讀,不勝感激欽仰之至,大抵此獄根因,本多疑眩,實因非不顯著,而踢打之分,終欠端的,證詞非不俱備,而鄰里之間,惟多異議,此已不能無惑,而最是正犯執定,尤不明白,以先後則女爲先而娚爲後,以壯弱則男爲壯而女爲弱,先後壯弱之別,所爭毫釐,而畢竟正犯之歸於分金。不過曰,足踢之重於臂觸也,同氣之不可相證也。及夫更査有命,娚妹同庭則宛轉呼號,互相爭死,惟願速就斧鑕,其言絶悲,其貌切矜,娚旣如此,妹又如此,聽之也足令人感動,臣等非不欲卽地陳聞,仰請裁度,而職在司冠,義重掌法,雖不得不一遵常經,而今下判付,若是諄諄,臣等亦何敢徒守執法之論,不思所以對揚之道乎?臣等於此,無容更議,上裁,何如?啓判付內,僉議詢同兺除良,五品之一分有裨,何論五刑之一分未修?分金娚妹,卽爲酌放爲良如敎。
刑曹啓目,粘連向前罪人朴昌郁亦,僞寶僞印,手自刻出,僞資僞帖,爛熳行賣節次,旣已箇箇遲晩,依例結案取招後稟處爲白乎旀,罪人金器完段,旣已輸款於捕廳,忽又變辭於曹庭者,究厥情狀,尤極巧惡,更加各別嚴刑,期於取服,何如?判付啓,僞造何限,而情迹絶悖,當律何敢逭,而所供名雖輸款,其實無異於半呑吐,後坐起時,出意見,嚴覈得情爲良如敎。又啓目,粘連向前罪人李春興,踢殺姜渭得節次,旣已承款,結案取招後稟處爲白乎旀,李世興段,助勢踢尻之狀,雖已遲晩,究其罪犯,不可以尋常干犯論,待拷訊限滿,更加嚴刑後,照法重勘,何如?判付啓,依啓聞,正犯李春興段,具格取招,李世興段,嚴刑照律定配爲良如敎。又啓曰,粘連,御寶僞造罪人尹鳳儀,更加各別嚴刑,期於得情,何如?判付啓,罪人尹鳳儀段,僞造卽死罪,輸款於前犯未及用法,而後犯又發,有浮前犯,外此未及現捉者,又不知幾許隱情,而曹啓完決,誠當耳,如許怙終之囚,擬之者,惟當律,不可以所犯之稍異於殺人,有所難愼,鳳儀身乙,依前問目推覈爲良如敎。又啓目,粘連御寶僞造罪人尹商儀,更加各別嚴刑,期於得情何如?判付啓,罪人尹商儀段,凡民無知之罪犯僞造,無或饒貸於常律是隱,則敢以出入法司之吏胥,僞造假帖,綻露情節,巧惡莫甚是如乎,依卿等議,商儀身乙,更爲加刑取服爲良如敎。又啓目,粘連殺獄罪人鄭戊甲,更加各別嚴刑,期於得情,何如?判付啓,罪人鄭戊甲段,以訓局陞戶砲手,白晝殺越人命,揆以紀律,自有軍法,則何待法曹之輸款,而一味抵賴,頑忍不服,情狀極爲痛惡是置,細究獄案,戊甲之打江阿之也。泥醉不省之中,逢卽緊踢,致命於辜限內,醒後不能記憶,事勢固似然,而若非戊甲之犯手,江阿之豈死乎?常憲至嚴,豈可擧論於曰宥,戊甲身乙,仍推,期於取服爲良如敎。又啓目,粘連殺獄罪人朴仁興,更加各別嚴刑,期於得情,何如?判付啓,罪人朴仁興段,曹讞中,因推而致傷,因傷而致死,特其意慮之所未到,雖非故殺,焉逭當律云者是矣。死者之於殺者,自有等分之可言,而醉詬欲犯,擧措頑惡,爲仁興者,推之攧之,常情所必然,渠非有識班族,何責中行之道理乎?然而獄旣具矣,證亦備矣,眞所謂無容別議,仁興身乙,因推,期卽輸情爲良如敎。又啓目,粘連殺獄罪人孫景海,更加嚴刑,期於得情,何如?判付啓,罪人孫景海段,莫云畜狗之反噬當其灰火之提擲也,寧有甘心俯首之人情乎?回身傷潔之際,轉成鬪鬨,踢痕狼藉於囊岸,無異故犯,景海身乙,加刑,期於得情爲良如敎。又啓目,粘連殺獄罪人申秀老味,更加各別嚴刑,期於得情,何如?判付啓,罪人申秀老味段,卜仁之死,死於申秀老味及趙德行,而德行捕校也,秀老味捕卒也。校爲首,而卒爲從,論以獄體,果似然矣,先起鬧,又下手者秀老味,則此獄正犯,不可不如是執定兺除良,傷處狼藉,成獄屬耳,豈可以校卒之共犯?然疑於獄情,秀老味身乙,更加嚴刑得情爲良如敎。又啓目,粘連向前罪人李光寅,更加各別嚴刑,期於取服,何如?判付啓,罪人李光寅段,苟有一分可原之端是隱則異於殺人,異於僞寶,豈無議到於減律,而此案,不可但以船格之用意故敗言,當施之律未施,旋又逃還更犯,可謂亂民中最所罔赦者,光寅身乙,加刑得情爲良如敎。又啓目,粘連向前罪人李錫趾,更加各別嚴刑,期於取服,何如?判付啓,罪人李錫趾段,如許絶悖之獄,旣無推諉之處,喙長三尺,何敢發明乎?依前下判辭,加刑得情爲良如敎。又啓目,粘連印信僞造罪人金熙明,另加嚴刑,期於得情,何如?判付啓,罪人金熙明段,僞造寶印一,罪則一也。自有輕重之殊,豈不欲致意於惟輕,而情理之狡慝,甚於帖加之僞寶,今番審獄也。亦不入於恤囚之中者此也是置,觀此啓目,渠供,以渠自爲之納招,則便已承款,何故依前跋辭請訊是隱喩,相考施行爲良如敎。又啓目,粘連殺獄罪人咸奉連,更加各別嚴刑,期於得情,何如?判付啓,罪人咸奉連段,京案中疑案是置,同時應券之人有之,同時起鬧之跡綻焉。奉連與金大順,可謂一而二二而一,然而奉連之足踢,及於必興,大順之手勢,接於金履永是如,本曹完決,剖拆備盡,豈可以懸空模索之疑,遽議寬典於更覈之前乎是旀,推捉諸人於遠地,各施拷掠首從之刑,依舊是前樣是隱,則紛然而已,無益於憫旱時審克,此所以屢閱屢回,姑無指一提問者也。且其本事,由於北漢還上,往督於畿邑,轉成殺越之獄,大抵摠還之痼弊,民邑難支,保主之侵虐,京外俱困,無論咸哥·金哥,執出其中一漢,爲無告洩冤,不可但已,卿等別生意見,期於明日歸一之地爲有矣,奉連身乙,仍推取服爲良如敎。
以八道殺獄案啓,朝廷擧措,各有體段乙仍于,疏決也,審理也。同是錄囚恤刑之擧,而疏決則法服臨殿,大臣法官,三司,各持死罪及徒流之案登筵,每讀訖一案,遍詢僉議,一如啓覆例審理,則就京外死囚錄啓之案,仍推與傅輕者,刑官會于本司論啓,則逐案判下,近因亢暘杲杲,卽行疏菀審枉之政,際有堂疏犁然於心,而上項疎決與審理,近於張大,先命秋官,以京囚之可議生科者,議大臣啓聞,而坐齋在明,外囚諸案,勢未及爲,以嘗所料定於反閱之時者,書下爲去乎?分付諸道爲旀,京畿龍仁囚金元哲,打殺朴召史之案,此獄段,傷痕著於三處,致命又在三宿,而證有明驗,跡無疑端兺不喩,藉豪橫之强族,欺孤弱之寡女,憾積於落訟,憤激於私掘,荒山落日,拳踢交加,似此之獄,當律當耳,然而服滷雖曰假托,釵色綠甚頗黯,三金均犯手勢,利喆獨奈匿跡,變辭之謙最當問,助舂於誰家宜覈,匹婦之冤,雖不可不伸,三尺之律,亦不可不審,更令道臣,出意見,到底窮覈爲旀,陽城囚金得哲,刺殺吳鼎常之案,此獄段,蔽一言曰,疑獄也。吳鼎常之被刺,在於荒村黑夜,四無人跡之時,而纔歸渠家,便卽致命,惟吳金萬一人,參見於旣刺未死之際,依俙傳說其光景,邑狀·營査·曹啓,皆以此一款,爲得哲殺越之斷案,而今就金萬之招,反覆看詳,節節可疑。其招曰,聞殺人之聲,移時往見,則黑影之中,吳哥獨立,自謂腋間被刺云,腋間何等要害,被刺何等重傷是隱,則不窒不仆,豈可獨立於移時之後乎是旀,又曰,問誰所刺則曰,得哲,得哲云,將絶之聲,語不可了,哲字妻字,字音相近是隱,則安知非得哲妻三字誤聽,以得哲乎是旀,又曰,末後得哲,又執吳哥云,假使得哲,膽大如斗,以刃刺人,見其將死,乃復不懾不逃,悍然不捨,揆以常情,決知不敢是旀,至於手勢之左右當否,衣血之彼此多寡,當面側身之爭,鬨有異同,先刺後執之賤,染有緩急,俱未必爲十分的證是如乎,大抵鼎常伊日之事,雖異於奸所捉奸,有浮於挽裳對盤,自初得哲之必欲傅生,蓋出於仰遵先朝好生之德意兺除良,況旀,朝家之所重者倫紀,所惇者風化,彼宋召史,以一介村女,當昏夜乞火之際,拒狂生坐蝶之誘,已無愧於行露之貞女是遣,及夫殺死之變出,而自檢所營庭,至於裹足鳴錚,一死自當,以替夫命,其志苦矣,其節卓矣。此等獄情,苟有一分其然豈然之端,則付之寧失之義,論以惟輕之典,不害爲樹風勵俗之一助,得哲身乙,特爲減死定配事分付爲旀,長湍囚朴卜乭,踢殺僧成鵬之案,此獄段,至頑橫者官隷也,至卑賤者山僧也。以官隷而逢山僧,慢侮而激其怒,醉酗而增其勢,宜乎一打便倒,當夜致命,而痕損若是狼藉,證左如彼明的,此等無疑之獄,雖欲起疑而不可得也。卜乭段,加刑得情爲有矣,撞胸打肋,元犯自服,推擠胸背,卜同明言,卽此打傷,足以致命,其所懸錄,何患無其辭是去乙,初覆檢之必以諸招不言之腎囊踢死,爲實因,果何意,而若謂血癊糜碎等傷痕,最關重,最要害,則又何不反復査究,使諸招歸一是隱喩,檢案莫緊於實因,則豈敢以一檢官髣像之臆見,低昻於其間是置,更令道臣,就原案詳査釐正爲旀,前後道臣,從重推考,初覆檢官,竝罷職爲旀,通津囚韓光宅,打殺李載龍之案,此獄段,王者之政,必先於無告之民,乞人是也。雖饑餓而轉于溝壑,尙欲賑貸之,安集之,況旀,乞飯不得,爲人毆殺,有妻同居,任人潛埋,復讎新反,與讎人私和,及其發殯行檢,打殺痕損,狼藉著見於枯骨之上,而諸招脗合,元犯斯得,天道孔昭,卽此可見,此等獄囚,不卽償命,則烏在其伸理無告之義哉?光宅身乙,更加各別嚴刑得情,期於從速究竟,而光宅之七十老母,不忍見其成獄,飮滷致死是如,李興喆招中,不但發說,邑人之言亦然云爾,則此一款,在所當覈,分付主推官後,同推時捧供於正犯,仍又採探公論,使之報營狀聞爲旀,朔寧囚池德水,毆打張召史之案,此獄段,以叔而打嫂以弟而告兄,以猶母而證猶子,何論殺越,大關倫理,而天下無理外之事,偶折柳枝,本非深怨之端,一擊頂門,決無立死之理是隱,則頃刻之間,因此致命,以情以跡,終涉可疑,蓋女性素偏,項骨易違,伊日得水之咆喝毆打,張女必不安坐而順受,則斗屋矮簷之間,扶曳而撞觸,不知不覺之中,體倒而項折,固非張女之自撲也,亦非得水之故殺也。似此情節,犯者亦不能自言,更令道臣,心究其言外之意,面稽於跡外之情,如有眞箇疑端,嚴飭推官,出意見報來後狀聞爲旀,江原道江陵囚金光云,踢打金最甲之案,此獄段,在他道,優可更査,綽亦傅生,而本道則土俗儉嗇,民風樸厚,鄕里絶酗鬨之習,營府無殺死之案,一有獄具,便成鐵案是如乎,道內錄啓,只是江陵囚光云之案也。其情似由戲劇,其跡亦近邂逅,金女雖有立證,亦未知其十分的確,而最甲死則死矣。光云犯則犯焉,此獄決處,如之何爲可,凡事簡則精,精則不錯,與其懸度臆決,宜付之道臣,別出意見於面稽言聽之間,令道臣,嚴飭推官,拔例査究,如有疑緖,親執擧行,亦可以此意分付爲旀,忠淸道牙山囚曺命興,踢殺姜金伊之案,此獄段,本犯已可殺,諸罪又可誅。且況仍推,意在爲民除害,嚴飭取服爲旀,槐山囚陰孝寬,築殺兪彦得之案,此獄段,獄雖屢變,疑固自在是如乎,屢經行査,不知爲幾度,甚至服毒之說,歸一無期,今番段,付之道臣,除尋常,出意見,各別詳覈狀聞爲有矣。無或如前䵝䵢之爲事,嚴飭該道爲旀,木川囚沈福永,打殺金本伊之案,此獄段,打場新穀乞人猶給,接隣窮班,請貸不許,究其根因,咎在死者兺不喩,本伊之蔑視福永,詬以爾汝,血氣之憤,安得不阧起,而其奈傷處則頭皮畿綻,器仗則鐵鍬廉利何哉?本伊事屬乾餱,福永罪關大辟,使之仍推爲旀,文義囚趙完璧,踢殺秦介男之案,此獄段,兇身之素行不良,䪿門之紅血難掩,情跡綻露無餘,乞和與逃躱,猶屬餘事,其在爲殘民除害之道,不可以醉無知覺,有所寬恕,使之仍推爲旀,公州囚李一得,踢殺林學奉之案,此獄段,正犯執定已久,獄情若無可議,而起鬧合力之尹大石,便作一部疑案是置,斷爲致命傷,專在左乳之上,而紅黃色之紫黯轉深,浮高處之水珠不散,雖若沕合於法文,初覆檢之不曰堅硬而曰微堅,或有疑眩之端是隱喩,疑則從輕,聖人之訓,就其案,先令道臣,親執行査,而本曹三堂,亦以意見,拈出疑條,後錄發關,日得段,行査間,姑爲停刑爲旀,永同囚朴秀榮,踢殺李大惡之案,此獄段,始也指使曳出,終焉身自踢打,憤莫耐於一時,過不得乎三日,攘臂轉猛於推水,搖尾無賴於買藥,縱使秀榮,指使貴永手犯,指使爲正犯推諉之說,不足取信,依前同推之意分付爲旀,全羅道求禮囚朴同孫,衝殺僧坦敏之案,此獄段,潑僧酗酒,宕將下來,見俗人而不拜,拔佩刀而亂揮,則見之者,孰不欲一奉打破?此固血氣之所同然兺不喩,耘田役夫之飯,兩班亦下馬而過云者,卽村家之諺是置,方其午饁纔畢,麥釀初醉,農謳樵唱,互答相和之時,何許頑髠,太無禮,叫嚷跳蹌於田塍溝道之間,彼赤脚短褌者,安得不呵叱是旀,安得不捽打,於是乎李成三打其臂,金成甲納諸溝,同孫段置,擠其腹而不幸擠之者爲殺僧之魁,爲魁之由,由於傷處之較緊,而衆犯爲戲殺,戲殺無償命,若爲此獄準備之語,然而死則死耳,豈可歇勘?令道伯嚴刑,計拷限限三次,遠惡地減死定配爲旀,南平囚崔己贊,築殺田奉彦之案,此獄段,惹疑於偸釜行兇於擲鑢,而猶不知止,拳以毆之,膝以築之,必殺乃已,則當律,渠焉敢逭乎?使之因推爲旀,同縣囚羅萬八,踢殺宣小得之案,此獄段,曺讞之謂以風化,其說似然,而政以風化攸關也故,考律按法之際,自不得不致意焉,最初喫刃而流血者,卽萬八而異竟防劍而揮擲者爲一二,則雖是妻娚妹夫之間,目見劍刃之及己,以至於破額,晏然俔然,不思所以遮捍之方,藉使不目逃之北宮黝輩當之,必無是理,況旀,歲時村酤,彼此俱醉,彼刃此踢,徒是酒使,而羅漢招中,惟願速死云者,可見其醉中之悖習,轉以爲醒後之悔端兺除良,刃傷者不死,踼打者死,亦可謂幸不幸,若令被死人不擬刃於萬八,萬八亦人耳,豈或下手於年長十年之妹夫乎?以妹夫而按劍於妻娚,則娚妹之義,到此蔑如,風化二字,獨責於彼隻,旣乖公聽觀之道,有非敦風敎之政,以此以彼,合置寬典,萬八身乙,嚴刑遠配事,分付道臣爲旀,泰仁囚金者斤老味,燒殺尹德貴之案,此獄段,一束之薪,一把之火,將至於燎原,況被褐之夫乎?焦頭爛額,屍帳極其慘酷,近來諸道獄案中所未見者,村風里俗,何迫隘至此?嚴飭主推官嚴刑,期於輸款爲旀,古阜囚私奴元昌,踼殺奴奉世之案,此獄段,男女有別,常賤亦知,則男執女䯻,頭勢駭悖,爲其夫者,乘憤一打,血氣所使,而猛踼毒傷,經夜卽死,可知其必殺之心,何敢一味游辭乎?如式同推取服事嚴飭爲旀,泰仁囚金相彦,周牢鄭光石致死之案,此獄段,相彦粧出墨蛙光石,便如梨烏,而畢竟偸藏之錢,終無下落,則平民之私施惡刑,所犯重辟之外,更添罔赦之罪,事理絶悖,因本傷致死者,雖過辜限,啓請後加限,秋曹覆啓,旣據律文,則豈有他議於此獄乎?嚴刑得情事分付爲旀,海南囚私奴德乭,踼殺朴大千之案,此獄段,旣不掘而檢其傷處矣,又不檢而試其法物矣,傷處雖甚狼藉,必以法物而試之者,卽愼重欽恤之意是去乙,此獄則屍帳無憑,開驗無梯,但以衆證之說,便成已具之案,有非哀敬之道兺不喩,腎部傷,尤易速死,而拕久至于十日乙仍于,因病之說,出於當者,私和之謀,始於屍親是如乎?新伯久叨司冠,頗習殺越獄理,使之一番詳覈,在所不已,以此意,分付道臣,而行査後,如有意見,仍令啓聞爲旀,茂長囚朴起漢,打殺李校華之案,此獄段,田稅大同裝載下去之船漢,作弊行惡之端,不一而足,殺鷄烹狗,討酒索餠,如元山·群山等,村落,爲之騷然云,而起漢段,作挐之不足,恣入封山,爛斫生松是如可,爲守直者所禁,則反以船索北結而打之,纔過一旬,斷送人命,究厥所爲,駭惡云云,太歇,令道伯,各別嚴訊取服事分付爲旀,興陽囚吳鼎用,打殺魏致用之案,此獄段,以乞人,打乞人,當日致命,其手勢之獰毒,痕損之狼藉,殺獄中未易多見者,不須更問,斯速得情事分付爲旀,順天囚金召史,築殺朴召史之案,此獄段,以痕損之分寸,付之惟輕之科者,卽道伯之言,而獄情之別無起疑,又如秋曹之啓乙仍于,至令曾經司冠之人,各陳意見,使之從衆議施行是如乎,其時道伯之再次論列,亦甚詳備,況坐在本道,宜詳其裏面,更問其時道伯,仍令時道伯,別般詳覈狀聞後,同爲稟處爲旀,扶安囚金孟用,築殺朴乞伊之案,此獄段,檢狀曰可殺。道啓曰,可殺。曹覆曰,可殺,問于亞三堂亦曰可殺,則到今豈有不可殺之異議乎?訊推取服事分付爲旀,古阜囚林旕朴,打殺李海用之案,此獄段,旕朴行兇,適値一村空虛之時,無人看證乙仍于,昨年判下,有同推啓本中,措辭懸註之命矣。今見道伯跋辭,以爲兄嫂參看,不可爲公證,扼肩牽脚,別無他器仗云者,果如所料,而傷處之極其驚駭,情跡之極其獰慝,有難遽議傅生,況非大霈之時乎?依道啓施行事分付爲旀,慶尙道尙州囚尹允占,打殺李以三之案,此獄段,衆殺人則先犯者償命,謀殺人則首謀者償命,一家殺人則家長償命,以犯則允占爲先犯也,以謀則允占爲首謀也,以家則允占爲家長也。況旀,勇力過人,一鄕之所稱,水椎打背,諸招之所同,不可以一女人而有所容貸是隱,則償以三之命者,非允占而誰也?至於强奸一款,事旣難明,罪或可諉,前後供招,一向抵賴者,情狀可惡,仍推期於輸款爲旀,慶山囚朴沙邑沙,踼殺鄭三孫之案,此獄段,白晝大道之上,踼人要害必死之處,未一日而致命,輸款之後,不捧結案者,焉有重人命之義乎?嚴飭道臣,近來法紀解弛,訟獄繁滋,山地廣占之弊,士夫猶不敢然,敢以鄕曲愚氓,不有庶人無步之法,乃以壓腦犯龍等說,與人爭鬨,至於殺越,此實方伯守宰不能檢飭之致,此後若有似此罪犯之登聞者,先從營邑之臣,重勘不飭之罪事,本曹知悉爲旀,淸道囚孫德魯之烙曺召史之案,此獄段,切可痛最難容者,卽妖巫也,駔婆也。外挾左道,內藏肝肚,出入人家,招誘良善,種種弊習,不一其端,今此孫德魯,自是一鄕班族,而見其孀婦,爲人潛誘,身匿隣家,跡托空門,聽聞駭矣,門戶辱矣。其所驚遑憤痛,當如何哉,而問其誘引者則舊日之廊屬也,怒從心起,如逢讎人,縛之打之,未足雪憤,於是乎事理未及量,公法不暇顧,至有艾灸足恥之擧,法外酷刑,固關後弊,限內致命,難逭當律,而究其實則人情之所無怪,事勢之容或然是旀,間有差道,況有屍親之明證,素抱胸痛,亦非德魯之假托,畢竟致死,安知無別般根因是旀,贖奴子婦,便是婢僕是隱,則凌蔑名分,所係甚大,更令道臣,勿拘先入之見,更念審克之義,反復詳覈,論理狀聞後稟處爲旀,昌寧囚池萬奉,打殺河義孫之案,此獄段,殺獄之最緊重,莫先於傷處,初覆檢官,皆以䐐血癊膝脚折搖,爲要害必死之根因,歷引無冤錄諸條,以實其說,而䐐膝脚,終與頭面背腹有異,正犯所謂人之墜落高岸,折傷臂脚者,未見殞命云者,亦不可謂無理之言是旀,以初覆檢狀觀之。皆曰,脊背左肋傷處,圍圓長一寸三分,色紫堅硬,此是眞正最虛怯最緊要之處是隱則,泛然放過,看作微損,一不論理於實因懸錄之際者何也是隱喩,更令道臣,指一詳覆狀聞爲旀,咸昌囚吳再權官庭拔釰之案,此獄段,年前判付,惓惓於嚴等夷,立紀綱,重法律,而不分首從,竝用極律之論,不得從諸議者,蓋因霜氷之慮,雖所當念,金石之典,不可輕改也。所以特命更査具格取招,而今乃前日已輸款之吳再權,忽變前說,欲爲杖下之鬼,道臣·守令,苟能嚴施刑訊,刻期取服,則何敢以不成之說,開口粧撰乎?咸昌之變,無一用法,則遐土頑俗。其可曰,國有等夷,有紀綱,有法律乎?嚴飭該道臣,無敢以未輸之款,更煩狀聞之意分付爲旀,尙州囚金興卜,踼殺林興祿之案,此獄段,觀於檢狀,則渾身傷處,無非要害,無非堅硬,無非紫黑也,其甥告之,衆隣言之,酒媼質之,詞證具矣。含憾於其甥,發怒於其妹,手殺二十年長老妹夫,倫理斁矣。使之因推取服,而私奴順太,卽他邑偶過之人,而渾入切隣,久滯犴獄,如是之故,殺獄一出,行旅斷絶,鷄犬不寧,平民貽害,無異犯者,此後段,除非隣近居生眞的參見者外,切勿推捉不干之人事,別關嚴飭本道及諸道,而本曹五部,以此判付,揭壁遵行,一有違越而不能禁斷,則當該堂上·道臣,難免其責是旀,醴泉囚金岳伊,打殺僧尙贊之案,此獄段,金岳伊,卽金召史之媤六寸也。旣非兄弟分財之間,又非同室居生之人是隱則,家舍之移不移,穀物之運不運,於渠千不當萬不干是去乙,忽生分財之慾,假作逐盜之形,黑夜荒村聚會族黨,縛致無罪之山僧,縛之不足,至於毆打,打之不足,至於殺死,使無依寡女,號呼道路,遐俗雖頑,不意有此極無據至凶獰之强盜伎倆,此不用法,將見欺人孤寡,搶奪殺越之變,接踵而起,分付道臣因推爲旀,咸安僧以摠,刺殺姜件里金之案,此獄段,善於斷獄者,鉤問必中窾要,論理必得眞境,犯者雖三尺其喙,檢官可一言以折,此所謂無情者不得盡其辭,大畏民志也。此獄決折,惟在於被刺自觸之歸一,而前後査案,專以刃痕之深淺,手勢之左右,爲刺殺之明證,於是乎以摠之招,又以飜轉之際,佩刀自拔,爲發明之話柄是如乎?旣曰,飜轉,則右刀亦可左刺也,淺傷亦可深入也。其說難窮,其計難破,抵賴爲事,究竟無期是置,今以詞證中最窾要最眞境處言之,趙日卜,孫尙奉所謂件里金大呼一聲,以摠,起而擲刀云者是也,苟使佩刀自觸自傷,則他人佩刀,何故入手是旀,彼自觸傷,何爲起擲是隱喩,爭柴之宿憾方逞,據胸之新怒轉激,分外腰刃,隨發便刺,而及其人,已中脇刀,猶在手憤稍解矣,怯漸萌矣。陡然起立,鏗然擲去,伊日光景,不言可推是隱,則邑狀營査,何獨於此一款,看作過去漫說,不爲到底窮覈,以沮囚供粧撰之奸計乎?仍推取服事分付爲旀,昌寧囚成應澤,拷殺元風岳之案,此獄段,三次判付,始爲抑豪强,中欲究事理,終言其濯舊見,來新意者,正風俗也,重人命也,嚴獄體也。大抵此獄段,駁雜莫甚,難以領會是如乎,以傷處言之,旣曰,周牢,則必緊縛兩脚,而腿肚不過皮晩,索痕之偏在左膝之下何也是旀,受拷在於臀腿,而腎囊何故紫色,致損本非內傷,而鼻竅何以血出是旀,以詞證言之,初覆檢狀中,風岳周牢之時,同被縛拷者,只是斗三一人,而參覈査案,則李達文·朴五奉,亦入其中,應澤指使之際,合謀助力者,不過其子兩奴,而都將後供則巡幕將李聖發,亦稱同倘,加功參證,何等緊重,而前後供招,若是矛盾何也是旀,兩推官題辭,刪却必三等,執杖威喝等說,成光震之招,雖出於死中求生之計,而近來守宰,不識法意,檢狀則相議雷同,獄情則惟意文致,安知無眞箇刪却,法外威喝,似光震之言是旀,以事理則難洗而至冤者賊名也,難忍而必死者賊刑也。白地平民,被人誣勒,公然冒賊名而受賊刑,傷痕若是狼藉,死期迫在頃刻,則有其子,有其弟,有其妻娚之同被刑者,而不爲卽地告官,以洩其冤,乃於近一望致命之後,徐徐發狀,推以人情,何其不忍之甚是旀,周牢者,治盜之刑也,都將者,戢盜之任也。口稱糾察,手執杖索,橫行於閭里,畏甚於豺虎,伊日應澤之請來,亦欲藉彼勢而逞其憤是隱則,使之結縛屍親,旣有明證,同爲拷打兩漢,豈可獨逭是置,似此當問之情,可疑之跡,令道臣,從頭理會,入裏査究,必得眞正決折之斷案然後,論理狀聞事分付爲旀,咸陽囚張永元,逼溺韓鳥籠之案,此獄段,近命內閣,編印五倫行實,以爲敦風敎·化民俗之一助,而際又齋居憫旱,疏理死獄,意或有東海冤婦,上干天和,今此韓鳥籠之案,屢回看閱,不覺嗟賞,噫,彼鳥籠,卽一農戶之賤女,傭夫之小妹,年未及笌,眼不識字,而遇强暴於無人之室,被逼辱於荒村之夜,始也號泣而力拒,終焉矢死而不從,迺又憤身名之幾玷,懼賊謀之更售,義決取熊,心甘葬魚,薄言采采,遵彼江濆,千仞澄波,爰得其所,比孝娥七日之哭則情益悲矣,無令女三從之絶而跡則同矣。其決烈之志,貞苦之節,不可竝論於匹婦溝瀆之諒,而欲續烈女之編者,鳥籠之與選也必矣。此所以年前判付,特復其戶,以示奬勸之意,而原夫鳥籠之自溺,專由水元之强怯,諺所謂非汝牛角,何壞我墻者?正是準備語也。連夜同宿之誣,情狀叵測,贈髮復讎之托,語意絶悲,擠殺之跡,雖無眞贓,逼死之律,的是着題,斷以當律,慰此孤魂,亦足爲伸枉導和之政,而至重者人命,莫嚴者獄體,以奸則未成奸也,以犯則未手犯也。徒以由我之死,遽使償彼之命,論以法理,亦合難愼是置,更令道臣,嚴加盤覈,劫逼致命之眞情明證,具意見狀聞稟處爲旀,玄風囚奴福連,打殺兪福才之案,此獄段,傷犯猶餘事,倫理宜先論,夫女子之倚以爲命者,所天也。死生苦樂,一體相須,今此朴召史之於兪福才,自是多年之結髮,元無一日之反目,而屢育子女,同治産業,則雖使福才,得寒疾不汗而死,爲朴女者,尙必呼天叩地,欲以身代,乃於中元佳節,一家歡喜之時,白被人橫毆,拳踢交加,腦項俱破,纔過三宿,因以致命,其所悲憤欲死,痛冤欲報之心,何事之暇恤?何人之可惜?今反其弟告之,其妻諱之,遍身傷痕,都歸之醉後自觸,當面讎人,力言其初不手犯,一招再招,少無伸洩之意,最後輸款,半是漫漶之說兺除良,異姓八寸,有何顧藉是旀,阿睹州貫,豈足貪愛是隱喩,不念與同穴之義,思匿不共戴之怨者,若非至兇頑大狡慝之類,必是極愚蠢,無省覺之物,倫理姑無論,推以人情也,事理也。說不去,思不得者是旀,殺死之獄,事體至嚴,父子之倫雖重,首從之法難撓,而此獄詞證,諸招屢變,正犯執定,兩檢旣異,福連之眞箇手犯,朔孫之元不參見,亦未必的確無疑是隱,則父子爭死,而捨子執父,其於倫法輕重之間,終未知十分穩當是如乎,更令道臣,勿拘例推,福連及朴女身乙,另加嚴訊,一一取服狀聞事分付爲旀,東萊囚孫貞日,刃殺朴召史之案,此獄段,自有殺獄以來未有如此獄之至狼藉至憯毒至疑晦者,無論仰合面,上下體,左刀右刀,前刺後刺,無非要害,無非重傷,雖使强壯男子漢當之,必不免卽地致死,況孱弱一女子是隱則,是謂至狼藉是旀,有何恩怨以何事端,公然刺殺無辜獨行之女子,五日暴棄於荒山之側,大道之傍,而親戚不得聞,州縣不得査,驚血遍地,冤氣觸人是隱,則是謂至憯毒是旀,初覆檢許多詞連者,太半是姓名不知過去行路之人,而以疑而傳信,憑假而尋眞,摸索乎貌色之間,髣像乎形影之外,畢竟以何物孫貞日,把作正犯,路上行人,總角者何限,伊日刃刺,目覩者誰人是旀,嶺底蒲伏,何信乎採樵之說,袖間血染,安知非殺鷄之故是旀,朴女則年近四旬,貞日則齒纔二紀,强奸云云,未必眞情,而設有不良之心是良置,黑黯之時則可也,隱避之地則宜矣。今乃忙忙追趕於白晝通衢之交,逼奸不足,至於殺死,揆以事理,終涉捏合是隱,則是謂至疑海是置,朴女之死,烈則烈矣,貞日之跡,疑則疑矣。此所以前下判付,朴女則給復表節,貞日則加刑取服,而似此不分明之獄,遽作已完決之案,儘合鄭重商量處,分付道臣,無以正犯之斯得爲幸,所見之先入爲主,更令潛心致精於諸案事分付爲旀,黃海道鳳山囚金大隱阿只,搗殺尹召史之案,此獄段,一擧而殺二命,誰謂荏弱村婦之所可爲者,頭髮縱橫,田穀披靡,始如泥獸之相鬪,終及巢◆之竝害是如乎,嚴飭推官,亟令取服事分付爲旀,遂安囚金日宅,打殺李春延之案,此獄段,以他官浮來之類,爲土着惡漢所殺,死者之可憐,犯者之可痛,孰有甚於此案?況其烹狗之相勸,無異伏雉之自鳴,此不償命而何?嚴刑得情事分付爲旀,平安道義州囚金衆望德,紋縀犯禁之案,此獄段,邊禁至嚴,奸情昭著,變幻之招,不足取信,依前仍推事分付爲旀,中和囚李成三,打殺金守白之案,此獄段,頭骨破碎於木爐揮擲之餘,而血濡之痕,相磨之響,獄情至爲絶悖兺不喩,逃竟就捕,可見乾道之孔昭,嚴飭同推爲旀,龍川囚朴昌一,打殺許永洽之案,此獄段,八十七歲老物,物故,祟於二十七歲少漢,較其年甲,三倍加六,而以事則由於官校之橫也,以器則亦因鐵鞭之猛也。攔街而問,孰不曰,昌一萬殺乎是旀,況於龜城金呂喆捧結案之後,尤豈可一嚴一緩,而平心潛究,則抑有一段議可疑處是置,打與揮,等是傷,而打是有心,揮必無心,觀於有心無心之間,而有同行異情之別焉,有毫厘千里之差焉是如乎?必死處之,拕至旬餘,在少壯足可疑,況在癃老之人是旀,殺讎必報,人情之常,而將死之鳴,以勿告勿檢,緊囑之者,抑有人不知,已獨知之中,識得昌一無心之原情者耶?一可疑之不能掩三可殺,曹啓似然,而苟其當疑而疑也。塵刹之善,可消須彌之惡是置,年前判付中,在他獄,優可傅輕,在此獄必令嚴訊之喩,蓋出於强弱老少之不相敵,深惡痛憎之意,而同是獄也,惟看事情如何?不必先着扶抑,昌一身乙,姑爲停刑,別定隣近邑剛明官,與本倅,眼同窮査,待其報來,仍具道伯意見,狀啓事分付爲旀,安州囚崔天杓,打殺金命山之案,此獄段,惹起尋常之債,轉成鄕隣之鬪,䯻先在手,賢乃受築,損痕昭著,詞證俱備,死期將迫,生日爲祟,依前同推事分付爲旀,江東囚崔宗旭,踢殺高奉岳之案,此獄段,殺越之獄,酒居什九,額傷皮綻,腎損血癊,醉而可恕,法無所施,仍推得情事分付爲旀,熙川囚趙得星,打殺流丐兒之案,此獄段,破瓠乞兒,臨門呼飢,言雖不巽,怒於何有是去乙,纔餉略干匙飯,旋加如剪板木,彼亦人耳。手豈忍下,匿屍之不足,行賂之敢爲,試看一律之至嚴,寧容千金之不死,萬萬獰毒,莫此獄若,嚴飭加刑取服事分付爲旀,永柔囚崔世雄,打殺崔俊傑之案,此獄段,七世同居,褒之官之,將以敦風俗也,豈料同是關西之地,有此族黨間殺越之變哉?彼腴我瘠,難責讓田,此疆爾界,胡至爭桑,父子倂力,噫,其太甚,木石交加,是豈可忍,百囚可生,此獄難貸,令道伯,嚴飭推官訊推爲旀,江西囚文永哲,踢殺徐淙業之案,此獄段,彬伊蔑倫悖理之罪,有浮於永哲,而特以愚騃無知,末勘酌處是在果,傷痕也,詞證也。永哲之爲正犯,固自如,殺人者死,更無異辭,仍推事分付爲旀,義州囚金呂行,打殺金頓山之案,此獄段,惟彼出寨之豚,無異穿屋之鼠,墻雖壞矣,人何與焉,而作爲釁端,竟至鬪狠,三斤重之石,打八分深之眉坼,殺越之罪則彌天,隣比之風又掃地,親在而莫顧,兄挽而不聽,有百可誅,無一可活是如乎,使之依前訊推,期於取服爲旀,咸鏡道德原囚尹突山,踢殺李采同之案,此獄段,此獄斷案,在於洪致汗,金召史之立證,而他人房子裏,不點燈黑窣窣地,閃身隱避,眞贓莫掩,及聞里卒之傳呼,掀着後窓,鳥駭獸奔,而尤驗其自怯之一端兺不喩,五葉魚價之此與彼受,胡大事也,反生荷杖之計,仍成殺死之變,莫曰,醉且失性,奈此殺人者死,依前訊推事分付爲旀,咸興囚嚴老味,踢殺金荊寶之案,此獄段,家人共犯,只坐尊長,則嚴尙直當爲償命,而尙直所率許多嚴哥叢中,轉身猛踢者老味也,特穢塗口者老味也。如墻觀者,莫不曰,老味行兇,則償命之法,無則已,豈可不施之於此等兇身乎?依尹突山例,施行事分付爲旀,安邊囚韓德夫,踢殺金南蓋之案,此獄段,完決在於金領府按道時,而三檢狀題,細櫛詳刷,無容更議,特以重人命之義,遣郞就問於左相,而左相亦云廷尉當是,則當從兩大臣議施行,以此分付爲旀,吉州囚金東實,刺殺盧天才之案,此獄段,年前以律文中兩條,發問於跡與法之外,而遍議於大臣者,又至四年之久,則東實之年,將近八十是如乎?八十囚擬議勘律,昭載大明律兺不喩,當初起鬧之端,始於隣友之穉孫,而討酒酗辱之說,無異於計父祖年甲是如可,及至言詰之際,先把老者之頭髮,捽曳推擠,無所不至,則爲老者,者其將安而受之乎?蠢如蚯蚓,踐之則動,宿醉方濃,業火橫生,揮其手,伸其臂,四面掠物,隨其所執,不辨其東西,惟防遮是圖,此其事勢之不得不然,而若其所把之物,非木非石,卽一廉利之鎌子,亦可謂巧且異矣。鬨場喧聒,雖以干證玄漢之不憤不醉,無係關,初亦未詳其爲何物,只云何許尺餘之物,一打而未卽分辨是如可,及夫宋文乞之奪投也。始知爲鎌云爾,則憤撑肚裏,酒到腦上之東實,何以知鎌在手中乎?渠雖千悍萬惡,若知爲有刃之物,則必無揮斥之理,又況獄中光陰,幾至於勿禁身勿拷訊之時,則到今傅輕,不但爲曠蕩之典,法例卽然,特爲減死,施以徒一年定配之律事分付爲旀,洪原囚朴儀順,觸殺金信天之案,此獄段,頭觸無異足踢,一觸要害,必死乃已乙仍于,共工觸山,鉏麑觸槐,觸則皆碎,勢所固然是隱,則儀順之觸人,其人豈不死乎?況如渠常漢,廣占山地,脫孝服而行殺人之事,節節兇悖,嚴刑得情事分付爲旀,永興囚韓宗宅,踢殺李德龍之案,此獄段,非官府,非上典,非尊長,而亂打負債之人,從以私施綁縛,而器仗則曰拳曰踢曰木枕曰丁木,備試交加,如許蔑法行惡之漢,雖不犯殺人之罪,亦當殺無赦,況德龍之幽鬱莫洩,而獄老生奸,初欲推諉於不相干涉之車光老乎?加刑取服事分付爲旀,同府囚尹召史,推磕吳召史致死之案,此獄段,殺死之變起於妯娌之間,聞者痛心,言之豎髮,而細究而跡有可原,徐察而情無可殺是如乎,初因飯年之說,竟致鬪雉之擧,再試手擠,當下致命。蔽一言曰,邂逅,且況新婚,不過一歲是隱則,於其間,有何嫌怨,必欲甘心而故爲此越命之事乎?檢官所謂宿憾云云,大是題外兺除良,聖人不云乎?嫂溺不援,是豺狼也,爲其夫者,旣見其妻之死,由於其嫂,而死者已矣,固不可以復生,則爲嫂隱惡,必欲使之掉免者,蚩蚩愚氓,所未易辦得者是去乙,檢狀道題,以此搆罪,未知何所據而然是隱喩,當該營邑之臣,竝推考爲旀,本獄之擬律定罪,合有商量之擧,令該曹郞官,持該道錄啓案及判付,問于左右相,仍具卿等意見以聞爲良如敎。
丁巳五月十八日卯時,上御重熙堂。承旨入侍時,行左承旨洪仁浩,同副承旨金達淳,假注書徐俊輔,記事官金珍恪,記注官金良倜,以次進伏訖。上曰,京畿獄案,尙未入來乎?仁浩曰,所餘三度,幾盡修正云矣。上曰,如已修正,畿伯持入事,分付。上曰,李分金事,誠奇特矣。娚妹爭死,可見其秉彝之未泯。刑堂雖曰,執法之官,必當感動矣。仁浩曰,非但堂上曹屬,皆莫不感動云矣。上曰,畿伯如已來待,入侍可也。賤臣承命出,與京畿監司李在學,偕入進伏。上曰,文案入之。上曰,趙奎性獄事,渠雖推諉於者斤金,若非奎性,則者斤金,旣無嫌隙,何必打之乎?在學曰,聖敎至當矣,足踢又非別人,卽奎性則此獄之正犯,自當歸於奎性矣。上曰,刑曹公事合爲十三度,而該堂之起疑傅生,不過一金鎭秀,此外則無以起疑於可疑之端云矣。憫旱之意,有此審理之擧於齋居之中,而雨意則漠然,此何等悶灼耶?明日以後,則雖恤獄公事,不得爲之,今日內,必欲盡爲故,酬應自然繁多矣。在學曰,雖以判下文書,仰覩酬應之煩,可以伏想矣。上曰,畿伯先退。上曰,諸道獄案判付,若自本曹,謄書下送,則必多有誤字落書,承旨中善書人及二直學,檢校待敎沈象奎,抄啓文臣中金近淳·曺錫中,使之待令,而入侍承史,姑爲權退於閤外,食代後,更爲入來,可也。承史以次權退。少頃,命來待諸臣入侍。左承旨洪仁浩,同副承旨金達淳,左副承旨李勉兢,假注書徐俊輔,記注官金良倜,記事官金履永,直提學李晩秀,檢校待敎沈象奎,抄啓文臣曺錫中·金近淳,以次進伏。上曰,都承旨·右承旨亦爲入來。良倜承命出,與都承旨趙鎭寬,右承旨金履翼,偕入進伏。上,下圓紙及筆墨敎曰,諸人以各道分掌書之,而都承旨與注書,先以草件謄出於冊子,一一校準,無或遺漏,可也。上曰,刑曹參判,如已待令,亦令入侍。良倜承命出與刑曹參判徐龍輔,偕入進伏。上曰,秋曹公事,皆已入來乎?龍輔曰,然矣。上曰,金鎭秀外,無一可以起疑之案乎?龍輔曰,三堂遞閱文案,而實可疑者,屢承下敎,而終不能對揚,惶悚萬萬矣。上曰,多有擧行者,秋參先退。仍命分書各道判付。上曰,諸道皆以此謄本下送事,分付。命退,承史諸臣以次退出。
上在昌德宮。停常參·經筵。
自午時至人定,灑雨下雨,測雨器水深三分。
傳于金達淳曰,承旨入侍。
丁巳五月十九日辰時,上御重熙堂。左承旨入侍時,行左承旨洪仁浩,假注書李允謙,記事官金景煥,記注官金良倜,以次進伏訖。上曰,前後獄案判付,總計爲一百一度,而俄者政院之錄啓數爻,則但爲九十七度,何爲而然也?仁浩曰,此未能照檢之致,不勝惶恐矣。上曰,出朝報件,詳細考準,俾無誤落之弊,可也。仍命退,承史以此退出。
上在昌德宮。停常參·經筵。
傳于金達淳曰,承旨入侍。
丁巳五月二十日辰時,上御重熙堂。左承旨入侍時,行左承旨洪仁浩,假注書李允謙,記事官金景煥·金珍恪,以次進伏訖。上曰,近日以京外錄啓判付事,七夜撤漏,無或少忽於一夫一婦之洩冤懲惡者,專爲導和之一端,而同雲漸密,雨意頗緊,霈然之澤,庶幾不日可見耶?仁浩曰,渴悶之餘,雨意甚緊,此時一霈,佇見八域之均霑矣。命退,承史以次退出。
上在昌德宮。停常參·經筵。
傳于金達淳曰,承旨入侍。
上在昌德宮。停常參·經筵。
自巳時至辰時,灑雨下雨,測雨器水深五分。
藥房提調沈煥之,行右承旨金履翼啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
洪仁浩,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
趙鎭寬啓曰,明日再明日,健元陵忌辰祭,齋戒正日相値,視事頉稟之意,敢啓。傳曰,知道。
金達淳啓曰,合辭許久闕啓,事甚未安,除在外·未署經·引避退待外,未肅拜呈告人員,竝卽牌招,何如?傳曰,允。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙鎭寬曰,諸承旨持公事入侍。
金履翼啓曰,領議政洪樂性,左議政蔡濟恭,敦寧金履素,右議政李秉模,爲承候來待矣。傳曰,入侍。
金履翼啓曰,時·原任閣臣,爲承候來待矣。傳曰,入侍。
傳于洪仁浩曰,當此悶旱之時,豈敢遑逸?昨因坐齋,今日始爲下敎,諸大臣亦以承候入來,二十五日次對,進定於今日。求助之時,臺鍊何可違牌?亦豈必待牌入來?嚴飭兩司。
傳于洪仁浩曰,大臣·備局堂上引見。
李海愚啓曰,奉朝賀金鍾秀,爲承候來待矣。傳曰,次對同爲入侍。
洪仁浩啓曰,前忠淸監司林濟遠,前全羅左水使李運昌,密符還納修正次,密匣請出之意,敢啓。傳曰,濟州牧使,今日辭朝,而南兵使,何可不爲辭朝乎?使之一體辭朝。當此悶旱之時,一念在於民事,此時守令,豈可曠官?未下直守令,亦令當日辭朝,上京守令嚴飭,今日下送後草記事,分付,可也。
李勉兢,以漢城府言啓曰,近因五部內火災頻數之致,日前以儲水愼火之意,捧甘於各部,使之知委民間矣。昨日閭巷間,大小民人,謂有明日勿爲炊飯之令,一時喧動,遠近傳播,聽聞驚惑,故卽爲捉致各部員役及洞任,嚴加査問,則南部苧廛洞·明禮洞兩處任掌,因儲水愼火之捧甘,知委民間之時,與民人輩,以飯亦勿炊,有所戲說矣。此說次次流及於他洞,以至一齊傳播之境云,事之駭痛,莫此爲甚首犯之兩洞任掌,則自臣府嚴加懲冶,移送秋曹,以爲照律重繩之地,而該部官員,則本府捧甘之後,始旣不能詳明知委,終又不能趁卽覺察,難免溺職之罪,當該部官,令該府拿問處之,何如?傳曰,若欲禁飭各部,則南門外失火時,不卽爲之,已過屢日之後,忽又發甘者,其責自判堂難免,卿則罷職。不可以尋常不能禁飭言,當該入直部官定配。聞於大臣,亦有質言其他部之亦然者,紀綱所在,亦豈例勘?五部諸官,一倂問名,竝施罷拿之典,可也。
趙鎭寬啓曰,假注書徐俊輔,身病猝重,勢難察任,今姑改差,何如?傳曰,允。
金達淳啓曰,今番獄案審理時,諸道未錄啓·已錄啓諸案,竝爲修啓事,命下,而京畿龍仁縣殺獄罪人朴三奉文案,今始修正以入,事甚稽忽,不可無警,京畿監司李在學,推考,何如?傳曰,允。
吏曹口傳政事,以金珠淵爲豐德府使。
洪仁浩啓曰,禁衛大將徐有大,時無職名,令該曹口傳付軍職,何如?傳曰,允。
備忘記,南兵使曺允精,濟州牧使曺命楫下直,長弓一張,長箭一部,片箭一部,筒兒一箇賜給。
金達淳啓曰,行大司憲金載瓚,執義沈奎魯,掌令金熙采牌不進,掌令洪彦燮,持平鄭宗魯·金壽祖在外,監察茶時之意,敢啓。傳曰,知道。
徐俊輔改差,代以尹命烈爲假注書。
金履翼,以吏批言啓曰,議政府領議政洪樂性,特副所請事,命下矣。當爲置處,而領敦寧一窠,他大臣今方見帶,本曹時無相當窠,依例送西之意,敢啓。傳曰,知道。
洪仁浩,以兵批言啓曰,領議政洪樂性,特副所請送西事,命下矣。依例從座目,領中樞金憙,降付判中樞,其代洪樂性下批之意,敢啓。傳曰,知道。
金履翼,以吏曹言啓曰,本曹正郞李海淸呈狀內,矣身素患痰癖之症,挾感添發,時月之內,萬無供職之望云。身病旣如是,則有難强令察任,今姑改差,何如?傳曰,允。
金履翼,以吏曹言啓曰,中學訓導李學淵呈狀內,矣身素患痰癖之症,挾感添苦,委席呻痛,轉側須人,以此病狀,時月之內,實無起動供職之望云。身病旣如是,則有難强令察任,今姑改差,何如?傳曰,允。
洪仁浩,以兵批言啓曰,前監司金華鎭,自吏曹送西矣。資級係是輔國,判中樞有闕代,依例下批之意,敢啓。傳曰,知道。
洪仁浩,以兵曹言啓曰,五衛將鄭湋·金相傑,俱以身病猝重,時月之內,無望供職,呈狀乞遞。宿衛輪番之任,不可久曠,竝改差,何如?傳曰,知道。
以吏曹參議韓用龜牌不進罷職傳旨,傳于金履翼曰,只推。
有政。吏批,判書李秉鼎進,參判權裕在外,參議韓用龜牌不進,行右承旨金履翼進。以韓永逵爲右通禮,李弘達爲吏曹正郞,中學訓導單黃萬齡,以李宗恢爲西部令,故通政李一男贈戶參例兼,故權管李濬遠贈訓鍊正,以上忠烈卓異贈職事承傳。
趙鎭寬,以弘文館言啓曰,本館下番,姑降入直,事甚未安,應敎李翊模,副應敎朴載淳,校理李羲甲,修撰尹序東·金履喬,副修撰李基讓,旣有只推之命,竝卽牌招,以爲推移入直之地,何如?傳曰,竝許遞,今日政差代,待下批牌招入直,可也。
金履翼,以吏批言啓曰,玉堂闕員,今當差出,而擬望之人乏少,外任竝擬,何如?傳曰,允。吏批,再政。以李翊模爲副應敎,以趙德潤爲校理,以柳相祚·朴鍾淳爲修撰,以李貞運爲副修撰,以南五和爲中部令,以李祉亨爲東部令,以洪章輔爲北部令,以李永老爲中部都事,以尹慶曾爲東部都事,以李源明爲南部都事,兼喬桐府使單吳載徽。三度。東部都事尹慶曾,氷庫別檢李在安相換。
兵批,判書權進,參判姜彝正入直,參議金載翼未肅拜,參知睦萬中病,行左承旨洪仁浩進。領中樞府事洪樂性,行判中樞府事金憙,以具協·呂宅祖爲同知,以朴文絅·申光赫爲五衛將,閔愿爲忠翊將,以吳載徽爲京畿水使,判中樞府事單金華鎭。
傳于李海愚曰,右副承旨入侍。
兵曹,以柳孝源爲摠戎中軍。
兵曹口傳政事,以韓晩裕爲副護軍。
兵曹口傳政事,以徐有大爲護軍。
備忘記,喬桐水使吳載徽下直,長弓一張,長箭一部,片箭一部,筒兒一箇賜給。
以京畿監司李在學啓本,龍仁殺獄罪人朴三奉獄案錄啓事判付內,啓下刑曹爲旀,此獄與豐德獄案,如印一板,此獄之三奉,卽豐德有奉之假面,而豐德金女之斷食者十日,卽此獄朴女之滷飮於四日是置,眞所謂善惡無不對。向於金女,褒之曰烈哉金女,曾無愧色於曹娥·漢姫,而貞操姱行之凜如秋霜,求之江漢游女,未易多聞。今於朴女之旌褒也,豈容他語誦諭判語,呼寫此案?龍仁朴女,亟令地方官表其閭爲旀,兇身朴三奉,依豐德金有奉例,嚴飭推官,卽捧遲晩招,以慰烈女之幽冤爲有矣,有奉案判付一通,後錄,下送於該邑之意,分付道臣爲良如敎。
以京畿監司李在學啓本,龍仁縣朴召史獄事,今始追啓,惶恐待罪事,傳于金達淳曰,難免不審之責,卿則推考。更安知無漏案乎?詳考,如有之,更卽錄啓事,回諭。
以全羅監司徐鼎修啓本,罪人嚴爀武靈光郡到配事,傳于金達淳曰,島名雖屬本邑,容有可恕之端,與色吏放送事,分付。
以慶尙監司李亨元狀啓,道內孝烈旌閭及食物題給事判付內,啓下禮曹爲旀,凡有旌閭之典,豎立月日,道各不同,或有登聞處,或有不爲登聞處。此後依登聞例,俾重事面,而京兆之不爲草記,或啓聞或別單者,雖曰襲謬所致,極爲駭然。此後枚擧該府該司牒報登聞事,定式,仍令廟堂察飭爲良如敎。
以平安監司朴宗甲啓本,朔州前府使閔致愼杖殺吳初亨等委折,更査馳啓事判付內,啓下義禁府爲旀,罪人閔致愼,爲先還囚査啓,過齋後發遣郞官,問議于時·原任大臣,仍令卿等意見,議處爲良如敎。
以修撰朴鎭淳牌不進罷職傳旨,傳于趙鎭寬曰,只推。
以王道常囚單子,傳于金達淳曰,飭已施矣,附過放送。
傳于洪仁浩曰,坐直承旨入侍。
趙鎭寬,以弘文館言啓曰,新除授校理趙德潤,時在京畿漣川地,修撰柳相祚,時在慶尙道安東地,副修撰李貞運,時在京畿利川地,經筵入番事緊,請竝斯速乘馹上來事,下諭。傳曰,依啓。
趙鎭寬,以吏曹言啓曰,上京守令嚴飭,今日下送後草記事,命下矣。富平府使尹光碩,安山郡守李魯在,俱已催促下送,而丹城縣監尹可基,老母宿病,尙未向減,不得離捨下去云,狼川縣監安廷善,親病危重,不得下去云。雖未知其親病之如何,而飭敎之下,終不下去,揆以分義,極爲未安,所當重勘,而本曹請推之外,更無可施之罰,何以爲之?敢稟。傳曰,更爲寬限數日,下送後草記,可也。
趙鎭寬,以禮曹言啓曰,卽接懿陵令所報,則本陵案山都山直所告內,案山松木犯斫云,故馳往摘奸,則枯松可合道里者二株,生松可合小小椽者四株,可合斧柯者七株,穉松連根拔取者三十五株,而査出犯斫人,則火巢內居中官周道喆所犯云。莫重陵寢案山松木,任意斫拔,聞甚驚駭,當該中官周道喆罪狀,令該府拿問重勘,何如?傳曰,昨年處分,何等截嚴,則名以中官者,又敢犯科於陵寢樹木,不可但以痛惡言,而此非時仕中官,則令該府拿問之請,極爲駭然,卿則推考。犯科者·同情者,令畿伯星火捉來,嚴刑取招狀聞。此後更有此等之弊,而不卽發覺,則當該陵官,依昨年所施之律用之,此意嚴飭,可也。
金履翼,以內醫院提調意啓曰,副提調趙鎭寬,謂有情勢,今日問安,不爲仕進,卽爲牌招,何如?傳曰,允。
趙鎭寬,以奉常寺都提調·提調意啓曰,東耤親耕田所種大麥·小麥兩種,今五月晦間,當爲熟成之意,敢啓。傳曰,攝刈。
洪仁浩,以兵曹言啓曰,今五月二十日,文臣朔試射日次,而內外中日停止,不得爲之之意,敢啓。傳曰,知道。
洪仁浩,以兵曹言啓曰,今五月十七日,武臣堂上朔試射日次,而內外中日停止,不得爲之之意,敢啓。傳曰,知道。
洪仁浩,以兵曹言啓曰,故知事李仁康吊祭致賻單子判付內,其家無從宦之人,令兵判招見,可以祿仕之人草記事,分付事,命下矣。依傳敎,問其家至親,則無出身之人,只有前兵使李性默庶子閑良定祥,年二十七矣,敢啓。傳曰,兵曹及各營中,從願爲先需用於可堪之任後,草記,可也。
金達淳,以義禁府言啓曰,因黃海前監司閔台爀啓本,刑曹覆啓內,鳳山郡殺獄罪人李時坤獄事當初檢官拿問處之事判付內,檢官該郡守曺學臣等拿處事,竝依卿等言施行事,命下矣。當該初檢官鳳山前郡守曺學臣,覆檢官載寧前郡守李熙燮等,今方待命,竝拿囚之意,敢啓。傳曰,知道。
金達淳,以義禁府言啓曰,姑放罪人權襈,還囚捧供以入之意,敢啓。傳曰,知道。
金達淳,以義禁府言啓曰,承文院博士申義淳拿處事,傳旨啓下矣。申義淳,下去京畿漣川地云,依例發遣府羅將拿來,何如?傳曰,允。
金達淳,以義禁府言啓曰,保放罪人閔致愼査啓啓下,依判付,爲先還囚之意,敢啓。傳曰,知道。
金達淳,以義禁府言啓曰,龜城府使李星會拿處事,傳旨啓下矣。李星會,時在任所,而係是兼營將守令,依例發遣府書吏,差兼官交代後拿來,何如?傳曰,允。
金達淳,以義禁府言啓曰,京畿監司李在學,豐德府殺獄罪人金有奉獄事錄啓內,當該初檢官豐德府使權綝,爲先罷黜,其罪狀,令攸司稟處事,啓下矣。權綝,時在任所云,依例發遣府書吏,交代後拿來,何如?傳曰,允。
金達淳,以義禁府言啓曰,南部都事朴宗球定配事,承傳啓下矣。朴宗球,平安道慈山府定配,而以承傳內辭意,具罪目,依例發遣府羅將,押送配所,何如?傳曰,允。
洪仁浩,以兵曹言啓曰,故知事李仁康至親中,無出身,只有前兵使李性默庶子閑良定祥事草記批旨內,兵曹及各營中,從願爲先需用於可堪之任後,草記,可也事,命下矣。依傳敎,問其所願,則本有身病,隨行軍任,萬無其力云矣,敢啓。傳曰,知道。
禁府啓目,中部前令尹商欽,前都事尹毅東,東部前令李顯祿,前都事李玄始,南部前令金載七,西部前都事鄭文綏,北部前令尹鉉東等原情云云。傳旨內辭緣,泛稱遲晩,所當請刑是白乎矣,旣有捧草供以入之命,上裁,何如?判付啓,竝只除刑推,以草記議處,仍爲區別功議,照律勘放爲有矣,呈旬不爲行公之金載七及初不知委之鄭文綏等段,一則可恕,一則可尙,罪名分揀,出代望筒勿施事,分付爲良如敎。
禁府啓目,刑曹前正郞權襈,前佐郞尹最遠·承慶恒等原情云云。傳旨內辭緣,泛稱遲晩,竝只刑推得情,何如?判付啓,決獄案與錄啓案,詳覈考問爲修正,事理當然,而一爲一否,致有今番考閱時發覺者,其矣等不謹之罪,焉敢逭也?至於詳刑考之,專不致愼,尤爲駭然是置。權襈·尹最遠等,爲先以違制之公律,區別功議,今日內草記勘放爲旀,承慶恒段,宜恕遠人,何論京兆?付過放送爲良如敎。又啓目,鳳山前郡守曺學臣,載寧前郡守李熙燮等原情云云。傳旨內辭緣,泛稱遲晩,所當請刑是白乎矣,曾經閫帥·都摠經歷,勿爲請刑,載在大典通編,竝只議處,何如?判付啓,依允。又啓目,安東前府使李集斗原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
金達淳,以義禁府言啓曰,時囚罪人尹商欽·尹毅東·李顯祿·李玄始·金載七·鄭文綏·尹鉉東等草供判付內,竝除刑推,以草記議處,仍爲區別功議,照律勘放,呈旬不爲行公之金載七及初不知委之鄭文綏等,一則可恕,一則可尙,罪名分揀,出代望筒勿施事,分付事,命下矣。金載七·鄭文綏等,分揀放送,而尹商欽·尹毅東·李顯祿·李玄始·尹鉉東等,身爲部官,京兆愼火之甘,不能詳明知委,致此訛傳坊曲之擧而不卽禁斷者,誠極駭痛,竝以此照律,罪取考律文,則大明律不能爲條有曰,凡不應得爲而爲之,事理重者,杖八十。大典通編推斷條有曰,犯私罪,杖八十,奪告身三等,犯枉法受贓外,笞杖竝收贖矣。尹商欽·尹毅東·李顯祿·李玄始·尹鉉東等,各杖八十收贖,奪告身三等,而尹商欽祖儉,揚武原從功臣,尹毅東七代祖根壽,光國功臣云,李顯祿七代祖惟一,平難功臣云,李玄始十二代祖恕長,敵愾功臣云,竝功減一等,各杖七十收贖,奪告身二等,尹鉉東七代祖斗壽,光國功臣,慶平君異姓五寸親云,功議各減一等,杖六十收贖,奪告身一等,竝放送,何如?傳曰,允。
金達淳,以義禁府言啓曰,時囚罪人權襈·尹最遠·承慶恒等原情公事判付內,權襈·尹最遠等,爲先以違制之公律,區別功議,今日內草記勘放,承慶恒,宜恕遠人,何論色郞?附過放送事,命下矣。承慶恒,附過放送,權襈·尹最遠等,以制書有違律,各杖一百收贖,而尹最遠五代祖,扈聖原從功臣云,功減一等,杖九十,以公罪收贖,權襈,無功議云,杖一百,以公罪收贖,竝放送之意,敢啓。傳曰,知道。
金達淳,以刑曹言啓曰,依下敎,罪人南部薰陶坊苧廛洞契任掌全春興,明禮坊明禮洞契任掌方鼎金,竝嚴刑一次後,全春興,慶尙道巨濟府,方鼎金,全羅道扶安縣蝐島鎭,各定配所,卽爲押送之意,敢啓。傳曰,知道。
金達淳,以刑曹言啓曰,殺獄罪人李德男完決啓目判付內,正犯李德男,加刑一次,照律以聞事,判下矣。依判下,罪人李德男,嚴刑一次後,謹按律文,則大明律詐僞條有曰,詐稱官司差遣而捕人者,杖一百,徒三年。名例云,倚勢虐害良民者,加常人罪一等。李德男,加一等,決杖一百後,全羅道興德縣流二千里定配所,卽爲押送之意,敢啓。傳曰,知道。
刑曹啓目,永興府殺獄罪人尹召史獄事,問議于大臣,仍具意見,分付道臣,各別嚴訊,期於取服,何如?判付啓,大臣收議,與卿等回啓,大體詢囚者,俱未免泥於一邊,而忽於反觀是置。其跡也其證也,孰欲議到於疑輕,而情與勢與事理與光景也,若令該倅平心徐覈於囚人之色辭,邑中之議論,仍又躬往細察於䆴問石除是隱則,亦必有可執之端與可據之資,必與收議回啓,有相左處,令道臣嚴飭主推官,訊推報來後,亦具意見狀聞事,分付爲良如敎。
戶曹判書李時秀疏曰,伏以臣一病四朔,出入危域,戶闥莫窺,刀圭爲命,而寤寐寸心,惟在於遄解重任,不啻如擔者之思卸,渴者之思飮。月前兩疏,誠薄辭短,聽卑之天,尙靳鞶遞,而屢瀆之懼小,仍冒之罪大,一日二日,轉益惶阨,玆不得不更入文字,仰煩黈纊。伏惟殿下,臣之父母也,臣何敢以一毫假飾之辭,陳之父母之前哉?臣之病祟,蓋自數十年前,頭痛膈痞,最爲主症,一歲屢發,發必苦重,而未有若今者之久且劇也。始則衝亘似氣厥,昏窒似類中,危在呼吸,幸而僅甦,間又中懣而不能利下,虛而不能補,進退添復,日銷月鑠,近始藥路,開得一線,痛勢減得一分,而積痼之頑痰,不可以猝破也,已陷之眞陽,不可以遽外也。風眩有時發作,潮熱如期往來,一日所噉,不滿升龠,而消受輒費數時。家人相對,少有酬酢,則委臥不省四到,精神如墮昏霧,氣息如燃冷煙,凜然形觀,見者危之。似此病情,將不知幾箇歲月做得生人樣子,而若其趨殿陛·赴公座·理職事,萬萬非時日間可期也。夫度支之職,所關何如,雖簿書之末,銖兩之微,少或錯謬,害及民國,苟非聰明足以貫徹,心許綽有權度,無以摠紛劇之於要,防滲洩之竇也。臣自得病以來,凡曹中之鉅細事務,一切廢閣,惟緊急擧行之不可踰日者,吏抱成牘,受署而已,亦復茫然不記其爲何事,而奉審之自有定限,漕船之不容替點,賓筵奏覆之事關本曹者,皆緣臣而屢煩頉稟。許久積滯,猶且譴罰不加,廩俸自如,漫無一事,行且半年,臣分日壞,國體日損,昏昏病枕,惶愧欲死。經曰,無曠庶官。庶官尙然,況六卿之一,大農之長乎?且醫言臣病,積有源委,胃敗心弱,必須斷應接減思慮,靜加調息,兼治藥餌,然後方可責歲計之效云。應接思慮,莫煩於臣職也,調息藥餌,最妨者臣職也。兜攬滿溢,无妄致疾者,亦臣職之故也。臣之獲蘇死病,稍尋生路,卽天地造化之攸曁,則以殿下至仁至慈,豈不爲之惻然憫念,遄賜體諒,以卒生成之大德也哉?伏乞聖上,特垂鑑察,將臣所帶之職,亟行鐫免,因治臣前後瀆擾之罪,以肅朝綱,以延微喘,千萬不勝顒祝。臣無任云云。答曰,省疏具悉。卿其勿辭行公。
兼大司成尹得孚疏曰,伏以臣見今所叨之職,罔非踰濫,而至於諭善之任而極矣。臣雖不敢屢瀆辭免,而每當開講之日,惶隕靡措,愧汗沾背。竊伏見元子玉質天成,睿學日就,此時輔導之方,不容少緩。臣非不欲殫竭心力,少效螢爝,而其如知識粗淺,學術魯莽,不能堪當其萬一何哉?今師傅臣宋煥箕,歸在遠鄕,右諭善臣李城輔,未及上來,伏乞更加誠意,期於必致,使之朝夕勸講,左右輔迪,而臣亦得以隨參講席之末,則奚但微臣之爲幸,實是今日之急務也。伏願聖上,俯察芻蕘之愚,更下敦召之音焉。且臣於泮長之任,前後祈免,非止一再,而尙且虛縻,實深惶愧。夫泮長之責,在於逐月課試,而臣以帖誦出身,全昧科文程式,顧何敢强所不知,考評等第,以貽多士之羞哉?旣不能行其任,又不卽解其職,公然瘝曠,今幾半歲矣。一身之廉防,雖不足言,而擧世之嗤笑,又當如何哉?臣本廢蟄之蹤,蒙聖上拯濟之澤,獲全百口,荷聖上拂拭之恩,濫躋貳卿,寵眷便蕃,光動隣里,三世貤贈,恩及泉壤,九天之渥至矣,一門之榮極矣。福過災生,古人所云,滿必招損,物理誠然。感涕之極,憂恐轉深,精神怳惚,如添一病,玆敢冒死呼龥於天地父母之前。伏乞察臣肝膈之懇,先解臣泮長之任,以安微賤之分,以卒生成之澤焉。臣無任云云。答曰,省疏具悉。在外山林招來之誠,何時或已乎?卿言又如此,當更爲敦勉矣。泮任豈可辭乎?陞試之尙不設行,不但有關國體,月講之制久曠,能誦箴銘頌者,果多有其人乎?卿其勿辭。陞試,得甘雨後,卽爲設行。
知敦寧申思運疏曰,伏以天祐我宗祊,吉慶斯臻,元子宮開講之禮順成,億萬年無疆之休,實基於玆,臣民歡忭,中外惟均。臣年迫八耋,病纏一身,不得進詣京輦,粗伸蹈舞之忱,只自北望雲天,愈添耿結之懷。仍念臣所帶敦府職名,旣無敦寧,法不當仍叨,而神精昏短,構疏無路,縣道陳懇,尙今稽滯,虛縻已近三朔,私分轉益悚悶,玆不得不略綴數行直徹公車。伏乞聖明,俯賜鑑諒,特命攸司,照例遞改,以便公私,千萬幸甚。臣無任云云。答曰,省疏具悉。所辭本職許遞。
副修撰尹行直疏曰,伏以臣獲戾神明,禍延所怙,一縷不絶,三霜遽闋,廓然穹壤之靡逮,恤焉松楸之是依。迺者玉署新命,忽下於屛伏窮廬之中,恩收簪履,光生蓬蓽,孤露餘生,遇榮增疚,手奉華誥,只自摧咽。噫,鮮民之生,豈有如臣之孤苦哉?薄祚眇福,終鮮兄弟,孑孑一身,父子相依,而臣又稟質脆弱,早嬰痼疾,幾危復全者,非止一再,辛勤顧復,幸而成就,其劬勞之恩,艱苦之狀,實非他人父子之所有也。臣爲子無狀,未效一日之報,竟抱終天之痛,俯仰高厚,此何人斯?臣乃頑如木石,未克下從,尙且苟活於人世之間,寢噉自如,冠裳依舊,自顧痛泣,人理都絶。今臣區區之願,惟在於畢命坵墓之側,少贖罪戾而已,顧何忍彈束周行,揚揚如無故人哉?況臣七耋老母,自遭禍故,三載一疾,凜凜有朝夕難保之慮。又自昨冬,重添風痺之症,症形迭危,氣息綿綴,肩臂不能運用,轉側須人者,今已六箇月矣。臣旣無弟兄,獨自扶護,晝宵焦遑,精爽飛越,似此情理,求之同朝,亦所罕有。逖違之餘,誠切一覲,恩召之下,義難久逋,雖不得不來伏私次,而目下情勢,實無離捨供職之望。庚牌儼臨,冒犯違傲,悚蹙之忱,歷日靡弛,玆敢略控至懇,仰瀆崇聽。伏乞聖慈,天地父母,察臣悲苦之情,諒臣煎迫之私,亟許鐫削臣職名,俾得退依父墓,終養病母,則臣雖至愚,感激洪恩,豈無移事之日哉?情私所迫,冒瀆至此,惶隕震越,益無所措。臣無任云云。答曰,省疏具悉。爾其勿辭救護。
司諫鄭來百疏曰,伏以臣姿本魯莽,言甚拙訥,淸朝諫職,初不近似,聖鑑孔昭,亦必俯燭。迺者亞諫新除之命,適在旱暘爲災之日,情急救護,罪犯違傲,虛縻浹旬,辜負如山。第臣老母宿疾,近因日氣乖宜,更添毒感,又兼暈眩,凜綴在床,今已屢日矣。臣左右扶持,夙宵焦遑,此非言私之時,而實無離側之望,召牌荐降,承膺無路,玆敢略入文字,仰瀆崇嚴。伏乞天地父母,特垂矜憐,亟賜鐫斥,俾便將護,仍治臣瀆擾之罪,千萬幸甚。臣旣乞免,何暇及他,而目今旱氣益熾,宸憂轉深,錦玉靡安之念,每發於明旨,獄案審理之勞,不撤於齋居,凡所以轉災導和之方,靡不用極。此時言責之臣,徒以情理之難强,不思一言之仰副,則亦義分之所不敢安者,而臣方寸旣亂,見識亦疎,只以數三寂寥之言,仰翼萬一採納之恩,惟聖明垂察焉。臣雖不敢以某事爲召災之由,某事爲弭災之方,而若言遇災加勉應天以實之道,則不過曰,立聖志以懋實政,採群言以收實效,節財用以究實惠而已。噫,志者,心之所之而事之所由而成者也,故士而志於道,則可以希賢而希聖矣,君而志於治,則可以爲堯而爲舜矣。學之淺深,治之汚隆,無一不本於立志之如何耳。昔宋賢叔程子有言曰,當世之務,莫有先於立志。所謂立志者,至誠一心,以道自任,以聖人之訓爲可必信,先王之治爲可必行,不狃滯於近規,不遷惑於衆口。釋之者曰,立志篤實而遠大,則不膠於淺近,不惑於流俗。旨哉,先賢之言,誠足爲萬世之龜鑑也。洪惟我殿下,以天縱之聖,懋日躋之工,探頤典墳,旁及百家,夜分秉燭,樂此不疲,則殿下之好古,至矣。敦尙禮敎,遠慕三代,歲首頒綸,矯俗牖迷,則殿下之願治,切矣。然而承佐無人,治不徯志,大少恬憘,綱紀解紐,朝無謇諤之風而是非相混,法失勸懲之宜而僥倖多岐,藩邑之苞苴肆行而民益困矣,閭巷之侈靡無節而財遂竭矣。惟此數弊,皆足以致災。向者陰虹之干陽,已非明時之休應,繼而颶風連作,海路多梗,漕運之臭載,殆以萬計,經用之告罄,難支半年,其爲目前之急,有非尋常災沴之比,而重以旱災跨朔,一霈無期,則方來之憂,有不可勝言。此誠廟堂之臣,憂勞惕慮之時,其所彌綸措劃之方,宜若救焚拯溺之不暇,而籌司之坐,徒勤飭敎,未聞一事之措置。賓對之次,或多頉稟,未有一策之建白,只見聖明獨憂於上,而無一人擔當,時務憂國如家者。此固群下之罪,而苟求其源,則臣愚死罪,竊以爲殿下立志懋實者,有所未盡,而有以啓群僚玩愒之風也,何者?臣竊觀殿下,學貫天人,明竝日月,萬機之繁,庶務之來,應接如流,剖決如神,有若天工之無跡於化物,明鏡之不疲於屢照,而臣僚之言,皆不足以塵聽,故事無巨細,一出於上裁,而有司之臣,於是乎素餐矣。是以上有親庶務之嘆,下無盡職事之意,遷延推諉,惟上敎是俟,則百隷之怠慢,職由於此矣。嗚呼,天地亦不能獨運,而必資四時之吏,五行之佐焉,則殿下何不愛有限之聰明,而必欲親無窮之機務也耶?伊川之言又曰,作文害道,爲文而不專意則不工,專意則志局於此,安能與天地同其大哉?夫作文,最近於儒者事,而志於道者,猶以爲害,則而況人君任道也至重,立志也至遠,可以做出來堯·舜事業,至如文章,特其餘事耳。臣愚竊願殿下,推好古之心,以立法堯之志,移耽書之心,以就懋實之政焉。言路者,有國之血脈,而人主所以開廣聰明者也,故堯·舜之治,宜無可以加勉,而交修之際,旣曰都兪,又曰吁咈。禹·湯之德,何莫非可法,而後世之必稱拜昌,又稱弗咈者,以其匡救乃人臣之職分,而翕受爲人主之盛節也。然而今之任言責者,昌言嘉謨,尙矣無論,民憂國計,亦且無聞。近年以來,世塗不靖,朝論多端,其能自脫於標榜,不染於圈套者幾希矣,故言及官師,則疑以黨伐,事涉時政,則目以機關,鋒鏑繼起,罟獲隨至,此今日言官所以自甘噤烏之譏而深戒仗馬之鳴者也。以此之故,媕婀含默之風,遂成痼弊,而擧一世皆爲無口之匏,雖當災異荐臻,絲綸屢降之日,相顧不發,挨過爲事。蓋無一言一事之稱旨切時者,其可曰國有臣哉?此亦群下之罪,而臣愚死罪,亦以爲殿下所以來諫者,無其素而然也,何者?懲討,乃春秋之大義,而或有設禁而沮之,疏啓,卽公議之所發,而率多還給而改之。言有陳勉,則批旨溫允而未有體行之實,事關變通,則廟議依違而未見採施之實。凡有猷爲輔弼之臣,有都兪而無吁咈,凡有施措繩糾之地,有唯唯而無諤諤。靡然同歸於沒模稜無圭角之臼,平時旣不能導之使言,則遇事何責其竭其所蘊哉?臣愚竊願殿下,繼自今先斥如臣之疲軟,更勵臺閣之風稜,崇奬敢言,察納衆論,事有不可,決意而必施,言有可取,排衆而必用,則今世亦豈無嘉謨之士,而民國亦豈無實效之可收哉?財用者,國家之預備,而民之所以爲命者也,故書曰,旣富方穀,孔子曰,節用而愛人,此皆阜吾民而重民天之意也。傳曰,國無三年之備,則不可以爲國。今殿下試觀內外儲蓄,果有幾年之備耶?南道乃穀儲之本,而穀簿之耗縮,邑邑皆然,西路乃錢貨之聚,而錢幣之匱竭,在在同然。雖以度支之儲,兵府之積言之,頒祿之米豆,古有腐而今無陳,雇直之布木,古則裕而今不贍。年前歉荒,不至於大無,而內無發賣之粟,外有私賑之擧,則國力之無餘,民命之無賴,誠可凜然而心寒矣。嗚呼,粒米尺布,莫非吾民之辛苦,而至若錢貨,必資貿遷交易而出,則其難辦而易渴,尤非粟帛之比,而在上者,苟不能知艱而節費,徒見儲積之豐而不念其本之出於吾民,則傳所云財聚民散者,固其勢也。又況積儲之不豐而匱者如今日乎?殿下天機洞照,睿神若神,事物之理,無微不燭。至於國用之乏,民力之疲,尤是淸燕之所深念,綸綍之所屢發,則其於節財裕民之方,固無待於仰勉,而當此旱魃爲虐,民命近止之時,尤不容少忽於節約懷保之政矣。臣愚竊願殿下,益念漢文之不作露臺,宋仁之不索燒羊,毋或爲無益之作,毋或有不急之務,以實心而行實政,一以勉遇災警惕之要,一以講爲民賙恤之策,則民受實惠而國其庶幾矣。顧臣井管之見,不能周知事務,芻蕘之說,不足有摡聖聽,而竊謂悠悠萬事,其本惟在於殿下之一心。今臣所論立志二字,非創見而拈出者也。觀夫朱紫陽告君之辭,雖千條萬端,其要必歸之於人主一心,故後來末學之勉戒人君,開口輒說者,皆以紫陽言爲左契,遂成老生之常談,而發於其心,害於其政,則細究政事之得失,莫非此心上流出者。格心之言,外面驟看,雖若迃緩,夷考其實,時務之切要且緊,未有大於此者,紫陽之言,可謂識務知本之正論也。顧此立志之云,亦出先賢之緖論,則有不可以人微言輕而忽之也。殿下若於萬機之暇,加勉於此,則向所謂言路之不開,財力之不敷,其弊不期祛而自祛矣。伏願聖明,勿以臣言之陳腐而忽棄之,特垂諒察焉。臣無任云云。答曰,省疏具悉。諸條敷奏之說甚好,當留意,爾其勿辭救護。
敎京畿水使吳載徽書。王若曰,鎭一島而設關防,爲任實重,控三路而制戎閫,非卿莫宜,式循僉謀,庸畀隆寄。顧帥鎭孰非保障,而喬營最居要衝,舟楫通南北之潮,爲沁都之唇齒,江湖成襟帶之勢,卽漢師之咽喉。節制水軍,戎政兼管乎吏治,撫摩島俗,地利實資於人和,肆當委毗之辰,每軫難愼之念。惟卿,發跡弓馬,致位金貂,前後五佩符,克著芻牧之績,西南二仗鉞,素稱干城之才,年甲過周,尙有矍鑠之譽,肖子聯武,已極門闌之榮,玆授卿以京畿水軍節度使·三道統禦使·喬桐府使,卿其祗服寵章,益思報效。甲兵餱粻,宜勉戎政之克修,樓櫓城譙,莫謂天塹之足恃,惟稟裁自有舊典,而施措豈循常規?於戲,時久屬於升平,毋忽周詩撤幸之戒,歲方憂於乾旱,宜效晉陽損戶之治,敎玆敎示,想宜知悉。知製敎洪秀晩製進
今五月二十二日卯時,上御誠正閣。藥房入診時,原任大臣·閣臣·承候諸承旨持公事,次對同爲入侍時,藥房提調沈煥之,行右承旨金履翼,行都承旨趙鎭寬,行左承旨洪仁浩,左副承旨李勉兢,右副承旨李海愚,同副承旨金達淳,假注書徐俊輔·李允謙,記事官吳泰曾·金履永,檢校待敎沈象奎,領議政洪樂性,左議政蔡濟恭,領敦寧金履素,右議政李秉模,原任直提學徐浩修·徐龍輔·鄭大容,檢校直閣金勉柱,原任直閣南公轍·金祖淳,檢校待敎徐有榘,原任待敎李存秀,事變假注書南度中,行判尹金文淳,行上護軍金持默,行禮曹判書閔鍾顯,兵曹判書權,吏曹判書李秉鼎,開城留守黃昇源,行護軍李書九,校理朴吉源,醫官柳光翼·金孝儉·金光國·白成一·李周憲·李惟鑑·玄必彩·吳仁豐,以次進伏訖。樂性等曰,多日淸齋之餘,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。大臣問候際,玉堂朴吉源隨而起伏。仁浩曰,問候事體,何等至重,而入侍玉堂朴吉源,輕先起伏於大臣·閣臣問候之時,事甚未安,推考,何如?上曰,依爲之。出擧條樂性曰,臣之義在必遞,前後箚牘及筵席陳懇,屢煩仰瀆,此非臣一身私計也。人臣進退之節,實關朝廷之四維。臣之忝叨是職,今已五載,一無猷爲,絲毫無補,病中思惟,如添一病。頃伏奉登筵後體諒之敎,一念企望,食息靡弛。伏願亟降許免之音,以卒生成之澤,俾公無曠職之歎,私無妨賢之嫌焉。上曰,卿之動作,有勝於前,誠亦奇幸,八耋上相,古豈有之耶?故相金在魯,久居相府,而猶不若今領相之受几杖後,尙以首揆,坐鎭廊廟也。卿旣受几受杖,至於三字銜,則何時不可乎?所以靳許者此也。且其間不無一二疏章間云云之語,而皆以彌綸爲事者,蓋爲卿八耋上相之爲朝廷吉祥。今則卿又如是陳懇,當問於僚相而處之矣。仍敎濟恭等曰,領相之言,卿等以爲,如何?濟恭曰,領相年至八耋,位到上相,而又蒙几杖之殊恩,陳懇乞解,人情之必然,而以臣觀之,筋力精神,有勝於前矣。履素曰,八十上相,至受几杖之恩,當者之必欲辭免,無怪其然,而元老旣不以筋力責之,則臥閤論道,有何不可乎?秉模曰,精神筋力,有勝無減,則豈可輕議其遞免乎?上曰,卿等則事關首相,固難以許副爲言,而前後章奏間云云之說,雖令還給,朝廷擧措,先觀廉防,況上相之去就乎?今番則予當體諒矣。樂性曰,伏承下敎,臣心感祝,有不可勝達。從今優閑養病,得以歌詠聖澤,以終太平餘年,庶或爲涓埃萬一之報,則此莫非我殿下恩賜也。上曰,有時召接,西樞與時相,固無間焉,而八十元老之復入揆地,有未可知,予心固悵然矣。樂性曰,臣之下情,亦不任耿結之至,而雖在西樞,若有召命,則豈敢不卽爲趨承,仰覲耿光乎?但伏承悵然之敎,感淚自爾盈眶矣。命書傳敎曰,五載首相,八旬元輔,中書初有之事,而今日大臣之登筵陳懇若此,難可强而强之,是豈體諒之道?領相特副所請,政官牌招開政,領府事下批,仍於便殿庭肅拜。上曰,兵判出去西樞,下批政事,斯速爲之。權承命退出。上曰,臚唱引儀及贊儀一員,卽爲待令事,分付。賤臣承命出傳。仁浩曰,大臣謝恩,殿庭行禮,而臚唱引儀,不卽待令,事極駭然,所當重勘,而本院請推之外,無他可施之罰,何以爲之乎?上曰,竝拿處,可也。出擧條上曰,領相則不得已體諒許副矣。予豈欲自暇自逸於上,而徒使卿等爲勞哉?今則輔相之責,專在於左相,予則垂拱仰成矣。濟恭曰,臣身,臣不敢自有,而其奈老而無能,隨事昏聵,則徒貽瘝曠之譏矣,豈敢副聖敎之萬一哉?且領相旣入於少年章奏間云云,則臣亦一般,臣之邇來參佐,只緣仰成於領相,相依以過矣。今伏奉領相體諒之敎,臣心悵然,無以爲達,趁今一體許免,是臣區區之望也。上曰,章奏間云云,領相則以年老爲言,卿則以薦剡爲言。卿若以此爲引,則將不勝於引義矣。卿則雖至八旬,豈可以領相今日之許免,引而爲例耶?予當斷不撓改,卿須預爲知悉,而入侍史官,詳細記注,以爲日後訂左,可也。賤臣承命書之。上曰,領相几杖宴時,卿等竟日宴遊云,其時領相,亦不爲勞憊乎?濟恭曰,伊日領相,具公服,言笑款款,竟日湛樂,少不爲勞,以德談相與期勉曰,僚相之受此宴時,吾當每每與榮,以供太平之樂矣云矣。上曰,右相八旬後受几杖時,領相則當爲幾歲耶?濟恭曰,其時領相,當爲百四歲矣。上曰,然則尤豈不稀貴哉?上曰,禮判進前。近日雨意頗緊,而霈澤尙遲,言念民事,實爲可悶。夏至之節,雖云未及,而不設禜祭,群情亦當泄菀矣。卿等之意,何如?濟恭曰,湖南農形,可期豐登,麥亦登熟,故一斗麥價,將不過爲四五葉錢,雨澤頻霔,移秧方張云。嶺南則兩麥俱登,而川渠漲溢處,或有之云。湖西則內浦一邊,稍遜於他處,而今番之雨,亦得移秧云。關東·關北則異於三南,雨澤之頻數,反不宜於田農,間間得雨,足可霑潤矣。最可悶者兩西也,而但夏至尙遠,今年則又有閏月,而見今多日釀雨,霈然之喜,不日可期,則禱雨之擧,似涉煩瀆矣。秉模曰,大體至於迫不得已,然後始乃禱雨,則惟今靜而俟之,允合道理矣。上曰,今番纔決關東獄案,而際有玉堂上疏,其言,果好矣。若有一分仰格之道,諸般入勞費思之事,豈敢不爲乎?諸道錄啓之七晝夜考閱,百餘度判付,庶或爲爲民導和,而冥應漠然,恐懼怵惕之思,尤切兢兢矣。聖祖曾有肥膚何惜之敎,先朝亦嘗莊誦矣。苟有可以利於民者,予何敢言勞,而至於朝廷之事,則勞逸不得其所。此後則卿等,須各各勉勉於此箇道理,是予之望也。濟恭曰,如臣無似,徒貽伴食之譏,每事一聽於天,聖躬之獨勞於上,凡幾年矣。臣中夜思之,只切慙悚之忱,今承聖敎,切有憂悶者。以今番諸道錄啓案判付言之,以惻怛之念,寓欽恤之意,七夜撤漏,百度疎決,當其紆玉矚而咨且,剪金燭而考檢,其所勞聖躬,費聖精者,亦不瑕有損乎?上曰,念及民事,自不覺爲勞矣。上曰,次對爲之。濟恭曰,戶曹外都庫木物,例於關東私養山,買賣許斫,而近來關東道臣,每以山皆童濯爲言,廟堂雖有發關,終不許斫。外庫木物,係是不可不備置者,而關東之防報如此,則勢將變通而後已。安眠島風落松,發賣許斫,使之取用之意,分付,何如?上曰,關東私山,量宜取用事,分付,可也,出擧條濟恭曰,月蝕已過,禮部咨文,依例撰出,正書安寶後,定禁軍,騎撥下送于灣府,使之傳給鳳城將處,以爲轉致北京之地,何如?上曰,依爲之。出擧條濟恭曰,頃以關西仁賢書院改號事及其他諸條,令道臣酌量便否,出意見狀聞後,更爲稟處之意,自禮曹行會矣。卽見該監司朴宗甲狀啓,則以爲今日崇報箕聖,政宜以師道奉之也。書院而享箕子,求諸禮意,固不知十分是當,而以師道奉之之意則近之矣。府有崇仁殿,以奉位版,則豈宜一城之內,又設一殿,使邦家典禮或涉於煩瀆之歸哉?古者陵墓無二名,堯·舜·禹·湯·文·武之葬,皆墓也,而後世未聞追改爲陵也。院墓改號事,竝仍舊爲便,墓名不易,則守衛之節,亦令殿監·守僕依例擧行,而似當無別般定制。至於祀日之用春秋上丁,扁額之去宣賜二字,事非難施,義亦當爲,孝廟宸翰,別建一室,以奉昭回之光,在所不已,請令廟堂稟處矣。中丁享祀之改以上丁,宣賜二字去於扁額及御筆之建閣以奉,道臣之見,亦無參差,此則無容更議,而第念書院二字,係是尊奉鄕賢之名,聖幀奉安之所,稱之以此,於禮終有所不然。然而道啓,旣以一城之內,疊置兩殿爲重難,則改稱曰仁賢學宮,亦無不宜。蓋不稱殿而稱學宮,然後遠近多士,方可以尊奉如前,出入如前,尤豈非便好之事,而亦有何難處之端乎?臣於此,別有所欲陳者,箕子墓,人或有然疑之議,任其荒蕪,未見其尊奉。臣亦不敢以十分無疑援據以言,而但天使之來往其下,以箕子墓三字,書之於碑面者,至今相傳,則中國人亦以爲箕聖衣履之藏於此,可以知矣。我朝凡於祀典,雖屬前代陵墓,靡不畢擧,而獨於聖人之藏,未有寒食一開門之事,誠爲欠典。臣意則別定守直,義起歲一祭之規,恐爲不可已之事矣。上曰,他大臣之意,何如?履素曰,事係祀典,禮是創行,則如臣膚淺之見,何敢臆對,而若其歲一祭之議,則不害於義起,似合於崇報,恐無不可,臣亦無異見矣。秉模曰,院是講道之所,而箕聖所傳者道也。書院之稱,實無不可,不必以學宮改號。至於墓祀,異於廟饗,崇奉之道,恐不在於創新禮立新典,而以事則重大,以義則精微,以臣愚陋,惟知仍舊之爲寡過矣。上曰,禮判亦陳所見,可也。鍾顯曰,凡係祀典,孰非致愼之地,而至若箕聖崇報,禮意事體,尤爲重大。以臣臆見,不敢率爾仰對,恐當十分講究,博詢處之,俾歸至當矣。上曰,諸宰亦陳所見,可也。文淳曰,有衣履之藏而無芬苾之享,其在崇奉之道,實爲欠闕之典矣。持默曰,臣之淺見,以歲一祭設行,似好矣。煥之曰,書院,是講學之所,而尊奉箕聖之像者,蓋西土鄕人,服遺化於千載之下,而寓其崇德報功之意也。雖比例於一間茅屋,祭昭王亦不爲僭,則何必自朝家,撤其額而改其名乎?歷代帝王,或墓或陵,歲一祭之例,求諸古典,有可據之例,則何獨致疑於箕聖之墓乎?然有國之所重者祀典也,不敢以膚淺之見,臆決以對,惟在廣考博詢,得其儀文可倣而後行之,爲後世法耳。昇源曰,臣於待罪於成川時,入百靈山,則有箕聖影殿,而乃是肅廟朝所創設也。自官歲奉牲醴庶品,而平壤墓所則不擧享祀,以臣愚淺之見,常所滋疑也。大臣所奏誠好,而事係祀典,更加廣詢博訪,務叶儀文,恐合愼重之道矣。龍輔曰,墓祭本非故禮,故雖於蒼梧·會稽之墓,歷代以來,未聞有享祀之擧。今亦博考廣詢,十分致愼,期無違於制禮本意,儘合崇報之道矣。書九曰,中國亦有箕子墓,則在平壤者,蓋出傳疑。享祀之不擧,非有歉於崇報,創行新典,恐難遽議,博考廣詢,務歸至當,允合愼重之道矣。上曰,閣臣·承旨,亦陳所見,可也。浩修曰,祀典變通,事係至重,不可遽然容議,廣考博詢,務歸允當,恐合愼重之道矣。大容曰,累千年未遑之典禮,以臣謏淺之見,不敢倉卒臆對,博考已例,必叶儀文,恐合審愼之道矣。勉柱曰,事係祀典,至重且大,恐不可率易斷行,其在審愼之道,廣考博詢而處之,似好矣。祖淳曰,前史歷代帝王之祭,皆行於廟而不行於陵,又如鄕先生之享其土者,未嘗竝及其墓,而祀典莫重,不敢臆對,惟在博詢處之矣。公轍曰,墓祭乃是後世之禮,今若用之於箕聖之墓,爲崇報之道,則禮意旣不恰當,且平壤衣履之藏,亦無眞的考信之文,祀典一款,有難遽議,深加講究而處之,恐合愼重之道矣。鎭寬曰,東方之人,受箕子罔極之恩,其所崇奉之實,雖不專在於儀文等節,苟可以致隆,則亦當靡不用極。事係祀典,博詢而處之,恐合事宜。仁浩曰,平壤之殿號崇仁,成川之妥安影幀,崇奉之道,固已無憾,而歷代帝王陵寢祀典,其例亦罕,恐不可輕議矣。履翼曰,祀典莫重,仰請審愼,諸臣之言固當然,而第於崇報功德之地,聖人制禮之隨時義起,亦爲合宜矣。勉兢曰,墓祭,殷·周時所未有者,則到今創行,未知必合禮意矣。海愚曰,祀典創行,事體至重,臣何敢指一仰對乎?吉源曰,箕子,大聖人也,來莅東方,大有功德,其所崇奉,宜無所不用其極。旣有藏衣之所,似擧薦苾之典矣。上曰,東國稱小中華,而三韓以前,大朴之尙爾,儀文多草創,至今未遑於應行之典禮而然乎?與院名一款,更令禮判博考,指一草記,可也。出擧條秉模曰,參下官之以親嫌相換,自有法典,以嫌避相換,曾無是例。敦寧參奉李永老之他司相換,雖出特敎,金石之典,恐不宜因一微官而闊狹。且銓堂之以嫌避提奏,致勤格外之恩者,誠甚未安,相換望筒勿施,吏曹判書李秉鼎,從重推考,何如?上曰,卿言可謂大經大法,依爲之。李永老,則異於他家人,待窠卽擬,然後始擬他人事,分付銓曹,可也。出擧條上曰,前參奉李永老,今日政,見窠擬入。秉模曰,京畿水使之以曾經兵使差遣,自是政格,而時水使李燁,未經兵使,物論久而不平,不可以事屬旣往置之,今姑改差,兵曹判書權,從重推考,何如?上曰,依爲之。出擧條秉模曰,近因悶旱,聖念益復憧憧於民事,以臣愚見,多少節目間事,都不如愼簡親民之官,而擇守令三字,便成陳談,每患爲官擇人之意少,爲人擇官之意多,轉成數遞之弊,莫副分憂之責,人才雖曰眇然,苟能誠心求之,庶幾不中而不遠矣。嚴飭銓曹,精白一心,較邑閑劇,量才短長,無論文蔭武窠,隨政另擇,俾有淬勵之實效,何如?上曰,依爲之。出擧條秉模曰,武經七書校正之役,頃以行護軍李書九句管之意仰達,蒙允矣。他書編校,尙未訖工,勢似然矣。以大護軍徐浩修差下,使之專意校正,何如?上曰,依爲之。出擧條上曰,漢城府草記,以適値齋日,未卽賜批也。不擾〈民〉三字,爲鎭安第一義,而南門外失火後,近十日忽然發甘,謂之禁火,以訛傳訛,畢竟做出勿爲炊飯之說,一場騷擾者,此豈成說乎?非但當部官之勘罪,他部官亦當先汰後拿,則發甘之判尹,斷不可仍而置之,卿等亦聞其傳說耶?履素曰,臣家偏近路邊,故親聞洞任輩傳呼之聲矣。命書漢城府草記判付。上曰,臺諫牌去來催促。仍敎曰,臺諫例於次對入參,若或有甚情勢不入來,然後始乃出牌,而今則次對命下,自政院例請牌招者,已違故規,旣出牌之後,爲臺諫者,以不進爲一副當抄訣,寧有如許道理?今番一勿違牌事,嚴飭,分付。賤臣承命出傳。上曰,領府事行禮,斯速爲之。仁浩曰,寶押旣下,而乃以無押煩稟,事極駭然,當該尙瑞院官員,所當重勘,而本院請推之外,無他可施之罰,何以爲之乎?上曰,拿處,可也。出擧條命書榻敎曰,當該尙瑞院官員拿處。引儀唱領府事行禮。上曰,領府事入侍,出榻敎樂性進伏。上曰,領相登第十年後,始爲加資耶?樂性曰,登第九年後,爲加資矣。上曰,爲正卿以前,多年沈屈,無如領相者,今日之如是致位,亦安知非晩成之效耶?古則四十始仕,五十命爲大夫,自有次第,而我朝吏郞一窠爲堂上階梯,年少新進,一經此任,腰金頂玉,唾手可期。如是而徒致紛紜者,亦豈成說乎?近來革罷,良以此也。仍敎樂性曰,卿旣免中書之勞,好就西樞之閑,可謂平地神仙矣。濟恭曰,恩禮至此,如臣等傍觀者,亦且榮耀,則其在領相之心,安得不感祝乎?上曰,領相行禮後,想多勞矣。命先退。上曰,大臣就座。仁浩曰,藩臣遞來,親納密符,例也,而前忠淸監司林濟遠,謂有身病,徑還鄕廬,使其褊裨替納密符,事甚未安,推考,何如?上曰,勿推,可也。出擧條命書榻敎曰,前參奉尹慶曾,今日政,見窠擬入。上曰,金奉朝賀入侍。仍命龍輔,傳諭後偕入。龍輔承命出,與奉朝賀金鍾秀偕入進伏。上曰,卿必以過齋後,承候來待,而以卿筋力,何爲入來也?鍾秀曰,今日何可不爲承候乎?上曰,卿之神觀,猶勝於自兔山上來時矣。何間當就養耶?鎭秀曰,數三日內,當下往矣。上曰,抱川爲一日程耶?鍾秀曰,然矣。上曰,便近如此,故使之相換,卿若下去,優游疏暢,則必當有勝矣。鍾秀曰,永平山水甚好云,下往後,欲觀病勢差減,時時疏暢爲計矣。上曰,卿之同入於次對,亦甚稀罕故,入侍傳敎,以此書出,而適未從容,須好好下去,以爲閑養也。命鍾秀先退。上曰,下直閫帥·守令入侍。出榻敎賤臣承命出,與南兵使曺允精,濟州牧使曺命楫,豐德府使金珠淵偕入進伏。各奏職姓名。敎允精曰,爾之爲黃海兵使時,不可急路馳往,故姑令改差,而旣欲長發,則豈可使不爲一兵使乎?北關水土甚好,爾須下往,留意於戎務等節,必善爲之也。敎命楫曰,耽羅逖矣,王化猶阻,況當年前瘡夷之餘乎?汝須下往善爲之也。命次對先退。上曰,諸承旨進前。上曰,公事不必盡爲讀奏,退出後,依例各書判付,可也。命書榻敎曰,京畿水使,當日辭朝。命書傳敎曰,飭已施,前捕將徐有大·柳考源敍用,前禁衛大將徐有大仍任,卽爲牌招,傳授命召。達淳曰,奏御文字,事體至重,審理獄案,所關何如,而今番刑曹啓目,旣多誤字,字劃亦甚草率,京畿啓本,不但字多錯誤,囚推月日間,或換書,供招付籤,亦有疊錄,事甚未安,不可無警,刑曹堂上及當該道臣,竝推考,何如?上曰,依爲之。出擧條達淳曰,今番京外獄案審理判付,爲一百一度,而以其朝報傳寫之際,易致誤字落書之弊,故伏承不必盡頒之下敎矣,第伏念今番審理,旣用疏決之例,文案判付,亦當一一謄頒,適有區區愚見,敢此仰達矣。上曰,朝報吏亦人耳,百餘度判付,使之盡頒,若有誤落,而徒被各該司之鞭扑,則憫旱恤囚之擧,適爲渠輩宛轉呻吟之苦,渠輩豈可堪乎?依初下敎,勿爲全錄,只以營邑之臣罷拿及烈行旌褒之判下,出朝報,可也,出擧條達淳曰,凡係死囚之案,旣有格例,亦貴詳悉,而近來京外獄案,每因抄錄槪略之故,罪人年歲,不錄於原案,非但違式,有欠考據。此後則申明舊例,雖於單抄登聞之案,亦皆懸註其年歲似好,故敢此仰達矣。上曰,依爲之。諸道使之一體知悉,可也,出擧條達淳曰,今番審理時,長湍府秦順得獄案判付內,檢官拿處事,初檢官旣身故,不必獨勘覆檢官事,命下,而覆檢官朔寧前郡守朴宗柱拿來草記,混爲捧入,臣不勝惶恐。草記未下之前,囚單子徑先入啓,事甚未安,當該禁府堂上推考,朴宗柱囚單子,勿施,何如?上曰,依爲之。出擧條仍命退,承史以次退出。
丁巳五月二十二日午時,上御便殿。右副承旨與來待諸臣入侍時,右副承旨李海愚,假注書徐俊輔,記事官金珍恪,記注官金良倜,一提學鄭民始,直提學李晩秀,檢校待敎沈象奎,以次進伏。民始曰,浹旬齋居,憫旱酬應,聖體,若何?上曰,今番齋居,憫旱恤囚,一念憧憧,京外文案之判下者,合爲百餘度,而審愼乎疏釋輕重之際,近十日酬應浩繁,實不知如何度過,而得免膈氣之作苦矣。民始曰,王大妃殿氣候,若何?上曰,一樣矣。民始曰,惠慶宮氣候,若何?上曰,連日齋居之餘,一樣康寧,下情慶幸矣。上,下杜詩謄冊及陸放翁集。敎晩秀曰,杜律及陸律,無論五·七言,欲爲以韻類聚,如唐詩韻匯凡例。陸集則直提學與前參議韓晩裕及兩翰林,先爲看閱,限八九百首抄選謄出,書役則抄啓文臣中可合人,使之入來。杜詩則檢校待敎與李書九·睦萬中,同爲看檢於內閣,而杜詩五·七律,不過爲七百餘首,此則無容評選,盡爲謄出割付,可也。仍命晩秀·象奎先退。上曰,向來禁炊事云云,雖曰禁火之誤傳,而閭巷之間,未免一場騷撓,京兆與各部,安得免其罪乎?本營統內,亦以大將察飭爲言云,果然乎?民始曰,本營統內則尊位以愼火事,另送旗手於各統內,故渠輩認之以大將分付矣。臣則元無察飭之事,而尊位以愼火嚴飭事來言,故臣亦答之以無妨矣。大抵京兆及各部,轉相訛誤,以至如此,而撓民之責,安得免乎?民始曰,華城,方有四五富戶之築室者,聞一是松民,三是譯官云,而留守之言則以爲,若如向來儒武築室之倏往倏來,則初不如不來云,其言果然矣。上曰,渠輩所願如何云耶?民始曰,松人則姑未聞知,譯官則敎誨所願云矣。上曰,卿與該留守,相議好道理,可也。上曰,前參議韓晩裕敍用,令該曹口傳付軍職。出榻敎仍命退,諸臣以次退出。
丁巳五月二十二日酉時,上御重熙堂。坐直承旨入侍時,行左承旨洪仁浩,假注書李允謙,記事官金珍恪,記注官金良倜,以次進伏訖。上曰,龍仁獄案錄啓,何爲今始入啓云也?仁浩曰,混入於他案,未能考檢,故今始入啓云矣。上曰,然則安知更無此箇遺漏者耶?仁浩曰,此外,似無遺漏者矣,命仁浩書龍仁李女獄案判付。上曰,都承旨入侍。出榻敎賤臣承命出傳,行都承旨趙鎭寬進伏。命書傳敎曰,明日健元陵忌辰祭受香禮房,適是都承旨爲獻官受香,本陵則明日奉審,局內諸陵則再明日奉審以來。仍命退,承史以次退出。
上在昌德宮。停常參·經筵。
金達淳啓曰,大司憲金載瓚未肅拜,執義沈奎魯,掌令金熙采傳旨未下,掌令洪彦爕,持平金壽祖·鄭宗魯在外,監察茶時之意,敢啓。傳曰,知道。
金達淳啓曰,正言洪致榮,引避退待,已至多日,尙未處置,事甚未安,除傳旨未下·未署經·受由外,大司諫徐邁修,卽爲牌招,以爲處置之地,何如?傳曰,允。
趙鎭寬啓曰,假注書尹命烈,身病猝重,勢難察任,今姑改差,何如?傳曰,允。
傳于洪仁浩曰,左承旨入侍。
傳于金履翼曰,右承旨入侍。
洪仁浩啓曰,事變假注書南度中,身病猝重,勢難察任,今姑改差,何如?傳曰,允。
傳于金達淳曰,推考房承旨入侍。
檢校待敎沈象奎啓曰,日省錄編次,事體莫重,前後飭敎,何等諄勤,而卽伏見今五月朔十二日日次日省錄,則凡例大段倒錯,字句甚多訛誤,其他日次亦皆如此,疎忽不審,莫此爲甚。不能照檢之失,臣不勝萬萬惶恐,而當該檢書官,不可無飭,檢書官柳本學,令該府拿問處之,何如?傳曰,爾則推考,當該檢書官汰去。
傳于金達淳曰,時囚中,引儀·尙瑞院官員分揀。
洪仁浩啓曰,朝臣之有情勢者,若承問啓之命,則他不暇顧,卽爲入來,分義之所當然,而行大護軍李家煥,問啓命下之後,來到闕外,終不承膺,事未前有,誠極駭然。所當重勘,而本院請推之外,無他可施之罰,何以爲之?敢稟。傳曰,若此則南越北趙,去將何向乎?問啓。
金達淳,以刑曹言啓曰,依下敎,當該司謁張光益,決笞三十度放送之意,敢啓。傳曰,知道。
金履翼,以弘文館言啓曰,本館下番,姑降入直,事甚未安,修撰朴鍾淳,旣有只推之命,卽爲牌招入直,何如?傳曰,允。
丁巳五月二十三日卯時,上御重熙堂。右承旨入侍時,行右承旨金履翼,假注書尹命烈,記事官金珍恪,記注官金良倜,以次進伏訖。上曰,健元陵祭享,都承旨進去之意知委乎?履翼曰,已爲知委矣。上曰,果已進去乎?履翼曰,傳香後,卽爲進去矣。上曰,鐵原遼東伯致祭,何承旨進去乎?履翼曰,尙未議定矣。上曰,議定後微稟,可也。上曰,日前公然禁火,何等怪駭事,而殆近十日後,始爲提稟,難免其責,故昨日只以判尹論勘,蓋其長官故也。僚堂或無不安之端乎?履翼曰,左尹洪義榮,昨已陳疏,原疏還給,右尹李漢豐,不敢陳疏云矣。上曰,蔭武雖不敢處義,廉隅亦不可不顧矣。仍命退,承史以次退出。
丁巳五月二十三日卯時,上御重熙堂。左承旨入侍時,行左承旨洪仁浩,假注書李允謙,記事官金珍恪,記注官金良倜,檢校待敎沈象奎,以次進伏訖。上曰,左副承旨入侍。出榻敎賤臣承命出傳,左副承旨李勉兢進伏。上曰,大抵詩之三百篇,懲創人之逸志,感發人之善心。今者杜律·陸律之分韻抄選者,亦豈無所以而然哉?唐宋文章,杜·陸竝稱,如濂·洛諸賢之竝名一時。後來工於律者,雖有取杜捨陸之別,其所雄渾遒健,覽之不覺使人擊節,則想或陸不在杜下矣。左承旨與左副,偕往監印所,以爲陸律抄準之役而參互意見,俾無錯雜疎漏之弊,可也。仍命退,諸臣以次退出。
丁巳五月二十三日申時,上御便殿。左承旨入侍時,行左承旨洪仁浩,假注書李允謙,記事官吳泰曾·金履永,直提學李晩秀,行副護軍韓晩裕,抄啓文臣曺錫中,以次進伏訖。上曰,陸律分韻之役,未知爲幾許耶?晩秀等曰,詩選·詩抄等篇,參互搜閱,而原韻浩汗,故猝難彙分矣。上曰,通韻則從首句爲之,未知如何。晩裕曰,從多無妨,大抵杜詩則韻法甚嚴,故律韻七百餘首內,通韻不過二首,而陸律則通韻處甚多,未免駁雜之歎矣。上曰,杜律通韻,豈但二首而止乎?何其易言也?仍敎晩秀曰,卿等斯速退出,衆力以攻之,無踰今日,以爲完役之地,可也。仍命退,諸臣以次退出。
上在昌德宮。停常參·經筵。
李海愚啓曰,明日常參·經筵,取稟。傳曰,停。
金達淳啓曰,行大司憲金載瓚未肅拜,執義沈奎魯,掌令金熙采傳旨未下,掌令洪彦爕,持平金壽祖·鄭宗魯在外,監察茶時之意,敢啓。傳曰,知道。
金達淳啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,行右承旨金履翼,今日不爲仕進,卽爲牌招,何如?傳曰,允。
金達淳啓曰,正言洪致榮,引避退待,已至多日,尙未處置,事甚未安,除傳旨未下·未署經·受由外,大司諫徐邁修,卽爲牌招,以爲處置之地,何如?傳曰,允。
尹命烈改差,代以姜浚欽爲假注書。
南度中改差,代以金鎰爲事變假注書。
傳于洪仁浩曰,左承旨入侍。
傳于李勉兢曰,左副承旨入侍。
傳于李海愚曰,右副承旨入侍。
傳于金達淳曰,同副承旨入侍。
傳于趙鎭寬曰,奉審承旨入侍。
行都承旨趙鎭寬書啓,臣承命馳詣健元陵,陵上奉審則無頉,丁字閣奉審則無頉,碑閣奉審則無頉,祭物·祭器·祭井看審則精潔,諸執事摘奸則無頉矣,敢啓。傳曰,知道。
金違淳啓曰,行大護軍李家煥之不爲入來於問啓命下之後者,已極駭然,而朝者飭敎,又何等申嚴,則屢度催促,終不入來,揆以事體,萬萬未安,從重推考,何如?傳曰,昨今擧措,極爲寒心,罷職,可也。
以監軍單子,傳于金達淳曰,鄭文始,前五日,監軍發巡,後五日,入直內司,更爲下敎間,如式輪回爲之,昨日煩稟承旨,爲先從重推考。
丁巳五月二十四日卯時,上御重熙堂。左承旨入侍時,行左承旨洪仁浩,假注書李允謙,記事官金珍恪,記注官金良倜,行護軍李書九,以次進伏訖。上敎書九曰,杜律分韻之凡例見之耶?書九曰,彙成後,亦必便好於考覽,而但一事題詠之連承一二三章者,則各各分韻,似涉如何矣。上曰,杜律摠計爲幾首耶?書九曰,五律六百二十七首,七律一百五十一首,五·七律摠計爲七百七十八首矣。上曰,左傳抄,今幾爲之耶?書九曰,今已盡閱,故割付後,卽當入印矣。上曰,若刊出而有所錯誤處,則將若之何?書九曰,恐有如是之弊,故屢度考檢,自致稽緩矣。上曰,刊印時,當以幾卷爲定耶?書九曰,當以九卷爲定矣。上曰,卷首何以爲之耶?書九曰,盡力於原編,故卷首則姑未留意矣。上曰,卿旣入來,杜律之役,期於今日內了當也。命書九先退。仁浩曰,同副承旨金達淳,旣有推考之命,卽爲牌招,何如?上曰,依爲之,出擧條仍命退,承史以次退出。
丁巳五月二十四日辰時,上御重熙堂。同副承旨入侍時,同副承旨金達淳,假注書尹命烈,記事官金珍恪,記注官金良倜,檢校待敎沈象奎,以次進伏訖。上曰,杜詩謄出之役,今爲幾何?象奎曰,今日割付,似可爲之,而尙未較正矣。上曰,抄啓文臣幾人入來乎?象奎曰,金履喬·金履載·宋知濂·洪樂浚·黃基天入來矣。上曰,李相璜·丁若鏞,亦入來乎?象奎曰,入來矣。上曰,明日則可盡考準乎?象奎曰,精細考準,則明日內恐未訖役矣。上曰,放翁詩,限五百首,欲爲謄出,此際可以同爲乎?象奎曰,精抄謄出,則可爲好箇冊子矣。仍命退,諸臣以次退出。
丁巳五月二十四日申時,上御重熙堂。奉審承旨入侍時,行都承旨趙鎭寬,假注書姜浚欽,記事官金珍恪,記注官金良倜,以次進伏訖。上曰,各陵奉審無事耶?鎭寬曰,然矣。上曰,沿路麥事,何如?鎭寬曰,東郊麥事,較勝於他處矣。上曰,秧役幾何爲之耶?鎭寬曰,近日之雨,僅能沾潤,故移秧不能爲百分之一,而農人皆以爲,若於此時得喜雨,則雖曰少晩,亦不爲過時云矣。上曰,故相趙顯命之爲都承旨也,未嘗久於其職,而卿則善爲行公,姑勿遞去,可也。仍命退,諸臣以次退出。
上在昌德宮。停常參·經筵。
未時申時,灑雨下雨,測雨器水深二分。
藥房提調沈煥之,行左承旨洪仁浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
洪仁浩,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
金履翼啓曰,明日毓祥宮夏享祭齋戒相値,視事頉稟之意,敢啓。傳曰,知道。
金達淳啓曰,合辭許久闕啓,事甚未安,除在外·傳旨未下·未署經·引避退待外,未肅拜呈告人員,竝卽牌招,何如?傳曰,允。
洪仁浩啓曰,左副承旨李勉兢,今日不爲仕進,卽爲牌招,何如?傳曰,允。
傳于洪仁浩曰,諸承旨持公事入侍。
金履翼啓曰,遼東伯金應河祠版,遣承旨致祭事,命下矣。何承旨進去乎?敢稟。傳曰,都承旨進去。
金達淳啓曰,正言洪致榮,引避退待,已至多日,尙未處置,事甚未安,大司憲金載瓚,更卽牌招,何如?傳曰,允。
以掌令金熙采,司諫鄭來百,獻納丁志元牌不進罷職傳旨,傳于金達淳曰只推。
金達淳啓曰,合辭許久闕啓,事甚未安,執義沈奎魯,掌令金熙采,獻納丁志元,旣有只推之命,一體牌招,何如?傳曰,允。
金達淳啓曰,大司憲金載瓚牌不進,執義沈奎魯疏批未下,掌令金熙采呈辭,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
以修撰朴鍾淳牌不進罷職傳旨,傳于金履翼曰,只推。
以執義沈奎魯,掌令金熙采,獻納丁志元牌不進罷職傳旨,傳于金達淳曰,只推。
以漢城左尹洪義榮初度呈辭,傳于李海愚曰,雖曰蔭宰,蔭宰亦有廉防,雖曰武將,武將亦有處義。擧行之部官旣勘罪,則指揮之該堂,其可獨逭乎?竝遞差。至於右尹,職兼捕將,而初則越視,末又裒如。且聞於大臣所奏,爲其塞責,伊後擧措,反爲擾民之端,其罪甚於發甘之堂上云者,果然如許法官·捕將,置之何用乎?右尹所帶捕將之任,亦爲遞差,捕將前望單子入之,待下批,牌招傳授命召及大將牌·傳令牌,亞尹之代,政官牌招,開政差出。
左邊捕盜大將前望單子入之,柳孝源落點。
金達淳啓曰,新除授左邊捕盜大將柳孝源,時無職名,令該曹口傳付軍職,何如?傳曰,允。
兵曹口傳政事,護軍柳孝源。
有政。吏批,判書李秉鼎進,參判權裕在外,參議韓用龜牌不進,行右承旨金履翼進。以徐鼎修爲知敦寧,尹師國爲判尹,鄭大容爲左尹,柳焵爲右尹,申耆爲惠民提調,朴性圭爲禁府都事,李學彬爲監察,蘇洙中爲掌樂主簿,吳敍常爲敦寧參奉,文粲奎爲靑巖察訪。
兵批,判書權,參判姜彝正,參議睦萬中病,參知金載翼入直進,同副承旨金達淳進。大護軍申思運,護軍李鼎揆·柳焵·柳燁·吳命久·鄭東獻,副護軍尹行恁·金守基,副司直韓光植·朴載淳·李羲甲·金孝秀·韓致應,副司果金履喬·尹序東·李基讓·閔致載竝單付。
以左副承旨李勉兢牌不進罷職傳旨,傳于金履翼曰,許遞,前望單子入之,待下批牌招入直。
承旨前望單子入之,李肇源落點。
以司謁白景旜科治啓目,傳于金達淳曰,分揀放送。
傳于金履翼曰,發遣吏郞,諸執事淸齋與否,摘奸以來。
以廣州留守徐有隣狀啓,奉恩寺田畓之歸於中間糜費者,屬之本寺,以爲收稅之地,奴婢往復釐正事判付內,依狀請施行事,回諭,而該曹係是內需司,亦爲分付,此後更有一毫侵漁之端,則內需寺官吏當嚴治,以此意,分付爲良如敎。
以平安監司朴宗甲狀啓,龍川囚朴昌一越獄逃亡,姑未捉得,另加譏捕之意,嚴飭各鎭營事,傳于金達淳曰,龍川朴昌一之尙未捉得云者,豈有如許紀綱?況與愚氓有間,邑校蹤跡,邑倅豈可不知?若不限內捉納,道·帥臣難免其罪,狀啓還下送,斯速現推,仍具意見狀聞。
洪仁浩,以弘文館言啓曰,本館下番,連內姑降入直,事甚未安,修撰朴鍾淳,旣有只推之命,副修撰尹行直,由限已過,竝卽牌招,以爲推移入直之地,何如?傳曰,允。
以弘文館修撰朴鍾淳,副修撰尹行直牌不進罷職傳旨,傳于金履翼曰,只推。
金履翼,以內醫院提調意啓曰,副提調趙鎭寬,謂有身病,今日問安,不爲仕進,卽爲牌招,何如?傳曰,允。
金達淳,以兵曹言啓曰,本曹使令金泰得,本以加出,冒佩章標,故事甚驚駭,査問委折,則以爲渠於信漢符烙印之際,偸得一箇云。章標事體,何等重大,而加出下隷之竊出潛佩,事未前有。金泰得,照律嚴勘次,今方移送法司,該掌吏隷,自本曹嚴棍懲礪,頒給以後,爲日已久,而不卽趁時覺察,臣不勝悚惶,而當其烙印之時,不能檢飭之郞廳,不可無罪,令該府拿問勘處,何如?傳曰,允。
洪仁浩,以備邊司言啓曰,卽見京畿監司李在學狀啓,則以爲本道還穀,自來不敷,狀請加分,無歲無之,見今麥事不登,農糧難繼,而又以閏朔之故,五六邑加分之請,已有報來。民情旣如此,則亦難膠守常法,依近例,應留中參量加分事,請令廟堂稟處矣。畿邑穀簿,本自不敷,每年加分,便成已例,而至於今年,況有閏朔,則民間農糧之難繼,在所當念,依狀請,應留中許令量宜加分後,實數登聞之意,分付,何如?傳曰,允。
金達淳,以刑曹言啓曰,因兵曹啓辭,偸佩章標之金泰得,移送秋曹,照律嚴勘事,命下矣。取考律文,則大明律懸帶關防牌面條有曰,隱藏關防牌面者,杖一百,徒三年。依此律,金泰得,決杖一百後,忠淸道泰安縣徒三年定配,卽爲押送之意,敢啓。傳曰,知道。
禁府照目,鳳山前郡守曺學臣,載寧前郡守李熙燮等矣本府議啓內,檢驗法意,至嚴且重,其所擧行,固宜十分謹愼,而矇未省察,遽成斷案者,難逭不審之罪,各杖六十收贖,奪告身一等,竝只私罪,奉敎依允爲旀,竝只功減一等爲良如敎。又照目,前府使李集斗矣本府議啓內,觀其所供,則曲岐關節,締結官府等事,道啓論列,只擧罪人之伎倆是如,縷縷自明是白乎乃,治下幽冤之訟,謂以被侵土民,不卽聽理,遍訟數邑,滯決五朔,殊甚可駭,罪杖八十收贖,奪告身三等,私罪奉敎依允爲旀,議減一等爲良如敎。
大司諫徐邁修疏曰,伏以臣自來聾瞽之質,豈堪耳目之寄,而向者薇垣除旨,適下於待罪亞銓,隨參政席之日,身在闕中,逃遁無路,雖不得不冒沒肅命,而自顧微諒,彌增媿汗。況臣年迫七耋,昏憒轉甚,筋力奔走,已自難强,而素患痰癖之症,又添於換節之時,滯泄交作,寢啖專廢,近日召牌之下,屢犯違慢之誅,惶隕震越,實無容措。且臣於此際,竊有萬萬懍惕者。向於端午節享差祭也,臣以亞銓擧行,而前正言李垿,塡差於昭寧園典祀官矣。追聞垿,時在罷職,未蒙敍之中,而臣旣矇然混差,垿亦因該吏之錯告,認以蒙敍,趨詣將事矣。銓曹差祭,何等至敬至謹之事,而昏未覺察,致有此錯謬之擧者,是豈但尋常不審之比而已哉?其爲難赦之罪,有不可以旣往而倖逭,玆敢露章自列,冒死請譴。伏乞聖上,亟命攸司,勘臣重律,以爲昏錯不職者之戒焉。臣無任云云。答曰,省疏具悉。差祭事,難免做錯,推考,卿其調理行公。
丁巳五月二十五日卯時,上御誠正閣。藥房入診,諸承旨持公事入侍時,藥房提調沈煥之,行左承旨洪仁浩,行右承旨金履翼,右副承旨李海愚,同副承旨金達淳,假注書姜浚欽·李允謙,記事官金景煥,記注官金良倜,檢校直閣金勉柱,醫官柳光翼·金孝儉·金光國·李敏德·李周憲·李惟鑑·玄必采·吳仁豐,以次進伏訖。煥之曰,近日日氣不調,聖體,若何?上曰,近以亢旱,爲念民事,自不得一宵安寢,如是而臂部有不仁處,甚苦矣。煥之曰,伏承下敎,臣不勝憂慮之至。醫官旣已待令,入診詳察,何如?上曰,姑置之。仍敎曰,朴春元入來耶?煥之曰,來待於本院,而未及入侍矣。上曰,朴春元待令事,分付。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。敎勉柱曰,內下經書之出付內閣者,數日後招致館官員,使之與儒生輩同爲校正於入直處事,分付。上曰,各房公事入之。啓下後,命各書判付。上曰,捕將前望單子入之。浚欽承命持入。敎煥之曰,陸放翁集,卿則以爲,如何?大抵爲春秋大義者,無如放翁,且其著述之多,亦無如放翁者矣。煥之曰,聖敎誠然。非但爲文章大家,而其所秉執,亦多可觀矣。仁浩曰,御營大將李漢豐,時無職名,令該曹口傳付軍職,何如?上曰,依爲之。出擧條仍命退,諸臣以次退出。
上在昌德宮。停常參·經筵。
開東,灑雨下雨,測雨器水深一分。
李肇源啓曰,明日常參·經筵,取稟。傳曰,停。
洪仁浩啓曰,大司憲金載瓚未肅拜,執義沈奎魯疏批未下,掌令金熙采呈辭,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
洪仁浩啓曰,正言洪致榮,引避退待,已至多日,尙未處置,事甚未安,未署經·受由外,司諫鄭來百,獻納丁志元,卽爲牌招,以爲處置之地,何如?傳曰,允。
洪仁浩啓曰,行右承旨金履翼,同副承旨金達淳,今日不爲仕進,竝卽牌招,何如?傳曰,允。
傳于李肇源曰,傳香承旨馳詣受香所,奉審摘奸以來。
傳于洪仁浩曰,左承旨入侍。
傳于李海愚曰,前全羅監司入侍。
李肇源啓曰,知敦寧徐鼎修,全羅監司遞來,肅拜單子,不書本職,以前監司書呈,有違格例,事甚未安,推考警責,何如?傳曰,允。
李肇源,以弘文館言啓曰,本館下番,連日姑降入直,事甚未安,修撰朴鍾淳,副修撰尹行直,旣有只推之命,竝卽牌招,以爲推移入直之地,何如?傳曰,允。
以京畿監司李在學狀啓,長湍罪人秦順得段,先爲發配,其妻鄭召史,待其捉來,追于押送計料事,傳于李海愚曰,厥女之逃躱,斷當推現於老嫗紹介隣居之苦主厥女,厥女爲先捉囚,逃躱厥女蹤跡刑推,使之直告,而亦令該倅別般譏詗,刻期捕納,萬一愆限,則該倅難免重勘,以此嚴飭。秦哥何可輕先發配乎?特放保守於苦主老嫗之家。
以廣州留守徐有隣狀啓,稤倉所在戶曹元會穀不足代,兩西·兩南常賑穀,或備局句管穀耗條中,特許區劃事,傳于李海愚曰,事勢果然,依狀請施行事,回諭,而每年區劃穀名,令廟堂指一,稟處。
以咸鏡監司李鼎運狀啓,咸興本宮豐沛樓,本月十九日畢役,而監董各差備裨校·吏匠等姓名別單馳啓事,傳于李肇源曰,樓役告成,其在重其事之道,當有拔例施賞。守令以下賞典,依別單判下,後錄下送,卿其依此擧行事,回諭。
禁府啓目,豐德前府使權綝矣本府議啓內,莫嚴者殺獄,而檢狀之違錯,覆檢之不請,揆以法意,誠極駭然。罪杖一百收贖,告身盡行追奪,私罪奉敎依允爲旀,功減一等爲良如敎。又照目,前兵曹佐郞李勉昇矣本府議啓內,章標法意,何等嚴重,而烙印之際,至有下隷之偸竊不能覺察者,殊甚可駭。罪杖八十收贖,奪告身三等,私罪奉敎依允爲旀,功減一等爲良如敎。
趙鎭寬,以吏曹言啓曰,今五月二十二日,臣曹草記,上京守令中,丹城縣監尹可基,狼川縣監安廷善,俱以親病,不得下去事批旨內,更爲寬限數日,下送後草記,可也事,命下矣。丹城縣監尹可基,狼川縣監安廷善,俱已催促下送之意,敢啓。傳曰,允。
洪仁浩,以御營廳言啓曰,本廳來六月·閏六月兩朔應立,右部前司屬忠淸右道五哨軍兵五百十七名,今已逢點整齊矣。六月初一日,與中部後司軍兵,替代立番後,舊軍放送之意,敢啓。傳曰,知道。
洪仁浩,以御營廳言啓曰,本廳來七月八月兩朔應立,右部左司屬忠淸左道五哨軍兵,閏六月二十五日,京中逢點,七月初一日,與前司軍兵,當爲替代立番,而依定奪,每哨以一百名磨鍊後,其餘一百三十五名,竝資保,收布上送事,本道監·兵使處,措辭知會之意,敢啓。傳曰,知道。
執義沈奎魯疏曰,伏以臣才識蔑劣,姿性庸下,一無長短,百不肖似,而前後踐歷,罔非踰分,濫恩洪私,有若偏蒙,臣居常愧懼,罔知攸報。乃者亞憲新命,又出料外,敢不竭蹶趨承,奔走殫竭,而第念臣出入言地,于今九歲,未嘗出一言論一事,以效一日之責,臣之巽懦無用,亦已驗矣,殿下何取於臣,而臣亦何顔冒沒承膺乎?況於近歲,凡係懲討,輒有禁令,一有涉犯,無路登徹,義理由是而益晦,玩愒由是而成風。名爲臺臣,隨事緘默,徒竊華銜,孤員聖簡,臣雖愚迷,是誠不敢爲也,玆於召牌之下,敢陳難冒之義。伏乞聖明,亟賜鐫斥,以肅朝綱,以安私兮焉。臣方乞免,不宜贅及他說,而目今皇天告警,旱暘召災,聖上之憂慮轉深,錦玉靡安,凡於消弭之方,靡不用極,冤獄之審理,夙夜匪懈,求言絲綸,前後屢下,大臣之陳勉,三司之規戒,亦無所不至,臣之淺見薄識,更有何說可以救目前之急耶?無已則有一說焉。孟子曰,七八月之間,旱則苗枯矣。今之五六月,卽古之七八月也。然則五月之旱,自古已然,而先王之政,必先事而豫備,前時而早圖,雖有水潦亢旱之不適,使不得爲災矣。今則不然,人情怠惰,法制解弛,備豫之道,全不留意,及其旬月不雨,上下嗷嗷,罔知攸措,此不可全責於天時,實係於人事之未盡也。若使深鑿陂塘,堅築堤堰,前冬雪消之水,今春凍解之雨,灌湊而儲蓄之,則秧坂之焦坼者,可以漑之,稻苗之枯損者,可以灌之,不待油然之雨,可見勃然而興矣。此豈非人事之備於前,而天旱之不能爲災者耶?蓋鑿陂築堰,王政之急務,民事之大關者也,故自列聖朝以來,置司而董飭之,及時而修築之,或値旱乾之時,實有灌旣之效。挽近以來,法制蕩然,古之大堤巨堰,盡爲荒廢,汚處無蹄涔之儲,岸上無林藪之翳,只爲富豪之侵耕,牛馬之牧場矣,尙何望遇旱乾而責灌漑之功乎?湖西之合德防築,實是國內第一巨堤堰,而近聞湮塞亦甚,無以灌漑,則其他殘堤小築,可推以知也。今方一月不雨,四郊焦黃,君臣上下,勞心焦慮,有若救焚拯溺之不遑。當此之時,所謂堤堰一事,猶屬歇後,亦已後時。然今若因此憫旱,修復舊制,則亦豈不爲三年之艾乎?亟令廟堂講究修築之道,嚴立勤慢之課,申飭道伯·守令,俾爲永久遵守,則目今之災,雖未及救,而將來之效,恐亦不少矣。臣又因此而竊伏惟念,有城則有池,古制皆然,故傳曰,築斯城也,鑿斯池也。其所以鑿池者,將以備火患也。古所謂城門失火,殃及池魚者,其非以池備火之證耶?今以我國之制言之,都城三大門之外內,必鑿大池,長時儲水,以備不虞者,亦可見防患之遠慮,備豫之宏謨,而歲久而舊法寖弛,該司全不疏鑿,土壤漸塞,愚泯任自侵占,境界日縮,實無儲水之所矣。至於今番城西南諸處,前後失火,延燒池邊,而亦不能以一勺池水救其火。西南如此,東亦可知,此豈當初鑿池慮患之意耶?且禁火,國之大政,而道傍瓦屋之外,茅茨假家,簷椽相連,溝渠由是而湮塞,道塗以此狹隘。其中則長時炊㸑,失火之弊,皆從此出,故每自各部,察飭坊曲,已構者毁之,欲造者禁之。流來法典,不啻申嚴,而近來部官,全不禁飭,火災之裯疊,比古尤甚,亦令廟堂,申飭該司及各部城底之三池,深鑿廣開,以復舊制,道傍之假家,嚴飭禁斷,以備火患,恐爲得宜矣,臣無任云云。省疏具悉。鑿堤疏池,與街前造家之禁,皆舊制也。一時竝擧,不近於擾民乎?爾其勿辭察職。
丁巳五月二十六日卯時,上御便殿。左承旨·二直提學·檢校待敎同爲入侍時,行左承旨洪仁浩,記事官柳遠鳴,記事官吳泰曾·金履永,二直提學李晩秀,檢校待敎徐有榘,以次進伏訖。上敎晩秀曰,陸律選鈔之役,果何以爲之耶?晩秀曰,入於宋詩鈔者,亦皆謄出矣。上曰,入於詩鈔,而不入於詩選等諸書者幾許?晩秀曰,都數姑未詳知矣。上曰,前承旨韓晩裕及抄啓文臣中,一人入侍。賤臣承命出,與前承旨韓晩裕,抄啓文臣曺錫中偕入進伏。上敎晩裕曰,陸律選抄,何間可以訖工乎?晩裕曰,今日內期於訖工矣。晩秀曰,詩中多有文字疊用處,若拘於此而拔之,殆難完選。全句同處,則雖不得不拔之,而至於文字疊用處,選入,似好矣。上曰,此則似然矣。上曰,人見各自不同,選抄之際,終欠圓滿。且以古人所選諸本見之,亦各有異同,況今人所見乎?杜律旣以全數移謄,陸律亦以全數爲之,則何如耶?晩秀曰,全冊割付,誠好矣。晩裕曰,若如此,則亦不無浩繁之慮,抄謄割付,似好矣。上曰,以全冊割付,而待敎專意校正,可也。上曰,通韻處分韻,以從首句爲定耶?晩裕曰,古人雖重首句,而終不如從多之爲好矣。上曰,杜律校正,必有消詳一定之規,往復內閣爲之,而通韻則從多分韻,好矣。又敎曰,昨日謄寫件,如未及校正,李翼晉·尹光顔·李勉兢處,分送考準,可也。仍命退,諸臣以次退出。
丁巳五月二十六日未時,上御重熙堂。右副承旨入侍時,右副承旨李海愚,假注書李允謙,記事官金景煥,記注官金良倜,以次進伏訖。上曰,監印所兩承宣考準之役,今爲幾許,斯速知入。賤臣承命出傳,回奏曰,兩承宣所準,皆過半,明日則似當早訖云矣。命退,承史以次退出。
上在昌德宮。停常參·經筵。
金履翼啓曰,明日常參·經筵,取稟。傳曰,停。
金履翼啓曰,來初一日,輪對日次矣,敢稟。傳曰,當次人受點,後日次來待。
金達淳啓曰,正言洪致榮,引避退待,已至多日,尙未處置,事甚未安,憲府除在外外,未肅拜呈告人員,竝卽牌招,以爲處置之地,何如?傳曰,允。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李海愚曰,以本司坐起,大臣來會云,三明日次對,進定於今日。
洪仁浩啓曰,今日次對,兩司當爲進參,除在外外,未肅拜人員,卽爲牌招,何如?傳曰,允。
傳于洪仁浩曰,大臣·備局堂上引見。
以正言洪致榮牌不進罷職傳旨,傳于金達淳曰,只推。
金達淳啓曰,大司憲·執義·掌令一員未差,掌令洪彦燮,持平金壽祖·鄭宗魯在外,監察茶時之意,敢啓。傳曰,知道。
有政。吏批,判書李秉鼎進,參判權裕在外,參議未差,行右承旨金履翼進。以李勉兢爲吏曹參議,宋煥箕爲大司憲,朴載淳爲執義,張至冕爲司諫,朴崙壽爲掌令,李基讓爲獻納,李東萬爲正言,安任權爲校書判校,李興白爲禁府都事,咸光默爲監察。
兵批,判書權,參判姜彝正,參議睦萬中病,參知金載翼入直進,行左承旨洪仁浩進。護軍洪義榮,副護軍李勉兢·吳文常·李堯憲竝單付。
金達淳啓曰,合辭許久闕啓,事甚未安,今日政,新除授臺諫,竝待下批,牌招察任,何如?傳曰,允。
以執義朴載淳,掌令朴崙壽,司諫張至冕,獻納李基讓牌不進罷職傳旨,傳于金達淳曰,只推。
以京畿監司李在學啓本,中官朱道喆偸斫松木情節,嚴刑取招事,傳于金達淳曰,待栲訊限滿,加刑照律定配事,回諭。
以申義淳囚單子,傳于金達淳曰,附過放送。
以慶尙監司李亨元啓本,南海縣定配罪人趙時淳物故事,傳于金達淳曰,徒流案罪名蕩滌。
以平安兵使任嵂狀啓,貢武院鐵箭武士金錫振抄上事,傳于李海愚曰,待其上來,試取事,分付。
以御營廳習陣單子,傳于洪仁浩曰,三營中,御營偏苦於習陣,今番則停止。
金履翼,以弘文館言啓曰,本館下番,連日姑降入直,事甚未安,修撰朴鍾淳,副修撰尹行直,旣有只推之命,竝卽牌招,以爲推移入直之地,何如?傳曰,允。
以修撰朴鍾淳,副修撰尹行直牌不進罷職傳旨,傳于金履翼曰,只推。
洪仁浩,以兵曹言啓曰,大報壇守直官有闕代,臣於今日漢旅之已付·未付人等,招集公廨,試以射·講·文·筆,取其優等三人,備擬以入之意,敢啓。傳曰,允。
洪仁浩,以備邊司言啓曰,今日本司坐起,堂上懸病,至於五人之多,事甚未安,衆所共知實病外,卽令政院牌招,何如?傳曰,允。
金達淳,以義禁府言啓曰,時囚罪人李勉昇,杖八十收贖,奪告身三等,照律公事判付內,依允,功減一等事,命下矣。李勉昇,功減一等,杖七十收贖,奪告身二等放送,而前因他罪,方在削黜中,依前削黜之意,敢啓。傳曰,知道。
刑曹啓目,楊州牧殺獄覆檢官抱川前縣監趙重鎭,姑先推考,罪杖八十收贖,公罪施行,何如?判付啓,依允爲旀,功議各減一等爲良如敎。
丁巳五月二十七日卯時,上御誠正閣。大臣·備局堂上引見入侍時,行左承旨洪仁浩,假注書李允謙,事變假注書金鎰,記事官吳泰曾·金履永,右議政李秉模,行上護軍金持默,兵曹判書權,吏曹判書李秉鼎,行大護軍沈煥之,刑曹判書李祖源,行護軍徐有大·徐龍輔·李書九,行副護軍南公轍,校理朴吉源,以次進伏訖。秉模曰,旱炎比甚,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,連日密雲不散,欲雨不雨,霈然之澤,與日俱遲,望望之情,上下惟均,而第以各道狀啓觀之,兩南則雨澤可謂洽足,湖西則前後所得,幾近四寸,兩西雖曰稍旱,關西則以田穀爲重,故歲旱別無致歉之嘆。以節序言之,栗荀今將發秀,此亦近於仰寬聖心,而覆種處則別無可慮,坱坂高燥處,最爲可悶。臣曾聞初伏三日前移秧者,得食若干斗穀云,況今夏至未過,則以聖上夙宵顒若之念,亦豈無仰格天心,降以時雨之慶耶?上曰,他道則間得霑霔,而近京之地,若是惜乾,怵惕之思,何嘗少弛于中也?秉模曰,每當畿甸旱潦之時,必降責躬之敎,臣固欽仰萬萬,而只緣中書,無對揚之人。今則領相已告休,左相則以病不能出,如臣無似,殆若擔當大務者然,復安有一分應天以實之道乎?中夜思惟,下情實甚悶然。上曰,卿勿過引。秉模曰,大抵土俗,舍勞就逸,無論某地,在在付種,則雖云農節之稍旱,豈有旬日之可慮,而但移秧法,到底皆然,故當其暵乾之時,自致愆期之歎,此決非良法妙計,而猝難變移,是可悶也。上曰,次對爲之。秉模曰,卽見廣州留守徐有隣狀啓,則以爲本府元會各穀,不過三十四石,而常賑穀只有春秋牟三千五百餘石,半分取耗,計以折米,則僅爲六十餘石。從前以軍餉耗米三百石,移作元會,以爲支用,元定上下,已過本穀,不恒上下,少不下三數百石,而畿內各邑元會常賑,擧皆不敷,每年限折米五百石,兩西·兩南常賑穀,或備局句管穀,耗條中特許區劃,作錢取乘,從便貿入,以補元會不足之數,如有餘,每歲末狀聞添餉事,請令廟堂稟旨分付,而判付內,事勢果然,依狀請施行事,回諭,而每年區劃穀名,令廟堂指一稟處事,命下矣。各道常賑穀,擧皆不敷,昨年筵稟定式之後,尤不可闊狹,其他本司句管穀中,亦無可以着手,惟是嶺南築城米五千餘石,頃因前道臣陳弊,特許待秋區處,而兵營所在五千餘石外,各邑所在者,又爲六千七百餘石,自前盡分矣。就其中每年五千石,耗條五百石劃付,使之從便移貿,隨其所餘,年年添餉,從實狀聞之意,分付嶺南道臣及廣州留守處。常賑穀筵稟定式時,四都則不爲行會,故該留守似有此擧,而此後營閫,無論救弊與給代,更毋敢以常賑名色仰請之意,申嚴知委,何如?上曰,依爲之。出擧條秉模曰,頃因咸鏡前監司趙尙鎭所啓,高山一道,設置數站,與馬匹位田,拮据之方,出意見論報後,更爲稟處之意,覆啓行會矣。卽見該監司李鼎運所報,則以爲長津設邑後,該府使新舊之行,果是該驛新添之役,至若三水·甲山·厚州三邑鎭守令·邊將,則依前由咸興直路,豈可因長津一倅之往來,有此創始之擧?況由定平距長津之間,土瘠人稀,雖欲設站,驛戶位田,何處得來乎?設站一款,非所可論,第高山驛凋弊之中,更添長津一路之役。如欲蘇弊,則莫先川反浦落位田之給代,此則待秋成打量後,永無田形處,以各該邑官屯田推移充給,則似爲一分救弊爲辭矣。長津去來,實爲該驛添苦之役,前道臣設站之論,蓋由於此,而今以此報參互事勢,則自定平至長津,土無可給之位田,村無可設之驛站,强而設施,決無長久成站之理。且厚州往來,依前由咸興直路,則尤不必擧論。蘇救之政,果莫如官屯田之給代位土,而此等事,每患有名無實,待秋成打量劃給後,位土反浦之爲幾結,官屯田劃給之爲幾許,使之狀聞,何如?上曰,依爲之。出擧條秉模曰,鐵山牧場,覓給撻種,取種蕃畜之方,謹依批旨,枚擧行會於該道兵使及附近防禦使處矣。該兵使任嵂回牒以爲,粵在雍正戊申,貿放撻種八十五匹之後,更不覓放,逐年捉出,漸漸疲殘,次次耗縮,盡化土産。自今爲始,每年會寧之市,義州之門,使西北道·帥臣及附近防禦使,各貿馬匹,參其牝牡,放之兩場,而又於島中,量其馬匹之多寡,造給廐舍,多置廝徒,晝則出牧,夜則驅入,一如彼人牧養之道,申之以貯水積草之法,則其所雛産,雖未必箇箇爲㺚馬,而種落之漸致豐碩,可期指掌。至於匹數之卜定,廐舍之營造,廝徒之設置幾名,料布磨鍊幾許,惟在本寺之酌定,當該牧官,各別擇差,自巡營考勤慢狀聞,以爲遷轉之皆梯,則席可爲一分矯救之道云。該防禦使趙回牒以爲,今若貿來㺚種於西北牧場,居民不過一朔可傳其法,造廡·貯水·積草等節,亦令依法措置,則雖雪深天寒之時,馬可得齕草飮水而避寒。牧養人賞罰之法,明立科條,以牧場所捧者,厚其衣食,則人必畏罪懷賞,當盡心飼牧,若此則庶有見效之日云矣。今此所報,大同小異,而其中避雨雪假家及貯水·積草等節,自有事目,自本寺申明關飭,從當發遣郞廳,察其勤慢,而如或不勤,則當該牧官及地方官,各別論勘。至於牧養廝徒,則旣有牧卒,勿侵他役,各授位土。雖以本牧言之,牧子都數爲一百七十六名,劃給位穀,代錢一百七十五兩,及自本官劃給復戶,每名二結,就此定額,專意看養,自是他牧通行之法,則今不必別爲設置,別給料布,此亦一依事目申嚴爲宜。至於貿放㺚種,最是要務,而一時貿取,勢所不逮,拖至多年,則弊復反甚。自今年開市,雌雄㺚種合五十匹,分定於北關十邑及北兵營·平安兵營·宣川防禦,而北則專貿雌㺚四十匹,西則專貿雄㺚十匹,一年定以二十五匹,限以明年備準五十匹之數,價本一依昨年分定例,無論錢·穀·布·木,從實會減,馬匹捧上與出給牧官之節,使平安兵使主管擧行,似爲簡而易就之道,故敢此仰達矣。上曰,依爲之。出擧條秉模曰,如是則必有效矣。上曰,似然矣。上曰,雌雄馬之已來者,今果何如?秉模曰,飮齕,自如擧皆肥澤矣。秉模曰,臣以已試蔑效之蹤,復膺重寄,自顧淺識,奈無對揚之道,今若只以簿書期會,責之於臣,則臣雖愚魯,固當竭力擔着,而中書之任,奚但簿書期會而已哉?上曰,曾已言之矣,每事以所見爲之,須勿過巽,必以輔相自任,可也。秉模曰,臣若有見識,則些少毁譽利害,豈敢顧也,而本無識見,故難期正朝廷以正百官。如是而徒貽蹲冒之譏者,亦豈重四維之道乎?伏願改卜賢德,以重公器焉。上曰,卿今留意於經學云,然否?秉模曰,臣本科目出身,經學二字,非臣着題之敎也。上曰,海西則比他道最旱云,趁今禱雨,未爲不可,卿意,果何如?秉模曰,此猶疾痛之呼父母者,凡人疾痛之極,必呼父母,如非萬不得已之境,則其在事天之道,恐涉煩瀆之嫌。以臣愚見,不久必得一霈,姑觀晦前不來後,始爲禱雨之擧,未爲不可也。上曰,以今觀之,姑未知何時幸得一霈也?可勝悶然。秉模曰,前已仰達矣,用人專在於儲養,而才難借於異代。居今之世,如陸遜者,何處得來乎?但當椳臬枮楔,各得其所,題目一出,漸歸陶甄之化,此可謂淸要之職,彼可爲淸要之職,彼可爲剸理之器云云,則必無猝地蹴躐之歎矣。上曰,卿言,好矣。上曰,臺諫,近日何不詣臺?行公臺諫,未知誰某也。仁浩曰,大司憲金載瓚,掌令金熙采,執義沈奎魯也。秉模曰,大憲則謂有情勢,而其他諸臺,未知有何故也。上曰,古則城上所臺諫,日日詣臺,與承旨同爲曉赴,而適有故不入來則書出,無城上所姑停者,法意至重,今則無故諸臺,一不詣臺,此豈成說乎?秉模曰,近來臺閣,連不詣臺,又不進參於次對,國體所在,極爲未安,受由及引避退待·未署經外,竝從重推考。至於都憲,向承嚴敎之後,去就恐不得不然,一向覊縻,有欠禮使之道,今姑許遞,何如?上曰,依爲之。今日不爲入來臺諫遞差,違牌及未署經人許遞,可也。出擧條仍命書榻敎曰,今日不爲入來臺諫竝遞差,違牌及未署人許遞。秉模曰,朝廷耳目,專在臺閣,久居其職,然後百僚得失,民事利病,藩邑廉貪,皆可以留心採訪,隨事糾察,而朝除夕遞,席不暇煖,顧何以責其成效乎?自今以後,凡係小小做錯,一竝闊略,愼簡久任,俾各自重,以盡其責,何如?上曰,卿言果好,而若不以可堪久任之人久任,則此亦難處。此意另飭銓曹,各別擇差,可也,出擧條命大臣就座。上曰,玉堂進前。吉源曰,正言洪致榮以姿性魯莽,言議竝軟,本不合於淸朝耳目之任,而伏聞付榜罪人盧琰,梟示之命,區區愚見竊以爲,窮凶情節,決非渠之所敢自辦,而今若徑誅其身,實無盤覈之路,而昨日適値齋日,以疏以啓,將不得趁卽入啓,故達夜憂憤,坐待天明,蒼皇詣臺,遂以啓辭仰達。臣非不知在今日則罪人已爲正法,無以擧論,而啓中所謂堂箚臺疏,俱未蒙允,則雖有不及之歎,而當初盤問之時,亦必有形跡之可執,事端之可按者,則因是究覈,打破根窩等語,實出於正法者雖已無及,根窩則尙或可覈之意,而文旣拙澁,辭不達意,致有此責敎之截嚴,舊啓新啓,竝不賜批。臣於是滿心惶恧,無地自客,以此情踪,其何可晏然臺次乎?引嫌而退,啓雖後時,臺體則然,不可以此輕遞言官,請正言洪致榮出仕。上曰,依啓。出擧條命書榻敎曰,政官牌招開政。又命書公事判付訖。命退,諸臣以次退出。
上在昌德宮。停常參·經筵。
自卯時至夜三更,灑雨下雨,測雨器水深四寸二分。
洪仁浩,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
金履翼啓曰,明日常參·經筵,取稟。傳曰,停。
金達淳啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
金達淳啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌不進,監察茶時之意,敢啓。傳曰,知道。
傳于李肇源曰,左副承旨入侍。
以執義朴載淳,掌令朴崙壽,司諫張至冕,獻納李基讓,正言洪致榮牌不進罷職傳旨,傳于金達淳曰,只推。
以水原留守趙心泰狀啓,始雨形止馳啓事,傳于金履翼曰,今日甘霔,測雨器水深已近五寸,則始雨形止,今始報來,何如彼遲滯乎?本府所得,果如京中乎?此後雨澤狀啓,以撥路馳聞事,回諭。
洪仁浩,以兵曹言啓曰,今日各廳堂下武臣朔試射,柳葉箭·片箭,幾盡試取,入直人員替代將射之際,雨勢緊下,不得設行之意,敢啓。傳曰,甘雨伊始,霈然顒祝,武臣等卽爲退送,試記置之,今朔試射,以設行例施行,可也。
洪仁浩,以兵曹言啓曰,本曹草記,部將鄭魯誠,更試柳葉箭十巡事批旨內,後坐起,更試十巡,可也事,命下矣。臣於今日堂下武臣朔試射時,部將鄭魯誠,先試柳葉箭十巡,則邊四中矣,敢啓。傳曰,知道。
領府事洪樂性箚曰,伏以臣五載中書,一味瘝曠,罪積如山,秪竢嚴譴,屢荷庇覆之德,終蒙體諒之恩,許解首相之重任,特付西樞之閑銜,至令便殿庭肅命,恩重天地,榮動臣隣,臣是何人,每得此異數於聖明也?臣叩謝退還,感泣頌祝,不勝區區之忱。便意調痾,可以保延殘喘,歌詠聖澤,可以永作閑民,從玆以來,寢能安而食能甘矣。臣雖昏愚,一飯一息之頃,安敢忘所欲必從之天恩也哉?第念臣疾病之祟,全在痰痼火鬱,故醫者之言,每以江心水爲最合對症之良藥矣。臣曾於辛亥年間,猥陳此狀,獲蒙允許,往來江外弊廬,時或試服,而重叨時任之後,不敢爲擅行之計,亦不敢以賤臣之出入,每每仰凟,五歲之中,一未出飮矣。近來病狀益劇,八耋衰癃,固非一勺之水所可責效,而時時去來,從便得飮,亦庶幾一半分收功,玆敢冒籲於天地父母之前。伏乞曲垂憫憐,依前特許,俾得隨意往還,千萬至祝。且臣所帶兼銜尙多,重務緊任,實非昏耗如臣者,所能堪任,而至於藥院,尤不宜一任虛縻。況伏見都承旨趙鎭寬疏槪,則臣之難安之情蹤,有倍於前,聖明亦必俯諒矣。內局之任,快許鐫遞,其餘兼綰提擧,亦竝解免,以伸私義,以安微分,不勝幸甚。取進止。答曰,省箚具悉卿懇。夙宵顒若之餘,甘㴻霈然,測雨器水深且近半尺,爲三農萬萬慶幸。中書重任,卿旣卸解,膏車秣馬,徜徉乎鏡湖綠野之閑,安往不可?卿其隨便盤桓。如箚之請,而兼管都相諸司,各有提擧,未必爲勞於卿,須勿更引,安心摠察。仍傳曰,此批答,遣史官傳諭。
丁巳五月二十八日卯時,上御便殿。左副承旨入侍時,左副承旨李肇源,記事官柳遠鳴,記事官金景煥,記注官金良倜,以次進伏訖。上曰,老人往安岳後,一向康旺云乎?肇源曰,老父老母筋力凡百,反有勝於在京時云矣。上曰,一霈尙遲,甚爲渴悶。三南則雨澤頻數,而兩西則暵乾最甚,尤爲悶然矣。肇源曰,諸道之中,海西尤甚,海西之中,安岳又甚云矣。今方釀雨,似當不日霈然矣。又曰,右諭善辭疏批旨,久不下矣。上曰,疏入卽批,近規也。古例則或拖至半年一年,如此乃有縻職招徠之本意。肅廟朝,雖朝紳章疏,亦於歲末賜批,故章疏堆積,司謁輩作軸負出之祭,殆乎終日云,尙今傳之矣。承旨須以此意,傳于右諭善,可也。上曰,二直提學與檢校待敎,持陸律割付冊一卷入侍。賤臣承命出,與二直提學李晩秀,檢校待敎徐有榘偕入進伏,奉冊子入之。上覽訖,敎晩秀曰,刊印當爲幾卷?晩秀曰,姑未分篇,故未及詳知,而若爲十卷,則每一冊張數,皆過百張,若以十三卷爲之,則似甚便,好矣。上曰,依此爲之也。又敎曰,今此編印之擧,實寓丕變文風之意。今人多不知此詩之好,而惟噍煞是尙,若能學習此詩,則豈無其效耶?晩秀曰,其詩多有感發處矣。命退,諸臣以次退出。
上在昌德宮。停常參·經筵。
洪仁浩啓曰,明日常參·經筵,取稟。傳曰,停。
金達淳啓曰,大司憲宋煥箕,掌令洪彦燮,持平金壽祖·鄭宗魯在外,執義朴載淳,牌招啓辭未下,掌令朴崙壽,疏批未下,監察茶時之意,敢啓。傳曰,知道。
李肇源啓曰,三品官之無得過三日,循例請牌,曾有飭敎,而吏曹參議李勉兢,除拜後過三日不爲出肅,事體所在,極爲未安,從重推考,仍卽牌招察任,何如?傳曰,允。
傳于李肇源曰,左副承旨入侍。
承旨前望單子入之,韓用和落點。
洪仁浩,以兵曹言啓曰,卽接西道參軍李學道牒報,則訓鍊都監所授北岳山東邊第一城廊近處,體城三間許頹圮云,令繕工監爲先把子圍排,分授軍門,急速修築,而把守軍兵,亦令該軍門量宜定送,限改築間,嚴加守直之意,分付,何如?傳曰,允。
洪仁浩,以兵曹言啓曰,卽接南道參軍丁海翼牒報,則禁衛營所授九嶷峰東邊近處,體城二間許頹圮云,令繕工監爲先把子圍排,分授軍門,急速修築,而把守軍兵,亦令該軍門量宜定送,限改築間,嚴加守直之意,分付,何如?傳曰,允。
洪仁浩,以訓鍊都監言啓曰,本局分授都城北岳山東邊第一城廊近處,體城三間許頹圮處,令該軍門卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,知道。
洪仁浩,以禁衛營言啓曰,本營分授南山九嶷峰東邊,體城二間許頹圮處,把守軍兵,令該軍門量宜把守事,自兵曹草記矣。將校一員,京標下軍十五名,嚴飭定送,限修築間率領,晝夜輪回把守之意,敢啓。傳曰,知道。
丁巳五月二十九日未時,上御便殿。左副承旨入侍時,左副承旨李肇源,假注書李允謙,記事官金景煥,記注官金良倜,以次進伏訖。上曰,昨日甘澍,何等喜幸,海西亦必均霑矣。肇源曰,以測雨器觀之,所得已近五寸,實甚慶幸矣。命書傳敎曰,右承旨許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
藥房提調沈煥之,行左承旨洪仁浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳蔡聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
韓用和啓曰,明日常參·經筵,取稟。傳曰,停。
金達淳啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
金達淳啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,牌招啓辭未下,掌令朴崙壽,疏批未下,監察茶時之意,敢啓。傳曰,知道。
傳于洪仁浩曰,諸承旨持公事入侍。
傳于洪仁浩曰,傳香承旨馳詣宗廟·景慕宮,奉審摘奸以來。
以吏曹參議李勉兢牌不進罷職傳旨,傳于韓用和曰,許遞,前望單子入之。
吏曹參議前望單子入之,蔡弘遠落點。
以修撰朴鍾淳,副修撰尹行直牌不進罷職傳旨,傳于韓用和曰,只推。
以京畿監司李在學啓本,振威縣殺獄罪人朴取根獄事,親執詳査,論列馳啓事判付內,啓下刑曹爲旀,抑强抉弱之政,用於山訟·徵債等甲乙之較辯,則可也。殺人償命,關係果何等至重是隱則,彼此之强弱,不必先着於胸中是置。反覆此案,自初疑晦多端,而詞證之未備,亦屬第二件,設令正犯云云,是在之取根眞箇犯手於致死之屠漢。屠漢,卽醉欲死,老垂斃之物也。旣無器仗之可言,又乏參看之可據,而名以審理,反作鐵案者,有非匝旬詳閱之本意兺不喩,兇身發明,雖不足取信,應問各招,亦無所指的。此獄蔽一言曰,不分明。嚴飭主同推官,別出意見究覈,未盡條件,使之報營後狀聞爲有矣,主推官,卽生疎未經事之人也,同推官段,附近處詳明解事守令,別定査官,使之眼同推覈,而萬有一依樣襲謬,全謄舊案是去乃,糢糊說去,不甚用意是去乃,起疑於不當疑之地,論理於不當論理之條件,惟以一反前決爲心者,其罪俱合重勘,竝以此意嚴飭,俾無如前因循之弊事,回諭爲良如敎。
以濟州牧使柳師模啓本,雌馬上送事判付內,啓下司僕寺爲旀,昨日軍器寺,以甲冑新造形止啓聞,監造堂郞,分等論賞,而修擧之都相,已作古人,傷惜何言?耽羅別爲分定之馬匹,又爲上來,卽故相修擧中一事。凡事,人存政擧兺不喩,箭串牧場,異於外邑各牧,若不別般致察,難期十分食效。此所以二十年來,非不留意於復舊畜牧,而荏苒至今者,蓋由參倚於事勢是置。故相則銳意爲此,今或一毫泛忽,則以若假設之柵標,依樣之垓址,決知其無其效,一遵前令尹約束,守而勿失,其責豈不在於新都相乎?以此着念,期有實效爲良如敎。
禁府照目,巨濟前府使梁垸矣本府依啓內,漕船護送,法意嚴重,而漂流旣在掌內,不可以過境臭載,有所容貸。以此照律,罪杖八十收贖,奪告身三等,私罪啓,奉敎依允爲旀,功減一等爲良如敎。
李肇源,以賑恤廳言啓曰,西部司憲府內契任掌金允伊,今月二十七日,本洞路傍,得一歲遺棄女兒,同里居良女李召史,欲爲收養,貧不自食,願爲受科,告于本部,自該部同日牒呈,故依節目給料,使之乳養之意,敢啓。傳曰,知道。
洪仁浩,以兵曹言啓曰,兼司僕將具絳,身病猝重,時月之內,無望供職,呈狀乞遞。實病旣如此,則宿衛領軍之將,不可久曠,改差,何如?傳曰,允。
洪仁浩,以禁衛營言啓曰,本營一番騎士將趙瞰瓜滿,代以加設騎士將曺命巨陞付,使之察任之意,敢啓。傳曰,知道。
掌令朴崙壽疏曰,伏以臣於刀圭煎灼之中,忽奉掌憲除旨,苟非情理之切急,何敢違傲於恩召?第臣病父,居常凜綴,近添似瘧之症,寒熱迭攻,寢食全廢,醫藥罔效,眞元澌脫,臣方左右扶將,晝夜焦遑,離捨供職,其勢末由,至若臣庸騃譾劣,不堪見任之狀,有未暇拖長。伏乞聖慈,俯垂矜諒,亟許鐫免,以便救護,仍治臣瀆擾之罪,以肅朝綱,千萬幸甚。臣於陳情祈免之章,不容贅他,而區區憂愛之忱,有不能終默,玆敢草草數語,仰備睿覽,惟聖明垂察焉。臣竊覸我殿下,二紀憂勤,一念寅畏,睿智冠百王,而卓越治法,非三代則苟焉。若其對越之誠,軫念之念,恐恐恤恤,恒如不及,是以天心悅豫,感應孔昭。迺者亢旱跨月爲災,導和之方,靡不用極,焚惔之敎,至下齋居,不待圭璧之遍告,已見心香之上格,霈然甘澍,得自方寸,四野相慶,三農慰滿,從此屢豐之慶,指日可待。殷宗之桑穀,周宣之雲漢,不必專美於方冊,而桴鼓捷應之理,若是丁寧,此豈非我殿下積誠懋對之驗耶?自古明君懿辟,每遇仁愛之警,其爲側修,不過以實心行實政,以應乎天而已。顧今懋實之工,何待愚臣之加勉,而雖於一事之措,一念之頃,恒推此得雨之誠,勿以災弭而小弛,勿以事過而或忽,常若遇警於無警之日。上所以惕勵,下所以陳戒,不但消弭之可論,抑亦爲祥之一大機也,伏願深留聖意焉。噫,方今言弊者,其端不一,而莫不曰紀綱之不振也,奢侈之相尙也,貪風之日盛也。前後公車,不啻屢陳,而臣嘗以爲苟究其本,則實惟在於士夫之名檢。蓋我國用人,專尙門地者,爲其有門地者,最重名檢氣節。昔在世宗朝,以集賢學士言之,其尊尙學敎,崇長儒術,一時士夫,無不修行飭躬,人物之彬彬,於斯爲盛,而自玆以後,列聖相承扶植之,導率之,菁莪之比,蔚然可觀,而今日薦紳士夫,孰非當時名碩之裔,而世趨日下,風俗日渝,名檢掃盡,氣節消沮,士夫之羞恥姑無論,世道之澆漓,誠非細憂。夫今士大夫,自學字時,其習尙便在圖取利祿,其於古人所謂幼學壯行,致君澤民之術,固已視之爲弁髦,及其出身事君,氣節事爲之無甚卓卓可知。間或有標致稍高者,方其未出,不無自拔流俗底意,一出世路,浮沈漸梁,盡喪初志,便一別人,一有模稍,目以矯激,父詔兄勉,一用此術者,不幸近之。雖以外面言之,華侈之飾,不識市井之可恥,渝薄之習,反效匹庶之卑賤。平民表準,必效士夫,故衣章之奢汰,財用之匱竭,未必不由於此。士夫之志趨卑微,則無恥日甚,廉防全喪,以至等威名分,紀綱風俗,何所不病?繼自今凡於培養用捨之際,惟氣節名檢是尙,則俗尙之丕變可期,而至若生民休戚,實惟在於守令,前後諸臣之論及民事者,輒以擇守令爲第一義。夫親民之官,莫切於守令,故唐太宗之屛列守宰,宋神宗之選任知州,皆所以致治之本也。以我朝官制言之,選部排擬,專憑薦擧,政府·臺閣,無不歷抵,咸曰,可堪,然後始乃許赴,則愼擇之道,似不過此,而臧否黜陟之權,專係道臣,此殿最法意之嚴密也。挽近以來,此法懈弛,邑視大小,人視親疎,殘蔭冷武未必每每不治,而動輒居殿,大州雄邑,未必每每善治,而歸必滿瓜,是以殘邑迎送之弊,愈往愈甚。目下急務,莫先於爲道臣者,痛祛私意,精白乃心,其褒其貶,一循實蹟。伏願另飭諸道,俾各淬勵焉。臣無任云云。省疏具悉。諸條當留意,爾其勿辭救護。
丁巳五月三十日卯時,上御誠正閣。藥房入診,諸承旨持公事入侍時,藥房提調沈煥之,行左承旨洪仁浩,右承旨李肇源,左副承旨李海愚,右副承旨金達淳,同副承旨韓用和,記事官柳遠鳴,假注書李允謙,記事官金景煥,記注官金良倜,檢校直閣金勉柱,醫官柳光翼·金孝儉·金光國·朴春源·李周憲·李惟鑑·玄必采·吳仁豐,以次進伏訖。煥之曰,日間,聖體,若何?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。煥之曰,醫官待令,入診,何如?上曰,置之。命仁浩馳往宗廟·景慕宮,奉審摘奸以來。仁浩承命先退。肇源讀奏忠淸監司徐美修狀啓,泰安郡反庫事。用和讀奏都承旨趙鎭寬狀啓,遼東伯致祭後,諸執事後錄事。命書判付,仍敎用和曰,老學究,豈堪行夙夜之任乎?姑觀一兩日,當許遞矣。命書傳敎曰,再昨甘霈,本道亦果均霑乎?尙無狀聞,甚爲泄鬱,令廟堂關飭海西,先從營下,使之狀聞,其外各邑,竝卽遍問,追後狀聞事,行會。仍敎曰,再昨之雨,豈勝欣幸?煥之曰,霈然甘澍,測雨器幾近五寸,臣固仰夙宵渴悶之念,庶或一分弛慮矣。上曰,北道功令生,何間上來云也?肇源曰,聞諸李益運,則今明間當上來云矣。煥之曰,慈殿·慈宮進御所用平安監營別貿人蔘,曾已封入,而今伏承前例◆◆之◆命矣。取考昨年◆◆◆江界府進參,前例則齎來裨校賞加,最高重數採納人,厚給其價,帖加成給,其餘採納諸人,隨其重數,令本道分等施賞,而蔘價亦皆優給矣。今亦依下敎,以此例擧行之意,分付該道臣似好,故敢此仰達矣。上曰,依爲之。所重在焉,分付道臣,給價者價本優給,而兩重採納人,齎來人,帖加,今日內成送,與關文卽爲下送,可也。出擧條仍命退,諸臣以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
韓用和啓曰,明日常參·經筵,取稟。傳曰,停。
洪仁浩啓曰,來初五日,朝參日次矣,敢稟。傳曰,停。
金達淳啓曰,行大司憲宋煥箕,掌令洪彦燮,持平金壽祖·鄭宗魯在外,掌令朴崙壽受由,執義朴載淳傳旨未下,監察茶時之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,右承旨入侍。
韓用和,以成均館兼大司成意啓曰,北道功令生應製三下以上考下,依關東例,令道臣給糧馬起送後,待其上來,仍令泮堂許接食堂,待畢到草記,則當臨軒試取事,命下矣。北道功令生三下以上八十人中,定平居生員韓致海,進士金宗鏽,咸興居幼學魏文喆,幼學崔景遠,三券俱入,咸興居生員文山奎,幼學魏迪喆,幼學朴在寅,進士任希彦,利城居生員姜鳳周,文川居幼學朴新顯,洪原居幼學姜一佐,安邊居幼學吳鎭秀,端川居幼學韓錫濟,兩券俱入,實爲六十三人,而纔已畢到,故依下敎,竝令許接於食堂之意,敢啓。傳曰,卿於朝食堂後,率諸生來待於弘化門外,當於明政門,親臨試取,以此擧行,可也。
洪仁浩啓曰,今日殿座,承旨當爲備員,都承旨趙鎭寬,不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于李海愚曰,左副承旨入侍。
金達淳啓曰,前昌城府使李潤章,旣已瓜遞,所當付軍職,而該曹尙未擧行,致有密符替納之擧,事甚未安,當該堂上推考,仍令該曹口傳付軍職,使之親納密符,何如?傳曰,允。
以吏曹坐不坐單子,傳于韓用和曰,政月也,在外堂上許遞。
以刑曹坐不坐單子,傳于韓用和曰,詞訟劇地,不可曠務,懸病參判許遞,今日政差出。
以工曹坐不坐單子,傳于韓用和曰,貶坐當前,不可曠務,在外堂上許遞。
以義禁府坐不坐單子,傳于韓用和曰,耆年堂上許遞。
以吏曹參議蔡弘遠牌不進罷職傳旨,傳于韓用和曰,只推。
有政。吏批,判書李秉鼎進,參判未差,參議蔡弘遠牌不進,同副承旨韓用和進。以李敬一爲吏曹參判,申耆爲刑曹參判,洪聖淵爲工曹參判,金華鎭爲判義禁,趙尙鎭爲知義禁,崔運翰爲奉常僉正,李永夏爲掌樂主簿,權珏爲平市主簿,徐有沂爲萬頃縣監。
兵批,判書權病,參判姜彝正病,參議睦萬中病,參知金載翼入直進,行左承旨洪仁浩進。大護軍金載瓚,護軍李勉兢,副護軍李壽鵬·金履喬·沈奎魯,副司直鄭來百·金熙采·丁志元,副司果洪時濟竝單付。
以平安監司朴宗甲啓本,罪人朴宗球,慈山府到配事判付內,啓下義禁府爲旀,不可不嚴處,而近於公罪。今聞承宣言,故重臣生母尙在云,早若知之,其在孝理之政,何必發配乎?卽爲放送事,分付爲良如敎。
傳于李肇源曰,科次入侍。
兵曹,以徐有秉爲摠戎中軍。
以執義朴載淳,司諫張至冕,獻納李基讓,正言洪致榮牌不進罷職傳旨,傳于金達淳曰,只推。
趙鎭寬,以弘文館言啓曰,本館下番,姑降入直,事甚未安,修撰朴鍾淳,副修撰尹行直,旣有只推之命,竝卽牌招,以爲推移入直之地,何如?傳曰,允。
洪仁浩,以都摠府言啓曰,入直軍兵等中日習射事,標信啓請矣,殿座相値,不得爲之之意,敢啓。傳曰,知道。
洪仁浩,以壯勇營言啓曰,本營哨官,依備邊司郞廳例,仕滿十五朔,六品遷轉事,曾有定式矣。哨官崔翼,已滿十五朔,六品遷轉之意,分付兵曹,何如?傳曰,允。
洪仁浩,以備邊司言啓曰,本司武郞廳金相順,宣傳官前仕通計,已滿十五朔,依例六品遷轉事,捧承傳施行,何如?傳曰,允。
洪仁浩,以訓鍊都監言啓曰,今六月初一日,親臨明政門,北道功令生試取時,因兵曹節目,金虎門軍六十名,把摠李仁默,哨官申大益率領,挾輦侍衛,集春營軍四十五名,東營入直御營廳鄕軍三十九名,別將白師誾都領,弘化門外分左右列立作門,雜人一切嚴禁,事畢後還入直所,而竝待標信擧行之意,敢啓。傳曰,知道。
洪仁浩,以御營廳言啓曰,今六月初一日,明政門親臨,咸鏡道功令生應製入格人試取時,依兵曹節目,東營入直軍,除營直五名,餘皆除出,哨官劉彦臣,領赴于訓鍊都監堂上將官都領陣,事畢後還爲入直,而待標信擧行之意,敢啓。傳曰,知道。
洪仁浩,以訓鍊都監言啓曰,本局分授都城仁旺山北邊第二城廊近處,體城四間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
洪仁浩,以御營廳言啓曰,本廳哨官金時應,身病甚重,勢難察任,改差,何如?傳曰,允。
李肇源,以漢城府言啓曰,南部豆毛浦契民家失火別單判付內,昨見煙焰,遣宣傳官,摘奸形止,被燒民戶三十戶中,貧殘者居多,人物致傷,至於四戶云,甚爲矜惻。死者另施恤典,其餘生存諸戶,優給空石糧米,貧殘戶,拔例加給,該郞與進去宣傳官,眼同擧行後,令該廳草記爲旀,結構之方,該堂別加措置,一體草記,過齋後,判尹進去慰諭,仍察奠接形止,待畢奠接形止後啓聞事,命下矣。依傳敎,去月初十日,前判尹金文淳,出往豆毛浦契,聚會失火民人,謹以傳敎內辭意,詳細曉諭後,使之從速結構奠接矣,卽者該部所報內,被燒三十戶,已爲奠接云,故發遣本府郞廳摘奸,則二十一戶舊基,改建八戶,則置家於本洞,仍爲入接,一戶則移接於其隣洞渠之兄嫂空家,盡爲安接之意,敢啓。傳曰,知道。
金達淳,以義禁府言啓曰,慈山府定配罪人朴宗球放送事,命下矣。朴宗球放送事,分付該道道臣之意,敢啓。傳曰,知道。
丁巳六月初一日辰時,上御明政門。北道功令生應製入格人試取入侍時,行都承旨趙鎭寬,行左承旨洪仁浩,右承旨李肇源,左副承旨李海愚,右副承旨金達淳,同副承旨韓用和,記事官柳遠鳴,假注書李允謙,記事官吳泰曾·金履永,以次侍立。通禮啓請嚴鼓後,又啓請外辦。上具翼善冠·衮龍袍,乘輿出交泰門·永淸門,至明政門降輿,仍御大次。上曰,儒生引入時,試所承旨出往南·北關,儒生兩行分入,可也。仁浩·肇源承命進去。引儀唱試官以下行禮。上曰,儒生拜禮,想未諳不爲擧手之例,使館堂,申飭,可也。試官,讀券官右議政李秉模,左參贊鄭民始,行大護軍沈煥之,行護軍李晩秀,禮曹參判尹得孚,對讀官副司果沈象奎·徐有榘,應敎李翊模,與儒生行禮訖。秉模等進前曰,臨殿勞動,聖體,若何?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。上曰,初次被抄之儒生中,多有七十·六十以上人。年前關東功令生試取時,已有拔例之擧矣。今番則六十以上儒生,使之別坐於門閾之內,捧券後別爲塡字,可也。上曰,儒生試紙,果皆自持來耶?得孚曰,或持大科正草,或持陞庠正草以來,事甚斑駁,故自本館一齊給紙矣。上曰,懸題紙持入。上曰,民之初生自土沮·漆與豳居允荒,此兩題中,何題爲難耶?秉模曰,兩題,皆好矣。民始曰,豳居允荒,自有排餔,似易於做得矣。命民始等書賦題豳居允荒。通禮跪啓宣敎,象奎等以次奉傳令,懸題官懸題,通禮跪告禮畢。命試官以次權退。上曰,北道武士,何間抵京云也?行護軍李益運曰,今晦間當入來矣。上曰,此亦依儒生上來時例,自兵曹給糧奠接,而下去時,亦給糧資事,分付。益運曰,臣新從北路,有所仰達者矣。臣在咸興時,長津儒生輩,呈單於臣,卽本府鄕校祭器事也。本部設邑,已過十年,營建鄕校,祭器·床卓·籩豆之屬,亦皆措備,而至於鍮祭器,則新設邑力,無以自備,故位版尙未奉安,多士以此缺望,事勢固然。聞有茂山府設邑時,因御史書啓,祭器·奴婢·田畓,自禮曹磨鍊稟啓,行會本道,分排各邑,措備以送,所入物力,以會付穀會減之例。今於長津鄕校祭器,一依茂山例爲之,恐合事宜,故敢此仰達矣。上曰,依爲之。趁秋釋菜時措備,仍請香祝事,分付可也。出擧條益運曰,咸興倡義祠,卽壬辰倡義十二人腏享之所,而其時道伯,卽故判書尹卓然也。十二人中卓然之幕裨過半,且考之卓然手書日記及咸興人贈都承旨文德敎壬辰錄,則卓然之狀請設科,募得義士,部分義兵之狀,纖悉載錄,可按而知。建祠之時,宜其竝享,而聞北人流傳之說,則特以將·幕竝享,有礙體例,不爲擧論云,大是欠典。臣意則故判書尹卓然,一體合享本祠,祭享巡營將校主管,而旣已賜額之後,事體尤爲自別,自今爲始,祭享時諸執事,使本府儒生輩擧行似好,故敢此仰達矣。上曰,依爲之。出擧條益運曰,高原郡交濟倉,始設於本郡海邊,中間移建於永興,以轉輸路遠,邑民每稱不便,而聞今永興所在倉舍毁圮,勢將及今營建,而邑民情願移建於本部舊基云,從民願許施似好,故敢此仰達矣。上曰,依爲之。出擧條仍還御明政門內幄次。上曰,吏兵房承旨持歲抄入侍。出榻敎達淳·用和,以次進伏。命書傳敎曰,吏兵批歲抄點下人,依例捧傳旨。又命書榻敎曰,政官牌招開政。仍由永淸門·交泰門還內。諸臣以次退出。
丁巳六月初一日申時,上御便殿。北道功令生應製入格人試取科次入侍時,右副承旨金達淳,假注書李允謙,記事官吳泰曾·金履永,讀券官右議政李秉模,左參贊鄭民始,行大護軍沈煥之,對讀官行護軍李晩秀,禮曹參判尹得孚,檢校待敎沈象奎·徐有榘,應敎李翊模,以次進伏訖。上曰,試券催促捧入。賤臣承命出傳,上曰,今番考試時,雖見落者勿書外,更必書次上,可也。秉模等以次考券。上曰,時限已過,試券更爲催促捧入。賤臣承命出傳,捧券後,仁浩·肇源等進伏,讀奏收券單子。上曰,七十歲老人,能自作自書耶?筋力,亦何如?仁浩曰,呈券時拜跪,少不爲難,而旣別坐則渠必自作自書矣。考券訖,命坼榜唱名,入格儒生李燮·弼聖賚·朴在寅·金夢柅·韓喆濟·韓致海·朴察遠·韓宗萬·韓重默,以次進前。命履永呼新來。上曰,儒生輩使之各奏姓名及來歷·居住,可也。履永承命問之,李燮奏姓名,年五十四,居鏡城。上曰,詩·賦·策,各奏幾許首耶?燮曰,詩八百首,賦六百首,策六十餘首做得矣。命讀初試入格詩燮讀奏詩題及五句詩。弼聖賚奏姓名,年四十六,居咸興。上曰,汝於應製,以何文入格耶?聖賚曰,以賦三下入格矣。上曰,汝爲誰之後孫也?聖賚曰,臣祖先無顯官,臣祖則登武科,臣父則已發鄕解矣。上曰,詩·賦·策,各做幾首?聖賚曰,詩千餘首,賦百餘首,策二十餘首做得矣。命讀奏試券一二句。朴在寅奏姓名,年四十三,居咸興。上曰,汝之初試時,以草三上入格耶?在寅曰,然矣。上曰,汝之親戚中,有顯官者耶?在寅曰,故承旨李德溥之甥姪也。上曰,做賦,幾首?在寅曰,近千首做得矣。上曰,汝讀奏應製入格義也。在寅卽讀頭辭六七行。金夢柅奏姓名,年七十六。上曰,汝八耋之年,科文工夫,果能有餘存者耶?夢柅曰,存者無幾矣。上曰,詩·賦,各做幾首?夢柅曰,詩則千餘首,賦則若干首做得矣。韓喆濟奏姓名,年四十一,居咸興。命讀應製入格策文,喆濟讀奏虛頭數行。上曰,詩·賦,各奏幾首?喆濟曰,賦千餘首,詩三百餘首做得矣。韓致海奏姓名,年五十,居定平。上曰,應製汝以表三下,詩三中,策三中入格耶?致海曰,然矣。上曰,應製入格試券,各奏若干句。致海讀奏詩七句·表初項·策虛頭數行。上曰,詩·表·策,做得幾許首?致海曰,詩則千餘首,策則四十餘首做得,表則不多做矣。上曰,汝爲誰之後孫也?致海曰,安川府院君後裔也。上曰,汝之近族,有顯官者耶?致海曰,與韓柏林爲同姓遠族矣。朴察遠奏姓名,年五十一,居慶源。上曰,汝做得詩賦策幾首?察遠曰,詩千首,賦二百餘首,策五十餘首做得矣。命讀奏試券初句。韓宗萬奏姓名,年七十六,居北靑。上曰,汝做賦,幾首?宗萬曰,臣自少業於詩,賦則本非所長,自聞科奇後,僅做十餘首矣。上曰,做詩,幾首?宗萬曰,做詩千餘首矣。韓重默奏姓名,年六十三。上曰,詩·賦所做,幾何?重默曰,詩五百首,賦千餘首做得矣。命履永以次塗墨進退。上曰,泮長率入格儒生,鼓樂於前,入往泮中,可也。得孚承命先退。命書傳敎曰,北道選擧儒生之試取,意在收攬奬拔,初次應製入格之各體,多有佳作。今日臨軒親試也,亦無非得意之文,益驗人才之遠邇無間。初製則考下更試,又親臨事體之尊嚴,豈比一時道科乎?道科猶取七人,此試宜加其數,今日入格賦三上居首鏡城生員李燮,三中一咸興生員弼聖賚,三中咸興幼學朴在寅,明川幼學金夢柅,三下咸興幼學韓喆濟,定平生員韓致海,慶源生員朴察遠,北靑幼學韓宗萬,咸興幼學韓重默,竝直赴殿試。草三下咸興幼學魏文喆,北靑生員全性有,定平幼學池汝擎,安邊幼學李魯,鏡城進士廉思默,慶興幼學金商耇,利城生員姜鳳周,安邊幼學吳鎭修,定平進士金宗鏽,洪原幼學姜一佐,端川幼學董玄觀,吉州幼學馬天逵,慶興幼學金一鎭,定平進士朱重祿,鏡城幼學李師弼,咸興幼學崔景遠,鍾城幼學金錫範等,各給二分。次上咸興生員文山奎,明川幼學金煥贇等三十七人,依初次次上例施行事,令內閣,下諭北伯,而諸生還鄕時鋪馬,令廟堂嚴飭所經沿路道臣處,題給糧資。惠堂,以試官登筵,使之從厚分給,令泮長知悉曉諭。命試官先退。上曰,明日本司坐起出令云,更待數日後爲之事,傳諭于右議政。賤臣承命出傳。仍命退,承史以次退出。
上在昌德宮。停常參·經筵。
李肇源啓曰,明日常參·經筵,取稟。傳曰,停。
金達淳啓曰,合辭方張之時,兩司無詣臺之員,事甚未安,除在外·受由外,未肅拜呈告人員,竝卽牌招,何如?傳曰,允。
傳于洪仁浩曰,諸承旨持公事入侍。
承旨前望單子入之,尹致性落點。
金達淳啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳牌不進,掌令朴崙壽受由,監察茶時之意,敢啓。傳曰,知道。
傳于李海愚曰,右副承旨入侍。
傳于金達淳曰,同副承旨入侍。
傳于李肇源曰,鄕禮合編內入五十件,西庫三十件,華城行宮五件,內閣十件,玉堂二件,春坊五件,漢城府二件外,奎章閣·五處史庫·政院堂后·外閣·成均館·四學·議政府·備邊司·六曹·五部各坊·八道監營·四都留守營·三百三十州縣及鄕校·書院·華城五十二面,各頒一件,時原任大臣·閣臣·師傅·諭善·時任玉堂·校正禮堂·抄啓文臣·檢書官,命除繕寫抄啓文臣·近來懸吐及校正書寫等役·與聞諸臣,各一件賜給。
以修撰朴鍾淳,副修撰尹行直牌不進罷職傳旨,傳于李海愚曰,只推。
李肇源,以講學廳言啓曰,元子宮,小學第二卷,今日畢講,仍爲溫繹之意,敢啓。傳曰,知道。
洪仁浩,以兵曹言啓曰,卽者闕門下鑰之後,有一軍士,自肅章門慌忙下來,故捉入問其委折,則乃李完爲名漢,而本以排設房役人,撤排擧行,未及出去云。省記之外,肆然留接,事極驚駭,李完,自臣曹嚴棍懲礪,當該不飭之司鑰,令攸司科治,何如?傳曰,近日閽禁蕩然者,豈但入直堂上之不察乎?莫非判堂之責,此草記還給。
丁巳六月初二日卯時,上御誠正閣。諸承旨持公事入侍時,行左承旨洪仁浩,右承旨李肇源,左副承旨李海愚,右副承旨金達淳,同副承旨韓用和,記事官柳遠鳴,假注書李允謙,記事官金景煥·金初燮,檢校直閣金勉柱,以次進伏訖。命書傳敎曰,同副承旨許遞,前望單子入之,待下批牌招察任。達淳讀奏江原監司徐有防啓本,江陵府殺獄罪人金光云獄情更査馳啓事。命書判付曰,啓下刑曹爲旀,前下有旨之說到,不過曰,邂逅之可疑,而僉見曰,詞證之不備,卿則又以爲,竝與實因而不緊着云爾,則詞證·實因相左,而犯手亦近於邂逅,三條惟輕之端有如此,此獄勢將付之生道,豈有他議乎?金光云獄案,卿其卽爲酌決事,令政院,回諭爲良如敎。仍命退,諸臣以次退出。
丁巳六月初二日未時,上御便殿。左副承旨入侍時,左副承旨李海愚,假注書李允謙,記事官金景煥·金珍恪,以次進伏訖。上曰,來待諸臣及諭善入侍。賤臣承命出傳,與一提學鄭民始,二提學李晩秀,諭善尹得孚偕入進伏。上曰,同副承旨入侍,檢校待敎與抄啓文臣之在監印所者入侍。景煥承命出傳,與同副承旨金達淳,檢校待敎沈象奎·徐有榘,抄啓文臣金近淳·洪奭周,偕入進伏訖。民始等曰,昨日臨殿勞動之餘,聖體,若何?上曰,一樣矣。民始等曰,王大妃殿氣候,何如?上曰,一樣矣。民始等曰,惠慶宮氣候,何如?上曰,一樣矣。民始曰,元子宮,小學第二卷,今又畢講,將就之工,與日俱深,慶幸何達?上曰,旣以小學開講,則一帙畢講後,始讀他冊,而小學則常時熟讀者外,雖初學處,不多讀輒必誦之,猶近於容易矣。來頭日氣極熱,則姑爲輟講間,讀詩歌,優游溫習,或早夜淸明之時,俾知集字做句之方,則亦可爲噵達之道矣。卿等之意,何如?民始曰,聰明睿智,一覽輒誦,伏承聖敎,臣不勝慶忭之忱矣。大抵雖閭巷間兒輩,每當盛熱,則必令讀唐音長篇李·杜等詩,以爲疏達性情之道矣。來頭極熱,姑撤小學講,溫習詩歌,則豈不好哉?上曰,領相今日出遊江亭云,可謂平地神仙矣。民始曰,領相箚批,以膏車秣馬徜徉乎鏡湖綠野之間爲敎,其在領相之心,何等榮幸矣乎?上敎奭周曰,汝亦卽爲出往也。奭周承命先退。上曰,領相旣出江外,則扈衛廳印信,果無來納之例耶?達淳曰,但自中樞府言送,故知領相之出往,而扈衛廳則至今無皁白矣。煥之曰,藥院副提調趙鎭寬,久不行公,議藥重地,曠任可悶,何以爲之乎?上曰,望筒更爲擬入,可也。煥之曰,換房無妨矣。民始曰,藥院副提調,何以換房乎?上曰,一提學之綜核,二提學之疎迃,亦甚懸殊矣。藥房副提調,何以換房耶?仍敎得孚曰,昨日功令生試取榜中,實才果爲之云耶?民始曰,幾皆實才云矣。上曰,北儒輩何間下往云也?得孚曰,當一齊偕往,故姑爲遲滯云矣。上曰,今日亦令入參於食堂乎?得孚曰,今日則不參食堂,各歸旅舍矣。上曰,昨日近八十老人之俱爲登第,幸矣幸矣。千里長途,裹足南來,若或見屈,則非若少年實才見屈之爲可惜。彼老人將若之何?畢竟得參者,公道中幸矣。民始曰,次上儒生之付諸小科初試者,似涉如何矣。晩秀曰,北關功令生親臨試取時,次上入格人,依初次次上例施行事,命下矣。初次試取時次上入格人,旣皆付之公都會原額外,則今番次上,亦當竝付公都會,而其中生進九人,旣不入於三下以上直赴給分中,又見漏於次上公都會直赴中。初次試取,係是御考,事體莫重,且此九儒生之初次被選,多有優等,合有區別施賞之道。今將下諭本道,敢此仰達矣。上曰,生進九人中,文山奎·全衡道等二人詩三中,而金履牧賦三下居二,又有兩岐草三下之任希彦一人,右四人,道內參奉待窠,次次收用。其中如有前銜人直長以上窠,亦令待窠調用。詩三下林義謙,策三下金豐澤·韓性淳,史記英選一件,賦草三下韓性重,策草三下金星煥,朱書百選一件賜給,安寶親受,可也。出擧條象奎曰,五倫行實印役時,方外匠手十名,限一朔以戶料兵布使役矣。工役尙未完畢,加給十日料布似好,故敢此仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
趙鎭寬啓曰,明日常參·經筵,取稟。傳曰,停。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,判義禁金華鎭,吏曹參判李敬一,除拜後過三日不爲出肅,事甚未安,依定式,推考警責,仍卽牌招察任,何如?傳曰,允。
傳于趙鎭寬曰,諸承旨持公事入侍。
趙鎭寬啓曰,同副承旨金達淳禁推事,命下矣。依定式,遞差傳旨捧入之意,敢啓。傳曰,知道。
洪仁浩啓曰,合辭方張之時,兩司無詣臺之員,事甚未安,除在外·傳旨未下外,未肅拜呈告人員,竝卽牌招,何如?傳曰,允。
以執義朴載淳,掌令朴崙壽,司諫張至冕,獻納李基讓牌不進罷職傳旨,傳于洪仁浩曰,只推。
洪仁浩啓曰,執義朴載淳,司諫張至冕,獻納李基讓,正言洪致榮,旣有只推之命,一體牌招,何如?傳曰,允。
以執義朴載淳,司諫張至冕,獻納李基讓,正言洪致榮牌不進罷職傳旨,傳于洪仁浩曰,只推。
洪仁浩啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌不進,監察茶時之意,敢啓。傳曰,知道。
以都摠管李柱國初度呈辭,傳于洪仁浩曰,許遞。
注書柳遠鳴病,代以尹命烈爲假注書。
傳于趙鎭寬曰,都承旨入侍。
傳于李肇源曰,左副承旨入侍。
尹命烈有頉,代以李弘謙爲假注書。
趙鎭寬啓曰,卽者校理朴吉源,謂以有事先隴,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
承旨前望單子入之,李魯述·李益運落点。
趙鎭寬,以弘文館言啓曰,本館下番,連日姑降入直,事甚未安,修撰朴鍾淳,副修撰尹行直,旣有只推之命,竝卽牌招,以爲推移入直之地,何如?傳曰,允。
趙鎭寬,以承文院都提調意啓曰,院製述官李彦五瓜滿,代前別提朴顯範差下,付軍職,冠帶常仕,何如?傳曰,允。
兵曹口傳政事,副司果朴顯範。
李肇源,以賑恤廳言啓曰,依下敎,咸鏡道功令生六十三人等處,回糧路資,從最優例,各米五斗,錢五兩,分給之意,敢啓。傳曰,知道。
洪仁浩,以義禁府言啓曰,扶安縣監李允行拿來忠淸監司啓本,宣惠廳啓目憑閱處之事,傳旨啓下矣。李允行,時在任所云,依例發遣府羅將拿來,何如?傳曰,允。
洪仁浩,以御營廳言啓曰,軍號事體,何等嚴重,而昨日兵曹所頒軍號,本廳入直千摠,任意刪減者,萬萬駭然。當該入直千摠黃泰彦,爲先汰去,而臣亦有不能檢察之失,不勝惶恐之意,敢啓。傳曰,知道。
李海愚,以左邊捕盜廳言啓曰,軍號事體,何等嚴重,而昨日兵曹所頒軍號,本廳入直從事官,任自刪減者,萬萬駭然。從事官朴祥煥,爲先汰去,而臣之矇不檢飭,尤不勝惶恐之意,敢啓。傳曰,知道。
禮曹啓目,明川府使印信改鑄下送,舊印信削篆上送事,行移,何如?判付啓,依允爲旀,印章篆畫,亦關時象,前此已有嚴飭,使之看品於該房承旨下送之意,定式是置。然而官府不察,工匠取便,印畫之不分明,與前無異云,此後改印啓目,以印文後錄啓下,然後下送事,亦爲定式爲良如敎。
禁府照目,前承旨金達淳矣,昨日坐直院中之時,果有騎堂來言之事是白乎矣,矣身未諳事實之如何,只知軍號之莫嚴,雖聞而不能提稟是白乎,則此莫非矣身愚迷溺職之罪,杖八十收贖,奪告身三等,私罪奉敎。身居喉舌之任,耳聞騎堂之質疑,目擊衛軍之疊呼,曰以干渠甚事,漫漶推托,其矣用意之犯,甚於騎堂之無情,罷職放送爲良如敎。又啓目,前參知金載翼原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,騎省故事,有滿紙幾十百字書下之時,若使此囚當其時盡謄全本而頒布,三營之宮城巡哨,八牌之街路邏騎,一番傳呼答呼,已過五更三點,似此騎堂,在騎省乙仍于,何物的對之入直將官節該,書送於主將,由前由後,莫非此囚之罪是置,歸之有情,足關師律,屬之昧例,遞差亦可,特爲附過放送爲良如敎。
判義禁府事金華鎭疏曰,伏以天佑宗祊,景祿滋至,殿宮承歡,聖候冞康,胄筵開講,睿學日就,萬億年無疆之休,自今伊始,中外慶忭,小大同情。仍伏念臣受恩罔極,致位隆顯,榮祿逮養,反哺遂願,每母子相對,日夕攢祝,而至於北闑特簡,逈出尋常,拂拭庇覆,曲費恩造,甘瀡刀圭,俾盡便養,銘鏤之感,寤寐如結,而河海之洪私莫酬,穹壤之至慟遽纏,俯仰叫號,此何人哉?轉眄之頃,倏已外除,廓然靡逮,若窮無歸,不意聖慈如天,存錄依舊,西樞之新銜纔縻,金吾之除旨又降,手奉恩誥,榮感交集,撫念摧慟,當作何懷?噫,臣之離違天陛,居然五載于玆矣。幸而一登前席,昵覲日月之耿光,獲覩溫文之睿表,以少伸區區犬馬之誠者,卽臣之至榮大願,而第臣衰病,年來日甚,形殼雖存,精爽益遁。近又重添輪症,委席呻囈,召牌之下,末由承膺,跡涉慢傲,冞增悸惶,玆敢仰首哀號。伏乞聖明,天地於臣,父母於臣,察臣悲若之情,治臣違逋之罪,以安私心,以礪臣分,不勝幸甚。臣無任云云。答曰,省疏具悉。卿其勿辭行公。
吏曹判書李秉鼎疏曰,伏以臣以跡則至孤畸也,以情則至懇迫也,雖在閑散冗漫之任,猶難强策冒當,況且天官冢宰,何等重任,而忝叨匪據,行且半年,觸處生疣,無往非罪,而曲荷庇覆之私,尙逭僨誤之誅,是豈臣始慮之攸及哉?噫,臣身,非臣有也。仰戴再造之恩,俯激一死之願,抑情供劇,隨事殫誠,竊自期罄竭愚鈍,少答眷顧,而其奈望實俱淺,神精漸落,政注之信心而物情難平,筵奏之率口而推緘相贖,絲毫無補,尤悔徒積,每一念至,慄慄悸恐。如或貪戀蹲仍,冒行大政,畢竟謗生於不虞,災成於无妄,則雖以我聖上至慈至仁,將不得卒施寬貸之惠,而恐孤簡畀之隆渥矣。政擬治疏丐遞,以幸公私,此際大僚,以初夏李鎭斗甄復事,有囚吏之擧,而其所執言,以鎭斗忠義差除之出於凶逆,爲不當甄復之端。臣聞之未半,自不覺體粟而魂。噫,臣與鎭斗,自是素昧,年前待罪關東時,因安峽民狀,始知鎭斗曾宰是邑,有治績在民。叨銓以後,取閱政案,則鎭斗之在任遭故爲十四年,適又前後甄復,已出十窠,故欲於忠義出身中,亦擬一望,以鎭斗首擬,以出六而未經守令之李厚瑾·洪龍燮備擬副末,此豈有毫分顔私於三人者而然哉?區區之見,寔出於對揚振滯之聖化,且其履歷,旣經禁都·峽邑,則該司甄復,似不爲濫故也。今忽以千萬意慮外,所不知所未聞之事,歸臣於不審之科者,何其欠諒之甚也?只憑政案,何以知其初仕之出於何手?若或以此爲拘,則又何落仕以後,十餘照望,而禁都僕主·部官宗主,亦爲屢擬於四五年來耶?嗚呼,臣雖萬萬無狀,矢心藉手,以事吾君者,只是此箇義理,非但同朝之見諒,庶或聖明之俯燭,而今乃因一泛擬之政望,橫遭情外之誚責,撫躬慙痛,尙誰咎哉?大臣之推治政吏,從前何限?苟或事屬尋常,意在規警,則顧何必切切引義,以傷體貌,而今臣所坐,反悖於平生所守,抹摋毁壞,更無餘地,此是臣之罪也。唯當杜門鞱面,包羞自靖而已,尙何可廁跡周行,接武廷紳,殆若無故之人乎?銓地一步,便成鐵限,官職去就,初非可論,玆不得不披瀝肝血,疾聲呼籲於天地父母之前。伏乞聖慈,俯賜監察,特垂終始全保之澤,亟削臣銓衡之任,仍勘臣斧鉞之誅,以謝公議,以安微分,千萬幸甚。臣無任云云。答曰,省疏具悉。卿其勿辭行公。
正言洪致榮疏曰,伏以臣之才疎識短,不合言責之狀,前旣悉陳,而向日賓筵,大僚有久任臺閣之請,自上亦有另擇之敎,臣於伊時,雖以未及處置之故,獨逭於多臺竝遞之中,而自顧私義,有難仍冒,鎭日違召,悚蹙無地。伏乞聖明,俯察微諒,亟遞臣職,仍治臣逋傲之罪,以肅朝綱焉。臣於前疏,略貢憂愛之忱,而猶有未畢之懷,耿結在中,且目下數事,有不勝駭惋者,固不敢以自同已遞,有所泯默,玆敢附陳,惟聖明少垂察焉。臣竊覸我殿下,承列祖精一之訓,體上天剛健之德,必以明義理振紀綱,爲制治之本,而第於近日刑政之間,猶不無一二失中者,以致義理之或有所不明,紀綱之或有所不振。逆豎凶種之不施當律,竄棘海島,已爲失刑,而末又蕩然,或移置近畿,偃息依舊,或防守疎略,來往閃倏,是以亂賊無所知懼,人心恬不爲怪,卽臣所謂義理之不明也。淸安民之謀害土主,是何等大變,而爲方伯者,不卽捕治,巨魁逃躱,抱川人之歐辱隣倅,亦係非常之變,而爲守令者,拘於顔私,不以法治之,卽臣所謂紀綱之不振也。此實由於臺閣之官,討逆不誠,藩邑之臣,按法不嚴,則罪在群下,寧或爲聖德之累,而若究其本,則臣愚死罪,竊恐殿下之於刑政,鑑空衡平之體,或不免爲毫髮偏私之所累,故恩常掩義,弛而不張,末流之弊,遂至以下犯上,以賤凌貴,駸駸然義理晦而綱紀頹,則此豈非大可憂懼者耶?伏願殿下,繼自今凡於設施之際,益加精察之工,無一念之不公,無一事之不中,亟從三司之請,益思闡明義理之道,當該藩邑之臣,捧現告嚴處,以爲振刷紀綱之方焉。且伏念政謨得失,生民休戚,專係於公卿大夫之各修其職,而況我殿下,憂勤一念,策勵群工,咨訪治道不啻如渴,凡在左右承佐之列者,固當殫竭誠忱,對揚德意,而近聞籌司之坐,公堂之會,民憂國計,視若楚越,評酒論色,作爲茶飯,譏笑諧謔,全沒士夫之體貌,鄙語俚談,無非街巷之口氣,而家居會朋,又或至於皁隷賤技,狼藉在手。問其官則卿大夫之職也,語其事則牧猪奴之戲也,樗蒲投江,尙戒僚屬之害事,況今堂堂紳笏之列,乃有此駭悖之擧,其爲貽羞淸朝,傳笑四方,果何如哉?此臣所以駭痛之不足,繼之以太息者也。至若銓衡之地,淑慝未辨,忠邪相混,固爲世道之深憂,而近日政注,或有眼駭而心惑者,臣不欲歷數盡論,而至於李鎭斗之今忽擧論於注擬之間,至再至三,有若奬進者然,抑何意也?噫,此銓長,嘗自處以義理邊人,其所樹立,亦云可矣,而今乃反是者,豈有所不知而然耶?可惡者陰邪也,莫嚴者隄防也。固不可一日少忽,則其在防微杜漸之道,有難曲恕。臣謂當該銓官,亟施譴削之典,以靖世道,以壹人志,斷不可已也。臣無任云云。省疏具悉。所陳當留意,而淸安民不卽捕治之方伯,抱川人不以法治之守令嚴處事,道伯·邑倅皆新除,何暇及爲乎?不允。近來籌坐之飭使頻爲,欲寓勞逸之義,則無其效而有其害。評酒論色,諧謔鄙語等說,至登於爾疏,得此梁楚,均有瓜田之嫌,飭敎以後,赴坐堂上武將外,竝罷職。家居會朋,賤技在手事,誠有是也,有辱朝廷。風聞何可盡信?當該銓官事,前所無礙,注擬者爾何,把持乃爾乎?不允。爾其勿辭察職。
丁巳六月初三日卯時,上御誠正閣。諸承旨持公事入侍時,行都承旨趙鎭寬,行左承旨洪仁浩,右承旨尹致性,左副承旨李肇源,同副承旨金達淳,記事官柳遠鳴,假注書李允謙,記事官金珍恪,記注官金良倜,檢校待敎沈象奎,以次進伏訖。上曰,以功令生事,二直提學出擧條,而猶未別白言之,未知何以爲好也。象奎曰,其中如金履牧·文山奎者,旣爲小科,則不可付諸公都會,且無歸屬處,故二直提學擧條,蓋以是也。上曰,昨日軍號事,萬不成說。御營廳及左右捕廳,未知從何頒布,卽爲問入,可也,軍號之書下者。雖曰屢字,豈不知從下施行而爲此昧例之擧乎?兵判亦何不往復於入直堂上也?仍命書傳敎曰,昨日軍號擧行事,萬萬駭然。當該兵曹入直堂上,爲先遞差,令該府拿問嚴勘。雖以兵判言之,目擊做錯而無一言者,果非溺職乎?當該判書,爲先從重推考。上曰,各道印信之改造時,舊件不爲來納於政院耶?肇源曰,改造新件,一番來眎於政院後,卽爲持去矣。命書公事判付訖。仍命退,諸臣以次退出。
丁巳六月初三日申時,上御便殿。都承旨·左副承旨入侍時,行都承旨趙鎭寬,左副承旨李肇源,假注書李允謙,記事官金珍恪,記注官金良倜,以次進伏訖。上曰,左承旨入侍,出榻敎賤臣承命出傳,與行左承旨洪仁浩,二直提學李晩秀偕入進伏。上曰,都承旨則出去,明日晩後,直爲入來於鑄字所,可也。鎭寬承命先退。上曰,全唐詩目錄所謄者,皆已入來耶?肇源曰,幾皆入來,而堂后件,未及書納矣。上曰,此豈成說乎,未謄者,卽令持來於鑄字所,使院吏輩分謄,今日內書納後出去,可也。肇源承命先退。仁浩曰,昨日軍號頒布事,査問巡廳·巡邏營門·捕盜廳,則左右巡廳·右捕廳,依兵曹所頒頒布云,左捕廳及御營廳,則四字中抄其二字而頒布云。當初錯頒,雖緣兵曹之不察,而兵曹所頒之軍號,惟意刪減者,事未前有,萬萬駭然,該營大將,該邊大將,所當重勘,而本院請推之外,無他可施之罰,何以爲之乎?上曰,該營事雖甚駭然,專由於兵曹之做錯,當該大將,爲先從重推考。該堂之來言政院,要令轉稟者,尤爲可駭,而承宣旣聞之後,不卽提稟,承宣事亦甚駭然,昨日坐直該房承旨禁推,右位承旨遞差,可也。出擧條命書榻敎曰,承旨前望單子入之,待下批牌招察任。仍命退,諸臣以次退出。
上在昌德宮。停常參·經筵。
卯時有霧氣。自辰時至午時,日暈。
李海愚,以都摠府言啓曰,今日入直內三廳武兼·禁軍及軍兵等中日習射,請出標信。傳曰,知道。
趙鎭寬啓曰,明日常參·經筵,取稟。傳曰,停。
洪仁浩啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
趙鎭寬啓曰,新除授左副承旨李魯述,時在京畿驪州地,斯速乘馹上來事,下諭,何如?傳曰,允。
傳于趙鎭寬曰,諸承旨持公事入侍。
洪仁浩啓曰,摠戎使金持默罷職事,命下矣。將兵之任,不可一刻無摠察之人,何以爲之?敢稟。傳曰,雖以武將寬恕,堂堂廟堂之上,若體不問蒼生問鬼神之存戒,則蒼生尙矣,鬼神猶不可,何暇及於酒色乎?晏然自同無故,循例兼察。武將亦卿宰,決難强迫,前大將李柱國兼察,牌招聽傳敎。
傳于趙鎭寬曰,都承旨入侍。
趙鎭寬啓曰,臣鎭寬以忠義取才次進去,下直之意,敢啓。傳曰,知道。
洪仁浩啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌才進,監察茶時之意,敢啓。傳曰,知道。
傳于李益運曰,右承旨入侍。
傳于李海愚曰,同副承旨入侍。
以執義朴載淳,掌令朴崙壽,司諫張至冕,獻納李基讓牌不進罷職傳旨,傳于李海愚曰,只推。
李益運,以吏曹言啓曰,今此明陵忌辰祭,獻官前監司閔台爀,預差前承旨李祖承,大祝前應敎韓用鐸塡差,而時無職名,令該曹口傳付軍職,何如?傳曰,允。
洪仁浩,以兵曹言啓曰,卽接慶熙宮衛將柳復文牒報,則都摠府前大松一株,拔根顚仆云,令該所依例斫去之意,敢啓。傳曰,知道。
洪仁浩,以壯勇營言啓曰,平安兵營抄上武士鐵箭,未滿一百八十步,前後申飭之下,其所抄上,極爲駭然,當該兵使任嵂,爲先從重推考事,自本營粘目判下矣。令政院捧傳旨施行,何如?傳曰,允。
洪仁浩,以壯勇營言啓曰,本營牙兵等,私獵於東郊矣。小虎一頭,捉得封進,而捉虎軍姓名,別單書入之意,敢啓。傳曰,知道。
刑曹啓目,粘連安岳郡殺獄罪人任希卨獄事,俱涉殊常,大抵此獄之被打後,仍病致死,亦或似然,道臣之付之罪疑,恐不無意見是白乎矣,獄體至重,臣曹不敢擅便是白乎旀,長淵縣殺獄罪人李得春獄事,斷無可疑,大抵師白之於福春,同里也,同庚也,初豈欲踢及要害,竟至致命,而無論有心無心,師白則死耳,其在重人命嚴獄體之道,實難遽議惟輕之典,罪人李得春,依前嚴訊,期於得情之意,分付道臣,何如?判付啓,安岳任希卨段,死者之死,死於因病樣,道曹之啓,皆屬於傅輕是隱則,曰宥之義,但當曰宥,孝卨宥之之後,長淵李得春之戲殺,獨不可議到於宥邊乎?孝卨·得春等,竝依道啓施行事,分付爲良如敎。
李海愚,以備邊司言啓曰,法聖漕倉差使員李東憲,領運上來後,歷見臣等,以漕倉弊瘼中沙浦分載之法,實爲漕卒難支之弊,不可不趁卽變通云云。堂上臣民始,待罪湖藩時,亦嘗稔知此弊。漕卒輩稱冤中細瑣之端,有難盡擧,而最切悶者,長城·高敞兩邑大同,自本邑捧上,出給漕卒,而本邑捧上之際,欲施民惠,不恤卒冤,比漕斛輕捧,故上納之際,每致欠縮,其弊一也。兩邑大同,捧於沙浦,而沙浦卽海曲也,大船不能運下,以小船流伊分載,至三十里熊淵,始爲裝載,故四千餘石分載流下之際,動費多日,而若遇風雨,則淹滯數旬,每不及於漕倉發船之期。且熊淵本多螦蟲,故船隻留泊之際,輒致蟲傷,其爲弊二也,兩處裝載,不能一齊發船,到古群山始爲作綜,而自法聖至古群山,南風爲便,自熊淵至古群山,東風爲便。東南之風,旣不可一時齊吹,則候待之際,自不免前後參差,爲此四船之追到,雖得便風而未發,每有愆期阻風之患,其爲弊三也。細節之外,巨弊如此,漕卒之呼冤不已,而特以更張屬耳之故,不敢遽爾陳請矣。大抵兩邑稅大同,自來捧納於漕倉,而間因本道居臺臣之陳疏,有此分載之擧。漕倉屬邑之道里稍遠,比兩邑加倍者,亦皆竝納於漕倉,則兩邑之獨稱民弊者,未必盡出於公言,徒致有乖於漕法。行之十年,弊端益甚,若不使兩邑自納,則必依前竝納於漕倉,然後可除漕卒之弊,自明年一依漕倉本法,長城·高敞兩邑大同米,竝納於法聖漕倉,使之同爲裝發事,更爲定式擧行之意,分付該道道臣,何如?傳曰,允。
左議政蔡濟恭箚曰,伏以卽因諫臣疏,有近日備局赴坐諸堂罷職之命,而現告纔入矣。聖朝幸無闕事,三司之章,八方之狀,入夏以來,尤極稀闊,赴坐諸堂之寅而入,申而退者,別無公牒之可以埋頭者,則經稟大僚,一番揮灑之後,時或閑談,以待申刻之至,其勢固也。然備局,古之巖廊也。群龍濟濟,惟國事是謀,鄙悖之說,戲謔之談,何可於是焉發之?評酒論色四字,旣登於臺章,則以聖上不欲禮樂之斯須去身,豈不駭歎於聖心,而至下一竝譴罷之命乎?雖然,以臣愚見,十數諸宰,似無同然之理。若或以不然者,勒歸之司然之科,則此不韙之目也。當之者,不特以爲冤,且悶也。在朝家綜核之政,亦不免太涉圇,豈無別般査出,俾免䵝䵢之道乎?迷見如此,短箚陳列,伏願聖明,亟降明命,明白査實,以爲處分之地焉。取進止。答曰,省箚具悉卿懇,諸宰之混命譴罷者,非不知璞碔之相雜也。今見卿箚,深得大臣之體,依施。仍傳曰,此批答,遣史官,傳諭。査處一款,旣從箚語,且於禮使之道,宜有區別處分。合辭請牌,已允下,臺臣當入來,入來後,該房問當該備堂姓名,捧傳旨,其餘諸宰傳旨,勿施。
右議政李秉模箚曰,伏以臣伏見正言洪致榮上疏批旨,不勝惶懍靡措之至。籌司,卽百僚具瞻之所,四方儀表之地,縱不能一循繩墨,周旋禮樂,下之不至道私事聘私談,聞諸老成,猶有傳者,況評酒論色,在私室而亦萬萬可恥者乎?方當聖朝表章小學,頒行鄕禮之日,意或人各感發,中外改觀,只緣如臣者,忝在董正之地,旣不能裨補民國,又不足標準卿士,乃於堂堂籌謨之會,任地放倒,至登章牘,若論其罪,臣實爲首,昌言之來,瞻聆爲聳,此正警飭淬勵之幾,而薄罷之典,只及諸宰臣,乃當罪而不罪,其於尊朝廷振綱維之道,爲如何也?且伏念現告中諸人,無非卿大夫之列,而朝廷禮使之臣也,未必人人皆有是失,現告一出,擧被傳笑,有改無勉,固不害爲各自修省之資,而終恐有欠於體群臣之義。雖以諸宰言之,無是者雖不欲自辯,有是者必不欲自掩,區而別之,只造次間事耳,少無損於忠厚之風,實有補於勸戒之政。伏乞聖明,先降威罰於臣,以警具僚,仍令政院査問其實,改捧現告,以嚴國體焉。臣於昨日前吏曹判書李秉鼎疏中欠諒之語,又有所難安者,李鎭斗之不可擬議於甄用,不在多言,而此重臣平日所自許者,果在於嚴守隄防,臣所多之者此也。其所收擬,必不過不知來歷,偶失照檢,臣固深諒其情,故捉囚政吏,稍示規警而止矣。不然,筵奏其罪可也,箚請其譴可也,豈止於囚吏而已乎?至於落仕以後,十餘照望,四五年來,亦爲屢擬云云,又何其失言也?前後銓堂之照擬,無論某人某手,其爲不審也均矣。若曰,只憑前人之屢擬而錯擬云爾,則誠無足怪,而有若以不責於彼,獨責於此,謂不見諒之甚,則不成事理。彼之甄復也,在於今年,臣之覺得也,在於此時,非以前之擬者爲無其實,後之擬者獨致其責也。抑臣竊有所大懼者,臣之初意,曹吏見囚之後,自當覺非而驚惕矣。今其疏擧,出於意外,而歷擧屢擬之官名,且以素無顔私等語,張皇分疏,從今以後,雖屬隄防,無一言相警否乎?何其異於平日所自許也?莫非臣人望素輕,不能殫壓之致,此亦宜斥之一端,竝乞矜諒焉。臣於治箚將上之際,卽接小報,因僚相陳箚,已有當該備堂捧傳旨之命,臣無任欽仰攢頌之至。取進止。答曰,省箚具悉卿懇。卿之辭巽,過矣。附陳所引,亦過矣。安心視事。仍傳曰,此批答,遣史官,傳諭。
正言洪致榮啓曰,臣性本魯鹵,學又滅裂,本不合於淸朝耳目之任,前後辭疏,已悉暴無餘,庶蒙聖明之俯燭,而日昨請免之章,以備堂事有所論列矣。第此事傳聞狼藉,有識憂歎,臣聞甚慨然,竊附風傳論事之規,粗效官師相規之義,欲使有者改之,無者加勉而已。臣旣非參見於籌坐者,則顧安得以某也如此,某也不如此,區別於其間耶?臣又於左相之箚,尤有所慨然寒心者,自古臺閣之風聞言事,在例則然,今此所論,卽不過規警之意,則此胡大事,至有査覈之擧耶?白首黃扉,身居大僚,名位亦已極矣,聖恩宜欲報矣,如聞事關廊廟之言,則其在董率之地,當以不能檢飭諸宰,致有人言之故,痛自引咎,使各勉勵,事固當然,而今反忙急上箚,滿紙張皇,無非掩護周遮之言,孤負聖恩,事之不誠之失,固所難免,而末又至有請査之語,所謂請査者,將於何而査得耶?將欲査問於諸宰,則諸宰孰肯曰吾則不然?將欲致問於臺臣,則臺臣之風傳論事,不可指的,則待臺閣,又何其輕侮之至此極也?至於右相之自引,初雖得體,而畢竟請査,又未免見誤於僚相,臣亦爲之慨惜也。緣此一言,風聞論事之規,其將廢却而不行矣。設令臣或有備堂姓名之因風得聞者,到此地頭,決不敢使臺閣古風緣臣而壞了。臣雖重被譴罰,區區迷執,有難自回,此外無可仰達矣。臣旣累次辭免,今又所遭如此,以彼以此,其何可一刻晏然於臺次乎?請命遞斥臣職。答曰,滿紙噴薄之說,侵斥大官,凌踏備至。職在風憲之地者,不識朝體若此。尊臺閣自尊臺閣,敬大臣自敬大臣,爾何可一刻晏然於臺次乎?爲先罷職。諸宰豈可置之䵝昧之科乎?況於其中,多有緊任,則尤不可一味久曠,現告傳旨之尙不捧入,豈有如許國體?該房承旨,爲先從重推考,斯速捧入。
京畿監司李在學疏曰,伏以臣之庸庸憒憒,百無一取之狀,非但臣自知之明,實亦聖鑑所俯燭也。前後叨竊,旣涯分之有踰,內外歷試,又絲毫之無補,閑漫職事,尙懼不堪,矧玆畿輔重地,責任之大,事務之煩,有非他藩之比,則尤豈如臣空疎所敢承當,而意外受命,卽日辭陛,冒據匪據,今已四個月矣。顧以平日圖報之念,粗勉隨處殫竭之義,夙宵兢兢,强策駑鈍,而精力多鑠於病餘,才具不逮於劇地,威不能彈壓郡縣,明不能鋤治奸猾,觸事昏劣,率多顚錯,以惶以愧,惟譴何是竢。此際得見正言洪致榮疏本,則以抱川人之不以法治之,至請該倅之嚴處,臣於此,誠有所不敢安者,略以事實仰陳之。前月旬間,狼川倅以抱川店人輩縛打邑隷,侵困官行之狀,有所論報於臣營者,大關法綱,亦一變怪,臣不勝其驚駭,卽日嚴關於本邑,同犯諸人,一竝捉囚,仍令窮覈分首從報來,而其時卽新舊官交遞之際也。首倡三人,則舊倅已爲捉囚於發行之前,隨從九人,則新倅又爲査得於赴任之後,嚴治詳覈,論列以報,故首倡三人,則屢次施刑,照律定配,隨從九人,則或施刑,或加杖以放之意,已爲題送於邑報矣。此事顚末蓋如此,或者臺臣未及詳聞耶?凡係道內事,無大無小,皆是道臣之責,而況此事,旣有關由於臣者,則苟論不職之失,臣實當之,其於已遞之舊倅,方到之新倅何有哉?臺言雖無拶逼於臣身,事狀不可推諉於邑倅,區區私義,有不容晏然泯默,玆敢據實冒陳。伏乞聖明,俯賜鑑察,將臣所帶藩任,亟命遞改,仍降威罰,以安賤分,千萬幸甚。臣無任云云。答曰,省疏具悉。卿其勿辭行公。
兵曹口傳政事,行護軍閔台爀·李祖承竝單付。
丁巳六月初四日卯時,上御重熙堂。諸承旨持公事入侍時,行左承旨洪仁浩,行右承旨李益運,假注書李允謙·李弘謙,記事官金珍恪,記注官金良倜,檢校待敎沈象奎,以次進伏訖。仁浩讀奏咸鏡監司李鼎運狀啓,吉州獄囚金東完減死定配事。益運讀奏咸鏡監司李鼎運狀啓,文川郡守李尙雋到任事。命書判付訖。上曰,都承旨入侍。允謙承命出傳,與行都承旨趙鎭寬偕入進伏。上曰,昨日籌司坐起進參備堂現告人中,衆所共知實故人初不進去者,當不入於現告,以此區別,可也。敎鎭寬曰,卿家所儲朱書分類,今此取覽,則凡例極爲精詳,其所抄出自故知事姜浩溥云,其工夫可知矣。此與程書分類之類相近者耶?鎭寬曰,與程書分類有異,而與事文類聚略相似焉。或問箚疑,無有遺漏,其該洽則極矣,而但卷帙浩多,故未及校準矣。故相臣兪拓基,曾見此書,亦爲稱歎不已矣。上曰,故兪奉朝賀所見,其果然矣。此書合於卯行,而斷不可束閣仍置矣。予於朱書,嘗欲作一冊子,博極無遺,而其凡例最難。蓋大全則以詩文載於卷首,此乃文集體也,恐非朱書之本義,未知何以則能盡美耶?竝與經書章句註釋之文,而皆彙分類聚,至於退溪起疑·尤庵箚疑及金昌協·李宜哲所錄,屬之註解,以成一部全書爲好耶?鎭寬曰,朱書甚爲浩多,欲爲便覽,則似莫如以類成書矣。仍命退,諸臣以次退出。
丁巳六月初四日辰時,上御重熙堂。右承旨入侍時,行右承旨李益運,假注書李弘謙,記事官金珍恪,記注官金良倜,以次進伏訖。上曰,兵曹判書命召及摠戎使密符來納與否,注書知入,可也。賤臣承命出傳,回奏曰,摠戎使密符已入來,而兵曹判書命召,則未及來納矣。上敎益運曰,備堂現告,催促捧入,可也。仍命退,承史以次退出。
丁巳六月初四日辰時,上御重熙堂。同副承旨入侍時,同副承旨李海愚,假注書李弘謙,記事官金珍恪,記注官金良倜,法聖僉使李東憲,以次進伏訖。上敎東憲曰,向日漕船運來時,風勢乖常,爾獨何以利涉乎?東憲曰,王靈攸濟矣。上曰,自發船時幾日來泊乎?東憲曰,動費四十四日,始穩泊矣。上曰,中道無遲滯之弊乎?東憲曰,中間遭風,故未免遲留,若順風時,則不至四十餘日矣。上曰,本鎭自來獨鎭,軍田籍果皆就緖乎?東憲曰,皆已修正矣。上曰,爾於此任,當用邊地履歷乎?東憲曰,未也。上曰,爾其多年沈屈之餘,年前始以三陟營將調用,而伊時多有效勞,前右相亦有所奏,故特除本鎭矣。今此漕運,果能如期,甚庸嘉乃矣。爾於明年漕船,若又善爲擧行,則不無酬勞之典,其時以仍用邊地履歷之意,因此承宣卽爲提稟,可也。又敎曰,本鎭如有弊瘼,詳達,可也。東憲曰,本鎭別無他弊,而長城·高敞大同米,不於法聖捧納,而捧於沙浦,自沙浦到熊淵,始爲裝載,而許多石分載流下之際,遷就多日,每不及於漕倉發船之期。且兩處裝載,旣難一齊發船,而自法聖至古群山,南風爲便,自熊淵至古群山,東風爲便。東南風候待之際,彼此船隻,不免前後參差,其間漕卒之呼冤,已無可言,而本鎭之弊,無過此矣。上曰,此乃戊申年柳匡天上疏蘇弊之事乎?東憲曰,然矣。上曰,自沙浦至熊淵,陸路幾里乎?東憲曰,爲三十里矣。上曰,非水伊陸,則何以輸運耶?東憲曰,漕卒輩皆擔負輸去,故是爲弊端矣。上曰,爲弊果如此,當使備郞知委籌司,草記變通矣。此外,他無弊瘼乎?東憲曰,無之矣。又敎曰,爾何日當發去乎?東憲曰,今日辭陛,再明當發矣。仍命退。東憲退出。上曰,上注書李允謙入侍。賤臣承命出傳,與假注書李允謙偕入進伏。上敎允謙曰,四月日記中,莫重大享行禮時刻相左,且以諸執事望記,但曰祭報府云者,豈成說乎?其他多有差誤處,爾其改修正,可也。仍命退,承史以次退出。
上在昌德宮。停常參·經筵。
自辰時至戌時,灑雨,測雨器水深一寸一分。
藥房提調沈煥之,副提調李海愚啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
趙鎭寬啓曰,明日常參·經筵,取稟。傳曰,停。
洪仁浩啓曰,合辭方張之時,兩司無詣臺之員,事甚未安,除在外,未肅拜呈告人員,竝卽牌招,何如?傳曰,允。
洪仁浩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪仁浩啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌不進,監察茶時之意,敢啓。傳曰,知道。
傳于趙鎭寬曰,諸承旨持公事入侍。
傳于李海愚曰,京畿監司入侍。
承旨前望單子入之,李勉兢落點。
以京畿監司李在學狀啓,因傳敎,具得魯家墳山毁掘情節,應問各人等處,究覈馳啓事,傳于李海愚曰,査啓則待大臣登筵時,詢問後使之更査矣。昨聞綾恩家靷期,以査啓之未下,尙今遷就,其家事過矣。以念舊之意,別般行査,不可但以得捷言,斯速完襄。彼隻之現形於近處者,付之畿伯緝察,而此査啓中首犯,卽具緹欽,與近日所聞於筵席者有異,畿伯豈不能到底窮覈,致此相左乎?此狀啓還下送,使之更卽査啓。
丁巳六月初五日卯時,上御誠正閣。藥房入診,諸承旨持公事入侍時,藥房提調沈煥之,副提調李海愚,行都承旨趙鎭寬,行左承旨洪仁浩,行右承旨李益運,右副承旨李肇源,假注書李允謙·李弘謙,記事官金珍恪,記注官金良倜,檢校待敎沈象奎,醫官柳光翼·金孝儉·金光國·朴春源·李惟鑑·玄必采·吳仁豊,以次進伏訖。煥之曰,近日日氣向熱,聖體,若何?上曰,一樣矣。煥之曰,寢睡·水刺之節,何如?上曰,一樣矣。煥之曰,王大妃殿氣候,〈何如〉?上曰,一樣矣。煥之曰,惠慶宮氣候,何如?上曰,一樣矣。煥之曰,醫官待令入診,何如?上曰,置之,可也。上曰,備堂現告,果已捧入乎?仁浩曰,昨夜捧現告人外,尙無指的矣。上敎煥之曰,昨日臺臣避嫌中,凌踏大臣,罔有紀極,是豈敬大臣尊朝體之道乎?以本事言之,近來籌司之會,閑談謾話,旣發此等諧謔之說,則其在臺閣者,一言相規,不爲無據,而及其現告之際,若使諸宰自首則恐欠禮待,欲使臺臣指的則亦近迫隘,此實兩難之道,故昨所以混捧現告矣。然且其中如有初不干涉者而同歸於䵝䵢之科,亦甚未妥,今欲區而別之者此也。煥之曰,臺論旣發之後,問於諸宰。則孰肯曰吾則不爲乎?臣意則混捧現告,亦爲包容之聖德矣。鎭寬曰,凡臺言有風聞言者,有指的言者,而此事則臺臣旣曰風聞云爾,則竊附絶纓之義,不當明白露示。且籌堂事面,與他自別,今若以此書之頒外,則反有輕朝廷之慮矣。上曰,卿言似然矣。如此而止,則猶可以懲後乎?鎭寬曰,足以懲之,來頭則必有淬勵自新之效矣。上曰,大抵近來,無論小事大事,小官侵斥大僚,無所顧忌,紀綱之解弛,朝廷之不尊,實由於此,寧不寒心?自今以後,則各別禁飭,無復如許之弊,可也。命煥之先退。煥之·海愚退出。益運讀奏慶尙監司李亨元狀啓,安東府使吳泰賢到任事。仁浩讀奏慶尙監司李亨元狀啓,修撰柳相祚給馬有旨祗受事。命書判付訖。命退,承史以次退出。
丁巳六月初五日辰時,上御重熙堂。京畿監司入侍時,行右承旨李益運,假注書李弘謙,記事官金珍恪,記注官金良倜,京畿監司李在學,以次進伏訖。上曰,卿之今番辭疏,無已過乎?在學曰,抱川事,臺疏只言守令,而此事終始關由於臣,則臣豈可諉之本倅,而獨自晏然乎?以是不得不陳疏自劾矣。上曰,具家山訟査啓,何不到底窮覈,而若是草草乎?向於新楊牧辭朝時,亦有下敎者,而其家靷期,尙今遷就,必認以爲訟端之未出場而然,是豈予眷念綾恩家之本意乎?在學曰,今番入葬時,不無更爲作梗之慮,故自臣營當各別禁飭,而聞其家襄禮,則以査啓判付之未下,恐涉未安,姑爲停止云矣。上曰,重臣禮葬,渠輩豈敢如前作變乎?左相則以爲綾恩家旣是大宗,則彼隻之禁葬作變,大關風化,至請作犯人期於痛治,而卿之査啓,則只論具彝錫一人,他具則別無參犯而然乎?在學曰,然矣。上曰,此事欲待左相登筵,詢問後處分矣。今聞其家等待査啓之判下,而始可克襄云,故今此狀啓,不得不還下,卿其更加嚴査以啓,可也。在學曰,龍仁殺獄罪人金元喆,卽十五年久囚,而前後飭敎更査,非止一再,至於今番査案,始得一條生路,甚奇事矣。上曰,今果得飮滷明證而然乎?在學曰,果然矣。上曰,元喆與魚史弼連姻云,史弼果是班族乎?在學曰,聞是槐院分館云矣。仍命退,諸臣以次退出。
上在昌德宮。停常參·經筵。
趙鎭寬啓曰,明日·再明日,明陵忌辰祭,齋戒正日相値,視事頉稟之意,敢啓。傳曰,知道。
李勉兢啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽傳旨未下,監察茶時之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙鎭寬曰,諸承旨持公事入侍。
傳于李益運曰,右承旨入侍。
以執義朴載淳,掌令朴崙壽,獻納李基讓,正言李東萬牌不進罷職傳旨,傳于李勉兢曰,只推。
以修撰朴鍾淳,副修撰尹行直牌不進罷職傳旨,傳于趙鎭寬曰,只推。
左議政蔡濟恭箚曰,伏以臣冒上一箚,敢貢迷見,及承批旨,旣諭以深得大臣之體,言則依施,臣不勝萬萬惶感之至。雖然,區區願忠之心,只知有懷必陳,不知其言之反觸臺臣之怒。甚矣,臣之昏且耗也。臣老病涔涔,一切戶外事,聾而不聞,瞽而無覩,因邸報至,信手披閱,始知有臺臣避嫌之啓,而其所措言,凌轢臣侮辱臣,無復餘地,臣且驚且愧,不知置身之所。第其言有曰,此胡大事也?以臣見之,籌司,謀國之地,十數卿宰,一時見罷,六部諸司,幾盡空虛,國之大事,孰有過於此者乎?此莫非爲大臣者,平日不能表率之致,臣雖愚迷,豈不知先自引罪之爲當然,而臣於重卜以後,凡籌坐賓對,或因聖心悶老,或因賤疾難强,慢不趨詣者,已數年于玆矣。以故,其不以大臣自居,擧世皆知,今忽於諸宰被罪之日,晏然爲引咎之端,則豈不爲可笑之甚乎?以是自量,言不及已,只請明査而處之者,蓋欲使聖朝綜核之政,無少欠缺,廊廟夙夜之臣,得免䵝䵢而已,一字半句,初不到於査問臺臣,未知臺臣緣何故而怒臣至此也。大臣·臺閣,本自相可否,臺閣之言,有不可於大臣之見,則大臣否之,大臣之言,有不可於臺閣之意,則臺閣否之,此盛世美事也。雖然曰可曰否,只當論本事之當然與不然而已,何必不當怒而怒,務爲噴,然後快於心歟?孟子曰,人必自侮而後,人侮之。念臣宜去不去,白首盤礴,所感者君恩,而君恩無一報答,所憂者世道,而世道無少整頓,惟有奉身以退,是爲臣準備語,而鍾鳴漏盡,嗤笑從他,嗤笑臣之自侮也。如此則今者臺臣之言,非臺臣侮臣,臣實使臺臣侮臣,思量到此,不必尤人。第念人之爲人,莫不具四端,四端者,仁義禮智也。義者宜,臣則未能爲職事之宜,禮貴序,臣則不能使搢紳修朝體之序,智爲知,臣不能自謀其身,垂死之年,受困於人,數則月課,疏則歲課,而猶且恬然若無知,如此而尙可備數於人而束帶於百僚之首乎?玆敢瀝血哀陳。伏乞聖明,亟賜矜憐,削臣所縻相職,許臣歸死田里,以卒天地父母生成終始之澤焉云云。答曰,省箚具悉卿懇。世之持卿把卿,侮之蔑之者,是豈卿之忤於世,世亦豈眞惡於卿而然哉?朋淫于下,餘風未殄,汲汲於黨同而伐異,其勢自不得不是者不能是,非者不能非,私意橫流,公眼皆眛,卿雖日以嘉謨嘉猷,對揚於廊廟之間,言發以爲疵,捃摭當隨至,觀於今番事,亦足爲鑑。査問云者,問於臺臣之謂也,而右相箚說此至,如卿箚數百言,曷嘗有這箇一問字耶?爲其査正,令承宣問于臺臣捧現告,現告改捧之請,亦右相箚辭也。大抵本事,命之者予也,請之者右相也,而間於其間之卿,忽地替被凌畓,朝體之寒心姑舍是,予心之瞿然爲如何?目今百度雖不貞,萬事雖不振,手中之衡秤,不欲爲人所低仰,人若敲撼,其將依其言副施,又或窺覘其可墮其術露示乎?予有舍卿之心,然後舍之,卿有負予之跡,然後退之。雖使李羽逵·洪致榮輩,在於前後左右而投匭上章,迭名爭出,何損於卿,何害於卿哉?大臣事君之道,異於具僚,先國事而後身計,莫云人言之不可不恤,事到不得不然處,自有時措之宜。卿若知身不已有之義,體此十行之諭,更勿以引遞等語,煩予黈纊。三公亞於一人,三公尊,一人亦尊,卿等雖欲自輕,得乎?卽起安心視事。仍傳曰,此批答,遣史官,傳諭。
右議政李秉模箚曰,伏以臣猥陳請譴之箚,未蒙體諒之恩,反侈宣批之恩,益切私心之感悚。際接臺臣避辭,以臣査實之請,深以爲非,至謂見誤僚相。人見固有偶然而同,亦有偶然而不同,臣與僚相請査之論,卽其偶然而同也。僚相何以誤臣,臣何以見誤於僚相也?風聞論事,蓋出權宜之法,風聞而得實,則罪其當者,風聞而雖不得其實,未嘗以此而罪言官。廣開言路之意,循名責實之政,兩行而不悖,未必事事皆問,而或有不可不問之事,未必言言皆問,而或有不可不問之言。不問之,非所以加重於臺閣,問之,非所以輕視臺閣也。若今者備堂事,區區愚見,竊以爲不可不問也。朝家之所與爲國者,卿大夫也,忠信而勸之,軒冕而榮之,非爲其人,夫然後朝廷可尊也。臺疏中一二句語,在諸宰爲莫大之羞,以淸朝忠厚之風,雖不欲自言其我無是也,四方傳聞,擧而歸之於將無同,則其爲所損之輕重,將如何也?臣爲是之慮,妄有所請,反被臺臣之斥,滿心慙愧,自恨其言未見孚於人也。雖然,言不必苟同,各守其見,何傷於相可否之義,而臣所歷日而靡措者,近日籌坐,臣輒獨赴,苟能盡心民國之事,講究不置,則調諧何由而作,人言何從而至也?一則臣罪,二則臣罪。伏乞聖明,亟賜斥退,以新中外之觀瞻,千萬幸甚云云。答曰,省箚具悉卿懇。卿之初請査問,卿意觀於今箚益知之。卿曰,夫然後朝廷可尊也。予亦曰,如是也,故處分先混圇而後區別云耳。大抵近俗,闊略於繩檢,有非一葦可抗,設有公座調諧,卿何以捫之?且況決無是而風傳易爽者耶?至於現告之不問當者,亦必由於該房之做錯,卿須安心視事。仍傳曰,此批答,遣史官,傳諭。
丁巳六月初六日辰時,上御熙政堂。諸承旨持公事入侍時,行都承旨趙鎭寬,行右承旨李益運,左副承旨李勉兢,同副承旨李海愚,假注書李弘謙,記事官金景煥,記注官金良倜,檢校待敎徐有榘,以次進伏訖。上曰,無公事房先退。益運·海愚等退出。鎭寬讀奏咸鏡監司李鼎運啓本月食圖上送事,勉兢讀奏咸鏡監司李鼎運啓本罪人崔春得鏡城府到配事。命書判付訖。上命書傳敎曰,奉朝賀李命植入侍。又命書傳敎曰,判府事金華鎭入侍。賤臣承命出傳,與奉朝賀李命植,判府事金華鎭偕入進伏。上命命植進前,仍敎曰,卿之筋力,尙亦强健,而屢勤致仕之請,故亦難强迫,迺於今日,俾遂懸車之願。在卿則旣壽多福,奉身而退,可謂俱美,而予心則其爲悵耿,當如何?命植曰,積違之餘,獲叨昵覲,臣實欣幸,而臣於近來,聽官全廢,故今承下敎,未辨玉音之諄諄,臣不勝歎恨之極,繼之以感淚矣。上曰,然則都承旨退出,以俄者所敎,詳爲書示,可也。仍命命植·鎭寬先退。命植·鎭寬退出。命華鎭進前,仍敎曰,與卿阻面,今幾年也?華鎭曰,今日登筵,乃在五年離違之餘矣。上曰,念卿遲暮之境,旣經三年,而神色筋力,比前無減,實爲可幸矣。聞向有愼節,今則夬可,而寢食凡節,亦無所損否?華鎭曰,臣素患眩症,種種添苦,而寢食之節,別無頓減矣。上曰,眼視能看曆書否?華鎭曰,能辨細楷矣。上曰,先朝壽考之化人,到今咸囿,故至如六七十老人,皆有少壯之意,若四五十以下人,則恒言不稱老之外,亦不可以老年自居矣。又敎曰,靈壽閣肅拜,當於何日爲之乎?華鎭曰,今日仍欲爲之矣。上曰,重臣金尙集,近間不至大段衰耗乎?華鎭曰,起居則不須傍人,而神精則未免昏憒矣。仍命退,諸臣以次退出。
丁巳六月初六日巳時,上御重熙堂。右承旨入侍時,行右承旨李益運,假注書李允謙,記事官金景煥,記注官金良倜,以次進伏訖。上曰,監印所考準之役,已爲者幾許,未及爲者幾許,今日內果盡爲之與否,問於兩承宣以入。賤臣承命出傳,回奏曰,兩承宣考準皆過半,明日則當早訖云矣。命書榻敎曰,王大妃殿進御加味順氣散前方中,人參加五分,自今日一貼式煎入。仍命退,承史以次退出。
上在昌德宮。停常參·經筵。
夜一更,月暈。
趙鎭寬啓曰,來十一日,朝參日次矣,敢稟。傳曰,停。
趙鎭寬啓曰,來十一日,輪對日次矣,敢稟。傳曰,當次人受点,後日次來待。
李益運啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽未肅拜,監察茶時之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,右承旨·左副承旨換房。
傳于李勉兢曰,左副承旨馳詣明陵,奉審摘奸,局內諸陵,一體奉審摘奸以來。
傳于李益運曰,右承旨入侍。
傳于洪仁浩曰,初則混勘,而旋許査問者,將有斟量。今番事,決知其風聞之爽誤,伊時之事勢,蓋有然矣。如此則言者·當者,俱無可嫌之事,備堂譴罷人,竝敍用,仍任備堂,牌招察任,其中有實職及將任人,亦爲仍任。
吏曹,吏曹判書李秉鼎,禮曹判書閔鍾顯,兵曹判書權仍任事承傳。
兵曹口傳政事,摠戎使單金持默。
洪仁浩啓曰,兵曹判書權仍任事,命下矣。卽爲牌招,傳授命召,何如?傳曰,牌招有命,則只當以受符啓辭,豈可別請牌招?當該承旨推考,此啓辭還給。
洪仁浩啓曰,摠戎使金持默仍任事,命下矣。時無職名,令該曹口傳付軍職,仍卽牌招,敎諭書,所當更爲啓下,而此與新除授有異,在前如此之時,有前所授密符傳授之例,今番則何以爲之?敢稟。傳曰,旣有牌招之命,則豈可只請摠使付軍職乎?又豈可以受符,別請牌招乎?爾則推考,諸堂中無實職人,一體付軍職,而仍任人,亦爲口傳下批,敎諭書密符,前授者仍授。
兵曹口傳政事,以金持默·金文淳爲上護軍,李書九爲護軍,南公轍爲副護軍。
以金文淳·李書九·南公轍付軍職單子,傳于洪仁浩曰,前備堂金華鎭·趙鎭寬還差,工曹判書趙尙鎭,亦爲差下。
傳于洪仁浩曰,混同出牌之前,備堂金文淳,仍爲還差,當該承旨推考。
以備局堂上金文淳·閔鍾顯·李秉鼎·權·李書九牌不進推考傳旨,傳于洪仁浩曰,更爲牌招。
洪仁浩啓曰,兵曹判書權,再牌不進,推考傳旨,今方捧入矣。命召傳授,一時爲急,而如是違牌,無意承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
洪仁浩,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李肇源,以弘文館言啓曰,本館下番,姑降入直,已至多日,事甚未安,修撰朴鍾淳,副修撰尹行直,旣有只推之命,副修撰李貞運,自鄕上來云,竝卽牌招,以爲推移入直之地,何如?傳曰,允。
以修撰朴鍾淳,副修撰尹行直·李貞運牌不進罷職傳旨,傳于趙鎭寬曰,只推。
上護軍金文淳疏曰,伏以臣無才蔑識,百不肖似,凡於籌司之坐,未嘗效一日之責,徒煩來往,全沒攸爲,眞箇尸素,莫如臣甚,不待官箴,自知亦明。迺者勤攻之論,出於言事之地,臣滿心慙恧,措躬無所。噫,名以籌堂,而不能出一言策一謀,以少紓宵旰之憂,則循名責實,亦將焉用?人之爲言,固所甘心。至若酒色評論,鄙俚諧謔,臣雖無狀,粗知公堂之莫尊,公會之莫嚴,則汙不至酬酢之及此,而忽此風傳,登諸白簡,旣已貽羞淸朝,傳笑四方。苟使如臣者,平居言行,足爲搢紳之所取信,則毋論風傳與否,寧或得此於梁楚哉?莫非自反之不暇,敢曰人言之不諒?譴罷未勘,匪罪伊榮,蹙伏訟愆,祗益惶懍,曾未幾日,恩敍忽降,庚牌儼臨,旣蒙仍任之命,又承昭晳之敎,且驚且愧,莫知攸措。臣感惶之忱,固當不俟駕屨,竭蹶承膺,而惟此所遭,實非尋常箴規之比,則以何顔面,復從大夫之列,重廁籌司之班,自陷於忘廉沒恥之科哉?荐召之下,坐犯違逋,方命之罪,實無所逃。抑臣又有所萬萬悚惶者,臣於向日待罪京兆時,捧甘飭諭,雖出於申明火禁之意,而非徒無益,適助訛言之興,暫時薄罷,旋蒙收敍,不足以贖其罪矣,今何敢以爲日之稍久,有所自恕也哉?玆敢略陳短章,仰瀆崇嚴。伏乞天地父母,俯垂鑑諒,亟收臣所帶籌司之任,仍治臣前後溺職之罪,以肅朝綱,以靖私義,千萬幸甚。臣無任云云。以上護軍金文淳上疏,傳于洪仁浩曰,此疏與尋常違格有異,太欠致愼,還給,捧納承旨,爲先從重推考。
禮曹判書閔鍾顯疏曰,伏以臣薄勘未幾,恩敍旋降,照燭無遺,職名依舊,以惶以愧,益不知置身之所也。噫,公庭言色,禮經垂戒,籌坐諧謔,朝體攸關,苟使臣言行有素,足以見孚於人,則臺臣之言,胡得焉?此在臣實爲羞愧欲死之端,則雖荷聖慈,曲賜庇覆,有此開示之丁寧,而在臣廉隅,終有所不敢揚揚冒出者。再違召牌,諒非獲已,玆敢隨詣陳章,略暴微懇。伏乞聖明,俯賜諒察,亟命遞斥臣職名,仍勘臣瀆撓之罪,以謝人言,以安私分,不勝幸甚。臣無任云云。答曰,省疏具悉。非當該卿,亦等耳,卿其勿辭行公。
吏曹判書李秉鼎疏曰,伏以臣罪臣自知之,臣之得有今日,是誰之賜也?在臣感激圖報之道,凡係名義之重,隄防之嚴,明目張膽,死生以之,固宜百倍他人,而怵畏懸法,旣不敢拚命力討,眷係隆渥,又不能引義決退,伈伈泄泄,苟度歲月,辜恩負國,死有餘罪,而區區所自靖者,惟在於斂避權要,粗表微忱。曩在甲寅夏,適忝銓長,以此引義,席藁奉牌,屢宿竢勘,而畢竟問啓之下,辭敎截嚴,至有臺諫權減之命,臣於是乎逃遁不得,冒沒出脚,孤負初心,迄有餘愧。今番恩除,亦不敢更事煩瀆,聞命卽膺,若固有之,因仍盤礴,滾到六朔,殆若平常無事之時,了無含冤忍痛之意,自來秉執,蕩然壞盡,中夜屢唏,有時繞壁。乃者臺疏出,而臣之身名,益瓦裂無餘矣,嗚呼,尙復何言?苟使臣早知李鎭斗之來歷,則固當見其名而心驚,尙何擧擬之暇論?不知亦罪,臣方自訟,彼臺臣若以此罪臣,則只宜拜受,寧或介介,而但其至再至三,有若奬進等語,旨意憯刻,至驅臣於故犯之科。旣曰義理樹立,而繼曰反是,又以豈有所不知等語解之?簸弄嘲侮,惟意蹴踏,噫,其甚矣。臣心骨俱靑,直欲溘然而無吪。及伏見臺疏批旨,諭之以前所無礙注擬,申之以爾何把持乃爾,其所以庇覆臣昭洗臣者,靡有餘蘊,滓穢賤臣,何以得此於聖明?臣雖卽日滅死,更無餘憾,本事顚末,臣旣略陳於前疏,今何敢架疊,而至於再三檢擬,特以遷轉窠出,排擬之人故也。且知而擬之,則一已爲罪,不知而擬,則雖過再三,均爲無情,以此抑勒,世孰信之?雖然,若使臣截然壁立,斬然力割,使人人昭然見孚,則亦豈忍以此等題目,容易加之哉?此是臣之罪也。若其首尾論列,隱映閃忽,殆莫測其端倪。臣未知眼駭者何政,陰邪者指誰,而顧臣將護病母,情理懇迫,未老先衰,神精凋落,除非赴公,長事刀圭,一切世事,便同聾瞽,臨政副急,信心呼望,恢蕩之聖化,縱欲殫誠而裨補,激仰之物議,難保隨處而稱塞,人言之來,固已自料,今何可切切較挈,以傷忠厚之風哉?至若籌坐一款,斯言出而廊廟之體貌蔑矣,士夫之羞恥極矣。臣亦現告中一人,撫躬汗顔,秖自慙赧,抑臣竊有所萬萬悼䀌于中者。臣粵自雷肆,事殿下已三十有一年矣。狂愚疎率,百不猶人之狀,聖鑑在上,醜拙畢露,而惟是矢心藉手,以事吾君者,只是義理而已。一節終始,九死靡悔者,或恐得不韙之目,以負我殿下罔極之恩,而事乃大違,蒙此累衊,縱聖上不加之罪,臣更以何顔面,復廁於簪紳之間哉?惟有杜門鏟跡,避遠駭機,爲餘生塵刹之報耳。不自意備堂甄敍之命,實職仍任之恩,忽下於縮伏訟愆之中,臣驚惶感激,自不覺淸淚之交逬。聖念雖勤於拯濟,臣身已落於坑坎,抗顔周行,更無其望,見職去就,初非可論,守在咫尺,懇由方寸,荐違嚴召,冞增隕越,玆敢披瀝腔血,仰首呼號。伏惟聖慈,天地父母,俯憐危臲之情踪,特垂全保之惠澤,亟削臣職名,仍勘臣辜犯,以謝人言,俾靖私義,千萬至祝。臣無任惶恐涕泣懇禱之至,謹昧死以聞。答曰,省疏具悉。所遭之失,實爲臺臣,惜其妄着。至於籌坐事,尙可謂餘事,勿辭行公。
行護軍南公轍疏曰,伏以日昨因臺臣之論斥備堂,有捧現告勘罷之命,而臣亦入其中矣。曾未幾何,恩敍繼降,職名依舊,臣於是,竊不勝瞿然慙悚之至。諫臣疏語中數條論列,乃是搢紳羞恥之目,而當初現告,旣不請査,又未照檢,只憑座目,計其仕日多寡,有所去就,而臣亦不免。苟使臣平日言行無媿古人,修之於內而見之於外者,足乎己而信于人,則豈有是理?此臣所以尤有所難安者也。夫非禮勿言,動中規度,玉與琴瑟,不去於身,古之君子,節謹其行之道也。非公事不言,惟簿版是謹,卯而入,申而出,今之士大夫,勤於職事者之宜也。顧今聖上垂拱,百度惟貞,廟堂期會,卽不過按例擧行,而別無四方簿牒之稟奏判署者,則或於籌司之坐,語及燕私,間以談笑,上之有媿於節謹之行,下之有違於非公不言之義。以此見誚,誰有得免,而今者諫臣之言,徒憑傳聞,不存區別,使淸朝濟濟之卿大夫,擧皆不安於廟堂之上,臣竊惜之。臺閣與廟堂相可否,宰相有失,則諫官固當言之,而宰相亦有互相規箴之義。設令諸宰之中,眞有是失,同在座席者,豈無一人出而規正乎?臣於飭敎之後,連爲赴坐,苟有是事,豈不聞覩?反己求人,終未記錄。臺諫之許以風聞論事,古之美制也。言者之意,必以有聞無隱之義,得自傳說,書諸章奏,欲其有者改之,無者加勉也。然人必求乎無過,而言不期於相勝,若使風傳爽誤,則此誠朝廷之幸,而爲諫臣者,惟恐其事之或實,不當以其說之不用爲媿也。大抵此事,關係不輕,一以傷廟堂之事體,一以累士夫之廉防。苟有所懷,不敢不陳,臣之望實不稱,才具不堪之狀,自知公私之僨敗,而迫於嚴命,黽勉承膺,行將半年矣。況今名入現告之後,則因仍行公,尤非可論。伏乞聖明,亟遞臣有司之任,以安賤分焉。臣無任云云。省疏具悉。爾非當該,已料於爾疏之前,勿辭察職。
丁巳六月初七日卯時,上御重熙堂。右承旨入侍時,行右承旨李益運,假注書李允謙,記事官金景煥,記注官金良倜,以次進伏訖。上曰,鑄字所有考準之役,都承旨卽爲越往待令事,分付。賤臣承命出傳。命書公事判付訖。仍命退,承史以次退出。
上在昌德宮。停常參·經筵。
李勉兢啓曰,明日常參·經筵,取稟。傳曰,停。
李益運啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽未肅拜,監察茶時之意,敢啓。傳曰,知道。
洪仁浩啓曰,事變假注書金鎰,身病猝重,勢難察任,今姑改差,何如?傳曰,允。
洪仁浩啓曰,兵曹判書權,三牌不進,推考傳旨,今方捧入矣。命召傳授,一時爲急,連事違召,事體所在,誠甚未安。所當更請牌招,而係是一日四牌,何以爲之?敢稟。傳曰,更爲牌招。
傳于李勉兢曰,左副承旨入侍。
洪仁浩啓曰,兵曹判書權,牌不進,推考傳旨,今方捧入,而命召傳授,一時爲急,已至經宿,尙不出肅,事甚未安,更卽牌招,何如?傳曰,聞有實病,給由,待過限牌招傳授。
洪仁浩,以備邊司言啓曰,卽見江華留守李義弼狀啓,則以爲今六月初七日黃昏後,本府南山烽臺,終無擧火之事,故事極疑怪,烽燧監官金宜運,捉來査問,則烽臺直崔莫千,被酒泥醉,以至失瞭。烽臺直之被酒失瞭,罪固罔赦,而監軍之擅離直所,至使莫重烽燧無端不擧,萬萬驚駭。烽燧監官金宜運,烽臺直崔莫千,竝嚴囚以待處分,不能檢飭之罪,惶恐待勘云矣。莫重保障之地,熢燧何等至嚴,而烽臺直之被酒失瞭,無端不擧者,極爲驚駭。該府南山烽火,旣已不擧,則陽川開花山烽燧,必無次次相應之理,而昨日木覓熢燧,如例擧火,不可不査問於陽川·金浦·通津等邑,嚴飭畿營,卽爲詳査狀聞。謹按大典通編烽燧條,絶火處守令決杖八十,監考杖一百,色吏烽軍杖一百,極邊充軍,竝除收贖決杖。該守臣之不能檢飭,致有失瞭之擧者,不可尋常處之。且監官烽軍,自有本律,而着枷嚴囚,以待處分云者,亦萬萬猥越。江華留守李義弼罷職,監官烽直,依律文勘處之意,分付,何如?傳曰,允。
行護軍李書九疏曰,伏以臣猥以庸姿,謬塵籌司,黽勉行公,已有月日,間赴公坐,無一猷爲,充位尸官,旅進旅退,人雖不言,臣實自愧。乃者臺閣切劘之論,有足以砭世警俗,聖心嘉納,處分嚴正,郵罰薄施,旣示飭勵之意,恩旨旋降,終恢包容之德,凡在簪紳,莫不感悚,如臣無似,尤切惶恧。夫客貌辭氣,君子所重,詩云,愼爾出話,敬爾威儀,無不柔嘉。古人所以操存省察於造次顚沛之頃者,蓋如是矣。矧爾朝廷之美,濟濟翔翔,位著之言,侃侃誾誾,一失其度,是謂悖德,故春秋之世,列國之賢大夫,尙能以言辭動乍之節,知其人之休咎禍福,如燭照而龜卜。臣雖不肖,粗聞斯訓,況今聖明在上,崇尙禮義,蓋將以三代遺法,化民成俗。臣幸際此會,猥廁卿班,豈不欲感發砥勵,仰答盛化,而性識愚魯,矯揉昧方,點檢平日之言行,顚倒放失者,十居八九。藉使暴慢鄙倍,或不至如彼之甚,其不能從事於規矩繩墨之中,則臣亦自知。一己之身心,尙且如此,雖欲出謀發慮,自效於民國之事,本之無矣,將安所施?此臣所以反躬慙歎,只恨其自治之無素者也。人言之來,惟當受以爲謝,益思加勉。然而堂堂淸朝,名忝卿士之列者,乃以下流賤行,厚被譏斥,則其爲傳笑於中外,貽羞於簡策,匪徒有關於一身之名檢而已,何敢以言出泛論,身經薄勘,有所自解,抗顔復入於樞筦機密之地乎?玆敢略入文字,冒瀆崇嚴。伏乞聖慈,俯垂鑑察,將臣所帶籌堂之任,亟賜鐫免,俾得以退守愚分,勉窺古訓,幸免爲終始猖披之歸,則天地曲成之恩,臣當感頌於無止矣。臣無任云云。答曰,省疏具悉。卿亦在混勘之中,而反有此揖遜之語乎?勿辭行公。
丁巳六月初八日卯時,上御重熙堂。左副承旨入侍時,左副承旨李勉兢,段注書李允謙,記事官金景煥,記注官金良倜,以次進伏訖。勉兢曰,昨日明陵奉審時,鶯峯摘奸則無頉,而承傳色入稟時,忘未轉達,故敢此行達矣。上曰,唯。命書備堂李書九疏批訖。仍命退,承史以次退出。
上在昌德宮。停常參·經筵。
自辰時至人定,灑雨下雨,測雨器水深一寸七分。自人定至初十日開東,灑雨下雨,測雨器水深八分。
趙鎭寬啓曰,明日常參·經筵,取稟。傳曰,停。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
傳于李海愚曰,同副承旨入侍。
以執義朴載淳,掌令朴崙壽,獻納李基讓,正言李東萬牌不進罷職傳旨,傳于李益運曰,只推。
李益運啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌不進,監察茶時之意,敢啓。傳曰,知道。
傳于李勉兢曰,貶坐當前,六曹未肅拜堂上,竝牌招察任。
以吏曹參議蔡弘遠牌不進罷職傳旨,傳于李勉兢曰,只推。
以修撰朴鍾淳,副修撰李貞運·尹行直牌不進罷職傳旨,傳于趙鎭寬曰,只推。
金鎰改差,代以宋應圭爲事變假注書。
李勉兢,以弘文館言啓曰,本館下番,姑降入直,已至多日,事甚未安,修撰朴鍾淳,副修撰李貞運·尹行直,旣有只推之命,竝卽牌招,以爲推移入直之地,何如?傳曰,允。
李勉兢,以兵曹言啓曰,今月十二日,兼禁軍番次矣。番單子,明日當修正以入,而該番將具絳改差代,以本曹判書之時未出仕,不得差出,無以依例修入,何以爲之?敢稟。傳曰,假將差出,可也。
洪仁浩,以禁衛營言啓曰,本營分授南山九嶷峰東邊體城頹圮處改築時所入石子,今月初十日爲始,東郊蘆原近處,浮出取用之意,敢啓。傳曰,知道。
義禁府啓目,植松前萬戶李元喆原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
敎致仕奉朝賀李命植書。王若曰,優老王者之盛典,而必待其人,然後加之禮,引年士夫之姱節,而非得乎君,無以成其高。是以七十告休,雖古經之㫼訓,亦必上下有契,能晩節之全名,玆諒由中之堅辭,爰副遂初之素願。惟卿,端雅兩朝之望,廉謹二字之符,處貴猶寒士,居聲色紛華之一切無好,自少抱公輔器,政事文學之兼有其長,一自許身而立朝,逝〈誓〉不擇於夷險燥濕,肆惟簡心之在上,遂歷試於華膴淸要。瀛洲·蘭臺,揚華藻而高步,灣府·萊館,伏王靈而宣威,東西八掌銓,謝尙書之典選最久,前後九持節,富靑州之賑飢居多。謙恭於名位崇顯之後者尤人所難,周旋於世路嶔巇之間而有介其守。況今茀祿之克享,可驗祥和之自臻,列耆社而賁祝慶之筵,壽亦稀古,充正使而相冊嬪之禮,福何不宜?淸朝鼓鍾,樂偕老之君子,明廷簪珮,有克肖之佳兒,方期同享於昇平,何意遽決於遐志?惟行止必欲無苟,志浼浼而難回,凡除拜一不出膺,辭懇懇而愈苦。伊來甲兵錢穀之摠委,予實喜精力之猶强,久矣鍾鼎軒冕之匪心,卿每引疾病而爲解。自己酉首尾八九載,至今日腔血十數章,與其虛縻於屢懇之餘,强拂素守,曷若勉循其決退之情,成就高風?肆至願特副於懸車,而彝典仍侈於宣綍,寬閑足娛於暮境,在卿身非不爲光,老成寢稀於朝端,顧予心如有所失。於戲,追周廷休老之義,不以職事爲煩,若漢雝乞言之時,須有謨猷告后。午橋野服,進退江湖之憂,秋圃晩香,終始雨露之澤,故玆敎示,想宜知悉。知製敎金履喬製進
前同知姜德恒疏曰,伏以皇天垂佑,景運揚休,睿學夙就,講儀誕擧,臣民慶忭,大小惟均。仍伏念惟我聖上,盛德大業,至仁洪化,一出於代天之工,體天之道,則如臣賤品,何敢贅一辭於摹天畫日爲哉?然而芻蕘之言,聖人猶或採之,菜芹之賤,野人亦或獻之,臣敢不有懷而一陳之乎?向者陰虹之異,亢旱之災,求之政令施措之間,參以天人相關之理,實不得其所由,而猗我聖上,穆然而思,惕然而警,乃有一百一獄疎決之擧,繼有忠孝諸人抄啓之命,不出十日之間,上天感應,大雨滂沛,昔之災異,轉而爲祥,向之憂虞,今有歡喜。猗歟盛哉,我聖上格天之誠,不啻如影響之捷,桴鼓之速也。方今疏決之政,各道冤獄,庶幾次第登聞,而至於忠節諸人,豈無積鬱幽潛之冤乎?昔我端廟朝,六臣之貞忠大節,前後褒贈之典,非不至矣,而其無後而絶祀者,尤爲千古之至悲至冤。其中河緯池一人,得因大臣之稟奏,幸蒙立後之恩典,成三問·李塏·兪應孚·柳誠源四人,則亦俱有傍孫可繼者,而年前嶺儒上言,下之廟堂,而有司之臣,未及擧行,獨未蒙一視之澤,至今數百載之下,永作無主之魂,則此足爲千古幽冤之一端也。在今日洩冤奬節之道,宜使之立後而奉祀,則此何等聖朝之美事也?故吏曹判書金文起,亦與六臣同日同死,至於今戊戌加贈贊成,賜諡忠毅,莊陵誌可按而知也。其忠節之卓卓,與六臣無甚差殊,而于今世代寢遠,香火仍闕,若加曠恩,無廢世祀,則亦爲崇節奬忠之盛典也。至如倡義臣權士敏,卽是紅衣將軍郭再祐一體之人也。當倭虜搶攘之日,召募門徒三百餘人及七邑人士,乃與永川進士鄭世雅,寧海武臣朴毅長,同心赴難,出力成功,體察使臣柳成龍手題文狀,尙今留在,焉敢誣也?及其靖亂之後,鄭世雅·朴毅長,則三次加贈,特蒙賜諡,惟此士敏,以忠贈職,以孝旌閭,而秩在承宣之銜,未蒙節惠之典者,獨不冤乎?此旣有鄭·朴已行之例,則特許加贈,仍賜易名,亦可爲樹風闡幽之一大美政也。臣以芹舍腐儒,晩竊科第,屢登筵席,天語諄諄,郵官之際,亦出格外,深恩厚渥,與天無極,居常感激,圖報無階。臣犬馬之齒,八十餘矣,朝慕將死,抱此蘊結,而不一陳之於黈纊之下,則實非臣區區願忠之意也,玆敢不避猥越之誅,仰瀆崇嚴之聽。伏乞聖明,不以人微而廢其言。臣無任云云。答曰,省疏具悉。疏辭下該曹,稟處。
丁巳六月初九日辰時,上御重熙堂。同副承旨·壯勇使入侍時,同副承旨李海愚,假注書李允謙,記事官金景煥,記注官金良倜,壯勇使鄭民始,以次進伏訖。上敎民始曰,卿之眼病,今則快可耶?民始曰,賤質本多頭風,一自眼疾以後,視物不分明,一味沈苦矣。上曰,日前李命植入侍也,見其耳聾,予曰,眼昏與耳聾,孰爲尤難?李勉兢曰,耳聾猶勝於眼昏云矣。民始曰,耳聾猶可以書字知得,而若眼昏則將何以辨別物色乎?上曰,然矣。上曰,政官出牌事,分付。賤臣承命出傳。民始曰,兩鎭軍器之來請於本營者,實難應求,鑄字所所在錢二千兩,則劃付兩鎭,藥丸·軍器等物,措備修補,似好矣。上曰,依此爲之,可也。民始曰,燈契事,萬不成說,初年設施時,雖難料得於來頭所費之幾許,而每年少不下入四五千兩,然後庶可修補。此物力,臣未知從何區劃也。上曰,卿其善爲區處也。仍命退,諸臣以次退出。
上在昌德宮。停常參·經筵。
自申時至十一日開東,灑雨下雨,測雨器水深七分。
藥房提調沈煥之,副提調李海愚啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李勉兢啓曰,明日常參·經筵,取稟。傳曰,停。
李益運啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
傳于洪仁浩曰,諸承旨持公事入侍。
洪仁浩啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。早起待之者,今日是賓廳日次也。意謂卿等之來會,左相則曾有問赴之諭,而右相之亦不入來,予則曰,此左相之責云爾。日前左相許所下箚批,敬重而禮待之者固曠絶,左相之更不敢言私,不問於左相而可知,自家便是視事行公之大臣,特以筵敎,不赴日次次對,則何不勸起右相,使之來會乎?喜雨之達夜通朝,得於意望之外,其在對越小心之道,勤孜洞屬,尤宜有倍於浹洽之前,而賓廳之門不開,本司之坐又罕,向筵勞逸倒置之飭敎,幾何不歸於空言乎?且況考績大政,無異告朔之禮,亦豈可以京司磨勘之別無關緊,自卿等所帶上司,若是其泛看可乎?此意令備郞,傳諭于左右相,而本司坐起,卽爲出令,莫踰今日事,亦令傳諭于右相,而處義有關,廉防可長,不可抑遏,而至于屑越,亦關事體,不爲行公諸堂,令政院牌招,嚴飭赴坐。
以平安監司朴宗甲狀啓,价川前都事玄在默,煽動一鄕,構陷官長之罪,令攸司稟處事判付內,啓下義禁府爲旀,道伯之只請其魁之罪狀稟處,其外諸鄕分等勘處云者,可見道伯不嚴於霜氷之漸是置。湖西之囚未決,關西之事又徹,若不亟正當施之律,振勵一鄕之頹綱,則來頭流弊,不知曁何。且於地處相等之處,誣則反坐,況以頑鄕,構誣官長者乎?兵曹正郞呂駿永,平安道价川郡按査御史差下,爲先治行,待下敎牌招來待。應問各人,爲先嚴囚,以待繡衣下去事,令該曹嚴飭道臣。近來營邑之臣,沽譽太過,市恩成習,凡屬體統風俗間事,小罪噤口,大罪闔眼,以致斁亂壞敗之擧,接跡綻出,此道臣可謂其中之一也,爲先從重推考爲良如敎。
傳于李益運曰,右承旨入侍。
以執義朴載淳,掌令朴崙壽,獻納李基讓,正言李東萬牌不進罷職傳旨,傳于李益運曰,只推。
李益運啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌不進,監察茶時之意,敢啓。傳曰,知道。
李弘謙汰去,代以李毅采爲假注書。
李勉兢,以弘文館言啓曰,本館下番,姑降入直,已至多日,事甚未安,修撰朴鍾淳,副修撰李貞運·尹行直,旣有只推之命,竝卽牌招,推移入直,校理趙德潤,自鄕上來云,一體牌招察任,何如?傳曰,允。
以校理趙德潤,修撰朴鍾淳,副修撰李貞運·尹行直牌不進罷職傳旨,傳于李肇源曰,只推。
傳于李肇源曰,坐直承旨入侍。
洪仁浩,以都摠府言啓曰,今日入直內三廳武兼·禁軍及軍兵等,當爲中日習射,而雨勢如此,不得爲之之意,敢啓。傳曰,知道。
洪仁浩,以義禁府言啓曰,京畿監司李在學啓本內,通津府使李文協,爲先罷黜,其罪狀,令攸司稟處事,啓下矣。李文協,時在任所云,依例發遣府書吏,交代後拿來,何如?傳曰,允。
洪仁浩,以義禁府言啓曰,卽接月令醫員金準行手本,則以爲時囚罪人閔致愼,素患風痺之症猝發,四肢不遂,言語蹇澁,氣息奄奄,有時日難保之慮云。自前罪人病勢危重,則有一邊保放,一邊草記之命矣。閔致愼,保放之意,敢啓。傳曰,知道。
刑曹啓目,粘連殺獄罪人金元喆,依前訊推,期於得情爲白乎旀,殺獄究覈,何等審愼,而白女雖曰老昏,不爲面稽,送吏受單,事極虛疎,有關後弊,査官等令該府拿問處之,道臣之置而不論,亦有不審之失,推考,何如?啓。判付內,此獄之査之又査,今近爲二十年,年久之獄,設有十分的證之先晦而後昭,始掩而終發,固不可取信,亦不足致惑。至於此獄,一番行査,輒成一層鐵案,屍帳釵色之曰黯,洗之卽白,不合於無冤錄,而詞連占化,給滷之供,又歸於虛謊。殺獄何等重案,則不可以懸度臆決乙仍于,付之不須更問之科者久矣。向因審理,更取此案而詳閱之,則爲匹婦雪冤,反爲導和之一端,凶身之用律,尤不容緩,而釵色與服滷之脫空,終無下落兺不喩,死者以七十老婺,三從義絶,痛切於兇身之行惡,自分必死之際,其所自損而自處,必無所不至,投體之不足,又飮鹽水,或爲絲毫其然之疑,此所以論理判下,使之別出意見窮覈者是置。白女以死者之至親,有此呈單之分明說得,而全篇命意,皆云爲死者復讎之語,則服滷一款之不爲全諱,似不出於爲兇身右袒之計,而卿等執法之論姑舍是,驟聞而瞥看之,孰不如卿等之言乎?且況白女之不爲親問,推官事果然不審。審枉獄自審枉獄,重獄體自重獄體,推官等更觀決末,當處分,卽令道伯親執,另究於面稽言聽之外,論理啓聞後,稟處爲良如敎。又啓目,粘連殺獄罪人朴取根,依前同推,期於得情爲白乎旀,初覆檢官段,依道臣所請,竝令該府拿問處之,何如?啓。判付內,依允爲旀,法官云者,當於法之云耳。不問可宥不可宥之罪,一直以用法爲心,則此非活法,卽死法,烏在乎祥刑之義哉?苟非然者,廷尉當三字,何必許與於皐陶後一人之張釋之乎?今見卿等覆啓二案,一案則守法之論似然矣,此案段,卿等初不反覆致究於前後供招,只從査啓決辭,泛忽看過,率爾稟處之失,誠有難掩其跡者兺不喩,果使卿等服念五六日,理會十百番而爲此回啓,此回啓決不可用。抑强扶弱,不可一槪論,殺人償命,亦不可一槪論。大抵此獄之不當成獄,其端多端,前伯之見的確,新伯之論明白。卿等不見永興尹召史之獄乎?理獄之道,無論殺與活,勿令先着肚衷,然後庶免差誤。大臣刑官,皆主殺論,雖不得不更査,要之査啓上來也,可驗尹女之當活。此獄亦然,多少起疑之端,到今雖不更煩辭敎,一言而斷之,則此獄可原。振威囚朴取根,令道臣酌處,此後段,卿等益審益愼,於議讞之際,無耽於淺境,無泥於先見,兢兢恂恂,懋得其當爲良如敎。
丁巳六月初十日卯時,上御誠正閣。藥房入診,諸承旨持公事入侍時,藥房提調沈煥之,副提調李海愚,行左承旨洪仁浩,行右承旨李益運,左副承旨李勉兢,右副承旨李肇源,假注書李允謙·李弘謙,記事官金景煥,記注官金良倜,檢校直閣金勉柱,醫官柳光翼·金孝儉·金光國·朴春源·李周憲·玄必采·吳仁豐·丁希泰,以次進伏訖。煥之曰,雨候不調,聖體,若何?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。煥之曰,醫官待令,入診,何如?上曰,置之,可也。命無公事房先退。肇源·海愚等退出。益運讀奏黃海監司李義駿啓本罪人任奇興·丹城等邑定配事。上曰,覽此箕伯之啓本,則价川郡鄕所之構陷官長,誠極驚駭,而道伯之只請其魁罪狀,諸鄕則分等勘處云者,豈成說乎?大抵爲道伯者,能彈壓一道,使民人皆知親上事長之道,則初豈有如此之弊乎?首犯者旣名之曰朝官,則自道伯有難擅治,當別遣御史,各別痛繩而後已矣。敎勉兢曰,諸備堂郞爲牌招,而衆所共知情病外,不敢違傲之意,嚴飭,可也。命書榻前下敎曰,王大妃殿進御加味順氣散前方中,陳皮加一錢,半夏加五分,人參·桂枝·藿香減五分,自今日限三貼煎入。仍命退,承史以次退出。
丁巳六月初十日辰時,上御重熙堂。同副承旨·藥房提調入侍時,同副承旨李海愚,假注書李允謙,記事官金景煥,記注官金良倜,藥房提調沈煥之,以次進伏訖。上曰,日氣如是湫濕,王大妃殿進御湯劑前方中,加桂枝二錢,半夏一錢半,煎入,可也。上曰,提調今方退出,湯劑方文,先爲持授於掌務官,可也。賤臣承命出傳。仍命退,承史以次退出。
丁巳六月初十日申時,上御重熙堂。坐直承旨入侍時,右副承旨李肇源,假注書李毅采,記事官金景煥·金珍恪,以次進伏訖。上曰,左承旨入侍。出榻敎賤臣承命出傳,行左承旨洪仁浩進伏。上曰,今日之雨,果爲浹洽乎?仁浩曰,然矣。上曰,連日滂沱,然後民事可以無欠矣。仍命書刑曹啓目判付訖。命退,承史以次退出。
上在昌德宮。停常參·經筵。
自申時至人定,灑雨下雨,測雨器水深三分。
自人定至夜五更,灑雨下雨,測雨器水深二分。
趙鎭寬啓曰,明日常參·經筵,取稟。傳曰,停。
李益運啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽,牌招啓辭未下,監察茶時之意,敢啓。傳曰,知道。
傳于李勉兢曰,諸承旨持公事入侍。
李勉兢啓曰,諸承旨持公事入侍事命下,而六房無公事,不得入侍之意,敢啓。傳曰,知道。
傳于洪仁浩曰,左承旨入侍。
典醫監提調·掌樂提調·司圃提調·活人提調前望單子入之,典醫監提調金華鎭,掌樂提調趙鎭寬,司圃提調洪仁浩,活人提調韓光綮落點。
洪仁浩啓曰,兵曹判書權由限已過,卽爲牌招,傳授命召,何如?傳曰,允。
傳于李海愚曰,同副承旨入侍。
以活人提調韓光綮牌不進推考傳旨,傳于李勉兢曰,許遞,前望單子入之,待下批牌招察任。
活人署提調前望單子入之,金思穆落點。
趙鎭寬啓曰,臣鎭寬,臣益運,以掌樂院提調褒貶進去,下直之意,敢啓。傳曰,知道。
洪仁浩啓曰,臣仁浩,以司圃署提調褒貶進去,下直之意,敢啓。傳曰,知道。
傳于李勉兢曰,今聞政院微稟,司錄回奏之言,左右相言病,吏曹參判薦望,不爲擧行云。貶坐則宜其竢少間,而暫時口呼之議薦,豈至於不可强,有此更稟之擧乎?右相則下位也,右位不爲之事,固難替行,如是之際,國體之苟且,當何如?招致吏郞,以此意往傳于左相,而一銓官差出,屢煩酬應,亦豈非勞逸之倒置乎?該郞雖十番空還,前望決不可命入,此意一體傳之。
李勉兢,以弘文館言啓曰,本館下番,姑降入直,已至多日,事甚未安,修撰朴鍾淳,副修撰李貞運·尹行直,旣有只推之命,竝卽牌招,推移入直,校理趙德潤,旣有只推之命,一體牌招察任,何如?傳曰,允。
李肇源,以義禁府言啓曰,因京畿監可李在學啓本,刑曹覆啓內,振威縣殺獄罪人朴取根獄事,初覆檢官,依道臣所請,竝令該府拿問處之事,允下矣。當該初檢官振威前縣令吳在斗,以靈岩郡守,時在任所,覆檢官陽城前縣監鄭柱,以迎日縣監,亦在任所云,依例發遣府羅將,竝拿來,何如?傳曰,課農之時,不可以民事之稍歇論,雖使拿囚,主推官則似此微眚,當念其家,公罪勘放,覆檢官之獨當,豈不冤乎?以此以彼,無義,甚矣。兩倅姑先從重推考,可也。
兵曹判書權疏曰,伏以臣之一身,自頂至踵,運用行止,無非隆恩厚渥中薰沐陶鑄來者也。十數年間,上之所以榮之寵之於臣身者,在臣身踰且濫已極矣。自夫本兵重任之擔着於七旬迫及之身也,不可但以踰濫言,此殆過福生災之會也。今臣一疾,非適然,无妄數十年前,重致墜傷,腰骨撓撼,頑痰糾纏,調治半年而後,坐之僅得如常,其後十年,又緣撼傷,前症復發。伊時連有喉院·騎堂除拜之命,旬望之間,召牌凡六出而在家六違,筵臣提奏,輒得解遞,非敢望聖聰之記有,而知臣者尙道其事矣。迺於月初,赴公退歸,下馬入室之際,偶致側身撞腰於軒礎之間,一遭驚酸,痰入如期,衰憊勞瘁之餘,本祟乘釁作梗,比前倍劇,僵倒燠室,叫苦罔措之際,忽因諫疏之論列備宰,臣亦入於現告罷職之中。蓋臺評,士夫之極羞恥也,責敎,人臣之極惶悚也。凡有彝性,孰不同然,而臣則因此而釋擔調病,不妨公私,反以爲一分之幸。曾未幾何,敍命旋下,職名如舊,臣之前所羞恥者,倍加羞恥,前所惶悚者,倍加惶悚,所以爲一分之幸者,到此反益悶隘,不得不屢違召牌,則聖鑑已燭其非因隨衆,實由病故,而時降給由之命,此又格外非常之恩也。臣是何人,偏被君父之曲諒周全,乃至此也?臣於病枕,不覺淸淚之簌簌,亟欲蹶然而起,翼如而進,先伸感激卯謝之忱。臣心實若此,而臣身一籧篨耳,臥不得坐,坐不得立,扶擁而立,分寸不得俯屈。以此形樣,顧安得出入禁闥,自效拜跪升降之節,而況今政月,貶坐磨勘,日限已迫,取才開坐,自當連續,運身動作,排日擧行,斷無其勢。受病有淺深,療病有遲速,而臣之所祟,有非外襲症候之或可以時日責效者,以旣往驗之,漸次熏熨,得至伸屈,動以累月計。當此極衰之年,復發積痼之症,終身癃廢,固已可慮,復起爲人,實未易期。目下光景,除非偃身擔舁,則決無蠢動之望,故玆於天牌之下,一味違逋,疾聲號籲。不知臣實狀者,謂臣以籌坐事,隨衆陳章,而臣則不然。人言本無指的,混加譏議,則臣不欲自臣口分疏,而況始也飭勵,終焉開釋,皆出聖旨,則臣何敢拖引於本職之去就乎?雖欲處義,臣方有鹿不擇蔭之急,隨例自引,亦不暇及矣。第臣平日,旣不以身自有,故凡有公故之進身趨走處,一未嘗逡巡退步,竊自附於筋力圖報矣。今焉一病,使臣不得自運其身,仰臥床褥,進退不得,上煩庇護之慈念,下積逋慢之辜犯,撫念此身,吁亦慽矣。疾痛之號,亶出悶急,生成之澤,所貴終始。伏乞天地父母,察臣實狀,矜臣實情,本職仍任之命,亟令還收,使臣得以便意調治,少延殘喘,千萬血祝云云。答曰,省疏具悉。雖聞其實病難强,本兵重任,豈可許久不爲受符乎?受符後調理行公。
丁巳六月十一日辰時,上御便殿。左承旨入侍時,行左承旨洪仁浩,假注書姜浚欽,記事官金珍恪,記事官金景煥,以次進伏訖。上曰,記注官金良倜入來乎?仁浩曰,今日戶曹褒貶進去云矣。上曰,貶坐似已罷,使之速爲來待。仍命農形摘奸,金良倜往西郊,曺錫中往東郊。又命賤臣曰,汝則往南郊,而前至水原,可也。命書傳敎曰,禮使之方,莫先於四維,吏曹判書李秉鼎,特爲許遞,違牌及未肅拜銓堂,亦爲許遞。此時課農,邑倅不可久闕,待銓堂差出,待下批牌招開政差出,仍令待下批,卽爲下送。銓曹三堂俱闕,參判之代,卽令廟堂,以舊望中在京無故人,依例擬薦,亦令待下批牌招,判堂受薦。又命書傳敎曰,考績大政,宜自政府限前擧行,然後百司可飭,政府郞廳發牌。此意傳于左右相,而湫濕若此,蒸熱又若此,此時篤老之左相,調疴之右相,雖難强令往赴都堂開坐,而勞逸二字,若或體認,則乘小間之時擧行,似不待更煩辭敎,亦以此意,傳諭,褒貶日字,使該郞知來,言于該房,以爲轉稟之地。領府事以八十老相,因特敎將欲赴坐,則外此諸司,何敢稱老稱病?聞吏兵房承旨所奏,懸頉各司有之云,各別申飭,又或稱頉,當該堂上,無論耆堂與否嚴勘,俾尊國體。上曰,兵曹判書權,更爲牌招,出榻敎上曰,前假注書曺錫中,方在鑄字所乎?仁浩曰,然矣。上曰,使之入侍。珍恪承命出傳,偕入進伏。上曰,整理儀軌旣停役,則汝等入來,別無所事乎?錫中曰,然矣。上曰,然則汝往東郊,今日內復命,可也。上曰,前假注書洪奭周,仍察廳任。出榻敎上曰,各司中在外提擧許遞,與未差之代,前望單子入之,待下批牌招察任。出榻敎仁浩啓曰,兵曹判書權疏批已下,更爲牌招,傳授命召,何如?上曰,依爲之。出擧條仍命退,諸臣以次退出。
丁巳六月十一日辰時,上御便殿。同副承旨入侍時,同副承旨李海愚,假注書洪奭周,記事官金景煥·金珍恪,原任直閣金祖淳,以次進伏訖。上曰,亞銓薦望,注書出去,斯速持入。賤臣承命出飭。仍命退,諸臣以次退出。
上在昌德宮。停常參·經筵。
夜自五更至十三日開東,灑雨下雨,測雨器水深二分。
趙鎭寬啓曰,明日常參·經筵,取稟。傳曰,停。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
傳于李勉兢曰,諸承旨持公事入侍。
洪仁浩啓曰,兵曹判書權,牌不進,推考傳旨,今方捧入,而命召傳授,一時爲急,如是違召,不卽承膺,事甚未安,所當更請牌招,而擔舁赴闕之際,素患痰結之症,一倍添劇,跬步之間,運動無路云,何以爲之?敢稟。傳曰,本兵命召之封置密匣,今幾日矣,此造符以來所未聞之擧。旣佩之後,差祭鎖院,例皆爲之,亦有北關仍佩往來之例,而曠其官而莊其符,寧有如許國體乎?重任不可輕遞,事面不可不尊,兵曹判書權許遞。爲其傳授命召而遞改,則雖一兩日間,不可遲待。受薦前望太夥然,而其外亦豈無可合之人乎?刑曹判書李祖源除授,卽爲牌招,使卽受符,而刑曹判書之代,旣命今政差出,待下批,亦爲牌招。
李益運啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌不進,監察茶時之意,敢啓。傳曰,知道。
洪仁浩啓曰,兵曹判書李祖源,牌不進,推考傳旨,今方捧入,而命召傳授,一時爲急,更卽牌招,何如?傳曰,允。
以吏曾參議金祖淳牌不進罷職傳旨,傳于洪仁浩曰,只推,更爲牌招。
以黃海監司李義駿狀啓,薦新生銀口魚限內不得封進惶恐待罪事,傳于趙鎭寬曰,勿待罪事,回諭。
以校理趙德潤,修撰朴鍾淳,副修撰李貞運·尹行直牌不進罷職傳旨,傳于趙鎭寬曰,只推。
以活人提調金思穆牌不進推考傳旨,傳于李勉兢曰,勿施。
李勉兢啓曰,活人提調金思穆,貶坐申飭之下,傳旨旣已勿施,而謂有情勢,終不承膺,事體所在,極爲未安,推考,,何如?傳曰,允。嚴飭,使之卽爲設行後,更稟,可也。
洪仁浩啓曰,兵曹判書李祖源,再牌不進,推考傳旨,今方捧入,而命召傳授,一時爲急,如是違牌,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
以吏曹參議金祖淳再牌不進罷職傳旨,傳于李海愚曰,只推,更爲牌招,違牌勿爲呼望,各別嚴飭,斯速開政。
兵曹口傳政事,護軍徐龍輔。
李益運啓曰,兵曹判書李祖源,疏批已下,卽爲牌招,傳授命召,何如?傳曰,允。
傳于李勉兢曰,三銓批下守令差出,不可踰日,牌招,使卽開政。
以吏曹參議金祖淳牌不進罷職傳旨,傳于李海愚曰,以其地處資歷,何論中批與否?且況辭樞密,雖曰美事,疏中無端自劃,有若質言者然,寧有如許遞義乎?若待望實俱備,心廣體胖,然後欲行銓官之事,則雖姚崇寇準,豈於其心自慊,而曰我可以堪當而出仕乎?三銓事,萬萬駭然,爲先從重推考,更爲牌招,使之夜深前開政。
以吏曹參議金祖淳再牌不進罷職傳旨,傳于李海愚曰,傳旨勿施,其委折,爲先問啓。
李海愚啓曰,吏曹參議金祖淳,問啓命下之後,來詣闕外,屢度催促,終不入來,事體所在,萬萬未安,推考警責,何如?傳曰,允。
李海愚啓曰,問啓事,命下矣。問于吏曹參議金祖淳處,則以爲臣之萬萬不稱於見職之狀,悉暴於俄者號籲之中,日月之明,必已畢燭其無隱非飾之斷斷衷曲矣。以臣不肖無狀之姿,偏蒙生成甄陶之化,左右兜攬,至叨見職,而榮已至矣,寵已極矣。藉曰頑如木石,冥如豚魚,尙有未泯之秉彝,則亦豈無感激奮發,隨事策勵,夷險燥濕,生死向前之心,而第念人臣事上之道,莫先於一誠字,臣雖至愚,猶知無此則無以藉手於聖明之世也。臣之鑑識才器,苟有一半分近似於是職者,以平日摩頂放踵,欲報涓埃之忱,雖今日承命,明日狼狽,實所甘心樂爲,而獨奈姿性鈍闒,知識茫昧,愚如塑泥,昏如飮煙,人物之孰優孰劣,公議之誰合誰否,何以辨別,注措之如何得當,格例之如何循規,何以了辦乎?今若只知分義之莫嚴,威罰之可畏,而不自量度,倀倀赴匪可據之地,芒芒行所不知之事,則人之嗤罵,姑舍無論,古今天下,豈有如此無實不誠之甚者乎?此乃所以寧被方命之嚴誅,不敢以不誠自歸者也。區區愚見,迷不知變,嚴敎之下,無以蠢動,震懍罔措,不知攸對云矣,敢啓。傳曰,知道。意謂有別般情勢,使之問啓,見其對奏,非新語。若此則尤不可任其逡巡,以前牌各別催促。
洪仁浩,以都摠府言啓曰,副摠管申耆,以刑曹參判,本曹坐起,書一仕出去,而逐日赴坐,煩稟未安,入番間除草記往來之意,敢啓。傳曰,知道。
李肇源,以戶曹言啓曰,傳曰,記昔先朝,惟農是重,耕耘之節,夙駕親省,每在於城南之野,有時望雨,得雨也亦如之。民莫不欣瞻羽旄,樂趨田功,臺其地而名其臺曰省耕,至今父老,攀盛蹟而頌盛德。在予追述之方,豈無表識之圖?令該曹往審其址,仍加修築。屢陪鑾蹕,予尙記有之,令內閣言于左相,更書臺號三字,刻之石面。因此而思之,東西兩郊,亦宜有省耕之所,而迄未遑焉者,可謂欠事。詩不云乎?靈雨旣零,命彼倌人,說于桑田。蓋於方春,時雨初降,農桑伊始,必親涖而勞勸之也。況我朝家法,在於重農,允叶豳雅,垂訓後世。今玆之諭,由於追述中一端,該曹各築一臺於東西郊,而與南郊修築之臺,無侈於舊觀事,亦令該曹知悉事,命下矣。參判臣鄭益祚與正郞臣尹光心,依下敎,馳進臺所詳細奉審,則臺在南郊石隅大路南邊數十步許田畓中間,而長廣爲七尺許,高爲一尺五寸許,故今方仍舊修築之意,敢啓。傳曰,知道。東西兩郊,則可合築臺處,卿其就議左右相,草記,可也。
洪仁浩,以兵曹言啓曰,卽接西所衛將申昕牒報,則本所南邊小松一株,枯松一株,因風折傷云,令該所依例斫去之意,敢啓。傳曰,知道。
洪仁浩,以壯勇營言啓曰,善騎別將,今當差出,而前望中,擬望之人乏少,外任竝擬,何如?傳曰,允。
右諭善李城輔疏曰,伏以惟我元良,睿質天成,令聞日彰,四方傳誦,欣聳已久,今乃就傅,儼臨書帷,誠宗社生靈無疆之福也。竊伏聞開講之際,周旋中禮,應答卓越,中外蹈舞,以爲太平萬歲之祝,而臣名係宮官,跡阻盛儀,瞻望雲天,徒切戀菀。顧以臣實無所蘊,可稱是職,疾病危苦,末由奔趨,再陳卑懇,冀蒙恩遞,兪允尙靳,批諭彌切,特召三降,除旨焜燿,莫效竭蹶之誠,恭竢威罰之章,伏蒙聖慈,俯垂照諒,不惟不賜譴何,益加眷顧,特遣史官,誕宣別諭,申之以筵敎,禮際過隆,訓誨鄭重。忽此寵擢之命,又下於千萬夢寐之外,而數日之內,溫綸相續,收召之眷,愈往愈摯,有非賤臣所敢承當,惶隕震慄,不知措躬之所也。竊念極天倫綱,昆蟲不昧,世臣圖報,古今恒情。況以如臣不肖,濫叨匪據,歷溯往昔,曾未之聞也。夫有非常之遇者,必思非常之報,豈有所勉强,而且臣於年前賜對,祗奉玉音,溫諄懇至,如慈父之詔穉子,有可以感動木石。臣每中夜不寐,撫躬興歎,其欲有以對揚德意之萬一者,耿結於方寸矣。第臣聞人臣事君之道,或出或處,雖自不同,裁義揆分,各有攸當,則其出非違道,其處非負恩,信乎竝行而不悖也。是以古人有感激殊遇,黽勉膺召,而自量本分,終身不出者亦多矣。臣於前修去就之節,雖不敢妄援,然旣以堅守虞人之執,仰陳於前,又以一伸義分之忱,告歸於後,欲以不報爲報,而若復言行不顧,蹤跡頓變,則聖上亦將何所取而用之哉?惟是二品命德之授,何等峻秩,而名器一輕,則國體不尊。臣以庸陋末蔭,玷薦七年,驟躋亞卿之列,榮盛招災,固不暇恤,其爲聞聽之駭惑,物議之喧騰,當何如哉?是則聖慈之誤恩愈加,而賤臣之進路自枳也。恭惟我殿下,以天縱之聖,敎思無窮,上承勳·華之心法,下貽翼子之燕謨,早諭之道,乃在於親近儒學之臣,溫習經訓,誠可以爲後聖法程,而獨以臣欺天之罪,仰累則哲之明,猥廁誦說之聯,復辱簡擢之典,臣之重戾,於是益著,而無可自贖矣。臣於請譴之章,病勢輕重,何敢煩達,而槪其風眩宿症,轉輾沈痼,房闥之間,欲赴還仆者數矣。漸至於神識茫昧,氣息凜綴,聾聵已劇,言語難通,杜門委席,全無生人意象,以此癃廢之狀,雖欲冒昧趨命,而不可得矣。如有絲毫蔓飾,欺誣聰聽,則天地神明,實所鑑臨,臣雖冥迷,亦知其不宜出此也。伏乞聖明,特垂矜察,收臣職秩,亟令有司治臣之辜,以明邦憲,公私幸甚云云。答曰,省疏具悉。卿與懷德儒臣,俱膺招徠之列,而敦諭別諭,必欲致之,承宣·史官,期令偕來,果然有勉回遐心之擧。及其至也,講禮載擧,此蓋懷德儒臣,則職是師傅也,寧或恩禮之有輕重於卿與懷德儒臣而然哉?今則儒臣還懷德,左諭善老而賢勞於庚暑,此時待卿企卿,願與之接武出入於講席,豈翅淸風之思濯然?姑不欲强之者,炎令登程,恐煩撼頓,疏來而久留之,卽出於待之以實,而筵臣未喩予意爲言,其宣批之太遲,甚矣近俗之固陋也。在昔山林疏批,未嘗隨到隨下者,旣不一批卽起,則其勢不得不優游寬緩。此箇故寔,略說於卿家從姪之在近密者,俾傳於卿,卿想前此諦承,予猶耳慣於左右之說,先申數行之諭,反涉備例,予所靦然,自餘肝膈之蘊,留俟秋生後。仍傳于李勉兢曰,此批答,下諭于右諭善李城輔。
兵曹判書李祖源疏曰,伏以臣於千萬夢想之外,伏奉恩除,以臣爲兵曹判書,臣誠驚隕震懍,不覺四體之失措。夫六官之長,何莫非重任,而司馬爲最。蓋銓衡人物,則有冢宰之體,筦掌財貨,則似度支之法,軍旅有禮,則比乎宗伯,姦宄式詰,則先於司寇,而至於摠兩廂之嚴衛,冠五營之節制,身佩樞要,班同邇密者,六卿之所無,而是職獨然。雖使古之名碩當之,擧必逡巡而不敢居,以臣至迂疎至儱憒,百無寸長之一書生,猝然承此命當此任,毋論一身之狼狽,四方之譏笑,不意聖朝官人之政,若是其舛誤也。且臣於年來,衰病日深,風痰積祟,轉成重聽,家居酬接,僅通語言,公座問答,全未諦悉,由是而神精迷瞀,志氣消落,對人處事,如霧如夢,昏昏閉門,自分病廢者久矣。秋曹除命,適在於齋居恤囚之時,不敢言私,黽俛趨膺,而奏啓每賴僚堂,箚決全委郞吏,裒然尸位,夙宵憂悶。今玆之命,其職務之繁,責任之鉅,尤非秋曹之比,則以臣癃痼之形,將何以陪衛殿陛,肅豼貅之列,出入政席,副韎韐之望哉?噫,臣之事我殿下,二十年于玆,無才而惟殿下陶鎔之,有罪而惟殿下涵貸之,世人皆棄而惟殿下拔擢之。自六品末官至八座峻秩,無往而非簡在上心,赴湯蹈火四字,卽臣宮筵矢心之語,則湯火且不欲避,況何敢以循墻之例讓,煩浼於殿下之前哉?顧念是職,關係甚大,緣臣一人而玷名器辱聖簡,則臣之孤負,無以自贖,趨走非恭,逋違非慢,斷斷寸心,毫無假飾。至於一門二卿,私心懍懼,猶屬臣緩聲,天牌屢降,轉動無路,略控短章,仰暴實狀。伏乞聖上,天地父母,特垂諒察,將臣新除本兵之任,亟命鐫免,以卒生成之澤,不勝幸甚。答曰,省疏具悉。須看中批傳敎,勿辭行公。
兵曹參判姜彝正疏曰,伏以臣自數昨以來,重得氣瘧之症,每日寒熱,不分朝晝,頭疼而神精昏眩,膈痞而吐瀉交作,委頓床褥,欲起還仆。顧今僚員不備,番次苟艱,而尙不得循例持被,私心惶悶,已無可言,此際見差太廟望祭獻官。以此病狀,雖欲怵畏義分,强力駿奔,而若或臨時疾作,以致顚仆失禮於陞降興俯之際,則臣雖萬殞,猶不足以自贖,玆不得不疾聲呼籲,冒瀆崇嚴。伏乞天地父母,俯垂矜諒,亟賜變通,以重享禮,仍許遞改見職,俾得安意調理,治臣瀆擾之罪,以肅朝綱,千萬幸甚云云。答曰,省疏具悉。疏辭許令該曹付標。卿其勿辭,調理行公。
吏曹參議金祖淳疏曰,伏以歷數朝紳,愚騃如臣而濫竊如臣者,凡有幾人?以千萬無肖之賤品,蒙千萬曠絶之洪造,粵自韋布應講之初,至于今衣緋頂玉,上下十三四年間,煦濡雨露之澤,依近日月之光,淸貫華選,揚歷殆遍,頂踵毛髮,都歸造化之仁,本末長短,盡入淵鑑之昭。踰涯之懼,負乘之戒,夙宵兢栗,不啻氷淵,區區私忖,每以爲藐然小臣,旣無寸長可裨聖世,則但當寄心虛舟,回頭急流,志遏溫飽,而少逭自作之孽,跡避名利,而剩留不盡之福,以圖終始生成之擇,以效身心塵刹之奉而已。斷斷此心,可質神明,而曾或披導悃愊於淸燕酬對之間,惟聖明亦已俯燭其才器之無用,而志願之有在矣。不意今者三銓特除,忽及於夢寐之外,寵命纔頒,庚牌荐降,惝怳震悸,誠不知措躬之所也。國家用人之道,雖微僚末官,必量才授能,然後庶盡天工人代之責。今臣年學俱淺,望實都乏,喉院夙夜之役,諸曹佐貳之職,尙有不克堪承之懼,矧此堂堂銓選之地,寧容濫竽於其間,而四方之譏笑,從他譏笑,一己之狼狽,任渠狼狽,雖欲蹶然而趨,躍如而進,奈臣天性,至頑且憃,以其知覺則菽與麥無所辨,以其鑑別則賢不肖無所知。且於尋常家居,邸狀政眼,曾不留心看過,看亦不解其故,如鄕村愚夫,忽覩官府,茫不識高低東西,習與性成,癡隨年增,一切世務,瞢如墮霧。今若以此爲臣侈身耀閥之資則已,苟欲使臣效淸朝甄別激揚之政,則何異責瞽者之辨色,撻齊人以言楚哉?顧臣平居之自矢旣如彼,今日之自劃又如此,其於去就,諒亦審矣。設以逡巡方命之故,仰觸嚴威,至蹈斧鉞嶺海之危,卽賤心之所安也,初乏可據之義,故作必辭之端。攖其名而避其苦,卽工於做宦者禦人之口給,而竊念事君之義,無隱爲本而趨走爲末,使臣之禮,勵廉莫先而寵利莫後,故長源辭官而唐宋不奪其操,若水勇退而宋帝俾遂其心。千載之下,想像見君臣上下情志流通之際,每讀史至此,未嘗不激感艶慕也。今臣之庸陋愚昧,固不及二子萬萬,然惟是我聖明,成人遂物之盛德至仁,遠邁於唐宋二君,飛潛動植之類,莫不各遂其性。伏況臣以世祿之裔,邇密之列,受恩罔極,與天同大,斂不得藏于屠沽之中,走不得棲乎藪澤之間。惟是得全家聲,獲免大戾,爲不報之報者,無出於度己量力,杜門守拙而已。初非如二子浩然高引之擧,則以若遭際,以若志願,夫豈有自阻其情之理,亦豈有天只不諒之歎哉?召命之下,蠢動無望,玆敢冒死呼籲,畢陳衷赤。伏乞天地父母,察臣至切之懇,矜臣悶苦之言,將臣新授職名,亟賜遞改,因命永勿檢擬於選部之望,以重公器,以遂私願,千萬血祝。抑臣又有冒陳者,授職之難,自古爲然,故設之銓衡之任,俾主通塞之權,以採朝廷之公議,而君上不之與焉,所以示人以公而不以私也。今臣之叨是職,過蒙誤恩,不循常格,遽承下批,惶霣感激,有倍他人,而第未知其於公議果何如也。其有妨於公議也,則臣雖欲抗顔冒據,誠不可得,其無害於公議也,則爵祿非殿下之所可私施也。此又臣難進之一端,然臣之株守,不在於此,而如右所陳,則又何敢覶縷爲說,重犯瀆褻之辜哉云云。省疏其悉。凡事循常爲可,勿辭察職。
丁巳六月十二日辰時,上御誠正閣。諸承旨持公事入侍時,行都承旨趙鎭寬,行左承旨洪仁浩,行右承旨李益運,左副承旨李勉兢,右副承旨李肇源,同副承旨李海愚,假注書洪奭周,記事官金景煥·金珍恪,檢校待敎沈象奎,以次進伏訖。上曰,讀奏公事。勉兢曰,臣以吏房,無公事矣。命書傳敎曰,民事不可緩,守令諸窠,一任其久曠,是豈重民務農之意乎?大臣昨以欲待少間,薦擬附奏,吏判差代,開坼尙餘數日,其前足可擧行,而守令差出,有難遲待。新除授吏曹堂上,卽爲牌招開政。判堂則姑爲留窠,待大臣病間受薦,只以詞訟及守令現窠擬入事,分付。仍敎曰,守令差出之後,卽令辭朝下送。又命書傳敎曰,爲勉出大臣,昨有前望不可命入之敎,適又見亞三銓前望曾經中,除承宣·臺諫,衆所共知情勢·親病·在外及編書校正,無可點之人,兼欲踐言,行副護軍金祖淳,吏曹參議除授。仍敎曰,以若地處,令始爲之者,亦云晩矣,何必以中批爲嫌乎?敎鎭寬曰,陸奏約選,向有使卿看詳之敎矣。大抵古人之於經書,亦必貴專門之學者,蓋出於無分精力之意。今人精力,不如古人,而反欲盡治四書五經,安望其能做專一之工也?陸宣公奏議,非但文字之儘好,亦多有益於時政,而顧其篇章浩汗,觀者易厭,故略做先正朱書節要之例,選其中若干篇,刪繁就約,俾便誦讀。蓋以述而不作之旨,兼寓務專精力之意,而其於字句存拔之際,尙或有未盡處。且如臺省長官·薦擧僚屬·及京東水利·均稅六條等諸篇,人或謂之可刪,而予意則不然。蓋其去取之例,雖詳於議論,略於事實,而此三篇,則不獨切中事情,足見自家經論,亦多可以推行於當今者,不可不採入矣。至於論裵延齡奸蠹及沿邊事宜,二書雖已節約,尙多支繁。延齡雖曰小人,而論列之語,似欠大臣之體,且其罪狀,一語可盡,而重言複言,何如是太過也?鎭寬曰,陸奏之於經濟,朱書之於義理,兩大文字,可謂千古無比,而宣公之於延齡,正如朱子之於唐仲友,嫉惡之太過,亦可見其陽氣發處也。上曰,陸文自是一格,用之疏章,尤爲好矣。雖多騈儷,而自然合對,絶無破碎雕刻之病矣。命書傳敎曰,記昔先朝,惟農是重,耕耘之節,夙駕親省,每在於城南之野,有時望雨,得雨也亦如之。民莫不欣瞻羽旄,樂趨田功,臺其地而名其臺曰省耕,至今父老,攀盛蹟而頌盛德。在予追述之方,豈無表識之圖?令該曹往審其址,仍加修築。屢陪鑾蹕,予尙記有之,令內閣言于左相,更書臺號三字,刻之石面。因此而思之,東西兩郊,亦宜有省耕之所,而迄未遑焉者,可謂欠事。詩不云乎?靈雨旣零,命彼倌人,說于桑田。蓋於方春,時雨初降,農桑伊始,必親莅而勞勸之也。況我朝家法,在於重農,允叶豳雅,垂訓後世。今玆之諭,由於追述中一端,該曹各築一臺於東西郊,而與南郊修築之臺,無侈於舊觀事,亦令該曹知悉。仍敎曰,臺在石隅,卿等見之乎?鎭寬曰,臣果見之,而前輩之以此謄於賦詠者亦多矣。上曰,南郊臺址,卽令戶堂往審,而只仍舊制,略加修築,切勿令工役浩大。東西郊則當從後商量,次第爲之,而此擧非爲一臺也。意在追述重農之盛德,而因其地想其蹟,抑亦爲觀感之一助矣。肇源讀奏戶房公事,黃海監司李義駿啓本兔山縣反庫事。命書判付。鎭寬·仁浩·益運·海愚,以無公事先退。勉兢曰,繕工監褒貶,初欲以明日爲之,而今則工曹貶坐已過,不得設行云矣。上曰,然則令工曹更爲磨勘,可也。仍命退,諸臣以次退出。
上在昌德宮。停常參·經筵。
趙鎭寬啓曰,明日常參·經筵,取稟。傳曰,停。
李益運啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌不進,傳旨未下,監察茶時之意,敢啓。傳曰,知道。
李肇源啓曰,貶坐擧行,飭敎截嚴,命牌事體,尤爲至重,而活人提調金思穆,謂有情勢,經宿闕外,無意承膺,極爲未安,從重推考,何如?傳曰,此啓辭還給。
傳于趙鎭寬曰,諸承旨持公事入侍。
傳于李海愚曰,右副承旨入侍。
活人提調前望單子入之,鄭民始落點。
以備局堂上金文淳·閔鍾顯·李秉鼎·李書九·南公轍牌不進,推考傳旨及罷職傳旨,傳于洪仁浩曰,年與位不低者卿宰,卿宰之處義,異於年淺位卑者,去就要令當而已。何必硬生然後爲得宜乎?副提擧雖曰,下大夫,與聞廟議,則無異卿宰,近來諸宰處義,伸之又伸,今又如是,反有關於國綱,傳旨竝勿施,更以前牌催促,其中位高者承牌,則餘當同然,此意嚴飭。
兵曹,以申大謙爲禁軍別將。
以執義朴戴淳,掌令朴崙壽,獻納李基讓,正言李東萬牌不進罷職傳旨,傳于李益運曰,只推。
李益運啓曰,卽者義禁府都事來言,左議政蔡濟恭,今方待命於金吾門外云,係是大臣去就,敢啓。傳曰,知道。
李益運啓曰,卽者義禁府都事來言,右議政李秉模,今方待命於金吾門外云,係是大臣去就,敢啓。傳曰,知道。
洪仁浩啓曰,卽者議政府錄事來言,左議政蔡濟恭以爲,伏承朝筵下敎,萬萬惶蹙,不敢偃處私第,來伏金吾門外,以請嚴誅云,仍納命召,何以爲之?敢稟。傳曰,安心勿待命事,遣史官傳諭,仍傳命召箚批,姑勿論勞逸之義,不嫌其倒置,則勢將替勞,而取前望點下,該房知悉。
洪仁浩啓曰,卽者議政府錄事來言,右議政李秉模以爲,嚴敎之下,惶悚靡措,走伏金吾門外,恭竢嚴譴云,仍納命召,何以爲之?敢稟。傳曰,安心勿待命事,遣史官傳諭,仍傳命召箚批,姑無論勞逸之義,不嫌其倒置,則勢將替勞,而取前望點下,該房知悉。
洪仁浩,以都摠府言啓曰,今日入直內三廳武兼禁軍及軍兵等當爲中日習射,而雨勢如此,不得爲之之意,敢啓。傳曰,知道。
以吏曹參議金祖淳再牌不進罷職傳旨,傳于趙鎭寬曰,昨日擧措,不可以辭官言,國綱所在,此而不嚴處,朝廷有體貌乎?亟施不敍之典。
洪仁浩,以兵曹言啓曰,今日本曹褒貶時,磨勘堂上,當爲備員,而參判姜彝正陳疏受由,參知未差,參議睦萬中,今方入直,他無推移之路,參知未差之代,令該曹以在京無故人口傳差出,待下批牌招,以爲磨勘之地,何如?傳曰,允。
吏曹口傳政事,以金啓洛爲兵曹參知。
備邊司薦望,以洪明浩爲吏曹參判,李勉兢爲吏曹參議。
趙鎭寬啓曰,臣與左副承旨李勉兢伴直矣,纔已移職,伴直無人,同副承旨李海愚,卽爲牌招,何如?傳曰,允。
有政。吏批,判書未差,參判洪明浩未肅拜,參議李勉兢進,行都承旨趙鎭寬進。以韓用和爲承旨,金載瓚爲吏曹判書,閔命爀爲正言,趙尙鎭爲刑曹判書,尹壽民爲通津府使,李仁達爲機張縣監,具絳爲長淵縣監,訓鍊都監提調單李祖源,禁衛營提調單李祖源,御營廳提調單李祖源,前府使兪碩柱,前郡守朴志泓以上還陞通政,全州判官尹光垂還陞通訓,以上復資事承傳。
兵批,判書李祖源病,參判姜彝正受由,參議睦萬中進,參知未差,右副承旨李海愚進,同知單申光爀,僉知三單,田義顯·閔愿·朴文炯,大護軍李聖圭·權·李家煥·李秉鼎,護軍權裕·林道浩·李鎭復·白師謹·李城輔·金夢彩·張集紹,副護軍申大年·韓用龜·金載翼·徐日輔·蔡弘遠·尹致性·李魯述·韓用和·李壽咸·權邁·金啓洛·朴長卨以上竝單付。
洪仁浩,以備邊司言啓曰,卽見京畿監司李在學狀啓,則枚擧砥平縣監尹羲厚牒呈,以爲本縣素非牟農宜土,而會簿春牟合爲二千五百九十餘石之多,民戶則自來較少,還分收捧之際,爲弊不些。況今春牟未免失稔,本色準捧,實無其路。元數中限折半從民願作租,待秋準捧事,請令廟堂稟旨,分付矣。春牟最不合於農食,該縣又非宜土之地,雖非失稔,宜有減數之道,而目下民情,亦不可不顧,依狀請原數中限折半作租,待秋準捧之意,分付,何如?傳曰,允。
洪仁浩,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,允。
修撰柳相祚疏曰,伏以,臣於前月初,伏奉千萬不近似之職名,揆以賤分,已極惶汗,且伏念,臣祥禫纔訖,了無榮進之念,母病方劇,亦無離捨之勢。猥犯瀆澆之誅,敢陳縣道之章,退伏私次,恭竢嚴譴,而未及上徹,幸蒙恩遞,臣方母子相守,攢祝洪造,忽玆恩除,復降於旬月之內,華誥聯翩,馹召有命,臣誠驚惶愧恧,尤不知所以措躬。敢將前日未暴之私,兼陳目下至切之懇,北望拜稽,仰首長號,惟聖明矜察焉。臣本迷劣庸陋,百不猶人,濫叨一第,亦云僥倖,而惟我聖上,軫念先故,特起曠想,筵敎宸章,前後炳朗,此豈但臣家一門之慶?抑亦嶠南七十州之所共欽誦而感祝者也。第緣臣福過致尤,榮極招殃,恩歸未月,臣本生父見背,更未周歲,臣所後父又繼奄忽,臣之不孝無狀,獲戾神天,至此之極也。冥頑已甚,禮制遽閱,而穹壤之至哀未已,人世之意念都灰,區區所願,惟在於屛伏田野,以養偏母,保守先訓,歌詠太平而已。尙何毫髮有望於淸要榮顯之地也?況臣本職掄選,猥在喪中,今此收錄,纔經中月,則結綬彈冠,揚揚榮塗,不但人之嗤罵,亦豈臣所堪忍哉?且臣母素患風痺之症,一自喪威之餘,轉成沈痼之疾,入夏以來,益復添劇,長委床笫,日事刀圭。臣於此時,雖在城闉之下,猶當懇結將護之不暇,況臣千里遠離,動費時月,苟使人事未盡,調治失宜,則臣之情事,尤極悶切。玆敢冒昧義分,荐犯違傲。伏乞聖明,亟命鐫改臣所帶職名,因治臣逋慢褻猥之罪,以肅朝綱,以安微分,不勝幸甚。臣無任激切屛營之至,謹昧死以聞。省疏具悉。爾其勿辭,上來察職。
丁巳六月十三日辰時,上御誠正閣。諸承旨持公事入侍時,行都承旨趙鎭寬,行左承旨洪仁浩,行右承旨李益運,左副承旨李勉兢,右副承旨李肇源,同副承旨李海愚,假注書姜浚欽·洪奭周,記注官金初燮·金良倜,檢校待敎沈象奎,以次進伏訖。上命讀奏公事,鎭寬·仁浩·勉兢·肇源·海愚,以無公事先退,益運讀奏刑房公事慶尙監司李亨元啓本草溪郡定配罪人金善觀放送事。命書判付。敎曰,活人提調已赴貶坐乎?益運曰,謂其情勢之難强,屢度催促,終不承膺矣。上曰,非但所帶之異於實職,況其家與他自別,則豈可一味如是?更爲申飭,而行公與否,注書知入。賤臣承命出飭。命書傳敎曰,因大臣言病,坐起不爲設行之致,日前諸備堂牌招,自在勿施中,豈可一味相持乎?今日則一倂出牌,莫敢違牌事嚴飭。又命書傳敎曰,吏曹殿最,不可踰限,開坼在再明,而中批之三銓,旣處分,前望不欲點下,其間大臣,想亦差可,到今議薦,然後可以備政官行考績。今日則與三銓以在京無故人一體議薦事,言于廟堂。仍命退,諸臣以次退出。
丁巳六月十三日午時,上御重熙堂。右副承旨入侍時,右副承旨李肇源,假注書洪奭周,記事官金珍恪,記注官金良倜,以次進伏訖。上曰,吏房承旨入侍。出榻敎賤臣承命出傳,左副承旨李勉兢進伏。上曰,活人提調之尙不行公,事甚駭然。官職去就,撕捱者何限,而寧有以活人提調違牌者乎?昨令同副,考其前例之有無矣,果有之云乎?勉兢曰,無之云矣。命書傳敎曰,處義之爲不爲,亦隨官職之緊漫,則活人提調牌不進,前所未見,屢飭之下,無意承膺,事體所在,豈不寒心?當該提調金思穆,罷職,旣命設行,其代前單入之,待下批使之磨勘。仍敎曰,前望旣以壯勇提擧點下,明日本營貶坐時,同爲設行事,分付。又敎曰,備堂事之尙今不爲出場,可悶矣。今番則無敢違牌事申飭,而其中位高者,乃禮判也,禮判違牌,勿爲呼望。又敎曰,大臣謂有實病,薦望不爲擧行云,萬萬慨然。大臣旣如此,何責乎諸宰?薦與不薦,任便爲之,更勿入稟事,招致備郞,傳于左相。仍命退,承史以次退出。
上在昌德宮。停常參·經筵。
自酉時至人定,灑雨下雨,測雨器水深一分。
自人定至十五日開東,灑雨下雨,測雨器水深一寸五分。
李益運啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌招啓辭未下,監察茶時之意,敢啓。傳曰,知道。
洪仁浩啓曰,明日上前開坼相値,視事頉稟之意,敢啓。傳曰,知道。
傳于趙鎭寬曰,禮房承旨馳詣宗廟·景慕宮,奉審摘奸以來。
傳于洪仁浩曰,諸承旨持公事入侍。
傳于洪仁浩曰,下直守令留待。
傳于李肇源曰,左副承旨入侍。
傳于李肇源曰,右副承旨許遞,前望單子入之,待下批牌招察任。
承旨前望單子入之,李翼晉落點。
傳于李肇源曰,未肅拜吏曹堂上,待開門牌招,褒貶使之限內設行。
以金珍恪·金景煥囚單子,傳于李益運曰,分揀放送。
以徐有沂囚單子,傳于李益運曰,付過放送。
兵曹,以柳孝源爲禁軍別將。
以訓鍊都監中軍望筒,傳于洪仁浩曰,不可數遞,前中軍仍任。
趙鎭寬,以成均館兼大司成意啓曰,文廟守僕,依宗社守僕例,試才啓下事,曾已擧條,啓下矣。守僕朴喜儉瓜朔之,代以事知守僕試才抄擇,備三望受點次,別單書入之意,敢啓。傳曰,知道。
趙鎭寬,以成均館兼大司成意啓曰,曾因大司成臣李晩秀所啓,文廟守僕五窠中一窠,依廟宮守僕例,以事知守僕入啓蒙點,毋得數遞,使之久於其任,嫺習儀節事,擧條,啓下矣。依啓下,守僕金慶徹瓜朔之,代以事知守僕試才抄擇,備三望別單書入,受點久任之意,敢啓。傳曰,知道。
洪仁浩,以兵曹言啓曰,咸鏡道試取武士,待上來給糧資,齊到後,草記事,前判書臣權,伏承筵敎矣。北關武士閑良趙養鼎等五人,南關武士出身李源根等十六人,今已齊到,故依下敎自臣曹分給糧資之意,敢啓。傳曰,知道。當親試,待下敎待令,可也。
洪仁浩,以訓鍊都監言啓曰,依傳敎,本局中軍申大謙,仍任之意,敢啓。傳曰,知道。
禁府照目,龜城府使李星會矣本府議啓內,邑校橫拿,不能嚴束,致有殺越之情犯絶悖,而亦不卽取服,屢煩傳敎,揆以法綱,誠極可駭罪,杖一百收贖,告身盡行追奪,私罪,奉敎依允爲旀,功減一等爲良如敎。又照目,植松前萬戶李元喆矣本府議啓內,莫重還穀,謂以民戶之流絶,不能嚴督,致有此未捧之夥然者,揆以糴法,殊極可駭罪,杖一百收贖,告身盡行追奪,私罪,奉敎依允爲旀,功減一等爲良如敎。又啓目,扶安縣監李允行原情云云,傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,依允。又啓目,通津前府使李文協原情云云,問目內辭緣,泛稱遲晩,刑推得情,何如?判付啓,除刑推議處爲良如敎。
刑曹判書趙尙鎭疏曰,伏以爲人臣而受恩於君父者,從古何限,而豈有如臣之比哉?空疎之姿,旣乏文質,孤畸之蹤,又多臲卼,而偏蒙我聖上天地於臣,父母於臣,庇覆焉生成焉。長縻爵秩,節次推遷,內而近密,頻依日月之光,外而藩邑,又專符節之榮,前後除拜,歷揚華顯,輒費聖明之拂拭,遽躋卿月之崇班,水曹長席,金吾摠管,次第叨冒,黽勉承膺,無似賤臣,何以得此於聖朝也?仰戴隆恩,感淚被面,自顧人器,涯分已過。惟是閑漫之職,庶幾筋力趨走,以爲圖報之萬一,而乃者籌司特旨,司寇新命,聯翩荐降於夢想之外,榮光所被,門戶動色,臣誠感激慙惶,實不知措躬之所也。臣本駑鈍,又抱貞疾,剖析剸理,初非彷彿,一切世務,全是茫昧。矧玆廟堂之機要,軍國之謨猷,便同瞽視之丹靑,蚊負之丘山,不省頭緖,莫辨利害,則以此樗櫟之朽,糞土之墁,其可擬議於店樑之用,丹雘之具耶。雖使才猷地望,爲世所推者當之,率多逡巡,不欲冒居,況臣譾劣,其何可視若固有,晏然承當而參聞也哉?噫,臣之夷險向前,塵刹自效之願,銘之心肝,不惜頂踵,凡有除命,不敢費辭巽讓,以犯不誠之科。今此所叨之職,雖已章皇出肅,而至於籌司緊任,反覆思量,全不稱似,寧被傲慢之誅?實無堪承之望,今若徒感恩私,冒膺蹲居,則其於累聖簡而屑名器,非細故也。疾痛之呼,不避煩猥,肝膈之懇,非出矯飾,玆敢略陳短章,仰瀆崇聽。伏乞聖慈,察臣才不適用,諒臣懇實由中,亟賜鐫改臣新差備堂之任,以重公器,以安賤分,千萬幸甚。答曰,省疏具悉。卿其勿辭行公。
丁巳六月十四日卯時,上御誠正閣。諸承旨持公事入侍時,行左承旨洪仁浩,行右承旨李益運,左副承旨李肇源,右副承旨李海愚,同副承旨韓用和,假注書姜浚欽·洪奭周,記注官金初燮·金良倜,檢校待敎沈象奎,以次進伏訖。上曰,下直守令入侍。出榻敎賤臣承命出,與通津府使尹壽民,機張縣監李仁達,長淵縣監具絳,偕入進伏。命諸承旨讀奏公事,用和讀奏禮房公事咸鏡監司李鼎運狀啓幼學朴臨奎公都會帖文祗受事,益運讀奏刑房公事慶尙監司李亨元啓本給暇罪人金器文義城縣還配事。命書判付訖。上曰,下直守令以次進奏職姓名,可也。壽民等以次進對。敎曰,下去善爲之也。又敎仁達曰,勿以機張爲小,另加小心,小邑善治,然後大邑可做矣。上曰,萬頃縣令,已爲待令乎?注書知入。賤臣承命出問回奏曰,未及待令云矣。仁浩曰,此時守令,不宜久曠,而萬頃縣令徐有沂,雖曰,在鄕,遲滯上來,已極未安,守令辭朝,纔有飭敎,而今日又不卽下直,事甚駭然。所當重勘,而本院請推之外,無他可施之罰,何以爲之乎?上曰,爲先拿處,可也。出擧條上曰,徐有沂居在何處?益運曰,家在安東,而上京後寓居泮村云矣。上曰,下直守令宣諭,而七事則除之。宣諭訖。命退,諸臣以次退出。
丁巳六月十四日辰時,上御重熙堂。左副承旨入侍時,左副承旨李肇源,假注書洪奭周,記注官金初燮·金良倜,安岳郡守李始源,以次進伏訖。上曰,上番兼春秋誰也?肇源曰,金初燮也。上曰,日前入侍之兼史,皆何去乎?良倜曰,兵曹佐郞金景煥,禮曹佐郞金珍恪,皆赴本曹貶坐矣。上曰,入侍兼史,例皆懸頉於貶目,則豈可往參乎?速令入來事,分付。初燮承命出飭,記事官金景煥進伏。上曰,古例上下番及預備兼史,皆擬望受點,其餘兼史,不得登筵,近因此規之廢閣,渠輩乃敢越格往參,極爲駭然矣。仍命書榻敎曰,越例貶坐進去兼春秋,竝拿處,上敎始源曰,間經旱暵,本邑民事何如耶?始源曰,今年京畿·兩西,皆被旱災,而海西爲最甚。海西之中,沿邑之多畓結者又最甚。故延·白及信川·安岳等處,水田之未付種者,殆近三分之一,而去月卄八日之雨,洽爲一鋤,今番霈注,又在臣離衙之後,以今所料,不至有判歉之慮矣。上敎賤臣曰,藥房貶坐,聞在今日,都提擧已爲入來乎?賤臣對曰,姑未入來矣。上敎始源曰,得見鏡湖·緣野之批乎?始源曰,臣果得見,而恩數之曠絶,誠可謂古今所罕矣。上曰,聞於向日往遊江亭,昨赴本營貶坐,拜起如常,不待扶腋云,可謂稀異矣。仍敎賤臣曰,領府事如已入來,爾以此意往傳,欲爲召見,而日熱如此,故或恐貽勞,不令入侍,此意一體傳之也。賤臣承命出。回奏曰,欲赴貶坐,而因眩症之添却,不得入來云矣。上曰,爾其出去,往問症勢之如何也。賤臣承命出。始源曰,本郡各樣還穀,其數甚多,民受弊病,其來已久,而最是稷還,至於二萬七千六百石之多,且非本郡之土種。故必貿諸鄰邑,或不無以錢代捧之擧,爲民痼瘼,作吏奸藪,旣不成糶糴之法意,又難作賑救之糧資,無益有害,合有變通之道矣。就其中管餉鑄字價償債條等九千二百六石零,俱有需用處,年年取耗,上送於京司及營門,則有不可全廢。姑觀前頭作米取耗,事甚便當,而至於常平廳會錄條一萬八百六十六石七斗,留庫條七千五百二十石六斗零,合一萬八千三百八十六石十三斗零,依民願以詳定例作錢上納,在朝家別無所損,而在本郡實祛痼弊,故敢此,仰達矣。上曰,民弊旣如此,依民願爲之,可也。出擧條始源曰,籍政之紊亂,莫甚於本郡,年前大臣筵稟,以從實釐正之意,行會各邑,而伊時本郡,適値空官,仍舊磨勘,每當式年,鰥獨盲病人年八十無率及一家內父子各鼎者,挾戶流接者,亦爲分戶充數。故此爲本郡民難支之端,去壬子式年,前郡守李益運在任時,論報監營八百六十餘戶,雖曰,減數,無依虛錄之類,尙載於元摠中,虛戶應役,依舊夥多。今式年則一從實戶磨勘,俾無虛實相蒙之弊,恐合事宜,故敢此,仰達矣。上曰,往復道臣,從便釐正後,令道臣狀聞,可也。出擧條始源曰,支勅時,本郡以黃州頭站,竝邑分辦供億,與黃州別無異同,而黃州則一勅所需爲三千五百六十八兩零,本郡則不過二千四百二十兩零,蓋以黃州則支上勅,本郡則支副勅,故接待人數,差減十名,有此遞減之擧。然而黃州,地方官也。人物之責立,各種之貿覓,不必多數費價,至若本郡,隔江百餘里之地,搬運之費,雇立之需,不啼倍蓰,而只因支供十名之差少,有此千餘金之剋減者,未免斑駁,其在綜核之政,宜有均排之道。此後則一依黃州支勅例,定式放下,恐合事宜,故敢此,仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深二寸七分,夜自四更至十六日開東,灑雨下雨,測雨器水深二分。
趙鎭寬啓曰,今日拜辭,行護軍權裕受由上來,旣呈肅單,不爲入來,事甚未安,推考警責,原單子,勿施,何如?傳曰,允。
藥房提調沈煥之,行左承旨洪仁浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
趙鎭寬啓曰,明日常參·經筵,取稟。傳曰,停。
李益運啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌招啓辭未下,監察茶時之意,敢啓。傳曰,知道。
傳于趙鎭寬曰,吏·兵房承旨持褒貶啓本入侍。
趙鎭寬啓曰,同副承旨韓用和今日不爲仕進,卽爲牌招,何如?傳曰,許遞。
洪仁浩啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
吏曹口傳政事,注書單金履永。
趙鎭寬啓曰,吏曹判書金載瓚,參判洪明浩牌不進推考傳旨,今方捧入矣。褒貶限內設行事命下,而如是違召,不卽承膺,事甚未安,判書·參判,更爲牌招,何如?傳曰,開坼已過,此啓辭,置之。
傳于趙鎭寬曰,靈山縣監除辭朝赴任。
備邊司薦望,申光履爲江華留守。
吏曹口傳政事,以李晩祥爲山淸縣監,李永夏爲禮安縣監,蘇洙中爲知禮縣監,安弘迪爲靈山縣監,萬頃縣監徐有沂,安山郡守李魯在相換,周命新爲積城縣監。
趙鎭寬,以吏批言啓曰,新除授積城縣監周命新今年爲六十九歲年限已過改差,何如?傳曰,允。
以姜浚欽·洪奭周囚單子,傳于李益運曰,分揀放送。
趙鎭寬啓曰,吏曹判書金載瓚疏批已下,卽爲牌招,參判洪明浩牌不進推考傳旨,今方捧入矣。開坼坐起,今日內擧行事命下,而如是違召,事甚未安,亦爲一體牌招,何如?傳曰,允。
以吏曹判書金載瓚肅拜單子,傳于趙鎭寬曰,判堂旣出肅,政官牌招開政。
有政。吏批,判書金載瓚進,參判洪明浩牌不進,參議李勉兢進,左副承旨李肇源進。以金華鎭爲工曹判書,柳師模爲工曹參議,閔台爀爲知義禁,閔鍾顯爲弘文提學,李秉鼎爲同成均,李致中爲宗廟提調,閔鍾顯爲觀象提調,李祖源爲軍器提調,洪致範爲龜城府使,李彦熙爲積城縣監,江華留守單申光履。
兵批,判書李祖源進,參判姜彝正病,參議睦萬中病,參知金啓洛入直,右副承旨李翼晉進。以安春君·柳焵爲都摠管,林道浩爲副摠管,金爲兼司僕將,崔延岳·具琡爲五衛將,曺慶信爲訓鍊判官,同知單柳復文,副護軍單李海愚。
吏曹,同義禁單閔台爀。
兵曹,副摠管單柳焵。
以慶尙監司李亨元褒貶啓本判付內,啓下吏曹爲旀,嶺伯事駭然矣。全篇取捨,未見不憚大吏之跡,雖於小吏,題評多不致察,甚至其中一倅之目,斷之以醉且無能,置之中考,似此等事,無非道伯辜負之端。該守令柳誨,爲先汰其職,令該曹口傳差代,當日給馬下送,俾謝嶺民,其外云有身病及不能謹愼之徐惇修·洪樂敎·金守曾等,亦令改差,口傳差代,大抵爲民一念,夙宵憧憧,擇守令三守,卽急先之務,而日前大臣擧條之奏語與文字,寬猛差殊,至今爲大臣深以爲慨,道臣則顧惜守令之顔面,劣者耐任,優者不褒,考績之意果安在哉?當該道臣,初欲罷拿,以懲他道,而他道貶目,多有還下送,此道宜無異同,該道臣爲先從重推考,啓本還下送,使之退限五十日封啓,今人事事,不若古人,而不畏朝令處蔑分日甚,殿最之改修正,諉之先見之無錯,惟以謄納前本,殆若爲高致,而兼作目下彌縫之端,事事駭然,孰甚於此乎?所以還下也,使之改修也。非由於一二題目之適然不謹,則朝令之下,豈敢設爲不誠之辭,重添不誠之罪乎?今番段,雖一語半辭,無或謄上前本事嚴飭爲旀,北道則昨年旣有付之道臣之筵敎者乎是旀,關西則低等磨勘者武倅也。年年如此,何其不嚴之甚,北伯猶屬公罪,箕伯果非故犯乎?兩道貶目,亦爲還下送,關西則限五十日,北關則限七十日,使之改修正上送,而關西道臣,亦爲爲先從重推考,北道道臣,推考爲良如敎。
趙鎭寬,以議政府左右相意啓曰,今丁巳年春夏等褒貶當爲等第,而臣等俱有故,限內不得磨勘之意,敢啓。傳曰,知道。
洪仁浩,以中樞府言啓曰,本府郞廳及醫員錄事等今丁巳春夏等褒貶,當爲等第,而領中樞府事臣洪樂性有身病,限內不得磨勘之意,敢啓。傳曰,知道。
趙鎭寬,以耆老所言啓曰,本所堂上,多有身病,今丁巳春夏等褒貶,限內不得磨勘之意,敢啓。傳曰,知道。
趙鎭寬,以忠勳府言啓曰,本府今丁巳年春夏等褒貶,當爲磨勘,而有司堂上不備,限內不得爲之之意,敢啓。傳曰,知道。
洪仁浩,以宣惠廳都提調意啓曰,本廳郞廳等今丁巳春夏等褒貶,當爲等第,而臣等俱有病故,限內不得磨勘之意,敢啓。傳曰,知道。
洪仁浩,以濬川司都提調意啓曰,本司都廳及郞廳今丁巳年春夏等褒貶,當爲等第,而臣等俱有病故,限內不得磨勘之意,敢啓。傳曰,知道。
趙鎭寬,以吏批言啓曰,新除授工曹判書金華鎭,資級乃是輔國矣。依例兼判書下批之意,敢啓。傳曰,知道。
趙鎭寬,以吏批言啓曰,廣興倉守鄭謙煥,以三十朔窠,兩次居中,敦寧府直長金在三·鄭漪·洪赫,俱以十五朔窠,兩次居中,竝依例罷職,何如?傳曰,允。金在三等,旣有年滿間勿參公會之下敎,中考勿施,此後貶目,依此懸頉事,令該曹知悉,可也。
趙鎭寬,以吏批言啓曰,今日政廳,考見京外褒貶啓本,則旋義縣監洪相五,以勞於求芻,勗哉束薪爲目,宜置中考,而置諸上考,延曙察訪金鼎權,以益勉馬政爲目,宜置下考,而置諸中考,陰竹縣監洪秉玉,吉州等十官敎養官鏡城判官李德鉉題目,俱宜置下考,而置諸中考,致勤點下,殊無嚴明殿最之意,三道道臣該牧牧使,竝推考警責延曙察訪金鼎權罷黜,旋義縣監洪相五,中考施行,陰竹縣監洪秉玉,鏡城判官李德鉉,竝依定式下考施行,何如?傳曰,允。
趙鎭寬,以戶曹言啓曰,本曹郞廳及所屬各司官員今丁巳春夏等褒貶,依前例磨鍊以入,而軍資監因都提調有故,不得磨勘,去秋冬等褒貶時,軍資監司·宰監·司䆃寺·內贍寺·長興庫·司圃署,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
趙鎭寬,以禮曹言啓曰,各陵殿園墓·本曹郞廳·四學·童蒙敎官·通禮院·掌樂院·奉常寺·典牲署·禮賓寺·東西氷庫·東西活人署·惠民署·典醫監·司譯院·圖畫署官員等今丁巳年春夏等褒貶,等第以入,而宗廟署·社稷署·景慕宮·弘文館·藝文館·春秋館·成均館·觀象監·承文院·內醫院·東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
趙鎭寬,以禮曹言啓曰,今此所屬各司官員等褒貶時,元陵參奉李在純,與參判臣尹得孚,有應避之嫌,不得同爲磨勘,別啓本以入之意,敢啓。傳曰,知道。
洪仁浩,以兵曹言啓曰,卽接宗廟署入直部將金麗行手本,則宗廟大門西邊墻垣舊築一間許頹圮云,臣祖源馳進頹圮處看審後,令繕工監以杻把子堅實圍排,仍爲樹柵,而衛軍二名定立限,改築間嚴加守直,亦令巡邏營門申飭校卒,另加巡察之意,分付,何如?傳曰,允。舊築曾有看審修改之敎矣。其時何以擧行,又有頹圮之擧乎?今番則待晴,與戶判更審,又以修改處草記,可也。
洪仁浩,以兵曹言啓曰,本曹今丁巳年春夏等褒貶等第,磨鍊以入,而曹所屬訓鍊院·軍器寺·司僕寺官員等矣褒貶,因各其司堂上及提調有故,不得一體磨勘之意,敢啓。傳曰,知道。
洪仁浩,以兵曹言啓曰,本曹今丁巳年春夏等褒貶啓本中,刀擦八處之意,敢啓。傳曰,知道。
洪仁浩,以兵曹言啓曰,折見諸道褒貶啓本,則統制使尹得逵啓本中薺浦萬戶魚春淵,以還弊宜革爲目,則宜置中考,而置諸上考,知世浦萬戶朴致燁,以事或疎忽,姑觀來頭爲目,則宜置下考,而置諸中考。北兵使鄭觀采啓本中豐山萬戶金受鍊,以微謗宜愼爲目,則宜置下考,而置諸中考。南兵使李壽鵬啓本中南虞候元啓弘,以得失何有爲目,舊乫坡知權管洪浩淵,以倘能有終爲目,則宜置中考,而置諸上考,平安兵使任嵂啓本中碧團僉使黃宗大,以胡爲擅離爲目,則宜置中考,而置諸上考,廣坪權管李完培,以躬犯潛漁,民卒莫禁爲目,則宜置下考,而置諸中考。慶尙左兵使李殷福啓本中慶州營將具埱,以柔練反尤,戢束宜勉爲目,則宜置中考,而置諸上考,殊無嚴明殿最之意,各該帥臣,推考警責,薺浦萬戶魚春淵,南虞候元啓弘,舊乫坡知權管洪浩淵,碧團僉使黃宗大,慶州營將具埱,竝中考施行。知世浦萬戶朴致燁,豐山萬戶金受鍊,廣坪權管李完培,竝下考施行,而殿最事體,何等嚴重,而統制使尹得逵啓本中知世浦萬戶朴致燁等第,肆然刀擦,至登啓聞,事未前有,萬萬駭然。統制使尹得逵,從重推考,何如?傳曰,允。
趙鎭寬,以工曹言啓曰,本曹郞廳今丁巳年春夏等褒貶及屬司尙衣院·繕工監·掌苑署·造紙署·瓦署·典涓司官員今丁巳年春夏等褒貶合七度,磨勘以入之意,敢啓。傳曰,知道。
洪仁浩,以壯勇營都提調意啓曰,本營從事官及諸將官今丁巳年春夏等褒貶,磨勘以入,而去甲寅秋冬等,乙卯丙辰春夏秋冬等褒貶,因都提調有故,不得磨勘矣。今則其時從事官及諸將官,已多遷轉,有難考績,依例蕩滌,何如?傳曰,允。
洪仁浩,以壯勇營都提調意啓曰,本營右司別右哨兼哨官始興縣令鄭致綏,與臣樂性,有翁壻應避之嫌,今春夏等褒貶,軍色提調臣鄭民始,餉色提調臣李時秀,同議磨鍊,別具啓目以入之意,敢啓。傳曰,知道。
洪仁浩,以壯勇營都提調意啓曰,本營堂下將官今丁巳春夏等褒貶啓本中,有一處刀擦之意,敢啓。傳曰,知道。
洪仁浩,以壯勇營言啓曰,本營諸將校各哨色頭目軍及統首等今丁巳春夏等勤慢,磨勘以入之意,敢啓。傳曰,知道。
洪仁浩,以訓鍊都監都提調意啓曰,本局從事官·禁松參軍·諸將官今丁巳年春夏等褒貶,當爲等第,而都提調臣蔡濟恭,以身病限內不得磨勘之意,敢啓。傳曰,知道。
洪仁浩,以禁衛營都提調意啓曰,今丁巳春夏等褒貶,磨勘以入,而去甲寅春夏秋冬等,乙卯春夏秋冬等,丙辰春夏秋冬等褒貶,未得磨勘矣。從事官及諸將官,多有遞改,今不得磨勘,依例蕩滌之意,敢啓。傳曰,知道。
洪仁浩,以禁衛營都提調意啓曰,今春夏等褒貶磨勘啓本中,一處刀擦之意,敢啓。傳曰,知道。
洪仁浩,以御營廳言啓曰,今丁巳年春夏等褒貶,依例磨勘以入之意,敢啓。傳曰,知道。
吏曹判書金載瓚疏曰,伏以臣之濫叨見職,前後凡四遭矣。以臣至愚之姿,極陋之識,雖冗司漫官,尙無以稱當一二,不負其責,則至於銓選之任,實非臣一日冒居者,不待臣自鳴,而以聖上則哲之明,亦必照燭而無餘矣。臣於始叨之日,非不知瀝血蘄天,必辭乃已,獲全身心,無誤公私。以圖不報之報,而辭拙而微忱未達,誠薄而天聽未格,竟不免滾迫一出,而一出之後,如舟下瀨,回迫不得,以至於再命而膺,三命而進。至今日而已四奉除旨,中間之七顚八倒,貽羞淸朝,已無可言,而今又視如固有,處以宿趼,殆無異於循序之職。有除輒受,則臣雖至迷,彝性猶存,亦豈忍全抛一已,不顧四維,復就必敗之地,自犯無幸之戒哉?伏況昨秋特補,實出匪怒之至意,臣躬抱恩敎,涕淚沾紙,感懼交至,寢夢尙驚,在今自訟自效之道,惟有置身冗閑,謝跡銓衡,無負曲費造化,天燾地育之深恩至德而已。是職一步,自劃有素,到今去就,實無可議,玆敢吐瀝心肝,仰首鳴號。伏乞天地父母,特垂矜憐,亟收新命,使生成庇保之澤,有始而有終,千萬至祝云云。答曰,省疏具悉。卿其勿辭行公。
兵曹判書李祖源,參知金啓洛等疏曰,伏以臣等今番本曹褒貶啓本中武臣兼宣傳官李光臣,不參貶坐,宜置中考,而混書等第,至於啓下矣。殿最法意,何等嚴重,而緣臣昏謬,致此做錯,臣之不能堪勝,卽此可知,惶蹙之極,短章自列。伏乞聖明,亟降威罰,以彰臣罪,李光臣則以中考施行,俾存法例,不勝幸甚,臣無任云云。答曰,省疏具悉。難免不察之失,卿等推考。
丁巳六月十五日卯時,上御熙政堂。吏·兵房承旨持褒貶啓本入侍時,行都承旨趙鎭寬,行左承旨洪仁浩,行右承旨李益運,左副承旨李肇源,右副承旨李翼晉,假注書姜浚欽·洪奭周,記事官吳泰曾·金履永,檢校待敎徐有榘,以次進伏訖。上曰,褒貶啓本入之。浚欽·奭周對擧以入。上曰,洪奭周固腕弱難擧,而注書二員之各擧吏·兵批兩啓本,卽古例也。此等處,承旨何不提飭乎?上曰,當該注書一竝拿處。出榻敎上曰,前注書金履永還付注書,牌招,開坼時,先入侍後謝恩。出榻敎鎭寬等以次開坼啓本讀奏。上曰,敦寧主簿之以堂上相避,不得磨勘云者,不成體例矣。相避之法,在下當遞,參上之官,無得相換,則便是已遞之官,近來每緣情私之勝,吏曹不卽出代,而今此草記,直以不得磨勘爲言者,豈成說乎?此草記還給,承旨筵退後諭于吏曹,使之出代,可也。上曰,統制使啓本中,中下等第有刀擦處,開坼時承旨何不照察乎?仁浩曰,殿最法意,何等嚴重?中下題目,尤宜詳審,而卽伏見統制使尹得逵啓本,則知世浦萬戶朴致燁等第中考,刀擦改書,事未前有,萬萬駭然,所當重勘,而本院請推之外,無他可施之罰,何以爲之乎?上曰,考績之法至嚴,中下等第,尤宜致愼,則中下刀擦,前所未見者,而比之道伯,則可謂公罪,當該統制使,爲先從重推考,該邊將則分付兵曹,遞仍當否,開坼時論理草記,可也。出擧條上曰,諸道褒貶,擧有周遮彌縫之意,欲言其某某,則近於察察之明,而至於箕伯啓本,尤不成說前年旣以一二冷武磨勘,今又若此,此豈分義道理之所敢出乎?北伯啓本,亦未免此套,極爲非矣。與嶺伯啓本,竝爲爻周下送也。大抵近俗,拘於顔私者居多,向日右相登筵,旣以銓注之爲人擇官,而未嘗爲官擇人爲奏,則事當直擧一二人,以明其跡,而不此之爲,及其擧條之入也。糢糊說去,與當初奏語,不啻差殊,深爲之慨然也。大臣旣如此,則諸道道臣之不能振擧激揚,亦何足深責乎?頹綱敗俗,無以修擧,安得無九原難作之嘆乎?故相在時,廟謨朝體,漸有就緖之望,今焉已矣。上曰,舊例口傳政事,銓堂皆詣朝房爲之,雖難每每如此,今番則守令多窠,三銓來詣闕外擬望事,分付。鎭寬曰,卽伏見各道今春夏等褒貶啓本,則京畿監司李在學,陰竹縣監洪秉玉題目,宜置下考,而置諸中考,致勤點下,江原監司徐有防,守令中無一人居下,殊無嚴明殿最之意,竝推考警責,何如?上曰,依爲之。出擧條仁浩曰,卽伏見諸道今春夏等褒貶啓本,則慶尙監司李亨元,慶尙左水使李得駿,南兵使李壽鵬,邊將無一人居中居下,江華留守李義弼,統制使尹得逵,邊將無一人居下,殊無嚴明殿最之意,竝推考警責,何如?上曰,依爲之。出擧條仁浩曰,江華經歷李英裕,頃因下敎,持文書來待,則褒貶啓本,所當以此懸頉,而等第之帶得貶語,極涉未安,原啓本勿施,當該守守臣,推考,何如?上曰,依爲之。出擧條上曰,下直守令入侍。賤臣承命出,與萬頃縣令徐有沂偕入進伏。承旨使奏職姓名,有沂進對職姓名。上曰,侍從之臣,筵體自別,姓名之奏對,反若鎭堡之納名樣,駭然甚矣。使之更奏,有沂三四對,終不得如禮。肇源曰,筵席奏對,事體至嚴,而萬頃縣令徐有沂,擧措顚錯,不可仍置,而本院請推之外,無他可施之罰,何以爲之乎?上曰,遠人何足責也?敎有沂曰,筵體生疎,無或爲怪,而民社之責,能體分憂乎?有沂曰,但當一心做去矣。命書榻敎曰,遐方之人,筵席周旋之生疎,來頭治績,豈可臆加料度,而生疎則生疎,萬頃雖殘難治,其在爲官擇人之道,宜試相當處,畿內鍊務守令中郡守以下窠,口傳相換,竝令除朝辭赴任。又命書榻敎曰,京外殿最旣開坼,吏曹未肅拜堂上牌招,開坼坐起,今日擧行。仍命退,諸臣以次退出。
上在昌德宮。停常參·經筵。
自開東至申時,灑雨下雨,測雨器水深四分。
趙鎭寬啓曰,明日常參·經筵,取稟。傳曰,停。
李益運啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌招啓辭未下,監察茶時之意,敢啓。傳曰,知道。
趙鎭寬啓曰,來十六日日次儒生殿講日次矣,敢稟。傳曰,再明日以製述試取於泮中,以此分付,可也。
傳于趙鎭寬曰,諸承旨持公事入侍。
趙鎭寬啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,南公轍落點。
禮曹啓目,惠慶宮誕辰陳賀時應行節目,參考磨鍊,依此擧行,何如?判付啓,其在順志之道,今年則有難仰拂,以自內只進表裏磨鍊爲旀,朝廷亦以只進表裏爲之爲良如敎。
趙鎭寬,以講學廳言啓曰,元子宮小學第三巷,今日畢講,仍爲溫繹之意,敢啓。傳曰,知道。
李益運啓曰,獻納李基讓,旣已詣臺肅拜,不爲傳啓,直爲出去,事甚未安,推考,何如?傳曰,允。
洪仁浩,以都摠府言啓曰,今日入直內三廳武兼禁軍及軍兵等當爲中日習射,而雨勢如此,不得爲之之意,敢啓。傳曰,知道。
趙鎭寬,以奉常寺都提調·提調意啓曰,東耤親耕田所種大麥打作,則所出爲十石十三斗,小麥打作,則所出爲一石三斗之意,敢啓。傳曰,知道。
洪仁浩,以兵曹言啓曰,新除授五衛將崔廷岳,前任公州營將,時在任所,而上來間本廳番次苟艱,改差,何如?傳曰,允。
洪仁浩,以御營廳言啓曰,宗廟洞口內作統家戶中西邊第一統首兵曹書吏金致文家舍瓦家十二間,草家三間內,瓦家三間,今番雨水頹圮,故卽爲摘奸後,自本廳錢三兩助給,使之結構之意,敢啓。傳曰,知道。作統後修正成冊入啓,爲莫重咫尺地,民戶之禁其亂雜,兼欲顧恤也。況水火無異,則向於統外近處被燒,特遣諸將臣摘奸,則且況洞口內統內之事,不卽微稟,亦不草記。今因京兆別單飭敎之後,有此草記,卿之近來擧行,事事若此,豈不寒心乎?此草記還給,此際卿之從弟行首宣傳官擧措之駭然,甚於卿,不敎之罪,卿何逭乎?尤爲寒心矣。
禁府照目,扶安縣監李允行矣本府議啓內,稅穀裝載,自有定式,謂以邑例,科外添載,至於致敗者,揆以法意,誠極可駭罪,杖一百收贖,告身盡行追奪,私罪,奉敎依允爲旀,議減一等爲良如敎。又照目,通津前府使李文協矣本府議啓內,烽燧法意,何等嚴重,而不能檢飭,至於越次擧火之境,事極驚駭罪,杖八十收贖,奪告身三等,私罪,奉敎依允爲旀,議減一等爲良如敎。
丁巳六月十六日卯時,上御誠正閣。諸承旨持公事入侍,守令追後入侍時,行都承旨趙鎭寬,行左承旨洪仁浩,行右承旨李益運,左副承旨李肇源,右副承旨李翼晉,記事官金履永·柳遠鳴,記事官金景煥,記注官金良倜,檢校待敎徐有榘,以次進伏訖。上曰,公事以次進奏。鎭寬曰,吏房無公事矣。肇源曰,戶房亦無公事矣。仁浩讀奏黃海兵使李儒敬狀啓捉虎申飭事。命書判付,益運·翼晉,俱以無公事仰奏。鎭寬曰,慈宮誕辰隔日,而禮曹節目,姑未啓下,故敢此,仰達矣。上曰,仰體之道,順志爲上,故今年則雖於小饌等節,不敢如例爲之,蓋不欲仰拂慈敎也。況適値閏月,欲於來月十八日,進小饌矣。上曰,今番之雨,雖至屢日,不甚大霔,而下民無知,或以爲支離耶?鎭寬曰,雨雖連日,知時之雨,不可謂久潦矣。上曰,守令入侍。出榻敎履永承命出,與龜城府使洪致範,知禮縣監蘇洙中,禮安縣監李永夏,積城縣監李彦熙,偕入進伏。致範仰奏職姓名。上曰,爾年幾何?致範曰,五十二矣。上曰,其間何往?致範曰,待罪滿浦,昨秋準瓜內遷矣。上曰,龜城難治,近年以來,擇差以送,爾須極力爲治,可也。洙中仰奏職姓名。上曰,年爲幾何?洙中曰,六十三矣。上曰,下去善爲之也。永夏仰奏職姓名。上曰,此是故相徐志修之外孫耶?益運曰,然矣。上曰,治邑,無若爲司饔奉事時,可也。年前甲燔禁令時,爾則以依前甲燔爲當云,設有甲燔之朝令,年少朝官,宜請禁之,而爾則反是,無乃役心外物而然乎?此雖小事,可見其人,治邑則愼勿如是也。彦熙仰奏職姓名。上曰,爾年幾何?彦熙曰,四十九矣。上曰,爾居何鄕乎?彦熙曰,居在咸興矣。上曰,未署經乎?彦熙曰,然矣。上曰,署經後下直,可也。仍命書榻敎曰,入侍守令中未署經人,署經後辭朝。鎭寬曰,守令署經事,命下矣。兩司諸臺,除在外·疏批未下,外未肅拜,呈告人員,竝卽牌招,何如?上曰,依爲之。出擧條上曰,近來臺諫之違牌,果是何事?益運曰,別無他事,而不爲如例詣臺,已至周年,臺諫事誠慨然矣。上曰,旣無禁令,而故爲違牌,此豈成說乎?益運曰,雖無新設禁令,而有前所設禁矣。上曰,豈可以此不爲詣臺乎?臺閣舊列,自大司憲,兩司諸臺,逐日詣臺傳啓,若承旨仕進之規,而如或有有故未入來者,則以無城上所,姑停矣。近來此法,廢而不行,豈有如許臺體乎?況合啓何等體重,而謄傳故紙,如是闕然,誠寒心矣。自今以後,諫長以下諸臺逐日入來傳啓之意,使諫長知之,而臺體釐正之前,雖至經年,決不許遞,亦使知悉,可也。命肇源宣諭。益運曰,守令宣諭時,注書徑先離次,退伏楹外,事甚未安,推考,何如?上曰,依爲之。出擧條敎曰,曾經守令者,除七事,其外新除者,奏七事,可也。洙中等以次奏七事訖。上敎永夏曰,農桑盛者,何以則爲盛也?永夏曰,勸課樹藝則盛矣。命守令先退。上曰,山淸縣監李晩祥,何不待令乎?肇源曰,昨伏承明日下送之敎,故已爲下去矣。上曰,明日待令事,昨有下敎,而不使來待,此必司謁之誤傳矣。民生疾苦,專係守令,故下直守令,輒賜召接,別無顯效,近或自外下送矣。向筵,右相以爲,近來守令,多不爲官擇人云,故下直守令,依前召接而遣之。李晩祥,亦欲召見後下送矣。有此錯傳,司謁所爲,萬萬駭然矣。命退,諸臣以次退出。
上在昌德宮。停常參·經筵。
趙鎭寬啓曰,明日常參·經筵,取稟。傳曰,停。
趙鎭寬啓曰,來二十一日輪對日次矣,敢稟。傳曰,當次人受點後,日次來待。
洪仁浩啓曰,來二十一日朝參日次矣,敢稟。傳曰,停。
李翼晉啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽傳旨未下,監察茶時之意,敢啓。傳曰,知道。
趙鎭寬啓曰,同義禁閔台爀,除拜後過三日不爲出肅,事甚未安,依定式推考警責,仍卽牌招察任,何如?傳曰,允。
洪仁浩啓曰,今六月二十日都目政事爲之之意,敢啓。傳曰,知道。
傳于李肇源曰,都承旨,右副承旨入侍。
李肇源啓曰,守令署經事,命下矣。禮安縣監李永夏,知禮縣監蘇洙中,積城縣監李彦熙,諫院則旣已署經,憲府則行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌不進,無以備員署經云,何以爲之?敢稟。傳曰,一司除署經除朝辭,皆令今日發行。
傳于洪仁浩曰,都目政稟,雖已允下,六道褒貶,姑未上來,足可排比,行政於二十日乎?各令吏兵曹論理草記。
洪仁浩,以兵曹言啓曰,伏見慶尙監司李亨元狀啓則本道別試,武士鐵箭一百五十步入格寧海出身李佳洪,彦陽閑良權光稱,片箭二中入格慶州閑良李應載,武經講通二書淸道出身金宗器,大丘閑良徐時玉起送緣由事,待其上來,草記事,判下矣。抄上武士李佳洪等五人,今已齊到之意,敢啓。傳曰,知道。待晴,與北道武士,同爲試取次待令,可也。
傳于洪仁浩曰,北道武士上來日,有待晴親試之命,今日似有晴意,使之待令,而處所春塘臺爲之,而酬應苦矣。當以內試射例爲之,御平戎服,侍衛則除之,試官以下,皆以平戎服待令,嶺南抄上武士,亦有一體待令之命,使之同爲應試,試官,兵判·壯勇大將·禁衛大將·兵曹·摠府入直堂上各一員爲之。
傳于洪仁浩曰,關西抄上六兩二百步遠射武士二人,旣有殿座時待令之命,今日一體試取,以此分付,壯勇營今日試射時規矩,則北道武士本道入格矢數,雖直爲賜第,可也。況比之儒生數太少,親試時當有闊狹,六兩一百步,柳葉箭一中,騎芻一中,力八十斤,講粗以上中取一技,嶺南則六兩一百二十步,柳葉箭二中,片箭一中,講粗以上中取一技,關西武士,則係是二百步遠射,臨時立防牌事,分付。
承旨前望單子入之,李勉兢落點。
注書柳遠鳴病,代以尹命烈爲假注書。
兵曹口傳政事,副護軍韓用和·金祖淳·南公轍,副司果李勉昇,大護軍金思穆,護軍林蓍喆·李義弼·李集斗以上竝單付。
以漢城府民家頹壓別單,傳于李肇源曰,恤典令該廳卽爲分給事,分付。
疊以漢城府民家頹壓別單,傳于李肇源曰,恤典令該廳卽爲分給事,分付。
有政。吏批,判書金載瓚進,參判洪明浩牌不進,參議未差,左副承旨李勉兢進。以魚用謙爲吏曹參議,徐邁修爲造紙提調,徐有昌爲掌樂主簿。
兵批,判書李祖源進,參判姜彝正病,參議睦萬中病,參知金啓洛入直,行左承旨洪仁浩進。以吳仁聖·金啓默爲守門將,李尙謙爲碧團僉使,成宅基爲森森坡萬戶,䨥靑權管單李源根。
李勉兢,以吏曹言啓曰,傳曰,都目政稟,雖已允下,六道褒貶,姑未上來,足可排比,行政於二十日乎?各令吏兵曹論理草記事,命下矣。六道殿最上來之前,則六品窠,旣無元仕出六,盡爲區處之道,守令見窠,且不過爲若而邑,則以此見窠,無以分排各岐,均爲轉遷之道矣,敢啓。傳曰,事勢似然,都政退行,而外方武士之在京求仕,滯留可悶,取才皆於一兩日內爲之,居首入擬者外,卽爲下送事,分付兵曹,可也。
洪仁浩,以兵曹言啓曰,傳曰,都目政稟,雖已允下,六道褒貶,姑未上來,足可排比行政於二十日乎?各令吏兵曹論理草記事,命下矣。今番都政出六區處,合爲十三,而見存參上窠爲七窠,以此較計,則不但難以排比,且以久勤言之。窠闕雖曰,不少,僉使只有四窠,分排之際,不無苟艱之慮,而二十日都政,旣是元定日,故不敢自下進退,依例入稟之意,敢啓。傳曰,知道。
李肇源,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。中部字內完少頹多一戶,布一疋恤典,依例題給之意,敢啓。傳曰,知道。
李肇源,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。西部字內完少頹多二戶,三四間中完多頹少一戶,各布一疋式合布三疋恤典,依例分給之意,敢啓。傳曰,知道。
洪仁浩,以兵曹言啓曰,僉知中樞府事李龍模身病沈篤,時月之內,無望供職,呈狀乞遞,西樞雖是閑局,不可一向虛帶,改差,何如?傳曰,允。
洪仁浩,以兵曹言啓曰,卽接東道參軍張東玉牒報,則御營廳所授興仁門南邊近處第一城廊體城五間許頹圮云,令繕工監爲先把子圍排,分授軍門,急速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
李翼晉,以刑曹言啓曰,輕囚罪人金成大·趙國鎭等,卽爲放送之意,敢啓。傳曰,知道。
洪仁浩,以御營廳言啓曰,本廳字內興仁門南邊第一城廊近處體城五間許頹圮處,令繕工監爲先把子圍排,分授軍門,急速修築,而把守軍兵,亦令該軍門量宜定送,限修築間各別守直事,自兵曹草記矣。修築則卽爲擧行,而出番鄕軍二十名,將官率領,限改築間輪直,嚴加把守之意,敢啓。傳曰,知道。
李翼晉,以義禁府言啓曰,卿宰侍從編管削黜分揀柳河源·柳,放,一體蕩滌事,命下矣。京畿江華府文殊山城編管罪人林蓍喆,驪州牧卽其地定配罪人柳,黃海道長淵府白翎鎭定配罪人柳河源等放送事,分付各該道臣,削黜罪人鄭景祚·趙章漢·閔師宣·李勉昇等,竝放送之意,敢啓。傳曰,知道。
江華留守申光履疏曰,伏以臣於再昨,伏奉除旨,以臣爲江華府留守者,海防保釐,是等重任,而猝然擧而畀之於癃老無似之賤,聞命惝怳,莫省容措。噫,臣之頂踵毛髮,皆殿下賜也。偏被陶甄之化,復廁簪紳之列,十載之間,濫躋卿班,況又咫尺前席,屢承恩言,每念洪造,淸淚無從。雖緣私計之拘攣,未免田廬之退蟄,而時節起居,趨簉之禮輒伸,京外除拜,叩謝之忱是急,迨此未死之日,要爲萬一之酬者,耿耿此心,寤寐如結。今玆居留之命,逈出尋常,則豈敢爲備例辭巽之計?而第臣姿性極陋,文質無當,雖在方將之年,尙不足擬議於百執事之末,而顧今犬馬之齒,纔踰七旬,形殼雖存,神精已耗,兵民撫綏之政,水陸防禦之策,雖欲殫竭心力,報答隆畀,殆無異於僬僥之擧重,矇瞍之察明也。今若貪戀榮寵,冒昧承當,畢竟僨誤,指日可待,則臣身狼狽,有不足恤,而其於速官謗而累聖簡,亦豈細故也哉?遂不得不積費思量,悉暴衷懇。伏乞聖明,俯垂諒察,特遞臣新授職名,以重公器,以安賤分,不勝大願,臣無任云云。答曰,省疏具悉。卿其勿辭行公。
丁巳六月十七日辰時,上御春塘臺。咸鏡道抄選武士試射入侍時,行都承旨趙鎭寬,行左承旨洪仁浩,行右承旨李益運,右副承旨李肇源,記事官金履永,記注官金良倜,記事官吳泰曾,以次侍立。上具平戎服,乘輿出萬八門·保定門,由明光門入靑陽門,御春塘臺。降輿升座,引儀引試官壯勇使鄭民始,兵曹判書李祖源,禁衛大將徐有大,副摠管曺允亨,兵曹參議金啓洛,行四拜禮。仁浩曰,兵曹判書李祖源,以戎服行朝服拜禮,事甚未安,推考,何如?上曰,生疎所致,置之,可也。仁浩啓請宰樞執鼓。上曰,北關武士先試柳葉箭,嶺南武士以次試射。仁浩啓請矢數執鼓,復啓請射員呼名,應射人以次發射訖。仁浩啓請拾箭擂鼓。上曰,明日承旨問安,當於交泰門外爲之。坐直承旨外,皆以宣仁門仕進。鎭寬曰,明日問安承旨當爲備員,而一員有闕矣。上曰,承旨前望單子入之,待下批牌招察任。出榻敎上命書傳敎曰,弘文提學待開門牌招,明日儒生試取處所,日熱如此,依近例以丕闡堂爲之。雖晴,雨傘許入,試紙用大好紙,生進則食堂外,亦近例通同許赴事,分付。又命書傳敎曰,政官牌招開政。上曰,宣傳官告箭,全不成樣,而侍衛宣傳官,惟意取便,互相推諉,寧有如許事體?行首宣傳官李漢興以下,一竝拿入。仍敎曰,汝輩之罪,當爲決棍汰去,慶辰在明,故參酌安徐,而日熱雖如此,當於念後,親試講射,伊時擧行,如或復然,當嚴加處分,各別惕念,可也。上曰,卿宰侍從人罷削以上,令該曹一一錄入。賤臣承命出傳,仍爲錄入。上命書榻敎曰,卿宰侍從被謫蒙放以下,罪名蕩滌,編管削黜,亦爲分揀,卿宰則令該曹付軍職。又命書榻敎曰,今聞侍從柳河源,混入於罷職敍用中傳旨付標云,係是微眚,因此又聞之,侍從中柳亦然云,兩侍從,放,一體蕩滌。民始曰,原任直閣金祖淳·南公轍,俱以本職罷散矣。今有敍用之命,令該曹口傳付軍職,以爲進參於明日閣班之地,何如?上曰,依爲之。出擧條上曰,禁府刑曹囚徒案,一竝錄入。賤臣承命出傳,仍爲錄入。上命書榻敎曰,禁府·刑曹輕囚放釋。上曰,蕩滌人不待捧傳旨,直以傳敎承傳。命書榻敎曰,扶安前縣監李允行,旣入於罪名分揀中,差代自歸勿施,一兩日內,使之卽爲還官。試射訖。上命書傳敎曰,北道,尙武之地也,與儒生使之同爲選擧,意在於兩勸而竝用,而選上之數,比儒生僅爲六分一,比來帥臣之不能留意於尙武,可知。特以買馬骨之意,臨試帳殿入格人,先有奬勸之擧,然後可責來效。南關六兩一百五十步以下,北關騎芻五中以下入格人今日更試時,鏡城閑良趙養鼎騎芻四中,咸興閑良李聖復鐵箭過百四十步,餘二技俱入格高原閑良趙重恒,永興閑良李萬淳·朱正富·崔成祿·李允漢,文川閑良姜弼濟,德源親騎衛李憲祖·金敬彦,咸興閑良安思洪等,鐵箭俱過百二三十步,餘技入格,利城閑良孔得鏡柳葉箭四中,明川閑良李廈柱柳葉箭三中,洪原閑良張大恒騎芻三中,會寧閑良鄭贊奎,本道柳葉箭入格人吉州閑良郭時會,更試時亦爲入格於四技以上,十六人,直赴殿試,安邊重試出身吳仁聖鐵箭過一百四十步,餘三技入格爲居首令該曹調用,咸興重試出身李源根鐵箭皆過百三十餘步,餘三技亦爲入格,當爲之次,鍾城出身成宅基騎芻二中,而北關中爲居首,亦令該曹,今日政南北關邊將中差送,安邊直赴金有玉鐵箭俱越百三十步,騎芻三中,他二技入格,待唱榜,令該曹草記,咸興出身金鉉九六兩俱越百三十餘步,餘二技入格,令道帥臣各別收用後狀聞事下諭,關西遠射順安人壯勇衛金啓默,六兩之過二百步,可謂初見,其在勸奬之道,宜有拔例收用,亦爲調用,前五衛將李尙謙,道內邊將調用,嶺南抄上武士適又上來,亦旣親試,彦陽閑良權光稱鐵箭俱越一百四十步,亦爲直赴殿試,寧海出身李佳洪鐵箭俱過百二十步,柳葉箭二中,令道帥臣拔例收用後狀聞事,亦爲下諭。上敎祖源曰,關嶺武士竝賜三軍門樂手,率歸鄕第,設饌以饋,而北道儒生之向日應試,而未及還鄕者,亦爲邀來參席,可也。上命諸臣先退,諸臣以次退出。
上在昌德宮。停常參·經筵。
惠慶宮誕日,大殿·王大妃殿·中宮殿,內閣·政院·玉堂·宗親·儀賓·朝廷二品以上·六曹·大司諫·奉朝賀口傳問安。答曰,知道。惠慶宮,內閣·政院·玉堂·宗親·儀賓·朝廷二品以上·六曹·大司諫·奉朝賀單子問安。答曰,知道。元子宮生辰,內閣·政院·玉堂單子問安。答曰,知悉。宗親·儀賓·朝廷二品以上·六曹·大司諫·奉朝賀口傳問安。答曰,知悉。
趙鎭寬啓曰,明日常參·經筵,取稟。傳曰,停。
洪仁浩啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽罷職傳旨未下,監察茶時之意,敢啓。傳曰,知道。
傳于洪仁浩曰,時原任大臣·閣臣入侍。
傳于趙鎭寬曰,都承旨持此御題,與弘文提學偕往泮宮,試取以來。
李勉兢啓曰,弘文提學閔鍾顯,旣已承牌,內閣提學鄭民始·沈煥之,卽爲牌招,同參考試,何如?傳曰,允。
趙鎭寬啓曰,臣與弘文提學閔鍾顯,偕往泮宮,儒生試取,收券爲四百四十九張矣,捧入之意,敢啓。傳曰,知道。科次入侍。
丁巳六月十八日辰時,上御便殿。時原任大臣·閣臣入侍時,行左承旨洪仁浩,記事官金履永,記注官金良倜,記事官吳泰曾,領府事洪樂性,左議政蔡濟恭,領敦寧金履素,右議政李秉模,一提學鄭民始,二提學沈煥之,原任直提學徐浩修·金載瓚·徐龍輔·鄭大容,直提學李晩秀,檢校直閣金勉柱,原任直閣尹行恁·南公轍·金祖淳·李始源,檢校待敎沈象奎·徐有榘,原任待敎李存秀,以次進伏訖。樂性等曰,日氣漸熱,聖體候,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性曰,元子宮講學日富,又當此慶會之辰,臣等不勝欣忭矣。上曰,今已了讀小學三卷,今日則曉而起,大有喜樂之意矣。今玆慶辰,設宴宜豐,而六月閏朔,旣不常有,來月此日,又當有稱觥之擧,故仰體慈宮從約之至意,不敢張大,略設數器,卿等共嘗而退,可也。上敎樂性曰,卿之行步,比前差勝矣。頃聞出遊江榭,留得幾日,而何當更出耶?樂性曰,不但留連之便適,終不如恒處,且携印來往,未知於古有例,終難頻出而久淹矣。上曰,向日傳敎,亦有鑑湖綠野之語,而筋力苟可逮也。卿今不遊而何?秉模曰,臣向伏見下敎於嶺伯者,實不勝萬萬惶悚矣。蓋臣於向日,旣不能的知某人之當否,深覈治績之能拙,不敢指名仰達,不過懸空泛說,薄有警咳而止矣。及承下敎,大覺文字之糢糊,慙恧無地矣。上曰,予則出於無間之義,卿何深引若是也?濟恭曰,嶺伯事,萬萬未安,嶺南地方千里,其州七十,而最初到任,一竝平等,褒貶不明,誠是不善爲之事矣。嶺南士氣之積也,簿牒之繁也。非如關西伯之只尊體貌,訟簡易治,當世矜式之人,雖難遽得,而嘗爲人所款服者,然後可以憚壓一方矣。秉模曰,安岳郡守李始源,以本郡還稷作錢上納事,陳達蒙允。此實出於事屬民隱,無願不遂之聖念,而第念還穀作錢,本非經法,間因諸道陳弊,廟堂或有稟施者,而以守令而直爲仰請,揆以事體,所損非細,該郡守李始源,從重推考,原擧條勿施,關問道臣,移轉移貿,或從他變通,間具意見,狀聞後稟處,何如?上曰,依爲之。出擧條濟恭曰,華城城池,今已告完矣。但念有城而無修城之具,則此與無城同,必得公貨準十萬之數,然後庶可有隨時方便之道,而第京外公貨,見方無積貯處,必分定京外各營,俾無偏苦之弊,然後事得以濟,而無生得別弊之慮矣。俄者右相以安岳稷還作錢擧條勿施之意,陳達蒙允,廟堂之論,誠爲得體,而稷還之爲安岳之弊,臣亦知之。畢竟旣不可不變通,則以常平會錄及留庫條合一萬八千三百八十六石,竝付華城嶺南之華山築城條還米一萬一千七百餘石內各邑所在條,廣留纔已請得,左兵營所在五千餘石,前道臣旣以待秋區處,陳達出擧條其所區處,歸之華城,則在嶺民可以除弊,於華城可以有補。此外嶺南南倉錢二萬兩及前道臣自備錢一萬兩,漕倉錢二萬兩,箕營別備錢一萬兩,御營·禁衛兩營會外錢各五千兩,劃給華城,使之從便區處,則大城府庶無日後疎虞之慮。此是爲國家長遠之謀,不可以玩愒以度,故名目雖似煩屑,不得不仰陳矣。上曰,依爲之。出擧條濟恭曰,日前勳府堂上李敬一,送言於臣,以爲勳府只有單堂上,不特凡事苟簡,貶坐亦無以行,頃大臣陳達筵席,堂上一員,方可差出云,貶坐則雖已過時,府中事亦係可念,勳臣嫡長,今無可以承襲者,獨有前同知朴宗珪爲親功臣嫡孫,故敢此,仰達矣。上曰,依爲之。出擧條上命退,諸臣以次退出。
丁巳六月十八日申時,上御便殿。科次入侍時,行左承旨洪仁浩,左副承旨李勉兢,記事官金履永,記注官金良倜,記事官吳泰曾,試官一提學鄭民始,弘文提學閔鍾顯,二提學沈煥之,以次進伏訖。上曰,直提學以上試官加差,直閣及入直兵曹郞廳·抄啓文臣,對讀官加差。出榻敎原任直提學徐龍輔·鄭大容,直提學李晩秀,檢校直閣金勉柱,原任直閣南公轍·金祖淳·李始源,檢校待敎沈象奎·徐有榘,原任待敎李存秀,校理洪秀晩,副修撰李貞運,兵曹佐郞鄭文始,抄啓文臣金近淳·申絢·曺錫中·洪奭周,追入進伏訖。上曰,承旨一人出坐通化門守門將廳,列隷至泮,催促試券,畢收以入,勉兢承命出,與行都承旨趙鎭寬畢收券,偕入進伏。考試訖。上命書傳敎曰,今六月朔日次儒生製述居首進士尹孝植直赴殿試,之次進士金啓溫直赴會試,進士李英秀·尹時東·金碩鉉·張猷煥各給二分,次上幼學朴潞壽·沈僐各紙二卷賜給。上命退,諸臣以次退出。
上在昌德宮。停常參·經筵。
洪仁浩,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李勉兢啓曰,明日常參·經筵,取稟。傳曰,停。
李益運啓曰,行大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌不進傳旨未下,監察茶時之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,三品官之無得過三日,循例請牌,曾有飭敎,而吏曹參議魚用謙,除拜後過三日不爲出肅,事體所在,極爲未安,從重推考,仍卽牌招,何如?傳曰,允。
傳于趙鎭寬曰,諸承旨持公事入侍。
傳于李勉兢曰,入格儒生入侍。
以吏曹參議魚用謙牌不進罷職傳旨,傳于李勉兢曰,只推。
以守門將番單子,傳于洪仁浩曰,特除之下,焉敢以未入仕懸註乎?行首守門將,降定曹司,鄭晩錫,還送兵曹,仍令內司入直。
以文臣朔試射試官望筒,傳于洪仁浩曰,日熱如此,停。
以執義朴載淳,掌令朴崙壽牌不進罷職傳旨,傳于李益運曰,只推。
以平安監司朴宗甲狀啓,龍川府殺獄逃亡罪人尙未捉得,該府使黃仁煐罪狀,令攸司稟處事,傳于李益運曰,此等狀啓,豈敢爲之乎?還下送,退限二百日,又或過限,紀律所關,焉逭重律乎?
以慶尙監司李亨元狀啓藥材進上中烏梅節序差早,限內不得封進,惶恐待罪事,傳于李勉兢曰,勿待罪事,回諭。
李勉兢啓曰,禁漏官之趁時告申,例也,而今日申牌已過,不卽來告,以致呼申之遲滯,事未前有,萬萬駭然,當該禁漏官,令攸司從重科治,何如?傳曰,分揀。
洪仁浩,以兵曹言啓曰,新除授守門將金啓默,曾經萬戶,而以參下擬入,臣之矇然不覺察,不勝惶恐,原望筒勿施,訓鍊主簿時無見窠,依初下敎,以加設備擬以入之意,敢啓。傳曰,知道。
兵曹口傳政事,以金啓默爲訓鍊主簿。
洪仁浩,以兵曹言啓曰,今六月十五日本曹草記宗廟大門西邊墻垣頹圮處圍排樹柵,守直軍定立事批旨內,允,舊築曾有看審修改之敎矣。其時何以擧行?又有頹圮之擧乎?今番則待晴,與戶判更審,可以修改處,草記可也事,命下矣。臣祖源與戶曹判書臣李時秀,進詣宗廟東西墻垣內外面,一一看審,則舊築中可以修改處,西墻十處合五十五間許,東墻三處合十間許,待潦雨快晴,一依辛亥定式,擇日完築,而椽木瓦子間間腐傷脫落處,亦爲一體修補之意,分付,何如?傳曰,允。
洪仁浩,以兵曹言啓曰,依下敎咸鏡道南北關抄選武士還下去時,糧資各錢二兩題給之意,敢啓。傳曰,允。
洪仁浩,以壯勇營言啓曰,本營中司前哨軍孫必奉,私獵於東郊,捉得小豹一頭故封進,而捉虎軍姓名,別單書入之意,敢啓。傳曰,知道。
丁巳六月十九日卯時,上御熙政堂。諸承旨持公事入侍時,行都承旨趙鎭寬,行左承旨洪仁浩,行右承旨李益運,左副承旨李勉兢,同副承旨李翼晉,記事官金履永,假注書尹命烈,記注官金良倜,記事官吳泰曾,檢校直閣金勉柱,以次進伏訖。上曰,各房讀奏公事,可也。鎭寬讀奏京畿監司李在學啓本安山郡守徐有沂到任事,益運讀奏京畿監司李在學啓本編管罪人林蓍喆等放送事,勉兢讀奏黃海監司李義駿狀啓勿待罪事,有旨祗受事,江華留守李義弼狀啓史庫參奉金麗生等差定事。命書判付訖。上曰,守門將金啓默,果已出六否,若其已出六,則該曹擧行,難免做錯,承宣筵退後,詳知微稟,可也。勉兢曰,入格儒生待令矣。上曰,入侍。履永承命出傳,與進士尹孝植,進士金啓溫,進士李英秀,進士尹時東,進士金碩鉉,進士張猷煥,幼學朴潞壽,幼學沈僐,偕入進伏。上曰,各奏姓名,可也。孝植進伏奏姓名。上曰,此誰家人乎?鎭寬曰,鈴原府院君尹壕之後孫,卽前正言尹涵之姪也。上曰,製賦幾首乎?孝植曰,四百首矣。上曰,製表幾何?孝植曰,二百首矣。命退,啓溫進伏奏姓名。上曰,初試幾番乎?啓溫曰,二次矣。上曰,早晩必做矣。命退。英秀進伏奏姓名。命退。時東進伏奏姓名。上曰,至親爲誰?勉兢曰,故參判尹得雨之姪也。上曰,年爲幾何?時東曰,五十矣。上曰,製賦幾首乎?時東曰,五百首矣。命退。碩鉉進伏奏姓名。上曰,初試幾次乎?碩鉉曰,二次矣。命退。猷煥進伏奏姓名。命退。潞壽進伏奏姓名。命退。僐進伏奏姓名。上曰,爾誰家人乎?僐曰,前府使臣沈禧之孫也。命退。上曰,頒賞紙筆,如已待令,卽爲頒賞,可也。仍命退,諸臣以次退出。
上在昌德宮。停常參·經筵。
藥房提調沈煥之,副提調李翼晉啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李勉兢啓曰,明日乃是初伏,自明日處暑間視事頉稟之意,敢啓。傳曰,知道。
洪仁浩啓曰,今日次對,兩司當爲進參,憲府未肅拜諸臺,竝卽牌招,何如?傳曰,允。
傳于洪仁浩曰,大臣·備局堂上引見。
傳于洪仁浩曰,軍士房承旨入侍。
戶曹判書前望單子入之,金華鎭落點。
兵曹口傳政事,大護軍單李時秀。
以執義朴載淳牌不進罷職傳旨,傳于李益運曰,只推。
以萬頃縣令李魯在,務安縣監李弘源相換望單子,傳于李勉兢曰,朝筵相換之特敎,意在絜矩,而務安爲其蘇弊,亦因特敎相換未久,則三百六十州,忽以此邑相換,縱使不知,不知獨非不察,守令差除也。飭敎不嫌其煩複者,卽爲民也。爲政官,雖難一一得人,放忽若此,辜負誠非細已,自日前扶安倅末望,甚以爲非之,當該吏曹判書金載瓚,爲先越捧五等,此望筒勿施。
吏曹口傳政事,萬頃縣監李魯在,天安郡守尹厚東相換。
傳于李翼晉曰,明日當由逌瞻門,展拜景慕宮,該房知悉。
李翼晉啓曰,明日展拜時,承旨當爲備員,而右副承旨李肇源,受由在外,何以爲之?敢稟。傳曰,許遞。前望單子入之,待下批牌招察任。
承旨前望單子入之,丁若鏞落點。
趙鎭寬,以弘文館言啓曰,校理趙德潤,副校理尹益烈,修撰朴鍾淳,連呈辭單,不爲行公,副修撰尹行直,旣有只推之命,竝卽牌招察任,何如?傳曰,允。
李勉兢,以吏曹言啓曰,掌苑署別提李鎭斗呈狀內,矣身素患痰癖之症,當此炎熱,轉益苦劇,以此病勢,旬日之內,萬無供職之望云,身病旣如是沈重,則有不可强令察任,今姑改差,何如?傳曰,允。
洪仁浩,以兵曹言啓曰,宣薦·內禁衛取才三技入格單子及參上武臣前銜人別取才入格矢數,落仕年條·居住薦名,各其名下,懸註以入之意,敢啓。傳曰,知道。此後復職及初仕取才望筒懸註,依此別單例爲之,而政前書入冊子中,此類亦爲書入,可也。
洪仁浩,以兵曹言啓曰,慶熙宮衛將李德周除授在外,過限未上來,依法典改差,何如?傳曰,允。
洪仁浩,以兵曹言啓曰,五衛將申光赫身病猝重,時月之內,無望供職,呈狀乞遞,實病旣如此,則宿衛輪番之任,不可久曠,改差,何如?傳曰,允。
丁巳六月二十日卯時,上御熙政堂。藥房入診,大臣·備局堂上引見入侍時,藥房提調沈煥之,副提調李翼晉,行左承旨洪仁浩,記事官金履永,假注書尹命烈,事變假注書宋應圭,記注官金良倜,記事官吳泰曾,檢校直閣金勉柱,右議政李秉模,行上護軍金文淳·金持默,行禮曹判書閔鍾顯,刑曹判書趙尙鎭,行護軍徐有大,行都承旨趙鎭寬,行護軍李漢豐,行右承旨李益運,校理朴吉源,醫官金孝儉·金光國·李周憲·朴春源·李惟鑑·玄必采·吳仁豐,以次進伏訖。秉模曰,日氣蒸熱,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。煥之曰,醫官待令,入診,何如?上曰,置之,可也。命書榻敎曰,王大妃殿進御加味順氣散,依前方,自今日一貼式限三貼煎入。上曰,次對爲之。開城留守上來乎?秉模曰,纔已上來,懸病不進矣。秉模曰,今日次對,備堂懸頉者多,衆所共知實病·實故外,竝推考,卽令政院牌招,何如?上曰,依爲之。出擧條上曰,臺諫何不入來乎?催促,可也。應圭承命出傳,與掌令朴崙壽偕入進伏。行工曹判書金華鎭,戶曹判書李時秀,行護軍李書九追入進伏。上曰,有司堂上,除實病情勢外,無可以行公者,副提調坐罷蒙敍,所宜還差,而其人地處履歷,實合是任,非但予意爲然,故相曾有所薦似故也。但年紀太少,且不欲擔着事務,有難强其所不能矣,卿意則,何如?秉模曰,南公轍年雖少,而於事務上,足可謂諳練,至於吏文,亦頗曉解,旣敍之後,還差似不可已矣。上曰,其所以不肯擔着者,非徒不欲與大臣相關也,亦緣其氣短之致。予則曰,不必强之矣。其父奉朝賀,晩年僅獲一番差下,故其子之早年是任,雖謂之食報,可也,而至於廟務擔着,終難强責矣。大抵有司之任,不止爲簿書期會等事而已。十數年來便作廟堂之主人,凡於筵奏之導達,草記之替行,其權反重於大臣,其流之弊,挽近愈可見也。在昔先朝辛巳年,洪奉朝賀爲有司之時,十餘員大臣,無一安於朝著,有司之專行廟謨,辛巳年乃是初有之擧也。有司堂上,例必求其門地資歷之俱備者,而以今備堂中,豈無其人乎?如都承旨及李書九,豈不可合於是任乎?知申是誰之子也?今始晉用,亦云晩矣。但其從宦不久,故疎於格例,至有日前之做錯矣。御題之規,承旨與文任進去,承旨起座,則便歸撤場,雖有下僚之錯報,豈可徑先入來乎?御題體重,必由正門出入,而今乃不由當入之弘化門,乃反由敦化門入來,又由弘化門出去,一從僚言,不知事體之屑越,其豈成說乎?蓋緣院規之生疎,而聖人尙亦入太廟每事問,則問斯行之,寧有此誤?然所謂僚官,卽年久承旨洪仁浩,而其所誤錯,節節駭妄,此亦近來爲承宣者,專昧繩檢,惟意放倒之致,豈獨洪仁浩一人乎?向來洪致榮疏之只擧籌坐,不及政院,予甚訝之矣。秉模曰,試士體重,御題事面,尤爲自別,而如是做錯,誠爲駭然矣。上曰,伊時以慶辰,故不爲處分爲敎,而此雖似少事,所關則非細矣。秉模曰,有司堂上無可行公者,而旣有左相,臣不敢議到,然廟堂事可悶矣。上曰,然矣。秉模曰,古則備堂差除,可知其難愼,前副提調之高祖故判書臣南龍翼,見差備堂,臣之高祖故相臣李端夏貽書曰,令旣闊於事務,不宜行公於備堂云,至令傳爲美談矣。今則門閥履歷文學兼備,然後方議有司之任,所以尤難其人矣。上曰,漢帝之言,與我共理,其惟良二千石乎?此實爲民之意也。予於民事,一心憧憧,而廟堂承佐之地,其所自下彌綸之責,惟是有司堂上也。必欲得其人,豈惟良二千石乎?予則曰,有司之擇人,殆甚於銓長矣。銓長近日政事,甚礙眼矣。扶安倅末望曹喜有,屢以兼史登筵,雖不可以貌取,決知難任於百里,而無難擬入,豈成說乎?吏判政事之才,終不免如此之患矣。顧今世道廟務,一委於卿,卿則惟當一從已見,信心做去而已。中庸三德,知也仁也,固不可闕一,而其所以行之者,惟在於勇,予所加勉於卿,亶在於是矣。秉模曰,聖敎及此,臣何敢堪承,而才不借於異代,特患不能知而用之矣。上曰,前吏議疏,卿其見之乎?秉模曰,果見之,而便同自劃者然矣。上曰,今吏議則似當行公矣。秉模曰,一代之才,足了一代之事,臣則以爲,鑑識不明,終有遺珠之歎矣。上曰,卿言然矣。非但人才之不古若,甚至於籌郞之多不擇人,籌吏之全無解事,無非廟堂之責也。此後則備郞必須極擇,可也。秉模曰,實職兼差,非不好矣,而惟恐其實職之見失,全不留意於司務,果可悶矣。臣意則武參下中擇其有地處者,限作宰仍帶久任,則似或有勝矣。上曰,此亦好矣。如禁將之孫,豈非有地處者乎?秉模曰,俄伏承爲民憧憧之聖敎,此事雖涉屑越,敢此,仰達矣。萬頃縣令李魯在,有除朝辭之命,而以病不得赴任云矣。上曰,果是實病乎?秉模曰,雖稱有病,而其實則以其遭故之代,故不得赴任云,其在孝理之政,恐不當强迫,而旣是除朝辭之守令,故銓曹與本道,不得仰徹云矣。上命書榻敎曰,萬頃縣令李魯在,道內及他道守令中相換,仍令除朝辭赴任。秉模曰,此廣州留守徐有隣狀啓也。以爲,守禦營出鎭之後,左右部牙兵及親牙兵將官,始以廣州居生有履歷武弁差出事,成節目,更以有墳山京居人差出之意,筵稟蒙允,而顧今武弁中,隨其履歷,各當其任者絶罕,竊念禁·御兩營把摠之守令兼帶,實宜倣用,且臣營謄錄中二去甲戌兼把摠之以橫城縣監差下者,自有已例。此後則就各其牙兵所在邑中,隨其職秩高下而差出,從附近團束,兼管擧行,似合事宜,部牙兵·別將二員,以驪州牧使·利川府使差定,親牙兵把摠三員,以永平縣令,原州判官·陽智縣監差定事,請令廟堂稟旨,分付矣。旣有該府已例,禁·御兩營兼把摠之法,亦可倣用,恐無大端掣礙於軍制,依狀請施行之意,分付,何如?上曰,牙兵云者,卽牙中親兵也。旣與正軍判異,禁·御兼把摠之例,非所可論,名以牙兵,則勿拘多少,但當直屬於大將,而各以百許人內外作隊,或作哨差出,將或哨官領率,則軍制整齊,謬習可去,以此分付,可也。出擧條秉模曰,此東萊府使鄭尙愚狀啓也。以爲倭西館東大廳東行廊八十五間重修之役,今始畢役,而倭情巧詐,如有此等工役,則爲其役價之增益,專事拖過,無意了畢,而監董譯官金徽重·朴致儉等,盡心擧行,趁期訖役,在前倭館監董之後,有任譯輩酬勞之已例,請令廟堂稟處矣。倭館修改後,監董譯官,例有賞典,依已例,堂上譯官金徽重加資,堂下譯官朴致儉,令本院高品付祿,何如?上曰,依爲之。出擧條秉模曰,頃以羅里鋪仍舊制設倉于臨陂事,筵稟行會矣。卽見全羅前監司徐鼎修所報,則枚擧濟州前牧使柳師模牒呈,以爲鋪倉利害,專係於島産發賣之便否,而七山上下,貴賤判異。故當初本倉之必設於海路最遠之臨陂,竝屬湖西九邑,轉販於兩湖者,創始本意,固已周密,特以島人涉險之難,移倉於羅州,涼·藿買賣,比臨陂爲難,而島中民情,必皆稱便於臨陂,不願於羅州。今以島陸物議,參諸擧行便否,倉所之復設臨陂,不害爲兩便之道云,今若復設臨陂,則當依元節目,申復科條,兩湖屬邑及換貿節次,竝令仍舊擧行,而臨陂縣庫舍,移倉後,仍爲毁撤,修補公廨,今無見存。營建物力,他無出處,其所拮据之道,惟在於涼·藿發賣時從便取剩,而倉廒旣未得設置,則涼藿勢不得不姑,令輸納於濟民倉爲辭矣。臨陂則有一小利,而大不便者三,涼·藿區處之道,稍勝下道,此所謂小利,而經過七山也,海路絶遠也。旣毁之倉舍,難於改建也,此其三不便也。羅州則有小不便者一,而所便者三,涼·藿之價,比臨陂稍賤。此所謂小不便,而海路至近也,倉廒堅實也,雄牧典守,勝於小縣也。此其所便者三,爲彼一小利,捨此三便,遽議銷刻之政,恐非得計,姑爲仍置於羅州,依節目擧行爲宜,而第念沿民切苦之弊,專在於倉無素儲,逐邑發運。若以前頭涼·藿換貿之穀及其他某樣穀,假令限數萬餘石積峙,仍行二留一分之法,則庶免臨時分劃之弊,亦無還多病民之慮,更令道臣講究便否,具意見論理狀聞後,稟處,何如?上曰,依爲之。出擧條秉模曰,儲養用人之道,嚮有所仰奏,而近來位著乏人,行副護軍韓用龜地處資歷,俱合晉用,亞卿陞擢,何如?上曰,依爲之。出擧條命書傳敎曰,因亞卿陞擢韓用龜事思之自在宮僚,多資顧問,欲待近日校書印出,陞品矣。旣出言端,前承旨韓晩裕,亦爲陞擢。上曰,今因陞擢事,言端旣出,而知申之尙今沈屈,甚可惜也。如此之人,隨卽陞用,亦是廟堂之責也。秉模曰,嶺南及西北褒貶啓本,頃有還下送之命,飭敎甚嚴,到今爲道臣者,豈敢不淬礪惕念乎?生民休戚,係於守令,而銓曹則差除不善,道臣則殿最不明,安得不害及吾民乎?繡衣差遣,多在飢歲,而臣則常以爲樂歲民情之當察,殆有甚於荒年,按廉之命,由於造化,雖不敢自下仰請,而伏望留意焉。上曰,好矣。秉模曰,前以戰兵船用於漕運事,關問統制使,而條列嚴飭,使之逐條狀聞矣。今見統制使尹得逵報狀,則始言不便,今稱必用,又無別白之辭矣。上曰,使之更問,非欲使之一反前見也。戰船之試於漕轉,則非徒爲漕穀之資,蓋欲寓詰戎之政,則豈可以全沒主見,曰,可,曰,否乎?更爲詳問,待報來更稟,可也。秉模曰,故右相尹蓍東在時,適得海西信川郡蘆田無稅之地,已於昨年,送人打量定稅,屬之政府,而此等事,必經筵稟,然後始爲施行,自是定式,故相雖未及仰奏,不可不陳其事狀,故敢此,仰達矣。上曰,依此爲之,可也。鍾顯曰,見今科期不遠,事目當爲修正入啓,而大典通編禁令條件,一一謄出,頒示京外多士,皆知懸法之意,恐合事宜矣。上曰,筵退後以擧條書入,可也。秉模曰,科規之每式申嚴,果不無功效矣。今若更飭,則臣則以爲,當有令行禁止之效矣。上曰,其豈易乎?事不治其本而齊其末,則未見其有實效。然亦不可以因此,而一任紊乖,此亦在於廟堂及該曹修明之如何耳。時秀曰,昨冬因下敎,行乞老人嘉善李東秀,自賑廳買家買奴,月給糧資,使之安頓矣。追後詳聞,則東秀以內班院庫直,前後效勞甚多,庚辰溫幸時,亦爲陪從云,京外溫幸陪從人,皆蒙特恩,宜有一體加資之典,故敢此,仰達矣。上曰,依爲之。出擧條上曰,此事若不偶然。豈但溫幸陪從而已?丙子樂善堂失火時,效勞者爲二人,而此其一也。因其行乞流離,無以推尋矣。前冬因凍餒之摘奸,聞其年老無依之甚,使惠廳姑留饋護矣。晩後始知其人之曾經宮隷者,自陳其事,歷歷無遺,此等處可見天理昭著,無德不報矣。時秀曰,前忠淸監司林濟遠,以列邑溫幸陪從遺漏人,追成冊上送矣。其中兵營裨將二人,八十以上四人,已例皆爲加資,而兵營裨將一人,今春上言,已爲加資,其餘五人,宜有一體加資之典,七十以上二十人,各米二斗,大口代米一斗,六十五以上三十一人,各米二斗,自本道頒給,已例卽然。今亦依此擧行之意,分付該曹及該道道臣,何如?上曰,依爲之。出擧條上敎時秀曰,卿之病勢,近則何如?外面見之,猶未可謂快差矣。時秀曰,狗馬賤疾,比前少減,而尙有餘症矣。上曰,戶判久欲體諒矣。非徒其病之妨務,戶·兵兩曹之一時竝叨,雖不敢言私,想有所悶然者矣。仍命書傳敎曰,見其周旋,可知其尙未蘇完,豈無體諒之道乎?戶曹判書李時秀許遞,其代前望單子入之,待下批牌招察任。又命書榻敎曰,有司堂上李秉鼎,情勢姑難强,李時秀,所帶緊務旣多,病亦姑未差云,有司之任,竝減下。上曰,戶判之代,予已得之矣。工判年雖及耆,精力無減,且是宿硏,予則以爲,戶判之代,無踰於此矣。仍命入戶判前望單子,以金華鎭落點。崙壽曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也,何其冤也?噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十人之多乎?其蔑法戕人之罪,不可歸之於因公邂逅之科。今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝節定配之命,更令王府嚴覈取服,施以當律。上曰,不允。崙壽曰,新除授行大司憲宋煥箕時在忠淸道懷德地,掌令洪彦燮時在京畿積城地,請竝斯速乘馹上來事,下諭。上曰,依啓。出擧條仁浩曰,次對時行公臺諫,不待請牌,循例詣臺之意,纔有飭敎,而今日賓對,諫院諸臺,屢度催促,終不進參,事甚未安,竝推考,何如?上曰,依爲之。出擧條仁浩曰,壯勇提調李時秀時無職名,令該曹口傳付軍職,何如?上曰,依爲之。出擧條命退,諸臣以次退出。
丁巳六月二十日午時,上御重熙堂。軍士房承旨入侍時,行左承旨洪仁浩,假注書尹命烈,記注官金良倜,記事官吳泰曾,以次進伏訖。上曰,禮判科規擧條,殊欠詳細,此擧條出給,使之博考法條,往議時任大臣,論理草記,可也。仍命退,承史以次退出。
上在昌德宮。停常參·經筵。
寅時卯時,有霧氣。
大駕詣景慕宮,展拜罷,入齋室後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
洪仁浩啓曰,來二十五日朝參日次矣,敢稟。傳曰,停。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
趙鎭寬啓曰,今日展拜時,承旨當爲備員,而同副承旨丁若鏞牌不進罷職傳旨捧入,無以備員,何以爲之?敢稟。傳曰,只推,更爲牌招。
備忘記,江華留守申光履下直,長弓一張,長箭一部賜給。
李翼晉啓曰,同副承旨丁若鏞疏批已下,卽爲牌招,何如?傳曰,允。
傳于李勉兢曰,坐直承旨入侍。
傳于李勉兢曰,來待諸臣入侍。
傳于李勉兢曰,前假注書吳泰曾,仍察上注書之任。
李翼晉,以兵曹言啓曰,禁軍來秋冬等都試,政府及本曹連因有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
洪仁浩,以訓鍊都監言啓曰,今六月二十一日景慕宮展拜時,因兵曹節目,金虎門軍三十名除出,把摠李仁默,哨官申大益率領,挾輦侍衛,集春營軍五十名,哨官安弘燁領赴都領營門,還宮後各還直所,而竝待標信擧行之意,敢啓。傳曰,知道。
李翼晉,以禁衛營言啓曰,本營哨官金啓漢,受由過限,依例汰去之意,敢啓。傳曰,知道。
洪仁浩,以御營〈廳〉言啓曰,今六月二十一日景慕宮展拜時,依兵曹節目,弘化門入直軍五十名除出,新營入直千摠吳載衡,出番哨官高應濂,領赴于禁衛營都領陣,東營入直軍三十名除出,入直哨官鄭臣弼率領,宮大門外把守,而竝待標信擧行,解嚴後各還本處入直之意,敢啓。傳曰,知道。
李翼晉,以漢城府言啓曰,鄕禮合編三十四件內,五部各一件,各部坊契二十九件,中部二件,東部六件,西部六件,南部八件,北部七件,令各部官分頒於各坊之意,敢啓。傳曰,知道。
掌令朴崙壽啓曰,請寢李汝節定配之命,更令王府嚴覈取服,施以當律。措辭見上答曰,不允。
同副承旨丁若鏞疏曰,伏以臣受國厚恩,與天無極,臣豈能盡述哉?敎誨若嚴師,而變化其氣質,鞠育若慈父,而保全其性命,或殿下之所默運,而臣尙不知,或殿下之所已忘,而臣獨如結,靜言思之,刻骨鏤髓,欲言則於邑而不能聲,欲書則掩抑而不能文。臣顧何人,受恩如此?臣本草野孤寒,非有父兄之蔭,師友之力,而獨賴我殿下作成化育之功,幼而至壯,賤而至貴。六年於泮宮之試,三年於內閣之課,玷學士之選,躐大夫之資,凡其文識之有寸進,爵祿之有沾及,無一不出於我殿下至敎之所陶鎔。至意之所彌綸,臣雖木石,忍負是恩,洪惟我殿下,躬洙泗·洛·閩之學,得堯·舜·禹·湯之位,承千聖而集大成,黜百家而大一統,囿群物於淵琴點瑟之間,斯其爲聖人之世也。臣旣幸而生於聖人之世,其亦幸而游於聖人之門,雖不能入宮墻一步,窺宗廟百官之盛,若其薰炙涵沐,亦旣深矣。宜其規行榘步,天飛淵躍,庶得令聞令名,以不負雲雨造化之天,而只緣臣不肖無狀,十餘年來所得梁楚,乃在於淫邪怪誕不經之說,汨沒乎膠漆之盆,宛轉乎刀爼之上,負殿下曲遂之意,勞殿下不屑之誨,卽毋論其情實之如何,而其罪已不勝誅殛矣。冉求,孔子之寵徒也,然一有罪過,孔子曰,非吾徒也,小子鳴鼓而攻之,蓋以聖人之門,最嚴於道術趨向之際,而不能以私愛恕之也。今臣罪過,非特冉求,而乃我殿下,旣一赦之,又一誨之,不忍終棄,又重收之,知其夷矣。思所以夏之,知其獸矣,思所以人之,知其死矣。思所以生之,眷顧拯救,積費聲力,庇覆容忍,以冀改悔,非我父母,孰將如是?臣宜刳肝出血,卽地溘然,以之明此恩於一世,暴此心於萬世,而蒙冒不潔,淟涊偸生,跼高蹐厚,尙復何言?臣於所謂西洋邪說,嘗觀其書矣。然觀書豈遽罪哉?辭不迫切,謂之觀書,苟惟觀書而止,則豈遽罪哉?蓋嘗心忻然悅慕矣,蓋嘗擧而夸諸人矣。其於本源心術之地,蓋嘗如膏漬水染,根據枝縈,而不自覺矣。夫旣一番如是,此卽孟門之墨者也,程門之禪派也,大質虧矣,本領誤矣。其沈惑之淺深,遷改之遲速,有不足論。雖然曾子曰,吾得正而斃焉,斯已矣,臣亦欲得正而斃矣,可不一言以自暴乎?臣之得見是書,蓋在弱冠之初,而此時原有一種風氣,有能說天文曆象之家,農政水利之器,測量推驗之法者,流俗相傳,指爲該洽,臣方幼眇,竊獨慕此。然其性力躁率,凡屬艱深巧密之文,本不能細心究索,故其糟粕影響,卒無所得,而乃反繳繞於死生之說,傾響於克伐之誡,惶惑於離奇辯博之文,認作儒門別派,看作文垣奇賞,與人譚論,無所忌諱,見人詆誹,疑其寡陋,原其本意,蓋欲以博異聞也。然臣自來志業,只在榮達,自登上庠,所專精壹意者,卽功令之學,而其赴月諫旬試,有如鷙發,此固非這般氣味,況自釋褐以後,尤何能游心方外哉?歲久年深,遂不復往來心頭,而漠然若前塵影事,奈其標榜一立,涇渭無別,斷斷至今,掉脫不得,慕虛名而受實禍,臣之謂矣。其書中傷倫悖理之說,固不可更僕數之,亦不敢汚穢天聽,而至於癈祭之說,臣之舊所見書,亦所未見。葛伯復生,豹獺亦驚,苟有一分人理之未及澌滅者,豈不萌心顫骨?斥絶亂萌,而洪流襄陵,烈火燎原,辛亥之變,不幸近出。臣自玆以來,憤恚傷痛,誓心盟志,疾之如私仇,討之如凶逆,良心旣復,見理自明。前日之所嘗欣慕者,反而思之,無一非荒虛怪妄,其所謂死生之說,佛氏之設布令也,其所謂克伐之誡,道家之伏慾火也。其離奇辯博之文,卽不過稗家小品之支流餘裔也。外此則逆天慢神,罪不容誅。故中國文人如錢謙益·譚元春·顧炎武·張廷玉之徒,早已燭其虛僞,劈其頭腦,而蒙然不知,枉受迷惑,莫非幼年孤陋寡聞之致,撫躬慙忿,何嗟及矣?此心明白,可質神明,臣豈敢一毫欺隱哉?臣之宜被威罰,實在於八九年前,而幸荷殿下之庇廕,得逭有司之刑章,有罪未勘,如任在背,乃於再昨年七月,特蒙聖旨,出補湖郵,尙云晩矣,何其輕也?臣手捧恩言,揮涕出城,步步思念,字字慈覆,此生此世,云何報答?臣之得謗,方迫坑塹,而聖旨却論文章,臣之負罪,難責緦功,而聖旨至及筆劃,何惜於臣,而恩念至此,至於臣兄之橫被人言,寔緣對策,而前旣以十行絲綸,昭釋洞劈,又於責臣之敎,特云無罪渠兄,是殿下一言而活臣之兄弟也。臣與臣兄,握手號泣,不知所以圖報也。臣到湖郵,每蚤夜淸明,必點檢身心,改革雖已久矣,而猶懼渣滓之未淨,悔悟雖已眞矣,而猶懼稊稗之已熟,務養善端,冀副我殿下陶鑄生成之至仁大德,而況其所莅地方,卽邪說詿誤之鄕,愚氓之迷不知反者,寔繁其徒。故臣就議按道之臣,講搜捕之方,而發其隱匿,諭禍福之義,而曉其疑怯,設斥邪之稧,而勸其祭祀,執守邪之女,而成其婚嫁,復求一鄕之善士,而相與質疑送難,以講聖賢之書,旣而思之。臣之所爲,殆亦有進,自幸自欣,伊誰之賜?臣自謂生平大恩,無踰於金井一行,而曾未改歲,已蒙恩宥,生踰江漢,穩處城闉,穀無餘願,死無餘恨。臣意塡溝壑,不復見天日,不意前冬,忽蒙恩召,戴帽束帶,重入脩門,得處密邇之地,俾與考校之役,金華燈燭,恍如夢寐,內廚珍錯,爛其輝光。遂得以滓穢之身,進對於淸嚴之席,威顔開霽,玉音溫淳,逖違之餘,衷情倏感,有淚如雨,不知所云,至於騎曹之特除,銀臺之復入,此雖出於我殿下至恩洪造,在臣身實恐非好消息也。以殿下曲保之念,何爲而有此也?揆以分義,宜不敢揚揚出肅,而臣顧自念,亦安敢爲人所爲乎?有除輒膺,自同平人,而夷考其情,乃所以不自同平人也。人或謂臣不罹人言,凡有除命,宜莫逡巡,臣竊思之,豈無人言?特殿下庇覆之耳,明知其有,而幸其不露,臣實恥之。宜卽陳疏以自控引,而校書管試,未及周旋,旋已遞職,只自愧懼,不意今日,又奉除旨,區區賤忱,始可悉暴。臣伏念,天道忌盈,人情惜屈,今臣沈塞積久,則人將曰,某也實未嘗爲邪,而枳廢至此,亦可愍也。此在臣福也慶也,生之塗也。今臣騰翥依舊,則人必曰,某也舊嘗爲邪,而揚歷如彼,亦可惡也。此在臣禍也殃也,死之術也。今臣一擧顔於朝行之間,而公卿大夫,相與指點曰,彼來者爲誰?彼固嘗溺於邪者耶?容儀一接,心嘗謩起,臣將何面之可顯乎?斯其不若匿影遁跡於山巖之間,使世之人,日相忘而不知也。故高官美爵,非臣所望,豐資厚祿,非臣所羨,惟此一縷未絶之前,得洗此天下所無之惡名醜目,是臣之至願至懇也。蓋此邪學,卽幾千萬里外異域殊俗之法也。故其一毛一髮,無非罪逆,而駭怪驚怖,截然若鳥獸之在人群,不能一日而苟焉相處,斷非通籍從宦之家,循例交游之人,所能竝行而不悖者也。故卑微之流,或行之無事,而若係衿紳之族,表表可稱者,其禍立至,豈能支旬日之命哉?然其見於行事者,雖不至觸憲干紀,若其本源心術之病,終不能釋然開豁,則雖得苟免於有司一時之刑,誠有主斯文之權者,將斥之爲異端亂賊,而不可終逭於天下萬世之誅也。陸九淵·陳獻章,固未嘗燒指焚頂而禪學之目,其可辭乎?若臣者,當初染跡,有同兒戲,而知識稍長,便爲賊讎,知之旣明,斥之愈嚴,悟之旣晩,嫉之愈甚,剔心七竅,實無餘翳,搜腸九曲實無遺瀋,而上而受疑於君父,下而遭謫於當世,立身一敗,萬事瓦裂,生亦何爲?死將安歸,且臣受恩君父,亦已甚矣。自投罟擭,號呼悲泣,則援手拯拔,置之袵席,如經疾疫,久漸蘇醒,則又一變怪,如石壓笋,此殆臣命道崎險,福分涼薄,而雖以我殿下造命之權,亦無如之何也。今殿下憐臣而不棄,復此甄收,而每一事端,輒一追咎,則夢想不及,汚衊先至,累然澌頓,坐受唆哄,前旣有驗,後豈或殊?審如是也。臣寧一直錮廢,無使時絀時伸,徒令恩數太瀆,而罪負益重也。臣竊伏念,聖賢有作,則災害異端,必與竝起,使之排患拯厄,而用茂厥功德,堯之水,湯之旱,孟子之楊·墨,朱子之蘇·陸,皆其驗也。今我殿下,闡道學之原,崇敎化之本,開示正路,則臨九軌而御六轡,丕變頹風,則登盟壇而執牛耳。彼其邪說之有作,殆將以彰殿下闢廓之功耳。太陽中天,魑魅螮蝀,固無足爲國家之憂,而其於臣之一身事,無大於是者,臣安得不焦唇頓足,以冀其及時撲滅,無俾易種于斯世乎?雖然朱子之戒路德章,亟勉不怨天不尤人,而向裏消磨,救得晩節,臣雖不敏,請事斯語,爲今之計,惟有潛心經傳,以圖桑楡之報,遠跡榮途,以效自靖之義,而至若抗顔擡頭,出入臺省,重傷淸朝之廉恥,益招一世之公議,臣不敢出也。玆敢隨牌詣闕,瀝血陳章,仰瀆崇嚴之聽。伏乞聖慈,諒臣情地,察臣衷懇,亟遞臣職名,仍賜斥黜,俾得續其罪愆,遂其性分,以卒天地生成之澤,不勝大願,臣無任云云。省疏具悉。善端之萌,藹然如春噓物茁,滿紙自列,言足感聽,爾其勿辭察職。
丁巳六月二十一日卯時,上詣景慕宮。展拜入侍時,行都承旨趙鎭寬,行左承旨洪仁浩,行右承旨李益運,左副承旨李勉兢,右副承旨李翼晉,記事官金履永,假注書尹命烈,記注官金良倜,記事官吳泰曾,一提學鄭民始,二提學沈煥之,直提學李晩秀,檢校待敎沈象奎·徐有榘,以次隨駕。上具翼善冠·衮龍袍,乘輿出交泰門·永淸門,由明政門,出弘化門,入逌瞻門,至東神門外降輿所,降輿,步詣就板位,行再拜禮,仍詣廟內奉審訖,還御齋殿。命書傳敎曰,軍士房承旨入侍。又命書傳敎曰,本宮提調入侍。又命書傳敎曰,都承旨入侍。鎭寬·仁浩,本宮提調鄭民始,以次進伏訖。上敎民始曰,卿之眼疾,近果差勝否?民始曰,狗馬賤疾,小無減勢,而適當有司堂上之有闕,凡干事務,多有擧行之事,極爲惶悚矣。上命書榻敎曰,筵懇旣若此,劇任又相妨,備局堂上鄭民始有司之任,今姑減下。仍命退,諸臣以次權退。少頃,步出齋殿門,乘輿出逌瞻門,至弘化門外。命書傳敎曰,江華留守入侍。江華留守申光履進前。上曰,保障重地,宜須老練之才,而事體尤當謹愼,卿其勉之,宣諭則路次故置之,下去善爲之,可也。仍入弘化門,由明政門,入永淸門·交泰門,還內。諸臣以次退出。
丁巳六月二十一日申時,上御便殿。坐直承旨來待諸臣同爲入侍時,左副承旨李勉兢,假注書尹命烈,記注官金良倜,記事官吳泰曾,水原留守趙心泰,行護軍韓晩裕,檢校待敎徐有榘,以次進伏訖。上曰,陸奏約選之役,今爲幾何?有榘曰,存拔之論,纔已完定,姑未始役矣。晩裕曰,奏議原篇,相準於通鑑所載年月,則不無一二之相差,而別無大段相左者矣。上曰,杜律亦爲幾編乎?有榘曰,杜律則今幾割付,而當爲四編矣。上敎晩裕曰,卿須善爲考準,兩翰林同爲監印,可也。仍命先退,晩裕·有榘退出。心泰曰,本府城堞修補物力,大臣已筵稟,出擧條區劃,而修城之具,有不可不及今措備者,但華山米條,安岳稷還,勢將待秋捧後作錢,則恐無以目下需用,姑先以均廳錢二萬兩,禁·御兩營錢各五千兩合三萬兩,推移貸用後,待歲末以華山米,安岳稷作錢者還報,亶合相須之義,而自下有不敢擅便,敢此仰達。上曰,依爲之。出擧條心泰曰,本府城役不足物力,以湖南加分耗米,限七千石取用之意,曾有所筵稟者,故先以昨年加分耗米爲幾許石,關問該道道臣矣。回牒以爲,昨年加分耗米,毋論常賑穀,各衙門穀,除應下,所餘只爲三千六百七十四石,故以此先爲充數云。實數旣如此,則先以此取用,其餘不足之數,以此後加分耗條,次次充上,以準七千石之意,成出擧條自備局行會本道,何如?上曰,依爲之。出擧條心泰曰,迎華驛設始物力,昨冬伏奉筵敎,就議大臣,以嶺南·湖南昨年加分耗米各三千石,出擧條區劃矣。嶺南則依數取用,湖南則以加分耗不足,無以充上云,此雖違劃,係是不可已者,以此意更議大臣,湖南加分米三千石代,從他拮据,以爲準數區劃之地,恐合事宜,敢此仰達。上曰,依爲之。出擧條心泰曰,園所員役及守護軍輩劃給位田,旣出特恩,而田庫之入於今年植木之中者,厥數不些,又伏奉以畓給代之命,此實終始之惠澤。臣不勝欽頌,而第伏念,年年種植,係是不可已之事,續續代給,恐歸屑越之科。今有一條可以方便者,使園屬之受位田者,從火巢外閑曠處,求得田畓,略綽其位田斗落,以筦千庫所在會付錢,從時價自臣營折定買給,俾得以耕墾資生,則在渠輩將受實惠,在本庫亦當歲收半千包位田之所出,以此以彼,亶合創設,今年爲始,次次買得,流伊擧行,何如?上曰,依爲之。出擧條心泰曰,設築堤堰,寔出務本,以民以邑,所關甚大,而近年以來,湮塞居多,蒙利甚鮮,言念法意,固已可惜。以今春言之,數朔暵乾,而本府北城外萬石渠貯水,百石落大坪,惟意灌漑,其利普博,以此推之,境內所在堤堰之湮塞者,一倂疏濬,以爲秋冬藏水,春夏獲利之方者,允合懋實之道,而旣係衆民蒙利,自當借用民力,各隨其附近面里,使之待秋後疏鑿貯水,足可爲勸農之大政,故敢此仰達。上曰,依爲之。出擧條心泰曰,境內堤堰疏濬一款,纔已仰稟蒙允矣。萬年堤處在園所洞口,非尋常堤堰之比,而堤下之畓,亦爲不些,其所疏濬貯水,尤不容少緩。待鋤役稍歇之後,收穫伊始之前,附近民丁屯畓作者及園屬僧徒,排日付役,在所不已,而宜有別般優恤之道,限畢役,每丁每日給二升糧米,恐合事宜,以此出擧條擧行,何如?上曰,依爲之。出擧條心泰曰,龍珠寺設置,八年于玆,僧徒之入居,數過半百,而火巢內植木守護等節,其所效力,亦云多矣。雖有位田之劃給,料條之分排,每未免艱食之患,固已可矜,而且緇徒之至願,亶在於南·北漢摠攝之一番借號,本寺僧徒與南·北漢僧徒,間次輪差,恐合酬勞之方,亦爲沾漑之道,以此成出擧條與廣留·摠帥相議定式,永久遵行,何如?上曰,依爲之。出擧條仍命退,諸臣以次退出。
上在昌德宮。停常參·經筵。
卯時,有霧氣,自巳時至未時,日暈。
李翼晉,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李翼晉啓曰,合辭方張之時,諫院無詣臺之員,事甚未安,疏批未下,未署經外,呈告人員,竝卽牌招,何如?傳曰,允。
傳于洪仁浩曰,左承旨入侍。
承旨前望單子入之,洪明浩·李晩秀·金祖淳·蔡弘遠落點。
承旨落點,金祖淳不喩,申耆落點。
李勉兢啓曰,假注書尹命烈身病猝重,勢難察任,今姑改差,何如?傳曰,允。前假注書洪奭周仍察廳任。
傳于李勉兢曰,政官牌招開政。
李勉兢啓曰,吏曹判書金載瓚牌不進推考傳旨,今方捧入,而參議魚用謙陳疏入啓,開政命下之後,如是違牌,不卽擧行,事甚未安,判書更卽牌招,何如?傳曰,允。
李勉兢啓曰,吏曹參議魚用謙疏批已下,一體牌招,何如?傳曰,允。
傳于李勉兢曰,違牌承旨許遞,前望單子入之,待下批牌招察任。
吏曹,行副護軍韓晩裕,今加嘉善亞卿陞擢事承傳。
承旨前望單子入之,李鼎揆·韓晩裕·金達淳落點。
傳于李勉兢曰,新除授右承旨韓晩裕,以行右承旨下批,牌招。
李晩秀啓曰,新除授行都承旨李鼎揆,時在慶尙道慶州地,斯速乘馹上來事,下諭,何如?傳曰,允。
傳于李晩秀曰,左承旨入侍。
李勉兢啓曰,吏曹判書金載瓚再牌不進,參議魚用謙牌不進推考傳旨及罷職傳旨,今方捧入,而開政命下之後,連事違召,不卽承膺,事甚未安,判書所當更請牌招,而係是一日三牌,何以爲之?敢稟。傳曰,參議只推,與判書更爲牌招。
有政。吏批,判書金載瓚牌不進,參判未差,參議魚用謙,左副承旨李勉兢進。啓曰,判書金載瓚牌不進,參判未差,小臣獨政未安,何以爲之?敢稟。傳曰,只出緊任,以金文淳爲工曹判書,韓用龜爲刑曹參判,申光祐爲刑曹參議,李學彬爲司僕主簿,訓鍊都監提調金華鎭單付。
兵批,判書李祖源病,參判姜彝正病,參議睦萬中入直進,參知金啓洛病,右副承旨李翼晉進,護軍周命新,副護軍單李肇源·申鳳朝·任希遠·李義綱·尹長烈·兪碩柱·朴志泓。
李勉兢,以弘文館言啓曰,校理趙德潤,副校理尹益烈,修撰朴鍾淳,副修撰尹行直,旣有只推之命,竝卽牌招察任,何如?傳曰,允。
以校理趙德潤,副校理尹益烈,修撰朴鍾淳,副修撰尹行直牌不進罷職傳旨,傳于李勉兢曰,只推。
李勉兢,以吏曹言啓曰,成均館博士柳沁煥,受由過限不上來,依例罷職,何如?傳曰,允。
掌令朴崙壽啓曰,請寢李汝節定配之命,更令王府嚴覈取服,施以當律。措辭見上答曰,不允。
吏曹參議魚用謙疏曰,伏以臣於日昨,伏奉除旨,以臣爲吏曹參議者,臣聞命震駴,莫知所以措躬也。仍竊伏念,國有六官,天曺最重,參議之職,雖下於判書·參判,然亦使之參聞通塞,與議黜陟,甄別人物,無不相關,則其有銓衡之責,一也。是不可以人人而濫授也,明矣。臣本才識鹵莽,家世單寒,晩歲科名,只爲祿仕,榮途進取,初非夢想,是以守身處世,以拙爲分,生死夷險,惟命是俟,誰期天覆至大?雨露遍濡,前後陶甄,逈出涯際,立朝十有四年之間,頂踵毛髮,蓋莫非造化生成。臣常中夜屢興,感極涕滋,涓埃莫報,滿盈是懼,今玆千萬不近似之誤恩,又何爲而加之臣身哉?嗚呼,後世人材,雖不及古昔盛際,苟求其踰於臣者,目今在庭俊髦,地望資歷,孰非其優?文學才諝,孰非其最,而乃以此百無一取之賤品,苟然備數者,其爲壞淸朝愼揀之政,已非細故,況臣狷騃之性,多滯少諧,冥之行,易跌難平,雖置之於閑曠散漫之地,尙患其十顚九仆,狼狽無餘。若乃要津通衢之間,睢盱之所共注,風波之所易興,而欲令强試其必不能强行,其必不逮,終致譏笑四集疵瘢畢露,上負隆眷,下速身災而後已,則公私俱病,亦將何補焉?臣雖至愚,自知則審,危厲熏心,氷炭交積,此臣所以歷日泯伏,無路轉動,寧犯違傲之誅,而不敢出於趨膺之計也。卽者開政有命,召旨荐辱,自揆義分,益增兢惶,而斷斷微諒,參倚有素,玆不得不隨牌陳懇,冒死請命。伏乞聖慈,天地父母,察臣由中之辭,諒臣不稱之實,將臣新授職名,亟行鐫改,仍治臣逋慢瀆擾之罪,以重公器,以安私分,不勝幸甚云云。省疏具悉。爾其勿辭察職。
丁巳六月二十二日辰時,上御重熙堂。左承旨入侍時,行左承旨洪仁浩,假注書尹命烈,記事官金景煥,記注官金良倜,以次進伏訖。上命書傳敎曰,都承旨·左承旨·右承旨·同副承旨許遞,前單子入之,待下批牌招察任。仍命退,承史以次退出。
丁巳六月二十二日午時,上御便殿。左承旨入侍時,行左承旨李晩秀,假注書吳泰曾,記事官金景煥,記注官金良倜,以次進伏訖。上曰,陸奏約選,今日當開印,韓晩裕·徐有榘,使卽入來監印,可也。命退,承史以次退出。
上在昌德宮。停常參·經筵。
寅時卯時,有霧氣。
金達淳啓曰,大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌招啓辭未下,監察茶時之意,敢啓。傳曰,知道。
傳于李晩秀曰,左承旨入侍。
傳于李翼晉曰,右承旨入侍。
傳于李勉兢曰,諸承旨持公事入侍。
承旨前望單子入之,蔡弘遠落點。
兵曹口傳政事,護軍韓晩裕。
傳于李勉兢曰,慶辰有諸臣處分人分揀之敎,而近始聞之,勿擬臺垣人朴基正,勿擬官職人丁若鏞,拔名臺選人吳翰源以其罪名之特敎拔例,不入於蕩滌中云,卽令該曹蕩滌,勿拘擬望事,分付。
以校理趙德潤,副校理尹益烈,修撰朴鍾淳,副修撰尹行直牌不進罷職傳旨,傳于李勉兢曰,只推。
蔡弘遠,以兵曹言啓曰,軍器寺別破陣金樂水嚴治事,下敎矣。金樂水嚴棍十五度之意,敢啓。傳曰,知道。近來恢張之政太過,踐歷未諳者,多除中權,於是乎本兵宿衛之任,生疎莫甚,所謂閽禁也·政格也。何莫非寒心,而前兵判則甚至侍衛參班,每不免後時,此事雖小,所關非細,所以始恕以適然,終許其病遞者也。大抵大司馬之職至重,不係於格例之生疎,而格例亦不可不顧,卿亦生疎中一人也。特以取於卿者,氣力也。除拜未幾,莫重處,有此雜人亂入之擧,而漠若不知。今番則雖以新除參酌,此後各別着念,其所勤勵,一依卿家從兄大臣爲兵判時擧行,而如是下敎之後,若有泛忽,難免重勘,爲先知悉,可也。
李勉兢,以禮曹言啓曰,今春式年監試初試擇日粘目判付內,科場之不嚴,莫甚於近日,與其臨期操切,有欠待士之道,一依通編法典前式廟堂草記,修明之,則雖欲不嚴得乎?卿曹知悉事,判下矣。見今科期不遠,事目當爲修正入啓,而大典通編禁令條件,則一一謄出頒示,俾京外多士,皆知懸法之意,毋至犯科,恐合事宜,至若前式廟堂草記,則只以申明錄名之規爲請,而通編禁條,旣已添入事目,錄名一款,亦在其中,則似不必更論,大抵科場之嚴與不嚴,亶在於照訖捧講之精不精。今年則京外竝前期開場,外方則各其地方官,另爲嚴捧修成冊,送于京試官都事,又於入場之際,詳考其照訖帖有無。始許赴試之意,更爲各別嚴飭,俾無如前混雜之弊,外邑則使之前期三朔,次次捧講,京中之前期一朔開講,自是事目,而近來每以臨時設之,故儒生輩一時坌集,悤急了當,全欠嚴明之意。今番則嚴飭儒生輩,除非大段實故及鄕儒之願赴漢城試,而臨科上京者,則皆令預爲應講,恐爲便當,而臣謹依筵敎,亦爲往議于大臣,則左議政臣蔡濟恭以爲,鄕儒照訖。若令各其邑捧講,則武倅之捧儒生講,不成體段,其勢不得不往赴於隣近文蔭倅,而若北關與西關之淸北,文倅絶稀,雖北路之南關,自端川至咸興,程途殆過三四百里,而其間絶無文倅邑,講儒之來往,不亦爲莫大之弊乎?此等處,不可不使儒生臨時聚講於設場之處,而講試官則自監營別爲差送之外,似無他道。京中開講,若期限太遠,則講生輩決無預爲赴講之理。若然則各司之公然待令,虛費多日,其弊亦自不少,限二十日開講似無所妨云。右議政臣李秉模以爲,鄕試照訖,前期二朔開講,而雖是武宰,各於本邑捧講,以除往來之弊,京試照訖,前期一朔開講,而京儒則限二十日畢講,其餘十日,則鄕儒捧講云矣。武倅邑捧講處所及京試照訖之前期二十日與一朔,大臣之言,旣未歸一,則自臣曹有難的定,何以爲之?敢稟。傳曰,此等效害未知之事,何必指一處分乎?與文任諸臣,更爲爛議問于時原任大臣,然後自本曹從長的確稟處,可也。
護軍韓晩裕疏曰,伏以臣資本鈍滯,性又疎迃,所與接者常寡合,凡有動則必生疣,立朝卄有五年,了無片善可紀,特一左右無當之人也。乃殿下天地於臣,父母於臣,或處閑廢則甄錄之,或致遭罹則抆拭之,邇列周旋,厚被洪造,淸銜踐歷,皆出殊私,所荷寵渥,淪浹肌髓,屢承恩敎,銘鏤心肝,不自知愚陋無取之踪,何以得此於聖明,而祗恨材具之短拙,無可以報答萬一也。日昨陞擢特恩,又出於千萬夢想之外,旣念簪履之舊跡,仍擧縹緗之細勞,辭敎隆摯,逈出尋常,臣始焉惝怳若驚,繼而踧踖靡措,臣有偏親,年迫九耋,誦傳聖敎,則流涕攢祝,試着品圈,則用手摩挲,旁隣皆聳,闔門可知,臣是何人?荷知若是其偏,而受恩若是其重也。仍伏念,晉擢之規,朝廷用人之階也。亞卿之秩,國家命德之器也。同朝俊髦,多匪臣比,當品久次,類在臣先,而若臣者,以言乎材質,則憒憒如也,以言乎學識,則倥倥如也。平生長短,莫逃淵鑑,何待臣一二自列,而所蒙恩數,實非可擬議於臣身者,臣莫揣已分,徒貪天寵,恬然若固有之,而不知有必辭之義,則在臣雖極其榮耀,而其如玷名器而貽譏笑,何哉?昨伏承銀臺除旨,陞品下批之命,又出格外,身在禁中,牌召繼下,不得不冒昧肅命,而歷宵思量,撫躬慙恧,庸陋之實,如右所陳,負乘之懼,到今尤切,玆敢略控微懇,仰瀆崇聽。伏願收還臣所叨新資,以重公器,以安私分,不勝幸甚,臣無任云云。答曰,省疏具悉。卿其勿辭行公。
丁巳六月二十三日卯時,上御誠正閣。諸承旨持公事入侍時,左副承旨李勉兢,右副承旨李翼晉,同副承旨金達淳,假注書洪奭周,記事官金景煥,記注官金良倜,檢校待敎沈象奎,以次進伏訖。命書傳敎曰,右承旨編書之役相妨,本職許遞,前望單子入之,待下批牌招察任。又命書榻敎曰,前承旨韓晩裕,令該曹口傳付軍職。上曰,前望旣以蔡弘遠點下,今日在院承旨,無與之相避者乎?達淳曰,臣於年前,有疏論左相之事矣。上曰,疏是未徹之本乎?達淳曰,入徹而未得頒布矣。上曰,聞與洪仁浩相避,故仁浩旣遞之後,始除承宣,則又聞與申耆相避而違牌云,事關四維處,雖難强迫,亦豈可每每曲費區處乎?可以闊狹者,略加闊狹之意,使左相知之,可也。勉兢曰,每月日記,趁來朔二十日前修正,臣與前承旨臣洪仁浩·李肇源,同爲看校之意,旣有下敎,而三人旣難同在院中,每多獨爲考閱之時,故旣致遲滯,又易疎漏,必須加定一員,然後可無苟簡之款,同副承旨金達淳,亦令一體句管,似好矣。上曰,依此爲之,可也。命讀奏公事。勉兢曰,臣以吏房及禮房代房,無公事矣。達淳讀奏戶房公事,慶尙監司李亨元啓本彦陽縣反庫事,兵房公事,慶尙左兵使李殷福狀啓捉虎申飭事,刑房公事,黃海監司李義駿啓本罪人李義和限滿,令該府稟處事。命書判付訖。敎象奎曰,李書九左傳校正之役,今至何境?象奎曰,幾已畢役云矣。上曰,畢校者一二卷,使之先爲入送於鑄字所,而少陵律韻,亦令更爲看校,字劃傍邊之訛誤處,一一釐正,皇壇志旣已始役,且有所重,亦使從速訖工也。象奎曰,史記英選懸註,旣承下敎,而近因他務之相妨,尙未下手,須更有一二人與之相議,然後可以速完矣。上曰,右副承旨與丁若鏞,旣已與聞於印役,今番懸註,亦令同爲,而取捨之際,務極精詳,可也。命書榻敎曰,王大妃殿進御加味理中湯,自今日一貼式限五貼煎入。仍命退,諸臣以次退出。
丁巳六月二十三日卯時,上御便殿。左承旨·右承旨入侍時,行左承旨李晩秀,行右承旨韓晩裕,假注書吳泰曾,記事官金景煥,記注官金良倜,檢校待敎徐有榘,以次進伏訖。上曰,諭善入來乎?晩秀曰,姑未入來矣。上曰,卽今入來,可也。上敎有榘曰,陸奏約選,約過幾日當了印耶?有榘曰,極致其精,則一日不過印十板,八日庶可訖工矣。上敎晩裕曰,予於卿,非但胄筵舊面,規模不甚窄窄,故有取於承旨者此也。老母年今幾何?晩裕曰,今爲八十五矣。行步素不能健,昨於臣之肅恩命還家也。出迎中門,喜動顔色,臣之榮感,至此極矣。上命退,諸臣以次退出。
上在昌德宮。停常參·經筵。
夜自五更至二十五日開東,灑雨下雨,測雨器水深一分。
蔡弘遠啓曰,合辭方張之時,兩司無詣臺之員,事甚未安,除在外·疏批未下,傳旨未下,未署經外,未肅拜·呈告人員,竝卽牌招,何如?傳曰,允。
李勉兢啓曰,刑曹參判韓用龜,除拜後過三日不爲出肅,依定式推考警責,仍卽牌招察任,何如?傳曰,允。
傳于李晩秀曰,明日次對,進定於今日。
李晩秀啓曰,今日次對,兩司當爲進參,未肅拜執義朴載淳,卽爲牌招,何如?傳曰,允。
傳于李晩秀曰,大臣·備局堂上引見。
以執義朴載淳,獻納李基讓牌不進罷職傳旨,傳于李勉兢曰,只推。
以校理趙德潤,副校理尹益烈,修撰朴鍾淳,副修撰尹行直牌不進罷職傳旨,傳于李勉兢曰,只推。
李勉兢,以弘文館言啓曰,校理趙德潤,副校理尹益烈,修撰朴鍾淳,副修撰尹行直旣有只推之命,竝卽牌招察任,何如?傳曰,允。
李勉兢,以備邊司言啓曰,蔘包節目,今方成出,別單書入,而更爲採探物情,則一年一百五十斤,不無過多之慮云,故以一百二十斤酌定,自今年曆行爲始,依此施行之意,分付該院及灣府,何如?傳曰,允。
李翼晉,以兵曹言啓曰,禁軍來秋冬等祿試射時沒技人別單中,依例懸註以入之意,敢啓。傳曰,知道。
蔡弘遠,以義禁府言啓曰,島配罪人李周奭·李柱冥竝放送事,承傳啓下矣。慶尙道巨濟府勿限年定配罪人李周奭,全羅道康津縣薪智島勿限年定配罪人李柱溟竝放送事,分付各該道臣之意,敢啓。傳曰,知道。
刑曹參判韓用龜疏曰,伏以臣每陳情懇,輒誦洪恩,蓋以天地之覆燾,雨露之涵濡,家以之保,身以之榮,鐫骨之感,觸境而發,自不覺其言之煩複,不知臣者謂私分之屑越,知臣者恕危衷之輸瀉,況且所被恩造,去而愈隆,兄弟聯翩,門闌榮耀,今於辭本之上,雖欲免屑越之誅,其可得乎?嗚呼,臣之得有今日,是誰之賜也?拯之水火之中,而置諸袵席之上,矜其愚迷之性,而囿以陶甄之化,欲說聖恩,涕淚先橫,欲言臣罪,黥劓莫補。惟玆亞卿寵擢之命,又奚爲而及於臣身也?繼伏奉秋曹除旨,臣誠惝怳懍蹙,如醉如癡,不知措躬之所也。噫,命德之器,有國所愼,從古人臣之無其才而有是任者,鮮不狼狽顚躓,貽羞招災,以臣綿薄之質,倥侗之器,雖在庶官百執事之末,猶懼不能稱塞。今若不顧濫竽之譏,遽叨乘軒之榮,則僨敗之至,可立而俟,將何以仰承殿下終始全保之德意乎?念臣糜紛之願,赴蹈之忱,銘在肝肺,炯然如丹,惟當生死以圖塵刹之酬,尙何敢備例辭巽?重犯猥越之罪,而所叨新命,非比尋常,若乃晏然兜攬,視若固有,上累聖簡,下壞廉防,非臣分義之所敢出也。玆敢披瀝肝血,仰瀆崇嚴。伏乞聖明,俯賜諒察,亟收臣新授爵秩,以重公器,以安賤分,不勝大願,臣無任云云。答曰,省疏具悉。卿其勿辭行公。
丁巳六月二十四日卯時,上御熙政堂。大臣·備局堂上引見入侍時,行左承旨李晩秀,假注書洪奭周,事變假注書宋應圭,記事官金景煥,記注官金良倜,右議政李秉模,兼戶曹判書金華鎭,行上護軍金持默,華城留守趙心泰,刑曹判書趙尙鎭,行護軍徐有大·李漢豐·李書九,副校理洪秀晩,以次進伏訖。上曰,右承旨入侍。出榻敎應圭承命出傳,右承旨李勉兢進伏。秉模曰,昨今之熱,入夏初有,日間聖體,若何?上曰,一樣矣。秉模曰,王大妃殿氣候,若何?上曰,一樣矣。秉模曰,惠慶宮氣候,若何?上曰,一樣矣。秉模曰,元子宮氣候亦連爲萬安乎?上曰,好在矣。秉模曰,日氣之暄暖適宜,五穀之長養得時,可卜大登之兆矣。上曰,此時一霈,方切企望,而昨再昨間,或有得雨處云,果然乎?秉模曰,再昨之雨,城外及南山近處,間多霏灑云,大抵今年秋事,豐稔可期,而兩麥雖曰,被旱,畿內秋牟之登熟處,亦多有之矣。上曰,蔘包節目事,欲爲下詢於日前賓對而未果矣。大抵蔘貴則用銀,銀貴則用蔘,名正事便,固無難行。且潛越之弊,旣難痛禁,則與其一任利權之下移,紀綱之不嚴,固不若開其貿易之路。使制貨之權,出自朝廷,亦或爲申嚴邊禁之一助,譯舌輩利害,猶屬餘事,不必更有所疑於參差之論,而第其節目中紅蔘,造蔘及十五人作契等語,有得事面,與華城蔘帽事,卿箚請寢之意,不啻相反。華城以新設衙門,兼有行宮所重,徙富積財,實爲急先之務,百里曠野,只築一大城堞,而枵然空其中,則豈不爲後人之笑乎?一時權宜之策,在此城則有不可顧,轉諸路租稅以委之,徙郡縣豪傑以處之,選四方壯勇以實之,卽陸內相所謂今之關中,卽古之邦畿千里也。關中猶然,況此城乎?然而在彼卿守經論,在此卿乃反說,此所以究其說而不得者,爲華城便宜之權道,猶慮其近於榷利,而不許作契,勿令專利。況於堂堂交隣通貸之政,所貴示誠信於彼中,立紀綱於邊上,而蔘賤則用蔘,銀賤則用銀而已。近云銀貴而蔘賤,使之銀蔘互用通行,此不過順物情也。廟堂之成出節目,當曰,依舊例復用蔘包,而銀亦異於向時徵索之時,則亦不必只用蔘包,依下敎銀蔘竝許充包云云。今忽以紅蔘名色及方外十五人作契等說,登諸奏御文字,此節目非銀蔘通用節目,而卽造作假蔘,欺賣彼國之節目也。揆以事面,豈不如何乎?蔘色黃白,則今謂之紅者,非假造而何?以其所採,直爲充包,則亦何可別設一契乎?且況方外人云云,必是近來假蔘造作之無賴奸細輩,則以不察淵魚之意,朝家知若不知,雖不能設法禁斷,乃反共其利而助其勢,又從以定出律名,如彼則刑,若此則配,著爲金石之典,啓下頒示,則將以此新令,載之法官,添錄通編乎?所關非細,此所以許久留中,不爲啓下也。秉模曰,若不如是,則銀蔘雖通用,在譯舌別無利益云矣。上曰,蔘包不許通用之時,渠輩亦已堪之矣。然事勢旣如許,則付之渠輩,從便拮据,其中不可不告官爲之之事,譯院提擧,今方入侍,使之與廟堂之臣爛議,從便措置,好矣。秉模曰,近來譯院擧行,亦無其人,此甚可悶處也。上曰,譯官中主管者何人?秉模曰,首譯張濂云,而荏弱不能主論矣。上曰,無人之歎,豈獨譯舌?在昔皇明初年,有道士徐某者,來遊我東,周覽山川,至端川懸德山,謂有天子氣,㭬五鐵杙而去云,北關之無人,實自此始,道士爲誰?備堂中李書九知其名乎?書九曰,此是徐師昊也。事見宋濂文集矣。上曰,京城來脈,在於三角,而北漢一區,實當其地,聞於數十年前,積鹽於北漢城下,覆其上而燒之,遂成鹽山,鎭住來脈,見今京華之無人,未必不由於此云。此語雖似不經,理或有之,若然則到今毁之,亦非難事,時任及曾經摠帥中,有見其處者乎?心泰·有大等曰,臣等俱未見之矣。上曰,此等處如人身之調護,元氣亦不可不致意,聞鷹峰植松茁茂者,爲十之八九云,極可幸也。至於東門外一邊,譬之人身,有若肩膊,而望之濯濯,若何則可使鬱然成林耶?漢豐曰,此是墝确之地,難責播植之功,只是橡實之種,不擇瘠土,易於生長,故近年所種橡實,爲二百石矣。上曰,古人則亦有固執,在昔月城尉,必欲使北岳之松,同於南麓,自辦雇價,栽種甚勤,見今北麓,亦有蒼鬱之漸矣。秉模曰,此皆栽成輔相之一端,決不可泛忽看矣。上曰,備堂李書九有問,未嘗不知,可謂該洽矣。秉模曰,非但該洽,亦能練務矣。上曰,但乏武氣,且甚弱,校正一篇書,輒喫人蔘數錢,其該博不足貴,而雖勝於某某人,文體終涉未妥,工夫或多枉費處,每以此責備於彼宰臣矣。秉模曰,後世之人,大率皆然,而臣則謂今人氣短,正其所以多壽,古人則氣過之致,多勞七情,往往有疽背嘔血之事,今人無此氣稟,亦無此病矣。上曰,古人稟氣,豈易當乎?今人之費了七情於細瑣之事,雖不說破於口外,率多縕繹於腔中,經年閱歲,未見活潑潑之容,畏首畏尾,徒有唉人生之歎,豈不可矜之甚乎?設如卿言,無病而百年長生,有何興味,有何意趣乎?只以今日登筵之將臣言之,相貌之雄傑,傳之圖繪,亦無愧焉目今亞將以下,實無可以踵武者,豈亦鹽山之爲害也?前訓將李柱國,求之古將,亦不易得,摠帥雖非武臣,相貌亦好,眉宇間有吉氣,大抵人之狀貌,亦有老而漸勝者矣。秉模曰,聖敎誠然。領府事之爲三品官時,臣見其貌,未便以宰相期之,近觀愈老愈好,不見有一分欠處矣。上敎晩秀曰,出去鑄字所,與諭善同參講席,而日熱如此,講讀亦頗從簡也。自內私習,則當續續爲之矣。敎書九曰,左傳之分綱立目,以傳係經,此例甚好,而第其經傳分屬之際,某年春某年夏等字,往往疊出,竝爲刪去則何如耶?書九曰,此處極難,如四時之名,只是一字,故疊入處刪亦無妨,而至於數字之相連成句者,雖或重複,刪之則反不成文理,故不得已存之,至於上文之經,亦各有傳,而其下之傳,始出年條,則果爲礙眼,此則當刪去其年條矣。上曰,卿亦出去鑄所,看詳冊子也。晩秀·書九先退。上曰,臺諫如有入來者,使之入參。應圭承命出,與掌令朴崙壽偕入進伏。上曰,次對爲之。秉模曰,卽見水原留守趙心泰所啓,則以爲迎華驛設始物力,以嶺·湖加分耗米各三千石區劃矣。湖南則以加分耗不足,無以充上云,湖南加分耗米三千石代,從他拮据,以爲準數區劃之地爲辭矣。此是不可不及今代劃之需,而海西水營所管軍糧小米爲二萬一千八百餘石,就此中限三千石劃付該驛,每年耗條三百石,待該驛往復出給,以爲從便區處之地,而此穀乃是半留半分穀也。三千石一年耗條,不過爲一百五十石,則不足爲一百五十石。此則就本米元數耗條中逐年充給,如或自該驛欲爲全數區處,則亦依其願,準劃三千石之意,竝爲分付,何如?上曰,依爲之。出擧條上曰,近來公私之着手,只在於耗條,而耗條需用,必以盡分爲歸,非但小民之不得紓力,欲使貪官猾吏,犯手於倉穀,其勢末由,則流弊之獨喫者,豈非小民乎?向來還餉策之設問也。非不知其歸於空言,而蓋欲先發其端,冀有與我同志者,孰講其利害,而或有所通變之方也。還餉之法,旣不可廢,而目今生民切骨之瘼,一言以蔽之曰,盡分,何以則痛祛此弊,少解百姓之倒懸耶?秉模曰,各處請得者,一切防塞,則庶可爲祛弊之道矣。秉模曰,各道狀啓,只有厚州事一度,而三·甲事情,備堂中鄭民始,最所熟諳,勢將待其登筵日稟處矣。上曰,退問重臣,以草記稟處,可也。秉模曰,臣於島配罪人李柱溟事,竊有所懷,年前處分,寔出於淸嚴齋所,痛懲後弊之聖念,而第聞本事頗有爽實,驪鄕之人,多以爲冤,渠固不足道,而每仰止仁之德,或慮一夫之不獲,故敢此,仰達矣。上曰,然則放送,李周奭亦可謂五十步百步之間,一體放送,可也。出擧條秉模曰,伏見前承旨丁若鏞自明之疏,則其辭絶悲,其情亦慽,而第其經傳之工,本所欠闕,故引喩之際,多不當理。如曰,孟子之闢楊·墨,朱子之闢蘇·陸云云者,雖出於斷章取義,而邪學本不可以異端論,只是虞書所謂寇賊奸宄之類,士師所當劓殄而無遺者也。豈可與楊·墨·蘇·陸,比而同之哉?前後恩造,屢勤不屑之誨,渠之自艾自訟,亦不爲不切,而句語之間,尙未免引喩失當,文字罪人,雖非厚風,而此則事屬規警,足爲渠遷善之一助,臣謂丁若鏞,施以罷職之典,以示警責之意,好矣。上曰,渠方如蟄聞雷,如絶復蘇,其在方長不折之義,何必如是乎?大抵其疏中文法,亦多可怪,欲爲醇庬而有未盡醇庬處,渠方以痛泣悔艾之意,有此號籲之章,則其所竭力致意,豈或歇後,而乃引譚元春等語,蓋由蒙習之不端,因致識理之不明。大抵如丁若鏞者,幼時不爲先讀經傳,只誦班·馬,此皆其受病處也。曾對左相,亦言此弊,使之釐正矣。邪學之弊,予則曰,不可以刑法治之,大明升則螢爝自息,元氣實則外邪不干,若能內修外攘,先治根本,使詩禮家人,皆守故家之遺風,不失禮敎之防範,則彼亦將不期熄而自熄,顧今世道日卑,正學不明,擎跽曲拳,豈必眞儒?予之此言,固是衰世有激之論,而實則今之所謂享神之節,全欠誠敬,徒知拜跽薦獻,其愈於邪學之不祭也者幾希,予雖不盡誣一世,而今之士大夫,大率不免先利欲而後仁義,滔滔幾皆然矣,而此類之中,有席勢而爲之者,有累代而沈淪者,旣不能使人心翕服,則一種落拓無檢,有才莫施之流,自知其擯不得用,往往流入於邪說者,自非才分超絶者,亦何以外入乃爾乎?用人之偏倚,此亦朝廷之過也。若鏞之才則固難矣,而自初用工,多在於非僻不經之書,故沈溺至此。然旣已自悔,則便屬先病後瘳,字句間小疵,亦何足斷斷乃爾,渠必以楊·墨之無父無君,取喩於邪學,而楊·墨之學,本亦出於仁義聖人之辭而闢之,只爲其流弊之必至於是耳。雖然西學,當初設敎於海外窮僻去禽獸不遠之地,而能說天人性命,往往有後儒所不及,若非資質之過人,亦豈能如是,而只緣用處之差殊,一傳再傳,加之以種種邪妄,因緣百出,異端之中,復生異端,蔓延至今,駸駸然驅人於夷狄禽獸之域耳。邪學固無論,予所絶憤者,卽向所謂譚元春輩誤盡一世之人,甚於邪學,夫鍾·譚之時,何許時也?文體邪正,有關國運,今之爲人父兄者,苟有憂國之誠,欲使家邦,竝享億萬年無疆之休,則豈忍使子弟,耽看此書,痼其心術乎?滔滔已久,固非一葦可抗,而唐肆購書之禁,鑄所印書之役,亦皆予苦心所在,我東冊紙重大,難以臥看,而唐本體輕,便於臥閱,此亦誤人之一端。況我東所有諸書,優足爲學,何必更求別本?予非不知盡取明季以後稗官小說,焚之通衢,亶合於火其書之義,爲慮搜索之難悉,故至今不爲矣。今世文體之漸下,苟究其本,則如息庵·農巖者,亦不得辭其責矣。息庵則自詡以冠冕玉佩,而反啓我東明文之弊,農巖之文,固所許與,而乃以先正之低視明文,至謂之不觀其書而然者,實爲慨然矣。夫鄕人之脫去鄕人本色,有京華習氣者,不必是好底人物,以我國之文,而强效中華之套,亦豈是好底文字乎?今之文體,決非治世之音,雖謂之擧一世無文,可也。風氣之使然乎?抑人不讀書,專趨簡便而然乎?時運若好,則亦豈無反淳之道也。近來年少,聞陸放翁三字,輒不覺掩口失笑,予之欲印杜·陸二律,蓋出矯俗之意,而朱書·陸奏·史記·八子之前後選印,亦有深意存焉。今人筋力,不如古人,全帙之書,每難着工,故簡其篇帙,俾便誦讀,庶幾有眞積力久,反漓回淳之效,昔夫子刪詩·書,故詩有逸詩,書有逸書,蓋文字,博則難爲工,約則易爲力也。不然則以夫子之聖,豈或捨博而取約乎?退計三數千年之前,眞氣融結之時,猶尙如此,況今人乎?此所以不嫌其愈出而愈約也。惟予斷斷此心,可質神明,雖不敢望其速效,而亦庶有識予心者矣。如八子百選等書,或謂其多有當入而不入,不當入而入者云,人之所見,固難歸一,而設使有之,何害其先讀此書?後看全帙也。秉模曰,書必多讀,然後文亦有氣,而近來讀書者絶罕,御定冊子,若能熟讀,則豈無顯效乎?上曰,欲去邪學,當自小品始,自其小兒時,先讀大·小學,次讀語·孟,目不覩非聖不經之書,文必學中古以上之有眞氣者,然後乃可爲也。如五倫行實詩讚,人皆笑其至俚,必欲刪去,而予之特印,亦有意矣。秉模曰,邪學之禁,不可專用刑罰,聖敎誠然,而近來一種愚民,率多陷溺,極可悶矣。上曰,愚民亦不過觀而效之耳。吾東方維持鞏固,專由名分之至嚴,而無知頑民,見其蔑棄上下之分,遂靡然從之,此所以惑人尤甚,流弊已然,欲以威刑驅之,則徒致擾亂而已。古昔聖人,驅虎豹犀象,而不驅蚊䖟蠅蚋之屬,蓋中國至大,吾道之外,雖非邪學,如羽士道流甚多,而不過如蚊䖟蠅蚋,不足爲害,我東偏小,旣不能容,其弊益甚。今之言禁邪學者,必曰,殺之,彼固死不足惜,而終無丕變之效,則夫豈若人其人之爲盡善乎?予故曰,闢邪則先治本原之地,用舍則不求赫赫之譽,至於民事,則痛革盡分之法,申嚴屠牛之禁,在今急務,只此三四事而已。近日用舍之政,或謂其不足於錯枉,而二十年來朝著間氣像,便同呻吟四起,瘡痍未完之時,且於目下,亦無大枉之可錯。故謹守此箇規模,雖近牽補架漏,而此外亦無他道,予所謂不求赫赫之譽者,正以此也。至若牛禁一事,故相在時,擔當爲之,而營邑之臣,若能善爲奉行,則豈不可去其太甚乎?秉模曰,我東之俗,本不屠牛,而近漸成習,申明舊禁,在所不已,而每當歲時,城中淸淨,尤爲好矣。上曰,近古以上,公坐會飯,不食牛肉,國忌齋戒,朝官皆兩日蔬食,先朝初年,猶如此云矣。唯大享之太牢,進宴之大膳,乃用牛肉,合於古人無故不殺牛之義,而今則此法蕩然,如各宮房皆有所屬牛肆,視作應然之事,如有執法有司之臣,先自宮房屬肆,而嚴加操切,則豈有冒濫之弊乎?近日雨暘之適願,予則以爲,牛禁之效,欲爲下敎申禁,而此亦與酒禁無異。旣不擧一世一切禁斷,則反有屑越之慮,姑不下敎,似此禁條,卽有司存,豈可更煩朝令乎?卿在箕營,牛肉不近口云,果然否?秉模曰,臣安能然,只於設禁之時,不敢食矣。大抵欲禁各邑,當先自禁,若自道伯而先犯,則何以責守令之犯法乎?命大臣就坐,仍命諸宰,以次進前奏事。華鎭曰,臣於日昨前席,伏承除命,惶隕震越,未及陳懇,蒼黃退出,而竊念前後恩造,天高地厚,臣雖愚頑,有非木石,豈不知身不已有?生死向前之義,而賤齒旣迫,七旬精力,轉益衰耄,度支重任,萬無承當之望,竊恐圖報之意,反爲辜負之歸,玆敢不避猥越,仰冀終始生成之澤焉。上曰,尙未料卿之如是强健矣。卿旣鍊熟於度支,須於未衰之前,盡心行公也。華鎭曰,慶熙宮春秋奉審,例自臣曹擧行,而因前判堂之有身病,春奉審尙未爲之矣。上曰,今則日熱,待秋爲之。有大曰,華城修城物力,以禁·御兩營會外錢各五千兩區劃,而臣營本無會外名色,封不動中推移以送,何如?上曰,依爲之。出擧條上曰,臺諫進前。崙壽曰,三司合啓,兩司合啓,以諫院不備,不得爲之矣。上曰,前啓只擧末端,可也。崙壽曰,請寢李汝節定配之命,更令王府,嚴覈取服,施以當律。措辭見上上曰,不允。出擧條上曰,左副承旨入侍。出榻敎應圭承命出傳,左副承旨蔡弘遠進伏。命次對先退,秉模等先退。上敎弘遠曰,當此炎熱,大臣得無所損乎?弘遠曰,別無所損矣。仍命退,承史以次退出。
上在昌德宮。停常參·經筵。
自卯時至申時,灑雨下雨,測雨器水深三分,夜自一更至二十六日開東,灑雨下雨,測雨器水深一分。
藥房提調沈煥之,副提調李翼晉啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
蔡弘遠,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
蔡弘遠啓曰,大司憲宋煥箕,掌令洪彦燮,持平金壽祖·鄭宗魯在外,執義朴載淳,掌令朴崙壽牌招啓辭未下,監察茶時之意,敢啓。傳曰,知道。
蔡弘遠啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,諸承旨持公事入侍。
傳于李晩秀曰,左承旨入侍。
李勉兢啓曰,假注書洪奭周身病猝重,勢難察任,今姑改差,何如?傳曰,允。前假注書徐俊輔仍察廳任。
以吏曹參議魚用謙牌不進罷職傳旨,傳于李勉兢曰,只推,更爲牌招。
有政。吏批,判書金載瓚牌不進,參判未差,參議魚用謙進,右承旨李勉兢進。啓曰,判書金載瓚牌不進,參判未差,小臣獨政未安,何以爲之?敢稟。傳曰,只出緊任。以朴載淳爲應敎,趙義鎭爲長湍府使,尹光顔爲寧越府使,林夏喆爲楊根郡守,洪光一爲鏡城判官,安命遠爲陰竹縣監,趙鎭球爲宗廟令,故都正韓後裕贈吏參例兼,刑參韓用龜考。
金達淳,以兵批言啓曰,陞資拜營將者,準瓜前以不職遞罷,則勿計朔數多少,還收資級,載在法典矣。南虞候元啓弘,今春夏等褒貶等第,中考施行事,自臣曹草記蒙允,所授加資,依例還收之意,敢啓。傳曰,知道。
兵批,判書李祖源進,參判姜彝正,參議睦萬中病,參知金啓洛入直進,同副承旨金達淳進。以韓晩裕爲副摠管,李集成爲同知,李東弼·李壽哲·黃世中爲五衛將,前南虞候元啓弘今降禦侮,護軍趙鎭寬·洪明浩·李益運·洪仁浩·申耆竝單付。
金達淳,以賑恤廳言啓曰,南部朴井契任掌崔漢成,今月二十四日本洞路傍,得一歲遺棄女兒,蓮城尉契居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
丁巳六月二十五日卯時,上御誠正閣。藥房入診,諸承旨持公事入侍時,藥房提調沈煥之,副提調李翼晉,右承旨李勉兢,左副承旨蔡弘遠,同副承旨金達淳,假注書洪奭周,記事官金景煥,記注官金良倜,檢校待敎徐有榘,醫官柳光翼·金孝儉·金光國·安昌禧·吳仁豐·李惟鑑·李周憲,以次進伏訖。煥之曰,近日日氣蒸熱,聖體,若何?上曰,一樣矣。煥之曰,王大妃殿氣候,若何?上曰,一樣矣。煥之曰,惠慶宮氣候,若何?上曰,一樣矣。煥之曰,慈殿湯劑,連爲進御,伏未知有何症候乎。上曰,宿患痰濕之症,有時乎劇,故進御湯劑,而別無大段患候矣。仍命光翼進前。敎曰,進御之後,頗有平穩之效,當限幾貼用之乎?光翼曰,限五貼用之,而五貼之後,更審症候,加用數貼,亦無妨矣。煥之曰,醫官今已待令,使之入診宜矣。上曰,置之。仍敎曰,日前因湯劑事,欲招問醫官,而康命吉·柳光翼,適皆有故,此外無可問之人,內局事可謂不成說矣。此等處不可不留意,而近日本院凡事,皆無主管,豈不可悶?近來內閣事,亦豈成說乎?設置之本意,何如,眷待之優異,又何如?而諸凡擧行,都無規模。懈於奉公,有同戲劇,五日仕進之規,旣已廢却,御製會粹之役,置之相忘,如日得錄之箚記,有何入勞之事,而全不留意,稽忽如彼,非專爲此等事而言也。大抵年少閣臣輩擧措模樣,皆不合意,文也筆也,擧多駭然,渠輩固無論,上一等而位高受遇之人,亦皆全不事事,尋常世祿之臣,猶不容若是。況其恩禮若此,而擧行若彼者乎?如卿之年老多病者,亦多勞勩,固不責之以此等事,而大抵閣事之至此,可謂沓沓矣。予亦知言之無益,姑以物各付物之意,置而不問,欲觀來頭之如何,而詩不云乎?無言不酬,無德不報,又不云乎?不愧于人,不畏于天,無曰,小事而忽之,自卿等以下,亦皆當惕念處也。煥之曰,伏承下敎,實不勝萬萬惶悚矣。命藥房先退,煥之等先退。命讀奏公事,翼晉讀奏戶房公事忠淸監司徐美修狀啓燒燼人等處恤典令該曹會減事,達淳讀奏刑房公事忠淸監司徐美修啓本罪人金大順庇仁縣到配事,勉兢·弘遠,以無公事先退。命書公事判付訖,上敎有榘曰,陸律校正,今誰爲之?有榘曰,諸抄啓今方爲之矣。仍命退,諸臣以次退出。
丁巳六月二十五日午時,上御便殿。左承旨入侍時,左承旨李晩秀,假注書徐俊輔,記事官金景煥,記注官金良倜,以次進伏。上曰,諸文臣許賞格,皆已頒給乎?晩秀曰,皆令入來,一一親受矣。上曰,畿伯雖令來待,雨勢如此,難以召接矣。最初與聞於史選校準之時,故特下賞格,須知此意,而續當有書役,營吏中善書者,使之備待事,亦爲言及,可也。上曰,政官牌招開政,政期尙遠,貶下守令之代,今日政先爲差出,待下批一兩日下送。出榻敎仍命退,承史以次退出。
上在昌德宮。停常參·經筵。
自開東至未時,灑雨下雨,測雨器水深一寸七分。
蔡弘遠啓曰,大司憲宋煥箕,掌令洪彦燮,持平金壽祖·鄭宗魯在外,掌令朴崙壽牌招啓辭未下,執義未差,監察茶時之意,敢啓。傳曰,知道。
傳于李勉兢曰,守令留待。
傳于李勉兢曰,吏房承旨入侍。
傳于李勉兢曰,守令入侍。
李勉兢啓曰,吏曹郞廳來言,臺諫有闕,政事,取稟。傳曰,當日爲之。
傳于蔡弘遠曰,左副承旨入侍。
李勉兢啓曰,吏曹郞廳來言,政事當日爲之事命下,而判書金載瓚,參議魚用謙,俱以病不進,不得開政云,竝卽牌招,何如?傳曰,允。
李勉兢啓曰,守令一兩日內下送事,命下矣。陰竹縣監安命遠,諫院則旣已署經,憲府則除在外外,只有掌令朴崙壽一人,無以擧行,今日政新除授執義,待下批牌招,以爲備員署經之地,何如?傳曰,允。
以工曹坐不坐單子,傳于李翼晉曰,雖曰閑司,任所在重溟者,豈可一味虛縻?在外參議許遞。
以漢城府坐不坐單子,傳于李勉兢曰,聞有實病,左尹鄭大容許遞,今日政差出。
有政。吏批,判書金載瓚牌不進,參判未差,參議魚用謙進,右承旨李勉兢進。啓曰,判書金載瓚牌不進,參判未差,小臣獨政未安,何以爲之?敢稟。傳曰,只出緊任,以韓晩裕爲左尹,李景溟爲工曹參議,趙德潤爲執義,左尹單柳焵,右尹單韓晩裕。
兵批,判書李祖源病,參判姜彝正病,參議睦萬中病,參知金啓洛入直進,左副承旨蔡弘遠進,護軍柳明渭·鄭大容,副護軍申光祐·柳師模竝單付。
以執義趙德潤牌不進罷職傳旨,傳于蔡弘遠曰,只推。
李翼晉啓曰,陰竹縣監安命遠,憲府當爲署經,執義趙德潤,旣有只推之命,更爲牌招,以爲備員擧行之地,何如?傳曰,允。
以刑曹坐不坐單子,傳于李勉兢曰,詞訟劇任,豈可等待其上來?在外參議許遞,前望單子入之,待下批,與新除亞尹,牌招察任。
刑曹參議前望單子入之,李相璜落点。
以刑曹參議李相璜牌不進罷職傳旨,傳于李翼晉曰,物無終棄,況纍不至可棄,情旣暴而義已伸。只推,更爲牌招。
以刑曹參議李相璜再牌不進罷職傳旨,傳于李翼晉曰,然則欲去則去其代,前望單子入之。
刑曹參議前望入之,金達淳落點。
李勉兢,以弘文館言啓曰,校理趙德潤,副校理尹益烈,修撰朴鍾淳,副修撰尹行直,旣有只推之命,竝卽牌招察任,何如?傳曰,允。
以校理趙德潤,副校理尹益烈,修撰朴鍾淳,副修撰尹行直牌不進傳旨,傳于李勉兢曰,只推。
傳于李勉兢曰,承旨前望單子入之。
承旨前望單子入之,魚用謙落點。
傳于李勉兢曰,吏曹參判,參議未差之代,前望單子入之。
吏曹堂上前望單子入之,參判徐邁修,參議金祖淳落點。
李翼晉啓曰,執義趙德潤罷職傳旨,纔已啓下矣。陰竹縣監安命遠,憲府無以署經,未差之代,政官牌招開政差出,待下批仍卽牌招,以爲備員署經之地,何如?傳曰,允。待開門出牌。
傳于李翼晉曰,右尹韓晩裕,事務相妨,許遞,前望單子入之,待下批待開門牌招。
漢城右尹前望單子入之,尹弼秉落點。
李勉兢,以奎章閣言啓曰,卽伏見奉安閣兼令趙用鎭牒報,則以爲,今月二十五日奉安閣日次奉審時,外障子門閾左邊風紙,有鼠穿之痕,故詳細奉審,則蓋袱裹袱褥席香封鋪陳,果有鼠嚙痕跡云,莫重奉安處所,有此痕頉,萬萬驚悚。閣臣一員,依節目卽爲進詣奉審後,袱席諸種,擇日修改,當該兼令及衛將等不能恪謹守直之罪,不可不重勘,竝令該府拿問處之,何如?傳曰,鼠從鼠穴往來,非令與衛將之罪,勿論,袱屬來頭奉審時,更爲稟旨,可也。
李勉兢,以講學廳言啓曰,本廳書吏三人,使令二名,水工一名料布,依侍講院例,令該曹題給,行用之物,依前例磨鍊,別單書入之意,敢啓。傳曰,知道。陪吏之,代以別監兼役使用,則依吏隷例,當有料布,司鑰一窠,別監三人料布,今朔爲始磨鍊事,分付,可也。
蔡弘遠,以兵曹言啓曰,今六月二十六日土王用事改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承文院·漢城府,一體頒火之意,敢啓。傳曰,知道。
蔡弘遠,以摠戎廳言啓曰,本廳諸將官射講時,北漢山城哨官柳葉箭連五巡全布人,別單書入之意,敢啓。傳曰,知道。
李勉兢,以成均館兼大司成意啓曰,儒風不古,士論乃卑,鄕外儒生輩,不識國典之重,全昧疏體之嚴,敢以猥屑干恩之事私聚鄕生,托名儒章,如廣州生之請賜諡,朔寧生之請復戶,而或傷國體,或羞士林,於斯極矣。爲泮任者,能諭以事理,不書謹悉,則寧有此等之弊乎?近日鄕外儒疏之謹悉通文四張,竝卽收還爻周,廣州疏頭幼學尹宅鉉,施以停擧之罰,書給謹悉之該掌議進士李魯謙,亦停擧。從今以後,此等之疏勿書謹悉之意,嚴飭東西齋,臣昏謬不察,致使鄕儒輩有此伏閤煩聒之擧,不勝惶恐之意,敢啓。傳曰,知道。
蔡弘遠,以兵曹言啓曰,摠戎廳諸將官射講時,北漢山城牙兵左哨官閑良金德弼,柳葉箭連五巡全布別單,啓下臣曹,而有論賞草記事,下敎矣。取考謄錄,則癸丑年守禦廳哨官出身鄭龍彬,以小布連五巡全布,特蒙賞加之典,而今此金德弼,則係是閑良,令本廳拔例施賞之意,分付,何如?傳曰,更爲稟處,可也。
丁巳六月二十六日卯時,上御誠正閣。吏房承旨與守令同爲入侍時,吏房承旨李勉兢,假注書徐俊輔,記事官金景煥,記注官金良倜,長湍府使趙義鎭,楊根郡守林夏喆,鏡城判官洪光一,陰竹縣監安命遠,以次進伏。上曰,已爲傳香乎?勉兢曰,已爲傳香矣。上曰,守令進前。長湍府使趙義鎭進前。上曰,爾之除邑,爲幾次乎?義鎭曰,曾經平海·鳳山矣。上曰,須從速下去善爲之,可也。楊根郡守林夏喆進前。上曰,爾年,幾何?夏喆曰,六十五矣。上曰,爾是林氣浩之子乎?夏喆曰,然矣。上曰,然則林得浩是爾之叔乎?夏喆曰,然矣。上曰,前後幾次守令乎?夏喆曰,曾經龍潭·金浦·谷城三邑矣。上曰,爾須下去善爲也。鏡城判官洪光一進前。上曰,鏡城卽是數遞之邑,而逖矣北土,王化未曁,昨政三望,未知優劣,只從其望筒而點下矣。爾須下去,着意做去,可也。爾曾幾年供職於兼春秋耶?光一曰,二年隨行矣。陰竹縣監安命遠進前。上曰,爾是允行之孫乎?命遠曰,然矣。上曰,爾須下去善爲也。上曰,右副承旨·同副承旨入侍。賤臣承命出傳,與右副承旨蔡弘遠,同副承旨金達淳偕入進伏。勉兢曰,敦化門外,聞有儒疏之伏閤者云,故問之,則一是朔寧儒生,而以忠壯公沈岱表節祠田結復戶磨鍊爲請,一是廣州儒生,而以故直提學鄭誠謹及其玄孫百亨請諡事爲請云矣。上曰,近來無論京鄕,儒疏之煩瀆,不勝紛聒,而請贈請諡,豈是儒生所論之事乎?至若田結復戶云云,猥屑莫甚矣。泮長雖生疎,兩同成均,豈可不察飭?當初謹悉之掌議,萬萬駭然矣。招致泮中守僕,謹悉單子,泮長爻周,掌議及疏頭停擧之意,分付,可也。如此然後可以尊賢關而正士習矣。弘遠曰,曺植請享上疏,儒生尙今不爲下去云矣。上曰,此豈成說乎?以義理曉解之,俾卽下去,可也。上曰,此後則闕門近處,若有似此不緊之擧,則兵曹郞廳,當嚴處,以此分付,而非獨郞廳也,頃於兵判登筵也,以凡事勤勵,必效其從兄爲言矣。其所解弛乃如許,此意亦爲嚴飭,可也。上曰,戶房承旨入侍。出榻敎達淳曰,儒生章疏,體段自別,必也擧措得宜,然後公議乃伸,其有關於士風者非細,而近來鄕外疏擧,率多猥越,干請恩澤,無少難愼,請諡請贈,已屬法外,而甚至於田結復戶等說,而疏辭之屑漫,事體之乖刺,尤無可言。子孫之不敢爲祖先疏籲,自有令式,章甫之爲人干恩,亦毋敢爲之。又有故相筵奏,而法不如初,人鮮師古,種種煩瀆之擧,不一而足,其爲羞士林而損國體,有不可言。自今以後,申明舊規,另飭京外,毋復有如前冒濫之弊似好,故敢此仰達矣。上曰,依爲之。出擧條仍命退,承史以次退出。
上在昌德宮。停常參·經筵。
李勉兢啓曰,來初一日輪對日次矣,敢稟。傳曰,當次人受點後,日次待令。
李翼晉啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,左副承旨蔡弘遠,同副承旨魚用謙,今日不爲仕進,卽爲牌招,何如?傳曰,允。
李翼晉啓曰,卽伏見京畿水使吳載徽今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
傳于李勉兢曰,右承旨入侍。
李勉兢啓曰,假注書徐俊輔身病猝重,勢難察任,今姑改差,何如?傳曰,允。吳泰曾降察廳任,可也。
以左副承旨蔡弘遠,同副承旨魚用謙牌不進罷職傳旨,傳于李勉兢曰,竝許遞,前望單子入之,待下批牌招察任。
承旨前望單子入之,申耆·丁若鏞落點。
李勉兢啓曰,吏曹參議金祖淳,飭敎之下,來詣朝房,終不承膺,陳疏到院,原疏以齋日纔已退却矣。事體所在,極爲未安,從重推考,何如?傳曰,允。原疏入之,可也。
以吏曹參判徐邁修牌不進推考傳旨,傳于李勉兢曰,更爲牌招。
李勉兢啓曰,吏曹參判徐邁修再牌不進推考傳旨及參議金祖淳牌不進罷職傳旨,今方捧入,而開政命下之後,如是違牌,不卽擧行,事甚未安,參判所當更請牌招,而係是一日三牌,何以爲之?敢稟。傳曰,更爲牌招。
有政。吏批,判書金載瓚牌不進,參判徐邁修進,參議金祖淳傳旨未下,左副承旨李勉兢進。啓曰,判書金載瓚牌不進,參議金祖淳傳旨未下,小臣獨政未安,何以爲之?敢稟。傳曰,仍爲之。以閔台爀爲大司諫,韓用鐸爲執義,李羲甲爲校理,趙鎭完爲工曹佐郞,宋益鼎爲軍資判官,李豐林爲禁府都事,林弘遠爲掌樂主簿,金華鎭爲禮賓提調,韓泰溫爲順懷墓守衛官。
兵批,判書李祖源,參判姜彝正,參議睦萬中病,參知金啓洛入直進,右副承旨李翼晉進,護軍韓晩裕,副司果權逴。
傳于李勉兢曰,左副承旨入侍。
傳于申耆曰,右承旨入侍。
以同副承旨丁若鏞牌不進罷職傳旨,傳于李翼晉曰,只推,更爲牌招。
以同副承旨丁若鏞再牌不進罷職傳旨,傳于李翼晉曰,許遞。
李勉兢,以吏曹言啓曰,新除授寧越都護府使尹光顔戶奴呈狀內,奴矣上典時在龍仁地,而素患癖積之疾,添得泄痢,症形危劇,時日之內,萬無登程之望,卽爲入啓改差云,其身病旣如是沈篤,則有難强令赴任,罷黜,何如?傳曰,非實病,卽實故云,改差,其代口傳差出,可也。
吏曹口傳政事,以李敬五爲寧越府使。
掌令朴崙壽啓曰,臣之庸愚昏劣,初何嘗一分近似於淸朝耳目之列,而飭敎之下,冒沒承膺,今已數朔,自顧慙恧,無所容措。新除授執義臣韓用鐸,有內外從應避之嫌,相避之法,在下當遞,以此以彼,其何可一刻晏然於臺次乎?請命遞斥臣職。答曰,依啓。
李翼晉,以兵曹言啓曰,臣於去夜都巡時,集春營入直哨官李盛愚,不通軍號,莫重宮墻外入直將官之如是疎虞,萬萬駭然,爲先汰去,其罪狀,令該營各別嚴棍,俾懲日後,何如?傳曰,允。
李翼晉,以兵曹言啓曰,本曹草記摠戎廳北漢牙兵哨官閑良金德弼五巡全布,令本廳拔例施賞事批旨內,更爲稟處可也事,命下矣。取考各營將官射講節目,則五巡全布者,以草記請賞載錄,而出身將官,旣有賞加之例,則今此金德弼,雖曰,閑良,旣已全布,援用賞加之典,似爲慰悅之道,而事係恩典,自臣曹不敢擅便,上裁,何如?傳曰,閑良亦爲加資乎?此草記還給。
李翼晉,以備邊司言啓曰,頃以烏梅江·別害鎭之移屬,三水府之移邑,廟坡·魚面·神方之罷置,防守將之移兼便否,益加採訪,道帥臣論理狀聞後,更爲稟處之意,覆啓行會矣。卽見咸鏡監司李鼎運,前南兵使李壽鵬狀啓,則以爲,三水移邑事,本府控制三路,管轄諸鎭,關防之重,有非長津·厚州之比,豈可捨此而退守魚面,必欲與背後之厚州,强爲唇齒乎?厚州·魚面相距,殆近百里,兼以重嶺險江,橫亘遮截,脫有緩急,無以相援,且民情亦多不願,移邑一款,非所可論。神方等三鎭罷置事,當初設置,非但爲厚州之空虛,長津江氷合之後,便成平陸,賊虜充斥,必先此地。故各就咽喉,星羅棋布,與三水警急相須,輔車相依,雖以厚州言之,新設之初,官未成樣,新集之民,難責瞭望,三鎭之一朝罷置,失之太遽,姑爲仍置。烏梅江·別害鎭移屬事,三水則凋弊已甚,無以成樣。甲山則關防之重,不如三水,而人民土地,不啻十倍,則折長補短,實合變通之政,且以地勢言之,烏梅以西,當屬三水,自是天成疆界。況甲山已有輔天·甘坪等兩社新設,則劃出烏梅以西,附之三水,尤合事宜。別害鎭則距三水爲四百餘里,間以峻嶺,民人來往,極其艱辛,亦不無吏校侵漁之弊。昔聚今散,人煙絶少,距長津不過爲百餘里,而道塗平易,耕作魚鹽,多靠長津,故該鎭之民,願屬長津,及今割屬,實合事宜,防守將移屬事,當初長津之設鎭也。兼以防守將者,蓋欲尊其體貌,重其節制,而今若移屬厚州,則長津新設之軍制,未免疎虞。以厚州言之,規模草創,形勢孤絶,防守之備,報警之責,不容少緩。借以防守之號,稍尊其體統,係是不可已之事,依關西江邊左右防營例,今於厚州·長津,以左右防守將施行,似甚得宜,竝請令廟堂稟處矣。三水移邑事,在厚州雖有聲勢相依之道,厚州則乃新設試可之地,三水則是古來關防之重,恐不可爲彼移此,反致其彼此無當之慮,且其民情,亦不願移,則有不可强而移之。神方等三鎭撤罷事,道帥臣難愼之論,不爲無據。烏梅江以西移屬三水事,三水之至凋殘,甲山之稍殷盛,其來已久,久則難變。欲求三水目前之小效,永貽甲山無窮之大害,則從前至凋殘之三水,未必一朝殷盛。自來稍殷盛之甲山,勢將同歸凋殘,諸議雖多以移屬爲便,參究利病,姑難輕議。別害鎭移屬長津事,見今厚州形便,每憂其孤絶,而移屬此鎭於長津,則便是他邑鎭堡,尤無以緩急相須。此亦置之爲宜,而至於防守將一事,不過借其名號而已。左右分置,別無損於長津,似有益於厚州,而軍校設施等事,亦惟在於自該鎭從便制置,宜無煩於地方邑與他鎭堡之弊。此則依狀請施行之意,分付,何如?傳曰,允。
李翼晉,以訓鍊都監言啓曰,本局集春營入直哨官李盛愚,去夜兵曹判書都巡時,不通軍號云。宮墻外入直,事體何等嚴重,而渠以領軍行巡將官,軍號不通,揆以紀律,萬萬駭然,嚴棍汰去,臣亦有不能檢飭之失,不勝惶恐之意,敢啓。傳曰,知道。事未前聞,老帥節制之解弛,可知。卿則推考,可也。
申耆,以御營廳言啓曰,本廳字內興仁門南邊第一城廊近處體城五間許頹圮處,今方改築,而所入石子,依例浮取於蘆原地之意,敢啓。傳曰,知道。
申耆,以兵曹言啓曰,摠戎廳北漢牙兵哨官閑良金德弼五巡全布論賞事,更爲稟處草記批旨內,閑良亦爲加資乎?此草記還給事,命下矣。金德弼旣是閑良,則遽請賞加,有違格例,臣之矇不覺察,誠不勝惶恐。第已出身而全布者,例蒙賞加之典,而至於閑良,則全布雖同,旣非主將監試,格外恩典,有難議到,各道都試之次邊將除授之例,似或爲慰悅激勸之道,而事係干恩,臣曹不敢擅便,上裁,何如?傳曰,射會爲邊將,則中日當爲守令,觀武才當爲閫帥乎?此草記還給。
吏曹參議金祖淳疏曰,伏以臣癡人也。視如瞽聽如聾言如啞思如塞,不辨姸醜,焉知淸濁?戒在囚舌,病入蓬心,四無當而百不猶,長老誚責之,明儕悶憐之。又況痛纏孤露,怙恃見背,倀倀此世,便一繫匏,凡在榮辱倚伏之機,泊然若相忘者,誠以海禽之微,尙亦知感。林烏之哺,蓋欲移孝,旣聖上愛臣以恩斯勤斯,顧臣事聖上以不報爲報,炳然一心,可質神明,心者天君也。臣欺臣心,是欺天君也,君於臣天只也,天可欺乎?臣向承見職中批之隆命,猥暴平生咫尺之微守,言則涉於狂濫,跡亦歸於奊詬,斧鉞在前,而恬如玉佩,嶺海在後,而視同樂土,臣罪至此,萬萬死而不可贖矣。然而聖朝爲治,物物皆得,以臣速何荷譴之蹤,亦在幈幪被燾之中,郵止恩罷,不拂其性。臣手攢頂禮,矢之以含珠結草,不意此際,又辱除旨,且惶且駴,莫省所由。謂曹吏以誤尋到此,奉召牌則諒臣匪他,天地之大,人猶有憾者,若爲臣今日道也。臣請更冒萬死,爲陳一言而竢命焉。今之忌諱不從官三字,父詔其子,兄勗其弟,靑雲綠樹,惟汝進進,貪得者樂聞,懶取者懷怯,滔滔流弊,有非一葦可抗。大抵父兄之於子弟,望其立身明廷,得有令名,而今乃戒所當勸,勸所當戒,一切相反於同然之人情。臣誠求其說而不得,若謂朝家之好惡,不在彼而在此云爾,則臣雖駑劣,亦嘗侍中淸燕,承顧眄而奉警咳,死罪主臣,粗有管蠡之測,願將千口百舌,傳之一身,以明其不然也。若夫手抉涿鹿之迷障,絲補衣裳之垂治,如臣無似,何足堪擬於指南之輗軏,而爲天下倡,則死馬之骨猶香,爲衆中先,則魚目之珠亦珍。噫,奉身於無何有之鄕,棲神於誰與爭之所,披不報爲報之片片血腔,酬恩斯勤斯之汪汪洪私,臣之至誠大願也。惟聖明深軫曰,生之仁,曲推不殺之武,矜愚恕妄,俾全溝瀆,仍命下臣司敗,治以當律,伏地戰恐,瞻天蘄懇,不勝激切云云。省疏具悉。其言雖似不草草,豈敢無端自劃乎?爾則推考,卽爲入來參政。
丁巳六月二十七日卯時,上御重熙堂。右承旨入侍時,右承旨李勉兢,假注書徐俊輔,記事官金景煥,記注官金良倜,以次進伏。上曰,三銓牌去來入來乎?勉兢曰,尙不入來矣。上曰,三銓方在何處與否及牌去來,知入。賤臣承命出。回奏曰,三銓方住內閣直房,而上疏到院云矣。上曰,上疏持入。賤臣承命出持入。上曰,頃日三銓疏,有斂不得藏不得云云,承旨見之乎?勉兢曰,見之矣。上曰,林藪云云,可謂不逢不若矣。勉兢曰,觀其疏語,必是逃遁不得之謂也。上曰,承旨讀奏上疏。上曰,檢校直閣,則書於疏章,而原任直閣,則元無書之之例,承旨知之乎?勉兢曰,臣亦不知矣。上曰,幾年抄啓,幾年承旨,尙不知其例乎?上曰,丁若鏞疏語,右相以楊·墨·蘇·陸云云之失當,有所筵奏,而觀其全篇,則必當自以爲積工淬濯,脫去舊習矣。勉兢曰,然矣。上曰,悅孫·吳逃佛·老,大賢之事,固不敢引喩,而古人有先病後瘳之語,旣瘳之後,若能悔過遷善,則亦何異於初無是事耶?勉兢曰,其疏雖有楊·墨云云,而下端則以夷狄禽獸之不若,痛斥之,其在與其進不與其退之意,允合於大人君子之包容矣。此若許其改過,奬其自新,則不悛惡習之類,必當聞而知懼,見而知感,次次有改行革心之效矣。上曰,丁若鏞昨今之政,尙不付軍職乎?勉兢曰,吏曹尙不送西云矣。上曰,此則過矣。上曰,上疏雖若善作,而以其只從事於史·漢之致,每不免駁雜之歸矣。至於譚元春,近來飭禁何如,而乃敢引用於章疏耶?上曰,三銓疏辭,別無異同於前疏,而必欲自劃,抑何故耶?上疏亦可云善作矣。勉兢曰,刑曹參議旣以前望點下,則前參議李相璜,自在當遞,而遞罷間無以捧傳旨,何以爲之乎?上曰,遞差,可也。出擧條上曰,李相璜事,頃筵問於左相,亦云不知,到今何必更引乎?勉兢曰,聞其言則以爲,當初初無是言,故旣已仰陳於前後章奏,而蔡弘遠再疏後,更不得自暴,便作眞有是事之人,果有是事,而以無是,仰質於君父之前,是欺君也。安有冒欺君之罪,而束帶立朝者乎云云矣。上曰,每每如是,何時出場耶?勉兢曰,蔡弘遠則傳聞於人,中間易致訛誤,李相璜則自其口不言,而竟未暴白,則其所引義,容或無怪矣。勉兢曰,憲府臺諫,如皆有故,監察茶時啓辭,例於廳坐入啓,而允下之後,或値牌招啓辭,徑日始下,未差之代,開政差出之時,承牌分臺,則茶時啓辭,更爲入稟爻周,事甚煩屑,此後如此之時,茶時啓辭,待申後入啓似好,故敢此,仰達矣。上曰,依爲之。出擧條上曰,王大妃殿進御加味理中湯,自今日停止。出榻敎仍命退,承史以次退出。
丁巳六月二十七日午時,上御重熙堂。左副承旨入侍時,左副承旨李勉兢,假注書吳泰曾,記事官金景煥,記注官金良倜,以次進伏訖。上曰,京畿監司·右承旨入侍。賤臣承命出傳,與京畿監司李在學偕入進伏。右承旨申耆追入進伏。上曰,今番雨澤,亦無不足乎?在學曰,適趁其時,無不周洽矣。上曰,麥還之收捧,何如?在學曰,春牟多遜於秋牟,或有以秋牟代納春牟之還,而大抵麥農之免歉旣優,故捧糴亦不難矣。上曰,向來査事,今得首犯乎?在學曰,諸招一如初辭,無以査實,從他或有所聞,故送人詗探,而此若不實,則究覈猝難矣。上曰,尹光顔弟病,今則無憂,可赴寧越耶?在學曰,其病有進無減,難於離捨矣。勉兢曰,俄聞呈狀吏曹,乞遞其任云矣。上曰,旣是衆所共知情勢,不可不出代矣,政官已出去乎?勉兢曰,俄已出去矣。上敎在學曰,殿最中下,固是不可已者,而其代之差送,每難得其人矣。在學曰,金鍾翕則一道之內,最稱不治,擧措或多駭妄,丁好南則人雖可堪,而長湍自是孔路大邑,難於爲治,在渠稍過矣。上曰,右承旨加資後,亦爲承旨乎?耆曰,亦已爲之矣。命退,諸臣以次退出。
上在昌德宮。停常參·經筵。
傳于李勉兢曰,傳香承旨馳詣懿陵,奉審摘奸以來。
傳于申耆曰,右承旨入侍。
傳于李晩秀曰,左承旨入侍。
傳于申耆曰,摠管中時帶詞訟人,許遞。
有政。吏批,判書金載瓚病,參判徐邁修進,參議金祖淳傳旨未下,左副承旨李勉兢進。啓曰,判書金載瓚病不來,參議金祖淳傳旨未下,小臣獨政未安,何以爲之?敢稟。傳曰,仍爲之。以李泰永爲承旨,李益洙爲掌令,韓晩裕爲同義禁,鄭民始爲藝文提學,李普源爲戶曹佐郞,金復光爲儀賓都事,權珏爲監察,黃井彦爲司䆃主簿。
兵批,判書李祖源病,參判姜彝正入直進,參議睦萬中,參知金啓洛病,行右承旨申耆進,護軍蔡弘遠·丁若鏞·魚用謙·李相璜·尹光顔,副司直朴崙壽。
李勉兢啓曰,新除授右副承旨李泰永,卽爲牌招察任,何如?傳曰,允。
以掌令李益洙牌不進罷職傳旨,傳于申耆,只推。
申耆啓曰,守令署經事,命下矣。掌令李益洙,旣有只推之命,更爲牌招,何如?傳曰,允。
申耆,以都摠府言啓曰,今日入直內三廳武兼禁軍及軍兵等當爲中日習射,而國忌齋戒相値,不得爲之之意,敢啓。傳曰,知道。
李勉兢,以景慕宮都提調意啓曰,本宮御覽植木帖子,每四季朔,修整以入矣。今季朔則無生枯之可以修整者,御覽植木帖子,不爲請出之意,敢啓。傳曰,知道。
丁巳六月二十八日卯時,上御重熙堂。右承旨入侍時,行右承旨申耆,假注書吳泰曾,記事官金景煥,記注官金良倜,以次進伏訖。上命書傳敎曰,政官牌招開政,臺諫待下批牌招,守令署經。上曰,吏議疏見之乎?耆曰,兩疏俱已得見,而少年所守,亦自牢確矣。上曰,其疏固謂有守,文亦可佳,而如欲吹覓,亦近於玩〈愒〉矣。旣無所秉之義,而又自上曲副,則在他人乞免之章,亦將隨到輒許乎?實難區處之得宜矣。耆曰,依其願而成其美,亦朝家培養之道矣。上曰,閣臣之直擬館職,始自金祖淳之見拔於李義弼之圈,今此三銓之除,又出中批,蓋其做官,亦異常格矣。上曰,右副承旨入侍。賤臣承命出傳,右副承旨李翼晉追入進伏。上曰,史記諸註,幾何抄得?翼晉曰,二卷,丁若鏞受出一卷,臣方考閱,而蓋以評林爲主,傍採諸說,以補其闕矣。上曰,初則廣考博採,以爲漸就精約之地,可也。上曰,丁若鏞,自謂自新之後,尙多攻斥之論,何也?孟子之闢楊·墨,朱子之斥蘇·陸,卽攻異端之極也,而右相尙以爲引諭失當,至欲請罪,豈不過矣乎?蓋其疏多用年前李東稷疏批,而但其綴文,未免譚元春輩口氣矣。韓愈尙謂人其人火其書,則其書可禁,而其人豈不許其自新乎?耆曰,人之自新,固難,若或未悛,則豈可以人其人之義,竝不之罪乎?翼晉曰,臣雖不知其書,而曾與丁若鏞伴直校書,亦嘗聞其說矣。其學亦有許多層級,不可驟看領會云矣。上曰,此等說,固渠取謗,而所謂邪學,亦未嘗不說心說性,但其流弊,必至於惑世誣民。故不可不用闢廓之功,而正所謂彌近理大亂眞處也。耆曰,其學不足謂近理,其說不足以惑衆,而最所誘迷而薰漸者,卽在等名分通貨色處矣。上曰,此亦其弊之流也。其書之出,蓋在海外僻國,與禽獸不遠之地,最初悟解時,亦豈無妙契而靈訂乎?但近俗漸渝,天下之目,皆西洋之目,天下之學,皆西洋之學,不特此一種邪說而已。豈不大可懼者乎?究其所原,正學漸微,邪說乃作,亦豈非今人自反處乎?雖彼不祭之說,固爲悖理之甚,而若於周旋升降之際,存得如聞如見之誠者幾希,則與彼不祭之類,其間豈甚遠哉?若鏞輩之自取邪學之目者,蓋不讀經書之致也。雖然物無終棄,丁若鏞今旣甄錄則洪樂安之當初攻斥,雖不知果出於公心,而亦將收用矣。耆曰,樂安則自其儒生時對策,已說此弊,或恐流波之墊溺,則其所立志,亦足可尙。上曰,疏論啓斥,尙或可也。至於長書傳播,如報私讎,則烏可不謂挾雜乎?命退,承史以次退出。
上在昌德宮。停常參·經筵。
夜自一更至五更,灑雨下雨,測雨器水深一分。
藥房提調沈煥之,副提調李翼晉啓曰,伏未審日間,聖體,若何?寢睡·水刺之節,若何?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
申耆啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于李勉兢曰,傳香承旨馳詣宗廟·景慕宮,奉審摘奸以來。
傳于李勉兢曰,左副承旨入侍。
傳于李泰永曰,右副承旨入侍。
申耆啓曰,假注書吳泰曾身病猝重,勢難察任,今姑改差,何如?傳曰,允。
注書金履永病,代尹致永爲假注書。
吳泰曾改差,代鄭元善爲假注書。
鄭元善在外,代李覲吾爲假注書。
以假注書李覲吾望單子,傳于李勉兢曰,朝筵亦有飭敎,而近來注書首望,非李弘謙,卽李允謙,非右兩人,亦只是尹命烈,此人等,作爲渠輩私物,長在堂后,傲然自處,以實官所爲實官反仰三人之口,不知主容易處之爲可愧,且況抄啓文臣,近因炎暑,不爲講製,則除非印所編書者外,時或擧風於上注書,屢勤飭敎,則又不擧論者,尤豈不駭然乎?且以外方人參錯擬望,飭敎亦何如,則向來一二番擧行之後,又復抛棄,節節駭然。當駭實注書兩人汰去時,假注書竝改差,卽以近不爲之之人擬入,關東功令生賜第四人之中,其所收用者,江原都事沈普永一人而已。其外三人,一雖作故,一雖七十老人,又其一,卽今差代之鄭元善也。旣賜第之後,若不拔例奬用,則此後雖十設此試,渠輩但當望望然去,不欲于于而來,是豈循名責實之擧乎?今因注書望筒而覺之,都事沈普永,今日政,擬入於侍從現窠,假注書鄭元善,貶下察訪,現窠陞擬,此後此等處,少加留心對揚事,嚴飭銓曹。
尹致永改差,代李英發爲假注書。
李覲吾改差,代姜學濬爲假注書。
李勉兢啓曰,注書金履永,纔已汰去矣。左右史不備,令該曹口傳還付翰林,仍卽牌招入直,何如?傳曰,允。
吏曹口傳政事,檢閱單金履永。
姜學濬在外,代申星模爲假注書。
宋應圭改差,代韓翼鎭爲假注書。
傳于李勉兢曰,政官牌招開政,差祭及未肅拜人許遞,前望單子入之,待下批牌招。
吏曹堂上前望單子入之,參判洪明浩,參議魚用謙落點。
兵曹口傳政事,護軍單徐邁修。
傳于李勉兢曰,似此地處,先試吏事,自昔伊然,已有下敎於前吏判,而尙不擧行,今則又當提飭矣。況南臺異於抄選,則不爲膺命,事未前聞,大關後弊,亦宜有補郡之擧,持平金壽祖·鄭宗魯,今日政差送於準瓜守令,一以試吏事,一以存古規。
李勉兢啓曰,吏曹參判洪明浩,參議魚用謙牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判更卽牌招,何如?傳曰,允。參議只推,一體牌招。
李勉兢啓曰,吏曹參判洪明浩,參議魚用謙再牌不進推考傳旨及罷職傳旨,今方捧入,而開政命下之後,如是違牌,不卽擧行,事體所在,誠極未安。參判所當更請牌招而係是一日三牌,何以爲之?敢稟。傳曰,參議只推,與參判待開門更爲牌招。
以咸鏡監司李鼎運啓本永興府殺獄罪人尹召史獄事詳覈馳啓事判付內,啓下刑曹爲旀,更爲就議大臣,卿等仍具意見,論理回啓,稟處爲良如敎。
申耆,以兵曹言啓曰,各廳堂下武臣朔試射庚暑勿爲設行事,曾有下敎矣。令六月朔試射,不得爲之之意,敢啓。傳曰,知道。
丁巳六月二十九日卯時,上御誠正閣。藥房入診,右副承旨入侍時,藥房提調沈煥之,副提調李翼晉,右副承旨李泰永,假注書吳泰曾,記事官金景煥,記注官金良倜,檢校待敎沈象奎,以次進伏訖。上曰,左副承旨奉審進去前,先爲入侍。左副承旨李勉兢追入進伏。煥之曰,數日以來,蒸熱頗甚,聖體,若何?上曰,一樣矣。煥之曰,王大妃殿氣候,何如?上曰,近以外氣,有若微感,湯劑姑爲停止矣。煥之曰,惠慶宮氣候,何如?上曰,一樣矣。煥之曰,醫官入診,何以爲之?上曰,置之,可也。上曰,五經百選,已始校準耶?象奎曰,方與申絢·洪奭周同爲校準矣。上曰,凡例須更詳定以進也。象奎曰,庸·學序非禮記中經文,而亦入百選,將低一字書之乎?上曰,如是好矣,而五經中二篇,當更爲選入耶?只擧大數而稱百,亦何妨也?或有以爲,經書不可選,而此是述而不作之意,只爲誦讀之便簡,則未爲不可矣。象奎曰,校正抄啓文臣一人,自今日輪回入直於內閣,似好矣。上曰,從便爲之,可也。上敎泰永曰,此書承旨在嶺藩時,使之謄上,而其時書寫營吏,今皆上來,渠以鄕吏,謄印御定冊子,大有榮矣。泰永曰,謄出時陜川郡守黃運祚,適來營下,大加贊賞矣。上曰,其書自作一體,諸道啓本,皆莫能及,今此謄印,不但爲其筆也。近來筆體,太多浮輕,亦有微意寓在其間矣。上曰,黃運祚亦工於筆矣。命書春秋,將以入梓,以乃家人書此書,似不偶然,而其爲吏治,亦有廉聲矣。泰永曰,約己愛民,自有成規矣。上曰,一提學入來乎?象奎曰,入來矣。煥之曰,日熱轉甚,而元子宮講席,房室甚窄,三庚間姑停,似好矣。上曰,所讀之卷畢講後,當與諭善,更論其停否矣。上敎勉兢曰,廟宮差祭,亞銓爲之乎?勉兢曰,然矣。上曰,非李安默,則大祝無人乎?李書九·金近淳,皆有編書之役,又何差祭也?仍命書榻敎曰,當該吏曹堂上徐邁修推考,獻官李書九,代以當該吏曹堂上塡差,大祝金近淳之,代以入直玉堂上番塡差,此後編校之役,承命諸臣,勿爲差祭。命退,諸臣以次退出。
上在昌德宮。停常參·經筵。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李泰永曰,戶房承旨入侍。
李勉兢啓曰,吏曹參判洪明浩,參議魚用謙,牌不進推考傳旨及罷職傳旨,今方捧入,而政命已至經宿,連事違牌,不卽承膺,事極未安。參判更卽牌招,判書一體牌招,何如?傳曰,允。
都承旨前望單子入之,洪明浩落點。
申耆啓曰,卽見南兵使曺允精狀啓,則抄上武士金啓默之默字,誤書以點字,奏御文字,有此不審,推考,何如?傳曰,允。
以吏曹參議魚用謙,牌不進罷職傳旨,傳于李勉兢曰,只推。
傳于李勉兢曰,左副承旨入侍。
傳于洪明浩曰,都承旨入侍。
李勉兢啓曰,吏曹參議魚用謙,旣有只推之命,一體牌招,何如?傳曰,允。
兵曹口傳政事,副司果單李東萬。
有政。吏批,判書金載瓚進,參判未差,參議魚用謙進,左副承旨李勉兢進,以李益運爲吏曹參判,沈普永爲正言,尹心約爲濟用判官,成肯柱爲健元陵令,金壽祖爲龍仁縣令,鄭宗魯爲谷城縣監,鄭元善爲金泉察訪。
兵批,判書李祖源進,參判姜彝正病,參議睦萬中入直,參知金啓洛病,行右承旨申耆進。以李集斗·韓用龜爲都摠管,李章漢爲副摠管,林文憲爲慶熙將,副護軍單金祖淳,副摠管李集斗·韓用龜。
龍仁縣令金壽祖望筒,永春縣監改付標,谷城縣監鄭宗魯望筒,康翎縣監改付標。
申耆啓曰,大司憲宋煥箕,掌令洪彦燮在外,執義韓用鐸,掌令李益洙牌招啓辭未下,持平二員未差,監察茶時之意,敢啓。傳曰,知道。
申耆,以備邊司言啓曰,本司有司堂上草記差出事,命下矣。行護軍趙鎭寬·李書九差下,使之察任,何如?傳曰,允。
申耆,以備邊司言啓曰,卽見慶尙左水使李得駿狀啓,則以爲,機張縣戰船一隻,限滿摘奸,則腐傷動退,難以駕海,不可不趁今改造,而左道封山松木,擧皆體小,姑無戰船材堪用者,戰船改造材木,右道封山,依例許斫事,請令廟堂稟旨,分付矣。左道封山,如無可合船材,則請得於右道封山,自是已例,機張戰船一隻改造材木,依狀請許斫之意,分付,何如?傳曰,允。
申耆,以備邊司言啓曰,卽見黃海監司李義駿狀啓,則以爲,臣於到營後,自水營因備局回啓關海州交井坊移劃一款置之事,竝與原狀啓謄書報來,而營下地方,以帥臣獨見,直請割付,未免失着,以事面如何之意言及,則以爲,前道臣不可之說,追到於狀啓旣發之後,果無奈何云。故臣以雖曰遂事勿說,其在事面,似涉,如何?題送矣。末乃以愚迷莫曉等語,顯示嘲侮之意,故捉致營吏,據理言飭,水使謂有身病,尋單備局,凡干公牒,連以虞候代行。且該府地方,八名人物,一時渰死,而又使虞候替報。故以啓聞體重,水使更爲報來,以爲及時狀聞之地事,有所題飭,今過一旬,終不擧行,其損體壞例之失,不可仍置,水使徐英輔罪狀,請令廟堂,稟處矣。設有可引之端,竝與登時狀聞之事,而使虞候替報,以致道臣仰煩請罪,殊乖體統,該水使徐英輔,罷職,何如?傳曰,近來武弁,皆是孱弁,渠何敢出口氣乎?若有孫相龍之報辭,當請何律乎?道臣擧措,近於抉摘,送吏受罪,渠亦至恭,以此譴罷,則殊非制閫之本意,況狀辭極爲猥屑,道臣推考狀啓,令政院還下送,可也。
申耆,以備邊司言啓曰,卽見黃海前監司徐邁修狀啓,則枚擧金川郡守洪秉德牒呈,以爲,白峙鎭旣爲松鎭,則二南在其內,勢難爭執,而所謂給代零瑣,苟且莫甚。大興之北,松民之依山聚居,自成數村,礪峴之西,松土之一脈迤入者,亦近十里,其延袤大小,比之二南,僅爲十之一二,而戶摠則可充二南之軍額。以此相換,實爲兩便,今自秀龍山至馬踏峴,以峴脊爲界,以南則屬之松都,以北則屬之金川,而嶺外昵近金邑十餘里之地,屬之金川,則該邑雖不免土地之縮,幸不全失繭絲之入,至若嶺阨禁養之責。亦以嶺以南付之松都,嶺以北付之本道兵營,各自糾察,則可收其實效,而松·金侵苦之弊,亦可竝祛,不費給代之資,而庶爲兩得之道,請令廟堂,稟處矣。該邑旣失兩面,道臣之論,無怪其如此,而以松都言之,則得其地曠人稀之二面,失此數十里民稠之地,則得不補失,恐有彼此無當之慮,其勢又必至於往復相持,徒損事面,今姑置之,何如?傳曰,允。
李泰永,以漢城府言啓曰,因西部連池契民家失火別單備邊司草記批旨內,令該廳卽爲擧行後草記,亦令判尹畢奠接後,草記可也事,命下矣。地是城闉咫尺,又爲通衢大路,則其所結構,不可緩忽,故連使部官,躬往申飭矣。卽接該部所報,則被燒五十一戶,今始畢奠接云,故亦自臣府,發遣郞廳摘奸,則被燒民戶,竝爲結構安接之意,敢啓。傳曰,知道。
禮曹判書閔鍾顯疏曰,伏以,臣職忝春官,伏覩我殿下之於祀典,一念憧憧,若小若大,罔不祗敬,斯祖宗之家法,帝王之盛節也。以臣無似,幸際明時,久於是任,而無所猷爲,夙宵慙懼,不知攸處。然其禮當復古,事在必行,有可以對揚,我聖朝遵舊章重祀享之盛意,則理宜陳聞,以聽指揮,僭猥之罪,有不敢避。臣謹稽五禮儀序例辨祀條,首揭靈星老人星於小祀之目,壇制享品,齋令祝式,秩然具備,此蓋國初以來所已行之禮,雖不知何時中廢,而要之爲闕典欠事,則修而明之,豈將有待于今歟?絲衣之詩,祭靈星也,靈星,農祥也。先王祀之,以至歷代,莫不遵行,漢高帝八年,制詔御史,令天下立靈星祠,祭以牛。北史,太常卿劉芳,上疏言靈星,自漢初專爲祈田,恒隷郡縣,縣邑令長得祀,晉祀令云,郡縣國祀社稷先農,縣又祀靈星,此靈星在天下諸縣之明據也。其時日則周以仲秋之月,祭于國之東南,開元禮及宋禮志,竝用立秋後辰日,皇朝用八月望日,代各不同。今之議者,或以爲,侯邦不宜祭星辰,是蓋未考乎前代之制作,我朝之典章也。左傳有事群望註云,群望,星辰山川也,諸侯之得祭分野星辰,自古已然。且以天下群縣之所得祀,而令長專之者,謂非侯邦之所宜祀,臣實不知其爲何說,而伏況祖宗朝所定儀文,煥焉昭垂,則乃以其中間廢閣之故,不復深思,至以爲暫襲羅麗之故,則又何其疎謬之甚也?靈星之宜祀旣如此,則壽星之竝祀,又無可疑。周制,秋分享壽星于南郊,漢用仲秋之月,祀于國都南郊,宋景德中,太常禮院,請用祀靈星,禮秋分日,祭壽星于南郊,其壇亦如靈星壇制,是則我朝之用秋後辰日祀靈星,秋分日祭老人星,竝於南郊設壇者,其義無間然矣。夫馬祖者,天駟也,獨非星辰歟,而乃今年春,特命太僕官,築壇祭之,以修墜曲,然則是祀之未遑竝擧,實有一行一否之嘆。況臣前登筵席,恭聆聖敎,監于成憲,惓惓於二祀之義,丁寧諄複,而汔今因循,未克施行者,斯實有司之過耳。夫德莫大於厚生,福莫先於壽耇,而乃今天佑邦家,吉慶咸萃,當萬年騰祝之辰,占八方屢豐之瑞,是月之望,盛德在金,靈星·壽星之祀以其時則可,若不及今修明,以復昭代之舊觀,則是曠典佚禮,終無可擧之日也。伏願聖明,俯詢僉議,亟降明旨,始自今秋,復擧靈星·老人星之祀,竝用五禮儀所載令式,以光遵先毖祀之聖德焉。抑臣於近日,感暑淹病,許久呻囈,息偃在床,未赴公坐,惶悶之極,敢玆控籲,倘蒙俯垂諒察,特許遞改,俾便調息,則實公私之幸也。臣無任祈懇顒俟之至,謹昧死以聞。答曰,省疏具悉。詩之絲衣曰,絲衣其紑,載弁俅俅,自堂徂基,自羊徂牛,鼐鼎及鼒,兕觥其觩,旨酒思柔,不吳不敖,胡考之休。朱子釋其大旨曰,此亦祭而飮酒之詩,祭卽祭靈星而爲農祥而祀之也。爾雅曰,壽星,角亢也,按角亢爲列宿之長,稱壽星,壽星卽老人星也。或於秋分日享之,或於千秋節享之,卽祝萬壽之無疆也。靈星在角宿北,距北極八十六度,老人星在弧矢南,距南極三十八度,自周以來,祭於仲秋之月,至漢,命縣邑各置靈星祠,唐宋仍之。我朝之竝祭二星者,諸侯得祭邦內分野星辰,而漢挐山在我邦,常見老人星,至於祭靈星,天下通行之制也。祀令儀節,皆載於五禮儀,卿職在宗伯,請申明而修述之者,正合祝豐祈壽之義,而祀典至重,令內閣·弘文館,博考我朝已行之禮以聞,卿其勿辭行公。
校理李羲甲疏曰,伏以,史館相避,自是格例,而臣父承政院右副承旨臣泰永,旣兼春秋館銜,則臣之所帶記注官,在法當遞,玆敢略具文字,援例陳籲。伏乞聖明,俯賜鑑諒,亟遞臣春秋兼銜,以存公格,以安私分,千萬幸甚。臣無任屛營祈懇之至,謹昧死以聞。省疏具悉。疏辭下該曹,稟處。
吏曹啓目,粘連觀此弘文館校理李羲甲上疏,則以爲,臣父承政院右副承旨臣泰永,旣兼春秋館銜,則臣之所帶記注官,在法當遞,亟遞臣春秋兼銜,以存公格亦爲白有臥乎所,相避之法,在下當遞,李羲甲兼帶春秋館記注官之任,今姑減下,何如?判付啓,依允。
丁巳閏六月初一日卯時,上御重熙堂。戶房承旨入侍時,右副承旨李泰永,假注書申星模,記事官金景煥,記注官金良倜,以次進伏訖。上曰,嶺南消息,近有聞之,而農形云何?泰永曰,以今所見,大豐之徵,而與前年此時同然云矣。上曰,嶺南賑穀,果無如年前咸陽之還弊,而穀之虛實,亦如何?泰永曰,近則列邑還穀,幾皆精實,而獨安東穀,不如他邑矣。上曰,一道穀簿,總爲幾何?泰永曰,本數四百六十萬石,而近則不過二百十一萬石矣。上曰,統營穀不入其中乎?泰永曰,亦在此中矣。上曰,復舊雖難,何以則爲三百萬石乎?泰永曰,無論豐凶,富民謀避,窮民獨受,捧給之際,其弊多端,穀包增益,似無望矣。仍命書榻敎曰,都承旨許遞,前望單子入之,待下批牌招察任。上曰,有司之任,久闕可悶,言于備局,今日差出,而以草記擧行,可也。賤臣承命出傳。仍命退,承史以次退出。
丁巳閏六月初一日午時,上御重熙堂。左副承旨入侍時,左副承旨李勉兢,假注書申星模,記事官金景煥,記注官金良倜,以次進伏訖。上曰,政官出去乎?勉兢曰,然矣。上曰,龍仁瓜滿乎?勉兢曰,瓜滿在九月云矣。上曰,谷城,何如?勉兢曰,十月瓜滿云矣。上曰,都承旨入侍。賤臣承命出,與都承旨洪明浩偕入進伏。上曰,洪樂游欲遞乎?明浩曰,遞仍之間,臣何敢質對乎?上曰,壽宴爲之乎?明浩曰,前年已過矣。仍命書榻敎曰,今日新除授守令,聞是十月九月瓜滿云,太遠矣。他邑文倅內移,望筒改付標。仍命退,承史以次退出。
上在昌德宮。停常參·經筵。
申耆,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
申耆啓曰,來初五日朝參日次矣,敢稟。傳曰,停。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,合辭方張之時,兩司無詣臺之員,事甚未安,除在外·疏批未下,未署經外,未肅拜,呈告人員,竝卽牌招,何如?傳曰,允。
傳于李勉兢曰,下直守令留待。
傳于李勉兢曰,諸承旨持公事入侍。
傳于李勉兢曰,右副承旨入侍。
傳于李晩秀曰,左承旨入侍。
李勉兢啓曰,假注書李英發·申星模,事變假注書韓翼鎭,身病猝重,勢難察任,今姑改差,何如?傳曰,允。
李英發改差,代以金處巖爲假注書。
申星模改差,代以李毅遠爲假注書。
韓翼鎭改差,代以黃萬齡爲事變假注書。
李毅遠在外,代以李運恒爲假注書。
李運恒在外,代以韓耆裕爲假注書。
李勉兢,以吏批言啓曰,今日政廳,考見黃海道褒貶啓本,則谷山府使李祉永,遂安郡守金箕昇,新溪縣令金健柱,康翎縣監鄭東觀題目,俱宜置中考,而置諸上考,延安府使趙廷鉉,信川郡守李惟稱題目,俱宜置下考,而置諸中考,致勤點下,殊無嚴明殿最之意,該道道臣推考警責。谷山府使李祉永,遂安郡守金箕昇,新溪縣令金健柱,竝依定式中考施行。延安府使趙廷鉉,信川郡守李惟稱,竝依定式下考施行。康翎縣監鄭東觀,雖已遞職,亦爲依定式中考施行,何如?傳曰,允。
申耆,以兵曹言啓曰,拆見黃海兵使李儒敬今丁巳春夏等褒貶啓本,則首陽山城別將鄭興國,以非無及聞,姑恕將來爲目,則宜置中考,而置諸上考,殊無嚴明殿最之意,該帥臣推考警責,鄭興國,中考施行,何如?傳曰,允。
申耆啓曰,合辭方張之時,憲府無詣臺之員,事甚未安,今日政新除授臺諫,竝待下批牌招,何如?傳曰,允。
有政。吏批,判書金載瓚進,參判李益運牌不進,參議魚用謙進,左副承旨李勉兢進。以鄭魯榮·金熙華爲持平,沈厚之爲延安府使,林性運爲瑞興府使,丁若鏞爲谷山府使,李景溟爲平山府使,金龍淳爲信川郡守,南涑爲遂安郡守。
再政。以許晊爲工曹參議,李寅采爲吏曹佐郞,金守淵爲咸安郡守,趙鎭球爲江西縣令,鄭持容爲南平縣監。
三政。以徐有膺爲宗廟令。
兵批,判書李祖源病,參判姜彝正病,參議睦萬中入直進,參知金啓洛病,行右承旨申耆進,護軍李鼎揆,副司果洪樂游·鄭東觀·李素,同知林文憲單付。
以平安監司朴宗甲狀啓壽進宮圖書直送外邑當該宮屬,令該曹嚴勘事,判付內,啓下刑曹爲旀,設法嚴禁未久,雖於尋常錢物去來,何敢直送圖書乎?次知中官,令該府拿問捧供,所謂圖書成給之宮屬,卿等嚴杖取招草記爲良如敎。
以執義韓用鐸,掌令李益洙,獻納李基讓,牌不進罷職傳旨,傳于申耆曰,只推。
申耆啓曰,行大司憲宋煥箕,掌令洪彦燮在外,執義韓用鐸,掌令李益洙呈辭,持平鄭魯榮·金熙華牌不進,監察茶時之意,敢啓。傳曰,知道。
傳于李勉兢曰,坐直承旨入侍。
洪明浩,以弘文館言啓曰,副校理尹益烈,修撰朴鍾淳,旣有只推之命,與新除授應敎朴鍾淳,一體牌招察任,何如?傳曰,允。
以應敎朴載淳,副校理尹益烈,修撰朴鍾淳,牌不進罷職傳旨,傳于洪明浩曰,只推。
洪明浩,以奎章閣言啓曰,禮曹判書閔鍾顯上疏批旨內,詩之絲衣曰,絲衣其紑,載弁俅俅,自堂徂基,自羊徂牛,鼐鼎及鼒,兕觥其觩,旨酒思柔,不吳不敖,胡考之休。朱子釋其大旨曰,此亦祭而飮酒之詩,祭卽祭靈星,而爲農祥而祀之也。爾雅曰,壽星,角亢也,按角亢,爲列宿之長,稱壽星,壽星卽老人星也。或於秋分日享之,或於千秋節享之,卽祝萬壽之無疆也。靈星在角宿北,距北極八十六度,老人星在弧矢南,距南極三十八度。自周以來,祭於仲秋之月,至漢,命縣邑,各置靈星祠,唐宋仍之,我朝之竝祭二星者,諸侯得祭邦內分野星辰而,漢挐山在我邦,常見老人星,至於祭靈星,天下通行之制也。祀令儀節,皆載於五禮儀,卿職在宗伯,請申明而修述之者,正合祝豐祈壽之義,而祀典至重,令內閣·弘文館,博考我朝已行之禮以聞事,命下矣。臣等謹稽五禮儀序例,以靈星·老人星,列小祀之首。又曰,秋後辰日,祀靈星,秋分日,祀老人星,靈星之祝曰,默管玄造,功利三農,感通精禋,百祿來崇,壽星之祝曰,載居南極,載昭壽徵,申錫扶祐,胡考是膺。齋令則散致五日,獻官則秩用三品,京兆淸道,牲令告揗,凡尊罍陳設之位,奠獻升降之節,無不有圖有說,儀文燦然,其爲國初以來常祀之典,蓋無待乎他考,而獨其中寢不擧之在於何時,不槪見於史牒,惟續五禮儀,有靈星·壽星祀今廢之文,文獻備考則以爲,天地星辰之祭,本朝襲羅·麗之舊,而旋廢不擧,自有微意,所謂微意云者,卽指侯邦之不得祀天地星辰也。此則有大謬不然者,大凡祭祀之義,不過修誠與報功而已。修誠以崇恩,報功以勉力,夫豈有天子諸侯之別,而先王制禮?非天子則不得祭昊天上帝,先代帝王者,以其有貳尊之嫌,無儀物之備也。至於小祀,有國皆擧,卽以我朝言之,凡山川·城隍·先蠶·先農雩龍司命之祭,咸秩有禮,靡所不擧,何獨於靈星·壽星,而謂之禮所不許哉?況風雲雷雨之祭於郊壇,其禮之尊,其義之嚴,豈下於星辰之祀,而一擧一不擧,亦何說也?今按杜佑通典云,漢靈星祠,縣邑令長侍祠,則漢制縣邑編祀靈星之明驗也。晉祀令云,郡縣祀社稷先農,縣又祀靈星,則晉制諸縣得祀靈星之明驗也。何楷世本古義云,歷代靈星之祀,專爲祈田,每隷郡邑,此又不獨漢晉,卽歷代通行之明驗也。靈星如此,則壽星亦可類推,又況秋分之見,實在箕尾之南,南壇之制,允符月令之文,則我東之祀壽星,比之他邦,尤切且襯,大抵祀靈星以迓豐年,享壽星以祈福釐,考之經典而有徵,驗之傳記而可據,卽有國有民之不容闕者也。我朝制作巍煥,比隆三代,而五禮儀之作,實在於英陵盛際,損益折衷,動合精義,尤爲百世不刋之鴻典,則今此兩星祀典之旣在序例,旋寢不擧,豈或混廢於罷昭格署禁醮祭之時,而仍復因循,至今爲未遑之闕章歟?且伏念,肅廟二十九年,以漢挐山之獨漏祀典,特命享祀,比之封內,先朝四十四年,以白頭山之爲國鎭山,春秋降香,列于嶽瀆。此皆邦典之所未有,猶可以義起創行,矧兩星之祀,卽聖祖之所嘗行,秩宗之所昭載者乎?顯廟十年,太僕請因舊壇祭天駟房星之神,今太常神室東五位是也。此亦可以援照於祭星之禮,而房星旣祭,則靈星壽星,尤安可不祭乎?方今百度惟貞,秩禮咸修,擧而行之,此正其時,至於絲衣繹賓之旨,千秋祝壽之義,邦內分野星辰之當祭,聖批剖示,靡有餘蘊,臣等遍考掌故之書,無他異同之說,敢啓判付。傳曰,我朝家法,致誠致潔於祀典,尤致敬愼於似此享事,以余重農而願豐,愛日而祝壽之心,手釐新編在于丌上者久矣。尙且遲遲,屢加紬繹之者,祀令雖列於少祀,其禮重其事嚴,今於申明之後,齋明糦蠲,如創祭定制之初,可議修述,此予所以樂聞宗伯之請,而更又顧問於卿等者也。侯邦之行之不僭,已例之綽有可據,不待博考而知者,令禮郞問于大臣及在外儒臣,仍令文任之臣獻議事,分付禮曹,可也。
洪明浩,以弘文館言啓曰,以禮曹判書閔鍾顯上疏批旨內,令內閣·弘文館,博考本朝已行之禮,以聞事,命下矣。臣等謹稽靈星·老人星祀典儀式,略見於五禮儀·文獻備考等書,而當初創始,中間停廢,雖未知的在何時,第備考,旣云襲羅麗之舊,則已自國初,入於祀典,可推而知。祭品儀節及壇壝方所,具載於五禮儀·輿地勝覽,則其停罷,要是中宗朝以後事,而究其停罷之所以,則說者以爲,風雲雷雨,禮所許也,而至於日月星辰之祭,則旋廢不擧,若有微意然云,其意蓋本於戴記祭法。祭法曰,有天下者祭百神,諸侯在其地則祭之,無其地則不祭,然而據上文曰,王宮,祭日也,夜明,祭月也,幽宗,祭星也,雩宗,祭水旱也。我朝祀典,旣行雩祀,則雩宗之祭,禮固許之,雩宗幽宗,無甚懸異,行彼停此,其義何居?且以在其地則祭之之意言之,維彼漢挐爲鎭,旣是方內名山,而南極壽星,常見於是地,煌煌半月,若不離於其間,則我國之祭此星,不悖於在其地則祭之之義,而當初咸秩之擧,安知不由於此乎?至於靈星之祀,自西漢以來,已通行於天下郡邑,天下郡邑之所通行者,謂之不可行於我東,則臣未知其何說也。玆者二星祭禮博考之命,有以仰我殿下重祀典之盛意,而臣等學識鹵莽,聞見謏寡,無以仰塞明旨,不勝惶恐,敢啓。傳曰,此草記一體問議,可也。
申耆,以兵曹言啓曰,新除授五衛將李東弼前任晉州營將,李壽哲前任大丘營將,黃世中前任順天營將,俱在任所,而上來間本廳番次苟簡,竝改差,何如?傳曰,允。
申耆,以兵曹言啓曰,長壽山城別將秦百仁,連二等褒貶居中,其不職可知,依例罷黜,何如?傳曰,允。
申耆,以刑曹言啓曰,因平安監司朴宗甲狀本,設法嚴禁未久,雖於尋常錢物去來,何敢直送圖署乎?次知中官,令該府拿問捧供,所謂圖出成給之宮屬,卿等嚴杖取招草記事,命下矣。臣等謹依傳敎辭意,壽進宮掌務李仁培捉來,箇箇嚴杖一百,究問其直送圖署委折,則所供內以爲,本宮堰畓,在於載寧地,每年收租,入送平壤,隨時發賣,換錢上來,自是前例,而平壤人鄭子信租價錢三百五十兩,虛名換錢,遷就不納。故非不知年前飭禁,而揭板中有曰,柴穀輸納及舍音差汰等事外,圖書直送,各別嚴禁。故渠以愚迷所致,不知法意,所備穀物,錯料以柴草輸來例,果告中官,成出圖署,直送該邑之罪,死無所惜,從實遲晩云矣。罪人李仁培,以幺麽宮屬,不有法意,諉以穀價催促事,直送圖署,違越定式,揆以紀綱,極涉駭痛,所當考律重勘,而旣有取招草記之命,上裁,何如?傳曰,謂以厥錢之爲柴穀價錢,越法直送圖署,萬萬駭然,而言於中使而爲之云,則中官當嚴處,渠則旣嚴杖,姑爲放送,可也。
副應敎李翊模,持平金熙華,校理朴吉源·李羲甲,副校理洪秀晩·尹益烈,正言沈普永,副修撰李貞運·尹行直啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命,不審殿下何爲此萬萬過擧也?噫嘻,此賊之有萬戮難赦之罪者,殿下之所常洞屬者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者不過曰恐傷先王之德也,欲體先王之心也。此則有大不然者,先大王之於渠,止慈止愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先大王之宏謨英烈,卓越百王,昭垂萬世者也。惟其梟獍之凶,鬼域之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也,管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言。實出所望於聖明之時,而此亦猶屬餘事,妖凶如鄭妻,㦧毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說。又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾個凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然,迺於頃者,伏承傳敎下者,罪人之不在黜置之所,果是眞的矣。其爲驚心痛骨,當復如何?還發配所之啓,幸蒙允兪,出置城外之命,遽又繼下,使亘古所無之劇逆,自同無故,任便居住於城闉咫尺之地,此何刑政,此何擧措?神人之憤鬱,由是益激,宗社之憂虞,從此轉深,三尺至嚴,一刻難貸。請寢罪人鄭致達妻出置城外之命,依前還發配所,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,豈可曰國有三尺乎?且況逆復正法之後,四字刀削凶謀逆節,及今益彰,擧國臣民腐心之痛,切齒之讎,尤有倍於前日。請物故罪人德相亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,莫念國恩之圖報。徒知凶賊之力護,耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指輝悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心,而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,一行刀削姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,而陰誅先加,輿情去而愈菀,國論去而愈激,而向者院相之敎,大有不然者,雖以逆積·賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,阻一國之論乎?請逆賊尙喆追施孥戮之典。十三行刀削答曰,不允。七字刀削
持平金熙華,正言沈普永啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲,如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能亟施孥籍,趾賊等凶種快施邦刑,獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言則雲海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當基律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常唱和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得〈情〉,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊貪天爲己之罪,怙寵自恣之惡,屈持而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然,以此事不可再擧之說,咆喝公座,略無顧忌,一行五字刀削凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,五字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,八字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻?天討快行,而誅殛之典,止及其身,收孥之律,尙未擧行,揆以王法,萬萬失當。以謙以逆復之子,傳襲其父之凶圖,八字刀削鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只以應坐古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰。而噫,彼時偉,抑獨何心,顯示不悅之意?章奏之上,力遏邦慶二字,酬酢之間,牢諱慶忭等語,公座稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,八字刀削與同三字刀削之說旣已遲晩三字刀削他日之計,明白納招,甚至於干涉善復自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣,宇鎭之於善·謙兩賊,一而二二而一也。今於兩賊伏法之後,獨使此賊,得逭王章,古今天下,寧有是哉?當初已決案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,先從迃路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙,亟施孥戮,逆復庶子好石亟施處絞,荐棘罪人時偉設鞫得情,夬正王法,遲晩罪人宇鎭捧根脚夬正王法。噫嘻,痛矣。亂臣賊子,從古何限,而豈有若九宗之窮凶極惡,至妖絶㦧者哉?渠以蟣蝨之賊,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莽,卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮?疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火。窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不可言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗亟施收孥之典。答曰,不允。
持平金熙華啓曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也,何其冤也?噫,彼李汝節,以遐方卑微之類,荷聖朝拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝節定配之命,更令王府嚴覈取服,施以當律。答曰,不允。
正言沈普永啓曰,罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,古今島爲奴罪人克泰,更令王府嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之典,其將不施乎?罪在罔赦,事關後弊,請逆賊尙魯亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極。梟音益肆,狼毒愈狠之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵。又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚。請亟寢秋曹罪人師文放釋之命,仍令王府設鞫嚴問,夬正典刑。答曰,不允。柳師文事,亟停勿煩。
丁巳閏六月初二日卯時,上御誠正閣。諸承旨持公事入侍時,行都承旨洪明浩,行左承旨李晩秀,行右承旨申耆,左副承旨李勉兢,右副承旨李泰永,同副承旨李翼晉,假注書李英發·申星模,記事官金景煥,記注官金良倜,檢校直閣金勉柱,以次進伏訖。上曰,褒貶如過原定之日,雖無特敎,隨其上來啓下,卽爲開坼入啓,仍爲定式,可也。明浩讀奏江原監司徐有防啓本道內孝烈人旌閭豎立事,耆讀奏黃海監司李義駿啓本殷栗縣定配罪人義和放送事訖。命書判付,泰永先退。上曰,注書出代,可也。上曰,以無毁無譽爲目,則置之何考爲當?勉兢曰,旣云無毁,則恐不可書中矣。上曰,永春今日內移,可也。耆曰,昨因黃海監司李義駿狀啓備局草記,有黃海水使徐英輔請罪事,而有還下送之命,何以爲之乎?上曰,狀本與草記,爻周,可也。勉兢曰,卽伏見黃海監司李義駿今春夏等褒貶啓本,則延安府使趙廷鉉,信川郡守李惟稱題目,宜置下考,而置諸中考。谷山府使李祉永,遂安郡守金箕昇,新溪縣令金健柱,康翎縣監鄭東觀題目,宜置中考,而置諸上考,致勤點下,殊無嚴明殿最之意,推考,何如?上曰,依爲之。出擧條晩秀曰,卽伏見黃海兵使李儒慶今春夏等褒貶啓本,則邊將無一人居下,殊無嚴明殿最之意,推考警責,何如?上曰,依爲之。出擧條命書傳敎曰,政官牌招開政,若待三道殿最之俱到,政期尙遠,畿邑旣因道臣言,爲其曠官之弊,先爲差代,不可異同,海西貶題守令,今日政差出。又命書傳敎曰,今日政新除授守令,待下批不多日內辭朝事,分付。又命書傳敎曰,下直守令入侍。賤臣承命出傳,與寧越府使李敬五,陰竹縣監安命遠,偕入進伏。上曰,進奏職姓名,可也。敬五進奏職姓名。上曰,近則眼病,如何?敬五曰,每當暑節,必添劇矣。上曰,向來被謫,全未記有,不卽放還,殊可歎也。上曰,寧越閑邑,水土且好,雖病,豈妨於爲治乎?下去善爲之。命退,敬五先出,命遠進奏職姓名。上曰,戶房承旨入侍,英發承命出傳,與李泰永偕入。上曰,宣諭,可也。泰永跪讀宣諭訖。命退,命遠先出,諸臣以次退出。
丁巳閏六月初二日辰時,上御重熙堂。左承旨入侍時,行左承旨李晩秀,假注書申星模,記事官金景煥,記注官金良倜,一提學鄭民始,檢校待敎沈象奎,以次進伏訖。民始曰,日熱如此,聖體,若何?上曰,一樣矣。民始曰,王大妃殿氣候,何如?上曰,一樣矣。民始曰,惠慶宮氣候,何如?上曰,一樣矣。上曰,今日何以入來耶?民始曰,爲冊事入來,而備員而已,有何益也?上曰,政官牌去來知入。賤臣承命出傳,命象奎先退。上曰,本營近則,何如?民始曰,比前少有差勝之效,而曾經亞將武弁,與堂上把摠,無異平交,全沒體貌矣。上曰,此豈成說乎?民始曰,本營大鼓無雨備,軍服無袱,似有變通之道,而以粘目爲之乎?上曰,唯。民始曰,善騎隊自備軍裝馬匹,其所勞役,比步軍勤苦倍甚,而等試比較,所以優恤之者亦至矣。但其中亦有技藝超等及將校族屬,而一入此中,至老退,更無拔身之階,非但渠輩有抑鬱之歎,新募者亦少願屬之意。今若開其拔身之路,以爲聳動之道,則似有益於軍政,別武士二窠,定爲左右哨,善騎隊久勤窠,隨其作窠,從久勤以次遷轉,而待其遞任,還屬善騎隊,俾爲輪回之地,則其在激勸之方,似爲得宜。訓局馬兵之中旬時連三次居首哨一旗摠例遷別武士,以爲賞勸之道,而本營則姑無定式,渠輩頗以爲抑鬱,此亦依馬兵例施行似好,故敢此,仰逹矣。上曰,依爲之。出擧條民始曰,講會時,見壯勇衛應講者,多不成樣,屢次責勵,尙無效益。牌頭輩以爲,常時非不申飭,而以其無賞罰之故,終不盡心,若依禁軍二人講例,敎鍊官中定其應遷窠,以爲遷轉之階,則似爲有益云云。旣有禁軍之例,則敎鍊官一窠,定爲壯勇衛窠,而左右列,各抄能講者十人,使之專習,取其計劃,都居首者,隨其作窠而遷轉,俾爲勸奬之道,何如?上曰,依爲之。出擧條上曰,政官催促,可也。賤臣承命出傳。仍命退,諸臣以次退出。
丁巳閏六月初二日申時,上御重熙堂。坐直承旨入侍時,左副承旨李勉兢,假注書金處巖,記事官金景煥,記注官金良倜,以次進伏訖。上命書判付。又命書傳敎曰,玉堂博考草記中,禮判疏,批節該書之者,有違格例,其在愛禮之道,不可無飭,當該玉堂推考。仍命退,承史以次退出。
上在昌德宮。停常參·經筵。
傳于李勉兢曰,守令留待。
傳于李勉兢曰,諸承旨持公事入侍。
傳于李勉兢曰,守令入侍。
申耆啓曰,合辭方張之時,兩司無詣臺之員,事甚未安,除在外·傳旨未下,未署經·疏批未下外,未肅拜,呈告人員,竝卽牌招,何如?傳曰,允。未承批臺諫及未肅拜諫長,許遞。
李勉兢啓曰,吏曹郞廳來言,臺諫有闕,政事,取稟。傳曰,當日爲之。
傳于李翼晉曰,藥房提調聞有實病,許遞,前望單子入之。
內醫提調前望單子入之,金文淳落點。
以平安監司朴宗甲狀啓永柔縣令之代,令該曹擇差下送事,判付內,啓下吏曹爲旀,其代今日政差出,待下批卽爲下送爲良如敎。
有政。吏批,判書金載瓚進,參判李益運病,參議魚用謙進,左副承旨李勉兢進。以宋民載爲大司諫,沈奎魯爲司諫,趙壤鎭爲持平,兪漢寬爲刑曹佐郞,林弘遠爲漢城主簿,尹心約爲永柔縣令,平山府使李景溟,南陽府使李彦敬相換。
兵批,判書李祖源病,參判姜彝正病,參議睦萬中病,參知金啓洛入直進,同副承旨李翼晉進。護軍閔台爀,副司直張至冕竝單付。
禁府啓目,粘連向前曺壽喆亦,宮房圖署牌子之除,非柴穀催運,則不得侵責京外,飭禁何等截嚴,而身爲次知中官,一委宮任,慢不致察,有此冒禁違越之擧,揆以法綱,誠極痛駭,以此照律,何如?判付啓,只知錢由於宮租,自歸越法而不知者,迷劣莫甚是置,其矣身段,令內侍府嚴勘爲良如敎。
李翼晉,以義禁府言啓曰,時囚罪人曺壽喆議處公事,判付內,令內侍府嚴勘事,命下矣。曺壽喆放送,使之嚴勘之意,敢啓。傳曰,知道。
執義韓用鐸,副應敎李翊模,掌令李益洙,持平金熙華,校理李羲甲·朴吉源,副校理洪秀晩·尹益烈,正言沈普永,副修撰李貞運·尹行直啓曰,請寢罪人鄭致達妻出置城外之命,依前還發配所,亟令王府快正典刑。措辭見上請物故罪人德相亟施孥籍之典。措辭見上請逆賊尙喆追施孥戮之典。措辭見上請亟寢昧爽以後申禁之命,因許捧入未徹之啓,特賜允兪,以下十一字刀削答曰,不允。以下六字刀削
執義韓用鐸,掌令李益洙,持平金熙華,正言沈普永啓曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情。措辭見上請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請物故罪人國榮亟施孥籍之典。措辭見上請梟示罪人明謙·正刑罪人以謙亟施孥戮,逆復庶子好石亟施處絞,荐棘罪人時偉設鞫得情,夬正王法,遲晩罪人宇鎭捧根脚夬正王法。措辭見上請承款後物故罪人九宗亟施孥籍之典。措辭見上答曰,不允。
執義韓用鐸,掌令李益洙,持平金熙華啓曰,請寢李汝節定配之命,更令王府,嚴覈取服,施以當律。措辭見上答曰,不允。
正言沈普永啓曰,請金甲島爲奴罪人克觀,古今島爲奴罪人克泰,更令王府嚴鞫得情,快正王法。措辭見上請逆賊尙魯亟施孥戮之典。措辭見上請亟寢秋曹罪人柳師文放釋之命,仍令王府設鞫嚴問,快正典刑。措辭見上答曰,不允。柳師文事,亟停勿煩,
今閏六月初三日卯時,上御誠正閣。諸承旨持公事入侍時,行都承旨洪明浩,行左承旨李晩秀,行右承旨申耆,左副承旨李勉兢,右副承旨李泰永,同副承旨李翼晉,假注書金處巖·韓耆裕,記事官金景煥,記注官金良倜,檢校直閣金勉柱,以次進伏訖。上曰,未署經臺諫,使之署前行公,可也。未承批者誰也?耆曰,張至冕也。上曰,未署經者誰也?耆曰,閔命爀也。上曰,未署經者何故而然也?耆曰,與大諫閔台爀爲四寸親,有應避之嫌故也。上曰,然則閔命爀當遞矣。未承批·未肅拜臺諫,亦竝許遞,可也。上曰,永柔縣令,令該曹口傳差出,待下批卽爲下送,可也。先正祠版,今當上來,未久旋還,殊爲可歎。上曰,向來抄啓文臣處造頒套書,蓋欲以儉易奢,今若必欲懸斑犀蜜羅等套書,則不幾於助其侈風耶?此意果已諭之否?晩秀曰,已諭之矣。上曰,未肅拜諫長許遞,待下批牌招。出榻敎上曰,守令入侍,處巖承命出,與谷山府使丁若鏞,平山府使李景溟,遂安郡守南涑,咸安郡守金守淵,信川郡守金龍淳,江西縣令趙鎭球,南平縣監鄭持容,偕入進伏訖。若鏞等進前,各奏職姓名。上敎若鏞曰,今番疏,可謂善補過矣。古有早悅孫吳,晩逃佛老者,苟能益加勉勉,則豈不好耶?仍敎曰,此乃補外,更須勿如前倅之居中善爲之也。退出。上敎景溟曰,年今幾何?景溟曰,六十五歲矣。上命書榻敎曰,問之則年限將近,孔道劇邑數遞之餘,當令年少强者換送,平山府使李景溟,道內及他道近地中今日政相換。退出。上敎涑曰,遂安水土,何如?勉兢曰,水土頗好云矣。上曰,泮儒應製,以居首最多之故,遂爲筮仕,是乃初有之事矣。年前濟州飽經苦辛之狀,尙復何說?今番須下往善爲之。退出。上敎守淵曰,擧顔,爾與奉朝賀幾寸親也?守淵曰,十五寸親也。上曰,此邑最稱難治,爾今初爲邑宰乎?外貌頗爲精明,須下去努力善爲之。上曰,何科乎?守淵曰,辛丑勸武科矣。退出。上敎龍淳退出。上敎鎭球曰,見爾而追想故事矣。吏治與否,姑捨是,今番得爲官享,是可慰也。退出。上敎持容曰,爾與鄭大容爲幾寸親乎?持容曰,八寸親矣。上曰,下去須善爲之。退出。上曰,刑曹郞廳各別擇差之意,分付該曹,可也。命退,承史以次退出。
上在昌德宮。停常參·經筵。
自卯時至未時,灑雨下雨,測雨器水深一寸八分。
申耆啓曰,合辭方張之時,諫院無詣臺之員,事甚未安,未署經·傳旨未下外,未肅拜,呈告人員,竝卽牌招,何如?傳曰,允。未署經守令,皆令今日署經。
洪明浩啓曰,假注書韓耆裕身病猝重,勢難察任,今姑改差,何如?傳曰,允。
申耆啓曰,事變假注書黃萬齡身病猝重,勢難察任,今姑改差,何如?傳曰,允。
傳于李勉兢曰,下直守令留待。
傳于洪明浩曰,諸承旨持公事入侍。
傳于李勉兢曰,下直守令入侍。
韓耆裕改差,代以李毅采爲假注書。
黃萬齡改差,代以金履垕爲事變假注書。
傳于李晩秀曰,左承旨入侍。
傳于李勉兢曰,左副承旨入侍。
以大司諫宋民載,司諫沈奎魯,牌不進罷職傳旨,傳于申耆曰,只推。
申耆啓曰,未署經守令,皆令今日內署經事,命下矣。江西縣令趙鎭球,南平縣監鄭持容,憲府旣已署經,而諫院則大司諫宋民載,司諫沈奎魯,牌不進,獻納未差,正言閔命爀未署經,只有沈普永一人,無以擧行,未差之代,政官牌招開政差出,待下批仍卽牌招,以爲備員署經之地,何如?傳曰,未署經臺諫,使之除署經行公,與未肅拜兩臺,牌招署經。
以大司諫宋民載,再牌不進罷職傳旨,傳于申耆曰,只推,更爲牌招。
以正言閔命爀,牌不進罷職傳旨,傳于申耆曰,只推,更爲牌招。
洪明浩啓曰,假注書金處巖,身病猝重,勢難察任,今姑改差,何如?傳曰,允。翰林吳泰曾,仍察廳任,可也。
金履垕在外,代以李元默爲事變假注書。
李元默在外,代以劉弘九爲事變假注書。
洪明浩,以弘文館言啓曰,應敎朴載淳,副校理尹益烈,修撰朴鍾淳,旣有只推之命,竝卽牌招察任,何如?傳曰,允。
申耆,以都摠府言啓曰,副摠管韓用龜以刑曹參判,本曹坐起,晝仕出去,而逐日赴坐,煩稟未安,入番間除草記往來之意,敢啓。傳曰,兼帶摠管,許遞,可也。
申耆,以義禁府言啓曰,京畿監司李在學査啓內,具毅和係是朝官,令該府拿問處之事,啓下矣。具毅和今方待命,拿囚之意,敢啓。傳曰,知道。
禁府啓目,前宣傳官具毅和原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,爲先論理議處爲良如敎。
執義韓用鐸,副應敎李翊模,校理朴吉源·李羲甲,副校理洪秀晩·尹益烈,正言沈普永,副修撰李貞運·尹行直啓曰,請寢罪人鄭致達妻出置城外之命,依前還發配所,亟令王府快正典刑。措辭見上請物故罪人德相亟施孥籍之典。措辭見上請逆賊尙喆追施孥戮之典。措辭見上以下一行刀削答曰,不允。以下七字刀削
執義韓用鐸,正言沈普永啓曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情。措辭見上請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。措辭見上請物故罪人國榮亟施孥籍之典。措辭見上請梟示罪人明謙,正刑罪人以謙亟施孥戮,逆復庶子好石亟施處絞,荐棘罪人時偉設鞫得情,快正王法,遲晩罪人宇鎭捧根脚快正王法。措辭見上請承款後物故罪人九宗亟施孥籍之典。措辭見上答曰,不允。
執義韓用鐸啓曰,請寢李汝節定配之命,更令王府嚴覈取服,施以當律。措辭見上新除授持平趙壤鎭時在忠淸道林川地,請斯速乘馹上來事,下諭。答曰,不允。下諭事,依啓。
正言沈普永啓曰,請金甲島爲奴罪人克觀,古今島爲奴罪人克泰,更令王府嚴鞫得情,快正王法。措辭見上請逆賊尙魯亟施孥戮之典。措辭見上請亟寢秋曹罪人柳師文放釋之命,仍令王府設鞫嚴問,快正典刑。措辭見上答曰,不允。柳師文事,亟停勿煩。
今閏六月初四日卯時,上御誠正閣。諸承旨持公事入侍時,行都承旨洪明浩,行左承旨李晩秀,行右承旨申耆,左副承旨李勉兢,右副承旨李泰永,同副承旨李翼晉,假注書金處巖·韓耆裕,記事官金景煥,記注官金良倜,檢校直閣金勉柱,永柔縣令尹心約,以次進伏訖。上曰,無公事房先退。明浩·勉兢·翼晉先爲退出,泰永讀奏咸鏡監司李鼎運狀啓,渰囕死人等處恤典題給事。晩秀讀奏部將李東述病親呈辭,北兵使鄭觀采狀啓武士中騎射步射絶等人抄擇,趁臘初上送計料事。耆讀奏咸鏡監司李鼎運啓本死囚罪人刑問次數開坐事。命書判付訖。上曰,守令進前。心約進伏奏職姓名。上曰,爾是初爲邑宰乎?心約曰,然矣。上曰,邑宰之治與不治,固不在乎講七事。故七事則除之,下去須努力善爲之,可也。命先退。上曰,違牌臺鍊誰也?耆曰,獻納李基讓,連爲違牌矣。上曰,大司諫承牌乎?耆曰,出牌而姑未承膺矣。上曰,雨意霏微,日氣蒸鬱,果無所妨於農事乎?晩秀曰,似無所妨矣。命書傳敎曰,未署經守令,皆令今日內署經,可也。又命書傳敎曰,諸道審理與錄啓之上來者多,亦有査啓稟處之案,而判堂之除拜以後,擧行稽忽,當該判書趙尙鎭,越俸一等,此後該房,嚴飭。仍命退,承史以次退出。
丁巳閏六月初四日午時,上御重熙堂。左副承旨入侍時,左副承旨李勉兢,假注書金處巖,記事官金景煥,記注官金良倜,以次進伏訖。上曰,京畿監司入侍。出榻敎賤臣承命出傳,與京畿監司李在學偕入進伏。上曰,今日之雨,何如?在學曰,近來雨不破塊,而三農周洽云矣。上曰,具得魯家山訟,旣已捉致元隻,則意望果浹足云耶?在學曰,臣於此訟,得談於兩家,誠一厄會矣。雖以具得魯家言之,轉至作讎於同宗之人,恐非好道理矣。具永祚則爲人極毒,已爲刑治一次矣。上曰,何以則快於其心乎?此已足矣。在學曰,臣於月前,以道內公廨戎器修葺之役,均廳貸來錢退限二年事,仰奏蒙允,而其後聞該邑守令之言,則事鉅力絀,尙未訖功,將有中撤之患,不可不更爲拮据,俾卽完役,而臣營無從他變通之道,均錢又以三年退期,以爲取其利條,推移入用之地,恐合事宜,故敢此,仰達矣。上曰,依爲之。出擧條仍命退,諸臣以次退出。
丁巳閏六月初四日申時,上御便殿。左承旨入侍時,行左承旨李晩秀,假注書吳泰曾,記事官金景煥,記事官金履永,以次進伏訖。上曰,陸奏約選,今已告功乎?晩秀曰,已盡印出,姑未盡粧䌙矣。上曰,儀軌之入內者,當還下,自明日校正繼印之地,可也。命退,承史以次退出。
上在昌德宮。停常參·經筵。
自卯時至辰時,灑雨下雨,測雨器水深二分。
藥房提調金文淳,副提調李翼晉啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李翼晉,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李翼晉啓曰,御營廳將官來言,今日本廳軍兵,日次私習云矣,敢啓。傳曰,知道。
李翼晉啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李翼晉曰,諸承旨持公事入侍。
李翼晉啓曰,吏曹郞廳來言,臺諫有闕,政事,取稟。傳曰,當日爲之。
以吏批政官書啓,傳于李翼晉曰,未肅拜及病不進堂上許遞,前望單子入之,待下批牌招,參政參坐。
吏曹堂上前望單子入之,參判洪明浩,參議李勉兢落點。
傳于李翼晉曰,承旨前望單子入之,待下批牌招察任。
承旨前望單子入之,徐邁修·李肇源落點。
有政。吏批,判書金載瓚進,參判洪明浩未肅拜,參議李勉兢進,都承旨徐邁修進。以丁志元爲獻納,金文淳爲知經筵。
兵批,判書李祖源進,參判姜彝正,參議睦萬中病,參知金啓洛入直進,同副承旨李翼晉進。以李燁爲副摠管,洪範五爲僉知,尹致宖·申晤·李定濟爲五衛將。
徐邁修啓曰,新除授左副承旨李肇源,時在黃海道安岳地,斯速乘馹上來事,下諭,何如?傳曰,允。
以正言閔命爀,再牌不進罷職傳旨,傳于李翼晉曰,只推,更爲牌招。
以廳敎朴載淳,副校理尹益烈,修撰朴鍾淳,牌不進罷職傳旨,傳于李翼晉曰,只推。
傳于李翼晉曰,承旨前望單子入之,待下批牌招察任。
承旨前望單子入之,李集斗·蔡弘遠落點。
傳于李翼晉曰,昨有越俸之命,朝有問奏之擧,而今又取見該房書入者,諸道之完決錄啓與審理稟處之案積滯未決者,至於三十三度之多,除拜多日,一不覆奏,始於再昨以一度塞責,昨日以後,紛然雜呈,而跋語之草率,不能致審,不見可知。此所以招致判堂,還令持去者也。因特敎提飭,悤悤應卒說不盡者,何異於赴擧人待呼呈爭先投券乎?其在審庶獄重議讞之道,越俸薄警,何以謝三十三囚暑雨犴狴,睍睍望望之心乎?刑曹判書趙尙鎭,亟施不敍之典,以爲辜負特簡者之戒,重囚回啓,判堂雖專管,身在僚席,目擊推案,袖視而無一言,亦可謂溺職之甚者。參判韓用龜,參議金達淳,竝罷職,不能提醒之郞官,一竝令該府拿問處之,三堂之代,前望單子入之,待下批牌招。使之赴衙,同議回啓,勿用草草之前本,各出意見,爛漫停當,陸續修正入啓,畢修啓之前,焉敢退食乎?
刑曹堂上前望單子入之,判書權,參判申耆,參議李泰永落點。
李翼晉,以都摠府言啓曰,入直軍兵等中日習射事,標信啓請,命下矣。雨勢如此,不得爲之之意,敢啓。傳曰,知道。
李翼晉,以吏曹言啓曰,今日本曹開拆坐起時,考見忠淸道褒貶啓本,則燕岐縣監趙鎭寧,以績固可稱,糴何遺檢爲目?連山縣監沈逵,以巨役就緖,拮据招謗爲目,則俱宜置諸下考,而置諸中考,韓山郡守宋耕玉,以庖禁雖緩,倉捧極精爲目,則宜置中考,而置諸上考,殊無嚴明殿最之意,該道臣推考警責。燕岐縣監趙鎭寧,連山縣監沈逵,竝罷黜,韓山郡守宋耕玉,中考施行,何如?傳曰,允。宋耕玉則庖禁不嚴爲目,牛酒松三禁,係是法典所在,近來非不欲特敎提飭,而與其一倅之犯科,近於令不信,莫若任之道臣,觀其勤慢也。今於貶目,以至登徹,則當從現發者處之,該郡守宋耕玉,爲先罷職,令該府拿問處之,其代口傳差出,可也。
禁府啓目,粘連向前具毅和亦,發人墳塚,從古何限,而未有若今番具永祚之至凶絶悖者是白如乎,細閱道査,究其情犯,則主張造謀,雖有其人,毅和旣是朝官,又爲同宗,則其所守法之道,惇親之誼,尤當與他人有異,而同聲助虐,爛熳和應之跡,渠亦無辭遲晩,究厥情狀,萬萬痛惡。其在嚴法懲後之道,難逭隨從之罪,以此照律,何如?判付啓,與尋常私掘有異兺不喩,府供道報,議讞之官司各殊,都尉之參涉與否,亦不可置之䵝䵢之科,而爵秩與大臣同品,對吏非可論,緘推亦無例,似此訟理,當廣詢處之,遣府郞問于左右相後,卿等仍又竝將道啓,逐一論理,議處照律爲有矣。待判下,府中在囚者外,分付畿伯,卽爲擧行爲旀,日熱如此,而昨聞畿伯言,査啓諸囚,尙今滯獄云,豈不過乎?先爲保授事,分付爲良如敎。
大司諫宋民載,副應敎李翊模,掌令李益洙,校理朴吉源·李羲甲,副校理洪秀晩·尹益烈,正言閔命爀,副修撰李貞運·尹行直啓曰,請寢罪人鄭致達妻出置城外之命,依前還發配所,亟令王府快正典刑。措辭見上請物故罪人德相亟施孥籍之典。措辭見上請逆賊尙喆追施孥戮之典。措辭見上以下一行二字刀削答曰,不允。以下七字刀削
大司諫宋民載,掌令李益洙啓曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情。措辭見上請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。措辭見上請物故罪人國榮亟施孥籍之典。措辭見上請梟示罪人明謙,正刑罪人以謙亟施孥戮,逆復庶子好石亟施處絞,荐棘罪人時偉設鞫得情,快正王法,遲晩罪人宇鎭捧根脚快正王法。措辭見上請承款後物故罪人九宗亟施孥籍之典。措辭見上答曰,不允。
掌令李益洙啓曰,請寢李汝節定配之命,更令王府嚴覈取服,施以當律。措辭見上答曰,不允。
大司諫宋民載,正言閔命爀啓曰,請金甲島爲奴罪人克觀,古今島爲奴罪人克泰,更令王府嚴鞫得情,快正王法。措辭見上請逆賊尙魯亟施孥戮之典措辭見上請亟寢秋曹罪人柳師文放釋之命,仍令王府設鞫嚴問,快正典刑。措辭見上答曰,不允。柳師文事,亟停勿煩。
丁巳閏六月初五日卯時,上御誠正閣。藥房入診,諸承旨持公事入侍時,藥房提調金文淳,副提調李翼晉,行都承旨洪明浩,行右承旨申耆,左副承旨李勉兢,右副承旨李泰永,假注書李毅采·吳泰曾,記注官金良倜,記事官金履永,檢校直閣金勉柱,醫官柳光翼·金孝儉·金光國·白成一·李周憲·李惟鑑·吳仁豐,以次進伏訖。上曰,診筵雖重,承旨當作一行,豈可退伏於後乎?文淳曰,炎潦屢日不收,聖體,若何?上曰,一樣矣。文淳曰,王大妃殿氣候,何如?上曰,近以外氣欠和,今已復常矣。文淳曰,惠慶宮氣候,何如?上曰,一樣矣。文淳曰,醫官使之入診,何如?上曰,置之。上曰,俄者下敎,慮其沾濕,只使少退,聞皆歸院云。雖緣司謁之誤傳,而豈於詣閤之後,不經入侍,直歸政院乎?此等處亦皆昧例,政院事慨然矣。上曰,承旨以房次,各奏公事,可也。勉兢讀奏平安監司朴宗甲狀啓龜城府使洪致範到任事及慶尙監司李亨元狀啓山淸縣監李晩祥到任事,泰永讀奏京畿監司李在學狀啓遺棄兒給糧數爻事,耆讀奏全羅監司李得臣啓本李柱溟放送事。上命分書判付,明浩無公事先退。上敎文淳曰,近日藥房擧行,專事漫忽,雖尋常藥材,命入之際,輒致遲滯,日前乾蒲萄,自朝至申,始爲得納豈不駭然乎?藥房之無事,莫近日若,至於茶飮之類,皆自內製進,則藥房便成閑局矣。且掖隷之橫拿,亦旣嚴飭,雖以方泰輿之首醫,昔未免脫帽侵辱,而今豈有此弊乎?文淳曰,果無此等之弊矣。上曰,卿須嚴飭申明,俾知奔走供奉之義,可也。新入之醫官,安知故事?在昔掌務官之擧行,每顚倒袍帽,尙懼不給矣。今則燦燦其服,徐徐其趨,殆有甚於昵侍之翰注,翰注之如吳泰曾者所着,反不如訓鍊院掌務矣。雖司謁輩,亦皆鮮其袍靴,恥其垢汚,在前則竝着天翼,只於傳命時着綠袍,故此如妓女之長衣,爲其罕着,而或近於侈過。今則一入禁門,便具帽袍,而亦一翰注矣,古則新郞上服,亦天翼云,而俗習之變,每如是矣。上曰,刑曹回啓昨日越俸之後,始此屢度來呈,當此庚熱,安得一時披閱乎?刑判意其新除之初,必有着意之效,除拜幾日,任其委置,至於北關尹召史之獄,亦須另加詳閱者,則其所擧行,若是稽忽,刑判使卽入來政院,各別嚴飭,可也。命退,諸臣以次退出。
上在昌德宮。停常參·經筵。
傳于李翼晉曰,次對進定於今日。
李翼晉啓曰,今日次對,兩司當爲進參,除在外外,未肅拜獻納丁志元,卽爲牌招,何如?傳曰,允。
傳于李翼晉曰,右承旨入侍。
傳于李翼晉曰,大臣·備局堂上引見。
李翼晉,以吏曹言啓曰,本曹褒貶,定行於今日,而堂上不可不備員,未肅拜參判洪明浩,令政院牌招,同參開坐之地,何如?傳曰,衆所共知情勢也。許遞,其代令政院前望單子入之,待下批牌招,先進去後謝恩,可也。
吏曹參判前望單子入之,徐邁修落點。
吏曹口傳政事,以宋時淵爲韓山郡守。
李翼晉啓曰,新除授承旨李集斗,以前任安東府使,方在解由未出中,何以爲之?敢稟。傳曰,勿施。在外承旨許遞,與未差之代,前望單子入之,待下批牌招察任,可也。
傳于李翼晉曰,右副承旨入侍。
李翼晉啓曰,問啓事,命下矣。問于吏曹判書金載瓚處,則以爲,臣昨於朝房,修呈陞降草記,則門限已迫,故未及承批,仍爲退去矣。今日開東後,曹吏持草記批答,韓山郡守口傳差出傳敎,始爲來示,卽爲排望入送,使之入朝房,仍卽正書入啓,而緣臣迷鈍,觸事生疣,至於成命已下之後,亦未能卽速擧行,致有此問啓之命,惶隕之極,不知攸達云矣,敢啓。傳曰,知道。
以執義韓用鐸,司諫沈奎魯,獻納丁志元,正言閔命爀,牌不進罷職傳旨,傳于李翼晉曰,只推。
以漢城府民家頹壓別單,傳于李翼晉曰,恤典令該廳卽爲分給事,分付。
以李觀秀·李元臣·李喆祚·崔粹翁·李在翼囚單子,傳于李翼晉曰,分揀放送。
李翼晉,以備邊司言啓曰,備局有司堂上趙鎭寬·李書九,依筵敎使之來待,則此與有情勢者之官職去就有異,只當嚴飭來待,而自政院微稟,其終不承膺者,萬萬猥屑,當該承旨罷職,本司擧行文書,多有稽滯,有司堂上趙鎭寬·李書九,爲先從重推考,各別嚴飭,卽令察任,何如?傳曰,允。
傳于李翼晉曰,右承旨許遞。
承旨前望單子入之,趙鎭寬·洪仁浩·李儒慶·李海愚·魚用謙·尹光顔落點。
傳于李海愚曰,坐直承旨入侍。
以江原監司徐有防狀啓表訓寺願堂修改,今已畢役,緣由馳啓事,傳于李海愚曰,折衝前宣傳官李鎭恒相當職調用,營校一人,邑校二人之監董者,帖加成給,都邊首都監僧·主掌僧·都畫員僧等,依年前長安寺例,帖加成給事,回諭。
以全羅監司李得臣狀啓,順天府安島異國船漂到事,判付內,啓下備邊司爲旀,日熱若此,不可滯留,依昨冬例,旱路水路間待問情,卽爲發送後狀聞事,嚴飭道帥臣爲良如敎。
大司諫宋民載啓曰,臣言議拙訥,學識蔑裂,本不合於耳目之任,而至於諫長,則尤爲自別,初叨是職,豈有一分堪承之望,而一日之內?天牌屢降,義分是懼,章皇出肅矣。今於賓對,未及登筵,至有問備之命,臣滿心惶恧,無地自容。以此情踪,何可一刻仍冒於臺次乎?請命遞斥臣職。答曰,依啓。
掌令李益洙啓曰,臣言議拙訥,本不合於淸朝耳目之任,而逖違之餘,忝叨臺職,義分是懼,章皇出肅矣。今於賓對有命,趨走登筵,而未及參於傳啓之際,至有問備之命,退出臺廳,始得聞知,臣滿心惶恧,無地自容。前後昏錯之失,於是尤大,以此情踪,其何敢一刻晏然於臺次乎?請命遞斥臣職。答曰,爾旣登筵,勿辭,亦勿退待。
正言沈普永啓曰,臣言議風裁,本不合於淸朝耳目之任,而義重叨謝,黽勉出肅矣。初登筵席,以生疎之致,事多做錯,傳啓之際,不待承批,輕擧下段,致被承宣之請推,僚臺之請罷,反顧愧恧,無地自容,而未克卽地避嫌。又有大僚請罷之擧,節節昏錯,所失非細,以此情踪,何敢一刻晏然於臺次乎?請命遞斥臣職。答曰,情勢宜諒,依啓。
執義韓用鐸,司諫沈奎魯,正言閔命爀啓曰,臣等愚昧譾劣,百無肖似,見叨之職,豈有一分可堪之望,而飭敎截嚴,分義是懼,冒沒行公,今有日矣。適當呈病,未參賓對,至伏承問備之命,滿心踧踖,靡所容措,而諫長由是蒙遞,則臣等之同罪末勘,轉益惶懍,以此情踪,其何敢一刻晏然於臺次乎?請命遞斥臣等之職。答曰,臺諫之逐日待漏詣臺,卽不易之古例,近來兩司之呈告,有若應行之規,所以有向者飭敎也。且況合啓則諸臺齊進臺廳,而今也竝與入侍傳啓,僅令下位二人,備員擧行,其在愛禮之義,爾等事極爲寒心,爲先依啓,此後令政院各別察飭。
魚用謙,以兵曹言啓曰,本曹草記摠戎廳北漢哨官閑良金德弼五巡全布論賞事批旨內,射會爲邊將,則中日當爲守令,觀武才當爲閫帥乎?此草記還給事,命下矣。臣之昧例不審之失,已不勝萬萬惶悚,而今此金德弼,旣已全布,似當參用沒技之例,而此非主將考試,不過本所射會,格外恩典,自下不敢遽議,分付該營,從優施賞,何如?傳曰,允。
魚用謙,以賑恤廳言啓曰,漢城府民家頹壓別單判付內,恤典令該廳卽爲分給事,分付,西部桃楮洞契閑良金福得,一體題給事,命下矣。東部字內全家頹壓一戶錢二兩,西部字內完多頹少一戶布一疋恤典,依例分給之意,敢啓。傳曰,知道。
尹光顔,以義禁府言啓曰,韓山前郡守宋耕玉拿問處之事,傳旨,啓下矣。宋耕玉時在任所云,依例發遣府羅將,拿來,何如?傳曰,允。
刑曹啓目,粘連永興府尹召史獄事,究覈之初,不能審愼,更査之時,致此疑眩,疎漏之失,不可無警,初覆檢官,竝從重推考爲白乎旀,雖以道臣言之,凡於稟啓請以該曹稟處,自是格例,今此直請上栽,事體未安,推考,何如?判付啓,依允爲旀。前疑未決,後疑愈惑,大凡疑必傅輕,自禹·皐陶時勘定之金石關和,此獄斷當以疑獄究竟,擠與溺殺與死之其然豈然,不必逐句逐段,枉用思慮是置,尹女白放,所謂成獄是在,初檢官李漢興拿問,別樣嚴勘事,分付該府爲旀,覆檢官段置,問名罷職爲良如敎。
禁府照目,時囚罪人具毅和段,募送役軍,和應助虐之狀,已爲遲晩,難逭隨從之律,以此照律罪,杖九十收贖,告身盡行追奪,徒二年半定配,私罪奉敎,近於綾恩家籲冤之事,曲施之矣,嚴處之矣。重臣而有知,則知感新反,主家亦必更無所望,而折訟之法,惟在末梢究竟之何如,綾城尉家四字,旣登於道啓,若使都尉無與,而被人指使之目,則寧不憫甚,又或主掌措使,以致惹起鬧端,則拿與推,拘於資級,雖不可議到,外此勘過,豈無其方?且況綾恩固勳貴之家,綾城非等棄之人,則置之然疑混淪之科,亦非所以待崇品儀賓之道,今下判付一通,招致儀賓府郞謄給,使之往傳于都尉,以其附啓,卽爲捧入爲旀,具毅和段,保放以待決末爲旀。具永祚段,如渠妄物,何足惜也,而緹欽死後,永祚爲國舅奉祀之孫,緹欽生前之犯,追施坐律於永祚,得無厚於勳,而薄於戚之歎乎是旀,法文喪前之罪,喪後收贖云者,亦似襯貼,曾以此意,有筵敎於畿伯者,依此勘處之意,分付爲旀。具宅遠段,無異於兩罪俱發,亦令道臣照法勘斷,其餘依議處施行爲旀,如是處置之後,永祚輩若或更以此訟,開喙容舌,致有現發之擧,豈非亂法之民乎?其罪不止於罔赦,嚴飭道臣,捧侤音於永祚,以爲來頭憑處之地事,竝以分付爲良如敎。
丁巳閏六月初六日卯時,上御熙政堂。大臣·備局堂上引見入侍時,行左承旨李晩秀,假注書吳泰曾,事變假注書劉弘九,記注官金良倜,記事官金履永,右議政李秉模,兼戶曹判書金華鎭,行工曹判書金文淳,行上護軍金持默,行禮曹判書閔鍾顯,兵曹判書李祖源,行護軍徐有大·李漢豐·徐龍輔,持平金熙華,校理朴吉源,副校理尹行直,以次進伏訖。秉模曰,近日日氣蒸鬱釀雨,聖體,若何?上曰,一樣矣。秉模曰,寢睡·水刺之節,若何?上曰,一樣矣。秉模曰,王大妃殿氣候,何如?上曰,近以暑氣欠和,湯劑後卽爲復常矣。秉模曰,惠慶宮氣候,何如?上曰,一樣矣。上曰,昨日之暑,夜亦不退,卿之肥膚稍肥,不至難耐乎?秉模曰,臣何足恤也?每接朝紙,諸承旨持公事入侍,趁日爲常,當暑應接,下情伏慮。上曰,不自爲疲,則亦不有損矣。今日聞卿等來會本司,初旬賓對,使之進定矣。聞近日籌司之座,必待申後罷歸云,旣無簿書之委滯,且異諸司卯酉之仕,則何必晨入而暮歸?向來飭敎,以其乍會旋罷,太欠誠實故也。若無事而終日開衙,則亦豈誠實底道乎?此後隨事有無,以爲進退早晩之地,可也。上曰,次對爲之。秉模曰,別無狀啓等稟處之事矣。上曰,近日雨澇,不至傷農乎?秉模曰,雨雖頻而不至暴注大漲,故稼穡無痒云矣。秉模曰,日前儒臣李基讓疏中還弊釐正事批旨,令廟堂稟處,而旣無別立科條,永爲矯救之策,置之,何如?上曰,勢似然矣。秉模曰,頃因咸鏡前監司趙尙鎭所啓批旨,本道大同枵然委折,關問報來後,如有可以稟處者,更爲稟處之意,覆啓行會矣。卽見該監司李鼎運所報,則以爲,本道大同,異於他道,錢布各穀,隨用隨劃,或多或少,以各其邑言之,如南·北關若而邑,以一年應捧,不能支應下,故所以爲不足之說,而外此諸邑。不至見縮,錢邊不足,則布木移充,此邑不足,則彼邑移劃,一道之內,亦有裒益之政。此不過營邑從便措處,而通計一道內當年所捧與例下,則庶或排比,而粵自甲申詳定以來,至于丙辰磨勘,亦有流來剩餘,溯考數年用下,雖不無少出入,亦不至太逕庭。以此推之,來頭如無別般公下,則一道應捧,足以了一道之事爲辭矣。本道大同,雖或有彼此足不足之異,自道內裒益,自有其例,不可自朝家別爲區劃,前道臣所奏,置之,此後節省之方,另加嚴飭,何如?上曰,依爲之。出擧條秉模曰,今年節使,太上皇帝前三節方物外,皇帝聖節方物一起,依昨年例加措備入,送皇帝前,冬至正朝,以無方物磨鍊,此外太上皇帝皇帝前,又各有賜物,使臣參宴,方物移準別諭,鐵山漂民出送等謝恩,而此則依皇旨,皆當以無方物磨鍊,合有方物爲四起,無方物爲十起,分付該曹該院,知悉擧行。謝恩旣無方物,則使名亦當以冬至兼謝恩使差出,而大政雖或踰月,依近例今月內差出之意,一體分付,何如?上曰,依爲之。出擧條秉模曰,有司堂上,向以草記啓下二人,而今日籌坐,亦不來會,未知李書九亦有情勢,而有司與凡堂上,別無異同,則前旣隨行,今忽自劃,恐或如何矣。上曰,旣行公於備局,而獨於有司之任,終不承膺,此是公格之外,申飭行公,可也。秉模曰,承旨李晩秀,前以備堂差下,而有何時不可爲之敎,遂爲未差,而顧今諸宰中合於有司之任者,恐無踰此人矣。上曰,兩人出場後,更爲下敎矣。上曰,昨日錦伯殿最中韓山郡守,旣以庖禁之緩爲目,則不可貶下而止。故施以罷拿之典,而禁屠雖似小事,愛物之仁,推及甚廣,昨今年豐穰之慶,亦安知不由於此等處乎?上曰,諸宰奏事。鍾顯曰,上冊寶時太廟用樂一節,曾有博考典禮以聞之命,今始參考以待矣。上曰,此非時急之事,後日次對,稟定,可也。祖源曰,以北漢哨官論賞事,有草記還給之命矣。上曰,此亦非時急之事,以草記稟定,可也。祖源曰,此非又煩草記之事,只當筵奏稟定矣。秉模曰,兵曹判書李祖源,以不當仰奏之事仰奏,筵體屑越,從重推考,何如?上曰,依爲之。出擧條上曰,藥房提調先出監劑。文淳先退,上曰,臺諫進前。熙華進伏,上曰,臺啓只擧結辭。熙華曰,請寢李汝節定配之命,更令王府嚴覈取服,施以當律。上曰,不允。出擧條晩秀曰,呈告臺諫之不待出牌,入參賓筵,自是古例。纔有飭敎,而今日次對,詣臺臺臣一人外,兩司行公諸臺,皆不入來,揆以事體,極涉未安,竝推考警責,何如?上曰,竝推考牌招,可也。出擧條上曰,年少臺官,旣登前席,雖官師相規,不可無一言而退矣。上曰,玉堂如有所言,前奏,可也。吉源曰,別無所奏矣。上曰,玉堂例於筵中,隨事論啓,則豈可以無所奏陳達乎?上曰,不但臺臣與儒臣也,諸宰之不爲奏事,亦莫甚於近日,俄者禮兵判所欲奏者,亦不過塞責之意,備堂異於具僚,民國之謨,無事不陳,若使只就所司之事言之,則以草記稟處,亦足矣。此豈一堂都兪隨事盡言之義乎?秉模曰,近來臺風掃地,實爲慨然。況今當暑臨殿,勤諮求助之下,豈但故紙之謄傳,而仍爲就座乎?雖以玉堂言之,玉堂例謂之次對次知,蓋隨事糾正,以論以啓,故大臣以下,皆憚玉堂矣。今日入侍玉堂,自上開導使言,而無一建白者,不但以慨然言之矣。至於備堂,隨其所知,無言不可,則近來備堂之無實職者,隨進隨退,終無一言,此豈仰體憂勤之念乎?秉模曰,近來臺閣,無論官師相規與朝政得失,寂寥太甚。當此庚炎,賓對引接,有以仰憂勤之念,而入侍臺臣,前啓之外,不陳一言,仰答俯諮之盛意,推考警責,何如?上曰,依爲之。出擧條秉模曰,玉堂之入參次對,蓋欲上自大官,以至諸宰臺諫,奏語當否?筵體得失,無不規定,而近來此法久廢,雖以今日筵席言之,臺臣再啓,宜有規警,而終無一言,入侍儒臣推考,俾知賓對古法,何如?上曰,依爲之。出擧條秉模曰,備堂之職,凡於民國之事,無不主管,則雖無實職,所當隨事仰陳,以備採用,而近來諸宰,除非實職衙門稟定之事,則皆無所陳,參聞廟謨之意,豈容若是?今日入侍時不奏事諸宰,竝推考。此後則雖無實職之諸宰,各陳意見,俾有裨益之意,申飭,何如?上曰,卿言,好矣。依爲之。自後次對,期於修明,俾有實效,可也。出擧條上曰,日熱自曉已甚,予亦素不耐暑,卿等之召接也,不能無不妨夙退底意,及夫臨筵反省,便覺此心之爲浮念,周諮勤訪,故欲遲遲,經幄臺閣之若是寥寥,是豈予之所望也哉?秉模曰,躁競之風,專由於求者得之,不求者不得,程叔子所謂大資居位,却不求人,乃使人倒來求,已是甚道理云者,卽千古格語也。如忠武公李舜臣,幾乎諸葛武侯後一人,當其潦倒之時,以先正李文成之賢,重之以同宗之親,兼之以本兵之權,求見而不可得,觀此一着,足以推後來樹立,以今頹俗,欲求如此之人而官之,是猶七年之病,求三年之艾。然任銓衡之責者,果能寤寐此心,則安知無蘊櫝待價之士乎?大政不遠,以此嚴飭兩銓之臣,俾有一分之效,何如?上曰,依爲之。出擧條秉模曰,有國緩急之用,莫緊於驛路,而邑宰則不以平民待之,惟思侵役營閫,又未能一一察隱,郵官勢力,亦難隨事周旋於營邑,去益凋弊,無道不然。其中不可不急先矯救者,敢此,仰達矣。閣臣行之自本閣成給路文,實出優異之渥,而兵曹路文,竝爲成出,不期加把而自歸加把,閣臣赴燕時,兩西驛馬之加把以去,亦成已例,而雖無此馬,足可往還,以驛路則爲弊甚鉅。今後則閣臣奉使受由之行,只用本閣路文,閣臣·方伯赴任與還朝之行,則勿許本閣路文,而只用兵曹路文,閣臣·守令赴任與還朝,則自有該邑夫馬,一依他守令例施行,閣臣赴燕時兩西加把之法,一切勿施。至於抄啓文臣之由行給馬,尤是榮耀其行,興起新進之令典,而被選者漸多,驛弊從而滋甚,濫把之飭敎,雖極嚴明,所騎則一匹,而驛路之爲慮顚蹶,加數以待,卽是不得不然之事,如是之際,勞費多端。今於定式之後,雖不敢直請還寢,各驛蘇殘間姑爲置之,恐合事宜。雖以大官言之,必有給馬之敎,然後始得乘馹,故在昔林下大臣之簉朝也。或因筵臣陳達,特許給馬,則其嚴如此,而近來諸道,不識法意,凡於大臣之行,驛人馬直爲馳送,有若循例者然,臣之昨年鄕行,旣非辭朝出去,而及其復路,驛人馬盡爲待令,非但一往來之間,諸驛俱弊,論以朝體,似尊而反卑,此亦不可不革其謬例,故竝玆,仰陳矣。上曰,卿之所奏,甚是矣。此後大臣之私行,非特敎則驛人夫勿爲等待之意,申明定式,而閣臣燕行時馬匹勿爲加把事,以守令往來時勿爲給馬事,竝依爲之。至於閣臣行之有路文二張,而以方伯赴任與還朝,亦用此例云者,卿必錯聞。設或有謬例,是則自卿等可謂不察,內閣初無路文板本,則雖欲印給,無異於皮不存,筵退後査實釐正,抄啓文臣受由行,無敢科外責出,昨年飭敎至嚴,意謂遵行矣。弊復如前,甚至私行如公行,非閣臣而似閣臣云,則不可無釐正,依爲之。若特敎判下於呈辭或肅單者,不在此中,以此知委,可也。出擧條上曰,昨日人定前,已有韓山郡守口傳差出之命,而望筒尙不入啓,兼春秋出去,招問政吏,可也。良倜承命出回奏,以吏判家在城外,故今曉政吏,始以受望次出去云矣。晩秀曰,韓山郡守口傳差出之命,在於昨夜人定前,而今日日高之後,望筒尙不書入,銓曹擧行之若是稽滯,極爲未安,吏曹判書金載瓚,推考,何如?上曰,其委折問啓,可也。出擧條上敎華鎭曰,金吾所下判付,畿伯已得見乎?華鎭曰,臣亦今曉始見,畿伯之趁卽得見,未可知矣。上曰,此亦人定前已下者,該府擧行,如是遲滯矣。華鎭曰,此訟正犯,自有其人,而其所主張造謀者,尙未眞的覓得矣。上曰,私掘亦有隨從律乎?華鎭曰,明律有之矣。私掘之律,亦以棺槨之見不見,分其輕重,具山私掘,雖斫橫帶,而猶不至於露棺,則守法之地,只從次律議讞矣。上曰,綾恩君固是勳舊之家,況具庠生時,亦被殊遇,今其綾恩之葬也,屢費恩敎,而至於訟理,惟在有司之執法矣。且彼隻中,旣有死者,今於具永祚照律也。法雖不可以低昂,而律文中有喪前所犯,喪後收贖之文,此足爲例,亦諭於畿伯矣。具毅和方在照律中,而畿營査啓,又及綾城,此是與大臣同品之都尉也。果使眞有所犯,豈拘於資級,而終亦決處之甚難矣。華鎭曰,私掘之罪,固是不輕,而此訟則同宗之間,用意叵測,尤所絶痛。秉模曰,以判付辭敎見之,固仰聖意之優待勳舊家,而此訟當從重論勘矣。上曰,左相則持論尤過,其所役軍,當送捕廳云,而治盜之律,似不宜於山訟矣。且以爲綾恩家之心,豈必使取快於一時,結人刻骨之怨乎?養福之道,似不當然矣。上曰,承牌臺臣入侍。弘九承命出傳,與正言沈普永偕入。熙華·普永·吉源·行直進前。上曰,啓辭只擧結辭。熙華等曰,請寢罪人鄭致達妻出置城外之命,依前還發配所,亟令王府快正典刑。措辭見上上曰,不允。熙華等曰,請物故罪人德相亟施孥籍之典。措辭見上上曰,不允。熙華等曰,請逆賊尙喆追施孥戮之典。措辭見上上曰,不允。熙華等曰,請亟寢昧爽以後申禁之命,因許捧入未撤之啓,特賜允兪,俾以下十五字刀削吉源·行直就座,熙華等曰,請遲晩後物故罪人啓能亟施孥籍,趾賊等凶種快施邦典,獻遂設鞫得情。措辭見上上曰,不允。熙華等曰,請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上上曰,不允。熙華等曰,請物故罪人國榮亟施孥籍之典。措辭見上上曰,不允。熙華等曰,請梟示罪人明謙,正刑罪人以謙亟施孥戮,逆復庶子好石亟施處絞,荐棘罪人時偉設鞫得情,夬正王法,遲晩罪人宇鎭捧根脚夬正王法。措辭見上上曰,不允。熙華等曰,請承款後物故罪人九宗亟施孥籍之典。措辭見上上曰,不允。出擧條普永曰,請金甲島爲奴罪人克觀,古今島爲奴罪人克泰,更令王府設鞫得情,快正王法。措辭見上請逆賊尙魯亟施孥籍之典。措辭見上請亟寢秋曹罪人柳師文放釋之命,仍令王府設鞫嚴問,快正典刑。措辭見上上曰,一竝不允。出擧條晩秀曰,持平金熙華旣陳兩司合啓,又傳府啓,而諫臺傳啓之時,不爲就座,有損臺體,推考,何如?上曰,勿推,可也。出擧條熙華曰,正言沈普永院啓陳達之際,不待承批,輕擧下段,雖緣生疎,臺體則壞損矣。請正言沈普永施以罷職之典。上曰,生疎所致,歷擧則歷擧,推考,可也。出擧條上曰,臺臣不可一日再啓,以所懷論則,可也。旣下一請字,則便是啓也。昧例若此,亦豈臺體?秉模曰,臺臣之不得一日再啓,格例則然,而持平金熙華,旣陳前啓就座之後,請罪僚臺,而又以啓辭爲之,大損臺體,罷職,何如?上曰,比之諫臺做錯,不啻較重,依爲之。出擧條上曰,臺諫旣傳啓,則就座,可也。旣被推則避嫌,可也。承旨何不提飭?普永曰,伏以仍伏,不出一言。晩秀曰,臺諫似不知避嫌之規矣。上曰,鄕人初登筵席,無足爲怪,出就臺廳,書入避嫌,可也。晩秀曰,筵席至嚴,臺體尤別,而正言沈普永,避嫌之際,擧措顚錯,推考,何如?上曰,勿推,可也。出擧條吉源曰,臺臣傳啓,未及承批,露出其下,則上段諸啓,有同停啓,此臺臣,罷職宜矣。上曰,奏對之辭,何等愼重,而露出等語,極其鄙俚矣。仍命書榻敎曰,校理朴吉源,筵奏極爲屑越,爲先推考。上曰,關西·嶺南,皆多方言,而尙有以理會處,如讀書之讀,謂之以謂者,豈不暗合於論語,汝謂周南召南之義乎?今日玉堂奏語則駭然矣。上曰,沈普永雖昧臺體,而此則生疎所致,至於經義之對,功令之文,自是關東聞士矣。秉模曰,臣於年前,以當宁受敎定式之不載大典通編及通編頒行後定式,一一編輯之意,仰奏蒙允,而因堂上之未及差下,尙此因循矣。備堂趙鎭寬·李書九,分掌編輯,此後間數年次次編入等事,謹依原擧條擧行,何如?上曰,依爲之。出擧條上敎華鎭曰,卿於十年後,重入度支,曹中凡事,較卿前在時,何如?華鎭曰,自多不及於向時矣。上曰,不必戶曹,每事多不逮前,而戶曹則何事最甚?華鎭曰,不必某事之指作如何,而大抵經費常患不足,雖以昨年之豐穰,今歲支放,纔及歲前,此非經費之較前有加也,從前所貸,以次償去故然矣。上曰,卿雖老矣,素稱練務,更加修擧,可也。上曰,兵判宮僚以後,無以深契,雖經承旨,亦頗間闊,今卿所帶重任也,而恐卿太生疎矣。俄者北漢哨官事,前此草記,屢次還下,亦要卿漸就嫺習矣。銓官先看格例與體貌,不可一向擺脫做去,而卿之除拜屬耳,銓體政格,漸知漸熟乎?祖源曰,半知半不知,而稍久則當稍熟矣。上曰,知與熟,豈自期之易乎?兵批之政,較難於吏批,須着意善爲之。祖源曰,依例取才外,編一冊子,或問其履歷,或受其自願,以爲臨政收用之地,一切以不問人爲主,苟問於人,人皆有挾私,實無以公聽矣。上曰,卿之從兄大臣,嘗爲此任,以難聞焉。近日紀綱漸弛,無人修礪,卿須隨事察飭,濟以威猛,先從門禁,必以嚴束,或送摘奸,期有實效,可也。命書榻敎曰,未下直守令當日辭朝。仍命退,諸臣以次退出。
丁巳閏六月初六日辰時,上御重熙堂。右副承旨入侍時,右副承旨蔡弘遠,假注書李毅采,記事官金景煥,記注官金良倜,以次進伏訖。上曰,吏曹褒貶,幾何爲之乎?注書出問知入,可也。賤臣承命出傳,回奏曰,褒貶已畢,而方受講云矣。命退,承史以次退出。
丁巳閏六月初六日戌時,上御重熙堂。坐直承旨入侍時,右副承旨魚用謙,假注書吳泰曾,記事官金景煥,記事官金履永,以次進伏訖。上曰,金虎門仍留刑曹執吏一人,使之來待。上曰,此判付,出給刑吏,使之卽爲行會。命書榻敎曰,報恩縣監之代,令該曹口傳差出,與未下直守令,催促下送。命退,承史以次退出。
上在昌德宮。停常參·經筵。
李儒慶啓曰,來十一日朝參日次矣,敢稟。傳曰,停。
趙鎭寬啓曰,來十一日輪對日次矣,敢稟。傳曰,當次人受點,後日次來待。
李儒慶啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,行公臺諫之待開門詣臺傳啓,自是規例,昨日飭敎,何等申嚴,而掌令李益洙無端呈告,不爲詣臺,事甚未安,從重推考,仍卽牌招,未肅拜獻納丁志元,一體牌招,何如?傳曰,允。
趙鎭寬啓曰,假注書李毅采,事變假注書劉弘九身病猝重,勢難察任,今姑改差,何如?傳曰,允。
傳于趙鎭寬曰,諸承旨持公事入侍。
傳于李海愚曰,守令入侍。
李毅采改差,代以具得魯爲假注書。
劉弘九改差,代以閔養世爲事變假注書。
吏曹口傳政事,以宋益鼎爲報恩縣監。
兵曹口傳政事,護軍李晩秀單付。
李海愚啓曰,守令催促下送事,命下矣。報恩縣監宋益鼎,兩司當爲署經,而憲府則行大司憲宋煥箕,掌令洪彦燮,持平趙壤鎭在外,執義·持平一員未差,掌令李益洙牌不進,諫院則大司諫·司諫·正言二員未差,獻納丁志元牌不進,無以備員署經云,未差之代,政官牌招開政差出,待下批仍卽牌招,以爲署經之地,何如?傳曰,允。違牌及在外臺諫許遞,新除授臺諫,待下批牌招署經。
李海愚啓曰,守令署經事命下,而報恩縣監宋益鼎,兩司俱未署經,除在外·未署經外,兩司諸臺,竝更卽牌招,以爲備員署經之地,何如?傳曰,允。在外及未肅拜·未署經,有情勢,時帶抄啓文臣臺諫,竝許遞。政官待開門牌招開政,以在京無故人差出,臺諫久任之請,大臣旣有筵奏,而每政差擬,多是不爲行公之人,依舊朝除暮遞,近日赴政政官推考。
李儒慶,以兵曹言啓曰,五衛將許鍰,身病猝重,時月之內,無望供職,呈狀乞遞,實病旣如此,則宿衛輪番之任,不可久曠,改差,何如?傳曰,允。
有政。吏批,判書金載瓚進,參判徐邁修進,參議李勉兢牌不進,同副承旨尹光顔進。以林蓍喆爲大司諫,宋翼孝爲執義,鄭觀輝爲司諫,李泰賢·申絢爲掌令,李垿·趙秀民爲持平,柳相祚爲獻納,蔡趾永·閔致載爲正言,李敬一爲同義禁,柳詢爲濟用判官,柳遠鳴爲注書,韓耆裕校書著作單付。
兵批,判書李祖源進,參判姜彝正,參議睦萬中病,參知金啓洛入直進,左承旨洪仁浩進。以姜游爲同知,李鎭恒爲五衛將,鄭學耕爲宣傳官,金聖允爲全羅左水虞候,護軍洪明浩·李益運,副護軍李肇源·蔡弘遠·宋民載,副司直韓用鐸·沈奎魯·李益洙·洪彦燮·丁志元·趙壤鎭,副司果閔命爀·沈普永,竝單付。
尹光顔啓曰,掌令李泰賢,旣已出肅,而謂有情勢,不爲署經,直爲出,去,事甚未安,推考警責,何如?傳曰,允。
以執義宋翼孝,持平李垿,正言蔡趾永,牌不進罷職傳旨,傳于洪仁浩曰,只推。
洪仁浩啓曰,卽者儀賓府郞廳來言,依下敎,謄出金吾公事判付,傳于綾城尉具敏和處,則以爲,臣自來危蹙之踪,偏被終始生成之澤,頂踵毛髮,罔非造化,晝宵攢手,徒頌恩數,不意以具緹欽私掘事,名登道査,臣惶隕震懍,惟大何是候,千萬夢想之外。府郞臨宣聖諭,憫惻之念,溢於辭敎,臣是何人?乃敢得此,以首頓地,不覺感淚之被面。竊伏念,此訟卽臣八代祖綾安府院君臣思孟之山,而臣旣係支派,且非門長,臣常含畏縮伏,不干外事,則顧何敢不有國典,指揮他人,甘犯法外之科哉?第其事端則誠亦有之臣之子命喜,以其母山役事,去四月十一日,出往楊州墻內地,二十二日訖役,將還之朝,臣之族弟前宣傳官臣毅和,來訪臣子,謂以緹欽之子永祚,今晨來傳其父之言曰,先讎未復,病又垂死。今聞具允明之柩,又將合窆,至冤深痛,終莫伸於生前,死無以見先祖亡父於地下,今則不得不出萬死之計,決意私掘,而其中役軍,無以多聚,村漢略干名募送,則雇價當自厚給爲言,其志已決,非可挽止,事係爲先,亦難推諉云云。臣子答以爲先之事,安得不施,臣子其日,歸語于臣,故臣始聞而驚駭矣。越三日,永祚之弟洪祚,來言於臣曰,事竟未就,兄今在囚,素乏之勢,餓死必至,如此情境,行路顧憐,況在同宗,豈可恝然云?故臣雖責之以無知妄作,冒犯邦禁,渠是宗孫,事出爲先,則不可以疎遠之親,坐視其死,故果以十兩錢給之,俾保獄中之命,其間實狀,不過如是,臣雖愚騃,粗知輕重,出財助掘之罪小,欺君罔上之罪大,臣豈可捨小就大,自陷於誣罔之科乎?以臣情踪保有今日,莫非聖恩,而旣無涓埃之仰報,只冀罪戾之不犯矣。持身無狀,致煩聖敎,不勝惶隕震迫之至云矣,敢啓。傳曰,知道。用山於己巳,許給者誰?起訟於乙酉,被譴者誰?到今綾安之派,國舅之家,不可容議於其間,且況先朝處分,信如金石,尤何敢更作鬧端?至於今番私掘事,悖戾莫甚,設令下手之具緹欽·具宅遠等,一一覈出,若有官尊祿厚者之指揮其事,而倖免於首犯之律,宜乎綾恩家之抑菀,此所以不拘常格,遣府郞問于都尉者也。觀此附啓,判異於所聞,使都尉有參涉之跡,則寧或隱諱乎?至於緡錢之給,又是就囚以後養獄之費云,則亦異於送價雇丁,於是乎都尉謂之脫空,亦可也。然儀賓持身,謹愼爲上,被人指目,致有此査詰之擧者,大非自家本色,綾城尉具敏和,施以罷職不敍之典,而所謂毅和,不足責,而姑在金吾保放中,詳考都尉附啓,更爲議處事,分付該府,可也。
李儒慶,以兵曹言啓曰,拆見忠淸水使安橚今丁巳年春夏等褒貶啓本,則所斤僉使李彦植,以養松宜飭爲目,則宜置中考,而置諸上考,殊無嚴明殿最之意,該帥臣,推考警責,李彦植,中考施行,何如?傳曰,允。
李儒慶,以摠戎廳言啓曰,謹依兵曹草記批旨,本廳射會時連五巡全布北漢哨官閑良金德弼處,米一石,弓一張,從優施賞之意,敢啓。傳曰,知道。
洪仁浩,以義禁府言啓曰,保放罪人具毅和還囚議處之意,敢啓。傳曰,知道。未照律時囚,以草記區別,功議勘放,可也。
洪仁浩,以義禁府言啓曰,因咸鏡監司李鼎運啓本刑曹覆啓,判付內,初檢官李漢興拿問,別樣嚴勘事,分付該府事,命下矣。李漢興今方待命,拿囚之意,敢啓。傳曰,知道。
刑曹啓目,粘連安東李碩獄事,大抵前後所犯,語其跡則無異劫奪,論其心則殆同謀殺,畢竟琴氏之憤恨自盡,有甚於威逼致死,則道啓之論斷,大僚之獻議,一皆以李碩,歸之首犯者,眞所謂國人皆曰可殺,分付道臣,更加嚴訊,期於輸款爲白乎旀,金尙謙段,情跡雖非自奸,罪犯無異劫奪,思謙段,雖曰聽李碩之誘,隨乃兄之後,而此獄起端,專由於渠,則宜與尙謙竝施次律是白遣,權女段,無識村女,不足深誅,而挽裳遮截有手犯之罪,亦與尙謙兄弟,同律勘斷,恐爲得宜,以此一體分付道臣何如?判付啓,李碩之可殺,不但國人之公論,足洩貞女之茹冤,而金尙謙之用意行計,權女之昏夜犯手,以法以律,亦不可遽歸之於容貸,至於思謙,可知其僅具人形,而論以訟理,徒然眙睨,亦未知十分得當兺不喩,無論碩與尙謙,思謙與權女,尙無指一承款之招,道啓分等,亦不過以已見臆斷是置,李碩用律之前,尙謙等之徑決,非所可論,則道臣及卿等之議讞,難免不審,一竝從重推考爲去乎,嚴飭推官,速捧直招於各人等處,然後道伯親問,以李碩兺用律當否,直爲別白論理啓聞事,分付爲良如敎。
丁巳閏六月初七日卯時,上御誠正閣。諸承旨持公事入侍,守令同爲入侍時,行都承旨趙鎭寬,行左承旨洪仁浩,右承旨李儒慶,左副承旨李海愚,右副承旨魚用謙,同副承旨尹光顔,假注書李毅采·吳泰曾,記注官金良倜,記事官金履永,檢校待敎徐有榘,韓山郡守宋時淵,報恩縣監宋益鼎,以次進伏訖。鎭寬·儒慶·海愚·用謙·光顔,無公事先退,仁浩讀奏平安監司朴宗甲啓本安州等官反庫事。上命書判付。上曰,綾城尉附啓,當作爲他日憑處之文案,而儀賓都事,何敢爲書啓乎?以政院之啓,改其頭辭,可也。仁浩曰,自政院發遣儀賓府郞廳,問于都尉之意改之乎?上曰,如是則與問啓無異矣。凡於大臣去就,政院以錄事來言,都事來言爲啓,則此亦以儀都來言之意,爲辭,可也。仁浩曰,卽伏見忠淸水使安榻今春夏等褒貶啓本,則邊將無一人居中居下,殊無嚴明殿最之意,推考警責,何如?上曰,依爲之。出擧條上曰,守令進前。韓山郡守宋時淵進奏職姓名。上曰,前此作宰爲幾處?時淵曰,今爲三邑矣。報恩縣監宋益鼎進奏職姓名。上曰,予於爾之先父,尙今不忘矣。年爲幾何?益鼎曰,五十七歲矣。仍命退,諸臣以次退出。
上在昌德宮。停常參·經筵。
李儒慶,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李儒慶啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,諸承旨持公事入侍。
吏曹口傳政事,注書單金履永還付事,承傳。
洪仁浩啓曰,報恩縣監宋益鼎,兩司當爲署經,今日政新除授兩司諸臺,竝待下批牌招,以爲備員署經之地,何如?傳曰,允。
有政。吏批,判書金載瓚進,參判徐邁修進,參議李勉兢牌不進,左副承旨李海愚進。以權裕爲大司諫,尹悌東爲執義,金熙采爲司諫,韓永逵·鄭㝡成爲掌令,李明孚·金光遇爲持平,尹行直爲獻納,閔命爀·宋知濂爲正言,趙鎭完爲掌樂僉正,金復光爲工曹佐郞,社稷令單尹光濩。
兵批,判書李祖源病,參判姜彝正入直進,參議睦萬中病,參知金啓洛病,右承旨李儒慶進,護軍林蓍喆,副護軍李龍模,副司直宋翼孝·鄭觀輝·李泰賢·申絢·李垿·趙秀民·柳相祚,副司果蔡趾永·閔致載,竝單付。
傳于李海愚曰,左副承旨入侍。
傳于洪仁浩曰,左承旨入侍。
以吏曹參議李勉兢牌不進罷職傳旨,傳于李海愚曰,只推,更爲牌招。
以吏曹參議李勉兢牌不進罷職傳旨,傳于李海愚曰,只推。
以司諫金熙采,正言宋知濂,掌令韓永逵,牌不進罷職傳旨,傳于洪仁浩曰,只推。
兵曹,以田文顯爲摠戎中軍。
李海愚,以奉常寺都提調·提調意啓曰,東籍親耕田所種皮黍,今閏六月望間,當爲成熟之意,敢啓。傳曰,攝刈。
李海愚,以司僕寺一二提調意啓曰,本寺兼內乘李惟秀身病猝重,旬月之內,無以起動,呈狀乞遞,病勢旣如此,有難强令供職,今姑改差,其代令該曹口傳差出,何如?傳曰,允。
兵曹口傳政事,以李石求爲內乘。
李儒慶以,都摠府言啓曰,今此中日試射時,扈衛軍官閑良姜興瑞與出身朴震秀符同,十矢以姜興瑞一齊刻名,互相分射,四中之興瑞,以一中之震秀,合爲五中,誣告稱冤,自試所摘發眞僞,則興瑞四中,震秀一中,昭昭難掩,其在嚴科場懲後之道,兩人爲先着枷移囚於刑曹,試記中錄名拔去之意,敢啓。傳曰,知道。
李海愚,以吏曹言啓曰,成均館司藝宋徵一呈狀內,矣身素患痰癖之症,挾感添劇,時月之內,萬無起動供仕之望云,身病旣如是,則不可强令察任,今姑改差,何如?傳曰,允。
尹光顔,以禮曹言啓曰,今此厚陵慰安祭設行時,兩官中一員,當爲受香,進去將事,而參奉今方入直,令有闕,受香無人,令未差之代,卽令該曹口傳差出,以爲受香進去,備員將事之地,何如?傳曰,允。
吏曹口傳政事,以姜爲厚陵令。
洪仁浩,以義禁府言啓曰,時囚罪人具毅和還囚議處草記批旨內,未照律時囚,以草記區別功議,勘放可也事,命下矣。具毅和本府議啓內細考附啓,參以渠供,渠與永祚,和應募軍,而强引不當之人,欲爲免罪之計者,今已綻露,究厥情狀,尤極無狀,而旣無同往犯掘之跡,則與主謀首犯有異,依前照律,罪取考律文,則大明律發塚條有曰,發掘墳塚,未至棺槨者,杖一百,徒三年,名例有曰,隨從者減一等,大典通編推斷條有曰,犯私罪杖一百以上之罪,決杖,告身盡行追奪,雜令條有曰,王府決杖者,代以金贖矣。具毅和杖一百,徒三年。減一等,杖九十收贖,告身盡行追奪,徒二年半定配,而其六代祖仁墍,靖社功臣,綾安府院君八寸親云,功議各減一等,杖七十收贖,告身盡行追奪,忠淸道天安郡新恩驛,徒一年半定配。李漢興刑曹覆啓,判付內,前疑未決,後疑愈惑,大凡疑必傅輕,自禹·皐陶時勘定之金石關和,此獄斷當以疑獄究竟,擠與溺,殺與死之其然豈然,不必逐句逐段,枉用思慮,尹女白放,所謂成獄初檢官李漢興,拿問別樣嚴勘事,分付該府。罪取考律文,則大明律官司出入人罪條有曰,若斷罪失於入者,各減三等,名例有曰,二死三流,各同爲一減,大典通編推斷條有曰,犯私罪,杖一百以上之罪,決杖,告身盡行追奪,雜令條有曰,王府決杖者,代以金贖。李漢興死罪,減三等,杖九十收贖,告身盡行追奪,徒二年半定配,而其六代祖舜臣,宣武功臣云,功減一等,杖八十收贖,告身盡行追奪,忠淸道洪州牧龍谷驛,徒二年定配,而以議啓及判付內辭意,具罪目,依例發遣府書吏羅將,押送于各其配所,何如?傳曰,允。初檢官律名若此,則覆檢官之罷職太輕,況成獄之肯綮,多係於覆檢狀者乎?當該檢官沈公燁,加施削職之典,可也。
刑曹啓目,粘連黃州殺獄罪人金應白段,各別嚴刑,期於輸款爲白乎旀,康翎殺獄罪人林成彩段,依前訊推,期於斯速取服爲白乎旀,鳳山殺獄罪人金禮大段,各別嚴訊,期於輸款爲白乎旀,檢驗事體,何等嚴急而初檢官之稽請覆檢,覆檢官之只檢仰面,有違法意,且關後弊,當該兩檢官,竝拿問處之爲白乎旀,同郡殺獄罪人李儀國,依前訊推,期於輸款爲白乎旀,松禾殺獄罪人姜文行段,此獄死者至冤,斷可償命,其在獄體,但當嚴査細究,毫無疑端,而後有案完決,而今此一邊致疑,一邊錄啓者,有違審克之意,該道臣爲先推考,使之別定査官,申加盤覈狀聞後,稟處,何如?判付啓,諸道錄啓之中,手段之獰慝,爰辭之紊亂,惟此道爲然,豈習尙强梁,吏不曉律?從而斷成,決遣之際,未得的確之方而然乎是隱喩,今番之五案,亦類於是是如乎?只從情跡,而用一切之法,海西一道,豈有傅輕之囚乎?所以每見海西之案,輒不免三致意焉是置,黃州囚年七十三是如爲在,金應白之獄,根因段落之乖悖都無論,應白老漢也,婦亦盲女也。老拳比盲杖,孰當猛而孰當歇是旀,看證金世華等三人如出一口之招,雖皆歸之於應白之獨自下手,而其說終不近理,及其頭面依俙之供,疑轉三昧兺不喩,藉使盲婦,果不助力,七十老漢,旣非四臂,則何以竝拿兩人,打其夫而踢其妻乎是旀,當初發狀時,屍親之爰以爲證者,卽世華輩,而世華之向後挺身,分明有私情慝謀之現在這裏者,此一款未究竟之前,此獄不可謂之成獄,嚴飭道臣,別加査究,必得其十分躍如之端,然後錄啓,不然則無泥前見,須卽論理稟裁爲有矣,査啓無或過限事,一體嚴飭爲旀。康翎囚林成彩段,成彩醉漢也,興夫病人也,若非其醉如泥,豈向病者犯手?然法外何論跡如彼情如此乎是旀,鳳山囚金禮大段,不知殺獄爲何物之倅,行檢而成獄,則厥獄何足曰具格,而禮大之兄與從兄,其外族黨輩,皆不敢全諱之,則法外亦豈容別意,而該倅所爲極駭悖,行檢五日而始請覆檢,以致屍帳之無憑驗者,敢云昧例乎?其罪不輕矣。該郡守曺學臣,施以徒配之典覆檢官段,只檢仰面,豈檢官之罪乎?比之不檢而曰檢,豈不純實?勘罪分揀爲旀,同郡囚李儀國段,死者之嗅肉臭流涎來喝也,爲儀國翁壻者,切而㗖之,則足可謂使無訟,而似此事理,固難責之於渠輩,至於正犯之壻邊較緊,誠如道啓曺讞,而指使之外,更有執䯻之跡,則就江亦豈不或踢或打乎?此則檢官趙華錫之說,甚有理,而死者臨死之亂語,尤無足取信,旣具之獄,豈可無端闊狹?嚴飭推官,各別嚴刑,期於斯速得情,而如有別般疑端,使卽報來後狀聞事,分付爲旀。松禾囚姜文行段,理推而勢究之,則必不外於覆檢結辭,而檢官亦云知無路說不得,今雖百番行査,無過於這樣,令道伯招致其時覆檢官,詳詰事情狀聞事,亦爲分付爲良如敎。
執義尹悌東,副應敎李翊模,持平金光遇·李明孚,獻納尹行直,校理李羲甲·朴吉源,副校理洪秀晩·尹益烈,正言閔命爀,副修撰李貞運啓曰,請寢罪人鄭致達妻出置城外之命,依前還發配所,亟令王府快正典刑。請物故罪人德相亟施孥籍之典。請逆賊尙喆追施孥戮之典。一行八字刀削答曰,不允。六字刀削
執義尹悌東,持平金光遇·李明孚,獻納尹行直,正言閔命爀啓曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情。請夏賊子女亟施跪斬之典,斗恭親屬奴傔·連伊夫妻竝嚴鞫得情,快正典刑。請物故罪人國榮亟施孥籍之典。請梟示罪人明謙,正刑罪人以謙亟施孥戮,逆復庶子好石亟施處絞,荐棘罪人時偉設鞫得情,快正王法,遲晩罪人宇鎭捧根脚快正王法。請承款後物故罪人九宗亟施孥籍之典。措辭見上答曰,不允。
執義尹悌東,持平金光遇·李明孚啓曰,請寢李汝節定配之命,更令王府嚴覈取服,施以當律。措辭見上答曰,不允。
獻納尹行直,正言閔命爀啓曰,請金甲島爲奴罪人克觀,古今島爲奴罪人克泰更令王府嚴鞫得情,快正王法。請逆賊尙魯亟施孥戮之典。請亟寢秋曹罪人柳師文放釋之命,仍令王府設鞫嚴問,快正典刑。措辭見上答曰,不允。柳師文事,亟停勿煩。
丁巳閏六月初八日辰時,上御誠正閣。諸承旨持公事入侍時,行左承旨洪仁浩,右承旨李儒慶,左副承旨李海愚,右副承旨魚用謙,同副承旨尹光顔,記事官柳遠鳴,假注書吳泰曾,記事官金景煥,記事官金履永,檢校待敎徐有榘,以次進伏訖。上曰,各奏公事。用謙讀奏慶尙監司李亨元啓本巨濟府反庫事,仁浩讀奏慶尙監司李亨元啓本罪人梁海大長鬐縣到配事。上命分書判付。上敎儒慶曰,左相近得平安,而連服六和湯耶?儒慶曰,姑爲安過,而藥則停服矣。儒慶·海愚·光顔,竝無公事先退。上敎有榘曰,李存秀付之檢校,使入閣直,可也。命書榻敎曰,翰林金履永,口傳還付注書,牌招察任。命退,諸臣以次退出。
丁巳閏六月初八日辰時,上御重熙堂。左副承旨入侍時,左副承旨李海愚,記事官柳遠鳴,記事官金景煥,記注官金良倜,以次進伏訖。上曰,注書馳往左相家傳喩曰,卿之近來諸節,何如?先正李文純祠版,當自其孫任所上來矣。向者下去時,朝家旣加優禮,今番上來時,亦當有殊典,其上來日字,在於何間云耶?詳細回奏,可也。賤臣承命出。仍命退,承史以次退出。
丁巳閏六月初八日未時,上御重熙堂。左承旨入侍時,行左承旨洪仁浩,記事官柳遠鳴,記事官金景煥,記注官金良倜,以次進伏訖。上命書刑曹回啓判付訖。敎曰,秋堂皆留宿本曹云耶?仁浩曰,連爲留宿云矣。上曰,啓目之修正以入,何其遲滯乎?甚駭然矣。仍命退,承史以次退出。
上在昌德宮。停常參·經筵。
傳于趙鎭寬曰,諸承旨持公事入侍。
傳于魚用謙曰,戶房承旨入侍。
傳于尹光顔曰,坐直承旨入侍。
洪仁浩,以刑曹言啓曰,因都摠府啓辭,今日中日試射時,扈衛軍官閑良姜興瑞與出身朴震秀兩人,十矢俱以興瑞名書塡,互相分射,現發於試所,移送刑曹事,命下矣。取考律文,則大典通編內,借射者杖一百,身充水軍,姜興瑞令兵曹擧行,朴震秀當以代射罪,同爲勘律,而凡常賤出身之代射犯科者,移義禁府時,刑曹回啓,以直令兵曹擧行事,旣有乙巳定式,朴震秀,亦令兵曹一體擧行,何如?傳曰,允。
李儒慶,以兵曹言啓曰,今閏六月初八日中日試射時,扈衛軍官閑良姜興瑞,出身朴震秀,以借射代射罪,竝令兵曹充軍事,自刑曹草記,允下矣。借射罪人姜興瑞,慶尙道機張縣充軍,代射罪人朴震秀,全羅道康津縣充軍,竝定驛子押送之意,敢啓。傳曰,知道。
洪仁浩,以義禁府言啓曰,因黃海監司李義駿啓本刑曹覆啓,判付內,該郡守曺學臣,施以徒配之典事,命下矣。當該初檢官鳳山前郡守曺學臣,京畿喬桐府,徒三年定配,而以判付內辭意,具罪目依例發遣府書吏,押送配所,何如?傳曰,允。
刑曹啓目,粘連槐山殺獄罪人陰孝寬,分付道臣,依前嚴訊,期於得情,何如?判付啓,疑端在於服毒,而道啓立證其不然,到今只惟曰法而已,依回啓施行爲良如敎。又啓目,粘連公州殺獄罪人李日得,道啓中大石之事,旣多爽實,則日得之罪,獨可取信乎云者,臣等所見,亦以爲此最詳明,伏惟上裁,何如?判付啓,此獄之決折,在於李日得·尹大石間分別首謀與加功,而旣査又査,轉成抱川之贖案,足踢一款,難辦猛歇之屬誰兺不喩,屍親及干證,從又二三其辭,飼鷄之主客,尤無關緊於獄理,且況僉曰可宥,宜從僉議,日得身乙減律酌處事,分付爲良如敎。
掌令鄭㝡成啓曰,臣於昨秋,適叨見職,以長城府使洪景厚按治金文在殺獄事,有所論及,而終因本道之査啓,景厚至於謫配矣。乃於今春大僚筵奏,盛陳本事之不然,仍爲請宥而蒙允,今日大臣之言,苟是也,則前日臺閣之論,誠非矣。臣實滿心慙恧,瞿然失圖也。第此獄顚末,自有文案,自有公論,而前湖南道臣李書九之疏辯,已悉矣。就其筵奏條件,或多差爽於臣所前聞,而到今追提,有若辨釋者然,則非但有自是之嫌,張皇煩瀆,是亦義分之所不敢也。但伏念臣本庸愚疲軟,何敢以言官自居?妄爲彈劾人物,而只憑萬口之公傳,粗塞一日之言責矣。今因大僚之筵白,被劾者脫空,在謫者蒙宥,則言者爽誤,自在不言中矣。時日雖久,踪地甚蹙,昨叩新除,雖伸叩謝之微忱,而義難冒據,構呈辭避之啓本矣。見退喉院,竟未登徹,方其合辭傳啓之始,一邊引避,一邊參啓,事涉如何?故未敢與僚臺署名,而晩又遽然退出,雖緣格例之未諳,自顧臺體之有乖,今於承宣之請推,情踪捒仄,其何可一刻蹲冒於臺次乎?請命遞斥臣職。答曰,勿辭。
洪仁浩啓曰,掌令鄭㝡成,一日再啓煩瀆,退待物論之意,敢啓。傳曰,知道。
持平金光遇啓曰,請寢李汝節定配之命,更令王府嚴覈取服,施以當律。措辭見上答曰,不允。
丁巳閏六月初九日寅時,上御誠正閣。諸承旨持公事入侍時,行都承旨趙鎭寬,行左承旨洪仁浩,右承旨李儒慶,左副承旨李海愚,右副承旨魚用謙,同副承旨尹光顔,記事官金履永·柳遠鳴,記事官金景煥,記注官金良倜,檢校待敎李存秀,以次進伏訖。上曰,公事以次進奏。海愚讀奏慶尙監司李亨元狀啓,靈山縣監安弘迪到任事。儒慶讀奏慶尙監司李亨元狀啓,都承旨李鼎揆上來時給馬事有旨祗受事。仁浩讀奏平安監司朴宗甲啓本罪人金東實江東縣到配事。鎭寬·用謙·光顔奏以無公事,仍爲先退。命分書判付訖。命儒慶書香室代押單子。敎仁浩曰,近日刑曹回啓判付,不出朝報耶?仁浩曰,昨日判付則出之朝報矣。上曰,回啓判付,何必每每出朝報耶?置之無妨矣。又敎曰,同義禁過三日不爲出肅,果何事?近日事雖多屑越,而此等閒漫之職,亦皆煩啓,豈成說乎?仁浩曰,聞有實病矣。上曰,李書九事,豈不駭然乎?向來徐龍輔之遞改,雖因實病之難强,而今番李書九之一向自劃,有何所執?旣入籌司之門,行公於備堂之任,何獨處義於有司之職耶?都承旨之父爲備局副提調,其時於廟堂,不欲同事,以其固執,終不行公,蓋古人之於官職去就,雖或有固執處,而至於公格所在,亦必謹其稱量,而不敢過也。故故重臣趙觀彬,則以其處地,亦曾行公於是任,今豈以格外之處義,反爲捱免之計耶?李書九使之來待政院,以此意傳之,備局公事之未及回啓者,凡幾度,往左右相家,知來,可也。敎曰,李書九之於左相,當避在誰?仁浩曰,聞書九避之矣。上曰,本事果是何事?儒慶曰,李書九之父,曾論臣之外叔矣。上曰,無論如此如彼,雖有過於此之事,豈不行公乎?今世之人,旣得淸要之職,輒生厭避之意,以吏兵曹堂上言之,五六寸之間,以此爲嫌,必欲圖免,此專由於俗習之未矯,近來有何改觀之效耶?又敎曰,李書九之招來,亦涉屑越,姑置之,今筵此敎,自當聞知,第觀其所處耳。仁浩曰,詣臺臺臣之署名合啓,例也,而掌令鄭㝡成,旣已詣臺,謂有情勢,直爲出去,事甚未安,推考,何如?上曰,依爲之。出擧條命退,諸臣以次退出。
丁巳閏六月初九日午時,上御重熙堂。戶房承旨入侍時,右副承旨魚用謙,記事官柳遠鳴,記事官金景煥,記注官金良倜,以次進伏訖。上曰,注書馳往左相家傳諭曰,近以刑曹回啓,當暑酬應,而秋堂不卽修啓,如是遲滯,刑判事極爲駭然矣。速速修納,無踰今明日之意,卿亦申飭,可也。賤臣承命出。仍命退,承史以次退出。
丁巳閏六月初九日申時,上御重熙堂。坐直承旨入侍時,同副承旨尹光顔,記事官柳遠鳴,記事官金景煥,記注官金良倜,以次進伏訖。上曰,刑曹啓目之只以上裁結辭者,豈成說乎?光顔曰,凡啓目結語之以何如爲辭?自是格例,而今此秋曹覆啓中公州殺獄罪人李日得獄案,啓目之只以上裁結辭者,係是違式,當該堂上,推考,何如?上曰,依爲之。出擧條命退,承史以次退出。
上在昌德宮。停常參·經筵。
藥房提調金文淳,右承旨李儒慶啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳審聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李儒慶,以內醫院提調意啓曰,副提調趙鎭寬,謂有情勢,今日問安,不爲仕進,卽爲牌招,何如?傳曰,允。
李儒慶啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙鎭寬曰,諸承旨持公事入侍。
傳于洪仁浩曰,推考房承旨入侍。
李儒慶啓曰,事變假注書閔養世身病猝重,勢難察任,今姑改差,何如?傳曰,允。
閔養世改差,代以高鳴鶴爲事變假注書。
以事變假注書望筒,傳于李儒慶曰,一番擬望點下,旋卽差代,反不若諺所謂漢江之浴,殊非務實之政,而以高爲姓,懸以旌義,在外則知是夫高良之高,豈非島中之名族乎?前假住書高鳴鶴,令該曹口傳,陞付典籍,使之起送。
高鳴鶴在外,代以尹致任爲事變假注書。
尹致任在外,代以許珩爲事變假注書。
許珩在外,代以李爲事變假注書。
吏曹口傳政事,典籍單高鳴鶴陞付事,承傳。
洪仁浩啓曰,合辭方張之時,諫院無詣臺之員,事甚未安,未肅拜呈告人員,竝卽牌招,何如?傳曰,允。
以司諫金熙采,獻納尹行直,正言閔命爀·宋知濂,牌不進罷職傳旨,傳于洪仁浩曰,只推。
刑曹啓目,粘連寧遠郡殺獄罪人朴尙七,祥原郡殺獄罪人嚴禾包里,平壤府殺獄罪人許旭海,永柔縣殺獄罪人孟春奉,龍岡縣殺獄罪人吉男伊等,依前訊推,使之取服,何如?判付啓,本道所謂錄啓五案邑狀,營題,以至完決之啓語,多欠精的,徒費筆札,及見卿等之回啓,悤卒草率,大非明覈之義,卿等之當暑埋頭,誠苦則苦矣。獨不念諸囚之宛轉,桎梏之冤鬱乎?不得不措辭判下,勞逸之倒置,豈不萬萬寒心?道伯及卿等問備事,當在下款,姑置之,該道諸査官等,爲先削仕六朔事,分付吏曹爲旀,未錄啓四度段置,完決與決放間卽爲決折,以其形止狀聞事,爲先嚴飭道臣爲旀。所謂寧遠之朴尙七爲名漢之獄,常漢之於其妻,少拂己意,則毆之打之,自是例習乙仍于,諺云打妻必打緩處,蓋打之所以逞其憤,緩處所以慮其死之謂是置。炊飯不精,家人之小過,刈荳不隨,慍女之常態,有何絶可痛必可殺之罪,而擠之撞之。又從而壓之不移時,斷送性命,及其死也,敢以因病瞞妻母性惡告檢庭,毫無悔悟愍惻之意於行兇之後者,豈不凶慝之甚乎?大抵夫爲妻綱也,故無心之事,可原之情,不必以妻之死,償夫之命,前此似此之獄,始督而終弛者,約爲五十餘案之多,至於尙七段,凶慝無比,取服置法,爲礪俗敦風之端,豈容他說於其間哉?嚴飭推官,各別嚴訊,期於得情爲有矣。凶慝自凶慝,獄理自獄理,卿等曾不從此說出,只將字劃傍邊之誤寫,詞連人名之倒書,齗齗請問備,得無過於察細而遺大乎?初覆檢仰合面許多傷處之血癊靑黯,無不備具,亦無不柔軟是如可,右後肋脇,到覆檢始爲微硬,此何足爲致命傷之證案是旀,兇身行右物致打,故屍首之仰面執左邊損,合面執右邊損,皆言其勢之順也。崔女檢帳段,合面之右耳根,右後肋,不違法文,而仰面之頰顋也,頷頦也,唇邊也,俱在右邊。抑何委折是隱喩,傷處之全柔軟,一微硬,足可以實因之懸以被壓,睛腹之引以爲證當之,而仰面三處之右邊損,何不起疑是隱喩,以其耳根後肋則重,而頰顋唇邊固輕矣。頷頦獨不與耳根後肋,俱在要害處乎?此皆闊略,用拖泥之法,果在於何許法文是隱喩,卿等及道伯,爲先從重推考,以此文案還下送。道伯査官等做錯委折,一一使之首實,竝與該案,更良錄啓事,分付爲旀,所謂祥原之嚴禾包里爲名漢之獄,牛以角觸,人以石打,人畜角石之間,傷痕之區別不難兺不喩,大觀之爲從弟於禾包里者,亦不得隱諱,而享必之耳聞,丙七之目擊,俱不啻丁寧,則詞證亦不可謂不備矣。禾包里之游辭遁說,不足爲傾信之端,嘗按無冤錄,有曰牛觸傷處,多在於兩肋之下半。又曰牛佚而奔避不及,則受傷多在脊背是如爲有置,今此張戒龍致命傷之執定,適在於右肋下右脊上,或者牛角先觸於右脊上,而忽地驚楚,飜身回顧之際,再觸於右肋下是隱喩,設令禾包里,不以石犯其手勢是良置,打牛奔佚便致角觸,則戒龍之死,死於禾包里,固無挺刃之有差,此與大明律椉馬去轡條,不當比論是旀,且莫曰角觸,則卽地破碎,石打則只結血癊,無論角觸石打,亦自有緊歇緩急之類萬不同,何可執一而爲言是旀,禾包里之常時行身,雖曰獰猂,目下獄體,但當以目下事情論,又何必洗瘢成疵乎?朝家雖不欲斷之以非人打伊牛觸,而疑端旣合商量,法文不無依據,求生於必死之中,政在此等處,惜乎卿等之闔眼看,而道伯査官事,尤爲駭然。一體還下送,使之星火更査狀聞,俾無當暑滯獄之弊,萬一遲滯,査官·推官等,爲先先罷後拿,該道臣自本曹草記勘罪,以爲振頹典之一助爲旀,所謂平壤之許旭海爲名漢之獄,老人被搗死,載在無冤錄,援此而懸錄,不可謂不然兺不喩,無屍體不檢驗,而只因詞證成獄者,亦多有其例,則獄體倒置云云。卿等之言,何其太昧例乎?不讀律之害,爲卿等惜之,堂堂司寇之回啓若此,蕞爾一縣之蔭倅·武倅等,爲査官不善按査之是非得失,何足云乎?殺獄之無痕損者,壓塞死·驚啼死,死屬不一其端,而此猶有血出便汚,目瞪口開之可按爲證,至於老人被搗死,竝與此而無之,將於何憑考決定乎?此或爲別致三檢官,一道臣之疑而後,始起卿等之疑者也。大抵以旭海之年少氣健,挾平日拔劍之伎倆,乘伊時契酒之酩酊,始起乾餱之忿,轉至毒手之逞,旣傷其妻,又蹴其夫,而老病欲死之永杓,當其鋒銳,昏倒委地,翌日致命,則營邑之不欲以屍帳之無痕損,遽貸旭海之償命者,不是異事,而殺獄干證之類,旣知其曰毆曰踢之最無弊,則孰肯乘危冒險,而刺口公言是旀。又況旭海,原失人心?至有諸人之挺身立證,則設令更査,不過問於此等輩而已。似無別般事情之鉤得,然治獄之法無疑中猶且起疑,況諸疑之所在莫如此獄者乎是旀,此獄,搗殺六十二歲老漢之獄,而所謂詞連諸囚,非七十五歲之漢,則卽七十七歲之漢,又非七十七歲之漢,則是七十九歲之漢也。老漢死而衆老漢爲詞證,而無非六十七十八十之類是置,老漢死後,以老漢證老漢,獄體太欠嚴明,疑端之外,駭然甚矣。嚴飭道臣,爲先廉探招供外,事情仍又親執按査,務盡精詳,亦卽指一狀聞爲有矣,又或如前,推官等罷拿,査官等同律事,分付爲旀,所謂永柔之孟春奉爲名漢之獄,以速死之痕,當速死之處,纔經一霄,便卽致命,引鎌自刎,旣在於處大未絶之前,則犯手發明,何益於獄事已成之後乎?如法償命,更無可疑,勢將依前嚴訊,以取服爲期之外,豈有他語,而速死處必死處?雖曰同是成獄,而法文之區別遠近,日字段落,不啻分明,則道臣之題辭曰必死,跋語曰速死,自歸矛盾,道臣之昧於律文如此,道內重囚之枉死非辜可慮,此等處不可寬恕。當該道臣,令政院捧現告付之廟堂,以爲入啓勘罪之地爲旀,卿等之議讞,亦惟曰必死處,未免失之照管,卿等爲先越俸一等。不能提醒之首律官,令京兆尹拿致,嚴問捧招,論理啓聞爲旀,所謂龍岡之吉男伊爲名漢之獄,箕伯事豈不駭然乎?該道五度錄啓,無非老漢死之獄,而此獄亦然是置。大抵老少男女,義分逈異是去乙,吉男伊以年少男人,徒知爲妹之心,敢生移怒之計。毆辱之爭端,雖在於朴女揮斥之手勢傍及於金婆,至令近八耋之人,便掖俱下,翌日致命,其在別男女嚴老少之政,不可以惡意之不屬當者,傷痕之適在右乳,有所參恕,而起疑也明矣。然道啓中,初引誤殺傷傍人之律,而忽又反以鬪毆殺傷之論結之,以至於錄啓,旣錄啓之後,卿等之執奏者,法而已。朝家之判下者,法而已,爲先更令道臣嚴飭該倅處,未盡究問條件,速卽詳覈,逐一究竟報來後狀聞事,分付爲旀,今下五度判付之酬應於如此無前之炎熱,而不自知疲,不敢暇逸者,誠以死囚之案,不可不嚴敬,人命之關,不可不審愼也。凡今爲方伯守宰之臣者,如或憚暑而生倦困之思,按例推問,泛忽査詰,則吏民可欺,獨不愧屋漏乎?更令以不愧衾,不愧影,不愧餐,常着胸中,承命擧行之事,能有實效,則豈不爲公私之益,而存愛之及人,其推廣之觸類著現,豈止目下閱囚之一事乎?無曰迃談,須各書紳銘念事,亦爲措辭嚴飭,專撥行會爲良如敎。
執義尹悌東啓曰,掌令鄭最成,以於昨秋,適叨見職,以長城府使洪景厚按治金文在殺獄事,有所論及,而終因本道之査啓,景厚至於謫配矣。乃於今春大僚筵奏,盛陳本事之不然,仍爲請宥而蒙允,今日大臣之言苟是也,則前日臺閣之論誠非矣。臣實滿心慙恧,瞿然失圖也。第此獄顚末,自有文案,自有公議,而前湖南道臣李書九之疏辯已悉矣。就其筵奏條件,或多差爽於臣所前聞,而到今追提,有若辨釋者然,則非但有自是之嫌,張皇煩瀆,是亦義分之所不敢也。但伏念,臣本庸愚疲軟,何敢以言官自居?妄爲憚劾人物,而只憑萬口之公傳,粗塞一日之言責矣。今因大僚之筵白,被劾者脫空,在謫者蒙宥,則言者爽誤,自在不言中矣。時日雖久,踪地甚蹙,昨叨新除,雖伸叩謝之微忱,而義難冒據,構呈辭避之啓本矣。見退喉院,竟未登徹,方其合辭傳啓之始,一邊引避,一邊參啓,事涉如何?故未敢與僚臺署名,而晩又遽然退出,雖緣格例之未詣,自顧臺體之有乖,今於承宣之請推,情踪悚仄,其何可一刻蹲冒於臺次乎?引嫌而退,不署連啓,旣緣引義,豈可以此輕遞言官?請掌令鄭㝡成出仕。答曰,依啓。
丁巳閏六月初十日卯時,上御誠正閣。藥房入診,諸承旨持公事入侍時,藥房提調金文淳,右承旨李儒慶,行都承旨趙鎭寬,行左承旨洪仁浩,左副承旨李海愚,右副承旨魚用謙,同副承旨尹光顔,記事官金履永·柳遠鳴,記事官金景煥,記注官金良倜,檢校待敎李存秀,醫官柳光翼·金孝國·李敏德·李周憲·李惟鑑·吳仁豐,以次進伏訖。文淳曰,近日劇暑,聖體候,若何?上曰,一樣矣。文淳曰,王大妃殿氣候,何如?上曰,一樣矣。文淳曰,王大妃殿進御湯劑停止,已爲屢日,伏未審近來,諸節快復耶?上曰,比向時少勝,湯劑則欲觀數日更議耳。文淳曰,惠慶宮氣候,何如?上曰,一樣矣。文淳曰,醫官待令,入診,何如?上曰,置之。上曰,今朝之暑,倍於昨日矣。文淳仰對之際,率爾失言。上曰,似是常時順口之致,而卿之所奏,可謂失言矣。文淳曰,俄以日熱太甚,仰對矣。上敎鎭寬等曰,卿等亦以甚字聽之耶?鎭寬等曰,臣等亦聞提調之失言,未聞以甚字仰奏矣。上曰,公事以次讀奏。鎭寬以吏房代房,讀奏京畿監司李在學狀啓南陽府使李景溟到任事。用謙曰,無公事矣,儒慶讀奏忠淸監司徐美修狀啓給馬有旨祗受事,仁浩讀奏京畿監司李在學啓本通津罪人韓光宅各別嚴刑期於取服事。光顔曰,無公事矣。命書判付訖。上敎鎭寬曰,李書九事,雖不更有提飭,旣有昨筵下敎,自當聞而知之矣。大抵今日可矯之弊,卽俗習也。前三銓疏中所謂靑雲綠樹,惟汝進進云者,固是躁競之習,而乃以法外之引嫌,格外之處義,反欲捱免於不當辭之官職,方其未得也,百計鑽刺,及其旣得也。必欲謀避,予則以爲,此俗之當矯,甚於躁競之弊矣。蓋國之爲國,惟是法綱,士夫之持身,亦惟廉恥,當此廉恥掃地之時,何必强令屈意,而此人之處義,萬萬乖當,可謂史冊所未見之處義也。呼寫手書之事,雖未知如何,旣已行公於籌堂,今忽自劃於有司,豈可成說乎?予旣以矯俗二字下敎,則使一李書九,任其自爲,寧有如許國體乎?上曰,下直守令入侍。出榻敎履永承命出,與平山府使李彦敬,報恩縣監宋益鼎,偕入進伏。彦敬仰奏職姓名。上曰,履歷仰奏,可也。彦敬曰,甲辰年除南行宣傳官,其年秋登科,乙巳武兼復職,移拜訓鍊主簿,丙午除都摠都事,丁未除訓鍊僉正,戊申除訓鍊副正,其年臘政,除拜興海郡守,壬子除拜營將,癸丑待罪甲山,今年待罪南陽矣。上曰,爾年幾何?彦敬曰,三十八矣。上曰,爾與李身敬爲幾寸親?彦敬曰,六寸親矣。益鼎仰奏職姓名。上曰,誦奏七事,可也。益鼎誦奏,命仁浩宣諭訖,仍命守令先退。仁浩曰,注書還付之時,例自本院薦狀公事越送該曹之意,枚擧啓辭,而近來則不爲啓辭,直送該曹者。雖曰謬例,實非當初定式之本意,此後則申明舊規,依例啓辭似好,故敢此,仰達矣。上曰,依爲之。出擧條命退,諸臣以次退出。
丁巳閏六月初十日辰時,上御重熙堂。推考房承旨入侍時,行左承旨洪仁浩,記事官柳遠鳴,記事官金景煥,記注官金良倜,以次進伏訖。上曰,刑曹回啓,不卽修正以入,當此極暑,何可以此屢日酬應?且回啓中文勢,間多欠精,至於結辭之只曰伏惟上裁,大是違式,秋堂事豈不駭然乎?仍命書傳敎曰,勞逸之倒置久矣。何事不然,而設置有司之官,職分應行之事,擧行若是慢忽,其所回啓,多不致察,亦不陸續登聞,如許刑官,焉逭重勘,而姑不處分者,欲責來效,而該房之不爲嚴飭,駭然亦爲甚矣。該堂已有問備於獄案,而巽軟之承宣,不可無飭,爲先從重推考,嚴飭該曹。仍命書刑曹回啓判付訖。命退,承史以次退出。
上在昌德宮。停常參·經筵。
李儒慶,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李儒慶啓曰,御營廳將官來言,今日本廳軍兵,日次私習云矣,敢啓。傳曰,知道。
李儒慶啓曰,臣儒慶壯勇衛戎器點考進去,下直之意,敢啓。傳曰,知道。
李儒慶啓曰,臣依定式,進詣明政門月臺,壯勇衛戎器點考後,有無頉,成冊中懸錄以入,而仍以傳敎內辭意,勞問則皆好在云矣,敢啓。傳曰,知道。
傳于李儒慶曰,本司坐起旣來會,後日次次對,進定於今日。
李儒慶啓曰,今日次對,兩司當爲進參,除在外·傳旨未下外,未肅拜人員,竝卽牌招,何如?傳曰,允。
傳于李儒慶曰,軍士房承旨入侍。
傳于李儒慶曰,大臣·備局堂上引見。
傳于洪仁浩曰,推考房承旨入侍。
李儒慶,以備邊司言啓曰,卽見全羅左水使趙岱順天安島漂人問情狀啓,則以爲,今此漂人,明是琉球國人,願從水路還歸,而內洋形便,不可慣習於外國人,以外洋指路護送事,恭俟處分擧行爲辭矣。待問情從願發送之意,纔已奉傳敎行會,只當依此擧行,而海路之必從外洋,其勢卽然,內外洋之說,徒煩層節,且直請處分,亦極未安。該水使趙岱推考,待順風從便發送事,卽爲分付,越海糧資,亦爲考例優給之意,申飭,何如?傳曰,允。
漢城府啓目,律官安得玄,照律嚴勘,以爲懲勵,何如?判付啓,後勿如是之意嚴飭,姑爲放送爲良如敎。
丁巳閏六月十一日寅時,上御熙政堂。大臣·備局堂上引見入侍時,右承旨李儒慶,記事官柳遠鳴,事變假注書李,記事官金景煥,記注官金良倜,右議政李秉模,行工曹判書金文淳,行上護軍金持默,行禮曹判書閔鍾顯,吏曹判書金載瓚,行大護軍沈煥之,行護軍徐有大·李漢豐,持平金光遇,副校理洪秀晩,以次進伏訖。秉模曰,日來庚炎甚劇,聖體候,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,數日之暑,可謂今年之最矣。上曰,以予頗不耐暑,故意或人未必謂暑,而予以爲暑矣。秉模曰,人莫不云然矣。上曰,近來雨澤,漢南差少,湖西則望雨似緊矣。秉模曰,日前之雨,果川以南,只得一鋤,湖西則去月念後之雨,未得均沾,故近方惜乾矣。上曰,數日則以諸道獄案,酬應頗多矣。秉模曰,聖念或慮其滯留,不憚盛暑,披覽過多,下情不勝悶迫矣。上曰,雖暫時滯留,亦無不可,而此雖閏月,異於他月,必欲於數日內,盡爲判下者,意蓋有在,而秋堂不能連續回啓,反致間斷,尤覺其勞,然今則所餘漸無多矣。秉模曰,法官若能明白論理,平允奏當,則自上可以循例判下,而此亦人才不古,不能一一得當,每勤措辭判付,許多獄案,幾乎無一度不然,尤豈不仰費聰明乎?實不勝伏悶矣。上曰,關西獄案之以速死與必死,互爲說去於題辭跋辭,法文中必死處速死處,是何等區別處乎?日字久近,元犯生死,實係於此,而若是昧然,刑官又從以泛稱必死,寧不悶然乎?我國士大夫,鮮有讀律,古人固亦爲悶,而以挽近言之,故相李性源,最爲綜鍊,故久任一年,昔在先朝,則如尹陽來·鄭羽良,姑無論,故判書沈鏽,在其時卿列,未必超出等夷,至今稱之善爲秋堂,而近來秋曹事漸漸降殺,時堂三人,亦可謂翹楚,而擧行乃如此,良可歎也。秉模曰,安東李碩獄事回啓,亦未知妥當矣。上曰,然矣。李碩情節,固爲絶悖,而論以獄體,則手犯者金尙謙也。思謙雖曰僅具人形,權女雖曰迷劣女人,根委則由於思謙,游說則出於權女,如欲律以劫奪之律,則孰當死而就當不死乎?所當各取輸款之招於諸人,仍又論列,其誰當用律,然後獄體始具,而秋曹回啓,有若已決之案,而更不深究法意,尙謙則始若嚴束,而仍請次律,思謙·權女,又不明白究竟,豈不可駭乎?秉模曰,諸道錄啓之上來者,似甚多矣。上曰,合爲三十四度,而未及上來者,亦不下二十餘度,先從上來之案,欲隨卽處決矣。大抵有國之政,孰有大於愼刑獄厚民生乎?近所謂激揚等事,未見其有效,前三銓疏中靑雲綠樹惟汝進進云者。予則曰,年少口氣,實有可取,所謂父兄之勸子弟者,莫不嚇之以官職,曰進取者無咎,退步者可懼,爲此計者,賊夫人之子,而其疏能說得出來,予所以謂可取也。秉模曰,世人皆能於官爵,有恬退之心,則豈非世道之幸乎?上曰,李書九今日亦不入來乎?予方以金祖淳之辭免銓任,爲可取,而必欲使書九行公於有司堂上者,似若矛盾,而此有大不然者,爵祿可辭,必有蹈白刃之心,然後可以判得,書九果是白刃可蹈之人乎?如有此心,則何爲行公於備堂乎?予見其備堂處義,固已惡之,如不欲行公,則直不行公,可也。始似不欲行公,終又行公,果何所據乎?此無他,一種流來俗習,纏繞沈痼,內濟己私,外遮人眼,似入似出,搖蕩如風枝,今此力避有司,是眞難進易退乎?難進易退,自難進易退,國體公格,自國體公格,當於今日,以漂人咨文事,使之就議於左相矣。書九果何人也?以予作成陶鑄之故,乃至於此,而敢欲售此等之習乎?予雖否德,君師之責,在予一人,今日朝廷,若知矯風正俗之惓惓苦心,孰敢不惟令是從乎?且其本末長短,予所洞知,其父李遠之事,亦非不知,而每以嘉善矜不能之意,不欲索言矣。秉模曰,趙鎭寬處義,與李書九同,而其意則不至於自劃,特不欲異同於其間矣。上曰,故重臣趙曮,嶺伯遞歸後,爲備局副提調,多年不行公,屢被譴責,似此固執之處義,容或有之,豈有如書九之處義乎?大抵近俗之引嫌巧避,不欲正視,淸顯之職,百計圖得,旣得之後,必欲捱免,雖疎遠之族,若或同在銓曹,則以此逡巡,故近者有三大姓家,不行銓官之擧矣。仍敎文淳曰,卿家曾有至親間同在銓曹之事耶?文淳曰,臣之五寸叔爲吏判時,臣爲亞銓,連有飭敎,故不敢逡巡,卽爲行公矣。上曰,人皆以恬讓爲外飾,而躁進之心則滔滔皆然,故相之請以十年爲加資之限者,人或非之云,而其意則出於稍寓防範,欲矯習俗,蓋亦不得已之論也。今兵判之新除也,與戶判爲至親,而初不圖免,卽爲出肅,頗異習俗,予甚偉之,故旋許戶判之遞免矣。當辭而不辭,不當辭而辭,均之爲非,若使李書九處義合當,則予將嘉奬之不暇,豈欲强其不可强乎?以此事,前後筵敎,不啻屢矣,而聽若不聞,無乃不能詳聞筵敎而然乎?抑亦因近臣中是任之曲副,而援以爲例乎?徐龍輔則聞有微嫌於左相,而減下是任,非爲此耳,勢多難强故也。秉模曰,今人每稱古人,而古人處義,亦不敢逕庭直遂,如故相李畬,以亡父遺敎,力辭吏判,而終不敢遂其志,其時眷遇,無異山林,親之遺言,其重又何如,而義所不敢處,不敢直遂,況如書九之處義乎?臣於筵退後,謹當招致,面傳下敎矣。上曰,咨文當否?使之問于左相以來,可也。秉模曰,王大妃殿氣候,何如?上曰,一樣矣。秉模曰,向來症候,快已差復乎?上曰,別無添劇矣。秉模曰,惠慶宮氣候,何如?上曰,一樣矣。上曰,次對爲之。秉模曰,平安道殺獄罪人錄啓刑曹回啓,判付內,所謂永柔之孟春奉爲名漢之獄,以速死之痕,當速死之處,纔經一宵,便卽致命,引嫌自刎,旣在於處大未絶之前,則犯手發明,何益於獄事已成之後乎?如法償命,更無可疑,勢將依前嚴訊,以取服爲期之外,豈有他語,而速死處必死處。雖曰同是成獄,而法文之區別遠近,日字段落,不啻分明,則道臣之題辭曰必死,跋語曰速死,自歸矛盾,道臣之昧於律文如此,道內重囚之枉死非辜可慮,此等處不可寬恕,當該道臣,令政院捧現告,付之廟堂,以爲入啓勘罪之地事,命下矣。速死與必死,用處不同,條件各異,一字之間,所係甚緊,則題辭跋辭之或稱必死,或稱速死,囫圇說去,有若意義之初無區別者,壞損獄體,大關後弊,該道臣朴宗甲,罷職,何如?上曰,爲先越捧一等,可也。出擧條秉模曰,臣每伏讀勞逸之敎,不勝惶汗,關西獄案字樣其細,最難看閱,而如速死必死等字之違於法文處,聖明無不畢燭於許多案覽閱之時,而秋曹三堂,擧皆泛看,如臣無似,又不能隨事淬礪,仰弛聖令,實不知何以爲計矣。上曰,近年以來,精力漸不如前,觀於勞逸之敎,可以知此意,而每見朝廷事,幾乎忘寢矣。秉模曰,聖上每以朝象之不靖爲憂,而臣於初元,忝在侍從,仰覩聖化之一新,一番洞諭,擧世同歸太和,禁婚牌之所未及禁,而幾乎成秦晉之好,以殿下聖德神武,何有乎今俗之丕變,而尙稽徯志之治,臣嘗竊歎者此也。上曰,今俗誠難矣。眞所謂捉虎易捕蚤難,嘗聞朴泰輔以錐捉蚤,而終未捉之,一箇牙兵,容易捉虎,古俗則强梁者多,而今俗則如蚤者多矣。左相每以措枉有餘,而擧直不足爲言,言固好矣。如欲措枉,則譬如捕蚤而不得,徒使人臂痛也。苟使承佐下風者,擧措得宜,而賢者在位,能者在職,則不期措枉,而自可措枉矣。蓋古之俗,毒者如蛇,難以解毒,雄者如虎,難以駕馭矣。今之俗,分而言之,則奇形怪色,合而言之,則一汨董而已。林下讀書之士,雖有何處得來之歎?鄕人之善者善之,不善者非之,亦難責於今世之人,寧不慨歎乎?秉模曰,聖敎至當,只切無臣之歎矣。上曰,卿亦當最難之時,獨賢於廟堂之任,誠亦悶矣。秉模曰,如臣庸姿,何足有無於廟堂之事乎?益不勝惶愧無地矣。上曰,今人坐不讀書,幾乎皆然,如直學李晩秀,素有家庭之訓,人品亦安靜,朝紳中以多讀稱之,而五倫行實弁卷之文,使之撰出,則屢易其稿,而姑未訖工,蓋其意必欲善作,故尤未易稱意矣。如李書九,人或意其多讀,而實則全不讀書,向來天使徐某之對,卽所謂該博,而此等該博,用於何處,稱以考據之學,而一轉則爲稗書小品,再轉則當至於所謂邪學而後已。曷若捨却其該博,而留心於我東典古之大有所益乎?向以北儒文體觀之,質厚有氣力,大勝於京儒之文,此非多讀之效乎?秉模曰,北儒之文,果可以驗其多讀矣。上曰,今人述作,全無文力,惟以靑紅黑白,塗抹對偶,而若論其俗下文字始製之人,則也自不易,大抵凡事,貴在自得,雖木牛流馬之制度,依樣舊法則至易,雖曲藝小技,運智創物則極難,文亦如此矣。秉模曰,以各道狀啓觀之,近來吏文,拘於對偶,每有一實一虛之病,蓋聞吏文惟以詳悉爲貴,如筵奏擧條之不爲文采,然後始爲謹嚴矣。上曰,非特狀啓,無論某文字,豈可專尙對偶乎?跋辭贊揚之弊,近果如何?秉模曰,飭敎之後,此弊則頓無矣。又曰,左相以還弊事陳達,而姑未稟處,實未知其如何得當矣。上曰,還穀之弊,言亦支離,而一言而弊之曰,盡分最爲百姓難支之弊,盡分由於用耗,用耗由於給代,給代作俑於營閫之救弊,先塞此路,然後可除還弊矣。秉模曰,以臣愚見,則退計四五十年前,各道穀簿,非不爲多,而其時各邑,幾皆犯盡分之罪,道臣亦豈無所犯,而其時糴弊之論,不如近來者,蓋由於營邑之不以爲言,雄邑守令,類多勢力,繡衣亦從以彌縫,及夫數十年來,設或有小小潛分,大體不敢私分,常賑穀則漸縮,而盡分穀則漸多,在守令,只有分給捧上之勞,而便同執炙而不知其味,於是乎糴弊之說,無處不然。道臣言之,守令言之,繡衣言之,有若一國之中,惟此糴弊爲最鉅,而實則有不然。穀少之邑,則設使盡分,在儲積則可悶,而別無目前之弊,穀多之邑,雖山積,如欲除弊,不過一命令之間,半留,可也,除耗,可也。歉歲則蕩減,又或如年前咸陽處分,亦無不可,何憂乎穀多哉?臣則以爲,通一國論之,患其穀少,不患其穀多矣。最是給代用耗之弊,誠如聖敎,而猝難獲其代,此所以難處矣。且念糴弊,恐無關於安危之機,最爲切悶者,軍弊也,與均役以前,殆無異同。然此則聖人在上,而猶難着手,惟有架漏牽補而已矣。上曰,四十年前穀簿,比今爲少云矣。秉模曰,四五十年則未知,而三十年前,則豈不爲多乎?上曰,左相每以還耗之取用,常切慨然,而若半分則從前盡分取耗之用,無以充補,苟論其本,如嶺邑救弊之劃得六萬石耗條,亦豈謀國之道乎?以公貨而給債,蕩其債而還請,國穀陵夷,至於到處請得矣。若果半留,則守令設或潛自染指,陸宣公奏議中,以其所有,禁其所無云者,豈非糴弊準備語乎?生民塗炭,莫如近日,軍弊雖未盡祛,只罷保米,亦可革一分之弊,而此亦人存政擧,然後始可議到矣。秉模曰,保米亦難遽議矣。上曰,其數無多,禁御兩營,不過爲六千石矣。又敎曰,平安道御史,去月則慶月,故欲待今月下送矣。當此炎暑,罪囚拷訊之際,人命易傷,雖曰亂民,旣非時急之事。且有暗行御史三朔治行之例,故日前牌招來待,而使之退俟,欲於涼生後發送矣。又敎曰,綾恩君家山訟決處,物議果如何耶?秉模曰,此訟是非,其來已久,嘗聞綾恩君家之借用,在於國舅家宗孫孤寡之時,而先朝處分旣嚴,今番決處,實爲至當矣。上曰,當初許給,已是緹欽家零替之兆,亦復奈何?左相則以大宗爲言,而此則似未必然,若仰念長陵聖心,則緹欽家之許山於綾恩家,萬萬失着,而旣已許之,又欲禁之,已經先朝嚴截之處分,則更何敢容說乎?今番發掘之奏,手勢絶悖,至犯貞敬夫人之葬,此豈仁人君子所當爲之事,而予於具庠,所取者虛偉也。如是處分,實爲其家,外面觀之,則或似歇勘,而緹欽旣死,永祚又有七十祖母云,旣作世世血怨骨讎,又何必發配,然後快於心耶?使之未盡快於其心,卽所以爲其家也。秉模曰,綾恩家以具明遠謂有和應,而觀於査案,可謂脫空矣。上曰,黃州築筒事,左相曾有爲華城設施,故右相因民訴,欲爲査處而未決云,卿其知之乎?秉模曰,果有査報,而故相未及題送,故臣以更査以報,題送矣。上曰,浦戶五六十戶,似爲不便,旣曰民弊,待査報善爲決處,可也。秉模曰,浦民他民之利害多少,爛加商量,又問於華留後決處伏計矣。敎秉模曰,卿則就座,備堂以次奏事,可也。持默曰,北漢埋鹽處果詳問,則訓倉所積之鹽爲五十石,其外皆是炭也。或埋於東門內,或埋於文殊寺洞口矣。上曰,埋置今爲幾年云乎?持默曰,年數未及詳知矣。上曰,欲掘之,則山脈無或有穿鑿之慮乎?卿其問之,詳錄以入,可也。上曰,詣臺臺臣入來。鍾顯曰,前同知姜德恒上疏,別無回啓者矣。上曰,如此猥越之疏,何爲捧入?其時承旨,不可無警矣。秉模曰,褒忠奬節,聖世令典,是何等謹嚴處,而向來前同知姜德恒疏中所請,全沒倫序,反歸瀆屑,雖是老昏之致,喉院之不爲退却,無難捧入,極爲未安,當該承旨,罷職,何如?上曰,依爲之。出擧條載瓚曰,景慕宮官員,勿拘詞訟,直除守令事,年前曾有下敎,而無仍爲定式之命,更爲一番稟定,然後臣曹可以擧行,故敢此,仰達矣。上曰,仍爲定式,可也。出擧條載瓚曰,六月,有卿宰侍從被謫蒙放以下罪名蕩滌之下敎,而李運彬以被謫蒙放,獨漏於蕩滌,似是不入於吏曹抄錄入啓之中,故敢此,仰達矣。上曰,李運彬,其時入於抄入之中而抹下矣,此後則年例歲抄中,雖爲捧入,而其外別有赦典之時,勿爲擧論,以此書壁,可也。煥之曰,以李書九事,下敎嚴截,臣等震懍惶蹙,無以仰達,第伏念,惟令是從之敎,恐非十分至當矣。聖德光明,凡在臣鄰,惟當贊襄欽頌,而堯·舜之朝,亦有吁咈之美,今此下敎,伏未知如何也。上曰,卿言異於今人之言,非不好矣,惟令是從者,蓋有激而發也。李書九事,果成說乎?煥之曰,書九非不知惶悚,而問議之行,似涉難處,無怪其不欲往矣。上曰,難處則小,公格則大,凡事必謹於微,故里名勝母,曾子不入,邑號朝歌,墨子回車,此則自遠而避,自細而察。書九之當初行公於備堂,今忽自劃於有司,此果何許處義乎?苟有眞筒不行公之心,則何不於備堂之任,決其去就乎?近俗所謂辭官非實心辭官,則卽一弊習之大者,若其宦情內熱,淸要是艶,及其得之也,以若躁進之心,反作要名之計,究其心跡,果是何如人也?卿以惟令是從爲言,而有不然者,率性之爲道,則於此無容人爲,只循天命之性而已。然則以率循,亦謂之諂於天乎?予之使書九行公者,旣非悖於理,則書九何不從予之令乎?終不承順於當行之命令,則是抗命也,犯分也。下敎雖加於此,予未知其過也。往大臣之家,入見與否,在前政官,亦有如此之事,容或有絜矩之道,而屢次嚴飭之下,不欲承膺,破壞公格,全無嚴畏,是果何心?煥之曰,聖敎至此大體,則臣豈不仰認,而此非自朝家摧折必送之事矣。上曰,如此等事,豈可不摧折乎?旣曰矯俗,而反爲循俗,則可愧金祖淳之言矣。其言雖與此事相反,而如許習俗,痛革然後,朝廷之紀綱,可以立矣。大抵此人,出入無常,太近柔弱,比如稚弱處子,婚嫁之前,必藉手母,及其長成,傳粉抹朱,足可自爲,而猶待手母之手,然則老而産子娶婦,尙有手母乎?又敎曰,卿不見鳥雛乎?見庭除鳥雀,則雛雀之毛羽已成者,足可自啄自哺,而見其母雀,則張翼開嘴,半粒之微,若將不能啄食者然,苦索母雀之哺之,此亦可以反隅矣。凡人情習熟,則少有嚴畏之心雷霆之聲,人所罕聞也。故聽必畏之,人之聲,以其慣聞而耳熟。故當畏而不畏,今之俗習,末如之何矣。皇天無親,惟德是親,予於此句,每熟誦之矣。今日廷臣,亦知惟命不于常之義,可也。秉模曰,臣則以爲上所命令,至正至當,則惟恐不能惟令是從矣。有大曰,本營兼把摠守令十二窠,卽本營把摠自辟窠也。以把摠間間差擬,乃是古規,而近來則此法全廢,豈無把摠輩抑鬱之歎乎?大政當前,而今適有窠,申飭銓曹,復舊收用,何如?上曰,依爲之。出擧條漢豐曰,各道兼營將·守令·兵使,擧皆殿最,而咸鏡之北道及平安道,元無是規,北道則名號旣稱,衛將其不爲殿最,或不無所據,至於平安道,則營將考績,比他道尤當自別,而獨無殿最者,揆以事例。非但斑駁,亦無管轄之意,此後則依諸道例,一體殿最,恐合事宜,故敢此,仰達矣。上曰,大臣之意,何如?秉模曰,如欲警飭,則雖不別書殿最,自有其道,關西之不以營將別立名號,意亦有在,臣意則不如仍舊勿書矣。上曰,依爲之。出擧條上曰,臺臣進前。光遇進伏。上曰,啓辭,只擧結語,可也。光遇曰,請寢李汝節定配之命,更令王府嚴覈取服,施以當律。上曰,不允。出擧條上曰,鄕人登筵,如有可言之事,奏對,可也。光遇曰,無所懷矣。命大臣·備堂先退。秀晩曰,今日賓對,有追後詣臺臺臣入侍之命,而承旨不能諦聽傳布,致使臺臣未及登筵,事甚未安,當該承旨,推考,何如?上曰,依爲之。出擧條仍命退,諸臣以次退出。
丁巳閏六月十一日辰時,上御重熙堂。推考房承旨入侍時,行左承旨洪仁浩,記事官金履永·金景煥,記注官金良倜,以次進伏訖。上曰,有司堂上李書九,其果入來乎?仁浩曰,臣則只聞大臣之嚴飭入來,而未及見其來矣。上曰,埋葬掘檢之待狀聞爲之,丁酉已有定式行會,載之大典通編小註,而今番晉州奴大起獄事,不待狀聞,徑先掘檢,刑曹只是循例回啓,律官亦無皁白於其間,是何委折?承旨退去,書問該曹以稟,可也。仍命退,承史以次退出。
丁巳閏六月十一日未時,上御重熙堂。推考房承旨入侍時,行左承旨洪仁浩,記事官金履永·金景煥,記注官金良倜,以次進伏訖。上曰,李書九只以就議大臣爲難,而有司之任,則欲爲行公云乎?仁浩曰,竝與有司之任,而初不欲行公,故趙鎭寬則以爲通不去之義,自初要與聯名上疏,而鎭寬不肯云矣。上曰,丁酉受敎,旣甚丁寧,而本道刑曹之擧行如此,何意云耶?仁浩曰,此是稿葬,故認以有間於永埋,該曹則初有所商量,而竟不得措辭回啓云矣。上曰,回啓今餘幾度云耶?仁浩曰,餘數爲九度,今日門限前,期於修納云矣。上命書獄案判付訖。命退,承史以次退出。
上在昌德宮。停常參·經筵。
藥房提調金文淳,右承旨李儒慶啓曰,庚炎轉甚,伏未審此時,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?中宮殿氣候,何如?元子宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
魚用謙啓曰,同副承旨尹光顔,今日不爲仕進,卽爲牌招,何如?傳曰,許遞,前望單子入之,待下批牌招察任。
傳于魚用謙曰,諸承旨持公事入侍。
承旨前望單子入之,李集斗落點。
洪仁浩啓曰,新除授承旨李集斗,以前任安東府使,方在解由未出中,何以爲之?敢稟。傳曰勿施。
傳于李儒慶曰,承旨房仍。
以左副承旨李海愚罷職傳旨,傳于洪仁浩曰,分揀。
傳于李海愚曰,左副承旨入侍。
傳于李海愚曰,來待諸臣入侍。
以掌令韓永逵,司諫金熙采,正言宋知濂牌不進罷職傳旨,傳于洪仁浩曰,只推。
洪仁浩啓曰,大司憲宋煥箕在外,執義尹悌東,持平金光遇牌招啓辭未下,掌令鄭㝡成傳旨未下,韓永逵未肅拜,持平李明孚呈辭,監察茶時之意,敢啓。傳曰,知道。
李儒慶,以內醫院提調意啓曰,副提調趙鎭寬,謂有情勢,今日問安,不爲仕進,卽爲牌招,何如?傳曰,允。
魚用謙,以賑恤廳言啓曰,依啓下別單,鑄字所書吏劉相祐·朴允默各米一石,使令二名各米五斗,房直一名,軍士二名各米三斗,卽爲分給之意,敢啓。傳曰,知道。
李儒慶,以兵曹言啓曰,依啓下別單,鑄字所書吏劉相祐·朴允默處,各木三疋題給之意,敢啓。傳曰,知道。
洪仁浩,以一所巡廳言啓曰,去夜四更五點量,犯夜人出身魏榮成執捉,依例移送兵曹之意,敢啓。傳曰,知道。
洪仁浩,以兵曹言啓曰,去夜一所巡廳犯夜被捉出身魏榮成,依更數嚴棍二十度之意,敢啓。傳曰,知道。
洪仁浩,以司僕司一二提調意啓曰,兼內乘李海愚方在罷職中,其代令該曹口傳差出,何如?傳曰,傳旨分揀,草記則置之,可也。
李儒慶,以壯勇營言啓曰,哨官金煐,不能謹愼,乃於承宣詣闕之路,馳馬戛過,事體所在,萬萬可駭,汰去,何如?傳曰,允。
持平李明孚疏曰,伏以,臣本以草野寒蹤,粗習鉛槧末技,過蒙洪造,濫竊科第,曾未數載,至通臺選,曩在再昨秋,柏府新命,遽降於鄕廬跧伏之日,匪久遞免,旋及於闔門榮耀之餘,一除一遞,莫非聖恩,且感且惶,歷年靡已。又於昨夏,伏奉天曹郞銜,顧臣涓埃酬報之道,惟在筋力奔走之責,强策駑鈍之質,粗效殫竭之忱者,周歲于玆矣。不意乃者,持憲寵除,復及賤品,恩批纔下,天牌踵臨,臣聞命惝怳,莫省攸措。竊伏念,臣姿性則至庸陋,才識則極空疎,平生言議,未免含糊,一身風采,又復沒稜,雖於百執事之末,實有萬不堪之慮,矧玆淸朝臺閣之任,尙何以暫時承當也哉?顧其職責,關係甚大,上以補衮闕而論時政,下以振紀綱而礪風俗,凡厥淑慝之辨,是非之公,專在憲臣之賢不肖如何耳,其選也顧不重歟?況今聖明在上,勵精圖理,廣開言路,責以久任,歷數朝著,材彦林立,朝陽之鳳,殿上之虎,必多其人,而乃使如臣蔑劣者,頭峨豸冠,手秉白簡,苟充數於霜臺之班,强名之曰耳目之官,眞所謂借視於瞽,寄聽於聾者也。在臣涯分之踰濫,顧不暇論,而朝家掄選之乖宜,一何至此?臣固不敢以見職自居,而署經有命,促敎截嚴,召牌之下,逃遁不得,章皇出肅,粗伸叨謝,而至於仍因蹲據,斷無其望。伏乞聖慈,俯察微諒,亟遞臣職,以安私分。臣於丐免之章,不宜及他,而事係邦家之大計也急務也,則雖在草萊之時,尙願芻蕘之獻,而適當可言之會,敢貢一得之愚,伏惟聖明,少垂察焉。竊念儲貳八歲入學,三代不易之規,而我朝常行之法也。夫入學之學,非學書之學,乃學宮之學耳。蓋以幼沖之齡,必入學校之宮,進而行禮於先聖,退而序齒於諸生,則隆師重道之意,尊年尙德之心,油然而生,藹然而發,不敎自喩,化與心成,堯·舜孝悌之道,三王修齊之本,實基于玆故也。惟我元子,至于今年,洽滿八齡,而若干之尺,可裁元服,溫文之譽,已聳群聽,咸謂我家之禮,今歲當行,而初夏盛儀,止於開講,開講之禮,非不爲莫大之慶,而譬諸入學,則特其節目間事耳。是以八域延頸之民,四方拭目之士,歡忭之情,尙餘翹企,蹈舞之中,又切顒望,或謂欲行就學之禮,則必在冊封之後。故我殿下,凡於爲元子惜福之道,靡不用極,稱元子而當豫建之號,就師傅而替入學之典,姑徐張大之儀文,只收將就之實功,臣則謂不然。夫所謂惜福云者,乃是居處動作之節,服食器用之物,勿令侈大,務從省約之謂也。式遵先王,恭行古禮,則適可爲膺福之基,何害於惜福之義歟?且況冊號之擧,卽有國之常典,而元不是張大之事也。若曰莫重之禮,宜待鼎盛之年,而元定之典,踰越應行之歲,則殊非古聖王立法之本意,其於國體,不瑕有苟簡之歎乎?至若一部小學,卽我元子家庭之學,而近自開講以後,固仰諮問之益,溫繹之勤,日以長進,似不待加勉,而今於深宮講討之席,鎭日誦之於口,若又黌堂揖遜之場,及時行之於身,則尤豈非早喩之極臻者乎?伏願殿下,穆然而思,不以臣言爲妄,則詢于廟堂之臣,亟擧應行之典焉。且伏念,睿學成就之方,尤莫切於殿下之身敎也。向日師傅臨去之言,留爲獻忠之資,則可不深體而亟從乎?嗚呼,經筵身敎之說,旣有儒賢之發端,臣請引而伸之矣,經筵之停與設,在殿下典學之工,固若無甚緊關矣。殿下天姿卓越,聖學高明,造詣之極,逈出百王,精微之蘊,洞貫六籍,凡在顧問之列者,孰能以螢爝之微,仰裨太陽之輝哉,而況邃禁端拱之暇,丙枕頤神之夜,罔非學問之時也。翼翼之心,不顯亦臨,慥慥之工,不息自强,則又何必開幄橫經,應文備數,然後方可謂之講學也哉?然而我祖宗所以作聖之根基,傳心之家法,惟在經筵,我殿下所以仰接精一之統,俯啓於萬之業者,亦惟在經筵,此殆國命之所關,而不容少間者也。況今聖子聰明漸啓,如火燃而泉達,善端方藹,若春噓而物茁,迨及此辰,身敎之效,百倍於言敎,胄筵之工,實本於經筵。伏願殿下,亟設雙日之講,彌勤三晝之接,討論經旨,商確治謨,以收磋磨之實效,而引我元子,侍坐參聽,則不言之中,薰陶於濡染,啓發於觀感,退御雷肆,遵我大朝之成規,則其於緝熙光明之學,不待勸而自勉矣。今日身敎之方,無急於此者,而將見貽燕之化,千萬世克肖矣,顧不休哉?臣不勝大願,臣無任云云。省疏具悉。爾請由於生疎,禮意自有所重,附陳,曾有筵敎,爾其勿辭察職。
丁巳閏六月十二日卯時,上御誠正閣。藥房入診,諸承旨持公事入侍時,藥房提調金文淳,右承旨李儒慶,行左承旨洪仁浩,右副承旨魚用謙,記事官金履永·柳遠鳴,記事官金景煥,記注官金良倜,檢校待敎李存秀,醫官柳光翼·金孝儉·金光國·李周憲·朴長源·李惟鑑·吳仁豐,以次進伏訖。文淳曰,昨今以來,日熱尤甚,聖體,若何?上曰,一樣矣。文淳曰,王大妃殿氣候,何如?上曰,一樣矣。文淳曰,惠慶宮氣候,何如?上曰,一樣矣。文淳曰,元子宮氣候,何如?上曰,好在矣。文淳曰,香薷飮進御後,果有顯效耶?上曰,姑未知有顯效,而第過數日後,或可知之矣。文淳曰,湯劑中黃蓮入一錢重,而旣無人蔘,則黃蓮似有太涼之慮矣。上曰,以極暑故不得已如此,而何慮之有?文淳曰,醫官待令,入診,何如?上曰,置之。用謙讀奏京畿監司李在學啓本豐德府反庫事,儒慶讀奏黃海兵使李儒慶狀啓捉虎申飭事,仁浩奏以無公事,命分書判付訖。敎仁浩曰,刑曹堂上,昨日還去云耶?仁浩曰,回啓畢納後,各卽還去矣。命儒慶書持平李明孚疏批。用謙曰,臣於再昨詣闕之路,有一武弁,馳馬突過,問其爲誰,則壯勇營哨官金煐也。蓋朝體至重,而無難壞損,萬萬駭然。故敢此,仰達矣。上曰,極爲駭然。本營大將,草記勘罪,可也。仁浩曰,左副承旨李海愚罷職傳旨,旣有分揀之命,卽爲牌招,何如?上曰,依爲之。出擧條仍命退,諸臣以次退出。
丁巳閏六月十二日未時,上御便殿。左副承旨入侍時,左副承旨李海愚,記事官金履永·金景煥,記注官金良倜,以次進伏訖。上曰,柳遠鳴入來乎?海愚曰,方在堂后,修筵說云矣。上曰,使之入來。賤臣承命出傳,偕入進伏。上敎遠鳴曰,爾所謂筵說,遺失本旨,直不成說,如此而可以行注書之任乎?出往議于右相,今日內修入,可也。上曰,來待諸臣入侍。賤臣承命出,與整理堂上鄭民始·李時秀·徐龍輔·徐有大·尹行恁·李晩秀·南公轍,偕入進伏訖。上曰,六月有閏十八日,豈可虛度?況誕辰旣仰體慈心,不得以小饌表誠,則此月此日,諒非偶然,欲以小饌志喜,卿等相議器數床數以稟也。慈心每存張大之戒,不可不仰體器數,比昨年稍減三之一,內外賓床數,以百床磨鍊,熟設所入,切勿藉借於戶曹。上曰,予之昨日賓筵所敎,專出於矯俗之義,蓋貪進無厭,惟爵是圖,如前三銓所謂靑雲綠樹惟汝進進者,固是流俗之蠱人心術者,而若其宦情內熱,淸官要職,惟恐不得。及其旣得之後,反生自便之心,兼售要名之計,不問公格之有無,不知君命之嚴畏,此亦流俗之一端,予之前後語意,亶在於此,而注書筵說,都失本旨,是豈成說乎?古人以爵祿可辭,比之蹈白刃,蓋言其事之至難,若不顧面前出處之當否,惟以辭爵祿爲詑,則其事反易,何可比之於蹈白刃之難乎?孔子雖在下位,當時七十子,猶之無思不服,冉求一言之失,而猶且鳴鼓以攻之,若在上位而行刑政,則其所攻之者,必不止鳴鼓而已。且三軍之帥,未必盡是良將,而旣爲三軍之所統屬,則推轂以後,惟意生殺之,三軍莫敢不從令,予雖否德,視今世滔滔者流,君師之責,有所不辭,況子思所云率性之謂道者,卽循天道之自然,無人爲之作用,而非有所求媚於天也,予之所秉執者,非有害於義與道,則爲臣者但當循而不悖而已。此與惟予言莫之違意思,逈然不同,而二提學乃以惟令是從,把作一言之失。又曰何必强其所不欲?李書九之旣行備堂之任,而獨避有司之名者,於義無當,且古人之應避而不避者亦多,則使之行公者,有何所不可乎?有何不可强者乎?當時非不欲卽加處分,而乃其爲言,則髣髴成說,故姑且頷之,而卿等第思之。渠輩平日惟令是從,乃於一書九勸出之敎,反以從令二字持予乎?予處君師之位,而行三軍之令,不率敎者誅,不從令者斬,登此筵聞此敎者,毋論誰某,出而傳沈煥之。民始曰,本營之制,蓋遵國初龍將虎將設置之義,大將之下,不置中軍,特倣精抄廳設置時,以禁軍別將承接號令之例,置善騎別將,使之承接操練時號令,兼行中軍之事。又取戚氏南軍之法,不置千摠,只置把摠,使之各領馬步軍,而別將則以曾經捕將·禁軍別將人差出,把摠則以曾經兵水使人差出,乃所以簡其制而重其選也。別將之於把摠,以本品資歷言之,則捕將與兵水使,乃是隔等,而以別將·把摠言之,則同是堂上將官,輪回入番,有若僚員,別無差等,故體統事面,亦多妨礙。不可無區別挨次之道,今若用節目中,善騎將接待把摠之規,別將新差,則把摠往現,而必先通刺,路上相逢,則回馬言語,致敬而相拜時,把摠必先拜,別將番次,亦爲除減,雖不純用待中軍之禮,亦有以明其不敢抗之意,載之節目則似合宜,故敢此,仰達矣。上曰,依爲之。出擧條民始曰,武臣堂上朔試射時,曾經捕將之人,例爲懸頉,不爲應射。故各軍門中軍之曾經捕將者,該營射講時,大將監試,而亦不應講射,每以受由懸頉於單子云。本營別將,亦是曾經捕將之人,而應射與否,姑無定規,多有掣礙,曾經捕將之不爲應射,雖未知何所據,而流來已久。便成規例,單子中每稱受由,亦涉欠誠,本營朔射講時,別將之曾經捕將者,特除其射講,何如?上曰,依爲之。出擧條命退,諸臣以次退出。
上在昌德宮。停常參·經筵。
夜自一更至五更,灑雨下雨,測雨器水深一寸八分。
洪仁浩啓曰,大司憲宋煥箕在外,執義尹悌東,持平金光遇牌招啓辭未下,掌令鄭㝡成傳旨未下,韓永逵未肅拜,持平李明孚呈辭,監察茶時之意,敢啓。傳曰,知道。
趙鎭寬啓曰,事變假注書李身病猝重,勢難察任,今姑改差,何如?傳曰,允。
傳于李海愚曰,諸承旨指公事入侍。
傳于洪仁浩曰,推考房承旨入侍。
承旨前望單子入之,李勉兢落點。
注書柳遠鳴病,代以呂東植爲假注書。
李改差,代以李學淵爲事變假注書。
呂東植在外,代以任百禧爲假注書。
傳于李勉兢曰,日熱如此,禁府·刑曹輕囚放送後,草記事,分付。
以平安監司朴宗甲狀啓陽德縣頹漂民戶恤典題給事,判付內,啓下備邊司爲旀,峽戶頹漂,至過半百餘,言念蕩析之狀,甚可矜也。嚴飭邑倅,使之斯速結構,而若有貧殘之類,勿徵身役事,分付爲良如敎。
洪仁浩,以義禁府言啓曰,日熱如此,禁府·刑曹輕囚放送後,草記事,命下矣。時囚罪人宋耕玉,放送之意,敢啓。傳曰,知道。
李儒慶,以義禁府言啓曰,卽接黃海監司李義駿牒報,則以爲,鳳山郡劍水驛徒三年定配罪人金成九,今月初一日遭母喪云。定配罪人之遭親喪者,給暇歸葬,過三月後還發配所事,載在大典通編矣。金成九依法典給暇,過葬後還發配所之意,敢啓。傳曰,仍放,可也。
刑曹啓目,粘連朔寧殺獄罪人池得水,依前訊推,期於得情,何如?啓。判付內,推官報辭,亦足爲說,而道臣狀語,出於守經,依道啓施行爲有矣。勿以究竟,看作等棄之案,時或別起疑端,紬繹隱情,論理於同推之題,物色於鄰比之間,而常在念頭,如物在喉爲心,則安知不今之如此之見,後爲如彼之論?向所無疑者,更或爲惑是隱乙喩,竝以此意分付爲良如敎。又啓目,粘連淸州殺獄罪人金致績,恩津殺獄罪人林云伊,泰安殺獄罪人車命千,結城殺獄罪人朴三卜,恐不可直歸償命之科,靑陽殺獄罪人婢丁愛,沔川殺獄罪人李有卜等,依前訊推,何如?啓。判付內,淸州囚金致績段,以甥犯舅,有關倫理,苟非十分其然之跡,何可臆料於跡外之情,牢作鐵案,惟恐其不嚴束乎?前道臣林濟遠題語中,墜跌之歸之未必實痕,損之曰以無所著傭供檢報,皆謂之不可全信,不得明驗,而卿等三堂之論,亦以爲舅死,不全由於其甥,而特以事關舅甥成獄,則反傷風敎云者,兩說精核周通,朝家於此,豈有別見乎?分付道臣,使卽勘以減一等之律爲旀。恩津囚林云伊段,卿等議讞甚當,莫曰在常漢,何論聘奔之別?雖於正妻,情有可原,則一例闊狹於償命之典,曾亦屢及於判辭,況旀此獄之未必如此,法理昭然,輕先錄啓之道臣推考,云伊卽爲勘以殺妾之當律事,分付爲旀。泰安囚車命千段,卿等所謂無異於奸所,較重於挽裳者,無容更議分叱除良,厥獄卽父與弟與夫也之所爲,則厥女奸狀之輕重緊歇,不須論,前伯雖不無所見,獄理則卿等言是也,依狀啓酌處之意,分付爲旀。結城囚朴三卜段,以雇奴而和奸主家未笄之女人,事覺而厥女自死,死之根因,足可謂之主家之使之,則威逼之律,不必施之於三卜,而無論和與劫,奸則奸也。在他人,容或擬議於情跡之際,而在三卜,實有名分之關係,卿等所引大明律長短僱之文,雖有意見,其在重人命嚴等夷之道,直爲決放,能不至於蕩然之歸是隱乙喩,發遣曹郞,問于左右相草記爲旀。靑陽囚婢丁愛段,女人行兇,尤絶悖,依回啓施行爲旀。沔川囚李有卜段,有卜欲汚貞女之罪,姑置之,裵女之特操,古亦罕聞,不汚其身,而猶辦其死,豈不十倍愈於汚而後死,死由於迫不得已者乎?僻邑下戶,有此卓爾之女,償死洩冤之前,先施褒美之典於裵女,實合於重節義之政,分付道臣,給復爲旀。兇身有卜段,檢招便一結案,嚴飭推官,速捧具格,招報營後,亦卽具格成案狀聞爲有矣,檢官等萬一推拖,不卽取服,先請拿處後,更令趁限訊推,又或不爲取服,加請罷拿之典事,一體分付爲良如敎。又啓目,淸州殺獄罪人尹卜三,洪州殺獄罪人金召史等,合有酌量,竝只上裁,何如?啓。判付內,淸州囚尹卜三,洪州囚金召史段,或四父子共犯,長者已斃,獄無二犯,或子與母俱犯,而理有可原,卿等與前道伯之說得之,豈有別意於其間乎?竝只酌處事,分付爲良如敎。
丁巳閏六月十三日卯時,上御誠正閣。諸承旨持公事入侍時,行都承旨趙鎭寬,行左承旨洪仁浩,右承旨李儒慶,左副承旨李海愚,右副承旨魚用謙,記事官金履永·柳遠鳴,記事官金景煥,記注官金良倜,檢校待敎沈象奎,以次進伏訖。海愚·用謙·鎭寬·儒慶,奏以無公事先退。仁浩讀奏京畿監司李在學啓本罪人曺學臣到配事。命書判付訖。上曰,秋曹啓目,今則盡爲修納乎?仁浩曰,然矣。敎象奎曰,五經百選繕寫之役,一日所書幾何?象奎曰,或書四張,或書三張矣。命書榻敎曰,承旨前望單子入之,待下批牌招察任。仍命退,諸臣以次退出。
丁巳閏六月十三日辰時,上御重熙堂。推考房承旨入侍時,左承旨洪仁浩,記事官金履永·金景煥,記注官金良倜,以次進伏訖。上命書傳敎曰,都承旨入侍。賤臣承命出傳,行都承旨趙鎭寬追入進伏。上命仁浩書錄啓判付訖。命退,承史以次退出。
上在昌德宮。停常參·經筵。
傳于李勉兢曰,傳香承旨馳詣宗廟景慕宮,奉審摘奸以來。
傳于趙鎭寬曰,諸承旨持公事入侍。
李學淵在外,代以鄭進明爲事變假注書。
洪仁浩啓曰,大司憲宋煥箕在外,執義尹悌東,持平金光遇牌招啓辭未下,掌令鄭㝡成傳旨未下,韓永逵未肅拜,持平李明孚呈辭,監察茶時之意,敢啓。傳曰,知道。
傳于魚用謙曰,右副承旨許遞,前望單子入之,待下批牌招察任。
承旨前望單子入之,李肇源落點。
洪仁浩,以刑曹言啓曰,因忠淸道結城縣殺獄罪人朴三卜獄事錄啓,曹啓目判付內,朴三卜段,以雇奴而和奸主家未筓之女人,事覺而厥女自死,死之根因,足可謂之主家之使之,則威逼之律,不必施之於三卜,而無論和與劫,奸則奸也。在他人,容或擬議於情跡之際,而在三卜,實有名分之關係,卿等所引大明律長短僱之文,雖有意見,其在重人命嚴等夷之道,直爲決放,能不至於蕩然之歸是隱乙喩,發遣曹郞,問于左右相草記事,命下矣。依判下發遣郞官,問議于大臣,則左議政蔡濟恭以爲,朴三卜獄案,以迷見言之,前道臣林濟遠之成獄題辭,事理明透,無容更議,至於本曹覆啓所云,我國雇工,無立券不入籍,不當擬以奴主。用此律文云者,大關後弊,設令三卜,眞奸翁德,其罪可殺,不奸而自以爲奸,其罪亦可殺,以此以彼,三卜之罪,無一分傅生之路,此外無他可達矣云。右議政李秉模,以爲,我國雇工之法,別無立券之事,長雇短雇,有不足區別,而雖以主客之誼言之,與凡人有異,則爲三卜者,奸固罪也,不奸而曰奸,尤罪也。設使翁德之死,由於親屬,其本則三卜,論其情節,死無足惜,而直用雇工奸家長妻女之律,終恐如何。斷以次律,庶合於稍存等夷之義矣,大臣之議如此,上裁,何如?傳曰,原任大臣處,一體遣郞官,問其所見,草記,可也。
洪仁浩,以刑曹言啓曰,日熱如此,禁府·刑曹輕囚放送事,命下矣。輕囚罪人中金福成,刃傷人物,未滿辜限,不可放送,仍囚。其餘漢城府所囚安得成·李尙郁·金相龍,承政院所囚別監金道郁次知六得,備邊司所囚徐文周等,竝卽放送之意,敢啓。傳曰,知道。
洪仁浩,以刑曹言啓曰,結城縣殺獄罪人朴三卜獄事,因判付,時任大臣收議草記批旨內,原任大臣處,一體遣郞官,問其所見,草記可也事,命下矣。依傳敎,發遣郞官,問議于原任大臣,則領中樞府事洪樂性,病不獻議,奉朝賀金鍾秀在外,領敦寧府事金履素,病不獻議,判中樞府事金憙在外,俱未收議之意,敢啓。傳曰,問于曾經判堂之在京者,可也。
行大護軍沈煥之疏曰,伏以,乾道變化,各正性命,而飛潛動植,一徇其則之爲道,聖人立極,勞來匡直,而華夏蠻貊,無思不服之爲敎,是故孔門之徒三千,獨稱顔子爲好學者,蓋謂其仰高鑽堅,不違如愚也。向使顔子,然疑於克復之訓,而二三其德於鳶飛魚躍之化,則安在其循道而服化也?所謂七十子之服孔子者,恐亦不外乎信如四時,奉若弘璧,而今臣等之於殿下,卽亦服孔子之徒也。不違如愚,雖不敢望於顔子之好學,而信如四時,奉若弘璧,竊有期於七十子之列也。如臣至愚不肖,無所比倫,然自在韋布之賤,嘗從胄筵侍講之臣,有所飽聞慣識於相對慶賀之說,惟皇天眷佑我東邦,有聖人作,而精察於危微之際,則直接舜·禹之單傳,洞辨乎消長之機,則丕闡羲文之妙用,君子懷德,樂爲之用,小人畏威奸莫之售。此豈非睿學神工有利之而不庸,殺之而無怨,不令人喜,不令人怒之至仁大勇,卓越百王,駕軼三代而然乎?于斯時也,臣則譬如凡草衆卉,自在於仁天祥日之下,而欣欣向榮矣。幸得策名朝端,有以周旋於簪佩之列,則仰之若師承,恃之若天覆,殿下之秉執,無不靡然,而向之殿下之好惡,亦無不犁然而從之者,豈欲逢迎偸合,依違攀援,保冠冕而榮門戶,以爲計而然哉?聖人在上,臣等只可循軌而順則焉已矣。噫,十數年來俗習日痼,外托奉令承敎之目,內濟背公營私之計,指無謂有,指實謂虛,流弊滔滔,將至壞國綱而滅人紀矣。此所以明聖志尊聖德,爲今日第一義。然徒曰明之尊之,而莫知方所,無所依據,則亦非所以明之尊之之術也,漸汚之俗,膠固纏繞。皆曰違上意則斥,違上敎則枳,擧世相傳,智愚皆迷,臣等竊聽於輿人之後,痛聖德之不章,憂世道之方頹,食而忘味,寢則忘睡,徒抱北首之志,莫紓中朝之歎,何幸乾道孔昭?朝象稍正,而舊染之詿習難除,廓淸之新化未周,鷄鳴爲利,蠅營媒進之徒,誘於豪勢,耽於爵祿,計班資之崇庳,論財穀之多寡,以之墜古家之遺範,敗列朝之美風者,踵相接矣。苟欲明聖志而尊聖德,則其所着手處,莫先乎痛矯此俗,亟祛此弊也。近來一二銓臣,備陳辭懇,曲蒙體諒,臣實爲聖朝欽仰,爲其人歎賞,此宋臣文彦博所以欲抑躁競,先旌恬退,爲一關捩於正風俗淸朝廷者也。然又有一種巧宦者流,善固可爲,曰近名而避之,惡雖不可爲,有利則趨之,或引嫌於無法,或處義於無義,昔之人,兄弟竝列於六官或八藩,而不敢必辭,今人則緦袒以外之親,引以爲辭,仰瀆宸嚴,無所留難,有若循名義而保高致,此我殿下所以痛憎其弊,必欲挽今俗之澆薄,反古人之醇厚者也。乃者宰臣李書九,旣行公於籌堂,旋自劃於有司,前後矛盾,上下逕庭,賓筵聖敎,不惡而嚴,是豈爲一書九,而三費辭敎也?事有關於正俗矯弊,是以嚴切乎難進易退之義,反復乎憫時礪世之意,繼又申之以大官以下,孰不從予?蓋此聖意,亶出於措枉,臣則坐處稍遠,重以聽瑩,筵上仰陳之說,相反於聖敎之本意,便歸於掩護分疏之科矣。前席退後,始知聖敎之昭揭日星,爲拯方陷之世道,而臣固茫然矣。噫,不識聖旨,妄陳愚忱,大乖謹畏之體,其罪當抵何辟?賜顔寬假,縱受恩之如天,反躬震懾,奈竄跡之無地,臣若囁嚅,不一暴於天地父母之前,則同朝公卿大夫,將謂臣侮聖言而沽直名,臣罪萬死,惟聖上特推原恕,不置之辟,臣亦何面目敢顯於世乎?夫君之命,有違於率性之道,則爭固可也,爭之不得,則退亦可也。乃若雨露霜雪,均之爲修道之敎,群黎百姓,編爲爾德,尙何從違之可言哉?臣徒知向來面從後言者之爲極罪,而不暇念及於服從不違,爲聖人之徒也。此雖緣於不能諦承聖敎之致,求其跡則自陷於孤恩負國之罪,上雖曲恕,人則不諒,抑臣之所自痛恨者,夙夜矢心,惟在於尊聖德辨邦誣,而今臣所爲,一切反是,人若語臣曰,往日之以尊聖德三字,號於世者,猶爲此說於前席乎云,則臣寧不如卽就鈇鉞之誅耳。臣情雖如此,跡則如彼,若倖逭於常典,而區區血願苦心,無地自暴,則其在勵一世之頹風,革十載之汚俗,當復如何?昔冉求得罪於聖門,鳴鼓而攻之,顧臣所坐,奚止於鳴鼓而已?玆敢瀝血申懇,不暇緩聲。伏乞聖明,下臣司敗,以正常憲,以爲爲人臣辜恩背義者之戒焉,臣無任云云。答曰,省疏具悉。無論如此如彼,勝於呑煖,卿其勿辭行公。
丁巳閏六月十四日辰時,上御誠正閣。諸承旨持公事入侍時,行都承旨趙鎭寬,行左承旨洪仁浩,左副承旨李儒慶,右副承旨李海愚,同副承旨魚用謙,記事官金履永,假注書任百禧,記事官金景煥,記注官金良倜,以次進伏訖。上曰,無公事房承旨先退,鎭寬·儒慶·海愚退出,仁浩讀奏全羅監司李得臣啓本罪人鄭彦光興陽縣到配事。命書判付。又命書傳敎曰,夜雨滂沱,道內望雨之餘,列邑浹洽乎?遍問卽爲狀聞事,令廟堂分付湖西·嶺南道臣。命退,承史以次退出。
上在昌德宮。停常參·經筵。
自卯時至申時,灑雨下雨,測雨器水深三寸。
藥房提調金文淳,左副承旨李儒慶啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
洪仁浩啓曰,大司憲宋煥箕在外,執義尹悌東,掌令韓永逵,持平金光遇·李明孚牌招啓辭未下,掌令鄭㝡成傳旨未下,監察茶時之意,敢啓。傳曰,知道。
趙鎭寬啓曰,右副承旨李肇源,自鄕上來云,卽爲牌招,何如?傳曰,允。
傳于李勉兢曰,右承旨入侍。
傳于趙鎭寬曰,吏曹參議前望單子入之。
吏曹參議前望單子入之,蔡弘遠落點。
趙鎭寬,以吏批言啓曰,今日政廳,考見全羅道褒貶啓本,則珍山郡守趙有善以哿矣謹拙,惜未振刷爲目,則宜置下考,而置諸中考,谷城縣監李潤明,以三燧居最,一簣宜勉爲目,則宜置中考,而置諸上考,潭陽府使李憲儒題目,宜置下考,而置諸中考,致勤點下,殊無嚴明殿最之意,該道道臣,推考警責,珍山郡守趙有善,罷黜,谷城縣監李潤明,中考施行,潭陽府使李憲儒,依定式下考施行,何如?傳曰,允。玉果縣監魏伯珪,治績不係於病,至於戢盜之政,其所警飭,宜褒不當貶,以此下考,能無軟地揷木之歎,而鄕外之人,設或不嫺於俗吏之事,係是拔例差除,則亦當寬假,何如是覓疵乎?道臣極爲駭然推考,伯珪下考,爲先蕩滌,而京職見窠,今日政復職調用事,分付,可也。
李儒慶,以兵曹言啓曰,拆見全羅監司李得臣今春夏等褒貶啓本,則威鳳山城別將洪範瑞,以捧糴守堞,宜其小心爲目,則宜置中考,而置諸上考,殊無嚴明殿最之意,該道臣推考警責,洪範瑞中考施行,何如?傳曰,允。
李儒慶,以兵曹言啓曰,拆見全羅左水使趙岱今丁巳年春夏等褒貶啓本,則防踏僉使韓有春,以飭墨未乾,庶乎拭目爲目,則宜置中考,而置諸上考,鹿島萬戶朴廷輝,以益勉謹愼,積仕是恕爲目,則宜置下考,而置諸中考,殊無嚴明殿最之意,該帥臣推考警責,韓有春中考施行,朴廷輝下考施行,何如?傳曰,允。
有政。吏批,判書金載瓚進,參判徐邁修進,參議未差,行都承旨趙鎭寬進。以韓用鐸爲修撰,金熙采爲副修撰,韓始裕·宋鎭運爲禮曹正郞,趙台榮爲吏曹佐郞,南羲老爲工曹佐郞,李益洙爲右通禮,李錫垕爲司藝,領敦寧金履素爲冬至兼謝恩使,申耆爲副使,韓用鐸爲書狀官,魏伯珪爲掌苑別提,金履永檢閱單付,故佐郞金景泌贈吏參例兼,故進士金汝鏜贈吏議,以上前全羅監司金翰東兩代。
有政。兵批,判書李祖源病,參判姜彝正病,參議睦萬中病,參知金啓洛入直進,左副承旨李儒慶進。以尹光顔·李海愚副護軍單付。
趙鎭寬啓曰,檢閱金履永,旣已付職,卽爲牌招入直,何如?傳曰,允。
注書金履永遷轉,代以具得魯爲假注書。
傳于魚用謙曰,假注書具得魯仍察廳任。
以全羅監司李得臣狀啓,道內農形雨澤馳啓事,傳于魚用謙曰,湖西·嶺南,已令關問,而本道列邑,亦皆均霑於今日霈然乎?所可幸者,本道於十二日,先得寸餘,湖西於十三日,亦得數寸云,則其間周洽,庶可推知,雨後農形之列邑,各各,如何?亦令詳細狀聞事,卽令廟堂,分付。
李儒慶啓曰,卽伏見全羅左水使趙岱今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
趙鎭寬,以弘文館言啓曰,新除授修撰韓用鐸,副修撰金熙采,竝卽牌招察任,何如?傳曰,允。
李儒慶,以兵曹言啓曰,今閏六月十五日立秋改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
丁巳閏六月十五日卯時,上御重熙堂。右承旨入侍時,右承旨李勉兢,記事官金履永·金景煥,記注官金良倜,以次進伏訖。上曰,韓山郡守,何以貶下乎?勉兢曰,以庖禁終緩爲目矣。命書傳敎曰,政官牌招開政。勉兢曰,卽伏見全羅監司李得臣今春夏等褒貶啓本,則潭陽府使李憲儒,以庖禁宜嚴爲目,則宜置下考,而置諸中考,致勤點下,殊無嚴明殿最之意,當該道臣,推考,何如?上曰,依爲之。出擧條又命書傳敎曰,承旨房仍。仍命退,承史以次退出。
上在昌德宮。停常參·經筵。
自巳時至未時,灑雨下雨,測雨器水深一寸四分。夜自三更至十七日開東,灑雨下雨,測雨器水深三分。
洪仁浩啓曰,大司憲宋煥箕在外,執義尹悌東,掌令韓永逵,持平金光遇·李明孚牌招啓辭未下,掌令鄭㝡成傳旨未下,監察茶時之意,敢啓。傳曰,知道。
李儒慶啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,右副承旨入侍。
傳于李肇源曰,來待諸臣入侍。
以修撰韓用鐸,副修撰金熙采牌不進罷職傳旨,傳于李肇源曰,只推。
以漢城府民家頹壓單子,傳于魚用謙曰,恤典令該廳卽爲分給事,分付。
以京畿監司李在學啓本罪人曺學臣喬桐府到配事,傳于洪仁浩曰,法已施,放送事,回諭。
以忠淸監司徐美修啓本罪人李漢興洪州牧到配事,傳于洪仁浩曰,法已施,分揀放送事,回諭。
李肇源,以禮曹言啓曰,全羅道觀察使封進去六月令宗廟薦新新稻米,今十七日薦進,而景慕宮薦新新稻米,則例以分奉常寺籍田所封薦進矣。籍田,所封新稻米,姑未成熱云,莫重薦新,不可後時,以全羅道觀察使加封新稻米,同日一體薦進,何如?傳曰,允。
李儒慶,以兵曹言啓曰,守門將係是受點入直之員,故設有身病,擔詣門外,以告實狀,卽例也。守門將禹尙度,今日當入直於敦化門,而無端稱頉初不來待,事未前有,誠極痛駭,當該守門將禹尙度,爲先汰去,令該府拿問重勘,何如?傳曰,允。
魚用謙,以賑恤廳言啓曰,漢城府民家頹壓單子判付內,恤典令該廳卽爲分給事,命下矣。南部字內全家頹壓一戶,錢二兩恤典,依例題給之意,敢啓。傳曰,知道。
洪仁浩,以義禁府言啓曰,京畿喬桐府徒三年定配罪人曺學臣到配啓本判付內,法已施,放送事,命下矣。曺學臣放送事,分付該道道臣之意,敢啓。傳曰,知道。
洪仁浩,以義禁府言啓曰,忠淸道洪州牧龍谷驛徒二年定配罪人李漢興到配啓本判付內,法已施,分揀放送事,命下矣。李漢興放送事,分付該道道臣之意,敢啓。傳曰,知道。
丁巳閏六月十六日辰時,上御便殿。右副承旨·來待諸臣入侍時,右副承旨李肇源,假注書具得魯,記事官吳泰曾·金履永,廣州留守徐有隣,一提學鄭民始,壯勇提調李時秀,禁衛大將徐有大,原任直提學徐龍輔,直提學李晩秀,原任直閣尹行恁,以次進伏訖。民始曰,蒸炎轉甚,聖體,若何?上曰,一樣矣。民始曰,王大妃殿氣候,何如?上曰,一樣矣。民始曰,惠慶宮氣候,何如?上曰,一樣矣。上曰,今年雨澤,初則兩西比三南爲旱,後則三南比兩西稍旱,今番或霏或沛,屢日陰蒸,似無諸道不均之慮矣。民始曰,畿內則可謂大豐云矣。有隣曰,以廣州一境觀之,大熟無慮矣。上曰,今番饌品,比前省約,雖値盛暑,似不難辦矣。民始曰,器品旣減,不過一床矣。上曰,雖細事微物,皆自整理所辦進,而勿煩度支,可也。命肇源書榻敎曰,前內乘李惟秀仍任。仍命退,諸臣以次退出。
上在昌德宮。停常參·經筵。
李肇源啓曰,來二十一日輪對日次矣,敢稟。傳曰,當次人受點,後日次來待。
李儒慶啓曰,來二十一日朝參日次矣,敢稟。傳曰,停。
洪仁浩啓曰,大司憲宋煥箕在外,執義尹悌東,掌令韓永逵,持平金光遇·李明孚牌招啓辭未下,掌令鄭㝡成傳旨未下,監察茶時之意,敢啓。傳曰,知道。
以金壽玉囚單子,傳于洪仁浩曰,放送。
以禹尙度拿處傳旨,傳于洪仁浩曰,分揀。
李儒慶,以都摠府言啓曰,今日入直內三廳武兼禁軍及軍兵等當爲中日習射,而雨勢如此,不得爲之之意,敢啓。傳曰,知道。
上在昌德宮。停常參·經筵。
洪仁浩啓曰,大司憲宋煥箕在外,執義尹悌東,掌令韓永逵,持平金光遇·李明孚牌招啓辭未下,掌令鄭㝡成傳旨未下,監察茶時之意,敢啓。傳曰,知道。
傳于趙鎭寬曰,都承旨入侍。
傳于趙鎭寬曰,整理儀軌堂上及來待諸臣入侍。
李儒慶,以壯勇營言啓曰,依進饌所別單判付,本營書吏崔道植·尹翊運·白弘翼·黃,庫直金億年等二名,畿營句管營吏韓壽一,旗手李壽贊等六名,各木一疋,熟手李千福等四名,各木一疋,米二斗,使喚旗手韓載吉等五名,都房子張貴尙,使令朴快得,文書直弼興等二名,私庫直成才·使喚軍世得等三十八名,各米二斗,兩廳下人等處,各錢五兩,分等施賞之意,敢啓。傳曰,知道。
魚用謙,以賑恤廳言啓曰,進饌所員役賞典別單,判付內,依昨年例,令各其司施賞事,命下矣。本廳書吏李厚根,書寫趙彦植等五人,備邊司書吏金允文,各木一疋,本廳使令徐廷遇,米二斗,依例施賞,李厚根,木一疋加給之意,敢啓。傳曰,知道。
丁巳閏六月十八日卯時,上御便殿。都承旨·來待諸臣入侍時,都承旨趙鎭寬,假注書具得魯,記事官吳泰曾·金履永,廣州留守徐有隣,一提學鄭民始,壯勇提調李時秀,行護軍徐有大,原任直提學徐龍輔,直提學李晩秀,原任直閣尹行恁,二提學沈煥之,原任直提學金載瓚,原任直閣金祖淳,檢校待敎沈象奎·徐有榘·李存秀,以次進伏訖。上曰,積雨初收,夜有涼意,今日天氣,誠異常矣。饌品無一餒敗,床排亦皆齊整,慈宮善爲進御,亦卿等之勞也。民始曰,昨年再昨年,臣獨不得獲覩盛儀,今番得參於整理之任,榮幸極矣,無以仰達。上曰,慈宮諸節,較前年反復勝焉,實爲欣幸。有隣等曰,今承下敎,不勝慶忭之至。上敎鎭寬曰,一床備送於卿家老人,卿須隨往同歡,可也。仍命退,諸臣以次退出。
上在昌德宮。停常參·經筵。
李肇源啓曰,合辭方張之時,兩司無詣臺之員,事甚未安,除在外·疏批未下,傳旨未下外,未肅拜呈告人員,竝卽牌招,何如?傳曰,允。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,左副承旨李儒慶,今日不爲仕進,卽爲牌招,何如?傳曰,允。
李肇源啓曰,事變假注書鄭進明,身病猝重,勢難察任,今姑改差,何如?傳曰,允。
傳于李肇源曰,諸承旨持公事入侍。
承旨前望單子入之,察弘遠落點。
傳于李肇源曰,懸病不爲仕進承旨與右承旨許遞。
李肇源啓曰,吏曹判書金載瓚,參判徐邁修,牌不進推考傳旨,今方捧入,而開政命下之後,如是違牌,事甚未安,更卽牌招,何如?傳曰,允。
李肇源啓曰,吏曹判書金載瓚,三牌不進推考傳旨,今方捧入,而開政命下之後,連事違召,終不承膺,揆以事體,極爲未安,所當更請牌招,而係是一日四牌,何以爲之?敢稟。傳曰,更爲牌招。
鄭進明改差,代以文尙表爲事變假注書。
文尙表在外,代以趙璜鎭爲事變假注書。
傳于李肇源曰,八壯士卽隨龍人也,收用之道自別,而故別軍職朴培元之弟故郡守興元,雖非八壯士,一體收用,官至郡守,其子贈判中樞,其孫又爲郡守,而近來收用之朴思弼輩,皆附庸培元·興元奉祀孫,令兵判招見身手,問其年歲,可合收用與否,使之草記。
傳于李肇源曰,右副承旨入侍。
傳于李肇源曰,坐直承旨入侍。
李肇源,以兵曹言啓曰,五衛將申晤,前任羅州營將,時在任所,李定濟居在楊州地,病不上來,本廳番次苟艱,竝改差,何如?傳曰,允。
有政。吏批,判書金載瓚進,參判徐邁修牌不進,參議未差,左副承旨李肇源進。以洪明浩·徐有秉·李魯述·成鼎鎭·李相璜爲承旨,宋翼孝爲司諫,趙鎭完爲司饔僉正,朴性圭爲掌樂主簿,韓用和爲忠淸監司,柳肅之爲比安縣監,判中樞府事金憙爲冬至兼謝恩使。
兵批,判書李祖源進,參判姜彝正病,參議未差,參知金啓洛入直,左副承旨李肇源進。以沈禹相·金就大爲五衛將,同知單孫昌軫,僉知單趙東顯·柳得恭·嚴思勗,訓鍊正單李石求,內乘李惟秀仍任事承傳,護軍趙鎭寬·洪仁浩·李漢興,副護軍李勉兢·李儒慶·魚用謙,節度使韓用和竝單付。
以掌令韓永逵,持平李明孚,獻納尹行直,正言閔命爀·宋知濂牌不進罷職傳旨,傳于李肇源曰,只推。
李肇源,以司僕寺一二提調意啓曰,濟州出來先運歲貢馬二百十匹內,一匹船中故失,一匹到中路故失,五十匹箭串牧場放養次,雌馬代三十匹,壯勇營軍馬代二十二匹,華城府親軍衛分給計除,實納馬一百六匹,禾毛色別單書入之意,敢啓。傳曰,知道。
李肇源,以司僕寺一二提調意啓曰,濟州出來後運年例進上馬八匹,三名日進上馬六十匹,凶咎駑馬二十匹,合八十八匹內,一匹到中路故失,一匹到江頭病留,實納馬八十六匹,禾毛色別單書入之意,敢啓。傳曰,知道。
李肇源,以兵曹言啓曰,八壯士卽隨龍人也,收用之道自別,而故別軍職朴培元之弟故郡守興元,雖非八壯士,一體收用,官至郡守,其子贈判中樞,其孫又爲郡守,而近來收用之朴思弼輩,皆附庸培元·興元奉祀孫,令兵判招見身手,問其年歲,可合收用與否,使之草記事,命下矣。依傳敎,朴培元·朴興元奉祀孫訪問,則培元奉祀孫童蒙夢石,今年十三歲,居在通津地,興元代盡,前郡守朴思儉,以最長房主祀,而居在加平地云矣,敢啓。傳曰,然則贈判中樞朴廷豪與故縣令朴旻梓兩人中祀孫,招見後,草記,可也。
李肇源,以兵曹言啓曰,本曹草記朴培元·朴興元奉祀孫訪問事批旨內,然則贈判中樞朴廷豪與故縣令朴旻梓兩人中祀孫,招見後,草記可也事,命下矣。依傳敎,朴廷豪·朴旻梓兩人祀孫訪問,則廷豪祀孫前郡守朴思儉,居在加平地,旻梓祀孫閑良胤佐招見,則聞方業儒,將欲操弓云,而年今十六歲,容貌已長成,言辭極精詳之意,敢啓。傳曰,卿其造給弓矢,令別將各別勸課,待其身長之可堪祿仕,更爲草記,可也。
李肇源,以兵曹言啓曰,拆見全羅右水使金處漢今丁巳年春夏等褒貶啓本,則法聖僉使李東憲,以莫先束濕爲目,加里浦僉使李渭,以差善何妨爲目,蝟島僉使龍得珠,以益勉剛核爲目,則竝宜置中考,而置諸上考,殊無嚴明殿最之意,該帥臣推考警責,李東憲·李渭·龍得珠,竝中考施行,何如?傳曰,允。莫先束濕云者,先自束濕留意之意,似非貶語,法聖僉使李東憲,勿爲降考,可也。
領敦寧府事金履素箚曰,伏以,臣於日前,見差冬至兼謝恩正使矣。年來專對之任,每因位著之乏,差遣甚艱苦。臣則頃在甲寅乙卯之歲,荐承是命,而又皆以疾祈免,獲蒙體諒之恩,感祝之中,尙切惶蹙,苟使臣昔疾良已,有一分强仕之望,則憑仗王靈,數朔往還,自附於筋力奔走之義者,正亦臣之所幸願耳。夫何敢以占便之計?萌求解之念,而第臣脚部蹇澁之症,根柢已深,鍼藥罔效,房闥之間,若非人扶,則只得須杖而起,直一孱疾垂死之軀耳。惟玆出疆之域,臣所經歷,雖欲以癃痼之疾,蹣跚之狀,不計顚沛,擔舁登程,其奈一入館之後,向所謂人扶而須杖者,俱係行不得之事,則將何以免於大狼狽,而粗效使价之責哉?此臣所以前後四年之間,受命至三,而陳懇如一,跡涉言私,而意實爲公也。自非然者,以臣燥濕不擇之素心,何憚於宣力載馳之微事,屢申控籲,重自陷於違慢干冒之科哉?是則不待臣言之畢,而天日之明,亦或有以鑑照矣。伏乞聖慈,曲賜矜諒,亟許遞改,以全終始之澤,仍勘臣屢瀆之罪,俾朝綱肅而賤分安,不勝大幸,臣無任惶隘祈懇之至。取進止。答曰,省箚具悉卿懇。所請許施,卿須安心加攝。仍傳曰,此批答遣史官,傳諭。
持平金光遇疏曰,伏以,臣遐土一賤品耳。倖竊科第,微官冗職,奔走奉承,擬竭狗馬之誠,而淸朝臺選,實非臣夢寐攸及。噫,臺閣,重任也。上而匡救闕失,下而糾劾官邪,必須端方正直之士,可以膺是職而效其責,乃以如臣譾劣者,苟然爲副急之資,豈不有乖於難愼之道哉?臣居常愧懼,若隕淵谷,迺者柏府除命,遽下於千萬夢想之外,臣聞命驚惶,章皇出肅,及登筵席,昵近耿光,微分幸矣,榮寵極矣,而未敢出一言論一事,莫效一日之責,撫躬慙愧,無地自措,略控肝膈之至懇,自暴才器之不稱。伏乞聖慈,俯垂諒察,鐫削臣職名,使公器無玷,私分粗安,不勝大幸。臣於乞免之章,不宜贅他而旣有所懷,不敢終默,惟聖明少垂察焉。殿下以殷湯於緝之工,體周文不遑之德,其所以朝乾夕惕,霄衣旰食,臨御以來,二十年如一日,臣固知殿下旣許民國,不自勞疲,不知不覺之中,無或有傷損之節乎?在廷臣僚,未有對揚之萬一,故輒發中朝之歎,不無獨智之憂。伏願殿下,亟軫於董責分職之臣,留心於休養情性之道,而加意於節宣祈永之方,以副臣民日夕顒祝之望焉。自列聖朝以來,治具畢張,而方今急務,莫不曰立紀綱·勵廉恥·辨邪正·抑躁競·禁奢侈·懲貪汚·明黜陟·奬名節·祛浮華·節財用是已,而臣愚以爲,開言路一端,爲第一急先務也。何者,言路開則不振之紀綱可立也,都喪之廉恥可勵也,邪正之混淆可辨也,躁競之太甚可抑也,奢侈自禁而貪汚可懲也,黜陟可明而名節可奬也,浮華自祛而財用可節也?此正綱擧而目張,警一而懲百,言路之有關於世道者大矣。伏願聖明,特軫好聞之德,益懋舍己之方,以恢來言之道焉。噫,正士趨嚴科場,前後諸臣之言,已多切中者,不須煩提於今日,而每當大比之在前,自朝家嚴飭,非止一再,爲禁倖占橫竊之弊,而搢紳間子弟,或有學講之不通者,鄕曲中貲富,尙多文筆之借力者,奸竇難防,弊源莫杜,令甲之頻煩,竟歸無實之科,試以往者兩道功令生赴試言之,畢竟有面試之擧,故不文者初不與焉,無識者不願參焉。及其唱第之日,一無猥雜之歎,今之人咸曰欲矯科弊,會科之後,一令面試於前,借倩之呈露者,隨現罪之,則初無猥赴,亦無濫竽,而紛拿之弊可杜也,雜踏之患可救也。不此之爲,臨場苟且,縛束之脅制之,瓊珠瓦礫,渾罹其害,及乎榜出之後,則太半是魚魯之不辨,帝虎之莫分者,前後如此,習以爲常,此曷故焉?特以面試之不行故也。學講照訖,無補於杜奸傔從之道,閑遊之輩,略解文字者,肆然應講,隨從焉代筆焉。場屋之錯雜,猶復如前,何用講爲?初試之後,一番面試,會科之後,又行面試,面試之法旣行,則濫冒之人自祛,而科場之嚴可見也。伏願聖明,深留睿念焉。夫考績之法,至重且嚴,朝家之申飭何如,而廉平者無勢,則或居中下,貪黷者有勢,則反得好題,最可哀者殘民也,實無告者小氓也。或以久勤而差外,或以積仕而除宰,不問人之賢不肖,無異序陞,如此之輩,不思字恤之道,專事掊克之政,奸諂于上營,狐媚於幕裨,左右稱譽,畢竟準瓜,而及其遞歸也,民或指杖而遮路,要路而詬辱,以爲風俗之可惡也。此有不然者,民者嵒也,虐者讎也。居官之日,民之疾視也甚,而有此變怪,奚但民習之可惡而已哉?百姓之命,專係於一宰之手,若不愼揀,則其流之弊,不知止於何境。臣愚以爲,頻遣繡衣於各道,奬其廉而黜其貪,每每如是,則爲宰者可以懲畏矣,爲民者可以免害矣。今當大政之在前,躁競去而益甚,此在銓家之鑑空衡平,凡於守令之差除,另須揀愼,俾紓小民之憂,正爲今日之急務。伏願殿下,留神採納,不以人微而廢其言焉,臣無任云云。省疏具悉,首陳當留意,面試事,此亦久當有奸弊,況於先朝乙酉已試之,而後不更試之聖意,亦可仰認矣。殿最不嚴之弊,爾言是矣,頻遣繡衣事,亦是矣。爾其勿辭察職。
持平金光遇啓曰,請寢李汝節定配之命,更令王府嚴覈取服,施以當律。措辭見上答曰,不允。
丁巳閏六月十九日卯時,上御誠正閣。諸承旨持公事入侍時,行左承旨洪仁浩,右承旨李勉兢,右副承旨李肇源,同副承旨魚用謙,假注書任百禧·具得魯,記事官吳泰曾·金履永,檢校待敎李存秀,以次進伏訖。肇源讀奏江原監司徐有防狀啓寧越府使李敬五到任事,平安監司朴宗甲狀甲永柔縣令尹心約到任事,忠淸監司徐美修狀啓韓山郡守宋時淵到任事,勉兢讀奏咸鏡監司李鼎運啓本慶興府反庫事·典涓司薦狀公事,用謙讀奏黃海監司李義駿狀啓平山府使李彦敬後營將差下事,仁浩讀奏咸鏡監司李鼎運啓本罪人李興完鍾城府到配事。命書公事判付訖。命勉兢書榻敎曰,政官牌招開政,命肇源書榻敎曰,忠淸監司之代,今日政差出,待下批明日辭朝。上曰,判付若無出外之命,則皆於入侍書之,而近日持公事入侍外,皆不書出,誠一謬例矣。肇源曰,再昨日禁府書吏偶入玉堂,不知門鑰之下,不得出去,自兵曹草記,而昨日則不敢入閑漫公事,故仍爲退却,而亦不敢請罪入直堂郞矣。上曰,自兵曹推治該吏,可也。仁浩曰,卽伏見全羅右水使金處漢今春夏等褒貶啓本,則邊將無一人居中居下,殊無嚴明殿最之意,推考警責,何如?上曰,依爲之。出擧條仍命退,諸臣以次退出。
丁巳閏六月十九日辰時,上御重熙堂。右副承旨入侍時,右副承旨李肇源,假注書具得魯,記注官金良倜,記事官吳泰曾,以次進伏訖。上命肇源書榻敎曰,吏曹判書更爲牌招,參議前望單子入之。又命書榻敎曰,右承旨許遞,前望單子入之,待下批牌招察任。仍命退,承史以次退出。
丁巳閏六月十九日酉時,上御重熙堂。坐直承旨入侍時,左副承旨李肇源,記事官柳遠鳴,記注官金良倜,記事官吳泰曾,以次進伏訖。上曰,政事望筒捧入。賤臣承命出,捧入進伏。肇源曰,伴直無人,今日政新除授同副承旨成鼎鎭,卽爲牌招,何如?上曰,依爲之。與新除授承旨,牌招,可也。出擧條命退,承史以次退出。
上在昌德宮。停常參·經筵。
藥房提調金文淳,左副承旨李肇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李肇源,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
以本司坐起進不進單子,傳于李肇源曰,卿等旣來會於本司坐起,仍行次對事,招致備郞傳之。
李肇源啓曰,今日次對,兩司當爲進參,除在外·傳旨未下外,未肅拜人員,竝卽牌招,何如?傳曰,允。
傳于李肇源曰,大臣·備局堂上引見。
李肇源啓曰,行都承旨洪明浩,右副承旨李相璜,牌不進推考傳旨及罷職傳旨,今方捧入,行左承旨徐有秉,以其身病,擔羿來到闕外,萬無入肅之路,右承旨李魯述,同副承旨成鼎鎭在外,伴直無人,行都承旨洪明浩,所當牌招,而拘於廳規,不得請牌,何以爲之?敢稟。傳曰,竝許遞,前望單子入之,待下批牌招察任,每欲下敎者,以姓僻之故,尙不爲之云者,反涉於戲劇,年來屢試,益知其文華,兵曹參議睦萬中,爲承旨,亦爲牌招。
承旨前望單子入之,徐邁修·洪義榮·李集斗落點。
傳于洪義榮曰,左承旨入侍。
傳于李肇源曰,左副承旨入侍。
傳于李集斗曰,右承旨入侍。
傳于睦萬中曰,同副承旨入侍。
傳于李肇源曰,忠淸監司留待。
傳于李肇源曰,忠淸監司入侍。
備忘記,忠淸監司韓用和下直,長弓一張·長箭一部賜給。
以右副承旨李相璜牌不進罷職傳旨,傳于洪義榮曰,只推,更爲牌招。
以右副承旨李相璜牌不進罷職傳旨,傳于洪義榮曰,大臣之於承宣,世誼何異於一家至親,本事之然否?向筵大臣,已有筵奏,大臣之曰以不知者,承宣亦豈可獨謂有是乎?只推,更爲牌招。
傳于洪義榮曰,違牌知申許遞,前望單子入之。
都承旨前望單子入之,李鼎揆落點。
以備局堂上李秉鼎牌不進推考傳旨,傳于李肇源曰,更爲牌招。
以備局堂上沈煥之·趙鎭寬·徐龍輔牌不進推考傳旨,傳于李肇源曰,其中沈煥之·徐龍輔,皆是實病,則豈可出牌乎?當該承旨推考,傳旨勿施,備堂趙鎭寬,更爲牌招。
傳于洪義榮曰,今因備局書入者見之,耽羅漂海人之萬死獲生,今日當自畿營押付原籍官云,爲渠輩奇幸,而其中前忠壯將李邦翼,與無知島氓有異,卽堂上朝官也。卿等招致慰諭,仍令該曹相當職作窠,口傳調用,渠必思土,急於還鄕,不必留置,竝以此意分付事,令備郞傳于左右相。
兵曹口傳政事,李邦翼爲五衛將。
以五衛將李邦翼望單子,傳于李肇源曰,輪番之職,何以上來入番乎?與全羅監營中軍相換,如難供仕云,則令道臣狀聞事,分付。
兵曹口傳政事,五衛將李邦翼,全羅中軍鄭宅柱相換。
傳于李肇源曰,兵曹參議前望單子入之,待下批牌招入直。
兵曹參議前望單子入之,姜忱落點。
以司諫宋翼孝,正言宋知濂,掌令韓永逵,牌不進罷職傳旨,傳于洪義榮曰,只推。
李集斗,以兵曹言啓曰,本曹正郞沈鎜·鄭晩錫,身病沈重,呈狀乞遞,已至屢月,至於鄭晩錫,則時帶一軍色,事務尤係緊急,而一向曠闕,亦甚可悶,竝改差,何如?傳曰,允。
李肇源,以文臣朔試射試官意啓曰,今日試射開場之際,試官臣李集斗,除拜承旨,承牌詣闕矣,令該曹改付標,何如?傳曰,允。
李集斗,以文臣朔試射試官意啓曰,今日試射時,兵曹佐郞鄭文始不爲來參,故屢度催促,終不應射,揆以事體,誠極未安,其罪狀令該府拿問處之,何如?傳曰,後勿如是之意,嚴飭,可也。
刑曹啓目,粘連京畿龍仁縣金元喆獄事,邑牒道啓,服滷新證,若是偏信,致傷舊痕,略無擧論,臣曹之疑,不在獄情,實在査案,强悍之族,設計尤㦧,孤嫠之冤,抱鬱轉甚,嚴訊得情,何如?判付內,年久之獄,雖使僉議詢同,其難其愼,當屢致意於翻決之際是去乙,道狀如此,曹啓如彼,而驟看之則原情之論,難拂守法之議兺不喩,飮滷與不飮滷,藉有明證之可據,傷處之由己由人,姑不覈定,則卿等之言,不可謂之不然。然萬一獄情眞有冤枉,亦豈非合商量處乎?更令道臣別生言外之疑,多般究理,期於歸一,斯速論列狀聞爲良如敎。
刑曹啓目,今此朴三卜之獄,毋論奸之成未成,奸固罪也,不奸而曰奸,亦罪也。至若道臣,以雇奴奸主妻,爲此獄之斷,而但鄕漢輩例多節居雇,以節雇而一切歸之於古之雇奴,論以當律則非法不襯,亦非審克之道,上裁,何如?判付啓,僉議後錄,行會於新道伯處,未及詳査條件,更爲詳査,仍具意見,使之狀聞後稟處爲良如敎。
右副承旨李相璜疏曰,伏以,臣自有遭罹以來,杜門屛蟄,不敢自齒於無故者,數年于玆矣。甄錄之恩,不遺簪履,誨飭之諭,屢勤筵席,而臣猶一向逋傲,迷不知動者,臣雖冥如遯魚,亦豈樂爲此,辜恩虧分之事,以負平日圖酬涓埃之心哉?臣之受誣,在於心跡之間,而人臣事君,秪箇心耳。心跡旣岐,於何藉手?臣所以撫躬悼歎,如不欲生,寧犯慢命之誅,而不敢爲進身之計者,其勢窮而其情慼矣。迺殿下偏垂眷渥,曲加蕩滌,六字恩言,昭如日星,至諭以情旣暴而義已伸,則臣之心始辨,而臣之跡始晳矣。免欺謾之目,而洗反復之誣,死且不朽,生有何憾歷日莊誦,涕洫被面?況玆除名之降,重以鄭重之召,則臣惟有竭蹶趨承,以明叨謝之忱而已。顧安敢逡巡却顧,自歸辜恩之科哉?然猶抱咫尺之守,冒鈇鉞之誅,徊徨躑躅,不敢冒進者,誠以大防之在前,而公議之在後也。臣嘗痛遭橫誣,妄欲明辨,試又一詰於言者,而言者猶牢執前說,居然自是矣。且大臣筵奏,雖未知語緖之何居,而若謂臣以必無是事,則臣亦未必其或然也。然則臣之心跡,雖已仰暴於上,而自人視臣,尙未免䵝䵢而幽晦也。縱未能光明洞澈,常見孚信,苟或有纖毫隱蔽,小致疑介,則已無以自立於當世,而比數於平人,尙何能飄纓束帶,馳逐周行,揚揚若無故然哉?臣將以得於聖明者,銘鏤感頌,奉持終身,以爲臣不昧心之證,而絶意於名利,全信於溝瀆,以盡自靖之義而已。如是思量,無望蠢動,玆敢荐違召命,而冒控危懇。伏乞聖慈,矜其情而恕其愚,特許汰免臣所帶職名,俾全微諒仍治臣逋慢之罪,以爲昧恩虧分者之戒焉,臣無任云云。傳于睦萬中曰,一味未決,何時可以出場乎?上疏還給,前牌嚴飭,如不欲行公,使之納牌差代。
忠淸監司韓用和疏略曰,伏以,臣卽一常調蔭吏耳。以其材則樗櫟無用,以其年則蒲柳先衰天所已廢,而疾病沈痼,世所相忘而志氣摧頹,自分聖世之一遺物久矣。不自意近年以來,天地罔極之恩,若偏臣身,雨露陶甄之澤,若偏臣家,侈以緋玉,試以華紱,如臣無似,何敢有一毫承當之望,而不世之恩?誓將圖報,義附往役,未敢言辭,奔走竭蹶,若固有之,至今追惟,愧汗浹背,至於銀臺之除,職名之華顯,地分之淸切,尤豈臣夢想之所曾到,而回思數十年前雷肆之周旋,寤寐耿結,瞻覲是急,顚倒趨命,頻近香案,自同邇列,仰聆玉音,追提舊事,臣每自筵退,兄弟攢手,榮極而懼,感極而涕,死塡丘壑,更無餘憾,而不復有匪分之望,斷斷此心,天日鑑臨,而今此湖臬之命,又何爲而及於臣身哉?才具之不堪,望實之俱乏,猶屬自己之廉防,將來之狼狽,臣不敢猥有煩瀆,仰徹黈纊,第念方岳重任,自古掄揀,雖使夙夜儲望,績庸已著,利盤錯而綜事物者當之,猶當逡巡却,顧不敢爲冒膺之計,若臣者,半生蔭路,旣無履歷之可紀,徒荷寵靈,罔念負乘之至誡,揚揚冒赴,僨誤一路之重寄,孤負重宸之特畀,則其爲累聖簡而玷名器,豈細故也哉?臣之前後所叨,莫非踰分,豈不欲一上辭本?仰謝恩造,俯暴情懇,而僭猥是懼,泯默而止者,亦且屢矣。今則誤恩逾加,微衷逾迫,由中之言,一不自陳,格外之恩,視若儻來,則誠非臣義分之所敢安,翌日辭朝,雖有成命,而惶懍靡措,仰首嗚呼。伏乞天地父母,諒臣言之非出飾讓,念重任之不宜濫畀,亟命鐫改,回授可堪,俾臣還他本分,跧伏歌詠於造化覆燾之中,則公私不勝大願,臣無任云云。答曰,省疏具悉。三載六除,湖右之民邑,困於迎送,卿其勿辭,斯速下去釐弊。
敎忠淸監司韓用和書。王若曰,畀重寄於藩臬,官惟其人,別利器於錯盤,恩出特簡。玆授方面,克殫乃心,眷彼百濟舊邦,寔我三韓重鎭,地近三輔,山河襟帶之要衝,路接二南,水陸舟車之都會,五十州星羅碁置。厥貢惟魚鹽稻粱,四百年海晏河淸,其俗尙衣冠文物,第百弊轉痼於近日。又數遞莫甚於比年,錢穀簿書之虛逋,所以民日益困,迎送廚傳之陸續,詎無吏緣爲奸。惟卿,故家模楷,夙望文雅,蔭塗惜屈,聲績屢著於分憂,桂坊受知,抱負曾驗於進講。擢銀臺出納之任,特出念舊之恩,效石渠考校之勞,要籍稽古之力,方欲村具之歷試,適値藩寄之愼掄。玆授卿以忠淸道觀察使兼兵馬水軍節度使巡察使公州牧使卿其佩服殊私,殫竭素蘊,剸理最難於八路。莫曰時和而歲豐,蘇救正急於一方,矧今俗渝而弊詎,抑土豪武斷之習,所貴寬猛得中,紓浦氓椎剝之愁,不啻恫懷在己,自餘裁稟,厥有典章。於戲,由蔭仕而躋按察之班,寵奚啻於曠絶,莅藩維而盡旬宣之責,志毋負於澄淸。故玆敎示,想宜知悉。知製敎洪秀晩製進。
丁巳閏六月二十日卯時,上御誠正閣。藥房入診·次對同爲入侍時,藥房提調金文淳,左副承旨李肇源,記事官柳遠鳴,假注書具得魯,事變假注書趙璜鎭,記注官金良倜,記事官吳泰曾,檢校待敎李存秀,右議政李秉模,行上護軍金持默,行禮曹判書閔鍾顯,吏曹判書金載瓚,兵曹判書李祖源,行護軍徐有大·李漢豐·李書九,執義尹悌東,醫官柳光翼·金孝儉·金光國·李周憲·李惟鑑·吳仁豐·安昌禧,以次進伏訖。秉模曰,蒸炎連甚,聖體候,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。文淳曰,醫官待令,入診,何如?上曰,置之。秉模曰,歲閏之適値今月,若不偶然,而近日積雨之餘,再昨晴佳,亦云奇矣。直與慶辰差間,故未造問候之班,而珍饌至及於臣等,有若自別於他年,不勝敬欣慶祝之忱矣。上曰,前月承順慈心,未得設饌,而其時有待閏召卿等之語矣。日熱方熾,未果召之,而只分送饌床矣。上曰,向日之雨,均霑諸道,而嶺·湖猶有惜乾之嘆,嶺南則至設祈雨祭,湖南·湖西,亦姑無得雨之狀矣。秉模曰,湖西道臣之方農遞易,極可悶然。上曰,新道伯何不肅命乎?秉模曰,新除授忠淸監司,昨旣有明日辭朝之命,而尙不出肅,事甚未安,該監司韓用和推考,卽令辭朝,何如?上曰,依爲之。出擧條上曰,次對爲之。秉模曰,頃因安岳郡守李始源所啓本郡勅需一依黃州例定式放下事,自本司行會矣。卽見黃海監司李義駿狀啓,則以爲,本道各邑勅需,曾於丁未,因特敎定式,而安岳郡放下之減數於黃州者,非爲上副勅支待有差等也。分屬人員之數,黃州之加於安岳者,問禮官·問安使·通使等十餘員,則各其隨率,亦自夥多,當初磨鍊,實爲因此而加減,到今不究裏面,但以上副勅相等,其所放下,一準黃州例施行,有非定例之本意,安岳郡勅需,一遵定例會減事,請令廟堂稟旨,分付矣。當初安岳勅需之減數磨鍊於黃州者,非爲上副勅之差等,蓋以分屬人員之數,黃州加於安岳而然也。其時該道道臣與京畿道臣,往復消詳,從實裁定,與懸空臆度者有異,而未經一勅,徑加闊狹,則他邑之觀望繼起,以致紛紜,勢所必至。依狀請,安岳郡勅需,一遵定例施行之意,分付,何如?上曰,依爲之。出擧條秉模曰,濟州漂民出送事,禮部咨文出來矣。以前頭使行奉表稱謝之意,撰出回咨,正書安寶後,定禁軍騎撥下送于灣府,使之傳給鳳城將處,以爲轉致北京之地,今年節行,順付太上皇帝·皇帝前,無方物謝恩各一起,加磨鍊之意,一體分付,何如?上曰,依爲之。出擧條秉模曰,頃見沈煥之上疏,則以其坐處之稍遠,似未及領會聖敎而然矣。唐虞之世,亦尙都兪吁咈,則聖上豈或以吁咈厭聞,而有伊時下敎哉?礪世矯俗,卽我聖上之苦心,而挽近以來,世無眞實做去之人,雖於仕宦進退之際,尙有心與跡之異,外面粧撰,如彫紙縷葉之爲,故欲祛此習,宜先從上敎令矣。上曰,卿言猶屬第二件義矣。予則以爲,君之於臣,如三軍之有帥,臣之於君,如七十子之服孔子,軍有不用命之律,師有不率敎之斥,則向來下敎,只爲是不用命不率敎者類耳。當仁不讓於師,莫將第一等讓與別人,則當今之世,任君師之責,而丕變世道者,豈不在予一人乎?予以師道自處,則不用命不率敎者,如三軍之用法而誅之可也,如孔門之鳴鼓而攻之可也。難進易退,豈不嘉奬,而所謂格外之處義,法外之引嫌,實自躁進中出來,眞箇恬退之士,不必有隨時曲嫌,而只當於大處觀之耳。如是而後,朝廷可尊,爵祿亦高矣,至於今番重臣之陳疏,予以爲過矣。彼宰臣今日登筵,而向時引嫌,終不免俗習之纏繞,亦何必深責乎?秉模曰,臣等仰殿下如堯·舜,固當信如四時,率循其道而已,所謂不識不知,順帝之則者也。宰臣則偶未深思,初非務欲過中而然矣。上曰,凡事先自紀綱邊扶持,五倫皆有防限,限卽分也,程子所謂多少不盡分者,誠格言也。且韓信之善用兵,不過分數明,予雖否德,旣在君師之位,則不率敎者,其非化外之類乎?秉模曰,聖敎然矣。上曰,若以從令爲非,則方命之共工,當不入於四罪中耶?率以天下,各自不同,若以仁,則國人皆曰是,卽率敎也,若或反是,則何有得使國人率敎乎?秉模曰,黃海水使徐英輔,以其七十老母之在京有病,連呈辭狀,情理旣如此,在法當遞,今姑改差,何如?上曰,依爲之。出擧條秉模曰,日熱如此,老炎尤甚,而連行賓對,又連有持公事入侍之命,下情不勝悶鬱,伏望稍思節宣之方,以爲保嗇聖躬之地焉。上曰,予當自强不息,乾乾惕若,而近日朝著頗無事,念五日次對,當依卿言勿爲矣。持默曰,北漢山城鹽炭分埋事,考出文籍,則炭二千一百二十石二斗,自經理廳,二去壬寅年,漸次添補,而丁卯,移屬本廳。故摠戎使具聖任,己巳年,分埋兩處,一千二十石則埋於龍巖寺後深谷,一千一百石二斗,則埋於東門內大路邊,鹽則五十石,燔作一百塊,自訓局盛之空石,置于訓倉矣。自丁卯年移屬本廳,而初無埋置之事矣。上曰,又有埋置於東將臺者云,更爲詳問,可也。鍾顯曰,卽見咸鏡監司李鼎運狀啓,則長津府鄕校位板奉安日字,請令該曹推擇後,香祝磨鍊下送事,啓下矣。奉安日字,恐不必別擇,釋菜前一日,從便奉安,而奉安祭,亦於釋菜兼行,似爲穩當,以此意祝文中措辭撰出事,分付藝文館,何如?上曰,依爲之。出擧條上曰,京外印信,亦可見世道處矣。古則皆大書深刻,故至今屢百年,字劃宛然矣。近來則申飭何如,而字旣細刻又淺,不過數年,又復刓弊,豈不可駭?此後如有新造處,每一本印置于本曹謄錄,可也。鍾顯曰,細畫淺刻,無若近甚。秉模曰,陸奏約選,可爲有補於世敎,論裵延齡書之入於末端,若大學之末章,亦可仰聖意矣。上曰,蘇軾亦云論事似賈誼,用智如子房,而其文於世道人情,纖悉無餘,故或多語冗而意疊處,今者刪冗而去疊,有若別機軸,大抵朱子書或多如此處矣。秉模曰,然矣。鍾顯曰,大比不遠,而各道照訖講,難以及期申嚴,姑以依前例擧行,關飭矣。上曰,今秋科場,則將何以爲之乎?自廟堂相議善處,可也。秉模曰,嚴立禁條,然後可無隨從濫雜之弊,無文冒赴之患矣。鍾顯曰,京照訖講,則依舊例前期一月設行乎?上曰,此亦相議處之,可也。秉模曰,試闈前期開門,然後可免紛雜之弊矣。上曰,此亦申飭,可矣。人皆以呼呈爲好云,故前已一二次許行而呼呈,反有遺珠之嘆云,科場事每每如此矣。有大曰,本營各道價布之每於當年內收捧上納,爲不易之典,而近來各邑,不但每致愆期。又不致察,至有升麤尺短之患者,便成痼弊,今年則年事有豐登之漸,預爲申飭各該道,必以升細尺準者,限內準捧上納之意,出擧條申明,分付,何如?上曰,依爲之出擧條漢豐曰,楊花鎭卽臣營所管,而當初設置之時,還米不過六百石矣。以其年年添耗,今爲三千石,故糶糴之際,多有弊端。且臣營米條,自來不足,其中一千石,移付餉色,何如?上曰,依爲之。出擧條上敎秉模曰,卿以備堂之無實職者,亦爲奏事,前有申飭之擧條,而至於今筵,吏兵判卽東西班之長,且大政不遠,而無一所達,誠爲慨然矣。秉模曰,古人有懷莫達,欲得登對之便,今人則頻登筵席,豈無可奏者,而專以緘默爲事?吏兵判則都政當前,亦無所奏,從重推考,何如?上曰,置之。悌東曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也,何其冤也?噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝節定配之命,更令王府嚴覈取服,施以當律。上曰,不允。出擧條悌東曰,科試之法,至爲嚴愼,以一日之得失,定多士之優劣,非可以取辦於俄頃也明矣。故唐之三鼓限券,宋之五旬鎖院,寔出於優游不迫,俾各盡技之意也。挽近以來,早呈成風,書題纔揭,試券紛投,非有倚馬之才,摠是盡葫之套,士趨因此而浮躁,科規由是而淆亂,有識之嘆,厥惟久矣。每當場屋之設,非無申禁之令,而獨奈校文者,意見各異,定時呼呈,若無拘於早晩,畢竟立落,反未免於取早,榜眼一出,衆言喧㒮,主司有欺人之名,擧子無信令之意,式至今日,弊習轉痼,事之無謂,莫此爲甚。目今槐黃不遠,大比隔月,合有一番丕變之道,請令攸司先欺定制,曉喩多士,仍飭京外掌試之臣,更勿如前襲謬,務盡鑑別之精焉。上曰,依啓。出擧條上曰,守令入侍。璜鎭承命出傳,與比安縣監柳肅之偕入進伏,奏職姓名訖。上曰,誰之子也?肅之曰,故翊衛臣光翼之子也。上曰,然乎?予不忘爾父矣,下去善爲之。命除七事。仍命退,諸臣以次退出。
丁巳閏六月二十日午時,上御誠正閣。左承旨·右承旨·同副承旨·忠淸監司同爲入侍時,左承旨洪義榮,右承旨李集斗,同副承旨睦萬中,假注書具得魯,記注官金良倜,記事官吳泰曾,忠淸監司韓用和,以次進伏訖。上敎集斗曰,年幾何?已生白髭矣。集斗曰,犬馬之齒,今爲五十四矣。上曰,琴氏訟案,初何以決處,而至於末梢葛藤耶?集斗曰,黃哥不見報辭,徑自生疑,到處稱冤,故移訟之後,非臣所知矣。上曰,聞莅任以後,不煩聽訟云,果有是否?集斗曰,身任分憂之責,豈敢全却民訴,而才性旣不逮人,其所聽之者,幾何異於不聽也哉?命用和進前,用和奏職姓名訖。上曰,以蔭吏爲方面之任,絶罕之例也。受知於桂坊時,而未及用之,故有是除矣。湖西,士夫之冀北,年來官不得人,不知朝家待士夫之意,卿須下去,是旬是宣,大民若知朝廷法意,則小民自當觀化矣。仍命義榮宣諭訖,用和先退。上敎萬中曰,年幾何?萬中曰,七十一矣。上曰,過年限矣。以姓僻之故,不得爲承宣云者,豈不怪乎?敎義榮曰,領府事近日,何如?義榮曰,近雖困暑,別無疾病矣。命分書公事判付訖。仍命退,諸臣以次退出。
丁巳閏六月二十日午時,上御重熙堂。左副承旨·直提學·摠管入侍時,左副承旨李肇源,假注書具得魯,記注官金良倜,記事官吳泰曾,直提學李晩秀,副摠管韓晩裕,以次進伏訖。上敎晩秀·晩裕曰,朱子全書,卽數十年前手抄者,而藏置篋笥矣。今之繕寫,慮或差誤,卿等校準以入,可也。命肇源書榻敎曰,吏曹參判前望單子入之。仍命退,諸臣以次退出。
上在昌德宮。停常參·經筵。
傳于李肇源曰,諸承旨持公事入侍。
傳于李肇源曰,左副承旨入侍。
傳于李肇源曰,京畿監司入侍。
李肇源啓曰,假注書具得魯身病猝重,勢難察任,今姑改差,何如?傳曰,允。前假注書洪奭周,仍察廳任。
洪義榮啓曰,行大司憲宋煥箕在外,執義尹悌東,掌令韓永逵,持平金光遇·李明孚牌招啓辭未下,掌令鄭㝡成傳旨未下,監察茶時之意,敢啓。傳曰,新除授稷山縣監,旣有當日辭朝之命,如未署經,兩司牌招署經。
有政。吏批,判書金載瓚進,參判·參議未差,左副承旨李肇源進。以趙得永·洪秉臣爲兵曹正郞,金洛一爲禮曹佐郞,李普源爲漢城判官,金明淳爲稷山縣監。
兵批,判書李祖源進,參判姜彝正,參議金啓洛病,參知姜忱入直,行右承旨李集斗進。以李義弼爲副摠管,申大偀爲黃海水使,僉知徐英輔,護軍徐邁修·洪明浩·徐有秉,副護軍李魯述·成鼎鎭,副司果鄭晩錫,以上竝單付。
吏曹口傳政事,甕津府使申大偀單付。
李肇源啓曰,稷山縣監當日辭朝事,命下矣。憲府則旣已署經,而諫院則大司諫權裕,司諫宋翼孝,獻納尹行直,正言閔命爀·宋知濂牌不進,無以備員署經,何以爲之?敢稟。傳曰,傳旨勿施,一竝更爲牌招。
以掌令韓永逵牌不進罷職傳旨,傳于睦萬中曰,只推。
傳于睦萬中曰,明日當由逌瞻門,展拜景慕宮,該房知悉。
李集斗,以兵曹言啓曰,今閏六月二十一日武臣賓廳講書時,武臣兼宣傳官尹勉鎭,訓鍊院正白東運,訓鍊院副正柳成逵,訓鍊都監哨官具載厚,禁衛營哨官李重恒,通鑑第一卷不通,竝依定式推考警責,何如?傳曰,允。
丁巳閏六月二十一日卯時,上御誠正閣。諸承旨持公事入侍時,行左承旨洪義榮,行右承旨李集斗,左副承旨李肇源,同副承旨睦萬中,記事官柳遠鳴,假注書具得魯,記事官金景煥,記注官金良倜,檢校待敎沈象奎,以次進伏。上曰,無公事房退去。萬中先退。義榮讀奏黃海兵使李儒敬狀啓遂安郡守南涑,谷山府使丁若鏞赴任事,集斗讀奏江原監司徐有防啓本江陵府反庫事,肇源讀奏黃海兵使李儒敬狀啓谷山府使丁若鏞,右營將仍差事。命書公事判付訖。命肇源書榻敎曰,全羅中軍李邦翼入侍。邦翼進伏階下,集斗承下敎問於邦翼曰,爾之年歲幾何?何年登科,何時加資?以何事登船,漂至何境?一一仰奏。邦翼曰,臣年四十一,甲辰登第,丙午拜守門將,丁未陞武兼,辛亥元子宮初度後內試射時,以三中四分居首,特敎加資,拜忠壯將矣。臣父前五衛將臣光彬在京,故欲爲來覲,去年九月發船上京,二十一日申時量,大洋中忽逢西北風,莫知所向,至四月,東南望見三大島,意謂日本境,未暮前將欲到泊矣。忽又東北風大吹,舟乃西南漂去,出沒浪頭,舟中八人,糧盡不食已五六日,俄又乙辰風大起,雨下如注,掬飮雨水,稍爲解渴,至十月初二日,忽有一大魚躍入舟中,八人生切而㗖之,數日延命,初六日未時量,舟泊於一處,乃下船登岸,倚石而坐,有一人遠遠窺見。少頃,數百人成群而至,若有所問,而昏暈不能答,諸人收聚若干衣服物件,因各負一人而去三里許,到一處村落,可三十餘戶,中有公廨。扁曰坤德配天堂,療以米飮小許。又取火燎衣,稍定精神後,索紙硯書問地名,則彼輩以書答之曰,此乃中國福建省澎湖分府界云云。三日調治後,有一人來言,馬宮大人,將招見你等云,故八人同乘彩舟,行五里許,則沿江左右,有數百彩船,船上皆設畫閣,江邊卽馬宮衙門也。三門內高唱三聲畢,有一官員,導入八人,馬宮大人,着紅袍坐交椅,年可六十餘,美鬚髥好身手,階下建紅日傘,侍立臺上者,左右八十人,着有紋緞衣,或藍或綠或佩劍或負羽,臺下羅卒三十人,着紅衣,持杖或竹棍杖,黃龍旗二雙,鍮釘一雙,八人等引入臺上,馬宮大人問曰,爾等以何國人,何事登舟,何日遇風,幾日到此?答曰,身是朝鮮國全羅道全州府人,質米次登船,猝然遇風,出沒浪中,莫知所向者十六日,始到此地矣。大人曰,情境可矜,退去安歇,因退出一處,有一大廈,房中以錦緞鋪陳,各贈竹簟枕,每日兩時,各給米飮一器,鷄膏一器。又給香砂六君子湯兩時,如是者凡十餘日,因護送臺灣府,以兩大船治送,向西南二日程,到臺灣府北門外下陸,人物繁華,樓臺壯麗,夾路左右,盡夜張琉璃燈,玲瓏怳惚,光輝燭天。又有異鳥,馴在彩籠,知更而鳴,自北門行十五里,有官府二層高門。扁曰常山府,留接門內,吏部七日呈書乞歸,則越二日以水路治送,自官府各給衣服一襲,糧饌食物,官員供帳於門外,設饌餞之,臨別,執手有眷眷意,登舟十日,到廈門分部下陸,止舍於紫陽書院,院中有朱子畫像,入去祗拜,居接儒生數百人,皆出來見之,頗示款曲之意,主倅表公,二日供饋。又治發向福建省,以竹轎擔去,蓋此地鑿山通道,故車馬不得往來,過同安縣泉州府,至興化府,有五十里石橋,橋門九虹霓,左右繫龍舟萬艘,人物富盛,歌吹喧轟,入福建城門,門外有法海寺,大刹也。自官府每日各給銅錢二兩,此時卽丁巳正月初五日也。大麥黃熟,橘柚垂實,人心飮食衣服制度,皆與我國彷彿,來見之人,以砂糖之屬爭投之,多留戀不卽去,或着臣等衣服而流涕,或持去後,還問其委折,則答以持去俺家,欲使家人,玩貴國衣製云云。又呈書乞歸官員曰,待皇旨處分,水陸間治送云云,八人等朝夕哀乞于巡撫府,一日有官員乘雙轎,垂黃日傘過去,故備陳遠離父母妻子一時切急之情狀,則良久思之。答曰,待數日後,三十五官員,當齊會於官府,待其時呈單云。故依其言呈單,則衆員輪回看過,若有惻隱之意,往告于巡撫府,其五日,以五縣司巡檢馬勝吉定委官,護送出西門外四十里,此時卽三月十一日,而南草萃盛,早稻出苗矣。黃津橋,登小船,二日到呇分部下陸,由陸路過西陽嶺寶華寺,此處多竹檜之屬,行十二日到江山縣,以舟作行,江上有小船,漁翁載十隻靑鳧,放鳧于水中,鳧捉魚銜入舟中,漁翁受置,如是終日。又四日到嚴州,登子陵釣臺,又有子陵祠焉。又行五日,到杭州,山川秀麗,人物繁盛,樓臺壯麗,有北關大善寺,此地卽張風雲所遊處也。出東門外登大艦,艦中設彩閣,又有倡女五六人,往來遊嬉,四日到蘇州江,江西有寒山寺,黃瓦四十間也。一日留宿,主倅王公,設饌款待,使之遊賞,又登舟行十里,有姑蘇臺,卽三層也。又行三里,有岳陽樓,以銅爲柱,窓戶及廳板,皆以琉璃爲之,鑿池於廳板下,養五色魚,出沒玲瓏,前望洞庭湖,又有君山點點,又行至虎邱寺,天下第一大寺云。七層塔上,望見四方,目力難窮,行四日到江都楊州,五湖合流處云,有金山寺。蓋以五色瓦,法堂前有石假山,高二百丈,又築石周回五里,環建二層彩閣,下層儒生數千居接,上層皆朱欄歌吹漁釣之人列坐,石假山上,以銅柱十字橫貫,以石板作廳,建法堂三十間,多奇花異鳥,又有鍾磬十四,木人自擊之,一鍾先鳴,則衆鍾次第皆鳴,又行到尤遊縣,卽山東省界。自此下船登車,而土俗鄙野,人物儉嗇,民家皆蓬門蓽戶,而所食只有黍稷而已。行到北京,入正陽門內,望大淸門·黃極殿,風俗景物,比南京不及十之七八,到朝鮮館,二十日留宿,例有衣糧贈給之,而通使或給餘飯,或每日一時給糧矣。六月初一日,乘車離發,出自崇文門,閏六月初四日,到義州矣。又下問南北京路程爲幾千里。邦翼曰,自澎湖至臺灣水路二日程,自臺灣至廈門水路十日程,自廈門至福州省陸路一千里,自福州至北京六千八百里,北京至鳳凰城二千里,鳳城至義州一百三十里矣。仍命退,諸臣以次退出。
丁巳閏六月二十一日卯時,上御重熙堂。左副承旨·京畿監司入侍時,左副承旨李肇源,假注書具得魯,記事官金景煥,記注官金良倜,京畿監司李在學,以次進伏訖。上曰,近日雨暘,何如?在學曰,極爲調均矣。上曰,兩南頗旱,嶺南則至行祈雨祭云矣。在學曰,京畿一道,亦或有旱乾處,今番之雨,則無處不周洽矣。上曰,京畿秋事幾過半成乎?在學曰,今則年事似無慮,而大抵穴農矣。上曰,緝盜之政近日,何如?在學曰,近頗無警矣。上曰,牛禁,何如?在學曰,連爲廉察矣。在學曰,南陽獄案,雖使更査,一向抵賴,亦別無更問者矣。上曰,以此錄啓,可也。在學曰,大臣私行之給馬,便成謬例,而向因右相筵奏,不爲給馬事,出擧條定式矣。金奉朝賀往來時,不爲給馬,而雖以道伯言之,大臣私行,初無祗待之事,此後則私行,當依舊例,不爲祗待矣。上曰,依此爲之。在學曰,龍仁罪人金元喆獄事刑曹回啓,判付內,有更令狀聞之命矣。回啓中許多句語,有非平說可否之意,臣誠瞿然慙悚,更難冒陳,而今於俯詢之下,敢不以獄情仰對乎?此獄以檢狀見之,則要害之傷痕,固狼藉矣,縛打之情節,亦絶悖矣。若無服滷一事,則元喆之償命,更無可疑,今番行査,旣得服滷之明證,則朴女之死,卽服滷也,非被打也。藉令徧體傷痕,皆出於元喆之所毆打,不可歸之於致命之根因,則其傷之由己由人,更無關係,曹啓中,屬之他手之犯,然後元喆始可傅生云者,恐未細究也。到今肯綮,惟在於服滷虛實,而外面驟看,則年久獄老之後,利喆之援告景應,景應之援告白女,雖不無可疑,而疑端旣無現發之跡。且以常情言之,死囚求生之心,晷刻爲急,若有動得屍親之道,則今年以前,豈不早圖,而遲待於今乎?蓋因行査之際,證援皆絶,遂有招問景應之擧,以及於白女,則不可以用意募得言之,況自是班族,又已篤老,必不爲無識常漢輩所爲之事者乎?然而此亦猶屬懸空之說,莫重獄事,當從顯著之跡,而屍親之言,明白如此,則將何以臆斷曰,諺單非實也,面招非實也?竝以其時事狀之歷歷說道者,直歸之於虛罔乎?設有隱情,亦不現露,則獄體所在,不可以未然之疑,掩其顯著之跡,況服滷之說,非白女之創出也。已自初檢時,出於謙最占化之口,至於檢官以釵黯煎汴,有所論列,則此與今始創說,大有異焉,亦可爲憑驗之一端矣。大抵此獄之今日證援,惟有白女一人,而初單再供,旣皆如彼,今雖更問,必不變辭,旣無更覈之道,則正所謂罪疑也。一向訊推,恐非重人命愼獄體之道,臣之迷見如此,故敢此,仰達矣。上曰,以此擧條,更令該曹稟處,可也。出擧條命在學先退。在學退出,命肇源書榻敎曰,政官牌招開政。命書榻敎曰,稷山以難治弊邑,年來數遞,且當新伯到界,其代不可遲待都政,令該曹有地處人亦可堪者,今日政各別擇差,待下批當日辭朝。又命書傳敎曰,先正文純公李滉祠版,今日取路城外,將向禮安地本第云,特遣禮官護送,至江郊後回奏。
上在昌德宮。停常參·經筵。
大駕詣景慕宮,展拜罷入齋室後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
李集斗啓曰,來二十五日朝參日次矣,敢稟。傳曰,停。
洪義榮啓曰,今日展拜,承旨當爲備員,而都承旨李鼎揆在外,右副承旨李相璜未肅拜,無以備員,何以爲之?敢稟。傳曰,許遞,前望單子入之。
李集斗啓曰,御營廳將官來言,今日本廳軍兵,日次私習云矣,敢啓。傳曰,知道。
洪義榮啓曰,合辭許久闕啓,事甚未安,除在外·傳旨未下外,未肅拜·呈告人員,竝卽牌招,何如?傳曰,允。
承旨前望單子入之,徐邁修·李海愚落點。
傳于李集斗曰,右承旨入侍。
李肇源啓曰,稷山縣監金明淳當日辭朝事,命下矣。諫院當爲署經,而大司諫權裕,司諫宋翼孝,獻納尹行直,正言閔命爀·宋知濂,牌不進,無以備員署經,何以爲之?敢稟。傳曰,其中有親病實病人許遞,前望單子入之,待下批牌招署經。
臺諫前望單子入之,正言李寅采·李儒修落點。
李肇源啓曰,禮曹郞廳來言,先正文純公李滉祠版,今日始到城外,轉向禮安地,依下敎護送至江郊云矣,敢啓。傳曰,知道。
李肇源啓曰,稷山縣監金明淳諫院署經事命下,而大司諫權裕未肅拜,司諫宋翼孝傳旨未下,獻納未差,正言李寅采·李儒修牌不進,無以備員署經云,未差之代,政官牌招開政差出,待下批與大司諫權裕,一體牌招,以爲備員署經之地,何如?傳曰,司諫只推,獻納前望單子入之,與司諫牌招,違牌正言,傳旨勿施,以前牌,各別催促,使之備員署經。
獻納前望單子入之,韓致應落點。
傳于李肇源曰,仁川府使義興縣監之代,令該曹口傳擇差,待下批明日辭朝。
吏曹口傳政事,以李榮運爲仁川府使,李鎭熙爲義興縣監。
傳于李海愚曰,坐直承旨入侍。
有政。吏批,判書金載瓚進,參判·參議未差,同副承旨睦萬中進。以李尙度爲大司諫,高宅謙爲司諫,朴吉源爲獻納,趙台榮爲正言,蔡趾永爲吏曹佐郞,趙學敏爲戶曹佐郞,沈周賢爲掌樂僉正,金復光爲通川郡守。
兵批,判書李祖源,參判姜彝正,參議金啓洛病,參知姜忱入直進,右副承旨李海愚進,護軍李鼎揆·權裕,副護軍李相璜,副司直尹行直·宋翼孝·韓致應,副司果閔命爀·宋知濂·李儒修,以上竝單付。
傳于李海愚曰,未肅拜玉堂許遞,與未差之代,前望單子入之,待下批牌招入直。
玉堂前望單子入之,應敎李明淵,校理林漢浩,副校理李基讓,修撰李之聃落點。
李集斗,以訓鍊都監言啓曰,今閏六月二十二日景慕宮展拜時,因兵曹節目,金虎門軍三十名除出,把摠李仁默,哨官申大益率領,挾輦侍衛,集春營軍五十名,哨官安弘燁領赴都領營門,還宮後各還直所,而竝待標信擧行之意,敢啓。傳曰,知道。
李集斗,以御營廳言啓曰,今閏六月二十二日景慕宮展拜時,依兵曹節目,弘化門集春營入直軍各五十名除出,大將臣李漢豐率領,弘化門外分左右排立,東營入直軍三十名除出,入直哨官鄭臣弼率領,宮大門外把守,而竝待標信擧行,解嚴後各還本處,入直之意,敢啓。傳曰,知道。
睦萬中,以奉常寺都提調·提調意啓曰,東籍親耕田所種皮黍打作,則所出爲二石五斗之意,敢啓。傳曰,知道。
睦萬中,以賑恤廳言啓曰,南部明禮洞契任掌徐昌潤,今月二十一日本洞路傍,得一歲遺棄男兒,同里居良女崔召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
正言李寅采啓曰,臣才識魯莽,言議拙訥,本不合於淸朝耳目之任,而素以草野疎賤之品,偏蒙造化陶甄之澤,前後叨被,罔非洪造。山恩海渥若偏臣身,閑司漫職,陳力奔走,少效涓埃之報答,是臣之所晝夜矢心者,而至於臺職,初無前望,特蒙中批,臣於其時,身在草土,恩命誤及,自在勿施之科,臣若夤緣一時之誤恩,自處以臺通,則非但臣情理之所不忍,亦將得罪於禮敎,此臣之難冒者一也。且況伊日三司,同蒙特除者十餘人,而臺言峻發,語意深緊,名無指的,混圇說去,雖未知箚着於誰某,而亦豈可恬然自諉以無故之人乎?此臣之難冒者二也。有一於此,已足爲自劃之端,況以臣一身,而兼有是二者乎?以此以彼,臺端一步,便成鐵限,而迺者薇垣特除之命,適在待罪銓郞之日,署經有命,天牌踵臨,而微諒莫回,荐犯違傲,飭敎截嚴,逃遁不得,怵畏義分,章皇出肅,粗伸叩謝之忱,而臣之情踪,轉益惶蹙,因仍蹲冒,斷無其望,其何敢一刻晏然於臺次乎?請命遞斥臣職。答曰,其後銓曹連爲擬望,設有情勢,無異更通,則今此避嫌,誠過矣。勿辭,亦勿退待。
司諫高宅謙,副應敎李翊模,持平李明孚,校理李羲甲,副校理尹益烈·洪秀晩,正言李寅采,修撰韓用鐸,副修撰金熙采·李貞運啓曰,請寢罪人鄭致達妻出置城外之命,依前還發配所,亟令王府快正典刑。措辭見上請物故罪人德相亟施孥籍之典。措辭見上請逆賊尙喆追施孥戮之典。措辭見上請亟寢昧爽以後申禁之命,因許捧入未徹之啓,特賜允兪,俾王章伸而亂本拔焉。措辭見上答曰,不允。末端事,付丙矣。
司諫高宅謙,持平李明孚,正言李寅采啓曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情。措辭見上請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上請物故罪人國榮亟施孥籍之典。措辭見上請梟示罪人明謙,正刑罪人以謙亟施孥戮,逆復庶子好石亟施處絞,荐棘罪人時偉設鞫得情,夬正王法,遲晩罪人宇鎭捧根脚夬正王法。措辭見上請承款後物故罪人九宗亟施孥籍之典。措辭見上答曰,不允。
持平李明孚啓曰,請寢李汝節定配之命,更令王府嚴覈取服,施以當律。措辭見上答曰,不允。
司諫高宅謙,正言李寅采啓曰,請金甲島爲奴罪人克觀,古今島爲奴罪人克泰更令王府嚴鞫得情,夬正王法。措辭見上請逆賊尙魯亟施孥戮之典。措辭見上請亟寢秋曹罪人柳師文放釋之命,仍令王府設鞫嚴問,夬正典刑。措辭見上答曰,不允。柳師文事,亟停勿煩。
丁巳閏六月二十二日寅時,上詣景慕宮。展拜入侍時,行左承旨洪義榮,行右承旨李集斗,左副承旨李肇源,記事官柳遠鳴,假注書洪奭周,記注官金良倜,記事官吳泰曾,內閣直提學李晩秀,檢校待敎沈象奎·徐有榘·李存秀,以次隨駕。上具翼善冠·衮龍袍,乘輿由交泰門·永淸門·明政門,出弘化門,入逌瞻門·日瞻門,至東神門外,降輿詣版位,行再拜禮,仍詣廟內奉審訖,出御齋殿。命義榮與本宮提調鄭民始,兵曹判書李祖源,二直提學李晩秀入侍。民始曰,觸熱動駕,聖候,若何?上曰,一樣矣。上敎祖源曰,卿於本曹事務,漸加鍊熟乎?祖源曰,尙多生疎矣。上曰,近來銓官,無論吏兵曹,多以色目分排,甚至武兼,守門將之類,亦皆以是排比,蓋其誰優誰劣,旣不能鑑別,故便以此作一依據處,然後易以做去云,卿則能免此套乎?祖源曰,色目排比,本非好底事,況西銓尤異於東銓,則豈敢爲此乎?上曰,近來武弁乏人,轉甚年少韎韋之流,有能踵武前輩者乎?民始曰,臣於武弁,固未多見,而近因本營將官差出,間或留意訪問,則故家大族中別無身手人物之表表可稱者,若果博求,安知無人,而以今所見,實有才難之歎矣。上曰,如果有超出等輩者,則兵判亦豈不收用乎?祖源曰,誠然矣。上曰,殿最何時畢到,都政何間可爲耶?祖源曰,北關外諸道殿最,來月旬間可期畢到矣。上曰,北關褒貶則有難遲待,都政亦當以旬間爲之矣。上曰,昨日召見李邦翼,則爲人甚了了,而一聞其言,亦可爲壯觀矣。一船八人之無恙往返於三萬里程途者,已極奇幸,而紫陽書院·子陵釣臺·岳陽樓·金山寺等處,無不歷遍云,豈不奇哉?聞其路由臺灣,而飮食之品,無異我國,文物之彬郁,土産之殷富,福建蘇·杭之所不及云,臺灣之入於中國版圖未久云,其地的在何處?民始曰,聞與日本紅夷相近,而且爲海外諸國往來之要衝,故南方物貨之輻湊於中原者,率多由此,其爲中國之地,始自康熙時云矣。上曰,聞南方之人,試着我國衣冠,至有流涕者云,以是觀之,則吾東方固足稱禮義之邦,而春秋大義,豈可作歇後看也?上曰,嶺·湖之間,聞有惜乾之歎,今年年事,亦有穴農之慮矣。民始曰,嶺·湖則春雨已洽,今頗暵旱,而湖南亦或沾潤云,西北及畿內,則善爲登熟矣。上曰,數日之內,如得雨澤則,好矣。民始曰,天無點雲,一沛可期矣。上曰,整理儀軌,欲爲繼印,而凡例尙未釐正,間亦有訛誤處矣。仍敎晩秀曰,儀軌與杜律間印役,從近爲之,可也。命書榻敎曰,新除授承旨牌招。仍命權退,上出齋殿門,乘輿至日瞻門內,命民始進前敎曰,宮內莎草,間多稀疎處,卽爲移植,而俾無蹂踐之弊,以爲從速就茂之地也。仍出日瞻門·逌瞻門,至弘化門外。命書駕前下敎曰,稷山縣監入侍。稷山縣監金明淳進前,奏職姓名。上曰,固當善做,更須盡心宣諭,七事則除之,辭朝後卽爲下去也。仍由弘化門·明政門·永淸門,入交泰門還內。諸臣以次退出。
丁巳閏六月二十二日未時,上御重熙堂。右承旨入侍時,行右承旨李集斗,假注書洪奭周,記事官金珍恪,記注官金良倜,以次進伏訖。上曰,今日誰爲坐直?集斗曰,右副·同副矣。上曰,守令已爲署經乎?集斗曰,臺諫出牌,姑無去來矣。上曰,牌去來催促。賤臣承命出飭,回奏曰,一竝違牌云矣。上曰,正言李寅采,有何情勢?出問以奏。賤臣承命出問,回奏曰,以其臺諫特除之在於喪中,而且於其時,有臺論云矣。上曰,此不必然,使以前牌催促。上敎集斗曰,嶺邑何時遞來,而南中土俗,近果何如?亦有可用之人乎?集斗曰,嶺南舊稱鄒魯,風俗醇厚,而近漸頑悍,不識事面道理,極可慮矣。亦豈無讀書之士,而言行之相副者,亦不多見矣。仍命退,承史以次退出。
丁巳閏六月二十二日申時,上御重熙堂。坐直承旨入侍時,右副承旨李海愚,假注書洪奭周,記事官金珍恪,記注官金良倜,以次進伏訖。上曰,臺諫牌去來催促。賤臣承命出飭。上曰,守令口傳望,速爲持入。賤臣承命出持入。命書榻敎曰,臺諫中未肅拜及有實故·實病人許遞,政官牌招開政差出,待下批牌招署經。仍命退,承史以次退出。
上在昌德宮。停常參·經筵。
李集斗,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李集斗啓曰,御營廳將官來言,今日本廳軍兵日次私習云矣,敢啓。傳曰,知道。
洪義榮啓曰,合辭方張之時,諫院無詣臺之員,事甚未安,傳旨未下外,呈告人員,竝卽牌招,何如?傳曰,允。
傳于李肇源曰,諸承旨持公事入侍。
李集斗啓曰,事變假注書趙璜鎭,身病猝重,勢雖察任,今姑改差,何如?傳曰,允。
趙璜鎭改差,代以朴昌擧爲事變假注書。
傳于李海愚曰,右副承旨入侍。
傳于睦萬中曰,同副承旨入侍。
朴昌擧在外,代以許鐫爲事變假注書。
睦萬中啓曰,副校理李基讓,方在罷散中,而昨日前望點下之後,矇未覺察,混同出牌,違牌傳旨,循例捧入,臣不勝惶恐,而基讓旣在罷散中,何以爲之?敢稟。傳曰,敍用。
以校理林漢浩,牌不進罷職傳旨,傳于李肇源曰,只推。
以大司諫李尙度,獻納朴吉源,正言趙台榮,牌不進罷職傳旨,傳于李肇源曰,只推。
以司諫高宅謙,正言李寅采,牌不進罷職傳旨,傳于睦萬中曰,只推。
以全羅監司李得臣狀啓雨澤馳啓事,傳于李肇源曰,嶺·湖雨澤稍閟,以此夙夜耿耿,何幸卄日之雨,所得優渥云,萬萬幸甚。道內均霑與否,星火狀聞事,令廟堂三懸鈴行會,湖南則三日餘已登聞,而嶺南則十五六日,京中沛然之澤,尙未知同然與否,農形狀本之如是遲滯,於此道伯,始見之,當該道臣推考,亦令廟堂,以後勿如是之意,嚴飭。
以全羅監司李得臣狀啓,順天安島前洋漂到琉球國船人,不爲直送外洋,轉向興陽三島,衣袴手標,亦不報來,俱極疎忽。該府使崔守魯,爲先罷黜,其罪狀,令攸司稟處事,傳于李肇源曰,皆是公罪。且況水路便近,則何論外洋·內洋乎?外此些少不察,亦出於從實直陳,勿罷其倅,先施問備之典事,回諭。該水使,亦難免不飭之責,推考。
以全羅左水使趙岱狀啓,順天安島前洋漂到琉球國船隻,迂回內洋,發送於三島,衣袴手標,一不報來,府使崔守魯,爲先罷黜事,傳于李肇源曰,水使所管卽邊將,而管下邊將,自防踏僉使以下,擧行駭然。初不請罷,獨於大體摠領之地方官,如是吹覓,無關於風稜,狀啓還下送。
李肇源,以吏曹言啓曰,新除授通川郡守金復光,未準六朔,於工曹佐郞,而矇然擬望,至蒙恩點矣。不能照檢之失,臣不勝惶恐,而揆以公格,有難仍置,通川郡守金復光望筒,勿施,何如?傳曰,不審之失,卿則推考。該倅,仍令辭朝,可也。
李集斗,以兵曹言啓曰,慶熙宮衛將柳復文,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
刑曹啓目,粘連,龍仁縣殺獄罪人金元喆,朴女被打之痕,道臣則主服滷也,故論以罪疑,臣曹則主傷痕也,故治以査疑,可謂兩疑俱發。臣曹有不敢擅斷,上裁,何如?判付啓,問于左右相回啓爲良如敎。
以黃海監司李義駿啓,本黃州牧殺獄罪人金應白獄案査實馳啓事,判付內啓下刑曹爲旀,除却許多說話,明情于單辭,此獄之謂也。婦雖不可爲證於舅,舅犯之獄辭連,是在婦也先斃兺不喩,干證三人,一亦物故,其在兩造師聽之義,以彼證未具之案,一直如式同推是隱則,正犯應白,不斃於杖下,必斃於獄中,不必殺而使之死,一也。有非欽恤之政,且以趙賢彩·金右三干證兩囚招觀之,無論鎌與椎,兇身之當其下手也。賢彩等,俱不目擊光景,其所援以爲證者,不過是追聞二字,其時干證,只是賢彩輩,則賢彩輩之追聞,卽必苦主輩不公之說,此何足爲證左乎?且況應白婦之坐在其矣門前云云。亦安知非先卽徑歸乎?一獄之三人死,正犯之年七十,都不足輕重於獄理,惟是單辭,不可成獄是置。非曰應白之十分冤枉,明知究覈之證絶,而難於遽然酌決,循例啓下,使之依前仍推,其可曰寧失不經,應白酌處事,分付道臣爲良如敎。
以黃海監司李義駿啓本,鳳山郡殺獄罪人李儀國,更加訊推,期於得情事,判付內啓下刑曹爲旀,翁壻爭死,莫云獄老而生奸,死生之於好趨惡避,卽常情之所同然,爲壻之情雖切,比諸己身,孰緊孰歇,然而捨翁自當,如就樂地,豈可以意逆志,歸之於奸謀,有乖古人見欺於圉人之義兺不喩,況旀死者死於酗,欲死之餘,殺與死間,其死也亦頗不分明,三復査案,可謂疑半信半,由前而換定元犯,則由後而殺與死難辨,若此如彼,一竝都置之。使七十老人,得免驚褫魄而奄忽,使四代獨子,倖活而有子生女,則屈法之弊小,活人之效大,此而持疑,其可曰朝廷有造化之權也哉?李儀國,卽其道內地方定配,竝其妻押付。韓就江段,晩時白活之罪,加刑一次,同配一處爲良如敎。
掌令韓永逵啓曰,請寢李汝節定配之命,更令王府嚴覈取服,施以當律。措辭見上答曰,不允。
丁巳閏六月二十三日卯時。上御誠正閣。諸承旨持公事入侍時,行左承旨洪義榮,行右承旨李集斗,左副承旨李肇源,右副承旨李海愚,同副承旨睦萬中,記事官柳遠鳴,假注書洪奭周,記事官金珍恪,記注官金良倜,檢校待敎沈象奎,以次進伏訖。命讀奏公事。肇源,讀奏吏房公事忠淸監司韓用和狀啓,報恩縣監宋益鼎到任事。萬中,讀奏戶房公事平安監司朴宗甲啓本,肅川府反庫事。集斗,讀奏兵房公事平安兵使任嵂狀啓,碧團僉使李尙謙到防事。義榮,讀奏刑房公事咸鏡監司李鼎運啓本,罪人尹朔不里等吉州等官到配事。罪人金成九放送事。命書判付。海愚,以無公事先退。命吏房外諸承旨竝先退。命書榻敎曰,下直守令入侍。遠鳴承命出,與義興縣監李鎭熙偕入進伏。上曰,守令進前。鎭熙,進奏職姓名。上曰,爾在何處?鎭熙曰,居在全州矣。上曰,爾於故相李尙眞,爲何親屬?鎭熙曰,爲從玄孫矣。上曰,故相直派,果能世傳冠冕,而其中通顯者,爲誰?鎭熙曰,五代孫李容萬,曾爲監役矣。上曰,故相之孫及曾孫,亦有立朝者,而祀孫,爲誰?鎭熙曰,蔭仕者亦多,而故獻納李宇夏,是其長孫也。上曰,嶺南聞方惜乾,鋤後之旱,民事關心,下去努力,必須善做也。本邑雨暘,已有入聞者乎?鎭熙曰,未及詳聞,而大抵有旱災云矣。命宣諭後,除七事,仍命鎭熙先退。敎象奎曰,左傳今可開印云乎?象奎曰,首卷外已皆畢役,而諸卷印出之間,首卷足可訖工云矣。上曰,杜律旣已了役,當爲先印矣。象奎曰,五經·百選,今日當爲畢準,自明日使當初校正文臣,更準一番,似好矣。上曰,唯。仍命退,諸臣以次退出。
丁巳閏六月二十三日辰時。上御熙政堂。右副承旨·同副承旨入侍時,右副承旨李海愚,同副承旨睦萬中,假注書洪奭周,記事官金珍恪,記注官金良倜,以次進伏訖。上敎賤臣曰,爾往內閣,與抄啓文臣申絢,同校冊子也。賤臣承命出。仍命退,承史以次退出。
上在昌德宮。停常參·經筵。
洪義榮啓曰,行大司憲宋煥箕在外,執義尹悌東,掌令韓永逵,持平金光遇·李明孚牌招啓辭未下,掌令鄭㝡成傳旨未下,監察茶時之意,敢啓。傳曰,知道。
傳于李肇源曰,諸承旨持公事入侍。
傳于李肇源曰,左副承旨入侍。
以應敎李明淵,牌不進罷職傳旨,傳于李肇源曰,供語混圇,渠豈得已哉?苟非然者,處分,豈止彼?其間任他,亦有意在焉。仍不擧論,何時可出場?應敎李明淵以違牌之罪,特補洪原,使之當日辭朝,時縣監,遞付京職。
吏曹,洪原縣監單李明淵。
傳于李肇源曰,洪原縣監入侍。
以校理林漢浩牌不進罷職傳旨,傳于徐邁修曰,只推。更爲牌招。
徐邁修,以弘文館言啓曰,新除授修撰李之聃,時在忠淸道忠州地,經筵入番事緊,請斯速乘馹上來事,下諭。傳曰,依啓。
徐邁修,以弘文館言啓曰,副應敎李翊模,副校理洪秀晩,修撰韓用鐸,副修撰李貞運,連呈辭單,不爲行公,竝卽牌招察任,何如?傳曰,學士雖重,何可三徵七辟乎?似此玉堂,但當從速區處,請牌過矣。草記還給,呈辭捧入,可也。
副應敎李翊模,副校理洪秀晩,修撰韓用鐸,副修撰李貞運初度呈辭。踏啓字。
徐邁修,以弘文館言啓曰,校理林漢浩,旣有只推之命,卽爲牌招察任,何如?傳曰,允。
李肇源,以吏曹言啓曰,今此宗廟·永寧殿秋享大祭執事中時無職名人員,令該曹口傳付軍職,何如?傳曰,允。
洪義榮,以義禁府言啓曰,咸鏡道北靑府定配罪人鄭取善放送事,承傳啓下矣。鄭取善放送事,分付該道道臣之意,敢啓。傳曰,知道。
安春君疏曰,伏以臣一病三載,起歇無常,症甚危凜,已作癃疾之類,不生不滅,徒蒙天地之盛渥,涓埃蔑效,職分且虧,惶隕悚蹙,若墜淵谷,不意今者,宗廟秋享初獻官預差及於賤臣,誓戒隔夜,而顧臣病狀,兼以暑癨,一倍添劇,昏不省事,萬無强力進參之望,玆敢疾聲呼籲於宸嚴之下。伏乞聖明,亟命改差享官之任,仍治臣瀆撓之罪,以安私分,千萬幸甚。臣無任云云。答曰,省疏具悉。疏辭,許令該曹付標。
刑曹判書權疏曰,伏以臣見差永寧殿秋享大祭亞獻官,今夜當受誓戒矣。第臣於十數日前,中暑滯膈,始泄終痢,症甚苦重,方廢食服藥,多般療治,而姑未得顯效矣。病旣不潔,身亦難强,莫重淸齋之列,萬無趨進之勢,玆敢疾聲仰籲。伏乞亟命攸司,劃卽變通焉。臣無任云云。答曰,省疏具悉。疏辭,許令該曹付標。
丁巳閏六月二十四日卯時。上御誠正閣。諸承旨持公事入侍時,行都承旨徐邁修,行左承旨洪義榮,行右承旨李集斗,左副承旨李肇源,右副承旨李海愚,同副承旨睦萬中,記事官柳遠鳴,假注書洪奭周,記注官金良倜,記事官金履永,檢校待敎沈象奎,以次進伏訖。命讀奏公事。肇源曰,吏房無公事矣。萬中,讀奏戶房公事全羅監司李得臣啓本,金溝縣反庫事。義榮,讀奏刑房公事全羅監司李得臣啓本,罪人嚴老味康津縣到配事。邁修·集斗·海愚,以無公事先退。上曰,守令入侍。出榻敎遠鳴承命出,與延安府使沈厚之,偕入進伏。命進前。厚之進奏職姓名。上曰,與二提學爲幾寸親?厚之曰,爲十二寸矣。上曰,爾自嶺邑上來,南中近日雨暘,如何?厚之曰,臣以十八日踰嶺,而其前尙未得雨矣。上曰,嶺南農形,大抵,何如耶?厚之曰,今年雨澤,初甚均適,故兩麥大登,而禾穀亦善爲移秧,近因暵旱,望雨如渴,若趁今月內得一霈,則亦可免歉矣。上曰,昨年年事,左·右道孰優,而昨年之與再昨,又孰爲勝?厚之曰,昨年,比再昨大勝,而左·右道一齊豐登矣。上曰,以沿路所見,畿·湖年事,何如耶?厚之曰,畿·湖則雨澤旣洽,到處善成,而但木花,不登矣。上曰,咸安弊瘼,何如?厚之曰,前以還穀之太多,不無弊端。中間自朝家區處減數之後,別無他瘼矣。上曰,還戶,幾何?厚之曰,一邑元戶爲五千餘,而幾皆受還矣。上曰,本邑民俗,得無木强頑悍之弊,而還穀亦不至拒納乎?厚之曰,班戶旣多,或有難治之端,而還穀旣減之後,亦少拒納之弊矣。上曰,吏鄕,亦無爲弊之事乎?厚之曰,吏不過三十名,故亦無弊端之可言矣。上曰,咸安去京幾里,水土,若何?厚之曰,距京八百八十里,而去海甚近,故水土不好矣。上曰,何日辭朝?厚之曰,卽當下直矣。命厚之先退。敎象奎曰,左傳如未訖工,杜律當爲先印,須從近始役,五倫行實序,亦令二直提學速爲完篇,趁今月成書,以爲裝䌙入啓之地也。又敎曰,五經百選,旣皆畢準,而嶺南營吏,何當下送耶?象奎曰,今日內,可以畢準,而錯誤處釐正及頭註書寫,又當爲二三日,過此則可以下送矣。上曰,渠輩賞賜,果皆領受耶?象奎曰,擧皆惶感無地,至於手戰,不能操筆矣。上曰,渠輩榮耀,可謂自有營吏以來,初有矣。仍命退,諸臣以次退出。
丁巳閏六月二十四日辰時。上御重熙堂。左副承旨入侍時,左副承旨李肇源,記事官柳遠鳴,記事官金景煥·金履永,以次進伏訖。命書傳敎曰,抄啓文臣鄭取善,聞其病勢甚劇,定配,特爲放送事,分付。肇源曰,臣於今番海西歸路,行到信川地,則信川·安岳·載寧·文化四邑民人,十百爲群,遮道號訴,故問其委折,渠等以爲信川郡有蘆田一坪,境接四邑,而自是帳內元付之地,曾爲許多民人互相賣買資生之土者,殆至數百年之久矣。今自議政府,誤認以帳外無主之地,打量定稅,纔經筵稟,屬之政府。從今衆民失業,無以資活,勢將荷擔,有此切骨之冤,願達黈纊之下,俾得安堵。依前作業,以爲保存聊生之地云。臣雖未詳顚末之如何,而所見民情,旣甚矜憐,亦係隱瘼,故敢此仰達,下詢大臣處之,如何?上曰,民弊旣云若此,則不可任其爲弊,令廟堂關問該道,決處後,草記,可也。出擧條命退,承史以次退出。
丁巳閏六月二十四日未時。上御重熙堂。洪原縣監入侍時,左副承旨李肇源,記事官柳遠鳴,記事官金景煥·金履永,洪原縣監李明淵,以次進伏訖。上敎明淵曰,爾可謂再生之人也。春間之疏,以何意而爲之也?明淵曰,天奪其魄矣。上曰,守令之未及下直者幾人,注書出去,知入,可也。賤臣承命出問,回奏曰,延安府使未及下直矣。敎明淵曰,宣諭七事,除之,爾其下去善爲之也。命明淵先退。仍命退,承史以次退出。
上在昌德宮。停常參·經筵。
自酉時至人定,灑雨下雨,測雨器水深二分。
藥房提調金文淳,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪義榮啓曰,合辭許久闕啓,事甚未安,除在外傳旨未下外,未肅拜·呈告人員,竝卽牌招,何如?傳曰,允。
李集斗啓曰,備邊司郞廳來言,今日賓廳日次,而無時急稟定事,不待來會云矣,敢啓。傳曰,知道。
傳于徐邁修曰,諸承旨持公事入侍。
傳于李肇源曰,守令入侍。
傳于徐邁修曰,都承旨入侍。
洪義榮啓曰,行大司憲宋煥箕在外,執義尹悌東,掌令韓永逵,持平金光遇·李明孚,牌不進,掌令鄭最成傳旨未下,監察茶時之意,敢啓。傳曰,知道。
以司謁張光益手本別監文禧福,以邸役上納事,恣意出入於公廨之狀,萬萬無據,爲先除下事,判付內,文禧福段,爲先除名爲有矣,雖以該寺郞官言之,近來掖隷作弊之弊嚴禁,何如?且況徵索詰難於司僕云,則入直郞官,不卽報于堂上草記,極爲駭然。當該郞官,當分輕重嚴處,各令該司査問草記,此後名以掖隷,現影於各司,不卽捉置草記,則雖都相,猶難辭其責,況堂上以下乎?以此意,嚴飭各司。
睦萬中,以宣惠廳言啓曰,以司謁張光益手本別監文禧福,以邸役上納事,恣意出入於公廨之狀,萬萬無據,爲先除下事,判付內,文禧福段,爲先除名爲有矣,雖以該寺郞官言之,近來掖隷作弊之弊嚴禁,何如?且況徵索詰難於司僕云,則入直郞官,不卽報于堂上草記,極爲駭然。當該郞官當分輕重嚴處,各令該司査問草記,此後名以掖隷,現影於各司,不卽捉置草記,則雖都相,猶難辭其責,況堂上以下乎?以此意嚴飭各司事,命下矣。卽爲査問於各廳,則嶺南郞廳李素,以上納之遲滯,捉來各邑邸人,則別監文禧福,以興海主人來待,而渠旣白衣混入,故初不知別監與否矣。及其懲治之際,始自言方帶別監云。故不爲笞治,卽爲放送,而此外掖隷輩,別無來本廳作弊之事云。此後如有入來作弊之端,卽爲執捉來報事,申飭之意,敢啓。傳曰,知道。掖隷院隷之對答於邸役者,例皆直爲推治,則豈可以別監分揀乎?事實與該署手本稍異,郞官雖不處分,此後此輩,若或投足於近處,則先從此郞官嚴處,可也。
李集斗,以司僕寺一二提調意啓曰,以司謁張光益手本別監文禧福,以邸役上納事,恣意出入於公廨之狀,萬萬無據,爲先除下事,判付內,文禧福段,爲先除名爲有矣,雖以該寺郞官言之,近來掖隷作弊之弊嚴禁,何如?且況懲索詰難於司僕云,則入直郞官不卽報于堂上草記,極爲駭然。當該郞官,當分輕重嚴處,各令該司査問草記,此後名以掖隷,現影於各司,不卽捉置草記,則雖都相,猶難辭其責,況堂上以下乎?以此意,嚴飭各司事,命下矣。本寺應問員役等,一竝捉致,嚴加査問,則書吏金錫禧,門直朴興金等所告內,今月二十三日申後,別監文禧福,謂欲見馬籍色執吏,將爲入門,門直拒而不納之際,主簿李學彬,以入直郞廳,望見其狀,捉入門直,責以掖隷之出入公廨,飭禁截嚴,則雖未及入門,何可使之接跡於官門近處乎?仍爲嚴飭門直,其時事狀,衆目皆覩,何敢欺隱云矣?入直郞官之治罪門直,乃在文禧福欲入未入之際,則此與慢不致察,任其出入有異,而徵索詰難之說,旣出於手本。臣等之未卽草記,惶恐竢勘,該主簿李學彬,所當請以嚴勘,而旣有當分輕重嚴處之命,爲先査問以入之意,敢啓。傳曰,然則分揀,可也。
行左承旨洪義榮,同副承旨睦萬中等疏曰,臣等卽伏見正言李寅采到院疏本,則以向來湖儒疏事,有所敷陳,而措辭遣語,多涉禁令,故不敢遽然捧入矣。俄又侵斥喉院,至以壅蔽爲言,臣等誠不勝慙悚之至,原疏涉禁,雖不得登徹,而臣等旣見斥於言地,顧何敢一刻晏然於職次乎?玆敢聯陳短章,徑出禁扃。伏乞亟遞臣等職名,仍治瀆擾之罪,以謝人言,以安私分焉。答曰,省疏具悉。卿等勿辭行公。
傳于睦萬中曰,諸承旨批下,牌招入直。
丁巳閏六月二十五日卯時。上御誠正閣。諸承旨指公事入侍,守令同爲入侍時,行都承旨徐邁修,行左承旨洪義榮,行右承旨李集斗,左副承旨李肇源,右副承旨李海愚,同副承旨睦萬中,記事官柳遠鳴,假注書洪奭周,記事官金景煥·金履永,檢校待敎沈象奎,瑞興府使林性運,以次進伏訖。命讀奏公事。肇源曰,吏房無公事矣,萬中,讀奏戶房公事,江原監司徐有防狀啓渰嚂燒死人等處恤典題給事。義榮,讀奏刑房公事,江原監司徐有防啓本罪人任昌仁平海郡到配事。時囚罪人等同推開錄事。邁修·集斗·海愚,以無公事先退,命各書判付訖。義榮·萬中先退,命守令進前。性運進奏職姓名。上曰,曾經幾處守令?性運曰,甲辰冬除和順縣監,己酉移交河,壬子除蔚山換豐德,甲寅除南平凡五處矣。上曰,在南平幾年?性運曰,恰爲四年矣。上曰,南平之與和順,邑之大小,治之難易,果何如耶?性運曰,南平大於和順,故治亦較難矣。上曰,甲寅年事,果何如?而昨·再昨兩年農形,又孰爲優?性運曰,甲寅年則可謂慘歉,而猶勝沿海之邑,乙卯·丙辰,俱獲豐登,而兩年年事,大抵相等矣。上曰,今年則又何如,而卄日之雨,能爲周足乎?性運曰,以今所見,可謂善成,而雨澤所得,多少不均,頗有穴農之慮矣。臣到巡營,遇卄日之雨,而驟注之餘,優得二鋤矣。上曰,得聞嶺邑之報乎?湖南之望雨,比嶺南,何如?性運曰,湖南則有水根處,不待雨而亦爲善成。高燥處,雖多惜乾,而大抵比嶺差勝矣。上曰,湖南一道,本多還弊,而小民受困,專在盡分一條,南平則盡分穀爲幾何?性運曰,本邑還穀,別無他弊,而請得加分外,亦無盡分名色矣。上曰,必是異於沿邑之故,無此弊矣。又敎曰,爾年幾何,而何年,始爲作宰乎?性運曰,今年三十三歲,而二十,始爲守令矣。上曰,可謂太早矣。爾是侍下乎?性運曰,有老母矣。上曰,爾父若在,年今爲幾?性運曰,當爲七十六歲矣。上曰,爾能應擧乎?性運曰,間間赴科,而擧業全然空疎矣。上曰,二十作宰,奚暇能治文字,爾做賦表各幾何首?性運曰,表只三十首,賦亦不過四五十矣。仍命退,諸臣以次退出。
丁巳閏六月二十五日辰時。上御重熙堂。都承旨入侍時,行都承旨徐邁修,記事官柳遠鳴,記事官金景煥·奎履永,以次進伏訖。上曰,卿自海西歸後,可謂許久閑暇矣。卿從仕蔭路時,新靈小邑也,而亦未免罷黜矣。今番按藩,頗有稱譽之聲,能無取侮之事,誠非始料所及矣。邁修曰,臣才具不逮,初不能爲方伯之事,至今惶愧矣。邁修曰,臣竊有耿耿之愚忱,敢此仰達矣。臣於年前待罪玉署時,敢陳一疏,仰勉聖躬之保嗇,而伏承優批。又於翌日召對,下敎以疏語陳腐之中,亦有憂愛之意,過侈嘉奬。臣至今莊誦,不勝感祝,近叨海藩,數年逖違之餘,屢次登筵,終不敢仰瞻天顔矣。向於皇壇陪從時,始一仰瞻,則龍髥幾乎半白,中間日月,不過二年矣。區區下情,不覺自驚,聖人之血氣,雖或有時而衰。竊伏念,殿下春秋尙未至於衰白之時,而衰白若此,此專由於萬機獨勞之致,莫非群下不能率職之罪,而亦有欠於大聖人保嗇之方矣。向以故右相議諡事,徹夜酬應,固知出於優禮之聖念,而雖至翌朝擧行,可以及時,而何乃酬應之如是太勞耶?且於月前,親閱諸道獄案,殆至於百餘度之浩繁,而收殺於數三日之間,不自爲疲之聖意,臣等固欽仰攢頌之不暇,而亦豈不萬萬憂悶乎?當今百千萬事,都係於殿下一身,聖體康寧,然後上可以供殿宮悅豫之道,下可以爲元子身敎之方,而殿下何不念及於此耶?文王之日昃不遑,周公之坐而待朝,自是古聖人傳來心法,則臣之此言,雖近於婦寺之忠,而衷情自切,不能不罄陳。伏願自今,凡於政令之間,擇其緩急之分,深思保嗇之道焉。上曰,言則好矣。予於近年以來,精力損減,凡於酬應,比前稍倦,而鬚髮尤爲早白矣。邁修曰,向來李書九事,果甚駭然矣。若其問議難安之端,惟當恭俟朝家之體諒,而初不欲行公者,豈不萬萬乖當乎?臣未詳其時筵話,而第伏聞辭敎,亦不無過中矣。上曰,誰謂過也。予則猶以爲不及矣。旣行公於備堂,欲自劃於有司者,此果成說乎?如不欲行公,則何不於備堂之任,決其去就也?今日朝廷,若有眞箇辭爵祿之人,則予當嘉奬之不暇,而所謂辭爵者,亦宜謹守公格,進退有據,不敢爲法外之處義,而近來嫌避太過,虛僞成習,未得旣得,心跡判殊,此亦俗弊之一端,故予之前後申申者,只在於明矯俗之義,而初未有一字嚴敎矣。至於二提學之疏出而卿等亦必認以爲予有過中之敎,而此則似於本事之外,自有不可不言之端,豈必因此事,而如是陳疏乎?邁修曰,臣則初未能詳知矣。上曰,李明淵事,昨日區處,可謂善爲乎?邁修曰,渠在不生不滅之中,今此特補,在渠實爲再造之恩矣。上曰,昨日召見,初則以天奪其魄爲對,而其所奏對,全不成說,尙在如夢未覺之中矣。今番事,在渠庶或爲他山之石,而觀其爲人,則防範不嚴,搖漾未定,雖於此後,不能無可憂之端矣。邁修曰,渠以薄有文譽,故自謂每事渠獨知之,必欲上人而後已。設或有一二事粗解處,安得每事渠自盡知乎?臣亦切姻間,而心切痛之,故昨日肅命時遙見,而初不相關矣。上曰,渠當自別於此義理,而猶不知此,予則雖不必惡渠,而其於朝廷之衆議何?非謂棄其所學,從吾所好,堯·舜率天下以仁而民從之。且率性之謂道,修道之謂敎,敎者卽禮樂刑政之謂也。若不率循,則不可但以禮樂導之,亦當以刑政齊之矣。邁修曰,此人必爲害於世道者矣。命退,承史以次退出。
上在昌德宮。停常參·經筵。
李集斗,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
洪義榮啓曰,行大司憲宋煥箕在外,執義尹悌東,掌令鄭㝡成·韓永逵,持平金光遇·李明孚,傳旨未下,監察茶時之意,敢啓。傳曰,知道。
傳于李海愚曰,右副承旨入侍。
傳于李肇源曰,承旨房仍。
以正言李寅采,牌不進罷職傳旨,傳于洪義榮曰,只推。
傳于李肇源曰,坐直承旨入侍。
以忠淸監司韓用和狀啓,沔川郡守尹寅國,卽臣姨弟,法當相避,令該曹照例稟處事,傳于李肇源曰,令該曹口傳差代待下批,使之一兩日內辭朝。
吏曹口傳政事,以朴趾源爲沔川郡守。
李集斗,以御營廳言啓曰,本廳來七月·八月兩朔應立右部左司,屬忠淸左道五哨軍兵五百十七名,今已逢點整齊矣。七月初一日,與前司軍兵,替代立番後,舊軍放送之意,敢啓。傳曰,知道。
李集斗,以御營廳言啓曰,本廳來九月·十月兩朔應立右部中司,屬五哨軍兵,八月二十五日,京中逢點,九月初一日,與左司軍兵,當爲替代立番。而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
李海愚,以禁衛營言啓曰,本營哨官具命益,受由過限,依例汰去之意,敢啓。傳曰,知道。
丁巳閏六月二十六日辰時。上御便殿。右副承旨入侍時,右副承旨李海愚,假注書洪奭周,記事官金景煥·金履永,以次進伏訖。上曰,上番翰林所校朱書,何日可畢云乎?履永曰,明日可畢云矣。仍命退,承史以次退出。
丁巳閏六月二十六日初更。上御重熙堂。坐直承旨入侍時,左副承旨李肇源,假注書洪奭周,記事官吳泰曾·金履永,以次進伏訖。上曰,今日蒸熱如此,南中或有得雨之處耶?肇源曰,昨今間必有得雨之處矣。命書傳敎曰,承旨房,仍。又命書榻敎曰,藥房提調,許遞,前望單子入之。仍命退,承史以次退出。
上在昌德宮。停常參·經筵。
未時申時,灑雨下雨,測雨器水深二分。
洪義榮啓曰,行大司憲宋煥箕在外,執義尹悌東,掌令鄭最成·韓永逵,持平金光遇·李明孚,傳旨未下,監察茶時之意,敢啓。傳曰,知道。
徐邁修啓曰,來初一日輪對日次矣,敢稟。傳曰,當次人受點後,日次來待。
李集斗啓曰,事變假注書許鐫,身病猝重,勢難察任,今姑改差,何如?傳曰,允。
傳于李肇源曰,諸承旨持公事入侍。
傳于李集斗曰,左承旨入侍。
傳于李肇源曰,守令入侍。
內醫院提調前望單子入之,洪良浩落點。
李肇源,以禮曹言啓曰,卽接永禧殿參奉·光陵參奉·懿陵參奉所報,則今此焚香,受香隔日,而參奉今方入直。令有闕,受香無人云,令未差之代,竝令該曹口傳差出,以爲受香之地,何如?傳曰,允。
吏曹口傳政事,以李普源爲永禧殿令,南羲老爲光陵令,洪章輔爲懿陵令。
丁巳閏六月二十七日卯時,上御誠正閣。諸承旨持公事入侍,守令同爲入侍時,行左承旨洪義榮,行右承旨李集斗,左副承旨李肇源,右副承旨李海愚,同副承旨睦萬中,記事官柳遠鳴,假注書洪奭周,記事官吳泰曾·金履永,檢校待敎沈象奎·李存秀,沔川郡守朴趾源,以次進伏訖。命讀奏公事。肇源,讀奏禮房公事·典醫監薦狀公事。義榮,讀奏刑房公事江原監司徐有防狀啓,因刑曹關,凡係殺獄,不得不掘檢之事,啓聞後擧行事。集斗·海愚·萬中,以無公事先退。命書判付訖。上曰,此後則承旨讀奏公事,書判付後,卽爲先退。義榮先退。命守令進前,趾源進,奏職姓名。上曰,曾經幾處守令乎?趾源曰,經安義縣監矣。上曰,爾年幾何?趾源曰,六十一歲矣。上曰,久聞爾才華,而未能一試矣。爾之文體,今果善變乎?趾源曰,伏承下敎,惶恐,不知所達矣。上曰,以若才華,何必爲如是文體乎?方有好材料,欲令爾作一文字。濟州漂海人李邦翼事蹟甚奇,爾聞之乎?趾源曰,略聞其事矣。上曰,沔雖小邑,此亦難治,須善爲之。仍命先退。敎象奎曰,嶺營營吏,今當下送,自內閣成送有旨于本道,仍報嶺伯,使之另加酬勞也。象奎曰,嶺吏五人,各書一卷,而其中所書,不無優劣,必欲入印,則恐不可不使之均一,問諸渠輩,則亦以爲旣有料布,久住無難云。詩·易二卷,最爲善寫,使該吏二人,更寫三卷,以爲鋟板之地,似好矣。上曰,然則依此爲之。其餘三吏,則更寫詩·易,與不爲入梓之三卷,別爲一帙,裝䌙以置,可也。仍命退,諸臣以次退出。
丁巳閏六月二十七日午時。上御重熙堂。左承旨入侍時,行左承旨洪義榮,假注書洪奭周,記事官吳泰曾·金履永,以次進伏訖。上曰,日熱如此,大臣連得無恙乎?義榮曰,別無所損矣。上曰,朱子全書元本及鈔本,當爲竝下兩翰林與入侍注書,同爲考校,而元本中靑點已謄者外,紅點·黃點處,一竝謄出也。仍命退,承史以次退出。
上在昌德宮。停常參·經筵。
申時,灑雨下雨,測雨器水深五分。
洪義榮啓曰,行大司憲宋煥箕在外,執義尹悌東,掌令鄭㝡成·韓永逵,持平金光遇·李明孚,傳旨未下,監察茶時之意,敢啓。傳曰,知道。
李集斗啓曰,御營廳將官來言,今日本廳軍兵日次私習云矣,敢啓。傳曰,知道。
傳于李肇源曰,諸承旨持公事入侍。
許鐫改差,代以韓學周爲事變假注書。
注書柳遠鳴差祭,代以黃基天爲假注書。
韓學周在外,代以金瑥爲事變假注書。
傳于李肇源曰,左副承旨入侍。
傳于李集斗曰,右承旨入侍。
傳于李海愚曰,右副承旨入侍。
李集斗啓曰,事變假注書金瑥,時無職名,令該曹依例付軍職,冠帶常仕,何如?傳曰,允。
李集斗,以兵曹言啓曰,本曹佐郞鄭文始,親病沈重,屢日彌留之餘,當暑添劇,轉側須人,扶將無人,呈狀乞遞。情理旣如此,則不可强令察任,改差,何如?傳曰,允。
有政。吏批,判書金載瓚進,參判未差,參議未差,左副承旨李肇源進。以李顯默爲副校理,尹行直爲修撰,朴載德爲吏曹佐郞,李瑞朝爲兵曹佐郞,南播秀爲北部令,吳琰爲廣興奉事。
有政。兵批,判書李祖源病,參判姜彝正入直進,參議金啓洛病,參知姜忱病,行右承旨李集斗進。僉知三單李鎭恒·沈禹相·金就大。副護軍柳,副司直朴載淳·李翊模·洪秀晩,副司果韓用鐸·李貞運,副司正金瑥,竝單付。
以全羅兵使申鴻周啓本,順天防踏鎭漂到琉球國人發送事,判付內,啓下備邊司爲旀,一番漂到事,不善擧行,監·兵·水營三處,以邑鎭校吏推治,互爲登聞,殊欠事面。年前統營,亦有似此定式,只於一處科罪,自本司指一定式行會,此後依此爲之,俾除弊端爲良如敎。
丁巳閏六月二十八日卯時。上御誠正閣。諸承旨持公事入侍時,行都承旨徐邁修,行左承旨洪義榮,行右承旨李集斗,左副承旨李肇源,右副承旨李海愚,同副承旨睦萬中,假注書洪奭周,記事官吳泰曾·金履永,檢校待敎李存秀,以次進伏訖。命讀奏公事。集斗,讀奏兵房公事北兵使鄭觀采狀啓,森森坡萬戶成有基到防事。義榮,讀奏刑房公事全羅監司李得臣啓本,罪人任希卨到配事。上曰,以五倫行實序文事,當有下敎,二直提學,使之來待政院。邁修曰,長寧殿修改告由祭,江華經歷,例爲祝史,而今方因下敎上來待令,不得下去云矣。上曰,然則使之受香下去。邁修·肇源·海愚·萬中,以無公事先退。命書公事判付訖。仍命退,諸臣以次退出。
丁巳閏六月二十八日辰時,上御重熙堂。左副承旨入侍時,左副承旨李肇源,假注書洪奭周,記事官金景煥·金珍恪,二直提學李晩秀,以次進伏訖。上敎晩秀曰,五倫行實序,尙未完篇,今番所作,尙多疵病,無乃求工太過之致耶?起頭以五倫之敎,始自唐虞爲說,而以愼徽五典,敬敷五敎等語,鋪張說去,似好矣。又敎曰,左傳與杜律間,從便先印,而開印日字,從速爲之也。上曰,右承旨入侍。賤臣承命出傳,行右承旨李集斗進伏。上曰,聞承旨好作詩律云,果然乎?集斗曰,近日在院,偶作排律一篇,而不能多作矣。上曰,近來年少,多以陸放翁爲不足觀,承旨則以爲如何?集斗曰,詩欲成家,須熟味放翁,近所謂學魏·晉·盛唐者,皆反出放翁之下矣。上曰,承旨之子,曾於童蒙時見之,今年爲幾,而其文,何如?集斗曰,年今二十五歲,而臣不能敎,渠頗自能勤業矣。仍命退,諸臣以次退出。
丁巳閏六月二十八日午時。上御重熙堂。右副承旨入侍時,右副承旨李海愚,假注書洪奭周,記事官金景煥·金珍恪,以次進伏訖。上敎賤臣曰,爾其出去,朱書謄役,斯速爲之。賤臣承命出。仍命退,承史以次退出。
上在昌德宮。停常參·經筵。
藥房提調洪良浩,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,口傳問安。答曰,知道。
睦萬中,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李集斗啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,仍爲來會。
傳于徐邁修曰,禮房承旨,馳詣宗廟·景慕宮,奉審摘奸以來。
傳于洪義禁曰,大臣·備局堂上引見。
傳于徐邁修曰,都承旨入侍。
傳于洪義榮曰,左承旨入侍。
傳于李肇源曰,左副承旨入侍。
藥房提調前望單子入之,趙宗鉉落點。
傳于李海愚曰,當該堂上推考,當該不察捧納承旨遞差。
傳于李海愚曰,承旨前望單子入之,待下批牌招察任。
承旨前望單子入之,蔡弘遠落點。
傳于李肇源曰,前承旨李集斗,方有擧行之事,令該曹口傳付軍職。
兵曹口傳政事,護軍李集斗。
以大司諫李尙度,司諫高宅謙,獻納朴吉源,正言趙台榮,執義尹悌東,掌令韓永逵,持平金光遇·李明孚,牌不進罷職傳旨,傳于洪義榮曰,只推。更爲牌招。
以副校理李基讓牌不進罷職傳旨,傳于徐邁修曰,只推。
以監軍單子,傳于李肇源曰,未肅拜人改差,令該曹口傳差出。
吏曹口傳政事,以閔致載爲兵曹佐郞,典牲提調李致中,造紙提調徐邁修相換,氷庫提調尹得孚,惠民提調申耆相換。
有政。吏批,判書金載瓚進,參判·參議未差,右承旨李肇源進。以朴鍾淳爲副修撰,洪樂莘爲漢城判官,尹毅東爲禁府都事,閔鍾顯爲判義禁。故敎官金信謙贈吏參例兼,贈僕正金昌業贈吏議。以上故參判金亮行兩代追贈。
兵批,判書李祖源,參判姜彝正,參議金啓洛病,參知姜忱入直進,同副承旨睦萬中進。副司果崔寅燮。
以禁府都事望單子,傳于李肇源曰,其時部官,皆公罪同罪人,當該部官外,今日政擬入。
吏批,再政。以尹鉉東爲濟用主簿,尹商欽爲典設別提,李顯祿爲瓦署別提,禁府都事尹毅東,童蒙敎官尹光時相換。
以大司諫李尙度,司諫高宅謙,獻納朴吉源,正言趙台榮,執義尹悌東,掌令韓永逵,持平金光遇牌不進罷職傳旨,傳于洪義榮曰,只推。
傳于李肇源曰,左傳校正之役,今旣告完印出,明日當始役,此是講筵及科試所用,原任閣臣·左·右相摠裁。而監印則監印閣臣李晩秀,與儀軌監印抄啓文臣金近淳·申絢·曺錫中·洪奭周,監印編校文臣李書九·成大中,參校文臣尹光顔·李翼晉·李相璜·丁若鏞。外任外,亦令分日仕進,校印印出後,下送兩南,翻刻事,分付。
傳于睦萬中曰,抄啓文臣課講,待左傳畢印應講事,曾有下敎,而印役尙遠。正月至七月朔,以今下詩傳講義五百六十三條,分排各朔條對,限以來月。而八月·九月,以朱書百選應講。十月以後,左傳。其後,史記英選·陸奏約選。又其後,以未講經書應講事,令內閣知悉。
以全羅監司李得臣狀啓雨澤馳啓事,傳于睦萬中曰,近以嶺·湖兩南霈然之渴望,寢食靡甘,際見湖南伯狀聞,禱雨出齋之日,甘雨伊始,有浹洽之望,豈勝萬幸?其後所得,與列邑均霑,勿依常格,使之隨卽狀聞,而一念如灼,嶺南倍甚於湖南,湖南所得之雨澤,嶺南亦然乎?亦令拔例這這馳啓,以紓宵旰憂勤之思事。竝令廟堂,三星火行會兩南伯處。
以全羅監司李得臣狀啓,淳昌郡守南麟耇,差定參覈官,而謂有身病,連呈頉報,關飭閱月,仍不擧行,不得已罷黜事。傳于睦萬中曰,淳昌郡守之代,待開門口傳差出,待下批,一兩日內下送事,分付該曹。
睦萬中,以戶曹言啓曰,時御所內各司,依定式,發遣本曹正郞臣李周憲,與兵曹參判臣姜彝正,佐郞臣金熙周,東所衛將臣沈禹相,西所衛將臣申昕,南所衛將臣金就大,北所衛將臣李宗魯,眼同看審後,有頉處,別單書入,而修改則擇日擧行,何如?傳曰,允。
洪義榮,以兵曹言啓曰,各廳堂下武臣朔試射,庚暑勿爲設行事,曾有下敎矣。今閏六月朔試射,不得爲之之意,敢啓。傳曰,知道。
洪義榮,以兵曹言啓曰,宣傳官鄭學耕,素患痰癖之症,當暑添劇,時月之內,無望供職,呈狀乞遞。實病旣如此,則勢難强令察任,改差,何如?傳曰,允。
死罪臣金憙疏曰,伏以今玆專對之任,又何猥及於死罪之臣也?臣於再昨年屛退之初,未蒙嚴誅,反縻是任,伊時情踪,尤極罔措。敢以區區自來之私義,略陳於請罪之章,而幸賴天地父母曲垂體諒之恩,以臣之不肖無狀,獲免爲昧倫彝忘祖先之人。臣至于今,銘肺鏤骨,感服無已,而豈曾料纔及三載,復有是命於千萬夢寐之外乎?臣之向疏,雖出血懇,方陷大戾,求死不得,悸旣在心,辭未盡意,以致今者,猶有遺照於日月之明,此實臣之罪也。臣自承此命,驚惶慙恧,無地自容,而更申前說,覶縷畢陳,則屑越是懼,泯默縮伏,惟俟變通,則分義不敢,左右思量,計無所出,屢日徊徨,轉益惶蹙,今始冒萬死號籲。伏乞聖明,更加鑑諒,亟遞臣所叨正使之任,仍治臣前後瀆擾之罪,以肅朝綱,以安私分,不勝幸甚。臣無任云云。答曰,省疏具悉卿懇。所請許副,卿須安心愼攝,俟間上來。仍傳于睦萬中曰,此批答令地方官傳諭。
刑曹啓目,粘連慶尙道昌寧縣殺獄罪人成應澤段,此囚如或傅生,則濫施法外之刑者,將接跡而起,嚴訊取服爲白乎旀,咸陽郡殺獄罪人張水元段,苟非鳥籠貞操自守,則夫孰免威勢所壓哉。與其受辱,無寧自裁,無告殘命,斷送深泓而自盡者,實是威逼所使也。訊推輸款爲白乎旀,玄風縣殺獄罪人官奴福連獄事段,死者母郭女在傍見之,則必當探知讎人,而其在査體,亦宜一問,更令道臣,具意見狀聞後,稟處爲白乎旀,東萊府殺獄罪人孫貞日段,强劫自守之女,戕殺滅口者,貞日之遍衣血跡,斷無他疑,取服償命爲白乎旀,昌寧縣殺獄罪人池萬奉段,無告乞兒,遽遭擲打於健男,則獲延旬日,亦云異矣。邑牒道査,屢皆停當,依前訊推爲白乎旀,淸道郡殺獄罪人孫德魯段,新頒事目內,婢夫向妻上典惡言絶悖,而妻上典治罪,邂逅致死者,勿爲成獄,招誘之罪,比諸惡言,尤所絶悖,則實合商量,上裁,何如?判付啓,本道鋤後之旱,涉旬跨朔,至于今夏·秋之交,而未聞沛然之報,夙·宵憂勤,食何甘而寢何安乎?瞻昂雲漢之光,一念如灼,不以畿·湖之頻霑,或忽方寸之默禱是如乎,雖非査啓,正欲審理是置,觀此諸度爰辭,昌寧成應澤査案段,判付中六條疑端,蓋出於抑豪强,究事理,正風俗,重人命,嚴獄體之意,而及夫道啓之上也。傷處之緊歇,詞證之矛盾,告官之遲滯,都將之請來,皆有委折,而兩推官之題辭刪節及三等之執杖威喝,擧皆落空是遣,卿等議讞中所致慮者,又在於遐鄕習俗,濫施法外之刑,則朝家雖欲從輕傅生,其勢末由。所失者一鼎,何足輕重,莫嚴者一律,若是干犯,竊想施刑時擧措,無異討捕營貌樣,應澤之償殺,適足爲生道殺人,嚴飭道臣,速捧遲晩招,無敢如前漫漶,以爲亟正常憲爲旀,咸陽張水元査案段,烈哉鳥籠,節哉鳥籠,古者溺水死之貞女,留詩告訣曰,是身危處是心安,鳥籠有之矣。施當律慰孤魂,豈有貳辭,特以奸則未成,奸犯則非手犯乙仍于,審克之意,第又更査矣。今觀道啓,三月初十夜,水元之扶曳鳥籠,來授厥女也。托之以將欲投水,須善看護亦爲有置,鳥籠之心焉如石,逝將投水,水元知之熟矣。而猶且不思改過,無難奪操,則今此鳥籠之溺死,何異水元之推納乎?推官道臣逼殺過當之論,未免失之太寬。而卿等之所引大明律,實合廷尉之當,當初判下之起疑,何可膠守乎?嚴飭得情,以爲洩幽冤爲旀,玄風奴福連査案段,大抵論理,雖曰至重,獄體亦自至嚴,乃於父子·兄弟·娚妹同敺共犯之案,不問情節之深淺,事理之曲直,只從爭死一邊,輒使屈法兩活,則一有殺死之獄,犯者之若父若子若兄若弟若娚若妹,必將曰我也非某也,不勝其紛紜。使死者抱冤,獄情疑亂,而將見倖門大開,民俗日渝,朝家敦俗之政,豈亶使然哉?況旀福連父子段,子爲正犯,父無自當之意。父爲正犯,子無自犯之招。乃於更査,互欲自代者,不可以眞箇爭死論,遽議從輕,大乖法意是隱乃,第於此有合商量者,初檢則區別衰壯,朔孫以子而爲正犯,覆檢則區別首從,福連以父而爲正犯,道臣則主於正倫理,而移定其子於正犯,曹讞則主於嚴獄體,而仍置其父於正犯,然則福連爲正犯者再,朔孫爲正犯者再,設或從初檢與道啓,而移定其子於正犯。又或從覆檢與曹讞,而仍置其父於正犯。父子一身之間,此換彼易,何快之有乎?苟使執定之痕損,父敺子打之輕重緊歇,明白著現,則固不必拘此,而所謂䐉破血出,不知傷在誰手者乎?初檢道啓,覆檢曹讞,俱是臆斷,自非明見,則有難措一的從是置,初檢與道啓,本縣本道之近也。覆檢與曹讞,他邑他司之遠也。而這間事情,次第透露,則捨遠取近,以子代父,理差當而勢差順是如乎?然則朔孫其將永爲正犯而脫不得乎?按大典通編殺獄條曰,其父被打傷重,而其子敺其人致死者,減死定配亦爲有置,伊時福連之與福才相鬪也,爲朔孫者,目見六十老父被打於三十壯男,而前顧後瞻,袖手不救,致令其父或傷或死,則何以自立於天地之間是旀,方其救之也。福才堅執福連而不捨,朔孫力抵福才而必解,於斯之際,敺之擠之,勢所必至,奚暇念及於渠身之罪抵何境,而商量較計,從容挽止乎?然則其父之傷重與不傷重,有不可論,而設令不傷重,與傷重等耳。以此律之於通編法文,朔孫雖爲正犯,優可生出,而上項許多商量,許多疑晦,都歸於雲消霧釋之中,以情以法,寧不明白剴切乎?樵軍之盤覈,郭女之更査,到今便屬笆籬,朔孫·福連身乙,特爲減死,分日嚴訊後,邊遠地同定配所,同日發送,一以正倫理,一以嚴獄體,屍親朴召史段,旣曰僅具人形,則但可刑推懲礪,覺非知義而已。本邑定屬,係是法外分揀事,分付爲旀,東萊孫貞日査案段,以朴女之凜凜烈烈,而尙不使手刃之兇身,肆諸市而慰其魂,其可謂國有法乎?檢驗之纔過,罪人之出伏,始也無影沒捉,而落落難辨,終焉符契湊合,而節節不差金矢旣利,鐵案且成,可見天道孔昭,一日之稽誅,有足駭惋是去等,六年之滯囚,不成事理是如乎,第於至慘毒之中,不無至疑晦之端,特下判付,使之更査,今此推官跋辭,與道臣啓語,視前較益詳密,雖謂之盛水不漏,可也。而朝家之疑則固自如,決獄之難,有如是乎?大抵當初事端,起於貞日之欲奸朴女,而朴女之家,同在一城內外,則貞日之於朴女,平日之生心與否,宜問而不問,何也?靑裳女人在前,總角男人在後,黃山吏金常福之招也,先逢總角兒,次逢靑裳女人,醴泉人李癸丑之招也。一則女在前而男在後,一則男在前而女在後,互相矛盾,不之歸一,何也?同商人吳聖才·朴仲元等招辭。或曰,同往同來。或曰,出往時,貞日落後,回還時,貞日前進是如爲旀。或曰,衣袴血痕,有所問答於當日兔峴路,翌日突同家是如爲有置,貞日行兇之疑,若在落後時,則進到崇禎里編魚時,何不見血衣,而始於兔峴路,突同家酬酢是旀,貞日行兇之疑,若在前進時,則當其負魚回路,明知同伴在後,而何暇奸人戕人於道傍是旀,道傍橫屍,萬目所覩,魚商諸漢,往來共由,則曾無一人之目見納招者,又是異事。或者彼路此路,有分界,而亦不拈出打破,何也?雖以樵童之招言之,相距一帿之間,人之小大冠童,優可辨別,而後貌頭髮之長短幾許,何以詳知。八兩錢之帶在身邊,異於重物之擔負,則有物與否,亦何以詳知是旀,總角旣曰丁寧見之,則女人之見不見,又何不提問乎?麻鞋之換着藁鞋,執以爲貞日掩跡之贓,而若欲掩跡,換着其難,則衣袴血痕,何難於一番濯去,而如前服之是旀,刀柄之加木,煙竹之銅項,又以爲貞日物件之贓,而常漢刀柄,率用加木,東萊煙竹,例多銅項,自非人所不有,渠所獨有之物,則殺死重獄,以此爲訂,得不太容易乎?償命報冤,雖不容少緩,似此疑端,一一辨破,然後可使獄情無欠,罪人無辭,令道臣分付推官,明着眼目,期於毫分無疑後,使之報來。仍爲狀聞爲有矣,兩推官俱是文武近列中出宰者,其各銘心惕慮,毋令向敏中折獄,專美於古事,一體知委爲旀,昌寧池萬奉査案段,判付起疑,專在於傷處之捨脊肋之至要,取膝脚之差歇,而推官跋辭,引日字而驗之,將法文而證之,語非懸空,事皆擧實而道啓曹讞,皆曰難赦,則檢狀論列之一段疎漏,不足爲傅輕之端,使之依前訊推爲旀。淸道孫德魯査案段,人情之所似然,事勢之容或然,月前判付,已開德魯生出之路,而或慮有畢竟致死之別般根因,贖奴支屬之或欠分明,特命更査矣。道啓之來,益知其所不知,到今公正之憤居先,殺越之變在後,向來楊州鄭涑杖殺奉艾之獄,所羞惡者在親戚,所招引者在村婆,而猶且遍詢大臣及獄官,畢竟從輕而傅生,以示媒合者類,深惡痛憎之意,今此德魯段,門戶玷辱,子婦之至親切也。駔儈招誘,廊底之舊奴屬也,而挾左道托沙尼,又是奉艾之所無,則德魯之限死逞忿,人情之常,此而取服,如法償命,則反非所以懲遐俗正名分,斷當卽地白放,以杜後弊。且況卿等所引新頒事目內,人家率接之婢夫,向妻上典發惡絶悖,而妻上典治罪,邂逅致死者,勿爲成獄云者,亦可謂此獄之的據。第明知其掩諱不得,則只當有告官嚴繩是去乙,忽不思難,計不慮後,妄試法外之刑,以致苦主藉口白放則不可。令道臣分付推官,嚴刑放送爲旀,爲本道憫旱,不憚當暑酬應,有此十行敷諭,此外獄案,無論未完決已完決,已錄啓未錄啓,及又其外,或有䵝昧莫暴之幽獄冤狀,別般探察,可以自斷者,劃卽自斷處置,可以狀聞者,亦須狀聞稟裁,以伸菀導和爲心事,分付道伯,仍令道伯將此意遍飭諸倅,各各如是爲心,道臣以朝家之心爲心,守令以道臣之心爲心,心之所存,必有所濟,其敢怠諸,俾更勉旃之意,三懸鈴行會爲良如敎。
丁巳閏六月二十九日辰時。上御熙政堂。藥房入診入侍時,藥房提調洪良浩,副提調李集斗,假注書洪奭周,記事官吳泰曾·金履永,檢校待敎李存秀,醫官柳光翼·金孝儉·金光國·白成一·李周憲·李惟鑑·吳仁豐,以次進伏訖。上曰,他承旨入侍。出榻敎賤臣承命出傳。左副承旨李肇源進伏。良浩等曰,日氣蒸熱,聖體,若何?上曰,一樣矣。良浩等曰,王大妃殿氣候,若何?上曰,一樣矣。良浩等曰,惠慶宮氣候,若何?上曰,一樣矣。良浩等曰,醫官今已待令,使之入診,宜矣。上曰,置之。上敎良浩曰,近間病情,如何?良浩曰,近雖少減,而終未復常矣。上曰,久不見卿之故,有此除而當暑供劇,豈無體諒之道乎?仍命藥房先退。敎集斗曰,方有唐詩七絶編次之役,承旨,與兩翰林進詣鑄所,而上下番兼史,使之替入。記事官金景煥·金珍恪進伏。集斗等承命退出。命書傳敎曰,藥房提調許遞,前望單子入之。又命書傳敎曰,日熱如此,而大享受香,在於再明,熟設照氷與牲品,各該提擧進去檢飭,其中典牲·氷庫提調,皆耆社之人,他司提擧中,令該曹口傳相換。上曰,日氣轉熱,備堂雖未盡會,次對先爲入侍事,傳于大臣。又命書榻敎曰,京畿監司入侍,賤臣承命出,與行左承旨洪義榮,事變假注書金瑥,右議政李秉模,行上護軍金持默,行禮曹判書閔鍾顯,吏曹判書金載瓚,行大護軍李時秀·沈煥之,兵曹判書李祖源,行護軍徐有大·趙鎭寬·李漢豐·李書九,校理李羲甲,京畿監司李在學,偕入進伏。秉模曰,今日朝氣頗涼,聖體,若何?上曰,一樣矣。以朝涼之故,使卿等入來,而晩漸蒸熱矣。予於近日,苦熱殊甚,他人則何如耶?秉模曰,凡人年年皆曰,今年之熱爲最云,此固恒言,而至於今年,則果爲最甚矣。上曰,再昨三昨之夜,可謂極熱矣。京中雨澤,不爲不足,而嶺南連爲旱暵云,極可悶也,卿亦有所聞乎?秉模曰,農民之言,有難盡信,蓋各以其土之所成就者而言之,故所論不一,而聞嶺南守令上京者之言,則春·夏雨暘,旣甚均適,移秧着根,殆是近來所無,根基旣好,雖有鋤後之旱,尙有餘望云。聞有蟲災,而亦似不至大段矣。秉模曰,王大妃殿氣候,若何?上曰,一樣矣。秉模曰,惠慶宮氣候,若何?上曰,一樣矣。秉模曰,庚炎轉甚,元子宮氣候,若何?而近亦連爲講學乎?上曰,近以炎暑,諭善亦令罕入,而時時講習唐音矣。上曰,諸宰中有聞嶺南之報者乎?祖源曰,昨聞安東人所言,則甚爲遑汲云矣。時秀曰,臣之從弟,作宰嶺邑,聞其所報,則今月內如得一霈,可免判歉云矣。上曰,數日前日氣,必有得雨之處也。秉模曰,昨日之雨,似從南方來矣。上曰,昨日之雨,畿邑則何如?在學曰,諸邑雨澤,姑不報來,而營下測雨器水深爲五分矣。上曰,海西·京畿,連爲得雨云,而嶺南之旱,則左右道孰甚?秉模曰,左道則東萊·聞慶等處,間或浥塵,而亦別無左右道之分矣。或以琴女之事,似爲致旱之由,而此則不然,旱暵之災,生於幽鬱,琴女則罪人斯得積冤旣伸,有何召災之事乎?上曰,不知之中,亦安知無如琴女者乎?上曰,今雖遇旱,木花則別無所損乎?秉模曰,今年木花,亦未必登熟矣。上曰,戶判,何不入來?時秀曰,聞有實病云矣。秉模曰,戶曹判書金華鎭,方在劇任。且聞有病兼帶金吾之任,今姑許遞,何如?上曰,依爲之。出擧條上曰,次對爲之。秉模曰,諸道狀啓,則別無可以稟處者矣。秉模曰,嚴科場,所以待士子也。監試不遠,諸般事目,當自該曹申明知委,而我國之人,多不通曉國典,故如借述代述者,帶率隨從者,不錄名闌入者,竝限己身降定水軍,冒入代寫者,良人則水軍充定,公私賤則絶島爲奴事,昭載大典通編及應頒事目中,而視若文具,擧昧律名之如何,無難犯科,滔滔皆是,今不必別立科條。一依國典施行之意,預先出擧條,嚴飭四館所及禁亂所,俾各曉然於法之可畏,罪之不可干。至於紛挐蹂躪之弊,專由隨從,臨時發遣備郞,周察場內外,隨現付之法司,照法勘斷,使待士之道,嚴場之意,兩行而不悖,何如?上曰,依爲之。鄕擧不復,則餘皆不足言,然名以科場,其可任其紛雜,今番監試初試,姑舍,許多條件,先從借飾章,甫縫䘸之樣,而攔入者,卿其各別嚴禁,隨現依律,可也。出擧條上曰,今番設場,亦依去式例,前一日差早開門,使之從容入場則好矣。秉模曰,此則異於定式,便係造化之權,只俟上裁矣。近來士習,專在窺覘,雖以年前監試言之,當初有嚴飭之敎,故初場則幸免紛沓,幾乎規行矩步,而及到第二日,暫示闊狹之意,則便已放倒,自上若果嚴禁,則孰敢犯科乎?上曰,窺覘二字,旣已發端,故予亦言之矣。近來矯弊之道,可謂無奈何矣。難進易退之中,亦有同行異情處,向筵已有言及,而以目下騎郞事言之,安有如許弊習乎?罪犯逆律者,亦有輕重之別,小人之澤,猶且五世而斬則雖曰斯文之亂賊,至避其孫,不欲與之作僚者,抑何處義,況國子禮郞,無礙作僚,忽於兵曹,始乃引避,又安有如許遞義乎?若或作宰於同道,則亦可避之而解去乎?縱有一二乖激之人,先發其論。又豈可人人效尤,諸郞相繼呈旬,本曹連爲草記,事體屑越,莫此爲甚。其將自朝家曲循許遞乎?費辭敦勉乎?騎郞一窠,便以色目區別,凡號爲尊先正者,皆不爲之,苟知有國法,則朝廷官爵,豈可如此,此亦豈足爲尊先正之道乎?承宗斂手削地,韓弘輿疾討賊,由於擧措之得宜,今之擧措,當乎否乎?此亦習俗之一端,習俗云者,無論善俗惡俗,擧世靡然,如出一轍,此正所謂同行異情者也。我國士族女子,無人非貞婦·烈女,蓋其法禁之使然,此則善俗也。近來事關懲討,則人人皆爲直臣,事近曲嫌,則人人皆能辭爵。夫辭爵,與蹈刃等耳。蹈白刃,人皆可爲乎?人到拘攣迫隘之境,有捨性命之力量,然後方可辦辭爵祿矣。今也則人人以辭爵自處,此專由於不有嚴畏而然,是乃不善底俗也。蓋自數十年前,凡係無嚴之事,不可勝言。乙·丙之後,雖曰稍振紀綱,而朝廷規模,尙未有定,當今廟堂之上,先於此等處,留意振刷,則朝廷不期尊而自尊矣。秉模曰,此事臣亦以爲過矣。故判書李箕鎭爲箕伯時,黃昱之子爲泰川倅,雖以殿·最敗歸,而不至於初不許接於守宰之列,則今此騎郞之人人皆欲處義者,豈不乖當乎?新進風生之論,似或斥臣之緩,而臣意則斷斷如此矣。上曰,此輩之論,何足謂之風生乎?卿之向筵所奏,不曰近來之人,陽氣不足,故無古人疽背嘔血之病云耶?矇無所知,隨波逐流,近來之人,治滔皆此類也。渠輩亦必不知而然矣。卿不必多言,更勿使此事上徹,而深留意於振刷也。上曰,大比不遠,京試姑無論,最可悶者,鄕試也。京試官都事擇差,然後可以責效,而合於是任者,其將何處得來?徒善之人,亦不濟事,向來湖西之事,亦可見矣。此亦出於朝廷之不尊,朝廷若尊,人知畏法,則必不敢輕易犯科,而今也則雖有不善之事,罪罰不及,將何以爲警飭之方乎?何時當爲差出耶?載瓚曰,例於前期一朔差出矣。秉模曰,此非可以臨時下去,卒加操切者,亦不必爲別般擧措,只守箇簡嚴二字,不使遐土儒生,慢而易之,則鄕人雖曰愚騃,異於京儒,必不敢任意作挐矣。近來外間傳說,以爲科場太嚴,將有照訖背講之規云矣。上曰,此由向來臺諫擧條而然乎?秉模曰,諸議皆以呼呈之弊,多失實才爲言,而臣則曰不然矣。上曰,當初則萬口一談,皆曰呼呈,然後實才可得,而今乃曰,以呼呈之故,而實才多失云,何也?此蓋只擧其末弊而言也。大抵我國之事,雖謂之無法,可也。旣出呼呈之令,而試官輒多臨時闊狹,又或一所則取早,二所則取晩,人何所適從,令何由見信乎?秉模曰,旣有朝家定式,試官豈敢如是,如是則誠非信令之道矣。若果確守不變,至於數十年之久,則何患法之不行也?上曰,前期開門,使禁亂官,計入儒生,而又遣備郞·史官摘奸,則雜類之攔入者,必多聞風而自退,設有冒禁者,其數亦幾何哉?秉模曰,誠然矣。上曰,數十年前科場之雜亂,不啻如今。監試姑無論,闕內開場之科,皆於留門前先入,未及開門,一時喧聒,此亦可見古今之不同,今人則又安能有此等氣習乎?秉模曰,場屋之雜亂,專在於所謂負門,若循序而入,則有何喧聒之弊乎?秉模曰,封贈追榮,卽廣孝理之令典也。行大司憲宋煥箕,法當追榮,而本家不請之故,銓曹不得循例爲之。故參判金亮行家,亦未及追榮云,故敢此仰達矣。上曰,政官牌招開政,今日政擧行,可也。出擧條上曰,右諭善李城輔,已爲追榮乎?秉模曰,亦未及爲之,而此與已簉朝之山林有異,故不爲竝擧矣。秉模曰,湖南雨澤稍勝,嶺南豐登之餘,穀價甚賤,人皆不願受還,故應例加分之穀,無以分糶云矣。上曰,待後爲之,切勿勒分也。秉模就座,命諸宰以次進前奏事。持默曰,北漢埋鹽事,曾因下敎,更爲詳探矣。上曰,每番次對,豈可以此一事,作爲課程乎?今姑置之。上曰,禁松一事,故相擔當擧行矣。今亦連爲申飭乎?秉模曰,連爲申飭矣。上曰,備郞近多不擇,故摘奸凡事,皆不成說,不可無別般懲礪,此後則如有不合之類,一竝汰去,各別擇差。雖時帶宣傳官,亦爲勿拘也。鍾顯曰,因寧陵修改事,有所稟達矣。上曰,畿伯之召見,亦爲此事,從當有詢及矣。上曰,使行事,何以爲之乎?判府事若不膺命,則一品中,有可合之人乎?秉模曰,除耆社外,只有趙宗鉉·金文淳二人矣。鍾顯曰,科場事,大臣旣出擧條臣曹事目,則只當依前爲之矣。上曰,依此爲之。載瓚曰,蔭仕之新出六品者,經一考始爲陞品,而近例以大政爲考,必於大政啓請陞品矣。每當儲窠之時,五品排擬,極甚苟艱,此後則大政差退之時,雖散政,只計六朔,勿拘陞擬,何如?上曰,依爲之。出擧條上曰,今番都政,須思別般蒐羅之道,卿亦另加搜訪,以爲收用之地好矣。秉模曰,人才誠不易得矣。近來魏伯珪事,疵毁多端,而臣則以爲自上處分,誠極合當。蓋伯珪旣是道內之望,則雖曰虛名,亦豈全無可取,而招徠旣勤,畢竟使之狼狽而歸,則鄰里鄕黨,必有失望之歎矣。上曰,人皆以伯珪疏中,言及鄙瑣之事爲罪,而其實則前賢言語之引用,鄙諺者何限,伯珪疏語,不過漏却,諺所謂三字耳,何必爲深罪之端?予嘗取觀其所著之書,則寰瀛志,足稱該洽,而此猶餘事,至其家範之分排日字,聚會宗族,少長咸集,男女以序,無異於古之鄕約。且觀其奉先治家,恤鄰睦親之節,可謂難得之士矣。秉模曰,其疏中語,妄發則妄發,而家範之如是,誠難矣。鄕約之主張,必待一鄕之善士,臣意則邪學方熾之處,另爲擇人,使之修明,似好矣。聞諸自湖西來者,則所謂李存昌,終無奈何云。臣於邪學事,終不能無慮矣。上曰,渠輩之尙未率敎,其責專在於道臣,各別用心,俾卽感悟,以至遷善改過之地好矣。時秀曰,本營儲留米·木改色時,從事官眼同擧行事,曾有定式矣。本營從事官,有病不得進去,當以假從事官擧行乎?不可不稟定,故敢此仰達矣。上曰,改差差代,擧行,可也。出擧條上曰,洪守榮之不爲供職,豈成說乎?昨冬臨門處分,以外面觀之,雖若不少顧護於其家,而其實則此乃所以極加顧護也。蓋自古以來,王朝同姓之親,則地處礙逼,鮮能安保,而外戚之家則旣無礙逼之勢,只以國存與存爲心,故所謂外廷之與戚里共事云者,不過是因此徑路,以爲納忠於國家之地耳,今也則反是。大抵其家自丙申以前,不肯守戚里之本色,以戚里而行外朝之事,及至滄桑以後,亦不爲國家之戚里,而反爲外朝之戚里,把作挾持恐喝之資,有若宗班之推戴者然,此蓋出於反復相因之勢,而世間寧有如許之事乎?雖以鄭好仁·成德雨輩言之,渠二人有何所知。且其本來,所執之義,亦未必不嚴,而適以此事,自速大戾,又安知無與成·鄭相反之地,又幻出一箇簸弄之欛柄乎?若有如是者,則予豈不可更鞫乎?一種妄度之輩,以其爲慈宮至親之故,轉相訛誤,全無嚴畏,而予意則惟其爲慈宮至親也。故惟恐全保之不至,惟其必欲全保也。故亦惟恐處分之不嚴,成德雨輩處分,何莫非爲其家全保之苦心乎?至於李明淵供辭中,此輩此家云云等語,未可謂昭晣事實,而此乃出於明淵急於自辨之致,無足深論,故以人其人之意,至有日前外補之擧,而其供指斥中半國之人,皆未及昭晣,則渠豈敢以未昭晣,作爲處義乎?處義亦有許多般,在渠道理,惟當體認全保之至意,感激彌綸之恩造,罪渠者則雖嚴辭討之曰,以渠蹤跡,焉敢行公云爾?而渠則宜不暇恤也。爲渠者則雖婉辭導之曰,廉防所在,豈可靦然擧顔云爾,而渠則宜不暇顧也。惟以斷斷之心,只知進進之義,眞箇爲國家之戚里,而勿復爲外朝之戚里,然後始可爲仰體慈心,永久全安之道,此箇事理,亦嘗使渠知之矣。渠若不知其爲感激,而反以處義爲事,則予亦豈每每慰藉,勸其供職乎?雖非渠也,豈無從事官乎?且昔庚寅年韓瑜疏後,洪奉朝賀則城外江郊,一向屛出,而反歸於屢要恩禮,故相金致仁,則於崔益男疏後,不惟不爲處義,而反以被論之人,挺身請討,伊時或以爲放恣,然以今觀之,洪奉朝賀事,便成覆轍,而故相事,可謂昭然之已例。其事雖異,無論戚里與否,自有如是處矣。秉模曰,前後處分與辭敎,亶出於必欲曲保之聖意,而必使擧朝之人,皆秉韓瑜之義理,然後方可爲全保之道矣。上曰,雖其家,豈可不知此箇義理乎?物論中,或有過實之語,則欲明其不然,容或可也。至於義理關頭,豈有他語,故重臣尹塾初疏,則只擧翬晩,及至己酉,直呈史草,卿亦似聞之矣。昨冬下敎,雖未詳記,而有曰桑楡之收云者,乃予本意也。已往之事,中夜思之,莫非予太陽症之太過,然此乃所以念之深而保之至也。予於其家,豈有一分不好底意哉?嚴隄防,全戚里,是予一串貫來之義理矣。祖源曰,昨春木覓外麓植松,靑坡馬位田一結零,戶曹題給代土事,前判書臣李得臣,筵稟蒙允矣。該曹謂以無例,尙不給代土,致使驛卒兩歲失農,將至渙散之境,言念馬政,誠甚可悶。申飭該曹,卽速代土之意,更爲分付,何如?上曰,依爲之。出擧條命鍾顯·在學進前,敎曰,修改之役,聞有旬間爲之之議,而日熱如此,更爲商議,以念晦間爲之,而物力須先拮据以給也。在學曰,臣亦議於曺允植,而姑未及見回報矣。物力則無論米錢,當以某條先爲劃給矣。鍾顯曰,陵役時役軍,當以附近面民人,充定若干矣。上曰,依此爲之,俾知所重也。在學曰,本道巡牙兵習操五年一行,乃是當初定式,而其間停廢,已爲二十餘年矣。昨年秋,因備局回啓批旨內,有寬其年限,指一定式狀聞之命,其時道臣,已有所陳聞。而蓋牙兵之創設,其來不久,畿民之貧殘,比他尤甚,不可與各樣軍兵,一例論之,詰戎雖係大政,貽弊亦甚可悶,今若參量年數與民力,以七年一操,更爲定式,則其在重戎務軫民弊之道,恐爲合宜,令廟堂稟處,何如?上曰,依爲之。出擧條上曰,詣臺臺諫使之入來。瑥承命出,與持平李明孚偕入進伏。上曰,爾是璿派後裔云,果是何派?明孚曰,成廟朝王子鳳安君之八代孫也。命擧顔,敎曰,爾是應製被抄時,屢見之人也。爾於何年登科?明孚曰,壬子三日製被抄,蒙特恩賜第矣。命進前明孚曰,諫院不備,只陳府啓矣。明孚曰,請寢李汝節定配之命,更令王府嚴覈取服,示以當律。措辭見上上曰,不允。出擧條上曰,汝有更陳之事,繼奏,可也。明孚曰,別無所達矣。上曰,諫臺何不入來?瑥承命出問,回奏曰,皆違牌云矣。義榮曰,行公臺諫之不待牌招,進參次對,例也,伏況前後飭敎,何等申嚴,則正言李寅采,旣是行公,而今日賓筵,不爲進參者,揆以臺體,殊甚未安,推考,仍卽牌招,何如?上曰,依爲之。出擧條仍命退,諸臣以次退出。
丁巳閏六月二十九日午時,上御重熙堂。都承旨·左承旨·左副承旨入侍時,行都承旨徐邁修,行左承旨洪義榮,左副承旨李肇源,假注書洪奭周,記事官金景煥·金珍恪,以次進伏訖。上曰,前濟州牧使入侍。出榻敎景煥承命出,與前濟州牧使柳師模,偕入進伏。上曰,耽羅年事,今年,何如?師模曰,兩麥旣善成,各穀亦可期登熟矣。上曰,乙卯年年事,果何如?而捐瘠爲幾許耶?師模曰,可謂慘歉,而損瘠夥然,在耽羅一方,便一殺運矣。上曰,損瘠之如是夥然,皆是饑饉之所致乎?師模曰,饑病相仍,以致如此矣。上曰,何時發程,而幾日渡海。師模曰,初旬前發程,而一二日內渡海矣。上曰,速矣。海道幾里,而如得風便,則亦多一日而渡者乎?師模曰,水路納爲九千餘里,而風和之時,則雖一日亦可利涉,若値風高,則易致失路,終難順泊矣。上曰,曾經承旨乎?師模曰,未經矣。命師模先退。義榮曰,諸道査啓之過時不爲擧行處,該房察推事,曾有下敎矣。全羅道順天金召史査啓,五月行關,而今已過限,尙不修啓,事甚未安。該道道臣,推考警責,何如?上曰,依爲之。道伯除拜雖屬耳,出自司寇,宜其無難,而若是遲滯者,未知其委折。令該曹査問草記,可也。出擧條命書榻敎曰,左傳印出件數,則壯紙三十件,白紙四十件印進事,分付戶曹。仍命退,承史以次退出。
上在昌德宮。停常參·經筵。
李肇源啓曰,新除授承旨蔡弘遠,方在罷散中,何以爲之?敢稟。傳曰,敍用。
傳于徐邁修曰,禮房承旨入侍。
傳于李肇源曰,吏房承旨入侍。
吏曹口傳政事,以李周憲爲淳昌郡守。
吏曹參判前望單子入之,徐邁修落點。
傳于李肇源曰,右承旨入侍。
傳于蔡弘遠曰,左副承旨入侍。
以正言李寅采,牌不進罷職傳旨,傳于洪義榮曰,只推。
兵曹口傳政事,副護軍,李翼晉。
內閣直提學李晩秀啓曰,抄啓文臣今七月朔親試,以何日擧行乎?敢稟。傳曰,久休矣。設選以後初有,然處暑姑未過,待題下,使之在家製進。
正言李寅采啓曰,臣平日言議不足,有無於朝著,自來情勢,實難昌據於臺閣,而頃承引避之批,曲開進身之路,臣誠惶隕感泣,靡所措躬,豈敢更懷逡巡之計,荐犯違慢之誅哉?第伏念有言責者,不得其言則去,古之道也。臣雖無似,忝叨言責,伏見世道壞敗而邪說橫流,人心陷溺而浮言胥動,目下大義理,莫急於尊聖德,明聖志,距邪說,息浮言,而獨奈朝論橫潰,國言紛紜,元老任明張之責而媢嫉者目之以架鑿,多士奮沫飮之請而背馳者譏之以謟諛,必欲熒惑群聽,眩亂國是,使幾明之大義反晦,已立之人紀將墜,原其始則雖由搢紳相軋之習,究其歸則必貽宗祊無窮之憂。臣於此,不勝憤惋痛疾之心,竊附有懷無隱之義,適於辭疏之末,敢以嚴辨淑慝,明示好惡,爲請矣。不料喉司,諉以涉禁,半日相持,終不捧入,不得已至於侵斥承宣,而竟未登徹,官以諫爲名而陳章見阻,則其爲曠言職而壞臺體,非但不得其言者,比也。故逐日尋單,蹙伏俟勘,不敢更爲揚揚入臺之計矣。昨日賓對有命,例當隨參,而旣不敢以行公自居,故亦不得抗顔冒進,至有承宣請推之擧,古例由臣而壞,飭敎由臣而廢,臣滿心惶恧,無地自容。因仍蹲冒,非所可論,昨者只聞請推,未見擧條,召命之下,去就爲急。故只得循例違牌而退,今始來避,所失尤大,以此情踪,其何敢一刻晏然於臺次乎?請命遞斥臣職。答曰,勿辭。亦勿退待。
洪義榮啓曰,正言李寅采避嫌啓辭承批之後,不爲傳啓,直爲出去,事甚未安,推考警責,何如?傳曰,允。
申耆啓曰,行大司憲宋煥箕在外,執義尹悌東,掌令韓永逵,持平金光遇,牌招啓辭未下,掌令鄭㝡成,傳旨未下,持平李明孚呈辭,監察茶時之意,敢啓。傳曰,知道。
傳于李肇源曰,近來謬習,雖皆無難擺脫格例,而新進小官,亦焉敢乃爾乎?翰林之特差祭官者,名以齋宿,皆以兼春秋代直出去,豈有如許道理乎?若有差祭之命,則得暇在家者,猶可入來,省記在禁直者,出齋他司,不但事面之駭然。承宣其可捧入省記乎?雖似微事,所關朝體,當該承旨遞差,上下番翰林,使之更卽省記而事過後,禁推。
傳于李肇源曰,承旨前望單子入之,待下批牌招,推移入直。
承旨前望單子入之,趙鎮寬·申耆落點。
李肇源,以禮曹言啓曰,太廟展謁,每以春·秋定式,取稟矣。今秋展謁吉日,以何間推擇乎?敢稟。傳曰,生涼後,更稟,可也。
李肇源,以禮曹言啓曰,景慕宮展謁,每以孟春·孟秋定式,取稟矣。今秋展謁吉日,以何間推擇乎?敢稟。傳曰,太廟秋展謁後,更稟,可也。
申耆,以兵曹言啓曰,五衛將具綜,素患痰癖之症,當暑添處,時月之內,無望供職,呈狀乞遞,實病旣如此,則宿衛輪番之任,不可久曠,改差,何如?傳曰,允。
申耆,以壯勇營言啓曰,來九月當本營右司屬京畿四番右哨高陽軍兵,來八月三十日,京中逢點,依節目準二朔立番之意,本道監司處,預爲知委,何如?傳曰,允。
持平李明孚疏曰,伏以臣爲人譾劣,稟性愚昧,見事未達,時措發言,無所適當,頃日一疏,自犯妄率之科,及承批旨,不惟不加之罪,恕之以生疎,勉之以勿辭,丁寧諄複,開誨備至,臣感激隕越,歷日靡措。又於日昨,賓對有命,召牌儼臨,臣非但義分之是懼,竊願耿光之一瞻,隨詣閶闔,追登筵席,咫尺賜顔,天語溫諄,詢諮所懷,聖意懇惻,不知糞土賤品,何以得此於聖明?第臣,識旣空疎,遽値嚴畏之地,姿又拙訥,且當倉猝之際,心神惶怯,意想索漠,竟不能一言,仰副開導之至意,其辜恩之罪,溺職之失,固合重誅,若又因仍含默,不思所以一分報效之道,則臣罪,尤當如何?玆將平日所慨惋者,仰瀆崇聽。伏惟聖明,裁處焉。竊伏念人臣事上之道,莫貴乎誠實無僞,由誠實以往,則爲公爲正爲忠而治道之所自出也。反誠實以往,則爲私爲邪爲奸而亂本之所由生也。苟捨此一誠字,則將何所藉手事君乎?惟我殿下,一自御極以後,凡於政令施措之間,法天地之無私,若日月之有臨,作成之化,有鳶魚之象,董率之治,尙風草之德,宜其庶明勵翼,百度惟貞,而奈之何十數年來,朝著之間,誠愨掃地,詐僞成風,甚至於不畏君綱,專事趨附之計,都喪公心,恣行欺蔽之術,習而爲常,轉輾沈痼者,亦已極矣。顧今聖化冞彰而舊染難期自新,天鑑孔昭而眞贓猶未盡綻,旣無好惡之明示,那免紀綱之益頹乎?臣請以一事證之,平安道平壤碧只島,卽世祖朝敵愾功臣延福君張末孫賜牌地也。磨崖而刻其名,立碑而表其地,不趐昭然明白,而環一島四十里,依舊自在之狀,在今日千萬人所共的覩者也。伊來末孫之後,流落零替,轉成抛棄,謾作島民之私物者,久矣。迺於年前,適因末孫後裔,持御券納公之事,至有從本道行査之擧,爲其道臣者,政須誠心奉行,從實査聞,乃爲當然,而反以滄桑變幻,無所依據之說,肆然誣罔於回啓之中,又復鑿崖之刻而沈碑於水,以滅其憑信之跡,使朝家恤勳裔之德意,竟不得下究,承流宣化之責,固如是耶?無端飾詐,甘自歸於罔上之科者,實非常情之所可度者也。臣竊聞受賂指囑,自有其人,有口皆言,不勝喧藉,此非臣目擊,今姑不素言,而惟彼一片碧只島,宛在水中央,地漏王府之版圖,稅歸奸猾之私橐者,的實無疑,則渠雖百喙,烏得辭欺罔之律乎?衆目所視,白晝難掩之事,若是其無難爲之,推是心以行,何事不爲?噫,高天可欺,厚地無言,而華屋增潤,金貂自如,其利則萬口同涎,其罪則一毛無損,法紀之解弛,至此之極,其可曰國有刑政乎?若此不已則爲奸者無所懲畏,趨利者轉相慕效,其將陷一世於奸僞之俗,而萬事不誠,百爲無實,必使我殿下淸明之治,終爲一欺字所壞了,臣竊痛惋,繼以憂懼也。此豈可以歲月之稍久,仍而掩置?臣謂當該道臣,捧現告亟施屛裔之典,以爲爲人臣欺君者之戒,斷不可已也。臣無任云云。答曰,省疏具悉。當該道臣事,風傳,何可盡信?不允。爾其勿辭察職。
丁巳七月初一日卯時,上御重熙堂。禮房承旨·吏房承旨入侍時,行都承旨徐邁修,左副承旨李肇源,假注書洪奭周,記事官吳泰曾·金履永,以次進伏訖。上曰,大享前一日,禮房承旨入侍,則持入祭報府,乃古例也。此後申飭,仍命取入祭報府。賤臣承命出持入。命書傳敎曰,日熱如此,明日大享諸執事中,年多及或有實病者,以年少無故之人,更爲塡差。其中執禮大祝,閣臣及時任玉堂翰注,通融塡差事,分付。又命書榻敎曰,新除授吏曹參判,待下批牌招,報府修正。上曰,申龜朝罪目,尙爲書揭政院云,然乎?肇源曰,果然矣。其罪目則以名以言事,貽羞臺閣爲敎,而大書特揭於六仙樓壁上,本事旣已久遠,而在龜朝,實爲難安之情勢。故臣嘗欲一稟而未果矣。上曰,然則勿爲揭壁,可也。敎邁修曰,亞銓前望,以承旨點下,祭報府,斯速修入。仍命退,承史以次退出。
丁巳七月初一日辰時,上御重熙堂。右承旨·左副承旨入侍時,右承旨李肇源,左副承旨蔡弘遠,假注書洪奭周,記事官金景煥,記注官金良倜,以次進伏訖。上曰,祭報府,已盡修正乎?肇源曰,今方修正而實病有無,未能遍知,故方欲詳問于各處矣。命書榻敎曰,前承旨李翼晉敍用,時無職名,令該曹口傳付軍職,使之入來監印,命書持平李明孚疏批訖。上曰,昨見李明孚,似頗質實,故特加假借矣。今見其疏可謂駭然。此是年久之地,不知幾易其主,況且臺臣之干預於田畓訴訟者,寧有如許貽羞之事,至於道臣之請以屛裔,亦豈成說,此等疏,喉院,何以捧入?肇源曰,疏語駭然。誠可謂貽羞臺閣,而旣名以臺疏。且有請勘之語,不得不捧入矣。上敎弘遠曰,日熱如此,大臣近果何如耶?弘遠曰,別無大段所損矣。仍命退,承史以次退出。
上在昌德宮。停常參·經筵。
親傳香罷後,內閣·政院·玉堂·藥房口傳問安。答曰,知道。
傳于申耆曰,如今極熱,大享將受香,獻官諸執事,欲令齋沐駿奔則自予豈可便逸乎?今日大享傳香,當親爲之,仍爲祗迎香祝,以此該房知悉。處所,仁政殿月臺爲之,侍衛,只以入直擧行事,分付。
申耆啓曰,今日乃是處暑,自明日視事,當爲取稟。而老炎猶甚,新涼未生,姑觀日候,更稟之意,敢啓。傳曰,知道。
李肇源啓曰,御營廳將官來言,今日本廳軍兵日次私習云矣,敢啓。傳曰,知道。
李海愚啓曰,行大司憲宋煥箕在外,執義尹悌東,掌令韓永逵,持平金光遇,牌招啓辭未下,掌令鄭㝡成,傳旨未下,持平李明孚呈辭,監察茶時之意,敢啓。傳曰,知道。
傳于李肇源曰,承旨房乃,左承旨爲禮房。
申耆啓曰,左承旨爲禮房事,命下矣。今日親傳香時,當爲擧行,左承旨洪義榮,今日不爲仕進,所當牌招,而拘於廳規,不得請牌,何以爲之?敢稟。傳曰,許遞,前望單子入之,待下批牌招。
傳于李肇源曰,出宮門路,協陽門爲之。
傳于李肇源曰,承旨前望單子入之,待下批牌招察任。
承旨前望單子入之,洪明浩落點。
承旨前望單子入之,金祖淳落點。
傳于申耆曰,禮房承旨馳詣宗廟·永寧殿,奉審摘奸以來。
傳于洪明浩曰,違牌承旨許遞,前望單子之,待下批牌招察任。
承旨前望單子入之,南公轍落點。
宗廟提調前望單子入之,閔鍾顯落點。
申耆啓曰,臣承命馳詣宗廟樽所,奉審則無頉,祭物·祭器·祭井看審則精潔,諸執事·進排官摘奸則無頉,而臣則仍留待將事後,復命之意,敢啓。傳曰,知道。
承旨前望單子入之,李書九落點。
吏曹口傳政事,以韓晩裕爲兵曹條判,以李文會爲兵曹參議,以尹致性爲兵曹參知。
李肇源,以兵曹言啓曰,依下敎,侍衛禁軍及武藝別監·內吹·兼內吹·近仗軍士等處,蜜水解渴之意,敢啓。傳曰,知道。
李肇源,以訓鍊都監言啓曰,依下敎,梜輦軍等處,蜜水解渴之意,敢啓。傳曰,知道。
丁巳七月初二日卯時。上詣仁政殿親傳香,仍詣摛文院齋宿入侍時,行都承旨洪明浩,行左承旨申耆,左副承旨李肇源,右副承旨李海愚,同副承旨睦萬中,假注書黃基天·洪奭周,記事官金景煥,記注官金良倜,內閣提學鄭民始,以次侍立。上具翼善冠·衮龍袍,乘輿出協陽門。命書駕前下敎曰,違牌承旨許遞,前望單子入之,待下批牌招,駕出肅章門入仁政門,詣仁政殿月臺,降輿陞座。命書榻敎曰,今日親傳香後,出齋摛文院,待禮成,還內,該房知悉。仍詣版位,親傳宗廟·永寧殿香祝訖。上降自東階,詣祗迎位,祗迎香祝訖。上曰,諸執事班次,甚不整齊,押班監察,何去而若此乎?仍命書榻敎曰,當該押班監察,事過後拿處。耆曰,今夜大享時,本署都提調與提調,當分詣擧行,而都提擧洪樂性,以身病不得擧行,提調李致中,當詣前殿,而永寧殿,則無進詣擧行之人,何以爲之乎?上曰,當遣承宣檢察,而提調亦篤老,提調李致中許遞,前望單子入之,待下批,使之進去,可也。出擧條上曰,禮房承旨,馳詣享所奉審,而行祭時節次,一一看檢,待修掃後入來,而承旨旣兼永庫提調,照氷等節,一體看審也。耆承命出。肇源曰,仁政殿正路階級層石,多有傾圮處,固當趁卽修改,況又是傳香正路,則尤不容少緩,而該曹之尙不看審,任其頹仄者,事極可駭。當該兵曹堂郞所當重勘,而本院請推之外,無他可施之罰,何以爲之乎?上曰,近日入直當該堂上,竝罷職,郞廳拿處,可也。出擧條仍乘輿出仁政門,命書駕前下敎曰,新除授都承旨,先入侍,後謝恩。肇源曰,祭監監察,先詣享所,看檢祭品,故未及待令云矣。上曰,雖非親傳香之時,監察猶當入來押班,況親傳香乎?祭監下吏,招問委折也。仍出進善門,入內閣大門,至摛文院,降輿陞座。上曰,禮曹判書入侍。出榻敎禮曹判書閔鍾顯進伏。上曰,宗廟提擧,旣以卿落點,卿其進去奉審,而日熱如此,祭享凡節,各別致愼,而每當行祀之時,樂節太速,自迎神九成以下,不無漏却節次之慮,今番則另加申飭,樂院提擧旣進去,樂工輩,使之澡濯衣服,亦令精潔也。仍命書榻敎曰,宗廟提調入侍,掌樂提調一員,進詣享所,佾舞工人等,各別嚴飭澡濯。鍾顯承命退,命海愚·民始入侍。民始曰,觸熱勞動,聖體,若何?上曰,以予憚暑之故,當暑,軫念倍加,常時享官之老病者,亦皆許免矣。時御之所,蒸鬱殊甚,而此處則頗覺爽涼矣。民始曰,闕內各司中,居處之爽豁者,當以內閣,爲最矣。民始曰,本營設置初,假衛將一窠,依禁·御兩營例,屬之本營諸將校,以爲輪差之地矣。間因久不檢擬,未免渠輩之抑鬱,此後則依前規輪回差擬之意。出擧條申飭該曹,何如?上曰,依爲之。出擧條命權退,命明浩·肇源,與兵曹判書李祖源入侍。敎曰,今番大政,當於旬間爲之,關西褒貶,須趁其前封發事,自卿曹,斯速行關也。祖源曰,每都政,新資營將五窠中二窠,例以守令及虞候差出,而今番則守令時無準朔之人,代以時帶京職中已經三品者,備擬,何如?上曰,依爲之。出擧條祖源曰,吏批,相換守令朔數,勿爲通計前仕,依初拜例施行事,已爲定式矣。兵批外職,亦有相換處,似當依此擧行,故敢此仰達矣。上曰,依爲之。出擧條祖源曰,本曹堂上,俱入罷職現告中,今日齋宿,侍衛無以備員,未差之代,令該曹口傳差出,待下批牌招,以爲侍衛之地,何如?上曰,依爲之。出擧條上曰,今番都政,初仕窠爲幾?祖源曰,雖有十窠,而久勤取材,應例入仕者,亦爲滿十矣。上曰,邊將有幾窠。祖源曰,有僉使八窠,別將四窠,萬戶十七窠,權管一窠,而各營久勤之遷轉者,例多紛爭之弊,故臣欲以營門,次第分排窠闕之高下,使渠輩,以次自執,則必無後言矣。上曰,此便係述者之能,惟在措置之如何矣。卿於曹務,今漸加熟乎?祖源曰,雖未免生疎,而武弁中亦多屢見之人,顔貌旣熟,故頗勝於初頭矣。上曰,近來政注,率多不合意處,卿須着念善爲之,至於生疎之病,固亦不妨矣。祖源曰,臣惟當盡心爲之,而惟恐不能仰副矣。上曰,卿子年幾,而今方應擧否?祖源曰,三十九歲而已爲小科,亦頗讀書而大科工夫,則生疎矣。上敎明浩曰,李明孚疏中當該道臣,是承旨之兄云,承旨知之乎?明浩曰,果然矣。臣於昨日,得見其疏,不覺心驚,曾在壬子年間,臣兄爲關西道伯時,因其子孫之呈狀及宮差之齎關,詳細査實,則只有康熙以後文書,前後訴訟,積成券軸,而其田地之屬諸土民,屢易其主者,已不知其幾許年,故以此意狀聞,至有呈訴者,聚會民人,決杖充軍之處分矣。上曰,非但自朝家已決之事,田地折受等語,是豈可騰諸臺疏者乎?其下語擬律,因此微事,而直欲驅人於罔測之科者,又豈成說乎?如許輩,皆爲臺諫,其爲言地之羞,當如何哉?從當取考日省錄草本,而更有下敎矣。命明浩先退。仍命書傳敎曰,昨見臺臣李明孚疏語,名以言事,雖賜例批,本事則尙有依俙記得,今日取見日省錄所載者,年前平壤碧只島折受事,因宮房陳告手本,其時宮差及陳告者,或嚴刑遠配,或決杖充軍,仍以更以此島事登聞者,直爲刑配,有所措辭判下,則事關此島,義不敢登聞。且臺臣雖許風聞,似此之事,何可如彼論列,不嫌其瑣屑乎?不可以鄕曲生疎,仍而無論,持平李明孚,特解其職。仍敎曰,非爲其人也。以其臺職之故,罪名止於特解,措語務極渾厚,此所謂賜絹之愧,甚於刑杖,而今人則不知爲愧,將自以爲眞無罪矣。又命書榻敎曰,壯勇營草記還給,當該餉色提調推考。祖源曰,關西行關,不可遲滯,臣請先退。肇源曰,筵體至嚴,而兵曹判書李祖源,命退之前,徑先告退,事體所在,萬萬未安,推考,何如?上曰,置之。此重臣之如是疎闊,反不害爲長處,仍爲先退也。祖源先退,命行左承旨李書九入侍。敎曰,向來處義,何其過也?予於承旨,豈以不是底事導之,而處義之如是無據,可謂求其說而不得,此雖小事,戒在矯俗,予以惜其人之意,亦不索言,而此無乃多心之爲病而然乎?書九曰,莫非臣愚迷妄錯,不能周思之致也。聖敎之下,惶愧不知所達矣。上曰,左傳印出者數張,先爲入覽,則經文字劃,太欠敦實,不合刊行,印役姑停,續綱目大字,似勝此本,試印一過,觀其好否,而春坊所在古本綱目,字樣極好,嶺南諸處,亦必有好本,須搜得此本,以爲集字鋟刻之道好矣。仍命書九退詣鑄字所,命左副承旨南公轍,與一提學鄭民始,二提學沈煥之,檢校直閣金祖淳,檢校待敎徐有榘入侍。敎煥之曰,向來卿之疏語過矣。予意雖在矯俗,而卿何必若是自引也?煥之曰,欲自暴本心,不得不然矣。上曰,湖南則卄五·卄七連爲得雨,而嶺南雨澤之報,漠然無聞,無乃道遠而未及上來耶?若得均霑則誠爲多幸矣。民始曰,臣亦近聞嶺邑之報,去月內如未得雨,則誠極可悶矣。上曰,右副承旨卽爲馳詣宗廟,行禮時,看審諸節也。肇源承命出。仍命退,諸臣以次權退。
上在昌德宮。停常參·經筵。
大殿,內閣·政院·玉堂·藥房,經宿口傳問安。答曰,知道。還內後,內閣·政院·玉堂·藥房口傳問安。答曰,知道。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李海愚啓曰,行大司憲宋煥箕在外,執義尹悌東,掌令韓永逵,持平金光遇,牌招啓辭未下,掌令鄭㝡成,傳旨未下,持平一員未差,監察茶時之意,敢啓。傳曰,知道。
傳于洪明浩曰,守令留待。
傳于洪明浩曰,守令入侍。
洪明浩啓曰,事變假注書金瑥,身病猝重,勢難察任,今姑改差,何如?傳曰,允。
申耆,以弘文館言啓曰,新除授副校理李顯默,副修撰朴鍾淳,竝卽牌招察任,何如?傳曰,允。
以副校理李顯默,副修撰朴鍾淳,牌不進罷職傳旨,傳于申耆曰,只推。
禁府照目,藝文館檢閱吳泰曾·金履永等矣近來謬習,雖皆無難擺脫格例,而新進小官,亦爲敢乃爾乎?翰林之特差祭官者,名以齋宿,皆以兼春秋,代直出去,豈有如許道理乎?若有差祭之命,則得暇在家者,猶可入來,省記在禁直者出齋他司,不但事面之駭然。承宣其可捧入省記乎?雖似微事,所關朝體,推考罪各杖八十收贖,奪告身三等,竝只私罪奉敎,所供極爲矇矓兺不喩,焉敢飾辭,有若自明者?駭然莫甚是旀,受香以後以至將事之時,其所恪慬倍於他人是隱喩,供辭勿施,待後坐起,捧口招以聞爲有矣,吳泰曾則爰辭之,以昧例自首,比之金履永,容有可恕,所照律良中公罪勘放,而功減一等爲良如敎。
禁府啓目,兵曹佐郞金熙周·金裕己,前正郞鄭晩錫,前佐郞鄭文始·洪時濟·夫宗仁等原情云云。鄭晩錫·洪時濟段,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處爲白乎旀,金熙周·金裕己·鄭文始·夫宗仁等段,傳旨內辭緣,泛稱遲晩,竝只刑推得情,何如?判付啓,竝只區別功議,公罪勘放後,草記爲良如敎。
禁府啓目,押班監察成光默原情云云。傳旨內辭緣,泛稱遲晩,刑推得情何如?判付啓,先期看品,押班於受香,事理卽然是去乙,近來百事,占便成習,凡係應行之節,怠忽如許,竝與親傳之時,而不爲待令者,萬萬駭然。非渠故犯,特爲分揀放送。此後段,一遵法式,莫敢違越事,嚴飭司憲府爲良如敎。
李海愚,以義禁府言啓曰,時囚罪人吳泰曾,杖八十收贖奪告身三等,照律公事,判付內,爰辭之以昧例自首,比之金履永,容有可恕,所照律,公罪勘放而功減一等事,命下矣。吳泰曾,功減一等杖七十,以公罪收贖放送之意,敢啓。傳曰,知道。
李海愚,以義禁府言啓曰,時囚罪人金熙周·金裕己·鄭晩錫·鄭文始·洪時濟·夫宗仁等,原情公事,判付內,竝區別功議公罪勘放後,草記事,命下矣。金熙周·金裕己·鄭晩錫·鄭文始·洪時濟·夫宗仁等傳旨內,仁政殿正路階級層石,多有傾圮處,固當趁卽修改,況又是傳香正路,則尤不容少緩,而該曹之尙不看審,任其頹仄者,事極可駭,竝拿處,罪取考律文,則大明律制書有違條,有曰,凡奉制書,有所施行而違者,杖一百矣,金熙周·金裕己·鄭晩錫·鄭文始·洪時濟·夫宗仁等,各杖一百收贖,而金熙周十四代祖用超,開國功臣云,鄭晩錫八代祖鐸,敵愾功臣云,鄭文始祖光殷,揚武原從功臣云。竝功減一等,各杖九十,以公罪收贖,金裕己·洪時濟·夫宗仁等,無功議云,各杖一百,以公罪收贖,竝放送之意,敢啓。傳曰,知道。
上護軍洪良浩疏曰,伏以臣病伏床玆,越時經年,與鬼爲隣,萬事灰心,不意日前,我聖上,特垂收簪之眷,乃授嘗藥之任,自顧筋力,實無趨走之望,而感激恩顧,不敢偃處,擔曳病軀,强造候班。仍伏承藥院入侍之命,扶伏登筵,獲近耿光,仰伸起居之禮,隔年逖違之餘,此心已無可言。賤疾加減,至蒙下詢,特推體諒之恩,卽下鞶褫之命,退伏私次,闔門感頌。忽伏見憲臣李明孚疏本,以關西碧只島査啓事,論斥道臣,謂不從實陳聞,致使朝家恤勳裔之德意,不得下究。至謂之受人指囑,直驅之飾詐罔上,遣辭危險,聲罪狼藉,其時道臣,卽臣也。人臣之罪,莫大於欺蔽。臣以白首垂死之喘,遭此罔測之誣,驚憤震掉,無以自措,何幸天鑑孔昭,無微不燭,本事顚末,洞悉無餘,十行絲綸,曲加昭晣,至下臺臣處分之敎,雖使臣自明,無以加此,欺蔽罔上之罪,自歸淸脫,無狀賤臣,何以得此於君父也?瞻天拜稽,有淚盈襟,其時事實,旣蒙俯察,更何敢煩陳,而行査梗槪,不得不略暴焉。臣於壬子夏,待罪箕營時,以碧只島打量事,宮差與張姓人,持戶曹關文下來,先有行査之命,故卽爲發關該府,摘奸地形,招問島民,取考前後文案,則事在正德年間。去今三百餘年,而忽自康熙年間,以至今六七年前,直孫與外孫,符同牟利之輩,上言或呈狀,前後二十餘次,輒皆見屈,列聖朝處分,至爲嚴截,屢命刑配。故臣據實陳聞,以俟處分矣。伏承判付。若曰,王牌田結,見失於島民,而來囑該宮,願賣其土云者,推以事理,語不成說,此所以起疑而行査者也。觀此狀辭,果不出所料,比所料尤孟浪,此邊浦落,彼邊泥生,形止難辨,則何異於六里靑山乎?自康熙甲申,奸民輩迭相起訟者二十餘度,屢次上徹,輒歸落訟,竟有起訟人刑配之判下,則焉敢又爲此攘奪蠶食之計乎?且況故玉堂洪重一疏語,亦及此島事,聖批許可,近來民習。雖曰不良,敢以已經處分之事,如是干囑乎?仍命宮監與陳告人,充軍或刑配,下敎至嚴,故臣登卽擧行馳聞,自此島民安堵,感祝聖恩,如獲更生,不料今日,有以此事爲言,誠是常情之外。列聖朝處分嚴正,前後之文案昭載,誰敢容私意而低仰於其間乎?藉曰,行賂圖囑,屢屈之張氏則猶或可也,常勝之島民,寧有賂囑之理乎?此不足多辯,至於鑿崖沈碑等說,屢百年相訟之案,初無一言槪及,今忽斷斷於臺章者,何也?臺臣苟以臣爲囑而誤決,則何不直請更査,決給張氏也。是又臣所未曉者也。惟其白地搆捏,必欲甘心,臣雖老廢,其何以堪?欲自鳴則天日之照,已無所遺,欲含忍則汚衊之目,寧欲無吪,所自悼者,臣之立朝四十餘年,粗勉事君無隱之義,而人之爲言,匪夷所思,言行苟有素孚,則豈至於是乎?惟宜杜門息影,避遠駴機而已,玆敢瀝血哀籲於閔覆之天。伏乞俯賜哀憐,卽命斥退,嚴賜重勘,以謝人言,以靖私義,千萬幸甚。臣無任云云。答曰,省疏具悉。人言不啻落空,大抵年前判下處分訟理之外,卽有先朝許可於故玉堂洪重一上疏也。卿其勿辭行公。
丁巳七月初三日卯時。上御摛文院。還內入侍時,行都承旨洪明浩,行左承旨李書九,左副承旨南公轍,同副承旨李海愚,假注書黃基天·洪奭周,記事官金景煥,記注官金良倜,內閣提學鄭民始,檢校直閣金祖淳,檢校待敎徐有榘,以次侍立。上具翼善冠·衮龍袍乘輿。敎曰,永春縣監金壽祖入侍。壽祖進前奏職姓名。上曰,此是路次,只欲一見其面,當於辭朝日,更爲召接,今姑先退。壽祖退出,上入萬寧門還內,諸臣以次退出。
上在昌德宮。停常參·經筵。
李海愚啓曰,合辭方張之時,兩司無詣臺之員,事甚未安,除在外·傳旨未下外,呈告人員,竝卽牌招,何如?傳曰,允。
李鎭復啓曰,左副承旨南公轍,今日不爲仕進,卽爲牌招,何如?傳曰,允。
傳于申耆曰,下直閫帥守令留待。
傳于申耆曰,諸承旨持公事入侍。
備忘記,黃海水使申大偀下直,長弓一張,長箭一部,片箭一部,筒兒一箇賜給。
以左副承旨南公轍,牌不進罷職傳旨,傳于李海愚曰,今聞承宣言,旣云有實病,許遞,前望單子入之,待下批,一體牌招。
承旨前望單子入之,趙鎭寬·李鎭復落點。
金瑥改差,以白致樂爲事變假注書。
傳于李海愚曰,同副承旨入侍。
趙鎭寬,以吏曹言啓曰,新除授淳昌郡守李周憲呈狀內,矣身偏母年踰七十,老病沈重,居常凜綴之中,重傷於近來酷暑,食飮全却,藥餌罔效,一兩日內辭朝有命,而半千里外遠赴無望,入啓遞改云,其親病旣如是沈篤,則有難强令赴任,改差,何如?傳曰,允。
有政。吏批,判書金載瓚進,參判徐邁修進,參議未差,行都承旨趙鎭寬進。以申溆爲持平,李趾馨爲軍資判官,朴性圭爲漢城主簿,徐有榘爲淳昌郡守,故學生宋寅相贈吏判例兼,故學生宋混源贈吏參例兼,故縣監宋殷錫贈吏議,行大司憲宋煥箕三代,禁府都事尹光時,司饔奉事李集玉相換。
兵批,判書李祖源進,參判韓晩裕,參議李文會病,參知尹致性入直進,右副承旨李肇源進。以金翊休爲副摠管,沈鑏爲宣傳宮,李海容爲五衛將,申大觀爲廣州中軍,韓興國爲甕津別將,護軍洪明浩·洪義榮,副護軍蔡弘遠·南公轍·金祖淳,副司果安廷鐸·趙厚鎭,僉知鄭學耕,中嶺別將金鎭九,以上竝單付。
傳于李海愚曰,坐直承旨入侍。
禁府啓目,向前金履永亦口招云云。傳旨問目內辭緣,泛稱遲晩,所當請刑是白乎矣,時任史官勿爲請刑,載在大典通編。且有捧口招以聞之命上裁,何如?判付啓,初供游辭,旣萬萬可駭,則又焉敢以無知妄作等說,弄舌於置對之下乎?至於駿奔恪勤之倍於他人與否,又不直陳,以此供辭,豈可捧入?卿等推考,更爲捧供啓聞。
傳于李海愚曰,口招之無敢以文字,王府法例卽然,況飭敎不啻屢次,則時囚金履永之供,此果口招乎?該堂雖已問備,執筆都事所爲亦可惡,問名拿問,一體捧口招,俾尊王府格例,此後更加嚴飭。
禮曹單子,前參判金魯永,今七月初四日卒逝云,弔祭致賻,依法例擧行,何如?判付啓,依所啓施行爲旀,月城之家,金魯成先逝,此宰臣又逝,況持縗之中乎?爲之傷惻,致賻,加數輸送,而致祭,葬前擧行爲良如敎。
李肇源,以兵曹言啓曰,今七月初一日,宗廟大門入直訓鍊院主簿白宗海,莫重大祭淸齋之時,守僕輩不敬之事,身爲門將,不能檢飭之狀,萬萬駭然。爲先汰去,令該府拿問處之,何如?傳曰,決棍懲勵,可也。
李肇源,以兵曹言啓曰,去夏等能麽兒考講時,訓鍊院正白東運,都摠府經歷趙,都事金鎭五,部將申·李克豐·金尙埰等,一次不通,訓鍊院僉正元永厚,判官金錫彬,主簿鄭治臣·金光郁·申義權·金尙裕,中樞府都事李厚重,武臣兼宣傳官金時顯·姜熙文·黃閏銓·尹孝達,部將洪樂佑,守門將沈等,二次不通,竝依定式,從重推考,何如?傳曰,允。
李肇源,以兵曹言啓曰,宗廟大門入直訓鍊主簿白宗海汰去草記,批旨內,決棍懲勵可也事,命下矣。依傳敎,訓鍊主簿白宗海,決棍十度之意,敢啓。傳曰,知道。
刑曹啓目,粘連罪人孫景海,因判付嚴訊之下,一直抵賴,終不輸款,究其情節,萬萬痛惡,更加嚴刑,期於得情,何如?判付啓,何去而今始訊推乎?所謂訊推,亦有分日擧行之定式,則九度之供,一日內捧入者,亦果何許委折是隱喩,其委折,該房査問以啓爲旀,循例捧入之該房承旨,爲先推考爲旀,外方月三訊推之不如式者,該曹例請發緘於推官,而名以司寇,近或全一朔曠推,若此而獨責外邑,法何以行乎?近日無端不爲如式,訊推之諸堂,爲先從重推考爲有矣,日熱甚於處暑前,勿謂有此飭敎。此囚段,待稍涼加刑得情爲良如敎。
刑曹啓目,粘連罪人金元喆之獄事,大臣之議如此,上裁,何如?判付啓,難決之獄,當從僉議,而卿等云然,前判堂諸人,亦皆云然,問于大臣,大臣一辭云然是隱,則一重臣·一道臣之見,何以抵當得衆見乎?更使推官,無敢如前之爲,另覈這間奸謀,或別般相反之隱情冤狀,指一報來後狀聞爲有矣,萬有一如此如彼間漫漶不分明,則竝與前報疑亂之罪,當該兩推官,誤爲成獄,律加一倍,當有嚴勘之擧,分付道臣處爲良如敎。
持平金光遇啓曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也?何其冤也?噫,彼李汝莭,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況且近三十之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝莭定配之命,更令王府,嚴覈取服,施以當律。答曰,不允。
丁巳七月初四日卯時。上御誠正閣。諸承旨持公事入侍時,行左承旨李書九,行右承旨申耆,左副承旨李肇源,同副承旨李海愚,假注書黃基天·洪奭周,記注官金良倜,記事官吳泰曾,檢校直閣金祖淳,以次進伏訖。上曰,下直閫帥守令入侍。出榻敎基天承命出,與黃海水使申大偀,永春縣監金壽祖,偕入進伏。命讀奏公事。肇源,讀奏兵房公事咸鏡監司李鼎運狀啓,咸興出身金鉉九,中嶺別將差定事。海愚,讀奏刑房公事咸鏡監司李鼎運啓本,死囚罪人等刑問次數開坐事。命各書判付。上敎書九曰,左傳大字,何以爲之?今本綱目,已多失眞,若更翻刻,尤難恰好,欲使黃運祚更書,而嶺邑久旱之餘,民事方劇,亦難使之上來矣。書九曰,臣亦得見御筆石刻本一張,則與今本字樣,大相不同,今本之失眞,推此可知矣。上曰,承旨出去鑄所,爛商爲之。書九·耆·海愚先退,命大偀進前。大偀進,奏職姓名。上曰,前後履歷,詳奏,可也。大偀曰,丙戌九月筮仕宣傳官,歷工佐·訓判摠經·訓副,而外任則經平兵虞候·淸安·碧潼·巨濟·三和·長津矣。上曰,宣諭除之,先爲退去。大偀先退。命守令進前,壽祖進前,奏職姓名。上曰,爾是先正幾代孫乎?壽祖曰,爲七代孫矣。上曰,年今幾何?壽祖曰,五十六歲矣。上曰,曾聞留意經傳,經傳之中,亦有三經焉,有四書焉,所從事者,何處?壽祖曰,雖有所業,不過尋行數墨而已,別無從事之地矣。上曰,以遐鄕之人,上來登筵,而官又侍從,如有所見,豈可不陳,或於經義上,有可敷奏者乎?壽祖曰,臣性質昏愚,矇無知識,下詢之下,無以仰對矣。上曰,聞爾著稱於鄕中,而前後道伯,亦多薦揚,臺職特除,出於收攬之意而不爲上來,故有此特補之擧,百里之任,須加努力,況永春,自來弊邑,必使治績有倍他倅也。壽祖曰,聖敎之下,豈敢不盡心,而雖以昨日事見之,暫時入侍,尙且做錯,以若愚迷,雖如斗小邑,豈能堪承乎?上曰,有何做錯?壽祖曰,職姓名仰奏之際,漏却臣字矣。上曰,此何必如是乎?又敎曰,湖南雨暘,近果何如,而目下農形,將至何境?壽祖曰,雨澤不均,或霑或否,而農形則未及發穗者雖多,亦可謂免歉矣。上曰,無論山沿,俱得如一乎?壽祖曰,沿邑則被旱尤甚,不如山邑矣。上曰,以沿路所見,畿·湖何如湖南?壽祖曰,兩湖別無優劣,而畿邑所經處,不如湖中矣。上曰,上京之行,凡爲幾次?壽祖曰,少時爲應擧及受業凡十餘次往來矣。上曰,受業於何人?壽祖曰,受業於故贊善臣金元行矣。上曰,新從下土來,有生民疾苦之可以仰陳者乎?壽祖曰,窮居獨處,凡係民瘼,全無所知矣。上曰,宣諭七事則除之,退去,可也。壽祖先退。命持公事入侍先退。祖淳·基天退出。上曰,京畿監司入侍。出榻敎賤臣承命出,與京畿監司李在學,偕入進伏。上曰,陵役日字,驪牧所言,何如耶?在學曰,初以旬間爲言,而日熱猶甚,念後則早稻收穫方張,以望念間爲之,似好矣。上曰,畿邑農形,何如?在學曰,田穀,可謂大登,晩稻亦已胚貽,年事,可以無慮,而今雖望雨,亦不至渴急矣。上曰,湖西又設祈雨祭,今年雨澤,率多不足處矣。湖南則得雨於祈雨之日,而嶺南尙,此漠然,極可悶矣。在學曰,嶺邑農形,雖未詳聞,而此時祈雨祭,可謂過時矣。上曰,役事,幾何日可畢,役夫,當用幾何人?在學曰,役軍則自附近面充定,多少之數,姑難預度,而七八日內,庶可竣工矣。物力則結錢,當先取用,米則以儲偫米會減,似好矣。上曰,此則從便措置,可也。在學曰,役軍則以每日三時爲定,一時一升式分給,而曾亦有一日五升之例矣。上曰,此是用民,與募軍有異,不必用五升之例矣。上曰,驪牧治狀,何如?在學曰,頗近柔善,而近以實病之難强,每爲圖遞矣。上曰,工役所重,難付生手,竣事之前,不可遞改矣。驪邑本自難治云耶?在學曰,班族太多,人心亦不馴良,而治盜捧糴,皆屬難處矣。在學曰,廣州本有華城支放穀名色,而廣州分司之後,分定於附近七邑,而馱價不爲磨鍊,實爲小邑難支之弊,報備局卽爲磨鍊,似好矣。上曰,依此爲之。在學曰,朔寧稷還中萬石,今已作錢區處,而元還,尙有萬餘石,旣是盡分條,差過六七年,漸復元數,則小民之受弊,又當如前,此是營賑名色,若換作常賑穀,則耗條旣少,可爲除弊之道,而所屬衙門旣異,卒難變通,旁近諸邑,旣無移轉之處,耗條作錢,亦非年年可爲之事,以臣愚見,實無好道理矣。上曰,更探民情,以爲某條區處之道也。命書榻敎曰,都承旨許遞,前望單子入之,待下批牌招察任。仍命退,諸臣以次退出。
丁巳七月初四日辰時,上御重熙堂。同副承旨入侍時,同副承旨李海愚,假注書洪奭周,記事官金珍恪,記注官金良倜,以次進伏訖。上曰,領府事當此極熱,得無所損。左相凡節,亦爲何如?而嶺南,近甚旱暵云,或有所聞於嶺人否,注書出去,傳諭以來。賤臣承命,出往傳諭後,回奏曰,領府事以爲別無所損,而素患眩症,當暑益劇云。左議政以爲近日酷暑,轉益難堪,必是筋力漸衰之致,而今朝得聞嶺人語,則平原引水處,已盡枯涸,而山峽有水根處,尙無大損,間或有驟雨霏灑之地,以今所見,尙有穴農之望,不至於全一道判歉云矣。命書榻敎曰,政官牌招開政。仍命退,承史以次退出。
丁巳七月初四日申時,上御重熙堂。坐直承旨入侍時,同副承旨李海愚,假注書洪奭周,記事官金珍恪,記注官金良倜,以次進伏訖。上曰,承旨持此判下公事二度,出去,斯速擧行。仍命退,承史以次退出。
上在昌德宮。停常參·經筵。
巳時灑雨,未時申時,灑雨下雨,測雨器水深二分。
藥房提調趙宗鉉,行左承旨李鎭復啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,口傳問安。答曰,知道。
李肇源啓曰,行大司憲宋煥箕在外,執義尹悌東,掌令鄭㝡成·韓永逵,傳旨未下,持平金光遇呈辭,申溆未肅拜,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
傳于趙鎭寬曰,諸承旨持公事入侍。
白致樂在外,代以李台祥爲事變假注書。
傳于李書九曰,右承旨入侍。
傳于李海愚曰,同副承旨入侍。
李肇源啓曰,刑曹啓目判付內,何去而今始訊推乎?所謂訊推,亦有分日擧行之定式,則九度之供,一日內捧入者,亦果何許委折是隱喩,其委折,該房査問以啓事,命下矣。問于刑曹判書權,參議李泰永處,則以爲閏月旬後,則判書以身病,不得赴衙,二十四日以後,則參判·參議,俱差祭,許久闕推,故今於罷齋後,始爲一時擧行,致有此査問之命,惶隕震越,不知所達云矣,敢啓。傳曰,知道。
以大司諫李尙度,司諫高宅謙,獻納朴吉源,正言李寅采·趙台榮,執義尹悌東,掌令韓永逵,牌不進罷職傳旨,傳于李肇源曰,只推。
以禁府都事李興白拿處傳旨,傳于李肇源曰,與年少都事之故犯有異,特爲分揀,令該曹口傳相換於他司。
吏曹口傳政事,陜川郡守黃運祚,仁川府使李榮運相換,禁府都事李興白,瓦署別提李顯祿相換。
傳于李肇源曰,同副承旨許遞,前望單子入之,待下批,待開門,牌招察任。
承旨前望單子入之,兪漢寧落點。
李鎭復,以內醫院提調意啓曰,副提調趙鎭寬,謂有情勢,今日問安。不爲仕進,卽爲牌招,何如?傳曰,許遞,左承旨爲副提調,可也。
李肇源,以兵曹言啓曰,慶熙宮衛將林文憲,除授在外,過限未上來,依法典改差,何如?傳曰,允。
禁府啓目,粘連,檢閱金履永更招云云。判付問目內辭緣,惶恐遲晩,所當請刑是白乎矣,時任史官,勿爲請刑,載在大典通編。且有捧口招以聞之命,上裁,何如?判付啓,後勿如是之意,爲先各別嚴飭,區別功議,以草記照律爲良如敎。
李肇源,以義禁府言啓曰,時囚罪人金履永更招公事,判付內,後勿如是之意,爲先各別嚴飭,區別功議,以草記照律事,命下矣。取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條,有曰,王府決杖者,代以金贖矣。金履永,杖一百收贖,告身盡行追奪,而其五代祖光炫,靖社原從功臣云,功減一等,杖九十收贖奪告身四等,放送,何如?傳曰,允。以公罪勘放,可也。
李肇源,以義禁府言啓曰,金履永,杖九十收贖奪告身四等,照律草記批旨內。允以公罪勘放,可也事,命下矣。金履永,杖九十以公罪收贖之意,敢啓。傳曰,知道。
刑曹判書權疏曰,伏以臣卽者藥院提調及知申,以朝筵下敎,迭報於臣,而繼以口傳下敎,醫女刑配後,草記事,命下之意,報來矣。雖不出於擧條,旣承草記之命,則臣當竭蹶擧行之不暇。而第於此事有不得不陳暴實狀後,更待處分。故略擧梗槪,冀蒙照察焉。蓋醫官之於醫女,不但貴賤自別,明有官長之分,醫女或侵辱醫官,所犯不輕,則其在嚴等夷存紀綱之政,刑之配之,無所不可。而此事則醫女,初無侵犯之擧,醫官本無見辱之事,而因一醫官悖子之先失其道,生此無限葛藤,誠可駭而可怪也。醫官悖子,躬往醫女之方外私會,向一妓有懷憾逞忿之擧,而執䯻拳踢頭,勢危怕,則群妓齊起挽解之際,想其一場紛鬧,下手者之見困見辱,抑或無怪,而諸醫官之齊訴本院,謂以醫官輩,竝受醫女之侵辱,勒成犯分之罪,期於刑配乃已者,不可但以太過分數論耳。大抵醫官之子,雖異於時任醫官,在醫女,等分有別。故考律旁照,以罵詈五品官律,杖一百施行。臣於昨日開坐時,當該醫女則勿爲徵贖,決杖一百,首醫女則杖八十收贖,放送矣。醫官輩强請刑配,止於杖百,則憤不遂計,乃至於不參候班,提調筵達之境,臣則以爲醫官擧措,實關紀綱,衆醫官,保護之重任也,一醫女,卑賤之妓物也。揆以常情,曲從醫官所請,則都無事矣,豈或有扶抑於其間者,而以一賤妓之無所顧藉而勒施無於律之律,以快衆醫官之心,則名以刑官,人將謂何?醫官之子,見辱於妓會而妓被刑配,則設令醫女面辱醫官,將何以加其律乎?事雖至微,亦關刑政,且今至煩天聽,則臣不敢一向泯默,不避猥屑,略控事實。伏乞俯賜鑑諒,特下處分焉。臣無任云云。答曰,省疏具悉。醫女之事,卿何以詳知乎?處分,當信提擧之言矣。
丁巳七月初五日卯時,上御誠正閣。藥房入診,諸承旨持公事入侍時,藥房提調趙宗鉉,行左承旨李鎭復,行都承旨趙鎭寬,行右承旨李書九,右副承旨李肇源,同副承旨李海愚,假注書黃基天·洪奭周,記注官金良倜,記事官吳泰曾,檢校待敎金祖淳,醫官柳光翼·金孝儉·金光國·白成一·李周憲·李惟鑑·吳仁豐·丁希泰,以次進伏訖。宗鉉曰,晩炎轉甚,聖體,若何?上曰,一樣矣。宗鉉曰,王大妃殿氣候,若何?上曰,一樣矣。宗鉉曰,惠慶宮氣候,若何?上曰,一樣矣。宗鉉曰,日熱如此,而診候久未爲之,請命醫官入診焉。上曰,置之。宗鉉曰,慈宮進御湯劑所用人蔘餘者不過五六兩,當爲別貿充用乎?上曰,近日蔘劑,亦不屢進,姑以所在者用之,待後更議,可也。宗鉉曰,日次問安時,醫官例爲全數待令,而謂有引義之事,入診醫官外,無一人入來,屢度催促,終不待令,紀綱所在,萬萬駭然。三廳首醫,令該府從重嚴處,何如?上曰,其所謂引義者,果何事也?宗鉉曰,聞醫官子姪,與醫女相鬪,而詬辱之言,及於醫官,故移刑曹,欲施刑配之典,而該曹謂以律文所無,不卽施行,故以此爲引義之端云矣。上曰,詈罵五品以上官長,自有律名,則刑曹之不爲嚴治,果何故也?醫官之與醫女,卽是官長之於下屬,等分截然。且醫女無異於官婢,則以官婢而詬辱着帽者,寧有如許紀綱乎?御醫事體自別,蓋非爲渠也。況今予上奉殿宮,議藥之任,尤有所重,在前則入診醫官,有賜席之例,昔在先朝,雖以掖隷之悍惡,一辱首醫,而其時都相,啓聞嚴治,況於醫女輩乎?渠輩雖曰,無似,亦有腰金頂玉之類,則見辱於醫女而豈可抗顔?此皆渠輩庸劣見侮之致也。今日之皆不待令,果爲非矣。自本院嚴飭入來,而該犯醫女則令刑判,今日開坐,嚴刑遠逐,此必非一人所爲,同黨醫女,嚴問取服,而如不直告,嚴刑懲治,次犯以下,分等施律也。此雖微事,有關國綱,刑判事,亦極駭然矣。仍命藥房先退,命諸承旨,以次讀奏公事。書九,讀奏戶房公事京畿監司李在學啓本,南陽府反庫事。忠淸監司韓用和啓本,天安郡反庫事。鎭寬·肇源·海愚以無公事先退。上敎鎭復曰,承旨在江陵幾年乎?鎭復曰,幾乎準瓜矣。上曰,今年幾何?鎭復曰,五十四歲矣。上曰,今已老矣。尙記爲說書時,挾冊往學於桂坊金用謙之事乎?其時勤學,果有長進之效否?鎭復曰,臣果記得而不無其效矣。上曰,曺允亨,今方書左傳經文耶?書九曰,今方書寫矣。上曰,黃運祚,使之更書,而稍大其字樣,則必勝於前矣。且其平生學書,用於此等處,可謂與有榮焉。況以忠良子孫,旣命特書春秋,則不可捨此而取他。但其方在嶺邑,難以曠官上來,與畿邑守令之未赴任者相換,似好,從當有下敎,而曺允亨,雖以技癢,不憚操筆,而老人之書,似難終始如一,使之自量爲之。命書公事判付訖。仍命退,諸臣以次退出。
丁巳七月初五日卯時,上御重熙堂。同副承旨入侍時,同副承旨李海愚,假注書洪奭周,記事官金珍恪,記注官金良倜,以次進伏訖。上曰,今番都政,吏批,初仕窠幾何?復職窠幾何?守令窠幾何?竝爲知入。賤臣承命出問。仍命退,承史以次退出。
丁巳七月初五日辰時,上御便殿。右承旨入侍時,行右承旨李書九,假注書洪奭周,記事官金珍恪,記注官金良倜,原任直提學徐龍輔,二直提學李晩秀,以次進伏訖。上曰,曺允亨之書春秋,不以爲難耶?晩秀曰,技癢所使,不知其爲勞矣。上曰,黃運祚,欲令更寫,兩人之筆,各有所長。且難取捨,使之各寫一本,一以爲鑄字印出所用,一以爲翻刻本所用,則何如耶?晩秀曰,如是則誠好矣。命書傳敎曰,昨見狀本,本郡之得雨,最多於道內諸邑,甚幸,而不可許久曠官,陜川郡守黃運祚,與未赴任仁川府使李榮運相換,姑未上來云。仍令除朝辭,卽爲赴任事,分付。仍命退,諸臣以次退出。
上在昌德宮。停常參·經筵。
自巳時至人定,灑雨下雨,測雨器水深一寸六分,夜自三更至五更,灑雨下雨,測雨器水深二分。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪漢寧啓曰,行大司憲宋煥箕在外,執義尹悌東,掌令韓永逵,持平金光遇·申溆,牌招啓辭未下,掌令鄭㝡成,傳旨未下,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李鎭復曰,諸承旨持公事入侍。
李鎭復啓曰,行左副承旨申耆,今日不爲仕進,卽爲牌招,何如?傳曰,許遞。前望單子入之。
承旨前望單子入之,李溏落點。
李肇源啓曰,新除授同副承旨李溏,以三和府使,時在任所,斯速乘馹上來事,下諭,何如?傳曰,允。
傳于兪漢寧曰,三和府使,令該曹口傳差出。
吏曹口傳政事,以李東善爲三和府使。
以漢城府坐不坐單子,傳于兪漢寧曰,左尹未差之代,前望單子入之,待下批牌招察任。
漢城左尹前望單子入之,尹弘烈落點。
以刑曹坐不坐單子,傳于兪漢寧曰,參判未差之代,前望單子入之,待下批牌招察任。
刑曹參判前望單子入之,柳焵落點。
兪漢寧,以弘文館言啓曰,副校理李顯默,副修撰朴鍾淳,旣有只推之命,竝卽牌招察任,何如?傳曰,允。
兪漢寧,以吏曹言啓曰,都目政事,今七月十一日爲之之意,敢啓。傳曰,知道。
丁巳七月初六日卯時,上御誠正閣。諸承旨持公事入侍時,行左承旨李鎭復,行右承旨李書九,右副承旨李肇源,同副承旨兪漢寧,記事官柳遠鳴,假注書洪奭周,記事官吳泰曾·金履永,檢校待敎徐有榘,以次進伏訖。漢寧,讀奏吏房公事,忠淸監司韓用和狀啓,判府事金憙疏批有旨祗受事。書九,讀奏戶房公事,平安監司朴宗甲啓本,江西縣反庫事。鎭復,以無公事先退。命各書判付訖。漢寧·書九先退。上曰,戶曹佐郞尹光心,聞已仕滿,使之仍任,水原中軍金㷞,亦已報瓜云,勿爲出代事,分付該曹。上曰,戶曹判書入侍。出榻敎遠鳴承命出,與戶曹判書金華鎭,偕入進伏。上曰,聞卿患痔,今則何如?而當此極熱,寢啖,亦能無減耶?華鎭曰,寢啖則本不善爲,而賤疾,近頗有減矣。華鎭曰,今秋年分事目,非久當爲磨鍊,而敬差官,不爲差送,專委道臣,已成近例,今年則何以爲之乎?不可不一番稟定,故敢此仰達矣。上曰,依近例爲之,可也。出擧條華鎭曰,本曹郞廳李周憲,移拜淳昌郡守,而今已遞職矣。宗廟墻垣役事,見方經紀,亦多有擧行之事,前正郞李周憲,仍任,何如?上曰,依爲之。出擧條華鎭曰,別例房郞廳尹光心,亦已報瓜,故不爲行公矣。上曰,已命勿爲差代,自今日申飭,使之行公也。華鎭曰,奉朝賀金鍾秀月致米,在兔山時,自本道周給矣。今番則何以爲之乎?上曰,亦當依此例爲之矣。仍命書傳敎曰,金奉朝賀月致周給,今聞戶判言,眩於擧行云。依兔山下去時例,自本道擧行事,分付。華鎭曰,仁政殿月臺傾仄處,今當修改矣。傳香正路之有此頹圮,萬萬驚悚,不可不趁卽始役,而秋霖未過,役事姑難張大,先從層石頹圮處修改,而其餘則待卄五六間,闕內各處修改時,同爲,似好矣。上曰,依此爲之。上曰,卿於幾年之後,復入本曹,本曹凡事,比前,何如?華鎭曰,近因病昏,未能詳察事務,而比之五六年前,亦多不同矣。上曰,不同者,何事?華鎭曰,非止一事,有難指的仰對。而大抵開一新例,便生弊端,尾閭之泄,亦或有之。如各衙門會計,最爲緊關,而全委計士輩,旣不能無下屬符同弄奸之弊。又以閑掌郞廳,劃出會計色,曹務旣未鍊熟,奸弊尤難擿發,故方欲以自辟郞廳改劃矣。上曰,新例之爲弊,此固然矣。卿旣以鍊務著稱,着意釐正,以爲蘇弊之道也。卿之前在度支時,以永災田結事,有經稟擧行者矣,今果有成效否?華鎭曰,伊時果有所稟處,而旋因故相李福源筵奏勿施矣。臣屢經藩任,巡察之路,顧瞻田野,則未見有不墾之地,而所謂災結,如是夥然,此莫非吏鄕土豪輩,容奸之致也。雖有續續還起之命,而還起之土,例必過三年納稅。故三年耕食之後,依舊陳荒,而復墾他處,雖年年還起,亦無捧稅之時矣。上曰,前戶判,以本曹事,例有所編冊子云,卿果見之,而聞欲入印云乎?華鎭曰,臣果得見,而其書凡例,以度支事例及田賦考,分爲二門,提綱撮要,便於考覽,而間或有逐年不同之條件,則似不必刊行矣。上曰,冊子入送政院,以爲入啓之地事,報于前戶判也。上曰,雨澤之尙未沛然,極可悶也。嶺南之報,卿亦聞之否?華鎭曰,得聞往來之報,則有水根處,可以免歉云。雖甚惜乾,尙有穴農之望矣。湖南則得雨差多,湖西右道,亦勝左道,今年是大登之餘。故雖有三南旱暵之報,而都下穀價,一不騰踊矣。上曰,以昨今日氣觀之,必有得雨之處矣。卿於何年,爲嶺伯,而其時穀價豐歉,何如?華鎭曰,臣於壬辰·癸巳間,待罪嶺南,癸巳年事,不如壬辰,而大米石價不過四兩矣。上曰,前戶判,多年在任,終未免生疎矣。如卿者亦豈古人,而後進之乏人,比諸卿等之時,亦可謂大相懸絶矣。豈由其闊略於格例而然乎?華鎭曰,臣之待罪本職,今爲四次,而於文簿間,尙有生疎之歎矣。上曰,本曹財簿之減縮,極爲可悶,近以貸用於各處,看作應行之例,而今雖貸來,後必還報,則隨貸隨報,何異割肉充腹乎?最是鄕軍停番一事,有可着手處,卿亦有商量否?華鎭曰,凡事莫如名正,名正,在於爲民,不奪農時,卽爲民之第一義也。自九月至二月,則依舊番上,而自三月至八月,使之停番,則旣可使盡力於農務,又足以有補於經費,實爲兩便之道矣。上曰,華城城役時,就御營廳哨軍中,仍其哨數,而每哨減其名數,其於軍制,初無大損,而經費所減,爲三十餘萬兩,築城物力,專賴此條需用,予則謂停番一事,實爲目下要務,及見柳馨遠隨錄中,築城方略,亦及此事,故予以爲不謀而同矣。華鎭曰,本曹事,誠極可悶,雖以今年言之,當捧之錢,爲八九萬兩,而鑄錢所貸來者,恰滿此數,若爲還報,則本曹所用,便歸烏有。若非別擇可堪之人,另加收拾,則如臣老病者,實無堪承之望矣。命華鎭先退。命書傳敎曰,此時守令之一刻曠官,可悶,嶺南·關西貶目,當於旬間入來,都政,亦以旬間擇入事,分付兩銓。上曰,陜川,曠官已久,新除府使,旣命除朝辭,分付吏曹嚴飭,卽爲下送。仁川府使,一體除朝辭,可也。仍命退,諸臣以次退出。
上在昌德宮。停常參·經筵。
趙鎭寬啓曰,來十一日專經文臣殿講日次矣,敢稟。傳曰,涼生後,更稟。
趙鎭寬啓曰,來十一日,輪對日次矣,敢稟。傳曰,當次人受點後,日次來待。
趙鎭寬啓曰,來十一日,朝參日次矣,敢稟。傳曰,停。
傳于趙鎭寬曰,弘文提學牌招。
兪漢寧啓曰,行大司憲宋煥箕在外,執義尹悌東,掌令韓永逵,持平金光遇·申溆,牌招啓辭未下,掌令鄭㝡成,傳旨未下,監察茶時之意,敢啓。傳曰,知道。
傳于趙鎭寬曰,諸承旨,持公事入侍。
趙鎭寬啓曰,弘文提學閔鍾顯,旣已承牌,藝文提學鄭民始,奎章閣提學鄭民始·沈煥之,卽爲牌招,同參考試,何如?傳曰,允。
傳于李肇源曰,左副承旨,持此御題,與弘文提學,偕往泮宮,試取以來。
趙鎭寬啓曰,藝文提學鄭民始,奎章閣提學鄭民始·沈煥之,牌不進推考傳旨,今方捧入,而同參考試,自是法典,如是違牌,事甚未安。藝文提學鄭民始,陳疏入啓,奎章閣提學沈煥之,更卽牌招,何如?傳曰,允。
傳于趙鎭寬曰,藝文提學前望單子入之,待下批牌招,同參考試。
藝文提學前望單子入之,李秉鼎落點。
兪漢寧啓曰,合辭方張之時,兩司無詣臺之員,事甚未安,除在外·傳旨未下外,未肅拜呈告人員,竝卽牌招,何如?傳曰,允。
趙鎭寬啓曰,奎章閣提學沈煥之,再牌不進,藝文提學李秉鼎,牌不進推考傳旨,今方捧入,而同參考試,自是法典,如是違牌,不卽承膺,事甚未安。藝文提學李秉鼎,更卽牌招,奎章閣提學沈煥之,所當更請牌招,而係是一日三牌,何以爲之?敢稟。傳曰,二提學,聞有實病,勿爲牌招。藝文提學則更爲牌招,牌去來催促。
以大司諫李尙度,司諫高宅謙,獻納朴吉源,正言李寅采·趙台榮,執義尹悌東,掌令韓永逵,持平金光遇·申溆,牌不進罷職傳旨,傳于兪漢寧曰,只推。
吏書參議前望單子入之,李勉兢落點。
傳于趙鎭寬曰,新除授吏曹參議李勉兢,牌招察任。
趙鎭寬啓曰,藝文提學李秉鼎,再牌不進推考傳旨,今方捧入,而同參考試,自是法典,連違召命,不卽承膺,事甚未安。所當更請牌招,而係是一日三牌,何以爲之?敢稟。傳曰,近來賓對之不參,處義已過矣。考試之牌,豈可屢違乎?更爲牌招,捧券前使之承牌。
李鎭復啓曰,藝文提學李秉鼎,三牌不進推考傳旨,今方捧入,而同參考試,自是法典,連事違召,無意承膺,事甚未安。所當更請牌招,而係是一日四牌,何以爲之?敢稟。傳曰,從重推考,更卽牌招,使之斯速膺命。
以慶尙監司李亨元狀啓,雨澤農形馳啓事,判付內,啓下備邊司爲旀,先見陜川等邑犁雨之報,次聞十四邑祈雨停止形止,外此各邑之遍洽均霑,益切方寸之祝,昨雨幸得霶霈釀雨之餘,異於驟至,見今一向蒸濕,庶驗昨雨之亦及嶺外,道臣卽當馳聞,而憧憧之中,有此判下,更自本司,三星火行會,此狀啓中,周洽諸邑,亦果通一邑遍洽是旀,祈雨諸邑,或有一坪一里之得雨處是隱喩,今番段以此假令,使之消詳區別狀聞爲良如敎。
以北兵使鄭觀采狀啓,在德移堡畢役事,傳于李鎭復曰,該萬戶崔齊雲賞加,以爲勸奬之地,與官敎下送回諭。
以副校理李顯默,副修撰朴鍾淳,牌不進罷職傳旨,傳于趙鎭寬曰,只推。
李肇源啓曰,臣與弘文提學閔鍾顯,偕往泮宮,儒生試取,收券一百三十三張捧入之意,敢啓。傳曰,知道。科次入侍。
李鎭復啓曰,藝文提學李秉鼎,四牌不進推考傳旨,今方捧入,而同參考試,自是法典,連事違召,無意承膺,事甚未安。所當更請牌招,而係是一日五牌,何以爲之?敢稟。傳曰,更爲牌招,違牌,勿爲呼望。
兪漢寧,以刑曹言啓曰,內醫院醫女房會同參十五名內,侵辱醫官,凌犯紀綱,元犯陽臺雲,嚴刑一次,平安道价川郡定配,仍屬官婢,首醫女淑蘭,嚴刑一次,黃海道長淵縣定配,仍屬官婢,査出助惡者巫山玉·楚月·興連三名,各嚴杖一百,其餘隨從作鬧者蓮深·德愛·遠德·駕鶴仙·春鶯·慕愛·愛友·碧桃等八名,各嚴杖八十,其中楚臺,孕貽六朔,細梅,孕貽七朔,法不得擧行右律,收贖放送之意,敢啓。傳曰,知道。
李鎭復,以司僕寺一二提調意啓曰,濟州前牧使柳師模,遞任進上馬三匹,今纔上來,禾毛色別單書入,依例內廐立養,而進獻事體,何等嚴重,三匹馬中,一匹馬體小瘦瘠,事極駭然。當該封進前牧使柳師模,從重推考,以警日後,何如?傳曰,封進馬之如是體大能步,二十餘年內初見,問備,非所可論矣。
內閣提學鄭民始疏曰,伏以臣猥以無似,濫蒙恩授所綰諸任,無非緊重,負乘之憂,勢所必至,譴何之來,朝夕是俟,私心懍惕,如集于木,而尤所不敢自安者,藝文提學之任也。臣方帶內閣提學,凡於科試,與兩館提學,同參考校。且閣誌曰,文衡提學,俱不備則內閣提學主試,其爲任,與兩館無異也。以一人而竝兼兩提學,古無其例,假使臣才學優長,猶不敢昌膺,伏況素乏文藝,不合詞垣之任,通朝之所共知也。揆以公格私義,不敢晏然承當,明矣。且臣之前患眼病,尙未差減,考試之役,無由參見,召牌之下,未克祗承,敢陳短籲,仰瀆崇嚴。伏乞聖明,俯賜諒察,亟遞臣兩提學之任,以重官方,以安私分,千萬顒祝。臣無任云云。答曰,省疏具悉。兼帶藝文提學,許遞,卿其勿辭,俟少間行公。
修撰尹行直疏曰,伏以臣以人則至庸愚,以地則極單寒,釋褐立朝,八年于玆,偏蒙我聖上拂拭之恩,出入講製之班,聯翩經幄之列,前後洪造,與天無極,光榮所被,涯分已溢,夙夜祗懼,殫竭是勉,至若陳私丐恩,非但臣心之所不敢萌,亦豈義分之所敢爲哉?第臣有情私之至切且急者,玆敢不避猥越,仰首鳴號,惟聖明,少垂矜察焉。臣本以終鮮之身,生於父母晩暮之年,自在襁褓,以疾爲命,積費醫藥,僅以成就,人孰無父母劬勞之恩,而其艱難辛苦之狀,豈有如臣父母育臣之比者哉?臣之區區至願,惟在於得霑寸祿,少酬罔極之恩,積戾在躬,遽失所怙,風樹之慟,實爲臣沒身之恨,臣雖頑如木石,豈忍自同平人,獨享榮寵,而所依爲命者,惟偏母在耳。臣母年今六十有七,而稟質虛脆,素抱貞疾,已自未衰之年,奄若篤老之人,數年以來,勞眩宿祟,越添於喪威震剝之餘,榮衛消鑠,症形益痼,如日下山,殆無餘地。又自昨冬,轉成風痺之症,肩臂不用,轉側須人,藥餌滋補,少失其宜,則輒有立至之害,難言之憂,而臣家本食貧,計拙謀生,菽水之供,每患失時,刀圭之須,不能稱情,有子如此,亦將焉用?臣每見野夫村傭,猶知力田負薪,以養其親,而臣則名忝朝籍,身縻華銜,乃使七十老母,不免飢寒之憂,自顧慙恧,安得不惕然傷歎也哉?臣若怵分畏義,趑趄囁嚅,終不得一陳至懇,而崦嵫餘暉,儻或蹉過,則臣心悔恨,亦將何及?伏惟我殿下,孝理方隆,錫類之恩,惠養之澤,無人不被,無物不遂,臣之眇末,雖不敢自齒近臣,亦何可自阻於慈覆之下,不思所以少伸烏鳥之至情也哉?情窮勢迫,言不知裁。伏乞聖慈,俯賜鑑諒,爰命有司,許畀一小縣,俾得盡心於芻牧之任,自效於涓埃之報,仍以廩餘,供養老母,則生隕死結,圖報無地。臣無任云云。省疏具悉。疏辭,下該曹稟處。
丁巳七月初七日卯時,上御誠正閣。諸承旨持公事入侍時,行都承旨趙鎭寬,行左承旨李鎭復,行右承旨李書九,左副承旨李肇源,右副承旨兪漢寧,記事官柳遠鳴,假注書洪奭周,記事官吳泰曾·金履永,檢校待敎李存秀,以次進伏訖。命讀奏公事。肇源,讀奏兵房公事,全羅監司李得臣狀啓,中軍李邦翼到任事。啓本,罪人朴震秀,康津縣到配事。鎭寬等,竝以無公事先退。上曰,中官之踏啓違式者,承旨何不請罪?此後啓下公事,如有此等處,當該中官,隨卽請罪也。仍命書公事,判付訖。上曰,昨日之雨,旣與驟注有異,今亦有雨意,或有均霑之望乎?肇源曰,昨夜所得,亦爲不少矣。上曰,弘文提學承牌乎?肇源曰,承牌矣。上曰,承旨當詣試所,見今大比當前,而科場有解弛之漸,士習之正,當先從泮儒始,挾冊等事,一切嚴禁,須於入門前,先以三令五申之意,遍告多士,如有犯禁者,隨現嚴治,可也。上曰,右承旨入侍。出榻敎遠鳴承命出傳,行右承旨李書九進伏。命書嶺南雨澤狀啓,判付訖。仍命退,諸臣以次退出。
丁巳七月初七日酉時,上御便殿。七夕製科次入侍時,左副承旨李肇源,右副承旨兪漢寧,假注書洪奭周,記事官吳泰曾·金履永,讀券官弘文提學閔鍾顯,對讀官修撰金熙采,副校理林漢浩,檢校待敎李存秀,以次進伏訖。上曰,藝文提學,牌去來嚴飭,如果入來,直爲登筵事,分付。賤臣承命出,與藝文提學李秉鼎,偕入進伏。上敎肇源曰,今日場中,果能濟濟乎?肇源曰,果無挾冊紛亂之弊,而只有場外一人之停擧矣。上曰,對讀官之手執試券,可謂做錯。乃命書傳敎曰,對讀官金熙采,殷栗縣監除授,使之當日辭朝,時任縣監,遞付京職。命鍾顯等考券訖。命書傳敎曰,七日製賦居首三下一生員許直赴會試,之次草三下進士兪漢綺,給二分,次上生員閔哲儒,紙一卷賜給。又命書榻敎曰,入格儒生,明日待令。仍命退,諸臣以次退出。
上在昌德宮。停常參·經筵。
兪漢寧啓曰,合辭方張之時,兩司無詣臺之員,事甚未安,除在外·傳旨未下外,未肅拜呈告人員,竝卽牌招,何如?傳曰,允。
李肇源啓曰,御營廳將官來言,今日本廳軍兵日次私習云矣,敢啓。傳曰,知道。
傳于趙鎭寬曰,諸承旨持公事入侍。
以本司坐起進不進單子,傳于李肇源曰,再明日賓廳日次,進定於今日。
趙鎭寬啓曰,諸承旨持公事入侍,命下矣。臣等詣閤而再明日次對,進定於今日,次對日持公事入侍,例不得爲之,何以爲之?敢稟。傳曰,已爲詣閤,入侍。
承旨前望單子入之,李集斗·金達淳落點。
李肇源啓曰,新除授承旨金達淳,方在罷散中,何以爲之?敢稟。傳曰,敍用,飭已施矣。前判書趙尙鎭,參判韓用龜,亦爲敍用。
傳于兪漢寧曰,當該上下實注書,禁推。
傳于金達淳曰,同副承旨入侍。
注書柳遠鳴禁推,代以洪樂浚爲假注書。
洪樂浚有頉,代以李運恒爲假注書。
吏曹口傳政事,康翎縣監鄭宗魯,咸昌縣監申光岳相換。
以大司諫李尙度,司諫高宅謙,獻納朴吉源,正言李寅采·趙台榮,執義尹悌東,掌令韓永逵,持平申溆·金光遇,牌不進罷職傳旨,傳于兪漢寧曰,只推。
兪漢寧啓曰,行大司憲宋煥箕在外,掌令鄭㝡成傳旨未下,執義尹悌東,掌令韓永逵,持平申溆·金光遇牌不進。監察茶時之意,敢啓。傳曰,知道。
以吏曹參議李勉兢,牌不進罷職傳旨,傳于趙鎭寬曰,只推。更爲牌招。
以金履永·柳遠鳴囚單子,傳于兪漢寧曰,附過放送。
兵曹口傳政事,護軍李書九。
趙鎭寬,以司僕寺一二提調意啓曰,箭串牧場所放馬畜,自春徂夏,善爲孳養矣。自十餘日前,致斃甚多,夏秋之交。雖曰例多如此,當此修明馬政之日,宜有別般祈禳之道。且考本寺謄錄,則或因馬疾,有設行馬祖祭之例,今亦依舊例,令該曹擧行,何如?傳曰,允。
金達淳,以禮曹言啓曰,因司僕寺草記,馬祖祭,依舊例,令該曹擧行事,允下矣。馬祖祭祈禳吉日,卽令日官池景喆推擇,則今七月十五日爲吉云。以此日設行,而祝文,令藝文館,別爲撰出事,分付,何如?傳曰,允。祝文,該寺一提擧撰進,可也。
李肇源,以兵曹言啓曰,同知中樞府事李集成,病在鄕廬,末由上來,五衛將李宗魯·張齊斗,景福宮衛將趙東顯,俱以身病猝重,時月之內,無望供職,呈狀乞遞。輪番之任,不可久曠,竝改差,何如?傳曰,允。
兪漢寧,以刑曹言啓曰,今閏六月二十九日,因行左承旨洪義榮所啓,順天金召史査啓遲滯委折,令該曹査問草記事,命下矣。依傳敎,發關査問於全羅監司李得臣,則回移內以爲新到之後,道內獄案,均是按査修改之,或先或後,有所不敢審理,封啓時,同時修上,致此擧行之稽緩,不勝惶悚云矣,敢啓。傳曰,知道。
吏曹啓目,粘連觀此弘文館修撰尹行直上疏,則以爲臣母今年六十有七,而氣質虛脆,素抱貞疾,奄若篤老之人,又自昨冬,轉成風痺之症,肩臂不用,轉側須人。而臣家本食貧,計拙謀生,菽水之供,每患失時,刀圭之須,不能稱情,許畀一小縣,俾得供養老母亦爲白有臥乎所,尹行直之親老且病,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
刑曹啓目,粘連海南縣私奴德乭獄事段,完結雖久,合有裁量之道,上裁云。順天金召史獄事段,搗築內傷,雖無外痕,詰朝卽殞,無他可咎,訊推納款,何如?判付啓,海南私奴德乭之獄段,推官道伯,與卿等之議,皆屬之疑輕兺不喩,獄不掘檢乙仍于,疑端終莫分曉是如乎,傷處不載於屍帳,證左相反於前後,而兇身戲溺之說,固無倫脊,苦主恒病云云,似非孟浪。且況前判堂則曰以傷半病半,今判堂則謂之未具之獄,此獄決末,惟在於掘檢,而謹稽先朝受敎辭意,則掘檢一款,有難遽議於如許之獄,朝家所知者,寧失於不經五箇字。德乭段,令道臣減死酌處爲旀,順天金召史之獄段,前伯一人之外,僉議衆論,莫不以金召史之置辟爲當。前此判下之從諸議,蓋出重人命嚴獄體之意,而今番審理也,道狀曹啓,亦以置辟無異辭,其在曰宥之義,欲循前伯之說,而諸議皆守經,亦難遽然闊狹,朝筵,欲問於卿而未果,此意,令曹郞傳諭右相,取其附對草記爲良如敎。
丁巳七月初八日卯時,上御熙政堂。諸承旨持公事入侍時,行都承旨趙鎭寬,行左承旨李鎭復,左副承旨李肇源,右副承旨兪漢寧,記事官柳遠鳴,假注書洪奭周,記事官吳泰曾·金履永,檢校待敎徐有榘,以次進伏訖。上曰,入格儒生入侍。出榻敎遠鳴承命出,與進士許·兪漢綺,生員閔哲儒,偕入進詣階下。上命讀奏公事,鎭復以無公事先退。鎭寬,讀奏吏房公事,黃海監司李義駿狀啓,延安府使沈厚之到任事。漢寧,讀奏刑房公事,黃每監司李義駿啓本,留獄罪人等開錄事。命各書判付訖。鎭寬·漢寧先退。上曰,承旨旣入侍,則次對不必詣閤,當直爲登筵,下番翰林出去,以此意,傳于大臣,仍與偕入。仍命書傳敎曰,大臣·備局堂上引見。履永承命出,與事變假注書李台祥,右議政李秉模,兼戶曹判書金華鎭,行上護軍金持默,行禮曹判書閔鍾顯,行大護軍李時秀,吏曹判書金載瓚,行護軍徐有大,行都承旨趙鎭寬,行護軍李漢豐·徐龍輔,行右承旨李書九,校理林漢浩,偕入進伏。命入格儒生以次進奏姓名。等,以次陞階進對。敎曰,做賦幾首?曰,五百首矣。敎漢綺曰,做賦幾首?漢綺曰,做千首矣。敎哲儒曰,爾與閔令儒,爲幾寸親?哲儒曰,爲令儒之兄矣。上曰,爾亦爲經工乎?哲儒曰,以製述應科,而治經則近始爲之矣。上曰,做賦幾首?哲儒曰,爲五百餘首矣。仍命以次誦奏試券訖。命頒賞。儒生等領賞,行四拜如禮訖,退出。秉模曰,雨後日氣,猶復蒸熱,聖體,若何?上曰,一樣矣。秉模曰,近來夜熱尤甚,寢睡之節,何如?上曰,昨因科次之晩罷,三更始睡,四更已覺,而因熱不能着睡,通計着睡時,不過爲二三點矣。秉模曰,王大妃殿氣候,若何?上曰,一樣矣。秉模曰,惠慶宮氣候,若何?上曰,一樣矣。上曰,今年雖有閏朔,而七月旬間,日氣與盛夏無異,但劇熱之中,有些秋意矣。秉模曰,夏秋之交,本自如此,譬如一器之水,生熟相合矣。秉模曰,今番之雨,畿邑所得則可謂適中矣。上曰,今番雨澤,松·沁則不無稍過之慮,而水原所得,不過三分,此是未百里地而其不均有如此矣。秉模曰,畿農則大抵無慮,西北亦皆登熟,而自京以東,漸漸尤勝,砥平勝於楊州,原州又勝於砥平矣。上曰,連日日氣,必有得雨處,而今日又如是蒸溽,嶺南一道,亦可期均洽乎?秉模曰,今年之雨,率多驟注,故嶺南雖旱,間亦多沾潤處,而大抵沿邑之旱,爲最甚,故東沿之近嶺處如平海·蔚珍等邑,亦被旱災云矣。今年木花,初則判歉,而數十日之內,漸漸善成,今則優可免歉云。造化之功,有難預度矣。上曰,六七月之交,多雨則木花必爲受損,故近來雖甚惜乾,其於木花,不無所益矣。上曰,次對爲之。秉模曰,諸道狀啓則別無可以稟處者矣。上曰,卽見太僕草記,箭串牧場馬匹,多數致斃云,緣何故也?秉模曰,夏秋之交,自來如此,故年年致損,例爲六七十匹,而近來民間,亦有牛疫云矣。上曰,其間能無奸弊否?秉模曰,此則無之矣。上曰,牧場所放,通爲幾匹,而孳息之數,約爲幾何?秉模曰,所放爲四百餘匹,率皆肥大而孳育之數,每以三雌一息,爲假令則四百匹之所孶爲一百三十匹內外矣。上敎鍾顯曰,以祈禳之意,馬祖祭,已令設行,速爲擇日擧行,齋沐之節,另加申飭也。馬祖祭元定日字,在於何時?鍾顯曰,舊制則仲春中氣後,祭馬祖。仲夏,祭先牧。仲秋,祭馬社。先牧·馬社,姑未復舊,而馬祖祭則今年仲春,亦已一行。今番則係是祈禳,異於常祭矣。上曰,所謂朴排,近漸不成樣,故相尙震,以石築城爲朴排,而其完固等於都城云。古人之慮事宏遠,亦可見矣。秉模曰,伊時物論,亦爲紛紜,而以長遠之慮,斷然行之矣。上曰,無論古今,如欲做事,豈能無甲乙之論乎?秉模曰,臣竊以爲雖文王之政,如欲行之則必不免怨言矣。後世民習,專事惰逸,而文王之政,農桑必時,民無游食,此豈惰逸者,所樂爲哉?上曰,聖人所作爲,亦有隨時而不得不然者,如舜罪四凶而天下服。旣曰天下服,則可知其出於想望之餘矣。當堯之未罪四凶也,亦豈無公議哉?堯則容之,舜則罪之,此蓋時中之義,非敢以此,軒輊於兩聖人,而大抵堯之力量,於此輩,足以恢恢處之,故竝用而無害。舜繼堯後,便不得不亟加斥逐,堯·舜氣像,亦可微見其分際矣。秉模曰,聖敎中隨時而不得不然云者,誠允當矣。聖人所以爲聖人,專在於時措之得宜,如伏羲只畫八卦,八卦之外,豈無他事?天下之事,一聖人,非不能盡爲,而必待群聖相承,然後人文始備者,此正其隨時處也。上曰,次對云者,一月六次日次入對之謂也。在前則本司坐起之日,入會賓廳,不爲引見則出去矣。今則若無次對之命,未嘗入來,此等處,亦皆修明舊典,好矣。秉模曰,古例籌坐之日,若蒙引見,則必以旣經入侍,更待後日坐起之意,稟達矣。秉模曰,卽見京畿監司李在學所啓,則以爲本道巡牙兵習操,五年一行,乃是定式,而其間停廢,已爲二十餘年,昨年秋備局回啓批旨內,有寬其年限,指一定式狀聞之命,其時道臣,已有所陳聞,而蓋牙兵創設不久,畿民貧殘尤甚,不可與各樣軍兵,一例論之,以十年一操,更爲定式事,請令廟堂稟處矣。牙兵與他正兵有異,寬其年限之命,旣燭畿民之弊,依所請,以七年定限,似合便宜,而定其自何年至何年爲七年之限,然後可以無眩於擧行。今年便屬定式之初,自今年計之,當其年限後狀聞,取稟之意,分付,何如?上曰,依爲之。出擧條上曰,此事大抵可笑,牙兵止於五哨,而器械服色,亦皆不備,則以此模樣,將何以習坐作進退之節?苟欲統領,一把摠足矣。三十八面大旗幟,用於何處?且不習則已,旣曰習之而五年七年之間,抛却不問,則又豈能成軍樣耶?蓋畿伯設置,本爲內附,故元無所統之軍,牙兵之制,創自近年,漸屬張大,而旣不能拮据措備,以充軍裝之諸具,又不能團束入防,以實西門之形勢,少無裨益,但添民弊。且七色軍名號,漸漸加多,而正軍一人,不知幾人作保,問監司不知,問之大將,則又不知,邑案·營案,各自不同,此適足爲逋逃藪也。予則謂畿營軍制,不可不思稍稍減損之道也。秉模曰,向因部官李永老仍任,李薰徽,以蒙點之人,供仕之後,自歸勿施,卽非朝官,又異儒生,合有區處之道,故敢此仰達矣。上曰,依爲之。此外,又或有若此之類,亦爲間間收用事,分付,可也。出擧條上曰,仁·富之間,聞頗惜乾,今果均霑,而南陽亦何如云耶?時秀曰,仁·富消息,姑未詳聞,而南陽則初無旱歉之慮矣。上曰,京畿年事,猶不如湖中云乎?華鎭曰,畿農之成就,勝於湖中矣。秉模曰,各穀果皆善成,木花亦幾免歉,而就中無關緊之南草,獨不成樣云矣。上曰,種草之田,若皆播穀,則可得幾許萬石。秉模曰,膏沃之土,盡爲南草之田,西路尤甚,總而論之,殆至以百萬計,此最可惜矣。上曰,此未可以一切禁斷,盡爲五穀耕種之地乎?秉模曰,禁草異於禁酒,如欲禁之,似無所難,而臣則竊以爲有關氣數矣。淸人之自我國還歸也,軍中之吸草者,初以軍令禁之,及軍心有變,遂撤其令云。蓋其遍行于天下,豈非氣數之使然哉?上曰,然矣。南草始出於南方海外之國,而實則自西洋來,大抵西方之學,駸駸行于中國,抑由西方之風氣晩開而然乎?上曰,因此思之,新禁不必創設,舊法不可不守,近來加髢之禁,果無漸弛之慮乎?外邑之轎禁,亦須時時提飭,使之另加警惕,無論大小,以令爲名者,永久遵行,然後人知令之可信,若行之暫時,又復如前,則安用令爲哉?秉模曰,如士大夫家間之小髢,閭巷婚娶之首飾,固難盡去,而至於大髢,必無犯禁之慮矣。大抵欲申禁令而付之捕廳法司,則反爲擾民之端,此亦不可不念也。上曰,然矣。固莫如不擾民三字矣,但自朝廷之人,先遵令甲,則必有下行之效,豈不好哉?擾民云云,旣發言端而有一事不可不禁者,我國書冊,不無忌諱文字,而赴燕之物,率多以書冊休紙裹之。且一邊印書,一邊毁作休紙,或塗屛或塗壁,此專由休紙之利於賣買而然,無論某冊,以冊休紙爲名者,一竝嚴禁,無得行用,則其於典守冊子之道,亦不爲無益,卿意,以爲何如耶?秉模曰,一帙之書,取去一二卷,非爲欲觀其書而然也,正以休紙之徼利,士夫家書冊之每多落帙,專由於此,此弊在所痛禁,而亦有合商量處。蓋出賣廛上者,禁之甚易,而散出於外邑者,不可盡禁,禁之固好,而但未得禁之之要矣。上曰,此雖小事,亦有關係,不可等閒看過。但若始勤終怠,旣禁旋止,則徒致不信令之歎,卿等亦有平日講究者否?華鎭曰,內而捕廳,外而各邑,嚴加糾察,則禁之亦必無難,而京肆之外,鄕曲則亦少賣買者矣。鍾顯曰,我國書籍,忌諱者多,而近來休紙之入燕者夥然,此亦不可不禁之一端也。華鎭曰,非但私家,弘文館書冊,亦多落帙者。且以芸閣言之,小學·通鑑,以其用於科第之講,故每每印出,年前所印,不啻十餘件,而一用之後,便皆閪失,今年又報臣曹,請劃新印物力矣。上曰,此何故也?向來以書冊閪失事,有飭敎,雖殿講所用經書,嚴加典守之意,旣有定式,而今此芸館之隨印隨失,輒請物力於經費之中者,極爲可駭。本館提調,旣無登筵者,前戶判,出言于二直提學,更加嚴飭,後復若此,則其間不善典守之官員,各別論罪,可也。上曰,大政當前,卿或有薦進者乎?秉模曰,當此激揚之時,臣固欲另加搜求,以爲一分裨益於蒐羅之政,而旣乏鑑識,實無所得矣。命秉模就座,仍命諸宰以次進前奏事。華鎭曰,木覓外麓植松處,馬位田代土事,前後兵判,筵稟蒙允。而第念代土之規,除非莫重處,因特敎擧行者,則曾未有此等給代之事,前判堂之屢朔相持,尙未奉行者此也。今不可創出無前之例,以啓後弊,故敢此仰達矣。上曰,依爲之。出擧條上曰,此旣山腰以上,初非許耕之地,則雖云有量案,亦安知非近來所造乎?當初兵判,難免不審之失矣。鍾顯曰,頃因宰臣李益運所啓,以故監司尹卓然,追配咸興彰義祠事陳達,蒙允矣。卽見咸鏡監司李鼎運移文,則以爲追配時位次之誰爲主壁,誰爲配食,有難硬定,眩於擧行云。大抵當初建祠,專出於聳勸遐陬之意,及至年前朝家宣額之後,北路人士之激感益切,到今若以已主壁之人,降置配食之列,則或不無落莫之歎。且其中亦有贈兵判·贈兵參者,則雖曰本土之人,俱是忠義之士,而論以爵秩,亦無懸殊,恐不必强行陞降。至於祭享時諸執事,亦請以本府儒生擧行,而此祠處在武廳之傍,百年前設置之初,已令武列主張者,似有意義。臣意則位次使之竝享,諸執事則一依前規施行,恐爲便當,故敢此仰達矣。上曰,大臣之意,何如?秉模曰,禮判所奏,果協於本道物情,臣亦無他見矣。上曰,曾經道伯,亦陳所見,可也。華鎭曰,當初創設時,建祠於武廳之傍,使武列主管者,亦可見故相臣設施之本意。且凡事莫如仍舊貫之爲愈,恐不必變改前規矣。上曰,卿言是矣。依爲之。宰臣李益運擧條,令政院爻周,可也。出擧條鍾顯曰,馬祖祭,久未設行,始自今春,修明舊典,而亦因特敎,以太僕正差遣獻官矣。此後恐當有一定之制,祀官皆以太僕官員塡差,而獻官則以時任堂上內乘爲實差,以曾經堂上內乘人爲預差,典祀官兼大祝,則以本寺正元定擧行,齋祝亦以本寺官塡差之意,定式施行,恐好,故敢此仰達矣。上曰,依爲之。出擧條載瓚曰,康翎縣監鄭宗魯,呈狀臣曹以爲赴任之行,纔到嶺底,聞親病添重之報,遽歸扶護,無望離捨,仍請入啓遞改矣。親病旣如是沈重,則有難强令赴任,而本縣久曠,亦甚可悶,故敢此仰達矣。上曰,當初差除,卽外補也。義不敢辭職,而旣云有親病,則亦不可强令離捨於千里之外,以乖孝理之政,道內便近處,口傳相換,仍令除朝辭,可也。出擧條時秀曰,田賦考冊子,日前已爲內入矣。當初大臣擧條中,以每十年繼此修正爲言,而若待十年之限,則其間田結之贏縮,財貨之出入,無以參考,諸凡式例,亦必有變通損益之處,臣意則每年三月內。請出內入冊子,一依前規,續卽修正,則彙編旣易考閱亦便,依此定式,分付,何如?上曰,依爲之。出擧條上敎秉模曰,廟謨彙編·籌謨輯覽等諸書,纂輯之役,須從速爲之。秉模曰,今當次第修正,而纂輯句管,則當使李時秀·徐龍輔爲之矣。上曰,從便爲之,可也。有大曰,本營鄕軍停番之限,在今十月矣。當次番全羅道五哨軍兵,及今知委,使之來十月二十五日,京中逢點,十一月初一日爲始,立番,何如?上曰,依爲之。出擧條漢豐曰,鷹峯下後苑主脈,多有流來沙汰處,不可不及今補築,臣進詣看審後,卽爲擇日擧行,何如?上曰,依爲之。擇吉後,草記擧行,此後宮都城巡審日,與三司堂上看審後,以形止聯名草記事,定式,普賢峯補築之式,法意至嚴,近來則屬之摠廳之後,反不若經理廳句管,此後春秋摠戎使看審草記。秋序在近,四山植松之政,廟堂各別嚴飭各營,而大內俯瞰之,東而貞陵後峯,西而鞍峴近處,南而負峴東西,爲先播稷或播松,俾有次次蔚然之效,可也。出擧條命次對先退。命書榻敎曰,行右承旨李書九,校印之役相妨,本職許遞,仍令該曹口傳付軍職,在外承旨亦爲許遞,前望單子入之,待下批牌招察任。肇源曰,今日次對,兩司皆不入來,行公諸臺,竝推考,何如?上曰,此是臨時進定,與前期出令之次對有異,不必請推,而近來臺諫之每日無端違牌,豈成說乎?臺諫雖與人主相可否,顧其職則堂下官也。古人至以臺諫避嫌之近於屑越爲言,況日日違召乎?承旨招致兩司吏,以無敢如是之意,嚴飭,雖以近日玉堂言之,苟有情勢,則陳疏呈辭,容或可也。每日請牌,每日出牌,又從以每日違牌,寧有如許事體乎?亦爲嚴飭,可也。仍命退,承史以次退出。
丁巳七月初八日午時。上御重熙堂。同副承旨入侍時,同副承旨金達淳,假注書洪奭周,記注官金良倜,記事官吳泰曾,以次進伏訖。命書榻敎曰,王大妃殿進御加味六和湯,自今日一貼式限五貼煎入。仍命書刑曹公事,判付訖。命退,承史以次退出。
上在昌德宮。停常參·經筵。
金達淳啓曰,臣達淳,依定式進詣香室,奉審香祝櫃·祝版袱子則精潔矣,敢啓。傳曰,知道。
兪漢寧啓曰,行大司憲宋煥箕在外,執義尹悌東,掌令鄭㝡成·韓永逵,持平申溆·金光遇,傳旨未下,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,事變假注書李台祥,身病猝重,勢難察任,今姑改差,何如?傳曰,允。
傳于李集斗曰,左承旨入侍。
傳于李鎭復曰,右承旨入侍。
傳于李肇源曰,左副承旨入侍。
李台祥改差,代以李晳爲事變假注書。
傳于李肇源曰,軍士房承旨入侍。
以吏曹參議李勉兢,牌不進罷職傳旨,傳于金達淳曰,只推。
有政。吏批,判書金載瓚進,參判徐邁修進,參議李勉兢牌不進,同副承旨金達淳進。以宋翼孝爲修撰,李貞運爲副修撰,徐在修爲儀賓都事,李豐林爲慶基殿令,戶曹正郞李周憲仍任事承傳。
兵批,判書李祖源病,參判韓晩裕入直進,參議李文會病,參知尹致性病,左副承旨李肇源進,大護軍趙尙鎭,護軍申耆·韓用龜,副護軍李海愚,副司果李明孚·李遇濟,僉知李溏,以上竝單付。
金達淳,以吏批言啓曰,今日政廳,考見平安道褒貶啓本,則龍川府使黃仁煐,以益勉淬厲,以圖稱塞爲目,熙川郡守李文道,以旣善其始,益謹于終爲目,則俱宜置中考,而置諸上考,殊無嚴明殿最之意,該道道臣,推考警責,龍川府使黃仁煐罷黜,熙川郡守李文道,中考施行,何如?傳曰,該道貶目,無邑不帶貶意,則獨於兩邑倅降考,未知爲可,竝勿降考,可也。
李肇源,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李肇源,以禁衛營言啓曰,今七月初八日,大臣·備局堂上引見入侍時,禁衛大將徐有大所啓本營鄕軍停番之限,在今十月矣。當次番全羅道五哨軍兵,及今知委,使之來十月二十五日,京中逢點,十一月初一日爲始立番,何如?上曰,依爲之事,命下矣。來十一月,當九番右部左司屬全羅道五哨軍兵,來十月二十五日,京中逢點,十一月十二月兩朔立番,而依前定奪,每哨以一百名磨鍊後,其餘一百三十五名,竝資保收布上送之意,本道監兵使處,預爲知委,何如?傳曰,允。
兪漢寧,以刑曹言啓曰,因順天府殺獄罪人金召史獄事査啓回啓,判付內,順天金召史之獄段,前伯一人之外,僉議衆論,莫不以金召史之置辟爲當,前此判下之從諸議,蓋出重人命嚴獄體之意,而今番審理也。道狀·曹啓,亦以置辟無異辭,其在曰宥之義,欲循前伯之說,而諸議皆守經,亦難遽然闊狹,朝筵欲問於卿而未果。此意,令曹郞傳諭右相,取其附對草記事,判下矣。依判下,發遣本曹郞廳,傳諭于右議政,則右議政李秉模,以爲此獄實因之執定也,意在內傷而錄以被打,故三檢報辭,率不免逶迤遷就,皆未見明白透快。而按其痕損,參以詞證,則終是被打邊較歇。內傷邊差緊,然內傷之獄,最稱至疑晦難決折。又況腸腑旣傷,當夜將死之人,其能獨自運用,避坐隣家乎?對夫號泣之際,又何不訴其裏損之忒重,殘喘之臨絶乎?人之死生,元無判於一夜之理,則固不得不歸之被撞之故,而無病奄忽於俄頃之間者,亦不爲無其理,豈可以然疑之實因,斷以償命之案而不之留難乎?前後秋曹之啓,臣未知其得當。且伏念後來道臣,非不益加惕念於日久之案,而精神之所貫注,脈絡之所融會,每不如當初成獄之道臣,此非知之不若,其勢卽有然者,臣則以爲苟非別般證驗之新出。且從成獄之道臣之論,庶不至於大失云矣。大臣之議如此,上裁,何如?傳曰,初以僉議之守經,至今鄭重,今見大臣附對,其所守經,反有重於諸說,依大臣議,卽令道伯酌決,可也。
丁巳七月初九日辰時,上御便殿。左副承旨入侍時,左副承旨李肇源,假注書洪奭周,記事官吳泰曾·金履永,以次進伏訖。上曰,關西褒貶,尙不上來,兵曹行關後,回移之到來與否,問於該曹。仍命退,承史以次退出。
丁巳七月初九日午時。上御重熙堂。左承旨·右承旨同爲入侍時,行左承旨李集斗,行右承旨李鎭復,記事官柳遠鳴,記事官吳泰曾·金履永,以次進伏訖。上曰,同副承旨入侍。出榻敎賤臣承命出傳,同副承旨金達淳進伏。上敎集斗曰,兩道褒貶,何當入來耶?集斗曰,關西貶目,當於今日入來矣。命集斗書傳敎曰,政官牌招關政。命達淳書公事判付訖。仍命鎭復·達淳先退。上曰,嶺南農形,卿或詳聞否?集斗曰,近得聞之而恐未免失稔云矣。上曰,此疆爾界,或有免歉處乎?集斗曰,有水根之田,優得免歉云矣。上曰,假注書洪樂浚,昨日何不仕進乎?集斗曰,聞以臺疏,渠有情勢,不得入來云矣。上曰,李明孚疏本,卿亦見之乎?集斗曰,臣亦得見矣。上曰,疏語萬萬駭然矣。此豈如此論列之事乎?集斗曰,其疏極爲瑣屑,還不足爲引義矣。命退,承史以次退出。
丁巳七月初九日午時,上御重熙堂。左副承旨入侍時,左副承旨李肇源,假注書洪奭周,記事官吳泰曾·金履永,行護軍李書九,檢校待敎徐有榘,以次進伏訖。上曰,左傳經文大字,今方連爲書之乎?書九曰,連爲書寫矣。上曰,檢校待敎,與兩翰林及廳注書,往內閣,校正朱子書輯要,割付以入,而目錄中,亦或有合爲釐正處矣。又敎曰,大學衍義,今方手抄,而欲以丘濬衍義補,合爲一書。又附先正李文成聖學輯要,竝加抄輯,而朱子平生著述,不可無一部全書,欲以大全語類及經傳註釋·或問等書,凡係朱夫子手筆者,彙成一帙,鋟板嘉惠,雖役鉅事大,卒難下手,而畢竟有成就之時矣。仍命退,諸臣以次退出。
上在昌德宮。停常參·經筵。
夜二更三更,灑雨下雨,測雨器水深一寸。
藥房提調趙宗鉉,副提調李鎭復啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于李勉兢曰,吏房承旨入侍。
傳于李晩秀曰,左承旨入侍。
傳于洪仁浩曰,軍士房承旨入侍。
兪漢寧啓曰,臺諫只推傳旨,再昨已下,亦旣頒布,而兩司則初未知之,監察茶時啓辭,連日以傳旨未下,依例書入,臣實矇然不察,惶恐待罪之意,敢啓。傳曰,旣出朝紙則憲臺之曰,以不知者,大損臺體,爾亦不察,與憲臺遞差,不能檢飭之在院首右位承旨,亦爲遞差,可也。
傳于李肇源曰,承旨前望單子入之。
承旨前望單子入之,李晩秀·洪仁浩·李勉兢落點。
都承旨前望單子入之,洪明浩落點。
傳于洪明浩曰,前假注書尹永儀,仍察廳任,前假注書丁若銓,仍察上注書。
傳于洪明浩曰,晩炎雖甚,而其在自强之道,當有勤勵之擧。況爲嶺南民事,此心不敢一刻小弛,本道貶罷守令,預令吏判留意,拔例擇擬,待下批卽刻下送,明日都政親臨,而處所,熙政堂爲之事,分付。
傳于洪明浩曰,親政有命,吏郞權減窠,例於當日加出,而待下批招來之際,政望書役,每致遲滯,此後前一日,令駭堂草記口傳差出以爲例,載之大政考。
李勉兢,以吏曹言啓曰,今日本曹開拆坐起時,考見慶尙道褒貶啓本,則河陽縣監趙永祥,以己喜其勤,宜念自持爲目,咸昌前縣監申光岳,以頗欠果斷,可喜勤孜爲目,則俱宜置中考,而置諸上考,殊無嚴明殿最之意,該道道臣,推考警責,河陽縣監趙永祥,咸昌前縣監申光岳,竝中考施行,何如?傳曰,申光岳之曢然而謂之頗欠果斷,未可知也。七十州守令貶目,又未免塞責,前此飭敎之意,果安在哉?初欲嚴處該伯,特以其間得雨與否,未及聞,而秋事,亦姑未及入量,不得已參酌,而觀此本曹陞降草記,顧藉太過,使若不識嚴畏然者之該伯,任其晏然恬然,卿曹事,豈不寒心乎?雖以守令陞降言之,大處劇邑,不欲下手,乃反區區於至殘極疲之河陽·咸昌二倅者,尤豈不駭然乎?冢宰之任,亞於大官,擧措之巽軟若此,其在惜卿之道,有難立視,其明日之又爲辜負,判堂卿則施以不敍之典,亞堂卿則遞差,參議爾則因他事赴公,無論判書·參判,前望單子入之,待下批,牌招,以爲趁明日行政之地,此草記還給,待新判堂出仕,更爲陞降事,分付,可也。吏曹堂上前望單子入之,判書鄭民始,參判權裕落點。
傳于李勉兢曰,吏曹參議前望單子入之。
吏曹參議前望單子入之,蔡弘遠落點。
傳于金達淳曰,親政在明,晩炎如此,此時政官,宜求副手之熟手,蓋欲除酬應之煩也。卽爲承膺待朝行政之意,令一提學知悉。吏曹堂上牌去來,各別嚴飭,金虎門留門。
以吏曹參判權裕牌不進推考傳旨,傳于李勉兢曰,許遞。前望單子入之,待下批,牌招,以爲參政之地。
吏曹參判前望單子入之,洪明浩落點。
以吏曹參判洪明浩牌不進推考傳旨,傳于李勉兢曰,更爲牌招。
以吏曹參判洪明浩再牌不進推考傳旨,傳于李勉兢曰,仍任前職。
傳于金達淳曰,當該中官,令內侍府嚴處。
兵曹口傳政事。護軍,李集斗·韓晩裕單付。
李勉兢,以吏曹言啓曰,傳曰,親政有命,吏郞權減窠,例於當日加出,而待下批,招來之際,政望書役,每致遲滯,此後前一日,令該曹草記口傳差出,以爲例,載之大政考事,命下矣。本曹正郞佐郞各一員,權減窠加設,口傳擬入之意,敢啓。傳曰,知道。
吏曹口傳政事,以李海淸爲吏曹正郞,以宋知濂爲吏曹佐郞,吏曹正郞尹永儀·尹永輝,特爲加差事承傳。
洪仁浩,以兵曹言啓曰,今七月十一日,武臣賓廳武經講書日次,而都目政事相値,不得爲之之意,敢啓。傳曰,知道。
洪仁浩,以御營廳言啓曰,鷹峯下後苑主脈沙汰處,補築擇日擧行事,陳達蒙允矣。補築吉日,令日官池景喆推擇,則今七月二十六日爲吉云。以此日始役之意,敢啓。傳曰,知道。
檢閱金履永疏曰,伏以臣卽伏見上下假注書仍察之命,臣旣於昨年,以尹永輝事,妄陳一疏矣。彼之滓穢,兄弟無異,臣之處義,前後惟同,顧臣官銜,雖屬藝館,乃其職次,實在堂后,若與此輩人,對榻連床,處之恬然,則雖鄕黨自好者,必唾臣之面矣。玆敢忙陳短章,徑出禁扃。伏乞聖慈,俯諒微懇,亟削臣所帶之職,以肅朝綱,以安私分,千萬幸甚。臣無任云云。
傳于李肇源曰,金履永,渠之癡濫愚悖,不悛於昨年嚴處之餘者,可謂化外之物也。況尹永儀·永輝,異於永僖,又豈有一分可拘之端。而且況堂后假官,何關於翰苑下番,則設使渠與兩人,有世所共知之私嫌,義無可避,至若尹永僖之姑且任他,非欲棄之也。到今事已冷而沸旣止矣。永僖,明欲收用,今日先用渠弟,次用乃兄,履永,安敢以徑出之疏投呈乎?原疏還給,投畀於湖沿。尹永儀·永輝,已於吏郞望加差,而今則何待來日乎?玉堂中,如有在外及未肅拜者,竝許遞。其中校理窠除授,卽爲牌招入直,而上番翰林吳泰曾之不徒不能禁戢,乃敢稱以館規,躡履永之塵,效履永之嚬,恐或蹤跡之有異同者,駭然莫甚。似此風習,非一朝可矯,姑從末勘,西飛勿施,以校書分館,施行若此,則翰林可謂毛將焉傅,永儀之代,仍察堂后假官,而上疏捧納之承旨,爲先從重推考。永僖事,係是金石之禁令,孰敢發口,雖永儀·永輝,更有煩浼於章奏,何異於掩耳偸鈴乎?一體嚴禁,或以漫漶之語,沒痕徑出,而毋論某官,出送關門者,守門將當用重律,騎省入直堂郞,亦當嚴勘,分付該曹,亦令該房知悉。因此思之,前承旨朴奎淳之事,其後雖爲所重處分,而不知者,以其時事,尙在無論中,豈成說乎?如有外邑時罪名,蕩滌。
丁巳七月初十日卯時,上御重熙堂。軍士房承旨·吏房代房承旨同爲入侍時,左副承旨李肇源,同副承旨金達淳,記事官柳遠鳴,記事官金景煥,記注官金良倜,以次進伏訖。上曰,吏房承旨,今日何不入來乎?肇源曰,本病添劇,不得入來云矣。命肇源書傳敎曰,聞有實病,姑難行公云,都承旨趙鎭寬,許遞。前望單子入之,待下批,牌招察任。上曰,嶺南貶目,何當入來云耶?肇源曰,當於今日入來矣。上曰,文蔭·武守令,以朔數第次,謄成一冊,而冊樣則如敍陞冊樣謄入事,分付吏曹。邊將之近瓜者謄入事,亦爲分付兵曹,可也。仍命退,承史以次退出。
丁巳七月初十日卯時,上御重熙堂。左承旨·兵曹參判·檢校待敎同爲入侍時,行左承旨李集斗,記事官柳遠鳴,記注官金良倜,記事官吳泰曾,兵曹參判韓晩裕,檢校待敎徐有榘,以次進伏訖。上敎有榘曰,手抄朱書已割付者幾篇乎?有榘曰,今方次第爲之矣。上敎泰曾曰,爾之所幹幾何?泰曾曰,孟子則告子篇以上,已爲割付,而論語則今日內庶可訖工。但孟子原本紫點批標中,多有遺漏未謄處矣。上曰,此則一一書入後割付,而黃基天,招入速謄,可也。敎有榘曰,禮書卷,詳準後,始可割付,而校準時,無或有一字錯誤,可也。又敎晩裕曰,卿與左承旨,同往內閣,以爲校準也。仍命書傳敎曰,事務相妨,左承旨李集斗,兵曹參判韓晩裕,許遞。仍令該曹口傳付軍職。命退,諸臣以次退出。
上在昌德宮。停常參·經筵。
洪仁浩啓曰,御營廳將官來言,今日本廳軍兵日次私習云矣,敢啓。傳曰,知道。
李晩秀啓曰,來十六日,漢學文臣殿講日次矣,敢稟。傳曰,爲之。
李勉兢啓曰,吏曹郞廳來言,今日都政時,參判未差,參議蔡弘遠未肅拜,不得備員開政云。參議,卽爲牌招,何如?傳曰,允。
傳于李勉兢曰,吏曹參判前望單子入之,待下批牌招,同參政事。
吏曹參判前望單子入之,徐邁修落點。
以吏曹參判徐邁修牌不進推考傳旨,傳于李勉兢曰,更爲牌招。
丁若銓陞六,代以黃基天爲假注書。
以吏曹參判徐邁修,再牌不進推考傳旨,傳于李勉兢曰,更爲牌招。
李晳改差,代以曺錫中爲事變假注書。
以吏曹參判徐邁修,三牌不進推考傳旨,傳于李勉兢曰,處義似然矣,許遞,差代,待下批牌招,同參政事。
李勉兢,以吏曹言啓曰,今日本曹開拆坐起時,考見慶尙道褒貶啓本,則星州牧使趙榮慶,以約宜益勉爲目,新寧縣監李龜錫,以奸宜益察,過有可恕爲目,則宜置下考,而置諸中考,迎日縣監鄭柱,以尤勉誠約爲目,則宜置中考,而置諸上考,殊無嚴明殿最之意,該道道臣,推考警責,星州牧使趙榮慶,新寧縣監李龜錫,竝罷黜。迎日縣監鄭柱,中考施行,何如?傳曰,允。
以五衛將望筒,傳于洪仁浩曰,李甲會,雖曰承傳宣傳官仕滿,旣異於訓正等內外三品之應陞,則不爲警咳,直爲擬入,當該堂上推考,望筒勿㢮,從後更爲收用。
都政。吏批,以李祖承爲兵曹參判,尹鎰爲掌樂主簿,朴宗龜爲平市主簿,崔奎晶爲內贍主簿,李英紹爲敦寧主簿,金近淳爲兵曹佐郞,金圭容爲濟用主簿,孟賢大爲司宰主簿,李光斗爲典設別提,洪樂眞爲司圃別提,兪殷柱·李爲禁府都事,黃瑗爲齊陵令,廣興主簿單,尹載禧·趙遠慶爲平市直長,申奭相爲宗簿直長,李集玉爲司宰直長,李是釬爲內資直長,尹覺基爲靖陵直長,李敬魯爲翼陵令,林樂喆爲泰陵直長,趙錫福爲尙瑞直長,尹光垂爲星州牧使,李廷書爲潭陽府使,金喆淳爲義城縣令,李檍爲司宰奉事,李在純爲軍資奉事,金民柱爲禁府都事,趙用鎭爲全州判官,李玄謙爲尙瑞副直長,沈纘之爲義盈奉事,南履正爲司䆃直長,朴肇源爲內資奉事,李健秀爲寧邊府使,柳誼爲江界府使,李潤謙爲會寧府使,元晦鎭爲金山郡守,金直休爲珍山郡守,金基厚爲廣興守,李英紹爲戶曹佐郞,金圭容爲工曹佐郞,朴魯榮爲監役,韓光烈爲延曙察訪,李益運爲吏曹參判,林蓍喆爲兵曹參判,趙錫福爲司饔主簿,尹覺基爲濟用主簿,尹光顔爲慶州府尹,李羽晉爲淮陽府使,金履鎬爲洪州牧使,李顯昱爲鎭川縣監,南正和爲新寧縣監,李顯正爲淸河縣監,李基讓爲執義,金宗善爲尙瑞直長,鄭冕綏爲監察,朴休源爲旌善郡守,金載七爲龍潭縣令,金熙澤爲連山縣監,兪漠寬爲玉果縣監,沈師民爲靖陵直長,朴道翔爲掌令,閔命爀爲兵曹佐郞,趙萬元爲京畿都事,李之珩爲高山察訪,崔壽亨爲繕工副奉事,閔致載·柳相祚爲持平,李敬一爲兵曹參判,柳和源爲河東府使,柳成逵爲熙川郡守,尹益儉爲監察,朴弘壽爲濟用奉事,沈述祖爲禁府都事,李興白爲敦寧主簿,洪樂眞爲刑曹佐郞,尹覺基爲工曹佐郞,孟賢大爲監察,李惟秀爲鐵山府使,林擎翰爲祥原郡守,李元臣爲樂安郡守,尹商欽爲燕岐縣監,尹益儉爲刑曹佐郞,尹鉉東爲惠陵令,沈鏗爲鍾城府使,李承默爲開寧縣監,李喆祚爲堤川縣監,沈煥之爲左參贊,金啓濂爲廣州判官,金儀祥爲熙川郡守,崔致翼爲直講。校檢單康就昇。奉常主簿單許鐫。典籍單申星模。以上四館去官,禁府都事金民柱,司䆃奉事南履正相換,孔允東爲獻陵令,朴敦浩爲杆城郡守,朴性圭爲南部令,鄭漢喆爲禮賓參奉,南建九爲順康園守奉官,成光默爲敦寧判官,丁若銓爲典籍,全宗周爲濟用主簿,宋得輝爲瓦署別提,鄭日憲爲司圃別提,申純爲監察,張趾元爲禁府都事,李枝英爲典設別提,許習爲司宰主簿,左參贊李致中。右參贊沈煥之,朴寅秀爲尙衣主簿,李春英爲濟用主簿,鄭時儉爲漢城主簿,金綱爲監察,兼春秋單金熙采,黃勉喆爲監察,任希厚爲顯隆園令,李最源爲廣興令,李性重爲英陵令,李命存爲中部令,柳焵爲慶州府尹,閔台爀爲刑曹參判,韓光植爲宗簿正,洪彝浩爲刑曹正郞,金履顯爲恭陵令,金明鎭爲司饔主簿,白光澤爲禮曹佐郞,金文瑞爲典籍,權琇爲鐵山府使,李光德爲引儀,尹永鎭爲假監役,尹致民爲元陵參奉,李儒亨爲泰陵參奉,李永錫爲禧陵參奉,李永運爲惠陵參奉,沈魯崇爲永禧殿參奉,鄭煒爲溫陵參奉,兪孟煥爲慶基殿參奉,趙學春爲光陵參奉,成時柱爲昭寧園守奉官。
兵批,以尹藎東爲同知,趙瞰爲五衛將,李榏爲宣傳官,浪世龍爲慶熙將,權逴爲晉州營將,崔致崙爲潼關僉使,鄭道寬爲蝟島僉使,韓相五爲防踏僉使,金尙嵾爲加里浦僉使,白文赫爲椒島僉使,李敬熙爲慶州營將,李運春爲公州營將,申思益爲京畿中軍,李尙岳爲南虞候,千圭錫爲吾叉浦僉使,李文燮爲所斤僉使,吳文周爲唐浦萬戶,李禧福爲長峯萬戶,禹德運爲鹿島萬戶,黃泰江爲金甲島萬戶,林洽爲濟物萬戶,玄時成爲多慶浦萬戶,鄭致祥爲智世浦萬戶,金振聲爲玉浦萬戶,尹師伋爲龍津萬戶,金正大爲山羊會萬戶,金德永爲仇寧萬戶,延愼欽爲慈母別將,金處純爲大丘營將,金就大爲羅州營將,蔡顯一爲順天營將,趙爲黃海兵虞候,金錫彬爲慶尙左水虞候,安重昌爲阿山萬戶,石致瑊爲晴川營將,朴愼國爲長壽別將,安興贊爲笠岩別將,文世駿爲蛇島僉使,張浚良爲荏子島僉使,康漢健爲豐山萬戶,盧仁素爲越松萬戶,李興祐爲梨洞萬戶,安聖喆爲同知,張東源爲內禁將,韓景禹爲五衛將,朴師雄爲景福將,朴守彬爲慶熙將,鄭惟轍爲都摠經歷,孔賢德爲訓鍊判官,吳載光爲厚州僉使,金熙周爲北評事,白東鈺爲南陽監牧官,金應瑞·李克豐·李有協·韓民獻爲武兼,金光琇爲部將,尹彦喆爲鎭東萬戶,金鎭五爲從浦萬戶,朴宗顯爲加設訓鍊僉正,李魯昌·金德基爲判官,朴道明·黃在中爲加設訓鍊主簿,李喆懋·李錫倫·金九岡爲武兼,李惟秀爲都摠經歷,閔植爲都事,申溥爲訓鍊判官,高鳴鶴爲主簿,李東述爲武兼,訓鍊僉正成舜民,判官金鼎猷,主簿李魯昌·李行儉·車啓元·丁錫麟,以上減下。訓鍊主簿單,金麗海,本院去官,護軍趙鎭寬·權裕·李鎭復·徐邁修·李祖承,以上竝單付。副護軍兪漢寧·權逴·李敬熙·李運春,以上竝單付。副司直尹悌東·韓永逵·李顯默·金光遇·申溆·李,以上竝單付,副司果宋翼孝·李貞運·朴鍾淳,以上竝單付。護軍崔景岳單付,副護軍徐榮輔·鄭澤孚竝單付。林擎翰爲訓鍊副正,柳成逵爲高山里僉使,韓根馨爲從浦萬戶,韓泳爲宣傳官,呂文永爲都摠經歷,韓炯爲五衛將,崔景行爲在德萬戶,南漢喆爲都摠都事,護軍林蓍喆單付。李顯道爲訓鍊副正,洪達三爲都摠經歷,崔翼爲訓鍊主簿,沈擇之爲訓鍊副正,權思漢爲宣傳官,高厚鎭爲都摠都事,崔命遠爲武兼,金國世·李濟遠·金明翕·南履漢·尹德晦爲部將,李觀德爲守門將,趙亨錫爲南道參軍,高景濂爲部將,金鎭五爲宣傳官,孔述祖爲訓鍊僉正,韓性敬爲主簿,諸景彧爲武兼,田佐顯爲都摠都事,守門將南,部將金國世相換,尹之謙爲都摠經歷,金憲柱爲都事,李宗蕃爲訓鍊主簿,丁海翼爲武兼,內乘李惟秀仍任事承傳,尹相泰爲武兼,小農浦權管,李鉉,廣坪權管丁右圭,竝單付。
以尹永僖囚單子,傳于李肇源曰,放送。牌招入直。
以李顯正拿處傳旨,傳于李肇源曰,分揀。
以黃基天禁推傳旨,傳于李肇源曰,分揀。
兵曹口傳政事,上護軍鄭民始。
李勉兢,以吏曹言啓曰,固城縣令南履翼處,以此時嶺南守令,不可言私,卽爲發去之意,另加申飭,則以爲促敎之下,萬萬惶懍,卽刻發行云矣,敢啓。傳曰,知道。
洪仁浩,以備邊司言啓曰,頃因左副承旨李肇源所啓,信川郡蘆田,自政府打量定稅,衆民失業事批旨內,民弊旣云若此,則不可任其爲弊,令廟堂關問該道,決處後草記事,命下矣。卽見黃海監司李義駿所報,則枚擧信川郡守金龍淳牒報以爲蓋此蘆田量案中,以舊陳懸錄,而字號卜數之下,皆有記主,四邑傍居之民,牛草·炊柴,賴此爲業,公用簾簟,逐年進排,則不可謂之閑曠無稅,而昨年該郡打量成冊中,不錄記主姓名,雖緣疎漏之致,今若移屬政府,則渠輩落莫,容或無怪爲辭矣。取考政府文跡,則昨年果令該道該郡,打量報來,輕稅以給,而此等之事,無筵稟則不得擧行,明有飭禁,故臣於向筵,仰奏其昨年打量時,未及經稟之實狀者,此也。承宣旣以目見之民情仰奏,該道又以有主之量陳爲報,則政府事體,決不可與民爭利。依前屬之民人事,決給題送之意,敢啓。傳曰,知道。民弊旣如此則當初邑報,不錄田主姓名者,萬萬駭然。豈京司之所知乎?其時該郡守,問名捧現告,拿問嚴處,可也。
洪仁浩,以司僕寺一二提調意啓曰,兼內乘李惟秀,今日政,移拜都摠府經歷,仍除鐵山府使矣。其代當卽差出,而德應房累次奉審,姑爲無頉,則循例差代,有違定式,李惟秀內乘之任,姑爲仍任,使之久任責成之地,何如?傳曰,允。
洪仁浩,以御營廳言啓曰,本廳敎鍊官李禧福,邊將遷轉,代華城城役牌將加出敎鍊官李時輔,陞實之意,敢啓。傳曰,知道。
金達淳,以義禁府言啓曰,檢閱金履永,投畀於湖沿事承傳,啓下矣。金履永,忠淸道結城縣投畀,而以承傳內辭意,具罪目,依例發遣府羅將,押送配所,何如?傳曰,以渠之罪,可謂善地,嶺南旱邑中,更定配所,卽爲押付,而若於宥還之後,問其被旱淺深,所對若未瑩,當更爲發配,嚴飭發送,可也。
金達淳,以義禁府言啓曰,檢閱金履永,忠淸道結城縣投畀草記批旨內,以渠之罪可謂善地,嶺南旱邑中,更定配所,卽爲押付,而若於宥還之後,問其被旱淺深,所對若未瑩,當更爲發配,嚴飭發送可也事,命下矣。金履永,慶尙道河陽縣,更定配所,而以承傳內辭意,具罪目,依例發遣府羅將,押送配所,何如?傳曰,允。
丁巳七月十一日卯時,上御熙政堂。親政入侍時,行都承旨洪明浩,行左承旨李晩秀,行右承旨洪仁浩,左副承旨李勉兢,右副承旨李肇源,同副承旨金達淳,假注書丁若銓·吳泰曾,記事官金景煥,記注官金良倜,檢校直閣金祖淳,檢校待敎徐有榘,行吏曹判書鄭民始,參議蔡弘遠,正郞李東煥·李弘達·尹永輝,佐郞李海淸·朴載德·宋知濂,兵曹判書李祖源,參議金啓洛,參知尹致性,正郞南達孫·呂駿永·趙得永,佐郞閔致載·金熙周·金裕己,以次進伏訖。民始曰,日氣蒸熱,聖體,若何?上曰,一樣矣。民始曰,王大妃殿氣候,何如?上曰,一樣矣。民始曰,惠慶宮氣候,何如?上曰,一樣矣。民始曰,今都目大政,各岐仕滿應遷者,相避及未準朔監察·禁府都事,戶曹·刑曹·工曹·漢城府郞官,平市署官員·五部令·各司久任時推人員,竝擬,何如?上曰,依爲之。出擧條民始曰,四館陞出六品時,例有九處講後遷轉之規,而承文院褒貶,如或有故過限,則四館積滯不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?上曰,依爲之。出擧條民始曰,守令多窠,今當差出,而未準朔禁軍將及營將·邊將·虞候·中軍都事·守令·察訪,竝擬,何如?上曰,依爲之。出擧條民始曰,直長中仕日未滿十日以下者,啓稟陞六,載在法典矣。直長中仕日未滿十日人,依法典六品遷轉,何如?上曰,依爲之。出擧條祖源曰,各道營將·虞候,今當差出,而擬望之人乏少,未準朔禁軍將,竝擬,何如?上曰,依爲之。出擧條祖源曰,新除授本曹參判李祖承,卽爲牌招,同參政事之地,何如?上曰,依爲之。出擧條上命書傳敎曰,守令初仕擇擬,淸白吏子孫·忠臣子孫·戊申軍功人,松都·西北人,依例收用,諸道宣召人未及調用者,亦爲調用,入侍注書·尙瑞院官員,依列陞六調用。晩秀曰,曺錫中·黃基天,時方待令于堂后矣。上曰,俄者傳敎,注書使之陞六,而吳泰曾之廳任,以罪爲之者,則不可與論於陞六,只以丁若銓一人擧行,可也。上曰,丁若銓之代,以黃基天擬入,曺錫中,亦以事變注書擬入,可也。上曰,新除授吏曹堂上,先入侍後謝恩。出榻敎上曰,新除授兵曹堂上,待下批牌招,先入侍後謝恩。出榻敎上,下吏曹參判李益運推考傳旨。仍命書傳敎曰,更爲牌招。上曰,違牌兵曹參判,許遞。今日政差出,待下批牌招,先入侍後謝恩。出榻敎上曰,兵批望筒,書不楷精,騎郞中,如有不能書者,改差,可也。祖源曰,本曹佐郞閔致載,病餘手戰,政事望筒,無以繕書,今姑改差,何如?上曰,依爲之。出擧條上曰,兵曹郞廳改差,代以三司通融擬入,待下批先入侍後謝恩。出榻敎仁浩曰,訓鍊院正陞品望,未及擬入受點,而徑請差代時,二望備擬,事甚疎忽,不可無警,兵曹判書李祖源,推考,何如?上曰,依爲之。出擧條上曰,李甲會望筒,若以承傳仕滿遷轉,則兵判何不啓稟而直爲擬入乎?祖源曰,聞是前例,故不敢煩稟矣。上曰,兵判必誤聞其例矣。上曰,吏批窠中郡守望,以縣監·縣令,次次陞擬,可也。民始曰,準朔者無人,而雖有如朴休源之可陞者,與吏房承旨友壻相避,故將不得擬望矣。上曰,勿拘擬入,可也。上曰,違牌兵曹參判,許遞。差出,待下批牌招。出榻敎上曰,當該兵曹堂上,推考。出榻敎上曰,當該注書黃基天,事過後禁推。出榻敎仁浩曰,政望懸註,自有格式,而部將高景濂望筒,誤以都試懸錄,事甚不察,不可無警。當該兵曹堂上推考,原望筒,改付標,何如?上曰,依爲之。出擧條祖源曰,卽伏見全羅左水使趙岱褒貶啓本,則蛇渡僉使崔聖起,以固難求備爲目,則宜置中考,而置諸上考,殊無嚴明殿最之意,該水使,推考警責,蛇渡僉使崔聖起,以中考施行,何如?上曰,依爲之。出擧條上命書榻敎曰,蛇渡僉使崔聖起貶目,可知治蹟之駭然。降考,其代差出。達淳曰,合辭許久闕啓,事甚未安。今日政新除授憲府諸臺,竝待下批牌招,諫院諸臺,一體牌招,何如?上曰,依爲之。出擧條上曰,慶州府尹尹光顔改差。出榻敎上曰,違牌臺諫只推,更爲牌招,未署經憲臺,署前行公守令署經。出榻敎上曰,未過宿舂之地,召命已久,尙無皁白,事體所在,駭然甚矣。副校理尹永僖,爲先禁推。出榻敎上敎祖源曰,禁軍最久勤二十四年者,不得外遷,何也?祖源曰,旣無善地之見窠,渠之自願,以積年勤苦,寧遲一都政,不願赴惡地,故姑降副擬矣。上曰,都政時,久勤之年數最多者,莫如禁旅,今番幾皆收用,而其中二十四年一人,未及遷轉,荏子島僉使,作窠差送。出榻敎上曰,今因闕記問之,咸鏡都事李,以嶺外名家,作散可惜,持平除授,如或在京,牌招察任。出榻敎上曰,星州牧使尹光垂,金山郡守元晦鎭,除朝辭赴任,全州判官,待下批,亦令當日辭朝。出榻敎上曰,在外持平許遞。出榻敎上曰,金山郡守之代,準朔武倅仕多者,勿拘擬入。出榻敎上曰,張後良爲人,何如?祖源曰,人則了了矣。上曰,若有瓜近可出之窠,差送,可也。上曰,厚州僉使之代,勿拘常格,各別擇差。出榻敎上命書榻敎曰,下直守令入侍。賤臣承命出,與慶州府尹柳焵,河東府使柳和源,開寧縣監李承默,新寧縣監南正和,偕入進伏。上敎焵曰,何時下去?焵曰,當遲數日矣。上曰,從速下去,而集慶殿舊基豎碑事,卿似未知矣。聞其碑石頗大云,不必如是,只如聞韶殿碑樣爲之,可也。宣諭除之矣。上命承旨,三守令宣諭,而敎承默曰,汝以末擬受點,尤宜着力圖報之地,可也。勉兢曰,嶺南下直守令入侍命下,而淸河縣監李顯正,謂以未署經,直爲出去,初不待令,事極駭然。所當重勘,而本院請推之外,無他可施之罰,何以爲之乎?上曰,拿處,可也。出擧條勉兢曰,門限已迫,政官出去時,當留門鑰矣。上曰,標信出給。上曰,今日政除授守令·邊將·初仕人,明日來待。出榻敎上敎民始曰,昨已諭意,而今番特除,只爲其副手熟手,何待辭免而體諒乎?仍命書傳敎曰,十七年之後,特除於大政隔夜之時者,爲省當暑酬應之煩也。重臣之聞命卽膺,亦爲是也。以其地處,前旣曲諒。且今兼帶戎垣之任,亦有相妨,豈待前席之辭懇乎?開政之初,已有設言於重臣,行吏曹判書鄭民始,本職許遞。上敎祖源曰,卿以初手,亦善爲之矣。仁浩曰,壯勇大將鄭民始,時無職名,令該曹口傳付軍職,何如?上曰,依爲之。出擧條命退,諸臣以次退出。
上在昌德宮。停常參·經筵。
藥房提調趙宗鉉,副提調洪明浩啓曰,親臨大政,勞動旣多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,三明日次對,進定於今日。
傳于洪仁浩曰,大臣·備局堂上引見。
傳于李晩秀曰,左承旨入侍。
傳于李勉兢曰,吏兵房承旨入侍。
傳于李勉兢曰,守令·邊將初仕人入侍。
洪明浩啓曰,假注書吳泰曾,身病猝重,勢難察任,今姑改差,何如?傳曰,允。
吳泰曾改差,代以李泳夏爲假注書。
洪仁浩啓曰,事變假注書曺錫中,身病猝重,勢難察任,今姑改差,何如?傳曰,允。
曺錫中改差,代以尹東壽爲事變假注書。
尹東壽在外,代以金致龍爲事變假注書。
吏曹口傳政事,淸河縣監李顯昌,連山縣監金熙澤相換。
李勉兢啓曰,吏曹郞廳來言,本曹判書有闕政事,取稟。傳曰,當日爲之
李勉兢啓曰,吏曹郞廳來言,政事當日爲之事,命下,而參判李益運未肅拜,參議蔡弘遠病不來,不得開政云。參判·參議,竝卽牌招,何如?傳曰,允。參判則聞有實病,許遞。
以吏曹正郞尹永儀·尹永輝減下單子,傳于李勉兢曰,仍置。其中尹永儀,與兵曹佐郞金近淳相換,而係是今都政日權作窠,金近淳仍爲減下。
以兵批政官書啓,傳于洪仁浩曰,未肅拜堂上許遞,今日政差出。
以副校理尹永僖牌不進罷職傳旨,傳于金達淳曰,只推。更爲牌招。
以大司諫李尙度,司諫高宅謙,獻納朴吉源,正言李寅采·趙台榮,執義李基讓,再牌不進罷職傳旨,傳于金達淳曰,只推。更爲牌招
有政。吏批,判書·參判未差,參議蔡弘遠進,同副承旨金達淳進。啓曰,判書·參判未差,小臣獨政未安,何以爲之?敢稟。傳曰,只出緊任。
以韓致應爲獻納,以沈達漢·金㙆爲正言,朴載淳爲應敎,尹益烈爲副校理,尹悌東爲修撰,朴崙壽·金履喬爲副修撰,李時菡爲監察,吏曹正郞李海淸·尹永儀·尹永輝,佐郞宋知濂,以上減下。校書副正字單吳泰曾,鍾城府使沈鏗,竹山府使朴光進相換,司謁單朴仁默。
再政。以韓用鐸爲副應敎,李義弼爲兵曹參判,趙宗鉉爲知經筵,李益運爲知春秋,閔鍾顯爲社稷提調,鄭民始爲平市提調,吏曹正郞尹永儀,兵曹佐郞金近淳相換,吏曹正郞金近淳減下,兼養賢直長單崔鳳和,同春秋單李益運。
兵批,判書李祖源受由,參判李敬一未肅拜,參議李文會入直進,參知尹致性病,右承旨洪仁浩進,護軍李益運,副司直朴吉源,副司果李寅采·趙台榮,竝單付。荏子島僉使張後良,蝟島僉使鄭道寬相換。
傳于李勉兢曰,吏曹判書前望單子入之。
吏曹判書前望單子入之,閔鍾顯落點。
李勉兢啓曰,吏曹郞廳來言,御覽官案修正次請出矣,敢啓。傳曰,知道。
洪仁浩啓曰,吏兵曹郞廳來言,大政考修正次請出矣,敢啓。傳曰,知道。
金達淳,以義禁府言啓曰,信川前郡守鄭述仁,拿問嚴處事傳旨,啓下矣。鄭述仁,以海州判官,時在任所云,依例發遣府羅將拿來,何如?傳曰,此時守令之三政,當次第方張,一刻曠官可悶,待畢捧糴,更爲草記,可也。
大司諫李尙度,執義李基讓,司諫高宅謙,校理林漢浩,校理李羲甲等啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀而窩窟,則此賊也。推戴逆禶,謀危宗社,範·能之逆節而根柢,則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年而轉而爲代閤之爭,當日處分,迺至於近島黜置。揆以邦憲,已爲失刑之大者,豈意向者,遽有出陸之命?不審殿下,何爲此萬萬過擧也。噫嘻,此賊之有萬戮難赦之罪者,殿下之所嘗洞燭者也。無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謀英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,㦧毒如鄭妻,而遽使移置於京師至近之處,巢穴得肆之地,啄息自如,防守不嚴,以揆賊事觀之,凶招中,所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者。此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。迺於頃者,伏承傳敎下者,罪人之不在黜置之所,果是眞的矣,其爲驚心痛骨,當復如何?還發配所之啓,幸蒙允兪,出置城外之命,遽又繼下,使亘古所無之劇逆,自同無故,任便居住於城闉咫尺之地,此何刑政,此何擧措?神人之憤鬱,由是益激,宗社之憂虞,從此轉深,三尺至嚴,一刻難貸。請寢罪人鄭致達妻出置城外之命,依前還發配所,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也。與國榮所謀議者,惟國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩,一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,以下五字刀割凶謀逆節,及今益彰,擧國臣民,腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,以下二十二字刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典,以下十三行六字刀割答曰,不允。以下六字刀割。
大司諫李尙度,執義李基讓,司諫高宅謙等啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部典則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆襸之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王意未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡。而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不寒心?到今追究之道,惟在於親屬·奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跽斬之典,斗恭親屬應坐之類,一依适·雲例擧行,英材·斗恒及夏賊親屬·奴傔·連伊夫妻,竝嚴鞫得情,夬正典刑。噫,以國榮之亙萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧,有是耶?意彼榮賊,貪天爲已之罪,怙寵自恣之惡,屈指而不可枚擧,罄竹而難以盡言,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首〈屬〉章一句語,卽不道之亂言,劇逆之斷案,此在渠,猶薄物細故耳。廣儲嗣一事,最是宗社之計,臣民之望,而渠敢肆然以此事,不可再擧之說,咆喝公座,略無顧忌,以下一行七字刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,追在迢施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亙萬古所無之賊也,身爲閫帥,以下四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠以下五字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,以下九字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贜,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰。而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念照濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛搆啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,以下七字刀割與同以下二字刀割之說,旣已遲晩,以下二字刀割他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也。今於兩賊伏法之後,獨使此賊,得逭王章,古令天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迂路?初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。噫嘻,痛矣。亂臣賊子從古何限,而豈有若九宗之窮凶極惡至妖絶㦧者哉?渠以蟣蝨之賊,常懷梟獍之心,過惠陵而不下所乘,則悖慢之逆節,於是著矣。句懿陵而至發凶言,則怨懟之逆腸,昭莫掩矣。此陵不下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沫飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
大司諫李尙度,司諫高宅謙等啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自隕斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬一有日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏,繼有法府之捉囚。凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然。國體之隳壞,已無可言,輿憤之轉激,去而益甚。請亟寢秋曹罪人柳師文放釋之命,仍令王府,設鞫嚴問,夬正典刑。答曰,不允。柳師文事,亟停勿煩。
修撰尹行直疏曰,伏以臣於直中,卽接家信,則臣之老母,以風眩宿祟,屢朔沈痼之中,猝添暑癨之症,痰癖內壅而吐瀉交作,暑濕外傷而寒熱迭發,飮啖全廢,証形危篤,今方促臣歸視。臣旣鮮兄弟,且無長子,藥餌治療之節,無人看護,臣自聞此報,方寸如焚,按住不得,固當陳疏卽出,而禁令旣嚴,徑出無路,情私所迫,玆不得不疾聲呼籲於天地父母之前。伏乞聖慈,俯察切急之懇,特遞臣職名,俾得歸護母病,仍治臣瀆擾之罪,以肅朝綱,千萬顒祝,臣無任云云。答曰,省疏具悉。爾其勿辭救護。
丁巳七月十二日卯時,上御熙政堂。藥房入診,大臣·備局堂上引見入侍時,藥房提調趙宗鉉,副提調洪明浩,行右承旨洪仁浩,左副承旨李勉兢,假注書吳泰曾,事變假注書曺錫中,記事官金景煥,記注官金良倜,右議政李秉模,戶曹判書金華鎭,工曹判書金文淳,行上護軍金持默,行吏曹判書閔鍾顯,行大護軍李秉鼎,禮曹判書李時秀,右參贊沈煥之,行大護軍趙心泰,兵曹判書李祖源,開城府留守黃昇源,刑曹判書趙尙鎭,行護軍徐龍輔·李書九,掌令朴道翔,校理李羲甲,醫官柳光翼·金孝儉·金光國·白成一·李周憲·李敏德·李惟鑑·吳仁豐,以次進伏訖。上曰,守令·邊將初仕人,旣有入侍之命,則所當隨入於承宣之後,而留在閤外,不卽入來,承旨何如是知委擧行耶?史官出去率入,可也。賤臣承命出傳,與會寧府使李潤謙,洪州牧使金履鎬,鐵山府使權琇,淮陽府使李羽晉,鍾城府使沈鏗,珍山郡守金直休,樂安郡守李元臣,熙川郡守金儀祥,杆城郡守朴敦浩,廣州判官金啓濂,龍潭縣令金載七,鎭川縣監李顯昱,淸河縣監李顯正,連山縣監金熙澤,玉果縣監兪漢寬,燕岐縣監尹商欽,堤川縣監李喆祚,光陵參奉趙學春,泰陵參奉李儒亨,禧陵參奉李永錫,禮賓參奉鄭漢喆,順康園守奉官南建九,偕入進伏。邊將諸人,列立階下。秉模曰,守令·邊將·初仕人,旣有來待之敎,而不善知委,未免入侍之遲滯,當該承旨,推考,何如?上曰,依爲之。出擧條上曰,昨今以來,頓有秋氣矣。秉模曰,處暑已過一旬,涼生宜矣。秉模曰,近日晨夜,頗有涼意,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。宗鉉曰,醫官,使之入診,何如?上曰,置之,可也。上曰,守令序班,會寧府使,當就鄕宰之座,而乃反後於侍從守令,此是司謁不善導之致,爲先令政院捉囚,可也。仍命書榻敎曰,當該司謁,令攸司科治。秉模曰,近來雨暘,京畿則適中,而嶺南,尙未免惜乾之患矣。上曰,連接嶺啓,尙未得雨,雖以關東之豐稔,其蔚珍·平海之接壤於嶺南處,獨被旱乾之災,爲南民,豈不悶然乎?秉模曰,嶺啓,初六以後,姑無更來,其間得雨,猶可蘇枯矣。上敎勉兢曰,守令署經,必使今日內盡爲之地,可也。秉模曰,都目,大政也。臣於昨夜,僅一披覽,未得詳看,姑未知其如何爲之矣。上曰,守令入侍時,玉堂臺諫,見其堪任與否,隨事論陳爲可,須勿俯伏,加意周察也。秉模曰,此平安監司朴宗甲狀啓也。以爲本道各邑穀簿,有偏多偏少之弊,而在前各邑會減不足之數,以該邑他衙門穀有裕者,相換矣。乙卯年因啓下關衙門相換,一切禁斷,故軍餉補餉之會減不足者,不得不移減於附近邑有裕處,則越二三邑而行數百里,轉移之政,雖居間年,在所難愼,況一年二三次,則民邑之痼弊,莫大於此。直路軍餉之放下不足者,以該邑他衙門有裕穀中,換其名色,許以去來,俾除轉移之弊,則庶爲矯救之道,請令廟堂,稟旨分付矣。本道事勢,誠如狀辭,而任其去來,無所關由,則有違年前定式之意,使之參量會減之實數及他衙門穀相換之多少,定以幾包,枚報本司,此後不得不相換之時,亦必論報後擧行之意,分付,何如?上曰,依爲之。出擧條秉模曰,卽見京畿監司李在學,報備局辭緣,則以爲華城校吏每年料米二百石零,以安城等七邑所在均廳軍作米,取耗輸送,而馱價不爲磨鍊,昨年耗條,尙未輸送,以會付公穀,定式會減爲辭矣。馱價會減,果是不可已之事,而第念此穀,分在七邑輸送之際,似不無爲弊之端。華城城內所在廣州倉穀耗條,依前還屬於華城,使之從便取用於校吏支放之需,則事甚便好,以此分付於該道臣及華城留守·廣州留守處,前劃安城等邑均廳軍作米,置之,何如?上曰,依爲之。當初許劃,爲南城保障也。今旣還屬於華城,其請代之方,問于守臣,筵退後,草記,可也。出擧條上敎心泰曰,七邑耗條之移劃於本府,果在於何年,而當初之移來移去,緣何委折耶?心泰曰,廣州倉,在本府城內,故初則取耗添補於本府吏校支放矣。昨年因廣州留守狀請,還屬廣州,故本府支放,以安城等七邑耗條移充,而輸來之際,馱價無所磨鍊,故與畿營有請劃之事矣。上曰。雖曰廣州之倉,旣在本府內,則以此取用固好,何必貽弊於七邑乎?予於華城事,必欲無一貽弊之端,依前以廣州耗條取用之意,出擧條好矣。至於廣州不足之數,豈無從他變通之策乎?上曰,禮判緣何懸病乎?秉模曰,聞是實病云矣。上曰,刑判之以本曹坐起,懸頉於次對,事未前有,除非特敎開坐,而輒以曹坐懸頉,則有實職備堂,將無入於賓對矣,豈有如許體例乎?刑判向來之疏,極駭然矣。旣以律文爲言,故屬之執藝之義,雖爲賜批,以外面驟看則身爲重宰,殆若右袒妓流,無難登聞,國綱朝體,壞了無餘。刑判之疏,左相豈有不知之理?予則以爲如何矣。若其本事,則醫官醫女,有若奴主之分,筵稟科治,有非自下之移文,則於此而曰如此如彼,其可成說乎?實則出於昧例之致,今番賓筵之懸頉,亦可推知矣。且我國,胥吏之國也。設令堂上,不知格例,下輩擧行,安敢若此?本曹書吏,嚴杖懲礪,備局吏則有司堂上,懲治,可也。仍命書榻敎曰,備局堂上權禁推。又命書榻敎曰,當該有司堂上推考,下吏,令攸司科治。秉模曰,次對座目,以本司進不進單子修入,故似未及更問去就而然矣。書九曰,次對命下之後,更問進不進而修入單子矣。華鎭曰,江原監司徐有防狀啓,歙谷·麟蹄兩邑鄕校,鐵原褒忠祠位田免䅋事,今當覆啓矣。各道校院免稅之未及準受者,非獨此道爲然,而事係久遠,虛實易蒙,有不可一一許施。且考曹上收租案,則與道啓,不無相左之端,置之,何如?上曰,依爲之。出擧條上曰,此等事之每每請劃,予常以爲非矣。無論宮房校院,輒稱有未準之結,或云空閑而圖出立案,或云陳荒而買得新墾,方今民齒日繁,田野皆闢,則豈有無主之土,尙有遺利乎?其所給價之說,亦豈盡信?今若一任其幻僞而售奸,則諸路校院之請劃,殆無歲無之,戶曹元帳付之漸縮,未始不由於此等處矣。宮房折受之汰其濫雜,卽丙申初政之一也。而不但郡邑之田政,自有其條,以至村野之橫徵,亦無其患,實效之著,久而後知矣。今者東伯之以三邑校院事一時請劃,甚不當矣。此後則此等猥屑之習,一切防禁,不可已矣。秉模曰,聖敎至當矣。校院結數,元有定式,當初立經陳紀,必無罅漏,設有虧欠,必自營邑區劃,每每煩聞,誠極未安矣。上敎漢豐曰,鷹峯補土之役,何當爲之?漢豐曰,已以今月卄六日涓吉矣。上曰,此等之役,不煩戶曹經費,而至於今番宗廟石橋之役,當自戶曹區劃乎?華鎭曰,然矣。上曰,宗廟墻垣修改,當於何間擇日乎?華鎭曰,土石準備然後,方可始役,當在涼生之後,今番橋圮,亦車牛運石之致矣。上曰,橋役,何當告功?漢豐曰,似在十六日間矣。上曰,秋展謁,當在不日,橋役,必從速竣完,可也。上曰,守令進前,諸守令以次進奏職姓名。上敎潤謙曰,下去勉爲之。敎鏗曰,年今幾何?鏗曰,六十三矣。上曰,聞其貧甚,昨於吏判,有所諭矣。以此衰齡,似難遠赴矣。上曰,畿邑武弁守令中,有未經邊地者乎?漢豐曰,有竹山府使矣。上曰,鍾城府使沈鏗,畿邑武弁守令未經邊地人中,今日政相換。出榻敎敎羽晉曰,作宰幾處?羽晉曰,旌義·固城·扶安矣。敎履鎬曰,作宰幾處?履鎬曰,聞慶·醴泉·長城·廣州判官矣。敎琇曰,爾是初邑乎?琇曰,曾經興海矣。敎直休曰,先正文集,將改印乎?直休曰,姑未及矣。敎元臣曰,鄕貫何處,登科幾年?元臣曰,住在丹城而癸卯參榜矣。敎儀祥曰,爾誰之族?儀祥曰,故府使臣持祥之弟矣。敎敦浩曰,曾經何邑?敦浩曰,洪川縣監矣。敎啓濂曰,最初作宰爲何邑?啓濂曰,燕岐縣監矣。敎華鎭曰,啓濂之爲廣判,勝在杆城,而杆城,聞已蘇弊云矣。敎載七曰,至親爲誰·載七曰,前校理金銑,爲最近親矣。敎顯昱曰,至親爲誰?顯昱曰,顯澤之弟也。敎顯正曰,年爲幾何?顯正曰,年今六十矣。上曰,是誰之親?勉兢曰,顯道之弟也。敎熙澤曰,爾家安東,距連山幾里,熙澤曰,五百餘里矣。上曰,淸河較近乎?熙澤曰,不過數百里矣。上命書榻敎曰,淸河縣監李顯正,連山縣監金熙澤,令該曹口傳相換。敎漢寬曰,見爾所帶,如見故相,故相爲說書時,常着此帶,仍陞司書,又加銀飾矣。如爾可謂老成人典刑矣。敎商欽曰,爾是初邑乎?商欽曰,然矣。敎喆祚曰,爾誰之親?喆祚曰,故承旨壽勛之子矣。上曰,想其爲春坊時,知其爲眞實人矣。初仕人以次進奏職姓名。敎學春曰,爾果長於詩文矣。敎儒亨曰,爾誰之親?儒亨曰,故承旨壽鳳之孫也。敎永錫曰,爾誰之親?永錫曰,故參判敬養之姪矣。上曰,頗了了矣。上敎仁浩曰,邊將諸人,自階下問其職姓名,退送,可也。上曰,臺諫進前。道翔進前。上曰,啓辭只擧結語,可也。道翔曰,請寢李汝莭定配之命,更令王府,嚴覈取服,施以當律。上曰,不允。出擧條道翔曰,新除授持平柳相祚,時在慶尙道安東地,請斯速乘馹上來事,下諭。上曰,依啓。出擧條上曰,年旣老矣,習於事矣。纔從嶺外來,雖邑弊民瘼,悉陳無隱,可也。道翔曰,民邑之事,豈無可言,而只尺筵席,有難倉卒仰對矣。上曰,筵退後,以文字敷陳,亦何不可乎?羲甲曰,聖人辭敎命令,非但奉行於一時,實爲模範於萬世,固宜順物而當理,不可因事而激惱也明矣。以再昨日處分言之,金履永定配之命,已是過中,而又因履永之處分,至有尹永僖館職除授之命,此尤豈不萬萬過中耶?永僖之尙不勘其罪,已是失刑之大者矣。上曰,所陳亦時體矣。無畢其辭,而直爲就座,可也。上曰,承史就座。上曰,承史旣爲就座,而玉堂豈獨進前乎?羲甲曰,如臣者,忝叨三司之列,固不敢謂之言事,而顧其職則論思也,伏願畢陳所懷。上曰,速爲就座,可也。羲甲曰,再昨處分,皆出於過加激惱,實有欠於大聖人包容之道矣。永僖豈得無罪?上曰,尹永僖,何嘗有罪?伊後朴奎淳之事,又是政院之私酬酢,至登章奏,轉相葛藤,此雖緣於左相之當初偏護,以至此激成,而豈不有關於朝象乎?秉模曰,金履永之疏,就其事實,雖未知其十分穩當,而投畀之典,誠爲過中矣。上曰,玉堂無激之言,好矣。上敎宗鉉曰,卿之筋力,可堪赴燕之役乎?宗鉉曰,曾於己酉年,猥膺此命,到今十年之間,恐難任事矣。上曰,豈可再勞乎?命書榻敎曰,違牌臺諫許遞,今日政差出,待下批牌招察任。命退,諸臣以次退出。
丁巳七月十二日未時,上御便殿。左承旨·水原留守入侍時,行左承旨李晩秀,假注書吳泰曾,記事官金景煥,記注官金良倜,水原留守趙心泰,以次進伏訖。上敎心泰曰,朝筵夙退,故今又召卿矣。心泰曰,外營爲其軍需之資,自昨年春,設置屯田於荏子島廢牧場之內,募民起墾,姑未就緖,若不得人而任之,則許多設施,不無緯繣之慮,本鎭僉使張後良,與蝟島僉使鄭道寬相換,以爲委任責成,恐合方便之道,故敢此仰達矣。上曰,依爲之。出擧條命退,諸臣以次退出。
上在昌德宮。停常參·經筵。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李晩秀啓曰,來十八日,專經武臣殿講日次矣,敢稟。傳曰,專經文臣殿講日爲之。
李晩秀啓曰,來十六日,漢學文臣殿講爲之事,命下矣。處所,以何處爲之乎?敢稟。傳曰,其間似未溫習,退行於念晦間,在近畿人,嚴飭上來,應講過限者,該房直捧禁推傳旨。
李勉兢啓曰,刑曹參判閔台爀,除拜後過三日不爲出肅,事甚未安,依定式推考警責,仍卽牌招察任,何如?傳曰,聞有實病,勢難行公云,許遞,今日政差出,待下批牌招。
傳于洪明浩曰,諸承旨持公事入侍。
洪明浩啓曰,諸承旨持公事入侍事命下,而六房無公事,不得入侍之意,敢啓。傳曰,知道。
傳于李勉兢曰,吏房承旨入侍。
傳于金達淳曰,推考房承旨入侍。
傳于李晩秀曰,禮房承旨入侍。
傳于李晩秀曰,左承旨入侍。
禮曹,來八月初四日,行景慕宮秋享大祭親祭,取稟。奉敎恭依。
洪明浩啓曰,假注書黃基天,身病猝重,勢難察任,今姑改差,何如?傳曰,允。
黃基天改差,代以洪樂浚爲假注書。
金達淳啓曰,行大司憲宋煥箕在外,執義李基讓,掌令朴道翔牌不進,掌令鄭㝡成傳旨未下,持平閔致載疏批未下,一員未差,監察茶時之意,敢啓。傳曰,違牌及傳旨未下臺諫,只推,牌招茶時。
金達淳啓曰,獻納韓致應,疏有只推之命,一體牌招,何如?傳曰,允。
以大司諫李尙度,獻納韓致應,執義李基讓,掌令朴道翔,牌不進罷職傳旨,傳于金達淳曰,只推。
以掌令鄭㝡成,牌不進罷職傳旨,傳于金達淳曰,只推。
以獻納韓致應,牌不進罷職傳旨,傳于金達淳曰,只推。
以執義李基讓,掌令朴道翔,再牌不進罷職傳旨,傳于金達淳曰,只推。
金達淳啓曰,合辭方張之時,兩司無詣臺之員,事甚未安,除在外·傳旨未下外,呈告人員,竝卽牌招,何如?傳曰,允。在外及衆所共知情勢人,許遞,今日政差出。
金達淳啓曰,行大司憲宋煥箕在外,執義李基讓,掌令鄭㝡成·朴道翔牌不進,持平閔致載疏批未下,一員未差,監察茶時之意,敢啓。傳曰,知道。
以副校理尹永僖,牌不進罷職傳旨,傳于李晩秀曰,其時事勢,觀於徐有聞·沈象奎輩擧措,事實可知。且況上疏則先着鞭,經出則亦不後於人,與兩人對辨之後,亦旣無礙,又其後別有事端,而所謂事端,極可笑。特以差毫謬千之過,慮爲世道,置之勿論之科者,久矣。今於快帖之後,安敢有召輒違乎?萬萬駭然。爲先罷職,以懲逡巡之習。
李勉兢啓曰,吏曹判書閔鍾顯,參議蔡弘遠,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書,更卽牌招,何如?傳曰,允。
以吏曹參議蔡弘遠,牌不進罷職傳旨,傳于李勉兢曰,只推,更爲牌招。
以吏曹判書閔鍾顯,再牌不進推考傳旨,傳于李勉兢曰,更爲牌招。
李勉兢啓曰,吏曹判書閔鍾顯,三牌不進推考傳旨及參議蔡弘遠,再牌不進罷職傳旨,今方捧入,而開政命下之後,連事違召,不卽擧行,揆以事體,誠極未安。判書所當更請牌招,而係是一日四牌,何以爲之?敢稟。傳曰,旣無情勢,則如是違牌,事體未安,吏曹判書閔鍾顯推考,更卽牌招開政,參議只推,一體牌招。
李勉兢啓曰,吏曹判書閔鍾顯,五牌不進推考傳旨,今方捧入,而政命已久,屢度違召,終不擧行,事體所在,萬萬未安,所當更請牌招,而係是一日六牌,何以爲之?敢稟。傳曰,有何可言之處義乎,亦有何共知之情勢乎?一日之內,六牌不進,揆以國體,豈不萬萬寒心乎?此啓辭勿施,仍以前牌催促,使之夜深前開政。
李勉兢啓曰,吏曹判書閔鐘顯,疏批已下,卽爲牌招開政,何如?傳曰,允。
李勉兢啓曰,吏曹判書閔鍾顯,牌不進推考傳旨,今方捧入,而承批之後,又爲違召,政命已久,無意承膺,事甚未安,更爲牌招,何如?傳曰,允。
有政。吏批,判書閔鍾顯進,參判未差,參議蔡弘遠進,左副承旨李勉兢進。以徐邁修爲吏曹參判,柳畊爲司諫,沈鎜爲持平,宋知濂·尹寅基爲正言,洪樂游爲副校理,趙宗鉉爲禮曹判書,趙鎭寬爲刑曹參判,鄭冕綏爲宗廟令,李民秀爲豐川府使,全州判官趙用鎭,錦山郡守沈養之,相換,兼養賢庫奉事單崔仁簡。
兵批,判書李祖源受由,參判李義弼病,參議李文會入直進,參知尹致性病,行左承旨李晩秀啓曰,兵批無緊窠,吏批無送西之人,無政事之意,敢啓。傳曰,知道。
金達淳,以義禁府言啓曰,卿宰禁推,該府草記,待批下捧供,載在大典通編矣。時囚罪人權,係是卿宰,敢啓。傳曰,刑曹·漢城府堂上,逐日赴坐,若欲以此懸頉於賓對,是豈備堂例兼之義乎?雖於籌坐,猶不敢然,事體所在,豈不萬萬駭然?越俸一等,放送,可也。
行吏曹判書閔鍾顯疏曰,伏以臣,昨於千萬不意,忽伏奉天官移除之命,惝怳驚懍,精爽飛越,罔知攸措。噫,臣之不肖無似,曾不足備數於任使之列,而遭際明時,憑依寵靈,翺翔於卿月之崇班,周旋於掌禮之重地,歲月其久,尙逭大戾者,實賴如天之恩造,則臣雖冥迷,尙具彝性,感激圖酬,銘在方寸,其於任職居官,又何敢爲擇利害工趣舍之計,而至若今玆所叨之職,反復揣量,決知其無以冒進,則惟有披瀝肝血,重丐生成之澤,豈敢趑趄嚴畏,自阻仁覆之天,一任公私之狼狽也哉?念臣平生旣無標望之可稱,又乏才具之適用,斯不惟同朝之共知,抑亦淵鑑之悉燭,而最是賦性疎闇,懶散成習,當世之事,懵不經心,恒物之情,茫無所通,事到目前,七顚八倒,雖於尋常應接,猶且動生尤悔,矧玆銓衡之長,卽古家宰之任,雖使鑑別無差,進退得當,尙懼無以平物情而叶公議,況以臣昏憒淺短,百不近似者,而初豈可與論於是任哉?年前除命,適在大政迫近之時,又承前席體諒之敎,怵畏義分,倉卒承膺,終自陷於辜負僨敗之科,至今追思,慙悸交中。儻非天地父母,矜憐而庇覆之,則臣何以得有今日也?然則臣之始不能量分受官,尤足爲追愆訟罪之端。且臣踐歷太過,涯分旣踰,盈滿招災,理必無幸,前此所帶之任,非不華耀,而猶或諉之於世臣之義,自效於奔奏之末,而至於重叨見任於已試之後,凜凜有顚沛之虞,則以我聖上前後曲保之恩,鞶帶之褫,或不待臣言之畢矣。經曰,惟聖人,能通天下之志,民之所欲,天必從之,臣之所至誠祈願者,惟此二語耳。至若狗馬賤疾,何敢猥有登聞,而疾痛之呼?亦所不已。臣本弱幹脆質,重以夙抱貞疾,每當節序之換,如期發作,癖積橫亘,痰飮凝滯,藥餌雜試,寢食殆廢,宛轉刺痛,生意索然,又自數日以前,添得感冒,諸般症形,一倍增劇,賓對趨參,旣無以自力,則今雖欲扶曳出肅,黽勉赴政,有不可得矣。召對屢降,荐犯違傲,飭敎繼下,無路轉動,僅綴文字,仰瀆宸嚴,尤增死罪。伏乞聖慈,諒臣苦懇,矜臣病情,亟遞臣新除銓任,以幸國事,以安微分,不勝大願。臣無任云云。答曰,省疏具悉。宿硏也,卿其勿辭行公。
丁巳七月十三日卯時,上御誠正閣。禮房承旨·吏房承旨·推考房承旨入侍時,行左承旨李晩秀,左副承旨李勉兢,同副承旨金達淳,假注書李泳夏,記事官金景煥,記注官金良倜,以次進伏訖。上命書榻敎曰,守令·初仕人入侍。賤臣承命出傳,與全州判官趙用鎭,永禧殿參奉沈魯崇,慶基殿參奉兪孟煥,南道參軍趙亨錫,偕入進伏。魯崇奏職·姓名。上曰,爾年,幾何?魯崇曰,臣年爲三十六矣。孟煥奏職·姓名。上曰,爾年,幾何?孟煥曰,臣年爲五十四矣。上曰,人甚了了矣。亨錫奏職·姓名。上曰,爾與今水原留守,爲幾寸親乎?亨錫曰,爲十三寸矣。上曰,爾須各別禁松,可也。命魯崇·孟煥·亨錫先退。上敎晩秀曰,馬祖祭傳香在明日,獻官諸執事淸齋等節,各別嚴飭,而祭班監察,使之來待分付,可也。賤臣承命出傳。命書榻敎曰,政官牌招開政。上曰,監試照訖講,今番則前期爲之之意,曾有下敎矣,尙不開講者,未知何故。此意申飭禮曹,可也。上曰,尹永僖之事,亦由於照訖講矣。伊時徐有聞·沈衆奎輩,何不卽地摘發,乃於榜目修整之後,始乃經出乎?卽此而其事實可知,而永僖旣先陳疏,又爲經出,至與兩人對辨,則其時事,可謂無礙,而予嘗以左相事爲非之者,事屬義理邊,宜愼毫忽,而以若年位無端曰可曰否於其間者,豈不慨然乎?又其後朴奎淳事,亦甚無謂。此等處,謂以公論有所云云,極爲不緊,至今置而勿論者,蓋出爲世道,兢兢致慮於差毫謬千之界,而若其時承宣事則豈成說乎?奎淳若發不敢道之言,則當其時,嚴辭斥之,可也,上疏徑出亦,可也,而朝者旣與之酬酢,乃於翌日,到漏院始爲陳疏者,是誠甚樣擧措?渠輩所爲,眞不滿一笑。今於快帖之後,永僖何敢如是逡巡乎?達淳曰,徐有聞·沈象奎輩擧措,固可謂未盡善,而至於永僖則單子渠旣目擊,而使之越講者,烏得無罪乎?用鎭進奏職·姓名。上曰,全州素稱劇邑,今爾之往,欲何以爲治乎?用鎭曰,臣不敢臆料預定,當於下往後,臨事措置爲計矣。上曰,爾曾經何邑乎?勉兢曰,此守令,曾任金城縣,而與其時監司李秉鼎,有姻婭之嫌,故到任未月而見遞矣。上敎用鎭曰,爾於向時,以職務間事,有所責敎矣,可能記得否?用鎭曰,以拾蟲拾繭事,曾蒙麤反害事之敎矣。上曰,若麤率如此,則安能治全州之劇邑乎?用鎭曰,臣當勉礪爲治矣。上曰,三昨日之雨,水原境內,亦皆周洽乎?用鎭曰,伊日之雨,僅得沾潤,而初九日十一日之雨,可謂周洽矣。上曰,其處農形,何如?用鎭曰,可以免歉矣。上曰,萬年堤改築事,爾亦聞之而可爲一邑之蒙利否?用鎭曰,臣果稔聞,而知其蒙利之必多矣。命書榻敎曰,今聞履歷,不可以已經守令言,難治之營下劇邑,似難爲之。全州判官趙用鎭,旣有承傳郡守中,今日政相換。曠官可悶,該判官,仍令明日辭朝。命用鎭先退。勉兢奏曰,品案中侍從及未通淸參上參下族派懸註事,在京人則自吏曹,就其家懸錄,而在鄕人則以各道成冊詳考然後,可以修納矣,今則都政已過,內入各道成冊還下,俾得修整似好,而至於文蔭武成冊,亦於都政後修整之意,臣向與前承旨李益運,有所仰稟矣。上曰,唯。晩秀曰,香室守僕金昌文,年老且病,不堪任役,故渠欲以其女壻年壯者,自代云矣。上曰,若其可堪人,則代定無妨矣。上敎晩秀曰,通禮院書員秦興起,今已衰老,更無繼之者,本院擧行,莫非爲所重之事,而解事可堪之人,不易得焉,豈不可悶乎?卿等勿以他司事知之,看作己任,留意訪問,必爲得其人之地,可也。命退,承史以次退出。
丁巳七月十三日辰時,上御重熙堂。左承旨入侍時,行左承旨李晩秀,假注書李泳夏,記事官金景煥,記注官金良倜,檢校待敎徐有榘,以次進伏訖。上曰,政官牌去來,斯速催促,可也。賤臣承命出,回奏,吏曹參議蔡弘遠,納牌不進云矣。上曰,判書牌去來,亦爲催促。賤臣承命出,回奏,吏曹判書閔鍾顯,在家不進云矣。上曰,更爲出牌,可也。賤臣承命出,回奏,吏曹判書再牌,在家不進云矣。上敎晩秀曰,退出後,判書更爲出牌,可也。命退,承史以次退出。
上在昌德宮。停常參·經筵。
金達淳啓曰,御營廳將官來言,今日本廳軍兵,日次私習云矣,敢啓。傳曰,知道。
金達淳啓曰,行大司憲宋煥箕在外,執義李基讓,掌令鄭㝡成·朴道翔,持平沈鎜,牌招啓辭未下,持平閔致載,疏批未下,監察茶時之意,敢啓。傳曰,知道。
李晩秀啓曰,行右承旨洪仁浩,今日不爲仕進,卽爲牌招,何如?傳曰,聞有實病,許遞。
金達淳啓曰,臣達淳,入直禁軍戎器點考進去,下直之意,敢啓。傳曰,知道。
傳于李晩秀曰,禮房承旨,馳詣宗廟景慕宮,奉審摘奸以來。
傳于李勉兢曰,左副承旨,馳詣受香所,奉審摘奸以來。
金達淳啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于李勉兢曰,諸承旨持公事入侍。
傳于李肇源曰,右副承旨入侍。
兵曹口傳政事,副司果金近淳。
以慶尙監司李亨元狀啓,祈雨祭設行次,行到淸道郡,得雨形止馳啓事,傳于李肇源曰,爲嶺南夙宵渴悶之際,觀卿狀辭,禱雨之行,得此沛然之澤,爲嶺民懽喜忭幸萬萬。其後所得,此外遍霑,續卽星火狀聞事,回諭。
李勉兢,以吏曹言啓曰,卽接兵曹移文,則新除授本曹佐郞閔命爀,以旣經正郞之人,降授佐郞,依例入啓遞改云。旣經本曹正郞,則法不當仍置,改差,何如?傳曰,允。
金達淳,以備邊司言啓曰,華城校吏,每年料米二百石零,以華城所在廣州倉穀耗條,依前還屬於華城,取用於支放之需,前劃安城等七邑均廳軍作米置之事,擧條批旨內,依爲之。當初許劃,爲南城保障也,今旣還屬於華城,其給代之方,問于守臣,筵退後,草記可也事,命下矣。謹依批旨,問于廣州留守徐有隣處,則以爲自朝家,特軫南城保障,支放之需,有此給代之命,誠不勝感幸,而給代之當用何地方何穀物,惟在廟堂區劃,實不知何如爲好,而問于守臣,旣有成命,亦不敢不對,若以安城等七邑所在均廳軍作米耗條之曾劃華城者,稱其數許劃,則從便移貿,庶可支用云矣。均廳軍作米,纔請置之,守臣所請,又在此米,殊非七邑除弊之意,而自該府從便移貿,則比諸各邑之輸送華城,爲弊似少。至於馱價,則勿爲擧論事,亦已停當,姑爲依此施行之意,分付,而安城等七邑耗條之當送華城者,卽丙辰條也。今若屬之廣州,則華城所在廣州倉昨年耗條,自華城取用然後,可以彼此相當,此則令華城留守及廣州留守,往復相議,從便區處,何如?傳曰,允。
金達淳,以二所巡廳言啓曰,去夜初更五點量,犯夜人幼學李弘臣執捉,依例移送秋曹之意,敢啓。傳曰,知道。
金達淳,以右邊捕盜廳言啓曰,本廳兼從事官李顯道,備邊司郞廳啓下矣。本廳從事官之任,改差,何如?傳曰,允。
掌令朴道翔疏曰,伏以臣百無肖似,偏蒙渥恩,前後所踐歷,罔不踰涯,屢叨縣邑,莫效百里之責,十載臺銜,曾無一字之補,每一循省,愧懼靡容,重以犬馬之齒,居然七旬,神精不及於曩時,志氣益負於初心,引年退伏,雖非所敢,隨分置散,於心則甘,誠不意宗正之除,掌憲之陞,恩旨聯翩,有若尙堪驅策者然,臣聞命感惶,卽地出肅,惟以竭蹶奔走,爲萬分一報效之圖,日昨賓對,幸借方寸之地,逖違之餘,榮感已極,而天語溫諄,旣使之年,又導之言,蟣蝨賤臣,何以得此於聖明?纔下軒墀,感淚被面。第伏念臣新從下土,杜門病蟄,一切官師得失,機務便否,匪惟臣見識之不逮,人亦無向臣道者,雖欲强爲可否,妄效一得,其如借視聽於聾瞽,何哉?然臣久居嶺外,凡係隱瘼之最切於民邑者,不無一二私憂,過計於中者,臣請略陳之,以冀財幸焉。其一曰,學術之病,自麗朝以來,群賢輩出,嶺以南,素稱鄒魯之鄕,文成公安裕,出於順興,文忠公鄭夢周,生於永川,先正臣文敬公金宏弼,起於玄風,先正臣文獻公鄭汝昌,作於河東,先正臣文元公李彦廸,興於慶州,先正臣文純公李滉,發於禮安,斯皆腏食聖廡,可謂蔚然盛矣。近世以來,不但私淑無人,闚闖藩籬,亦尠其倫,一或留意於此邊事者,高自標榜,低視一世。輒曰嶺以北,雖有豪傑之士,至於篤於躬行,深於經術者,槪無其人,此言,不幾於誣一世乎?然其自恃之病,偏係之累,消除他不得。自今以後,凡道臣·守令,必擇無私意有學識者,使之加意風礪,偕至和平之域,是爲一分救正之道也。其二曰,書院之弊,大抵創建院宇,爲士子藏修之所,講劘義理,淬礪名行者,法意甚盛,而第於國朝典禮,初無書院定制。蓋順興白雲洞書院,爲書院創設之首,而事在五禮儀已成之後,五禮儀本不及書院祀享之禮,大典通編中,亦無指一定式。雖以嶺以南言之,一邑之內,或設六七書院,已不能無弊,俎豆之數,初無酌定,然而牲用剛鬣,飯用二簋,槪視文廟廡享之禮,而春秋必用篚幣,雖以文廟釋菜言之,只於五聖位用弊,十哲以下,未有獻幣之禮,凡八路院享八百餘處,春秋脯幣會減,厥數夥然,此等處,宜在節損。禮曰,庶羞不越牲,牲用剛鬣,則雖用牛脯,必曰鹿脯,槪亦不越牲之義也。今院享,牲用剛鬣而輒殺數牛,以爲供士之需,可謂輕重倒置。此後院享,勿許宰牛,祭享脯脩,令於鄕校釋菜時,預先備待,臨享分送,恐合事宜。書院奴婢,宜有定數,而一院奴婢之散在各邑者,或至五六千,或至三四千,奸民逃役,間多投屬,每當簽丁,往復紛紜,此亦量宜定數,凡此數件,作爲成憲,添載通編,恐或爲矯救之一端也。其三曰,鄕校之重,反不如書院,嶺南之俗,以書院爲重,老士宿儒,稱爲院長,則若固有之,鄕校齋任,則薄不爲也,或有往來書院,而不入鄕校者有之。書院之齋舍宏侈,或倍蓰於鄕校,書院則一新修改,鄕校則多年頹圮。每曰書院則多士出力,鄕校則朝家會減,每當鄕校修改移還安之時,若無自營門狀請香祝下來之事,雖有滲漏頹破之處,不敢擅自修改云。如是之故,甚至於級夷藩拔,上雨旁風之境,此誠列邑之痼弊。謹按國朝典禮,文廟釋菜則二品官爲獻官,移還安告事由則三品官爲獻官。以此考之,則列邑釋菜,該邑守令爲獻官,凡於修改移還安時,恐不必煩請香祝,使各該邑,每於春秋釋菜之時,兼行告由,隨毁隨補,則自省會減之費,亦無頹漏之患矣。其四曰,科場之弊。鄕試之紛挐,有倍於京,甚至結黨環帀,毆打試官,多方鑽刺,四面圖囑,爲試官者,欲循私則不忍負國,欲秉公則反招謗怒,其爲弊已無可言,而若其紛挐之習,則鋤耰棘矜之徒,皆編於縫掖章甫之列,無文無筆,瀾入場中,專以惹鬧作拿爲能事。如欲禁遏此弊,莫如預先操切,若其鑽刺圖囑之弊,專由於平居無篤實之工,臨場有躁競之心,此不立法嚴防,漸至難救。謹按我東科制,創自高麗光宗之時,而其後定式,每五百戶取一人許赴。以此推之,千戶之邑,當取二人,萬戶之邑,當取二十人,合以計之,七十一州都數亦不少。雖然揀擇去取之際,固宜十分詳愼。略倣朱子貢擧私議之法,每式年自本邑,大科則背講一經,小科則背講一書,若子年則講周易·論語,卯年則講書傳·孟子,午年則講詩傳·小學,如是輪回,則十年之間,爲士子者,皆能背誦七書,大科則試以賦表策論,小科則試以詩賦義疑,擇取優等入格者,每千戶得二人,使各該邑禮吏,領付試邑,則自無冒入之弊,亦有得人之效矣。其五曰,還餉之弊。今之所謂還餉,非古之所謂糶糴也。大抵糶糴之法,春則自官出米穀於民,而納民錢布,秋則出錢布於民,而納民米穀,歲歉而穀貴,則出穀賤而納錢貴,年豐而穀賤,則出錢賤而納穀貴,以此以彼,皆利於民,此所謂常平之法,而民實賴之。還餉之法,春而白給,秋而白徵,至於耗上生耗,便是白之又白,此旣無益於民,而民實不便。且還餉督捧之時,若値歉荒之歲,則十室九空,指徵無處,隣族之侵,紛然竝作,國穀終不可以不捧,椎膚剝髓,尙患不足。至於糶糴,方春分給之時,已捧錢布於民,假令受食之民,太半逃故,官無所失,米穀收納之時,廉價取民,則民皆樂從,必有爭先之效。然則還餉糶糴,名雖相近,實則遼絶。臣待罪英陽時,穀簿中有所謂辛酉火田粟者,蓋辛酉年,繡衣適過本邑,以無歸屬火栗十石,付之還案,此穀旣非營還,又非官穀,稱之曰備局句管,年年取耗,今至五十餘年,至於七千石之多。若過四五年,將至萬石,耗之取於民,若是無節,此不大加更張,民不聊生。還餉之爲糶糴,特一轉移間事,雖以嶺南言之,必擇明於穀簿之數三守令,齊會營門,講究變通無弊之策,則民有賴而國用亦裕矣。其六曰,良役之弊。國初五衛之制,初無徵布之法,而間因築城戍邊之役,朝家憫其裹糧遠赴,許以納布雇代,此徵布之法,所由起,而實則從民願也。壬辰亂後,五衛罷而訓局設,養兵之需,專責良布,五軍門次第設置,收布漸廣,所謂鄕軍,身不知坐作進退之節,而家則無甔石甁盎之儲,安得不窮且逃也?我東兵力之强,甲於天下,在勝國時,雖以隋帝·唐宗之動天下兵,皆不免敗歸,女眞·契丹,片甲不還,此不但代有名將,蓋養兵有素故也。設置田柴科,以兵爲名者,田可以足衣食,柴可以備樵㸑,每有緩急,人自爲戰,所以遇敵必勝者也。我國之兵,不但無以自活,又從以納布,富强者百般謀避,疲癃者僅僅充數,觀於壬辰丙子之土崩瓦解,可知。猗歟,我英宗大王,深燭弊源,特行減匹之法,殘氓疲卒,至今蹈舞於仁天化日之中,而行之四十餘年,黃白也隣族也,百種病敗,猶復如前日,此無他,有司之臣,不能對揚德意,拔本塞源之致。且以京司吏屬,沾丐無術,巧作名色,多般加徵,今皆一切革罷,使皆歸農,春秋自各道營鎭,廣加操鍊,優其賞典,不出十年,可得幾萬精兵。言者每以爲一匹之減,國用之不足,官民之受弊,已無可言,今欲一切停罷,則何以充其代而給經用乎?大抵我國,三面距海,魚鹽之利,山澤之産,無物不有,所患者,人多遊手,地有遺利,苟使理財之臣,得其方便,則不加賦於民而用自有裕。高麗之時,無良役之法,數十百萬之兵,一朝調發,糧餉無乏,中國誅求,不勝其多,布以萬計,馬以千數,應辦無匱,今則隨事罄竭,觸處窘急者,無他,用之者不知爲節,生之者不得其道故也。其七曰,戶籍之弊。顧今漏籍之習,無處不然,而嶺南爲尤甚,今年不如去年,今式不如去式。每曰逃亡相續,民戶漸縮,他邑之民,不加多,他道之民,又不加多,則逃亡之戶,必無登天入地之理矣。臣待罪英陽,適當壬子歉荒之時,區劃設賑,有籍者分還計糧,無籍者方許付賑,而飢口至於八百之多,此皆漏籍之類。以其漏籍之罪,不欲付賑,則又不忍立視其死。逮至甲寅秋,又收乙卯式戶籍單子,則癸丑付賑之民,殆無一人新入籍者,視英一邑,他邑可推。遍閱各邑帳籍,則班戶外民戶,元無十數人同一籍者,皆稱鱞夫獨女,以理推之,鱞寡未必無子女,富實之民,輒以其壯子長女,稱爲奴婢,此則圖免良役之計也。民習之巧惡,固無可言,而與其虛戶比摠,無寧括戶充數。今當式年收籍之時,申飭各色,多般檢察,俾無無端漏籍之弊,亦足爲增戶添丁之一道矣。其八曰,文敎不振之弊。嶺南在諸道,最稱文獻之鄕,讀書者必準萬遍,著書者輒期等身,群經註脚,如誦已言,語類大全,無不融通,一番踰嶺,見者不問知爲嶺南巨儒。近年以來,讀書種子,幾乎絶稀,年至强仕,輒停科行,間或屢占發解,必欲成名,白首濩落,家徒四壁,則後生輩以文爲戒,絶意科業,究其情,亦云慽矣。國初名碩,多出嶺表,人才之生,豈有古今之異,而其所以陶鑄而奬拔之者,今不如古也。謹按國朝故事,通邑大都,皆置敎授,如先正臣李彦廸之爲慶州敎授,故相臣李元翼之爲平壤敎授,卽其可據之例也。不但大邑,小邑亦然。臣待罪漣川,取考邑誌,則縣監一人·敎授一人,今雖不能遽復古例,各邑文蔭守令,必責敎養之效,簿牒之暇,或講確經旨,課以程文,不但文風之丕振,抑亦爲官長砥礪之道矣。其九曰,武力不競之弊。人之恒言曰,嶺南之武藝,不及西北,天之生材,豈或有南北之別,而顧其習尙風氣,有所不司故耳。本道地濱萊海,桑土之戒,不容少忽,而人心狃安,南顧之憂,反有輕於西北。且嶺人所以自視者,亦甚欿然。雖以年前庭試時事言之,一道赴擧之數,不滿百人,致勤飭敎行關之擧,此莫非爲守令者,不能奬勸課督之罪也。自今以後,邑課營試,逐年設行,水鍊陸操,量時董飭,則不惟武衛之可奮,抑將南虞之永息矣。其十曰,擇守令。凡此九條,何莫非民邑之急先務,而苟求其要,無出於擇守令三字符。今之爲守令者,孰不欲殫竭報效?爲道臣者,或罷或貶,莫敢容顔私於其間,則凡在字牧之任者,不可爲不擇,而無論賢不肖才不才,一廉字最爲要道,此眞德秀政經中特標廉平公正四字,爲政治之本,而廉之一字,爲開卷第一義也。向來淸白吏抄選之命,聖意所存,孰不欽仰,而臣則妄竊以爲抄選於身後,固足爲風礪警俗之方,奬用於目前,尤可爲生民保安之道。內而卿宰,外而方伯,各擧廉謹節約,可合守令之人,待窠差遣,則上項九事,次第咸擧矣。臣於再昨筵退之後,宿病添劇,轉動無路,一日之間,再違召命,終宵怵惕,如難自容,待曉封章,言亦草草,臣罪至此,益無所逃。伏乞聖慈,俯垂矜諒,亟削臣職,仍治臣罪,以肅朝綱,以安私分,千萬幸甚。臣無任云云。省疏具悉。向筵使之年使之言,爾果退有此疏,皆屬實情實事,許令廟堂,逐一論理稟處,以爲實用之一助。爾其勿辭察職。
丁巳七月十四日卯時,上御誠正閣。諸承旨持公事入侍時,行左承旨李晩秀,左副承旨李勉兢,右副承旨李肇源,同副承旨金達淳,假注書洪樂浚·李泳夏,記事官金景煥,記注官金良倜,檢校待敎李存秀,以次進伏訖。上曰,馬祖祭,定在明日,獻官以下諸執事,皆以司僕寺官員差送,可也。勉兢曰,本寺官員數少,必有苟艱之患矣。上曰,然則本寺正,差典祀官兼大祝,而以曾經內乘爲預差,其餘諸執事,皆以本寺官員差出之意,往復於禮判,改出擧條。左副承旨進去於馬祖祭受香所,各別看審,而憲府下屬及各司下隷輩,必多作弊之端,且場內民家,慮或有汚穢之物,竝一一嚴飭禁斷,而本寺副提調,亦往禁飭,可也。命書榻敎曰,守令入侍。樂浚承命出傳,與豐川府使李民秀,偕入進伏。民秀奏職姓名。上曰,爾往豐川,務爲善治,可也。命民秀先退。上曰,右承旨,今日何不入來?肇源曰,聞有身病瘧疾,不得入來云矣。上曰,旣有實病,則許遞,晩秀·勉兢,前奏無公事,先退。肇源讀奏黃海監司李義駿啓本,延安府反庫事。達淳讀奏平安監司朴宗甲啓本,罪人等同推開坐事。命書判付訖。命書榻敎曰,假注書洪樂浚,仍察廳任。命退,諸臣以次退出。
丁巳七月十四日卯時,上御重熙堂。右副承旨入侍時,右副承旨李肇源,假注書洪樂浚,記事官金景煥,記注官金良倜,以次進伏訖。上曰,馬祖祭受香所,俄命左副承旨摘奸以來矣,卽令左副承旨,馳詣太常,與獻官,偕奉神位,進去壇所,可也。仍命退,承史以次退出。
上在昌德宮。停常參·經筵。
藥房提調趙宗鉉,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖侯爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣侯一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
金達淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金達淳啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,吏曹參判徐邁修,除拜後過三日,不爲出肅,事甚未安,依定式推考警責,仍卽牌招察任,何如?傳曰,允。
金達淳啓曰,合辭方張之時,兩司無詣臺之員,事甚未安,除在外疏批未下外,未肅拜呈告人員,竝卽牌招,何如?傳曰,允。
傳于李勉兢曰,諸承旨持公事入侍。
傳于李勉兢曰,左承旨入侍。
傳于金達淳曰,同副承旨入侍。
以大司諫李尙度,司諫柳畊,獻納韓致應,正言宋知濂·尹寅基,執義李基讓,掌令鄭㝡成·朴道翔,持平沈鎜,牌不進罷職傳旨,傳于金達淳曰,只推。
金達淳啓曰,行大司憲宋煥箕在外,執義李基讓,掌令鄭㝡成·朴道翔,持平沈鎜,牌不進,持平閔致載,疏批未下,監察茶時之意,敢啓。傳曰,知道。
金達淳,以都摠府言啓曰,副摠管李章漢,以御營中軍軍兵等中日試放事,南小營晝仕出去之意,敢啓。傳曰,知道。
金達淳,以刑曹言啓曰,因二所巡廳啓辭,去夜初更量,犯夜人幼學李弘臣執捉,移送秋曹事,命下矣。李弘臣,依更數決笞三十度,放送之意,敢啓。傳曰,知道。
兵曹判書李祖源疏曰,伏以臣身,非臣之有也,頂踵毛髮,罔非造化,燥濕夷險,矢心圖報,迺蒙殿下簡心之眷,謬及無似,本兵重任,擧以畀臣,臣於是,不計才具,不揆涯分,聞命竭蹶,輒出而膺,此實感激居先,趨走是急,一身之私,有不暇恤也。若其負乘之懼,鞶褫之願,何嘗食息而暫忘哉?時値大政,親臨暑殿,董正飭勵,聖意甚盛,臣義不敢辭,冒沒承當,觸事憒憒,莫非瘡疣,而幸蒙庇覆之恩,獲免僨誤之誅,臣退而點檢,感愧交切。念臣性本疎迃,識又鈍劣,尋常事爲,率皆聾瞽,剸煩理劇,實非其任。況臣所叨之職,統轄諸軍,甄別流品,責任之緊重,事務之浩繁,殆最於六官,以臣身居是職,何嘗一半分近似哉?矧今素患伏暑,如期闖發,嘔泄交作,食飮全却,耳聾之症,一倍添劇,貼身床玆,生意索然,三度恩由,屢日調息,而一向彌留,乍歇旋劇,時日之萬無束帶赴公之望,臣之不稱之實,難强之病,其不宜虛縻也,明矣。且況纔過大政,卽銓家瓜熟之期,臣若貪恩戀榮,因仍蹲冒,則臣身狼狽,顧不足道,而其於累聖簡而駭物議,何哉?與其畢竟僨事,自歸辜負,無寧趁今卸解,俱幸公私,臣左右思量,惟有一遞。玆敢略具短籲,仰煩崇聽。伏乞聖明,諒臣懇之非出飾讓,念臣職之不容暫曠,特遞臣本兵之任,仍治臣瀆擾之罪焉。且臣於都目政事中,同知尹藎東望筒,有萬萬惶悚者。藎東資非二品,而緣臣誤認,矇然擧擬,至蒙天點,親政事體,何等嚴重,而臣昏謬不察,致此做錯,臣之不堪是任,卽此著矣。乞被威罰,以彰臣罪,原望勿施,以存法例,千萬幸甚。臣無任云云。答曰,省疏具悉。同知望,勿施。卿其勿辭行公。
平安監司朴宗甲疏曰,伏以臣,智不能運尺篙而學操於江海,力不能勝匹雛而試荷於鼎呂,理之無幸,不待智者而決矣。前後辭疏,竭盡底蘊,憂恐懇急之情,不啻如暍人之願濯,縛者之求解,而終未蒙體諒之恩,符節之縻身,居然再及秋矣。臣蒙被恩造,與天無極,赴湯蹈火,亦所不辭。況此方面之任,虞之岳牧,漢之刺史,任專望重,行道之職也。苟使臣,粗有展布之具,因此而少酬天地高厚之德者,雖及當去之期,其心亦將望少須臾無去,以畢平日願忠之誠也,何苦而緩聲疾呼,至再至三,不顧分義之嚴畏,不恤事體之猥屑哉?此其中必有甚不得已者存焉耳。臣之冒赴是職也,非不知用與實違,必致尤悔,只緣吾君有命,義不忍終辭,又謂奉令承敎,或可幸無罪,而用作大違用靜,做時不如說時,僨誤初積,慌遽隨形,心纔慌遽,事轉鹵莽,展轉相因,循環相成,以至於無事不錯,無往非罪矣。就以目下一二事言之,殿最何等大政,而品第違實,以致還下,錄啓何等重事,而出入失情,至命更査,廟堂請罷,寔從末勘,而判付越俸,又出特恩,臣感祝之餘,繼以霣越。夫道臣之職,無大於考績審獄二事,而於此一有不衷,則當黜者陟,當陟者黜而民受其害矣,可死者生,可生者死而法失其平矣。思之到此,寧不寒心?然猶幸其刑政之大者而關於天聽,故殿下得以誨責之,而臣得而改之也。其餘事不上徹,斷由己意而優可爲民邑之利害者,日亦不勝其錯,此則殿下之所不知而臣亦無由自知也。國家之置方岳旬宣之任者,爲其共治天職,保民熙績也。乃臣則褒如列守之功過,矇然庶獄之體要,厦氈之上,未寬宵旰之憂,董正之地,每尙忠厚之風,有臣如此,其國謂何?儻蒙聖度,矜其愚迷,不從刑書之誅則幸矣。若其仍保爵祿,一味盤礴,則淸朝之廉恥,臣則壞了,識者之嗤罵,何以解之?臣心之惶愧不安,雖不足道,失職者不去,有罪而無罰,恐非聖朝懋實之政也。至於賤疾之每溷崇聽,極知其萬萬猥越,萬萬惶悚,而昨今年來,直癃尫醜朽之一物爾。入關之思,首邱之念,糾結心曲,只有日夕北望而蘄祝,況今金火之交,晩炎猶熾,舊恙未除,新祟又肆,宛轉呻楚,長在牀笫,精氣日壞,鬼事日迫,營中百務,一切擔閣,行部當前,亦難自力,若不趁今變通,則公私狼狽,尤無餘地。玆不得不更此瀆撓於天地父母之前。伏乞聖慈,俯垂憐憫,將臣所帶職名,亟許遞改,仍治臣溺職僨事之罪,以警具僚,以靖私分焉。臣無任云云。答曰,省疏具悉。卿其勿辭行公。
丁巳七月十五日卯時,上御誠正閣。諸承旨持公事入侍時,行都承旨洪明浩,行左承旨李晩秀,左副承旨李勉兢,右副承旨李肇源,同副承旨金達淳,假注書李泳夏·洪樂浚,記事官金景煥,記注官金良倜,檢校待敎李存秀,以次進伏訖。上曰,馬祖壇所,果爲精潔乎?勉兢曰,臣則馳往摘奸,則司僕寺官員,另爲嚴飭,而至於近村之臨産女人,亦爲出送矣。勉兢曰,史官座目,預爲正書,入侍命下,卽爲塡入,例也,而今日入侍座目,初不書待,殿座之前,未及入啓,事極駭然。當該注書,所當重勘,而本院請推之外,無他可施之罰,何以爲之乎?上曰,推考,可也。上曰,無公事房先退。明浩·晩秀·肇源退出。達淳讀奏江原監司徐有防狀啓,濫騎驛馬,枉道人無乎事及江原監司徐有防啓本,罪人尹卜三,平海郡到配事及咸鏡監司李鼎運啓本,罪人鄭取善放送事。命書判付訖。仍命退,承史以次退出。
丁巳七月十五日辰時,上御重熙堂。左承旨·稟事閣臣同爲入侍時,行左承旨李晩秀,假注書洪樂浚,記事官金景煥,記注官金良倜,一提學鄭民始,以次進伏訖。民始曰,近日晩熱尙甚,聖體,若何?上曰,一樣矣。民始曰,王大妃殿氣侯,何如?上曰,一樣矣。民始曰,惠慶宮氣候,何如?上曰,一樣矣。上曰,檢校待敎徐有榘,如已入來內閣,使之入侍。賤臣承命出傳,與徐有榘,偕入進伏。上曰,朱書割付,今爲幾卷?有榘曰,已割付者爲十四卷,而未及割付者,尙餘五六卷矣。上曰,自今日入直看檢,可也。仍命先退,有榘退出。民始曰,小臣本來抱病,今年尤甚,而所帶之職,皆錢穀甲兵,無非煩劇之任。如臣病孱之質,實無堪勝之道,伏望體諒之恩矣。上曰,當體念矣。晩秀曰,每式年監試初試照訖講冊所用小學,當入十二件,武科會試講冊所用通鑑,當入十四件,而校書館所藏兩件冊子,皆只有七件。前此講冊新備,非止一再,而隨備隨失,輒稱不足,此專由於外閣郞吏,不善典守之致。臣等之不能檢飭,誠極惶悚,而今番則試期不遠,變通無路,兩件冊子,不足物力,使戶曹依例上下,自外閣新備後,以新備年條,詳錄於原冊卷末及冊都錄,閣臣以時翻閱,郞吏遞相傳掌,復有如前閪失之弊,則當該外閣郞吏,照法重勘。書籍事體,至爲嚴重,措備物力,尤關經費,此後雖或舊件弊破,不得不新備者,必待自內閣稟旨捧甘後,擧行之意,一體分付,永爲定式,何如?上曰,依爲之。出擧條民始曰,伏見忠淸前監司林濟遠所報,則以爲本道所在均廳軍作米及補還穀留庫中,加分取耗,竝與元耗或上納均廳,或移錄儲置,定式施行已久,而近來元穀耗縮·軍作補還各穀,通計都數不過二萬三百餘石,而上納與移錄條,則竝雜費爲二千八百八十餘石,其所不足,爲八百四十餘石。每年劃出元穀,漸致減縮,實是難繼之道。自今年船儲代一千石,勿爲移錄儲置,均廳各穀留庫中加分外,餘數只是六百餘石,亦爲盡分通同取耗需用,則似無犯用元穀之慮爲辭矣。當初上納與移錄,各有定式,則雖難變通,而元穀減縮耗條不足,以致犯用之境者,大是可悶,不可無軫念之道。移錄條一千石,姑令停止,加分餘數,亦甚零星,依所報盡分取用,待元數準充耗條相當之後,依前定式,還爲移錄,亦爲量宜留庫之意,分付,何如?上曰,依爲之。出擧條仍命退,諸臣以次退出。
丁巳七月十五日申時,上御便殿。同副承旨入侍時,同副承旨金達淳,假注書洪樂浚,記事官金景煥,記注官金良倜,以次進伏訖。上命書傳敎曰,大比試期不遠,政官明日牌招開政,而每於鄕試,欲爲定式而未遑,今年則嶺·湖之穡事,猶未入量,苟欲試可,政當其時。大抵式年初試,京試官都事之分差考試,出於嚴科體之意,而道伯,卽亦奉使之人,皆以卿宰下大夫,出而按之,則其體貌之不輕,比堂下官,果何如?擧一方事務,無不委之道伯,及夫三年一次之科,獨不與焉者,亦果何例?西京之鄕擧里選,未聞別差掌選之官,而勿令刺史·太守與焉。如以爲道伯不可行都事之事云爾,則有國大政,莫過於經界。災傷覆審,乃都事敬差官之事,而道伯替行,近成恒例,如以爲試事,不可責之按道之臣云爾,則公都會,亦一國試,而監司又行都事之事。且以國典言之,式年文武科及小科初試,各道觀察使及節度使,定差員錄名試取云云,而京試官都事分掌之法,不載於大典原編矣。差員之所試取者,監司豈不主試乎?況試官之下往也,試邑之輪定也,外此種種弊端之及乎小民者,不一而足。先從都事掌試之近例而已之,擧半道儒生,咸聚營底,使道伯主試,則營下皆非殘邑也,爲弊當不至如彼,奉法必勝於客官,此豈非兩便俱利之擧乎?今式年鄕試時,都事姑勿差遣,道伯與京試官,分左右道試取,而此而試之有效益,則專一道付之道伯,亦無不可,此亦師古率舊之一端。以此分付該道,而北道試所之評事主南,都事主北,可謂膠鼓之甚者。昔則評事長在北幕,所以換掌分試,今之爲客官,都事·評事,何異焉?此後評事掌北關之試,仍留監市事,著爲〈定〉式,關東·海西則道伯自當專試,而錦伯亦不可以蔭官爲拘。古者大科命官,蔭官亦有承命考券之格例,竝以此意知悉事,禮曹行會,而此外細節之可以知委者,廟堂消詳,分付。上敎達淳曰,監司今旣掌試,則營下邑,必難專當,若使各邑分供,如支勑,例爲之則甚好,以此意詳言于廟堂,可也。仍命退,承史以次退出。
上在昌德宮。停常參·經筵。
金達淳啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
李肇源啓曰,事變假注書金致龍,身病猝重,勢難察任,今姑改差,何如?傳曰,允。
傳于李勉兢曰,諸承旨持公事入侍。
傳于李肇源曰,右副承旨入侍。
傳于李肇源曰,下直守令留待。
傳于李肇源曰,下直守令入侍。
備忘記,會寧府使李潤謙,三和府使李東善下直,各長弓一張,長箭一部,片箭一部,筒兒一箇賜給。
備忘記,潼關僉使崔致綸,在德萬戶崔景行,仇寧萬戶金德永,豐山萬戶姜漢建下直,各長弓一張,長箭一部,片箭一部,筒兒一箇賜給。
金致龍改差,代以盧爲事變假注書。
盧在外,代以朴廷儉爲事變假注書。
金達淳啓曰,行大司憲宋煥箕在外,執義李基讓,掌令鄭㝡成·朴道翔,持平沈鎜,牌不進,持平閔致載,疏批未下,監察茶時之意,敢啓。傳曰,知道。
禮曹判書趙宗鉉,京畿監司李在學,依下敎來待矣。傳于李晩秀曰,入侍。
李勉兢啓曰,吏曹郞廳來言,承旨有闕,政事,取稟。傳曰,今日政差出,待下批牌招察任。
李肇源啓曰,兵曹判書李祖源,牌不進推考傳旨,今方捧入,而開政命下之後,如是違牌,事甚未安,更卽牌招,何如?傳曰,允。
李肇源,以吏曹言啓曰,康陵令洪大顯呈狀內,矣身素患痰癖之症,重發於酷暑,多方醫治,有加無減,時月內,萬無供職之望云。身病旣如是,則不可强令察任,今姑改差,何如?傳曰,允。
有政。吏批,判書閔鍾顯進,參判徐邁修牌不進,參議蔡弘遠進,右副承旨李肇源進。以韓晩裕爲承旨,李東萬爲兵曹佐郞,成光默爲康陵令,李羲甲爲平安道京試官,鄭晩錫爲忠淸道京試官,申絢爲慶尙道京試官,金近淳爲全羅道京試官,監察單鄭亮采,齊陵參奉辛景烈,泰陵參奉李儒亨,相換,李時秀爲禮曹判書,沈煥之爲內醫院提調,敦寧判官單金履禮,敦寧判官金履禮,宗廟令鄭冕綏,相換。
兵批,判書李祖源進,參判李義弼病,參議李文會入直,參知尹致性病,同副承旨金達淳進。以鄭東顯爲同知,金履翼爲副摠管,護軍李集成·洪仁浩·閔台爀,副護軍崔光泰,副司直高宅謙·柳相祚,副司果沈達漢·金㙆,以上竝單付。
李勉兢啓曰,禮曹判書李時秀,依下敎來待矣。傳曰,入侍。
李肇源,以吏曹言啓曰,來戊午式年監試初試照訖考講試官中,時無職名人,令該曹口傳付軍職,何如?傳曰,允。
兵曹口傳政事,副司果韓興裕·金履喬·洪致榮·申龜朝。
李晩秀,以弘文館言啓曰,本館下番闕直,事甚未安,校理林漢浩,新除授應敎朴載淳,副應敎韓用鐸,副校理尹益烈,修撰尹悌東,副修撰朴崙壽·金履喬,竝卽牌招,以爲推移入直之地,何如?傳曰,其中兩人則向來疏批,雖因有激而發,予亦覺其過矣。本職則果難强迫,許遞,其外牌招,推移入直,可也。
李晩秀,以奉常寺都提調·提調意啓曰,東籍親耕田所種皮稷,今七月念後,當爲成熟之意,敢啓。傳曰,攝刈。
韓晩裕,以兵曹言啓曰,新除授慶州營將李敬熙,承重祖父,今年七十三歲,法不當遠離赴任,呈狀乞遞。營將之親年七十歲以上者,許遞其任,載在法典,依例改差,何如?傳曰,允。
韓晩裕,以備邊司言啓曰,卽見摠戎使金持默,水原留守趙心泰,廣州留守徐有隣,江華留守申光履,京畿水使吳載徽,永宗防禦使金爀,江原監司徐有防,平安監司朴宗甲,平安兵使任嵂,黃海兵使李儒敬,忠淸兵使金明遇,統制使尹得逵,慶尙左水使李得駿,全羅左水使趙岱,忠淸水使安橚,慶尙左兵使李殷福,慶尙右兵使洪仁默,全羅兵使申鴻周,南兵使曺允精,秋操取稟狀啓,則以爲今秋水陸操·合操·城操·巡操·面操·巡歷·巡點及未行操處,官鎭門聚點,請令廟堂,稟旨分付,校生考講,鄕騎士勸別武,武學都試,依例設行爲辭矣。三南年事,間多被旱,恐難均登,今秋水陸操及巡歷·巡點·巡操,竝停止,其外諸道習操·合操·城操·面操·巡歷·巡操,依例設行,巡點不必疊行,置之,海西水操,今春旣已設行,姑爲停止,各樣都試及校生考講,依前擧行之意,分付,未行操處,官鎭門聚點,近因飭敎,頗有實效,更加嚴飭,俾各惕念,考勤慢依例狀聞,亦自本司,時或抽栍考察,而行操停操,有國大政,必使軍民,早知行與停然後,行操處,可無資裝窘速之弊,停操處,亦免丐貸空費之歎,而諸道請操之啓,皆無定限,或早或晩,以致稟旨之遲滯,又若行操稟處之後,道臣欲以民情,仰請停操,則宜思預爲之所,而或發巡而忙迫登聞,或臨期而顚倒號令,行操而旣不得整暇,停操而又不被實惠,此實軍民休戚之大端。此後則無論遠近道,春秋習操狀啓,必令孟朔初十日內齊到,過限者,自本司論勘事,永爲定式。行操命下之後,參量民事,不得不請停之處,自該道卽爲馳啓請停,以爲隨卽稟處之地,除非不時意外之災,則毋得玩愒度日,臨時忙錯之意,一體分付。全羅右水使金處漢狀啓,雖未及來到,旣無可以別爲稟處者,直以停操辭意,行會,何如?傳曰,允。關西及北道春操旣行,秋操則不必疊行,竝停止。摠廳·廣州·江華則便否,問于帥臣,更爲草記,可也。
韓晩裕,以備邊司言啓曰,卽見北兵使鄭觀采狀啓,則以爲鐵箭,射技中最關緊者,而親騎衛都試之初無鐵箭規矩者,以有春秋別試才,故似不疊試,而別試才廢却之後,閑散武士,薦進無路,擧皆捨弓從儒,各樣武技,萬不及古之中,鐵箭尤甚。今若一依前定規式,復設別試才,春秋試取,則遐土武士,刻意隷習,不出數年,可期實效,此意已與道臣往復,請令廟堂,稟旨分付矣。當此鐵箭武士奬勸之時,帥臣所請,亦不爲無所據,而本道可恃之兵,莫過於親騎衛。故特設每年四等都試,以開樂赴之路矣。今又以春秋別試才,作爲閑散武士拔身之階,則孰肯捨此捷徑,自備戰馬軍裝,入屬於親騎衛乎?且考兵曹甲戌行關,則別試才之停廢,似非始自其年,而鐵箭之不入都試規矩者,未必緣別試才之故而不爲疊試也。特以武技之道各不同,而近來本道鐵箭,比前頗有興起之望,都試規矩中,減鞭芻入鐵箭,恐或不害爲時措之義,而法典所載,不可輕易變通,親騎衛輩衆願,亦必不齊,以此以彼,有難遽議,所請春秋別試才,今姑置之,何如?傳曰,允。
韓晩裕,以二所巡廳言啓曰,去夜二更一點量,犯夜人一兼禁軍李完根執促,依例移送兵曹之意,敢啓。傳曰,知道。
金達淳,以兵曹言啓曰,去夜二所巡廳犯夜被捉前禁軍李完根,依更數嚴棍二十度之意,敢啓。傳曰,知道。
來戊午式年監試初試照訖考講,一所試官六望,副司直李翊模,校理林漢浩,前修撰金履喬,修撰尹悌東,前司諫韓興裕,前正言洪致榮。二所試官六望,典籍鄭履綏,司果李貞運,副校理尹益烈,司直鄭來百,兵曹正郞趙得永,司果李儒修。三所試官,直講金銑,司果朴鍾淳,副修撰朴崙壽,司直沈奎魯,前正郞申龜朝,吏曹正郞李弘達。
丁巳七月十六日卯時,上御熙政堂。諸承旨持公事入侍時,禮曹判書·京畿監司·下直守令同爲入侍時,行都承旨洪明浩,行左承旨李晩秀,左副承旨李勉兢,右副承旨李肇源,同副承旨金達淳,假注書李泳夏·洪樂浚,記事官金景煥,記注官金良倜,檢校待敎徐有榘,兼禮曹判書趙宗鉉,京畿監司李在學,竹山府使沈鏗,珍山郡守金直休,樂安郡守李元臣,杆城郡守朴敦浩,熙川郡守金儀祥,燕岐縣監尹商欽,堤川縣監李喆祚,玉果縣監兪漢寬,龍潭縣令金載七,鎭川縣監李顯昱,連山縣監李顯正,廣州判官金啓濂,以次進伏訖。上命書榻敎曰,王大妃殿進御加味順氣散,自今日一貼式限五貼煎入。命書榻敎曰,未下直守令,當日辭朝。上曰,淳昌郡守徐有榘,冊役尙未了當,姑難下去,其他未下直守令,先爲入侍,可也。明浩讀奏全羅監司李得臣啓本,萬頃縣反庫事。晩秀·勉兢·肇源·達淳,竝奏無公事。命書判付。上曰,守令進前。竹山府使沈鏗進伏,奏職·姓名。上曰,下去勉力爲之,可也。命退,鏗退伏。珍山郡守金直休進伏,奏職·姓名。上曰,下去善爲之,可也。命退,直休退伏。熙川郡守金儀祥進伏,奏職·姓名。上曰,爾年,幾何?儀祥曰,五十七矣。命退,儀祥退伏。樂安郡守李元臣進伏,奏職姓名。命退,元臣退伏。廣州判官金啓濂進伏,奏職姓名。命退,啓濂退伏。龍潭縣令金載七進伏,奏職·姓名。命退,載七退伏。玉果縣監兪漢寬進伏,奏職·姓名。上曰,下去善爲之,可也。命退,漢寬退伏。堤川縣監李喆祚進伏,奏職·姓名。命退,喆祚退伏。連山縣監李顯正進伏,奏職·姓名。命退,顯正退伏。燕岐縣監尹商欽進伏,奏職·姓名。上曰,下去善爲之,可也。命退,商欽退伏。鎭川縣監李顯昱進伏,奏職·姓名。上曰,擧顔,可也。顯昱擧顔。命退,顯昱退伏。上命承旨宣諭,肇源讀傳宣諭,諸守令誦奏七事訖,仍命守令先退。肇源曰,珍山郡守金直休,七事誦奏之時,一事落漏,極涉駭然。所當重勘,而本院請推之外,無他可施之罰,何以爲之乎?上曰,推考,可也。出擧條勉兢曰,未肅拜玉堂牌招草記,尙今未下矣。上曰,向日下敎中,思亂之徒四字,予亦知其過中,而玉堂則何以行公乎?其時玉堂之復除館職者,卽金履喬·朴載淳乎?達淳曰,然矣。上曰,禮判進前。宗鉉進伏。上曰,昨日以監司主試事,已爲行會乎?宗鉉曰,姑未及爲之矣。上曰,卿意則以爲何如?宗鉉曰,八道掌試之如是變通,甚好,臣亦無異見,而設場於營下,大勝於各邑。且監司主試,則一道士子,亦有忌憚之心矣。上曰,不必言好,亦言其不好處,將見異同之論耳。宗鉉曰,都事則多士每有輕之之意,而監司則可以憚壓,必無亂場紛挐之弊矣。明浩曰,年前臣以鄕試輪設於四長官之意,有所陳達矣。今此監司專當主試之法,尤好矣。上曰,照訖講,二十日爲始乎?宗鉉曰,然矣。上曰,照訖試官,今日差下,好矣。照訖,當分幾所乎?晩秀曰,前式年,分四所云矣。宗鉉曰,法典本爲二所,而臨時加定云矣。上曰,秋展謁,日熱尙如此,姑待生涼,當爲之矣。上曰,禮判先退。宗鉉退出。上曰,畿伯進前。在學進伏。上曰,近日雨暘,何如?在學曰,今則姑無旱乾之患矣。上曰,畿內便同穴農乎?在學曰,然矣。上曰,各穀大體,何如?在學曰,晩穀今已發穗,早穀亦爲登熟,秋夕時則可食云矣。上曰,綿花,何如?在學曰,向日得雨以後,頗皆免歉,而田穀庶幾大豐云,民事萬幸矣。上曰,今年習操,何以爲之乎?摠戎廳·守禦廳,必不難矣。在學曰,京畿則年事稍登,習操必不難矣。上曰,京畿水操,昨年旣未爲之,其前,何年爲之云耶?在學曰,未知在何年,而多年未爲云耳。上曰,有司堂上,如已來待,使之入侍,可也。命書榻敎曰,有司堂上入侍。泳夏承命出傳,與有司堂上李書九·趙鎭寬,偕入進伏。上曰,同副承旨先退。達淳退出。上曰,有司堂上進前。書九·鎭寬進伏。上曰,停操行會公事,卿已見之乎?鎭寬曰,未及見之矣。書九曰,昨夕始見之矣。上曰,備局事,駭然,甚矣。上曰,廣州,自前輪年習操,五年合操,而以五年之故,輪操每不得爲之者,已不成說。故年前定式,勿爲五年合操,而使之輪年爲之矣。其間遵行與否,未能詳知,卿其出而問之也。摠戎廳·江華習操及京畿水操,何年爲之之事,亦詳問之,好矣。今番監司掌試事,果已行會各道乎?書九曰,送于大臣所,未及回報矣。上曰,卿等之意以爲,何如?鎭寬曰,省弊之端,莫如監司主試之爲好矣。書九曰,道伯主試,果爲甚好,而當初不使監司主試者,蓋爲營下邑專當之弊,故使都事輪邑設行者此也。今則旣使監司主試,而又爲各邑分供之法,則必無偏苦之患,且嚴科場之道,莫過於此,而第其分供之法,姑未知何以則爲好矣。上曰,傳敎中細節目,自備局爲之者,蓋此等事耳。照訖講,其間何以爲之云耶?書九曰,甲寅式年則各自本邑爲之,而今番,似未及爲之矣。上曰,今年亦依甲寅爲之,以爲恒式,好矣。書九曰,大臣以爲各邑分供,亦有難便之端云矣。上曰,自監營必有變通之道矣。昨日承旨,果以外邑支勑法例爲之之事,言及廟堂乎?肇源曰,然矣。上曰,支勑之法,何以爲之耶?肇源曰,海西則各自其邑,來到本站,以爲支供,而西關則各邑,自民庫,只送乾價,而色吏亦不來待,每自當站,該邑擔當云耳。鎭寬曰,京試官所掌半道則各邑輪行,而監司所掌半道則每設於一邑,想必難便矣。至於日後,若合一道專任監司,則亦必甚難矣。上曰,棘圍事,何以爲之云耶?書九曰,大臣之意,以乾價送之者,亦有難處之端云耳。上曰,今年則支供·棘圍等節,皆自監營專當,而自後式年分供,好矣。至於照訖講事,言及大臣,卽爲行會各道,照訖如不及期爲之,仍爲請罪,可也。書九曰,棘圍爲第一難處之事,而乾價移送,終亦甚難矣。上曰,棘圍,何必爲之乎?道伯之憚壓,已勝於都事京試官,則士子之忌憚,場內之嚴肅,亦必大勝於前矣。然則雖無棘圍,亦可無慮矣。書九曰,外邑則棘圍,不可不爲之矣。鎭寬曰,荊圍自古有之矣。上曰,棘圍之設,其在待士子之道,已不成說,決不可爲之,而丕闡堂,亦本無之,他處亦何必設圍乎?都事京試官,或有畏怯之心而然矣。至於監司則體貌彈壓,旣異於都事京試官,且旣有高墻,則其上,不可更設棘圍矣。書九曰,墻垣若皆修築,則棘圍除之,亦無妨矣。上曰,外邑棘圍之價,甚多云,然乎?在學曰,棘圍之價,數亦不少矣。上曰,初年則自監營擔當,而營下邑,亦不必當之矣,來頭則自備局區劃營門,以爲辦備,好矣。上曰,有司堂上先退。書九·鎭寬退出。命書榻敎曰,由限已過,兵曹判書牌招開政。仍命退,諸臣以次退出。
丁巳七月十六日午時,上御重熙堂。同副承旨入侍時,同副承旨金達淳,假注書洪樂浚,記事官金景煥,記注官金良倜,以次進伏訖。命書榻敎曰,吏曹判書入侍。賤臣承命出傳,與行吏曹判書閔鍾顯,偕入進伏。上敎鍾顯曰,如此極艱之時,卿爲政官,將何以爲之耶?予於卿,每虛心待之矣。鍾顯曰,臣雖迷劣,豈不知之乎?政官自是世道之責,實不敢當。故向日恩牌之下,未免屢違,事極惶悚,而臣旣自量,實無好策,年前冒沒暫膺,亦被罪斥,至今訟愆,而畢竟狼狽,勢所必至。如有狼狽,則臣則固無以歸見祖先,而在國事,亦當如何哉?惟伏望生成之澤耳。上曰,卿以卿家之人,地處,何如,家聲,何如?今則亦無所未爲之官矣。旣當此職,其自量何如,規模立志,將何以爲之乎?鍾顯曰,臣旣自量,不敢承當,而至於規模立志,尤無所定矣。上曰,監試不遠,京試官,事當及今差送,而監司今旣主試,則當與京試官,分掌左右道,以爲試取,京試官之所重,比前尤當難愼。今日政,勿論玉堂·兩司,各別擇差,從近下送,可也。仍命吏判先退,鍾顯退出。上曰,日官池景喆,使之待令。賤臣承命出傳還入。命書傳敎曰,寧陵局內沙汰修改日,今筵,令禮判招問日官矣,觀此擧條,不當擇之日,有此推擇,判堂,豈可知擇日之術,而亦難免不能檢飭之責。其在重其事之道,不可無飭。當該堂上罷職。雖以日官言之,近來諏吉之法,新印通義十卷,別有取才之式,俾各勸奬,則名以日官,焉敢乃爾乎?招問之下,敢以不識東西之入直官員,挺身待令,以臆見言于判堂者,節節可駭。所謂日官金漢迪,令該曹爲先開坐嚴杖,削名該廳,以懲不知所重之所犯。上曰,刑曹堂上,使之來待直房,以爲擧行。賤臣承命出傳還入。命書榻敎曰,禮曹判書,今日政差出,待下批牌招。仍命退,承史以次退出。
丁巳七月十六日未時,上御重熙堂。右副承旨入侍時,右副承旨李肇源,假注書洪樂浚,記事官金景煥,記注官金良倜,以次進伏訖。上命書榻敎曰,禮曹判書入侍。賤臣承命出傳,與禮曹判書李時秀,偕入進伏。上曰,寧陵補築擇日,何間當爲之乎?時秀曰,寧陵靑龍內邊沙汰處補築,有待秋擧行之命矣。今則秋節已屆,當爲始役,卽令日官池景喆推擇,則今七月二十六日辰時爲吉云,以此日時擧行之意,分付道臣,何如?上曰,依爲之。出擧條命書傳敎曰,今因典祀廳圖屛事聞之,令金履禮,以提調親査,作窠差代云,難付生手,仍任。如有六品以上窠,單付相換,無窠則加設,待窠陞實,使之專意爲之。上曰,監試照訖,不久當爲之,言及泮堂,相議草記,而京儒則限以晦初參酌爲之,鄕儒則臨時闊狹,亦爲申飭儒生,使之及期應講,好矣。道臣掌試事,卿意亦何如,而果無異同之見乎?時秀曰,監司主試之法,甚好,臣亦無異見,而前日則鄕試每有亂場之弊矣。監司旣主掌,則必無此患矣。上曰,監司若不善掌試,則其何以按一道之事乎?時秀曰,監司·京試官,旣分左右道掌試,則左右道必有相換處矣。上曰,監營在左道,則京試官當往右道,監營在右道,則京試官當往左道,禮判出去,以此意詳言于廟堂,以爲擧行,好矣。命禮判先退,時秀退出。仍命退出,承史以次退出。
上在昌德宮。停常參·經筵。
夜自一更至四更,灑雨下雨,測雨器水深一分。
金達淳啓曰,行大司憲宋煥箕在外,執義李基讓,掌令鄭㝡成·朴道翔·持平沈鎜,傳旨未下,持平閔致載,疏批未下,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,來二十一日,輪對日次矣,敢稟。傳曰,當次人受點,後日次待令。
李肇源啓曰,來二十一日,朝參日次矣,敢稟。傳曰,停。
傳于李勉兢曰,諸承旨持公事入侍。
傳于洪明浩曰,兵·工換房。
以大司諫李尙度,司諫柳畊,獻納韓致應,正言宋知濂·尹寅基,執義李基讓,掌令鄭㝡成·朴道翔,持平沈鎜,牌不進罷職傳旨,傳于金達淳曰,只推。
以副應敎韓用鐸,校理林漢浩,副校理尹益烈,牌不進罷職傳旨,傳于金達淳曰,只推。
李晩秀,以弘文館言啓曰,新除授副校理洪樂游,卽爲牌招察任,何如?傳曰,允。
李勉兢,以吏曹言啓曰,來戊午式年監試初試照訖考講試官中,時無職名人員,令該曹口傳付軍職,何如?傳曰,允。
金達淳,以刑曹言啓曰,日官金漢廸,令該曹爲先開坐嚴杖,削名該廳,以懲不知所重之所犯事,命下矣。臣等,卽爲開坐朝房,日官金漢迪,各別嚴杖一百之意,敢啓。傳曰,知道。
李晩秀,以成均館同知館事兼大司成意啓曰,照訖設講,近自數式以來,依經國大典法令,擇差試官,與史官,前期開講,亶出於我聖上修舊典正士趨之盛意,而但科規猶欠詳備,每當開講之時,鄕儒則未及上來,京儒,互相觀望,應講絶罕於初頭,錄名紛然於臨時,始焉雜進講席,終乃攔入場屋,有名無實,依舊樣子,科場之不嚴,職由於此。自本月二十日開講,每所諸試官之中,二試官,捧講一儒生,限本月晦日,先令在京儒生應講,而若過此限,切勿許講,鄕儒則每多臨時上來,必難趁此限應講,京儒畢講後,奉命史官稟旨,姑爲撤講,自八月初九日,更爲開講,亦令限一旬應講,京儒中或有有故下鄕,未及上來於晦日以前者,則具由呈單于本館,以爲憑考許講之意,嚴立科條,作爲定式,仍令該府,詳細知委於五部坊曲,俾京鄕儒生,預爲知悉,期無犯科之弊,何如?傳曰,允。
以江原監司徐有防狀啓,三陟等邑初十日得雨形止馳啓事,傳于洪明浩曰,本道農形,庶弛東顧之思,而平海·蔚珍·三陟等三邑之獨被旱乾,爲宵旰之憂勤,今聞亦得沛澤云,曷勝喜幸?三邑面里,一一普洽如邑底,而雨後農形,果有食實之望乎?嚴飭邑倅,俾各躬審畎畝,詳細條列,報來後狀聞事,令廟堂三懸鈴行會。
以慶尙監司李亨元狀啓,初十日之雨,山沿諸邑,幸得遍洽事,傳于洪明浩曰,初十日之雨,晝夜大霔,則可知未報來諸邑之同霑,而觀卿狀辭,如見滿野褦襶蹈舞之狀。況今秋序向闌,此疆爾界之今番雨澤多寡,庶驗出場之彼此優劣,卿果領略乎事,回諭。
以北兵使鄭觀采狀啓,合操·巡操,令廟堂稟旨分付事,傳于李肇源曰,昨以停操之意下敎矣,狀啓,還下送。
來戊午式年監試初試照訖講四所試官六望,副司果尹序東,前修撰沈興永,修撰尹行直,副司果鄭觀輝,副司果趙台榮,副司果尹涵。
丁巳七月十七日辰時,上御誠正閣。諸承旨持公事入侍時,行左承旨李晩秀,行右承旨韓晩裕,左副承旨李勉兢,右副承旨李肇源,同副承旨金達淳,假注書李泳夏·洪樂浚,記事官金景煥,記注官金良倜,檢校待敎徐有榘,以次進伏訖。上曰,照訖講,今將設場矣,雖以三令五申之意言之,已經三式年,則士子必皆入於矩律,而小學亦應習熟,豈待更爲嚴飭而爲之乎?初年則以小行短章受講,勢也,而今番則毋敢復踵前習,受講時大文,少不下二三行,而面稽言聽,則可知其實才與否,必須從嚴受講。榜目名下,各懸所講大文,以爲憑考之地,可也。晩秀曰,照訖講生,應講於一所者,赴試於一所監試,應講於二所者,赴試於二所監試,例也,而甲寅年則設五所,三所則屬一所,四五所則屬二所矣。今番則只設三所,無以分屬,何以爲之乎?上曰,然則加設一所,而試官加啓下捧講,一三所應講者,屬於一所禮曹,二四所應講者,屬之二所成均館,可也。出擧條上曰,京儒,卽爲申飭,使之斯速應講,而先從卿等有子姪者,使於初設日應講,而京中有行列者,若或晩赴,則當有嚴處之擧,卿等竝以此意,別爲嚴飭於京華子弟,好矣。照訖自是古法,亦可以此爲操縱之策,而入場時,各佩其照訖,以爲憑考,則亦可爲防閑之道矣。勉兢曰,京儒或有上寺做工,未及下來者矣。晩裕曰,士子或因做工,亦有未及習讀者矣。上曰,應講時成樣,則可知其實才矣。肇源曰,應講時儒生,每以吐爲難矣。上曰,今若盡看吐,則雖治經生,猶難矣,吐則勿看,而須以多尙文義,以嚴爲主,好矣。勉兢曰,士子所以不卽應講,每生怯於吐與文義,而今若知其不看吐,則必皆爭來矣。上曰,道臣主試,物情,何如,異同之論,亦如何?晩秀曰,物情皆云極好,而未聞異同之論矣。上曰,昨有以治經生應講爲難者,亦是異同之論也。晩秀曰,日後營吏,或有作奸之弊矣。勉兢曰,士子往來,有遠近相妨之患云矣。上曰,敬差官則道臣及都事,互相爲之,近日亦然,日後如有弊,則監司·都事,互相主試,亦無妨矣。凡事久,則豈有無弊之事乎?勉兢曰,秋科時,或相値於巡歷,則似爲難處之端矣。上曰,監司鎻直於試院,則狀啓亦難爲之,必有假都事替行之擧,而巡歷若或相値,則近道前期巡行,亦未爲不可矣。勉兢讀奏廣州留守徐有隣狀啓,廣州判官金啓濂到任事。晩秀·晩裕·肇源·達淳,進奏無公事。命書判付訖。仍命退,承史以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
金達淳啓曰,合辭許久闕啓,事未安,除在外·疏批未下外,未肅拜呈告人員,竝卽牌招,何如?傳曰,允。
金達淳啓曰,卽者禁漏官來言,今日人定鐘,徑打於更鼓未下之前云,其所錯誤,極爲驚駭。鐘閣入直習讀,令攸司從重科治,不能檢飭之兵曹·訓鍊院堂上,竝從重推考,何如?傳曰,令兵判棍問委折於習讀官,草記,可也。
傳于李勉兢曰,諸承旨持公事入侍。
備忘記,梨洞萬戶李興祐下直,長弓一張,長箭一部,片箭一部,筒兒一箇賜給。
備忘記,高山里僉使柳成逵,鎭東萬戶尹彦喆下直,各長弓一張,長箭一部,片箭一部,筒兒一箇賜給。
傳于李晩秀曰,左承旨入侍。
李勉兢啓曰,省記之呼申卽呈,不易之例也,而今日吏曹省記,屢度催促,始爲來呈於申牌已久之後,事未前有,萬萬可駭。當該吏曹郞廳,所當重勘,而本院請推之外,無他可施之罰,何以爲之?敢稟。傳曰,當該郞廳汰去,令該府拿問嚴處。
以吏曹正郞尹永輝拿處傳旨,傳于金達淳曰,始覺政院啓辭之慢侮所致,寧失於有罪勿勘之過,於分數,豈可任其揷木習杖乎?此傳旨勿施,仍令入直。
以吏曹正郞尹永輝汰去傳旨,傳于李勉兢曰,此傳旨,亦爲勿施。
以江原監司徐有防狀啓,鬱陵島紫檀香,各別擇取上送事,傳于李晩秀曰,雖因藥用,年前有本司知委,而年年多數輸致,必有民邑之弊,此後十立內外,具狀啓上送事,令廟堂行會。
李肇源,以兵曹言啓曰,去夜因政院啓辭,更鼓未下之前,人定徑打,鐘閣入直習讀科治事批旨內,令兵判棍問委折於習讀官,草記可也事,命下矣。依傳敎,鐘閣入直習讀官李泓哲捉來,嚴棍十度,一一査問,則所供內,矣身於昨夕初更頭,以人定將近之故,立在鐘閣箭門前,側耳數更,則初更三點,歷歷分明,此際終到傳漏軍,又爲來促打鐘,故仍卽如例打鐘云,此必是中間更鼓誤打之致,而未知差誤之在於何處。故捉致各處更軍,箇箇盤詰,則布廛屛門更軍,果爲誤打,而其下更軍,亦次次誤打,乃至於定鍾之誤打云。大抵習讀官,常時若十分謹愼,豈有此徑先誤打之擧,而究厥其誤,專由於更卒徑打之致,當該更卒二名,移送秋曹,照法嚴勘,何如?傳曰,允。街鼓徑打,閣鐘隨下,則習讀官,何罪,且況知訓鍊乎?竝勿論,當該分軍部將及該所巡將監軍等,令該府拿問處之。統而言之,卿之不能嚴束於未然,昨夜之事,責在本兵矣。卿則越俸一等,可也。
掌令鄭㝡成疏曰,伏以臣頃陳引避之啓,猥暴難冒之義,而恩批只令退待,僚議亦不見諒,職名依舊,尙今盤礴,間違召命,閱月俟勘,近伏承只推之恩命,天牌屢降而情私難强,一味違傲,義分都虧,惶蹙冞切,兼以暑熱所祟,泄痢方苦,委席有日,束帶無望。玆將疾痛之呼,猥瀆崇嚴之聽,伏乞聖慈,亟遞臣職,以靖私義,以安微分焉。仍伏念臣本庸愚巽劣,豈有彈劾之風采,而論一不法之守宰,終又岐議於大僚,似此臺閣,將焉用哉?亦何敢開口論人,更取狼狽也哉?然而聖上中朝之歎,每在於貪墨之難祛,而臣旣更叨見職,適又有入聞事矣。今若徒懷懲前之戒,噤口於當言之地,則是孤言責也,是負聖意也,臣豈忍爲此哉?玆敢枚擧所聞而歷陳焉。靑陽縣監黃道源,年旣老惛,全沒省覺,奸吏二人,作爲耳目,恣意舞弄,闔境受害,故邑有三縣監之號,而至登於場市之揭榜,且其捧稅太濫,一石所納米,至於二十餘斗之多,民不聊生,怨聲載路。扶餘縣監韓百源,政尙苛酷而事多妄錯,捧稅則委之戶首而箕斂過濫,分糶則失於吏手而斛量半縮,且昨年舊還收捧時,見欺於該色,三面舊還成冊,稱以見失,不分已納與未納,計戶遍徵,每戶所納,或一石或十斗,而盡歸吏橐,彌縫磨勘。夫糶糴,大政也,而斂怨若此,故一境齊訴而濫刑橫加,鞭扑桁楊,至及士子,南來傳說,莫不扼腕。如此蔑法虐民之人,豈可頃刻置之於字牧之任乎?興海郡守尹弘心,剝民肥己,無所不至。渠之曾任刑郞時,有本郡民之來訴於秋曹者,事關倫紀,而渠於其時,已知訟者之貲富,乃於莅任之初,勸起再訟,而畢竟以其財,稱以屬公,歸之私橐,及夫今春,致有擊錚鳴冤之擧,而事下刑曹,行査本郡,則漫漶彌縫,仍以掩覆。又於一土班之稍有財産者,提起久遠之事,脅以起獄之說,陰使官吏,居間操切,終致千金之捧賂,而醜聲狼藉,外此非法之伏,可以類推。顧此三守令之犯科,雖非一端,而均之爲病民不法之政也。臣謂靑陽縣監黃道源,扶餘縣監韓百源,竝爲先罷後拿,而分輕重論勘,興海郡守尹弘心,爲先刊罷,仍爲拿覈,論以贓汚之律,斷不可已也。外邑上納時,京司吏隷之操縱橫侵,自是痼弊,而今年御營保米之捧納也,該色餉郞,一循吏隷之言,惟意推剝,斛量濫捧,怨謗多端,當該色郞,査出汰去,從重勘處,而不飭之該大將,亦爲推考,宜矣。臺閣言事之地,何言不可,而至如日前憲臺李明孚之疏,誠爲駭且妄矣。其論碧只島事,第以處分傳敎推之,則可知其虛謊孟浪,而事係久遠,屢訟輒屈,先朝處分,旣已嚴截,年前判付,痛辨奸僞,則雖爲其內外孫裔者,更不敢萌心於爭訟,而彼臺臣者,得聞於何處,見瞞於何人,乃敢憑藉恤勳裔之說,而公肆攘民田之計,張皇胡說,看作大事,傳笑四方,姑不足恤,而貽辱臺閣,莫此爲甚。遞解薄勘,無以示警。臣謂前持平李明孚,亟施刊削之典,亦宜矣。臣無任云云。省疏具悉。近來久不聞官師之相規,爾疏所論,無非欲聞之說,極用嘉乃。黃道源事,韓百源事,罷拿當耳,風傳亦難盡信,令道臣卽爲詳査狀聞,俾無瘝曠之弊。尹弘心事,鍰以賄斂,恣意舞法之狀,誠如風傳,其罪當抵何辟,前有邑民鳴錚之擧,不可謂之無其事,爲先依施,亦令道臣,嚴覈狀聞。御營廳餉色郞官事,年來飭敎,愚夫所知,則忍以朝官,剝割推扑於今日者,無狀莫甚,爲先依施,令該府嚴囚捧口招,同惡吏隷等,付之該曹,究問以聞。該大將問備事輕矣。爲先令廟堂,査問不能致察之委折,草記。李明孚事,鄕居生疎之致,而跡其跡則難免責備之責,律名,過矣。罷職,爾其勿辭察職。
照訖四所試官趙台榮有頉,代吏曹正郞李東煥。
丁巳七月十八日卯時,上御誠正閣。諸承旨持公事入侍時,行左承旨李晩秀,行右承旨韓晩裕,左副承旨李勉兢,右副承旨李肇源,同副承旨金達淳,假注書李泳夏·洪樂浚,記事官金景煥,記注官金良倜,檢校待敎徐有榘,以次進伏訖。上曰,照訖講試所進去史官,如已來待,使之入侍。泳夏承命出傳,與徐俊輔·曺錫中·吳泰曾·金履載,偕入進伏。上敎有榘曰,朱書割付,果盡爲之,而詳細考準耶?有榘曰,割付今已盡爲之,而亦與抄啓文臣等,詳爲考準矣。上曰,淳昌爲試邑乎?勉兢曰,然矣。上敎俊輔等曰,汝等今往試所,須惕念擧行,可也。初頭受講,每每緩忽,而臨時紛沓,事極駭然。大抵試場,本是監察之所糾察,而史官之往試所者,比諸監察,體貌尤爲自別,必爲嚴加糾察,俾無紛挐之弊,而捧講之善不善,史官當受其責,各別申飭。至於講章,則必於二三卷以下三四行大文捧講,而吐則儒生,亦難盡習,勿以爲拘,只以通曉文義者爲主,好矣。士子中若或有以行列,則不辨誰族,以容貌則有似隨從之類者,多呼不栍,可也。年前鄕儒則多書不栍,而京儒則拘於顔私,居不者甚少,是豈成說乎?亦爲嚴飭,無得如前,好矣。旣是奉命也,國試也,而試官輩之受講時,或有詼諧等事,可謂辱朝廷,甚矣,另爲申飭,俾無此等之弊,而或有恬不聽從者,史官隨卽書啓論罪,可也。昨日擧條,雖以一二所則赴一所,三四所則赴二所,而初試異於會試,則以私嫌之不得互越他所,因爲坐停者,亦爲可矜。此則當開一路,使之赴擧。未知前式年,果何以爲之,而今番則必相議闊狹之道,無令儒生,無端坐停,好矣。榜目則何以爲之乎?肇源曰,當日夕,每正書來納矣。上曰,照訖多有空帖弄奸之弊云,何以則爲好耶?錫中曰,照訖帖中士子名字,史官手書以給,則似好矣。上曰,紛沓之時,何以盡爲手書乎?然都在述者之能,臨時善爲之,使無空帖作奸之弊,可也。榜目修正入啓時,每人名下,輒書所講講章自止,如第五卷呂滎公之類,好矣。將於講章,欲知京儒處,多出最難大文與否故耳。勉兢曰,吳泰曾,前式年,旣以照訖史官被罪,今番似難又往矣。上曰,史官等,先爲退去,與諸承旨,爛漫相議爲之,而今番若又〈有〉如前之弊,則汝輩當被重勘矣。俊輔·錫中·泰曾·履載退出。上曰,儒生中如有被罰者,分付成均館,一竝解停,可也。晩秀曰,輪對官,各司皆已受點矣,今番則當於該司中未受點人,修正以入矣。上曰,可也。上曰,無公事房承旨先退。晩秀·晩裕·勉兢·肇源退出。達淳讀奏全羅監司李得臣啓本,罪人等同推開錄事,及咸鏡監司李鼎運啓本,罪人朴同孫,三水府到配事。上敎有榘曰,朱書考準後,卽爲下直,好矣。有榘曰,當從近辭朝矣。命書判付訖。仍命退,承史以次退出。
丁巳七月十八日辰時,上御重熙堂。左承旨入侍時,左承旨李晩秀,假注書洪樂浚,記事官金景煥,記注官金良倜,以次進伏訖。上曰,照訖講試所進去史官,更爲入侍。賤臣承命出傳,與徐俊輔·曺錫中·吳泰曾·金履載,偕入進伏。上敎俊輔等曰,爾等今往試所,有何經綸之相爲議定者乎?試官輩之捧講時,或以言語有諧謔之事者,極爲駭痛。爾等亦於平日,素無飭躬之工,故每有如此之患,是可歎也。爾等事,自當入聞,而雖於成均館書吏中,亦安知無廉察之人乎?須惕念爲之,可也。試官每所三隊,而每隊當有講冊一卷乎?錫中曰,每隊一冊,而史官亦看一冊矣。上曰,史官之看講冊,不緊矣。初試場中,爾等亦當摘奸,其中弄奸之事,自可易察矣。錫中曰,試官·史官,若律己捧講,則庶無紛挐之弊矣。上曰,明日爾等,會同一處,爛議爲之,好矣。每自禮曹,懸榜於照訖試所場外云,其辭意,何事耶?泰曾曰,懸榜辭意,殆同節目,申飭士子,俾得依式應講者耳。上曰,吐若闊狹,則士子之應講,必勝於前矣。泰曾曰,聞方外物情,則隨從代入者流,必不得入講云矣。上曰,寫手能文者入場,亦何妨耶?泰曾曰,不善書而或有兄弟相救者,來問可否矣。上曰,史官先退,詳見禮曹懸榜等節目,着念擧行,可也。仍命退,諸臣以次退出。
上在昌德宮。停常參·經筵。
金達淳啓曰,行大司憲宋煥箕在外,執義李基讓,掌令鄭㝡成,持平沈鎜,牌不進,掌令朴道翔呈辭,持平閔致載,疏批未下,監察茶時之意,敢啓。傳曰,知道。昨日兩司違牌中,衆所共知情勢親病人,竝許遞,其外傳旨勿施。
傳于李勉兢曰,諸承旨持公事入侍。
傳于李晩秀曰,左承旨入侍。
傳于李肇源曰,軍士房承旨入侍。
傳于李晩秀曰,禮房承旨入侍。
傳于李肇源曰,右副承旨入侍。
傳于金達淳曰,推考房承旨入侍。
李勉兢啓曰,吏曹判書閔鍾顯,參判徐邁修,參議蔡弘遠,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,允。參議只推,一體牌招。判堂則開坐後,使之承牌。江界府使之代,勿論文武,今日政,另擇事,分付。
以吏曹參議蔡弘遠,再牌不進罷職傳旨,傳于李勉兢曰,只推。
以監軍望單子,傳于李肇源曰,未肅拜郞廳改差。
李肇源,以備邊司言啓曰,御營廳保米捧納時,濫捧與椎扑委折,依下敎捉致該營首校,嚴棍査問,則首校徐有祁所告內以爲,各邑保米捧納時濫捧之弊,飭敎截嚴,自本營非不種種申飭,而許多宿弊,終未盡祛,至於今年,郞廳帶隷及該倉下屬,稱以謬例,以近一斗容入之器,迭相浮出之弊,猶復如前。所謂看色米,在前則每邑所納,勿論石數之多寡,一次浮出,看色於該郞矣。今年則一次浮出之外,又以小器,逐石浮出,仍爲該郞帶隷之所消融,庫直輩科外別人情,侵徵於各邑吏者,業已現發於大將廉問,雖卽推給,當初所捧,果爲米六十石,錢二百四十兩。至於椎扑事,上納色吏之拿入者,幾乎無邑無之,有難一一指名現告,而其中泰安·海州色吏則各加重棍,萬頃色吏則結縛於曝日之下,許久懸罰,仍爲決棍,幾至氣塞之境,忠州色吏則倉屬輩,因其誅求之不能饜足,至有私自結縛,恣意討索之擧云。各營保米捧納時,濫捧之弊,侵虐之習,前後飭禁,何等申嚴,而該營,慢不察飭,色郞之犯科,下屬之作奸,若是狼藉,揆以國綱,萬萬寒心。該大將李漢豐,施以削職之典,何如?傳曰,軍營保米布之法,不革則何以救吾民於塗炭之中乎?每中夜以思,不暑而熱。耿耿一念,惟在於矯弊二字,而民可與之樂成,不可謀始,以是心上之經綸,姑似閑商量。然而此而竟不能救得一半分弊瘼,則其可曰仰體先朝爲軍民減疋蠲役之聖意也哉?先以祛甚之道,禁其太無形之習,年前大臣之擧條,其時措辭之批旨,墨且未沬,又有今番之所犯,至登於臺章,及其査問,益知其所未知。濫捧勒徵,姑無論,法外之刑罰,備盡刻毒云云。咫尺城闉之內,眼無國法若此,所當今日內革罷,御營廳,屬之訓局或兵曹,姑爲參酌,而此將臣,稍以廉財守法得名者,猶不能禁戢,他何言哉?事旣現發,若不施以重典,何以謝吾民乎?該將臣李漢豐,忠州地投畀,一以信王言,一以慰民情。該郞,別有處分於供招判下,而助虐營屬,令該曹刑推照律草記事,分付。仍自本司,枚擧此批,行會保米布應納諸道,此後兵曹以下各衙門各營門,科外勒徵,法外濫刑之復踵前習者,亦自本司,隨其摘奸現發,這卽草記事,書付籌司之壁上,以爲常目之資,可也。
備邊司,御營大將單,趙心泰,水原留守單,徐有隣。
李肇源啓曰,新除授御營大將趙心泰,時無職名,令該曹口傳付軍職,何如?傳曰,允。
兵曹口傳政事,大護軍,趙心泰。
傳于李勉兢曰,前水原留守入侍。
李勉兢啓曰,禁府口招坐起,事體自別,時帶堂上者,雖在禁直,晝仕出去例也,而今日時囚口招坐起時,同義禁韓晩裕·金履翼,或仕進本院,或入直摠府,俱不進參,事甚未安,不可無警。韓晩裕,係是院僚,拘於廳規,不得請勘,而金履翼,從重推考,何如?傳曰,竝罷職,可也。
傳于金達淳曰,近來媕婀時樣,能以民隱上疏者,其在來言奬後之道,當有示意。掌令鄭㝡成,準職除授,今日政擬入事,分付銓曹。京軍門之犯科若此,而僅始有一言,則外邑守宰懲貪之政,有誰言之乎?其責顧不在於耳目之官乎?道內有墨倅而不能論列,則其罪,道伯又當之,隨現彈劾,以爲振勵之一助事,令兩司知悉。仍令廟堂,謄頒此敎於諸道,俾知三令之意。
有政。吏批,判書閔鍾顯進,參判徐邁修牌不進,參議蔡弘遠牌不進,左副承旨李肇源進。以洪秀晩爲副修撰,朴宗京爲兵曹佐郞,趙尙鎭爲刑曹判書,林蓍喆爲江界府使,金孝真爲司諫,吳翰源爲掌令,蔡趾永爲持平,金圭夏爲正言,趙心泰·韓用龜爲同義禁,兼掌令單,申絢,兼持平三單,鄭晩錫·李羲甲·金近淳,水原留守單徐有隣。
兵批,判書李祖源病,參判柳誼入直進,參議李文會病,參知尹致性病,同副承旨金達淳進。護軍李義弼,副司直朴載淳。
傳于李勉兢曰,厚州,卽一江界,雖謂之熟手,可也。寧邊府使李健秀,與新除江界府使林蓍喆,相換,仍令除朝辭赴任。寧邊府使,亦令不多日辭朝。
吏批再政。寧邊府使李健秀,江界府使林蓍喆,相換,以鄭致愚爲興海郡守,申純爲鴻山縣監。
兵曹口傳政事,副司果李東萬。
加差假注書四望,徐俊輔·曺錫中·吳泰曾·金履載。
備邊司薦望,以徐鼎修爲廣州留守。
傳于李勉兢曰,政官待開門牌招,廣州留守下批。
金達淳,以吏曹言啓曰,掌令鄭㝡成,準職除授,今日政擬入事,命下矣。鄭㝡成,前已經準職,何以爲之?敢稟。傳曰,內下鹿皮一令賜給,可也。
李肇源,以兵曹言啓曰,內禁衛將李延弼,素抱關格之症,當暑添劇,時月之內,萬無供職之望,呈狀乞遞。實病旣如此,則宿衛領軍之將,不可久曠,改差,何如?傳曰,允。
金達淳,以義禁府言啓曰,興海前郡守尹弘心拿覈事,傳旨啓下矣。尹弘心,時在任所云,依例發遣府羅將,拿來,何如?傳曰,此時嶺邑,府隷之下去,必有弊端,嚴飭道伯,使之星火自現囚,萬一遲滯,加等勘罪,可也。
金達淳,以義禁府言啓曰,前御營大將李漢豐,忠州地投畀事,承傳啓下矣。李漢豐,忠淸道忠州牧投畀,而以承傳內辭意,具罪目,依例發遣府書吏,押送配所之意,敢啓。傳曰,知道。
金達淳,以刑曹言啓曰,因兵曹啓辭,誤打更鼓之更卒二名,移送秋曹,照法嚴勘事,命下矣。取考律文,則大典通編用刑條有曰,常時犯軍令死罪者,軍士杖九十。更卒嚴泰順·朴福同等,依此照勘,各決杖九十後放送之意,敢啓。傳曰,知道。
義禁府啓目,前御營廳餉色郞廳趙濟民原情云云。傳旨內辭意,發問目反覆盤詰,則專事發明,終不直陳,究厥情狀,萬萬痛惡,所當請刑是白乎矣,宣傳官,勿爲請刑,載在大典通編,且有嚴囚捧口招之命,上裁,何如?判付啓,所供,比之備局草記,多有吞,吐之跡,而渠亦不能全然自明,至於法外之刑,該營大將,一一査實稟奏,則有百其喙,敢容一辭乎?爲先付之兵判,嚴棍三十度,三南最遠地充軍爲良如敎。又啓目,一所巡將金聖準,監軍鄭宅休,分軍部將劉宗巖等原情云云。金聖準·鄭宅休等段,傳旨內辭緣,泛稱遲晩,所當請刑是白乎矣,曾經侍從及宣傳官,勿爲請刑,載在大典通編,竝只議處白乎旀。劉宗巖段,傳旨內辭緣,泛稱遲晩,刑推得情,何如?判付啓,巡將罷職監軍及部將,爲先附過放送爲良如敎。
金達淳,以義禁府言啓曰,時囚罪人趙濟民口招公事,判付內,爲先付之兵判,嚴棍三十度,三南最遠地充軍事,命下矣。趙濟民,出付兵曹之意,敢啓。傳曰,知道。
李肇源,以兵曹言啓曰,臣依傳敎開坐,御營廳餉色郞廳趙濟民,嚴棍三十度後,全羅道康津縣充軍,以傳敎內辭意,具罪目,出付畿營,使之定驛子押送配所之意,敢啓。傳曰,知道。
刑曹啓目,粘連咸平縣丁載德獄事段,三檢一案,在所無論,細究獄情,終難遽歸償命,上裁,何如?扶安縣金宅周獄事段,參情之論,旣屬然疑,守法之地,難撓關和,依前嚴訊,期於取服。求禮縣柳秀坤獄事段,殺氣在手之說,到底首實,揆以邦憲,斷無參恕,訊推取服。益山郡楊敍欽獄事段,屍親與鄰里,已知致死女之爲楊哥奴屬,此而成獄,恐有傷於重名分扶風敎之政,上裁,何如?珍山郡朴贊儀獄事段,道臣酌決,雖無稟處之請,一律何等至重,而不請稟裁,旁照直決,未免徑先,道臣從重推考,原案一通,修啓後稟處。務安縣丁就儉獄事段,獄旣未具,則斷以元惡鄕吏之律,不無意見,依此酌決之意,分付,何如?判付內,咸平丁載德之獄,殺獄之斷定,須使實因與詞證俱備,犯者莫敢盡其辭,見者亦不措他說,然而傷處之於實因詞證,較反重焉。此獄段,傷處之甚疑甚晦,有甚於實因之不分曉,詞證之不明的是置,笞治之痕,未必因此必死兺不喩,設使背驅而足踢,誠如苦主之招,皆非兇身之自犯,而所謂痕色,亦未必因此必死,無論因病與被踢,現於屍帳傷處,此獄決不可成獄。疝症有無,豪强與否及兩檢實因之各異,皆不足云云是旀。扶安金宅周之獄,道伯結語中,行兇者夫也,被死者妻也,縱云夫也,不良犯此傷倫之罪,若使死者有知,能無由我之痛乎?殺他人而罪抵償命,尙或願以身代,由自己而屢經刑訊,到此儻作何心等云云,可謂得士師平允之體。湖南一方,有此道伯,深幸其無辜者不浪死,傷處之要害,證左之切近,俱非夫敺妻之出於無情,可以原情之案,一味膠守者是旀。求禮柳秀坤之獄,道啓多少論列者,道盡人情之何如,是其詳備,說盡事理之何如,彼其透徹,死者張沁之於秀坤,名雖異姓,情若同氣,衣之食之,周活至及於內外眷屬,實有難忘骨肉之恩兺除良,所以打之者,非眞惡之也,卽欲敎之也是去乙,畜犬噬趾,惡言反肆,則秀坤之心,安得不忿,而手勢之不至猛毒,觀於屍帳,綽可驗矣。道啓之設疑,不啻如畫錄出,且況自服之招,帶得偕死之意,秀坤雖載於五倫行實敦族卷,似無不可,卿之必欲結果而後已,枉費不緊說話,未知學得於何許廷慰是旀。益山楊敍欽之獄,班賤之分,至嚴兺不喩,渠叔之奴,卽渠之奴,厥奴之妻,一辱於庭前,再罵於田間,且況向渠父,多發不恭之說,則爲敍欽者,習射歸路,當着下手,不過是少年武氣中出來。婢夫之於家長,新頒定式,正合此獄之左契,道伯言,是矣。雖以卿漫漶於風化邊之伎倆,不敢爲立異之計,朝家亦豈有異辭乎是旀。珍山朴賛儀之獄,道伯之直決,可謂道伯得其人,卿獨何心,忍於子復父讎之案,斷斷羅織,必欲飜案?至以問備之典,請於依本律,善爲勘處之道伯,卿之所執,可謂求其說而不得,豈不爲道伯之罪人乎是旀。務安丁就儉之獄,係是應宥之罪,道伯依初下有旨先決後啓是隱則,公然論理,此果甚例怎式乎?向前載德·宅周減死定配,秀坤刑放,敍欽刑推徒配,賛儀杖放,就儉依道啓決處分付爲旀。朝廷之設爲刑官,所以淸化理戢奸究,生道以殺人,懲一而勵百,卿之叨是任以來,擧措之不稱職,其端不一。雇奴潛奸雇主,未筓之女,威逼致死,而卿忽錯引不襯似之長短雇之說,不當傅生而力請貸死者,已是常情之外,而衙門婢屬之詬詈官員者,使之刑配,則卿乃與其提調力爭,致勤筵敎,而又敢以至鄙瑣極煩猥之事,無難露章,由前由後,所關於風化非細,姑從含垢之義,特置勿問之科,則今此諸條,回啓之駭然,有浮於右項兩件,使爲人者,不得盡其職,爲人夫者,不能樹其綱,爲族戚任恤者,無所勸焉。卿試自思之,亦必自知卿罪,義不敢晏然於官守,回啓判堂是在卿。權段,施以譴削之典,一以正風化,一以嚴獄體爲良如敎。
刑曹啓目,粘連南陽府殺獄罪人洪有土里回啓,心術語意,萬萬兇譎,不當以遲晩施行,以本罪取服償命。正犯花妻趙女,旣無造謀之執跡,次律勘放,何如?判付內,第爲依回啓施行爲良如敎。
刑曹啓目,粘連寧遠郡殺獄罪人朴尙七回啓,凶慝無比,斷宜置法,亟令取服,何如?判付內,依允爲旀,先問者,特嚴獄理也,設使獄理歸一,前此似此之獄,自有如許之決,然則此囚較之於已前已決之五十餘案,果同乎,異乎?亦果浮於彼而緊於彼,不當用五十餘度已決之已例乎是旀。比之南陽洪有土里之獄,淺深亦果何如是隱乙喩,待新判堂出仕,諸堂各具意見回啓爲旀,飭已施,査官削仕,分揀爲良如敎。
刑曹啓目,粘連靑陽縣殺獄罪人私婢丁愛回啓,獄體旣重,疑端不一,不敢臆斷,上裁,何如?判付內,僉議詢同,可見公議之大同。潛奸之律,在凡人難貸,以雇奴欲犯雇主之女,至於自裁,比凡人,當用加倍之律,則刑官減律之請,道伯和光之論,未知稱叶於物情,且於獄理,尤似不襯當,而其在愼獄之意,亦何可滯於前見?更付亞堂,十分究理,如有意見,論理草記,否則嚴飭推官,斯速捧遲晩事,分付道臣爲良如敎。
副校理洪樂游疏曰,伏以臣父都承旨臣明浩,方帶春秋之任,臣之兼銜春秋,揆以公格,自在當遞。玆敢援例陳章,仰瀆崇嚴。伏乞聖明,特賜遞改,以存館規,以安私分,千萬幸甚。臣無任云云。省疏具悉。疏辭下該曹,稟處。
吏曹啓目,粘連觀此弘文館副校理洪樂游上疏,則以爲臣父都承旨臣明浩,方帶春秋之任,臣之兼銜春秋,揆以公格,自在當遞,特賜遞改亦爲白有臥乎所,相避之法,在下當遞,洪樂游兼帶春秋館記注官之任,今姑減下,何如?判付啓,依允。
大司諫李尙度,執義李基讓,獻納韓致應,校理李羲甲·林漢浩,副校理洪樂游·尹益烈,正言尹寅基,修撰尹悌東·尹行直,副修撰朴崙壽啓曰,鄭致達〈妻〉之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀而窩窟則此賊也。推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,㦧毒如鄭妻,而遽使移置於京師至近之處,巢穴得肆之地,啄息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚。初旣爲謀逆之巨魁而王法不行,又爲煽亂之窩窟而近畿尙置,思之及此,每不覺懍然。迺於頃者,伏承傳敎下者,罪人之不在黜置之所,果是眞的矣,其爲驚心痛心,當復如何?還發配所之啓,幸蒙允兪,出置城外之命,遽又繼下,使亘古所無之劇逆,自同無故,任便居住於城闉咫尺之地,此何刑政,此何擧措?神人之憤鬱,由是益激,宗社之憂虞,從此轉甚,三尺至嚴,一刻難貸。請寢罪人鄭致達妻出置城外之命,依前還發配所,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贜盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,以下七字刀割逆節及今益彰,擧國臣民,腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達而先售嘗試之計,急於掉脫而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,以下一行四字刀割姻附賊復,陰助聲勢,不軌之跡已綻,懷二之謀難掩。賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者。雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。以下十二行十四字刀割答曰,不允。以下六字刀割。
大司諫李尙度,執義李基讓,獻納韓致應,正言尹寅基啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆襸之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲逆謀,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來,所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,養遂·獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂其律。夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不究覈嚴斷,則未知何樣禍機,伏在何地。今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆而得保首領,臥斃牖下,朝廷之刑政,紊矣,神人之憤鬱,深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書。權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,以下一行五字刀割凶肚莫掩。至於制給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法,討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,以下四字刀割已是劇逆之斷案,而乙巳春諸賊,指日擧兵之時,自擬內應大將,至於書給四柱,先占身數,其所爲計,至凶極獰。以下八字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,以下八字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結之父子,昏夜綢繆,情跡陰祕,隱然自比於戚聯之人。至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念煦濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故。潛藉逆復之姻婭,以下七字刀割與同以下二字刀割之說,旣已遲晩,以下二字刀割他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賤,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已決案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣,奈之何纔到湖界,旋從迃路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。噫嘻,痛矣。亂臣賊子,從古何限,而豈有若九宗之窮凶極惡至妖絶㦧者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火。窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊而不施極律者乎?請承款後物故罪人九宗,亟施孥籍之典。答曰,不允。
執義李基讓啓曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也,何其冤也?噫彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝節定配之命,更令王府,嚴覈取服,施以當律。答曰,不允。
大司諫李尙度,獻納韓致應,正言尹寅基啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在罪當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬一有日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極。梟音益肆,狼毒愈狠之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天。秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚。請亟寢秋曹罪人柳師文放釋之命,仍令王府,設鞫嚴問,夬正典刑。答曰,不允。柳師文事,亟停勿煩。
敎水原留守徐有隣書。王若曰,神慳鬼護,衣冠奉月出之鄕,龍盤虎踞,襟帶控天作之勢,肆從南城守禦之職,庸畀新府居留之任。眷玆華城一府,寔是仙寢重地。護萬年之佳氣,幾勤樹木之栽培,控三路之要衝,每軫閭里之奠接,地同漢三輔關防之壯,顧其職,豈不重歟?事倣宋兩京留後之規,而是簡厥惟愼矣。外營之節制兼管,實是責任之不輕,行宮之整理惟勤,可見體貌之自別。崢嶸百堞,克就萬億鞏固之基,保釐重任,誰膺東南管轄之責?惟卿,望實俱著,歷揚旣多,治已著於觀風,外而畿藩湖臬,才旣優於鍊務,內則籌司度支,多少遭罹,在卿何有?終始眷注,惟予乃嘉,宜今日於子屬之,而是職〈匪卿〉莫可。玆授卿以水原留守兼壯勇外使·行宮整理使,卿其益殫心力,勉就事功。高城深壕,纔畢經始之役,詰兵實廩,宜盡保障之謨。自餘稟裁,厥有常典。於戲,符節之命移除,蓋爲所重者存,干城之責是任,無負委毗之意。故玆敎示,想宜知悉。知製敎李存秀〈製進〉
照訖二所試官李貞運有頉,代朴鍾淳,三所試官朴鍾淳有頉,代李貞運。
丁巳七月十九日卯時,上御誠正閣。諸承旨持公事入侍時,行左承旨李晩秀,右承旨李勉兢,左副承旨李肇源,同副承旨金達淳,假注書洪樂浚,記事官金景煥,記注官金良倜,檢校待敎李存秀,以次進伏訖。上命書榻敎曰,江界府使·鍾城府使入侍。又命書榻敎曰,厚州僉使入侍。泳夏承命出傳,與江界府使柳誼,鍾城府使朴光進,厚州僉使吳載光,偕入進伏。命書傳敎曰,政官牌招開政。命書榻敎曰,有司堂上入侍。泳夏承命出傳,與有司堂上李書九·趙鎭寬,偕入進伏。命書榻敎曰,興海郡守之代,道內守令中,各別擇差,除朝辭赴任,其代,亦令今日政差出,待下批當日辭朝。上曰,北評事金熙周,未通淸乎?勉兢曰,然矣。上曰,然則是別格矣。勉兢曰,近來則只以兩司,亦不得爲之矣。上曰,旣是承傳,則首擬,可也,而今乃擬望於兩玉堂之間者,極爲礙眼矣。其時之不爲提醒,亦可怪也。評事,何日當下去云耶?肇源曰,二十二日,欲下直云耳。晩秀讀奏全羅監司李得臣狀啓,雨澤事。勉兢·肇源·達淳,奏無公事。命書判付。上曰,兵曹堂郞,自昔有名稱者多爲之,故由郞廳而陞至堂上,以其久任也。故便成曹中之主人,而各能行道於職掌,近來則未聞有此等人。如今江界府使,頗爲久任,故近有名稱矣。仍敎曰,兵曹郞廳,今日政,勿拘已經正郞者,各別擇差之意,分付,可也。命書榻敎曰,除拜後不爲入直兵曹堂上,許遞。命書傳敎曰,自昔騎省內司,久任著勞者,必稱主人,近來此規廢閣,年來益甚,閽禁之不嚴,職由於此。兵曹參判見窠,江界府使柳誼除授,牌招入直。上曰,江界府使進前。誼進伏。上曰,見卿久矣。洪州雨暘,何如?誼曰,雨澤近頗調順矣。上曰,年事,何如?誼曰,年事大體豐登,而當初移秧時,或有力不足而未盡移秧者,故此等處,恐難登熟矣。上曰,何間當收穫乎?誼曰,禾穀今皆垂穎,九月初則可以收穫矣。上曰,忠淸道,大體穴農乎?誼曰,然矣。上曰,沿海邑,何如?誼曰,稍勝矣。上曰,左道年事,未免告歉云,果詳聞之乎?誼曰,左道年事,難免歉歲,而姑不遑急云矣。上曰,祈雨祭,幾邑設行云耶?誼曰,十四邑云矣。上曰,臺諫,豈可無端違牌乎?雖或有身病者,使之擔舁來待,以爲傳啓之意,申飭,可也。上曰,鍾城府使進前。光進進伏,奏職·姓名。上曰,履歷詳奏,可也。光進曰,曾經備局郞廳·訓鍊主簿·參上宣傳官·都摠都事·訓鍊判官·都摠經歷·試射堂上·五衛將·平壤中軍·內禁將·竹山府使,待罪本職矣。上曰,誰之親族乎?光進曰,至親今無立朝者,而臣兄,卽前府使朴光廸也。上曰,擧顔,可也。光進擧顔。上曰,當日辭朝下去,勉力爲之,可也。勉兢讀傳宣諭,光進退出。上曰,厚州僉使進前。載光進伏,奏職·姓名。上曰,厚州,今方新設草創,爾今下去,將何以爲之耶?載光曰,當竭誠爲之矣。上曰,厚州士地,勝於茂山,後當設邑,誠心募民,使之櫛比,可也。官府今已構成云耶?載光曰,然矣。上曰,瓜期不以元限爲定,下去善爲之。善則爲履歷,否則爲罪矣。命載光先退,載光退出。上曰,有司堂上進前。書九·鎭寬進伏。上曰,御營保米事,豈不寒心乎?近來飭敎何如,而剝割濫捧之事,如是狼藉,至登臺章,極爲駭痛。方使禁府開坐,嚴問委折,法外推扑之事,一一捧供,而以至人情行下所用之數,若不直招,則當卽嚴刑得情,使之惕念擧行,可也。昨夜,使宣傳官,問于御將,使之詳査,則果爲綻露無餘,御將之當初矇不覺察者,已極駭然,而至於廟堂事,亦不慨然乎?昨日査覈草記,只以餉色郞廳請罪者,亦不成說。承流之地,擧行如此,將安用廟堂爲哉?朝廷命令,不行於御營廳者,國綱所在,萬萬寒心。亦以此意,言及右相,後勿如是,可也。上敎誼曰,洪州邑弊,詳達,可也。誼曰,洪州邑況,近甚不足,而本邑魚箭,向自均役以後,皆納十一之稅。故官家亦爲買食,今若以洪州魚箭,罷十一之稅而出給本邑,則庶有益於官況矣。上曰,山林川澤,虞衡之官,自唐虞有之,則自是有國之不可廢者。且況陸民八家,同作百畝之田,亦皆收稅,而凡有此土者,皆有此稅。故禹貢所稱厥田者,此也。又制任土作貢之法,而亦曰厥貢焉,陸民旣皆有田稅,有土貢,則水居之民,其可獨無納稅者乎?大抵公無私土,而凡有土者,當皆歸公,則水稅,何以異陸稅乎?近來宮房,亦不給魚箭,而如非大變通之事及如統營之有關重者,則決不可出給魚箭,以補官況也。上曰,予嘗以爲營將當罷也。當初之設營將者,所以禁戢盜賊,而近來則反作履歷之窠,多送年少未經事之類,故非但不能禁盜,反有擾民之端。旣有兵使,又有守令,則禁盜之節,不患不足,而守令旣掌一邑之事,則討捕之節,何遽不若營將乎?或曰,旣有營將,則風聲所及,奸民輩必有畏戢之心云,而今則禁軍堂上之類,亦皆爲之,不能盡其職,故全失設置之本意矣。然若無營將,則盜賊或有熾盛之慮乎?誼曰,雖無營將,守令亦可爲之,而守令主管,則鎭服小民之道,必勝於營將矣。上曰,湖南則有中軍營將乎?書九曰,然矣。鎭營則刑杖重於他處,故民皆畏怯,而鎭卒反多作弊民間之事,故小民亦恐罹於非辜,守令若兼討捕,則未必不如營將,而若以法治之,則小民,豈有不畏之理乎?誼曰,京軍門保米,若値不豐之歲,督捧以納,則春窮之時,民情可矜。此後如此之年,則待秋成備納,民力似紓。故敢此仰達矣。上曰,保米軍之可矜,可勝言哉?此所以今年特許闊狹,此後本道値歉之歲,則分等狀啓,必以甚處保米軍停退,或代捧間,稟處。湖南亦然,依湖西例爲之之意,分付兩道道臣,而此蓋諺所謂鳥足血與凍足溺,豈可曰救其本之政乎?不革營納,則其外皆苟也。然第令兩道道臣,各別嚴飭,於收捧之際,申察於上納之後,不謹守令與該營,具由狀聞,以此下敎,欲爲書之壁間,仰述代柱帖故事,以考京外勤慢矣。出擧條誼曰,軍丁刊冊之外,或有備局及監營新創保軍,各樣名色多端,宜有一番釐正之道。故敢此仰達矣。上曰,良役實摠,卽先朝頒下之金石關和,則近來雜名色之營邑,無難增加,以致小民之日困者,萬萬痛該。先從畿甸,試欲留意於淘洗,其後出而不得不仍置者,前有而不可不汰正者,科外濫設之處,使之着意商量,姑未知擧行之如何,而外此諸道,姑難竝擧,反致撓民。若自下方便免罪之方,又何必禁之乎?第令廟堂,以此擧條行會,各自小心,可也。出擧條誼曰,京軍門所納,錢木參半,自是法典,本州非木綿之地,而近來每以純木備納,此係民瘼。故敢此仰達矣。上曰,豈砲保之謂乎?否則何以純木捧之乎?令廟堂問于該道,使之據實,卽爲狀聞,可也。出擧條誼曰,安興鎭造船物力價米,自有公穀劃給,而謂以曳木軍價,督徵於沿海近面民人,輸送安興,實爲殘民難支之端。故敢此仰達矣。上曰,令廟堂分付道臣,詳査流來謬例,狀聞,可也。出擧條誼曰,水營捧糴之時,若有稍饒之民,謂以族徵,每爲越境推捉,民弊多端,宜爲嚴飭祛弊,更勿如前,似好。故敢此仰達矣。上曰,忠淸水營之爲弊民邑,甚於他道者,以其該閫處地之使然,此似微事,關係民隱,況本有法禁者乎?竝與徵族之弊,而各別嚴飭該水使,俾有息肩之方,亦令道臣,各別察飭,可也。出擧條誼曰,稅穀一舡所載,旣準千石,竝其船人船價及雜費條,洽爲一千四五百石,所載太重,不如輕舟之利涉。若減數裝載,則其於舟行,似爲便好。敢此仰達矣。上曰,問于廟堂,草記,可也。出擧條誼曰,本邑補役廳米,從民結區劃,換作雜物,春秋例納於監營,自有定數,而挽近以來,次次引用,勢將至於加斂,此爲小民難支之端。從今以後,依節目輸納,無得引用之地,似好。故敢此仰達矣。上曰,問于道臣,狀聞,可也。出擧條命退,諸臣以次退出。
丁巳七月十九日辰時,上御重熙堂。左承旨入侍時,左承旨李晩秀,假注書洪樂浚,記事官金景煥,記注官金良倜,以次進伏訖。上曰,藥房提調入侍。良倜承命出傳,與藥房提調沈煥之,偕入進伏。煥之曰,日氣尙熱,聖體,若何?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。煥之曰,元子宮氣候,何如?上曰,好在矣。上敎煥之曰,王大妃殿進御湯劑,與副提調,輪日監煎以入,可也。命書榻敎曰,前假注書徐俊輔·曺錫中·吳泰曾·金履載,假注書加差下。仍命退,諸臣以次退出。
丁巳七月十九日未時,上御重熙堂。推考房承旨入侍時,同副承旨金達淳,假注書洪樂浚,記事官金景煥,記注官金良倜,以次進伏訖。上曰,左承旨·右副承旨入侍。賤臣承命出傳,與左承旨李晩秀,右副承旨李肇源,偕入進伏。命書判付。命書傳敎曰,水原留守趙心泰爲御營大將,行廣州留守徐有隣爲水原留守兼壯勇外使,竝卽牌招,傳授虎符傳令牌及命召,時在任所者,自政院下諭。廣留之代差出然後,外使可以受符,卽令廟堂議薦,仍令當日辭朝。上曰,御營大將趙心泰,卽爲牌招,可也。賤臣承命出傳,還入。仍命退出,承史以次退出。
丁巳七月十九日酉時,上御重熙堂。軍士房承旨,前水原留守入侍時,右副承旨李肇源,假注書洪樂浚,記事官金景煥,記注官金良倜,前水原留守趙心泰,以次進伏訖。上命書傳敎曰,京營之設置都相,俾管大體,卽古使相遺意,徇名責實之政,在具僚猶然,況大官乎?因臺章,該營科外之徵與法外之刑,至登於廟堂査奏,將臣投畀,郞官棍竄,則其可不責備於都相乎?御營都提調金履素,罷職。命書榻敎曰,御將姑未交龜,該營今夜發巡,令中軍代行事,牌招聽傳敎。上敎心泰曰,交龜,當於何處爲之,而留守交龜之前例,城內爲之乎,城外爲之乎?心泰曰,未詳知之矣。上曰,詳問前例爲之,而待新留守上來交龜然後,更入闕中,以受御將命召,可也。心泰曰,廣州新留守,尙未出肅,若待廣州留守交龜後,又與水原新留守交龜,則御將受符,似在明日矣。仍命退,諸臣以次退出。
上在昌德宮。停常參·經筵。
藥房提調沈煥之,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,三皇忌辰日望拜禮,前期一日以稟事,曾有先朝受敎矣。今七月二十一日神宗皇帝忌辰日,親行望拜禮,何以爲之?敢稟。傳曰,謹當躬行矣。
李肇源啓曰,廣州留守徐鼎修,辭朝有命,受符時急,而謂有身病,來詣朝房,屢度催促,無意承膺,事體所在,極爲未安,推考,何如?傳口,從重推考,以補外知之,使之肅命。
李勉兢啓曰,新除授江界府使李健秀,時在厚州鎭任所,而有除朝辭赴任之命矣,密符則以前府使李仁秀所佩密符傳授,諭書則安寶,使院吏齎傳,何如?傳曰,允。
李晩秀啓曰,明日望拜禮時,闕字牌及爐盒,當爲奉來,門路,以何處爲之乎?敢稟。傳曰,依例爲之。
傳于李晩秀曰,明日望拜時,闕字牌奉來然後,可以行禮。若値雨下,則當不爲奉來,應參諸臣及皇朝人子孫·忠臣後裔參班者,知此,觀勢齊會事,分付。
傳于李勉兢曰,大臣·備局堂上引見。
傳于李晩秀曰,左承旨入侍。
以行水原留守徐有隣牌不進推考傳旨,傳于李肇源曰,受符之體重,不比於守臣之密符祗受,處義之外,事體萬萬未安,更爲牌招,違牌,勿捧傳旨。
傳于李肇源曰,左副承旨入侍。
傳于李勉兢曰,飭已施,前綾城尉具敏和,敍用。
承旨前望單子入之,李尙度落點。
以寶劍望筒,傳于李肇源曰,懸頉及未肅拜在外摠管,許遞,前望單子入之,待下批牌招察任。
摠管前望單子入之,西春君燁·李聖圭·李家煥·申大顯落點。
以都摠管李家煥牌不進推考傳旨,傳于李肇源曰,更爲牌招。
傳于李勉兢曰,大司成之代,今日政差出,待下批牌招,以爲進去試所檢飭之地。
李肇源,以兵批言啓曰,前判書趙宗鉉敍用送西矣,資級係是輔國,依例知中樞下批之意,敢啓。傳曰,知道。
李肇源,以兵批言啓曰,前慶州營將李敬熙,旣以未赴任改差,所授加資,依例還收之意,敢啓。傳曰,忠武之家自別,況明將望拜北苑,其家人,豈用常例?加資,勿爲還收,可也。
有政。吏批,判書閔鍾顯進,參判徐邁修牌不進,參議蔡弘遠進,左副承旨李勉兢進。以南公轍爲大司成,金和鍾爲吏曹佐郞,鄭存中爲知敦寧,廣州留守單徐鼎修。以玄重祚爲掌令,金熙周爲正言,李重采爲正言。
兵批,判書李祖源進。參判柳誼入直,參判李文會病,參知尹致性病,右副承旨李肇源進,大護軍金載瓚,副司直柳畊·鄭㝡成·沈鎜,副司果宋知濂,以上竝單付。以李邦榮爲副摠管,李栢然爲內禁將,李得江爲宣傳官,知事單趙宗鉉,僉知單李海容,北評事金熙周仍任事,承傳。前慶州營將李敬熙,今降禦侮。
備邊司薦望,以洪檍爲廣州留守。
以大司成南公轍牌不進罷職傳旨,傳于金達淳曰,只推,更爲牌招。
吏批,再政。廣州留守單洪檍。備忘記,廣州留守洪檍下直,長弓一張,長箭一部,片箭一部,筒兒一箇賜給。傳于李晩秀曰,新印五倫行實,宙合樓一件,西庫六十件,華城行宮十件,內閣三件,玉堂·春坊各二件外,奎章閣·五處史庫·政院·外閣·成均館·四學·議政府·備邊司·六曹·漢城府五部·八道監營·四都留守營·三百三十州縣官上鄕校上各一件分藏,時原任大臣·閣臣·時任承史·師傅·諭善·監印諸臣·抄啓文臣·檢書官,近來冊子與聞諸臣,各一件賜給。
正言尹寅基啓曰,臣才識空疎,言議竝軟,淸朝耳目之任,自知不堪,而薇垣除命,適下於北邑逖違之餘,召牌屢降,飭敎繼下,義重叩謝,不得不章皇出肅,而又値賓對有命,願切覲光,敢隨長僚之後,依例趨參矣,及登筵席,乃以一司兩員之不宜俱入,致勤聖敎,繼有大僚問備之請,臣之生疎,於是乎益著矣。逬退之餘,惶恧冞切,以此情踪,何敢仍冒於臺次乎?請命遞斥臣職。答曰,勿辭,亦勿退待。
李勉兢啓曰,臺啓事體,何等謹嚴,奏御文字,尤當審愼,而今日臺廳避嫌啓辭,誤以所啓書入,臣等不察之罪,不勝惶恐,而當該注書,所當重勘,本院請推之外,無他可施之罰,何以爲之?敢稟。傳曰,爾等推考,注書從重推考。
李晩秀,以弘文館言啓曰,本館下番修撰臣尹悌東,以戊午式年監試初試照訖考講一所試官,纔已出去矣。下番闕直,事甚未安,新除授副修撰洪秀晩,卽爲牌招入直,何如?傳曰,允。
李肇源,以賑恤廳言啓曰,傳曰,營吏之繕寫御定冊子,古豈有是?嶺營啓書體畫,牢實篤厚,特命招來繕寫,仍付刻役,此似微事,亦欲懋實而然者。渠輩繕寫之勞,不可不拔例施賞。回糧,令惠廳優給,下去後令道臣,各別施賞,各從渠願,別般酬勞,形止,使卽狀聞,俾渠輩詑恩於七十州事,命下矣。慶尙監營營吏權啓晃等五人處,回糧錢各十兩式,從優題給之意,敢啓。傳曰,知道。
李勉兢,以兵曹言啓曰,內吹螺赤及龍虎營兼內吹等,今秋等習角時賞格木,依判下別單分等施賞之意,敢啓。傳曰,知道。
李肇源,以訓鍊都監言啓曰,本局千摠徐英輔,身病甚重,勢難察任,改差,何如?傳曰,允。
金達淳,以刑曹言啓曰,因備邊司草記,助虐營屬,今該曹刑推照律草記事,命下矣。御營廳餉色書吏金得豐,庫直全得年,使令鄭得孫等,竝嚴刑一次後,取考律文,則大典通編支供條有曰,捧上時濫徵作弊者,勿論贓多少,殘驛徒三年,依此律,金得豐平安道龜城府龜州驛,全得年咸鏡道吉州牧雄平驛,鄭得孫全羅道任實縣葛覃驛,竝徒三年各定配所,卽爲押送之意,敢啓。傳曰,知道。
敎廣州留守洪檍書,王若曰,西樞丐間,久養痾於耆社,南城托重,許專制於分司,簡惟在心,屬之於子。眷彼漢南險阻,寔我海東關防。地勢控水陸之衝,舟車粟帛之大都會。天塹設金湯之險,陰雨桑土之所拮据,蓋自設置以來,願有保障之恃。在昔置府尹而控制,猶不輕牧禦之方,矧今命守臣而保釐,尤豈忽捍衛之道?時當四百年無事,易致戎政之或疎,間經一二臣居留,應多軍制之未備。惟卿,素抱材器,屢試錯盤,翺翔乎玉署銀臺,令望華譽之夙著,歷揚於湖藩嶺臬,政術治績之可觀。邇來散班之優閑,惜未素蘊之盡展。玆授卿以廣州府留守兼南漢守禦使,卿其祗受寵命,勉彈良圖。卒乘簡閱之必嚴,恒存忨愒之戒,財賦會計之克謹,無忽緩急之須。自餘稟裁,厥有典憲。於戲,城池倉廩之有備,寧緩綢繆之方?地利人和之莫如,宜念委畀之眷。故玆敎示,想宜知悉。知製敎臣洪秀晩製進
兼大司成尹得孚疏曰,伏以臣見今所叨職名,無非不敢冒當者,而猥蒙寵榮,濫踰涯分,夙宵悚愧,若墜淵谷,至於泮長之任,臣之前後祈免,非止一再,而一味虛縻,遽又經年,微懇之未能仰格,臣固自訟之不暇,而其於國事,何哉?目今庚炎始退,新涼將生,泮宮課試,正其時也,而臣之愚迷,旣不堪擧職,且素患痰眩之疾,適又發作,每每昏倒,不省人事,眼昏耳聾,將成癃廢。今玆試圍不遠,照訖已設,自本館管攝應行之事,紛然沓至,而病症如右,一未應接,將使莫重國事,緣臣而有委積不擧,惶懍悶迫,不知所以爲計。玆不得不冒犯崇嚴,疾聲呼籲於天地父母之前。伏乞聖明,憫臣病狀之難强,察臣祈免之至懇,先解臣所叨泮長之任,使國試無瘝曠之患,私分免難安之端,千萬血祝。臣無任云云。答曰,省疏具悉。事勢然矣,泮長之任,今姑許遞。
執義李基讓,獻納韓致應,校理李羲甲·林漢浩,副校理洪樂游·尹益烈,修撰尹悌東·尹行直,副修撰朴崙壽·洪秀晩啓曰,請寢罪人鄭致達妻出置城外之命,依前還發配所,亟令王府,快正典刑。請物故罪人德相,亟施孥籍之典。請逆賊尙喆,追施孥戮之典。以下一行九字刀割答曰,不允。以下六字刀割
執義李基讓,獻納韓致應啓曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,快正王法。請承款後物故罪人亟施孥籍之典。措辭見上答曰,不允。
執義李基讓啓曰,請寢李汝節定配之命,更令王府,嚴覈取服,施以當律。措辭見上答曰,不允。
丁巳七月二十日卯時,上御熙政堂。藥房入診,大臣·備局堂上引見入侍時,提調沈煥之,副提調洪明浩,右副承旨李肇源,假注書李泳夏·洪樂浚,事變假注書朴廷儉,記事官金景煥,記注官金良倜,右議政李秉模,兼戶曹判書金華鎭,行工曹判書金文淳,行上護軍金持默,行吏曹判書閔鍾顯,禮曹判書李時秀,兵曹判書李祖源,開城留守黃昇源,行護軍徐有大,刑曹參判趙鎭寬,行護軍徐龍輔·李書九,大司諫李尙度,副校理洪樂游,正言尹寅基,醫官柳光翼·金孝儉·李周憲·朴春源·李惟鑑·吳仁豐·丁希泰,以次進伏訖。秉模曰,晩炎尙甚,聖體,若何?上曰,一樣矣。秉模曰,寢睡·水刺之節,若何?上曰,一樣矣。秉模曰,王大妃殿氣候,若何?上曰,一樣矣。秉模曰,惠慶宮氣候,何如?上曰,一樣矣。秉模曰,令醫官入診,詳察聖候,若何?上曰,退去,可也。上曰,都承旨先退,王大妃殿進御湯劑,監煎以入,可也。明浩退出,醫官等亦退出。命書榻敎曰,水原留守徐有隣,從重推考,更爲牌招,斯速受符。命書傳敎曰,處義太過,交龜時急,亦何敢言病?留守雖兼備堂,異於內職,則昨今兩日,以兩守臣去就,酬應若此,國綱所在,豈不萬萬寒心乎?廣州留守徐鼎修推考,更爲嚴飭,使之斯速出肅。命書傳敎曰,重臣闊於事情,不忍立視其做錯,因事處分而責備也,飭已施,前吏曹判書金載瓚敍用,飭亦施矣,前禮曹判書趙宗鉉敍用。秉模曰,頃因諸道習操稟處草記批旨內,摠廳·廣州·江華則便否,問于帥臣,更爲草記可也事,命下矣。卽見廣州前留守徐有隣所報,則以爲詰戎之政,有不可一向抛置,而今年穡事,先從廣州境內,參以屬邑所聞,則一邑一面之中,優劣交錯,未免穴農。優者固無難於裹糧,劣者必不得以措手。今秋輪大操之設行,恐欠息肩之道云。摠戎使金持默以爲,本廳習操,採探民情於當次坡州·長湍兩邑,則目下穡事,未免穴農,非徒糧資之難辦,自有受弊之多端,今此行操,恐欠息肩云矣。更問便否之命,旣出於採探民情之聖念,而今此所報,竝以穴農爲言,摠廳秋操及廣州之輪操·大操,竝令停止,只以官鎭門聚點,嚴飭擧行,江華則姑無報來,追後,草記,何如?上曰,依爲之。出擧條秉模曰,都政中南陽監牧官白東鈺,以加出引儀移差,則其窠自在勿補,而誤爲差代,引儀望筒勿施,前吏曹判書鄭民始,推考,何如?上曰,依爲之。出擧條秉模曰,北評事金熙周,雖因特敎,照望排擬於曾經玉堂人首末望之間者,有礙政眼,兵曹判書李祖源,推考,何如?上曰,認爲已通淸,而使之檢擬矣,欲懸承傳,則當爲首望,否則依加望例,末擬亦可,而擬於兩間,果爲不察,依爲之。出擧條上曰,御營廳事,可謂寒心。有國之所以爲國,莫如法綱,先王朝減布蠲役,顧恤民生之德意,果何如?予之夙宵憧憧,惟在於仰體懿德,率由成憲,而邇來奸僞百出,至於今番該郞捧米事,而其蔑法害民,極矣。初元朝參日,別下綸音,而只緣經綸未定,尙稽至此,有若未踐言者然,此予所以愧歎者也。名以朝官,眼無國法,一從奸吏之言,剝割椎扑,惟意縱恣,咫尺城闉之內,法外之惡刑,科外之勒徵,無狀莫甚。昨日備局査問之後,始皆綻露無餘,寧不駭痛?至於該大將,平日以廉謹奉法見稱,而今番之不能檢飭,誠非所料。深深九重,固無以見民間疾苦,而今於此事之發,實有靦然之心。如非干法剝民之關係至重者,則豈可以幺麽升米之事,當暑臨殿,終日勞動,若是處分乎?秉模曰,該郞之椎剝濫捧之狀,如是狼藉,而廟堂褎如充耳,今因臺章,始乃發覺,臣等伏不勝惶恧之至。上曰,向日刑判事,尤可怪也。事關風化邊者,皆欲壞破,此果何意?刑曹獄案之子之復讎,夫之樹綱,而必欲翻案,又有敦恤親族者,可入於五倫行實,而亦欲置辟,實是常情之外。且以朴三卜事言之,凡民之潛奸良女,猶有當律,況此三卜之爲人雇奴,而潛奸雇主未筓之女者,大關風化者乎?雇主雇奴,雖似稍異於世傳之主奴,今旣曰主曰奴,則雖一時之間,名分已定,無論和與劫,其所以生心於作奸者,已是風化之攸關也。且謂之和奸,則厥女必無自死之理,而旣非和奸,則其死,豈不冤且矜乎?雖曰,三卜無劫奸之迹,而主家無逼死之事,旣以未筓之女,遭此强暴之患,則恥而不言者,固其勢也。三卜,敢以虛謊醜說,欲售勒奪之計,則厥女之羞憤自決,事理當然。奴則奴矣,而名分莫嚴於主奴,死則死矣,而根因實由於三卜。今於厥女,旣無和與劫可辨之迹,而必斷之以和奸,歸之以淫女,又於三卜罪惡之大關風敎者,而必原之以情迹,傅之於生道者,誠莫曉其意也。前刑判之以長短雇等說,力請貸死,張皇論列者,豈不異乎?其時收議,卿已主傅生之論,而戶判之議亦然。予意則終未知諸議之爲是也。秉模曰,律文,雇主若殺雇奴,則減等於死罪,蓋爲有間於世傳之奴故也。且雇奴若或放遣,則與路人無異。故臣意則以爲世奴雇奴,煞有分開,而所以置之傅生之科者,此也。若使厥女,遭此强暴,則當卽地就死,而今於事覺之後,始乃自死者,殆近於和奸,三卜恐非當死之律矣。華鎭曰,雇奴之稱以雇工者,蓋異於世傳之奴故也,而每年春間,或有放遣,任其去就者,則今此獄案,恐不可論以主奴之義,直置之一律矣。上曰,兵判,向日亦主傅生之議矣。祖源曰,臣意則亦以爲此獄,恐非償命之事矣。上曰,顧今急先務,莫過於正名分樹風化,而雇主雇奴,亦有名分,則準之以一律,實是五刑五服之意,而非可以凡人擬議也,明矣。昔張詠,見小兒之批其父,而卽地置法者,蓋出於深慮風敎之意,則此事亦然。予之所畏者,風化與名分也。且以日前醫女事言之,掖庭則上下之分,尤別於他處,醫女旣是婢屬,則凌辱官員,豈非有關名分乎?本事之猥屑微細,姑無論,刑判之以此事,肆然陳章,斷斷不已,不念法綱之自弛,風化之有乖者,豈不萬萬可駭乎?秉模曰,刑判事,可謂反常矣。上曰,近來臺諫之逐日違牌,亦關法綱,此乃丙申以後事也。昔在肅廟朝則臺諫無敢違牌,而先朝亦然,今日卿宰,多是先朝時人,亦必知之矣。合啓請牌,亦非古法,是故監察茶時,不過一朔一二次矣。且臺諫之職雖卑,與人主爭是非,與大臣相可否,固是美事,而顧其品秩,則不過四五品也,豈可每日請牌,每日坐違,不念事體之有損乎?華鎭曰,古者臺諫,無情勢,而元無公然違牌之規矣。上曰,臺諫執法然後,可以維持世道,而今之臺諫,闊略於此,故其弊甚至命令不行,綱紀日壞,豈非大可憂者乎?今日登筵諸臣,交相勉戒,使之丕變,正爲今日第一義,而生民休戚,亦係於此也。秉模曰,鄭㝡成之疏,泛看則雖不過論數三蔭武守令,而臺諫苟能當言而言,則自大臣以下,以至守令,必皆畏憚矣。上曰,監司掌試之法,卿意以爲,何如?秉模曰,實是出尋常萬萬之事。臣於平日,講究外邑科場革弊之策,而思慮終未到此矣,伏見傳敎下者,欽仰之極,不覺一身之若輕擧也。上曰,此事卽予所蓄積積講究于中者,而今日斷然行之,然利害便否之間,必有異同之論,予欲聞之。秉模曰,果是善爲變通者,或言有行部相妨之慮矣。上曰,諸宰之意,亦何如?華鎭曰,監司主試之法,甚好矣。但試邑定於一處,則赴試士子遠近不均,是或爲弊矣。上曰,近聞諸議,行部之相妨於試場也,赴擧道里之遠近也,監司之見欺於奸吏也者,皆是好言。然凡事大體好則行之,豈有十分無弊之事乎?古之美法,亦或久則有弊者矣。華鎭曰,變通之時,豈顧些少弊端乎?文淳曰,監司主試,恐無後弊矣。祖源曰,臣意則可謂除弊而未見爲弊矣。上曰,敬差官之差遣也,監司·都事時相爲之,今此掌試後,若有難處之端,則更送都事,亦無不可,此非一定之制也。鍾顯曰,大司成,今當差出,而擬望之人乏少,承旨竝擬,何如?上曰,依爲之。出擧條時秀曰,八處郊壇,每於四孟朔,發遣本曹郞官,看審有無頉草記,乃是定式,而馬祖壇,亦當一體擧行,故敢此仰達矣。上曰,依爲之。出擧條煥之曰,今年蛇油丸,以江華府排次製來,何如?上曰,依爲之。出擧條昇源曰,本府大南面,與金川郡分界處,有秀龍山,而體勢甚鉅,延袤周廻,極其遼遠。其上有十處嶺隘,蓋近畿大關防也。白峙僉使,處於嶺以南,任其嶺隘禁養之責,故嶺以北則以金川民之居住嶺底者,定爲山直禁養矣。一自大小南面,移屬本府以後,金川以爲,白峙旣屬松營,則金川民不當爲山直云,而白峙與金川,每多爭端,因此莫重關隘,亦多疎虞之慮。從今以往,嶺以南,白峙次知禁養,而自臣府考察勤慢,嶺以北,金川次知禁養,而令該道兵使,句管檢飭,則似有實效,而事係關防,下詢大臣處之,何如?上曰,曾經留守,先陳所見,可也。鎭寬曰,年前劃付時,旣以山脊爲界,則禁養等節,自當如此矣。上曰,大臣之意,何如?秉模曰,依此定界禁養,爲宜矣。上曰,依爲之。出擧條秉模曰,今日次對,兩司不備,而諫長旣已登筵,則下位臺諫之隨入,有違格例,當該臺臣,推考警責,何如?上曰,依爲之。出擧條尙度曰,請金甲島爲奴罪人克觀,古今島爲奴罪〈人〉克泰,更令王府,嚴鞫得情,夬正王法。措辭見上上曰,不允。出擧條尙度曰,請逆賊尙魯,亟施孥戮之典。措辭見上上曰,不允。出擧條尙度曰,請亟寢秋曹罪人柳師文放釋之命,仍令王府,設鞫嚴問,夬正典刑。措辭見上上曰,亟停勿煩。出擧條尙度曰,今者筵中,以鄕試之道臣主試事,至於俯詢便否於登筵諸臣,臣於此,亦有區區所懷,而傳啓之前,不得論及他事,今始仰達矣。殿下於嗣服之初,以科弊一事,特下綸音,期於矯革,而至今未有一定之制,此實出於愼始之聖意,而群下所以祈望於必成,則愈往而愈切矣。今番鄕試之分半道聚試於監營,非但體貌旣尊,群弊自祛,論以事面,此非我殿下一時權宜之政,實是縣升之州,州賓興於太學之三代遺意也。惟是科法至嚴,試官差出,每在臨時,而此則旣付道臣,自其到營之後,已知其前頭之主試,此若有欠於防弊之道,而爲道臣者,皆以有地望之人,受朝廷委寄,孰敢不奉承德意,精白其心哉?日前下敎,已以若有效益,則專一道付之道伯,亦無不可爲敎。大抵旣以試事,付之道臣,則今雖試之以半道,而終必竝一道全付然後,始得縣升於州之本意,而第念鄕外試場,比京尤淆雜,此弊不祛,則全一道咸聚一場,其勢亦末由矣。臨科照訖講,雖有法典,而必有別般規式,使守令嚴其考講,而仍又驗察才實,刋落其雜流,以簡許赴之額,則場屋可淸,而雖使咸聚一道,可無難容之憂矣。此雖非今科可行之事,亦必預有成規然後,乃可趁後式收效。臣謂申定照訖考講之法,頒布外邑,俾各遵行,期有禁闌入淸科場之實效,宜矣。上曰,自有舊章,各令道臣,誠心修明,則好矣。命書榻敎曰,北評事金熙周仍任,而正言之代,今日政差出。命書榻敎曰,在外臺諫許遞,今日政差出。命書榻敎曰,承旨前望單子入之,待下批牌招察任。命退,諸臣以次退出。
丁巳七月二十日辰時,上御重熙堂。左承旨入侍時,左承旨李晩秀,假注書洪樂浚,記事官金景煥,記注官金良倜,以次進伏訖。上命書傳敎曰,特敎下諭之下,謂有情勢,經宿城外,尙不入來受符,分義之外,有關師律。華城留守兼壯勇外使徐有隣,爲先從重推考,使之卽爲膺命。仍命退,承史以次退出。
丁巳七月二十日午時,上御重熙堂。左副承旨入侍時,左副承旨李肇源,假注書洪樂浚,記事官金景煥,記注官金良倜,以次進伏訖。上命書傳敎曰,聞其實病。雖曰難强,而以夜朝酬應之極煩爲敎,則揆以分義,義當竭蹶而進身闕下,尙無動靜云者,大關國體。廣州留守徐鼎修罷職,其代薦望,卽爲書入,待下批,使之卽刻受符事,言于右相。仍命退,承史以次退出。
上在昌德宮。停常參·經筵。
北苑望拜禮罷後,內閣·政院·玉堂·藥房口傳問安。答曰,知道。
李勉兢啓曰,來二十五日,朝參日次矣,敢稟。傳曰,停。
李肇源啓曰,御營廳將官來言,本廳軍兵,日次私習云矣,敢啓。傳曰,知道。
金達淳啓曰,事變假注書朴廷儉,身病猝重,勢難察任,今姑改差,何如?傳曰,允。
傳于李勉兢曰,戶房承旨與禮曹堂上·戶曹郞廳,依定式馳詣宣武祠,奉審摘奸以來。
傳于李肇源曰,軍士房承旨入侍。
傳于金達淳曰,同副承旨入侍。
傳于李晩秀曰,左承旨入侍。
以都摠管李家煥,再牌不進推考傳旨,傳于李肇源曰,若此則不欲着帽束帶乎?傳旨勿施,以前牌,各別嚴飭。
傳于金達淳曰,飭已施矣,兵曹堂上罷職人,敍用。
兵曹口傳政事,副護軍金勉柱。
傳于李晩秀曰,今日有雨意,使之觀勢來待,而及其行禮也,班聯濟濟,信乎渠等之爲忠臣之裔,嘉其志感其誠。乃命咸聚黌舍,承旨齎傳御題,試取以來矣,況御考事體自別,而如式試取,亦畢於一時應製者乎?賦居首二下進士金文欽,直赴會試。之次三上幼學曺晦振,曾見其人有氣力,今見其文頗牢實,思其先故,未盡用,令該曹待窠初仕調用。三中一幼學閔羽成,三中幼學金履·進士金重淳,三下幼學金在源,生員任壽益,草三下幼學南正容等,各五倫行實一件賜給。次上幼學洪義泳等,各紙一卷賜給。
傳于李晩秀曰,入格儒生,明日待令。
李肇源,以兵曹言啓曰,昨年七月二十一日傳敎中,摠管李源,宣武祠句管堂上差下,逐朔看審,年老不能自力往來,看審之時,則令兵曹具由草記稟旨事,命下矣。句管堂上李源,今已卒逝,今朔看審,不得爲之云矣,敢啓。傳曰,況當今日,益切風泉之感,而宣武祠雖已依定式遣承旨奉審,而句管之人,宜有差出,誰果可合乎?問于參班時任大臣,更爲指一草記,可也。
李肇源,以兵曹言啓曰,本曹草記,宣武祠無句管堂上,今朔奉審,不得爲之事批旨內,況當今日,益切風泉之感,而宣武祠雖已依定式繼承旨奉審,而句管之人,宜有差出,誰果可合乎?問于參班時任大臣,更爲指一草記可也事,命下矣。依傳敎問議于右議政李秉模,則以爲皇朝人子孫,姑無可合者,望拜禮參班中,御營大將趙心泰,可合句管云矣,敢啓。傳曰,依大臣言爲之,而句營堂上,以皇朝人子孫·忠臣子孫中,文蔭武從二品以上中,隨闕差下,廟堂主之,俾尊其任,而郞官之以禮賓參奉兼管,事體亦不可,以兵曹一軍色郞廳例兼,官案書之事,分付,可也。
李肇源,以都摠府言啓曰,今日入直內三廳武兼禁軍及軍兵等,當爲中日試射,而北苑親行望拜禮相値,不得爲之之意,敢啓。傳曰,知道。
執義李基讓,獻納韓致應,校理李羲甲·林漢浩,副校理洪樂游·尹益烈,修撰尹悌東·尹行直,副修撰朴崙壽·洪秀晩啓曰,請寢罪人鄭致達妻出置城外之命,依前還發配所,亟令王府,夬正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典。措辭見上以下一行十三字刀割答曰,不允。以下六字刀割執義李基讓,獻納韓致應啓曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。措辭見上請承款後物故罪人九宗,亟施孥籍之典。措辭見上答曰,不允。執義李基讓啓曰,請寢李汝節定配之命,更令王府,嚴覈取服,施以當律。措辭見上答曰,不允。獻納韓致應啓曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請亟寢秋曹罪人柳師文放釋之命,仍令王府,設鞫嚴問,夬正典刑。措辭見上答曰,不允。
親行北苑望拜禮時參班儒生製述御考榜,賦二下進士金文欽,父載厚,三上幼學曺晦振,父允成,三中一閔羽成,父養直,三中幼學金履,父若行,進士金重淳,父履規,三下幼學金在源,父斗秋,生員任壽益,父尙淹,草三下幼學南正容,父益祚,次上幼學洪義泳,父允遠,生父啓興,前都事李台峻,父克顯,生父克敬,幼學權曄,父得仁,幼學金履平,父順行,生員曺鴻振,父允邁,幼學金履實,父友行,幼學吳慶曾,父在鎭,幼學金履秀,父直行,幼學黃世鍾,父勉喆,生父勉基,前令李復鉉,父厚瑾,生員尹爔,父昌柱,生父亨柱,業儒李漢忠,父泰祥,生員李重庚,父命變,幼學金徹淳,父履寅,生父履翼,幼學具錫亨,父道範,生員金敎根,父泰淳,生父顥淳,幼學李晩榮,父相寅,幼學金芝淳,父履素,生父履裕,幼學許棉,父泓,生父漸,進士尹宗基,父光暹,幼學尹性鎭,父孝基,幼學兪春柱,父漢容,生父漢寧,幼學曺定振,父允元,幼學宋煥三,父胤相,幼學金最根,父命淳,幼學黃時鍾,父勉基,幼學金鎭淳,父履毅,幼學洪勝圭,父元燮。
再造藩邦賦,進士金文欽二下,玄齒驕而出海,帝東顧而投袂。時方急於晉蛙,功復奠於魯鳩。箕邦於是再造,自皇家而神風。匪控大則曷因,以字小而爲頌,天王尊以一統。昔小邦其有造,頒中華之禮樂,錫朝鮮之位號,母曰遠於我東,視內服而綏之,南氛忽其告警。嘻,不幸於龍蛇,噴長波而若鯨,隻左海而其魚。凶鋒急於漢濱,國步蹙於灣府。疆數千兮若髮,誠危急之秋也。神皇惟我父母,詔將軍而東出,愀申哭之可感,耆周怒之斯赫。央央旆兮乃揚,海之截兮波及,明孔邇於萬里,廓如掃於群醜。雲海間兮萬峰,依舊翠而浮浮,瞻山河之旣鞏,喜鍾簴之不移。憑皇靈之耀德,乃舊京之旋軫。神功大於轉移,更造我之東人,恩天如而地如,宛顧我而復我,斯可謂乎再斯。賴以自此一隅,江山煥以雨露,草木亦其維新,其濟靈於北宸,緊徼福於東藩,推懲舒之大威,施存邢之深惠,莫匪極於后也,俾可忘於德乎?槿花開以舊春,基於萬而復肇。嗟侯度之久曠,讀春秋其無地。愉三皇於北壇,揚四字於南祠,何天道之不復,俾風泉之獨悲?宸慕深於秉義,是日也而是題。同題賦,幼學曺晦振三上,江漢浮而濯靈,師再出於靑丘。嗟爾蠻之敢蠢,微大禹則其魚。伊誰恩而奠邦?非止一而再斯。旣有賴於一怒,大可觀於重濟。曰我東之偏邦,前後多於皇造,肇受號於命國,更渙音於辨系,幈幪大而漸東,歲歲入於包茅。迨黑龍之劫運,有漆齒之敢侮,蛇豕食於上都,魚肉遍於下土,馳江山之使者,薄言愬於仁覆。皇于時而曰咨,命虎將使濯征。回秦庭之七日,利楚駕之三興,猗王師之無敵,一掃盡於腥塵。山河奠於大東,韋轉危而爲安,齊城郭而復完,衛鍾簴而依舊,生靈賴以爾極。措億萬之洪基,環槿域而忭頌。何等恩於中州,曾如天於錫土,復遵海於援師,於斯大於聖恩,不亦盛乎再造?頒蟒衣而至渥,授蟻子而洪私,沾新恩而若海,鞏舊基而措泰。仁聲訖於鰈域,載之頌而洋洋,千載後而頌恩,望遺廟而增傷。嗟復見於是日,於前王之不忘。心皆切於北拱,德靡極於東顧。三壇肅而禮享,上有帝而鑑昭,誠有所於苾芬,讀無地於春秋。恩難忘於上國,仗誰力於東土?民在下而詠歌,曁八域而同戴,拚璇題而起感,仰聖意之攸在。
丁巳七月二十一日卯時,上詣北苑。望拜禮入侍時,行都承旨洪明浩,行左承旨李晩秀,右承旨李勉兢,左副承旨李肇源,右副承旨李尙度,同副承旨金達淳,假注書李泳夏·洪樂浚,記事官金景煥,記注官金良倜,一提學鄭民始,二提學沈煥之,檢校待敎徐有榘,以次侍立。行禮時至,左通禮跪啓請外辦。上具翼善冠·黑圓領袍,乘輿出宜春門,詣降輿所,降輿,就板位,行四拜禮。司香人三上香訖,上復行四拜禮訖,還詣乘輿所,乘輿。命書駕前下敎曰,兵曹判書李祖源記過。上入宜春門還內,諸臣以次退出。
丁巳七月二十一日辰時,上御重熙堂。軍士房承旨·同副承旨入侍時,左副承旨李肇源,同副承旨金達淳,假注書洪樂浚,記事官金景煥,記注官金良倜,以次進伏訖。上曰,兵判,使之來待于政院,可也。賤臣承命出傳還入。命書傳敎曰,近來俗習,做官先圖卸務,當事必要噤口,此兵判之特除,蓋取其氣岸,而除拜之後見之,於焉之頃,已染俗習,緩忽多端。甚至今日行禮之時,不能先期整飭,致煩提敎,豈不駭然之甚乎?記過太無義,兵曹判書李祖源,爲先越俸五等,該郞拿處。上敎達淳曰,當下御題,同副承旨進詣泮宮,參班忠良子孫儒生試取,收券以來,可也。仍命退,承史以次退出。
丁巳七月二十一日午時,上御便殿。左承旨入侍時,左承旨李晩秀,假注書洪樂浚,記事官金景煥,記注官金良倜,以次進伏訖。上敎晩秀曰,內閣番次苟艱,原任直閣金勉柱,使之入來,以爲入直,可也。命書判付訖。仍命退,承史以次退出。
上在昌德宮。停常參·經筵。
自辰時至人定,灑雨下雨,測雨器水深二寸五分。
自人定至夜五更,灑雨下雨,測雨器水深一分。
傳于李勉兢曰,諸承旨持公事入侍。
傳于李勉兢曰,入格儒生入侍。
傳于李肇源曰,軍士房承旨入侍。
備忘記,晉州營將權逴,羅州營將金就大,公州營將李運春,大丘營將金處純,順天營將蔡顯一下直,各長弓一張,長箭一部,片箭一部,筒兒一箇賜給。
李勉兢啓曰,假注書洪樂浚,身病猝重,勢難察任,今姑改差,何如?傳曰,允。
洪樂浚改差,代以呂東植爲假注書。
朴廷儉改差,代以李昌瑞爲事變假注書。
壯勇營諸將官射講單子啓,此後參下宣薦哨官之小布十巡未滿十矢者,削仕五日,貫革十巡未滿七矢者,削仕四日爲良如敎。
李肇源,以兵曹言啓曰,五衛將李海容,身病猝重,時月之內,無望供職,呈狀乞遞。實病旣如此,則宿衛輪番之任,不可久曠,改差,何如?傳曰,允。
李肇源,以一所巡廳言啓曰,去夜四更一點量,犯夜人嘉善金昌鎰執捉,依例移送兵曹之意,敢啓。傳曰,知道。
執義李基讓,獻納韓致應,校理李羲甲·林漢浩,副校理洪樂游·尹益烈,修撰尹悌東·尹行直,副修撰朴崙壽·洪秀晩啓曰,請寢罪人鄭致達妻出置城外之命,依前還發配所,亟令王府,快正典刑。請物故罪人德相,亟施孥籍之典。請逆賊尙喆,追施孥戮之典。以下一行八字刀割答曰,不允。以下六字刀割執義李基讓,獻納韓致應啓曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請物故人國榮,亟施孥籍之典。請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。請承款後物故人九宗,亟施孥籍之典。措辭見上答曰,不允。執義李基讓啓曰,請寢李汝節定配之命,更令王府,嚴覈取服,施以當律。措辭見上答曰,不允。獻納韓致應啓曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。請逆賊尙魯,亟施孥戮之典。請亟寢秋曹罪人柳師文放釋之命,仍令王府,設鞫嚴問,夬正典刑。措辭見上答曰,不允。柳師文事,亟停勿煩。
丁巳七月二十二日辰時,上御熙政堂。諸承旨持公事入侍時,右承旨李勉兢,左副承旨李肇源,右副承旨李尙度,同副承旨金達淳,假注書李泳夏·洪樂浚,記事官金景煥,記注官金良倜,檢校直閣金勉柱,以次進伏訖。上曰,各房公事先奏,可也。勉兢奏吏房無公事。尙度讀奏平安監司朴宗甲啓本,龜城府反庫事。勉兢奏禮房無公事。肇源讀奏廣州留守洪檍狀啓,到任事。達淳讀奏江原監司徐有防啓本,罪人洪有土里,依前同推,期於得情事。尙度奏工房無公事。命書判付。命書榻敎曰,未下直守令,當日辭朝。上曰,入格儒生入侍。儒生等以次上殿,進士金文欽進伏,奏姓名。上曰,爾年,幾何?文欽曰,五十一矣。上曰,讀奏所製賦,可也。文欽讀畢。上曰,作賦表,幾首乎?文欽曰,賦則三百首,表則八百首矣。上曰,何年爲小科乎?文欽曰,甲午年矣。上曰,退去,出給入格正草,可也。文欽退出。幼學曺晦振進伏,奏姓名。上曰,讀奏所製賦,可也。晦振讀畢。上曰,今爲一命,則百里之任,亦可爲之乎?勉兢曰,年今六十,百里之任,優可爲之矣。上曰,此儒聞名,久矣。頗有氣力,諸曹則可謂風斯下矣。且其父未及大用,必有不食之報矣。命退,晦振退出。幼學金履進伏,奏姓名。上曰,作賦表,幾首乎?履曰,賦則三四百首,表則數百首矣。上曰,讀奏所製賦,可也。履讀畢,命退。履退出。進士金重淳進伏,奏姓名。上曰,讀奏所製賦,可也。重淳讀畢,命退。重淳退出。幼學金在源進伏,奏姓名。上曰,誰之親族乎?在源曰,判府事金憙之十三寸姪矣。上曰,作賦,幾首乎?在源曰,八百餘首矣。上曰,製表策,幾首乎?在源曰,表則四百首,策則三十首矣。上曰,爾年,幾何?在源曰,三十八矣。命退,在源退出。生員任壽益進伏,奏姓名。上曰,擧顔,可也。壽益擧顔。上曰,製表賦,幾首乎?壽益曰,各製三百首矣。命退,壽益退出。幼學南正容進伏,奏姓名。命退,正容退出,幼學洪義泳進伏奏姓名。上曰,擧顔,可也。義泳擧顔。上曰,誰之親族乎?義泳曰,故承旨洪文泳之同宗也。命退,義泳退出。前都事李台峻進伏,奏姓名。命退,台峻退出。幼學權曄進伏,奏姓名。上曰,誰之親族乎?曄曰,前正言權晙之同族也。上曰,擧顔,可也。曄擧顔。上曰,作賦,幾首乎?曄曰,四百首矣。命退,曄退出。幼學金履平進伏,奏姓名。上曰,與金羲淳爲幾寸乎?履平曰,爲五寸叔姪矣。命退,履平退出。生員曺鴻振進伏,奏姓名。上曰,汝之文體,每少氣力,着實工夫,可也。命退,鴻振退出。幼學吳慶曾進伏奏姓名。命退,慶曾退出。幼學金履實進伏,奏姓名。上曰,爾之入侍,必屢次矣。履實曰,然矣。命退,履實退出。幼學金履秀進伏,奏姓名。命退,履秀退出。幼學黃世鍾進伏,奏姓名。命退,世鍾退出。業儒李漢忠進伏,奏姓名。命退,漢忠退出。生員李重庚進伏,奏姓名。上曰,爾居何處乎?重庚曰,居在延安矣。命退,重庚退出。幼學金徹淳進伏,奏姓名。命退,徹淳退出。生員金敎根進伏,奏姓名。命退,敎根退出。幼學金芝淳進伏,奏姓名。上曰,擧顔,可也。芝淳擧顔。上曰,製賦,幾首乎?芝淳曰,十首矣。上曰,汝父大臣,出住何處乎?芝淳曰,方在新門外閭家矣。命退,芝淳退出。幼學李晩榮進伏,奏姓名。命退,晩榮退出。幼學許棉進伏,奏姓名。上曰,製賦,幾首乎?棉曰,百首矣。命退,棉退出。進士尹宗基進伏,奏姓名。上曰,誰之後孫乎?宗基曰,忠憲公尹烇之後孫也。命退,宗基退出。幼學尹性鎭進伏,奏姓名。上曰,誰之後孫乎?性鎭曰,文正公尹煌之後孫也。上曰,作賦,幾首乎?性鎭曰,三四百首矣。命退,性鎭退出。幼學兪春柱進伏,奏姓名。上曰,擧顔,可也。春柱擧顔。上曰,製賦,幾首乎?春柱曰,百首矣。命退,春柱退出。幼學曺定振進伏,奏姓名。上曰,與曺晦振爲幾寸乎?定振曰,六寸矣。命退,定振退出。幼學宋煥三進伏,奏姓名。上曰,製賦,幾首乎?煥三曰,二十餘歲時,製賦一百餘首矣。命退,煥三退出。幼學金最根進伏,奏姓名。上曰,製賦,幾首乎?最根曰,三百首矣。命退,最根退出。幼學黃時鍾進伏,奏姓名。上曰,作賦,幾首乎?時鍾曰,二百首矣。上曰,與黃運祚爲幾寸乎?時鍾曰,運祚之從孫也。命退,時鍾退出。幼學金鎭淳進伏,奏姓名。上曰,製賦,幾首乎?鎭淳曰,百首矣。命退,鎭淳退出。幼學洪勝圭進伏,奏姓名。上曰,擧顔,可也。勝圭擧顔。上曰,爾之所製賦,卽別機軸而以樂製之文則善作,故付之末端,而可謂外題矣。命退,勝圭退出。上曰,頒賞,可也。未及待令者,幾人乎?勉兢曰,幼學閔羽成,生員尹爔,幼學具錫亨,竝爲三人矣。上曰,待其來到,追後頒賞,可也。進士金文欽等,各於殿庭,受賞四拜,以次退出。仍命退,承史以次退出。
丁巳七月二十二日辰時,上御重熙堂。軍士房承旨入侍時,左副承旨李肇源,假注書洪樂浚,記事官金景煥,記注官金良倜,以次進伏訖。上曰,今番參班武班爲幾人乎?肇源曰,出身·閑良合爲一百三十四人矣。上曰,作頭,誰也。肇源曰,王漢禎也。上曰,儒生未及待令者三人,隨其來到,自政院卽爲頒賞,可也。仍命退,承史以次退出。
上在昌德宮。停常參·經筵。
傳于洪明浩曰,都承旨入侍。
傳于李勉兢曰,右承旨入侍。
李勉兢啓曰,卽見禮曹郊壇摘奸草記,則以祈雨壇有頉爲辭矣。祈雨壇雖在北郊,而壇名不載於五禮儀,且況各壇亦多祈雨之地,則今此草記,初無處所之區別,只稱祈雨壇者,事欠詳謹,極爲未安。原草記還給,使之改修正以入,而當該堂上,不可無警,從重推考,何如?傳曰,允。
傳于李肇源曰,左副承旨入侍。
李勉兢啓曰,假注書李泳夏,身病猝重,勢難察任,今姑改差,何如?傳曰,允。
李泳夏改差,代以李弘謙爲假注書。
有政。吏批,判書閔鍾顯進,參判徐邁修進,參議蔡弘遠進,右承旨李勉兢進。啓曰,大司諫,今當差出,而擬望之人乏少,承旨竝擬,何如?傳曰,允。
以李敬一爲大司諫,李秉鼎爲兼知春秋,金載瓚爲惠民提調,李禹昌爲監察,領敦寧單金履素,司饔都提調單金履素,御營都提單金履素,司譯都提調單金履素,以上敍用仍任事,承傳。綾城尉單具敏和敍用事,承傳。成均博士三單,金鳳擧·文鳳岐·李昌瑞,故統制使趙儆贈兵判例兼,知義禁趙心泰考趙榮錫爲愍懷墓守衛官。
兵批,判書李祖源病,參判柳誼病,參議李文會入直進,參知尹致性病,左副承旨李肇源進。護軍姜彝正,副護軍金啓洛·睦萬中·金載翼·姜忱,副司直吳翰源,副司果金主夏·鄭文綏,以上竝單付。
以北兵使鄭觀采狀啓,鍾城府赴防宣傳官李貞坤,三技中一技,今已成功,放送一款,令該曹稟旨分付事,傳于李肇源曰,放送事,回諭。
李肇源,以兵曹言啓曰,去夜一所巡廳犯夜被捉嘉善金昌鎰,依更數嚴棍二十度之意,敢啓。傳曰,知道。
李肇源,以備邊司言啓曰,頃因諸道習操稟處草記批旨內,摠廳·廣州·江華,則便否問于帥臣,更爲草記可也事,命下矣。卽見江華留守申光履所報,則以爲春秋操鍊,戎政之大者,其在克詰之方,不容少忽,而府內目下農形,優劣不同,雖善爲結實,終是穴農,所屬邑中延·白·仁·富,未免失稔,裹糧之艱,辦裝之難,不可不念。且年來聚點,寔有其效,惟俟稟旨爲辭矣。摠廳·廣州,旣依所報許停,則不可異同,江華秋操,亦爲停止,官鎭門聚點,申飭擧行,何如?傳曰,允。不爲行操諸道,依近例另飭私操,其勤慢,令道帥臣考察,道帥臣擧行能否,卿其考察論奏,俾朝令惟行,可也。
李肇源,以備邊司言啓曰,卽見京畿監司李在學狀啓,則以爲喬桐·永宗,皆以環海斥鹵之地,民食之貧乏,有倍於陸地,所屬軍兵布,在於沿邑,而沿邑最多被旱,秋農難望均登。當此民力方艱之時,若有屢日赴操之役,則其爲貽弊,有不可言。喬桐·永宗今秋習操,竝姑停止事,請令廟堂,稟旨分付矣。今年畿內沿農之㝡遜,果如狀辭,而摠廳及兩都,旣皆停操,則今此仰請,不爲無據。莫重戎政之次第許停,雖極可悶,揆以事勢,有難彼此,特爲依狀請施行,官鎭門聚點,依他例另加申飭,何如?傳曰,允。
禁府啓目,粘連向前洪秉臣亦,身爲禁喧郞官,不能預先察飭,莫重行禮時,至有班次不整,下吏攔入之擧,揆以法綱,殊極可駭,以此照律,何如?判付啓,依允。
執義李基讓,獻納韓致應,校理李羲甲·林漢浩,副校理尹益烈·洪樂游,修撰尹悌東·尹行直,副修撰朴崙壽·洪秀晩啓曰,請寢罪人鄭致達妻出置城外之命,依前還發配所,亟令王府,快正典刑。措辭見上請物故罪人德相亟施孥籍之典措辭見上請逆賊尙喆追施孥戮之典。措辭見上以下一行十二字刀割答曰,不允。以下六字刀割執義李基讓,獻納韓致應啓曰,請遲晩後物故罪人啓能,亟施孥籍,趾賊等凶種,快施邦刑,養遂·獻遂,竝設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,快正王法。措辭見上請承款後物故罪人九宗,亟施孥籍之典。措辭見上答曰,不允。執義李基讓啓曰,請寢李汝節定配之命,更令王府,嚴覈取服,施以當律。措辭見上答曰,不允。獻納韓致應啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥籍之典。措辭見上請亟寢秋曹罪人柳師文放釋之命,仍令王府,設鞫嚴問,快正典刑。措辭見上答曰,不允。柳師文事,亟停勿煩。
丁巳七月二十三日辰時,上御重熙堂。都承旨·右承旨入侍時,都承旨洪明浩,右承旨李勉兢,假注書李泳夏,記事官金景煥,記注官金良倜,以次進伏訖。上曰,今日藥房,誰爲監劑乎?明浩曰,本院提調沈煥之入來矣。上曰,卽者禮曹草記中所謂祈雨壇者,指何處而言耶?勉兢曰,臣亦不可知矣。上曰,南壇·雩祀壇等處,無非祈雨之所,而未聞以祈雨壇,表揭名稱之處,則今此草記云云,全沒區別,語極糢糊。原草記,爲先還給,使之改書出,而此不可以郞官之疎於格例,置而不論,當該堂上,自政院請罪,可也。上曰,昨日之雨,得於久旱之餘,可喜可喜。明浩·勉兢曰,其喜不可量矣。上曰,今日則有開霽之意,昨日一日之澤,難保遠邇之均沾矣。明浩曰,然矣。命退,承史以次退出。
丁巳七月二十三日午時,上御重熙堂。左副承旨入侍時,左副承旨李肇源,假注書呂東植,記事官金景煥,記注官金良倜,以次進伏訖。肇源曰,日記修正,所當詳愼,前後飭敎,何等申嚴,而去月朔日記中,初五日刑曹堂上處分傳敎,初不載錄,事之駭然,莫此爲甚。當該注書,所當重勘,而本院請推之外,無他可施之罰,何以爲之乎?上曰,聞甚駭然。令該府拿問重勘,可也。出擧條命書傳敎曰,職是統轄也,故意在求備。前領敦寧金履素敍用,本兼諸司仍任,政官卽爲牌招開政下批。仍敎良倜曰,事係體例,日前雖有處分,聞出住城外云,今已敍用,卽爲還第事,爾其往傳於領敦寧,可也。良倜承命出去。上曰,社稷大祭獻官單子及報府促入,可也。仍命退,承史以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,諸承旨持公事入侍。
傳于李勉兢曰,左承旨與藥房提調來待,華城留守·前留守·惠堂入侍。
李勉兢啓曰,禮曹判書李時秀,依下敎來待矣。傳曰,入侍。
傳于李勉兢曰,左承旨許遞,前望單子入之。
金達淳啓曰,行大司憲宋煥箕在外,執義李基讓,掌令玄重祚·朴道翔,持平蔡趾永,牌招啓辭未下,持平閔致載,疏批未下,監察茶時之意,敢啓。傳曰,知道。
兵曹口傳政事,護軍李晩秀。
禁府照目,粘連兵曹正郞洪秉臣矣。本府議啓內,身爲禁喧郞官,不能預先察飭,莫重行禮時,至有班次不整,下吏攔入之擧,揆以法綱,殊極可駭。罪杖一百收贖,奪告身盡行追奪,私罪奉敎,以公罪勘放爲良如敎。又啓目,前假注書李毅采原情云云。傳旨內辭緣,泛稱遲晩,刑推得情,何如?判付啓,除刑推,今日議處照律爲良如敎。
金達淳,以義禁府言啓曰,時囚罪人洪秉臣,杖一百收贖,告身盡行追奪,照律公事,判付內,以公罪勘故事,命下矣。洪秉臣,杖一百,以公罪收贖放送之意,敢啓。傳曰,知道。
禁府照目,前假注書李毅采矣。本府議啓內,日記修正,在所審愼,前後飭敎,不啻申嚴,而全不致愼,有落漏之擧者,極爲可駭。罪杖一百收贖,告身盡行追奪,私罪奉敎依允。
水原留守徐有隣疏曰,伏以面有垢,澡之則新,身有瘍,療之則完,旣新旣完,置之相忘,理也勢也。今有人焉,朝衣朝冠,立乎康莊之上,忽被人推,納于溝壑坑坎,而又從以下石,滓穢之遍體矣,瘡痍之滿身矣,雖有仁人君子,惻而憐之,援之拯之,使之浴蘭沐芳,振其衣而彈其冠,若其不潔之纍,難醫之疾,不啻纏骨髓而入膏肓矣。今臣所經歷者,不幸類此。罪惡之所臚列,指目之所憯毒,百倍於溝壑坑坎,而誣起白地,禍餉闔門,戈戟之交攻,拳踢之迭發,又非下石之比。惟我聖上,以天地之仁,日月之明,濟之活之,薰之洗之,使之出死入生,變鬼爲人,先從南城保障,俾入萬里之流,千仞之崗,而此猶不足,乃於今日,晉之于華城居留壯勇外使之任,俾得以朝衣朝冠,與簪紳齒,而益加翦拂,益加灑濯,若將備使者然,臣於是,攢手而祝,撫心而悸,自不覺四體之投地,五內之失守也。噫,臣之纍已纏骨髓,臣之病已入膏肓,臣旣以僇人自居,人亦以僇人見待,爲世所需,已矣無望,南城玷汚,猶可諉之譴補,不敢辭,堂堂華城,是何職也?雖在婦孺之愚,輿臺之賤,莫不尊之如槐棘,仰之如神仙,則寧容一朝,自臣身玷汚,以貽淸朝無人乎之譏哉?遷喬雖曰至榮,續貂誠非細故,大防之壞與不壞,重務之堪與不堪,有不暇論也。殿下之於臣,父母也,父母之命,有順無違,而至於關係累聖簡處,亦不敢自阻而自隱,似此血腔,惟父母之前,可以呼訴。雀蛇猶知酬恩,犬馬尙解戀軒,臣雖萬萬無狀,豈至於全昧結草之報而然,亦豈至於顧畏彈綿之謗而然哉?此其情,良亦慽矣。除書纔下,馹召絡續,不敢偃處,星夜疾馳,始詣城外而不得命,轉詣闕外而又不得,虎符事體,不輕而重,飭敎屢臨,師律至嚴,不得不拚棄承膺,祗受而出,而縮伏累日,萬無抗顔冒赴之路。玆敢不避唐突,瀝血泣籲於仁覆之下。伏乞聖慈,憐臣矜臣,特遞臣新除職名,回授可堪,仍許臣退歸畎畝,以畢餘生,俾卒終始全保之澤,不勝至禱。臣無任云云。答曰,省疏具悉。保釐之外,兼有拱護之所重,惟當竭蹶,何用逡巡?卿其勿辭辭朝。
獻納韓致應啓曰,請金甲島爲奴罪人克觀,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請亟寢秋曹罪人柳師文放釋之命,仍令王府,設鞫嚴問,夬正典刑。答曰,不允。柳師文事,亟停勿煩。
丁巳七月二十四日辰時,上御誠正閣。諸承旨持公事入侍時,行都承旨洪明浩,行左承旨李晩秀,右承旨李勉兢,左副承旨李肇源,右副承旨李尙度,同副承旨金達淳,假注書呂東植·李弘謙,記事官金景煥,記注官金良倜,檢校直閣金勉柱,以次進伏訖。勉兢讀奏忠淸監司韓用和狀啓,鎭川縣監李顯昱到任事。明浩讀奏京畿監司李在學啓本,始興縣反庫事,慶尙監司李亨元狀啓,持平柳相祚給馬有旨祗受事。達淳讀奏咸鏡監司李鼎運啓本,罪人趙太福甲山府充軍事。上命分書判付訖。命無公事房先退,晩秀·尙度退出。上曰,禮曹判書入侍。東植承命出傳,與禮曹判書李時秀,偕入進伏。上曰,秋展謁,以何日擇入乎?時秀曰,今二十五日,二十七日兩日皆吉云矣。上曰,秋展謁,亦於八月爲之,有前例否?時秀曰,似有之矣。上曰,前例詳考以稟,可也。命退,時秀退出。肇源曰,公事啓下之際,狀啓一度,不踏啓字,徑爲還傳,當該中官,從重推考,何如?上曰,依爲之。出擧條仍命退,承史以次退出。
丁巳七月二十四日辰時,上御重熙堂。左承旨與藥房提調·華城留守·前留守·惠堂同爲入侍時,行左承旨李晩秀,假注書李弘謙,記事官金景煥,記注官金良倜,藥房提調沈煥之,華城留守徐有隣,前留守趙心泰,惠堂鄭民始,以次進伏訖。民始曰,近日晩炎愈酷,聖體,若何?上曰,近來日熱,甚於庚炎,故淸心丸,間或和飮,以滌燥鬱之氣,而尙無淸夬之效矣。仍命書榻敎曰,進御淸涼飮子二貼製入。民始曰,王大妃殿氣候,何如?上曰,近則漸向夬復矣。命書榻敎曰,王大妃殿進御順氣散,前方中去人蔘五分,加黃連五分,自今日煎入。民始曰,惠慶宮氣候,何如?上曰,一樣矣。煥之曰,醫官待令,入診,何如?上曰,置之。敎有隣曰,華城功役,今雖就緖,而凡百尙爲草創,況本府係是外使,軍制一事,亦不可不一番釐正,卿須另念。凡區劃之方,一與舊留守相議爲之,好矣。敎心泰曰,禁苑北墻外山脈有汰落處,此是卿營字內也,卿其看審形止,以爲補土完築之道,而物力所入,亦量宜以稟,可也。上曰,嶺南年事,以旱災之獨被,未免告歉,其中何邑最甚云耶?民始曰,峽邑則頗免凶,而沿野邑,最爲被災云矣。仍命退,諸臣以次退出。
上在昌德宮。停常參·經筵。
藥房提調沈煥之,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍。
王大妃殿·惠慶宮·中宮殿,藥房口傳問安。答曰,知道。
李肇源啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,卿等能知齋日,不爲循例來會,比諸今日承宣之不爲微稟,持公事入侍錯傳之事,誠爲得體。然旣無定式之文跡,則此後大臣,思之者思之,未能思得者,當如例來會,豈不斑駁乎?宣禧宮忌辰齋日正日,依三月初三日,十一月十二日坐齊時例,朝紙雖不以齋日書出,次對不可循例來會,以此批旨,備本司之掌故,可也。
金達淳啓曰,行大司憲宋煥箕在外,執義李基讓,掌令朴道翔·玄重祚,持平蔡趾永,牌招啓辭未下,持平閔致載,疏批未下,監察茶時之意,敢啓。傳曰,知道。
傳于洪明浩曰,都承旨入侍。
傳于李肇源曰,右承旨入侍。
承旨前望單子入之,蔡弘遠落點。
李勉兢啓曰,新除授左副承旨蔡弘遠,卽爲牌招,何如?傳曰,允。
傳于李勉兢曰,提調入侍。
傳于李勉兢曰,未下直水原留守,使之明日辭朝。
以左副承旨蔡弘遠,牌不進罷職傳旨,傳于金達淳曰,許遞,前望單子入之,待下批牌招察任。
承旨前望單子入之,李相璜落點。
以左副承旨李相璜,牌不進罷職傳旨,傳于金達淳曰,旣非面譚,則傳說未必眞的,言之者之謂無實事,聞之者之認是實事,皆似然矣。若是下敎之後,安敢不爲承牌乎?傳旨勿施。
李肇源啓曰,事變假注書李昌瑞,身病猝重,勢難察任,今姑改差,何如?傳曰,允。
李昌瑞改差,代以尹致任爲事變假注書。
尹致任在外,代以鄭敬翰爲事變假注書。
照訖講三所主掌官,以試官意啓曰,方夜擧燭之後,有一儒生,自謂應講,來呈單子,卽前敎官李在咸也。纔登講席,乘醉惹鬧,多般禁止,終不聽從,係是朝官,自試所停擧之外,無他施罰,令該府拿問處之,何如?傳曰,旣無應辦官,則草記頭辭之主掌官云云,已萬萬不成說。然則不爲啓下,不爲稟旨之主掌官,果是何司何許官員云乎?凡有可以稟奏之事,史官當爲書啓,至於試官等,卽不過通編所謂三館出身也,渠輩焉敢草記乎?但當借口於史官,要卽書啓而已。此草記捧納承旨,從當處分,而年少史官等,不識東西,一從謬習之狀,尤爲可駭。旣有主掌官,則亦有內工房名色,討索侵徵於貢人,如大小科試所例乎?其委折,爲先令廟堂査實草記,當該史官試官等,以爲嚴勘之地,試所若嚴,則豈有如許之攔入亂雜乎?泮堂入去檢飭云者,果是何事檢飭乎?當該大司成,爲先罷職,此草記,還給。
丁巳七月二十五日辰時,上御重熙堂。都承旨入侍時,行都承旨洪明浩,假注書呂東植,記事官金景煥,記注官金良倜,以次進伏訖。上曰,今日之持公事詣閤,由於昧例而然耶?明浩曰,臣等愚迷,致此做錯,惶悚不知所達矣。上曰,諸承旨囚單勿捧,竝卽仍任牌招,而俄者處分傳敎,則亦爲勿施,可也。良倜承命出傳。上曰,王大妃殿進御加味順氣散,依前方一貼煎入。出榻敎命書榻敎曰,照訖講二所試官鄭來百有頉代,兵曹佐郞尹永儀差下。仍命退,承史以次退出。
丁巳七月二十五日辰時,上御重熙堂。右承旨入侍時,右承旨李肇源,假注書李弘謙,記事官金景煥,記注官金良倜,以次進伏訖。上曰,禮房承旨入侍。出榻敎賤臣承命出傳,與左承旨李勉兢,偕入進伏。上曰,今日是宣禧宮忌辰齋日,而持公事入侍之命,雖是司謁之誤傳,而承宣之不爲微稟而詣閤者,大是做錯。故俄有處分,而更思之,則旣無差祭傳香之事,又無素膳單子,則政院之不能思得者,容或無怪。故旋卽分揀矣。大抵私忌與國忌有異,雖無用齋之例,予則每於今日坐齋矣。元陵·永陵忌辰,例用二日齋,而予則坐齋三日,故每於三月初三日·十一月十二日,雖不以齋日擧行,而是日則不延接不酬應矣。宣禧宮忌辰齋日,亦用此例爲宜。此後則承旨知此,按而行之,可也。仍命書傳敎曰,廚院素膳封進,有國忌私忌之別,國忌則素膳單子,呈於政院,政院知此擧行,而雖以今日言之,宣禧宮忌辰,以其不呈膳單,未免因循做錯。此後宣禧宮忌辰膳單,呈于政院事,分付。又命書傳敎曰,今聞故右相家大夫人卒逝云,若使大臣在者,恩禮,豈泛忽乎?貞敬夫人趙氏家,令該曹優送致賻,故相曾經內閣提學,亦依生時遭艱例擧行事,令內閣知悉,亦卽分付該曹擧行。仍命退,承史以次退出。
丁巳七月二十五日午時,上御重熙堂。藥房提調入侍時,左承旨李勉兢,假注書李弘謙,記事官金景煥,記注官金良倜,藥房提調沈煥之,以次進伏訖。煥之曰,朝來東風,涼意太過,聖體,若何?上曰,昨服淸涼飮二貼,頗覺開爽,食味頓勝,涼劑之有效,果如是矣。一貼,夕間更爲煎入,好矣。煥之曰,此劑極涼,昨日再次進御,恐亦太過,今日連進,實爲未安矣。上曰,大抵今人氣稟,皆虛冷,故人蔘則無人不服,涼劑則皆畏忌,卿之聞見,亦如此,故如是爲言耶?予則雖冬節,就煖則不得穩睡,可知涼劑之爲予當劑矣。重數稍減,更爲煎入,可也。仍命書榻敎曰,進御加減淸涼飮子,依前方一貼煎入。又命書榻敎曰,進御加減淸涼飮子,依書下方文,一貼更爲煎入。煥之曰,王大妃殿氣候,何如?上曰,日間益臻差復矣。煥之曰,惠慶宮氣候,何如?上曰,一樣矣。仍命退,諸臣以次退出。
上在昌德宮。停常參·經筵。
自巳時至申時,灑雨下雨,測雨器水深四分。
金達淳啓曰,行大司憲宋煥箕在外,執義李基讓,掌令玄重祚·朴道翔,持平蔡趾永,牌招啓辭未下,持平閔致載,疏批未下,監察茶時之意,敢啓。傳曰,知道。
李勉兢啓曰,右副承旨李尙度,今日不爲仕進,卽爲牌招,何如?傳曰,允。
傳于李勉兢曰,水原留守留待。
傳于李勉兢曰,左承旨入侍。
傳于金達淳曰,同副承旨入侍。
傳于金達淳曰,水原留守入侍。
以右副承旨李尙度,牌不進罷職傳旨,傳于李勉兢曰,許遞。
李勉兢啓曰,吏曹郞廳來言,承旨有闕,政事,取稟。傳曰,當日爲之。
傳于李勉兢曰,提調入侍。
藥房口傳啓曰,朝筵入侍,雖伏承聖候差勝之敎,而涼劑連爲進御,亦甚焦悶。臣等率諸御醫,診察聖候,議定繼進當否爲宜,千萬顒祝,惶恐,敢啓。答曰,淸熱之劑果有效,何必請診乎?卽爲退去,可也。
傳于李勉兢曰,新除授承旨,待下批牌招察任。
李勉兢,以吏曹言啓曰,掌樂院正李述源呈狀內,矣身素患痰癖之症,當暑添劇,時月之內,萬無供職之望云。身病旣如是,則不可强令察任,今姑改差,何如?傳曰,允。
有政。吏批,判書閔鍾顯進,參判徐邁修犧牲看品進,參議未差,右承旨李勉兢進。以蔡弘遠爲承旨,魚用謙爲吏曹參議,李書九爲大司成,權裕爲同義禁,朴載淳爲掌樂正。
兵批,判書李祖源進,參判柳誼病,參議李文會病,參知尹致性入直,左副承旨李肇源進。以金漢健爲五衛將,黃顯基爲慶州營將,副護軍蔡弘遠·李尙度,副司果李毅和·鄭重周,以上竝單付。
李勉兢啓曰,新除授左副承旨蔡弘遠,卽爲牌招,何如?傳曰,允。
以左副承旨蔡弘遠,牌不進罷職傳旨,傳于李勉兢曰,許遞,前望單子入之。
承旨前望單子入之,金履翼落點。
李勉兢啓曰,新除授承旨金履翼,方在罷散中,何以爲之?敢稟。傳曰,飭已施,與前承旨韓晩裕敍用。
以慶尙監司李亨元啓本,罪人金履永河陽縣到配事,判付內,啓下義禁府爲旀,分揀事,分付該曹該道爲良如敎。
李勉兢,以吏曹言啓曰,今此社稷大祭執事中,時無職名人員,令該曹口傳付軍職,何如?傳曰,允。
李勉兢,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇次第看審,則南壇·先農壇·雩祀壇·馬祖壇·漢江壇·司寒壇壇上及四面紅箭門墻垣階砌,俱爲無頉,而先蠶壇東西邊紅箭門柱根塗灰,間間剝落,祈雨壇西邊紅箭門柱根塗灰,間間剝落,厲壇東邊紅箭門柱根塗灰,間間剝落,卽爲修改事,分付該監,此後看護等節,着實擧行事,各別申飭之意,敢啓。傳曰,知道。
李肇源,以備邊司言啓曰,照訖三所主掌官,以試官意場內攔入事草記,傳曰,旣無應辦官,則草記頭辭之主掌官云云,已萬萬不成說。然則不爲啓下,不爲稟旨之主掌官,果是何司何許官員云乎?凡有可以稟奏之事,史官當爲書啓,至於試官等,卽不過通編所謂三館出身也,渠輩焉敢草記乎?但當借口於史官,要卽書啓而已。此草記捧納承旨,從當處分,而年少史官等,不識東西,一從謬習之狀,尤爲可駭。旣有主掌官,則亦有內工房名色,討索侵徵於貢人,如大小科試所例乎?其委折,爲先令廟堂査實草記,當該史官試官等,以爲嚴勘之地。試所若嚴,則豈有如許之攔入亂雜乎?泮堂入去檢飭云者,果是何事檢飭乎?當該大司成,爲先罷職,此草記還給事,命下矣。依傳敎査問于照訖講所待令四學書吏等處,則所告內,式年照訖考講時,凡干擧行,自四學輪回主管,自是前例,試所所用各樣物種,牒報禮曹,捧甘各司時,當學訓導,稱以主掌官,具銜牒呈,而考講時,亦爲進詣試所,檢飭凡事。故昨日草記。亦以主掌官書塡,而內工房名色則果爲無之。照訖設講時,捧甘各司,合爲二十七處,而其中貢物衙門爲十六處,工曹·長興庫·義盈庫則貢人持物種來待,每日進排後,計其所入,受出踏印帖紙,其外各司則以些少錢兩,謂以前例,防給於該吏者,亦或有之云。故取考報禮曹之文牒及渠輩私置簿,則主掌官之稱號,各衙門之防給,果如所告。蓋照訖考講時三館主試,史官監試,自是法典,或有不得不稟奏之事,則史官所當書啓,而循襲主掌官之謬稱,敢以試官意,書呈草記者,揆以事體,誠極駭然。當該照訖三所進去史官試官及該學訓導,竝令該府拿問嚴處,該吏等所謂各司防給之數爻,雖甚零瑣,敢諉謬例,致有此自下彌縫於貢人之擧者,極爲痛駭,令攸司從重科治,何如?傳曰,允。雖於尋常試射,該曹主掌官啓下然後,取用於貢物衙門,自是法典,則照訖講體貌,反不若陞試,焉敢以法典外事取用乎?自後式年,別爲嚴飭,無敢違法,入門等節,訓導雖主之,場內擧行凡事,成均館久任官專掌事,分付,可也。
李肇源,以禁衛營言啓曰,本營分授南山九嶷峰東邊體城二間許頹圮處,今月二十七日,始役改築之意,敢啓。傳曰,知道。
金達淳,以義禁府言啓曰,慶尙監司李亨元啓本,罪人金履永河陽縣到配事,判付內,分揀事,命下矣。金履永分揀放送事,分付該道道臣之意,敢啓。傳曰,知道。
金達淳,以義禁府言啓曰,全羅道羅州牧定配罪人尹熤放事,命下矣。尹熤放送事,分付該道道臣之意,敢啓。傳曰,知道。
丁巳七月二十六日辰時,上御誠正閣。左承旨·同副承旨入侍時,左承旨李勉兢,同副承旨金達淳,假注書李弘謙,記事官金景煥,記注官金良倜,水原留守徐有隣,照訖講試官林漢浩,史官徐俊輔,以次進伏訖。上曰,右承旨入侍。出榻敎命書傳敎曰,提調入侍。賤臣承命出傳,與右承旨李肇源,藥房提調沈煥之,偕入進伏。煥之曰,夜間聖體,若何?上曰,昨日連服淸涼飮,而果有顯效,食味頓勝矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。上曰,左副承旨入侍。出榻敎景煥承命出傳,與左副承旨李相璜,偕入進伏。命書榻敎曰,王大妃殿進御加味順氣散,依前方一貼煎入,明日亦爲依此煎入。又命書榻敎曰,進御加減淸涼飮子停止,加減淸肺飮一貼煎入。敎漢浩曰,照訖講,今幾爲之乎?漢浩曰,昨今講儒稀少,今未講者,想無多矣。上曰,然則不必四所分講也。自今日四所試官,間一日輪回考講,而史官四人中,亦以兩人輪日參講,可也。昨夜以儒生攔入事,稱以主掌官而有草記之擧,旣無內工房名色,則有何主掌官稱號,而所謂主掌官,果是何司乎?漢浩曰,照訖講時,當學訓導進詣試所,擧行凡節,故雖無貢物之取用,而有主掌官之謬稱矣。上曰,此雖襲謬,試官輩皆是堂下官,則焉敢以試官意,書呈草記乎?雖以本事言之,李在咸之作鬧,何許大事,而至煩書啓乎?事體所在,誠極駭然矣。敎俊輔曰,李在咸,更爲招來,越講後來稟,爾卽隨往華城,再明還來,可也。命先退,漢浩·俊輔等退出。敎有隣曰,今日辭朝,到任則在明日乎?有隣曰,然矣。上曰,何間上來乎?有隣曰,來月初,當上來矣,仍命退,諸臣以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金達淳啓曰,行大司憲宋煥箕在外,執義李基讓,掌令玄重祚·朴道翔,持平蔡趾永,牌招啓辭未下,持平閔致載,疏批未下,監察茶時之意,敢啓。傳曰,知道。
李海愚啓曰,來初一日,輪對日次,而社稷大祭齋戒相値,頉稟之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,諸承旨持公事入侍。
李勉兢啓曰,右副承旨李相璜,今日不爲仕進,卽爲牌招,何如?傳曰,與都承旨許遞,前望單子入之,待下批牌招察任。
李肇源,以都摠府言啓曰,副摠管李章漢,以御營中軍,軍兵等中日試放事,南小營晝仕出去之意,敢啓。傳曰,知道。
承旨前望單子入之,趙鎭寬·李海愚落點。
傳于趙鎭寬曰,觀此狀辭,各穀之水沈,雨後形止,詳細逐邑,更爲消詳報來後狀聞事,回諭。其中海州·信川·載寧·長連·文化·殷栗等邑之水勢汎濫處,亦爲各別詳審報來後狀聞,渰戶,別施恤典,漂戶,各別顧助結構事,嚴飭守宰之意,一體回諭。
傳于李海愚曰,京外何異?此後鄕試,左右道榜目啓本,入門數爻,收券數爻,後錄狀聞,而武所捧單數爻,亦依京試所例,榜目後錄狀聞事,令廟堂行會諸道,亦令禮·兵曹知悉。
以忠淸監司韓用和啓本,罪人李漢豐,忠州牧到配事,判付內,啓下義禁府爲旀,飭已施,放送爲良如敎。
金達淳,以義禁府言啓曰,忠淸監司韓用和啓本,罪人李漢豐,忠州牧到配事,判付內,飭已施,放送事,命下矣。李漢豐放送事,分付該道道臣之意,敢啓。傳曰,知道。
領敦寧金履素疏曰,伏以臣,庸憒無能,全不事事,至於日前該營郞不法之不能覺察,而昏謬尸素之罪,益無所逃矣。朝家設置都相於諸營者,豈徒然哉?將以摠攝一營之將吏,管領一營之事務,俾有鎭壓董察之效,而顧臣無狀,久叨是任,曾無一事可以稱塞,乃有此該郞無前駭悖之擧,至登臺章,而臣則褒如矇然,聞見不逮,旣不能操切於常時,又不能摘發於過境,循名責實,罪將誰任?及夫籌司査啓之後,乃得追聞事實,始欲治章自列,而際承恩譴,逬出城外,震懍慙恧,縮伏訟尤,曾未幾日,敍命遽降,本兼職名,一切如舊,臣是何人,有罪無勘,轉罰爲榮,一至此耶?聞命惝怳,益不知措躬之所也。噫,該郞該吏之罪,如彼狼藉,塗人耳目,而臣以提擧一營之人,徒擁虛名,漫不知何事,任其作奸犯科,無所忌憚,上煩朝家之處分,遂孤委寄之隆恩,論其罪負,臣實爲首,則其不可以暫時薄罷,謂足了勘而遄加寬恕也,明矣。此猶細故耳,事或有大於此者。帥卒軍校之間,紀律節制之地,以若聾瞽,以若憒劣,亦將何以統而轄之,莅而董之,以效摠攝管領之責,不至復有僨誤也哉?旣往之愆莫追,未然之懼先切,臣雖欲含恩怵義,冒昧復膺,自不覺其顔騂而神悸也。玆不得不冒陳短章,仰瀆崇嚴。伏乞聖明,還收臣仍任之命,亟降威罰,以爲人臣怠慢不職者之戒焉。臣無任云云。答曰,省疏具悉卿懇。向者處分,出於求備之意,而兼欲信朝令恤民隱嚴師律也,卿須安心肅命。仍傳曰,此批答,遣史官傳諭。
大護軍李秉鼎疏曰,伏以臣,卽伏見吏曹享帖,以臣差文廟釋菜初獻官矣。臣以久叨泮堂之故,從前屢經是任,而況臣頂踵毛髮,皆聖上賜,萬分一涓埃報答,惟在於筋力奔走,則特敎陞實,事體尤別,只宜竭蹶,寧或逡巡?第臣目下病狀,竊有萬萬難强者。臣素患風痺之症,値此換節,挾感闖發,流痰入膝,動輒酸疼,雜試鍼焫,終無分減。試所看檢之役,僅雖擔舁趨簉,聖殿肅敬之地,末由拜跪駿奔,苟或嚴思義分,强所不能,將事登降,竟致顚仆,則毋論臣私心惶懼,其玷儒宮之盛禮,而駭多士之觀瞻,果何如也?玆不得不短章仰籲於天地父母之前。伏願聖慈,俯垂憫憐,特命該曹,劃卽變通,仍令攸司,重勘臣猥越之罪焉。且臣與新除泮長,有世所共知之嫌。一館周旋,初非可論,竝乞亟賜遞改臣成均之銜,以靖私義,千萬幸甚。臣無任云云。答曰,省疏具悉。疏辭,許令該曹付標。
廣州府留守洪檍疏曰,伏以臣之前後丐閑,豈獲已哉?自來情勢之外,衰病已成癃痼,雖閑司漫職,實無以備驅使,而間者金吾·藥院之一再趨膺,雖緣副急,自顧猖披,人將謂何?只自縮伏床玆,憐餘生之無幾,恨隆恩之莫酬,至於抗顔陳力,永斷其望,不自意南城居留之命,有隕自天,是豈臣夢寐之所敢期哉?噫,淸朝濟濟之彦,年富望隆者,自不乏人,則不敢知聖明,何所取於垂死殘喘,而遽畀以管轄之重寄耶?龍光所被,瞻聆咸聳,閤門聚首,且感且驚。臣之受恩,轉益罔極。赴湯蹈火,固所不避。第臣區區情病,豈或有冒沒承當之路,而飭命連下,促隷相接,臣含恩怵義,未敢言私,他不暇顧,章皇出肅,待罪職次,亦有日矣,而株守已改,廉防都虧,滿心慙恧,無地自容。況此南漢關防之地,卽是東都保釐之任,戎政疎虞於升平,規模草創於移設,苟非威望足以彈壓,才猷足以經理,上固不可以輕授,下固不可以濫冒也,決矣。臣素乏才望者,昔在少壯之時,猶不足以任使,今於癃老之後,尤何望其堪承?畢竟臣身之狼狽,固不暇恤,而其於負聖簡而僨國事,何哉?且目下病狀,添發於冒炎驅馳之餘,食飮全却,精神昏瞀,宛轉叫苦,廢閣公務,無時日內視事之望。重任瘝曠,私心悚悶,如添一病。玆不得不冒入文字,仰瀆慈覆之天。伏乞聖明,察臣言之非出例讓,諒臣病之漸益難强,亟許鐫改,回授可堪之人,以幸公私,不勝幸甚。臣無任云云。答曰,省疏具悉。卿其勿辭行公。
修撰洪秀晩疏曰,伏以臣父臣聖淵,自日昨,忽得口喎之症,半面浮硬,左耳刺痛,粥飮不能吸啜,言語全然吃澁,雜試鍼藥,未克責效,一日二日,証形添劇,臣之私心焦迫,實爲罔措。況臣旣鮮兄弟,無他將護之人,目下私情,萬無離捨供職之望。玆敢不避猥越,疾聲呼籲。伏乞聖慈,天地父母,俯垂矜憐,特遞臣所帶之職,俾便救護,不勝幸甚。臣無任云云。答曰,省疏具悉。爾其勿辭救護。
慶尙監司李亨元疏曰,伏以臣,人望素輕,才識俱蔑,及叨重藩,自知其千不近似萬不堪當,而辭不以誠,終未獲命,黽勉南赴,恬若固有,居然六箇月矣。隨事生疣,觸處速戾,數千里承宣彈壓之責,尙矣無望,而七十州簿書期會之務,亦多不逮,褒如眊瞶,茫若煙霧,畢竟顚沛,自料已熟,果然考績之政,重犯大罪,十行誨責,前後截嚴,而始旣寬恕,終又涵貸,列守被勘而臣則如故,銓部替譴而臣則無事,臣於是,惶愧震慄,直欲鑽地而不可得矣。噫,考績,按道之大政也,此而不誠,則自歸欺君,此而不明,則其害及民,有一於是,當伏重辟。況如臣之受恩山海矢心赴蹈者,尙爲此較量顧藉之計,則其罪益萬殞難贖矣。初則諉以新到矇眛,自處巽軟,而終又不得對揚明旨,公行黜陟,荐承匪怒之敎,重犯塞責之科,人則移罪,己則晏如,臣雖銜恩戴愆,淟涊蹲據,而其將何面目,坐襜惟而執牙纛,對守宰而臨吏民乎?嗚呼,我殿下之姑置不治者,非謂罪之可恕也,丙枕南顧,憫旱憂民之憧憧一念,或慮夫迎送之反致厲民,而此尤臣罪之大者也。環顧諸路,雨暘適停,庶穀齊登,歡聲四聞,而獨此嶺南一路,偏枯向隅,六月旬望以前,穰穰大有之徵,忽變爲甲寅旱年所未有之災,一直不雨五十餘日,水泉盡涸,山木俱焦,野邑則全坪沃土,一望枯白,山郡則瘠崅沙隴,千畝萎黃,晩時驟雨,無異焦釜之蹔沃,伊後亢暘,殆若宿火之益烈,統以論之,大無已判。苟求否災之故,則亦惟曰按察者匪其人也。假使才足以導下究之澤,誠足以致隨車之雨,豈有是哉?一則惟臣之罪,二則惟臣之罪。況今民情,如魚處涸,曩於臣禱雨之路,在在擁馬,嗷嗷求活,未秋如此,秋後可知。雖使才諝勤勵之百倍於臣者當之,賙救之政,猶懼不濟,矧如臣之有罪苟免,無才彌綸者,其不可一日冒據,重誤民國之事也,明矣。臣雖無狀,若有涓埃之少補,豈敢臨國事而懷自便之計哉?直以自念罪戾,終不可以幸逭,自度才猷,終不免於僨敗,則臣安得不仰首嗚呼,以冀其及時解免也?玆敢齋沐治疏,披攊陳情。伏乞天地父母,特垂矜諒,亟命有司,勘臣當律,削臣見職,以昭法紀,以幸公私焉。臣無任云云。答曰,省疏具悉。卿其勿辭察任。
丁巳七月二十七日辰時,上御誠正閣。諸承旨持公事入侍,承候閣臣入侍時,右承旨李勉兢,左副承旨李肇源,同副承旨金達淳,假注書呂東植·李弘謙,記事官金景煥,記注官金良倜,檢校直閣金勉柱,一提學鄭民始,原任直提學金載瓚·徐龍輔·鄭大容,二直提學李晩秀,原任直閣金祖淳,檢校待敎沈象奎,以次進伏訖。民始等曰,湯劑連日進御,聖體,若何?上曰,薰熱之氣,尙未夬滌矣。仍命書榻敎曰,進御加減淸肺飮,依前方一貼煎入。又命書傳敎曰,藥房副提調入侍。賤臣承命出傳,與藥房副提調金履翼,偕入進伏。民始等曰,王大妃殿氣候,何如?上曰,一樣矣。民始等曰,惠慶宮氣候,何如?上曰,一樣矣。敎民始曰,北墻外汰落處,卿與御將,看審形止否?民始曰,日昨往審,則補土之役,實一時爲急矣。上曰,役處不至浩大,而物力當幾何入之耶?民始曰,山脈汰落處,與墻外汚陷處,皆當以土補築,而其近處土貴,當於興德洞,負土移來,故功力似亦不些矣。上曰,墻垣則仍舊築之否?民始曰,鷹峰下幹龍,是墻垣之後托,而中間爲巡邏之路,久久雜踏,漸漸低平,此實可悶。且小鷹峰,以樹木茂密之故,而前面遮却,若樹葉脫落後,俯見如掌。苟以墻圍,退築於鷹峰之外則爲好,而慮或有張大之弊矣。上曰,今秋內當始役,必以事半功倍之道,預爲經略,可也。上曰,承牌承旨入侍。賤臣承命出傳,與都承旨趙鎭寬,右副承旨李海愚,偕入進伏。上曰,承旨讀奏公事,可也。勉兢讀奏忠淸監司韓用和狀啓,燕岐縣監尹商欽到任事,洪州牧使金履鎬到任事。肇源讀奏慶尙監司李亨元狀啓,捉虎申飭事。達淳讀奏全羅監司李得臣啓本,罪人趙聖輅,珍島縣到配事。履翼讀奏忠淸監司韓用和啓本,韓山郡反庫事,讀奏慶尙監司李亨元啓本,知禮縣反庫事,讀奏黃海監司李義駿啓本,信川郡反庫事。命分書判付訖。敎鎭寬曰,朴三卜事,右相與戶判,皆以從輕之意力言,而尙無的論,卿之所見,果何如?鎭寬曰,以臣愚見,三卜事,旣無和與劫可辨之迹,而稱以和奸者,必是渠圖生之計也。雇奴雖異於世傳之奴,而旣曰奴曰主,則名分自在,恐不可容貸,以犯傷風之戒矣。上曰,卿言果有所見矣。上曰,今番照訖講,特申明舊典,禁其雜亂,而聞老儒實才,或多見屈云,豈非可惜之甚,而亦豈朝家本意乎?鎭寬曰,雖以照訖講一事言之,遺珠之歎,尙亦如此,科弊之釐正,實無好策矣。上曰,鄕試之以道伯替行,物論果何如云耶?履翼曰,臣聞鄕儒之言,則皆爲好云矣。上曰,此亦安保其無弊,而姑無目今之弊,則試可乃已矣。命書榻敎曰,康翎縣監申光岳,除辭朝下送。仍命退,承史以次退出。
上在昌德宮。停常參·經筵。
自開東至人定,灑雨下雨,測雨器水深二寸一分。
自人定至二十九日開東,灑雨下雨,測雨器水深二分。
金達淳啓曰,合辭許久闕啓,事甚未安,除在外·疏批未下外,未肅拜呈告人員,竝卽牌招,何如?傳曰,允。
傳于李勉兢曰,諸承旨持公事入侍。
傳于李肇源曰,左副承旨入侍。
傳于李海愚曰,右副承旨入侍。
李勉兢啓曰,行大司成李書九,同義禁權裕,除拜後過三日,不爲出肅,事甚未安,依定式推考警責,仍卽牌招察任,何如?傳曰,允。
李勉兢啓曰,三品官之無得過三日,循例請牌,曾有飭敎,而吏曹參議魚用謙,除拜後過三日,不爲出肅,事體所在,極爲未安,從重推考,仍卽牌招察任,何如?傳曰,允。
以壯勇營習陣單子判付內,雨勢如此,雖晴,如云泥濘,則停止爲良如敎。
李勉兢,以吏曹言啓曰,今此文宣王釋奠祭獻官·執事中,時無職名人員,令該曹口傳付軍職,何如?傳曰,允。
李海愚,以奉常寺都提調,提調意啓曰,東耤親耕田所種皮稷打作,則所出爲六石六斗之意,敢啓。傳曰,知道。
以忠淸監司韓用和狀啓,泰安郡守金星甲遭父喪事,傳曰,令該曹口傳擇差,待下批明日辭朝。
吏曹口傳政事,以李宗海爲泰安郡守。
執義李基讓,司諫金孝眞,副應敎韓用鐸,掌令朴道翔,持平蔡趾永,獻納韓致應,校理李羲甲·林漢浩,副校理尹益烈·洪樂游,正言李寅采,修撰尹悌東·尹行直,副修撰朴崙壽等啓曰,請寢罪人鄭致達妻出置城外之命,依前還發配所,亟令王府,快正典刑。措辭見上答曰,不允。請物故罪人德相,亟施孥籍之典。措辭見上答曰,不允。以下一行十三字刀割答曰,不允。以下六字刀。
執義李基讓,司諫金孝眞,掌令朴道翔,持平蔡趾永,獻納韓致應,正言李寅采等啓曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。措辭見上答曰,不允。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上答曰,不允。請物故罪人國榮,亟施孥籍之典。措辭見上答曰,不允。請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,快正王法。措辭見上答曰,不允。請承款後物故罪人九宗,亟施孥籍之典。措辭見上答曰,不允。
執義李基讓,掌令朴道翔,持平蔡趾永等啓曰,請寢李汝節定配之命,更令王府,嚴覈取服,施以當律。措辭見上答曰,不允。
司諫金孝眞,獻納韓致應,正言李寅采等啓曰,請逆賊尙魯,亟施孥戮之典。措辭見上答曰,不允。請亟寢秋曹罪人柳師文放釋之命,仍令王府,設鞫嚴問,快正典刑。措辭見上答曰,亟停勿煩。
丁巳七月二十八日卯時,上御誠正閣。諸承旨持公事入侍時,行左承旨金履翼,右承旨李勉兢,左副承旨李肇源,右副承旨李海愚,同副承旨金達淳,假注書呂東植·李弘謙,記事官金景煥,記注官金良倜,檢校直閣金勉柱,以次進伏訖。履翼曰,湯齊連日進御,聖體,若何?上曰,頭部熱氣,猶未夬滌,淸肺飮,更爲煎入,可也。履翼曰,際此涼生之節,涼劑之連進,實未安矣。上曰,然則柴胡當減分數矣。仍命書榻敎曰,進御加減淸肺飮,前方中柴胡減二分,一貼煎入。又命書榻敎曰,王大妃殿進御加味順氣散,自今日停止。上曰,各房公事讀奏,可也。勉兢讀奏全羅監司李得臣狀啓,珍山郡守金直休到任事。履翼讀奏京畿監司李在學啓本,安山郡反庫事,通津府反庫事,讀奏開城留守黃昇源狀啓,未葬人恤典題給事。達淳讀奏黃海監司李義駿啓本,罪人淑蘭,長連縣到配事。命分書判付訖。仍命退,承史以次退出。
丁巳七月二十八日辰時,上御重熙堂。左副承旨入侍時,左副承旨李肇源,假注書李弘謙,記事官金景煥,記注官金良倜,二直提學李晩秀,抄啓文臣金近淳·申絢·黃基天·洪奭周,以次進伏訖。上敎絢曰,京試官之行,何日當發乎?絢曰,來月初七日,欲爲發行矣。敎近淳曰,爾則何日發去乎?近淳曰,臣與申絢,同日離發矣。上曰,原任直閣金祖淳入侍。賤臣承命出傳,與原任直閣金祖淳,偕入進伏。上敎祖淳曰,大學衍義補校正之役,與抄啓文臣,同詣鑄字所,從速爲之,可也。仍命退,諸臣以次退出。
丁巳七月二十八日午時,上御便殿。右副承旨入侍時,右副承旨李海愚,假注書李弘謙,記事官金景煥,記注官金良倜,原任直閣金祖淳,以次進伏訖。上曰,二所史官曺錫中,俄以書役,入於鑄字所云,試所無史官矣。曺錫中,還爲進去試所,可也。賤臣承命出傳。上曰,注書出去書役,可也。賤臣承命出。命書榻敎曰,王大妃殿進御加味順氣散,自今日停止。又命書榻敎曰,進御加減淸肺飮,前方中柴胡減二分,一貼煎入。仍命退,承史以次退出。
上在昌德宮。停常參·經筵。
藥房副提調金履翼啓曰,伏未審日間,聖體調攝,若何?寢睡·水刺之節,何如?連日湯劑進御之後,益有差勝之效乎?臣率諸御醫,趁早入診,詳察聖候爲宜。臣不任區區憂慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。進御淸肺飮,停止,可也。
王大妃殿·惠慶宮·中宮殿,藥房口傳問安。答曰,知道。
趙鎭寬啓曰,來初四日景慕宮秋享大祭親祭時祭文,當爲製進,藝文提學李秉鼎,卽爲牌招,何如?傳曰,允。
李肇源啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
趙鎭寬啓曰,知春秋李秉鼎,旣入闕中,不爲肅謝,直爲出去,事甚未安,推考警責,何如?傳曰,允。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙鎭寬曰,諸承旨持公事入侍。
傳于金達淳曰,同副承旨入侍。
傳于趙鎭寬曰,左副承旨馳詣文廟釋奠祭所,奉審摘奸,禮成後參班學生,捧擧案以來。
李肇源啓曰,臣承命馳詣文廟殿內奉審,無頉,祭物·祭器·祭井看審,精潔,諸執事進排官摘奸,無頉,工人·佾舞摘㚥,無頉。仍詣啓聖祠,祠內奉審,無頉,祭物·祭器看審精潔,諸執事進排官摘㚥,無頉,依定式尊經閣冊子,抽栍摘奸,無頉矣。臣仍留享所,待將事復命之意,敢啓。傳曰,知道。明日入來時,尊經閣冊子,與泮長,更爲逐帙點閱書啓,可也。
趙鎭寬啓曰,假注書呂東植,身病猝重,勢難察任,今姑改差,何如?傳曰,允。
呂東植改差,代以李允謙爲假注書。
趙鎭寬啓曰,假注書李弘謙,身病猝重,勢難察任,今姑改差,何如?傳曰,允。
李弘謙改差,代以任百禧爲假注書。
任百禧在外,代以洪命周爲假注書。
假注書曺錫中·吳泰曾·金履載等書啓,臣等敬奉聖敎,照訖講分所監試於成均館是白如乎,在京儒生,今旣畢講,自明日姑爲撤講之意,敢啓。傳曰,知道。
有政。吏批,判書閔鍾顯進,參判徐邁修進,參議魚用謙進,都承旨趙鎭寬進。以申耆爲刑曹參判,沈煥之爲知經筵,徐龍輔爲同成均,沈澤之爲軍器正,權彝性爲忠勳都事,李光憲爲西部都事,大司成單南公轍。
兵批,判書李祖源病,參判柳誼差祭,參議李文會病,參知尹致性入直進,右承旨李肇源進。同知單浪世龍,僉知二單朴師雄·金漢健,護軍韓晩裕·洪明浩·李書九,副護軍李相璜,以上竝單付。
傳于金達淳曰,享事在今夜,受由大司成許遞,今日政差出,待下批牌招進去。
以同成均徐龍輔,牌不進推考傳旨,傳于趙鎭寬曰,今聞實病,無以行公云,許遞,今日政差出,待下批牌招。
吏批再政。以朴載淳爲應敎,金文淳爲同成均。
吏批啓曰,大司成,今當差出,而擬望之人乏少,承旨及外任竝擬,何如?傳曰,允。
傳于金達淳曰,照訖試官進去玉堂許遞,前望單子入之。
玉堂前望單子入之,修撰趙德潤,副修撰韓致應,校理李基讓,修撰安策,校理李遇濟落點。
吏批,三政。以李基讓爲掌樂正,朴載淳爲承旨。
以大司成望筒,傳于朴載淳曰,文學地處,豈曰不可,而箕伯旣經三銓,有非定式之本意,況以受敎,弁之官案,則雖欲拔例擧行,亦當依受敎定式,大臣銓官相議別薦然後啓請擬入,而定式未幾,無難違越,當該堂上,竝越捧一等,政廳進去承旨推考,此望筒還給,更卽擬入事,分付。
吏批四政,以趙鎭寬爲大司成。
吏批五政,兼大司成單趙鎭寬。
以兼大司成趙鎭寬,牌不進推考傳旨,傳于金達淳曰,更爲牌招。
以兼大司成趙鎭寬,再牌不進推考傳旨,傳于金達淳曰,更爲牌招。
以兼大司成趙鎭寬,三牌不進推考傳旨,傳于金達淳曰,身在直中,門亦留鑰,則豈可如是違牌乎?仍以前牌,各別催促。
金達淳啓曰,臣與都承旨趙鎭寬伴直矣,以兼大司成,進去成均館,伴直無人,同副承旨朴載淳,牌招,何如?傳曰,允。
趙鎭寬啓曰,新除授修撰趙德潤,方在罷散中,校理李遇濟,前任殷栗縣監,修撰安策,前任海南縣監,方在解由未出中,何以爲之?敢稟。傳曰,勿施,前望單子入之。
玉堂前望單子入之,校理李顯默·宋翼孝,修撰宋祥濂·柳相祚落點。
傳于趙鎭寬曰,發遣吏郞,諸執事淸齋與否,摘奸以來。
吏曹口傳政事,分內醫院提調,鄭存中爲。
朴載淳,以吏曹言啓曰,今此景慕宮秋享大祭親行敎是時,堂上執禮前承旨李勉兢,時無職名,令該曹口傳付軍職,何如?傳曰,允。
兵曹口傳政事,副護軍李勉兢。
趙鎭寬,以禮曹言啓曰,來八月初四日景慕宮秋享大祭親行敎是時,省牲省器之節,依例以親臨磨鍊擧行乎?敢稟。傳曰,以親行磨鍊,可也。
禮曹單子,今此景慕宮秋享大祭親行敎是時諸享官,來八月初三日質明,先詣享所,四品以上朝服,五品以下黑團領,宮門內祗迎事,知委,何如?啓,依所啓施行爲旀,出還宮門路,由弘化門,道路,由館峴爲良如敎。
趙鎭寬,以禮曹言啓曰,太廟秋展謁取稟草記,傳曰,生涼後更稟可也事,命下矣。展謁吉日,以何間推擇乎?敢稟。傳曰,來月初擇入,可也。
金達淳,以兵曹言啓曰,來八月初三日,大駕詣景慕宮齋宿,初四日秋享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而禁衛卿軍停番矣,餘軍留營,何以爲之乎?敢稟。傳曰,訓局馬步軍,爲先後廂,禁軍五番,御營廳留陣,禁營留陣則置之,可也。
金達淳,以兵曹言啓曰,今七月各廳堂下武臣朔試射,臣曹連因有故,不得爲之之意,敢啓。傳曰,知道。
以忠淸監司韓用和狀啓,生松茸進上,限內不得封進,惶恐待罪事,傳于趙鎭寬曰,勿待罪事,回諭。今年雨水,旣不頻仍,松茸必當難覓,令前已捧者外,竝勿封進,以除民弊事,一體回諭。
以黃海監司李義駿狀啓,殷栗等邑渰死漂戶恤典題給事,傳于金達淳曰,爲先依前下有旨擧行,而未報來諸邑,嚴飭報來,竝與已登聞各邑分帙,後錄狀聞,渰戶,各別拔例顧恤事,回諭。
大司成南公轍疏曰,伏以,臣罪著溺職而薄罰止罷,義難重冒而旣敍旋仍,繼飭館堂之備員,俾完聖廟之享事,臣固當怵畏恩命,奔走職事,使事體無損,儀文盡備,仰副我殿下重祀典無曠官之至意,而目下情私,有不得不冒陳者。臣之老母,病與年深,症若不至甚若而呻吟以度日,亦不知所加而自然成痼,其或未至切急之時,則臣嘗出而從仕,故人亦不甚見諒,而近於秋夏之交,重爲風寒所祟,數日以來,頭眩寒熱之症,乘虛闖發,元氣旣弱,藥餌無效,臣之在側,食飮稍加,臣所暫離,扶將無人,察其症形,實無時日內可瘳之望,似此情理,宜蒙體諒,左右量度,承膺無路。玆不得不仰首嗚呼於仁覆之下。伏乞聖慈,亟遞臣職,俾得專意醫藥,以便救護,仍治臣逋慢之罪,以肅朝綱焉。臣於僨誤之地,亦有歷屢日惶愧者。今番講規之申明,實出於齊整士習,矯革科弊之盛意,而其所董飭之方,俾令泮堂主管,蓋亦寓綜核之政也。奏御宜愼而草記之違式者,臣未及知,場屋當嚴而儒生之攔入者,臣不能禁,致使試體解弛而四方駭聽,論其罪負,臣實爲首。顧今試所諸臣與史官,方在待勘之中,而臣若諉以旣往,揚揚冒出,則臣所不安,人將謂何?此又臣難冒之一端也,敢以附陳焉。臣無任云云。省疏具悉。爾其勿辭救護。
掌令玄重祚啓曰,臣姿性庸愚,言議拙劣,本不合於淸朝耳目之任,而昨年秋,濫叨是職,賓對有命,召牌荐降,臣雖有自來情勢,而義不敢顧他,章皇出肅,冒沒登筵,合辭前啓,循例承批,末因避嫌事遞差退出,而當日無新啓,則元無簡通政院之規,故果直還私次矣。不意原啓辭具書中李福潤一事,注書落漏,書入政院,乃以臺諫之不卽簡通,論啓請罪,致勤嚴敎,各啓辭具書,旣有院坐之件,伊日注書之入侍草冊,亦必有載錄者,則其洛漏書入,實未知緣於何故,而政院之不爲査實,直以不卽簡通,論罪臺諫者,亦甚可駭。許多舊啓,必待每每簡通後書入,則院坐具書,將不勝其堆積,而且以注書之不謹不察,輒復請罪於臺臣,則輕侮臺閣,孰有甚於此者乎?雖幸聖恩天大,勘以薄罪,曾未數月,罪名蕩滌,而臣之惶懍愧恧,不可以時日之已久,有所自恕,臣以何顔面,晏然於臺次乎?請命遞斥臣職。答曰,旣送簡通,則豈可以前啓而拔之乎?臺臣徒知取便之近列,有此不當自明之自明,爾則從重推考,退待物論。捧納承旨,亦爲推考,可也。
副應敎韓用鐸,持平蔡趾永,校理李羲甲·林漢浩,副校理洪樂游·尹益烈,正言李寅采,修撰尹悌東·尹行直,副修撰朴崙壽等啓曰,請寢罪人鄭致達妻出置城外之命,還發配所,亟令王府,快正典刑。措辭見上答曰,不允。請物故罪人德相,亟施孥籍之典。措辭見上答曰,不允。請逆賊尙喆,追施孥戮之典。措辭見上答曰,不允。以下一行八字刀割答曰,不允。以下五字刀割持平蔡趾永,正言李寅采啓曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。措辭見上答曰,不允。請夏賊子女,亟施跪斬之典,斗恭親屬奴傔連伊夫妻,竝嚴鞫得情,快正典刑。措辭見上答曰,不允。請物故罪人國榮,亟施孥籍之典。措辭見上答曰,不允。請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,快正王法。措辭見上答曰,不允。請承款後物故罪人九宗,亟施孥籍之典。措辭見上答曰,不允。
持平蔡趾永啓曰,請寢李汝節定配之命,更令王府,嚴覈取服,施以當律。措辭見上答曰,不允。
正言李寅采啓曰,請金甲島爲奴罪人克觀,更令王府,嚴鞫得情,快正王法。答曰,不允。請逆賊尙魯,亟施孥戮之典。措辭見上答曰,不允。請亟寢秋曹罪人柳師文放釋之命,仍令王府,設鞫嚴問,快正典刑。措辭見上答曰,亟停勿煩。
丁巳七月二十九日辰時,上御誠正閣。諸承旨持公事入侍時,行都承旨趙鎭寬,行左承旨金履翼,右承旨李勉兢,左副承旨李肇源,右副承旨李海愚,同副承旨金達淳,假注書呂東植,記事官金景煥,記注官金良倜,檢校待敎沈象奎,以次進伏訖。上曰,俄者以上注書進去印所爲敎矣,何爲入侍乎?必是司謁之誤傳也。命勉兢書傳敎曰,今夜釋菜時,館堂不可不備員,有情勢有實病人員,竝許遞,政官牌招開政差代,泮長前望,除印所仕進在外,則擬望乏人云,前大司成南公轍敍用,仍任前職,與新除授同成均,待下批牌招,使之參班。命肇源書傳敎曰,戶·禮換房。命海愚書傳敎曰,禮房承旨馳詣宗廟·景慕宮,奉審摘奸以來。仍敎海愚曰,都承旨則未爲齋宿矣,奉審則承旨進去,可也。命先退,海愚退出。勉兢讀奏慶尙監司李亨元狀啓,陜川郡守李榮運到任事。肇源讀奏黃海兵使李儒敬狀啓,長壽別將朴愼國到任事。達淳讀奏忠淸監司韓用和啓本,本道錄啓者,事端疑晦,成獄屬耳,姑不可登聞事。分書判付訖。鎭寬·履翼無公事,先退。上曰,下直守令入侍。出榻敎賤臣承命出傳,與泰安郡守李宗海,偕入進伏。上曰,守令進前。宗海進奏職·姓名。上曰,爾是誰之族也?宗海曰,無立朝之人,而臣祖以上四代爲宣傳官矣。上曰,爾以禁軍爲堂上乎?宗海曰,以禁軍堂上,歷忠壯將·慶尙中軍·羅州營將·機張縣監矣。上曰,泰安自是弊邑,汝其善爲之也。命勉兢宣諭,宗海講七事訖,仍命守令先退。上曰,昨日諸臺違牌,何也?尹寅基之大臣請推,豈又引義,玄重祚之向來處分,尤何敢逡巡乎?承旨出去,以前牌申飭,可也。上覽兵曹草記訖。敎肇源曰,向於試射之不行,旣有飭敎而又復如是,承宣問之,可也。仍命退,諸臣以次退出。
丁巳七月二十九日午時,上御重熙堂。同副承旨入侍時,同副承旨金達淳,假注書呂東植,記事官金景煥,記注官金良倜,以次進伏訖。上曰,差祭吏曹堂上入侍。出榻敎賤臣承命出傳,與行吏曹判書閔鍾顯,偕入進伏。上曰,政望持入,大司成出牌,可也。賤臣承命出傳。上曰,右承旨入待。出榻敎景煥承命出傳,與右承旨李勉兢,偕入進伏。上敎鍾顯曰,執禮則以右承旨差下,可也。命鍾顯先退,鍾顯退出。上命書榻敎曰,差祭承旨許遞,今日政差出。仍命退,承史以次退出。
上在昌德宮。停常參·經筵。
李肇源啓曰,來初五日朝參日次矣,敢稟。傳曰,停。
金達淳啓曰,掌令玄重祚引避退待,已至經宿,尙未處置,事甚未安。除在外·疏批未下外,持平蔡趾永,卽爲牌招,以爲處置之地,何如?傳曰,允。
金達淳啓曰,行大司憲宋煥箕在外,執義未差,掌令玄重祚引避退待,朴道翔陳疏,持平閔致載疏批未下,蔡趾永牌不進,監察茶時之意,敢啓。傳曰,知道。
金履翼啓曰,吏文製述,以何日爲之乎?敢稟。傳曰,漢學殿講日,同爲設行,可也。
金履翼啓曰,文臣製述,以何日爲之乎?敢稟。傳曰,大享後更稟,可也。
金履翼,以禮曹言啓曰,太廟秋展謁,取稟草記,傳曰,來月初,擇入,可也事,命下矣。展謁吉日,令日官池景喆推擇,則來八月初二日·初三日·初四日俱吉,而景慕宮秋享大祭親祭齋戒正日相値,初九日·初十日俱吉云,以何日定行乎?敢稟。傳曰,初三日,當爲展謁,以此知悉,可也。
香室,景慕宮秋享大祭親祭,受押單子啓,親押。
傳于金履翼曰,發遣吏郞,諸執事淸齋與否,摘奸以來。
傳于朴載淳曰,傳香承旨入侍。
傳于趙鎭寬曰,都承旨入侍。
傳于朴載淳曰,領敦寧留待。
傳于朴載淳曰,領敦寧入侍。
傳于李肇源曰,軍士房承旨入侍。
傳于李肇源曰,來待諸臣入侍。
傳于李肇源曰,右承旨入侍。
以寶劍望筒,傳于李肇源曰,懸頉摠管許遞,令該曹口傳差出,都摠管李家煥之尙不出肅,處義極涉太過,從重推考,牌招察任,違牌,勿捧傳旨。
李海愚啓曰,都摠管李家煥,隨牌來到朝房,謂有情勢,屢度催促,無意承膺,事體所在,誠極未安,從重推考,何如?傳曰,情勢非不知之,有情勢也。故使之牌招,違牌。又使之出牌,則謂有情勢云者,太涉汗漫,譴罷而飭之,謫補而責之,前此爲之節拍,可謂備至,則又復逡巡,猶稱情勢,屑越之外,近於坐要,此啓辭勿施,問其委折,嚴飭,卽爲行公。
兵曹口傳政事,以韓用龜爲副摠管。
以黃海監司李義駿狀啓,今秋陸操,特爲權停事,令廟堂稟旨分付事。傳于李肇源曰,依狀請施行事,令廟堂行會。
李肇源,以都摠府言啓曰,今日入直內三廳武兼禁軍及軍兵等,當爲中日習射,而社稷大祭齋戒相値,不得爲之之意,敢啓。傳曰,知道。
金履翼,以弘文館言啓曰,本館下番闕直,事甚未安。副修撰洪秀晩,由限已過,與新除授副修撰韓致應,竝卽牌招,以爲推移入直之地,何如?傳曰,允。
朴載淳,以吏曹言啓曰,今日本曹開坼坐起時,考見咸鏡道褒貶啓本,則茂山府使尹衡東,以瑣謗奚信爲目,文川郡守李尙寯,以疎例何傷爲目,高原郡守張鉉宅,以且置浮謗爲目,則俱宜置中考,而置諸上考,殊無嚴明殿最之意,該道道臣,推考警責,茂山府使尹衡東,罷黜,文川郡守李尙寯,高原郡守張鉉宅,竝中考施行,何如?傳曰,允。
丁巳八月初一日辰時,上御誠正閣。都承旨·右承旨·傳香承旨·領敦寧,同爲入侍時,行都承旨趙鎭寬,右承旨李肇源,同副承旨朴載淳,假注書李允謙,記事官金景煥,記注官金良倜,領敦寧金履素,以次進伏訖。履素曰,日氣稍涼,聖體,若何?上曰,近日則差勝矣。履素曰,節屆秋涼,而涼劑連爲進御,臣不任區區憂慮者矣。上曰,昨年今時,多服涼劑藥,榻敎雖不出朝紙,入山桅玄蔘之屬,連服金華茶三十餘帖,而以此別無受損者矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。以受押單子。上曰,親押與代押,別有間焉,而單子中,親押代押下,皆書爲良如敎四字,若無別焉。事甚無謂,如祭單子之親行則曰敬依,攝行則曰攝儀者,儀字有所重,故所以別也。然則親押代押之皆書爲良如敎者,是豈成說乎?此後則永爲定式,親押則只書親押二字,代押則竝書爲良如敎事,載諸該房故事,亦爲書揭於香室事,分付。敎載淳曰,向來堂箚批答,可謂由卿而發也。已卽刪正,而分則資級與年紀,幾近堂上階梯,故昨令加資矣,於心何如?載淳曰,臣以聾聵無似之蹤,得蒙恩資,只不勝感祝之忱矣。上曰,左承旨入侍。賤臣承命出傳,行左承旨金履翼進伏。上曰,社壇祭享時,守僕輩,多有不謹擧行處,承旨卽爲馳往奉審後,罇罍各別精洗,祭物熟設時,招致奉常提調,與之致敬致愼,着意看檢,而承旨則限日暮修掃後,復命。該寺提擧則卽爲退送,可也。命載淳先退。仍命書傳敎曰,傳香承旨,馳詣社稷,奉審摘奸以來。敎鎭寬曰,以卿文識,大司成之今始通擬,尙云晩矣,而但箕伯之通望,未知何意也。旣有文學政事,分而二之定式,此是左相之出擧條者,而箕伯旣通吏議,則果有吏議兼大成之才而然耶?爲定式未久,如是做錯,雖不得不如式改擬,而吏判事,誠未曉其何爲而拔例通擬也。又敎曰,文化倅,以居中之故,上京仍留云耶?鎭寬曰,業已下去,而居中一款,亦似好矣。上曰,何爲而曰居中之,好也?鎭寬曰,比諸居殿則好矣。敎履素曰,向來出寓於何處?履素曰,待罪於新門外旅舍,而臣以該醫都提擧,不能申飭,致勤嚴敎,至今追惟,不勝惶悚矣。上曰,何必更提?履素曰,大抵軍門事,亦有訝惑者,所謂錢·穀·布木,都提調則初不照管,自昔然云矣。上曰,法意則不然,而此亦謬例,第向來處分,不過體例間事,何必爲引也?上曰,原任大臣之不得隨意往來於城外或江郊者,爲其有些少貽弊而然耶?卿則有時出往江榭間以游泳,以爲宣鬱之地,可也。履素曰。賤疾長在沈苦,未得生意於乘閑取適,而雖値日暖風和時,間欲疏暢,而自有法意,故有未敢任自往來矣。命履素先退。肇源曰,大成殿正門朱簾,年久之致,中間毁傷,所見未安,分付該曹,趁卽從便修改,何如?上曰,依爲之。出擧條上曰,海西水災,挽近所無,言念民事,實爲矜悶。肇源曰,安岳則邑內五十餘戶浮頹,其外村里則人馬屢日不通云矣。上曰,昨日海西回諭,已爲之耶?履素曰,昨已爲之矣。命書榻敎曰,禮·工換房。仍命退,承史以次退出。
丁巳八月初一日辰時,上御重熙堂。禮房承旨入侍時,行左承旨金履翼,假注書李允謙,記事官金景煥,記注官金良倜,以次進伏訖。上曰,禮判入來耶?履翼曰,與前禮判,已爲待令矣。上曰,禮曹判書入侍。賤臣承命出傳,與禮曹判書李時秀,偕入進伏。命履翼,書禮曹太廟秋展謁草記,判付訖。時秀曰,太廟展謁,以初三日爲之事,命下矣。景慕宮展謁,以何日爲之乎?上曰,展拜日,兼行展謁之禮,可也。時秀曰,景慕宮展謁,展拜日兼行事,旣有成命矣。親祭時,望廟禮版位,設於門外,展謁時,版位設於廟庭,今番則何以擧行乎?上曰,其日享事爲所重,版位仍設於門外,可也。時秀曰,展謁時服色,出·還宮時,以翼善冠·衮龍袍磨鍊,百官黑團領,行禮時,以冕服磨鍊,百官朝服,而親祭時則出·還宮時,以遠遊冠·絳紗袍磨鍊,百官朝服例也。今番則旣是景慕宮親祭之日,太廟展謁後,詣景慕宮時,以絳紗袍磨鍊以入,何如?上曰,依爲之。時秀曰,景慕宮親祭時,出·還宮門路,以弘化門·館峴爲之事,命下矣。伊日先行太廟展謁時,當由梨峴屛門。詣景慕宮時,還由梨峴屛門。以館峴作路,以此分付兵曹,何如?上曰,依爲之。出擧條仍命退,諸臣以次退出。
丁巳八月初一日巳時。上御重熙堂。軍士房承旨,來待諸臣同爲入侍時,右承旨李肇源,假注書李允謙,記事官金景煥,記注官金良倜,前禮曹判書閔鍾顯,禮曹判書李時秀,副摠管申大顯,以次進伏訖。時秀曰,平山太白山城,有鐵像四軀,故老相傳爲高麗太師申崇謙·卜智謙·裵玄慶·庾黔弼四人云,而祠號則俗稱三太師祠,故昨年宣額致祭時,只依舊號,朝家本意,元無區別存拔,而因該邑擧行之錯誤,春·秋行祭時,裵太師鐵像,則闕而不祭云。旣已宣額之後,事體與前尤別,四鐵像不可不竝侑。適因言端,敢此仰達。前禮判及昨年致祭承旨,皆登筵,下詢處之,何如?上曰,昨年致祭時,承旨申大顯,使之進去者,爲其壯節公之後也。知其事實,必當異於他人,三像之在祠,雖載於史乘,旣見其鐵像四軀,則還朝後,不爲提稟,何也?承旨詳奏,可也。鍾顯曰,臣於昨年,待罪禮堂時,因流傳之說,亦忍爲三太師祠矣。今聞鐵像,本爲四軀,而裵玄慶居一云。雖未知四像之適爲誰某,要之累百年一體腏享之餘,擧其三而漏其一,恐爲欠典,合有竝侑之道矣。肇源曰,臣待罪西邑時,亦聞知四鐵像之爲申·裵·卜·庾,近因西邑人之爲裵太師後裔者聞之,則四鐵像中,三像則昨年以後,得蒙腏享之恩,而自前稱裵太師一像,則獨未竝侑云,揆以事面,實爲欠典矣。大顯曰,一祠之內,果有鐵像四軀,而其一軀,則雖無文獻之可徵,故老傳爲裵太師之像,春·秋享祀,一體行之,昨秋三太師祠宣額賜祭之後,裵太師之像,獨未免闕享之歎云矣。上曰,侑祭之擧,出於曠想之意,則奉命下去,有此做錯之非細,卿則罷職,當該道臣推考。雖以地方官言之,奉命承宣,雖不提稟,從以效之,亦不具由枚報者,難免其責,問名罷職,可也。時秀曰,扁額改揭,更爲致祭事,旣承筵敎矣。致祭則當自臣曹擇日擧行,而扁額則昨年宣額中去三之一字,只以太師祠稱號,四鐵像一體竝侑,雖於宣額之後,從前私設之祭,不必爲拘,依前爲之事,竝爲分付,何如?上曰,依爲之。令道臣,分付地方官,就已揭本,改模刻揭,而擇日遣官致祭,獻官則道內堂上·守令中爲之。香祝下送,可也。出擧條仍命退,諸臣以次退出。
上在昌德宮。停常參·經筵。
金履翼啓曰,明日大駕詣景慕宮入齋室後,王大妃殿·惠慶宮問安,何承旨進去乎?敢稟,傳曰,同副承旨進去。
金達淳啓曰,行大司憲宋煥箕在外,執義·持平一員未差,掌令朴道翔陳疏,玄重祚引避退待,持平閔致載疏批未下,監察茶時之意,敢啓。傳曰,知道。
李肇源啓曰,事變假注書鄭敬翰,身病猝重,勢難察任,今姑改差,何如?傳曰,允。
傳于金履翼曰,禮房承旨入侍。
傳于金履翼曰,傳香承旨,馳詣受香所,奉審摘奸以來。
傳于趙鎭寬曰,都承旨入侍。
傳于李肇源曰,左副承旨入侍。
金履翼啓曰,今日齋宿承旨,當爲備員,而同副承旨朴載淳,身病猝重,勢難齋宿,何以爲之?敢稟。傳曰,許遞。前望單子入之,待下批牌招齋宿。
承旨前望單子入之,宋銓落點。
以崔鳳和爲事變假注書。
傳于金達淳曰,同副承旨入侍。
傳于李海愚曰,右副承旨入侍。
傳于金履翼曰,發遣吏郞,諸執事淸齋與否,摘奸以來。
兵曹口傳政事,副護軍南公轍單付。
金達淳啓曰,掌令玄重祚,引避退待,已至多日,尙未處置,事甚未安。司諫金孝眞,正言尹寅基·李寅采,卽爲牌招,以爲處置之地,何如?傳曰,允。
正言李寅采啓曰,掌令玄重祚,以姿性庸愚,言議拙劣,本不合於淸朝耳目之任,而昨年秋,濫叨是職,賓對有命,召牌荐降,臣雖有自來情勢,而義不敢顧他,章皇出肅,冒沒登筵,合辭前啓,循例承批,末因避嫌事,遞差退出,而當日無新啓,則元無簡通政院之規,故果直還私次矣。不意原啓辭具書中,李福潤一事,注書落漏書入,而政院乃以臺諫之不卽簡通,論啓請罪,致勤嚴敎,各啓辭具書,旣有院坐之件,伊日注書之入侍草冊,亦必有載錄者,則其落漏書入,實未知緣於何故,而政院之不爲査實,直以不卽簡通,論罪臺諫者,亦甚可駭。許多舊啓,必待每每簡通後書入,則院坐具書,將不勝其堆積,而且以注書之不謹不察,輒復請罪於臺臣,則輕侮臺閣,孰有甚於此者乎?雖幸聖恩天大,勘以薄罰,曾未數月,罪名蕩滌,而臣之惶慄愧恧,不可以時日之已久,有所自恕,臣以何顔面,晏然於臺次乎?引避而退,不送簡通,雖襲謬例,落漏書入,責在堂后,不可以此輕遞言官,請掌令玄重祚出仕。答曰,依啓。
有政。吏批,判書閔鍾顯進,參判徐邁修進,參議蔡弘遠進,右副承旨李海愚進。以鄭觀輝爲執義,申溆爲持平,林漢浩爲獻納,尹悌東爲軍資正,吳載衍爲茂山府使,金文淳爲冬至兼謝恩使,沈尙之爲利城縣監,李榏爲端川府使。
兵批,判書李祖源進,參判柳誼病,參議李文會入直,參知尹致性病,左副承旨李肇源進。以鄭煥猷·洪義榮·姜彝正爲副摠管,李敬熙·成大中爲五衛將,趙命鎭爲忠翊將,呂文永爲訓鍊副正,金爔爲忠淸兵使,副司直林漢浩·李羲甲竝單付,副司果尹行直·尹悌東·朴崙壽竝單付,僉知單鄭宅柱。
李肇源啓曰,都摠管李家煥,屢度飭敎之下,身在闕中,肅單終不來呈,門限已迫,無意變動,事體所在,萬萬未安。所當重勘,而本院請推之外,無他可施之罰,何以爲之?敢稟。傳曰,湖沿投畀。
傳于李肇源曰,投畀之命分揀,使之卽爲肅命。
傳于李肇源曰,耽羅馬匹之歲貢,而爲御乘者,自古罕有,今番牧使柳師模上來後,封進馬體制堅剛,步品如飛,直爲御乘,已立於御乘十望之中,此設牧以後,雖謂之初有,可矣。激勸之道,其所論賞,豈後於馬醫司僕尋常燕貿直御乘之功乎?該牧群頭及其外頭目之可合論賞者,招問前牧使,論理草記事,傳諭一提擧,使之別般論賞,該牧使柳師模,特賜內廐馬一匹,使之閤門親受,而此乃先從隗始之意也。此後益加着意,皆依今番例,以爲直御乘之地事,亦爲下諭于濟州時牧使,此傳敎及草記批答揭板,知所興勸。
李肇源,以兵曹言啓曰,卽接大報壇守直官所報,則守直官鄭良哲,今已滿四十五朔云。取考節目,則滿二十朔後,付司果,四十五朔後,加一資事,載錄矣。依節目,鄭良哲加資下批之意,敢啓。傳曰,知道。
李肇源,以兵曹言啓曰,卽接南道參軍趙亨錫牒報,則禁衛營所授九嶷峯東邊體城二間許,頹圮處,連接一間半,今又頹圮云。令繕工監,爲先圍排,分授軍門,一體修築,而把守軍兵,前已定送,令該軍門,量宜加定,合力守直之意,分付,何如?傳曰,允。
李肇源,以禁衛營言啓曰,本營分授南山九嶷峯東邊體城二間許頹圮處,連接一間半,又爲頹圮,把守軍兵,令該軍門,加數定送事,自兵曹草記矣。京標下軍五名,依例加數定送,與前把守軍,一體守直之意,敢啓。傳曰,知道。
李肇源,以禁衛營言啓曰,今八月初三日,景慕宮擧動時,依兵曹節目,斥堠伏兵定送,而三角·木覓兩山斥堠,因傳敎置之,其餘十二處,哨官十二員,京標下軍四十八名,伏兵六處,哨官六員,京標下軍二十四名,竝爲嚴飭定送,而還宮後,依例撤罷之意,敢啓。傳曰,知道。
李肇源,以備邊司言啓曰,卽見江原監司徐有防狀啓,則以爲嶺東九邑,則去六月之雨,未免過多,近浦之田,傍川之畓,潰缺覆沙。平海等三邑,兩朔亢旱,各穀之酷被枯損者,無望食實,今若使之裹糧赴操,則實爲騷擾之端,嶺西則庶占稍登,而一道之內,此停彼行,非特事勢之自多掣礙。抑亦民情之易致抑鬱,一依今春已例,各於官門,屢次聚點,則不行合操,而實有合操之效,軍政民隱,兩得其宜,請令廟堂,稟旨分付矣。該道停操,已至十九年之久,今年農形,爲諸路之最,迨此行操,實是不可已之政,而特以三陟·平海·蔚珍之被旱及嶺東諸邑之雨水稍過,有此停操之請。然本道嶺東·西之分界,無異於他道之左·右道南·北關,論以軍制,似亦無掣礙,嶺東則只令聚點,嶺西則依例設行,俾免八路之一竝闕操,恐合事宜,以此分付,何如?傳曰,允。
以全羅監司李得臣狀啓,雨澤農形馳啓事,判寸內,啓下備邊司爲旀,得雨雖至節晩,猶甚萬幸。近以穡事,不但憂勤於嶺南,爲本道亦然。今年省部之行,尤當着意,不可役心於汗漫之東堂試事,雖以愛禮之義,任其如式設行,而如今之年,合設於一處,無所不可。京試官合試左右道東堂生於任實東堂試邑,湖西·嶺南,準此事,措辭行會爲良如敎。
丁巳八月初二日辰時,上御重熙堂。禮房承旨,右副承旨入侍時,行左承旨金履翼,右副承旨金達淳,假注書李允謙,記事官金景煥,記注官金良倜,以次進伏訖。上曰,同副承旨入侍。出榻敎賤臣承命出傳,同副承旨朴載淳進伏。上曰,昨日何時行事耶?履翼曰,四更三點行事矣。上曰,更點聲,自其處能聞之耶?履翼曰,是夜,天朗氣淸,西風送響,更鼓數分明入聞矣。上曰,神位版,奉安於要轝耶?履翼曰,依例爲之,而與提調,各別精詳奉安矣。命書傳敎曰,南壇享事,在明日,獻官諸執事,各別淸齋,明日動駕前傳香,而依定式承旨與獻官,進詣神室神位版陪奉,禮畢還奉後,承旨復命宮享時,以代房擧行,淸道節次,該大將依例爲之,陪享班勿參事,從事官發牌聽傳敎,三角·木覓享事,亦在明日,而親行宮享,例有斥堠,兩山斥堠,置之事,分付。祭物精備,佾舞工人,各別澡濯事,亦爲嚴飭各該提擧。又命書傳敎曰,政官牌招開政,守令差代。仍命退,承史以次退出。
丁巳八月初二日辰時,上御重熙堂。右承旨入侍時,右承旨李肇源,假注書李允謙,記事官金景煥,記注官金良倜,以次進伏訖。上曰,政官入來與否,知入。賤臣承命出問。回奏曰,姑未入來云矣。命書榻敎曰,陣上進去摠管及未肅拜摠管許遞。仍命退,承史以次退出。
丁巳八月初二日午時,上御重熙堂。都承旨入侍時,行都承旨趙鎭寬,假注書李允謙,記事官金景煥,記注官金良倜,以次進伏訖。上命書傳敎曰,冬至正使一品中,問于大臣,今日政擬入事,分付。上曰,冬至正使,問議大臣時吏曹堂上,進去耶?郞廳進去耶?問入。賤臣承命出問。回奏曰,參議當進去云矣。仍命退,承史以次退出。
上在景慕宮,停常參·經筵。
大駕詣宗廟,入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。王大妃殿·惠慶宮,遣承旨朝問安。答曰,知道。仍詣景慕宮,入齋室後,內閣·政院·玉堂·藥房口傳問安。答曰,知道。王大妃殿·惠慶宮,遣承旨夕問安。答曰,知道。
李肇源啓曰,司僕內乘來言捲簾,取稟。傳曰,捲三面。
金達淳啓曰,臣以王大妃殿,惠慶宮問安,進去下直之意,敢啓。傳曰,知道。
李肇源啓曰,百官,稟旨就次。傳曰,知道。
傳于金達淳曰,左右相入侍。
以啓螺宣傳官望單子,傳于李肇源曰,令該曹口傳差代後,更爲修正以入。
兵曹口傳政事,以朴光迪爲宣傳官。
吏曹口傳政事,檢閱單吳泰曾。
李肇源啓曰,王大妃殿·惠慶宮,夕問安,何承旨進去乎?敢稟。傳曰,右承旨進去。
宋銓啓曰,臣以王大妃殿·惠慶宮夕問安,進去下直之意,敢啓。傳曰,知道。
行左承旨金履翼書啓,臣謹依聖敎,進詣太常,與初獻官,陪奉神位版,至南壇,奉安後,壇上奉審則無頉。祭物·祭器·祭井看審,則精潔,諸執事進排宮摘奸,則無頉矣。佾舞工人摘奸則無頉矣。臣仍留享所,待將事還奉神位版後,復命之意,敢啓。傳曰,知道。
丁巳八月初三日卯時,上詣宗廟·永寧殿展謁。仍詣景慕宮展拜入侍時,行都承旨趙鎭寬,右承旨宋銓,左副承旨李肇源,右副承旨李海愚,同副承旨金達淳,記事官柳遠鳴,假注書李允謙,記注官金良倜,記事官吳泰曾,二直提學李晩秀,原任直閣金勉柱,檢校待敎沈象奎,以次隨駕。上具翼善冠·衮龍袍,乘輿出交泰門·永淸門·明政門,降輿乘輦,出弘化門,至梨峴前路。肇源曰,今此動駕時,都監中軍,傳令後陣之令旗,戞過於挾輦侍衛之間,事甚可駭。當該中軍,從重推考,本兵之長,亦有不飭之失,兵曹判書李祖源,亦爲推考,何如?上曰,依爲之。出擧條駕至宗廟大門外,降輦乘輿,入大門至降輿所,降輿,詣小次,改具冕服,入廟門就版位,行四拜禮如儀,陞詣廟內奉審訖,仍詣永寧殿行禮如上儀訖。上曰,祭井果爲精潔乎?令守僕,汲取一椀以來,仍降出廟門外,詣小次,改具遠遊冠·絳紗袍,乘輿命廟司進前,宗廟直長李仁祜,副奉事李厚延,以次進前。上敎厚延曰,爾是誰也?厚延曰,與谷山府使李祉永,爲五寸叔姪矣。上曰,廟門外樹木,猶多蔥翳,從當更爲攘剔乎?仁祜曰,春間已因下敎擧行,今別無未盡處,此後當觀勢更爲矣。上曰,從好爲之,可也。仍出大門外,降輿乘輦,至觀旂橋降輦,左通禮,跪啓請乘輦,上乘輦。敎曰,今日朝食堂,凡爲幾人?肇源曰,百人云矣。駕至宮大門外,降輦乘輿,入宮大門至降輿所,降輿詣版位,行再拜禮,仍詣齋殿,改具冕服,出詣廟內奉審訖。出御齋殿,少頃,改具遠遊冠·絳紗袍,詣省器位,省器如儀訖。敎曰,省牲後,當爲親臨肄儀,獻官以下諸執事,直就肆儀班,整齊以待。仍詣省牲位,省牲如儀訖。敎曰,日氣蒸熟,而亞獻官,又是年老,肄儀時,只唱笏記,陞降拜跪節次,竝除之。今番親臨,專爲樂節之申飭,近來迎神位樂,每多漏却節次,一成之間,鍾磬石磬,率多換打,典樂輩,向來雖已勘罪,而後復若此,當加等嚴治。今番則另加惕念,無或如前事,招來執拍典樂嚴飭。又敎曰,太廟祭享,每於八成後,始唱笏記,自今於七成後,卽唱笏記,而拜禮盥洗之間,樂節如未畢,則立於洗位,以待樂止,可也。又敎曰,登歌樂節,異於近神,只視行禮之節次,元無一定之成數,則旣唱樂止之後,何如是遲遲也?更加嚴飭,本院提擧,若能於雅樂肄習之際,加意申飭,則豈有如許之弊?自今二六坐起時,堂上進不進單子,每月修入於政院事,分付。行肄儀畢,還御齋殿,命肇源入侍。命書榻敎曰,前檢閱吳泰曾,校書分館,分揀。上曰,左右相入侍。達淳,與左議政蔡濟恭,右議政李秉模,偕入進伏。濟恭等曰,日前玉候欠和,今雖夬復,而今日日氣,老炎猶甚,廟宮展謁,鎭日勞動,不瑕有損節耶?上曰,一樣矣。濟恭等曰,王大妃殿氣候,何如?上曰,一樣矣。濟恭等曰,惠慶宮氣候,何如?上曰,一樣矣。濟恭等曰,元子宮氣候,何如?上曰,連爲好在,而近讀唐音·小詩,能誦二百餘首矣。濟恭曰,睿學天成,不待督課,而日益將就,不勝欣幸矣。上曰,今夏則卿能穩過矣。晩炎猶未退去,而八耋享官,爲慮不少矣。濟恭曰,賤臣筋力,有所自量,不當有貽於聖慮矣。上曰,嶺南年事,以道啓觀之,極爲可悶,而狀啓外,亦有入聞者耶?濟恭曰,每言豐年,必稱先朝庚戌,而昨年之豐,過於庚戌,乘除之理,有所必至,嶺南則鋤後之旱,已判大無。七月之雨,在田則有蘇枯之功,而在畓則無沃焦之望,湖南則十數邑外,亦皆有設賑之慮云矣。上曰,海西水災,亦極驚心矣。濟恭曰,安岳信川等地,築垌處三千餘石播種之畓,擧皆潰決,非但今年之失利,費盡許多民力,然後可以改築云矣。上曰,价川査事,何以則爲好耶?濟恭曰,不待下詢,有欲仰奏矣。臣曾經道伯,習知其行惡於鄕曲,而以曾經秋郞之故,無路懲治,其後實錄廳仕進時,李命植以吏參,欲通此人於臺望,臣備言其不可,因以止之。今番事,尤甚於前日所爲,土主,父母之官也。其所謂武弁兩班,戊申餘黨等語,不但辭氣之乖悖,亦關分義之無嚴,此而不嚴治,其可謂國有紀綱乎?海西人,聚錢作契,謀逐邑倅,而价川之事,有甚於此。自朝家,旣送繡衣,則不可不嚴加査治,屛之絶島矣。上曰,城化之分至嚴,而誣人之律尤重,渠雖朝官,旣遣繡衣査治,則直用刑訊,亦無不可矣。鄕禮合編之作,欲以敦風俗也,而今反以此起鬧,尤極痛駭。其所勘處,予甚難之,而左相之意,止於島配,今則可以依此爲之矣。濟恭曰,嶺南句管堂上,作闕已久,兼戶曹判書金華鎭差下,使之察任,何如?上曰,依爲之。出擧條濟恭曰,冬至正使,今已差出,而聞譯院諸員之言,則凡諸擧行,事多苟簡云。金倫瑞以特敎,方在削籍之中,而以其無歲抄之規,故雖或事係公罪,無收敍之路矣。事雖瑣細,不得不仰達矣。上曰,分揀,可也。出擧條上曰,李家煥處義,自謂用王羲之故事,而太涉過當矣。濟恭曰,自上屢加飭敎,而一味如是者,臣亦以爲過矣。所謂邪學,臣亦不敢的言其爲不爲,而旣曰,自知其非,則雖以論語言之,必以改過爲貴,苟於改過之後,追論前非,則天下之人,孰知改過之爲貴乎?上曰,卿言果然,而況此重臣,則初非潛心者乎?濟恭曰,人之該洽,未必非好,而該治之弊,每患如此矣。上曰,曾於李東稷疏批,言之悉矣。莊周之文,固非正道,而亦出於所處之地然耳。若使之遇禹·湯·文·武之時,則豈爲是乎?濟恭曰,李瀷,亦稱大儒,而見其所著,則多見西洋書,亦有攻斥之語,李家煥之博洽,亦出於此矣。上曰,今則致位至此,異於前日,雖勸令見之,豈肯爲之乎?上曰,今番照訖講,何如云也。秉模曰,初則至歇,末乃過峻云矣。濟恭曰,文義,但當講論其立敎明倫之節,而不此之爲,只問不緊句語,如問中二千石主爵都尉之爲幾品何官者,此何足辨其實才與否耶?上曰,三所草記,已不成說,而試官之盡爲避匿,萬萬駭然矣。上曰,道臣之掌試,果無異議乎?濟恭曰,果爲便當,而諸道伯之擧皆善考,有未可必矣。上曰,京試官都事之差送,亦豈人人能文耶?雖使歐陽修知貢擧,亦難保其無遺珠矣。近日新印陸奏約選,卿等見之否?文雖對偶,意皆通暢,比之歐·蘇,亦可見世代高處,匪欲選之,只刪其繁,而如論發日狀,尤可見其文勢之遒勁矣。用之疏章,似無過此,以如是之文識,猶失韓昌黎於禮部之試,試官之難,有如是矣。秉模曰,卽見箕伯所報備局者,則客舍迫近閭閻,難於設場,欲於他公廨,從便爲之云,嶺南亦如此云矣。上曰,從便爲之事,分付,可也。命書榻敎曰,前翰林吳泰曾,令該曹口傳還付,牌招入直。仍命退,諸臣以次權退。
上在昌德宮。停常參·經筵。
親祭罷後,內閣·政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。內閣·政院·玉堂·藥房·朝廷二品以上·六曹堂上單子,經宿問安。答曰,知道。還宮後,內閣·政院·玉堂·藥房口傳問安。答曰,知道。
李肇源,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李勉兢啓曰,行大司憲宋煥箕在外,執義鄭觀輝,掌令玄重祚,持平申溆,牌招啓辭未下,掌令朴道翔呈辭,持平閔致載未署經,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵日次私習云矣,敢啓。傳曰,知道。
傳于李肇源曰,軍士房承旨入侍。
金履翼,以禮曹言啓曰,每年各陵展謁,春則二三月,秋則八九月,取稟事,曾有定式矣。今秋展謁,定於何陵,而以何間推擇乎?敢稟。傳曰,昨年以謁本陵之意,告由矣。欲待今日展謁後下敎,而今已禮成於廟宮矣。以情以禮,今年行幸,當行於昨年欲謁之陵。且以民弊言之,船隻皆已齊到,須於今月念間放船,然後可賃私卜,今十五日,先行眞殿茶禮,仍爲出宮,展拜章陵親祭,還路,拜顯隆園親祭,與路程日字,軍令及擧行諸事,竝依昨年下敎爲之事,知悉,可也。
傳于李肇源曰,軍士房承旨入侍。
傳于宋銓曰,來待諸臣入侍。
傳于宋銓曰,水原留守入侍。
李肇源啓曰,今此行幸時,何大臣留都乎?敢稟。傳曰,金領敦寧留都。
以忠淸監司韓用和啓本,扶餘縣監韓百源罪狀査實馳啓事。傳于李勉兢曰,旣曰勤敏,則設有細失,宜有闊狹,況査啓中論列,別無難貰之罪目,臺疏不允,俾責來效事,回諭。
傳于李勉兢曰,臺疏誤以臺啓書下,而不卽提稟,當該承旨禁推。
以金達淳禁推傳旨,傳于李勉兢曰,分揀。
李肇源啓曰,今此行幸時,擧行諸事,竝依昨年下敎爲之事,已有成命,而宣傳官差備單子,各差備磨鍊人員,不用昨年定例,忽以全數書入,事極可駭。當該行首宣傳官,所當重勘,而本院請推之外,無他可施之罰,何以爲之?敢稟。傳曰,拿處,而捧納承旨,亦爲禁推。
傳于李勉兢曰,拿處宣傳官改差,令該曹口傳差代。
兵曹口傳政事,以李格爲宣傳官。
李肇源啓曰,同副承旨金達淳禁推事,命下矣。依定式,遞差傳旨捧入之意,敢啓。傳曰,知道。前望單子入之,待下批牌招。
承旨前望單子入之,李勉兢落點。
以金達淳囚單子,傳于李勉兢曰,飭已施,放送。
以沈鑏拿處傳旨,傳于李勉兢曰,分揀。
注書李遠鳴病,代以具得魯爲假注書。
兵曹口傳政事,以金載瓚爲守宮大將,李敬懋爲舟師大將。
以忠淸監司韓用和啓本,靑陽縣監黃道源罪狀査實馳啓事,傳于李勉兢曰,觀此査啓,其所論列之罪狀,倍於臺疏,至請攸司稟處,不待拿處,而其不堪任可知,爲先以有地處蔭官,令該曹口傳差代擇擬,待下批使之當日辭朝,助勢虐民之類,卿其各別査出,分輕重照法處置,以謝一邑之民事,回諭,府隷下去爲弊,該倅,待待命拿囚事,分付。
吏曹口傳政事,以李在翼爲靑陽縣監。
以黃海監司李義駿狀啓,金川郡移邑時,新建公廨,監董出身李敬彬等,考例論賞,令該曹稟旨事,傳于金達淳曰,何必回啓乎?兩人等,特爲賞加,今日安寶,與有旨下送。
金履翼,以奎章閣守宮檢校直閣意啓曰,夜間閣內諸處,無事之意,敢啓。傳曰,知道。
金履翼,以弘文館言啓曰,副應敎韓用鐸,副校理尹益烈,連呈辭單,不爲行公,與新除授校理李顯默,修撰宋祥濂,竝卽牌招察任,何如?傳曰,允。擧動當前,何可請牌乎?副應敎韓用鐸,副校理尹益烈,竝罷職,可也。
金履翼,以弘文館言啓曰,新除授修撰柳相祚,時在慶尙道安東地,經筵入番事緊,請斯速乘馹上來事,下諭。傳曰,依啓。
金履翼,以內醫院都提調·提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
李肇源,以舟橋司言啓曰,舟橋排設日字,令日官池景喆推擇,則今八月初四日申時爲吉云。當日出送都廳,臣具明遠,始役之意,敢啓。傳曰,知道。
李肇源,以兵曹言啓曰,今此行幸時,御營大將趙心泰隨駕,禁衛大將徐有大江頭隨駕,兩營留營騎士及餘軍,無領率之將領,而在前如此之時,有曾經大將,或中軍代領之例矣。今番則何以爲之乎?敢稟。傳曰,禁將則不過暫時往來,令中軍代領御營,則前大將申大顯權察,而敍用付軍職,令政院,臨時牌招聽傳敎,可也。
李肇源,以兵曹言啓曰,留都營狀啓,例爲付撥,而或有時急之事,則京畿驛馬,待令事,曾有定式矣,今亦依此擧行,何如?傳曰,允。
李肇源,以兵曹言啓曰,今此章陵·顯隆園行幸時,各差備驛馬,依定例,別單書入之意,敢啓。傳曰,知道。
金履翼,以奉常寺都提調·提調意啓曰,祭享所用秋等中脯,依定式,今八月初六日,始造之意,敢啓。傳曰,知道。若有一毫違越,卿等,難免其責,況郞官乎?各別察飭,可也。
兵曹啓目,今此章陵·顯隆園展謁敎是時,斥堠伏兵,請出標信兵符,徵發之意,摠戎使·京畿監司·廣州留守·江華留守處,行移知委,何如?啓依允爲旀,鎭撫使,率中軍從事官,抄出壯旅·義旅,軍裝備置之類,各一哨,與通律府使,駕臨前一日,從便札駐於金浦宿所,待標信解嚴,鎭撫使以下,服色軍服待令,標信兵符,令政院,今日請出下送爲良如敎。
獻納林漢浩啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未服王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬一有日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典,星漢之凶言逆節,綻露無餘,擧國臣民,莫不沬血致討。其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疎,繼有法府之捉囚。凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之意,而不惟不賜允從,乃以先問師文,不但顚倒爲敎。此賊之指斥乘輿,公肆詬罵,又出星漢未服法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然。國體之虧壞,已無可言,輿憤之轉激,去而益甚。請亟寢秋曹罪人柳師文放釋之命,因令王府,設鞫嚴問,夬正典刑。答院曰,不允。柳師文事,亟停勿煩。
領府事洪樂性箚曰,伏以祗謁太廟,躬祼閟宮,享禮順成,聖孝克伸,臣民欽頌,曷有其極?第伏念玉候新瘳,天和纔復,而鎭日勞動,侵曉將事,此時聖體,能無瑕損,益增康福。伏不勝區區慕戀之忱,臣職忝保護,又叨本宮之任,固宜趨簉班行,仰承起居之節,俯伸奔走之誠,而賤疾昏眩之症,經暑倍劇,元氣澌憊,神識瞢瞀,委頓床笫,末由蠢動,偃處私次,若無省覺,義分都虧,情禮俱缺,伏枕惶蹙,罔知攸措。伏乞聖明,亟降威罰,重勘臣曠職闕禮之罪,以肅朝綱,以安私分焉。取進止。答曰,省箚具悉卿懇。未參何傷,卿須安心。仍傳于宋銓曰,此批答,遣史官傳諭。
掌令朴道翔疏曰,伏以景慕宮秋享大祭,取稟。有奉敎恭依之命,我聖上霜露羹墻之孝,孰不欽仰,而第今節屆交換,涼·熱不適,此時離次經宿,徹宵將事,已不勝群下區區之慮,而臣竊伏見近日小報,連有淸涼飮子·淸肺飮,製入之命,藥院之批,雖伏承差勝之敎,連進涼劑之餘,纔得勿藥之慶,而未及復常之前,若致勞動,將攝失宜,則終不無少愈之戒,殿下猶不念慈殿·慈宮惟憂之至意乎?凡今在廷之臣,孰不欲願效愚忠,而姑無一言者,蓋深知我殿下出天之孝,思欲言而不敢言也。臣之所不敢言而敢言者,臣雖至微,顧其職則言官也。有懷無隱,亶出斷斷之忱,玆敢不避猥越之誅,冒控愚見,仰干崇聽。伏乞聖明,益加三思,特寢景慕宮親享之命,仍治臣瀆撓之罪,以肅朝綱,千萬至祝,臣無任云云。答曰,省疏具悉。雖已後時,爾其勿辭察職。
持平閔致載疏曰,伏以臣卽一草茅賤品耳。少而失學,晩業公車,特蒙我聖上,不世之洪渥,濫通科籍,仍叨華選,三年講製,孤負作成之晠眷,四載冗散,徒費太倉之廩祿。每自循省,惶汗沾背,乃者選部,誤以臣備擬於諫職,天點遽下,庚牌儼臨,臣義重叩謝章,皇出肅曾未終日,得蒙恩遞。臣私竊以爲聖鑑孔昭,不欲責之言官,且惶且感,如獲再生,不意昨者,柏府除旨。又下於騎郞改差之餘,繼以有署前行公之敎,惝怳震懍,不知措躬之所,署坐體重,黽勉暫膺。夫官以諫名,是何等職責,而今乃畀之於如臣無似之賤,朝廷之注擬,豈不誠苟且哉?臣之憒憒儱侗,淵鑑已悉俯矚,以言乎言論,則離群索居,官師得失,生民利病,殆甚於聾瞽,以言乎文學,則摘句尋章,枝殫場屋,有似乎沒字之碑,如是而可以擬議於言官耶?仍伏念臣早歲不天,惟兩家慈母,是依是仰,而母齡俱躋七耋,夙抱貞疾,委頓床席,臥起須人,臣之弟兄,不幸早世,又無嗣兒。兩家一身,形單影隻,上下京鄕,奔走調護,似此情私,曾因講說,猥有陳達,而不賜譴罰,特蒙俯詢,恩言諄複,臣歸語病母,相對感泣,至今銘肺,今臣若貪戀寵祿,不思所以左右扶將,則是重爲臣不孝也。若又嚴畏義分,不一悉暴,則是重爲臣不忠也。假使臣,先公後私,不念將母之義,則豈不貽累於孝理之化哉?伏乞特遞臣職,仍命銓曹,勿復檢擬於臺閣,以卒將護之願,千萬泣祝。臣雖伏承署前行公之命,而守令署經,昨已停當,臣之職名,依舊是未署經,臣何敢以言官自處,而事在目下,亦不敢泯默,不避畏越之嫌,略暴憂愛之忱,惟聖明垂察焉。噫,日前金履永·吳泰曾之擧措,未知其十分穩當,宜其不槪於聖心,而第念人臣之言論風旨,寧激無渝,兩人之今番處義,雖或不協于中,而顧其義則擧世公共之議也。原其心則淸朝激昴之風也,當此世道日卑,俗習日渝之時,固宜扶將而不可摧折。乃反過加威罰,不少假借,嶺海之行色蒼黃,芸閣之罰名過重,在廷衿紳,孰不憂歎,而特因嚴敎之荐下,論思言議之地,率皆噤默而度日。彼二人者,固不足恤,而朝廷之擧措,如何哉?嗚呼,若此不已,則言路無可開之日,言路不開,則世道無可靖之日,寧不大加寒心者乎?臣於昨日,暮赴署坐,家在城外,滯宿朝房,念及此事,繞壁彷徨,耿耿愚忱,按住不得,玆敢瀝血陳之。伏願聖明,勿以人微廢言,亟收成命,以開言路,以靖世道,仍治臣越例妄言之罪,以肅朝綱,以安私分,不勝幸甚,臣無任云云。省疏具悉。已放,爾其勿辭察職。
景慕宮秋享大祭親祭時,祭官亞獻官左議政蔡濟恭,終獻官右議政李秉模,進幣瓚爵官吏曹判書閔鍾顯,奠幣瓚爵官行副護軍金祖淳,薦俎官戶曹判書金華鎭,禮儀使禮曹判書李時秀,典祀官奉常正金晦彬,宮司令李潢,堂上執禮行副護軍李勉兢,堂下執禮副司果尹序東,執尊軍資正尹悌東,大祝副司果沈象奎,祝史副司果李羲甲,齋郞副校理洪樂游,捧俎官戶曹正郞尹光心,盥洗位禮曹正郞韓始裕·宋鎭運,爵洗位兵曹正郞南達孫,宗簿主簿李志容,亞終獻盥洗位典籍韓錫仁,掌牲令典牲判官鄭時養,協律郞掌樂正李基讓,贊者引儀尹夔欽·崔日運,謁者引儀尹之衡,兼引儀金樂敬,贊引兼引儀黃稔,假引儀鄭璯,祭監監察李卿尹·金綱。
丁巳八月初四日子時,上詣景慕宮。秋享大祭親祭入侍時,行都承旨趙鎭寬,右承旨宋銓,左副承旨李肇源,右副承旨李海愚,同副承旨金達淳,記事官柳遠鳴,假注書李允謙,記注官金良倜,記事官吳泰曾,二直提學李晩秀,原任直閣金勉柱,檢校待敎沈象奎,以次侍立。時至,左通禮,跪啓外辦,上具冕服以出,禮儀使,導至東門外,跪啓請執圭,鎭寬跪進圭,上執圭,仍詣版位北向立,禮儀使,啓請行事,仍作啓熙運之樂,禮儀使,啓請鞠躬再拜,上行再拜禮訖。仍詣盥洗位,北向立,鎭寬等,跪取匜興沃水,又跪取槃承水,上盥手訖。鎭寬等,取巾奉進,上帨手訖,仍陞自東階,詣尊所,西向立,登歌作熙運之樂,鎭寬等,以瓚受鬱鬯,上詣神位前,北向立。禮儀使,啓請三上香。上三上香,仍執瓚灌地訖。降復位,仍行初獻禮,上陞自東階,詣神位前,北向立。禮儀使,啓請跪搢圭,上跪搢圭,在位者皆跪。禮儀使,啓請執爵獻爵,上執爵獻爵,仍少退跪。大祝,讀祝文訖,樂作,上出戶降復位。謁者,引亞·終獻官,行亞·終獻禮如儀訖。上詣飮福位,飮福訖。仍降復位,行再拜禮。執禮曰,撤籩豆,登歌作康安之樂,樂止。軒架作慶安之樂,上又行再拜禮訖,仍詣燎位。執禮曰,禮畢。上還齋殿,少頃,通禮啓請外辦,上改具遠遊冠·絳紗袍,乘輿出宮大門,降輿乘輦,到觀旂橋降輦,旋又乘輦,由館峴至弘化門外,上命肇源解嚴,入弘化門·明政門·永淸門·交泰門還內。諸臣以次退出。
丁巳八月初四日寅時,上御便殿。左副承旨·右副承旨入侍時,左副承旨李肇源,右副承李海愚,假注書李允謙,記事官吳泰曾,以次進伏訖。上命肇源,書禮曹陵幸草記判付。上曰,此草記,卽爲頒布,而多有擧行事,承旨等,仍爲留待於監印所,可也。乃命退,承史以次退出。
丁巳八月初四日辰時,上御便殿。軍士房承旨入侍,來待諸臣,同爲入侍時,左副承旨李肇源,假注書李允謙,記事官吳泰曾,禮曹判書李時秀,兵曹判書李祖源,京畿監司李在學,前水原留守趙心泰,整理堂上鄭民始·徐龍輔·李晩秀,以次進伏訖。上曰,舟橋,何日始役爲計耶?民始曰,姑觀擇日爲之,而舟子,則爲先一齊來泊事,已爲分付矣。上曰,章標磨鍊,昨年,何以爲之也?龍輔曰,昨年磨鍊時,鷗浦以前,則勿拘章標,自鷗浦以後,分給章標事,定式矣。上曰,章標事,今番,卿亦擔當善爲之也。上曰,自安山當日內,當抵水原,以時刻言之,未知爲何時耶?心泰曰,其間不過六十里,大駕詣本府時,想不至薄暮矣。上曰,初日動駕,道里甚遠,所經諸邑,皆是殘局,諸般擧行,雖令務從簡便,而其間必不無民弊之可言者,以是爲慮,亦未知何以過了也。道路橋梁,別無經費者耶?在學曰,道路橋梁,則已往徹置材木者,皆可入用,今雖造成,必無更加經費者矣。上曰,鷗浦爲南陽地乎?廣州地乎?心泰曰,今番少駐處鷗浦,爲南陽地,故自南陽,修治道路矣。上曰,大體一從昨年磨鍊謄錄爲之,而植炬一節,何以爲之?民始曰,今番則不可不植炬,而炬契受價,東郊則三百石,西郊則二百石,旣已受價,則今番亦當用之。但三十步一植炬,火光不分明,若非燈籠,則實難辨識前路,而外邑則,炬一柄受價,不過五斗米,炬契進排者,則一柄價當給十一斗五升。且以今番言之,炬契之所待令者,當以陽川爲限,陽川以後,則雖龍脂一柄,曾不待令,寧有如許道理乎?設令大駕到陽川後,若又前發,則以無行炬之故,仍爲停駐耶?臣意則,橋契炬契,一竝罷之,宜矣。上曰,水原則橋梁契,自整理所定式者,依前不罷耶?心泰曰,然矣。民始曰,環衛軍則兵曹節目內,以壯營京鄕步軍十哨,鷺梁越邊待令事,分付,而實則安山等軍上來者,不過六哨,以此,何以排比環衛乎?上曰,此是號十萬之義也。民始曰,然則安山·始興軍,鷺梁越邊待令,廣州·龍仁軍,則水原待令事,分付,何如?上曰,依此爲之。上曰,卿等,今旣登筵,諸般擧行之可以稟定者,出擧條,可也。祖源曰,今此行幸時,擧行諸事,竝依昨年下敎爲之事,命下矣。取考伊時啓下節目,則壯勇大將金持默,以兼摠戎使,弘化門外留陣,訓鍊大將李柱國,以年老留都,禁衛大將李敬懋,以壯勇兼大將隨駕,御營大將李漢豐,率訓局軍隨駕磨鍊矣。今番則,各營大將,皆無故,至於弘化門外留陣,則昨年適値鄕軍之交替,故以御營軍五哨磨鍊矣。今番,則依前例,以訓局餘軍,將爲磨鍊,而當以幾哨擧行乎?竝敢此,仰達矣。上曰,訓將則,以舟師大將進去,御將,率訓局馬步軍隨駕,而留陣則訓將,率本營餘軍爲之,詣江頭時,禁將,率訓局馬步軍,隨駕哨數,竝依昨年下敎爲之,摠戎使,則率御營軍三哨,弘化門外留陣,可也。時秀曰,今番行幸時,司僕寺判官,以玉橋差備進去,昨年已有稟定矣。章陵展謁後,玉轎,雖不仍詣園所,人馬檢飭,多有苟簡,判官則使之仍爲隨駕,何如?上曰,依爲之。時秀曰,今年式年監試初試應辦官,司僕爲當次,而方當行幸之時,擧行甚多,勢難竝責,與後當次衙門,換定擧行事,分付,何如?上曰,依爲之。時秀曰,自園所站至始興站,各站司僕芻豆,軍馬柴草,自柴草契擧行,而係是科外。令廟堂依給代例,從便區劃事,已有昨年成命矣。今番,亦當依此擧行,故敢此,仰達矣。上曰,依爲之。時秀曰,今番行幸時,各營各司諸般擧行,昨年皆已稟定,今不必續續煩稟,不可不更爲稟旨事外,一依昨年磨鍊之意,捧甘知委,何如?上曰,依爲之。民始曰,園所至華城懸燈,當爲等待,而多有未及修補者,今番則自本府,以行炬待令,何如?上曰,依爲之。在學曰,今此章陵行幸時,自鷺梁以下,植炬及沿路經宿邑植炬一節,不可不預爲稟定,故敢此,仰達矣。上曰,出宮時,至陽川植炬,安山站則限十里植炬,可也。在學曰,今番各務差員,一竝除之,只出都差員事,伏承筵敎,而沿路橋梁,不可無句管之人,依昨年例,以道內守令,定差員使之檢飭擧行,何如?上曰,依爲之。竝出擧條上曰,詣長安門時,內外使跪迎事,曾有定式,而或有未及之歎,姑闕之,可也。命書榻敎曰,今番陵幸時,諸道監司,依昨年下敎,境上勿爲出待事,三懸鈴,令廟堂行會。仍命退,諸臣以次退出。
丁巳八月初四日申時,上御便殿。同副承旨入侍,來待諸臣同爲入侍時,同副承旨李海愚,假注書李允謙,記事官吳泰曾,壯勇大將鄭民始,水原留守徐有隣,御營大將趙心泰,以次進伏訖。上敎有隣曰,今日何時發程耶?有隣曰,自聞陵幸出令之報,今日晩後,發程上來矣。上曰,章陵展謁,昨年已爲告由,今秋必欲展誠,而舟橋旣成,則自章陵,仍詣園所展拜,允合情禮,故纔已出令,而但所經皆是殘邑,不無貽弊之端。且卿赴任未久,當此園幸,想必生疎矣。有隣曰,臣才本鹵下,尙未諳本府諸般事頭緖之如何,而第伏念路左跪迎,欣瞻羽旄之美,以是預爲榮感矣。上曰,朝者與壯勇使及前留守,已言其省弊之道矣。今番則務從簡便,諸般所入,一切省約,所謂如饌榼等不緊者,切勿爲之,可也。民始曰,臣等有時鄕行也。尙有間或饒氣之物,則水刺未及進御之時,固宜以榼中小饌,間間進御,此非大段爲弊之端,饌榼一節,決不可不爲之也。上曰,所謂饌榼,予之素所不好者,必勿爲之也。又敎曰,其外多般擧行之事,退與前留守相議爲之,而一兩日間,卽爲下去,可也。仍命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂翌日口傳問安。答曰,知道。大殿,朝廷二品以上·六曹堂上單子,翌日問安。答曰,知道。
藥房提調沈煥之,副提調金履翼啓曰,太廟展謁,閟宮親祼,聖慕旣伸,勞動且多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李勉兢啓曰,行大司憲宋煥箕在外,執義鄭觀輝,持平申溆未肅拜,掌令玄重祚·朴道翔呈辭,持平閔致載未署經,監察茶時之意,敢啓。傳曰,知道。
李肇源啓曰,備邊司郞廳來言,今日賓廳日次,而翌日朝廷問安相値,不得來會云矣,敢啓。傳曰,仍爲來會。
李勉兢啓曰,今日次對,兩司當爲進參,除在外·未署經外,未肅拜人員,竝卽牌招,何如?傳曰,允。
傳于李肇源曰,大臣·備局堂上引見。
以執義鄭觀輝,持平申溆,牌不進罷職傳旨,傳于李勉兢曰,只推。
傳于金履翼曰,禮兵房承旨入侍。
傳于宋銓曰,來待諸臣入侍。
傳于李勉兢曰,行首宣傳官李格改差,前宣傳官沈鑏,分揀。
傳于宋銓曰,同副承旨許遞,前望單子入之,待下批,待開門牌招察任。
承旨前望單子入之,李益運落點。
金履翼啓曰,八月朔抄啓文臣親試,明日爲之事,命下矣。處所以可處爲之乎?敢稟,傳曰,明日壯營及禁旅秋等試射,同爲設行。
宋銓啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,護軍申大顯,副護軍金達淳,竝單付。
以校理李顯默,修撰宋祥濂,牌不進罷職傳旨,傳于李勉兢曰,只推。
李肇源,以兵曹言啓曰,五衛將鄭宅柱,除授在外,過限未上來,依法典,改差,何如?傳曰,允。
李勉兢,以義禁府言啓曰,全羅道康津縣古今島,減死島罪人李喆運,慶尙道義城縣定配罪人李禹鉉,竝放送事,承傳,啓下矣。李喆運·李禹鉉等,竝放送事,分付各該道臣之意,敢啓,傳曰,知道。
宋銓,以司僕寺一二提調意啓曰,下敎內,耽羅馬匹之歲貢而爲御乘者,自古罕有,今番牧使柳師模上來後,封進馬,體制堅剛,步品如飛,直爲御乘,已立於御乘十望之中,此設牧以後,雖謂之初有,可矣。激勸之道,其所論賞,豈後於馬醫·司僕,尋常燕貿,直御乘之功乎?該牧群頭及其外頭目之可合論賞者,招問前牧使,論理草記事,傳諭一提擧,使之別般論常。該牧使柳師模,特賜內廐馬一匹,使之閤門親受,而此乃先從隗始之意也。此後益加着意,皆依今番例,以爲直御乘之地事,亦爲下諭于濟州時牧使,此傳敎及草記批答揭板,知所興勸事,命下矣。依下敎,問于前牧使柳師模,則以爲群頭,雖是牧子之頭目,初不關涉於馬政,未免有名而無實,若其抄擇體品,看養調習,則都習馬及習馬名色,專掌主管,而今此封進馬抄擇看養之節,都習馬高昌盛及習馬三名,次知擧行云矣。濟州馬之直爲御乘,古聞八駿馬之一,而近所未有之事,其在激勸之政,不可無各別褒賞之道。都習馬高昌盛,施以賞加之典,習馬三名,令該牧米木從厚題給後,後錄狀聞。今下傳敎及草記批答,卽爲揭板,常目興勸之意,分付時牧使處,何如?傳曰,允。
兼大司成趙鎭寬疏曰,伏以臣於兼帶泮長之任,夫豈一日可冒而直中受命,釋菜在卽,門鑰仍留,促敎屢降,臣於是無所逃遁,卒莫違傲,際深更而叩謝,趁享期而忙赴,繼値齋日,文字路阻,委蛇從班,愧汗浹背。念臣爲人駑下,所學蔑劣,重以中經風霜,甘自暴棄,凡於需世之具,皆茫如也。尋常供仕,特爲恩造所驅使耳,非有所藉手而事焉者也。反而思之,恒切怵惕於心者,誠以從前叨冒,雖欲自托於圖酬,而舊恩未報,新寵轉加,任愈大而力不堪,責愈重而罪反積,此臣之所大懼也。豈有夢外一念,拖到於淸選·華貫,終自歸於辜負之科哉?至於是任,其責自別,古所謂敎胄也,賓興也。皆其職,焉其有關於士林之興替?儒化之汚隆,固已大矣。且以兼銜而帶之者,近雖有例,古則罕焉。尤非庸陋凡匹之所可濫也。況於近日,每登筵席,伏聞我殿下,以士趨文風之不古,屢下治不徯志之嘆,其爲奉令承敎之責,比古倍難,苟使委畀之非其人,則重華之世,何以致上庠之美,文·武之時,顧安有生國之盛哉?今之章甫·縫掖,蓋亦古之士也。操觚佔,日增試額,亦可謂文矣。前此叨是職者,皆非臣之所企及,而菁莪之育,絃誦之興,猶不慊於聖心,則況以猿·狙之衣裳,置之三席之間,顧何以仰贊從欲之治乎?儻殿下,念及於此,則不待臣之巽牘,而更擇於當世之堪其任者,臣則庶免於濫竽,而在聖朝作成之方,豈不爲急先之務乎?伏乞聖明,俯賜諒察,亟許遞改,以重官方,以安微分,不勝幸甚云云。答曰,省疏具悉。卿其勿辭行公。
丁巳八月初五日卯時,上御熙政堂。藥房入診,大臣·備局堂上引見入侍時,提調沈煥之,副提調金履翼,假注書具得魯,記注官金良倜,記事官吳泰曾,右副承旨李肇源,假注書李允謙,事變假注書崔鳳和,右議政李秉模,兼戶曹判書金華鎭,行工曹判書金文淳,行上護軍金持默,行吏曹判書閔鍾顯,行大護軍李秉鼎,禮曹判書李時秀,行大護軍趙心泰,兵曹判書李祖源,開城留守黃昇源,刑曹判書趙尙鎭,行護軍徐龍輔·李書九,以次進伏訖。秉模等曰,太廟展謁,閟宮親祼,侵曉回鑾,勞動且多,聖體,若何?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。煥之曰,醫官旣已待令,入診,何如?上曰,置之。秉模曰,陵幸已定,臣固仰聖慕之彌極。且近日玉候天和,動駕時日氣秋晴,其在瞻望羽旄之美,孰不爲之榮幸乎?上曰,先朝,展謁於此陵時,予亦陪往,而昨年已爲告由,今秋必欲展誠。且園所一年再謁,庶幾益伸情禮,故昨果出令,但所經十邑,皆是殘局,亦不無民弊之可言者,是可慮也。仍敎華鎭曰,整理使,亦有隨駕之例耶?華鎭曰,聞諸禮判,則先詣中路待令云矣。上曰,卿何以爲鞍馬之勞乎?先詣金浦以待,可也。上曰,左相亦不必隨駕,先詣華城府祗迎,而亞獻官,左相爲之。終獻官則光恩府尉爲之事,上注書出往,傳諭于左議政。得魯承命退出。秉模曰,今番行幸時,各司盤果等事,近來朝飭連嚴,孰敢生意,而自鷗浦以後,當用園幸定例,則徒隷交替之際,易致濫雜紛擾之弊,當自備局,另加糾察,而其在先甲之道,莫如使各其司,各自預爲操束,爲先出擧條嚴飭,何如?上曰,依爲之。出擧條秉模曰,監試日字之退定,誠好矣。上曰,昨日擧條,未及言之矣。試官望,何以爲之則好也?時秀曰,試望則行在所擬入,而還宮後落點,似無窘迫之歎矣。上曰,然則相議從便爲之,可也。上曰,照訖講試所李在咸事,非攔入,而試官輩,皆避匿,又從而爲草記,寧有如許辱朝廷者乎?事甚駭然。欲爲處分,而此等事,頒諸朝紙,有所如何,故姑置之。如此試官輩,銓曹,固不當檢擬,俾懲渠輩辱朝廷之罪也。上曰,卽見嶺伯雨澤狀啓,已判穴農云,此亦近歉之言也。念及嶺民,實爲矜悶,湖南十邑,亦未免歉。且湖南則以賦役之偏重,民不聊生,此不可不自廟堂,大加變通釐革者也。古則使民以時,不過三日。且身布稅納而已,唐之兩稅法是也。我國則雖以還上言之,名曰停退,而及其年豐後當捧時,無數加捧,然則停退之意,果安在哉?文純公所云停退,不如一竝蕩減者,誠甚格言矣。秉模曰,近古則金錫胄曾爲此言矣。上曰,紙弊中,以望筒紙言之,先朝則望紙至薄,乙亥以前,望紙不過壯紙,而今則紙品漸厚,殆同正草紙,此莫非南民切悶之弊也。仍敎鍾顯曰,卿果奉翫先朝望筒紙於該曹奉安處耶?鍾顯曰,臣亦奉翫,而先朝望筒紙,果至薄矣。上曰,此等之弊,廟堂各別着念,言于完伯許,誠心蘇救,俾有實效,可也。上曰,平山太白山城,有鐵像,自前稱高麗三太師鐵像云。故昨年賜額致祭申大顯爲申太師後裔,故使之進去矣。今聞有鐵像四軀,而其中裵太師,則不入於賜額致祭中,而且昨年以後,裵太師之子孫,亦不得私祭於厥像云,此豈成說乎?以申大顯之伊時不卽提稟,罷職矣。卿果見朝報而知之耶?秉模曰,不出朝紙,故未得見之矣。敎華鎭曰,卿等,亦不見耶?華鎭等曰,臣亦不見矣。上曰,近來政院事,每如此。朝紙之應出者,不爲頒示,此何爲也?事甚駭然。秉模曰,日前平山太師祠致祭承旨及地方官處分傳敎,不爲頒布於朝紙,當該坐直承旨,罷職,何如?上曰,依爲之。出擧條上曰,濟州貢馬之直爲御乘百餘年來初有之事也,豈不異哉?秉模曰,耽羅有御乘生峯,今番貢進馬之直爲御乘,異哉異哉?非但步品之絶類,稟性亦甚良種云矣。又曰,臣於濟州前前牧使李喆運·李禹鉉事,適有所聞之,可以仰陳者,李喆運則治績賑政,至今爲島民追思,而當初所坐,旣出於土人梁之蘊之逞憾構誣,繡啓論列,亦無十分眞贓,前後三邑守令之遞來者,莫不極口稱冤,雖以島民言之,甚至於痛嫉梁哥,不與之言者,比比有之云。大抵本島,處在海外,撫摩之政,雖無所不用其極?彈壓之道,比內地尤當致意,苟有貪官汚吏,則固宜施以加倍之律,而萬有一橫被誣詆,久罹罪籍,適中奸民怨憾之計,徒結島氓咨嗟之思,則此非爲喆運一人地也。其爲後弊,有不可勝言,李禹鉉則一心誠謹,殫力賑濟,畢竟捐瘠之數多,非無罪焉,而實績則尙有島中之稱道云。功罪庶幾可以相準,故敢此仰達矣。上曰,李喆運事,伊時按査之繡啓,亦不能到底,未免屈初見聞於後倅之說,亦可見大同之民情,李禹鉉事,故相之請罪,出於重民命之意,竝放送,可也。出擧條仍命書榻敎曰,前濟州牧使李喆運·李禹鉉,竄配竝放送,命大臣就座。華鎭曰,臣十二日下直發程,十三日當待令於中路,而動駕時,若歷臨愍懷墓,則路甚迂回矣。上曰,歷臨時,當簡便爲之。月塘內外事,至今思之,極甚矜惻矣。煥之曰,本院進用人蔘,無論羅蔘·江蔘,見今乏儲,難待十月念後捧納之限矣。在前如此,則以當月初旬內封進之意,先期分付於各該道,俾爲及時供用之地矣。今亦依此爲之,何如?上曰,依爲之。出擧條煥之曰,動駕時,江心水,自本院,例爲待令,而今番則何以爲之乎?上曰,今番所經,皆是沿江處,江心水待令,置之,可也。仍命次對先退。上曰,下直守令入侍。出榻敎賤臣承命出傳,與靑陽縣監李在翼,偕入進伏。在翼奏職姓名。上曰,汝下往善爲之也。仍命除七事宣諭,先退。命書公事判付訖。仍命退,承史以次退出。
丁巳八月初五日辰時,上御便殿。禮兵房承旨入侍時,行左承旨金履翼,右副承旨李肇源,假注書李允謙,記事官金良倜,記事官吳泰曾,以次進伏訖。上命書傳敎曰,秋到記,明日爲之。處所則明日秋等試射及瑞蔥臺試射處所兼行,到記則釋菜時,生進擧案,觀旂橋駐輩時,生進擧案人應試,右承旨馳詣太學,今日朝食堂到記中,不入於多日擧案生·進,抄出書啓,使之應試,釋菜擧案中幼學,再明日會于泮中,待題下,應製事,分付。仍命退,承史以次退出。
丁巳八月初五日辰時,上御便殿。同副承旨入侍時,同副承李海愚,假注書李允謙,記注官金良倜,記事官吳泰曾,以次進伏訖。上命書榻敎曰,專經文臣七月朔殿講,專經武臣七月朔講代試射,明日爲之。試官則,以儒生殿講試官,文臣殿講兼爲,文武製述試官,亦以儒生製述試官兼爲之。又命書榻敎曰,明日專經文臣殿講時,文臣製述兼爲。又命書榻敎曰,八月朔抄啓文臣親試,明日爲之。上曰,試官望斯速書入。仍命退,承史以次退出。
上在昌德宮。停常參·經筵。
自開東至辰時,灑雨下雨,測雨器水深二分。
李益運啓曰,御營廳將官來言,今日本營軍兵日次私習云矣,敢啓。傳曰,後日次爲之。
傳于李勉兢曰,左副承旨入侍。
宋銓啓曰,京畿監司李在學,寧陵補土畢役後,依下敎,持別單來待矣。傳曰,入侍。
傳于李益運曰,軍士房承旨入侍。
李益運啓曰,壯勇大將鄭民始,以舟橋堂上,明日出去矣。所佩虎符及傳令牌,何以爲之?敢稟,傳曰,仍佩往來。
李益運啓曰,事變假注書崔鳳和,身病猝重,勢難察任,今姑改差,何如?傳曰,允。
傳于宋銓曰,戶兵換房。
李益運,以訓鍊都監言啓曰,今八月初六日,春塘臺殿座時,因兵曹節目挾輦軍一百名,把摠李仁默,哨官金宗赫,率領侍衛,金虎門軍九十一名,把摠沈鐮,哨官宋履成,集春營軍四十五名,哨官沈錫,率領設布帳外環衛,雜人一切嚴禁,而竝待標信擧行,依定式,北營入直標下軍三十名,除標信除出,千摠鄭忠達,把摠李熙燮,率領集春門外把守,事畢後,各還直所之意,敢啓。傳曰,知道。
傳于金履翼曰,今日有雨意,試射及製述殿講退行,待下敎待令。
傳于李益運曰,瑞蔥臺試射,陵幸還宮後,當爲之。分付應試營門,俾勿等待。儒試,旣以竝設下敎,欲依別試才對擧例,亦當同爲退行於陵幸後,畿邑生·進,使之知此,從便往來事,令泮長知悉。
宋銓,以吏曹言啓曰,本曹佐郞朴載德呈狀內,矣身素患痰癖之症,挾感添劇,時月之內,萬無供職云。身病旣如是,則不可强令察任,今姑改差,何如?傳曰,允。
李益運,以兵曹言啓曰,驪州牧使蔡弘履,特付知中樞事,命下矣。知中樞時無見窠,作闕下批之意,敢啓。傳曰,知道。
有政。吏批,判書閔鍾顯進,參判徐邁修牌不進,參議魚用謙進,右副承旨宋銓進。以朴鍾淳爲副校理,李顯秀爲吏曹佐郞,趙宗鉉爲分內局提調。
吏批,再政。以鄭冕綏爲刑曹佐郞。
三政,以林弘遠爲敦寧判官。
四政,以李運昌爲驪州牧使,李義祿爲漢城主簿。
五政,以李薰徽爲寧陵參奉。
兵批,判書李祖源病,參判柳誼病,參議李文會入直進,參知尹致性病,左副承旨李勉兢進。知事單蔡弘履,僉知單成大中·李敬熙,以金明遇·李海愚爲副護軍,知事作闕窠,崔夢嵒。
李益運,以備邊司言啓曰,卽見咸鏡監司李鼎運狀啓,則枚擧會寧前府使崔景岳牒報,以爲開市時,大國人牛馬料,每年容入,殆近千餘石,而本邑所在元會付耳麥,只爲三十六石零,本邑所在監營句管營賑耳麥一千五百石,移劃需用,其代以安邊府所在別置庫田米二百石,軍資倉稷三百石,高原郡所在別收庫田米一百二十石,從折米數,還報移錄事,請令廟堂,稟旨分付矣。南關米儲,近甚不敷,北關耳牟,自有餘裕,何可舍近而括遠乎?以北關附近邑他衙門穀,相換之意,分付,而不必更煩狀請,一邊劃給,一邊以衙門穀數登聞事,行會,何如?傳曰,允。
李益運,以訓鍊都監言啓曰,都城本局分授北岳山東邊第一城廊近處,體城三間許頹圮處,今已畢築,女墻仍爲始役,把守軍兵,撤罷之意,敢啓。傳曰,知道。
金履翼,以成均館兼大司成意啓曰,鄕儒照訖捧講,自八月初九日,更爲開講,亦令限一旬應講事,曾已草記蒙允,而卽因禮曹判書李時秀所啓,今十九日監試初試,以二十一日退行事,命下矣。初試日字,旣已退行,則開講日字,恐當以十一日退行,何以爲之?敢稟。傳曰,依此爲之,可也。
行大護軍宋煥箕疏曰,伏以賤臣嚮日之冒眛膺命,亶由於仰體敷心之恩敎,俯效延頸之微誠,而及其開講禮成,則私分粗伸矣,至願已遂矣。貪榮戀寵,因仍盤礴,旣非臣心之所敢安,而至於求助乞言之聖諭,顧以庸陋,尤無承當之望,乃未免卽出城闉,仍尋鄕路,跡涉逋慢,罪戾深矣。雖蒙聖度寬假,得以歸到田廬,而區區惶懍之私,久益靡措。竊自意瘢釁已露,固難免譏斥,而違傲之咎,亦宜遭評彈,則所帶職任,自可鐫免,而邱壑微分,庶獲自安矣。不意祿俸恩命,遽及於退伏之身,其所濫受,甚爲無謂,敢以此意,因道臣控辭,而今乃蒙更爲輸送之命,臣之惶惑悶蹙,當復如何?竊伏念臣,旣叨不敢當之職名,雖不免有一番趨簉,而顧不欲久溷明朝,則猶不宜冒受常祿。矧今退在草野,無與職事,而徒受恩稍,以好其家者,豈不爲違理傷義之甚哉?孟子曰,無常職而賜於上者,以爲不恭,朱子曰,祠官無事之祿,本非義理所安,臣之今日受祿,不幾於不恭不安乎?且念臣之先祖臣時烈,嘗不受月廩,以爲此雖是在京時未受者,然旣已還家,則受之無說,故冒死祈免矣。況臣初未有已受未受之可論者耶?臣固知此出於聖慈愍勞惠養之至意,而在臣賤分,則終有所不敢冒承者。伏乞聖明,察此事理,亟賜反汗,仍許遞職,以安愚賤之分,不勝幸甚云云。答曰,省疏具悉卿懇。辭疏之尙稽宣批者,時値劇暑,勸令幡然者,有非懋實之道。此所以遲待至今,卿庶諒悉。今則秋序向闌,涼意已生,卿之筋力之康旺,卽所聞知。卿須念此待卿之至意,從近上來,附陳祿俸事,過矣過矣。然爲便卿心,令該道代給米肉,卿豈更辭乎?仍傳曰,此批答,令地方官傳諭。
丁巳八月初六日午時。上御重熙堂。左副承旨·京畿監司入侍時,左副承旨李勉兢,假注書具得魯,記事官金景煥·金珍恪,京畿監司李在學,以次進伏訖。上曰,寧陵役事之速完,誠可幸矣。在學曰,積年未就之役,今已告完,且聞役處善成云,誠爲萬幸矣。上曰,陵官及本官,多有效勞矣。在學曰,若論效勞,則差員兩人之勞,有倍於他人矣。命勉兢書傳敎曰,政官牌招開政。又命書傳敎曰,寧陵補土之役,經營多年,近因陵官及差員地方官等,出謀效力,期以數月之功,計以累萬之費者,今年春·秋,兩次分力,告成於五六日之間,聞其役處,見其圖形,則事功之如是速就,實非始慮之攸及,其在重其事之道,當有分等酬勞之典。本陵令李厚燾,誠勤極爲可嘉,已經四品云,外職陞敍。參奉李義祿,勤幹奉公,鉅役得以就緖,今日政,付六品守令,除講差送。地方官驪州牧使蔡弘履,誠心擧行,且兼堂上之事,則事體自別,特付知中樞,今日政下批看役差使員,比之近年植木,效勞猶有輕重。安城郡守曺允植,半熟馬帖一隻,加德僉使張世紈,兒馬帖一隻賜給。本陵假官卞明賞加,該邑擧行千摠折衝李純仁,首尾十餘朔,效勞董役之外,地處亦好云,嘉善巡將啓下,其餘陵屬及本邑牌將吏鄕下隷等,依判下施賞。在學曰,年前英陵·寧陵官員被罪之時,員役輩,亦有定配者矣。官員今已蒙宥,而下屬尙在編配,故因言端,敢此仰達矣。上曰,竝放送,可也。出擧條在學曰,陽川間浦橋,昨年以舟橋造成,及至冬節撤去,改以木橋矣。此是潮汐水出入處,故木橋不如舟橋之完固,依昨年例,更以舟橋造成爲好。沿路橋梁·道梁之役,依前以田夫使役,各給雇價,連爲嚴飭,俾無民怨,而日字有窘急之慮,未知何以擧行。始興以下,南路橋梁,今春園幸後,有勿撤之下敎,故仍置經夏矣。昨自臣營摘奸,則諸處橋梁,皆有罅隙,不可仍置,方使改築,故仰達矣。上曰,從便爲之。在學曰,今番道路橋梁之役,依昨年例,以田夫爲之,而各給雇價矣。在學曰,鷗浦以後則一依園幸例擧行事,下敎矣。都差使員,當依定式,以水原判官差定,待令馬差使員,亦以察訪,依例差定,故敢達矣。上曰,依此爲之。命退,諸臣以次退出。
上在昌德宮。停常參·經筵。
李益運,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李勉兢啓曰,合辭方張之時,兩司無詣臺之員,事甚未安。除在外·未署經外,未肅拜呈告人員,竝卽牌招,何如?傳曰,允。
李益運啓曰,來十一日朝參日次矣,敢稟。傳曰,停。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
金履翼啓曰,來十一日輪對日次矣,敢稟。傳曰,當次人受點,後日次來待。
傳于宋銓曰,諸承旨持公事入侍。
傳于趙鎭寬曰,都承旨·軍士房承旨入侍。
傳于金履翼曰,入格儒生,明日來待。
金履翼,以弘文館言啓曰,校理李顯默,修撰宋祥濂,旣有只推之命,與新除授副校理朴鍾淳,一體牌招察任,何如?傳曰,允。
崔鳳和改差,代以許珩爲事變假注書。
以北兵使鄭觀采狀啓,富寧府使朴泂身死事,傳于宋銓曰,口傳差出,待下批,不多日內下送。
吏曹口傳政事,以柳相亮爲富寧府使,工曹正郞金初爕,禮曹佐郞金珍恪,相換,安山郡守徐有沂,高陽郡守王道常,相換。
以富寧府使望筒,傳于宋銓曰,北道邊地之以訓正已行,先爲差送,不但法典所載,先朝飭敎,何如,年來申明舊式,又何如,則如是擬入,此豈當爲者圖免而然乎?抑銓官屈法而然乎?年前一銓堂處嚴敎,又果何如?此等事,廟堂近不察飭,銓官之毁劃,若是無難,豈不駭然乎?望筒捧納承旨,爲先推考。
吏曹口傳政事,以李馨秀爲富寧府使。
傳于宋銓曰,旣有別隨駕之命,前大將李漢豐敍用,仍令該曹付軍職。
兵曹口傳政事,護軍李漢豐。
禁府啓目,前承旨李勉兢,宣傳官金鎭五等原情云云。傳旨問目內辭緣,泛稱遲晩,所當請刑是白乎矣,曾經侍從·宣傳官,勿爲請刑,載在大典通編,且有捧口招之命,上裁,何如?判付啓,李勉兢段,適値該房不在院之時,且以新除授未肅拜,不知前一日兵曹文績判下之如何,則各項徵發名色,不能一一誦言,只以標信兵符,傳給於下去宣傳官者,聞其事實,毫無可罪之端。雖以重符信之意,使之捧口招,而事實旣如此,則不可勒勘。分揀帶職放送爲旀,金鎭五段,新除之承宣生疎,雖不一一分明言之,渠能詳問,則豈有疎漏乎?然與故犯有異,莫非該廳廳首,常時不能檢飭之致,何責於渠乎?降定三廳中末廳參上窠,宣傳官之代,可合承傳之人,口傳擇差事,分付爲良如敎。
兵曹口傳政事,宣傳官李馨秀,仍任事,承傳。
李勉兢,以義禁府言啓曰,時囚罪人金鎭五,口招公事判付內,何責於渠乎?降定三廳中末廳參上窠,宣傳官之代,以可合承傳之人,口傳擇差事,命下矣。金鎭五放送之意,敢啓。傳曰,知道。
李益運,以兵曹言啓曰,五衛將沈禹相,忠壯將成在坤,俱以身病猝重,時月之內,無望供職,呈狀乞遞。實病旣如此,則宿衛輪番之任,不可久曠,竝改差,何如?傳曰,允。
兵曹口傳政事,守門將金鎭五,降定事,承傳,以金鍈爲宣傳官。
以摠戎使金持默狀啓,南陽等邑斥堠伏兵調發事,傳于李益運曰,今番留陣時,卿當巡察宮墻,而卿年老,依今春行幸時例,令中軍代行,中軍亦年老,改差,以年富者差代事,回諭。
兵曹,以吳毅常爲摠戎中軍。
李益運,以兵曹言啓曰,依下敎,承政院軍士房書吏洪胤珉,決棍十五度之意,敢啓。傳曰,知道。
李益運,以兵曹言啓曰,依下敎,牌頭吹螺赤金仁喆,決棍五度之意,敢啓。傳曰,知道。
以黃海監司李義駿狀啓,信川郡守,渰死人中,月前出他者,混入恤典,惶恐待罪事,傳于李益運曰,勿待罪事,回諭。
右議政李秉模箚曰,伏以昨夜政院,以口傳下敎及沁留斥堠調發符信,祗受狀啓,傳示於臣曰,兵曹啓目判付,有鎭撫使抄出壯義旅,札駐金浦之命,而漏而不傳,令廟堂草記論勘爲敎云。僚相有病,臣卽已擧行,方且俟批矣。今番行幸時,凡諸等事,旣有一依昨年下敎擧行之命,故臣只認如此,兵曹啓目判付,始因政院往復而取見之,竊不勝終夜彷徨之至。前後聖敎之切責廷臣者,每以妄度臆料。爲大罪,聖敎誠然矣。然而妄度也,臆料也,每或不幸而有中,則今日北面於殿下之廷者,其有不瞠然而驚,凜然而駴乎?設使眞無他事,而只欲觀保障軍容,臣愚死罪,以爲殿下過擧,已自不小。夫國家之固結軍民,緩急有賴者,不過一信字耳。纔以島農未稔,特令停操,群情歡感,可以想見,而今忽抄出壯義,札駐經宿,歡欣者愁沮,感祝者驚疑,此豈細故也?近來島中,若校若吏若民,曁沿江諸邑,疲頓憂苦,有不忍言。臣每念此事,如針在膚,而日前筵敎,若曰輦路民情,擧喜瞻旄,弊絶貽毫,然後予心可紓,臣誠莊誦百回,豈料反使主客俱困,和氣索然乎?臣雖無狀,不至於隨衆劻勷,而誠未一孚,罪徒層積,論今國勢,必須得如此道臣沆不可之人,然後始可維持,寧不爲之寒心哉?伏乞聖明,特寢鎭撫使出駐之命,仍卽斥退臣,改卜賢德,俾有匡救糾繩之益焉云云。答曰,省箚具悉卿懇。先朝行幸時,西郊經宿,環衛,猶用鎭撫營軍兵,況金浦宿所,距鎭撫營,特蒼莽間,則調發該營軍兵,環衛該郡宿所,比之古例,可謂太除弊,亦可謂太省費。前此停操之命,政爲今番之出用,而二萬餘名休息,較之二百餘名徵發,其多寡難易,又果如何也?卿之箚陳,未免反效近來逆探之俗習,竊爲卿不取。以意逆志,以志逆事,事事皆欲用逆推工夫,則世豈有可措之事乎?且苟如是也,則竝與章陵之行幸,何不請寢於令初乎?仍傳曰,此批答,遣史官傳諭。
正言尹寅基疏曰,伏以臣,本以蒙騃,早竊科第,自在講製之列,備蒙作成之恩,憐其稚昧,慈覆之如父,憫其鹵莽,誘導之如師,必欲淬礪,曲費爐錘,歷數今日廷紳,孰非我聖上造化中成就,而陶鎔之私,殆若獨偏於臣身,然臣庸鈍之極,曾無尺寸之進,雨露濡澤,縱不擇地,樗櫟散品,終難成材,每一循省,感愧交集,間者待罪郡符,將毋官次,私幸雖極於榮養,公事未了於芻牧,有孤分憂,常如負何,豈意解免未幾,又叨收錄之眷,祗奉除旨,猥畀言責。夫以耳目爲寄,本非聾瞽可堪,矧惟久任之請,旣發於相奏,擇人之旨,特著於筵敎,尤豈如臣疲軟,所可濫叨者哉?祗緣逖違之餘,急於覲光之願,他不暇顧,輒伸叩謝,而宮享當前,又未敢言私,仍因蹲冒,以至于今,慙惶靡措,斥免是俟。此際臣老母癃病,重嬰毒感,糜粥難下,氣息危綴,崦嵫之景,已迫八耋,牀笫之疾,僅保一縷,而臣本零丁,母子爲命,藥餌扶將,捨臣無人,自來情理,素被睿燭,年前乞暇,旣蒙矜許之命,邇來解郡,又出體諒之德,日月垂照,天地施澤,此臣母子之所嘗刻鏤,居常感泣者也。況今臣母,以年則逾衰,以病則逾篤,目下症形,又甚危劇,方寸冞亂,跬步難捨,旬月之間,仕進無路,虛縻諫官之銜,徒費太倉之廩,亦非無狀賤臣,所敢一日安者。玆不得不披瀝血懇,仰瀆宸嚴。伏乞聖明,察臣不稱之實,諒臣至切之情,將臣職名,亟許鐫削,俾便救護,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭,救護。
知中樞府事蔡弘履疏曰,伏以臣,賦性庸愚,處事儱聵,立朝供仕,無往匪罪,昨冬外補,悚惶雖極,扶將老母,享以專城,在臣身非罪伊榮,何莫非聖明在上,以孝爲理,施及於如臣螻蟻之賤也?臣食息感戴,志願已足,卽於千萬夢想之外,因陵寢補土,事役告成,罔功之賞,至及於臣,驚惶震越,愧汗浹背,實不知措躬之所。噫,我聖上憧憧誠孝,夙夜罔懈,珠丘有事之日,念玆在玆,允出玆在玆,儼然若聖躬之晨夕來臨,凡任事之臣,孰敢不殫心竭誠,以無負聖飭之萬一,而若臣者,不過以職是守土,隨例秪赴,名齒於董事之列,而若言其勞勩,實無一半分可紀,賞典之降,未知此何名也。況且樞府之銜,係是八座,雖於當世才彦之有眞箇可酬之勞,尙爾難愼之不暇,如臣疎賤,顧安敢當此命乎?以公則事欠綜核,以私則愧切負乘。玆敢不避煩瀆,仰首嗚呼。伏乞聖慈,俯加諒察,亟收臣匪分資級,以重公格,以安賤分,千萬幸甚。臣無任云云。答曰,省疏具悉。卿其勿辭行公。
丁巳八月初七日卯時,上御誠正閣。諸承旨持公事入侍時,行都承旨趙鎭寬,行左承旨李益運,行右承旨金履翼,左副承旨李勉兢,右副承旨宋銓,同副承旨李肇源,假注書具得魯·李允謙,記注官金良倜,記事官吳泰曾,檢校直閣金勉柱,以次進伏訖。上曰,江華壯旅義旅事,此是兵曹傳關之稽滯而然也。莫重軍兵去就,兵符齎去宣傳官,則初不言及,而退後來到之兵曹關文,則分明載錄,守臣若不待兵符之更爲齎送,而徑先調發,則此豈成說乎?是可慮也。仍命益運,出給兵符櫃,傳授宣傳官,而此是時急之事,自此騎往南營能走馬到前站,換把馹騎事,分付。上曰,今日釋菜,擧案幼學儒生,未知幾許耶?鎭寬曰,擧案中除生進·館學掌色·寄齋生,只抄幼學擧案,少不下數三百云矣。上曰,豈其然乎?抄出幼學擧案,豈至於數三百之多乎?鎭寬曰,問於泮吏,則云然矣。上曰,下番翰林,當隨駕,此後照訖講,史官則金履載·曺錫中進去,分掌一二所事,招致分付,而初次受講時,見落者,太涉過多,大臣亦言之矣。如文中子之兒名,范文正之父名,中二千石主爵都尉等文義,何以知之?以此勒置落科,則豈不冤乎?雖曰老士宿儒,安知此箇文義與名字乎?試官事,甚駭然矣。鎭寬曰,外間物議,則別無以此見落者云矣。肇源讀奏京畿監司李在學狀啓,楊根郡及庫事。命書判付。上曰,其外公事,皆入之。敎履翼曰,吏曹隨駕官單子,何至今不爲入啓?催促捧入也。上曰,幼學儒生之除館學生外,皆令來待事,泮長出去,預爲知委也。鎭寬先退。上曰,守令初仕入侍。得魯承命出傳,與驪州牧使李運昌,寧陵參奉李薰徽,惠陵參奉李永運,偕入進伏,以次進奏職·姓名。敎運昌曰,已經守令者,幾處?運昌曰,已經長連·甲山·三和·長湍,全羅左水使矣。命退。敎薰徽曰,汝下往補土處及松橡播植處,各別着念巡審也。命退。敎永運曰,汝年幾何?永運曰,二十二歲矣。上曰,汝爲誰之後孫也?永運曰,故參議李象靖之孫也。上曰,汝於李堣,爲近族耶?永運曰,李堣之於臣,爲堂叔矣。上曰,汝發程於何日也?永運曰,去月二十六日,發行上京矣。上曰,二十六日之雨,尙云晩矣,而無論早晩,雨澤焉如?永運曰,二十六日·二十七日,連得雨澤矣。上曰,民事切悶矣。安東則焉如?永運曰,臣所居地,則自是引水處,故僅得免歉,而其外諸處,則萬不成說云矣。上曰,比壬子·甲寅兩年,則焉如?永運曰,猶不如此兩年云矣。上曰,民情想遑急矣。嶺南穡事,何以至於此境?予以是夙宵悶念,不勝南顧之憂矣。命先退。上曰,當該承旨及宣傳官,令該府拿問捧口招,以爲重勘之地。出榻敎命書傳敎曰,監試初試照訖,不過錄名也,講規之特命從緩者,此也。此亦國試,則試官等,焉敢先看單子而立落乎?近間於大臣筵奏,仍問於進去史官,則以果然爲對,豈有如許試體乎?且況所講者,小學也,應講者,幼學也。發問文義之際,敷衍灑掃應對之本旨,申之以孝悌之義,則觀於答對之辭,亦可見其人之所存,其爲效益,豈止於一時捧講乎?不此之爲,忽問無稽不急氄義漫語,有若專意於告栍高低者然,而老於場屋之實才,未免見落云。開講前日,招致諸試官於政院,令承旨申諭之意,果安在哉?試官事,可謂故犯。當該照訖試官等,事過後,捧現告勘罪。年過七十者,小學一大文,寧或不能成樣,而覓疵呼不,使之掩淚渡㶚,年少試官,氣象不當若此,當該試官事,尤豈不駭然乎?講日不遠,更令政院嚴飭,進去史官處照訖,試官等之復踵前習者,直爲書啓事,該房知悉。勉柱曰,日省錄,當爲修正,而政院日記,多有考見處,故敢此仰達矣。上曰,自政院,搜送內閣,可也。仍命退,諸臣以次退出。
丁巳八月初七日未時,上御便殿。都承旨·軍士房承旨入侍時,行都承旨趙鎭寬,行左承旨李益運,假注書具得魯,記注官金良倜,記事官吳泰曾,以次進伏訖。上曰,園幸定例堂上入侍。出榻敎賤臣承命出傳,與整理堂上李時秀·李晩秀,偕入進伏訖。上曰,今番照訖試官,拖問本旨之外,故儒生之居不,甚多,照訖,不過錄名而已,則考講之如是嚴苛,誠極駭然矣。晩秀曰,小學之居不,已爲儒生之羞恥,而居不人之姓名,錄成榜目,竝書父名,各司傳謄云,事極可駭矣。上曰,照訖講之有不榜云者,豈成說乎?始自何司而出自何人,事之可駭,莫此爲甚矣。泰曾曰,臣以今番照訖講史官,三所進去,而聞有兩司吏,來謄不栍人姓名,故臣卽使逐送,仍飭泮吏,毋或出示其錄名冊矣,及其撤場後,聞自各司,稱以不榜,互相傳播,誠不勝萬萬訝惑。玆因言端,敢此仰達矣。上曰,史官所禁之事,有此謄播云。試官及四館官員處,令政院査實勘罪,可也。出擧條上曰,史官持去御題,馳往泮中,釋菜參班儒生,應製以來,而題下亦有書下傳敎者,史官須以此意,遍諭諸生,使今番照訖應講而未入格者,及姑未應講者,待其呈券,直給照訖帖,而亦令曺錫中入來泮中,以爲一二所分帖出給之地,可也。泰曾承命出去。敎鎭寬曰,卿方帶大司成,出去檢飭,可也。鎭寬退出。時秀曰,工曹堂郞,園幸則以閑司,從前不爲隨駕,而今番當爲陪從於章陵園幸,則何以爲之乎?上曰,仍爲隨駕,可也。時秀曰,陵幸則引儀九員隨駕,園幸則四員隨駕,今番,何以爲之乎?上曰,從園幸例,可也。命益運書榻敎曰,陵幸當前,承傳宣傳官李馨秀仍任,其代,令該曹更爲口傳差出。當初檢擬之堂上推考。又命書榻敎曰,兼史中,工曹正郞金初燮,禮曹佐郞金珍恪,口傳相換。又命書榻敎曰,安山郡守徐有沂,高陽郡守王道常,令該曹口傳相換,除朝辭赴任。命退,諸臣以次退出。
上在昌德宮。停常參·經筵。
傳于李勉兢曰,左副承旨入侍。
傳于宋銓曰,諸承旨持公事入侍。
傳于金履翼曰,入格儒生入侍。
金履翼啓曰,今十五日章陵親祭祭文,十七日顯隆園親祭祭文,當爲製進,藝文提學李秉鼎,待明朝牌招,何如?傳曰,允。章陵祭文,當親撰矣。
傳于金履翼曰,凡有陵幸經宿動駕也,雖於一日程,環衛軍及墻外布城,西南道則鎭撫營·摠戎廳當之,東道則守禦廳當之,古例卽然。雖以近例言之,高陽·坡州環衛與布城,多用鎭撫營·摠戎廳,廣州·利川則亦用守禦廳所管,而近年則每事省弊太過,一竝除之,而若無特敎除之,則該曹,自當依例稟旨。然以今人事事昧例之習,若此而稍久,則兵曹與京外營門,當不知陵幸時公用布城與軍兵之例。令兵曹抄出謄錄所載前例,草記後出給京軍門畿營及松·沁·廣州,各令謄置,俾知古例,亦以一件,載之備邊司謄錄。
以江華留守申光履狀啓,長寧殿秋夕祭獻官,令該曹稟旨分付事,傳于金履翼曰,實預差,令吏曹差送,依陵寢獻官例,仍令前期三日,受香進詣事,分付,此意,回諭。
以江華留守申光履狀啓,抄出壯旅義旅,駕臨前一日,謹當札駐於金浦郡事,傳于李勉兢曰,兵曹節目中,環衛信地,不爲磨鍊,疎忽,甚矣。當該堂上推考,使之改付標。
以執義鄭觀輝,掌令朴道翔,牌不進罷職傳旨,傳于李勉兢曰,只推。
以校理李顯默,副校理朴鍾淳,修撰宋祥濂,牌不進罷職傳旨,傳于金履翼曰,只推。
李益運,以兵曹言啓曰,闕內入直訓鍊都監局別將·把摠·哨官及內三廳將·守門將·御營廳把摠·哨官等番單子,每中日入啓受點矣。今此行幸相値,勢難受點,依定式,今八月十八日·二十一日入直人員,十三日入啓單子,預爲受點,趁期替直,分所單子,十四日書入,巡將監軍,十四日入啓單子,預爲排日受點,逐日受牌,大省記及別省記,自今十五日·二十日,至十四日,預爲書入。京中軍號,亦自十五日·二十日,至十四日,預爲啓下,留置政院,逐日頒布,隨駕所軍號,自隨駕所,啓下頒布之意,敢啓。傳曰,知道。
李益運,以禁衛營言啓曰,本營二番騎士將洪檊,身病甚重,勢難察任,改差,何如?傳曰,允。
金履翼,以成均館兼大司成意啓曰,前此幼學之得蒙生進初試恩賜者,或有見落於今番照訖講,不得赴試云。恩賜體重,何以爲之之意,敢啓。傳曰,許赴,可也。
司諫金孝眞,持平申溆,校理宋翼孝,副校理洪樂游,副修撰韓致應·洪秀晩啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有黜陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也,此則有大不然者。先大王之渠至慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未充斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管·蔡致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實其所望於聖明之時,而此亦猶屬餘事。妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測凶言,亦有脈絡之相關者,此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚。初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。迺於頃者,伏承傳敎下者,罪人之不在黜置之所,果是眞的矣,其爲驚心痛骨,當復如何?還發配所之啓,幸蒙允兪,出置城外之命,遽又繼下,使亘古所無之劇逆,自同無故,任便居住於城闉咫尺之地,此何刑政,此何擧措?神人之憤鬱,由是益激,宗社之憂慮,從此轉甚,三尺至嚴,一刻難貸。請寢罪人鄭致達妻,出置城外之命,依前還發配所,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮·籍産之律,不施於此賊,其可曰國有三尺乎?且況逆復正法之後,七字刀割逆節及今益彰,擧國臣民,腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,罔念國恩之圖報,徒知凶賊之力護,耇·輝復出之說,暗地和應,情跡難掩,龍妻援比之奏,宿處預戀,手脚盡露,物議之喧動,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻,是豈今日臣子之所敢萌於心而筆諸書者哉?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積。至於前後凶逆之十五字刀割姻付賊復,陰助聲勢,不軌之跡已綻,懷二之謀難掩。賊復之輸款,卽尙喆之結案,揆以邦憲,焉逭天討,而當律未施,陰誅先加,輿情去而愈菀,國論去而愈激,而向者院相之敎,大有不然者。雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之律,沮一國之論乎?請逆賊尙喆,追施孥戮之典。十一行十三字刀割答三司曰,不允。六字刀割
司諫金孝眞,持平申溆啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置以不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆節,尤益綻露無餘矣。噫,癸亥反政之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,且太甲桐宮之說,果與諸賊一席,酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑。獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄情疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女,囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律。夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故。其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫暗地指使,爲此嘗試之計。據此一事,劇逆親屬之從中跳踉,復事綢繆之狀,昭不可掩,此而若不究覈嚴斷,則未知何樣禍機,伏在何地。今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲之例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政,紊矣,神人之憤鬱,深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書。權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然,以此事不可再擧之說,咆喝公座,略無顧忌,一行刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未免天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典,噫嘻,痛矣。明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,九字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之年未滿,循例爲奴者,揆以邦憲,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛搆啓草,欲售欺天之計,此已窮凶絶悖,而於渠猶屬薄物細故。潛藉逆復之姻婭,六字刀割與同二字刀削之說,旣已遲晩,二字刀削他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已決案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣,奈之何纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可懼而大可憂哉?請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人,宇鎭捧根脚,快正王法。噫嘻,痛矣。亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤鬱,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答兩司曰,不允。持平申溆啓曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也。何其冤也?噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎兩,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十之多乎?其蔑法殺人之罪,不可歸之於因公邂逅之科。今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝節定配之命,更令王府,嚴覈取服,施以當律。答府曰,不允。司諫金孝眞啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自隕斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益深。請亟寢秋曹罪人柳師文放釋之命,仍令王府,設鞫嚴問,快正典刑。答院曰,不允。柳師文事,亟停勿煩。
釋菜參班幼學應製御考榜,詩二中幼學李台升,父瑞彪。三中幼學金周默,父聖球,金鎭聲,父迪基。三下幼學崔粹臨父宗斗,宋翼祥父瑋明,嚴琦父慶遐,李奎鉉父在學,趙原永父鎭宜生父鎭寬·尹永喆父弘鎭生父寅鎭,洪集圭父元燮,白漢鎭父東協,尹基東父得霖,李建永父國重,草三下幼學鄭垠父履華,韓命世父百規,尹爾烈父遠東,韓顯世父後殷,生父後賢,薛榮父紹儒,尹必基父光賓,尹箕烈父魯東,金履疇父象行生父獻行,尹應漢父弼秉,崔榦父鴻來,尹耆烈父魯東,李在咸父章祜,次上幼學韓世洙父錫祜,金圭輔父錫采,任百謙父厚常,蔡民永父弘升,文聲駿父斯懿,李基栽父尙度,金昌始父舜瑞,金信亨父福遙,李相駿父明復生父明翼,朴縉榮父根·柳晉逵父匡國,金慶茂父聖桂生父聖彬,洪百猷父致升,任存常父希稷·鄭奎和父鴻漸,洪勝圭父元燮,李龜錫父榮逵,金履剛父穆,任百豐父厚常,尹行建父㬦,李惟慶父圾,柳井均父煥德生父煥章,南成老父東善,金履疇父獻行,崔應國父道承,林昇運父德躋,韓在濂父錫祜,業儒申匡一父曮,幼學閔宜洙父鎭廣,南星煥父宗柱,洪穉圭父元燮,睦景中父祖煥,趙萬永父鎭寬,尹緯烈父毅東。賦三上一幼學崔漢翼父壽亨,三上幼學金箕殷父相儀,李東耆父鼎濟,三中一幼學金箕明父相儼,三中二幼學李重容父東迪,草三中幼學朴柱煥父漢杰,張至詠父建,禹夏永父鼎台·生父鼎瑞,三下幼學李漢榮父渠星,韓錫勛父德儉,崔邦璿父守憲,朴宗珏父㜈源,李一榮父集斗,柳漢根父誨,草三下幼學尹羽成父孝大,李養德父世泰,申恪父景素,李載完父獻儒,李冕熙父謙彬,尹鼎烈父耆東,金樂珩父基一,徐有穀父翼修,李若珠父台鉉,韓用弼父晩裕,李晩祿父觀彙,李觀進父性臣,金升淵父鎰,洪默淵父景顔,李鍾運父永淳,李昹徽父廷喆,許父䆃,李儒晩父重運,李學海父宅夏。次上幼學金鏐,父載斗,金國彦,父采成,權曄,父得仁,李禮延,父祉膺,李光漢,父實,朴時協父應煥,權五應父浩性,李坤載父奎彦,生父奎顯,韓通裕父光肇,沈㬇父禧,李弼熙,父復彬,生父漢相,金鎔,父載恒,尹致臣,父祐烈,生父祖烈,崔厚灝,父斗仁,黃仁素父槃,李二燁,父宗柱,李粹淵,父義祿,許渼父曙,李慶漢,父觀鳳,林頤鎭,父蓍喆,李秉祜,父普讓,沈益之,父鎔,白鎭恒,父時鳳,宋天圭,父煥宰,李正榮,父集勛,生父集星,金箕詢,父相儀,李時淵,父義簡,生父義玄,朴長復,父道敏,洪樂衍,父聖漢,許沃,父傪,洪世榮,父樂命,生父樂恒,曺克明,父文樞,李義定,父師中,曺允休,父禹範,姜運圭,父文岳,李榘善,父昌源,黃仁緝,父櫽,金義協,父樂洙,尹永明,父五應,韓用燁,父得樞,徐有恂,父迨修,生父退修,徐有幹,父晦修,申紹,父大呂,宋文爟,父億休,生父彦休,尹翼成,父孝大,韓用鏶,父大裕,鄭載均,父彦輝,田父光沃,徐萬修父命臣,兪漢光,父彦莘,金文玉,父潤澤,李運英,父彦一,趙亨基,父道宇,趙顯文,父有慶,金在中,父命祿,韓用鉉,父大裕,金克用,父亨喆,沈鈁,父商賢,柳仁根,父誼,嚴耋,父思憲,嚴燾,父思勉生父思憲,具㿘,父允斌,蔡東耆,父祉永,趙雲躋,父應鎭生父禧鎭,朴光魯,父實,具義元,父序,朴志浩,父鎭國,鄭世喬,父履綏,閔永爀,父百謙。御題,聞其言與之酒而爲之歌詩,幼學李台升二中,九宇李生,李生爲君歌囉囉,君且停盃聽我歌,我有美酒酒似河,對君不飮我歌何?太行山下水南坡,中有小屋如鷄窠,山之窈深者多盤陀,水之紆曲者多淸波,不有碩人來婆娑,懸猿斷壑空嵯峩,李生獨能超俗科,丘樊素守蔭綠蘿,早歲翻然脫綺羅,脩眉偃蹇掃轗軻。明月在衣袉,白雲宿庭柯,經濟寄巖阿,生涯拾蛙蝌。竹杖芒鞋靑蒻簑,此外快事復孰多?生逢聖明世太和,文而伊·傅·武牧頗,春風紫綬腰半拕,洛陽陌上鳴玉珂,泡花影事歸忽俄,十載空負溪禽訶。風霜之所跌蹉,日月之所消磨,少壯志氣俱無那,雪滿簪時霜滿靴,巢父磯頭蒼石磻,孟嘗門前流水過,老吾不堪頭髮皤,感君豪語發淸哦,志士可以脫沈痾,夸夫可以塵累劘,石扉深處第簷矬,長歌短歌歌呵呵,欲成腔曲奈微酡。賦同題幼學崔漢翼三上一,碩人邁兮考槃,孰與酒而寤歌?儀食藿於縶駒,和伐木於嚶鳥,沽我又其唱我,壯爾言而許之,洵其志之可尙,豈此行之無贈?我及多於奇士,每與之而酬唱,悲燕趙而送董,托麴蘖而歸廖,東之盤兮夕餞,子將隱而何語?瞻傅麴而任他,聽商芝而起思,回長樂之聽鍾,筮衡門之樂飢,壼中天子勝地,咏雲霞而云歸,中祖筵而蹶然,壯哉言其起予,雖王侯之不事,亦丈夫之當爲,需世才而賁邱,巢亦隱於堯時,吾其友而永嘆,愛之何而贈之?澆子胸而卽酒,永吾言而惟歌,陽關路而孰進?郢中雪而宜和,摻征裾而不發,我則唱而君飮,嶺雲遏而唱一,蘿月來而成三,聲緩節兮擊壼,其有思而無巡,人豈見於曲終?子應發於壼乾,泉其釀而月弄,不亦樂乎盤土?何須催於唱驪?願莫停乎斟蟻,引箕瓢而可吸,望富磯而宜歈,須盡醉於永夕,無此歌於明朝,吾儕亦其有志,幸躬逢於明時,歌鹿鳴而且來,躡靑雲而將遊,今吾子之曰歸,悵余心而結貽,釣於水兮採山,亦男兒之快事,臨風怳其浩歌,子能知夫此意?偉韓子之贈愿,酹余酒而長歌。
丁巳八月初八日辰時。上御熙政堂。諸承旨持公事入侍,入格儒生,同爲入侍時,行都承旨趙鎭寬,行左承旨李益運,行右承旨金履翼,左副承旨李勉兢,右副承旨宋銓,同副承旨李肇源,假注書具得魯·李允謙,記注官金良倜,記事官吳泰曾,一提學鄭民始,原任直提學徐龍輔,二直提學李晩秀,原任直閣金祖淳,檢校直閣金勉柱,以次進伏。入格儒生幼學李台升·崔漢翼等,以次入就,拜位訖。民始曰,日間,聖體,若何?上曰,一樣矣。民始曰,王大殿氣候,何如?上曰,一樣矣。民始曰,惠慶宮氣候,何如?上曰,一樣矣。上曰,舟橋之編造,今至何境也?民始曰,西邊則幾皆造成,而江水比春·冬愈晠,故三十六隻,似有不足之慮,當以二隻加給爲計矣。上曰,各房公事,皆入之。敎民始曰,昨日爲幼學應製,而釋菜到記中,抄出幼學,則想不過十數人,而及其捧券也,已爲三百餘張,此非始料所及也。卿旣入來,與二直提學等,看檢,賞格冊子,則承旨·翰注,繕寫命除,筆墨則使閣吏,無遺封裹。仍命鎭寬等,定數儒生榜,分等賞典。上曰,儒生以次進前。儒生李台升等,以次進奏姓名。上曰,詩入格人,先爲施賞,而拜跪一如禮儀,整齊爲之事,泮長申飭。鎭寬承命申飭。命泰曾,呼直赴人,新來給分人,則自內閣,各給直赴帖事,分付。命書傳敎曰,釋菜參班幼學應製詩二中居首幼學李台升,賦三上居首幼學崔漢翼,竝直赴會試。之次詩三中幼學金周默·金鎭聲,賦三上金箕殷·李東耆,各給二分。賦三中幼學金箕明·李重容·朴柱煥·張至詠·禹夏永,各級一分。詩三下幼學崔臨等十一人,賦三下幼學李漢榮等六人,詩草三下幼學鄭垠等十二人,賦草三下幼學尹羽成等十九人,詩次上幼學韓在朱等三十四人,賦次上幼學金繆等六十九人,各內賜冊子筆·墨,分等施賞。會試與給分,以監試捧傳旨。又敎曰,詩·賦三下,則各賜陸奏約選一件,草三下則各賜奎章全韻一件。施賞訖,命儒生先退。民始曰,本營右司把摠,隨駕詣華城後,當率領外營右司軍兵矣。方色旗幟等物,皆爲持往乎?上曰,依此爲之。民始曰,鷗浦少駐處,無一將臣之環衛者,事甚疎忽矣。上曰,本營將臣之環衛一款,不入於節目中耶?民始曰,節目中無此一款矣。上曰,本營大將則作門外札駐事,兵曹節目中,改付標,而駕後禁軍,亦爲入來環衛事,節目中改修正,可也。以此分付。命民始等先退。命書公事,判付訖。仍命退,承史以次退出。
丁巳八月初八日辰時。上御重熙堂。左副承旨入侍時,左副承旨李勉兢,假注書李允謙,記注官金良周,記事官吳泰曾,以次進伏訖。上曰,同副承旨入侍。賤臣承命出傳,同副承旨李肇源進伏。上曰,入格儒生待令者,幾人?肇源曰,百二十人待令,而其餘則姑未入來矣。敎勉兢曰,昨日口招判付內,承旨毫無罪端云云,而實則承旨,亦豈無罪也?今番陵幸,必須盡心,兵房替勞,隨處爲之,然後可贖今番之罪也。命書傳敎曰,諸承旨持公事入侍。仍命退,承史以次退出。
丁巳八月初八日午時,上御重熙堂。同副承旨入侍時,同副承旨李肇源,假注書李允謙,記注官金良倜,記事官吳泰曾,以次進伏訖。上曰,今番應製入格人,果皆實才云耶?肇源曰,李台升,卽李瑞彪之子也。昨年爲壯元於李晩秀陞補,自有名稱云矣。上曰,其中金周默,年太淺,文亦未成,似不若渠兄矣。肇源曰,金箕殷兄弟,俱爲入格,而金相任之兄弟·叔姪,工夫篤實,擧皆實才云矣。上曰,金相任之文,近則甚消鑠,第年來厚被作成之恩矣。肇源曰,然矣。上曰,自今以後,文廟祭享,必無幼學執事不足之歎矣。肇源曰,儒生言內,自今以後,春秋到記,必用釋菜擧案云矣。上曰,李在咸之爲人,少無如何,今番入侍也,感淚交橫,天性本善,故然耳。肇源曰,本性則至順,而爲外邪所祟,故近有所云云矣。上曰,昨日,以照訖講事,傳敎以後,士子輩,以爲如何?肇源曰,昨日傳敎出後,不無解弛之慮,外論亦甚容易,或有玉石混入之慮矣。上曰,此豈成說乎?此則史官知之,母令狼藉爲之。文義則申之以孝悌愛敬之說,優游反覆,發問論難,見其答對之辭,自可知其所存,然則亦豈不易而難乎?以此爲準,可也。仍命退,承史以次退出。
上在昌德宮。停常參·經筵。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋銓曰,諸承旨持公事入侍。
傳于宋銓曰,同副承旨持入侍。
傳于洪仁浩曰,左承旨入侍。
傳于宋銓曰,當該承旨遞差,前望單子入之,待下批牌招察任。
承旨前望單子入之,洪仁浩落點。
洪仁浩,以備邊司言啓曰,秋夕在近,而侍從多有罷散者,祭官難以分排云。在前如此之時,連有請敍之規矣。侍從堂上堂下違牌坐罷人員,竝爲敍用,令該曹口傳付軍職,何如?傳曰,允。卿宰罷散人,亦爲敍用,可也。
兵曹口傳政事,大護軍徐鼎修,副護軍李肇源,副司果趙德潤·鄭魯榮·蔡趾永,竝單付。
傳于李勉兢曰,今聞承宣言,吏曹隨駕官,以兩司未備,不得書入云。在外及未肅拜·未署經受由者,山林外許遞,前望單子入之。
臺諫前望單子入之,大司諫閔台爀,執義李基讓,持平朴宗京,正言鄭彦仁落點。
傳于李勉兢曰,別隨駕將臣,以禁將改付標,留營則前御將李漢豐權察,臨時牌招聽傳敎,出·還宮時,至江頭,領軍禁將,仍爲領率,而渡津後,軍兵還營時及回鑾時,皆以中軍代領往來事,分付。
禁府啓目,向前尹弘心,旣有令本道嚴覈狀聞之命,待査啓啓下稟處,何如?啓,囚供與臺疏,不但相左,前伯旣決其訟云。此時嶺南民事,推捉之弊,亦不可不念,問于前道伯,議處爲良如敎。
丁巳八月初九日辰時。上御誠正閣。諸承旨持公事入侍時,行都承旨趙鎭寬,行左承旨李益運,行右承旨金履翼,左副承旨李勉兢,右副承旨宋銓,同副承旨李肇源,假注書具得魯·李允謙,記事官吳泰曾·金履永,檢校待敎沈象奎,以次進伏訖。上敎履永曰,嶺南年事,何如云也?履永曰,臣所經邑,則大邱·仁同,俱未免歉矣。上曰,右道比左道,尤甚,而玄風·昌寧,最尤甚云矣。玄風倅,則張錫胤也,而昌寧倅則誰也?益運曰,昌寧倅則李田秀也。上曰,河陽年事,何如云也?履永曰,河陽不過七面,而亦未免歉云矣。上曰,嶺南年事,比諸壬子·甲寅,則物論,以爲如何?益運曰,慶尙監司狀啓,亦以爲已判穴農云。然則似不至如壬子·甲寅之慘歉矣。上曰,何爲而然也?五十日不雨,而寧或不至如壬子·甲寅之理乎?勉兢曰,辛亥年,臣待罪榮川時,見有大豐處,或有慘歉處,今年嶺南年事,恰似辛亥年矣。上曰,古亦有面里分等之事,而謄錄亦載尤甚·尤尤甚之邑面里分等者,然未可知者,此也。今番掌試試官之變通,亦出於民邑省弊之意,諸議皆以爲便好,大臣亦云好道理,而向來齋殿入侍也,聞大臣言,則前日之便好云者,今則曰不便云,未知何爲而然也。第文試邑,旣已變通,則武試邑,亦何不從便爲之也?無識武夫之憑藉作弊,罔有紀極,此亦不可不變通也。益運曰,掌試旣已變通,而所謂都試之弊,亦甚不些。以臣愚見,最爲不緊者,此也。上曰,愍懷墓歷臨時,祭物,以酒果精備,而典祀官,亦爲待令事,分付。上曰,各房公事入之。命分書判付訖。仍命退,諸臣以次退出。
丁巳八月初九日辰時,上御重熙堂。同副承旨入侍時,同副承旨李肇源,假注書具得魯,記事官吳泰曾·金履永,以次進伏訖。上命肇源,書公事判付訖。上敎履永曰,爾自嶺南來,沿路及隣境,所聞見處,年事果何如?履永曰,通一路而論之,則恐未免凶荒,而其中近山峽饒水根處,非但免凶,或得稍實,至於沿野諸邑,大不及近山之地,而亦間有瀦澤灌漑之利,豐熟者往往有之。大抵一邑之中,豐歉不齊,一坪之內,榮枯顯殊,畢竟俵災之政,似難免虛實之相蒙矣。上命退,承史以次退出。
丁巳八月初九日午時,上御便殿。左承旨入侍時,行左承旨洪仁浩,假注書具得魯,記事官吳泰曾·金履永,以次進伏訖。上命書公事判付訖。上曰,壯勇大將入侍。賤臣承命出傳,與壯勇大將鄭民始,偕入進伏訖。民始曰,日氣淸和,聖體,若何?上曰,一樣矣。上曰,今日以本宮秋奉審進去乎?民始曰,然矣。民始曰,壯勇外使,待令於何信地乎?上曰,鳩浦祗待,可也。民始曰,今番行幸時,水刺每器,不爲兼品磨鍊爲敎矣,臣實欽仰聖德之不暇,而器數不多,品不兼設,何以進御乎?多日動駕之中,恐有損於玉體,臣不勝悶迫之至矣。上曰,余於飮食,不知爲難,常御者,亦不過如此矣。仍命退,諸臣以次退出。
上在昌德宮。停常參·經筵。
藥房副提調金履翼啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,備邊司郞廳來言,今日賓廳日次,而太上皇帝聖節望闕禮習儀相値,不得來會云矣,敢啓。傳曰,知道。
傳于李益運曰,右承旨入侍。
傳于金履翼曰,提調不爲仕進,許遞。前望單子入之。
臣仁浩,今日太上皇帝,聖節望闕禮習儀進去,下直之意,敢啓。傳曰,知道。
李益運,以都摠府言啓曰,今日入直內三廳武兼禁軍及軍兵等,當爲中日習射,而太上皇帝聖節望闕禮習儀相値,不得爲之之意,敢啓。傳曰,知道。
照訖一所試官林漢浩有頉,代副司果李遇濟,二所試官李羲甲有頉,代校理李顯默,四所試官尹行直有頉,代司成尹羽烈。
司諫金孝眞啓曰,新除授正言鄭彦仁,時在京畿仁川地,請斯速乘馹上來事,下諭。答曰,依啓。
上在昌德宮。停常參·經筵。
來十六日日次儒生殿講日次,而動駕相値,頉稟之意,敢啓。傳曰,知道。
傳于李益運曰,右承旨入侍。
傳于宋銓曰,加差假注書徐俊輔,減下,洪奭周差下。
內醫院提調前望單子入之,李時秀落點。
金履翼啓曰,因檢閱吳泰曾所啓,以照訖講不榜謄番事,有試官及四館官員處,令政院査實勘罪事,命下矣。問于四館所,則前同成均李秉鼎,講試檢察之時,使泮吏錄出不栍人姓名,爲憑照之地,而各司吏輩,自下傳謄云。照訖至嚴,元無傳謄之例,而緣此居不人抄錄,以致謄翻傳播之境,事未前聞,誠極駭然,從重推考,何如?傳曰,允。
宋銓,以兵曹言啓曰,今此秋夕祭獻官·執事中,時無職名人員,令該曹口傳付軍職,何如?傳曰,允。
李益運,以兵曹言啓曰,忠翊衛將閔愿,身病猝重,時月之內,無望供職,呈狀乞遞。輪番之任,不可久曠,改差,何如?傳曰,允。
以兵曹監軍單子,傳于李益運曰,前佐郞鄭文始,仍任。
有政。吏批,判書閔鍾顯進,參判徐邁修進,參議魚用謙進,同副承旨宋銓進。以金達淳爲大司諫,鄭㝡成爲掌樂正。
兵批,判書李祖源進,參判柳誼入直,參議李文會病,參知尹致性病,行右承旨李益運進。兼都正李漢豐,五衛將金最煥·李魯植,忠翊將李海範,忠壯將洪昌猷,都摠經歷柳可源,大護軍崔夢嵒,加設宣傳官李石求,竝單寸。兵曹再政。以安橚爲慶尙右兵使。
以大司諫金達淳,牌不進罷職傳旨,傳于李勉兢曰,只推。
兵曹佐郞鄭文始,仍任事,承傳。
宋銓,以兵曹言啓曰,今此宗廟·各陵·殿·宮·園·墓,秋夕祭獻官·執事,當爲磨鍊以入,而除老病·公故,實無推移排比之路,依近例,刑官及司饔院官員,通融塡差,年六十以上人,亦爲塡差以入之意,敢啓。傳曰,知道。
金履翼,以奉常寺都提調·提調意啓曰,祭享所用秋等中脯三百四十貼,今八月十一日畢造,而所入牛隻,爲三十四首矣。進上看品中脯二貼,依定式,封進之意,敢啓。傳曰,知道。
李益運,以舟橋司言啓曰,舟橋排設,今日畢役之意,敢啓。傳曰,知道。
李勉兢,以義禁府言啓曰,頃因忠淸監司韓用和査啓,靑陽前縣監黃道源,待待命拿囚事,命下矣。黃道源今已上來,待命拿囚之意,敢啓。傳曰,知道。
丁巳八月十一日辰時,上御重熙堂。右承旨入侍時,行右承旨李益運,假注書李允謙,記事官吳泰曾·金履永,以次進伏訖。上敎泰曾曰,汝與洪奭周,往照訖講所,限十三日捧講,而今番則儒生單子,勿令試官見之。命書傳敎曰,諫長聞有實病,許遞。政官牌招,開政差出,待下批牌招。隨駕官單子,更爲修正。益運曰,禮曹秋夕物膳單子,十五日當封進,而動駕相値,十三日,前期封進乎?上曰,依爲之事,分付。仍命退,承史以次退出。
上在昌德宮。停常參·經筵。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
金履翼啓曰,明日太上皇帝聖節望闕禮,依例爲之之意。敢啓,傳曰,知道。
傳于洪仁浩曰,左承旨入侍。
金履翼啓曰,今此行幸時,本院印信,當爲齎去,禮曹印信一顆,留院時取用,何如?傳曰,允。
同成均前望單子入之,徐邁修落點。
李益運,以兵曹言啓曰,今此行幸時,左邊捕盜大將柳孝源,以禁軍別將隨駕,右邊捕盜大將李得濟,以善騎別將隨駕矣。在前此如此之時,有曾經捕將權察之例,回鑾間留營,前御營大將李漢豐,姑令權察,何如?傳曰,允。
李益運啓曰,因兵曹草記,今此行幸時,左邊捕盜大將柳孝源,以禁軍別將隨駕,右邊捕盜大將李得濟,以善騎別將隨駕,在前如此之時,有曾經捕將權察之例,回鑾間留營,前御營大將李漢豐,姑令權察事,允下矣。卽爲牌招,聽傳敎,何如?傳曰,允。
金履翼,以禮曹言啓曰,卽接昭寧園守奉官所報,則今此秋夕祭享時,兩官當爲備員將事,而守奉官成時柱,以身病,呈旬下鄕,未及上來云。莫重祭享兩官,不可不備,守奉官成時柱改差,其代令該曹口傳差出,以爲備員將事之地,何如?傳曰,先正家人,豈可無端作散?令該曹口傳相換,使之備員,可也。
吏曹口傳政事,昭寧園守奉官成時柱,與繕工監假監役官宋翼著,相換。
宋銓,以吏曹言啓曰,今日口傳政,昭寧園守奉官成時柱,與繕工監假監役官宋翼著相換,而翼著,以柴場監刈事,日前已爲下去矣。臣之矇未覺察,有此擬入,不勝萬萬惶恐,而相換望筒勿施,更爲擬入,何如?傳曰,卿則推考,望筒改付標,可也。
領府事洪樂性疏曰,伏以陵園拜謁,吉日在邇,霜露之感冞篤,羹墻之慕將伸,區區欽仰,庸有其極?伏念臣旣忝保護之職,兼叨本營之任,固宜陪扈粗伸官守之責,而衰癃沈痼,日增月劇,而最是昏眩之症,無時發作,宛轉床席,殆無省識,以此症狀,萬無自力於從班之望。當此六日行幸之時,大小臣工,莫不奔走,而臣獨偃息私次,晏然自在,義分之虧損,情禮之癈乖,私心悚惶,固無可言,而況臣所帶兩任,俱非閑漫,實係緊重,尤不可緣臣老病,一任虛縻,使起居之班,提擧未備,扈駕之營,總察有曠也,審矣。伏乞聖明,深軫國體之不宜苟簡,軍制之不宜疎略,亟命許遞臣藥院·壯勇營之任,仍治臣瘝曠瀆擾之罪,以備重任,以安賤分,千萬幸甚云云。答曰,省箚具悉卿懇。古例大臣之在鄕者,仍帶多年保護之任猶然,況他司乎?卿其安心。仍傳于金履翼曰,此批答,遣史官傳諭。
丁巳八月十二日午時。上御便殿。左承旨入侍時,行左承旨洪仁浩,假注書具得魯,記注官金良倜,記事官金履永,以次進伏訖。上曰,戶判爲顯隆園秋夕祭獻官,香祝則大祝齎往,大祝如已下往,園官齎往事,分付。仍命書傳敎曰,顯隆園秋夕祭獻官,以戶判爲之。戶判以整理使出去,自安山郡,直詣園所,行祀後,持餕餘,仍留典祀廳,待詣園親呈。香祝則大祝先爲齎往事,分付。此意亦爲下諭于整理使。仁浩曰,照訖講試所,泮堂當爲進去檢飭,而同成均金文淳,兼大司成趙鎭寬,當爲隨駕,同成均沈煥之,有實故,無以進去,檢飭,何以爲之乎?上曰,同成均竝許遞。前望單子入之,待下批牌招察任,可也。仍命退。
上在昌德宮。停常參·經筵。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李益運,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
傳于金履翼曰,禮房承旨入侍。
傳于洪仁浩曰,戶房承旨入侍。
傳于趙鎭寬曰,都承旨入侍。
傳于李益運曰,軍士房承旨入侍。
傳于李勉兢曰,政官牌招開政。
李益運,以備邊司留都大臣意啓曰,留都摘奸,事體至重,本司郞廳中,可合相換者,他司相換事,命下矣。郞廳副司果李秉德,都摠都事閔植,口傳相換之意,分付兵曹,何如?傳曰,自本司相換,可也。
備邊司郞廳李秉德,都摠都事閔植,相換。
以前寧邊府使徐榮輔遞來肅拜單子,傳于李勉兢曰,入侍。
有政。吏批,判書閔鍾顯進,參判徐邁修成均館照訖講試所進,參議魚用謙進,右副承旨李勉兢進。以白光澤爲全羅都事,洪樂游爲書狀官,韓永逵爲保寧縣監。
兵批,判書李祖源進,參判柳誼病,參議李文會入直,參知尹致性病,行右承旨李益運進。以柳鎭琡爲忠淸水使,曺命集爲忠州營將,鄭泰宗爲德津萬戶,護軍閔台爀,副護軍李尙謙·洪仁默,副司直鄭觀輝,竝單付。
吏曹,昭寧園守奉官成時柱,繕工監監役官朴魯榮,相換。
二所照訖講試官趙得永有頉,代副司果權晙,三所照訖講試官申龜朝有頉,代宋知濂,改付標。
李益運,以壯勇營言啓曰,集禮門入直,事體不輕,而本營軍兵隨駕外,餘軍數少,不可無變通矣。以訓鍊都監軍餉色入直軍二十名,各別抄擇,使之入直於集禮門,而以西營入直軍二十名,移直軍餉色事,伏承筵敎,以此意分付訓局,使之依此擧行,何如?傳曰,允。
李益運,以御營廳言啓曰,今此章陵·顯隆園行幸時,東營入直步軍,以訓局餘軍,前期一日替代事,自兵曹,節目啓下矣。今十四日東營入直將官步軍,待標信,與訓局餘軍替代出用,而還宮後,還爲替直之意,敢啓。傳曰,知道。
李益運,以訓鍊都監言啓曰,謹依壯勇營草記批旨,軍餉色入直軍二十名,各別抄擇,明日爲始,入直於集禮門,軍餉色入直,以西營軍五十名中,二十名除出移直,而竝待標信擧行之意,敢啓。傳曰,知道。除標信擧行,可也。
金履翼,以禮曹言啓曰,卽接奎章閣,移文,則今丁巳八月釋菜參班幼學應製御考恩賜監試初試給二分,幼學金周默·金鎭聲·金箕殷·李東耆等四人,監試初試給一分,幼學金箕明·李重容·朴柱煥·張至詠·禹夏永等五人,許赴於今此監試初試之意,啓稟,蒙允事,移文,而四館所牒報內,今丁巳三月三日製入格幼學徐沃修,監試初試給二分,幼學權中泰·徐有濩·朴宗儀·沈鐫·鄭鴻慶·呂仁永·李馝,竝監試初試給一分事,命下,而依例許赴事,報來矣。御考恩賜給分,幼學金周默等九人,試考給分,幼學徐沃修等八人,依例許赴於今此式年監試初試,較藝等第之意,分付,何如?傳曰,允。
李益運,以整理儀軌廳定例堂上意啓曰,今此章陵·顯隆園行幸時,隨駕各營各司員役以下,所佩掌標,區別衛內外,依例頒給,而自華城境以後,準此施行事,嚴飭分付之意,敢啓。傳曰,知道。
以慶尙監司李亨元狀啓,七月令藥材,限內不得封進,惶恐待罪事,傳于金履翼曰,勿待罪事,回諭。
丁巳八月十三日辰時,上御重熙堂。禮房承旨入侍時,行左副承旨金履翼,假注書李允謙,記事官金景煥,記事官金履永,以次進伏訖。上曰,右副承旨入侍。上曰,他承旨入侍。上曰,左承旨入侍。竝出榻敎賤臣承命出傳,右副承旨李勉兢,同副承旨宋銓,行左承旨洪仁浩,以次進伏訖。上曰,昨日坐直,何承旨爲之乎?勉兢曰,臣與左副承旨爲之矣。命書傳敎曰,承旨馳詣明陵,奉審摘奸,局內諸陵,一體奉審,仍詣昌陵·弘陵奉審,禧陵·孝陵·昭顯墓,亦無異於局內,一體奉審以來。仍敎履翼·勉兢等曰,兩承宣,分詣各陵奉審後,今日內復命,可也,而明陵奉審時,祭物·祭器,各別精潔洗滌措備之意,嚴飭。仁浩曰,今番行幸時,西班隨駕人,以行護軍李書九,啓下矣。因特敎,將臣一員,雖以別隨駕進參西班,隨駕單子,所當更爲啓下,而尙不修入,致勤提敎,事甚未安。兵曹判書李祖源推考,原單子改修正以入,何如?上曰,依爲之。出擧條上曰,吏·刑換房。出榻敎仍命退,承史以次退出。
丁巳八月十三日巳時,上御重熙堂。都承旨入侍時,行都承旨趙鎭寬,假注書具得魯,記事官金景煥·金履永,以次進伏訖。上曰,愍懷墓歷臨,姑不出令,而祭物則初以酒果預備以待,爲敎矣。更以親祭祭物,如式精備之意,招致奉常寺久任官,分付,可也。上曰,今番越講者,已爲千餘人乎?鎭寬曰,然矣。居不,亦爲百餘人,而擧子紛踏,未入來者,或踰垣,方應講者,或爭先,士習甚駭然矣。三代之法,降自秦·漢,無幾存焉,而至於鄕貢,漢·唐·宋亦倣而行之,今亦略倣古法。外則各自鄕邑,京則自漢城府,選士之有實才者,錄名報于禮曹,以爲應試之地,則古法庶可以行矣,士習亦可以正矣。上曰,選士,豈不知爲美規,而居今之世,行古之法,豈易然哉?近日士習,則誠極慨然矣。鎭寬曰,臣方待罪廚院,適因言端,有所稟達者矣。凡幸行經宿之所,自地方官,進排御供物膳,故本院提調,先期進詣,此是應行之古法,而先朝庚午溫幸時,以省弊之聖意,有供上物種,自本院捧入,自水刺間,馱送之敎,而我殿下,所以遵而行之者也。但此省減,係是特恩,而外邑不知,看作常事,此豈道義之所敢安哉?此後如値陵園行幸之時,則每自本院,草記稟定,以爲行會畿營之地,恐宜。臣非敢謂舊例之必復,祗欲使外邑,知供上之常節,本自如此,故敢此仰達矣。上曰,卿言出於尊事體,雖不許其進排,竝與草記,而何必禁之乎?出擧條仍命退,承史以次退出。
丁巳八月十三日午時,上御便殿。軍士房承旨入侍,來待諸臣同爲入侍時,行右承旨李益運,假注書李允謙,記注官金景煥,記事官金履永,壯勇大將鄭民始,京畿監司李在學,原任直閣徐龍輔,以次進伏訖。民始曰,日間,聖體,若何?上曰,近以滯症爲苦矣。民始曰,臣不勝區區伏慮,而臣未敢知,痰滯而然乎?上曰,必是痰滯也。上曰,六日動駕,未知何以爲之,而念間放船,然後可賃渠輩私卜。第晩炎如此,雨意極可慮也。且道路站數,里數太遠云,然否?在學曰,站里數稍遠云矣。敎榮輔曰,寧邊邑瘼,從當問之矣。今日直爲入來耶?榮輔曰,歷見臣父而詣闕矣。上曰,左承旨入侍。出榻敎賤臣承命出傳,行左承旨洪仁浩進伏。民始曰,道路·地名·村名定出,然後當載諸兵曹節目中矣。上曰,今番路,由萬安峴,而此是六臣祠後麓耶?在學曰,然矣。上曰,平安道年事,大體,何如?榮輔曰,七月以前,大是豐徵,而今則僅得免歉矣。上曰,何爲而前日大豐徵者,到今僅免歉荒也?榮輔曰,七月念間,爲凄風·冷雨所損,加之以早霜,故如是云矣。上曰,旣幸免歉,則還穀捧納時,似無難捧之慮。榮輔曰,是則似然矣。在學曰,陽川間浦,初則以木橋爲之事,議定,而其在十分愼重之道,不如舟橋之平廣無慮,故以四隻船,造成爲橋矣。上曰,舟橋造成時,人力尤倍於結船時耶?民始曰,鋪板時,多入人力矣。上曰,舟子之在下流,而不入於舟橋者,不待分付,自可退去耶?民始曰,此則渠自任退矣。上曰,今日政,差出之忠淸水使,卽爲肅謝事,分付。賤臣承命出傳。民始曰,禁·御兩營留營權察將臣,每當行幸之時,有下敎,則以時巡察宮墻諸處,而如無下敎,則不敢擅離云。今番則何以爲之乎?上曰,此後輪夜時或爲之,不待下敎之意,分付,可也。出擧條民始曰,取考外營節目,則軍兵聚待於普通川,而此與園所古西門外前路隔遠,似有未及周旋之慮,外營軍兵,則直詣園所齋室外,環衛以待,則以爲更好故,敢此仰達矣。上曰,依爲之。兵曹節目,改付標,外使處,撥馬知委,可也。出擧條上曰,每年擧動時笏記,自本營每每修啓,而今番何其遲滯修入也?民始曰,此則監官與書吏修正,不經提調大將之眼,故臣則未得見之矣。上曰,此亦不成說矣。民始曰,此後則餉色書吏,與監官修正,來現於提調大將,然後入啓之意,分付乎?上曰,依此爲之也。敎益運曰,軍士房,今番亦爲笏記持去也。命書榻敎曰,加出假注書吳泰曾改差,李允謙差下,曺錫中改差,李弘謙差下。仍命退,諸臣以次退出。
上在昌德宮。停常參·經筵。
傳于金履翼曰,禮房承旨馳詣宗廟·永寧殿·永禧殿·景慕宮,奉審摘奸,左承旨馳詣受香所,奉審摘奸以來。
洪仁浩啓曰,有司堂上趙鎭寬·李書九,京畿監司李在學,依下敎來待矣。傳曰,入侍。
傳于李益運曰,軍士房承旨入侍。
傳于金履翼曰,今夜眞殿行禮時,人定前先詣齋所,時至行禮,齋宿處所,內閣爲之,行幸出宮門門路,亦以萬寧門爲之。
傳于李勉兢曰,箚批,雖示慨意,伊後政府習儀,舟橋調馬,皆不進參云,過矣。卿須安心視事事,遣史官,傳諭于右議政。
傳于李益運曰,前假注書曺錫中,仍察廳任。
李益運,以兵曹言啓曰,卽見水原留守徐有隣移文,則外營步軍五哨,別將權領,直詣園所,齋室外環衛,馬軍聚待信地,更無區別知委,詳細回移云矣。取考臣曹啓下節目,則別軍官培養峙舊路,親軍衛上柳川結陣事,磨鍊矣。依節目,各其信地聚待,而十八日回鑾時,外營軍兵,頭局相連作行之意,撥馬知委,何如?傳曰,允。
洪仁浩,以扈衛廳留都大臣領敦寧府事金履素言啓曰,臣承命留都,一依兵曹啓下事目,率領扈衛軍官·軍士,今日申時量,結陣扈衛,而軍官則分兩番擧行之意,敢啓。傳曰,知道。
洪仁浩,以扈衛廳留都大臣言啓曰,明日大駕擧動後,都城各門,初昏時閉門,啓東時開門事,及權閉都城門,還宮日,量宜預開,觀光士民弛禁事,自兵曹啓下矣。城門旣已早閉晩開,則巡邏亦當早發而晩罷,待南山擧烽火發巡,趁啓東時撤還,此意令漢城府,知委各部,使閭巷人,俾各知悉,亦爲分付於留都營門及左右捕廳·左右巡廳,何如?傳曰,允。
李益運,以訓鍊都監言啓曰,本局從事官四員內,金近淳,以全羅道京試官出去,李周憲戶曹入直,申大有·金載恒,俱爲差祭,今日省記,無以推移,依例以把摠代直之意,敢啓。傳曰,知道。
洪仁浩,以備邊司言啓曰,卽見黃海監司李義駿狀啓,則備陳道內被災邑民情,仍以爲其所奠接撫恤之道,固當不容少緩,被災防里中,還穀分三等,分數停退,則國穀不至過縮,爲惠實多,若其全一界川浦落覆沙等處,田災略略給災,俾免白徵之冤,則足爲一分救濟之道,而係是格外恩典,不敢仰請。至於殷栗·長連兩邑,被災尤酷之面里,身布·還穀,量宜蠲減,庶爲目下慰接之道。殷栗縣監金熙采,志則誠勤,姑乏經歷,長連縣監曺允彦,姿雖醇謹,短於才諝,敗局救災之策,有難責效,道內或他近道守宰中,以著聲績有器局者,相換事,竝請令廟堂稟處矣。民事固不可緩,災邑之政,尤當預爲之講究,則無論糴政·災政與身布等事,孰非道臣商度究思,仰聞朝廷者,而凡事皆有體段,年分狀啓時,條列備陳,或消詳分數,別具狀聞,皆無緩不及之慮,而過去擧似便沒下落,揆以事體,極爲未安。該道臣,從重推考,殷栗縣監金熙采,長連縣監曺允彦,相換他邑事,前因下敎,旣有諸道許換之例,依狀請,令該道卽爲相換,促令赴任,何如?傳曰,允。豈待道臣之言乎?欲以繡衣下送,向筵有下敎於卿等者,此意。令道伯知悉,亦令各其守宰知此,則民情當有所恃矣。
吏曹口傳政事,長連縣監曺允彦,永平縣令李洛秀,相換。殷栗縣監金熙采,安峽縣監元在明,相換。
丁巳八月十四日辰時,上御重熙堂。軍士房入侍時,行右承旨李益運,假注書曺錫中,記事官吳泰曾·金履永,京畿監司李在學,以次進伏。上曰,畿伯,何時出去耶?在學曰,夕間出往江頭矣。上曰,有司堂上,皆入來乎?益運曰,皆入來矣。上曰,有司堂上入侍。賤臣承命出,與都承旨趙鎭寬,行護軍李書九,偕入進伏。上曰,都承旨,今日則不必往泮宮矣。鎭寬曰,鄕儒生訖講,尙未過半云矣。上曰,先朝甲寅年行幸時擧條及日記,都承旨出去,考出近例,如楊州等邑已施之恩典,竝與畿營謄錄而考出。有司堂上,詳細講磨,待下詢陳對,可也。上曰,金浦還穀,多少幾許?在學曰,數不甚多矣。上曰,富平·仁川等邑摠廳,還穀有之耶?在學曰,有之矣。各邑弊瘼問之,則皆以摠還及舊,初不爲言,而亦難一竝除給矣。上曰,今春始興民言,亦如此矣。上曰,如有邑弊之可達者,與各邑守令,爛漫商議,待下詢陳對,而此意亦言及於守令,好矣。差使員及地方官,入參祭班事,今春有所分付,今亦依此爲之耶?先朝明陵行幸時,各陵獻官,竝爲合班,近來則不然,上京者,猶令參擧對班聯,況陵園行幸時祭班乎?今番預爲分付,俾各知此意,可也。上曰,擊錚禁止事,其果分付沿路耶?在學曰,另加申飭,而大抵旣許捧上言,則又何可擊錚乎?所當嚴禁矣。上曰,申聞鼓,則中國亦有之,而擊錚之法,我國獨有之矣。仍命退出。在學·鎭寬先退。上曰,兵曹正郞呂駿永,俄令來待矣,使之入侍。柳遠鳴·具得魯,亦令入侍。賤臣承命出傳,與之偕入。上敎駿永曰,今年不必如昨年,自鷗浦至華城,只爲廉察,而如無標等犯者,十分分明,然後捉治,復命於華城,可也。至於先詣者,雖無標,亦不可捉矣。益運曰,以年年下往之故,各司下屬,無不知面,恐難藏蹤矣。上曰,知之亦好,何必捉得而爲能事耶?人皆知之,不犯於法,則是爲一道矣。上敎履永曰,爾則廉察沿路邑弊民情,至於鷗浦,具得魯則自鷗浦至華城廉察,而皆復命於華城也。上敎遠鳴曰,鎭安尉墓,在安山輦路至近處云。故當爲致祭,爾其先往山下,而錦陽尉,卽鎭安同壻,其家奉祀孫,誰耶?亦令來待於其山下之意,爾其出傳。鈴平尉,亦有子孫耶?亦爲出去詳問以奏。上敎書九曰,朗原君,爲卿幾代祖,而墳山在何處?書九曰,於臣爲五代祖,而墓在楊州矣。上曰,新豐之墓,在沿路耶?亦詳問也。上曰,嶺南旱災邑民情,何如云耶?以道啓觀之,猶不至孔酷者然,何也?書九曰,狀啓則言其大體,而抵臣私書,以爲無異甲寅云矣。上曰,賑濟之道,當如何之耶?書九曰,抄戶等事,早卽爲之,然後,似好矣。上曰,初十日次對,旣未爲之,未聞廟堂之言,果如何爲計耶?書九曰,抄戶之法雖好,而權在於下,守令亦難一一親審,旣非自前於應行之例,諸議皆以爲不能無弊,而大抵雖無朝令,守令各自善爲之,則好矣。上曰,卿退議於大臣,而以私書問於該道臣,好矣。仍竝命退,諸臣以次退出。
丁巳八月十四日戌時,上御摛文院。齋宿時,行都承旨趙鎭寬,行左承旨洪仁浩,行右承旨李益運,行左副承旨金履翼,右副承旨李勉兢,同副承旨宋銓,假注書洪樂浚·曺錫中,記注官金良倜,記事官吳泰曾,以次侍立。上命仁浩入侍,呼寫章陵親祭文訖。上曰,祭文,使香室精書,初嚴時,奉于香亭。本草送于內閣,可也。上曰,長連縣監·殷栗縣監,相換事,依狀請施行,令該曹口傳擧行,仍令除朝辭赴任。出榻敎仍命退出,承史以次權退。
上在金浦行宮。停常參·經筵。
藥房提調李時秀,副提調金履翼啓曰,移次淸齋,勞動亦多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
大駕詣陽川縣行宮後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
大駕詣章陵,入齋室後,內閣·政院·玉堂口傳問安。答曰,知道。
親祭罷後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
大駕詣金浦郡行宮宿所後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
李益運啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
李勉兢啓曰,百官稟旨就次。傳曰,知道。十四行十三字刀割
承旨前望單子,李海愚落點。十一行八字刀割
承旨前望單子入之,尹致性·宋銓落點。四十行十三字刀割
兵曹口傳政事,副護軍宋銓。
李益運,以兵曹言啓曰,本曹參知尹致性,移配承旨矣。侍衛,不可不備,令該曹口傳差出,以爲備員侍衛之地,何如?傳曰,允。
吏曹口傳政事,以南公轍爲兵曹參知,行大司成單趙鎭寬,章陵參奉單具圭錫。
兵曹口傳政,護軍李益運·金履翼,副司果韓百衍。
吏曹口傳政,行都承旨趙鎭寬,行右承旨金履翼,仍任事,承傳。十一行四字刀割
章陵親祭時,亞獻官右議政李秉模,終獻官光恩副尉金箕性,贊禮禮曹判書李時秀,陵司令洪,執禮執義李基讓,執樽副修撰韓致應,大祝副司果沈象奎,祝史兵曹正郞趙得永,齋郞吏曹佐郞金和鍾,贊者引儀尹夔欽,謁者引儀崔日運,贊引兼引儀金樂敏,監察柳相穆。
丁巳八月十五日子時。上詣章陵·顯隆園。擧動入侍時,行都承旨趙鎭寬,行左承旨洪仁浩,行右承旨李益運,行左副承旨金履翼,右副承旨李勉兢,同副承旨宋銓,假注書洪樂浚·曺錫中,記注官金良倜,記事官吳泰曾,直提學李晩秀,原任直提學徐龍輔,原任直閣徐榮輔·金祖淳·南公轍,檢校待敎沈象奎等,以次隨駕。鼓三嚴,通禮跪啓外辦。上具戎服,乘輿出萬寧門,至摛文院大門,敎曰,今春行幸時,用何營吹打?宣傳官奏曰,龍虎營矣。上曰,今番則用訓局吹打,至江頭落後也。上降輿乘馬,出敦化門。宣傳官啓稟招搖旗三行分立。上曰,知道。又啓行鼓。上曰,知道。通禮啓請進發。到崇禮門,宣傳官啓稟吹螺·鳴金二下大吹打。大駕到南關王廟洞口,下歷臨之命,仍詣南關王廟門外,下馬入大門,詣關王神座前,行再拜禮訖。上曰,東·南關王廟守直官,邊將除授,守僕等考例施賞。駕前下敎上乘馬還發,至靑坡,御駕轎。至舟橋,宣傳官啓稟放信砲三聲,請升旗。宣傳官啓稟放信砲一聲,擂鼓·鳴鑼,共三通,擧起火一枝,鳴金二聲大吹打,點鼓點旗,大駕渡橋。宣傳官一員落後,除取稟,放下橋砲三聲,又放一聲,鳴鑼·擂鼓共三通。落旗,命留陣軍兵之分作先後廂者及舟師大將,以信箭解送,還入留營留陣所。大駕進發,到陽川縣,天尙未明。宣傳官稟招搖旗,左右分立及鳴金三下吹打止,鳴鑼單擺開等節,依例擧行。通禮啓請下馬,上下馬,御陽川行宮。敎曰,宣傳官持信箭分付畿伯,大駕已過地方,斥堠伏兵,更不待信箭,使之隨卽解送。上曰,地方官陽川縣令入侍。出榻敎益運,與陽川縣令吳泰彦,偕入進伏。上曰,今此行幸,能無民邑之貽弊者否?泰彦曰,道路修治,自朝家皆給雇價,故別無民弊矣。上曰,如有民瘼,陳達,可也。泰彦曰,陽川以濱江汚下之地,每多水沈之患,年久初不付爲二十九結,丁未以後,流伊未付,亦爲四十四結,合爲七十三結零,而皆未入災,至於白徵。故每當年年災傷摘奸之時,右項七十三結,不得已給災。故新未付及當年被災者,每致不得蒙災,此乃本邑之第一民瘼也。旣承下詢,故敢此仰達矣。上曰,始興卽年年駕過地方,而今春該倅之有此請,不得許施,以其一視之道,有難獨許。以啓紛紜之弊,至本邑蕞爾十室,賦繁役重,而今番臨幸,又是設邑之初有,欲副民人望幸之情,當從爾奏。所請舊初不二十九結,特爲頉給。丁未初不,則令道臣更爲査頉,俾知別施軫念之意。出擧條泰彦曰,北漢平倉餉還,邑邑皆有,而本邑,以貧甚之故,自初私受旣多,而定式分俵之數,爲四百石,至於甲寅歉歲,又加請一百五十石受來,不過一時救飢之計,而仍作恒分之數,則每戶所受餉還,幾爲一石許,自本縣,報于摠戎廳,請減加受之數,而旣有巡營狀請定式之事,摠廳不得自下擅減云。此爲本邑民瘼之最甚者,故敢此仰達矣。上曰,北漢平倉穀,加定還一百五十石,令廟堂分付摠使,勿爲分給,可也。出擧條上曰,如斗小邑,初當臨幸,行宮凡節,無不修擧,爾之誠勤,予甚嘉尙。爾之本鄕,居於何處?泰彦曰,居在會寧矣。上命益運書御製詩一篇。敎曰,本倅繕寫,刻揭行宮,而下方以奉敎書書之,〈可〉也。上曰,地方官退去。率邑中父老,待令於通廣處。泰彦先退。命益運書傳敎曰,故領議政金壽童,時際中興,上下彌綸,老成典型,如可想見,今聞其墓,在邑七里之近,豈無示意之擧?故左議政金應南,敷奏帝庭,至蒙褒美,間任中權,隨機應變,不但執靮之勞而已。故右議政沈守慶,以同時名相,勤勞王事,其衣履之藏,亦在蹕路,三大臣墓,遣禮官侑以酒果,分付陽川地方官,備待祭文,卽令知製敎製進。又命書傳敎曰,距陽川數里之地,隔江而兆者,卽故領相金熤之墓云。雖非此邑之境,輦路相望,宜有侑祭之擧,回鑾後,遣其子重臣致祭,祭文,路中已有親締者,以此本用之事,分付。上曰,行護軍李晩秀,假承旨差下。出榻敎兵曹判書李祖源,進軍令。上敎宣傳官曰,御將爲先廂,壯勇大將率京鄕馬·步軍,亦爲先廂,禁軍別將,率先驅攔後,禁軍及作門,訓局步軍,爲後廂,辰初三刻三吹。二十四行刀割大駕到天登峴,陽川縣令吳泰彦,率民人來待。上曰,今番駕過,在爾等,可謂千載一時,如有切痼之弊,悉陳毋隱。益運傳布聖敎,民人等,以舊初不平倉穀事仰告,一如縣令言。上曰,此則已諭於該倅,舊初不則,令道臣査頉,平倉穀則令摠使除減,此外如有可告者,陳達也。民人等曰,當此樂歲,歡欣自得,而惟此兩弊,又蒙蠲減之聖澤,實無外此非分之望矣。上曰,退去,好在也。大駕進發,到章陵紅箭門外,下馬乘輿,到齋室前,上降輿入齋室,命益運入侍。九行刀割上曰,嚴敎之下,又復如此,分義道理,寧容如是?爲先遞差,斯速出去。命書榻敎曰,當該承旨,許遞。前望單子入之,待下批牌招,先入侍後謝恩。益運退出。午初三刻,親祭時至,上改具翼善冠·黲袍·烏犀帶,出齋室門,乘輿詣降輿所。贊禮禮曹判書李時秀,前導以入,亞獻官右議政李秉模,終獻官光恩副尉金箕性,陵司令洪,執禮執義李基讓,執尊副修撰韓致應,大祝副司果沈象奎,祝史兵曹正郞趙得永,齋郞吏曹佐郞金和鍾,贊者引儀尹夔欽,謁者引儀崔日運,贊引兼引儀金樂敏,監察柳相穆,入就位。上先詣陵上奉審,敎陵官韓百衍曰,陵所內案,果是何山?百衍曰,惠養山,而近而濃媚者,卽蛾眉峯也。上曰,案對山形,如列錦綺,龍虎拱衛,氣勢綿遠,萬年洪祚,實基於此矣。上曰,陵官誰家人也?勉兢曰,故參判德弼孫也。奉審訖。時秀前導詣版位,行再拜禮初獻禮如儀。謁者引亞獻官,行亞獻禮,終獻官行終獻禮如儀。禮畢,上還御齋室,命仁浩入侍。上曰,綾安府院君子孫,來待人入侍。出榻敎幼學具圭錫·具宜錫·具永世·具永秀·具瑞弼·具允忱,業儒具敬和·具基錫·具羲錫,以此進前,各奏姓名。上敎圭錫曰,爾家於國舅,爲直泒耶?圭錫曰,爲八代孫矣。上曰,具氏中府院君,凡爲幾人?圭錫曰,府院君爲三人矣。上曰,爾是綾安直泒,而且年老,今番山訟,何能獨不干涉?圭錫曰,年雖老而自初不詳其事實,故不爲干涉矣。上曰,爾當除本陵寢郞,今日入直也。命宜錫等以下,年歲世泒,以次進奏,竝退出。上命仁浩書御製詩一篇,敎曰,使右相繕寫,揭板於齋室也。命有司堂上入侍。賤臣出傳,與有司堂上李書九,偕入進伏。上曰,陵幸時蠲惠前例,其果考見耶?書九曰,先朝甲寅年,章陵行幸時,治道邑竝站邑,竝減秋大同二斗,地方官則其年春大同停退者,特命蕩減。己亥年英陵·寧陵行幸時,則驪·利·廣三邑,減賦,以還耗代減,而山城軍餉,勿拘,其後永陵·光陵行幸時,皆減耗。己酉年長陵行幸時,則交河民人當年田租,特減其半,壬·癸以前舊還,竝許蕩減,高陽·坡州,亦減舊還矣。上曰,今番亦何以則爲好耶?書九曰,大同停減,自是已行之舊例,無田結之民,則不能均惠,若蠲徭給代或蕩減舊還,則似爲廣惠之道矣。上曰,金浦則舊還,爲幾何?書九曰,壬寅條爲九百八十三石,而其後則未及考見矣。上曰,更爲考出,當有下敎矣。五行十九字刀割命仁浩書傳敎曰,秋幸之祗謁章陵,蓋欲仰述我寧考甲寅聖績也。踐位行禮,已不勝怵焉興感。竊念每歲南殿展拜,恭瞻第三室晬容,怳若親奉警咳。今來周旋於象設之前,陟降孔邇,咫尺如臨,誠願粗伸,愴喜交竝。小子於此,尤有感焉者。將事之餘,登巘延覽,大江之南,天作高山,龍鳳騰翥,襟帶輝映,旣綿而遠,不峻而高,佳氣之所凝精,吉祥之所發願,萬億年無疆維庥,蓋惟我長陵朝,建孝至誠,上格皇穹,遂卜此金粟珠岡,先營周祔之禮,移奉軒舃之藏,以啓我後人泰山磐石之丕丕基也。是日是地,宜有識是感表是意之擧。本陵國舅家,爲勳爲戚,世受優禮,非他戚家之比。綾安府院君具思孟,西原府夫人韓氏,平山府夫人申氏墓,遣近侍致祭,其家奉祀孫,當爲調用,而年未滿,何時不可爲?直派幼學具圭錫,本陵官見窠,令該曹單付,仍令今日入直。本陵令洪陞敍,參奉韓百衍陞六,首守僕帖加,其餘守僕及守護軍,與京守僕,從優分等施賞。本郡地方官洪大協,內下鹿皮一令賜給。道臣李在學豹皮一令,依例賜給。父老等臨郡也,當詢問疾苦,而爲先給復一年,依近例代蠲還餉之耗。是邑舊還之爲小民切骨之瘼,聞之熟矣。無論餉還,名以舊還者,戶房承旨,聚會邑民,取其簿燒火,俾除一分之瘼。仰瞻甲寅行幸時羽旄之美,而至今在者,朝官士庶年七八十以上,各加一資。回鑾後,令畿伯狀聞後下批。上曰,畿伯與地方官,率民人待令於通廣處。仍命還發。敎宣傳官曰,壯勇大將爲先廂,御營廳爲後廂,禁軍陣壯勇營頭局作行,待初嚴下行軍,訓局馬兵,屬之壯勇營先廂陣。命書傳敎曰,自陵所洞口,至崇禮門,捧上言。又命書傳敎曰,百官揷羽。上出齋室乘輿。右議政李秉模,進前問候。四行四字刀割鎭寬從至紅箭門外。上命書傳敎曰,都承旨·左副承旨,許遞。前望單子入之,待下批牌招察任。鎭寬等曰,臣等雖已遞職,此日此言,不在於職名之有無,臣等安敢退去乎?上仍乘馬進發。至銀古橋,京畿監司李在學,金浦郡守洪大協,率民人來待。上曰,初來此邑,問爾疾苦,爾等其悉陳之。海愚傳諭聖敎。民人等曰,別無他弊,最是平倉米之添給,舊還上之多數,爲切痼之瘼矣。上曰,舊還則俄有所下敎,已令蕩減,平倉米,當詳問本倅而善處,爾其知之。更陳他弊也。民人等曰,年久陳田,亦有白徵之弊矣。上曰,此則當付之本倅,俾卽量田矣。大駕到金浦五里程,江華鎭撫使率中軍以下將官及壯旅·義旅各一哨,旗鼓前排出,待命前導,仍作外環衛。大駕入金浦郡門,通禮啓請下馬,上下馬,御行宮。命仁浩書傳敎曰,鎭撫使率壯義旅環衛經夜矣。保障重地,在常時,其所撫恤,宜加自別,則勞軍若此,豈無慰悅之道?亦於沁都初有之擧,鎭撫使申光履,內下虎皮一令賜給。從事官中軍通津府使,領軍將官及將校壯義旅標下軍兵等,還營後試射放,一中以上狀聞,鎭撫營所管斥堠·伏兵等,亦爲試射放狀聞。頒賞則待判下,令各其地方官擧行,待明曉,卽爲放軍事,分付。仍命宣傳官,招入鎭撫營將官,待令於作門內,出給賞賜之物。命書傳敎曰,文烈公趙憲,道德節義,炳若日月,每閱其遺集,不覺起敬。昨歲金文正之躋享文廡也,豈或取捨軒輊於其間而然也?第以未能竝擧,尙今介介于中,聞其俎豆之所,距此蒼莽云。遣承旨致祭,祭文當親撰矣。又命書傳敎曰,貞獻公尹又新,文烈公尹暹,忠康公尹衡甲,忠簡公尹棨,一門忠節,常所愾欽。今過其墓,豈無示意之擧?依先朝甲寅故事,致祭。又命書傳敎曰,牛渚書院文烈公趙憲致祭,承旨尹致性進去,貞獻公尹又新等墓,承旨宋銓進去。上曰,前承旨趙鎭寬·李益運·金履翼,令該曹口傳付軍職,使之參班。出榻敎上曰,待敎李存秀,明日當來到耶?象奎曰,方以典祀官,在園所矣。上曰,故相致祭,不可不使之來參,今夜送人,俾卽馳來,而奉常判官,以典祀官替送,可也。命承史退出。八行刀割以司謁口傳下敎曰,懸燈時,不以起火號令擧行,以取稟爲之。應行前例之如是做錯,萬萬駭然。當該宣傳官,知名以入。銓以宣傳官趙運永仰奏。命以承傳行首宣傳官,待還宮後拿處。仍命書傳敎曰,懸燈時做錯軍士房承旨遞差,當該宣傳官拿問處之。又命書傳敎曰,前承旨趙鎭寬·李益運·金履翼仍任。前參議尹致性,亦爲仍任。命開閉門定更及夾輦作門,依例擧行,內三門東夾,使武藝廳及牢子把守,外三門東夾,宣傳官奉信箭,輪回把守,軍兵勞問。承史·侍衛權退。
上在安山郡行宮。停常參·經筵。
大殿,內閣·政院·玉堂·藥房·朝廷二品以上·六曹堂上·大司諫·宗親·儀賓經宿,口傳問安。答曰,知道。
王大妃殿·惠慶宮,遣承旨問安。答曰,知道。
大駕詣富平府行宮後,內閣·政院·玉堂·藥房口傳問安。答曰,知道。
大駕詣愍懷墓,親祭罷後,內閣·政院·玉堂·藥房問安。答曰,知道。
大駕詣安山郡行宮後,內閣·政院·玉堂·藥房·朝廷二品以上·六曹堂上·大司諫·宗親·儀賓口傳問安。答曰,知道。九行刀割
丁巳八月十六日卯時,上詣顯隆園親祭,仍詣華城行宮,擧動入侍時,行都承旨趙鎭寬,行左承旨洪仁浩,行右承旨李益運,行左副承旨金履翼,右副承旨李勉兢,假注書洪樂浚·曺錫中,記注官金良倜,記事官吳泰曾,直提學李晩秀,原任直提學徐龍輔,原任直閣徐榮輔·金祖淳·南公轍,檢校待敎沈象奎等,以次隨駕。鼓三嚴,通禮跪啓外辦。上御金浦行宮。命仁浩·晩秀·象奎入侍。分寫御製致祭文五度。敎曰,出給香室守僕,詣富平後,還納也。命仁浩書榻敎曰,前承旨宋銓,令該曹口傳付軍職,使之參班。上曰,沁留狀啓,今又入來,而啓語所云云,萬萬駭然。承旨何可捧入?捧入之承旨,大臣何可不請罪乎?此狀啓,還爲出給。仍命承史退出。敎宣傳官曰,御營廳·龍虎營爲先廂,其外依班次圖擧行,駕前別抄尾局壯勇大將,率善騎隊二哨·京步軍二哨作行,自富平站,至安山時,依鷗浦例療飢。卯初一刻三吹後,通禮啓請乘馬。上具軍服,乘馬以出。右議政李秉模,進前問候,仍欲有所達,未及發,上曰,路次非陳達之地,且況有昨夕所奏乎?秉模曰,臣但當奉若金石矣。益運進修撰韓致應箚子。上曰,此豈進箚之地乎?致應曰,願蒙批旨矣。上曰,以省箚具悉,書出也。大駕出郡門。敎曰,守僕賞賜木布,如已待令,卽爲分給事,分付。大駕到能谷里,駐蹕少憇。益運·象奎進前。象奎曰,以玉堂箚語,大臣·閣臣,不可不引嫌,皆於班外作行云矣。上曰,箚語云何?益運曰,上敎,以爲萬目所睹,而尙無一人見之者,大臣·閣臣·三司侍衛,退處私次,穩宿終夜,以是爲慨然云云矣。上曰,單大臣之不爲押班,有關國體,至於閣臣之效尤大臣,誠極駭然矣。大駕到九乙峴,又小駐,進詣富平府,御行宮。命仁浩·益運入侍。上曰,大臣·閣臣,皆不入來乎?益運曰,閣臣則衛內閣臣沈象奎外,皆不入來,大臣亦不入來矣。上曰,問安之爲與不爲,何所輕重,而此亦體例所關,則朝廷問安之無端闕焉者,大失存羊之義,誠甚慨然矣。上曰,地方官富平府使入侍。出榻敎上曰,地方官金浦郡守入侍。出榻敎賤臣出傳,與富平府使尹光碩,金浦郡守洪大協,偕入進伏。上曰,驪川尉·永新君·咸原君墓致祭,金浦旣經承宣,受香進去,祭物則已有所磨鍊,分付於本官者,卽爲出去擧行也。仍命仁浩·象奎,書下御製祭文。命益運書傳敎曰,驪川尉閔子芳,以宣陵儀賓墓,在鑾路之傍,永新君·咸原君,俱以孝寧之後,其松楸入望,竝令駕過時設祭,以所下祭文讀之,獻官,隨駕官中差送。又命書傳敎曰,淑媛趙氏之墓,與和柔貴主墳山相近,撫念疇昔,豈勝感愴?駕過時,遣內侍致祭,祭文親撰。又命書傳敎曰,故領議政文簡公李天輔,樹立之卓犖,予何忍忘之?今過其邱墓之鄕,欣然羽儀之容,若肅在前。駐駕遲發,呼寫致侑之文,遣其孫待敎李存秀,侑祭。故重臣李文源,乃父之子,其立朝不隨俗,位躋正卿,尙未易名,卽令本家,速撰諡狀,移送弘文館。敎曰,故相李天輔致祭文,出給本官,待李存秀之來到傳給,使之進去設祭。又命書傳敎曰,駕過洞外,象設入望,而初欲遣官一拜,亦可矣,愍懷墓歷謁,仍爲行祭,該房知悉。百官參班,置之,執事官,以承旨·閣臣·玉堂中塡差,祭文親撰,展拜本墓,誠罕有之擧。旣拜之後,宜有識意之道,況其墳山,在於局內,年前聞其松杉亂鬱,無人禁除云。付之地方官修治,今於駕過之時,豈可空還?故相文貞公姜碩期墓,持此親撰祭文以侑之,獻官則承旨進去,依思陵例,致祭。同爲設行於愍懷墓,行祭時,其奉祀孫,令該曹問名草記,守衛官當窠差職。守僕守護軍,依例施賞。上曰,此傳敎,到墓所頒布也。命諸臣退出。午初二刻三吹後,命壯勇大將,率善騎隊及京步軍二哨,鄕步軍三哨,訓局步軍一哨,爲先廂,到愍懷墓洞口,除旗豉只率鄕軍一哨,訓局步軍一哨,從便環衛,其餘令別將代領,後廂則訓局步軍二哨,與本陣禁軍別將領率,而御將則率馬兵壯勇陣,頭局作行,愍懷墓歷臨時,先廂各營軍兵,竝與駕前別抄。路上留駐。通禮跪請乘馬。上具軍服,乘馬以出,到五里程。上曰,地方官富平府使,率父老,通廣處入侍。出榻敎仍招入父老。上曰,爾等初經幸行乎?民人等曰,設邑後初經矣。上曰,爾等有疾苦之可言者耶?民人等曰,壬寅舊還,爲一千三百餘石,此爲民弊矣。上曰,列邑舊還,無處無之。又奏他弊也。民人曰,富平沿江處,多水沈故,近百結陳廢之畓,不能喫災,今輦路所經廣野之陳荒者,皆此也。上曰,當令道臣査處矣。民人等曰,北漢還穀,近年加劃之數,甚夥然,今爲四百餘石,此是民弊矣。上曰,當令善處矣。仍命書榻敎曰,富平府北漢加劃還上,令道臣往復該營,省減後狀聞。有一民人曰,本邑民人軍多,自多黃·白簽丁之弊矣。上曰,此則罪在邑倅矣。民人等曰,邑倅盡心査正,近無此弊,彼民之奏,妄矣。上顧謂益運曰,彼言直而此言詐矣。敎曰,今月內當送繡衣,如有一丁見捉者,本倅當嚴處矣。大駕進發,至二十里許,下馬少憇於路次。命諸承旨進前,賜酒饌。上曰,朝廷問安之不爲者,大失朝體,大臣有故,則冢宰替行,且兵判別雲劍,亦可以爲之,此是古例,不此之爲,而政院亦不察飭,此雖若微事,亦關國綱,寧不慨然?且士大夫進退,各有攸當,如有可以處義之事,則入站或還宮後,以箚以疏,何所不可,而百餘里陪扈,是何等體重,則大臣·閣臣之忽地空班於三吹乘馬之後者,是豈體貌乎?勉兢曰,堂箚句語,當初過聞,而徑先引嫌,今覺其過當。故方欲還入班次云矣。上曰,勿論過與不過,自上別無敦迫,而乍出乍入,又豈不顚倒之甚乎?益運曰,大臣之無押班,已損事體,而顯隆園獻官,亦可以爲之耶?上曰,以光恩副尉,改付標也。大駕進發,至愍懷墓紅箭門內,上下馬行禮。上曰,執禮如未及待令,檢校待敎爲之也。上曰,故相姜文貞子孫之來待者,皆令入參。行禮訖,詣墓上審視。上曰,封墓在於何年?守衛官趙榮錫對曰,肅廟朝戊戌年矣。上曰,墓所形局及封植諸節,何以能如此?益運曰,此是姜文貞家先瑩,而其時入葬矣。上曰,此所以傳敎中有云用思陵例也。白虎邊,姜氏先瑩,幾何?榮錫對曰,八世十五山云矣。上曰,二百年之後,適値路過,如是歷拜,亦可謂意外矣。仍詣齋室,敎曰,故相河演墓,距此幾里,注書知入。賤臣回奏曰,距此爲七里矣。上命勉兢書傳敎曰,我朝房·杜,世推黃·許,而遵何約束,民以寧壹,故相河演,亦其一也。聞其墓道在輦路近地云,故領議政河演墓,遣承旨致祭,祭文以呼寫本往讀,而多年秉軸,對揚先大王建極之治,恬操雅量,蔚爲良佐,兩世元輔,尤可謂稀異。故領議政金在魯墓,承旨往侑。因此思之,故相金致仁,尙未易名云。以平日禮遇之心,寧不有歉?其令弘文館,從速擧行,一體致祭。上曰,前承旨宋銓,進去設祭。上敎象奎曰,卽聞閣臣皆入來云,然否?象奎曰,然矣。上曰,旣出復入,豈有如許事體?陪扈義重,他不暇顧,設有可引之義,固不敢言私,況效尤大臣,忽地空班,大臣如有出城之事,則閣臣亦當出城乎?空班之後,又忽復入,其出其入,若是無難,職親地密者,固當如此乎?象奎曰,當初空班,旣覺其萬萬過當,故不敢一向退處,冒沒入班云矣。上曰,明日,乃崇陵忌辰齋日也。出宮時,只爲擂鼓之意,宣傳官,勿忘擧行也。上仍乘馬進發,到石田里,距安山郡未及七里,日已向暮。命送令旗於各營,懸燈號令,除取稟擧行。以炬火之不卽待令,命植炬差使員長湍府使趙義鎭,記過。以觀光人之路上雜畓,命考喧都事李記過,竝使之待令於本郡三門外。大駕纔到安山郡門,右議政李秉模,祗迎於門右。十行十字刀割兵曹判書李祖源,進軍令,宣傳官,以起來失措,請記過。上曰,置之。仍命記過待令,差使員及禁府都事拿入。敎禁府都事李曰,昏夜動駕,何等嚴重,而觀光人之雜畓於駕過咫尺之地,右列則羅將輩,登山禁止,而左列則何獨不然也?對曰,當禁不禁,臣誠死罪。上曰,爾之除拜,不甚久遠,故特爲分揀,明日以後,各別惕念也。敎長湍府使趙義鎭曰,日暮之後,不卽植炬,只以燈籠,行一馬場許,此何國體?莫重動駕之時,名以植炬差員,而擧行如此乎?義鎭對曰,見過去紅令旗,誤聞知委,認以明曉燃炬,而今夕則停之故,致有此不卽擧行之擧矣。益運請依法。命除數杖,用大棍至五度,命拿出,送令旗於京畿監司。敎曰,今日植炬擧行,非但萬萬駭然。例於駕前左右,列立禁喧校卒,使之檢飭,而安山無一人待令,監司爲先記過。明日若又如此,當嚴處,以此分付。命書榻敎曰,京畿監司李在學,記過。仍命安山郡守王道常,拿入。敎曰,安山雖殘,豈無一校卒,而乃敢如是不飭乎?禁都,旣以新除分揀,汝亦除拜不久,且是地方官,故特爲分揀,明日則惕念擧行,可也。命拿出敎曰,巡令手之出入正門,萬萬駭然。把門牢子次知都監敎鍊官,兵判出去,決棍五度。上曰,各邑守令來待者,竝令入侍。楊州牧使吳鼎源,金浦郡守洪大協,仁川府使黃運祚,始興縣令鄭致綏,果川縣監金履裕,安山郡守王道常,以次進前,奏職·姓名。上曰,如有邑弊民瘼之可奏者,陳奏也。鼎源曰,別無可達者矣。大協曰,本郡平倉米事,昨日詢瘼,已爲仰陳,而此果一邑之痼弊,民間之最難堪者,而渠輩之願,亦云九百石盡數移送,雖不可爲,追後分定之數,顒望變通云矣。上曰,分付摠戎廳,勿給新定之數二百五十石,可也。大協曰,近來軍丁之弊,何邑不然,而至於本郡,尤爲甚焉,實爲切痼之瘼,而大抵本邑民戶,不過千餘,而軍額則通計良私,至於一千七百餘石之多,兒弱之參錯其間,其勢不得不然,其所救弊之道,不容少緩,今因下詢,又此仰達矣。上曰,黃·白,從當分遣繡衣摘奸,而軍多民少,何異於使之勒充乎?爲先以其査汰不緊額數之道,與道臣相議,稟處,可也。大協曰,本郡還弊事,旣蒙曠蕩之恩,無容加此,而旣伏承縷縷下敎,故又此仰達。大抵本邑米還,自來數多之中,江都米耗條之無論豐歉,納于江都者,每石之價,其數夥然。若當豐稔之歲,則殆乎倍直,民皆以此爲切痼之瘼矣。上曰,令廟堂從長稟處,可也。出擧條上曰,此外又有可達者耶?大協,今番蠲減,旣是曠蕩之恩,一邑民人,有何更望?至於如干舊初不之類,雖曰民弊,亦可自下區處,非可陳達於朝家者矣。上曰,以年年新起,或有充給之道耶?大協曰,新起則年年加報,無復餘結矣。運祚曰,臣則除拜屬耳,而專心於道路,未及留意於民事,槪聞摠廳還穀九百餘石,爲民弊云矣。上曰,還宮後,詳細探察,如有邑瘼民弊之可以陳達者,則以鑄所書役,自多上來之時,其時來奏也。致綏曰,姑無新弊之可達者矣。履裕曰,本縣有成川成江舊災十三結零者,不入永頉,故歉歲,每以當年災,竝報,豐年不免白徵,實爲民弊矣。今當下詢,敢此仰達矣。上曰,本邑尤異於他邑,已施於一時駕過之陽川者,何靳於年年幸行地方乎?十三結,特爲蕩減事,令廟堂分付道臣,可也。出擧條道常曰,臣以新除之故,未及詳知,而舊還最久條,一千餘石爲大弊云矣。上曰,明日通廣處,率父老來待。竝令退出。命閉門以下節次,依例擧行。承史·侍衛權退。
上在水原府行宮。停常參·經筵。
大殿,內閣·政院·玉堂·藥房·朝廷二品以上·六曹堂上·大司諫·宗親·儀賓經宿,口傳問安。答曰,知道。
王大妃殿·惠慶宮,遣承旨問安。答曰,知道。
大駕詣顯隆園,入齋室後,內閣·政院·玉堂·藥房·朝廷二品以上·六曹堂上·大司諫·宗親·儀賓,口傳問安。答曰,知道。
顯隆園親祭罷後,內閣·政院·玉堂·藥房·朝廷二品以上·六曹堂上·大司諫·宗親·儀賓,口傳問安。答曰,知道。
大駕詣華城,入行宮後,內閣·政院·玉堂·藥房·朝廷二品以上·大司諫·宗親·儀賓,口傳問安。答曰,知道。
承旨前望單子入之,李基讓落點。
以同副承旨李基讓,牌不進罷職傳旨,傳于李勉兢曰,只推,更爲牌招。
金履翼,以兵曹言啓曰,華城四大門·南北甕城門及南暗門,鎖鑰開金,限回鑾間,依都城門放鑰例,自臣曹擧行之意,敢啓。傳曰,知道。
副校理洪樂游,副修撰韓致應箚曰,伏以我聖上,憧憧爲民之念,孰不欽仰奉揚,而每當行幸之時,凡係省民弊蠲民力之道,靡不用極,前後飭敎,可等申嚴,至有分遣繡衣,考察貽弊之擧,其在爲道·臣守令之道,固當仰體聖念。俯察民隱,凡諸用民力之節,俾絶一毫爲弊之端,固所當然,而以今番沿路所見驗之,則或莽蒼之地,迤爲一舍之程,或捿徑之路,繞出曠邈之野,由是之故,道里之遠近太懸,輦路之排站太長,以致昨日輿衛之行,至有侵夜迂回之境,此而悚悶,已不勝言,而且彼小民治道之際,畚鍤之勞,曠日之費,其當如何?事之寒心,莫此爲甚。臣等謂昨冬治道時,當該道臣·守令,査出捧現告,竝施譴削之典,斷不可已也。取進止。答曰,省箚具悉。富平站之於安山,名雖四十里,實則幾倍。當該道臣·地方官勘罪事,依施。
顯隆園親祭時,亞獻官左議政蔡濟恭,終獻官光恩副尉金箕性,贊禮禮曹判書李時秀,大祝副司果沈象奎,園司令金履銈,執禮執義李基讓,祝史副校理洪樂游,齋郞副修撰韓致應,贊者引儀尹夔欽,謁者引儀崔日運,贊引兼引儀金樂敏,祭監監察柳相穆。
丁巳八月十七日寅時,上詣顯隆園親祭。仍詣華城行宮。擧動入侍時,行都承旨趙鎭寬,行左承旨洪仁浩,行右承旨李益運,行左副承旨金履翼,右副承旨李勉兢,假注書洪樂浚·曺錫中,記注官金良倜,記事官吳泰曾,二提學沈煥之,直提學李晩秀,原任直提學徐龍輔,原任直閣徐榮輔·金祖淳·南公轍,檢校待敎沈象奎等,以次隨駕。鼓三嚴,通禮跪啓外辦,上御安山行宮。命益運入侍。上曰,有限數里,植炬之命,而今日風勢如此,當差晩動駕,植炬置之事,分付畿營。敎宣傳官曰,先後廂,各其信地作行,壯勇大將率京軍二哨,駕前別抄,頭局作行,到鷗浦作門及路上留駐,依節目爲之。詣園所時,御營大將,留在中路,分路處照檢分路,先廂步軍,屬之壯勇陣入送。馬軍則令將領率領,前進於前路,禁軍別將,亦由外路,往待於信地,御將仍留待後廂,步軍入來,從便隨後入來,還領本陣步軍。命書傳敎曰,雖以國體處分,卿之本心,出於苦心,傳旨特爲還收,乃傳命召,今欲進詣園所,卽爲入來參班事,遣史官傳諭于右相。寅初三刻,三吹後,上具軍服,御駕轎,出安山郡門。至五里程駐蹕,招入邑中父老,下詢疾苦。民人等曰,近値豐歲,民皆樂生,而但以豐登之故,壬寅·丙午條舊還,皆爲捧納,則其數至於千餘石,此雖民間當納之物,而不能無難捧之患矣。上曰,竝當有善處之道,爾等退去,好在也。上敎益運曰,安山諸處致祭傳敎,當書下。擧行凡節,預爲分付於地方官。又敎曰,注書柳遠鳴,祗迎於安山云,使之待令於鷗浦。大駕至長長峴,駐蹕少憇。樂浚傳諭於右議政回來。上曰,書啓,以草本入之。上覽訖,敎曰,畿營·沁都之尙無所報,可謂不善爲矣。啓語中失性等語,雖是大臣自引之語,而不必如是。此句語,則往復改之,好矣。上乘馬進發,到鷗浦,御幕次。命蛟龍旗以下各差備·侍衛路上留住,駕前駕後,先往御將留住處,聽其指揮。從間路先到信地,不待號令,下馬喫飯以待命。華城留守徐有隣,壯勇使鄭民始進前。民始曰,連日勞動之餘,風氣不佳,聖體,若何?上曰,一樣矣。上曰,壯勇使爲後廂,先詣於分路所,御將先往華城路。敎有隣曰,今日詣園所後,日勢似未晩,軍兵之勞,不可不念,欲仍詣華城行宮,如何?有隣曰,日勢則無慮,而今日入抵華城,則非但軍兵之休息,事多有便好矣。益運曰,右相還納命召矣。上命書傳諭。仍敎曰,送兼史往傳。兼春秋金珍恪承命出。上命書傳敎曰,昇平府院君金瑬,攀附之功,經濟之策,蔚然爲中興名臣,聞其墓在於是邑云,遣承旨致祭,祭文親撰以下。又命書傳敎曰,身居肺腑之親,密贊我聖祖,一初淸明之化,傑然爲國柱石,其立朝事功之塗人耳目者,卽餘事。西平府院君韓俊謙,檜山府夫人黃氏墓,遣承旨致祭。又命書傳敎曰,我朝固多賢國舅,而文章功業之盛,未有如新豐。追惟崇陵御筆神道之盛跡,一倍愴想。故府院君張維,永嘉府夫人金氏墓,遣承旨致祭。故判書張善徵,一體侑之。又命書傳敎曰,貞安翁主·貞正翁主,俱是章陵同氣,貞安與錦陽,貞正與晉安同岡,展謁本陵,又過此地,事若不偶。竝以親撰侑祠,遣內侍致祭。又命書傳敎曰,雅操今日未易多得,內閣直提學李晩秀,馳省故左議政李福源墓,仍爲致祭。又命書傳敎曰,愼嬪墓,距府治五里而近云,遣內侍致祭。又命書傳敎曰,人臣遭逢,從古何限,而邂逅遇巷,未有盛於故參贊丘從直。立賢無方之聖德,尙今莊誦,向年以落仕最久人,調用嗣孫泰垕矣。今其墓不遠於是地云,特爲遣官致祭,祭文,令知製敎製進。命進水刺,賜諸臣飯。少頃乘馬進發,到新音川,下馬少憇。由火巢界,取古西門路,命先·後廂軍兵,竝由外路,先詣各其信地。承史·閣臣·引儀·通禮及祭官外百官,皆先詣大路,御前前排挾馬挾輦軍若干名外,俱由外路,先往。內營鄕軍三哨,先送古西門外把守,外營鄕軍三哨,草峯文侍郞,大皇橋前路一哨式把守。大駕到古西門內,左議政蔡濟恭,業已先詣,祗迎於路左。上命入侍,濟恭進前問候曰,連日勞動,聖體,若何?上曰,一樣矣。卿亦好來否?濟恭曰,臣則少無憊損之節,而俄者祗迎時,自不覺瞻望天顔,已切欣喜之忱矣。上曰,昨日事,聞之否?濟恭曰,朝紙尙未得見矣。上曰,如此如此矣。濟恭曰,萬萬驚心矣。上曰,此非長語之地矣。仍進詣園所,戶曹判書金華鎭,祗迎於路次。上命進前,敎曰,老人好來,無恙否?華鎭曰,善爲下來矣。上入御齋室,命戶曹判書入侍。仁浩與華鎭進伏。上敎華鎭曰,卿留此數日,果已周覽局內乎?華鎭曰,然矣。上曰,卿於年久後見之,局內樹木,比前,何如?華鎭曰,甚爲茂密,而內外花樹,尤爲叢蔚矣。上曰,左相參班後,從便先詣,祗迎於行宮之意,遣史官傳諭。樂浚承命往傳。仁浩曰,假注書具得魯,檢閱金履永,今已入來復命,其間權察注書洪樂浚,當自此還送耶?上曰,使之隨駕,可也。少頃,上改具翼善冠·黲袍·烏帶,御小輿,詣紅箭門外,降輿。禮曹判書李時秀,前導以入。命承旨二人,翰注外,皆令退待。亞獻官左議政蔡濟恭,終獻官光恩副尉金箕性,大祝副司果沈象奎,園司令金履銈,執禮執義李基讓,祝史副校理洪樂游,齋郞副修撰韓致應,贊者引儀尹夔欽,謁者引儀崔日運,贊引兼引儀金樂敏,祭監監察柳相穆,以次入就位。上詣版位,行再拜禮。初獻禮,都承旨趙鎭寬,將奉罏,未及入來,上曰,李基讓爲承旨,先奉罏後謝恩。榻敎則行禮後書出也。謁者引亞獻官行亞獻禮。終獻官,行終獻禮如儀。禮畢,亞獻官以下皆出。上詣園上奉審,園令任希厚前導。上曰,園官有子否?希厚曰,有二子矣,奉審訖。詣小次,命進水刺,宣閣臣·承史飯。命煥之與象奎,奉審奉安閣。命書榻敎曰,園官,內下筒介各一部,賜給。守僕守護軍,宗守僕等,令該曹考例施賞。命書傳敎曰,今詣園所,而日勢尙未晩,軍兵露處之弊宜念。今日當宿華城,以此分付。少頃,步出紅箭門外,乘馬進發。命壯勇外使,率親軍衛別軍官,爲先廂之先廂。內使率善騎隊,外使陣尾局作行。御將率馬兵,內使尾局作行,竝爲先廂。兵曹判書率鄕軍二哨,爲後廂。禁軍別將率其餘京鄕步軍與本陣禁軍,亦爲後廂。壯勇衛及駕前駕後,輪次翼隊侍衛。大駕到鵲峴,駐蹕池邊。命御將及內外使,入侍。敎曰,疏鑿斯池,貯之以水,則灌漑之利,顧不多歟有隣曰,非但民蒙灌漑之利,此爲園所水口,則亦似有符於堪輿之理矣。上曰,周回當爲幾何?心泰曰,爲八百餘尺,而不下富平斗登坰矣。上命安城郡守曺允植曰,是役,若不與今番驪州陵役相値,則其成,豈拖至今日耶?此後植木時,善爲之也。上曰,御將先往,而後廂則兵判都領也。上曰,兵判旣進前,不必以令旗分付,親承下敎,出去擧行也。仍取龍珠寺後路,命承旨·閣臣數人及翰注外,皆先詣於萬年堤以待,先後廂及各項侍衛,勿爲留駐,依前徐徐作行。大駕詣城隍山後峯,下馬少憇。還乘馬出安寧里後路,入八達門,由左右軍營前路新豐樓,入左翊門·中陽門。上下馬,御壯南軒。內外使以下,竝以次參現。命領軍未及入來將領,司命除之。參現訖,上曰,今日則承史諸臣,早退休息也。閉門以下節次,依例擧行。承史·侍衛權退。
上在水原府行宮。停常參·經筵。
大殿,內閣·政院·玉堂·藥房·朝廷二品以上·六曹堂上·大司諫·宗親·儀賓,經宿問安。答曰,知道。
王大妃殿·惠慶宮,遣承旨問安。答曰,知道。
李基讓啓曰,行大司憲宋煥箕在外,掌令玄重祚·朴道翔,持平申溆留都,持平朴宗京未肅拜,執義未差,監察茶時之意,敢啓。傳曰,知道。
洪仁浩啓曰,卽者,議政府錄事來言,右議政李秉模,以爲罪負至重,不敢抗顔於陪班,義分都虧,轉益惶懍,席藁郡獄之外,恭俟鈇鉞之誅云,仍納命召,何以爲之?敢稟。傳曰,安心參班事,更遣史官,傳諭,仍傳命召。
洪仁浩啓曰,卽者,議政府錄事來言,右議政李秉模,以爲連伏奉還傳命召之命,有不敢仍處遠地,進伏華城府獄之外,恭俟嚴誅云,仍納命召,何以爲之?敢稟。傳曰,伊時處分,出於曲,爲卿俾有節拍,使所執伸,而兼欲使國綱伸也。旋卽收還之後,在卿綽有依據,在公亦甚便圓,尙此逡巡者,甚非所望於卿,安心勿待命,卽爲參班事,遣史官,傳諭,仍傳命召。
假注書具得魯書啓,臣敬奉聖敎,馳往傳諭于右議政李秉模華城府獄待命所,則以爲臣雖無狀,粗識義分,豈敢以日前處分,爲一毫自引之端,而伏況今下恩批,至敎以成其節拍,又諭以伸其執守,臣抱此聖言,雖卽日溝壑,萬萬無餘憾矣。第臣却顧逡巡,終不敢爲抗顔周行之計,實有所不獲已者存焉。謹當以戴罪從事之例,隨蹕路之塵於陪扈之外,進伏郊坰,冒入文字,略暴危苦之情云矣,敢啓。傳于洪仁浩曰,卿何如彼乎?不獲已云者,必謂未徹之臺言,而此等處,雖使古之大臣當之,受以爲謝之不暇,設欲一番陳箚,陪扈義重,還宮以前,決非卿言私之時,待卿承膺還宮。此意更爲傳諭。
假注書具得魯書啓,臣敬奉聖敎,馳往傳諭于議政府右議政李秉模所住處,則以爲深夜宣批,仰貽酬應,已是臣罪上添罪,而至於末段之敎,有萬萬不敢承聞者,驚惶震懍,無以自定。惟有顚倒參班之不暇,更何仰達云矣,敢啓。傳于洪仁浩曰,知道。
洪仁浩,以壯勇外營言啓曰,謹奉傳敎,宗廟守僕李昌彬,景慕宮守僕安孝達,香室守僕金斗樞,本園守僕金在勤等四人,書員金元浹等二人,守護軍崔克純等五十名,各木一疋,庫直金漢濟,案山直禹順泰等七十名,各布一疋,自外整理所,依定例,分等施賞之意,敢啓。傳曰,知道。
丁巳八月十八日卯時。上御華城洛南軒。試射入侍時,行都承旨趙鎭寬,行左承旨洪仁浩,行右承旨李益運,行左副承旨金履翼,右副承旨李勉兢,同副承旨李基讓,假注書具得魯·曺錫中,記事官吳泰曾·金履永,二提學沈煥之,直提學李晩秀,原任直提學徐龍輔,原任直閣徐榮輔·金祖淳·南公轍,檢校待敎沈象奎,原任待敎李存秀,以次進伏。上曰,下番翰林,持命召,傳諭於右相以來。履永承命出。上命書榻敎曰,今日試射,依內試射例爲之。洛南軒親臨處所,則試官內外使及堂上將官一員爲之,東將臺則前外使及禿城中軍親軍衛別將,內營將官二員進去。命城內外武士,試取於東將臺,園底武士,親臨試取。上曰,試官肅拜,除之。壯勇內使鄭民始,外使徐有隣,前把摠李格,以次進伏。上曰,入格,以一中以上,擧行也。命御將入侍。御營大將趙心泰進伏。上曰,依俄傳敎擧行也。仍命退。上敎民始曰,彼柳樹下陰翳處,多有代射者云。環衛哨官一人,率鄕軍作門於柳樹傍,以爲外打點,好矣。有隣請升旗。上曰,左議政入侍事,遣史官傳諭。出榻敎賤臣承命出傳,與左議政蔡濟恭,偕入進伏。濟恭曰,今番行幸,已過二百餘里,連日勞動,聖體,若何?上曰,一樣矣。富平之於安山,名雖四十里,而殆近六七十里矣。卿於中秋夜,登西將臺云,然否?濟恭曰,伊日夜登東將臺,翌夜,又登西將臺,月色甚好矣。上曰,老人筋力,無損於登陟耶?濟恭曰,非但將臺,空心墩諸處,亦爲登覽,層梯迂回,制度甚奇巧矣。上曰,此皆李儒敬所爲,而俱是不緊用工處矣。濟恭曰,登其上,便於覘賊,亦不害爲城堞美制矣。上曰,內外營之制,今則稍定頭緖,而行宮墻垣,尙未築成矣。射畢,落旗。上曰,南陽府使·廣州判官·振威縣令·龍仁縣令·陽城縣監,入侍。出榻敎賤臣承命出傳,與南陽府使李景溟,廣州判官金啓濂,龍仁縣令丁遇泰,振威縣令尹應鉉,陽城縣監吳慶元,偕入進伏。景溟等,以次奏職·姓名。上曰,如有民弊,其各陳達。景溟曰,待罪未久,不能詳知,而六千戶之民,軍丁則爲五千人,此爲可悶矣。上曰,軍丁之弊,到處皆然,誠爲難處矣。啓濂等皆曰,別無民弊矣。上敎遇泰曰,龍仁隨駕軍,皆令作統知之耶?鄕軍所在邑守許,爾皆以此言及也。命竝退出。命益運書傳敎曰,華城宿所,旣進定一日,今日亦已試射,還宮日字,以明日進定。此意成送有旨於留都大臣。益運曰,明日還宮,旣有命矣。留都及留陣·留營,當送信箭矣。仍請出信箭三。上曰,一箭足矣。此等應行之例,宣傳官,皆不能知,駭然甚矣。舟師大將,則想已來到津頭,而亦以信箭,一體,分付。益運曰,畿邑守令,元隨駕外,來待者,帶來下隷,皆以無章標,見捉於御史云,此則似有闊狹矣。上曰,此則勿禁,而御史所捉,皆是鷗浦以前云,此亦過矣。仍命諸臣退出,承史·閣臣留待。少頃,御得中亭,御射貫革五巡,貫二中,邊七中。命畿伯·御將皆入射。心泰曰,今日試記三中四分者,爲三人,而閑良爲一人矣。招入塗墨出送。上敎在學曰,今番行幸,過十邑,金浦則蕩減舊還,安山亦當如之,而仁·富以下諸邑,當何以爲之耶?益運曰,南陽府使,則以爲舊還之請減,非筵奏事,故不敢陳達於下詢之時云矣。民始曰,近來外邑,有因傳敎停退條,仍未捧條,而竝稱舊還,舊還名色,亦甚不分明,略略減給,似好矣。上曰,還之取耗,皆出於民,取於民,亦已多矣。何靳減給舊還乎?畿伯出去,各邑實數,考出以待也。命諸臣退出,還御推輿宅。午時,命內外使·畿伯·御將入侍。上曰,故相洪彦弼兩代墓,在南陽,今當致祭,而盧守愼文集中,有洪暹大夫人挽詞曰,一德從三上台峻,百年除六壽星尊,其上句誰有記得者耶?民始誦對。上曰,卿不以詩人自居,而能如此,此亦出於典考之學也。仍命書傳敎曰,故領議政洪彦弼,自是士類,爲世名臣,其子領議政洪暹,以直道雅望,又躋上台,年過懸車而其大夫人尙康旺。恭惟貞敬大夫人,天上難知世未聞,一德從三上台峻,百年除六壽星尊之句,至入詩人之詠,尙今傳誦。兩大臣墓道,遣承宣致祭,地方官旣經承宣,仍令受香進去。又命書傳敎曰,龍柏祠,卽諸葛武侯·胡文定主享配食之所,而忠簡公尹棨,以成仁之地,從與享之。異代一義,令人激感,地方官旣經承旨,持此祭文,宣讀行祭。上曰,墓陳防塞稍久矣,而今欲許陳,則何如耶?民始曰,今不可復許,且關由戶曹,然後始可許陳,而誰敢以此上達乎?上曰,二直提學家,大臣墳山,亦有當入不入之陳云。大臣墳山,與他自別,此則許之,何如耶?有隣曰,曾亦聞知,而甚悶然矣。係是大臣墳山,且以訟路賜祭,恩出特例,則恐無不可矣。民始曰,固知此家之切迫,而法典所在,則正一品墳山,不過九十步,其外則雖樵牧等事,亦不許禁。況此事,須有告達之人,然後方可施恩,而旣非輦路所親覽處,則無端自上施恩,不成事例矣。上曰,卿言是矣。如此處,非但此大臣家,則亦不可取捨矣。民始曰,今日犒饋,武藝別監,獨爲見漏云矣。上曰,御將出去,一體分饋也。物力則已令外別庫,會減矣。民始曰,御供晝茶啖,較之監司巡路,所供太半不及,而此又是自上會減者,元非貽弊於主帥矣。上曰,留守,判官廩俸之不能成樣,姑舍,支放之資,每患不足云矣。四都,廣州稍裕耶?有隣曰,大同爲儲置田稅爲添餉,故四都中,廣州爲稍勝矣。上曰,京畿廳米移劃事,果何如?有隣曰,此爲一千五百石米在華城,得之亦幸,而若自惠廳視之,則直爲二千兩錢,失之難堪。若有從他區劃之道,則大同,依前上納,似好矣。心泰曰,船馬貰,已自華城取用矣。上曰,金浦軍丁,自古爲難云,何以爲然耶?在學曰,軍丁之難,無邑不然,實無變通之道。故今番沿路詢問之下,民人所對,皆以舊初不爲言,而亦不敢以軍丁爲言矣。民始曰,舊初不三字,民雖至愚,妄以爲言,道伯豈敢筵達乎?若以舊初不,輒加蕩減,則戶曹元帳付,漸將見縮矣。上曰,卿言,是矣。舊初不登諸章奏,不過三四十年矣。今番訟路之詢問也,民情多詐,與楊·抱之民,頗異。至若富平民黃·白簽丁之說,始因愚直而發,終乃極口粧撰,海曲之民,尙如是矣。上曰,摠廳還餉之皆願不受,最是難堪矣。在學曰,施惠中有還耗除除減處,而如餉穀整理穀之類,不可除耗矣。上曰,整理之穀,初雖出於覃惠之意,而還多之邑,反有其害,及今盡賣,未知如何。民始曰,勿論此穀彼穀,外邑穀簿之漸縮,誠悶然。若値歉歲,民之賴活,專係官穀,而近來繡衣之歸陳邑弊,輒以還穀爲言,隨卽蕩減,今幾無多矣。畿民之不願摠還者,亦皆歉歲請得,非自官勒分,而旣食之後,又復如此矣。上命書傳敎曰,今因章陵展拜,幸於一歲中,再謁園寢,而路出果川·始興·陽川·金浦·富平·仁川·安山·廣州·南陽·水原,凡爲十邑,以吾民望幸之心,豈容使之徒瞻羽旄?晝站宿站,召問邑中父老,只過地方之邑,召問邑宰,或因民人之言,付之道臣稟處,或因守宰之奏,許令廟堂回啓,而金浦,初當宿站於先朝甲寅之後,民人等拔例另施,陽川,亦有蠲惠之擧,而老人加資,亦依筵敎施行。舊還,最久年條蕩滌。富平·安山舊還,最久一年條蕩滌,當年還耗,特除。仁川·南陽,雖曰輦路邑,卽初見羽耗之地也。所過處民人,所負舊還之載於還簿者,無論遠近,令地方官抄出,聚會民人,曉諭後燒券。始興·果川·廣州,不可獨漏,況有初過之處,亦豈異同?出還宮時輦路民人之所負舊還,燒券,依仁川·南陽例爲之。其中水原·富平·鷗浦,亦爲初過之輦路,而己酉以後,民人等亦多偏勞,舊還則焚券,還耗則蕩滌,以示特爲軫念之意。輦路地方禾穀,或有踐踏處,令該道折給所出之數事,令廟堂行會。儒生應製,校卒射放,依昨年下敎擧行事,亦爲分付。在學曰,今此蠲惠之澤,普被十邑,民情想必鼓舞,而水原·鷗浦之民,亦蒙舊還焚券,新還除耗之恩矣。鷗浦,乃是水原·南陽接界之地,而南陽地方,亦入於今番輦路,故敢此仰達矣。上曰,依爲之。出擧條有隣曰,行幸時,本府吏屬之出入衛內者,今春爲始,頒給內營章標五十五箇,使之擧行矣。今番則以內營章標之所關不輕,內使往復於臣,以二十箇停當,其言誠有意見,而因此有掣礙者。吏屬之衛內各處出入之數,以各項差役言之,雖令減省,多至五十餘人,而二十人佩持內營章標者外,以無章標,見阻於衛內,揆以事勢,不可不變通。內營章標二十五箇外,備局所頒衛內章標五十箇,報備局取來,竝與內營章標,量其緊歇而分排,則重事面備使喚之道,似皆得宜,故敢此仰達矣。上曰,依爲之。出擧條上命竝退出。少頃,命他承旨,與南陽府使入侍。試射入格人,皆令待令。仁浩,與南陽府使李景溟,偕入進伏。上曰,依此別單啓下,入格人皆招入,以次頒賞出送也。命本府判官,率該官一一分給,而米則五十所受十斗,盛之一包以給,而每包加入縮米二斗,頒賞訖。書下仁川·富平·南陽御製詩曰,南陽府使奉往,使黃運祚,繕寫,揭板於各邑。兵曹判書李祖源,進軍令,而命南陽府使先退。仁浩曰,檢閱金履永訟路摘奸,有所陳達者云矣。上曰,陳奏,出擧條也。履永曰,陽川則一境地形,灌漑不饒,而水沈頻年,陳荒相望,而賦稅自如,守令往往悶其白徵,則或三分一分徵,或折半徵,或全數徵,逐年靡常,雖或有可以陳起之地,片土纔理,全稅移錄,故人皆憚之,莫利下手,一陳之地,永無復墾之期,此爲大同稱冤之端,民皆以改量爲願云,故敢此仰達矣。上曰,仁政,莫先於經界,況民願若此云,則尤豈可虛徐?嚴飭邑倅擧行之意,令廟堂分付道臣,可也。出擧條履永曰,金浦則田稅之屬于陵復戶者,陵軍自初濫捧,轉成謬規,一結所納,平斗通量,恰爲二十五六斗,而亦皆精鑿,民爲不便云,故敢此仰達矣。上曰,令道臣嚴飭矯弊,可也。出擧條履永曰,富平則虛卜白徵之弊,與陽川大同,而年前改量之時,舊陳雖多蠲稅,時起未免增卜,卜數旣重,民不堪當,捨田不耕者多。故陳田之稅,徵出無處,則分徵民間,以充其數云。民瘼之大者,似無過此,故敢此仰達矣。上曰,年前改量之有名無實,該倅事,極爲駭然。令道臣指名狀聞,更令時倅,無敢推托,使之從速擧行,使小民得免白徵疊徵,而若是下敎之後,如渠有聲績之倅者,萬一遲緩,當加等嚴處,以此嚴飭,可也。出擧條上敎仁浩曰,城址及民家家垈給卜事,廣州聲串北方面移屬事,使新舊外使,爛商以奏之意,言及也。仁浩退出。至酉時,命華城留守·御營大將入侍。上曰,城址家岱給卜事,其果聞之乎?有隣曰,聞御將言,城址犯入結卜,已爲懸頉於渠洑中,不必更論,以民家家垈言之,公田所坐之稅,自在勿論,至於私田賭地,如數備給於土主云矣。上曰,私田結數,幾何?心泰曰,踏驗之前,未詳其數,而約爲十餘結內外矣。上曰,然則留守,卽令踏驗後,以其實數,往復戶曹,免稅也。有隣曰,雖免稅,原土價,當給之矣。上曰,從時價區處,可也。上曰,廣州兩面劃屬事,果何如?有隣曰,在華城,誠好矣。上曰,兩面民人,頗願屬云,信然,而民丁多寡,亦何如云耶?心泰曰,軍丁,的未知多寡,而似爲千名內外,至於民情,則富饒之民,必厭之而小民之遠不得達其情于官者,當樂赴矣。有隣曰,御將,謂以竝月谷面劃屬爲好云,而臣於待罪廣州時見之,此爲貧賤之面,只有士夫,故亦有許多弊端,得之亦無益矣。大抵此兩面,在廣州,大關得失。在前松洞日用兩面,劃屬後,軍錢結米所捧者,自朝家,以本還上加分耗條,給代之故,民戶所受還穀,比前稍多,此甚難便,今此兩面,軍丁也結捧也還上也,細細詳探其裏面,然後從長稟處,好矣。上曰,然則詳探更稟也。大同米事,更爲入量乎?有隣曰,俄者筵退後,與惠堂多般商量,而本府捧置大同條外,更無着手處矣。上曰,數爲幾何?有隣曰,爲一千五百石矣。上曰,以此米及錢三千兩,分排於留守·判官,則可以支過乎?有隣曰,然則足以措手矣。上曰,雖如是磨鍊,猶未及廣留矣。心泰曰,如是措施,則留守·判官廩捧,足以成樣,而但一營公用條,無所屬處,此非細憂矣。上曰,所謂公用條,果是何許名色。心泰曰,不可某某名色指的仰陳,而一營軍務,許多名色,無非緊關。臣之待罪時,雖創設策應庫,以備一營需用,而歲入不過數千兩,故將無以塗抹矣。有隣曰,前以此事,屢煩警咳,而凡百設施,雖不統營,支放等節,視統營,約以折半措處,然後可以成大營門規度矣。上曰,向來統營新設之屯,能善就云。以此移屬則,何如?心泰曰,聞將善就云,誠甚多幸。以此移屬,非不好矣。當初特命設屯,爲統營救弊之道,則統營事勢,亦屬當念。聞肅川補民垌外,又設中垌,周回甚廣,今方次第起墾,所收不些,姑無屬處。此卽其時邑倅,自備築垌者,故於官於民,無所相關,此若屬之華城,則似好矣。有隣曰,此垌事,臣亦聞之,而本城近處,若費數三萬兩,或開梁或築垌,則民蒙灌漑之惠,公獲水利之稅,而可期千餘包歲入云矣。心泰曰,非但無財力,亦涉迂闊,不可輕試矣。臣之待罪時,大有屯下,已建屯舍,設置屯屬,使之管檢者,蓋有所斟量,而八達山西坪,鑿一大渠而貯水,則可使田有水,城有澤矣。又於八達門外上下柳川之間,廣開堤堰,引貯活水,則亦爲城邑水口之關鎖,亦可有助於地理,而坪野水田之沾漑,足以旱乾無慮,故必欲設施,而因財力不足,有意莫遂矣。上曰,當入幾何?有隣曰,將過萬兩矣。上曰,無論此處彼處,設屯一款,從後更商,而聞黃州設屯處,數三浦民輩,以其船泊處之見阻於築垌之後,興訛造謗,必欲破壞乃已云。民習誠可痛。必爲申飭,俾之成就,好矣。心泰曰,向因黃海兵使往復而知之。黃牧方捉囚徵礪,使之如前終築云矣。上曰,此處沈醬之節,不可不留意矣。心泰曰,今年軍器,已沈百甕醬,而別庫所沈,亦爲四五十石矣。有隣曰,臣於南城見之,所謂千石醬,盡成塵土,便屬無用,此蓋不爲分給,而一沈之後,任其奸僞,故及其年久,自然如此。此亦不出分給之例,一例抛置,則又將如南城矣。心泰曰,臣爲是慮,半留半分之意,已成節目,其若按而行之,自可永久收效矣。上曰,初沈之後,時時加鹽,積久不廢,則醬味,豈不好耶?有隣曰,官沈之醬,首尾如此,未可必無弊責效,終不如分給矣。上曰,華城城門,欲仍留或開門,則將何以擧行耶?此當有一定之式,問于該曹以入。益運曰,問於兵曹,則以爲年前行幸時,有留門之敎,而其時則城未盡築,故只以信箭仍留,而今則城已完,與前自別,當依京城門例,以標信及信箭擧行矣。上命書傳敎曰,城門留門,當有定式,定式前,以信箭祗受於兵判,又以令票·令旗·信箭,送于外使處祗受後,兵判與外使,各以將校眼同開門後,待出去之人出去,還閉後還納事,分付兵判及外使。命竝退出,承史·侍衛權退。
上在昌德宮。停常參·經筵。
大殿,內閣·政院·玉堂·藥房·朝廷二品以上·六曹堂上·大司諫·宗親·儀賓,經宿口傳問安。答曰,知道。
王大妃殿·惠慶宮,遣承史問安。答曰,知道。
大駕,詣始興入行宮後,內閣·政院·玉堂·藥房,口傳問安。答曰,知道。
還宮後,大殿·王大妃殿·惠慶宮·中宮殿,內閣·政院·玉堂·藥房·朝廷二品以上·六曹堂上·宗親·儀賓,口傳問安。答曰,知道。
洪仁浩啓曰,行大司憲宋煥箕在外,掌令玄重祚·朴道翔,持平申溆留都,持平朴宗京未肅拜,執義未差,監察茶時之意,敢啓。傳曰,知道。
傳于洪仁浩曰,今下上言二百二張,各房抄啓。
洪仁浩,以壯勇外營言啓曰,依下敎,本營隨駕將官·將校·馬步軍兵等處,犒饋之意,敢啓。傳曰,知道。
李益運,以壯勇營言啓曰,依下敎,自富平至安山間,本營隨駕將校·軍兵等處饒氣,次分給之意,敢啓。傳曰,知道。
李益運,以兵曹言啓曰,依下敎,頭目近仗軍士車聖得,嚴棍十五度之意,敢啓。傳曰,知道。
李益運,以兵曹言啓曰,今八月十七日,武臣堂上朔試射日次,而動駕相値,不得爲之之意,敢啓。傳曰,知道。
李益運,以兵曹言啓曰,依下敎,隨駕禁軍及駕後禁軍·武藝別監·內吹·近仗軍士·標下軍兵等處,療氣債分給之意,敢啓。傳曰,知道。
李益運,以舟橋司言啓曰,舟橋,自今日撤排之意,敢啓。傳曰,知道。
李益運,以訓鍊都監言啓曰,依下敎,今番行幸時,自崇禮門至津頭,駕後待令本局吹打手崔宗瑞等四十一名處,各木綿一疋,施賞之意,敢啓。傳曰,知道。
李益運,以御營廳言啓曰,依下敎,考喧羅將千龍大等九名,各決棍十度之意,敢啓。傳曰,知道。
李益運,以御營廳言啓曰,依下敎,隨駕駕前別抄本廳將校·軍兵及訓局馬步軍兵等處,饒氣債分給之意,敢啓。傳曰,知道。
李勉兢,以義禁府言啓曰,京畿監司李在學狀啓內,忠州營將洪采疇,爲先罷黜,其罪狀,令攸司稟處事,啓下矣。洪采疇時在任所,依例發遣府書吏,交代後拿來,如何?傳曰,允。
李勉兢,以義禁府言啓曰,忠淸監司韓用和狀啓內,藍浦縣監尹愭,前縣監權襈等罪狀,竝令攸司稟處事,啓下矣。權襈,今方待命拿囚,尹愭時在任所云,依例發遣府羅將,拿來,何如?傳曰,允。
丁巳八月十九日卯時。上自華城府,還宮擧動入侍時,行都承旨趙鎭寬,行左承旨洪仁浩,行右承旨李益運,行左副承旨金履翼,右副承旨李勉兢,同副承旨李基讓,假注書具得魯·曺錫中,記事官吳泰曾·金履永,二提學沈煥之,直提學李晩秀,原任直提學徐龍輔,原任直閣徐榮輔·金祖淳·南公轍,檢校待敎沈象奎,原任待敎李存秀,以次隨駕。上御華城行宮,命御營大將率馬軍,壯勇大將率禁軍善騎隊,爲先廂。訓局步軍二哨,壯勇營京軍二哨,初吹前,各其將領率領,從便先詣始興,喫飯後,始爲成陣,環衛於各其信地。禁軍別將率壯營鄕軍三哨,訓局步軍一哨,爲後廂。挾輩三十名,除留追後隨來,其餘先爲往待於始興。命益運入侍。命書傳敎曰,今番行幸程道,名雖二百里,其實三百里有餘,而軍兵之勞苦,可謂初有。先·後廂京軍門馬步軍,還宮試射放,以爲慰悅之地事,令各該將臣曉諭後,仍令勞問。上曰,左右相入侍事,遣史官傳諭。出榻敎賤臣承命出,與左議政蔡濟恭,右議政李秉模,偕入進伏。上曰,戶判入侍。賤臣承命出,與戶曹判書金華鎭,偕入進伏。濟恭等曰,多日勞動,聖體,若何?上曰,一樣矣。今將還發,而必欲趁未暮還宮,甚覺豁然矣。卿則何時當還?濟恭曰,下情必欲隨駕,而萬無自力之望。雖數日之間,甚覺悵慕矣。上曰,戶判亦欲使之落後,故有此召見,卿則休息一兩日,還來,好矣。上曰,右相今番事,過矣。卿以忠憤所激,致有伊日事,而予則爲卿地,欲出節拍,卿何過引耶?秉模涕泣對曰,恩敎至此,今又鑾駕臨發,臣於此時,不敢更有所達矣。上命竝退出。卯初三刻,三吹後,上具戎服乘馬,出中陽門·左翊門·新豐樓,歷左右軍營前路,出長安門,至萬石渠北岸,命外營大旗幟落後。敎曰,爾等有應受之賞格耶?益運曰,各給木一疋云矣。上曰,善爲退去。大駕到遲遲臺,下馬少憇,分給酒饌於外營校卒之落後者。大駕到始興縣,微雨霏灑,上入始興縣門,下馬御行宮。命壯勇營,京軍環衛二哨,解出屬之壯營大將爲先廂,訓局步軍環衛,二哨如前環衛仍屬禁軍別將爲後廂,其餘如前作行。兵曹判書李祖源,進軍令。至午初三刻,三吹後,上御駕轎,出始興縣門,進發到龍驤·鳳翥亭,御行宮。命益運書傳敎曰,前已致侑,而輦路又過其前,指點咨嗟,曠感切。六臣四忠祠及鷺梁書院,遣承旨致祭,祭文當親撰。仍下御製祭文三度。敎祖淳曰,爾與金履永·曺錫中,分寫後,爾其往侑也。少頃,上乘馬還發,宣傳官啓稟升橋。砲三聲,又信砲一聲,擂鼓鳴鑼,共三通,升旗擧起火一枝,點鼓點旗。上渡舟橋,至中紅箭門,招入舟橋郞廳都廳具明遠,敎曰,船人之一年再役,勞苦甚矣。卽日解送,俾爲船運之地也。命宣傳官一員,下橋砲及落旗節次,除取稟擧行,以信箭解送元隨駕軍兵,自江頭,留陣軍兵,分作先後廂。大駕到舟橋北岸,宣傳官稟止金。上曰,徑先止金,宣傳官之昧例,駭然矣。命更鳴金。大駕入崇禮門,至儲慶宮洞口,領府事洪樂性,祗迎於路左。上曰,領府事入侍。駕前下敎樂性進前曰,展省陵·園,聖孝克伸,多日勞動,回鑾萬安,下情欣喜,此時聖體,若何?上曰,好往好還矣。卿於近日,何以消日?樂性曰,昏耗日甚,今則竝與消日之難,而不能知矣。命退出。大駕至敦寧府前路,命解嚴。上曰,留都大臣入侍。領敦寧金履素進前曰,四日之內,往還二百餘里,勞動如此,聖體,若何?上曰,一樣矣。履素曰,今番事,萬萬驚心,而路次故不敢以長語仰陳矣。上曰,然矣。命退出。大駕入敦化門·進善門·肅章門·建陽門,由保定門·萬八門,還內。諸臣以次退出。
上在昌德宮。停常參·經筵。
大殿,內閣·政院·玉堂·朝廷二品以上·六曹堂上·大司諫·宗親·儀賓,翌日口傳問安。答曰,知道。
王大妃殿·惠慶宮·中宮殿,內閣·政院·玉堂,口傳問安。答曰,知道。
藥房提調李時秀,副提調金履翼啓曰,明禋肇擧於謁陵,聖孝克伸於拜園,移蹕多日,回鑾萬安,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李基讓啓曰,來二十一日,朝參日次,而國忌齋戒相値,頉稟之矣,敢啓。傳曰,知道。
李基讓啓曰,大司憲宋煥箕在外,執義張至冕未肅拜,掌令玄重祚·朴道翔,持平申溆·朴宗京牌招啓辭未下,監察茶時之意,敢啓。傳曰,知道。
李基讓啓曰,備邊司郞廳來言,今日賓廳日次,而翌日問安相値,不得來會云矣,敢啓。傳曰,知道。
李基讓啓曰,來二十一日,輪對日次,而國忌齋戒相値,頉稟之意,敢啓。傳曰,知道。
傳于李基讓曰,下直守令入侍。
傳于李基讓曰,獻陵·順陵·靖陵·穆陵·徽陵·寧陵·惠陵熟手,各木一疋,弘陵·永陵·昭寧園熟手,各布一疋,賞給。
傳于李基讓曰,當該考喧都事,拿處。
傳于趙鎭寬曰,都承旨·左承旨·右承旨,聞有實病,許遞。前望單子入之,待下批,牌招察任。
承旨前望單子入之,洪明浩·李集斗·朴載淳落點。
承旨前望單子入之,李肇源·李相璜落點。
傳于李集斗曰,右承旨入侍。
曺錫中有頉,代以尹命烈爲假注書。
李相璜啓曰,今此京外上言二百二張內,一百二十五張,以猥濫拔去,七十七張,分下各該司次,捧入之意,敢啓。傳曰,分下各司,使之限內,回啓。
以宣傳官李馨秀拿處傳旨,傳于李肇源曰,分揀。
有政。吏批,判書閔鍾顯進,參判徐邁修進,參議魚用謙病,左副承旨李相璜進。以張至冕爲執義,沈煥之爲同成均,崔致翼爲禮曹佐郞,金明鎭爲社稷令,李潢爲藍浦縣監,行大司成單趙鎭寬,兼掌令單洪樂游。再政。以李羲寅爲景慕宮令。
兵批,判書李祖源病,參判柳誼病,參議李文會入直進,參知尹致性病,右承旨李肇源進。護軍金履翼,副護軍李勉兢·南公轍,副司果閔植,竝單付。
李相璜啓曰,藍浦縣監李潢,當日辭朝事,命下矣。兩司俱未署經云,除在外·未署經外,未肅拜呈告人員,竝卽牌招,以爲署經之地,何如?傳曰,待開門牌招。
大司諫金達淳啓曰,臣以無似,猥叨見職,言議風采,本非可擬,而陵園陪扈義重,冒昧承膺,秪隨班聯,而日昨事變,出於倉卒,不能慮於蒼黃之中,莫以盡分於焚灼之際,碎首天陛,旣愧古人,四字刀割全壞臣分,至今追思,慙憤欲死。乃者堂箚論列,極其嚴截,穩睡之譏,掃地之斥,聲罪狼藉,此雖與箚着指的有間,名忝臺臣,遭此非常,顧安得晏然自居乎?且況所懷批旨之還命爻周,合辭聯箚之未蒙登徹,尤係所無之事,則臺閣之風,由臣壞損者,不止一二。以此情踪,有不可一刻抗顔於職次,而行在勞動之中,以私瀆擾,極知猥越,不能登時引罪,未免晩後來避,跡涉稽忽,所失尤大。請命遞斥臣職。答曰,勿辭。亦勿退待。
傳于李相璜曰,關西按覈御史呂駿永,牌招入侍,使之當日辭朝,海西水災數邑,仍令審視,慰諭後,狀聞。
李相璜啓曰,新除授承旨朴載淳,方在罷散中,何以爲之?敢稟。傳曰,勿施。前望單子入之,待下批,牌招察任。
承旨前望單子入之,金達淳落點。
李肇源啓曰,副校理洪樂游,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李肇源,以弘文館言啓曰,臣與副校理洪樂游,伴直矣,纔已陳疏徑出矣。上番闕直,事甚未安,校理李顯默·宋翼孝,副校理朴鍾享,竝卽牌招,以爲推移入直之地,何如?傳曰,與在外及未肅拜人員,許遞。
以全羅監司李得臣狀啓,玉果縣監兪漢寬,身死事,傳于李相璜曰,令該曹口傳差出。
吏曹口傳政事,以尹秤爲玉果縣監。
李肇源,以備邊司言啓曰,卽見黃海監司李義駿狀啓,則以爲道內綿農,遂安·新溪·兔山·金川等若爾邑,雖云稍勝,本非所尙,其餘諸邑,一般歉荒,在前如此之時,軍布代納,亦多已例,而各樣軍布,所需不經,盡數代納,雖不敢遽然仰請,而本色責納,實無其路。若待年分狀啓,則亦恐爲後時之慮,請令廟堂稟處矣。綿農雖曰失稔,一道之內,必有彼此優劣,一道雖曰同然,各營各衙門納布,亦當隨其輕重,參酌代給之分數,以爲稟處之地,而今觀狀辭,但稱遂安·新溪·兔山·金川等邑之稍勝,不爲區別分數,似若意在於通一道代錢,而繼又以盡數代納,不敢仰請爲辭,以此以彼,無所別白,廟堂豈可替行道臣之事?設欲替行,何所依據,而區別分數乎?該道臣,姑先從重推考,使之參考已例,消詳狀聞後,稟處,何如?傳曰,允。過時則必緣吏奸,嚴飭,星火條列狀聞,可也。
李相璜,以吏曹言啓曰,今八月十六日,傳曰,駕過洞外,象設入望,而初欲遣官一拜,亦可矣,愍懷墓歷謁,仍爲行祭,該房知悉。百官參班,置之。執事官,以承旨·閣臣·玉堂中塡差,祭文親撰。展禮本墓,誠罕有之擧,旣拜之後,宜有識意之道,況其墳山,在於局內,年前聞其松杉亂鬱,無人禁除云,付之地方官修治,今於歷過之時,豈可空還?故相文貞公姜碩期墓,持此親撰祭文以侑之。獻官則承旨進去,依思陵例致祭。同爲設行於愍懷墓行祭時,其奉祀孫,令該曹問名草記,守衛官當窠差職。守僕·守護軍,依例施賞事,命下矣。故相文貞公姜碩期奉祀孫幼學仁吉,年今四十七歲,而方遭故云矣,敢啓。傳曰,然則載其名於承傳冊,以爲從後收用之地,可也。
金達淳,以禮曹言啓曰,今此式年監試初試一所,設場於本曹矣。上直郞廳,依例朝房直宿之意,敢啓。傳曰,知道。
金達淳,以監試初試一所試官意啓曰,儒生入場時,雨傘,依下敎。許入之意,敢啓。傳曰,知道。
金達淳,以監試初試二所試官意啓曰,場內雨傘,依下敎許入之意,敢啓。傳曰,知道。
李肇源,以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
李肇源,以兵曹言啓曰,今番行幸時,隨駕將校·軍兵,各差備等犒饋,依定奪,以乾物分給之意,敢啓。傳曰,知道。
李肇源,以兵曹言啓曰,今番行幸時,隨駕內吹螺赤十六名,兼內吹十名等處,依判下,賞格木各一疋,題給之意,敢啓。傳曰,知道。
李肇源,以壯勇營言啓曰,今番行幸時,本營隨駕將校·軍兵乾犒饋,依定式,磨鍊分給之意,敢啓。傳曰,知道。
李肇源,以訓鍊都監言啓曰,今番行幸時,隨駕將校·軍兵及武藝廳等犒饋,依定式,以乾物磨鍊分給之意,敢啓。傳曰,知道。
李肇源,以御營廳言啓曰,隨駕駕前別抄及將校·軍兵等處,依定奪,乾犒饋磨鍊分給之意,敢啓。傳曰,知道。
以咸鏡監司李鼎運啓本,安邊府使李太亨,爲先罷黜,其罪狀,令攸司稟處事,傳于李相璜曰,退限百日事,回諭。
吏曹啓目,粘連興陽幼學金德五,自臣曹招問,則其矣所言段,上言內辭緣,溯考帳籍,則又爲的實是白乎乃,非曾經堂下四品實職,則例不得授知中樞,且正二品實職,比諸同知,尤爲自別,臣曹不敢擅便,上裁,何如?判付啓,班閥比報恩申義淸,何如乎?如無彼此,百歲老人,何論堂下四品實職乎?更爲回啓爲良如敎。
副校理洪樂游疏曰,伏以臣之病母,素抱貞疾,恒少寧日,而時當換節,適添寒感,委頓床笫,浹旬彌留,臣於伊時,義重陪扈,不敢言私,抑情離捨,旋又就直矣。卽接家信,則臣母病勢,尙爾無減,餘症益苦,邀醫診藥,看護無人,情私轉迫,按住不得,而僚員見皆故,番次無以推移,玆不得不忙陳短章,徑出禁扃。伏乞聖慈,俯賜鑑諒,亟遞臣所帶之職,以便救護,旋治臣瀆擾之罪,以肅朝綱,不勝幸甚。臣無任云云。省疏具悉。爾其勿辭,救護。
丁巳八月二十日辰時,上御誠正閣。左承旨·下直守令入侍時,行左承旨洪仁浩,假注書具得魯,記事官吳泰曾·金履永,茂山府使吳載珩,端川府使李榏,利城縣監沈尙之,保寧縣監韓永逵,以次進伏訖。上曰,來待諸臣入侍。出榻敎賤臣承命出傳,與壯勇大將鄭民始,兵曹判書李祖源,御營大將趙心泰,偕入進伏訖。民始曰,多日動駕,玉體勞動,回鑾經宵,聖體,若何?上曰,一樣矣。上曰,吏房承旨入侍。出榻敎賤臣承命出傳,與左副承旨李勉兢,吏曹判書閔鍾顯,偕入進伏訖。上敎鍾顯曰,試官望,若是苟簡,何也?鍾顯曰,照訖試官,不得擬望,在外者亦多,故排擬甚苟簡矣。上曰,照訖試官,勿拘通擬。望筒,改修正以入,可也。鍾顯先退。上敎民始·祖源·心泰曰,試射放,從近設行,卿等出去,考出兵曹謄錄,隨駕軍校應試人,抄出以入,可也。命仁浩書傳敎曰,今番隨駕試射放,同爲設行於瑞蔥臺日,而試放,則命官分設於洗馬坪,日字,待下敎爲之事,分付。命勉兢書傳敎曰,左副·右副承旨,許遞。前望單子入之,待下批牌招察任。上曰,他承旨入侍。出榻敎賤臣承命出傳,與右承旨李益運,偕入進伏訖。上曰,守令進前。載珩·榏·尙之·永逵,以次進前,奏職·姓名訖。上敎永逵曰,爾之治績,曾亦聞之矣。下去善爲之。命除七事,仍命宣諭訖。命書榻敎曰,藍浦縣監,待下批,當日辭朝。又命書榻敎曰,保寧縣監,當日辭朝。又命榻敎曰,政官牌招開政。仍命退,諸臣以次退出。
丁巳八月二十日午時,上御誠正閣。右承旨入侍時,右承旨李肇源,假注書曺錫中,記事官吳泰曾·金履永,以次進伏。上曰,關西御史,俄令來待,入侍之意,分付。壯勇使及兵判·御將,如已來待,政院使之入侍。賤臣承命出傳,與壯勇使鄭民始,兵曹判書李祖源,御營大將趙心泰,偕入進伏。上曰,俄令抄出者,皆已抄出耶?民始曰,姑未及盡抄矣。上曰,如兵曹雜色軍之類,皆抄入,而軍兵中已受賞者,拔之也。民始曰,本營則無落後者,而或有以病落後者,此則何以爲之耶?上曰,以犒饋實數爲之,可也。心泰曰,鷗浦以前,帳幕軍及餘軍,亦多矣。上曰,三營門帳幕軍·鄕軍,以其勞故,例於瑞蔥臺,一番爲之矣。上敎駿永曰,關西事,向已有下敎者,今當下往,而玄載默用刑一款,當何如?民始曰,旣是朝官,恐涉如何矣。上曰,予意則凡誣人,隨其所誣之大小,而用誣人之律,官長姑捨,雖凡民,誣之以不當誣之事,其罪當何如?右相則以刑推爲難,而左相則以爲有朝令,則亦無不可,道啓則以邑牒爲言,而都在下去後詳究之如何,其信然,當待回啓處之耶?民始曰,用刑一款,不可不待回啓,爲之矣。上曰,律當於罪,然後爲可,所誣之可以反坐與否及鄕中憤薄所致與否,詳細究探也。駿永曰,當於營下査探耶?臣意則直往本邑爲之,然後可以詳知,而亦無許多人推捉之弊矣。上曰,然矣。上曰,海西九邑之被災,亦當遣繡衣慰諭,而爾旣往關西,便是歷路,兼爲審視,而海州·黃州,則不入其中矣。今方書下傳敎,依傳敎辭意,善爲慰諭也。仍命書傳敎曰,今番海西九邑被水處,卽當差送繡衣慰諭,而欲待該道狀本之區別登聞也,今則道狀旣來到,關西御史呂駿永,兼爲審視,海西被災諸邑,其中窮民之無以聊活者,還與布間,或蠲或停,仍又巡行村閭,各別慰諭,未及結構者,嚴飭道臣·守宰,期於未寒前庇身。上曰,御史,今日辭朝,可也。仍竝退出,諸臣以次退出。
丁巳八月二十日未時。上御便殿。右承旨入侍時,右承旨李肇源,記事官柳遠鳴,記注官金良倜,記事官金履永,以次進伏訖。上曰,場中擧行之事,一二所試官,果有預講者乎?肇源曰,俄聞諸試官言,則當入去相議爲之,而以卯時懸題,至午時後,捧券爲定云矣。上曰,雨具之許入與否,何以處之云乎?肇源曰,此則未及聞之矣。上曰,雨具許入,非草記則不可擅許,若値雨來,則一邊許入,一邊草記,自是前例也。今番則入場經夜,雨傘不可不許入,而自政院,書報一二所試官,以因特敎許入之意,草記,可也。敎履永曰,爾往一二所,遍察場內外形止後,入來,可也。履永承命出。命退,承史以次退出。
上在昌德宮。停常參·經筵。
李基讓啓曰,行大司憲宋煥箕在外,執義·掌令二員未差,監察茶時之意,敢啓。傳曰,知道。
金達淳啓曰,來二十五日朝參日次,而國忌齋戒相値,頉稟之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李相璜啓曰,事變假注書許珩,身病猝重,勢難察任,今姑改差,何如?傳曰,允。
李肇源啓曰,新除授慶尙右兵使安橚,時在忠淸水營任所,而有除朝辭赴任之命矣。密符則以前任忠淸水使時,所佩密符仍佩,諭書則安寶,使院吏齎傳,何如?傳曰,允。
許珩改差,代安敬默爲事變假注書。
傳于李肇原曰,禮兵房承旨入侍。
金達淳啓曰,在前別試射時,有時原任大臣入侍之例,今番則何以爲之?敢稟。傳曰,今番則置之。
金達淳啓曰,在前別試射時,有宗宰磨鍊入侍之例,今番則何以爲之?敢稟。傳曰,今番則置之。
傳于李肇源曰,陵幸隨駕試射放,旣有兼設於瑞蔥臺之命,試射則明日爲之,處所春塘臺爲之,試放則再明日洗馬坪,命官爲之,應試人員夥然,文臣講製,專經武臣試射,勢難竝設,此則更待下敎,到記儒生講製,則旣出令,依初下敎竝設,以此,分付。
李相璜啓曰,藍浦縣監李潢,當日辭朝事,命下矣。兩司當爲署經,而憲府則行大司憲宋煥箕在外,執義·掌令二員,持平二員未差,諫院則大司諫·司諫·獻納·正言一員未差,正言鄭彦仁未署經,無以備員署經。兩司未差之代,政官牌招,開政差出,待下批,仍卽牌招,以爲備員署經之地,何如?傳曰,與玉果縣監,使之當日辭朝,而正言前望單子入之,待下批,與行公諫臺,牌招署經,未署經諫臺,亦令署前行公。
正言前望單子入之,李東萬落點。
李基讓啓曰,正言鄭彦仁,以藍浦縣監李潢署經事,今方承牌,而正言李東萬,以其未署經,不得擧行云,何以爲之?敢稟。傳曰,除署經,使之行公,藍浦縣監,一司除署經。
兵曹口傳政事,護軍洪仁浩,李益運,竝單付。
李肇源,以訓鍊都監言啓曰,今八月二十二日,春塘臺殿座時,因兵曹節目,挾輩軍一百名,把摠沈鐮,哨官申大益率領侍衛,金虎門軍九十一名,把摠李熙燮,哨官尹彦邦,集春營軍四十五名,哨官安秀民率領設布帳外排入,雜人一切嚴禁,而竝待標信擧行,依定式,北營入直標下軍三十名,除標信除出,千摠鄭忠達,把摠鄭潤玉,率領集春門外把守,事畢後還入直所之意,敢啓。傳曰,知道。
李肇源,以訓鍊都監言啓曰,謹依水原府軍器新備修補數爻,別單判付,看役前銜將校金昌倫,本局旗牌官權差,待窠陞實之意,敢啓。傳曰,知道。
李肇源,以禁衛營言啓曰,謹依水原府軍器新備修補數爻別單判付,看役閑良池瑞旭,別武士有窠差定之意,敢啓。傳曰,知道。
李肇源,以御營廳言啓曰,今八月二十二日,親臨春塘臺,秋到記儒生製述時,依兵曹節目,銅龍門東營入直軍,各留五名,餘皆除出,把摠尹載大,哨官印時彦·趙元軾率領,設布帳外排立,事畢後,各還本處入直,而竝待標信擧行之意,敢啓。傳曰,知道。
李肇源,以御營廳言啓曰,謹依水原府軍器新備修補數爻,別單判付,監董內監閑良李鍾泰,本廳敎鍊官,加設差下,待窠陞實之意,敢啓。傳曰,知道。
李肇源,以御營廳言啓曰,本廳騎士將金聖彬,身病甚重,勢難察任,改差,何如?傳曰,允。
右議政李秉模疏曰,伏以陵園展禮,聖慕克伸,羽旄穩旋,玉體彌康,臣民慶忭,中外惟均。仍伏念臣不忠無狀,旣不能先事而格回天心,又不能臨死而殫竭臣分,竟致江樓之擧,乃在金陵之夕,一則臣死罪,二則臣死罪,及奉明敎之後,無大無小,聚首相告,懸企而苦待者,惟在沁留還配之報,而日暮路次,杳無動靜,一二傳聞,轉多滋惑,臣於此時,如醉如狂,靡所控極,冒萬死呼籲於駕前,而不暇顧其罪之至死矣。臣聞憂深者,思無所不到,情急者,聲不得不疾。思無所不到,則名臣猶有過計,聲不得不疾,則壯士尙或失儀。況如臣學無靜定之力,性有躁率之病,只恐方寸之難借,自干三尺之至嚴,人臣之罪,有一於此,斧鉞亦輕,負此三大罪,而將安所歸哉?席藁郡獄,涕淚爲命,惟願早伏刑章,溘然無知,獨賴我聖明,推山藪之量,沛河海之恩,薄罷經宵,爵秩旋仍,行宮深夜,溫批愈隆,繼而有不敢聞之命,臣他不遑恤,抗顔參班。旣參班矣,翌日起居,情禮之所不能已,而今則始可以自爲之處矣。嗚呼,天地之於萬物,豈不欲竝生,而物或自殄,則雖以造化之大,有時而無所容其力,今臣之事,實類於此,其敢以姑逭邦憲,晏然而已乎?三司之箚,固未見其如何,而以臣伊日擧措,若無御史之糾劾,則是朝廷而無法也。措辭淺深,擬律輕重,皆不必問,箚之登徹與不登徹,尤非可論,惟有臣亟被合被之典,然後關和可重,朝廷可嚴。伏乞聖明,亟令攸司,議臣當律,以昭法紀焉。臣義當蹙伏俟命,而一向泯默,有若無事者,亦有萬萬不敢,猥此瀝陳,唐突之罪,益無所逃。臣無任云云。答曰,省疏具悉卿懇。伊夜倉卒之際,擧措設有做錯,旣往不必說。至於責備之譴,反汗之擧,無非曲爲卿地,兼欲事面不至於苟且。且況言者之言,義當受以爲謝,如此看得,如此推去,卿豈有更事辭遜之端乎?明日試士,考官點下,亦望安心入來。仍傳曰,此批答,遣史官傳諭。
丁巳八月二十一日辰時,上御重熙堂。禮兵房承旨入侍時,右承旨李肇源,右副承旨金達淳,假注書尹命烈,記注官金良倜,記事官金履永,以次進伏訖。上命書傳敎曰,明日別試射,分所於丹楓亭不老門,而丹楓亭五試官,不老門三試官,加望擬入事,該房知悉。又命書榻敎曰,禮兵,換房。又命書榻敎曰,到記儒生殿講試官,以製述試官兼用。上曰,左承旨入侍。出榻敎上曰,兵曹判書入侍。賤臣承命出傳,與兵曹判書李祖源,行左承旨李集斗,偕入進伏。祖源曰,在前陵幸後,別試射時,隨駕將臣及武臣等,柳葉箭一巡,例爲應試,宗臣·儀賓及倍從文臣,帿布一巡,亦有應試之例,今番則何以爲之乎?上曰,今番依此爲之,可也。祖源曰,在前陵幸後,別試射時,本曹所屬雜色軍等,亦有一體試放之例,今番則何以爲之乎?上曰,今番亦爲應試,可也。出擧條仍命退,諸臣以次退出。
上在昌德宮。停常參·經筵。
瑞蔥臺罷後,內閣·政院·玉堂·藥房口傳問安。答曰,知道。
李基讓啓曰,行大司憲宋煥箕在外,執義·掌令二員,持平二員未差,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李肇源,以都摠府言啓曰,今日入直內三廳武兼禁軍及軍兵等,當爲中日習射,而親臨瑞蔥臺相値,不得爲之之意,敢啓。傳曰,知道。
吏曹口傳政事,注書單金履永。
李肇源啓曰,壯勇大將鄭民始,御營大將趙心泰,明日洗馬坪試官進去矣。壯勇大將所佩虎符傳令牌,御營大將所佩命召,何以爲之?敢稟,傳曰,仍佩往來。
安敬默在外,代以尹東壽爲事變假注書。
傳于李肇源曰,科次入侍。
傳于李肇源曰,入格儒生,明日待令。
金達淳啓曰,臣與右承旨李肇源伴直矣。纔已須資出去,伴直無人,同副承旨李基讓,卽爲牌招,何如?傳曰,允。
李肇源,以備邊司言啓曰,卽見平安道義州居燕商安櫟等上言,則以爲,公用條四萬兩,自朝家元無每年區劃者,而以一千隻帽稅四萬兩,以爲公用之需,而每年出帽之數,不過五六百隻,則其間不足之數,將近二萬兩,而廟堂以後市所捧稅錢,備帽稅不足之代,後市所捧稅錢,只爲四千餘兩,以此捧稅,無足有無於數萬兩不足之數。且公用條六千兩,貿銀每兩錢三兩三錢式,定價之後,從時價四兩二三錢,每每貿納,則無利,亦爲五六千兩,兩項負債,今爲數年,已至四萬餘兩之多,而每年帽稅不足及貿銀時無利,殆近二萬餘兩,商勢更無餘地,擔當無路,冬行迫頭,束手罔措。帽稅不足數及貿銀時無利等兩項弊瘼,特令變通爲辭矣。近來帽隻之未準千數,此是我國商賈輩用奸之致,豈眞由於彼中造帽之數,不能準千隻而然歟?年前,以帽稅之減縮,貸下關西官銀,以充公用不足之數者,已過累萬。雖曰許貸,還報無路,則其實白給,若此不已,則關西官銀,勢將靡有孑遺而止,寧不寒心?不得已復設後市,而交易物貸,使之不必如前定數,仍令灣尹,隨時通變,無敢以公用四萬兩不足之意,更報廟堂。如是定制,未及數年,有此猥濫之籲,民習極可痛惡。至於銀價事,當初銀一兩,以錢三兩三錢許貿者,此實出於爲渠輩優厚顧念之意,而今乃以不足之心,奔走京鄕,必欲增價者,寧不駭痛之甚乎?物之貴賤,物之情也。見今銀價之比前差踊,雖或然矣,貴之徵賤,旣貴矣,豈無賤之之日乎?隨其訴,每欲添給,則其求也,必無已。此係難繼之道,亦是難從之請,兩項事,竝置之,何如?傳曰,允。
李肇源,以備邊司言啓曰,卽見宮底典僕李弘弼等上言,則以爲,以懸房事言之。當初造家之時,許多物力,無路拮据,懸房文書,典當出債七千兩,六十戶分用,造家每日所出之利,專歸於債主,徭役與他懸房無異。且鄕屠肆革罷之後,姑無自廟堂給代稟處之事,一依鹽醢廛還退時例,戶·惠廳移送成均館錢中,以七千兩無邊貸下,則以此七千兩,還報債主,成均館所納錢每年一千兩式,流伊備報,鄕屠肆則二十一處,雖難盡爲復設,元泮人七處屠肆,依舊自在,依此例,就其可設處,復設爲辭矣。當初懸房之加出一處,特出於爲渠輩資生之聖意,而今於幾年之後,乃以造家時債物爲言者,極涉猥濫。至於戶·惠廳七千兩公貨,推移許貸,決是行不得之事。外方屠販,今旣革罷,且當申禁至嚴之日,無論多少,許令復設,非所可論。上言內辭緣,竝置之,何如?傳曰,允。
李肇源,以備邊司言啓曰,卽見都下冶匠朴永煥等上言,則以爲,無賴之徒,稱以破鐵廛,橫占中方鐵,積峙操縱,價直踊貴,貿買亦難,將未免束手廢業之境,一依丁未判下與壬子回啓,決給爲辭矣。丁未·壬子,雖曰有決給,壬子之後,又自廟堂,不爲許施,則其意豈徒然哉?見今六矣外百物,擧皆通共,而今乃一事二事,各隨所訴,欲副其願,則國家法令,民豈信之乎?此等處,決不可撓改。上言內辭緣,置之,何如?傳曰,允。
李肇源,以兵曹言啓曰,全羅道古阜居幼學朴震郁,長興居幼學文昌祚,京畿砥平居幼學權時元等上言,啓下臣曹,而限內不爲現身,依定式,竝勿施之意,敢啓。傳曰,知道。
李肇源,以訓鍊都監言啓曰,依下敎,御軍幕待令本局帳幕軍洪得喜·金應鐵等處,各木綿一疋施賞之意,敢啓。傳曰,知道。
李肇源,以御營廳言啓曰,依下敎,本廳帳幕軍全景福·李枝弘等處,各木一疋分給之意,敢啓。傳曰,知道。
丁巳八月二十二日辰時,上御春塘臺·瑞蔥臺。秋到記分製講入侍時,行都承旨洪明浩,行左承旨李集斗,右承旨李肇源,左副承旨李相璜,右副承旨金達淳,同副承旨李基讓,記事官柳遠鳴,假注書尹命烈,記注官金良倜,記事官金履永,原任直閣徐榮輔·南公轍·金祖淳,原任待敎李存秀,以次侍立。上具平戎服,御大次。敎曰,承旨先拜,除之。又敎曰,儒生,使之入就拜位。引儀引試官以下入就拜位,考官兼讀券官行吏曹判書閔鍾顯,行大司成趙鎭寬,直提學李晩秀,對讀官行副護軍朴宗來,刑曹參議李泰永,檢校待敎沈象奎,副司果朴鍾淳,試射考官領敦寧府事金履素,行大護軍趙心泰,行護軍李書九,參考官行副護軍兪漢寧·申大年·金益彬·朴應浩。丹楓亭分所試官行上護軍鄭民始,行護軍李漢豐·申大顯,行副護軍李周鳳,訓鍊正白東運。不老門分所試官行護軍徐有大,行副護軍南志默,內乘李惟秀,以次就拜位,唱四拜,行禮訖,命官以下進伏。履素曰,日間聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,昨·今年瑞蔥臺試射時,每値雨來,朝亦有雨意矣,今則開霽矣。上曰,卿其就座。命鍾顯·鎭寬,分書御題,擬沛張良請使人先行爲五萬人具食箋。達淳跪啓,傳敎懸題訖。上曰,講考官加差分設,而冊則以詩傳受講,可也。命書榻敎曰,行工曹判書金文淳,殿講考官加差下。仍命開講,生員天命翊等,以次應講。上曰,射員整齊,卽爲發射,可也。肇源跪啓宰樞執鼓,應射人以次發射。敎李祖源曰,信箭宣傳官之換告上下馬號令,萬萬駭然,事過後決棍三十度。卿之用棍太輕,故渠輩擧行如此,各別嚴治,可也。命書榻敎曰,行護軍洪仁浩·李益運,行副護軍李勉兢·宋銓,假承旨差下,前注書金履永還差,先入侍後謝恩。上曰,試官詣丹楓亭擧行,而自侍衛武臣,先爲呼名。左承旨·同副承旨,分詣丹楓亭·不老門。洪仁浩爲製述試所承旨,宋銓爲殿講執冊承旨,可也。上曰,武臣今旣畢射,貫革撤去。肇源啓請拾箭。上曰,帿布應射人中,未閑射技者,使之自不,而當射人則出去整齊,可也。以次放射訖。肇源啓請拾箭。上曰,試射頒賞,當於試放頒賞日,同爲之,入格人,無或等待,姑爲退去事,分付該營,可也。敎心泰曰,洗馬坪中巡時,立幾貫革乎?心泰曰,中巡立二十四貫革矣。命書榻敎曰,明日洗馬坪分所試放時,命官領敦寧進去,考官,壯勇大將·御營大將·都監中軍·摠戎中軍爲之。參考官,行副護軍金益彬·朴應浩,僉知鄭學畊·任聖說爲之。貫革則立二十貫革。上曰,應講人中,通栍,幾人乎?相璜曰,三通一,略二人矣。上曰,比較斯速爲之。冊則以周易受講,可也。比較訖。上曰,講居首人·下番翰林呼新來。履永承命出,塗墨進退。上曰,使之進前。李惟采進奏姓名。上曰,爾居在何處?惟采曰,居仁川矣。上曰,誰之族乎?惟采曰,前正言李垿之族矣。命退。上曰,試官來待鑄字所試所,承旨待捧券,詣閤,可也。仍還內,諸臣以次退出。
丁巳八月二十二日申時,上御便殿。秋到記科次入侍時,右承旨李肇源,記事官柳遠鳴,記事官金景煥,記注官金良倜,讀券官行吏曹判書閔鍾顯,行大司成趙鎭寬,二直提學李晩秀,對讀官行副護軍朴宗來,刑曹參議李泰永,檢校待敎沈象奎,副司果朴鍾淳,以次進伏訖。上敎肇源曰,試券畢捧乎?肇源曰,限前所捧十二軸,限後則八十一張矣。敎鍾顯曰,今日表題,果難做乎?鍾顯曰,然矣。命考券。上曰,限後試券,第爲分考,此是初不塡字軸者,雖有合作,不可賜第,而如有超出之作,則置諸賞格秩,無妨矣。考券訖。書等三下,坼榜。命書傳敎曰,秋到記殿講居首幼學李惟采,製述居首生員李錫祜,竝直赴殿試。講之次幼學李秉溫,製述之次生員徐有望,竝直赴會試。製述之次生員金炳翼,給二分。講略粗,製述次上,各紙二卷·筆三枝·墨二笏,賜給。又命書傳敎曰,入格儒生,明日待令。上曰,假承旨洪仁浩·李益運·李勉兢·宋銓,減下。出榻敎命試官先退。敎肇源曰,明日洗馬坪試放時,爾當進去。因此留門出去,待曉進去,而今日坐直,則政院入他承旨,牌招啓辭,自金虎門,牌招,可也。仍命退,承史以次退出。
上在昌德宮。停常參·經筵。
李基讓啓曰,行大司憲宋煥箕在外,執義·掌令二員,持平二員未差,監察茶時之意,敢啓。傳曰,知道。
李基讓啓曰,卽者義禁府都事來言,上言回啓,當於限內擧行,而知義禁趙心泰,洗馬坪試官進去,同義禁權裕·韓用龜,俱有臣病,只有判義禁閔鍾顯一員,不得備員擧行云。同義禁權裕·韓用龜,竝卽牌招,以爲擧行之地,何如?傳曰,允。
傳于李集斗曰,諸承旨持公事入侍。
傳于李集斗曰,入格儒生入侍。
傳于李集斗曰,左承旨入侍。
注書柳遠鳴差祭,代以呂東植爲假注書。
吏曹口傳政事,以林弘遠爲健元陵令,曺晦振爲參奉。
李基讓,以洗馬坪試所命官意啓曰,今此試放時,以二十貫革,今日內勢難畢試,二貫革加設之意,敢啓。傳曰,知道。
李肇源,以兵曹言啓曰,忠翊衛將趙命鎭,身病猝重,時月之內,無望供職,呈狀乞遞,實病旣如此,則輪番之任,不可久曠,改差,何如?傳曰,允。
李基〈讓〉,以刑曹言啓曰,卽接照訖所移文,則春川尹往欽,爲其姪浩代講,金川李東錫,爲其妹夫羅應奎代講,順川姜翼文,爲其弟相文代講,俱爲被捉於一所,豐川金洛,黃州鄭鎭化,水原李東炯等,以疊講亦爲被捉於一所,白川金載璞,黃州邊聖湜,砥平崔鍵,永柔李亨源等,以疊講被捉二所,平壤申應夢,亦以疊講,被捉於四所,竝爲移送本曹矣。謹按律文,則大典通編諸科條有曰,科場用奸者,邊遠充軍,照訖代講人,限己身充定水軍。疊講罪人金洛全羅道海南縣,鄭鎭化康津縣,李亨源興陽縣,李東炯平安道渭原郡,崔鍵昌城府,邊聖湜慶尙道熊川縣,金載璞咸鏡道三水府,申應夢富寧府,借講罪人羅應奎慶尙道機張縣,竝以科場用情律,邊遠充軍,自臣曹押送。借講罪人尹浩·姜相文等,方在本邑云,令各該道臣擧行事,發關分付。代講罪人尹往欽·李東錫·姜翼文等,限己身充定水軍,而令兵曹定配所,押送之意,敢啓。傳曰,知道。
戶曹啓目,粘連西部居幼學柳上言內辭緣,楊州土地事□,其稱冤,不是異事,令本道詳査決給,勳府土地事,令本府査實覆啓之意,分付,何如?判付啓,伸雪之後,籍産之還給,法律卽然。贈吏判柳夢寅家,未推田土,嚴飭該府·該道,斯速出給後,草記或狀聞,使幾百年後,拔例昭釋之擧,不至於無實之科爲旀,因此思之,故相許積,復官後籍産尙未出給云,本曹知悉,依法典擧行爲良如敎。
吏曹啓目,粘連興陽居幼學金德五上言,事係特恩,臣曹不敢直請許施,上裁,何如?判付啓,知樞之孫,不可爲知樞乎?況百歲老人,尤當拔例優待,令該曹口傳付知事事,分付爲良如敎。又啓目,粘連瑞山居生員金忠柱上言云云。今此忠柱之呼籲,殊甚猥越,勿施,何如?判付啓,贈單之二十年不下云者,事甚可惑,詳考,卽爲草記爲良如敎。又啓目,粘連洪州居權上言云云。權重彦之除授僉知,的實是白乎矣,朝官年八十者,每歲首,例爲狀聞加資,而重彦之獨漏於昨年抄啓之時,事甚斑駁是白乎所,見漏委折,移關該道,使之査實狀聞後,更爲稟處,何如?判付啓,應資人之公然見漏,必是該邑之不察。委折査問後,使道臣狀聞爲旀,老人之事,有不可知,前僉知權重彦,老職詳考前單,卽爲下批爲良如敎。又啓目,粘連木川居幼學曺光福上言內云云。月給米醬,非臣曹所管,置之。以推榮言之,年前因金慶麟之外孫曺光裕上言,慶麟三代推榮,卽爲啓下,以待光裕之來尋,至于今終不來尋是白如可,曺光福,又此呼籲是白乎所,慶麟推榮敎旨,今方出給於光福,而今又無難煩瀆,不可以鄕曲蚩氓,不識事體,置而不論。曺光福段,分付該道臣處,各別嚴勘,何如?判付啓,斗米之不給,査問該道爲旀,追榮官敎之過五年,尙不出給,使安寶敎旨,爲吏曹掩置之物者,萬萬痛惡。令刑曹嚴覈重繩後啓聞,以爲懲後之地爲旀,其時不察之判堂,從重推考爲良如敎。又啓目,粘連稷山居幼學朴基復上言云云。朴承宗,以昏朝首相,沈酣富貴,進不能悟主,退不能潔己,至有三昌之竝稱,則追削之典,亦其自取,而第其生也,有拱護西宮之意,其死也,有不可苟活之語。父子竝命,足見本心,故自癸亥以後,伸雪之論,果有甲乙之矛盾。今此後孫呼籲之際,所引諸臣之言,皆有可據,恐不可直歸之於欺罔猥越之科是白乎矣,此係百年前久遠之事,不可不審愼,議于大臣處之,何如?判付啓,久遠之事,雖難輕議,而幽菀之幾百年未伸,合有商量之道是隱乙喩,問于大臣及曾經吏判,收議後,更爲啓聞爲良如敎。
兵曹口傳政事,加設知事單金麗涵。
金達淳,以吏曹言啓曰,因忠淸道瑞山居生員金忠柱上言,臣曹覆啓判付內,贈單之二十年不下云者,事甚可惑,詳考卽爲草記事,命下矣。招問金忠柱,則以爲,其祖故同知晉慶及其從弟故同知復慶,丙申年分,追贈單子,同時入啓,俱未蒙啓下矣。至於年前復慶之子漢龜上言,得蒙追榮之典,而忠柱則居在鄕曲,且有事故,趁未上言,未蒙許施之恩典,今始來籲云。本曹則別無可據文蹟矣,敢啓。傳曰,後日政,卽爲下批,可也。
禮曹啓目,粘連龍仁幼學安錫光上言,其先祖贈左贊成弘國,戰亡一節,改錄其年月事蹟,以爲憑信之地事,更考事蹟,從實釐正,何如?判付啓,更考公私文績,如可釐正,釐正之意,分付內閣爲良如敎。
漢城府啓目,安城居草土金宗洙上言內辭緣,令道臣各別査實,覈出首犯,依律勘處,以爲懲後之意,分付,何如?判付啓,彦城之家,有此擧,旣聞之後,毋論訟理之如何,民習痛惡,令道臣査實痛治後,狀聞事,分付爲良如敎。
禁府啓目,向前考喧都事李·尹象基等原情云云。傳旨內辭緣,泛稱遲晩,竝只刑推得情,何如?判付啓,猥濫鳴錚之習,不可不禁乙仍于,今番雖嚴飭,而江以北部字內之擊錚,不啻夥然。渠輩旣不能禁於未然,則但當從實移送該曹,以聽處分是去乙,不此之爲,任其府隷之操縱,只以一名移送,有若存拔然者,大關後弊。特以渠輩信地之稍遠,除之屬耳,十分參酌,竝只以公罪,區別功議勘處。後復若此,則別樣重勘,斷不可已,此意,竝以嚴飭分付,放送爲良如敎。又啓目,向前藍浦前縣監權襈原情云云。問目內辭緣,泛稱遲晩,刑推得情,何如?判付啓,觀此爰辭,事實差爽,其後該倅拿問後,同爲議處,此囚姑爲放送爲良如敎。又啓目,向前靑陽前縣監黃道源原情云云。問目內辭緣,泛稱遲晩,刑推得情,何〈如〉?判付啓,除刑推議處爲良如敎。
刑曹啓目,衛外擊錚人陸召史,依先朝受敎,爲先放送是白在果,所供如此,上裁,何如?判付啓,駕側鳴錚,所見甚切,雖有別般呼冤之端而然是隱喩,付之道臣,詳査狀聞爲良如敎。又啓目,粘連寧遠郡殺獄罪人朴尙七獄事,不敢論斷,上裁,何如?判付啓,前此似此之獄,多從輕典,非屈法也,亦非顧藉也。且況意不在於必殺,卿等之見同然,以此以彼,依前此似此之獄施行,無所不可,寧遠朴尙七,嚴刑減死定配事,分付爲良如敎。
丁巳八月二十三日辰時,上御誠正閣。諸承旨持公事入侍,入格儒生,同爲入侍時,行都承旨洪明浩,行左承旨李集斗,左副承旨李相璜,右副承旨金達淳,同副承旨李基讓,記事官金履永·金景煥,記注官金良倜,檢校待敎沈象奎,以次進伏訖。相璜讀奏慶尙監司李亨元狀啓,興海郡守鄭致愚到任事。集斗讀奏江原監司徐有防啓本,遺棄兒給物數爻開錄事。基讓讀奏江原監司徐有防啓本,罪人同推開坐事。命書判付訖。上曰,都承旨如無公事,入格儒生,使之進前,各問姓名,可也。生員李錫祜·徐有望·金炳翼,進士金聖球,以次進奏姓名。上曰,應講儒生,昨旣登筵,不必進前,只令領賞而出,及第與給分者,先出,可也。明浩曰,臣於今番秋夕,健元陵祭享,以獻官進詣矣。贊者笏記,有所誤換,臨時釐正。享禮雖已順成,而初未申飭,臣固不勝惶悚。贊者之不能審察笏記,致有做錯,事甚未安。本陵官之常時不能檢飭,亦爲駭然,竝從重推考,守僕輩,令攸司從重科治,何如?上曰,贊者,比之寢郞,猶有間隔,而其在重祀典之道,聞甚竦然。當該寢郞,爲先汰去,令該府拿問嚴處。仍令該曹口傳差代,贊者不可以公罪闊略,罷職。雖以獻官言之,難免不飭之失,卿亦罷職,可也。出擧條達淳曰,蜂峴摘奸取稟,尙未允下,何以爲之乎?上曰,兼史一人進去。上命退,諸臣以次退出。
丁巳八月二十三日辰時,上御重熙堂。左承旨入侍時,行左承旨李集斗,記事官金履永,編修官卜台鎭,記事官金景煥,以次進伏訖。上曰,今番場中,所聞何如云耶?集斗曰,未及出去,故未有所聞矣。上曰,開門之早,果爲便士之道乎?集斗曰,誠然矣。上曰,監司之主試,果何如也?集斗曰,一時權宜之法,不妨如此,而稍久則易生弊,恐難永永遵行矣。上曰,注書之着儒巾入場屋終日,聞甚駭然。故事承旨,獨爲摘奸,而宣傳官·史官,則必與中官偕往,此所謂內摘奸,則史官之獨往,亦非古也。年前李翼晉,以史官,坐交椅,受堂上試官禮數,前式年史官,受臺監禮數,是甚事體乎?上曰,安東年事,有所聞耶?集斗曰,嶺南之地,中央皆沙石之地,今年不掛鎌處居多云,而至於安東,峽野相半,故雖在常歲,田災爲多,今年似尤夥然矣。上命退,承史以次退出。
上在昌德宮。停常參·經筵。
自開東至巳時,灑雨下雨,測雨器水深二分。
李基讓啓曰,行大司憲宋煥箕在外,執義·掌令二員,持平二員未差,監察茶時之意,敢啓。傳曰,知道。
傳于金達淳曰,禮房承旨馳詣懿陵,奉審摘奸以來。
傳于李肇源曰,軍士房承旨入侍。
李肇源啓曰,昨日洗馬坪別試射時,命官及承旨進去,一依親臨例擧行,則事體何如,而宰樞執鼓,放數執鼓等節,宣傳官及訓鍊院官員,當爲擧行,而初不待令。雖以兵曹言之,各項差備,亦不知委,事之駭然,莫此爲甚,當該兵曹堂上,從重推考,不爲待令之行首宣傳官及宣傳官·訓鍊院正,所當重勘,而本院請推之外,無他可施之罰,何以爲之?敢稟,傳曰,允。該房承旨,亦爲推考。雖非兵曹之知委,如此應行之事,何敢不爲待令乎?行首宣傳官·訓鍊院正,先汰後拿,令該曹口傳差代。不爲知委之承傳宣傳官,掌務宣傳官·頒賞日,記過待令,可也。
吏曹口傳政事,健元陵令林弘遠,監察鄭亮采,相換,健元陵參奉曺晦振,監役權中執,相換。
以江華留守申光履狀啓,本營軍兵及屬邑斥堠伏兵,試射放得中人役姓名,修成冊上送事,傳于李肇源曰,入格人等,依後錄,以本府所在弓箭木布,施賞後狀聞,而今番試射,在本府,卽罕有之擧,意亦在於慰悅,而及第不出,甚可惜也。更爲試取之類,卿其更試柳葉箭一巡,而二中以上,則後錄狀啓,一中則內下筒介一部,不中者,弓箭一部,賞給事,回諭。
李肇源,以兵曹言啓曰,訓鍊正前望中,在京無故之人,只有二人,以二望擬入之意,敢啓。傳曰,知道。
兵曹口傳政事,以鄭學畊爲宣傳官,以李石求爲訓鍊正。
以西部居柳復英等上言回啓,傳于李相璜曰,禮判,昨年專掌擧行矣,此回啓出給,詳問事實,筵稟後,成冊釐正。
以忠淸監司韓用和狀啓,溫陽郡守洪秉周,以不當引義之事,擅離職次,爲先罷黜,其罪狀,令攸司稟處事,傳于李相璜曰,其代,令該曹口傳差出,待下批,明日辭朝。該倅所爲,雖異於投印,亦與投印無異,拿問委折,如果投印,勘以當律事,分付。
吏曹口傳政事,以趙翼鉉爲溫陽郡守。
金達淳,以奉常寺都提調·提調意啓曰,東籍親耕田所種唐黍·粘粟·稻·豆·太五種,今八月晦間,當爲成熟之意,敢啓。傳曰,攝刈。
李肇源,以兵曹言啓曰,因刑曹草記,今番照訖講時,代講罪人春川尹往欽,金川李東錫,順天姜翼文,限己身充定水軍事,啓下矣。尹往欽,全羅道順天府水軍充定,李東錫,海南縣水軍充定,姜翼文,平安道三和府水軍充定,竝定驛子,押送之意,敢啓。傳曰,知道。
李肇源,以兵曹言啓曰,依下敎,承政院軍士房書吏廉得範·朴弘修·丁文九·張錫圭等,各決棍十度,牌頭吹螺赤李春根,決棍十五度之意,敢啓。傳曰,知道。
李基讓,以義禁府言啓曰,時囚罪人李·尹象基原情公事,判付內,猥濫鳴錚之習,不可不禁,今番雖嚴飭,而江以北部字內之擊錚,不啻夥然,渠輩旣不能禁於未然,則但當從實移送該曹,以聽處分,不此之爲,任其府隷之操縱,只以一名移送,有若存拔然者,大關後弊。特以渠輩信地之稍遠,除拜之屬耳,十分參酌,竝以公罪,區別功議勘處。後復若此,別樣重勘,斷不可已。此意竝以嚴飭,分付放送事,命下矣。取考律文,則大明律制書有違條有曰,凡奉制書,有所施行而違者,杖一百矣。李·尹象基,各杖一百,以公罪收贖,而尹象基十四代祖坤,佐命功臣,永安尉異姓五寸親云,公議各減一等,杖八十,以公罪收贖,李無功議云,杖一百,以公罪收贖,竝放送之意,敢啓。傳曰,知道。
李肇源,以禁衛營言啓曰,本營分授南山九嶷峯東邊體城頹圮處,今已畢築,把守軍兵,依例撤罷之意,敢啓。傳曰,知道。
領敦寧府事金履素箚曰,伏以昨於射放畢試之後,伏聞兵曹試記之有違例者,臣之昏謬不察,已萬萬悚懍,而該曹擧行之顚錯,亦甚駭然矣。蓋隨駕軍兵諸名色中,先受賞典者,皆當不赴於射放,故司僕所屬及前排吹鼓手等名色,則兵判旣承勿許更參之敎,只以雜色軍應試,至出擧條而今忽於諸名色中,拈出司僕所屬名色,修送試記,與他不受例賞者,混同應試,大是疎忽。如以見拔之前,排吹鼓手,謂因下敎而勿論,則今此混入之司僕所屬,又豈可以雜色而許赴乎?別試事體,本自不輕,則親承筵敎,又出擧條,而及其奉行,斑駁矛盾,殊欠審愼之義。此不可以一時失檢置之,當該兵曹判書李祖源,亟施問備之典,司僕所屬名色,入格試記拔去,以爲警飭釐整之地,恐不可已矣。取進止。答曰,省箚具悉卿懇。別試射之命官,試取體重,無異親臨,而應試之斑駁,有關國體。箚辭,依施。不能察推之該房承旨,亦爲推考。仍傳曰,此批答,遣史官傳諭。
丁巳八月二十四日辰時,上御重熙堂。軍士房承旨入侍時,右承旨李肇源,假注書呂東植,記事官金景煥·吳泰曾,以次進伏訖。上曰,昨日試放,果如儀整齊乎?肇源曰,臣與命官,終日不敢離設座之前矣。上曰,領敦寧箚辭所謂兵判做錯,緣何而然耶?肇源曰,試放中,司僕所屬,不當入而入故也。上命書箚批。上敎泰曾曰,爾旣以摘奸史官進去,則所捉者,只遐方無知之徒乎?泰曾曰,書手則幾徧場,而若僞造照訖帖,則京儒無此等事矣。上命書榻敎曰,二十六日以前,連値齋日,頒賞殿座,當於晦前爲之。領賞人等,下敎前勿爲等待事,知委。肇源曰,二十二日別試射時,隨駕畿營將校中,一名應試入格,而別單今日始爲修正以來,事甚稽忽。別單則捧入,而該道臣推考,何如?上曰,依爲之。出擧條命退,承史以次退出。
上在昌德宮。停常參·經筵。
藥房提調李時秀,行左承旨李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李海愚啓曰,行大司憲宋煥箕在外,執義·掌令二員,持平二員未差,監察茶時之意,敢啓。傳曰,知道。
李肇源啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
金達淳啓曰,綾安府院君具思孟,西原府夫人韓氏,平山府夫人申氏墓,遣近侍致祭事,禮曹單子,啓下矣。何承旨進去乎?敢稟。傳曰,左承旨進去。
李相璜啓曰,同副承旨李基讓,今日不爲仕進,卽爲牌招,何如?傳曰,許遞。與都承旨未差之代,前望單子入之,待下批牌招察任。
承旨前望單子入之,徐邁修·李海愚落點。
傳于李集斗曰,左承旨入侍。
傳于李肇源曰,軍士房承旨入侍。
傳于李海愚曰,右副承旨入侍。
以洪秉周·成肯柱·沈來永·沈鑏·白東運囚單子,傳于金達淳曰,今日捧供。
吏曹口傳政事,健元陵令鄭亮采,漢城庶尹尹耆東,相換。
李肇源,以都摠府言啓曰,今日入直內三廳武兼禁軍及軍兵等當爲中日習射,而國忌正日相値,不得爲之之意,敢啓。傳曰,知道。
李肇源,以兵曹言啓曰,來九月·十月當上番騎兵二百四十二名,依定式,本曹點考後,仍令該曹,襦衣題給之意,敢啓。傳曰,知道。
李肇源,以御營廳言啓曰,本廳哨官李恒運,受由下鄕,過限不來,汰去之意,敢啓。傳曰,知道。
禁府啓目,溫陽前郡守洪秉周原情云云。傳旨問目內辭緣,泛稱遲晩,刑推得情,何如?判付啓,道伯旣定兼官,使之察任,則亦難擅行,實異投符,而狀語論列,旣如許,其間必有妄率之擧而然,區別功議,考律勘放後,草記爲良如敎。又啓目,前行首宣傳官沈鑏,前訓鍊院正白東運等原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允爲旀,今明連値齋日,以草記勘放爲有矣,功議段,區別減等爲良如敎。又啓目,健元陵前令成肯柱,前參奉沈來永等原情云云。傳旨內辭緣,泛稱遲晩,竝只刑推得情,何如?判付啓,除刑推議處照律爲旀,區別功議,草記爲良如敎。
丁巳八月二十五日辰時,上御重熙堂。軍士房承旨入侍時,右承旨李肇源,記事官金履永,記注官金良倜,記事官吳泰曾,以次進伏訖。上曰,監試榜,何當出云耶?肇源曰,明早當出云矣。上曰,陞補,昨果設行耶?肇源曰,然矣。上曰,左承旨入侍。賤臣承命出傳,左承旨李集斗進伏。上曰,近來朝廷,全不留心於格例間事,所貴乎曾經翰注者,以其練達朝體,而近來翰注,纔經當日筵席,則以當日無事爲幸,而至於如何爲曲拜,如何爲分左右,如何分楹內外等節,不究其法意之所在,一向倀倀做去,爲承宣者,亦莫不然,豈不悶然乎?聖人亦云據於德而威儀,維德之隅,若不先正其廉角,則德安所據哉?故入太廟,每事問格例之不可忽,蓋如是矣。我國謂之胥吏之國者,以其胥吏之綜練法例,爲官長者,必從而問之故也。近來則胥吏,亦無以綜練見稱者,直緣自傔從,未嘗擇人。故胥吏之由此差役者,自不免若是鹵莽,傔從之不擇,亦緣今人之不及古人,其勢然也。大抵弊源,專出於士大夫之不讀書,史記姑舍是,至如經書,雖不能心得而體行,如守僕輩之笏記,不可一日不講。故如故相趙顯命·徐志修輩,雖非學問從事者,而平居常誦經書,至於小注而不遺,當世之俗,槪可知也。一自乙亥以後,全未聞留心經術者,而近日無論此邊彼邊,皆以經傳,屬之弁髦,何責乎邪學之滋起乎?至於日前表題,滿場皆云昧解,寧不寒心?集斗曰,非但昧解,所作亦不成說。自上右文之治,何如,而功令之文,亦若是莽拙,臣誠莫曉其所以然矣。上曰,此皆不讀書之致。予之讀書也,雖未能字會句解,而每讀十數遍,覆以書板,如無書板,覆以他冊,本文章句,字劃偏旁,莫不森然羅列於書板他冊之上,以至夜寢朝起,莫不恍然現在於心目之間,若其畢竟成就,無論經史八家,各隨其才稟之高下,而融液通貫之效,專在於讀書。山林閭巷,豈曰無眞箇讀書之士,而至如近日石竇之內,科場之間,滔滔者流,安可與共成右文之治哉?集斗曰,德行爲本,文藝爲末,近來士大夫,全無勅躬務本之人,其於文藝,又可知也。今日急務,似莫若先務小學之工,自愛親敬長隆師親友之道,講明得熟矣。上曰,往在先朝,董率文敎,非不至矣。章甫往往有不識表規者,先做虛套,及其入場,只要塡却數字,以此入格者有之,其莽劣如此,而其中專門善手,亦多有之。近來名以科儒者,孰不知進賀請謝之規式,而亦無有嶄然卓出者。至以人品言之,喜脫略病繩墨者,亦不無可觀者存,而近世則人人皆同,泯然一包,歷觀今古人才之杳然,必無如此之時矣。集斗曰,脫略繩墨者,往往有之,則可要之不如拘檢者多矣。上命退,承史以次退出。
丁巳八月二十五日午時,上御誠正閣。右副承旨入侍時,右副承旨李海愚,記事官金履永·金景煥,記注官金良倜,以次進伏訖。上曰,京畿監司·廣州留守入侍。出榻敎賤臣承命出,與京畿監司李在學,廣州留守洪檍,偕入進伏。上敎在學曰,沿路諸邑舊還蕩減事,果如何區處?在學曰,今番行幸沿路諸邑舊還蕩減,新還除耗事,下敎矣。還案中,餉穀石數,雖不甚多,若或一減一存,恐有吏緣爲奸,民未蒙惠之患,而旣係軍餉,與他自別。故臣不敢竝請蕩減矣。上曰,一體蕩減,可也。出擧條在學曰,今番蠲惠傳敎中,金浦·富平·安山等邑民人,皆蒙當年還·耗除減之惠,而陽川不入於其中,故敢此仰達矣。上曰,一體施行,可也。出擧條在學曰,陽川·金浦·富平·安山等四邑,當年還·耗除減事,下敎矣。耗條中,臣營所管各樣穀物,皆是逐朔支放之資,不可不給代需用。雖以已例言之,在前如此之時,亦有自廟堂區劃給代之事,故敢此仰達矣。上曰,令廟堂草記,可也。出擧條上曰,黃·白充丁事,果何以査正耶?在學曰,此事,實難釐正矣。上曰,守·摠兩營保軍之多,實爲莫大之痼弊。蓋京營保軍,爲十數,則營門各邑,轉加其數,幾乎倍蓰,畿營則徐龍輔按道時,略加釐正,而八道蓋莫不然,先自本數釐正,然後庶爲革弊源之道矣。旣以此事,有別遣繡衣之敎,則令不可不信。繡衣下去之前,各別釐正,不至執頉,可也。檍曰,黃口,容或易査,而白骨,尤難査出。各邑雖行里代丁之法,而自本里匿置者,亦多矣。上曰,然里代之法最勝,故李宗城之按箕營也,通一道行此法,至今收效云矣。上敎檍曰,卿則可以便養矣,何當下去,而內行,亦爲率去耶?檍曰,臣則非久當下去,而內行則賤息輩,自可同去矣。上曰,卿之陪往,亦何妨耶?旣過回婚禮,三子俱着帽,團聚一府,是何等福力也?府中凡百,果如何?檍曰,臣旣新到,且文簿自舊留守處,尙未收致,姑莫知裏面之如何,而餉穀之漸縮,實爲難處云矣。上曰,添餉條,不得自本司取用,此後則似勝於前日矣。在學曰,臣伏承儒生應製·校卒試射,依昨年爲之之下敎,而應製有昨年之例,試射則無之,何以爲之乎?上曰,斥堠伏兵及擧行校卒,以一中以上,修試記以入。廣州則只以官屬,修成冊以入。儒生,待下御題,列邑,修上畿營。廣州則直上,而各書臣謹封,可也。在學曰,陽川·富平,有改量之敎,而此事決難善成。富平前倅鄭東協,亦非疎闊底人,而未及式年,其弊已如此。且物力之多,殆近三千緡,如陽川小邑,何以經紀乎?上曰,民旣以此爲請,則烏可不許乎?然改量或不能爲,査陳,斷不可已。且如富平倅之勤幹者,不肯爲,而誰可爲之乎?檍曰,量田果是極難爲之事。臣之在錦營時,欲行量田之政,與文義倅李基讓相議,深知其裏面者,惟此一人矣。上曰,此人,左相薦之,而未知其爲人之如何。果何如人也?檍曰,爲人質實周通,又能文能解事矣。上曰,今番加資,亦莫非有數存焉矣。檍曰,本府出鎭後,公都會年年設行事,定式,而乙卯條設行時,其時判官,出自內閣,爲參試,慶安察訪,卽本府屬,故亦爲參試。丙辰條,則前留守臣徐有隣,不爲擧行,今年則若無事故,當爲設行,而時判官,旣是蔭官,恐不可參試。本府衙門雖尊,異於道伯,則各邑守令,直自臣營,發關差定,有難擅便,敢此仰達矣。上曰,令該曹稟處,可也。出擧條上命退。諸臣以次退出。
上在昌德宮。停常參·經筵。
殿座罷後,內閣·政院·玉堂·藥房,口傳問安。答曰,知道。
金達淳啓曰,明日常參·經筵,取稟。傳曰,停。
李海愚啓曰,行大司憲宋煥箕在外,執義·掌令二員,持平二員未差,監察茶時之意,敢啓。傳曰,知道。
傳于金達淳曰,同副承旨入侍。
兵曹口傳政事,以金益彬爲宣傳官。
李集斗,以戶曹言啓曰,宗廟東西外墻垣修改吉日,令日官池景喆推擇,則今月二十八日卯時爲吉云,以此日時,始役擧行,何如?傳曰,允。
李相璜,以忠勳府言啓曰,今此幼學臣柳,以其先祖贈吏判柳夢寅伸雪後,籍産還推事,上言,啓下戶曹,覆啓判付,伸雪之後,籍産之還給,法理卽然。贈吏判柳夢寅家,未推田土,嚴飭該府·該道,斯速出給後,草記或狀聞,使幾百年後,拔例昭釋之擧,不至於無實之科爲旀,因此思之,故相許積,復官後籍産,尙未出給云,本曹知悉,依法典擧行事,命下矣。臣府如有柳夢寅家産之可以還給者,則成命之下,豈敢不對揚德意,出給其祀孫,而柳之稱以舊物,呈狀願推者,卽光陽·白川·興陽·礪山等地所在田畓也。光陽·白川,則臣府之受賜於宣祖朝,謄錄所載,明白無疑,礪山又是戊申·乙亥新籍,則一以恩賜田畓而年條相左,一以新屬土地而前後逈異,以此以彼,初非可論。至於興陽田土,則初以府案中,無出處之懸註,故慮或爲柳家物而出給矣。以其私券,終無依據,多有疑端,旋卽還收,則柳無辭可辨,而乃敢上言煩籲,其爲猥濫,誠極可駭。府屬田土中,如果有近似於柳家籍産者,則今於判付申飭之下,豈敢有所靳持,而事狀如此,不得出給之意,敢啓。傳曰,卿等俱是拔例差下者,則府中故實,未必詳知。至於田土有無,亦無關係者,等是私物,仍屬府庄,還給柳氏,亦有何關係乎?昨年故相之直請以本府屬之度支,有所奏而不許之者,卽存羊之義也。今於土地還給,何敢張皇草記乎?卿等有司之任,一竝施以刊削之典。此草記還給,可也。
李肇源,以備邊司言啓曰,卽見江華留守申光履狀啓,則非啓非疏,有乖事體,所當重勘,而此是近來謬例,有非此守臣之創開,該守臣,姑先從重推考,俾知啓體與疏體,各自逈異,無敢復踵謬例,原狀啓,旣不踏啓字而下,本司自本司,還下送,雖以該房承旨言之,所當措辭入啓,而忽急之際,未免不察,亦爲從重推考,何如?傳曰,此狀啓,何狀啓乎?不踏啓字而下備局,必是政院之混下狀啓還入,其承宣,査覈論勘,可也。
李肇源,以備邊司言啓曰,卽見慶尙監司李亨元狀啓,則備陳綿農失稔之狀,仍以爲謹就列邑,參瓦分等,稍實二十四邑,之次二十五邑,尤甚十八邑,先定邑分等,更分三等之面里,尤甚邑尤甚面里,兵曹·禁·御營軍布,各衙門身貢布,竝純錢,尤甚邑之次面里,之次邑尤甚面里。兵曹·禁御·營軍布木邊中,五分一則本木,四則代錢,各衙門身貢布,竝純錢,尤甚邑稍實面里,之次邑之次面里,稍實邑尤甚面里,兵曹禁御營軍布木邊中,四分一則本本,三則代錢,各衙門身貢布,竝純錢,稍實邑稍實面里,稍實邑之次面里,之次邑稍實面里,兵曹·禁御·營軍布木邊中,錢木參半,各衙門身貢布,竝純錢。至於訓局砲保,事體與他自別,不敢輕易議到,而本木準捧,實無其路,竝請令廟堂,稟旨分付矣。本道綿歉,參以前聞,則狀辭論列,恐不爲過,其所分等,亦頗該詳。京司需用,雖極可悶,其在仰體朝家德意之道,有不可靳持,一竝依狀請施行。至於訓局砲保,道臣以事體之自別,不敢仰請,而旣云本色準捧,實無其路,則揆以一視之義,亦難全然置之。尤甚邑尤甚面里純錢,尤甚邑之次面里,之次邑尤甚面里,折半代錢。尤甚邑稍實面里,之次邑之次面里,稍實邑尤甚面里,三分一代錢,稍實邑稍實面里,稍實邑之次面里,之次邑稍實面里,四分一代錢之意,分付爲宜,而面里分等之法,雖曰綜核之政,錢木分數之時,最多奸弄之竇,苟非守宰實心對揚,使小民瞭然於各其所納之錢邊爲幾,木邊爲幾,則合名作疋之際,每致疑眩,以此意,措辭嚴飭,以爲民蒙實惠,吏鄕任掌輩,無敢容手之地,何如?傳曰,允。
李肇源,以御營廳言啓曰,本廳來十一月·十二月兩朔應立右部右司屬忠淸左道五哨軍兵。十月二十五日,京中逢點,十一月初一日,與中司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布,上送事,本道監·兵使處,措辭知會之意,敢啓。傳曰,知道。李肇源,以御營廳言啓曰,本廳來九月·十月兩朔,應立右部中司屬忠淸左道五哨軍兵五百十七名,今已逢點整齊矣。九月初一日,與左司軍兵,替代立番後,舊軍放送之意,敢啓。傳曰,知道。
李海愚,以義禁府言啓曰,時囚罪人成肯柱·沈來永等,原情公事判付內,除刑推議處照律,區別功議草記事,命下矣。成肯柱·沈來永等,身爲齋郞,莫重祭享,不能謹飭,致有此笏記誤換之擧,揆以法意,誠極驚駭。竝以此照律,罪取考律文,則大明律祭享條有曰,失誤行事者,杖一百,大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。成肯柱·沈來永等,各杖一百收贖,告身盡行追奪,而成肯柱五代祖櫟,寧國原從功臣慶安君異姓四寸親云,功議各減一等,杖八十收贖,奪告身三等,沈來永五代祖之源,振武原從功臣云,功減一等,杖九十收贖,奪告身四等,竝放送,何如?傳曰,允。
李海愚,以義禁府言啓曰,時囚罪人沈鑏·白東運等,原情公事,判付內,今明連値齋日,以草記勘放,功議區別減等事,命下矣。沈鑏·白東運等,傳旨內,昨日洗馬坪別試射時,命官及承旨進去,一依親臨例擧行,則事體何如,而宰樞執鼓,放數執鼓等節,當爲擧行,而初不待令,雖非兵曹之知委,如此應行之事,何敢不爲待令乎?拿處。罪取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。沈鑏·白東運等,各杖一百收贖,告身盡行追奪,而沈鑏七代祖忠謙,扈聖功臣靑陵府院君八寸親云,功議各減一等,杖八十收贖,奪告身三等,白東運,無功議云。杖一百收贖,告身盡行追奪,竝放送,何如?傳曰,允。
李海愚,以義禁府言啓曰,時囚罪人洪秉周原情公事,判付內,道伯旣定兼官,使之察任,則名雖擅行,實異投符,而狀語論列,旣如許,其間必有妄率之擧而然,區別功議,考律勘放後,草記事,命下矣。取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十,奪告身三等,犯枉法受贓外,笞杖竝收贖矣。洪秉周,杖八十收贖,奪告身三等,而其六代祖命元,靖社原從功臣云,功減一等,杖七十收贖,奪告身二等,放送之意,敢啓。傳曰,知道。
丁巳八月二十六日辰時,上御春塘臺。抄啓文臣親試入侍時,行左承旨李集斗,右承旨李肇源,左副承旨李相璜,右副承旨李海愚,同副承旨金達淳,記事官金履永,記注官金良倜,記事官吳泰曾,以次進伏訖。上曰,壯勇使進前。壯勇大將鄭民始進伏。上敎民始曰,不老門·丹楓亭,亦設射放分所,而堂上·將官各一人,與哨官一人,爲試官,可也。民始曰,臨殿勞動,聖體,若何?上曰,一樣矣。民始曰,寢睡·水刺之節,何如?上曰,一樣矣。民始曰,王大妃殿氣候,何如?上曰,一樣矣。民始曰,惠慶宮氣候,何如?上曰,一樣矣。上曰,抄啓文臣,幾人入來乎?履永承命出,回奏曰,先入者爲十一人矣。上曰,外儀整齊,試官率抄啓文臣先入者,行禮。注書與翰林,亦下去應試,可也。履永·泰曾退出。假注書呂東植,記事官金景煥進伏。引儀唱試官以下行禮,二提學沈煥之,二直提學李晩秀,檢校直閣金祖淳,以次行禮訖,進伏。上曰,懸題紙入之。祖淳擎紙入。上命書御題擬沛張良請先人先行爲五萬人具食箋,祖淳擎出懸題。引儀唱,抄啓文臣跪·俯伏·興·平身。上敎集斗曰,試所承旨,率抄啓文臣,隨閑暢處,使之應制以進,可也。上曰,抄啓文臣中時帶臺職人,許遞。出榻敎煥之曰,今此抄啓文臣親試,已有成命,則應試諸人,所當謹俟其日,以爲齊會之地,而具得魯,乃於日前,擅出郊外云,事甚可駭,拿處,何如?上曰,筵退後査問委折以啓,可也。出擧條上曰,升補,已出榜乎?肇源曰,姑未出云矣。上曰,題則云何?肇源曰,詩題則朝服見子孫,賦題則竊識視之云矣。上曰,詩題無東人乎?肇源曰,無之矣。上曰,舊抄啓文臣李益運·李勉兢,使之待令,可使也。上曰,隨駕軍兵頒賞,及禁軍試射,明日爲之,可也。仍命書榻敎曰,頒賞,明日待令,侍衛,以入直磨鍊,雲寶劍,置之,殿座處所,以試射處所爲之。民始曰,明日當先爲頒賞而後,爲試射乎?上曰,依此爲之,好矣。上曰,待敎入侍。賤臣承命出傳,與檢校待敎沈象奎,偕入進伏。上曰,今番行幸時,所過彭浦爲名地,聞是金安老鑿引江水之處,而其長爲幾里?民始曰,殆四十里云矣。上曰,京江近甚淺灘,旱乾之際,或有徒涉之時云。今若疏濬,如金安老之鑿開別浦,則可以用力否?民始曰,事功甚鉅,今則似難輕議矣。上曰,射放試記,修入,以爲頒賞等第之地,而十八技藝,亦於今日,試取,可也。上曰,前承旨洪仁浩,使之入來,與勉兢·益運,同爲賞格付籤,可也。民始曰,明日試射,亦以頒賞服色爲之乎?上曰,依此爲之,可也。民始曰,本營把摠鄭學畊,昨日除拜宣傳官矣。本營多有擧行事,該廳之任,自多相妨,事甚可悶,故敢此仰達矣。上曰,改差,其代,令該曹口傳差代,可也。出擧條上曰,月覲門,除標信開鑰,使入各營帳幕,可也。上曰,承旨二人外,歸院,可也。相璜·海愚退出,試記修入訖。上移御幕次,行御射。命民始·晩秀·益運·勉兢·達淳,侍射。上曰,抄啓文臣中善射者,亦爲入射,可也。嚴耆·李東萬,承命侍射。上命賜諸臣饌,抄啓文臣同嘗。上還內,諸臣以次退出。
丁巳八月二十六日辰時,上御便殿。同副承旨入侍時,同副承旨金達淳,記事官金履永,記注官金良倜,記事官吳泰曾,以次進伏訖。上曰,抄啓文臣親試之退行者,今日爲之,待令于監印所。出榻敎達淳曰,臣於今番入院,因金吾回啓,始知有韓孝純子孫上言鳴冤之擧矣。回啓,旣已蒙允,上言人,自當照法勘處,而此等上言,無難抄啓,是何道理?今人雖不嚴於義理,明於典故,孝純干犯,人孰不知,亦焉有毫分可原之端哉?然猶曲循捧入,是則所以啓僥倖覬之心也。以孝純之干犯,尙欲伸雪之是圖,其將天下,更無不可雪之罪,念之及此,誠亦寒心矣。上曰,當初抄啓,果不緊矣。誰之所爲云耶?達淳曰,該房則李基讓,而與僚員相議爲之云。大抵渠輩稱冤之端,雖曰老昏不省,而前後庭啓,無不首參,公私文蹟,已成不刊之案,古今公議,自有莫嚴之義,則義理所關,何敢乃爾乎?臣誠憤惋,初欲以文字仰陳,而事關僚員,同在一院,故未免泯默至今,自上若不處分,以嚴隄防,則來後之弊,有不可言矣。上曰,前此似亦數番捧納矣。達淳曰,以回啓見之,似有是事,而豈可引而爲例,每每如是乎?所謂趙䃏子孫,亦有鳴冤之擧,臣固孤陋,久遠事實,未能詳悉,而以渠上言見之,其緊入於庚申之獄,不可遽議於原恕者,明甚,而亦且捧入。夫戊午·庚申之事,何等干犯,而乃敢容易議到乎?今人不解故事,大義漸至湮晦,此等處,必須自上嚴斥,然後世道可以少靖矣。上曰,抄啓文臣,出令已久,何尙不待令乎?卽爲催促,可也。命退,承史以次退出。
上在昌德宮。停常參·經筵。
金達淳啓曰,明日常參·經筵,取稟。傳曰,停。
李海愚啓曰,行大司憲宋煥箕在外,執義·掌令二員,持平二員未差,監察茶時之意,敢啓。傳曰,知道。
金達淳啓曰,來初一日輪對日次矣,敢稟。傳曰,當次人受點,後日次來待。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
金達淳啓曰,當該照訖試官等,事過後捧現告,勘罪事,命下矣。何傳旨捧入乎?敢稟。傳曰,拿處,捧供勘律。
徐邁修啓曰,今日殿座時,承旨當爲備員,而左承旨李集斗奉命出去,無以備員,何以爲之?敢稟。傳曰,許遞,前望單子入之,待下批牌招察任。
承旨前望單子入之,韓晩裕落點。
以兵曹額外內禁衛秋等試射優等人別單,傳于李肇源曰,第二人,所當弓矢賜給,而三矢百三十步俱入,亦自不易,今番則大比且在近,直赴會試。
兵曹口傳政事,行護軍李集斗。
李肇源,以備邊司言啓曰,頃因黃海監司李義駿狀啓,軍布代納,參考已例,消詳狀聞後,稟處之意,覆啓行會矣。卽見其狀本,則以爲通一道綿農,被災無前,徵布之無路,可謂無此疆爾界。在前己酉·庚戌·辛亥等年,亦以綿歉,代納純錢,而猶未若此時之爲甚。各軍門各該司,各色價布及江都所送選武布,限明年九月,當特許純錢代納事,請令廟堂,稟旨分付矣。本道綿歉,被水災處則固無可論,而不被災面里,及其他諸邑,比諸嶺南,似或無遜。嶺南則分三等區別,本道則全一道純錢,恐爲太過。且於年前,以本道之不分衙門輕重,混請代錢後,無得如是之意,嚴加論責,今此狀請,所當勿施,更令修正以聞,而民人之望已久,出秩之限將迫,伏況繡衣,纔奉慰諭災邑之命,德意所曁,道內輿情,無論彼此,必當一倍顒祝。特依庚戌··辛亥等年已例,各軍門各衙門,各色納布及江都所送選武布,一竝限明年九月,當純錢代納之意,卽爲分付,何如?傳曰,允。
李相璜,以司饔院都提調意啓曰,江民石重喆等上言批旨內,此弊,聞之熟矣。其所釐弊之方,令該院草記事,命下矣。招致石重喆等,細問渠輩情願,詳考本院事例,則每年漁所有結復所收米,三百二十四石,以爲進上及封餘雜費策應之用,而所謂挾船千戶等漢,不有法意,種種勒徵橫侵,自昔已然,非不隨卽矯救,而爲弊自如,則江民之有此號冤,誠亦豈怪?第其所訴,不但在挾船,貿易一事,細究本情,專欲圖得五邑漁戶·復戶條四百餘結,創爲貢物名色,如漁父作契之類,蓋此漁戶復結。粵自設箭之始,至于今屢百年來,五邑許多漁戶,賴以資生,傳子傳孫,有同永久之世業。今若一朝奪此與彼,則在江民,雖有牟利專榷之幸,在漁戶,反有失業渙散之慮,較之挾船之弊,其所冤抑,必有甚焉,則實不可遽然議到。雖以江民言之,若祛挾船千戶徵索之患,則在渠生涯,實無所妨,而必欲奪取漁戶之命脈者,太涉無厭。上言內辭意,勿施。至於挾船。爲弊,亦不可不趁卽矯革,此則就漁所貿易剩條及十年以來謄錄外雜費諸名色中,略略裁減,使之從便私貿,依例進排,而千戶挾船名色,永爲革罷,則剩條與裁減之數,足可相當分排,而江民稱冤,自歸於無麪之不托,以此定式遵行,何如?傳曰,允。
李肇源,以兵曹言啓曰,宗廟東西外墻垣,修改之役,今月二十八日始役事,自戶曹草記,啓下矣。毁墻每處內面,令繕工監,堅遮圍排,各定衛軍二名,限改築間,嚴加守直,亦令巡邏營門,各別巡察之意,分付,何如?傳曰,允。
李肇源,以兵曹言啓曰,今此冬至兼謝恩使一行赴燕時,所把驛馬,必須前期分定,然後可無窘急之患。應把驛馬四十五匹內,忠淸道八匹,全羅道十匹,慶尙道二十匹,來九月二十日,京中逢點,江原道四匹,咸鏡道三匹,直送安州。同月二十五日逢點之意,五道監司處,行移,何如?傳曰,允。
李集斗,以戶曹言啓曰,時御所內,各司雨漏處修改吉日,令日官崔景烈推擇,則今八月二十九日卯時爲吉云,以此日時,擧行,何如?傳曰,允。
李相璜,以漢城府言啓曰,今五月二十三日,因慶尙監司李亨元孝烈旌閭狀啓,有旌閭豎立後,啓聞事,判下矣。卽接西部令李宗恢牒報,則蓮池契故孝子安豐君旌閭,今月二十六日豎立事,報來之意,敢啓。傳曰,知道。
李肇源,以訓鍊都監言啓曰,依傳敎,馬才應試馬兵,不善抄出,當該別將李東植,決棍十度汰去之意,敢啓。傳曰,知道。
李肇源,以御營廳言啓曰,依下敎,訓鍊都監牢子次知敎鍊官禹德中,決棍十度之意,敢啓。傳曰,知道。
以黃海監司李義駿狀啓,價布特許純錢代納,令廟堂稟旨,分付,臣則惶恐待罪事,傳于李肇源曰,勿待罪事,回諭。
丁巳八月二十七日辰時,上御春塘臺。隨駕軍兵頒賞入侍時,行都承旨徐邁修,右承旨李肇源,左副承旨李相璜,右副承旨李海愚,同副承旨金達淳,記事官金履永,假注書呂東植,記注官金良倜,記事官吳泰曾,二直提學李晩秀,檢校直閣金勉柱,檢校待敎沈象奎,壯勇大將鄭民始,禮曹判書李時秀,兵曹判書李祖源,以次侍立訖。上具戎服,乘馬,出萬八門·保定門,由明光門·靑陽門,至春塘臺,下馬,升座。上曰,頒賞諸人,各其營整齊待令乎?肇源曰,已爲團束矣。時秀曰,內苑試射,連日勞動,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,惠慶宮氣候,何如?上曰,一樣矣。上曰,兵判及各營將臣參見,除之。上曰,校卒頒賞,旣自各營團束,則御將兼領訓局矣,兩營信地,可以承接乎?肇源曰,可得承接云矣。上曰,訓鍊都監牢子頒賞時,不爲跪受,次知敎鍊官,出付御營大將,決棍十度,汰去,可也。上曰,李塘,曾經承旨矣,假承旨差下,禁營頒賞處,使之進去,可也。上曰,隨駕朝臣,應射頒賞者,亦爲一體頒賞,可也。民始·晩秀及行工曹判書金文享,前承旨李勉兢,兵曹佐郞鄭文始,以次頒賞。上入小次,命侍衛皆退。仍敎曰,承宣二人外,亦皆歸院,可也。邁修·相璜·達淳退出,履永亦隨退。上曰,今日旣行本營試射,而訓局又以頒賞入來,馬兵別將,抄出馬才人,試藝,可也。上曰,御將,旣是前外使,摠使亦是前大將矣,本營大將應射時,同爲應射,可也。民始及行上護軍金持默,行大護軍趙心泰,以次應射。上命書榻敎曰,該營馬才軍應試,落馬夥然,多不能成樣。當該大將,爲先從重推考。不出抄出之馬兵別將,令該大將,決棍汰去。試射畢,閣臣·承史及本營將官以下,命宣饌。上還內,諸臣以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金達淳啓曰,明日常參·經筵,取稟。傳曰,停。
李每愚啓曰,行大司憲宋煥箕在外,執義·掌令二員,持平二員未差,監察茶時之意,敢啓。傳曰,知道。
李肇源啓曰,右邊捕盜大將李得濟,以善騎別將,明日沙阿里習陣出去矣,所佩命召及大將牌·傳令牌,何以爲之?敢稟,傳曰,仍佩往來。
傳于李肇源曰,諸承旨持公事入侍。
傳于李肇源曰,軍士房承旨入侍。
傳于李肇源曰,京畿監司留待。
傳于李肇源曰,閫帥·守令留待。
傳于李肇源曰,下直閫帥·守令入侍。
傳于李肇源曰,京畿監司入侍。
備忘記,富寧府使柳相亮下直,長弓一張,長箭一部,片箭一部,筒兒一箇賜給。
傳于李海愚曰,右副承旨入侍。
金達淳啓曰,日次儒生殿講,還宮後更稟事,命下矣。以何日爲之乎?敢稟。傳曰,明日爲之。專經文臣殿講及文臣製述,同日爲之,處所,便殿爲之。
傳于金達淳曰,明日當由逌瞻門,展拜景慕宮,該房,知悉。
韓晩裕啓曰,明日展拜,承旨當爲備員,未差之代,政官牌招,開政差出,待下批,仍卽牌招,以爲進參之地,何如?傳曰,前望單子入之,待下批,牌招。
傳于李肇源曰,次對久未爲之,再明日次對,進定於明日。
金達淳,以成均館大司成意啓曰,曾因大司成臣南公轍所啓,本館入直久任郞廳外,凡郞無敢入直,若以代員替直,則亦例下都監郞官例,必也草記,然後代直事,特敎定式矣。久任直講金銑,典籍鄭履綏,俱以照訖講試官,方在就理,司成尹羽烈,身病猝重,時無入直之員,不得已以他郞官,姑爲代直之意,敢啓。傳曰,司成尹羽烈改差,其代令該曹口傳差出,使之今日內入直,可也。
吏曹口傳政事,以宋翼孝爲司成。
兵曹口傳政事,以具明遠爲忠淸水使。
金達淳,以禮曹言啓曰,圖畫署畫員李宗秀有頉,代本署祿窠,以差備待令畫員金在恭,依節目,陞付之意,敢啓。傳曰,知道。
李肇源,以兵曹言啓曰,羽林衛將李觀成,素患痰癖之症,近益添劇,時月之內,無望供職,呈狀乞遞?實病旣如此,則宿衛領軍之將,不可久曠,改差,何如?傳曰,允。
李海愚,以刑曹言啓曰,今番監試初試一所移文內,利川李邦裕,持李邦海照訖帖,安城崔仁幹,無帖冒入,陰竹南夏尙,持僞造照訖帖,瑞興李寅弼,遂安全興祚,換揷號名紙,而興祚稱其兄病出去,寅弼代作代書,稷山吳德禧,持二所照訖帖,竝冒入云。二所移文內,鐵原李漢奎,漣川金慶老,持僞造照訖帖,平山金樂鍾,持本邑照訖帖,新溪劉雲鵬,換持照訖帖,平壤金履用,號牌與照訖帖,名字相左,平壤鄭養操,疊持金益漣照訖帖,竝冒入云矣。取考律文,大典通編諸科條有曰,借述代述者,不錄名闌入者,限己身降定水軍。借述之全興祚,代述之李寅弼,闌入之李邦裕·崔仁幹·金履用等,竝令兵曹,定配所押送。南夏尙·李漢奎·金慶老等,持僞帖冒入國試,罪係深重,嚴覈得情後,更爲稟處。吳德禧·金樂鍾·劉雲鵬·鄭養操等,所犯與用情闌入,煞有間焉,自臣曹,分輕重勘處,何如?傳曰,允。
徐邁修,以工曹言啓曰,今此秋奉審時,宗廟瓦㽅執頉十六坐,永寧殿瓦㽅執頉十三坐,合二十九坐,自臣曹,各別精造,與本署提調臣閔鍾顯,戶曹判書臣金華鎭,廟司令臣金履禮,眼同奉安于祭器欌之意,敢啓。傳曰,知道。
李海愚,以義禁府言啓曰,照訖講二所試官李羲甲拿處,捧供勘律事,傳旨啓下矣。李羲甲,以平安道京試官,時未上來,依例發遣府羅將,所到處拿來,何如?傳曰,允。
李肇源,以兵曹言啓曰,因刑曹草記,今番監試初試時,一所借述罪人遂安居全興祚,代述罪人瑞興居李寅弼,闌入罪人利川居李邦裕,安城居崔仁幹,二所闌入罪人平壤居金履用,依法典,令兵曹限己身降定水軍事,啓下矣。罪人全興祚,全羅道興陽縣,李寅弼,扶安縣,李邦裕,光陽縣,崔仁幹,康津縣,金履用,咸鏡道慶興府造山鎭,竝水軍充定,而各定驛子,押送之意,敢啓。傳曰,知道。
李海愚,以刑曹言啓曰,因吏曹啓目,判付內,追榮官敎之過五年,尙不出給,使安寶敎旨,爲曹吏掩置之物者,萬萬痛惡。令刑曹嚴覈重繩後,啓聞,以爲懲後之地事,命下矣。依判下,吏曹當該書吏金亨祿捉來,各別嚴杖究問,則所供內,以爲癸丑年,因曺光裕之上言,成出其追榮官敎,安寶之後,惟待光裕之推去,而年久掩置,尙不出給之罪,遲晩矣。謹按律文,則大明律制書有違條有曰,稽緩制書者,罪止杖一百,依此律,待日限更爲嚴杖一百,懲礪放送之意,敢啓。傳曰,知道。
李海愚,以刑曹言啓曰,因結城縣殺獄罪人朴三卜査啓回啓判付內,僉議詢同,可見公議之大同,潛奸之律,在凡人難貸,以雇奴欲犯雇主之女,至於自裁,比凡人當用加倍之律,則刑官減律之請,道伯和光之論,未知稱叶於物情,且於獄理,尤似不襯當,而其在愼獄之意,亦何可滯於前見?更付亞堂,十分究理,如有意見,論理草記,否則嚴飭推官,斯速捧遲晩事,分付道臣。前刑曹參判臣趙鎭寬,以爲法律者,所以弼五敎也。苟係名分風化之際,則法亦有時乎輕重,況可壞名分而兼違正律哉?今此三卜,雇工也,翁德,雇主之女也。其奸不奸逼不逼,要之未決,而其分固定也。假如奸成,則雇工奸主,自有當律,翁德雖不死,三卜則決可殺。且如非奸而曰奸,洞疑虛喝,則翁德之死,無論自縊與否,三卜之罪,固浮於奸,而在法則元非一律,姑待其自服誣人,然後徐而議之,亦或可矣。且以翁德言之,與其永蒙不潔之名,而快心於讎人,毋寧歸之自縊,置之淸脫,而失不經於業冤之爲愈也。議者或引大明律長短雇之說,謹稽律文,雇主殺雇奴,以凡人論,雇工奸雇主,以奴僕論,雇工毆辱家長,則用法減於奴而加於人,一以防專殺,一以嚴名分,一以覈名實,律雖參差,而義則各當,此所以制法而弼敎也。至若短雇云者,出於萬曆間一有司之說,而且不載於奸淫條,特註於誣辱條,其意亦可知也。且夫妻主與婢夫,其名分之嚴,猶不若雇奴主,而論以律文,本係償命。一自頃年設法之後,未聞妻主藉此專殺,而婢夫則緣此猥戢,其爲風化之助,大矣。況今民俗日渝,變怪層生,而農雇之類,鄕曲之所恒有也。如以爲短雇而弛其律,則是乃家家而育奸淫之具也。其流之弊,恐不可勝。玆不避煩冗,敢此附陳云矣,敢啓。傳曰,判堂別具意見,粘啓,稟處,可也。
李肇源,以壯勇營言啓曰,本營秋等試射時,將官·將校,各技優等人,別單書入之意,敢啓。傳曰,知道。
李肇源,以訓鍊都監言啓曰,本局局別將李周鳳,身病甚重,勢難察任,改差,何如?傳曰,允。
李肇源,以御營廳言啓曰,本廳字內興仁門南邊第一城廊近處,體城五間許頹圮處,今月二十八日爲始,改築之意,敢啓。傳曰,知道。
以京畿監司李在學狀啓,金浦·陽川朝官年七十,士庶年八十,職·姓名·年歲,開錄馳啓事,傳于李肇源曰,加資,今日下批下送,以爲卽爲分給之地事,回諭。
刑曹啓目,向前四學書吏林啓春等照訖考講時,各處貢人等處,謂以前例,侵徵貢人是白加可,致有此科治之境,矣徒等罪狀,萬死無惜是白置,各人等招辭,俱爲遲晩,竝考律嚴勘,何如?判付啓,後勿更犯之意,嚴飭分揀放送爲良如敎。
丁巳八月二十八日辰時,上御誠正閣。諸承旨持公事入侍,下直閫帥·守令·京畿監司,同爲入侍時,行都承旨徐邁修,前承旨李集斗,行左承旨韓晩裕,右承旨李肇源,左副承旨李相璜,右副承旨李海愚,同副承旨金達淳,記事官金履永,假注書呂東植,記事官金景煥·吳泰曾,檢校直閣金勉柱,京畿監司李在學,忠淸水使柳鎭琡,富寧府使柳相亮,以次進伏訖。肇源曰,守令入侍,自有坐處,而富寧府使柳相亮,先於閫帥而進伏楹內,事甚未安。該守令推考,不善指導之司謁,亦爲推考,何如?上曰,依爲之。出擧條上命書傳敎曰,近來凡係於紀綱事面處,無不掃地,而大臣摠裁諸堂,分掌核印,雖以除弊之意,不爲設廳,體貌,果何如?經傳印出,亦異史書,則除非覲行與實故,事當逐日仕進,而左傳印出之所,未聞緋袍人仕進董役,只委參下兩抄啓,寧有如許國綱乎?無端不爲仕進,舊抄啓文臣李相璜,亟施不敍之典。大臣之不爲董飭,固甚慨然。句管閣臣之無一言,不可無飭,當該監印閣臣李晩秀·金祖淳,越俸一等。相璜先退。上命書榻敎曰,左傳監印舊抄啓文臣李相璜不敍代,前承旨李集斗監印,左承旨韓晩裕,亦爲監印,使之輪回仕進。集斗·晩裕先退。上曰,下番,何以不爲入侍乎?肇源曰,以拿處傳旨捧入故也。上曰,伊時講席試官避入之擧,可謂顚錯,而不若是者,唯吳泰曾一人而已。此傳旨中,史官吳泰曾,爻周,使之進去印所,可也。達淳讀奏全羅監司李得臣狀啓,進上石榴,待其成熟封進事,書判付訖。海愚·邁修,以無公事先退。上曰,閫帥·守令進前。鎭琡進,奏職·姓名。上曰,年幾何?鎭琡曰,六十五矣。宣諭訖。肇源曰,忠淸水使柳鎭琡,出入之際,不分楹內外,宣諭後命退而不卽退出,擧措顚錯,事甚可駭,所當重勘,而本院請推之外,無他可施之罰,何以爲之乎?上曰,擧措之顚錯,固無論,衰憒,甚矣。難責制閫之任,罷職。其代口傳差出,使之明日辭朝,俾除夫馬等待之弊,可也。出擧條相亮進,奏職·姓名。上曰,下去,勉爲之也。宣諭訖,命除七事,相亮先退。上敎在學曰,諸處園所·墓所奉審,則竝無頉乎?在學曰,無頉矣。仍命退,諸臣以次退出。
丁巳八月二十八日巳時,上御重熙堂。軍士房承旨入侍時,右承旨李肇源,假注書呂東植,記事官金景煥,記注官金良倜,以次進伏訖。上曰,今番監試榜目紙,何其太厚也?肇源曰,旣有先朝飭敎,則固不當若是,而今番則似是試官輩,不知之致也。上曰,然則此榜目,何承宣捧入乎?肇源曰,再昨捧入之時,臣等在春塘臺,故不知其何承宣矣。上曰,此後嚴飭,勿復如是,可也。上曰,上京守令爲幾人,分付吏曹,使之知入,可也。賤臣承命出,回奏,以三登縣令嚴耆,白川郡守徐敎修,兔山郡守徐理修,高城郡守尹守翼,彦陽縣監成國民,方受由在京云矣。上曰,今日內還下送事,分付吏曹,而其下去與否,卽爲知入,可也。上曰,日次殿講儒生到記,修正以入,以爲受點之地,可也。命退,承史以次退出。
上在昌德宮。停常參·經筵。
大駕詣景慕宮。展拜罷後,內閣·政院·藥房·玉堂,口傳問安。答曰,知道。
還宮後,內閣·政院·藥房·玉堂,口傳問安。答曰,知道。
殿座罷後,內閣·政院·藥房·玉堂,口傳問安。答曰,知道。
李海愚啓曰,行大司憲宋煥箕在外,執義·掌令二員,持平二員未差,監察茶時之意,敢啓。傳曰,知道。
金達淳啓曰,明日常參·經筵,取稟。傳曰,停。
承旨前望單子入之,朴載淳落點。
李肇源啓曰,新除授承旨朴載淳,方在罷散中,何以爲之?敢稟,傳曰,敍用。
承旨前望單子入之,李晩秀落點。
以去七月朔專經文臣殿講榜目居不人,傳曰,各於本司入直,能誦後,草記替直。
備忘記,忠淸水使具明遠下直,長弓一張,長箭一部,片箭一部,筒兒一箇,賜給。
李晩秀,以吏曹言啓曰,上京守令,今日內下送後,草記事,命下矣。高城郡守尹守翼,兔山縣監徐理修,纔已催足下送,而三登縣令嚴耆,彦陽縣監成國民,親病方劇,延豊縣監宋持敬,身病猝重,俱不得下去云。雖未知其親病·身病之如何,而特敎催促之下,不卽還官,事體所在,誠極未安。所當重勘,而本曹請推之外,無他可施之罰,何以爲之?敢稟。傳曰,竝改差。口傳差出,秋務方殷,使之卽爲下送。
吏曹口傳政事,以徐有惇爲延豊縣監,李豐林爲三登縣令,韓景禹爲彦陽縣監,趙潤德爲司成。
以江華留守申光履狀啓,本府壯義旅,更爲試取,得中人姓名,後錄馳啓事,傳于李肇源曰,殿試帖文,與內下筒箇下送,卿其祗受頒給事,回諭。
李海愚,以漢城府言啓曰,依定式,無主未葬處,分付各部,搜訪報來,故別單書入,而至於有主無葬之類,亦令一一知委,斯速過葬事,申飭各部之意,敢啓。傳曰,知道。
李肇源,以御營廳言啓曰,今八月二十九日,景慕宮展拜時,依兵曹節目,弘化門入直軍五十名除出,新營入直千摠鄭潤弼,出番哨官崔秀崗,領赴于訓鍊都監都領陳,東營入直軍三十名除出,入直哨官印時秀率領宮大門外把守,而竝待標信擧行,解嚴後,各還本處入直之意,敢啓。傳曰,知道。
刑曹啓目,粘連殺獄罪人安東伊,致打車德才情節,各別嚴刑,期於輸款,而不報營門,擅自掘檢,有違法禁。初檢官泰川縣監李萬榮,依道臣所請,令該府,拿問重勘,何如?判付啓,依回啓施行爲良如敎。
龜城府殺獄罪人金大奉,獄事粘連,刑曹啓目,腰眼一打,不得全諱,嚴刑得情云,判付內,道臣雖以實因之糢糊,歸之於頗涉疑端,別具狀聞,以備審理之秩,而死者,死則死矣。腰眼,何必骨碎肉綻而血癊分寸廣闊,然後方可謂死祟。耳孔亦何必血流狼藉,漬於衣襟,然後始斷以行兇乎?廳帳,明有兩處之痕損,而掩之不得,則有難十分可信云云者,道啓未必爲然。然道臣在該道,習諳獄理情僞,有此論理登聞是置,卿曹遙度之論,將何以的從乎?當死者生,固是欽恤之政,而不當起疑處起疑,以致死者之不得償命,亦非重獄體之道。卿等別出意見,消詳關問道臣,使之的確報來後,更爲粘啓稟處爲良如敎。
平安道殺獄罪人等査啓粘連,刑曹啓目,祥原嚴禾包里獄事,石打最似眞的,牛觸終不彷似,依前嚴訊。平壤許旭海獄事,三檢會査邑倅皆曰,疑晦道臣亦曰,疑晦,上裁云。龍崗吉男伊獄事,恣意揮擠,跡皆綻露,嚴刑取服,何如?判付內,祥原嚴禾包里段,道狀之傅輕,曹啓之請仍者,只將不成體格之詞案,依俙說去,終無以的然決疑,供招之所以同異,成案之所以詳略,意見之所以出入,與夫當覈而未及究覈者,當歸一而未及歸一處,令下去繡衣還朝時,到該邑親執詳査,書啓後,更爲稟處。檢官事,萬萬駭然。殺死之案,關係何如,肯綮句語之無難刪拔,寧有如許檢官乎?不可尋常拿處而止,令該府嚴問捧口招,以爲重勘之地爲旀,平壤許旭海段,三檢之邑倅曰疑晦,道伯曰,疑晦兺不喩,卿亦曰,可疑兺除良,死者過六十老漢,詞連無非衆老漢,而道啓之更査者,竝與傷處疑端,不爲別白論理,亦令繡衣還朝時,一體親執詳査,書啓後,稟處爲旀,龍崗吉男伊段,依回啓施行爲良如敎。
右議政李秉模箚曰,伏以臣,冒膺文臣製述考試之命,神識昏錯,入格試券,大違程式,而矇未之察,退而出榜,將欲入啓之際,始乃覺得,萬萬惶懍,靡所容措。試體至嚴,不可以入格而置之,一竝勿施,該文臣,令該府拿問嚴處,仍命亟治臣罪,以嚴試法,千萬幸甚。取進止。答曰,省箚具悉卿懇。未及照察之致,卿須安心。入格人,何必拿處?以違格勿施,亦不可闕榜。以表應製文臣,明日會于賓廳,更以他題製進,而弘文提學牌招考券,然後與銘券,同爲出榜。仍傳曰,此批答,遣史官,傳諭。
丁巳八月二十九日卯時,上詣景慕宮。展拜入侍時,行都承旨徐邁修,行左承旨韓晩裕,右承旨李肇源,左副承旨李海愚,右副承旨金達淳,記事官金履永,假注書呂東植,記注官金良倜,記事官吳泰曾,二直提學李晩秀,檢校直閣金勉柱,檢校待敎沈象奎,以次侍立訖。上具翼善冠·衮龍袍,乘輿出交泰門·永淸門·明政門·弘化門,由逌瞻門·日瞻門,詣景慕宮,至降輿所,降輿,入神門,詣板位,行再拜禮,仍詣廟內奉審訖,入齋室。少頃,出齋室門。敎曰,講製文臣及日次儒生,整齊以待于協陽門外,可也。仍乘輿,由日瞻門·逌瞻門,入弘化門·集禮門·景化門·銅龍門·建陽門·協陽門·宣化門,還內。諸臣以次退出。
丁巳八月二十九日辰時,上御重熙堂。日次儒生殿講,專經文臣殿講製述,兼行次對入侍時,行都承旨徐邁修,行右承旨韓晩裕,左副承旨李肇源,右副承旨李海愚,同副承旨金達淳,記事官金履永,假注書呂東植,記注官金良倜,記事官吳泰曾,以次進伏訖。上曰,試官以下行禮。右議政李秉模,行大護軍李秉鼎,行大司成趙鎭寬,行副護軍李義綱·申鳳朝·柳師模·崔光泰,以次入就拜位。引儀唱行禮,考官以下行禮訖,以次陞殿。上命書榻敎曰,專經文臣殿講試官知事趙宗鉉,行大護軍金載瓚,檢校待敎沈象奎,加差下。上曰,考講,當分所爲之,注書,加差以送,可也。仍命書榻敎曰,檢閱吳泰曾,前假注書曺錫中,假注書加差下,講畢後減下。上曰,司成宋翼孝改差,令該曹口傳差出。出榻敎邁修曰,行護軍金翊休,昨呈由單,而傳旨未下之前,徑先下直,本院之矇未覺察,已極惶悚,而宰臣不察之失,亦不可無警,從重推考,原單子,勿施,何如?上曰,依爲之。出擧條上曰,違牌承旨,許遞。前望單子入之,待下批牌招,先入侍後謝恩。出榻敎上命書傳敎曰,大臣·備局堂上引見。履永承命出傳,與右議政李秉模,兼戶曹判書金華鎭,行工曹判書金文淳,行上護軍金持默,行吏曹判書閔鍾顯,禮曹判書李時秀,右參贊沈煥之,行大護軍趙心泰,兵曹判書李祖源,刑曹判書趙尙鎭,行大護軍徐有大,行大司成趙鎭寬,行護軍徐龍輔·李書九·李益運,校理洪秀晩,事變假注書尹東壽,以次進伏。秉模曰,纔行景慕宮展拜,仍又臨殿勞動,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,王大妃殿氣候,何如?上曰,樣矣。秉模日,惠慶宮氣候,何如?上曰,一樣矣。秉模曰,臣之向來擧措,誠不勝萬萬惶悚,而自分此生,不敢復近天陛,今日雖有次對之命,其何敢晏然入來乎?第念區區微懇,竊欲一暴於君父之前,冒死登筵,而心神顚錯,不能仰奏其萬一矣。臣身之得至今日,一則聖恩,二則聖恩,只是涕淚以爲命,隕結以爲報矣。伊日事,臣之一心,已有所定,卿宰中,亦有知臣之心者矣。轉輾於焉之頃,自犯死罪中死罪,精爽昏矇,神識迷錯,至于今日,尙不知臣身之如何,此無他,臣本以百無所取之人,叨此千不近似之任,天必使之,自絶于君父也。如臣之身,安有五命之可論,而無知妄作,自抵罪犯,亦莫非命也。以地分則莫如臣疎逖,以門戶則莫如臣單寒,徒被罔極之恩,遽致隆顯之位,感祝之說,猶屬例套,人生於三,事之如一,則臣常以此自期。雖以私計言之,無家而有家,無食而有食,陶鑄之澤,無所不至,而臣不能善爲承當,匍匐入井,不啻再三,而每每殿下拯濟之,至於今年重卜之命,實是千萬夢想之外。黽勉出膺,無路報答,而日夜所顒祝者,惟是善類彙進。義理申嚴,元氣有漸長之效,朝象有淸明之望,上賴聖明庇覆之澤,不藉諸宰贊助之力,庶幾殫竭魯鈍於簿書期會之末,自幸無罪矣。一自向日以後,神不守舍,惝怳靡定,居家,常自寒粟之遍體,對人,亦輒氷火之交中,至於公議之峻發,雖是朝廷之防範,在臣尙在耳外,不暇自恤。若得速降威罰,鈇鉞之誅,嶺海之典,固所甘心,而抑或謂以簪履之舊,不忍遽斥,則亟削臣職名,使得優游散浪,以送餘年,此實仁覆之澤,有所終始也。上曰,大體,過矣。伊日事,自有批答之辭,更有何語?只依其批答而奉行而已。秉模曰,設令臣不顧廉隅,日赴籌坐,人必不以平人待之矣,臣亦不敢以平人自處矣。上曰,更有何形容底語耶?都付之倉卒之科,好矣。大抵心和則氣和,君相一體也。卿今憂愁鬱悒,如是之過,朝廷豈有和泰之理?雖一命之士,若能存心愛物,則其效之推廣甚大,卿何不收拾身心,以自保重乎?繼自今,竝付闊略,以致昭曠,須以平心二字,做得活潑潑工夫,可也。秉模曰,精神茫昧,往事全不記得,卽境亦難自抑矣。上曰,此非摸捉之事,何必扼在心中耶?秉模曰,惟恨平日之所執,不能見信於上,至有向日之妄發矣。凡事少違道理,則便是不盡分處,此事非不知聖意之所嘗耿耿,而臣之所嘗秉執,亦在於是。伊日聲氣之過,自不得不然,到今追思,惶汗浹背。若不趁今鐫改,則來頭罪戾,將不知至於何境,曲護之恩,惟在於體諒二字矣。上曰,卿言,過矣。至於聲氣之說,尤不足提起也。秉模曰,伊日飭敎,臣不敢受以爲罪,亦不敢受以爲德,翌日之參班,今日之簉朝,殆若無事者然,臣身固不足恤,其如國事之僨誤,何哉?上曰,俄所謂付之相忘者,實爲卿地,何必若是重言而復言乎?秉模曰,臣於平日,素訥於言,況今惝怳迷錯,不得發口,若不自上斥退,則亦豈終始曲全之恩乎?上曰,次對爲之。秉模曰,別無稟奏之事,而至於草記,則傳諭之下,雖有冒死爲之者,而及登筵席,尤不勝惕然,誠不知所達,而身旣登筵,若無一條仰陳,則臣心亦缺然。故廟堂文簿,略爲持來,以此職奏事,止於是矣。秉模曰,金浦郡守洪大協所懷批旨內,有令廟堂,從長稟處之命矣。取見其所懷,則以爲本邑米還,自來數多之中,江都米耗條之無論豐歉,納于江都者,每石之價,其數夥然,若當豐稔之歲,則殆乎倍直,民皆以此爲切痼之瘼爲辭矣。如値歉歲,則畿伯年分狀啓,或以被災邑,江都納耗米,每石五兩折價輸送爲請矣。以此推之,歉歲則雖爲廉價,豐年則實爲過價,民人稱冤,似由於此,而不必自廟堂論定其價,令該道臣及該守臣,往復停當,假令歉歲幾許,俾有彼此相當公私俱便之效,亦令枚報備局,以爲憑考之地,何如?上曰,依爲之。出擧條秉模曰,頃因京畿監司李在學所啓,有令廟堂草記之命矣。卽見其所啓,則以爲陽川等四邑,當年還·耗除減,而耗條中,臣營所關各樣穀物,皆是逐朔支放之資,不可不給代需用爲辭矣。常賑穀名色,雖不可許劃於諸邑,所請,今此還·耗除減,旣出特恩,則給代之用以常賑,事面正大,以此區劃之意,分付,而待其畢區劃,使之成冊修報于備局,何如?上曰,依爲之。出擧條秉模曰,頃因定例堂上李時秀所啓,自園所站至始興站,各站司僕芻豆,軍馬柴草,自柴草契擧行,而係是科外,令廟堂依昨年成命,從便給代事,蒙允矣。無論司僕芻豆與軍馬柴草,便是軍需,且念數必無多,以本道所在備局句管穀耗條劃給後,枚報本司之意,分付道臣,何如?上曰,依爲之。出擧條秉模曰,黃海監司李義駿狀啓,纔已覆啓矣。訓局砲保,事體有異於他軍門。故諸道此等狀啓時,別爲擧論,而今番海伯狀啓,只稱各軍門,不擧砲保名色,此則似當依例純木捧納,而俄於閤外,聞兵判及有司堂上之論,則竝與各軍門價布之純錢,多以爲過,此說誠有意見。更爲下詢處之,何如?上曰,兵判及有司堂上,各陳所見,可也。祖源曰,本曹價布,事體之緊重,非比各軍門價布,而近來各道代捧之請,便成謬例,甚至於曹儲之不成貌樣。公用之每患苟艱,誠爲寒心,今此海西道臣之初不區別名色,分等優劣,通一道以純錢仰請者,有欠詳審,當該道臣推考,本曹納價布木邊,一依定式,以純木上納之意,更爲分付,似不可已矣。鎭寬曰,海西軍木代錢事,昨因本司草記,以純錢許施矣。本道今年綿農,比之嶺南,雖未知其誰優誰劣,而大抵告歉則一也。嶺南則分等啓下,獨於海西,通一道純錢,非但有不均之嘆。且考本道狀啓,則遂安·新溪等處,旣稱稍勝,黃州·鳳山等邑,亦云綿鄕,水災十數邑外,不無略加分等之意,而末捎結辭,極甚糢糊,固已未安。廟堂之遽爾許施,恐未必得當,稍勝及綿鄕處軍布,則木邊中以三分一,四分一,自本道參量代捧,各衙門價布,竝令純錢事,更爲行會,則國計不至大損,民力亦可少紓,玆敢仰達矣。上曰,大臣之意,何如?秉模曰,災邑民情,固不可不念,而嶺南則旣以面里分等,本道則通一道純錢,終有違於重軍需之義,有司堂上之言,誠得體矣。上曰,砲保之不爲別白論列,雖甚混圇,而若令純木,其勢則似難,許令分等代捧。至於兵判所奏該曹價布事,豈可一倂純木乎?有司堂上所奏,各營軍布分等事,亦有意見,區別分等代捧。各衙門價布,竝許純錢事,分付,可也。上曰,今年之霜,比常年差晩矣。嶺南農形,今則稍勝云否?秉模曰,以一道論之,則不至於大爲飢饉,而其中淸河一邑,最爲尤甚,而亦不至於接濟沒策矣。上敎華鎭曰,本曹經費,或有昔無而今有,歸於尾閭之洩者否?華鎭曰,有一二條如是者矣。上曰,然則可支幾月?華鎭曰,今年內則優優矣。時秀曰,日前上言二度,有令賤臣詳問以稟之命矣。取見其上言,則二度列名者,合爲九人,而皆是庚辰溫泉行幸時,船隻擧行之江居民人也。指問於渠輩,則似非冒稱,前此如此之人,皆蒙加資之恩,合有一體施行之道,故敢此仰達矣。上曰,依爲之。出擧條時秀曰,因廣州留守洪檍所奏,公都會參試官事,有令該曹稟處之命矣。公都會試官,不可不以文官差定,而本府旣無所屬文官,每當都會,定日後,自本府文移畿營自畿營,道內文官守令·察訪中差送,仍爲定式之意,分付該道道臣及該府留守處,何如?上曰,依爲之。出擧條鎭寬曰,月前忠淸監司狀啓,以藍浦縣朱子畫像書院事,該守令有所論罪矣。今伏聞此書院,欲爲毁撤云。旣成之院,旋又毁之,事甚不好,不如任其成毁之爲愈矣。以此分付,何如?上曰,此非朝家所知之事,卿與該道臣,往復從長處之,可也。秀晩曰,云云。擧條未下上曰,備堂先退。上曰,懸題紙入之。秉鼎捧懸題紙進伏。上命書御題本朝度支進常平尺箋,常平秤銘,懸題訖。上曰,齊任中有懸病者,在前如此之時,有定式乎?肇源曰,有停擧之例矣。文臣儒生,以次應講訖。命退,諸臣以次退出。
上在昌德宮。停常參·經筵。
藥房提調李時秀,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
慈殿·慈宮氣候一樣,卿等,不必入侍矣。
王大妃殿·惠慶宮·中宮殿,藥房口傳問安。答曰,知道。
李海愚啓曰,行大司憲宋煥箕在外,執義·掌令二員,持平二員未差,監察茶時之意,敢啓。傳曰,知道。
金達淳啓曰,玉堂備員間,視事,頉稟之意,敢啓。傳曰,知道。
傳于金達淳曰,禮房承旨,馳詣宗廟·景慕宮,奉審摘奸以來。
傳于李海愚曰,右副承旨入侍。
傳于韓晩裕曰,右承旨入侍。
傳于李晩秀曰,左承旨入侍。
傳于金達淳曰,九日製試紙,用大好紙事,分付。
傳于李肇源曰,今日仕進印所云,入侍事,遣史官,傳諭于左議政。
李肇源啓曰,左議政蔡濟恭,依下敎來待矣。傳曰,入侍。
李海愚啓曰,三登縣令李豐林,延豊縣監徐有惇,卽爲下送事,命下矣。兩司當爲署經,而憲府則行大司憲宋煥箕在外,執義·掌令二員,持平二員未差,諫院則大司諫·司諫·獻納·正言一員未差,正言鄭彦仁未署經,無以備員署經云。未差之代,政官牌招開政差出,待下批,仍卽牌招,以爲署經之地,何如?傳曰,允。
金達淳,以弘文館言啓曰,本館上番闕直,已至多日,事甚未安。今日政新除授玉堂,待下批,仍卽牌招入直,何如?傳曰,允。
有政。吏批,判書閔鍾顯進,參判未差,參議魚用謙進,行左承旨李晩秀進。以權裕爲戶曹參判,尹長烈爲大司諫,柳畊爲執義,韓光植爲司諫,尹寅基·許鍒爲掌令,朴載德·宋知濂爲持平,蔡趾永爲正言,柳相祚爲校理,李書九爲司譯提調,李夢龍爲直講,朴壽亨爲永陵令,朴性圭爲平市令,韓百衍爲司饔主簿,柳明觀爲平市直長,金載一爲咸鏡都事,前敎授韓壽福,今加通政,五子登科事,加資事,承傳。故通德郞安宗翼,贈戶參例兼,慶尙右兵使安橚考,前僉知權重彦,今加嘉善,朝官年八十加資事,承傳。
兵批,判書李祖源,參判柳誼病,參議李文會入直進,參知尹致性病,左副承旨李肇源進。副護軍朴載淳,副司直李顯默,副司果宋詳濂·柳相祚·徐簡修,僉知金最煥,以上單付。
以大司諫尹長烈,執義柳畊,持平宋知濂,牌不進罷職傳旨,傳于李海愚,曰,只推。
以慶尙監司李亨元狀啓,薦新石榴,限內不得封進,惶恐待罪事,傳于李海愚曰,勿待罪事,回諭。
李肇源,以兵曹言啓曰,訓鍊院判官申溥,素抱關格之症,近益添劇,時月之內,無望供職,屢度呈狀乞遞。實病旣如此,則不可强令察任,改差,何如?傳曰,允。
李肇源,以兵曹言啓曰,今八月三十日各廳堂下武臣朔試射時,中樞府經歷朴明勳,武臣兼宣傳官尹孝達·李漢鼎·南耆喆,部將吳亨喆·鄭魯誠等,未滿四中,竝依定式,決棍十度,都摠府經歷趙,柳葉箭二中,騎芻一中,以矢數計之,則雖未滿四中,騎芻例有倍劃之規,依此例,勿爲決棍,至於身病及呈辭受由人等,退試次,姑爲懸頉以入之意,敢啓。傳曰,知道。李肇源,以兵曹言啓曰,依下敎,訓鍊院主簿金啓默,只以鐵箭試取後,別單書入之意,敢啓。傳曰,知道。
李肇源,以壯勇營言啓曰,來九月當本營右司屬京畿四番右哨高陽軍兵,逢點實數一百二十六名,今已點閱整齊,仍爲立番本營之意,敢啓。傳曰,知道。
禁府啓目,照訖講一所試官李翊模·金履喬·林漢浩·尹悌東·韓興裕·洪致榮,二所試官鄭履綏·朴鍾淳·鄭來百·趙得永·李儒修·尹益烈·尹永儀,四所試官尹序東·鄭觀輝·李東煥·沈興永·尹涵·尹行直等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處爲白乎旀,尹永儀段,刑推得情,何如?判付啓,多日捧講之際,文義發問之或涉於繁冗,不是異事,則皆稱無是,殊無引罪之意者,極爲未妥兺不喩,講前看單,均有襲謬之習,竝只議處爲旀,其中李儒修·尹永儀·李東煥段,深得爰辭之體,看單一款,不須問,卽爲分揀放送爲良如敎。又啓目,照訖三所試官金銑·朴崙壽·李貞運·沈奎魯·申龜朝·李弘達,中學訓導黃萬齡等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處爲白乎旀,黃萬齡段,刑推得情,何如?判付啓,黃萬齡段,不必深責,附過放送爲旀,金銑等段,其中雖有數三供招之自引者,文義發問一款外,又有兩罪,而伊時草記之擧,亦未免由於損體,何可區別於爰辭同異乎?竝只議處爲良如敎。又啓目,祥原前郡守崔廷岳,中和前府使尹行儉等,原情云云。判付內辭意,發問目嚴問,則專事漫漶,泛稱遲晩,所當請刑是白乎矣,曾經宣傳官,勿爲請刑,載在大典通編,且有嚴問捧口招之命,上裁,何如?判付啓,囚供之節,該於檢案,可謂前所未聞,嚴加照律以聞爲良如敎。又啓目,興海前郡守尹弘心矣。本府議啓內,今以前道臣之言,參以囚供,則當初屬公,旣出營題,其後修公廨防民役等事,亦是實狀云,則恐不可直歸之之於剝民肥己之科。至於久遠獄捧賂事,渠旣極口發明,前道臣,亦以初不聞知爲言,則亦難勒斷是白乎乃,大抵朴孟根等相訟,旣爲年久,且有京司及本道粘關,則所當兩造詳覈,指一公決,而不此之爲,乃於稟報營門之際,或曰主客莫辨,或曰民習可惡,顯有依違彌縫之意者,揆以法理,極爲可駭。罪,杖八十收贖,奪告身三等,私罪奉敎依允爲旀,功減一等爲良如敎。
丁巳八月三十日辰時,上御便殿。左承旨入侍,左議政同爲入侍時,左承旨李晩秀,記事官金履永·金景煥·吳泰曾,左議政蔡濟恭,以次進伏訖。上敎濟恭曰,朝氣頗寒,而卿能早入矣。濟恭曰,臣身,何足恤哉?霜氣降緊,聖體候,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上敎元子拜濟恭,濟恭亦拜。濟恭曰,元子宮氣貌,近漸充實矣。上曰,雖未嘗釋卷,而以小學之熟讀又讀,過於支離,頗有厭讀之意,似反不如速了當而讀他書矣。濟恭曰,熟讀之厭讀,自是通患矣。上曰,卿之今行,所作又甚夥然,予則應接不暇,只次三首以送矣。濟恭曰,當爲臣家萬世之寶藏矣。上曰,章陵以桂陽山爲案,環如綿繡障子,地利甚好,不可無紀實,謹次肅考御製,使之揭板,而恭憶先朝,每誦遲遲八日度如年之句,不覺愴感矣。昔聞金安老通潮四十里,至圓通峴而止,此爲萬年拱護之地,則豈容人力鑿破乎?上曰,古所謂士論,亦有不可取者。遷陵時,梓宮門路,不可由興仁·崇禮云,豈有如許士論乎?晩秀曰,此則延平之言矣。濟恭曰,此皆士論過酸之致也。臣嘗見野史有云,慈宮入闕時,自上出送承旨,朝臣以爲不可,至於陳疏,士論之過,每患如是矣。上曰,雖旌招之人,亦有遣承旨之例,則此等之論,可謂迂且曲矣。上曰,今年慶尙道,將何以接濟?濟恭曰,所恃者,惟前年之大登。雖或設賑,似不至大段矣。上敎元子,取近日所課詩文,以示左相。仍命評批,濟恭辭不當。上曰,何傷乎?濟恭且讀且批,紅紫爛然。奏曰,諸篇皆唐人聲調,而範圍之廣,又在聲調之外。至於鑾駕淸晨發,旌旗百里紅以下諸句,藹然見根天之所發,尤用欽嘆矣。且煙月康衢上,處處擊壤歌之句,誠好矣。然煙月擊壤,非徒然可致,聖王有作,治化浹人,則不期然而自然,文辭姑舍,此等處,正好深思矣。上曰,李基讓,今爲堂上矣,猶不知其人之如何,而向日廣留,因富平量田事,盛稱其才諝。又聞洪良浩,以文章盛稱云,何以得此於兩重臣乎?濟恭曰,果是通才矣。上曰,卿則先退。濟恭退出。上曰,洪奭周比較之作,純熟典實,優於文任之文,其家人之能如是,眞異常矣。晩秀曰,不特此文,所知者博,眞奇才矣。上命退,承史以次退出。
丁巳八月三十日未時,上御便殿。右副承旨入侍,稟事閣臣同爲入侍時,右副承旨李海愚,假注書呂東植,記事官金景煥·吳泰曾,一提學鄭民始,以次進伏訖。上敎民始曰,俄者左議政筵退後,相見乎?民始曰,未及見之矣。民始曰,鄕軍之直赴者,自其隊中,謂以出身,凡係使役,竝爲除減,甚至私習之時,亦不鍊習云。雖曰直赴,未及放榜,名在編伍,而不爲其役者,極爲駭然。事當痛禁,而旣是直赴,非久自當出伍,不必別爲設禁。此後直赴者,卽爲除案充代,則此等弊端,不期去而自去,依此擧行之意,分付鄕軍所在各邑,何如?上曰,依爲之。出擧條上命書傳敎曰,明日九月也,九日製之進,定於朔日,其例旣多。監試觀光鄕儒,或有未及下去者,今日大臣入侍,亦以此有酬酢,弘文提學,待開門牌招,仍令通方外而處所,設次於丕闡堂事,分付。命退,諸臣以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李海愚啓曰,行大司憲宋煥箕,掌令許鍒在外,執義柳畊,掌令尹寅基,持平宋知濂·朴載德牌招啓辭未下,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,左副承旨入侍。
傳于金達淳曰,同副承旨入侍。
傳于金達淳曰,同副承旨,與弘文提學,持此御題,偕往泮宮,試敢以來。
李晩秀啓曰,奎章閣提學鄭民始·沈煥之牌不進推考傳旨,今方捧入,而同參考試命下之後,如是違牌,事甚未安,更爲牌招,何如?傳曰,允。
以漢城府坐不坐單子,傳于韓晩裕曰,呈辭判尹,許遞。
以忠淸監司韓用和狀啓,行大護軍宋煥箕祿俸代米肉不敢冒受云故,不得輸送事,傳于韓晩裕曰,安心領受事,更令地方官,傳諭後,齎傳事,回諭。
金達淳啓曰,臣與弘文提學閔鍾顯,偕往泮宮,儒生試取,收券二千五百三十一張捧入之意,敢啓。傳曰,知道。科次入侍。
兵曹口傳政事,副司果嚴耆單付。
李晩秀,以講學廳言啓曰,元子宮小學第四卷,今日畢講,第五卷,仍爲繼講之意,敢啓。傳曰,知道。
徐邁修,以司饔院監膳提調意啓曰,各殿宮日下生雉,依下敎,自夏初,全數代封矣。今則秋節已深,山雉漸出,今日爲始,生雉依例復舊封進之意,敢啓。傳曰,知道。
金達淳,以禮曹言啓曰,今九月二十二日,大殿誕日陳賀,國忌齋戒相値,事當退行,而自前如此之時,有啓稟後擧行之例矣。今番誕日陳賀,以二十四日退行,磨鍊節目,何如?傳曰,權停。
李肇源,以壯勇營言啓曰,來十一月當本營右司屬京畿五番後哨坡州軍兵,來十月三十日,京中逢點,依節目準二朔立番之意,本道監司處,預爲知委,何如?傳曰,允。
徐邁修,以舟橋司言啓曰,本司都廳具明遠遷轉代,以御營廳千摠金明遇差下,使之察任,何如?傳曰,允。
李海愚,以義禁府言啓曰,平安監司朴宗甲啓本據,刑曹覆啓內,泰川縣殺獄罪人安東伊獄事,初檢官泰川縣監李萬榮,依道臣所請,令該府,拿問重勘事,判付內,依回啓施行事,命下矣。李萬榮,時在任所云,依例發遣府羅將,拿來,何如?傳曰,允。
李海愚,以義禁府言啓曰,平安監司朴宗甲啓本據,刑曹覆啓內,祥原郡殺獄罪人嚴禾包里獄事,初檢官祥原前郡守崔廷岳,覆檢官中和前府使尹恒儉,依道啓,令該府,竝拿問處之事,判付內,檢官事,萬萬駭然。殺死之案,關係何如,肯綮句語之無難刪拔,寧有如許檢官乎?不可尋常拿處而止,令該府,嚴問捧口招,以爲重勘之地事,命下矣。崔廷岳·尹恒儉等,今方待命,竝拿囚之意,敢啓。傳曰,知道。
丁巳九月初一日卯時,上御便殿。同副承旨入侍時,同副承旨金達淳,假注書呂東植,記事官金景煥·吳泰曾,以次進伏訖。上曰,弘文提學,已爲入來乎?達淳曰,今方入來矣。上曰,今日試取,承旨亦進去,可也。又敎曰,收券時,以京鄕及各道,分排作軸,可也。上命書榻敎曰,收券當夥然,試官則館閣提學,入直閣臣,玉堂外泮長及仕進新舊抄啓文臣,入直兵曹郞廳加差。仍敎泰曾曰,抄啓文臣,則下番知委,可也。達淳曰,弘文提學閔鍾顯,旣已承牌,奎章閣提學鄭民始·沈煥之,藝文提學李秉鼎,卽爲牌招,以爲同參考試之地,何如?上曰,依爲之。出擧條。上曰,日前到記,不知解題,諸作皆失意,故今番則竝懸解題,使儒生知此意,可也。又敎曰,都承旨旣兼同成均矣,同爲進去檢飭,可也。又敎曰,儒生似未及齊會,徐徐出去,待其齊會後懸題,若過限則卽爲入來,可也。仍命退,承史以次退出。
丁巳九月初一日辰時,上御重熙堂。右承旨左副承旨入侍時,行右承旨韓晩裕,左副承旨李肇源,記事官金履永,記注官金良倜,記事官吳泰曾,以次進伏訖。上曰,試官考券,若在入侍,則雖書外等,必皆稟達,蓋謹其事之義,而今番一所試券之優等御覽者等,皆橫書而不于題下者,亦爲可駭矣。肇源曰,大小科一等試券之入啓者書等,例皆楷正,所以嚴事體也,而今見監試初試一所初終場一等試券,則書等皆潦率橫斜,有欠愼重之意,誠極未安。當該上試官,從重推考,原試券書等者,使之更爲釐正,何如?上曰,依爲之。出擧條晩裕曰,文臣製述時,以銘應試之五文臣,招使待令于堂后矣。上曰,製述之銘券,蓋多明經之人,而此五人之以銘納券,必出於占便。使之別牲記,入直于闕內,一日輒試兩題,限十日爲之,而表十首及賦策各五首,呈券後出送,可也。命退,承史以次退出。
丁巳九月初一日未時,上御便殿。科次入侍時,行右承旨韓晩裕,左副承旨李肇源,同副承旨金達淳,記事官金履永,記注官金良倜,記事官吳泰曾,弘文提學閔鍾顯,藝文提學李秉鼎,二直提學李晩秀,行副護軍李集斗,檢校待敎沈象奎,副修撰洪秀晩,兵曹佐郞金裕己,副司正李存秀·金履載·洪奭周,承文院副正字徐俊輔·曺錫中·柳台佐·洪樂浚·宋冕載·姜浚欽·洪命周·黃基天·金處巖·李英發,京畿都事趙萬元,前縣令嚴耆,儀仗庫郞廳具得魯,以次進伏訖。上命書傳數曰,戶曹判書入侍。賤臣出,與戶曹判書金華鎮,偕入進伏。上敎華鎮曰,元子方侍坐,在卿初覿,仰瞻,可也。華鎮曰,今日始得仰覩嶷嶷之儀,況又講學日就,臣以畢講賞典事待令,歡欣慶忭之忱,不可以言語形容其萬一矣。上敎晩秀曰,第五卷,亦從速畢講之意,言于諭善,可也。晩秀曰,諭善亦會此意矣。上曰,戶判先退。華鎮曰,五卷畢講之後,賞格,將與他自別矣。上曰,取考前例,如予畢講時,可也。華鎮退出。上曰,先呈何不入稟乎?肇源曰,試所承旨,俄已書報,而不可以私書入稟,故未及擧行矣。上曰,直提學李晩秀,讀券官加差下。出榻敎上敎晩秀曰,御題知解乎?晩秀曰,俄始聞之,取考孟子矣。上曰,近日儒生不知窮則獨善達則兼善之義,故出此試題,而似難做得其本旨矣。上曰,戶判見鑄字所,而不以爲狹窄乎?晩秀曰,戶判則無所言,而寒節將迫,而工匠無處容接,若做假家三數間,以爲冬節應役之地,似好矣。上曰,兩文任升殿,諸試官,竝坐堂下,分考試券,而諸道之分捧標別者,無相錯雜,可也。考券訖。上命書傳敎曰,九日製居首幼學沈潗,直赴會試,之次幼學兪衡柱·曺錫正,生員趙萬大,幼學李馝,進士李容羽,幼學洪起燮·鄭昡·黃協商·崔錫東·金夢亮·李東燮·李翊周,進士朴時源,生員柳奭佐,幼學李若洙,各給二分,次上儒生等,各紙一卷賜給。又命書傳敎曰,入格儒生,明日待令。命退,諸臣以次退出。
上在昌德宮。停常參·經筵。
李海愚啓曰,行大司憲宋煥箕,掌令許錄在外,執義柳畊,掌令尹寅基,持平宋知濂·朴載德牌招啓辭未下,監察茶時之意,敢啓。傳曰,知道。
傳于金達淳曰,發遣吏郞,諸執事淸齋與否,摘奸以來。
徐邁修啓曰,吏曹參判權裕,除拜後過三日不爲出肅,事甚未安,依定式推考警責,仍卽牌招察任,何如?傳曰,允。
傳于李晩秀曰,左承旨入侍。
傳于韓晩裕曰,右承旨入侍。
兵曹口傳政事,副護軍李相璜單付。
李晩秀,以禮曹言啓曰,卽接四館所所報,則去乙卯四月日次儒生殿講入格幼學朴思彦·李集運,給一分,同年八月秋到記殿講入格幼學李輝淵·尹禧,給二分,同年十二月日次儒生殿講入格幼學徐道裕給一分,去丙辰十二月日次儒生殿講入格幼學金益耟,給一分,今丁巳二月春到記殿講入格幼學權喆·方致矩·金世忠,給一分事命下,而依例許赴事報來矣。幼學朴思彦等九人,依例許赴於今此式年東堂文科初試,較藝等第之意,分付,何如?傳曰,允。
李肇源,以備邊司言啓曰,本司武郞廳許讔,宣傳官前仕通計已滿十五朔,依例六品遷轉事,捧承傳施行,何如?傳曰,允。
李肇源,以兵曹言啓曰,宗廟東邊外墻垣一處,今日畢築矣。守直衛軍解送之意,敢啓。傳曰,知道。
李海愚,以義禁府言啓曰,卽接月令醫員金光淵手本,則時囚罪人尹行直,屢日處冷之餘,素患關格之症添劇,食飮全却,氣息奄奄,方在難保中云。自前罪人病勢危重,則有一邊保放,一邊草記之命矣。尹行直,卽爲保放之意,敢啓。傳曰,知道。
李海愚,以義禁府言啓曰,藍浦前縣監權襈原情公事判付內,其後該倅拿問後,同爲議處,此囚姑爲放送事,命下矣。其後該縣監尹愭,今已捧供判下,權襈還囚,一體議處之意,敢啓。傳曰,知道。
禁府啓目,粘連靑陽前縣監黃道源矣,本府議啓內,觀其所供,則臺疏中場市揭榜,稅米濫捧等事,雖爲自明,身爲守令,吏奸莫察,以此照律,罪杖一百收贖,告身盡行追奪,流三千里定配,私罪,奉敎依允爲旀,功減一等爲良如敎。又照目,粘連祥原前郡守崔廷岳,中和前府使尹恒儉矣,殺死之案,關係何如,肯綮句語之無難刪拔,寧有如許檢官乎?可謂前所未聞,嚴加照律以聞,罪,各杖九十收贖,告身盡行追奪,徒二年半定配,私罪,奉敎依允爲旀,竝只功減一等爲良如敎。又照目,成均館典籍韓錫仁矣,文臣殿講,無緣不參,罪笞五十收贖,解見任別敍,私罪,奉敎分揀放送爲良如敎。
行上護軍鄭民始上疏曰,伏以臣品賦孱弱,精力短少,本不足比數於人,而受恩最厚,身非己有,惟以筋力奔走,不敢言勞,爲萬一自效之地,前後居職,未嘗爲例讓飾辭之計。第臣水土之病,得自幼少之時,始則祟爲痰癖,晩又結成㿉疝,種種辛苦,已作貞疾,蒲柳之質,因以先衰,草土之後,從又倍劇,氣血凋耗,形殼僅存,羸尫銷落,奄奄癃痼。千萬不意,忽伏奉壯營之命,驚惶震越,若墮淵谷,義分是懼,遂不得不黽勉承膺,而僨誤之罪,朝夕儻來,意謂不待祈懇,自可卸免,特蒙指敎之旨涵貸之恩,式至今日,幸免大何,居然之間,已過十箇月矣。行非素學,事不夙講,觸處生疎,隨事瘡疣,威不足以警慴校吏,仁不足以和睦卒乘,而乃以迃疎一措大,突然處於戎垣之上,全不識韜衿奇正之爲何物,旗鼓進退之爲何事,强其不能,妄欲效嚬,天下可笑事,無過於此。傍觀竊哂,校卒生慢,其所以虧國體而損軍威,非止一二。營制新創,諸凡設施布置,猶有未盡整頓者,聖上之拔例越格,特授臣以是任,蓋欲其出謀發慮,一半分修擧,而素乏知識,且無才具,非不欲殫誠竭力,而人非適器,事不從心,十朔之間,依然是前日樣子,縱荷寬大之澤,不加以譴罰,而私心悚蹙不安,當如何哉?早欲自劾,仰冀體諒之恩,而嚴畏趑趄,拖至于今。秋涼漸緊,痰症益肆,胸膈痞結,疝癖俱動,呻楚之苦,已不可堪,而每當陡劇之時,頭目眩痛,精神昏霧,甚至前忘後失,殆無知覺,尙何以酬應事務,指揮軍校乎?伏況錢穀甲兵,俱是重任,兼治竝擧,有才智者,尙且難之,如臣病孱,又綰惠局,遺儲已盡,歲入不敷,牽補之策,正設好箇道理,而務劇病甚,尙未有料理,將不免一無所當,兩受其弊。當是之時,殿下雖欲寬恕臣庇覆臣,亦將無奈矣,職管衛護,官亦榮耀,倘非才不逮而病不甚,何敢生辭免之意,而百爾思量,實無自力之望,及今鐫遞,不至公私狼狽,猶可爲息補之道。臣之事殿下,如事父母,當此痰痛之極,憫阨之甚,不爲號籲於聖明之下,而于何控因乎?敢恃生成之眷,猥陳肝膈之懇。伏乞聖慈,亟垂憐察,先遞臣壯勇使之任,以卒終始之澤,千萬顒祝。臣無任云云。答曰,省疏具悉。重務不可輕遞,卿其勿辭行公。
丁巳九月初二日巳時,上御便殿。左承旨入侍時,行左承旨李晩秀,假注書呂東植,記注官金良倜,記事官吳泰曾,以次進伏訖。上曰,左傳印役,何時可畢乎?晩秀曰,必欲於十月晦間了役,而不敢必矣。上命書壯勇使疏批訖。上曰,壯勇使,何爲力請遞免乎?晩秀曰,臣於日前相見,則以爲病瘁,不可堪任云矣。上命書傳敎曰,飭已施,前承旨李相璜敍用,仍令該曹口傳付軍職。仍命退,承史以次退出。
丁巳九月初二日未時,上御便殿。左承旨入侍時,行左承旨李晩秀,假注書呂東植,記注官金良倜,記事官吳泰曾,以次進伏訖。上曰,試券隨捧隨入之意,傳于泮中進去史官,可也。賤臣承命出傳。上曰,待敎入侍。賤臣承命出傳,與檢校待敎沈象奎,偕入進伏。上敎象奎曰,應製將出榜,檢書官及閣吏入來,待考下修正榜目,可也。注書金履永,收券入來進伏。上曰,亦有限後之券耶?履永曰,無之矣。御考訖。命書傳敎曰,日次儒生殿講略進士金用默,生員任壽益,幼學尹久東,生員李鳳采·洪仁榮,幼學金鍾文,箴居首進士南鼎寬,跋居首進士李光顯,各給二分,箴之次生員李命熙,進士權大觀,生員閔師膺·任壽益,各給紙二卷,粗進士安光宇,幼學許琨,進士沈湜·朴謙進·李英鎮,幼學李信源·李東升·鄭道采,箴之次生員趙晉和·權徽,生員申百祿·宋碩寬,幼學金周默,進士李㷞·金厚淵·李泳·洪頤萬·洪樂文·鄭弼東·姜顯永·徐稷修,生員睦仁圭,進士李鍾夏·崔壽亨,跋之次生員金愚淳,進士李在璣,生員李在修·趙琮鎮,進士李大圭·徐淇修,各給紙一卷。仍命退,諸臣以次退出。
上在昌德宮。停常參·經筵。
金達淳啓曰,行大司憲宋煥箕,掌令許錄在外,執義柳畊,掌令尹寅基,持平宋知濂·朴載德牌招啓辭未下,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,諸承旨持公事入侍。
李肇源啓曰,禁衛大將徐有大,以南關王廟祭獻官,今方受香出去矣。所佩命召,來請還納,何以爲之?敢稟。傳曰,仍佩往來,往來間,都提調摠察,從事官發牌聽傳敎。
傳于李晩秀曰,左承旨,右副承旨分詣受香所,奉審摘奸以來。
傳于李肇源曰,入格儒生入侍。
傳于李肇源曰,軍士房承旨入侍。
傳于李晩秀曰,禮房承旨入侍。
以文科東堂一所試官李相璜牌不進罷職傳旨,傳于李海愚曰,只推。
李肇源啓曰,右邊捕盜大將李得濟,以武科初試二所試官,明日慕華館出去矣。所佩命召及大將牌·傳令牌,何以爲之乎?敢稟。傳曰,仍佩往來。
吏曹口傳政事,以李顯默爲司成。
李晩秀,以禮曹言啓曰,今此式年東堂監試文科初試一所,設場於本曹矣。上直郞廳,依例朝房直宿之意,敢啓。傳曰,知道。
李肇源,以兵曹言啓曰,今月初六日一番羽林衛番次矣。該番將未差之代,依例口傳差出,何如?傳曰,允。
兵曹口傳政事,以李敬熙爲羽林將。
李肇源,以兵曹言啓曰,宗廟東邊外墻垣三處及西邊外墻垣四處,今日畢築矣。守直衛軍,解送之意,敢啓。傳曰,知道。
金達淳,以刑曹言啓曰,依下敎,闕直守僕朴春煥,江原道三陟府定配所,卽爲押送之意,敢啓。傳曰,知道。
金達淳,以義禁府言啓曰,時囚罪人黃道源,杖一百收贖,告身盡行追奪,流三千里定配照律公事判付內,依允,功減一等事,命下矣。黃道源功減一等,杖一百收贖,告身盡行追奪,忠淸道牙山縣長時驛,徒三年定配,而以議啓內辭意俱罪目,依例發遣府羅將,押送配所,何如?傳曰,允。
李肇源,以御營廳言啓曰,依下敎,禁府羅將金重泰等八十名,今方嚴囚,而元數中,除受由下鄕十一名,家在城外十名,待城門開,鱗次捉致拘留計料之意,敢啓。傳曰,知道。
丁巳九月初三日辰時,上御熙政堂。諸承旨持公事入侍,入格儒生同爲入侍時,行右承旨韓晩裕,左副承旨李肇源,同副承旨金達淳,記事官金履永,假注書呂東植,記注官金良倜,記事官吳泰曾,檢校待敎沈象奎,以次進伏訖。上曰,儒生入來,可也。履永承命出傳,入格儒生幼學沈潗·兪衡柱·曺錫正·金蘭淳·兪星柱,生員趙萬大,幼學金保商·李馝,進士李容羽,幼學朴道昇·洪起燮·南履錫·鄭昡·李興沼·李義圭·黃協商·黃得宗·崔錫東·丁基采·金夢亮·金日進·李東燮·李基冕·吳宗岳·李周翰,進士朴時源,生員柳奭佐,幼學河錫中·李若洙,進士林治臣·金用默,幼學尹久東,生員李鳳采,幼學金鍾文,進士南鼎寬,生員李光顯·李命熙,進士權大觀,生員閔師膺·任壽益,幼學許琨,進士沈湜·朴謙進·李英鎮,幼學李信源·李東升·鄭道采,生員趙晉和·權徽·申百祿·宋碩寬,進士李㷞·金厚淵·李泳·洪樂文·鄭弼東·姜顯永·徐稷修,進士李鍾夏·崔壽亨,生員金愚淳,進士李在璣,生員李在修·趙琮鎮,進士李大圭·徐淇修,以次立於階下。肇源曰,今番日次上齋生應製時,幼學金周默,以草次上入格,故問其委折,則其兄用默,誤換其弟周默試紙,至於被選云,試券之兄弟誤換,事無足怪,而幼學之不得冒赴,法例卽然,原榜目中金周默則拔去,似不可已,故敢此仰達矣。上曰,依爲之。出擧條。上曰,鄕儒昧於事體,不善步趨,嚴飭,可也。肇源等,承敎飭泮吏。上曰,講生則已於應講時,登筵矣。不必更爲升殿,應製生五人式,先爲進前,可也。鼎寬進奏姓名。上曰,年幾何?鼎寬曰,四十矣。上曰,賦·表·策,做幾首?鼎寬曰,表則五百首,賦策則各爲百首矣。命熙進奏姓名。上曰,誰之族也?命熙曰,近族則無之,而右議政李秉模之遠族矣。上曰,初試,幾次?命熙曰,應製初試一番矣。大觀進奏姓名。上曰,誰之族也?大觀曰,前判書權之十寸孫矣。上曰,在前亦被選於應製乎?大觀曰,數三次矣。上曰,節製及到記,幾次?大觀曰,節製則未爲被選,而到記則一次矣。師膺進奏姓名。上曰,擧顔。爾之應製被選屢矣,凡幾次?師膺曰,前後近十次矣。上曰,已爲筮仕乎?師膺曰,未爲筮仕矣。上曰,誰之族也?師膺曰,前執義閔師宣之十二寸矣。晉和進奏姓名。上曰,擧顔。應製及節製,幾次?晉和曰,應製則未爲被選,而節製則四次矣。上曰,今年三製進士,誰也?晉和曰,臣之弟也。壽益進奏姓名。上曰,應製及到記,幾次?壽益曰,應製則十二次,而到記則初試二次矣。上曰,今有初試乎?壽益曰,無之矣。徽進奏姓名。上曰,擧顔。其間何去耶?徽曰,間經草土下鄕矣,今年纔服闋矣。碩寬進奏姓名。上曰,誰之族也?碩寬曰,近族則無之矣。上曰,應製及節製,幾次?碩寬曰,應製則四次,而節製則未爲被選矣。厚淵進奏姓名。上曰,年幾何?厚淵曰,四十九矣。上曰,何爲而尙未登第耶?此後則須善觀,可也。㷞進奏姓名。上曰,有初試乎?㷞曰,無之矣。上曰,年幾何?㷞曰,四十二矣。上曰,素是實才矣。百祿進奏姓名。泳進奏姓名。上曰,誰之族也?泳曰,至親無立朝人,而與李宅鎮爲九寸矣。上曰,擧顔。爾於應製,屢爲被選乎?泳曰,間或爲之矣。上曰,年幾何?泳曰三十四矣。上曰,爾於華城,曾爲應試乎?泳曰,然矣。弼東進奏姓名。上曰,誰之族也?弼東曰,前正言鄭彦仁之族矣。上曰,擧顔。年幾何?弼東曰,三十一矣。上曰,賦·表·策,做幾首?弼東曰,賦則五百首,表則二百五十首,策則纔爲十首矣。樂文進奏姓名。上曰,爾之近族,誰也?樂文曰,至親則無之,而奉朝賀洪秀輔之十寸孫矣。壽亨進奏姓名。稷修進奏姓名。上曰,擧顔。賦·表,做幾首?稷修曰,表則五百首,賦則二百首矣。上曰,年幾何?稷修曰,二十八矣。上曰,爾是故重臣命臣之子耶?稷修曰,然矣。上曰,爾與徐晩修爲幾寸?稷修曰,臣之弟也。顯永進奏姓名。上曰,前後節製及應製,幾次?顯永曰,節製則一次,而應製則四五次矣。上曰,有初試乎?顯永曰,無之矣。鍾夏進奏姓名。光顯進奏姓名。上曰,其間何去耶?光顯曰,下鄕去矣。上曰,有初試乎?光顯曰,前此二番爲之矣。上曰,須勿退托,孜孜爲之,可也。愚淳,進奏姓名。上曰,爾之近族,誰也?達淳曰,金羲淳之八寸矣。上曰,節製及應製,幾次?愚淳曰,節製則三日製一次,而應製則今番爲初矣。在璣進奏姓名。上曰,爾是實才,而前此他文,則皆善做,今番則不善矣。在修進奏姓名。上曰,爾之應製被選屢矣,凡幾次?在修曰,自乙卯年以來,爲五六次矣。淇修進奏姓名。上曰,有初試乎?淇修曰,無之矣。上曰,年幾何?淇修曰,二十七矣。上曰,爾是徐潞修之弟乎?淇修曰,然矣。琮鎮進奏姓名。上曰,爾之近族,誰也?琮鎮曰,前假注書趙璜鎮之兄矣。上曰,擧顔。爾是冕鎭之改名者乎?琮鎮曰,然矣。上曰,爾本實才,而尙未登第,爾弟先爲之,爾亦必須爲之也。大圭進奏姓名。上曰,其間何去耶?大圭曰,下鄕去矣。上曰,爾是能文者也。賦·表,做幾首?大圭曰,賦則六百首,表則千首矣。潗進奏姓名。上曰,誰之族也?潗曰,前縣監沈逵之六寸孫矣。上曰,擧顔。詩·賦,做幾首?潗曰,詩則二百首,賦則百餘首矣。衡柱進奏姓名。上曰,擧顔。詩·賦·表,做幾首?衡柱曰,賦三百首,詩百首,而表則無所做矣。上曰,年幾何?衡柱曰二十二矣。上曰,爾是漢敦之子乎?衡柱曰,然矣。上曰,有兄弟乎?衡柱曰,無之矣。上曰,了了矣。錫正進奏姓名。上曰,應製及節製,幾次?錫正曰,應製則二次,而節製則今番爲初矣。萬大進奏姓名。上曰,爾於華城,屢爲應試矣。馝進奏姓名。上曰,做賦幾首?馝曰,二百餘首矣。上曰,年幾何?馝曰,二十九矣。上曰,居何處?馝曰,居開城府矣。容羽,進奏姓名。上曰,爾前此爲初試乎?容羽曰,再昨年菊製,爲初試矣。上曰,居何處?容羽曰,居江華矣。上曰,誰之族也?容羽曰,無立朝之人,而故左尹李長河之族矣。上曰,詩·賦·表,做幾首?容羽曰,賦五十首,詩三百首,而表則無所做矣。眩進奏姓名。上曰,誰之族也?眩曰,無立朝之人矣。上曰,做賦幾首?昡曰,百首矣。夢亮進奏姓名。上曰,誰之族也?夢亮曰,在京人則無之矣。上曰,居何處?夢亮曰,居龍罔矣。上曰,做賦幾首?夢亮曰,二百首矣。協商,進奏姓名。上曰,誰之族也?協商曰,故承旨黃最彦之從孫矣。上曰,做賦幾首?協商曰,五十首矣。起燮進奏姓名。上曰,誰之族也?起燮曰,前府使洪秉德之姪矣。上曰,做賦幾首?起燮曰,五六十首矣。東燮進奏姓名。上曰,誰之族也?東燮曰,無立朝之人矣。上曰,做賦幾首?東燮曰,三百首矣。上曰,試官牌去來,催促,可也。履永承命出傳。時源進奏姓名。上曰,誰之族也?時源曰,無立朝之人,而故大司諫朴承仁八代孫矣。上曰,做賦幾首?時源曰,百首矣。奭佐,進奏姓名。上曰,擧顔。誰之族也?奭佐曰,抄啓文臣柳台佐之弟矣。錫中,進奏姓名。上曰,誰之族也?錫中曰,無立朝之人矣。上曰,爾是故忠臣之後乎?錫中曰,十二代孫矣。上曰,居何處?錫中曰,居安東矣。上曰,忠臣之後,凡爲幾家?錫中曰,十五家矣。上曰,寧越配享後,爾往見乎?錫中曰,見之矣。上曰,做賦幾首?錫中曰,三百首矣。上曰,何爲不赴鄕試而上京乎?錫中曰,伏聞莊陵誌將刊行,故爲觀其冊子,兼爲赴擧而來矣。若洙進奏姓名。上曰,爾於功令應製,亦被選乎?若洙曰,以三中爲初試矣。上曰,監初亦爲之乎?若洙曰,以終場爲之矣。基采進奏姓名。上曰,誰之族也?基采曰,前判書丁範祖之族矣。上曰,做賦幾首?基采曰,百餘首矣。上曰,居何處?基采曰,居黃州矣。蘭淳進奏姓名。上曰,年幾何?蘭淳曰,十七矣。上曰,爾與金芝淳爲幾寸?蘭淳曰,芝淳之弟也。上曰,做賦幾首?蘭淳曰,無所做矣。星柱進奏姓名。上曰,詩·賦·表,做幾首?星柱曰,賦百首,詩數百首,而表則無所做矣。上曰,年幾何?星柱曰,三十八矣。道昇進奏姓名。上曰,居何處?道昇曰居江華矣。上曰,誰之族也?道昇曰,前承旨朴長卨之十一寸矣。上曰,做賦幾首?道昇曰,二三百首矣。履錫進奏姓名。上曰,誰之族也?履錫曰,前校理南履翼之八寸矣。上曰,賦·表,做幾首?履錫曰,賦則二百首,表則五百首矣。保商,進奏姓名。上曰,誰之族也?保商曰,前判書金思穆之遠族也。上曰,做賦幾首?保商曰,百首矣。上曰,鄕人了了矣,以何字爲行列乎?保商曰,以商字爲行列矣。興沼進奏姓名。上曰,誰之族也?興沼曰,故承旨李鎮奎之從孫矣。上曰,做賦幾首?興沼曰,二百首矣,義圭進奏姓名。上曰,誰之族也?義圭曰,前參判李義弼之寸外族矣。上曰,詩·賦·表·策,做幾首?義圭曰,賦百首,詩二百首,而來策則無所做矣。上曰,鄕曲之人了了矣,爾於入京時,有一家往來處乎?義圭曰,義弼家及前令李義述家矣。得宗進奏姓名。上曰,居何處?得宗曰,居鐵原矣。上曰,爾是黃最彦之族乎?得宗曰,十四寸矣。上曰,詩·賦,做幾首?得宗曰,詩則百首而賦則無所做矣。日進進奏姓名。上曰,居何處?日進曰,居平壤矣。基冕進奏姓名。上曰,誰之族也?基冕曰,前承旨李尙度之十一寸矣。上曰,做賦幾首?基冕曰,以明經五六年從事故,所做纔爲二百首矣。宗岳,進奏姓名。上曰,誰之族也?宗岳曰,前掌令吳大坤之族矣。周翰進奏姓名。上曰,誰之族也?周翰曰,在京人則無之矣。上曰,做賦幾首?周翰曰,三百首矣。治臣進奏姓名。上曰,誰之族也?治臣曰,故察訪金漢宗之外曾孫矣。上曰,做賦幾首?治臣曰,三百首矣。儒生退立。上命頒賞,引儀唱行禮訖。上曰,賞紙,詳爲分給,毋致混襍,可也。頒賞訖。上命書榻敎曰,卿宰罷削人敍用,今番幸行時,守令處分人,竝分揀。肇源讀奏忠淸水使具明遠狀啓,官鎭門聚點事。達淳讀奏咸鏡監司李鼎運狀啓,韓哥退限百日捉納事,慶尙監司李亨元啓本,罪人朴孫放送事,分書判付訖。上曰,未肅拜司成改差,令該曹口傳差出。出榻敎。命退,諸臣以次退出。
丁巳九月初三日巳時,上御重熙堂。軍士房承旨入侍,禮房承旨,同爲入侍時,行左承旨李晩秀,左副承旨李肇源,假注書呂東植,記事官金景煥,記注官金良倜,以次進伏訖。上敎晩秀曰,南廟奉審則無頉乎?晩秀曰,無頉矣。上曰,申飭,亦各別爲之乎?晩秀曰,祭官執禮及下至守直輩,竝嚴飭矣。上敎肇源曰,儒生賞格,果善爲頒給乎?肇源曰,詳爲分給矣。仍命退,承史以次退出。
上在昌德官。停常參·經筵。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李海愚啓曰,行大司憲宋煥箕,掌令許錄在外,執義柳畊,掌令尹寅基,持平朴載德·宋知濂,牌招啓辭未下,監察茶時之意,敢啓。傳曰,知道。
李肇源啓曰,來初五日,朝參日次矣,敢稟。傳曰,停。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李海愚曰,左副承旨入侍。
摠管前望單子入之,李集斗·韓晩裕·申大顯落點。
李海愚,以都摠府言啓曰,新除授副摠管韓晩裕,時無職名,令該曹口傳付軍職,以爲肅謝之地,何如?傳曰,允。
兵曹口傳政事,護軍韓晩裕。
以都承旨徐邁修掃墳呈辭,傳于李肇源曰,給由,本職許遞,政官牌招開政。
李肇源啓曰,行吏曹判書閔種顯,參判權裕牌不進推考傳旨,今方捧入,而開政命下之後,如是違牌,不卽擧行,事甚未安,參議魚用謙受由在外,判書·參判,更卽牌招,何如?傳曰,允。
有政。吏批,判書閔鍾顯進,參判權裕未肅拜,參議魚用謙受由在外,右承旨李肇源進。以李鼎揆爲承旨,崔烜爲司諫,朴吉源爲校理,趙宗鉉爲判尹,權裕爲同經筵,趙德潤爲宗簿正,韓允鎮爲慶基殿令,黃勉喆爲南部令,洪夏正爲典籍,徐有曾爲司僕主簿,鰲恩君單李敬一,承膺祚爲典籍。
兵批,判書李祖源進,參判柳誼病,參議李文會病,參知尹致性入直,左副承旨李海愚進。以具錫夏·崔弘毅爲五衛將,鄭宅慶爲忠翊將,李錫祺爲訓鍊判官,呂喆永爲守門將,金近淳爲文兼,李道文爲楊花別將,僉知單鄭學畊,內禁衛金宅礪,今加折衝加資事承傳,大護軍尹師國·權,護軍徐邁修·洪明浩,副司直柳相祚,副司果韓致應·盧致鳳,以上竝單付。
李海愚,以御營廳言啓曰,依下敎臣開坐于通衢,本廳捉囚禁府羅將吳聖仁等七十八名除名,羅將全致尙等五名,雇立羅將金景文等六名,追後捉來,雇立羅將金昌玉等四名,竝拿入,各決棍十度,時行首羅將韓得基,都行首羅將金重泰,各嚴棍十五度,元犯實羅將金季命,雇立羅將全興哲·田聖春·朴東斌等四名,各嚴棍三十度後爲奴次,移送刑曹之意,敢啓。傳曰,知道。因傳敎棍治之後,逞憤於巡廳所屬,作黨亂打云者,紀綱所在,不可但以痛惡言,夜禁嚴飭,豈特爲夜禁,則名以法府皁隷,犯夜本罪之外,又犯罔赦之罪,蟣蝨皁隷,何足責也?羅卒之束濕,專係都事所謂堂上客而已,王府關和,莫嚴於明義錄,則夜禁之猶不解弛,政賴是耳。身爲都事,不惟不禁於未然,乃敢不卽摘發於現發之後,如許都事,得免刑配,可謂失之太寬。當該一都事,遠地勿限年定配,伊日府內作拿時入直都事,令該府,拿問重勘。前此府隷之肆虐,固非一端,至於今番所犯,所關非細,其敢諉罪郞隷,晏然於試次乎?判義禁閔鍾顯,施以不敍之典,其餘諸堂罷職,卿則自初査實於深夜,數刻之間,容有區別,只以常時不能檢飭之失,本職遞差。該府有開坐之事,令政院,政官牌招,開政差出,待下批牌招,今日內開坐,以示事有關於明義錄,不以微事細節而或忽之意,可也。
傳于李海愚曰,在外及未肅拜銓堂許遞,與未差判堂,前望單子入之。
吏曹堂上前望單子入之,判書宋煥箕,參判徐邁修,參議蔡弘遠落點。
吏批,再政。判書宋煥箕在外未肅拜,參判徐邁修進,參議蔡弘遠進,左副承旨李海愚進。以金文淳爲判義禁,尹師國爲知義禁,李益運·李祖承爲同義禁,金載瓚爲大司憲,金文淳爲宗廟提調,李致中爲社稷提調,趙雲絅爲敦寧判官,李復鉉爲敬陵令,金載謙爲監察,兼春秋單承膺祚。
玉堂前望單子入之,應敎鄭萬始,副應敎韓光植,校理安策,副校理鄭東榦,修撰高宅謙·李升運,副修撰李晴,落點。
以副應敎韓光植,修撰李升運牌不進罷職傳旨,傳于李肇源曰,只推。
傳于李肇源曰,水原鷗浦民人舊還焚券,新還除耗,當依輦路諸邑例爲之,其間何以擧行,而擧行形止,蕩減數爻,姑無狀聞,何也?此意下諭,舊還之餉與還竝擧與否,廣留亦有筵稟,使之竝擧矣。本府,亦依此爲之事,一體下諭,而焚券時,招致民人與出送判官間,從便擧行,亦爲下諭于華留。
傳于李肇源曰,推考房擧行駭然。該房承旨遞差。
承旨前望單子入之,朴奎淳落點。
以右副承旨朴奎淳牌不進罷職傳旨,傳于李肇源曰,只推,更爲牌招。
傳于李海愚曰,右副承旨批下,牌招入直。
李海愚,以司僕寺一二提調意啓曰,本寺兼內乘李海愚,以承旨坐直本院,正張至顯,兼內乘李惟秀,以武所試官進去,無以入直。兼內乘李海愚,正張至顯,今姑改差,卽令該曹口傳差出,以爲推移入直之地,何如?傳曰,正張至顯,試官改付標,追省記入直,其代兵曹佐郞尹永儀,使之除下直進去,可也。
李肇源,以戶曹言啓曰,宗廟東西外墻頹圮與將頹處,竝爲改築後,刻識年條,椽木腐傷瓦子脫落諸處,一體修補,今已畢役。改築間數及監董郞廳·看役·計士姓名,依前例列錄以入,而竝與各處所工匠等姓名,載之本曹謄錄,以爲後考之意,敢啓。傳曰,知道。
李晩秀,以禮曹言啓曰,專經文臣殿講居不人,各於本司入直,能誦後,草記替直事,命下矣。卽接各其司擧案,則吏曹正郞尹永輝,禮曹正郞夫宗仁,訓鍊院主簿高鳴鶴,權知承文院副正字任俊常,成均館學正金喆修,學諭鄭敬翰,南學訓導劉弘九,俱爲能誦云。使之替直之意,敢啓。傳曰,知道。
李海愚,以兵曹言啓曰,卽伏見全羅左水使趙岱狀啓,則本營屬各邑鎭軍兵,今秋官鎭門聚點時,多定熟諳軍務將校,廉探則,鍊習如式,器械·軍物·軍伍,亦皆完備無闕,而長興·樂安兩邑器械,間多破傷,鍊習亦有疎忽,座首·兵校,重棍懲礪云矣。官鎭門聚點,旣以正操例設行,則常時不能鍊習,亦不修補,致有此執頉之擧,其在戎政,極涉疎忽。長興·樂安兩邑,當該守令,竝從重推考,何如?傳曰,允。
李海愚,以兵曹言啓曰,宗廟西邊外墻垣六處,今日竝皆畢築矣。守直衛軍解送之意,敢啓。傳曰,知道。
李海愚,以壯勇營言啓曰,因前外使趙心泰所啓,外營內各庫典守節目,修正以入,以此添入外營節目,自今番爲始,定送內營,句管監官一人,各庫物種,曝曬反閱,而其他條件,一依成式,恪勤遵行之意,分付外使,何如?傳曰,允。
李海愚,以御營廳言啓曰,禁府羅將輩,開坐決棍之際,名數浩多,或慮有雜亂之弊,計其實數,則其中一名無所去處,考準囚徒案,一一呼名計數,則實羅將具福得,果爲從中隱避。故追後捉致,嚴棍二十度後,拘留臣營,而今此開坐,旣因下敎擧行,事體嚴重,則幺麽羅將,敢生隱漏倖免之計者?揆以紀綱,尤萬萬痛惡。矇未察飭之失,臣不勝惶恐,而此不可尋常處之,移送法司,嚴刑重勘,何如?傳曰,知道。可謂化外之亂民,自有當律,移送刑曹,嚴刑捧供啓聞,而輸款之前,雖至百推,其可徑先勘律乎?以此嚴飭刑曹,可也。
李海愚,以武一所試官意啓曰,臣所今日平明開場,擧子捧單數,自天字至黃字半字,合爲二百二十八人,而先自木箭試取之意,敢啓。傳曰,知道。
李海愚,以武二所試官意啓曰,臣所擧子,自天字至玄字半字,捧單原數一百四十八人矣。今日平明開場,先自木箭試取之意,敢啓。傳曰,知道。
李海愚,以武一所試官意啓曰,臣所今日木箭應試擧子,自天字至地字,九十人內,具三矢二十五人,二矢二十四人,一矢二十一人,入格合爲七十人,而地字未畢試,日暮姑停之意,敢啓。傳曰,知道。
李海愚,以武二所試官意啓曰,臣所今日自天字至玄字半字,木箭試取一百八人內,入格八十四人,未及試取四十人,日暮姑停之意,敢啓。傳曰,知道。
以忠淸監司韓用和狀啓,行大司憲宋煥箕上疏上送事,草莽臣宋煥箕疏曰,伏以臣頃以常祿之不敢冒受,猥陳短章,祗俟處分,忽於此際,除旨遽降,馹君繼至,在臣私分,固宜卽控肝膈之懇,冀蒙鞶帶之褫,而顧不惟瀆擾是懼,適又有家內拘忌,縮伏徊徨,因循泯默,遂至四朔之久矣。今始出次齋沐,仰暴微衷,惟聖明治其罪而察其情焉。臣之始叨是任也,瀝血丐免,辭已罄竭,復焉敢覶縷架疊,重犯煩猥之罪,而第竊自念,臣於向者,冒昧一出,而空疎譾劣之實狀,畢露無餘,日月之明,必已照燭,而匪意誤恩,又及無似,使此風憲之任,久委樵牧之社,臣之慙恧惶蹙,不啻倍蓰於前,益無措躬之所也,仍又念師傅重任之尙爾虛縻,尤非臣所敢安者也。臣之退歸之時,卽是卸免之日也,草莽賤品,還他本分,雷肆華銜,依舊自在,名實之相反,未有甚於此者,臣固不足言,而淸朝綜核之政,豈有如是?臣身雖跧伏田廬,而區區微忱,寤寐戀結於胄筵,每竊聞睿學日就,而講課不轍,則欽仰欣忭,攢手以祝,而惟玆旣退之蹤,永無更進之望,及蒙冊禮,食物之匪頒異數,則親戚鄕黨,與共娯樂,而雖切榮感之忱,實愧罔功之賞,顧何敢貪榮戀寵,冒據匪據,不恤一世之嗤點乎?抑臣又有不勝感泣,繼以懍惕者,迺者貤贈之典,是豈臣夢寐之所到耶?臣手奉華誥,口頌隆渥,而闔門之慶幸靡極,閭里之瞻聆俱聳,誠不知不肖無狀之臣,何以得此於我聖慈也?臣以孤露餘生,慟纏風樹,望絶揚顯,而自顧盜竊,惟懼忝辱,今乃緣一身匪分之寵,侈三世追榮之恩,臣心之悸恐霣越,當復如何?伏乞天地父母,曲垂鑑諒,亟遞臣本兼諸職,仍命銓曹,不復檢擬,俾得以安意邱壑,畢其餘年,千萬大願。臣無任云云。答曰,省疏具悉卿懇,月廩辭巽,代送食物,食物辭巽,又何其過當之甚?冢宰新命,是豈難可强而强之哉?大臣以人事君,擧卿之名,書進于剡單已久矣。體卿心,私也,敬大臣,公也。於是乎公私之分判,而輕重莫或相混。且在外儒臣之叨是任者,卿家兩先正尙耳,近世旌招之臣,間有爲者,亦豈以强所難强,施之於勸令幡然之時也?由前而故事可述,由後而政例卽然,謂之非卿,莫可亦可。況在掌銓之前,猶欲責之以世道,望其遐心之勉回,旣掌銓矣,益安得不以是期待之也哉?卿須卽起登途,以副延佇之至意。仍傳曰,此批答,遣史官,傳諭于吏曹判書宋煥箕。
右副承旨朴奎淳疏曰,伏以臣貿蔑無聞,愚闇轉甚,數十年立朝,常以爲吾君在上,直則可行,不知畸孤之蹤,人無難蹂踐耳,頃年偶與院僚,閑漫酬答,不過論人文筆之善否,而不虞屬垣之耳,竟招伺影之射,致勞我聖上分析之敎,畢竟息鬧之方,只許暫謫,而亦擇善地,臣嘗感激悚惶,實不知聖意之軫念,臣何以及此也?乃於賜環經年之後,又蒙恩補,待罪永平,適當香祝行次,晨夜迎陪,未及終境數十里,臣之宿祟疝癖,觸寒猝發,宛轉叫苦之頃,史官忙發,不饒呼吸,遂致落後,不時急病,可疑稱托,捉去鄕所,見若代行,臣安得免辜恩慢命之罪哉?特荷聖朝寬貸之典,止配本地朞年而又赦,臣之前後負犯若此,而每被造化之曲全。至於今番都政日,所下傳敎,悉燭臣情踪,無復餘蘊,雖使臣自爲之解,亦無以加此。天地之大,無物不容,日月之明,無幽不燭,螻蟻賤臣,惟有沒身頌祝而已。千萬夢想之外,喉院除旨,忽下於杜門屛伏之中,驚惶靡措,愈增集本之懼,豈不欲一瞻耿光,叨謝生成之德,而義分所在,不敢冒出,召牌之下,重犯違傲,臣罪於是尤大。伏乞聖明,削臣之職,治臣之罪,以爲奉職無狀者之戒,仍令溝壑之命,得以自遂焉。臣無任云云。省疏具悉。爾其勿辭察職。
校理安策疏曰,伏以臣蒙愚譾劣,冥行擿埴之狀,通朝之所共知也,隨處錯誤,瘡疣百出,偏蒙聖恩,保有今日,而畢竟顚沛,臣亦自知。年前申之啓出而滿紙論列,與臣疏本意,一切相反,無非題外,臣固付之一笑,雖不欲呶呶爭辨,而旣被刊改之斥,三司一步,已成鐵限,至於甲辰冬一疏,亦不過隨衆參論,而今於年久之後,厚招疑謗,至被銓家之罰,臣滿心慙恧,實不知措躬之所也。臣與左諭善臣尹得孚,爲舅甥之親,而生長母家,亦曾受學,名雖舅甥,情同父子,本末巨細,無不與知,而臣舅釋褐以後,與世孤立,絶無來往相從之人,息交絶遊,杜門守拙,曾不知其幾年,則到今以臣疏中一句語,謂逼其舅,至有施罰之擧者,實是意慮之所不到,而情外之情外也。臣卽欲剖腹刳心,以明臣之本心而不可得也。臣於舅甥之間,情地之與他自別,如上所陳,若知有毫分侵逼之嫌,則顧何忍無難爲說,甘自歸於傷倫悖義之科哉?今若責臣以昧於涉世,罪臣以不能自立,則臣固甘心,而乃以䵝䵢之迹,如是爲言,莫非臣行己無素,不能見孚於人之致,復誰怨尤?噫,臣之尤有所萬萬痛悼者,所被銓罰,有關倫常,豈敢以屑越爲懼,而不一鳴暴於君父之前哉?臣之有罪無罪,天地神明,實所鑑臨,臣不必區區辨論,而更何敢束帶彈冠,抗顔周行,上壞淸朝之大防,自陷彝倫之重罪哉?且臣之遞歸海南,今已經年,而拘於前官,解由尙未得出。以此以彼,官職去就,非所可論,召牌之下,承膺無路,臣罪至此,尤合萬殞,玆敢不避猥越之誅,冒瀆崇嚴之聽。伏乞天地父母,俯垂憐悶,亟遞臣職,以安私分,仍治臣罪,以嚴國綱,千萬幸甚。臣無任云云。省疏具悉。爾其勿辭察職。
丁巳九月初四日辰時,上御重熙堂。左副承旨入侍時,左副承旨李肇源,假注書呂東植,記事官金景煥,記注官金良倜,以次進伏訖。上曰,二提學方下直矣,當於何日出去云耶?肇源曰,十三日當出去,而十八日當還云矣。上曰,安岳郡渰漂戶,果已結構云耶?肇源曰,當於今月望前奠接,而渰沒則初非大段,大抵聲聞太過云矣。且本邑素稱多田,而今年則田穀大登,民事不足慮矣。上曰,御史呂駿永,何當還來云耶?肇源曰,日字若遲,則恐有沿路貽弊之端,故當速還云矣。上曰,文臣書題落點,先爲出給,可也。賤臣承命出傳。仍命退,承史以次退出。
上在昌德宮。停常參·經筵。
藥房提調李時秀,左副承旨李海愚啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
金達淳啓曰,行大司憲金載瓚未肅拜,掌令許鍒在外,執義柳畊,掌令尹寅基,持平宋知濂·朴載德,牌招啓辭未下,監察茶時之意,敢啓。傳曰,知道。
金達淳啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
李海愚啓曰,新除授行都承旨李鼎揆,時在慶尙道慶州地,斯速乘馹上來事下諭,何如?傳曰,允。
傳于李海愚曰,諸承旨,持公事入侍。
傳于李海愚曰,左副承旨入侍。
以工曹坐不坐單子,傳于朴奎淳曰,參判聞有實病,與參議許遞,前望單子入之。
金達淳啓曰,判義禁金文淳,知義禁尹師國,同義禁李祖承牌不進推考傳旨,今方捧入,而今日內開坐事命下之後,如是違牌,不卽擧行,事甚未安,竝更卽牌招,何如?傳曰,允。
禁府堂上前望單子入之,判義禁趙宗鉉,知義禁李祖源落點。
金達淳啓曰,紙品過厚之弊,前後飭禁,何等申嚴,而今番監試初試二所榜目,紙品太厚,有違定式,極涉駭然。當該試官及應辦官,所當重勘,而本院請推之外,無他可施之罰,何以爲之?敢稟。傳曰,此後嚴飭。
以同副承旨金達淳遞差傳旨,傳于李海愚曰,分揀,牌招入直。
以副應敎韓光植,校理安策,修撰李升運牌不進罷職,傳于金達淳曰,只推。
朴奎淳,以弘文館言啓曰,本館上番闕直,已至多日,事甚未安。副應敎韓光植,修撰李升運,旣有只推之命,校理安策,疏批已下,副校理洪樂游,由限已過,與新除授校理朴吉源,竝卽牌招,以爲推移入直之地,何如?傳曰,允。
朴奎淳啓曰,卽者副修撰洪秀晩,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
朴奎淳,以吏曹言啓曰,成均館典籍申羲淳,受由過限未上來,依例改差,何如?傳曰,允。
朴奎淳,以兵曹言啓曰,五衛將成大中,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
朴奎淳,以刑曹言啓曰,因御營廳啓辭,元犯實羅將金季命,雇立羅將全興哲·田聖春·朴東斌等,各嚴棍三十度後,爲奴次,移送刑曹事,命下矣。金季命咸鏡道穩城府,全興哲慶興府,田聖春平安道碧潼郡,朴東斌渭原郡,竝爲奴定配所,卽爲押送之意,敢啓。傳曰,不可爲奴而止,棍無辜限,待限滿更爲嚴刑究覈。犯夜禁及毆打,因傳敎擧行,衙門下屬情節,啓聞後發配,若不直招,當付之巡邏營門,直用軍律。卿等詳考明義錄,則可知夜禁之法意,就考大明律,則當知啓下擧行之關係。首倡與造謀人等,區別該廳草記,猶不分明,各別嚴覈,若有疑端而不可不更有盤問者,則行首羅將,亦爲捉來,嚴刑究問,而否則只治草記中諸漢。其時府中都事之仕進者爲幾人,知與不知一款,亦爲捧招,可也。
朴奎淳,以義禁府言啓曰,本府都事尹象基,遠地勿限年定配事,承傳啓下矣。尹象基咸鏡道慶興府,勿限年定配,而以承傳內辭意具罪目,依例發遣府羅將,押送配所,何如?傳曰,允。法府之郞,不知明義錄,亦不知傳敎關係,縱隷殆若逞憤然者,如許府郞之得免刑推者,蓋有思量之端而寬恕,則竝與配所而致勤下敎然後,有此更爲草記者,豈不駭然之甚乎?當該堂上,爲先推考,可也。
朴奎淳,以義禁府言啓曰,保放罪人尹行直,病勢少差云,還囚一體照律以入之意,敢啓。傳曰,知道。
朴奎淳,以義禁府言啓曰,時囚罪人崔廷岳·尹恒儉等,各杖九十收贖,告身盡行追奪,徒二年半定配,照律公事判付內,依允功減一等事,命下矣。崔廷岳功減一等,杖八十收贖,告身盡行追奪,江原道鐵原府豐田驛,徒二年定配,尹恒儉功減一等,杖八十收贖,告身盡行追奪,忠淸道保寧縣靑淵驛,徒二年定配,而竝以判付內辭意具罪目,依例發遣府書吏·羅將,押送于各其配所,何如?傳曰,允。
朴奎淳,以義禁府言啓曰,時囚罪人權襈,杖八十收贖,奪告身三等,照律公事判付內,白祠一款,嚴辭痛禁云爾,則可謂公罪,以公罪勘放事,命下矣。權襈,杖八十,以公罪收贖放送之意,敢啓。傳曰,知道。
朴奎淳,以武一所試官意啓曰,臣所今日平明開場,自地字,木箭仍爲試取之意,敢啓。傳曰,知道。
朴奎淳,以武二所試官意啓曰,臣所今日平明開場,應射擧子,自玄字半字,木箭仍爲試取之意,敢啓。傳曰,知道。
朴奎淳,以武二所試官意啓曰,臣所今日自玄字半字,木箭試取四十人內,入格二十五人,昨日入格八十四人,合爲一百九人內,三矢入格五十一人,二矢入格三十七人,一矢入格二十一人矣。木箭今已畢試,鐵箭,鱗次以兩防牌試取之意,敢啓。傳曰,知道。
朴奎淳,以武二所試官意啓曰,臣所今日片箭應射擧子一百七人,而入格七人內,貫中一人,邊一中六人矣。片箭今已畢試,騎芻,鱗次試取之意,敢啓。傳曰,知道。
朴奎淳,以武一所試官意啓曰,臣所今日木箭擧子,自地字至黃字半字,一百十二人內,具三矢二十六人,二矢二十三人,一矢二十五人,昨日入格七十人,合爲一百四十四人,而黃字未畢試,日暮姑停之意,敢啓。傳曰,知道。
朴奎淳,以武二所試官意啓曰,臣所今日騎芻應射擧子爲一百七人,而試取二人內,入格一人,未及試取,一百五人,日暮姑停之意,敢啓。傳曰,知道。
禁府啓目,義禁府都事南履正原情云云。傳旨內辭緣,泛稱遲晩,刑推得情,何如?判付啓,身居府中,不能禁戢之罪,何論知與不知,嚴加照律草記爲良如敎。又照目,照訖講一所試官李翊模·金履喬·林漢浩·尹悌東·韓興裕·洪致榮,二所試官鄭履綏·朴鍾淳·鄭來百·趙得永·尹益烈,四所試官尹序東·鄭觀輝·沈興永·尹涵·尹行直等矣,本府議啓內,開講前日之申飭何如,而不體從緩之聖意,先看儒單,發問氄義者,俱極可駭兺不喩,敢於淑問之下,不思訟愆之方,語涉自明,揆以法綱,尤爲駭然。竝只以此照律,罪從重論,各杖一百收贖,告身盡行追奪,私罪奉敎,苟能善爲,則豈有物情之拂鬱乎?竝只施以不敍之典爲良如敎。又照目,藍浦前縣監權襈,本府議啓內,影堂之冒禁創設,依祠院例勘罪,旣是法典,則白祠之繼建,雖云嚴辭痛禁,身爲守令,稱以地名之符合,無難犯科,殊甚可駭。以此照律,罪杖八十收贖,奪告身三等,私罪奉敎,白祠一款,嚴辭痛禁云爾,則可謂公罪,以公罪勘放爲良如敎。又照目,藍浦前縣監尹愭矣,本府議啓內,影堂之營,始雖在前官之時,祠院之繼建,旣在莅任之後,且有毁撤之營關,則一任儒生之稱托,不卽擧行,揆以法綱,誠極駭然。以此照律,罪杖八十收贖,奪告身三等,私罪,奉敎依允,功減一等爲良如敎。又照目,照訖講三所試官金銑·朴崙壽·李貞運·沈奎魯·申龜朝·李弘達等,本府議啓內,不有申明之法式,莫體諄複之飭諭,單子則先看,草記則冒呈者,揆以法綱,節節可駭。竝只以此照律,罪從重論,各杖一百收贖,告身盡行追奪,私罪,奉敎依允爲旀。文義一款,姑置之,草記日損體,尤可駭然。何必區別於其間乎?竝只削職放送爲良如敎。
朴奎淳,以義禁府言啓曰,時囚罪人南履正原情公事判付內,身居府中,不能禁戢之罪,何論知與不知,嚴加照律,草記事,命下矣。南履正傳旨內,伊日府內作拿時入直,拿問重勘,罪取考律文,則大明律拒敺追攝人條有曰,凡官司差人,句攝公事,而敺所差本犯重者,罪止杖一百·流三千里,監官吏,失於覺擧者,減三等。大典通編推斷條有曰,犯私罪,杖一百以上之罪,決杖,告身盡行追奪。襍令條有曰,王府決杖者,代以金贖。大明律存留養親條有曰,凡祖父母父母老疾應侍,家無以次成丁者,若犯徒流,收贖存留養親矣。南履正,杖一百·流三千里,減三等,杖八十收贖,告身盡行追奪,徒二年定配,而其母年七十九,無兄弟獨身云,杖八十·徒二年定配,依法典收贖,告身盡行追奪,放送,何如?傳曰,親年旣云如是篤老,則其在絜矩之政,合施參恕之道,特爲附過還職,可也。
副修撰洪晩秀疏曰,伏以臣父臣聖淵所患風病,于今跨三朔而迄無痊完之望,口喎終未快正,耳痛近又添苦,偏面之浮硬,左眼之騰露,種種諸症,了無差勢,方又連試鍼灸,而此際,臣之母素患癖積胸痛,卽四十年貞疾,衰頹癃羸,床褥爲命矣。近値涼候失攝,自四五日來,本症又復添劇,症形委篤,粥飮不能下。臣以孑然獨身,不見病父病母之顔,今十有七日矣。醫藥旣不得將護,苦歇只憑於傳聞,顧臣煎鬱悶迫之私,實是情理之所不能堪,而惟屢瀆是懼,抑情按住,以至今日矣。今則情益急而勢益迫,實有不能自已者,玆敢疾聲仰籲,徑出禁扃。伏乞聖慈,俯垂鑑涼,特遞臣所帶之職,俾便救護,仍治臣擅離之罪,以肅朝綱,不勝幸甚。臣無任云云。省疏具悉。爾其勿辭救護。
丁巳九月初五日辰時,上御誠正閣。藥房入診,諸承旨持公事入侍時,提調李時秀,左副承旨李海愚,右副承旨朴奎淳,記事官金履永,假注書呂東植,記事官承膺祚·吳泰曾,檢校直閣金勉柱,以次進伏訖。時秀曰,日候稍涼,聖體,若何?上曰,一樣矣。時秀曰,寢睡·水刺之節,若何?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,醫宮待令,入診,何如?上曰,置之。上曰,今年康津係歉荒,則豈可爲竄配之地乎?況該都事罪犯,宜送西水羅等地,而乃送於此邑乎?配所磨鍊之禁堂,果誰耶?承旨出問,可也。且羅將輩事,大關紀綱,則刑曹之尙不定配,亦不成說矣。此等事,政院何不催促乎?此後以羅將爲名者,一或犯夜,自捕廳,以當該一都事,依定式拿處,令政院直捧傳旨之意爲草記事,承宣出諭,使之書揭于廳壁,可也。上曰,金吾開坐,有何難事,而尙不爲之何也?海愚曰,判堂則有實病,而他堂則未及聞知矣。上曰,判堂則,其家人,不赴金吾之坐矣。仍命書榻敎曰,禁堂中無端違牌諸堂,判義禁外,竝罷職,判堂許遞,與未差之代,前望單子入之,待下批牌招開坐。上曰,各房公事,竝爲直入。上敎奎淳曰,承宣之年前被謫,非緣於向來事乎?奎淳曰,待罪永平時事也。上曰,伊時忘却,未卽放還矣。向來事,誠可謂萬萬不成說矣。同僚酬酢之說,忽於數日後疏駁,世豈有如許風習乎?卽此一着,便知其人之不好,而予則或慮本事之轉輾層激,故不能矯正於目下,承旨試思之。此時處分,蓋出於不得已也。其時疏駁之承宣,誰也?奎淳曰,其時李義鳳,適問於臣,故臣只稱其文筆之有才矣。其後三日洪義榮·金孝健,聯疏論列,義榮則以右位爲疏頭,而主張者乃孝健矣。仍命退,諸臣以次退出。
丁巳九月初五日辰時,上御重熙堂。左副承旨入侍時,左副承旨李海愚,假注書呂東植,記注官金良倜,記事官承膺祚,以次進伏訖。上曰,東堂一二所榜,果於明日內出之云耶?海愚曰,俄纔問之而未及知來矣。上曰,然則知入,可也。賤臣承命出傳,回奏曰,二所則明日當出榜,而一所則當在再明云矣。上曰,時任憲長,不可兼帶金吾矣。禁堂中金載瓚,則勿爲出牌,可也。良倜承命出傳·海愚曰,前承旨金達淳,今日當出文臣書題,而昨已遞差矣。文臣題,何以爲之乎?上曰,招入闕門外,使之出題,可也。良倜承命出傳。上曰,出榜若至再明,則必多貽弊之端,催促一所,使之明日內出榜,可也。仍命退,承史以次退出。
丁巳九月初五日未時,上御重熙堂。左副承旨入侍時,左副承旨李海愚,假注書呂東植,記注官金良倜,記事官承膺祚,以次進伏訖。上命書同副承旨遞差傳旨,判付訖。仍敎曰,先爲出給,以勿違牌之意,通之,可也。賤臣承命出傳。上曰,印所之抄啓文臣省記者,誰也?知入,可也。賤臣承命出傳,回奏曰,黃基天云矣。仍命退,承史以次退出。
上在昌德宮。停常參·經筵。
金達淳啓曰,行大司憲金載瓚未肅拜,執義柳畊,掌令尹寅基,持平宋知濂·朴載德,牌招啓辭未下,掌令許鍒在外,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,諸承旨,持公事入侍。
工曹堂上前望單子入之,參判李身晦,參議朴奎淳落點。
李晩秀啓曰,吏曹郞廳來言,承旨有闕政事取稟。傳曰,在外都承旨許遞,前望單子入之,待下批牌招。
傳于金達淳曰,同副承旨入侍。
傳于李海愚曰,左副承旨入侍。
傳于李晩秀曰,左承旨入侍。
以慶尙監司李亨元漂船狀啓,傳于李肇源曰,船隻旣完,依湖南昨年例,不待問情,回下候風,依願卽速發送事,令廟堂,分付。
李晩秀,以弘文館言啓曰,本館下番闕直,事甚未安。副應敎韓光植,校理安策,修撰李升運,旣有只推之命,副校理鄭東榦,自鄕上來云。修撰李升運,卽爲牌招入直,副應敎韓光植,校理安策,副校理鄭東榦,一體牌招察任,何如?傳曰,允。
李肇源,以武一所試官意啓曰,臣所今日平明開場,自黃字,本箭仍爲試取之意,敢啓。傳曰,知道。
李肇源,以武二所試官意啓曰,臣所今日平明開場,騎芻仍爲試取之意,敢啓。傳曰,知道。
李肇源,以武一所試官意啓曰,臣所今日木箭應射擧子二十六人內,具三矢三人,二矢一人,昨日入格七十四人,再昨日入格七十人,合爲一百四十八人矣。木箭今已畢試,鐵箭,鱗次開場,而以兩防牌試取之意,敢啓。傳曰,知道。
李肇源,以武二所試官意啓曰,臣所今日騎芻應射擧子爲一百五人,而入格十一人,昨日入格一人,合爲十二人內,二中一人,一中十一人矣。騎芻今已畢試,鳥銃,鱗次以六貫革,試放之意,敢啓。傳曰,知道。
李肇源,以武一所試官意啓曰,臣所鐵箭應射擧子,自天字至黃字半字,一百四十八人,畢試內,具三矢一百九人,二矢二十一人,一矢九人,入格合爲一百三十九人,而仍自天字,片箭四貫革加設,令六貫革試取之意,敢啓。傳曰,知道。
金達淳,以義禁府言啓曰,時囚罪人南履正,杖八十·徒二年定配,以其母年七十九,收贖,告身盡行追奪,放送事,草記批旨內,親年旣云如是篤老,則其在絜矩之政,合施參恕之道,特爲附過還職可也事,命下矣。南履正,附過還職放送之意,敢啓。傳曰,知道。
丁巳九月初六日辰時,上御重熙堂。同副承旨入侍時,同副承旨金達淳,假注書呂東植,記注官金良倜,記事官承膺祚,以次進伏訖。上命書傳敎曰,今番輦路邑,儒生應製,已有下敎者,初十日應製試取於各其邑,而前期各其守令,上來齎往御題事,分付,捧券後,守令亦爲親納事,分付,道伯時未還營,令內閣,直關各邑,使之整待,而華城·廣州,則留守親執試取,依華城應製,而題則令迎華·慶安察訪齎往,收券則地方官來納事下諭于兩都留守處,而隨駕校卒等捧擧案者,各從附近或竝邑,校則柳葉箭一巡,軍則鳥銃三放試取,而此亦國試,不可只委地方官矣。試官一員,當臨時下送,而以十五日試取事,分付,兩都則勿差試官,留守專管,竝令整理儀軌廳知委。上曰,右副,何爲出去耶?達淳曰,似緣臣等引義之故矣。旣承下詢,臣請仰陳。右副所坐之本事,若比之於當者,則固不無差殊之別,而原人於不可原之地,饒舌於不可饒之事,則其無嚴於義理,不謹於隄防,已無可言矣。聖度包容,拯之擢之,則在渠道理,固當含恩畏義,訟愆引咎之不暇,而今番疏語,了無悔悟之意,乃反直道自居,至以伺影之毒,歸之於言者,其放恣無忌憚如此,臣雖無似,與此等人,比肩同院,誠爲重難。昨日違牌之擧,非不知猥越,而實出於不得已也。上曰,其疏果有此等句語耶?達淳曰,然矣。上曰,何須責備,而引義之擧,亦何必人人而爲之耶?達淳曰,聖敎誠然矣,而臣實愚昧,此等處,不能細入商量,且荐承筵敎與飭敎,故冒昧承膺,若自臣等,看作尋常,不示若浼之意,則其弊,將何所不至乎?臣於再昨,治疏繕寫,遽値門鑰之已下,未及呈納矣。且今世道之憂,罔有涯岸,而自上若不明示涇渭之別,任其自恣,則豈不萬萬可悶乎?雖以今日事言之,旣已猜得而緣故出去,初牌卽入,擧措駭然矣。上曰,已還入乎?達淳曰,然矣。上曰,已除工議,今無可論矣。上曰,在院承旨,持公事入來,可也。賤臣承命出傳,左承旨李晩秀,左副承旨李海愚,進伏。上曰,檢校待敎入直與否,知入,可也。賤臣承命出傳,回奏曰,未爲入直云矣。上曰,然則入來,可也。賤臣承命出傳。上敎晩秀曰,左承旨持此傳敎,先爲退出,速速知委,可也。晩秀曰,諸守令,當以齎題事上京,而其中仁川倅,有實病云矣。上曰,然則使富平倅,仍爲齎往好矣,而金浦郡守,旣經承旨,不必更送京試官矣。上曰,試紙則以壯紙爲之好矣。又敎曰,畿伯方出巡矣。營中擧行,易致稽緩,營吏招入另飭,可也。晩秀先退。上曰,吏參省掃之地,當爲幾里云耶?達淳曰,似聞七八十里云矣。上曰,明日果入來云耶?達淳曰,俄纔問之,而回答則未及見之矣。海愚讀奏咸鏡監司李鼎運狀啓,會寧府使李潤謙等到任事,黃海監司李義駿狀啓,遂安郡反庫事。達淳讀〈奏〉咸鏡監司李鼎運啓本,罪人金甘丁等放送事,黃海監司李義駿啓本,罪人等同推開坐事,咸鏡監司李鼎運啓本,罪人韓鎭等定平府到配事,分書判付訖。命退,承史以次退出。
上在昌德宮。停常參·經筵。
金達淳啓曰,行大司憲金載瓚,執義柳畊,持平宋知濂未肅拜,掌令許鍒在外,尹寅基,持平朴載德呈辭,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,來十一日,朝參日次矣,敢稟。傳曰,停。
李晩秀啓曰,來十一日輪對日次矣,敢稟。傳曰當次人受點,後日次來待。
李肇源啓曰,事變假注書尹東壽,身病猝重,勢難察任,今姑改差,何如?傳曰,允。
李肇源啓曰,壯勇大將鄭民始,以本營軍兵射放事,明日燕尾亭出去矣。所佩虎符及傳令牌,何以爲之?敢稟。傳曰,仍佩往來。
李肇源啓曰,右邊捕盜大將李得濟,以善騎別將,明日燕尾亭試射事,出去矣。所佩命召及大將牌傳令牌,何以爲之?敢稟。傳曰,仍佩往來。
傳于李肇源曰,右承旨入侍。
傳于李晩秀曰,左承旨入侍。
傳于李海愚曰,左副承旨入侍。
傳于李晩秀曰,左副承旨,聞有實病,許遞,前望單子入之,待下批牌招察任。
金達淳啓曰,臣與左副承旨李海愚伴直矣,纔已遞差出去,伴直無人,右承旨李肇源,所當牌招,而拘於廳規,不得請牌,何以爲之?敢稟。傳曰,牌招。
李肇源,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李肇源,以武一所試官意啓曰,臣所,今日平明開場,自黃字,鳥銃仍爲試放之意,敢啓。傳曰,知道。
李肇源,以武一所試官意啓曰,臣所,今日片箭應射擧子,自天字至黃字半字,一百三十九人,畢試內,貫一中一人,邊一中十二人,入格合爲十三人,而仍自天字,騎芻試取之意,敢啓。傳曰,知道。
李肇源,以武一所試官意啓曰,臣所,今日騎芻應射擧子,自天字至黃字半字,一百三十九人內,一中入格爲五人,而仍自天字,鳥銃八貫革試取之意,敢啓。傳曰,知道。
李肇源,以武一所試官意啓曰,臣所今日鳥銃應放擧子,自天字至黃字半字,一百三十九人內,邊三中一人,貫一中邊一中一人,邊二中一人,邊一中十三人,入格合爲十六人,而黃字未畢試,日暮姑停之意,敢啓。傳曰,知道。
李肇源,以武一所試官意啓曰,臣所今日鳥銃應放擧子黃字半字二十八人內,入格貫一中三人,邊一中四人,昨日入格十六人,合爲二十三人,而騎槍,則無一人應試之人矣。各技皆已畢試,仍爲修正榜目之意,敢啓。傳曰,知道。
李肇源,以武二所試官意啓曰,臣所今日鳥銃應放擧子一百七人,而入格八人內,邊二中一人,貫一中一人,邊一中六人矣。鳥銃今已畢試,騎槍當爲試取,而無一人應試矣。各技皆已畢試,仍爲修正榜目之意,敢啓。傳曰,知道。
李肇源,以禁衛營言啓曰,本營牙兵李永得,阿峴近處,捉得豹虎一頭來納,故封進,而木三疋,布二匹,依例施賞之意,敢啓。傳曰,知道。
李肇源,以禁衛營言啓曰,謹依下敎,本營捉虎軍李永得處,內下木四疋,布三疋,賞給之意,敢啓。傳曰,知道。
刑曹啓目,粘連咸陽盧嶂獄事段,不可輕易,更令道臣,別定査官,究覈啓聞後,稟處爲白乎旀。眞寶金守業獄事段,漫漶吞吐,敢爲掉脫之計者,尤極凶獰,分付道臣,更加嚴刑,期於取招爲白乎旀。淸道朴朔不獄事段,氣勢之獰悍,凶鋒之憯毒,比諸他獄,尤極痛惡,分付道臣,嚴加刑訊,期於取服爲白乎旀。咸昌崔遇龍獄事段,揆以法理,不可無懲,從重勘處之意,分付道臣爲白乎旀。東萊孫貞日獄事段,獄體至重,以臣膚淺之見,不敢遽然論斷,上裁,何如?判付啓,咸陽盧嶂段,跡甚絶悖,供亦輸款,而辜限一款,卿等之言,亦有所見,嚴飭道臣,使卽歸一後狀聞爲旀。眞寶金守業段,卿曹回啓之起疑査官報辭,未知十分分析,更飭推官後,同推時,別出意見究問,如有疑端,使之報來後狀聞爲旀。淸道朴朔不段,更令該倅,毋蔽前見,勿絢衆論,而須於同推之時,以衆論參前見,如有一分疑端,使卽報營後,枚擧狀聞事,分付爲旀。咸昌崔遇龍段,醉漢死於不醉漢之手云,則無論其情之故殺與否,焉逭償命之律?特以干犯之在逃,有所起疑,今見査案,則金哥似非正犯,然此獄則有疑晦者在焉。道伯·推官之皆未免泛看,更以當覈不覈之端,使之覈出於同推時,又或因循以過,一味謄報例案,則當該推官等拿處,金哥勘放事,分付爲旀。東萊孫貞日段,此豈如是漫漶之案乎?道啓·曹啓,俱未十分的確,而雖以査官言之,旣知其斷斷無疑,何乃至今不捧直招於正犯乎?査啓還下送,令道臣·推官,除尋常究覈,卿等之致疑者,期於釋疑,正犯之吞吐者,一一輸款,然後指一登聞,無或如前之爲事,嚴飭爲良如敎。
丁巳九月初七日辰時,上御重熙堂。左承旨入侍時,行左承旨李晩秀,假注書呂東植,記注官金良倜,記事官承膺祚,以次進伏訖。上曰,輦路邑應製傳敎,果一一知委耶?晩秀曰,昨日卽爲詳細知委矣。上曰,抄啓文臣諸作,排鋪太促,有非治世之音,故又使更試矣。晩秀曰,題太好而文不能稱故,諸作如是矣。仍命退,承史以次退出。
丁巳九月初七日辰時,上御重熙堂。右承旨入侍時,右承旨李肇源,假注書呂東植,記注官金良倜,記事官承膺祚,以次進伏訖。上曰,承旨在院者,誰也。肇源曰,左承旨李晩秀,左副承旨李海愚,同副承旨金達淳矣。上曰,文臣書題落點,先爲出給,可也。賤臣承命出傳。上曰,諸文臣作書之限,當在何日?肇源曰,當在初十日矣。上曰,文臣輩,必多難耐之事矣。肇源曰,臣於往來時見之,則殆同出接做工,於渠輩,可謂榮矣。上曰,其時之以銘呈券,誠駭然矣。凡文製之出銘·論等短篇者,蓋爲治經文官地也。渠輩則優於做表,而乃反如是耶?肇源曰,表則難於早呈,故取其了當之易者,是誠占便之計也。仍命退,承史以次退出。
丁巳九月初七日午時,上御重熙堂。左副承旨入侍時,左副承旨李海愚,假注書呂東植,記注官金良倜,記事官承膺祚,以次進伏訖。上曰,吏批,守令未下直爲幾人,知入,可也。賤臣承命出傳,回奏曰,招該吏問之,則無未下直者云矣。上曰,坐直承旨,誰也?知入,可也。賤臣承命出傳,回奏曰,左副承旨及同副承旨金達淳云矣。仍命退,承史以次退出。
上在昌德宮。停常參·經筵。
辰時,日有兩珥。
夜五更,灑雨下雨,測雨器水深一分。
洪仁浩啓曰,明日常參·經筵取稟。傳曰,停。
李相璜啓曰,行大司憲金載瓚,執義柳畊,持平宋知濂未肅拜,掌令尹寅基,持平朴載德呈辭,掌令許鍒在外,監察茶時之意,敢啓。傳曰,知道。
傳于洪仁浩曰,左承旨入侍。
傳于李肇源曰,軍士房承旨入侍。
傳于李肇源曰,定例堂上入侍。
尹東壽改差代,以金銓爲事變假注書。
以知義禁尹師國,同義禁李祖承罷職傳旨,傳于李相璜曰,分揀。
承旨前望單子入之,洪明浩·洪仁浩·李魯述·李相璜·李基讓落點。
以同副承旨李基讓牌不進罷職傳旨,傳于李相璜曰,只推,更爲牌招。
兵曹口傳政事,行護軍李晩秀。
洪仁浩,以弘文館言啓曰,本館下番無他推移之員,不得已以上番,姑降入直之意,敢啓。傳曰,知道。
以副應敎韓光植,校理安策,副校理鄭東榦,修撰李升運牌不進罷職傳旨,傳于李相璜曰,只推。
洪明浩,以吏曹言啓曰,今此宣武祠祭享時,廟司當以兵曹一軍色郞廳之例兼本祠郞廳者,塡差矣,兵曹正郞有闕之代,口傳差出,以爲將事之地,何如?傳曰,允。
吏曹口傳政事,以閔命爀,爲兵曹正郞。
以黃海道御史呂駿永狀啓判付內,啓下備邊司爲旀。另加着意巡察,俾有特遣之實效事,三懸鈴嚴飭行會爲旀。長連前倅之不爲躬審頹戶,以致虛實之相混云者,所爲極爲痛駭,令該府拿囚嚴問,捧口招以爲懲一勵百之地,不能檢飭之道臣,爲先推考爲良如敎。
丁巳九月初八日辰時,上御便殿。左承旨入侍時,行左承旨李晩秀,記事官金履永,記注官金良倜,記事官吳泰曾,以次進伏訖。上曰,原任閣臣入侍。賤臣承命出傳,與原任直提學徐龍輔,原任直閣金祖淳,偕入進伏。上曰,御題之自內下者,本不使諸臣承書,而今番駕過十邑,每一邑試以各體三首,頗爲浩繁,諸閣臣,分書,可也。上曰,定例堂上入侍。賤臣承命出傳,與禮曹判書李時秀,偕入進伏。上曰,十邑應製時節目,書出十度,分賜十邑守宰之奉御題下去者以送,可也。命書傳敎曰,左承旨,右承旨許遞,與未差之代,前望單子入之,待下批牌招察任。命退,諸臣以次退出。
上在昌德宮。停常參·經筵。
洪仁浩啓曰,明日常參·經筵取稟。傳曰,停。
金達淳啓曰,行大司憲金載瓚,執義柳畊,掌令尹寅基,持平宋知濂,朴載德牌招啓辭未下,掌令許鍒在外,監察茶時之意,敢啓。傳曰,知道。
金達淳啓曰,御營廳將官來言,今日本廳日次私習云矣,敢啓。傳曰,知道。
以壯勇營習陣單子,傳于金達淳曰,退行。
洪明浩啓曰,右副承旨金達淳,今日不爲仕進,卽爲牌招,何如?傳曰,允。
洪明浩啓曰,新除授右承旨李魯述,時在京畿驪州地,斯速乘馹上來事下諭,何如?傳曰,允。
傳于洪明浩曰,諸承旨,持公事入侍。
洪仁浩,以弘文館言啓曰,本館下番,姑降入直,事甚未安。副應敎韓光植,校理安策,副校理鄭東榦,修撰李升運,旣有只推之命。副修撰洪秀晩,由限已過,修撰李升運,副修撰洪秀晩,牌招推移入直,副應敎韓光植,校理安策,副校理鄭東榦,一體牌招察任,何如?傳曰,允。
以副應敎韓光植,校理安策,副校理鄭東榦,修撰李升運,副修撰洪秀晩牌不進罷職傳旨,傳于金達淳曰,只推。
傳于洪明浩曰,政官牌招開政。
以吏曹參議蔡弘遠牌不進罷職傳旨,傳于金達淳曰,只推,更爲牌招。
傳于洪明浩曰,都憲雖兼文任,考試之時,袖中之笏記,自可傳啓,而近於新定式之後,出膺者絶罕,處義誠過矣。然有當爲而未爲者,職務亦未免相妨,行大司憲金載瓚許遞,今日政抄選中,當爲人擬入事,分付銓曹。
以同副承旨李基讓再牌不進罷職傳旨,傳于金達淳曰,只推。
傳于洪明浩曰,違牌承旨許遞,前望單子入之。
承旨前望單子入之,李勉兢落點。
傳于洪明浩曰,在外承旨許遞,今日政差出,待下批一體牌招。
金達淳,以漢城府言啓曰,帳籍法意,本自嚴重,設廳收單子之後,所掌各吏,分掌繕寫於廳中,例也。卽者中部收單七百九十張,西部收單二百七十張,因該吏之雇人倩寫於府外閭舍,偶然失火,全數灰燼云。事之驚駭,莫此爲甚,其勢不得不更爲收單,而兩部千戶,一年再單,易致爲弊。該吏則爲先照律嚴繩,仍令別定他吏,從便收捧,毋或擾民,而府外之私自移謄,萬萬痛駭,常時之不能檢飭,難逭其罪,當該郞廳,令該府,拿問處之,臣亦惶恐待罪之意,敢啓。傳曰,戶籍設廳,亦一都監,則其事體之尊嚴,擧行之關緊,果何如也?始旣無難循襲,更又無難煩請,法綱雖曰掃地,寧有是乎?亦何敢諉罪於郞官乎?設廳以後判堂,施以畿郡徒竄之典,其餘堂上削職,郞吏等,令攸司照法處置。諸堂之代,今日政擇差,待下批牌招,開坐於該府。勿爲更捧單於民戶一款及此後申明舊典,無敢違越之道,論理講確,使之草記,可也。
有政。吏批,判書宋煥箕在外,參判徐邁修進,參議蔡弘遠進,行都承旨洪明浩進。以鄭民始爲工曹判書,李祖承爲漢城左尹,李集斗爲漢城右尹,邊得讓爲判義禁,金載瓚爲弘文提學,尹得孚爲同春秋,金載瓚爲宗廟提調,金觀柱爲軍資正,沈鎜·白文璟爲典籍,朴吉源爲中學敎授,崔錫圭爲江原都事,兼春秋申光岳,校書著作韓耆裕,以上竝單付。
兵批,判書李祖源,參判柳誼病,參議李文會入直進,參知尹致性病,右副承旨金達淳進,護軍李鼎揆·洪聖淵,副護軍魚用謙·許晊·李肇源·李海愚,以上竝單付。
傳于洪明浩曰,新除授亞尹,或有實病,或在印所,竝許遞,前望單子入之,待下批牌招察任。
漢城府堂上前望單子入之,左尹鄭大容,右尹李益運落點。
吏批,再政。以趙心泰爲漢城府判尹。三政,以李城輔爲大司憲。四政,以朴載淳爲承旨。
以同副承旨朴載淳牌不進罷職傳旨,傳于金達淳曰,只推。
金達淳,以刑曹言啓曰,因漢城府啓辭,戶單燒燼郞吏等,令攸司,照法處置事,命下矣。謹按律文,則大典通編贓盜條有曰,帳籍偸取者,邊遠定配,帳籍設廳,本自嚴重,則該吏輩之不有法意,暗自欺取,恣意移置於府外閭家,以至燒燼之境者,究厥罪犯,無異偸出。竝依此律,漢城府書吏趙仁祿,平安道渭原郡,許錞全羅道海南縣,邊遠定配,卽爲押送之意,敢啓。傳曰,寧有如許草記乎?一不推問,直爲照律於特敎使之處置之下者,卿等事,萬萬駭然。近來法司貌樣之駭悖,何至於此乎?草記還給,謬例之昉於何時及緣何敢又犯科之罪,各別究覈啓聞,可也。
金達淳,以義禁府言啓曰,長連前縣監曺允彦,拿囚嚴問,捧口招事,傳旨啓下矣。曺允顔,以永平縣令,時在任所云。依例發遣府羅將,拿來,何如?傳曰,允。
大司諫尹長烈疏曰,伏以臣學蔑識短,才不踰人,卽一庸愚之賤品,而猥被謬恩,偏蒙洪私,立朝三十餘年,內而華貫,外而腴官,無不推次歷揚,視若固有,矧又年來科宦相繼,闔門增榮,臣嘗父子相對,涕淚被面。噫,人臣之遭値聖明,霑沐雨露者,亦復何限,而豈有如臣之天地罔極,河海莫量者哉?然而榮寵愈隆而涯分漸溢,感結彌深而報答無由,居常怵惕,若負大何。向叨藩任,罪著溺職,畢竟恩勘,辜重罰輕,曾未幾何,敍復如舊,臣之悚蹙慙恧,尙切于中,而今者薇垣新命,又下於訟慾縮伏之際,臣於是,惝怳踧踖,益無所措躬。夫罪轉爲榮,則以感激爲主,才不堪恩,則以竭蹶爲效,況臣之跡阻臺端,今爲一紀,陳力於補拾之責,畢義於沫飮之辭者,亦臣酬報涓埃之地,則今於新除之下,固何敢有逡巡辭避之意,而第臣素患眼病,漸以成痼,視物昏瞀,色相難分者,積有年所。曩以承宣入侍,已蒙聖上之所垂矜,而齒益向衰,病隨添加,尋常行步,如瞽無相,等閑文字,尙多倩人,今於莫重傳啓之地,其何能察識而陳達耶?諫官之職,專任耳目,而今臣之病,難責聰明,臣雖欲怵分感恩,冒沒承當,其如國事之苟且,臺體之虧損,何?此非徒臣之一身狼狽,而至於言責長官之地,濫叨非分之嫌,則有不暇論也。除命有日,召牌荐降,而進身無路,如限在前,自犯違傲,罪戾徒增,玆不得已不避瀆擾,冒此陳懇。伏乞聖慈,諒臣實狀,鐫臣職名,以安微分,以重朝體焉。臣不以見職自居,而職名一日未卸,則有一日之責,旣有所懷,略此贅陳焉。方今上下之所相勉而相戒者,只在於明義理靖世道,而義理之明,世道之靖,亦惟在於別忠逆之分,嚴隄防之道而已。蓋自乙丙以後,我聖上憂天彝之漸晦,慮人心之將溺,特揭昏衢日月於一部春秋,明天尊地卑之義,嚴扶陽抑陰之理,使千秋之爲亂賊者,有所知懼,則是宜天彝人心,永有底定,而乃反世故層生,逆變相續,醖釀於戊庚諸賊,狼藉於丙午群凶,前後傳襲,脈絡如貫。及夫乙卯奸賊,則其嘯聚盤結,又復別立營壘,妖凶憯毒,無所不爲,其爲心,則謂君上可誣,謂威福可專,其爲事,則謂天理可反,謂大義可壞。內焉締結同黨,矯僞百道,外焉誑惑群情,鼓張萬端,忠讜由是而消沮,宵小緣此而竊弄,十數年間,世道人心,俱入於陷溺之中,不知義理之爲何事,忠逆之爲何物。甚至有做出蜚語,誣我聖德,誑誘所及,情狀難測,何幸乾道孔昭,聖斷赫然,燭魑魅於太陽,慴妖魔於神霆,使安危之機,轉移於一反掌之間,儘乎大聖人所作爲,出尋常萬萬,而從今以後,復何憂乎孔任巧侫哉?然而顧瞻之習尙餘,綢繆之態不悛,或有投托匪類,用意嘗試者,或有角勝公議,挺身立幟者,國是已定而民志則不壹,奸萌已折而異言則自如。噫,此類之負國辜恩,固不勝其憤惋痛駭,而臣愚死罪,竊恐我殿下所以別忠逆嚴隄防之道,猶有所未盡而然也。天網太恢,王章久屈,凶頭尙戴於一天,妖腰幸逭於三尺,而以至于懲討者不免於鉗口,明張者無路於措手,可覈者不覈,可罪者不罪,聖心之所欲爲,則國論雖沸而無所恤焉,聖心之所欲拒,則廷爭雖切而不能入焉,彼窺伺觀望之類,安得無暗地抵掌,復生躑躅之心耶?伏願聖明,自今以往,凡於忠逆提防之際,一切用加倍之法,禁條之設,悉令罷之,忠憤之請,一皆從之。事雖貴於調停,而公議則猶恐其不激不峻,政雖務於恢蕩,而趨向則不使之或混或襍,俾正氣日長,邪類潛消,義理不待明而自明,世道不期靖而自靖,惟殿下深留聖意焉。且臣於近日事,竊有所區區憂歎者,敢此附陳焉。大凡人主之御世導俗,群下之藉手事上,都不出於誠實二字,苟非其誠,雖冗務庶事,不可以理,況大義理大懲討之係國家安危處,豈可容一毫不誠哉?噫,殿下於月前行幸時,又何爲而復有過擧也?以殿下大公至正磊落光明之聖德聖工,乃獨於此一事,破壞常經,借用權宜,前年如是,今歲復然,使在下之人,乃敢臆料於前,懷疑於後,臨事蒼黃,徒失國體,怵義顚倒,莫盡臣分,過了一場擾攘,則輒復如前玩愒,懲討便作文具,義理終歸空言,若此擧措,求之往牒,實所未見,其深憂永慮,豈徒在於天討之稽,輿憤之菀而已哉?於此一事,而上下之不誠若此,則尙何望乎淸化源而立治模也?伏願殿下,克恢聖度,夬揮乾斷,先從此一事而亟允三司之請,追往昔之闕遺,杜來後之弊源,使頹綱復振,盛德益章焉。臣又有所凜然而心寒者,戊午之孝純,庚申之賊䃏,是何等凶逆,一則窮凶不道之狀,畢露於庭請二十四啓,鐵案已成,丹書自在,一則至妖絶悖之罪,莫逃於杖斃孥籍之後,而古今公議,更無二辭,則雖百世之後,孰敢容議於其間,而今其凶孼遺種,乃敢號籲於淸蹕之下者,事係變異,義急杜絶,而爲承宣者,乃反諉以久遠,敢出眩惑之計,無難抄啓,以助僥倖之望,出納唯允之義,固如是乎?夫以二凶之罪,而猶敢伸雪之是圖,則亂臣賊子,何所懲畏,而王府金石之案,其將破壞無餘,霜氷之漸,豈不大可懼哉?纔因金吾回啓,上言人則雖竝照法嚴勘,而其在扶義理謹隄防之道,不可仍而置之,臣謂其時該房承旨,施以譴削之典,斷不可已也。臣無任云云。省疏具悉。朝象事當留意矣,金浦事置之,該房承宣事,近於上言擊錚之嚴禁猥濫,而事關隄防之眞箇可罪者,冤在覆盆,而眞箇可矜者,一例書猥字,反有矯枉之歎,今番以此提諭,各房及其回啓,嚴加照律,則爾所論列,似未諳事實,不允。爾其勿辭察職。
丁巳九月初九日辰時,上御誠正閣。諸承旨持公事入侍時,行都承旨洪明浩,行左承旨洪仁浩,左副承旨李相璜,記事官金履永,假注書呂東植,記注官金良倜,記事官承膺祚,原任直閣金勉柱,以次進伏訖。上曰,臺疏所言,下番固當受以爲罪,而處分則從當爲之,下番翰林吳泰曾,勿待牌招,使之入來,可也。明浩讀奏全羅監司李得臣狀啓,玉果縣監尹秤到任事,相璜讀奏咸鏡監司李鼎運啓本,罪人私奴德乭,端川府到配事,分書判付訖。上敎相璜曰,承旨之與吏議疏辨者,本事,何事?相璜曰,左相之最初大拜時,臣與同僚,聯疏攻劾矣。向來蔡弘遠之筵奏也,指臣爲送言乞憐,誠有是也,則臣是心跡兩判之人,將安所藉手而事君乎?臣果陳疏自明矣。上曰,彼之指證以爲親聽者數人,而承旨則獨言其不然,勢將誰勝?以此以彼,今已收殺矣,何足多言也?仍命退,承史以次退出。
上在昌德宮。停常參·經筵。
藥房提調李時秀,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
金達淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,明日常參·經筵取稟。傳曰,停。
洪明浩啓曰,同副承旨朴載淳,今日不爲仕進,卽爲牌招,何如?傳曰,許遞,前望單子入之,待下批牌招。
金達淳啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。民憂國計,近來孰有進而獻替,退思彌綸者,而目今兩南沼野之穡事,尤非一刻放心處,月六賓對與逐日籌坐,未見一番擧行,聞有愼節而然云,而如可强,勿入頉稟事,言于廟堂,可也。
金達淳啓曰,御營廳將官來言,今日本廳軍兵,日次私習云矣,敢啓。傳曰,知道。
金達淳啓曰,今日次對,兩司當爲進參,除在外·疏批未下未署經外,竝卽牌招,何如?傳曰,允。
以大司諫尹長烈,司諫崔烜,獻納丁志元,執義柳畊,掌令尹寅基,持平宋知濂牌不進罷職傳旨,傳于金達淳曰,只推。
傳于洪明浩曰,都承旨入侍。
傳于洪仁浩曰,禮房承旨馳詣宣武祠,奉審摘奸以來。
傳于金達淳曰,大臣·備局堂上引見。
承旨前望單子入之,睦萬中落點。
傳于李相璜曰,左副承旨入侍。
傳于金達淳曰,右副承旨入侍。
傳于李相璜曰,監印所仕進諸臣入侍。
金達淳啓曰,大司憲李城輔,掌令許鍒在外,執義柳畊,掌令尹寅基,持平宋知濂牌不進,持平朴載德疏批未下,監察茶時之意,敢啓。傳曰,知道。
李勉兢,以義禁府言啓曰,漢城府啓辭批旨內,郞吏等,令攸司照法處置事命下,而當該漢城府判官洪樂莘,前判官柳肅之指名現告矣。洪樂莘,今方待命拿囚,柳肅之,以比安縣監,時在任所云。依例發遣府羅將拿來,何如?傳曰,允。此時嶺南守令,不可曠官以待照律,而且非尤甚之處,則分揀非可論。令該曹作窠,口傳差代,待下批,當日辭朝,可也。
吏曹口傳政事,以鄭時養,爲比安縣監。
兵曹口傳政事,以李文爀爲忠淸兵使。
金達淳,以刑曹言啓曰,卽接禮曹移文,則三和府水軍充定罪人李基承,今式年東堂文科初試一所入格矣。李基承,依法典放送之意,分付該道道臣,何如?傳曰,允。
金達淳,以義禁府言啓曰,兼漢城府判尹趙宗鉉,前判尹金文淳,施以畿郡徒竄之典事,承傳啓下矣。趙宗鉉,金文淳,京畿抱川縣徒竄,而竝以承傳內辭意,具罪目,依例發遣府都事,押送于各其配所,何如?傳曰,允。
金達淳,以漢城府言啓曰,中·西兩部民家戶籍單子失火事草記,傳曰,戶籍設廳,亦一都監,則其事體之尊嚴,擧行之關緊,果何如,而始旣無難循襲,更又無難煩請,法綱雖曰掃地,寧有是乎?亦何敢諉罪於郞官乎?設廳以後判堂,施以畿郡徒竄之典,其餘堂上削職,郞吏等令攸司照法處置,諸堂之代,今日政擇差,待下批牌招,開坐於該府,勿爲更捧單於民戶一款及此後申明舊典,無敢違越之道,論理講確,使之草記可也事,命下矣。臣等,齊會本府,更不捧單一款,爛加商確,則成籍之法,例自當年春夏,先捧單子,謄書帳冊之後,原單子,不過爲本府休紙,而待翌年春,更捧葉張戶口,始許踏印以給。今此失火兩部籍單,旣不得更捧,則明春更捧之葉張戶口,先期收捧,依例移謄後待春成帖以給,則無更捧單擾民之弊,而有考葉張完籍之道,以公以私,實爲兩便,依此擧行,恐合事宜。至若申明舊典之方,戶口成籍,關係不輕,諸堂會同,設廳於府內,色郞主營,部官監董,古例卽然,而近年以來,不能恪守法意,以致擅出府外,單子被燒之境,誠萬萬悚然。各部單子,臣等躬自照檢,面飭郞僚,進來部官,從今以往,雖一張籍單,毋敬復出府門之外,監董官,逐日仕進,董飭傳謄,刻期畢役,俾無如前延拖之弊。至於年例獻民數,趁歲末自當依前擧行,而式年則視諸道遠近,已有定限,必於限內上送之意,別關申飭,待其齊到後,藏籍之時,獻民數,更爲修正草記,以嚴籍法,以存古規之意,敢啓。傳曰,知道。
刑曹啓目,漢城府戶籍廳書吏趙仁祿等原情云云。問目內辭緣,敢以不知漫漶爲說,終不直陳者,究厥罪狀,尤極萬萬痛惡,各別嚴刑,〈期〉於得情,何如?判付啓,爲先以杖配,照律姑放,使其矣等,定日書納後,卽爲決勘草記爲良如敎。
持平朴載德疏曰,伏以,臣素蔑學術,徒事記誦,冒取科目,于今二十有七年矣。聖恩如天,無物遺棄,以臣愚賤,屢蒙拔擢,如臣譾劣,亦齒簪纓,銓郞臺官,朝拜夕除,若將竝肩齊武於淸朝搢紳之列者,有時提想,慙汗浹衣,蓋臣情勢,不待臣言,雖擧朝皆將知臣之人器淺薄,知識疎莽,不可以辱官方而忝名器,則其在君恩,亦旣誤矣,若論臣情,何敢晏然?然則人臣風采與言議操履,何待臣言?殿下亦燭其一無可取,而乃者柏府新命,天牌儼臨,臣驚惶愧恧,決難仍據,而抑且嚴畏義分,黽勉出肅,而顧臣素有偏風之症,自數年以來,加以病聵,至於尋常接待之際,聽聞多錯,苟無是疾,難免聾聵之譏,況以此情勢,至於承官任職之責,雖置閑冗,尙且不堪,況臺閣者,淸朝之耳目,上可以奏達所聞,下可以採聽群議者乎?玆陳短章,敢瀆崇聽。伏乞天地父母,亟許鐫遞臣職,以安私分,千萬幸甚。臣於辭免之章,不宜有所贅附,而區區愚衷,自有不已,繼陳一言,惟聖明垂察焉。噫,夫生民休戚,亶係守宰,至若加平郡守鄭殷祥,自在湖邑,已乏廉聲,及到本郡,專事剝割,前冬嬖吏逋租三百餘石,分徵村間,闔境搔擾,在京覘知刑具之摘奸,而罔夜密通,斷枷易笞,無弊捱過,遠近傳笑,莫不駭嘆。且乘轎法禁至嚴,而恣意甘犯,道路嗤點,邑中居前光陽縣監韓師鎭者,新自南邑瓜歸,而乘其歉歲,以米斗錢貫,買來男女五十餘名,作爲僮僕,聞之者莫不駭愕,其在本官之道,宜使勸還本土,而不此之爲,看作例事,爭價買賣,亦作已物,聽聞所及,無不嗤罵。臣謂加平郡守鄭殷祥,亟施徒配之典,其所作僮僕者,令本道査實後,一竝放還本土,以慰南民,而韓師鎮亦不可尋常處之,亟令攸司,嚴加重繩,斷不可已也。臣無任云云。省疏具悉。鄭殷祥事,風聞雖難盡信,諸條所論,皆可一按可覈,爲先拿處,令道臣,詳査實狀狀聞,俾無瘝曠之弊,韓師鎭事,誠有是也,則其罪豈止於重繩而已乎?常時之壓良,其律至嚴,忍以歉歲民口,勒買作僕之數,至於半百名云者,必有委折而然,與殷祥共犯與否,令廟堂,嚴飭兩道道臣,別定査官,除尋常親執嚴覈狀聞,仍卽刷還下送之意,亦爲嚴飭,師鎭,令該府,嚴問捧口招以聞,爾其勿辭察職。
丁巳九月初十日辰時,上御便殿。監印仕進諸臣入侍時,左副承旨李相璜,記事官金履永,記事官承膺祚,記事官吳泰曾,直提學李晩秀,行護軍李書九·韓晩裕,以次進伏訖。上曰,左傳卷首,張葉太繁,有刊落之道乎?書九曰,初雖以精約爲主,而人名·世譜,自然繁瑣,不免若是之多矣。上曰,地圖何不用東坡所定耶?書九曰,間多差誤,故不取矣。上命退,諸臣以次退出。
丁巳九月初十日午時,上御誠正閣。大臣·備局堂上引見入侍時,右副承旨金達淳,假注書呂東植,事變假注書金銓,記事官承膺祚·吳泰曾,右議政李秉模,兼戶曹判書金華鎮,行上護軍金持默,行大護軍李敬懋,禮曹判書李時秀,漢城判尹趙心泰,刑曹判書趙尙鎮,行大司成趙鎮寬,行護軍徐龍輔·李書九,漢城右尹李益運,校理朴吉源,以次進伏訖。上曰,左承旨入侍。出榻敎銓,承命出傳,行左承旨洪仁浩進伏。秉模曰,日氣連好,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,元子宮小學進講,今至第四卷,睿學日就,臣不勝歡忭矣。上曰,繼講冊子,將議定,而師傅及右諭善,俱在外,當從速收議矣。上曰,次對久未爲之,而目今兩南民憂,豈可一刻弛心乎?今日次對,使之爲之者,此也。秉模曰,臣於日前登筵,固已悉暴衷懇,而以情以病,萬無供職之望矣。今日伏承傳敎下者,身旣備位,則有不敢偃然在家,冒沒入來,而下情悶縮,不知所達矣。第伏念嶺·湖之沿野民憂,誠如聖敎矣。且臣之每所憂慮者,濟州爲第一,而伏見該牧使狀啓,則七月之雨,大有蘇枯之效云。其次則嶺南之東沿,亦免大歉,年分狀,雖未及到來,而大體則亦不到於移粟之境云。此兩處,最所憂慮者,而皆免大無,誠不勝萬幸矣。雖以嶺南,稱爲歉歲,而廟堂不可徑先搖動矣。且道臣之秋巡,似得其詳,而馹路行過之時,數斗落種之地,或有陳荒處,則見若一望蘆葦之場,到處民人,十百爲群,遮路迎訴,此所以歉歲之稱,過於其實矣。蓋以農形狀領略,則尤甚面里,姑未知如何,而稍實邑,則可謂平年矣。大抵前年,旣是均八路大有,故推以貨殖貴賤之徵,竊以今年爲慮矣,諸路之得免大歉,誠爲大幸矣。至於西北,則年來屢豐,皆無設賑之時,而今又大登矣,此後數年之間,若或有旱澇之爲災,則不可不預爲之備,趁今穀賤之時,諸邑舊還,各別準捧,以充年來減縮之數,則可弛日後之憂矣。上曰,幸行沿路邑當年耗條,除減之後,畿伯,以營耗支放之不足,有給代之請矣,營耗之給代,揆以國體,不但不可而已,況營穀不敢關由於廟堂,則獨於給代,豈可許施乎?日前道狀與回啓之不爲嚴飭,甚如何矣?秉模曰,聖敎誠允當矣。華鎮曰,營耗給代之名,誠非古例,恐不可煩請矣。上曰,摠廳穀乙卯加俵還穀事,陽川等邑,特以邑倅之登筵,幸得除減,而其餘數邑,不以輦路邑倅,不出擧條此等事,蓋見牛未見羊,不害爲仁術耶?秉模曰,事勢然矣。上曰,大抵摠廳還穀,甲寅年定式之後,以二萬石,分給各邑,而乙卯春,以民食之艱乏,該廳從民願加分,其後年年仍爲加俵各邑,此是二萬石恒定之外,昨今年年事稍勝,民反以爲苦,今幸民人等,以此稱苦,特命除之,至於仁川,則係是定式石數之內,則混同除減,抑似未及照察而然矣。若此則他邑,豈無向隅之歎乎?秉模曰,此草記,雖已啓下,而姑未行會,當改付標以入矣。上曰,在前直輸山城之穀,自近年以來,分輸平倉,則轉輸之勞,比昔不啻半減,而今又以添還爲弊云者,揆以民習,誠爲可駭,而旣是輦路施惠,故仍以從之矣。上曰,今年舊還,欲爲何以分排乎?秉模曰,諸路年分狀,姑未上來,當待其齊到爲之,而兩南則舊還,勢難分排,而西北則不可不爲之矣。上曰,舊還之蕩減與每年分捧,無非虛文書,而徒爲民弊,故右相雖稱鍊達事務,而舊還之以最久條請捧者,反歸於吏奸之徒滋,民惠之未究,蓋舊還文券,愚民無以詳知,況其最久者,尤何以知得乎?此等事,欲爲矯弊而反爲生弊之端矣。收捧不但如此,雖以蕩減言之,亦然。今番行幸,各邑舊還之特命焚券者,欲杜此弊故耳。秉模曰,小民之納舊還者,渠亦不知其年條,只憑吏手所抄而納之者,在在皆然矣,今此焚券之後,舊還名色,吏雖欲容手,而不可得矣。上曰,次對爲之。秉模曰,忠淸兵使金爔,除拜已久,而以其老母之病,尙未辭朝,情理旣如此,則有難促令赴任,今姑改差,何如?上曰,依爲之。令該曹口傳差出,待下批明日辭朝,可也。出擧條秉模曰,訓將,以病勢之難强,呈狀者屢矣。上曰,重任豈可輕遞乎?秉模曰,不但病勢,且有切迫私情云矣。上曰,私情,何事?秉模曰,方營先山緬事云矣。上曰,故將臣金聖應爲訓將時,先朝特許其省掃,此可爲授例矣,有何靳許乎?仍帶往來,可也。仍敎持默曰,先卿爲訓將時,出去平丘,轉至於春川,卿亦知之乎?持默曰,未能詳知矣。上曰,卿家事,卿何以不知乎?華鎮曰,臣於日前,奉審於義宮,則門戶多毁傷處,春間擇日修改,何如?上曰,依此爲之好矣。華鎮曰,本曹歲鑄本錢十萬兩,因經費不足,逐年取用,今旣無餘,而目下需用之錢,亦甚苟艱,不可不及今變通,而在前如此之時,關西稅小米,請得補用,已多其例,限三萬石,劃付賑廳,作爲句管,而穀物仍留該道,取耗取用,價錢,自京廳,移送本曹,則穀簿可無減損之慮,本錢亦有還充之道,故已與惠堂,有相議者,而事係穀簿,下詢大臣處之,何如?上曰,大臣之意,何如?秉模曰,無論戶曹穀·賑廳穀,其爲公穀一也。以錢換穀,別無損益,而關西穀簿,近甚不敷,故相金熤,以小米區劃之請,一切勿施事,有所筵白,重臣李命植,以曾經道臣,亦以此屢以爲言矣。今於相換之後,賑廳如或請得取用,則與戶曹之直爲發賣,別無異同,此則另加嚴飭宜矣。上曰,依爲之。出擧條持默曰,普賢峰補土處,當於涼生後改築,而連値公故,不得爲之矣。今則日寒晷短,有難始役,姑待開春,何如?上曰,年前改築後,別無毁傷處否?持默曰,別無大段毁傷處,而石築則略略頹圮矣。上曰,改築則待春爲之,而卿須從近往見,可也。敬懋曰,本局各道砲保所納,俱係一營將校軍兵衣資奉足之需,而近來外邑,多不致意,或拖至翌年二三月而不納者有之,極爲駭然。今年則歲前畢納,過限守令,草記論勘之意,出擧條,申飭行會,何如?上曰,依爲之。出擧條敬懋曰,臣於大臣稟達,雖伏承呈辭之敎,而事係法外重任,有不可仍帶往來矣。秉模曰,訓鍊大將李敬懋,旣蒙給由之特恩,而意在辭任,語近屑越,推考,何如?上曰,依爲之。出擧條心泰曰,鷹峰來脈處宮牆北邊補土,姑待春間爲之乎?上曰,聞近來所植之木,春植者勝於秋植云,然否?心泰曰,春植尤爲茂盛矣。上曰,然則待春爲之好矣。上曰,今番戶籍之失火者,當爲幾卷?心泰曰,未滿二卷矣。上曰,京兆事,萬萬駭然矣,獻民數於王,王拜受之云爾,則戶籍事體,至重且大,況其設廳,無異都監,則出於府門之外,以致失火之境者,是豈成說乎?秉模曰,近年以來,戶籍移謄之時,多有出於府門外之事,便成謬例,其所循襲,誠不勝驚駭矣。書九曰,日前以面里分等及抄戶事,私爲往復於兩南道臣,則皆以爲抄戶精詳,而大體則分等爲便好云矣。上曰,大臣以爲,何如?秉模曰,臣則初以抄戶,爲簡便要約矣,其後詳聞事情,則抄戶之法,亦不無虛實相蒙之患,民或有向隅之歎,反不如分等之不失大體矣。上曰,諸堂,各陳所見,可也。華鎮曰,臣於待罪畿營時,嘗爲分等之法,則此誠有虛實相蒙之弊,蓋各民田土,未必皆在於所居之地,或身在尤甚面里,而土地則在於稍實者有之,或身在稍實面里,而士地則在於尤甚者有之,以致奸僞先出,彼此相混之境,似不如抄戶之爲精詳矣。上曰,田賦分等,其來久矣,蓋自禹貢時,已有九等之法,古則我國考績之法有九等,而田政亦有九等之式,至於年分之法,敬差官勿送,非古例,而其外分等,在前有許多層節,尤甚之外,又有尤尤甚等名色,卿等亦見之否?大抵分等之法,易致災實之相蒙,諸議以爲,何如?時秀曰,無論分等與抄戶,都在守令之能否,若得其人而爲分等之法,則抄戶,亦在其中矣。上曰,禮判之言好矣,誠在守令之善不善如何耳。龍輔曰,臣於待罪畿營時,嘗爲抄戶,則有勝於分等者。蓋分等之法,不無奸弊,若稍實面里,則只以實戶入之,而其不實之戶,則不入於其中,以此言之,則似不如抄戶之法矣。書九曰,抄戶之論,亦非不好,而大抵抄戶之時,權在吏鄕,存拔去就,惟其所欲,如是之際,恐不無奸弊矣。益運曰,臣在嶺邑時,嘗爲抄戶,則果有實效矣。華鎮曰,無論抄戶與分等,此等事,不必先自搖動矣。大抵民之奸僞,有不可知,厦氈之上,此等酬酢,雖爲深密,而外方下吏,或有聞知者,虛實弄奸,於是乎起,此由於先知而預圖之致也。姑待年分狀齊到之後,臨時行會,意外出令,則庶可爲防奸之道矣。上敎書九曰,凡事欲詳細則反致相反,雖不抄戶,實惠下究,則竝與面里分等而不爲,只邑分等,民可免於白徵,惟在營邑之臣,奉公之如何耳,以此使兩南伯知之,可也。華鎮曰,兩南年事,以大體言之,則不必如是憂慮矣。秉模曰,戶判所奏誠然矣,兩南果不足憂慮矣。上曰,備堂先退。仁浩曰,昨日京兆堂上削職現告中,前右尹李義駿,亦入其中矣。李義駿,除拜本職後,間或赴衙,而以冊子核正之役,旣在除本仕之中,則混入現告,事甚未安。不察之當該郞廳推考,原傳旨,改付標以入,何如?上曰,依爲之。出擧條。仍命退,承史以次退出。
丁巳九月初十日未時,上御重熙堂。右副承旨入侍時,右副承旨金達淳,假注書呂東植,記事官承膺祚·吳泰曾,以次進伏訖。上命書臺諫疏批訖。敎曰,先爲出給,使有司堂上,斯速行會,可也。賤臣承命出傳。上曰,蔡趾永,何如人,而其疏見之乎?達淳曰,不知其人之如何,而其疏則全無見識,不足掛齒矣。上曰,山林不做吏判,誰可爲之乎?達淳曰,臣於昨日,伏聞下前吏判處嚴敎,傍觀爲切震懍矣。第念本事,李基讓停望,蓋出於欲扶名義,則此宜可奬,恐不須摧折矣。上曰,承旨何知,而又此妄發也?仍命退,承史以次退出。
上在昌德宮。停常參·經筵。
金達淳啓曰,行工曹判書鄭民始,判義禁邊得讓,除拜後過三日不爲出肅,事甚未安,依定式,推考警責,仍卽牌招,何如?傳曰,允。
金達淳啓曰,明日常參·經筵取稟。傳曰,停。
金勉柱啓曰,合辭許久闕啓,事甚未安,除在外·未署經·疏批未下外,未肅拜呈告人員,竝卽牌招,何如?傳曰,允。
備忘記,忠淸兵使李文爀下直,長弓一張,長箭一部,片箭一部,筒兒一箇賜給。
傳于金達淳曰,諸承旨,持公事入侍。
金達淳啓曰,新除授承旨睦萬中,年限已過,何以爲之?敢稟。傳曰,許遞,前望單子入之,待下批牌招察任。
承旨前望單子入之,李晩秀·蔡弘遠落點。
傳于金達淳曰,左副承旨入侍。
傳于李晩秀曰,左承旨入侍。
傳于李晩秀曰,左議政入侍。
傳于李晩秀曰,右承旨,左副承旨許遞,與未差之代,前望單子入之,待下批牌招察任。
承旨前望單子入之,李鼎揆·尹得孚·金祖淳·尹光普落點。
吏曹參議前望單子入之,李勉兢落點。
李晩秀,以成均館大司成意啓曰,四學學製,分四等設行,而若有過限之事,則當等季朔旬間,以限內不得爲之之意,自本館草記事,曾已定式矣。卽接四學牒報,則兼南學敎授金近淳,奉命在外,兼東學敎授·兼西學敎授未差,當等學製,俱不得設行云。令政院,稟旨擧行,何如?傳曰,允。
金達淳啓曰,都承旨李鼎揆,右承旨尹得孚,同副承旨尹光普,未承牌,左承旨李晩秀,左副承旨金祖淳,未肅拜,臣吏兵批兼進之意,敢啓。傳曰,知道。
有政。吏批,判書宋煥箕在外,參判徐邁修進,參議李勉兢進,右副承旨金達淳進。以趙德潤爲執義,洪時溥爲持平,李秉鼎爲觀象監提調,洪樂游爲東學敎授,沈象奎爲西學敎授,宋厚淵爲典牲判官,養賢庫主簿沈鎜,檢閱金履永,壯勇營提調鄭民始,以上竝單付,故府使李裕遠,贈兵參例兼,故郡守李汝晦,贈左承旨例兼,忠淸兵使李文爀,兩代追贈。
兵批,判書李祖源病,參判柳誼病,參議李文會病,參知尹致性入直進,前承旨金達淳進。大護軍金載瓚,護軍李祖承·李集斗,副護軍李魯述·李基讓·朴載淳·李相璜·睦萬中,副司直柳畊·宋知濂,以上竝單付。
李晩秀啓曰,行都承旨李鼎揆,時在慶尙道慶州地,同副承旨尹光普,時在忠淸道尼城地,竝斯速乘馹上來事下諭,何如?傳曰,竝許遞。
以檢閱金履永肅拜單子,傳于李晩秀曰,望單姑未啓下,則焉敢徑呈肅單乎?其罪狀拿問,捧納承旨,亦爲禁推,肅拜勿施。
李晩秀啓曰,右副承旨金達淳,禁推事,命下矣。依定式遞差傳旨捧入之意,敢啓。傳曰,知道。
注書金履永拿處代,以李弘謙爲假注書。
承旨前望單子入之,徐邁修·李肇源·金勉柱·尹光顔落點。
李晩秀啓曰,新除授同副承旨尹光顔,時在京畿龍仁地,斯速乘馹上來事下諭,何如?傳曰,許遞,前望單子入之,待下批牌招察任。
備邊司,以金持默爲壯勇大將。
李肇源啓曰,摠戎使金持默,移拜壯勇大將矣,將兵之任,不可一刻無兼察之人,何以爲之?敢稟。傳曰,前摠使兼察。
李肇源啓曰,新除授壯勇大將金持默,卽爲牌招,傳授虎符及傳令牌,何如?傳曰,允。
以摠戎使望筒,傳于李肇源曰,前望單子入之。
摠戎使前望單子入之,趙心泰落點。
兵曹,摠戎使單趙心泰,御營大將單,李漢豐。
傳于徐邁修曰,在外工曹參判許遞,前望單子入之,工曹參判前望單子入之,洪明浩落點。
李晩秀,以弘文館言啓曰,本館下番姑降入直,事甚未安,副應敎韓光植,校理安策,副校理鄭東榦,修撰李升運,副修撰洪秀晩,旣有只推之命,修撰李升運,副修撰洪秀晩,卽爲牌招推移入直,副應敎韓光植,校理安策,副校理鄭東榦,一體牌招察任,何如?傳曰,允。
以副應敎韓光植,校理安策,副校理鄭東榦,修撰李升運,副修撰洪秀晩牌不進罷職傳旨,傳于金勉柱曰,只推。
尹得孚,以奉常寺都提調·提調意啓曰,東籍親耕田所種唐黍打作,則所出爲一石十三斗,粘粟打作,則所出爲六斗,稻打作,則所出爲四石十三斗,豆打作,則所出爲九斗,太打作,則所出爲一石十一斗之意,敢啓。傳曰,知道。
金勉柱,以義禁府言啓曰,光陽前縣監韓師鎮,令該府,嚴問捧口招事,傳旨啓下矣。韓師鎮,下去京畿加平地云,依例發遣府羅將,拿來,何如?傳曰,允。
禁府啓目,漢城判官洪樂莘原情云云。問目內辭緣,泛稱遲晩,刑推得情,何如?判付啓,各別嚴勘,放送爲良如敎。
大司諫尹長烈,司諫崔烜,掌令尹寅基,持平朴載德,獻納丁志元,校理朴吉源,副校理洪樂游啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆襸,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,乃至於近島黜置,揆以邦憲,已爲失刑之大者,豈意向者,遽有出陸之命?不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也,此則大不然者。先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相貫者,此而置之,則又不知幾介凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。迺於頃者,伏承傳敎下者,罪人之不在出置之所,果是眞的矣。其爲驚心痛骨,當復如何?還發配所之啓,幸蒙允兪,出置城外之命,遽又繼下,使亘古所無之極逆,自同無故,任便居住於城闉咫尺之地,此何刑政,此何擧措?神人之憤鬱,由是益激,宗社之憂虞,從此轉深,三尺至嚴,一刻難貸。請寢罪人鄭致達妻,出置城外之命,依前還發配所,亟令王府,夬正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮過也,與國榮所謀議者,惟國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁。或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖,損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之決案。孥戮籍産之律,不施於此賊,其可曰國有三尺乎?且況逆復正法之後,六字刀割凶謀逆節,及今益彰,擧國臣民,腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸鎖之品,久據勻軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,二十字刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之決案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者。雖以逆積·賊點之曾經院相,及其逆節綻露之後,王章無所撓屈。今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。十二行刀割答曰,不允。
大司諫尹長烈,司諫崔烜,掌令尹寅基,持平朴載德,獻納丁志元啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆襸之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不小之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊一席酬酢於展開書傳,講其文義云者,與相吉·澤遂之招,若合符契。卽此一節,乃渠之決案,旣遲晩後物故,則不可以未及決案,置之。趾賊一門之窮凶極惡,自有天地以來,所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠懲亂逆防後患之大經大法耶?澤遂,爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所自爲,一時之所做出,和同之類,必有其人,黨與之討,不容少忽,而旣搜之文書,傡皆付丙,未露之端緖,全不究覈,獄體疎虞,寧不寒心?到今追究之道,惟在親屬奴傔之及時訊鞫,而章疏之請,俱未蒙允,治獄之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等,不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女,囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律。夏賊之變,已用适·雲之例,則今於此賊,決不可異同也,明矣。噫,其一家之生出二夏賊,則此非一朝一夕之故,其凶言逆謀,傳襲有素,平日之爛漫酬酢,一家之尋常倡和,推此可知。賊恭正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容蹔緩盤覈,請夏賊子女,亟施跪斬之典。斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事,不可再擧之說,咆喝公座,略無顧忌,一行刀割胸肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿憤愈激,惟其伸王法討國賊之道,只在追施一款,則凶如此賊,逆如此賤者,決不可以常例論。請物故罪人國榮,亟施孥籍之典。噫嘻痛矣。明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,八字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,七字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論。時偉性本陰譎,行又凶悖,賊翰之餘論,無不主張,賣權兜,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡除祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公座稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而今此島棘之典,可謂失之太輕。戲彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶薄物細故,潛藉逆復之姻婭,七字刀割與二字刀割之說,旣已遲晩,三字刀割他日之計,明白納招。甚至於干涉善復,自知當死之供,吐實於平問之下,其窮凶情節,更可言?有賊如此,不施邦刑,則天綱絶矣,王法乖矣。宇鎮之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已決案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。柰之何纔到湖界,旋從迃路,初則領赴本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎮,捧根脚夬正王法。噫嘻,痛矣。亂臣賊子,從吉何限,而豈有若九宗之窮凶極惡至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰忒狡惡之極也。噫,彼星漢之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沫飮,疾聲嚴討,而渠乃身居臺職,忽稱顚狂之病,巧作掩護之計,綢繆之跡,參涉之狀,明若觀火。窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
掌令尹寅基,持平朴載德啓曰,守令之職,卽所以體九重分憂之念,任百里牧民之責,而刑杖之具,皆用校定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也?何其冤也?噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝節定配之命,更令王府,嚴覈取服,施以當律。新除授大司憲李城輔,時在京畿驪州地,掌令許鍒,時在開城府地,請竝斯速乘馹上來事下諭。答曰,不允。下諭事,依啓。
大司諫尹長烈,司諫崔烜啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑然徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒益狠之說,至登諫長之陳疏,繼有法府之捉囚。凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿情之轉激,去而益甚。請亟寢秋曹罪人柳師文放釋之命,仍令王府,設鞫嚴問,快正典刑。答曰,不允。柳師文事,亟停勿煩。
行工曹判書鄭民始疏曰,伏以臣猥上尺疏,冒陳衷懇,竊庶幾天地父母,照察憐憫,必有以處之俾不至顚頓狼狽矣,誠未足以上格,詞未足以仰感,及奉批旨,未蒙兪音,臣於是愕然失圖,不知措躬之所。噫,不擇燥濕,隨處殫竭,卽臣素所自期,才苟可以了事,病不至於妨務,則何敢出厭煩便身之意,不避煩屑之懼,自速瀆撓之罪哉?批旨中,以重任不可輕遞爲敎,惟其重任也故,不敢久據,以貽病公害事之患,當初受命,豈不知萬萬不稱,而恩出特畀,義難言私,冒昧承膺,不過爲時月之計,而荏苒之頃,已過十朔,非不殫誠悉力,思欲自效,而軍旅之事,未嘗學也,疾病之來,轉益痼焉,隨事勉勉而尙未得其要領,終日役役而實則無所成就,點檢受任之後,未有絲毫之可記,螡蝱之不能負山,駑之不能致遠,理勢固然。臣之殘劣,不啻如螡蝱駑而强所不能,烏能有濟?事未集而心已先病,任之久而績無可考,每一循省,如負大何,恧蹙悚惶,食息靡安,雖欲另加策勵,益竭鹵鈍,而秋涼漸深,痰症越添,凝滯於胸膈之間,流注於支末之際,頭疼脚酸,已是難堪,而當其苦劇之時,精神昏塞,百體無力,尋常事爲,亦未能照檢,屢試醫藥,終未見效,此時已如此,冬寒之後,斷可知矣。將兵之職,非他官比,正宜別擇可堪之人,以圖責成之道,而祗爲遞易之難愼,不量才器之當否,乃以如臣者,矇然蹲據,終致公私之狼狽,實非所以重其事之意也。臣以孤根弱植,偏荷洪私,揚歷華貫,濫躋崇顯,人非鬼猜,理必無幸,而專賴我聖上曰,覆曲念之眷,幸免罪戾,得以全保,獨於今日,力不勝任,病實難强,仰煩疾痛之呼,未蒙體諒之恩,此殆臣命卒之秋而不亦有欠於終始生成之澤乎?負乘之懼旣切,悶迫之私轉極,冒犯嚴畏,申控號籲。伏乞聖明,俯垂矜察,將臣所帶壯勇之任,亟賜鐫遞,以安賤分,千萬至祝。臣無任云云。答曰,省疏具悉。辭懇之外,營務適相妨,所辭許施。
敎摠戎使趙心泰書,王若曰,君所注意者將,方軫聽鼙之衷,國之大事在戎,庸畀授鉞之任,宸簡旣屬,廟剡攸歸,眷彼北城一營,實我東方重鎭。臨津·漢水,列左右襟帶之形,雲臺·露峰,壯表裏險阻之勢。世稱右輔,節度建牙纛於城闉,位列五營,將臣參籌策於廊廟。第玆昇平之歲久,以致弊瘼之日滋,戎政則未曾繕修,器械朽鈍,餉儲則莫察奸竇,倉庾耗虛,顧此時尤難其人,而今日孰膺是選?唯卿,戎垣宿望,將家遺風,拔擢卿班,四營遍登壇之任,經營新邑,三載訖築城之功,所以望實之俱隆,迺知才器之益著。玆授卿以摠戎使,卿其祗服新命殫舊猷,肅組練而撫三軍,宜懋已施之效,壯藩蔽而鎭一路,須體申誥之私。於戲,若熟路之駕輕車,何待責勉之諭?要盤根之別利器,無負委畀之衷。故玆敎示,想宜知悉。知製敎洪樂游製進。
丁巳九月十一日辰時,上御誠正閣。諸承旨持公事入侍時,行都承旨洪明浩,行左承旨洪仁浩,右承旨李勉兢,左副承旨李相璜,右副承旨金達淳,記事官金履永,假注書呂東植,記注官金良倜,記事官吳泰曾,檢校直閣金勉柱,以次進伏訖。上命書傳敎曰,下直閫帥入侍。又命書傳敎曰,下直守令入侍。履永承命出傳,與忠淸兵使李文爀,比安縣監鄭時養,偕入進伏。上命書傳敎曰,兩司中有情勢人許遞,政官牌招開政差出,待下批牌招,使之備員署經。仍敎曰,近來臺諫,無端違牌,看作例事,豈可成說乎?有情病外,勿爲違牌之意,承宣出諭,可也。明浩讀奏江原監司徐有防狀啓,安峽縣監金熙采到任事,相璜讀奏江原監司徐有防狀啓,淮陽府反庫事,仁浩讀奏東萊府使鄭尙愚狀啓,送使倭上船宴設行事,達淳讀奏慶尙左水使李得駿狀啓,東萊境漂到異國船還歸事,忠淸監司韓用和狀啓,吏曹判書宋煥箕上來時給馬事,有旨祗受事,統制使尹得逵狀啓,今秋水操停止,官鎭門聚點擧行事,平安監司朴宗甲狀啓,金城別將桂觀民到任事,平安監司朴宗甲啓本,充軍罪人姜翼文三和府到配事,忠淸監司韓用和啓本,罪人崔才孫永同縣到配事,分書判付訖。上命書榻敎曰,壯勇大將鄭民始許遞代,出代間,都提調摠察,從事官,發牌聽傳敎。上曰,印所仕進相妨,左副承旨許遞。出榻敎相璜先退。上命書傳敎曰,職非一品,筵中雖未辭懇,秋後勘簿之際,擧行之相妨,多在於不兼惠廳。壯勇提調李時秀許遞,前提調鄭民始仍任。上曰,吏曹參議前望單子入之,待下批牌招參政。出榻敎勉兢先退。上曰,閫帥·守令進前。文爀進奏職姓名。上曰,擧顔,年幾何?文爀曰,七十矣。上曰,日前該道水使,以衰憒遞免矣,卿則可謂强健矣,下去善爲之也,詰戎亦是急務,而戢盜之政,尤宜各別爲之也。卿是李彦敬之父乎?文爀曰,然矣,而與金海府使李身敬,爲五寸矣。上曰,金海之還弊,如何云耶?文爀曰,今年嶺南,頗爲歉荒,故還弊卒難釐正云矣。宣諭訖,文爀先退,時養進奏職姓名。上曰,爾是故宰臣之子耶?時養曰,然矣。上曰,宣諭及七事竝除之,須體予不忘汝家之心,勉爲之也。今年之嶺邑,尤宜各別圖治處也。又敎曰,爾之姪鄭取善,今則蘇病乎?時養曰,尙未夬蘇矣。上曰,在謫幾月而蒙放乎?時養曰,三年而放還矣。上曰,經傳今讀幾許?時養曰,本來才鈍,旣讀旋忘,且雖熟誦,亦不敢質言其能誦云矣。上曰,取善,奉宰臣之祀乎?時養曰,奉祀則渠之兄子爲之矣。上曰,爾於何年筮仕?時養曰,庚戌年爲初仕矣。上曰,年幾何?時養曰,五十三矣。時養先退。上命書傳敎曰,明日摛文院齋宿,再明日朝,眞殿行禮,十五日眞殿展拜後,簾帳修改,仍爲齋宿於摛文院,十六日咸興·永興·本宮衣幣香燭親傳,該房知悉。履永曰,政院日記,自有所重,而冊衣以生布粘糊爲之故,多致蠧傷,所見不成說矣。若以落幅紙爲衣,則似無粘糊生蠧之患矣。上曰,以紙換布,非不好矣,而古例何可遽改,頻頻曝曬,可也。仍命退,諸臣以次退出。
丁巳九月十一日午時,上御便殿。左議政入侍時,行左承旨李晩秀,記事官金履永,記注官金良倜,記事官吳泰曾,左議政蔡濟恭,以次進伏訖。濟恭曰,近日霜氣催寒,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,嶺南年事,近有所聞耶?濟恭曰,一邊則大無云矣。上曰,戶判則質言其不然矣。濟恭曰,沿海處不但嶺南,湖南亦不免歉云矣。上曰,昨筵有抄戶分等甲乙之論,李益運以爲抄戶較詳,而比終近於零碎,雖面里分等,亦有異於邑分等,朝家事,當持大體而已矣。濟恭曰,聖敎誠然矣。上曰,望日摛文院齋宿時,當更接矣。命退,諸臣以次退出。
丁巳九月十一日未時,上御便殿。左承旨入侍時,行左承旨李晩秀,假注書呂東植,記事官金景煥,記注官金良倜,以次進伏訖。上曰,俄者承旨下批中,尹得孚,未經承旨,故特除矣。勿以年限之已過,違牌之意,使之諭之,可也。賤臣承命出傳。上曰,摠戎使望筒,促入,可也。景煥,承命出傳,持入摠戎使望筒。晩秀曰,新除授摠戎使趙心泰,卽爲牌招,傳授密符及敎諭書,何如?上曰,依爲之。出擧條。上命書傳敎曰,前御營大將李漢豐仍任,牌招傳授命召。仍命退,承史以次退出。
丁巳九月十一日申時,上御便殿。左承旨·左副承旨入侍時,行左承旨李晩秀,左副承旨金祖淳,假注書呂東植,記注官金良倜,記事官承膺祚,以次進伏訖。上曰,輦路邑應製試券,當親考,檢書官及閣吏入來,待考下,修正榜目,可也。上曰,印所仕進抄啓文臣一人入來,可也。賤臣承命出傳,與抄啓文臣黃基天,偕入進伏。上敎基天曰,爾與檢書官,同修榜目,可也。上曰,印所仕進人李書九,明日使之入來內閣,可也。賤臣承命出傳。上曰,左副承旨許遞,與未差之代,前望單子入之,待下批牌招推移入直。出榻敎。仍命退,承史以次退出。
上在昌德宮。停常參·經筵。
大駕詣摛文院,入堂內後,內閣·政院·玉堂·藥房口傳問安。答曰,知道。
徐邁修啓曰,明日眞殿行禮相値,視事頉稟之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
金勉柱啓曰,大司憲李城輔,掌令許鍒在外,執義趙德潤,持平洪時溥,傳旨未下,掌令尹寅基,持平朴載德呈辭,監察茶時之意,敢啓。傳曰,知道。
傳于李肇源曰,出宮門路,以協陽門爲之。
李肇源啓曰,今日齋宿時,別侍衛,不可不備員,而兵曹判書李祖源,以身病不爲入來,卽爲牌招,何如?傳曰,允。
承旨前望單子入之,洪義榮·閔昌爀落點。
吏曹口傳政事,禮曹參判尹得孚,仍任事承傳。
以執義趙德潤,持平洪時溥牌不進傳旨,傳于金勉柱曰,只推。
以水原留守徐有隣狀啓,外營把摠曺命業遷轉,代以前五衛將金鎮恒差下事,傳于金勉柱曰,曺命業營將,可謂毛將焉傅,差代非所可論,狀啓還下送。下敎幾日,無一言皁白,兵判事,何其疎忽乎?
以統制使尹得逵狀啓,釜山僉使朴宗和,開雲萬戶吳興大,爲先罷黜,其罪狀,今攸司稟處,左水使李得駿,東萊府使鄭尙愚罪狀,亦令廟堂稟處事,傳于李肇源曰,名以邊帥,不諳邊上格例,有此違格之狀聞,邊政雖嚴,受敎至重,則特敎措辭,明有年前定式,而爲統帥者,萬一不知有受敎,則其罪何居?知而故犯,又其罪尤如何?何以違越之委折,令廟堂,關問草記,此狀啓還下送。
洪義榮,以弘文館言啓曰,本館下番,姑降入直,事甚未安。副應敎韓光植,校理安策,副校理鄭東榦,修撰李升運,副修撰洪秀晩,旣有只推之命,修撰李升運,副修撰洪秀晩,卽爲牌招,推移入直,副應敎韓光植,校理安策,副校理鄭東榦,一體牌招察任,何如?傳曰,允。
金勉柱,以義禁府言啓曰,時囚罪人洪樂莘原情公事判付內,各別嚴勘,放送事,命下矣。洪樂莘,漢城府啓辭批旨內,戶籍設廳,亦一都監,則其事體之尊嚴,擧行之關緊,果何如也?始旣無難循襲,更又無難煩請,法綱雖曰掃地,寧有是乎?亦何敢諉罪於郞官乎?設廳以後判堂,施以畿郡徒竄之典,其餘諸堂削職,郞吏等,令攸司照法處置。罪取考律文,則大典通編贓盜條有曰,帳籍偸取者,邊遠定配,監臨官吏,失覺察者減三等。推斷條有曰,犯私罪杖一百以上之罪決杖,告身盡行追奪。雜令條有曰,王府決杖者,代以金贖矣。洪樂莘邊遠定配,減三等,杖八十收贖,告身盡行追奪,江原道橫城縣安昌驛,徒二年定配,而以批旨內辭意,具罪目,依例發遣府羅將,押送配所,何如?傳曰,允。如有功議,各減一等,可也。
金勉柱,以義禁府言啓曰,洪樂莘,杖八十收贖,告身盡行追奪,江原道橫城縣安昌驛,徒二年定配,草記批旨內,允。如有功議,各減一等可也事,命下矣。洪樂莘七代祖履祥,扈聖原從功臣永安尉五寸親云,功議各減一等,杖六十收贖,告身盡行追奪,徒一年定配之意,敢啓。傳曰,知道。
禁府啓目,加平郡守鄭殷祥原情云云。傳旨問目內辭緣,泛稱遲晩,刑推得情,何如?判付啓,諸條旣不發明,待査啓上來,除刑推議處爲良如敎。
漢城判尹趙心泰疏曰,伏以臣直是儱侗闒憃之一武夫耳,姿居最下,而荷千古不世之遇,揚歷太驟,報蔑尺寸,而受九天洪造之私,兜攬踰分,至若華城重寄,九歲再叨,委寄之重,重於方面,專制之榮,榮於元帥,園寢密邇,縱遂拱護之誠,樓櫓甫完,實乏保障之乘,臣夤緣幸會,依藉寵靈,罔功而受濫賞,不漸而陞峻資,前後之猥蒙褒嘉,畢竟之得免僨誤,何莫非曲庇攸曁,而亦豈臣始望之所到也哉?及夫重務纔解,復畀戎垣之宿趼,趨走於諸將之列,又侈金吾之兼銜,翺翔於大夫之後,尤以是惶悸,若隕淵谷,而顧臣遭逢,不敢自有其身,生死夷險,一聽於天而已,感激鴻私,跼高蹐厚,唯思奔走竭蹶,庶圖涓埃之酬矣。千萬不自意,京兆新命,忽下此際,臣手奉除書,且惶且感,不知措躬之所也。噫,班聯九卿,職長三輔,是果何等責任?雖使望實素孚,資歷俱優者當之,猶且逡巡不敢遽膺,今乃加之於如臣百無似之賤品,殆若循序例授者然,在臣身榮耀極矣,其爲玷名器而累聖簡,非細故也。府坐有命,庚牌踵臨,不敢唐突祈免,日昨賓筵,亦不免隨例進參,而因仍蹲冒,視若固有,則實非私分之所敢安,玆不得不猥入文字,仰暴衷懇。伏乞聖明,俯垂諒察,亟命遞改臣新授職名,以重公器,仍治臣瀆擾之罪,以肅朝綱,千萬幸甚。臣無任云云。答曰,省疏具悉。卿其勿辭行公。
丁巳九月十二日辰時,上詣摛文院,齋宿入侍時,行都承旨徐邁修,行左承旨李晩秀,行右承旨尹得孚,左副承旨李肇源,右副承旨金勉柱,同副承旨閔昌爀,假注書呂東植·李弘謙,記注官金良倜,記事官吳泰曾,一提學鄭民始,原任直閣南公轍,檢校待敎沈象奎,原任待敎李存秀,以次隨駕。上具翼善冠·衮龍袍,乘輿出協陽門,由肅章門·進善門,入內閣門,降輿升堂,諸臣以次侍立。肇源曰,再昨日次對,戶曹判書金華鎮,以關西穀事,出擧條,而大臣所奏中,以錢換穀四字,誤書以以穀較穀,事甚可駭,原擧條付標以入,當該注書,所當重勘而本院請推之外,無他可施之罰,何以爲之乎?上曰,生疎所致,爲先從重推考,可也。出擧條上曰,十邑應製榜,今方出之,二直提學,與抄啓文臣,編次榜目,出付各該邑守,可也。得孚曰,元子宮小學,將爲畢講,繼講冊子,先爲依例問議于在外師傅·諭善處後,始可稟定,而謹考當宁進講時前例,則講冊問議,講書院則講官承命問議于師傅·諭善,侍講院則宮官承命問議,講學廳則肅廟朝進講冊子問議之例,久遠謄錄,難以考出,而顧今講學廳只有臣一人,日次講席,連爲進參,他無推移之道,故敢此仰達矣。上曰,卿則諭善也,卽春坊之賓客,講院之實諭善,豈可爲宮官講官之事乎?在外師傅·諭善處,勢將書問,待其答,與卿意草記,可也。出擧條上曰,繼講冊子,當待收議,而諭善之意,則以爲何冊爲好耶?得孚曰,文理速成,似莫如史記矣。上曰,講規體重,非經則不陳,史記等書,似當兼讀,而以經書中某書爲主,自是故例,予亦兼讀史略,盡爲成誦矣。蓋史略,文太簡故,記太略,似不如通鑑之稍詳,未知如何。得孚曰,臣向以私書,問於師傅,則其答,以爲通鑑緝略,煩簡得中,可合進講云。臣得見其冊,則乃是唐板,比之少微通鑑,此似爲優矣。上曰,此旣唐板云,若非改印或謄出,則不可矣。命書傳敎曰,右承旨許遞,與未差之代,前望單子入之,待下批牌招察任。又命書榻敎曰,前禮曹參判尹得孚,仍任。命書傳敎曰,今番行幸時,輦過邑儒生應製居首者,給分,其中前察訪李長演,前銜六品云,令該曹,復職調用事,分付。命書榻敎曰,明日眞殿行禮時,大臣儀賓閣臣參班。命退,諸臣以次退出。
上在昌德宮。停常參·經筵。
眞殿展拜罷後,內閣·政院·玉堂·藥房口傳問安。答曰,知道。
洪義榮啓曰,明日常參·經筵,取稟。傳曰,停。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
金勉柱啓曰,大司憲李城輔,掌令許鍒在外,執義趙德潤,掌令尹寅基,持平朴載德·洪時溥,牌招啓辭未下,監察茶時之意,敢啓。傳曰,知道。
以司謁趙順得手本,別監金道郁,爲先除下後,其罪狀,令攸司從重科治事,傳于金勉柱曰,有關掖庭風俗,刑推定配次,爲先嚴囚。
以咸鏡監司李鼎運狀啓,今九月二十二日,誕日陳賀箋文上送事,傳于洪義榮曰,誕賀,御極以後,未嘗爲之,則諸道賀箋,以陳賀箋文上送爲語,雖曰謬例,當有釐正者。此狀啓還下送,此後,以誕日賀箋上送事,措語狀啓改修正上送事,回諭。
以平安兵使任嵂啓本,式年武科初試入格人開坐事,傳于李肇源曰,車正民之近二百步鐵箭,可謂罕聞,自是實才乎,抑一時得意乎?卿親執試取後,狀聞事,回諭。
以全羅監司李得臣狀啓,朔膳柚子,依昨年例,以他物種代封事,令該曹,稟旨分付事,傳于閔昌爀曰,依狀請施行事,回諭。
李肇源,以都摠府言啓曰,今日入直內三廳武兼禁軍及軍兵等,當爲中日習射,而眞殿行禮相値,不得爲之之意,敢啓。傳曰,知道。
丁巳九月十三日卯時,上詣眞殿,行禮入侍時,行都承旨徐邁修,行左承旨洪義榮,行右承旨李晩秀,左副承旨李肇源,右副承旨金勉柱,同副承旨閔昌爀,假注書呂東植·李弘謙,記注官金良倜,記事官吳泰曾,一提學鄭民始,原任直閣南公轍,檢校待敎沈象奎,原任待敎李存秀,以次隨駕。上具翼善冠·衮龍袍,乘輿入萬寧門,降輿入正肅門,詣板位。引儀唱上行四拜禮。仍詣殿內,行酌獻禮。引儀唱上降復位,行四拜禮,禮畢。上曰,戶曹郞官入侍。賤臣承命出傳,與戶曹佐郞尹光心,偕入進前。上曰,殿前簾帳長短尺數,爾其詳細看審,以趁再明日造成入來,可也。命書榻敎曰,再明日眞殿簾帳修改時,只戶工判及戶曹郞廳一員待令。上曰,左右相入侍。東植,承命出傳,與左議政蔡濟恭,右議政李秉模,偕入進前。濟恭等曰,經宵齋宿,聖體,若何?上曰,一樣矣。敎濟恭曰,念卿八耋之年,何能連日勞動乎?再明日則勿爲入來好矣。仍命退,濟恭等退出。上出正肅門,乘輿出萬寧門,由內閣後門,入泰秋門還內,諸臣以次退出。
丁巳九月十三日申時,上御重熙堂。左承旨入侍時,行左承旨洪義榮,假注書李弘謙,記注官承膺祚,記事官吳泰曾,以次進伏訖。上曰,領府事近日諸節,何如?義榮曰,以微感數日添苦,今則差減矣。命書判付訖。命退,承史以次退出。
上在昌德宮。停常參·經筵。
徐邁修啓曰,明日摛文院齋宿,再明日咸興·永興兩本宮,衣幣香燭親傳相値,視事頉稟之意,敢啓。傳曰,知道。
傳于徐邁修曰,禮房承旨,馳詣宗廟·景慕宮,奉審摘奸以來。
傳于李肇源曰,諸承旨,持公事入侍。
注書柳遠鳴病,代以趙璜鎮爲假注書。
徐邁修啓曰,卽者校理朴吉源,副校理洪樂游,謂有情勢,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,玉堂上下番俱空,事甚未安,副應敎韓光植,校理安策,副校理鄭東榦,修撰李升運·洪秀晩,竝卽牌招,以爲推移入直之地,何如?傳曰,允。
以校理朴吉源,副校理洪樂游聯名上疏,傳于徐邁修曰,特以愛禮之意,責之,溺職之失,而徑出之疏,豈但諉罪承宣乎?遞差。
徐邁修啓曰,副應敎韓光植,校理安策,副校理鄭東榦,修撰李升運,副修撰洪秀晩牌不進罷職傳旨,今方捧入,而玉堂上下番俱空,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,違牌玉堂只推,牌招入直。
以副應敎韓光植,校理安策,副校理鄭東榦,修撰李升運,副修撰洪秀晩牌不進罷職傳旨,傳于徐邁修曰,只推。
以金履永囚單子,傳于金勉柱曰,與捧入之承旨差間,分揀放送。
金勉柱啓曰,大司憲李城輔,掌令許鍒在外,執義趙德潤,掌令尹寅基,持平洪時溥·朴載德,牌招啓辭未下,監察茶時之意,敢啓。傳曰,知道。
徐邁修啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之,申鳳朝落點。
徐邁修啓曰,副應敎韓光植,校理安策,副校理鄭東榦,修撰李升運,副修撰洪秀晩,再牌不進罷職傳旨,今方捧入,而玉堂上下番俱空,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,允。待開門牌招。
以副應敎韓光植,校理安策,副校理鄭東榦,修撰李升運,副修撰洪秀晩再牌不進罷職傳旨,傳于徐邁修曰,竝許遞。
李晩秀,以戶曹言啓曰,臣華鎮,與正郞臣尹光心,工曹判書臣金文淳,佐郞臣金圭容,依定式進詣於義本宮奉審,則朝陽樓正堂,雨漏一庫,東行閣庫庫雨漏,樂善齋正堂西簷雨漏一庫,北行閣雨漏一庫,啓慶軒雨漏三庫,薍簾十浮破傷,西墻挾門二隻杖夫折傷。分付各該司,使之卽速修改,而亦令本曹郞廳,監董擧行之意,敢啓。傳曰,知道。
李晩秀,以戶曹言啓曰,臣華鎮,與正郞臣尹光心,依定式進詣鄕校洞於義宮奉安閣,彰義宮奉審,則於義宮奉安閣,無頉處,而彰義宮藏譜閣蘆簾二浮,遮陽二浮破傷,東挾板門四隻腐傷,永慕堂雨漏一庫,咸一齋庫庫雨漏,易安窩北柱一箇動退,日閑齋庫庫雨漏,遮陽二浮,板門一隻破傷,壹淸軒庫庫雨漏,二酉軒北簷椽木二箇腐傷,四美堂雨漏三庫,六德齋庫庫雨漏,七相樓浮椽庫庫腐傷,八祥檻雨漏一庫,玖思齋庫庫雨漏,內外墻垣庫庫頹圮。分付各該司,使之卽速修改,而亦令本曹郞廳,監董擧行之意,敢啓。傳曰,知道。
李晩秀,以戶曹言啓曰,臣華鎮,與正郞臣尹光心,進詣慶熙宮差備內及內各司,依節目眼同看審後,有頉處,別單書入,而修改則擇日擧行,何如?傳曰,允。
李晩秀,以賑恤廳言啓曰,中部鞋廛契任掌金光弼,今月十三日,本洞路傍,得一歲遺棄男兒,同里居良女李召史,自願收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
李肇源,以兵曹言啓曰,新除授忠州營將曺命集,除拜許久,不卽辭朝,多日留滯,誠極駭然。緝察之任,不可久曠,改差,何如?傳曰,允。
李肇源,以兵曹言啓曰,羽林衛將申百祿,五衛將朴文絅,俱以身病猝重,時月之內,無望供職,呈狀乞遞,實病旣如此,則宿衛輪番之任,不可久曠,竝改差,何如?傳曰,允。
李肇源,以御營廳言啓曰,本廳糧餉色從事官李惟秀,身病甚重,勢難察任,改差,何如?傳曰,禁衛從事官,相換,可也。
金勉柱,以刑曹言啓曰,別監金道郁,刑推定配次,爲先嚴囚事,命下矣。依傳敎,金道郁嚴囚之意,敢啓。傳曰,知道。
金勉柱,以義禁府言啓曰,江原道橫城縣安興驛徒一年定配罪人洪樂莘,定配所草記中,安興驛,誤以保安驛書入,至於啓下。臣之矇然不察之失,不勝惶恐,而原草記,令政院改付標啓下,何如?傳曰,允。
金勉柱,以義禁府言啓曰,前承旨金達淳拿問重勘事,傳旨啓下矣。金達淳,因他罪已爲拿囚,待開坐,添問目捧供之意,敢啓。傳曰,知道。
禁府啓目,前長連縣監曺允彦原情云云。傳旨問目內辭緣,泛稱遲晩,究厥情狀,極爲痛駭,所當請刑是白乎矣,曾經都摠都事,勿爲請刑,載在大典通編,且有嚴問捧口招之命,上裁,何如?判付啓,目見民戶之飄蕩,不爲躬審,以致恤典之斑駁者,究厥所爲,不可但以痛駭言,此而若此,則常時檢田之政,孰肯足躡乎?施以禁錮三年,以懲他守令爲良如敎。
左承旨洪義榮疏曰,伏以經筵取稟,事體莫重,而經宿未下,不卽提稟,臣在該房,罪著溺職,悚蹙縻措,譴罰是俟,卽者入直玉堂,因此聯疏見斥,以拖至經宵自引,以不能論責,至有相率徑出之擧。臣於是,益不勝滿心惶愧,晏然職次,義所不敢,玆陳短章,徑出禁扃。伏乞聖明,亟勘臣昏謬之失,以安私分,仍治臣擅離之罪,以肅朝綱,千萬幸甚。臣無任云云。踏啓字。
丁巳九月十四日辰時,上御誠正閣。諸承旨持公事入侍時,行都承旨徐邁修,行右承旨李晩秀,左副承旨李肇源,右副承旨金勉柱,同副承旨閔昌爀,記事官柳遠鳴,假注書李弘謙,記事官承膺祚吳泰曾,戶曹郞廳尹光心,以次進伏訖。邁修,讀奏咸鏡監司李鼎運啓本,進上物種封進事,晩秀,讀奏黃海監司李義駿啓本,康翎縣反庫事。上命書判付訖。敎光心曰,爾於明日,持簾帳,待令於萬安門外,而預爲整齊,趁卽擧行之地,可也。命先退,光心退出。上敎晩秀曰,再明日,本宮香祝陪進時,畿伯當陪往,而聞今行部云,使撥路飛報,以趁再明入來,可也。晩秀曰,今番十邑應製居首人,以許赴監試會試事下敎矣。若以給分例擧行,則當未赴於明春會圍,何以爲之乎?上曰,許赴會試者,若曰直赴云,則似近於直赴進士例,故雖不以直赴書出,而此皆以直赴例擧行之意,分付該曹,可也。命書傳敎曰,次對筵話之關係民事處,尤宜審愼,而不但爽實,亦有相左於後考者,未免改下,豈有如許事體乎?生疎之注書,何足責,其日當該入侍承旨,拿問重勘,注書爲先推考。仍命退,承史以次退出。
上在昌德宮。停常參·經筵。
藥房提調李時秀,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等,不必入侍矣。
王大妃殿,惠慶宮·中宮殿,藥房口傳問安。答曰,知道。
上詣摛文院入堂內後,內閣·政院·玉堂·藥房口傳問安。答曰,知道。
金勉柱啓曰,大司憲李城輔,掌令許鍒在外,執義趙德潤,掌令尹寅基,持平洪時溥·朴載德,牌招啓辭未下,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李肇源啓曰,備邊司郞廳來言,今日賓對日次,而咸興·永興兩本宮衣幣·香燭親傳齋戒相値,不得來會云矣,敢啓。傳曰,知道。
傳于李肇源曰,出宮門路,以協陽門爲之。
以吏曹參議李勉兢牌不進罷職傳旨,傳于徐邁修曰,只推,更爲牌招。
有政。吏批,判書宋煥箕在外未肅拜,參判未差,參議李勉兢進,行都承旨徐邁修進。啓曰,判書宋煥箕在外未肅拜,參判未差,小臣獨政未安,何以爲之?敢稟。傳曰,只出緊任,以沈象奎爲校理,高宅謙爲副校理,柳相祚爲副修撰,洪樂游爲宗簿正,尹載伋爲漢城判官,朴齊家爲永平縣令。
兵批,判書李祖源進,參判柳誼病,參議李文會病,參知尹致性入直,右承旨李肇源進。以丁範祖爲知事,李寅植爲羽林將,柳載熙·李恒訥爲五衛將,蔡述夏爲忠翊將,李永喆爲忠州營將,同知單金爔,僉知單洪昌猷,護軍李身晦·李鼎揆·洪義榮·洪仁浩,竝單付,副護軍蔡弘遠·金祖淳·尹光普·尹光顔,竝單付,副司直朴吉源·洪樂游,竝單付。
徐邁修,以吏曹言啓曰,今日政弘文館副校理末望,成均館司成李顯默之默字,以道字誤書入啓。不能照檢,臣不勝惶恐,而原單子中,改付標以入之意,敢啓。傳曰,知道。
徐邁修,以吏曹言啓曰,受由上京及差使員上來守令,卽刻下送後,草記事,命下矣。受由上京守令驪州牧使李運昌,平山府使李彦敬,差使員守令平昌郡守鄭來升,俱已催促下送,而受由上京守令舒川郡守李儒燁,以忠淸水使具明遠翁壻相避,巡營,今方狀聞,不得下去云,龍岡縣令徐有聞,親病沈重,時日之內,萬無離捨之望云,差使員守令高原郡守張鉉宅,身病猝重,無以起動云。有戰船舟師邑守令,與水軍節度使相避,載在法典,自在當遞,恐不可强令還任,其外三邑守令,則雖未知其親病身病之如何,而特敎催促之下,無意下去者,揆以事體,誠甚未安,所當重勘,而本曹請推之外,無他可施之罰,何以爲之?敢稟。傳曰,有親病者,俟少間使卽下去,張鉉宅,則焉敢以身病稱托乎?卽爲査實草記,李儒燁,則前此似此相避,爲念數遞勿論,則渠何敢受由上來於此時該邑乎?豐川輕先出代,欲爲下敎而未果,待城門開下送。三南守令中,又若有如此之類,姑勿狀遞,亦勿上送,俾除迎送之弊事,自本曹,卽爲行會,此外湖·嶺沿野歉損邑守宰,無或給由事,一體嚴飭,各該道臣,可也。
金勉柱,以義禁府言啓曰,時囚罪人曺允彦口招公事判付內,施以禁錮三年,以懲他守令事,命下矣。曺允彦,禁錮三年,放送之意,敢啓。傳曰,知道。
丁巳九月十五日卯時,上詣眞殿,行禮,仍詣摛文院齋宿擧動入侍時,行都承旨徐邁修,行左承旨李晩秀,右承旨李肇源,左副承旨金勉柱,右副承旨閔昌爀,同副承旨申鳳朝,記事官金履永,假注書趙璜鎮,記注官金良倜,記事官吳泰曾,一提學鄭民始,原任直閣金祖淳·南公轍,檢校待敎沈象奎,待敎李存秀,以次侍立訖。上具翼善冠·衮龍袍,乘輿出宣化門·協陽門,由肅章門,入仁政門,至萬安門降輿。上曰,承史·閣臣隨入,入萬安門·報春門,詣板位行禮,仍詣殿內,焚香四拜訖。上曰,戶曹判書,工曹判書及戶曹郞廳,持修改物種入來,書吏·匠手,亦爲率入。賤臣承命出傳,與戶曹判書金華鎮,工曹判書鄭民始,戶曹正郞尹光心,偕入。上曰,簾帳改懸時,毋或喧嘩,上立南楹,畢懸四面簾帳,仍飭淨掃庭陛。敎華鎮曰,闕內修理之間三年爲之,古例則然,而近數十年一不爲之,該曹所儲,其或有裕耶?華鎮曰,以事理推之,則似多蓄儲,而自然引用處甚廣,而該曹之近年支用,多賴於此矣。上出正肅門·萬寧門,詣大酉齋,看審兩本宮封香。敎晩秀曰,封香之多寡不適,從今量輕重定式,可也。仍命入新造分枰,又敎曰,香室亦準此定式,可也。上曰,承史侍衛,出閣門成班,可也。上命左副承旨,與一提學入侍,勉柱·民始進伏訖。民始曰,今番幸行沿路邑試射放校卒之應試各異,則試官但當按而行之,而今者富平所報,以鄕軍之願射而不願放爲言,事甚乖當矣。上曰,自整理所,嚴題下送之意,傳于整理堂上,可也。賤臣承命,出傳于禮曹判書李時秀。上曰,今年兩南災分俵時,或言邑分等便,或言面里分等便,或言抄戶便,各有所見,甲乙難定,卿則以爲如何?民始曰,無論抄戶分等,朝家之給災,元非古也。迄于肅廟朝時,歉歲施惠,不過減大同一二斗,而自先朝,始有給災之名,施惠漸廣,便成常例,民不以非常之惠知感,而況又吏緣爲奸,徒耗國用,惠不及民乎?今則欲罷不能,而至於面分等抄戶,則尤非朝家所可這這照管者也。至以嶺南大同木,以錢參半事言之,一疋之布,旣難中截,半徵之錢,亦有後錢,民旣兩費,吏獲雙利,民之所納,雖精必退,吏所替納,擧皆濫惡,目今各司所捧木,無一堪用者,此亦所謂惠不及民,徒耗國用者也。臣常以爲與其通一道錢木參半,無寧分左右道,一錢一木,輪回年次,著爲恒式,在民則無兩費,於國則無所損矣。上命退,上命右承旨入侍,肇源進伏。肇源曰,科試事體,何等嚴重,而卽見全羅道京試官金近淳東堂試取啓本,則入格人,初不開錄,只書入門與收券數爻,榜目則以御覽冊子,上送於該曹云者,旣違格例,而所謂冊子,卽不過該曹憑考之資,初非御覽冊子修正之本。事未前有,誠極可駭,當駭京試官,從重推考,原啓本還下送,使之改修正上送,而雖以道伯言之,本道自有謄錄,可以按例擧行,則不爲照管,致此錯誤者,事甚未安,當該道臣,亦爲推考,何如?上曰,依爲之。榜目之不書姓名,姑無論成冊,事尤駭然。當該京試官,拿問嚴處,京試官必已上來,而令道臣,榜目修正上送,可也。出擧條。命退,諸臣以次退出。
上在昌德宮。停常參·經筵。
自卯時至未時,灑雨下雨,測雨器水深二分。
夜初更·二更,灑雨下雨,測雨器水深一分。
內閣·政院·玉堂·藥房,口傳經宿問安。答曰,知道。
還內後,內閣·政院·玉堂·藥房口傳問安。答曰,知道。
李肇源,以都摠府言啓曰,今日入直內三廳武兼禁軍及軍兵等,當爲中日習射,而衣幣·香燭親傳相値,不得爲之之意,敢啓。傳曰,知道。
申鳳朝啓曰,玉堂備員間,視事頉稟之意,敢啓。傳曰,知道。
金勉柱啓曰,大司憲李城輔,掌令許鍒在外,執義趙德潤,持平洪時溥未肅拜,掌令尹寅基,持平朴載德呈辭,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李肇源啓曰,事變假注書金銓,身病猝重,勢難察任,今姑改差,何如?傳曰,允。
李晩秀啓曰,臣晩秀,以司譯院提調雜科試取事,進去下直之意,敢啓。傳曰,知道。
傳于金勉柱曰,當該中官,爲先越俸一等。
申鳳朝啓曰,應敎鄭萬始,時在京畿果川地,副校理高宅謙,時在全羅道昌平地,副修撰柳相祚,時在慶尙道安東地。經筵入番事緊,竝斯速乘馹上來事下諭,何如?傳曰,允。
申鳳朝啓曰,應敎鄭萬始,副校理高宅謙,副修撰柳相祚,在外,校理沈象奎內閣入直,玉堂上下番俱空,已至多日,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,允。
以李羲甲囚單子判付內,依同罪他囚例,區別功議,勘放後,草記爲良如敎。
金勉柱,以義禁府言啓曰,時囚罪人李羲甲,依同罪他囚例,區別功議勘放後,草記事,命下矣。同罪鄭履綏等,頃因判付,竝施不敍之典,李羲甲施以不敍之典,放送而不敍,無功議減等之例矣,敢啓。傳曰,知道。
丁巳九月十六日卯時,上御摛文院。咸興·永興兩本宮衣幣·香燭封裹入侍時,行都承旨徐邁修,行左承旨李晩秀,右承旨李肇源,左副承旨金勉柱,右副承旨閔昌爀,同副承旨申鳳朝,記事官金履永,假注書趙璜鎮,記注官金良倜,記事官吳泰曾,一提學鄭民始,原任直閣金祖淳·南公轍,檢校待敎沈象奎,待敎李存秀,以次侍立訖。上曰,畿伯入來。賤臣承命出,與在學偕入。上曰,閣臣及禮房承旨升殿封裹訖,上西向跪,承旨·閣臣以次奉衣幣跪進,上親受,傳授在學,在學奉出,傳授執事,安于彩輿,上步出閣門外,詣幕次祗迎,時天方雨。上曰,雖雨,奉輿安徐,無或爽儀也。露立祗送,望見彩輿已遠,乃乘輿,入進善門·肅章門·協陽門,還內,諸臣以次退出。
上在昌德宮。停常參·經筵。
呂善亨啓曰,行大司憲李秉鼎未肅拜,執義未差,掌令尹寅基·許鍒,持平洪時溥·朴載德,牌招啓辭未下,監察茶時之意,敢啓。傳曰,知道。
李肇源啓曰,來二十一日朝參日次矣,敢稟。傳曰,停。
李肇源啓曰,來二十一日輪對日次矣,敢稟。傳曰,當次人受點,後日次待令。
傳于李肇源曰,左副承旨入侍。
傳于李肇源曰,衣幣·香燭地方官,當爲陪進,而永平縣令,以沿路守令辭朝云。除朝辭給馬,星火趁期下去事,嚴飭。
吏曹參判前望單子入之,徐邁修落點。
承旨前望單子入之,洪明浩·洪義榮落點。
李肇源啓曰,新除授都承旨洪明浩,資是嘉善,左承旨洪義榮,乃是嘉義,座次有違格例,何以爲之?敢稟。傳曰,竝許遞,前望單子入之,待下批牌招察任。
承旨前望單子入之,李城輔·睦萬中落點。
李肇源啓曰,新除授都承旨李城輔,時在京畿驪州地,斯速乘馹上來事下諭,何如?傳曰,允。
李肇源啓曰,新除授承旨睦萬中,年限已過,何以爲之?敢稟。傳曰,牌招。
傳于李肇源曰,不爲仕進承旨許遞,前望單子入之,待下批牌招察任。
承旨前望單子入之,呂善亨·崔落點。
李肇源啓曰,新除授承旨呂善亨·崔,年限已過,何以爲之?敢稟。傳曰,牌招。
金銓改差代,以李運恒爲事變假注書。
李運恒在外代,以宋應圭爲事變假注書。
以副校理望筒,傳于睦萬中曰,副修撰前望單子入之,待下批牌招察任。
副修撰前望單子入之,尹永僖落點。
睦萬中啓曰,新除授副修撰尹永僖,方在罷散中,何以爲之?敢稟。傳曰敍用。
傳于李肇源曰,坐直承旨入侍。
以吏曹參議李勉兢牌不進罷職傳旨,傳于呂善亨曰,只推,更爲牌招。
睦萬中啓曰,新除授吏曹參判徐邁修,一體牌招,以爲開政之地,何如?傳曰,允。
傳于睦萬中曰,近每朝朝目,接李斌姓名於巡將望,以其年老,雖不得頻點,而試考官案,甲戌之科,甲寅陞資,其後堂上實職,無懸注者,近來用人之搜羅遠人,姑無論,竝與姓名三字之四五十年案籤生毛者,一未照擬,豈不駭然?在外敦寧都正張聖佐改差,今日政差出。文科陞資而只經五衛將而未經實職者,及未經僉知五衛將者,令該曹書入當窠,次次收用,無若李斌之特煩飭敎。
傳于李肇源曰,未肅拜工曹參判許遞,今日政差出。
申鳳朝啓曰,行都承旨李城輔在外,左承旨李肇源,鑄字所進去,同副承旨睦萬中未承牌,新除授承旨呂善亨·崔,座次拘礙,啓辭未下。臣鳳朝,吏兵批兼進之意,敢啓。傳曰,知道。
以大司憲望筒,傳于李肇源曰,除在外人擬入。
有政。吏批,判書宋煥箕在外,參判徐邁修進,參議李勉兢進,同副承旨申鳳朝進。以韓致應爲校理,柳相祚爲副校理,趙德潤爲修撰,洪樂游爲修撰,李書九爲工曹參判,李斌爲敦寧都正,朴宗福爲工曹佐郞。
再政。以李秉鼎爲大司憲,權之彦爲工曹參判。
兵批,判書李祖源,宮都城巡審進,參判柳誼病,參議李文會病,參知尹致性入直進,同副承旨申鳳朝進。副司直韓光植·安策·鄭東幹,副司果李升運·洪秀晩,竝單付。
傳于李肇源曰,擧行駭然。當該承旨遞差,入侍承旨推考,前望單子入之,待下批牌招察任。
承旨前望單子入之,李秀夏落點。
呂善亨啓曰,新除授承旨李秀夏,年限已過,何以爲之?敢稟。傳曰,牌招。
呂善亨啓曰,新除授行右承旨崔,時在忠淸道淸州地,行左副承旨李秀夏,時在保寧地,竝斯速上來事下諭,何如?傳曰,允。
傳于李肇源曰,今番幸行時,駕過十邑校卒試射放時,廣州將校閑良池得永,柳葉箭邊四中,直赴殿試,前別將梁宗海,柳葉箭邊三中,直赴會試,富平將校閑良金鼎三,柳葉箭邊三中,直赴會試。
兵曹口傳政事,副護軍金勉柱單付。
兵曹口傳政事,護軍李晩秀單付。
以兵曹巡將抄啓啓目,傳于呂善亨曰,因李斌抄啓巡將事,今日雖有飭敎,而如李斌者,又更有幾人,未可知,文臣堂上未霑實職之人,此啓目加差事,分付兵曹。
李肇源,以備邊司言啓曰,卽見廣州留守洪檍狀啓,則以爲今年本府農形,可謂樂歲,別無災損,而通計未移覆沙,合爲三十九結四十一負一束,地部劃下十結外,不足災二十九結四十一負一束,特許加劃事,請令廟堂,稟旨分付矣。今此加請災結,比昨年有減無加,極其精約,特爲依狀請許施,何如?傳曰,允。
李肇源,以兵曹言啓曰,五衛將崔弘毅·具錫夏,俱以身病猝重,時月之內,無望供職,呈狀乞遞。宿衛輪番之任,不可久曠,竝改差,何如?傳曰,允。文臣堂上年老人中,未經五衛將人,此代擬入,而如有當遞人,亦爲作窠擬入,而下批之人,又或有在外人,其人卽爲改差,其代,亦以未經五衛將人,擬入,爲其資歷,有此下敎,則老人之事,何可知之乎?須卽檢擬爲可,以此知悉擧行,可也。
李肇源,以兵曹·工曹·漢城府·御營廳言啓曰,去七月初八日,御營大將李漢豐擧條批旨,依爲之。擇吉後,草記擧行,此後宮都城巡審日,與三司堂上,看審後,以形止聯名草記事,定式,普賢峯補築之式,法意至嚴,近來則屬之摠廳之後,反不若經理廳句管,此後春秋摠戎使,看審草記,秋序在近,四山植松之政,廟堂各別嚴飭各營,而大內俯瞰之東而貞陵後峯,西而鞍峴近處,南而負峴東西,爲先播稷,或播松,俾有次次蔚然之效可也事,命下矣。臣祖源,臣民始,臣心泰,臣漢豐,今日宮城巡番時,鷹峯下後苑主脈沙汰處,眼同看審,則補築未及始役形止,與前無異之意,敢啓。傳曰,知道。
禁府啓目,光陽前縣監韓師鎮原情云云。傳旨內辭意,發問目嚴問,則游辭粧撰,泛稱遲晩,所當刑是白乎矣,曾經都摠都事,勿爲請刑,載在大典通編,且有嚴問捧口招之命,上裁,何如?判付啓,身居分憂之任者,凡係字恤之節,尤當致意於歉歲是去乙,忽爲此前後所未聞之販買民口,勒爲奴婢之悖擧虐政,是誠是可忍也,孰不可忍也是置,荒歲饑氓,設欲自鬻其身名,以官長,焉敢生心於利其竇而賭其售乎?比之尋常壓良,其罪不趐百倍,況旀自其口自首者,爲三十九名之多,則其外隱漏,又不知幾十名兺不喩,縱有他奴婢之間雜願賣,不須論此多彼寡是如乎,近來國綱,雖曰解弛,爲守令而不知守土奉令之意,肆犯似此罪科,寧不痛惡之甚乎?爲先嚴刑一次,該道遠地勿限年定配,仍施禁錮之典,旣聞之後,何拘其間之寄縱着跡乎?令畿湖道臣,押付或區處後狀聞爲旀。光陽若此,他道亦足反隅,豈非廟堂之嚴加察飭者乎?竝以知悉爲良如敎。又啓目,泰川縣監李萬榮原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處何如?判付啓,考律區別功議,草記勘放爲良如敎。
大司憲李城輔疏曰,伏以,臣頃陳微懇,祈免誤恩,伏蒙聖慈,俯賜優假,又除水部,繼以馹召,特令近密之臣,傳宣鄭重之敎,旋下隆批,開示亹亹,論之以寵與之至意,申之以疏批之舊例,且以炎程趨命,賤疾難强,曲垂軫念,姑緩嚴召,丁寧勤懇,敻越尋常,螻蟻微末,非所堪承,臣雖糜粉,將何報塞?玆者憲職除旨,忽降於意慮之外,復有招徠之命,其所蒙被寵章,如此其極,驚惶懍惕,若隕淵谷,實無措躬之所也。竊伏念秋淸日涼,講席方開,此時寮寀,不容暫曠,臣久叨左右之班,徒切陪侍之願,而癃陋之狀,承膺無路,義分都虧,鈇鉞是竢,然其悉暴情實,仰希矜憐之懷,則未嘗少弛也。夫欲寡其罪,凡物之恒情,臣雖至愚,不昧於此,秪緣臣資性駑下,知識空疎,重以風眩虛損,殆近失心,修飭之工,全未用力,自少及今,無一善狀,乃以盜竊欺謾,貽羞朝紳,而顧其不肖之實,無所逃於日月之明。特以臣爲世祿遺裔,而旣濫叨殊遇,仁覆之天,過加涵容,每施之以千萬不敢當之異數,苟使臣夙夜悚慄,杜門念咎,感發於興勸之聖意,薰陶於作成之至化,澡㵸心身,親近簡編,幸至於可齒平人,則雖永蟄田間,莫效犬馬之忠,庶幾少贖其欺天之辜,而病勢漸痼,神精盡消,迷罔之症,視前益甚,膈痛迭發,有時昏窒,耿耿宿志,終未能遂,孤負隆眷,莫過於此,惶愧之私,何可盡達?其不宜滓穢講綴,臣所自量已熟,而風憲之長,責任甚重,邇來選擇,亦加難愼,況此格外通擬,出於聖簡,尤是古今稀闊之典,若臣者,旣無可以一分對揚之望,則其安敢曠日虛帶,以妨賢路哉?伏乞天地父母,俯垂照諒,亟許遞解諸職,仍治臣罪,以明邦憲,公私幸甚。臣無任云云。答曰,省疏具悉至意。前批先敷,敦召政待秋涼,今則秋涼已久,此時登途,似不至爲難,所以都憲知申之次第有除命。且況皆由特旨,其所招徠,尤不可不愈勤而彌篤,期欲必致,卿若念此,豈待予言之諄複乎?卿須安心卽起,幡然上來,肅命於新授知申之任。仍傳于睦萬中曰,此批答,令地方官,傳諭于知申。
丁巳九月十七日辰時,上御重熙堂。左副承旨入侍時,左副承旨金勉柱,假注書趙璜鎮,記事官承膺祚,記事官吳泰曾,以次進伏訖。上曰,吏曹參議,先爲出牌。命書傳敎曰,承旨中雜科進去承旨,許遞,與未差之代,前望單子入之,待下批牌招察任。上曰,吏曹參判前望單子入之。命退,承史以次退出。
丁巳九月十七日未時,上御便殿。坐直承旨入侍時,同副承旨李肇源,假注書趙璜鎮,記事官承膺祚,記事官吳泰曾,檢校待敎沈象奎,以次進伏訖。上命書大司憲李城輔疏批。上曰,婦人轎之馱病,雖與濫乘有間,若此則眞箇濫乘,又有幾箇守令乎?守令之不畏朝令,莫若近日,道伯之顧護顔私,亦莫甚於近日,日前賓對日酬酢,果過直乎?廟堂之臣,近於朱夫子所謂和泥之病痛,更下傳敎嚴飭,徒涉於屑越,以此筵敎,錄送于大臣,枚擧關飭諸道。如是嚴飭之後,不可無考察之擧,御史·備郞間,抽栍摘奸,掩置之,道伯無異故犯,當者姑舍是,道伯卽其地定配,以勵朝綱,斷不可已,道臣之守法與否,先此亦豈無涇渭,而姑不提敎,第令關飭之意,承旨錄送此筵敎於大臣,可也。象奎曰,御定冊子印役時,今番則當有闊狹,且有匠手加數,使役印出,限二十日戶料兵布,依例磨鍊分付事,下敎矣。匠手十名,以戶料兵布例,限二十日取用事,分付兵戶曹,何如?上曰,依爲之。唱準,亦有前例,一體磨鍊事,分付,可也。出擧條。命退,諸臣以次退出。
上在昌德宮。停常參·經筵。
夜四更·五更,灑雨下雨,測雨器水深四分。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,同副承旨入侍。
傳于李肇源曰,諸承旨持公事入侍。
傳于李肇源曰,海西繡啓來到,再明日次對,進定於今日。
李肇源啓曰,諸承旨,持公事入侍事命下,而再明日次對,進定於今日,次對日,持公事入侍,例不得爲之,何以爲之?敢稟。傳曰,知道。
李肇源啓曰,今日次對,兩司當爲進參,未署經疏批未下外,竝卽牌招,何如?傳曰,允。
李肇源啓曰,前黃海監司徐邁修·李泰永,依下敎來待矣。傳曰,入侍。
兵曹口傳政事,行護軍李書九單付。
傳于李肇源曰,大臣·備局堂上引見。
兵曹口傳政事,副司果沈象奎單付。
承旨前望單子入之,李邦榮·兪彦脩·趙武範落點。
以行右承旨兪彦脩,行左副承旨趙武範牌不進推考傳旨,傳于李肇源曰,與未肅拜承旨,竝許遞,前望單子入之,待下批牌招察任。
承旨前望單子入之,金翊休·姜游·申光祐落點。
以校理韓致應,修撰趙德潤·洪樂游牌不進罷職傳旨,傳于李肇源曰,許遞。
睦萬中啓曰,校理韓致應,修撰趙德潤·洪樂游牌不進罷職傳旨,今方捧入,而應敎鄭萬始,副校理高宅謙·柳相祚,副修撰尹永僖在外,校理沈象奎內閣入直,玉堂上下番俱空,已至多日,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,允。
以京畿監司李在學啓本,罪人趙宗鉉等抱川縣到配事,傳于李肇源曰,飭已行矣,分揀事回諭。
李肇源,以義禁府言啓曰,京畿抱川縣徒竄罪人趙宗鉉·金文淳,飭已行矣,分揀事,命下矣。趙宗鉉·金文淳等,竝分揀放送事,分付該道道臣之意,敢啓。傳曰,知道。
李肇源,以兵批言啓曰,前判尹趙宗鉉,自吏曹送西矣。資級係是輔國,當爲知中樞下批,而時無見窠,依例作闕下批之意,敢啓。傳曰,知道。謬例與否,姑無論,只以重籍政之意,嚴勘,而法已伸矣。判堂旣分揀,亞尹亦爲給牒敍用,可也。
有政。吏批,判書宋煥箕在外,參判徐邁修進,參議未差,右副承旨睦萬中〈進〉。啓曰,判書宋煥箕在外未肅拜,參議未差,小臣獨政未安,何以爲之?敢稟。傳曰,仍爲之以申禹相爲執義,宋翼孝·朴吉源爲校理,韓光植爲修撰,姜垣爲同敦寧,洪受浩爲宗簿正,成鼎鎮爲大司諫,鄭景祚爲司諫,申若樞爲掌令,李垿·鄭魯榮爲持平。
兵批,判書李祖源進,參判柳誼病,參議李文會病,參知尹致性入直,同副承旨李肇源進。以金尙礪·鄭衡臣·李勉·金光鉉·洪允五·馬之徽·朴東煥·金漢宗·白尙絢·石宗克爲五衛將,上護軍金文淳單付,行護軍洪明浩·洪義榮·呂善亨竝單付,副護軍閔昌爀·申鳳朝·張聖佐竝單付。
傳于李肇源曰,在京五衛將新除人中,在京而筋力可强者,使之明日謝恩後減下,在外及老難强者,草記減下事,分付兵曹。
李肇源,以吏曹言啓曰,高原郡守張鉉宅,待差病嚴飭下送後,草記事,命下矣。高原郡守張鉉宅,今已差病,嚴飭當日下送之意,敢啓。傳曰,知道。
李肇源,以兵曹言啓曰,今日政,五衛將望中,白尙絢之尙字,誤以光字書入,臣不勝惶恐,而元望筒付標以入之意,敢啓。傳曰,知道。不請待罪,只稱惶恐,事體未安,鄕則推考,可也。
睦萬中,以觀象監提調意啓曰,本監諏吉廳兼敎授全宗周,陞六代,以取才居首人,該廳前正李廷馥,依節目差下,使之付軍職,冠帶常仕,何如?傳曰,允。
李肇源,以武臣堂上試官意啓曰,今日試射時,折衝浪處浩,未滿四中,依承傳罷職,何如?傳曰,允。
李肇源,以義禁府言啓曰,時囚罪人韓師鎮口招公事判付內,爲先嚴刑一次,該道遠地,勿限年定配,仍施禁錮之典事,命下矣。罪人韓師鎮,各別嚴刑一次後,全羅道興陽縣,遠地勿限年定配,以判付內辭意,具罪目,依例發遣府羅將,押送配所,而禁錮年限,以幾年磨鍊乎?敢稟。傳曰,知道。禁錮,以三年爲限,可也。
李肇源,以義禁府言啓曰,時囚罪人李萬榮原情公事判付內,考律,區別公議,草記勘放事,命下矣。李萬榮,刑曹覆啓內,不報營門,擅自掘檢,有違法禁,亦關後弊,依道臣所請,令該府,拿問重勘,罪取考律文,則大典通編檢驗條有曰,不得已掘檢者,啓聞擧行,大明律制書有違條有曰,凡奉制書,有所施行而違者,杖一百,大典通編推斷條有曰,犯私罪杖一百,決杖,告身盡行追奪,雜令條有曰,王府決杖者,代以金贖矣。李萬榮,杖一百收贖,告身盡行追奪,而其七代祖陽元,光國功臣云,功減一等,杖九十收贖,奪告身四等,放送,何如?傳曰,無異申令之前,亦與掘檢稍間,此時守令,數遞可悶,爲先付過放送,使之當日還官,如是爲民邑仍任之後,治蹟一毫放過,卽令道臣,狀聞勘罪事,行會,可也。
行左承旨呂善亨疏曰,伏以臣於癃老蟄伏之中,伏奉承宣恩命,惶隕感激,他不暇顧,雖已出肅,而第伏念臣年七十有九,考之法典,過限已久。伏況臣之資級,視諸座次,有違院規,則冒沒行公,旣是法外,且損格例,以此以彼,實不當因仍蹲冒,玆敢略控短章。伏乞天地父母,特許鐫改,以存公格,以安私分,千萬幸甚。臣無任云云。答曰,省疏具悉。疏辭,下該曹稟處。
吏曹啓目粘連,觀此行承政院左承旨呂善亨上疏,則以爲臣年七十有九,考之法典,過限已久,伏況臣之資級,視諸座次,有違院規,特許鐫改,以存公格亦爲白有臥乎所,年滿七十,則例不得擬除承旨是白遣,且資級之妨於座次者,不得行公是白乎則,今此呂善亨所帶行承政院左承旨之任,似當許遞是白乎矣,邇列宰臣,所帶遞仍當否,事體不輕,臣曹不敢擅便,上裁,何如?判付啓,許遞爲良如敎。
獻納丁志元疏曰,伏以,臣以地則至孤寒也,以人則至拙劣也,重以生長鄕曲,蔑蔑無聞,榮塗一步,豈臣夢想之所嘗到,而聖世無終棄之物,朝家先疎鬱之政,不論人器之如何,只取科甲之久遠,濫竽法從之列,一轉再轉,轉至納言,猥越極矣。在臣義分,固當感激恩私,有除輙膺,而第其自量已熟,承當無望,從前逡巡,諒非獲已。日前除旨之下,適以署經有命,雖不得不章皇出肅,而因仍蹲冒,斷無是理,屢犯逋慢之罪,惶隕之極,無地自容。臣旣不以見職自居,不宜贅及他說,而臣於待罪北邑時,月日旣久,見聞頗詳,一路關防虛實及道里形便,略有商度,敢此附陳。伏惟聖明裁擇焉。有國所重,甲兵也,關防也,而我國甲兵,以北謂强,我國關防,以北謂固,而北路中六鎭與三·甲,只限衣帶之一水,最當要衝之初地。然語甲兵則一卒無長直以捍衛者,語關防則空地有間路之捷近者,國家所以爲日後之慮者,何如是疎略也?北之十州,最恃爲重者,卽親騎衛千人,太平無事,期會操試,則鮮服怒馬,看若可用,而大邑百餘,小邑五十,散在南北,相距千里之地,脫有緩急時日之間,顧何能星奔颷馳,一齊赴期於行本兩營之間乎?然則所謂親騎衛,難保其得力於不時之用也。他餘軍伍之瘦弊,甚於三南,武學之殘劣,殆不成樣,無論十州與三·甲,朝夕相守於官府者,不過若干吏隷,數箇將校而已,萬一有忽溫之豕突,尼湯介之蜂至,白晝空城,橫行憑陵憑堞,捍禦者誰也,列隊拒敵者誰耶?臣聞白山之下,有曰天坪,卽古所謂大漠也。東連甲山之虛項,北接茂山之長坡,南通寶多之緩項,緩項嶺下,乃爲甘坪,甘坪之東南,卽排星浦,而長坡·茂山之空地也,緩項·甘坪,乃吉州·甲山間空地也,排星浦,乃北靑·咸興間空地也。長坡之抵甘枰,僅百有餘里。大抵天坪之去寧塔·烏喇,俱不滿四五日程,而與船城·艾源,鷄犬相聞,長坡·天坪,亦咫尺相接之地也。自排星爲始,往往有人家,然或四五十里而五六家,或二三十里而三四家,而一線間路,直亘安邊,旣甚捷近,又非險阨,彼若發於寧塔,休於天坪,人齎數升之糇,馬用三日之力,則可以經擣安邊。安邊以北,雖有羆罷之士,金湯之固,顧何補於勝敗之數乎?捷路之有無,鎭邑之虛實,彼若昧昧則可謂姑息之幸,而開市往來之際,賈胡與通使輩,尋常酬酌,無所不至,邑鎭虛實,如悉其家間,道路遠近,若指諸掌上者,儻或有之,則是豈非大可懼而大可慮處哉?雖在平常無事之時,其爲陰雨之備,不容少忽,臣以爲宜令北關十州及三·甲·長津,各設附騎衛十番,而番置一將,又以別將一人,都統十番,逐朔排日,番番輪直,而春秋都試射放出身,冬夏大政,久勤錄用,則科宦絶貴之地,功名健羨之輩,其必裂裳縳袴,欣然促裝,敏於從令,一令之下,旬月之間,十有三州,辦置一萬三千之精兵銳卒,雖有他日不虞之慮,登城足以禦衝犯,對陳可以張聲勢也。今日北邊制兵之要,似必無過於此,而若其間路遮絶之要,則設防長坡,在所不已,一過長坡,不由甘枰,則他無徑路,又歷甘坪,直走排星,達於安邊,則甘坪·排星,亦不可不設防也。以此三處,竝設鎭堡,而稍費數年之功,築以堅城,附近各邑,移屬公賤,換定土兵,募民耕種,蠲賦十年,則無土之民,聞風四集,靡室之徒,如水竝湊,未過三四年,儼成巨鎭,烽燧相接,斥堠相連,則茫茫大漠,一矚千里之地,望塵而知多少,辨色而知遠近,隨變報警,殆如應響,眞所謂彼已上馬,我已控弦者也。今日北邊守阨之要,亦必不外於此也。人或謂廢四郡募民居接之令新下,若又更興長坡之役,則一時竝擧,恐不無礙掣之端,而臣以爲厚州等四郡,固有土田之饒,蔘貂之利,而若其爲一路關防,遮截間道,闖窺之憂,則惟此長坡等數處,最緊且要,兼據四郡之利,而重爲一路之防。此尤不可等閑抛置,以貽日後之慮也。臣聞蜂蠆之螫,負其毒也,戰士之勇,利其器也,戰士而無利器,則又何足恃也?夫戎器中射疎及遠者,莫如弓矢·鳥銃,而皆不過百步之限也。惟連弩之法,隨弓强硬,能過三四百步,矢之所觸,堅無不碎,强無不破,歷觀前史,以伏弩連弩而勝者,指不勝摟,而至我東新羅時,金庾信亦以連弩之法,破高麗十萬之衆,則我東亦有此法,而今不行矣。臣未知其製樣之何如,而槪聞一機十矢之法,引繩發機之妙,有可反隅者,蓋此法無論水陸,俱爲制敵之長技,而最利於守城。今聞製造之法,在於南漢軍庫中,而所造之費,極其省約,又況鄕兵及雜色老羸,平日不知操弓者,一朝驅之於矢石之下,將焉用哉?此法一行,則以其所儲之弓箭,量其强弱輕重,載弩而射之,則固無工拙勇怯之殊,而人人得爲精兵矣。臣竊謂國家宜命有司,多造連弩之法,措置於南北有城池要害之處,時時鍊習,則豈不爲緩急之用制勝之效耶?近年輒因荐歉,京外操鍊,竝爲停止者,已至多年,所謂束伍軍兵,不知戰陣之爲何事,謀避軍役者,以着氈笠爲一大羞恥事,平居擧皆着笠,軍民儒士,無以分別。或軍裝兵器,一無所儲,每當聚閱之時,互相轉借於隣邑,以過點爲事,此非所以預備不虞,恒若對敵之意也。師律解弛,疎忽莫甚,臣以爲若値歉停操,官門聚點之時,則該帥臣,劃一知委於各邑及鎭營,同日擧行,俾絶轉借之弊,則不過三四次後,必無戎裝服色未備之患矣。凡此數條,雖若非當今之急務,而桑土之備,不可以無事而少緩,是故古昔明王,未嘗以一日無敵,忘其一日之備。伏願聖明,留神採擇焉。臣稟賦脆弱,素抱貞疾,而月前詣臺之路,重致落傷,肢骨尙今麻木,又値換節之時,失於調治,一倍添劇,蠢動無路,天牌之下,又此違傲,臣罪至此,尤無所逃。伏乞聖明,俯垂諒察,亟許鐫遞,仍治臣逋慢之罪,以肅朝綱焉。臣無任云云。答曰,省疏具悉。辭皆實用,許令廟堂稟處,爾其勿辭察職。
丁巳九月十八日辰時,上御誠正閣。大臣·備局堂上引見入侍時,同副承旨李肇源,假注書趙璜鎮,事變假注書宋應圭,記事官承膺祚,記事官吳泰曾,右議政李秉模,行工曹判書鄭民始,行上護軍金持默,禮曹判書李時秀,兵曹判書李祖源,行大護軍李敬懋,判尹趙心泰,行大司成趙鎭寬,大護軍李漢豐,右尹李益運,行護軍李書九,前黃海監司徐邁修·李泰永,以次進伏訖。秉模曰,立冬在明,寒意漸緊,聖體候,若何?寢睡·水刺之節,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。上曰,實注書何不入來乎?豈可委之於初入生疎之廳注書而不爲入侍乎?命書榻敎曰,當該注書金履永,以右位取便,次對時,不爲入侍,事過後拿處。上曰,海西慰諭御史狀啓來到,其別單,不可不卽爲回啓故,次對進定於今日。詣闕時,已與諸宰,相閱爛商否?秉模曰,諸宰則未及徧看繡啓,而別單諸條,皆甚精詳,不負所料矣。上曰,曾經海伯諸臣,使之入來,果爲同閱否?邁修等曰,俄於閤外,暫看而入侍命下,未及盡閱矣。上曰,使之入侍,爲其習知民情,欲爲隨事周諮也。別單更爲詳見,可也。上曰,原啓姑置,先就別單所論,逐條論稟,可也。秉模曰,此海西被災九邑,慰諭御史呂駿永狀啓也。以爲漂頹中六百七十二戶,分其稍實·之次·貧殘·尤甚四名色,而稍實七十八戶,還穀五分一停退,之次一百六十九戶,還穀四分一停退,無還而有身布者,限明秋停退,貧殘二百四十四戶,還穀三分一停退,身布則蠲減,尤甚一百八十一戶,還穀折半停退,身布蠲減事,請令廟堂稟處,被災邑中殷栗·長連爲最尤甚,兩邑民事,誠極悶然,先令道臣,講究安集之方,條列登聞擧行爲宜云矣。繡衣親奉慰諭之命,遍察漂頹民戶,有此區別登聞,其在仰體德意之道,有難靳持,依所請施行之意,分付該道,至於殷栗·長連兩邑,奠安之方,令道臣,深究爛商,條列以聞後,稟處,何如?上曰,前海伯,各陳所見,可也。邁修曰,抄戶事,御史必有料量,殷栗·長連兩邑事,姑待年分狀啓上來,似好矣。泰永曰,繡啓中抄戶分等,實爲目前緊務,而兩邑民事,道臣,必有料量姑待道啓,似宜矣。秉模曰,諸議別無參差,依此施行,何如?上曰,分等停蠲事,依爲之。殷栗·長連兩邑之邑事民情,若不別般矯救蘇革,何以成樣枝梧乎?嚴飭道臣,另具意見,斯速論理狀聞,而一番狀聞循例回下之後,更或抛置,則以今俗習之懶惰,豈有鎭長着力,眞箇復舊之理乎?況兩邑,其小如斗,其窄如升,營邑之臣,苟欲致意,不期數年,自當反勝於被災之前,民戶之安接,土地之還闢,依年前關東杆城例,每年冬,修正一冊,具狀啓登聞,以復舊爲限。萬一不謹,致有現發於繡衣之行,當該道臣禁錮,守宰拿致王府,決杖,邊遠定配,各別措辭嚴飭,可也。出擧條秉模曰,取見其別單,則其一,被災諸邑中,擇其尤甚之次面里,還穀中,或許分數停退,或捧相當代穀事也。本道若干邑被災,非因雨水之過多,卽由於沙汰之故,一邑之內,雖咫尺之間,不被災處,不至告歉,決不可混施停免,罔念嗣歲之計。如長連·殷栗·豐川·長淵等尤甚邑之尤甚面里,還穀三分一停退,之次面里,還穀四分一,以相當穀代捧,待明年還作本色爲宜,而漂頹戶,雖因繡啓,以還穀自折半至五分一,分等停退之意,纔已覆奏,而若其漂頹中稍實·之次戶之居在尤甚邑尤甚面里者,其所停退,反不及於非漂頹而居在該面里者,所停三分一之數,此等戶則一體以三分一停退,施行之意,分付,何如?上曰,依爲之。雖非尤甚邑,九邑中必有尤甚面里,此等處亦許代捧,可也。出擧條秉模曰,雖非尤甚邑,九邑中如有尤甚面里,亦許代捧事,伏奉批旨矣,此亦以四分一代捧之意,分付,何如?上曰,依爲之。出擧條。上曰,殷·連兩邑中,必有身家在漂頹之地,而田畓則不被災者,田畓入漂沒之中,而身家則不被災者,此外九邑面里,亦豈無身家漂頹,田畓被災之不下於殷·連處乎?甲寅年三南面里分等虛實相蒙之弊,向筵亦已論之。今者海西之分數停退及各穀代捧,須消詳分定,然後當有實效,方待道伯年分狀之上來,而道伯亦甚生疎,停退代捧之無等分,若又如軍布通一道代錢之請,則豈成說乎?若果民情遑急,則通一道代錢,亦何不可,而八方之民,均是吾民,目今兩南之歉荒,不下於海西,則兩南之所不請,何可獨施於海西,有違朝家一視之意乎?今者停退與代捧,亦當區別分數,均施蠲免,無此疆爾界之別,然後實惠可以下究,窮民可以紓力矣。大抵停退代捧,竝行事件耶?民始曰,或停或代,元無一時竝行之例矣。秉模曰,其一,被災九邑,又値無前之綿災,砲保以純錢代納,各營軍布,兵曹價布,一體代捧事也。向因臣之所奏及有司堂上·兵判所奏,伏奉砲保純木,其勢似難,許令分等代捧,兵曹各營軍布,亦令分等代捧之敎,卽已行會矣。砲保之許令分等,旣出特恩,兵曹價布,各營軍布之分等代捧,各衙門價布之純錢,莫非曠蕩之典,今無可以更爲稟處者矣。上曰,尤甚邑砲保事,特許純錢,可也。出擧條邁修曰,海西綿農之失稔,臣亦聞之,而至如砲保之代捧純錢,事體重難,代捧之不可純錢,誠如大臣所奏矣。秉模曰,其一,殷栗·長連良田沃土,擧入墊沒之中,而陳田起墾,限三年出稅,法典所載,依此納稅之意,申飭勸耕事也。陳田起墾之限三年出稅,雖曰法典,卽指降續之謂也。若以小小沙覆水墊之處,謂以勸耕,一竝許之以限年之稅,則冒濫之弊,恐難勝言。先令邑宰,躬審其形止,若有沙礫堆積,畛域破鑿,不可不多費人力,漸次起墾之處,則抄出結卜之數,別成冊子,分置營邑,亦以一件,報于地部,以爲按年出稅之地,何如?上曰,依爲之。旣有每年條列,錄出一冊,登聞之下敎者,此一款,雖欲不謹,得乎?大抵修啓,以復舊爲期,則今雖降續,其所復舊,焉敢遲緩乎?以此意各別嚴飭,可也。出擧條秉模曰,其一,長淵·豐川兩邑,禁衛營太保,依他軍保例,作錢上納,更定節目事也。俄聞曾經禁將之言,則本是米保,而年前換作太保,比諸米保,可謂太歇矣。永作代錢,初非可議,而今年兩邑,則自當別論,姑令以錢代納,自明年以後,依前還作米保,或有不得不代錢之時,則道臣往復該營,該將臣經稟後,施行似好,以此分付該道及該營門,何如?上曰,依爲之。出擧條。上曰,禁衛營之弊,海西偏有之矣,米保之變作錢保,亦久矣。故相金熤筵奏後,仍成禁條矣。其後旣不能遵守,而又此太保名色,豈不大駭乎?邁修曰,太保事,實爲海民切骨之冤,一民之役,若逢歉歲,則殆過六七兩,比諸他軍丁,三倍其費,誠可矜矣。上曰,太保名色,何時創出乎?民始曰,此必是海西田多畓少,故一遇歉荒,米價高騰,從民願以太代捧,而其後因循,不能還作本色之致也。泰永曰,臣之待罪海西時,以保米事,年分修啓時,陳聞兩年,則以純錢蒙允,而其後之米變爲太,臣亦不能知在於何年,而聞以六斗米,換作十二斗太,實是海民之至冤云矣。上曰,錢保之旣禁而復然,蓋緣將臣與守令之顔私太過,不能牢守而然。至於太保之名又出,太保始創之守令,不知爲誰,而誠極可駭矣。民始曰,太保之說,不但古未有也,亦諸道所未聞也。上曰,京畿則各營門保米及宮房納,皆以代錢,其來已久矣。民始曰,畿邑則無漕船,故無以米來納處矣。秉模曰,其一,御營廳所管汪濟屯牛價,以兒牛價,作錢上納,更不得放債於平民事也屯牛之弊,每患末梢之如此,而流來屯牛,亦不必全數發賣,分付該營,量宜減數,以除目下之弊,何如?上曰,繡單旣云皮不存之物,則必皆旣歸烏有,下款之更請作錢蕩滌,未免首尾之橫決,旣聞其無牛,何可勒徵牛價乎?分付該營,査實蕩滌後草記,俾除民害,而果然除弊與否,令道臣詳査,如有違越者,屯監嚴治事,分付,可也。出擧條上曰,屯牛初非以牛隻分給者也,所授者錢,而責以牛稅,又責其三年之字長者,已不成說,而今此繡啓中,以兒犢價計定八兩,分徵於民云者,亦豈救弊之政乎?漢豐曰,行之屢年,猝難革罷,而八兩之價,亦云廉矣。上曰,牛稅之徵,亦已多年。若計當初所給之價,其所已捧,不啻倍蓰矣。雖八兩錢,豈可勒徵於民乎?且營門之所失,幾何?此不過一屯監之失利,朝家旣聞之後,豈可一任其白徵,不思所以一切蘇革乎?邁修曰,屯牛之弊,果如御史之言,而如欲革罷,則其中之有牛者,亦必渾入蕩減中,恐涉過當矣。臣之待罪海營時,營屯亦有牛稅,而屯年亦未必全無汪濟,屯牛亦似然矣。上曰,耕墾者皆牛也,海西豈獨無牛,是牛也,安知皆是禁營錢所買之牛乎?到今年久之後,推以牛隻,必無見存之理,旣聞其弊,不如因而革之矣。秉模曰,其一,本道使行時,列邑出站,卽是他道所無之弊,卽令各邑,輸送乾價於主站官事也。曾因冬至副使李在學所啓,以乾價輸送事,筵稟行會矣。臣於自關西歸路,詳聞各站民人之言,則將有因此流散之慮,仰奏還寢,而此事之乍行旋罷,亦已屢矣。今姑置之,何如?上曰,前海伯各陳所見,可也。邁修曰,臣之意,亦以爲只送乾價,不爲出站,如關西已例,則爲便故,嘗與諸守令爛商,而未及歸一矣。泰永曰,臣亦嘗以此論報備局,而未得許題,若送以乾價,不爲出站,一如關西沿路,則可除海邑積弊矣。秉模曰,前道臣之言雖如此,臣意則恐不如置之矣。上曰,依爲之。出擧條秉模曰,其一,本道各驛位田打量之意,申飭道臣,俾卽擧行事也。驛位田之打量,在驛民非不爲惠,而道內旣多災邑,恐不無擾民之端,今姑置之,何如?上曰,依爲之。出擧條民始曰,驛田之願爲改量,非特海西諸路亦然,此則無他,位田皆有結卜之定數,而川浦永災之地,無處不然,故若爲改量,則必欲推結卜原定之數故也。朝家,豈有閑土,充給其多年永災之結卜乎?此不可許者也。上曰,兩南所聞,近又如何?秉模曰,湖南比之嶺南稍勝云矣。上曰,沿邑則將無同云。秉模曰,亦不過康津·海南等數邑云矣。上曰,嶺南則設賑處,當爲幾邑?秉模曰,昌寧·玄風·淸河等邑若而處,似不可不設賑云,而東萊則雖曰被災,亦不至於公賑。蓋蔚山·彦陽等邑,素稱凶年不入處,梁山·東萊,雖在常年,皆賴彦陽之穀矣。民始曰,設賑處似不過十邑內外矣。秉模曰,諸道舊還,今當分排,而今年年事,未得均登,嶺南·湖南,旣奉筵敎,海西亦多災邑,竝置之。昨年故相,以先從最久條收捧之意,有所筵稟,此固守經之論,而揆以民情,終多難便,今年則依近例,自近年條溯而上之。京畿水原·廣州·江華甲寅條,關西自丙辰至壬子條,北關自甲寅至戊申條,湖西則乙卯條二千五百餘石,及甲寅條中,限萬石,合十六萬餘石分定,而沒數收捧之年條,則民人所見處,卽焚其簿,永絶吏奸,洞除民弊,仍以爲例事,分付各該道,何如?上曰,依爲之。水原則見石數謄入者,甲寅舊還,至於三千石矣。今年則水原舊還,特爲勿論,因此思之,北關有戊戌年條六十石載錄者,此則蕩減事,分付,可也。出擧條。上曰,前年故右相,以最久年條請捧,而右相則,以最近條爲請,甲乙之見,果如何?惠堂與有司堂上,亦陳所見,可也。民始曰,最久年條,則每爲朝家遇慶施惠之歸,畢竟似當有區處之方矣。鎮寬曰,先捧最久條,固是經常之論,而臣於故右相筵稟時,以久近條,量宜參半爲請,則今無所更達者矣。書九曰,最久年條,則民間之私券無徵,人戶之散亡靡常,所謂分捧,幾近白徵,況又吏緣爲奸者乎?臣意則,最近條中,量宜分排,是爲實惠之下究矣。上曰,舊還留在,成冊以納事,昨年提飭於前戶判矣。果能詳盡無差否?時秀曰,區別年條,成冊以納,而草本則在於曹中矣。秉模曰,京畿·湖西外,分養馬,今姑權撤,而各邑喂養各穀之每年會減者,自各其邑,依前報京司會減,仍自本寺,從便區處,然後可無日後掣礙之端,且爲目下拮据之資,以此分付於各該道,亦令戶惠廳知悉,何如?上曰,依爲之。出擧條民始曰,司僕馬喂養之穀,雖姑依前會減,而故失贖錢,各邑必無來納之理,惠廳亦無出給之事矣。上曰,前此則司僕所謂卜馬名存實無,每當幸行,皆貰私馬,貰馬之費,責之貢人,爲弊不些矣。自故相之爲提擧,馬政多有修擧,今年則不用貰馬,馬尙有餘,此蓋見人存政擧之一端矣。每事皆存心於釐革,着力於修擧,則何事不成乎?民始曰,奉朝賀李命植,爲本廳堂上,以各衙門之不得取用常賑穀事,陳疏,自備局覆啓許施,常賑穀之漸縮,誠甚可悶,重臣之論,果爲得當,而第有掣礙之端。嶺南大同米,除出上下納,則餘在儲置者,多不過六七千石,而一年應下儲置,則每爲一萬五六千石,年年以常賑耗條,萬石取用矣。自昨年定式之後,他無推移之道,以該道所在均廳別均米及軍作米,取用,均廳句管,比賑穀非但事體較重,原穀數旣不多,耗條未滿萬石,故竝與原穀而取用。若過四五年,則兩穀將盡用無餘矣,此不可無變通之道,他衙門則,雖嚴防其取用,而嶺南儲置不足之數,不可不以常賑耗條,依前取用,故敢此仰達矣。上曰,大臣之意,何如?秉模曰,此則恐不可不用常賑穀矣。上曰,依爲之。出擧條民始曰,典牲署祭享所用黑牛,卜定於濟州,分養於湖西,而以如干首,留養該署,以備祭享之需。在前則留養之數,多不過十首內外矣,挽近以來,留養之數,漸次增加,今則爲三十五六首。蓋留養,元無定數,喂養草價,該署報于戶曹,自戶曹轉報本廳而上下,戶曹則,旣非該曹上下者。故初不憑考前例,一從該署而轉報,本廳則只憑戶曹所報而上下,本無恒式,貢人輩利其貢價之增數,符同員役,夤緣加數,至於此多,一首之一年草價,幾爲四十石,則數十首增出之草價,數甚夥然。非但經用之浪費,極爲可悶,其重祭享之需,初無定數,一任下輩之加減,事體極爲未安。不可不釐正,五享之間爲三朔,而春秋則所用各八首,夏冬則所用各五首,今若以二十首爲留養恒定之數,而過祭享後,湖西分養者,卽爲取來充數,則恒留之數,比所用幾爲三倍,推移取用,必無不足之慮。且三朔喂養,則肥腯充實,亦必無不合用之理,以此定式之意,往復該署提調,則亦以定數爲好,而只以變通持難矣。事關祀典,下詢大臣處之,何如?上曰,大臣之意,何如?秉模曰,惠堂所奏,旣有所據,臣亦無異見矣。上曰,依爲之。出擧條心泰曰,甲寅年間,本廳餉穀一切釐正,革其部保之散給,專屬各邑,而分授啓下條件,法意甚重,而今番幸行時,富平·仁川兩邑守令,以甲寅新分授穀物,仰請還收者,雖違於節目辭意,特許減給,恩澤曠絶,成命之下,臣不敢率爾煩達,而第伏念甲寅釐正時,穀簿與支放,較量而排比,此若撓改,則糴政之紊亂,支放之緯繣,將無可言,誠非細故。從今以後,無論道臣·守令,事關城餉者,無得容易毁劃之意,更申事目,嚴立科條,何如?上曰,依爲之。出擧條心泰曰,時已滌場,行將捧糴矣。城餉分授各邑後,以受以納守令之必爲領率以去者,蓋出於重其餉益其民之意,而近年則開倉時,初次領納,其後則只留監色,循例催科之故,監色輩,從中捧錢,恣意謀利,米品之麤糲,石于之疎漏,已無可言,取色·和水之奸弊,無所不有,半年儲峙,紅腐居多,揆以糴政,誠極未安。此後則無論某邑,酌量所授多寡,分排運納次數,必於十月內山路凍氷之前,限三四運,而沒數畢納,則非但城餉之完實,民情亦將便之,以此出擧條,行會各邑,嚴立科條,而如是之後,又或有不爲領納之弊,則還上卽加退却,守令草記論勘,恐合事宜,敢此仰達矣。上曰,依爲之。旣有城餉,則守令領民然後,俱益於公私,定式之下,焉敢取便乎?此後各別嚴飭,可也。出擧條心泰曰,本府所在帳冊修正,其各式年入庫都錄以入之意,伏奉下敎。今方擧行,而曝曬考準,修正都錄之際,自費日字,成命之下,以致稽滯,臣不勝惶恐,而今因言端,又有仰稟,而定式者,蓋式年獻民數,卽有國大政,此後則京以五部,外以八路,帳冊畢磨勘後,諸堂開坐入庫,而獻民數冊修正時,帳冊入庫都錄,一體入啓之意,著爲定式,何如?上曰,依爲之。版籍藏置,事面之重大,甚於式年籍法,則典守之方,前此極其疎忽。此由於我國,僻在偏邦,固陋莫甚,兼以俗習之痼弊,在於官員,不爲官員之事,只諉於下屬,莫重版籍藏置,不以其道。此後卿府與度支,所以藏置版籍之道,稍存嚴重之體貌,無爲隣國之所笑,可也。出擧條。上曰,舊在帳冊,錄成一冊,則當爲幾卷?心泰曰,似不下數十卷矣。祖源曰,禁軍習操,每朔十八日爲定日,而訓鍊院節目,姑未啓下,故不得入稟矣。上曰,大抵禁軍元無出外私習之例,每於訓鍊院爲之,中間因一將臣所奏,移場于弘濟院,此是禁營兼管時,半出半留,可成習操也。今於分營之後,騎步無以相配,不成陣伍之體,此合有商量者,故節目之所以姑不啓下也。出與諸將爛商,後筵更奏,可也。上曰,臺諫進前,掌令許鍒進前。上曰,啓辭只擧末端,可也。鍒曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也,何其冤也?噫,彼李汝莭,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十之多乎?其蔑法戕人之罪,不可歸之於因公邂逅之科。今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝莭定配之命,更令王府,嚴覈取服,施以當律。上曰,不允。出擧條上曰,臺臣初登筵席,上自時政闕失,下至民間疾苦,可言者畢陳無隱,可也。鍒曰,高陽至殘之邑,長湍·坡州,亦不可謂巨邑,而開城留守種種往來之際,不能無廚傳之弊,爲留守者,預慮此弊,各別申飭,雖簡其從人,簿其供饋,而猶不能無弊。請令開城留守,依他道伯例,定式往來,以救三邑之弊。上曰,大臣之意,亦云難便,不允。出擧條。上曰,松留若用他道臣之例,則無室礙之端乎?秉模曰,居留之職,實兼備堂,不可用他例矣。鍒曰,民之可矜者,莫甚於驛卒,而其中尤甚者,畿驛也。畿驛之弊,專由於馬政之浩繁,馬政之弊,近由於添價之給否。在前三道入去錢,屬於察訪時,隨馬故失,添給價錢,以補驛弊矣。屬之中營後,馬雖故失,尋常看過,不卽添給價錢,由是而驛弊層生。請革罷京畿中軍之職,還付入去錢於察訪,以救殘驛之痼弊。上曰,令廟堂問于該道,指一回啓,可也。出擧條鍒曰,式年監試時,照訖雖嚴,不能無變名疊講者。請自今,京儒則自館學先期錄名,鄕儒則,自該邑,亦爲錄名成冊,移送于照訖所,以爲憑考,則庶無疊講犯科之習。上曰,令該曹,指一回啓,可也。出擧條上命書榻敎曰,內閣番次苟簡,檢校待敎沈象奎,時帶館職許遞。上曰,在外右承旨·左副承旨許遞,前望單子入之,待下批牌招,推移入直。出榻敎命退,諸臣以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,行大司憲李秉鼎,掌令許鍒,持平鄭魯榮·李垿牌招啓辭未下,執義申禹相,掌令申若樞在外,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,左邊捕盜大將柳孝源,以禁軍別將,明日慕華館,禁軍戎器點考出去,所佩命召及大將牌·傳令牌,何以爲之?敢稟。傳曰,仍佩往來。
傳于李肇源曰,右副承旨入侍。
傳于李肇源曰,來待諸臣入侍。
傳于李肇源曰,戶曹判書入侍。
傳于李肇源曰,諭善入侍。
以金履永拿處傳旨,傳于李肇源曰,姑爲分揀。
李肇源啓曰,行左承旨金翊休,時在忠淸道忠州地,同副承旨申光祐,時在江原道原州地,竝斯速乘馹上來事,下諭,何如?傳曰,允。
傳于李肇源曰,在外承旨許遞,前望單子入之,待下批,牌招察任。
承旨前望單子入之,尹弘烈·李枰落點。
以右承旨尹弘烈牌不進推考傳旨,傳于李肇源曰,與右副許遞,前望單子入之,待下批牌招,推移入直。
承旨前望單子入之,尹致性·李泰永落點。
傳于李肇源曰,上相八耋,古豈有哉?今日卽卿晬日,且欣且貴,玆遣史官,存問起居,仍令度支,傳致米肉衣資,竝須知悉事,遣史官傳諭于洪領府事,而米肉衣資,領去戶郞,一體存問,草記事,分付。
以校理朴吉源牌不進罷職傳旨,傳于李泰永曰,只推,更爲牌招。
以兵曹禁軍戎器點考設行單子,傳于李肇源曰,兵曹坐起訓鍊院,卽無異於該衙門,則近來必爲於慕華館,亦出於不師古之一端,今番則雖已啓下,此後則復舊例。
以兵曹堂下武臣朔試射,訓鍊主簿金啓默,鐵箭入格別單,傳于李肇源曰,鐵箭之二百五步,古豈有哉?旣有邊將承傳,除拜前爲先陞敍。
李泰永,以講學廳言啓曰,元子宮進講小學,今日畢秩,第五卷,仍爲溫繹,繼講冊子,待議定進講之意,敢啓。傳曰,知道。
尹致性,以備邊司言啓曰,卽見平安監司朴宗甲災實分等狀啓,則平壤等二十八邑,置之稍實,陽德等十四邑,置之之次,尤甚名色,不爲擧論,後錄諸條,竝請令廟堂稟旨分付矣。其一,無論稍實·之次,區別被災面里所受當年還上,以相當穀,準折代捧,待明秋還作本邑事也。其一,義州雖曰稍實,而昨年經水之民,瘡痍未復,今若竝督新舊還,則恐有渙散之慮,昨年被災民所停還上,今姑仍停事也。其一,推奴徵債,限明秋防塞事也,分等依狀請施行,稍實邑被災面里,相當穀代捧事,本道代捧,已成謬例,以致大米之漸縮,此已可悶,而稍實邑尤甚面里之代捧,其例絶罕,無難仰請,不可無警,該道臣推考,之次邑尤甚面里,以相當穀,限五分一準折代捧,待明秋還作本色,義州昨年被災民,所停還上仍停事,如是稍豐之年,煩請更停,極爲未安,而旣已登徹,姑爲依施,推奴徵債,限明秋防塞事,一體許施,何如?傳曰,允。關西代捧,不可以代捧言,看作恒例,無關於狀請與否,大米姑無論,小米亦然,則民情自民情,民弊自民弊,揆以國綱,寧有如許法典乎,初欲許施於防啓之草記矣。更思,亦不必然,與之次邑,付之道臣,從民願量宜代捧事,分付,可也。
尹致性,以戶曹言啓曰。傳曰,上相八耋,古豈有哉?今日卽卿晬日,且欣且貴,玆遣史官,存問起居,仍令度支,傳致米肉衣資,竝須知悉事,遣史官傳諭于洪領府事,而米肉衣資,領去戶郞,一體存問,草記事,命下矣。領府事洪樂性家,米五石,太二石,猪肉五斤,衣資綿紬五疋,木綿七疋,考例磨鍊輸送仍令本曹郞官,存問之意,敢啓。傳曰,知道。
李肇源,以兵曹言啓曰,今九月十九日,立冬改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
李肇源,以兵曹言啓曰,今九月十九日,各廳堂下武臣朔試射時,都摠府都事田佐顯,中樞府都事李景佐,訓鍊院主簿崔翼,俱未滿四中,武臣兼宣傳官金時顯,八月朔退試時,未滿四中,各決棍十度,訓鍊院參軍洪重起無分,依定式汰去,訓鍊院主簿金啓默,只以鐵箭試取,至於身病及呈辭受由人等,退試次,姑爲懸頉以入之意,敢啓。傳曰,知道。武兼黃閏銓,連爲居首,可知其善射,陞敍調用,而堂上朔試射,連三次居首加資,堂下亦豈不然,詳考申明定式後,草記陞敍,陞資間論賞,俾有有賞有罰,懲勸竝行之實效,朔射亦國射,何渠不若行首監試之宣傳官廳射會乎?
李肇源,以兵曹言啓曰,忠翊衛將李海範除授在外,過限未上來,依法典改差,何如?傳曰,允。
行左承旨姜游疏曰,伏以臣,犬馬微誠,雖切瞻天之願,蒲柳殘喘,已絶當也之望,不自意我聖上,乃推簪履之盛念,特除喉舌之華貫,枯木生花,不足以喩其榮也。以臣感激之忱,急於叩謝,深夜隨牌,待朝肅命,區區隕結之心,豈不欲長依日月之末光,以頌天地之厚德,而臣之年齒,今已七十有六,不但筋力之難强,年格之有拘,雖以院規言之,臣資是嘉義,座次有礙於知申,以此以彼,不可仍冒,玆敢略陳微懇,仰瀆崇聽。伏乞聖明,俯賜鑑諒,亟遞臣見職,以安賤分,不勝幸甚,臣無任云云。答曰,省疏具悉。疏辭,下該曹稟處。
吏曹啓目,粘連觀此行承政院左承旨姜游上疏,則以爲臣之年齒,今已七十有六,不但年格之有拘,雖以院規言之,資是嘉義,座次有礙於知申,不可仍冒,亟遞臣見職是白乎所,年滿七十,則例不得擬除承旨是白遣,且資級之妨於座次者,不得行公是白乎則,似當許遞是白乎矣,邇列宰臣,所帶遞任當否,事體不輕,臣曹不敢擅便,上裁,何如?判付啓,依回啓施行爲良如敎。
左副承旨睦萬中疏曰,伏以臣,孤寒則墻壁無依,衰鈍則駑力盡,而天地之大,無物不囿,雨露之仁,隨地均霑,前後所蒙恩私,莫非意想所不到,昨冬以後,除旨聯翩,八朔騎省,經旬喉院,此豈生疎如臣,昏瞀如臣者,所可承當也哉?造化之工,雖非庶品所敢測,而生成之澤,常著於運用之妙,他人視聽,猶且咨嗟聳動,況復深仁厚澤,淪肥浹髓,寸丹如結,感淚成血,惟當之者自知而已。念臣百年之門戶已替,平日之才識全乏,通籍四紀,未有一日之歷試,環顧當世,曾無一人之推挽,重以守柱之見,未能隨人俯仰,閉影窮廬,自分爲世間之棄物久矣。苟非我聖上矜憐而覆燾之,剪拂而鞭策之,則陰崖幽草,何由被澤於陽春哉?臣之所自悼者,生逢聖明,而質已衰朽,古稀之年,更添一齒,夙夜之役,斷非所堪,枯骸有復肉之恩,陳荄無謝榮之路,闔門十口,惟有聚首攢手,顒祝億萬斯年之慶而已,曩叩銀臺,宜卽以年格祈免,而銜恩怵義,未忍便辭矣,恩遞未幾,除命荐下,臣是何人,叨此不世殊恩於年限已過之後也。身隨召牌,跡廁禁直,通宵玉漏,尺天孔邇,榮渥至矣,志願畢矣,雖卽日退塡溝壑,亦何所恨?一息未泯之前,豈敢以筋力爲辭,而第念公格不可不守,誤恩不可屢辱,玆不避瀆擾之誅,輒敢援例自引。伏乞聖慈,特垂諒察,亟許鐫遞,以安微分,千萬幸甚,臣無任云云。答曰,省疏具悉。本職許遞。
丁巳九月十九日辰時,上御便殿。右副承旨入侍時,戶曹判書·諭善,來待諸臣,同爲入侍時,右副承旨李肇源,假注書趙璜鎭,記注官金良倜,記事官吳泰曾,兼戶曹判書金華鎭,諭善尹得孚,一提學鄭民始,原任直提學徐龍輔,直提學李晩秀,行護軍李集斗·韓晩裕,原任直閣金祖淳·南公轍,檢校待敎沈象奎,待敎李存秀,副司正曺錫中·黃基天,以次進伏訖。民始曰,雨餘催寒,聖體,若何?上曰,一樣矣。民始曰,講筵初開,睿學日將,一部小學,於焉已畢,群情歡忭,難以言語形容矣。上敎得孚曰,繼講冊子,宜卽議定,而大學無或太早耶?得孚曰,向筵,亦以此奏達,而大學是古人十五而入者也,睿學今雖夙詣,而大學則似或稍早矣。上曰,然則當以何冊繼講乎?得孚曰,向已書問於師傅,當待其回報,仰達矣。上曰,諭善之筋力尙强,戶判亦較之三年前,反復勝焉,近來老人之筋力,少年所不逮者多矣,今日乃領府事生日,元老之八旬壽席,古所稀矣。仍敎華鎭曰,卿家多壽人矣,入耆社者幾人?華鎭曰,臣祖父行三兄弟入耆社,臣父行,亦有數人矣。上曰,元子畢講,而自慈宮,略備酒饌,聞卿等盡爲入來,仍爲召接,今日之食,諭善當爲主矣。華鎭曰,臣等之獲參,寔是分外之榮而歡忭之忱,有不自勝矣。上敎肇源曰,昨日海西繡啓之大臣擧條,多與原啓相違者,故今日使之改修入,而有司堂上,與前海伯,皆就大臣第,相議爲之耶?肇源曰,朝者卽以此知委,而擧條姑未入來矣。命書傳敎曰,諭善尹得孚,遵用南奉朝賀之例,則今番小學畢講後,當爲加資,而此亦或涉於張大,欲待來頭爲之,內下豹皮一令賜給,掖庭署司鑰以下,講學廳書吏·使令等,令該曹,米布題給,閣臣中李晩秀·南公轍,皆以乃父之子,講席連爲輪進,亦可謂稀貴,內下鹿皮各一令賜給。上曰,小學每卷賞格,領來戶曹郞廳尹光心,外職陞敍,領來書吏及下人等,分等施賞,物種所管貢人舊遺在中,二百石蕩減,以示識喜之意。出榻敎命退,諸臣以次退出。
上在昌德宮。停常參·經筵。
藥房提調李時秀,右承旨尹致性啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。傳曰,知道。
王大妃殿·惠慶宮·中宮殿,樂房口傳問安。答曰,知道。
以上護軍李柱國,掃墳後入來肅拜單子,傳于李肇源曰,留待持公事入侍時,同爲入侍。
傳于李泰永曰,諸承旨,持公事入侍。
李肇源啓曰,合辭方張之時,兩司無詣臺之員,事甚未安,除在外·未署經疏批未下外,未肅拜呈告人員,竝卽牌招,何如?傳曰,允。
李泰永啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,李集斗·李晩秀落點。
尹致性,以戶曹言啓曰,文昭殿碑閣,蠶壇碑閣,追慕洞碑閣,淨業院碑閣,流霞亭,依定式發遣本曹郞廳奉審,則文昭殿碑閣雨漏一庫,蠶壇碑閣雨漏一庫,追慕洞碑閣防草三張脫落,淨業院碑閣防草間間脫落,流霞亭雨漏二庫,千慕堂雨漏三庫,萬懷堂雨漏二庫,分付各該司,使之卽速修改之意,敢啓。傳曰,知道。
尹致性,以戶曹言啓曰,慶熙宮差備內,雨漏處修改吉日,令日官安圭祥推擇,則今九月二十四日辰時爲吉云,以此日時擧行,何如?傳曰,允。
李泰永,以內醫院都提調·提調意啓曰,駝酪粥,自十月初十日,當爲封進,依前例擧行事,預爲分付司僕寺之意,敢啓。傳曰,知道。在外副提調許遞,右副爲副提調,可也。
李肇源,以兵曹言啓曰,新除授五衛將朴東煥。今曰已爲肅謝,金光鉉·金尙礪·白尙絢·洪允五·鄭衡臣·金漢宗·石宗克·馬之徽·李勉,俱皆在外,且是年老之人,勢難上來,竝減下之意,敢啓。傳曰,知道。
李肇源,以御營廳言啓曰,本廳所管長淵汪濟屯牛隻事,因慰諭御使呂駿永,別單回啓擧措批旨內,繡單旣云皮不存之物,則必皆旣歸烏有,下款之更請作錢蕩滌,未免首尾之橫決,旣聞其無牛,何可勒徵牛價乎?分付該營,査實蕩滌後,草記,俾除民害,而果然除弊與否,令道臣,詳査,如有違越者,屯監嚴治事,分付可也事,命下矣。本屯所在屯牛都數,今爲八十二隻,而果是名存實無,多有民弊,故一竝燒案蕩滌後,聚會民人,詳細曉諭之意,當該地方官長淵縣監處,發關知委之意,敢啓。傳曰,知道。
李泰永,以文臣朔試射試官意啓曰,今日試射時,成均館典籍韓錫仁,無緣不參,依定式令該府,拿問處之,何如?傳曰,分揀,可也。
李肇源,以一所巡廳言啓曰,去夜二更一點量,祗詣景慕宮宮門外,守直捕校·捕卒等摘奸時,右邊捕校,初不來待,莫重守直之地,以致闕額者,事未前有,萬萬驚駭,常時不能檢飭之失,在所難免,當該捕盜大將,從重推考,何如?傳曰,宮門豈有捕校守直之例乎?草記還給,可也。
李晩秀,以義禁府言啓曰,忠淸監司韓用和狀啓內,洪州前牧使柳誼罪狀,令攸司稟處事啓下矣。柳誼今方待命,拿囚之意,敢啓。傳曰,放送,可也。
禁府啓目,粘連加平郡守鄭殷祥段,前機先通,非所可論,乘轎事段,女轎駕牛,因病馱歸,勢不獲已,則有難直歸之於犯禁是白遣,韓師鎭段,査啓論列,與囚供無甚異同,旣因判付已爲刑配,置之,何如?判付啓,依允爲旀。鄭殷祥段,臺疏三件,幾皆脫空,其中徵逋事,嬖吏云云。査啓亦歸之爽實,到今別無更覈之端,放送,使之今日內還官爲良如敎,又啓目,粘連向前金近淳,亦職在掌試之任,不有常例,入格之人,初不開錄,於啓本,至有還下送之擧,揆以法意,殊極可駭,以此照律,何如?判付啓,廟堂關辭之做錯,非渠之罪,當該發關之有司堂上,從重推考,此囚段,以公罪區別功議,勘放爲良如敎。
李晩秀,以義禁府言啓曰,保放罪人金近淳,議處公事判付內,廟堂關辭之做錯,非渠之罪,當該發關之有司堂上,從重推考,此囚以公罪區別功議,勘放事,命下矣。金近淳還囚,而取考律文,則大明律公式條有曰,若上書及奏事錯誤者,杖六十矣,金近淳,杖六十,以功罪收贖,而其五代祖壽恒,保社原從功臣云,功減一等,笞五十,以公罪收贖放送,何如?傳曰,允。
丁巳九月二十日辰時,上御誠正閣。藥房入診,諸承旨持公事,同爲入侍時,藥房提調李時秀,右承旨尹致性,左副承旨李肇源,右副承旨李泰永,記事官金履永,假注書趙璜鎭,記注官金良倜,記事官吳泰曾,檢校直閣金勉柱,醫官柳光翼·金孝儉·白成一·李周憲·李惟鑑·吳仁豐·丁希泰,以次進伏訖。時秀曰,今日立冬,無異初寒,聖體,若何?寢睡·水刺之節,亦何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,醫官待令,使之入診,何如?上曰,置之,可也。時秀曰,駱粥,自來月初一日封進矣,眞殿所薦,亦爲依近例封進乎?上曰,依此爲之。時秀曰,嘉順宮·慶壽宮,亦爲一體封進乎?上曰,置之,可也。時秀曰,臘劑今將始製,而濟衆丹所入靑皮,絶種久矣,前年亦以他材代入,今年,則何以爲之乎?上曰,他材代入,可也。承旨,以次讀奏公事,泰永讀奏咸慶監司李鼎運狀啓,利城縣監沈尙之等到任事。致性曰,戶房無公事。泰永曰,禮房無公事,肇源讀奏北兵使鄭觀采狀啓,邊將到任開坐事,肇源讀奏江原監司徐有防啓本,罪人崔廷岳鐵原府到配事,黃衡光寧越府到配事。致性曰,工房無公事,上命分書判付訖。上曰,李柱國,今爲掃墳後入來矣,使之入侍。賤臣承命出傳,與上護軍李柱國,偕入進伏。上曰,往來之際,筋力無損乎?柱國曰,常時一日半之程,費了四日,於此可知筋力之消亡矣。上曰,神觀無損,可謂矍鑠矣,與卿同甲,而在崇班者幾人?柱國曰,左相及奉朝賀李命植是也。上曰,奉朝賀則耳聾矣,然何傷乎?其中子孫之多,無如卿之福力,曾孫爲幾?柱國曰,曾孫五人,玄孫一人。上曰,不但福力如卿者寡,將臣中如卿之相貌者亦無之,蓋人才,隨時而降也。柱國曰,臣不才倖會,致位至此者,莫非聖恩,而才固不借於異代矣,一代之才,足了一代之事,此後將臣,豈無其人。命退,諸臣以次退出。
上在昌德宮。停常參·經筵。
李肇源啓曰,來二十五日,朝參日次矣,敢稟。傳曰,停。
以大司諫成鼎鎭,司諫鄭景祚,獻納丁志元,掌令許鍒,持平鄭魯榮·李垿牌不進罷職傳旨,傳于李晩秀曰,只推,更爲牌招。
傳于李集斗曰,左承旨入侍。
傳于李泰永曰,禮房承旨入侍。
傳于李肇源曰,軍士房承旨入侍。
李晩秀啓曰,行大司憲李秉鼎未肅拜,執義申禹相在外,掌令申若樞呈辭,許鍒,持平鄭魯榮·李垿傳旨未下,監察茶時之意,敢啓。傳曰,知道。
傳于李肇源曰,在外玉堂許遞,與未差之代,前望單子入之,㸃下中,罷散人敍用。
玉堂前望單子入之,應敎鄭東榦,校理韓致應,副校理洪樂游·金近淳,修撰趙德潤·洪秀晩,副修撰宋祥濂·韓用錫落點。
傳于李泰永曰,疏批略宣予意,明日候班,承宣亦當備員,斯速乘馹上來事,更爲下諭于知申。
李肇源,以備邊司言啓曰,北道先運襦衣作木三十七同零,去核木花二千一百三十七斤零,照數捧上,尺量稱量後,仍爲監封逢授於齎去禁軍處,沿路輸運及本道頒給時,各別着念擧行,俾無尺寸斤兩從中閪失之弊事,別爲措辭發關,嚴飭之意,敢啓。傳曰,各別嚴飭,俾有實效,而卿亦各別嚴飭,監捧下送,令久則必稍弛,從當下送宣傳官,潛行西北邊邑,道·帥臣察飭勤慢,各別考察,當有處分,而昨年嚴飭何如?而所謂兵裨,名以摘奸,弊多有之,而欲觀今年擧行,姑置之,今年又或如前,民未蒙實惠,先自帥臣,隨現卽其地方施以充軍之典,以示信令之意事,嚴飭,可也。
禁府啓目,粘連向前金達淳亦,職在出納之地,不有常格,徑捧肅單,固已可駭,次對筵話,旣嚴且重,關係民事,尤當審愼,而不能點檢,有此爽誤,致勤改下,揆以事體,萬萬駭然。以此照律,何如?判付啓,以公罪區別功議,勘放後,草記爲良如敎。
李晩秀,以義禁府言啓曰,保放罪人金達淳,議處公事判付內,以公罪區別功議,勘放後,草記事,命下矣。金達淳還囚,而今九月十一日傳旨內,望單姑未啓下,則焉敢徑呈肅單乎?捧納推考,同月十四日傳旨內,次對筵話之關係民事處,尤宜審愼,而不但爽實,亦有相左於後考者,未免改下,豈有如許事體乎?生疎之注書,何足責,拿問重勘,罪取考律文則大明律制書有違條有曰,凡奉制書,有所施行而違者,杖一百,不應爲條有曰,凡不應得爲而爲之,事理重者,杖八十,名例有曰,二罪俱發,以重者論矣。金達淳,從重論,杖一百,以公罪收贖,而其五代祖壽恒,保社原從功臣云,功減一等,杖九十,以公罪收贖放送之意,敢啓。傳曰,知道。
死罪臣金憙疏曰,伏以慶節方屆,茀祿滋至,此政滿朝群臣,舞蹈懽忭之辰,而臣獨以罪負至重,屛伏竢勘之蹤,病又沈綿,已成癃廢,長委牀玆,無望蠢動,徒抱戀結之忱,莫廁起居之列,三載于玆矣。伏祝每年之是月是日,內閣諸僚,咸造獻賀,而臣之無似,亦得與焉,顧此區區微衷,不勝萬萬慶幸,而再昨年以來,逖違天陛,闕此常禮,只與鄕里父老,北望攢祝,互歌天保之章,粗效華封之祝,臣誠雖倍切於他日,臣罪益復添於此時,論以邦憲,尤豈倖逭,玆敢不避猥越,冒死自列。伏乞聖明,亟降重誅,以爲爲人臣而蔑臣分者之戒焉,臣無任云云。答曰,省疏具悉卿懇。久未見卿,豈勝欲見卿之思,明日閣班之未參,何庸過辭,卿若俟間上來,則奚特閣班,添一閣僚之爲幸,望須副此至意。仍傳曰,此批答,遣史官傳諭于金判府事。
草莽臣宋煥箕疏曰,伏以臣,於日前史官之回,魂㩳心悸,罔知攸措,只以草草數語附奏,而縮伏屢日,迄未聞收回成命,臣心之惶霣震剝,當復如何?臣之前後所叨,已極踰分每自循省,轉益懍惕,而今玆寵擢,尤豈非夢寐所不到耶?臣伏讀聖批,以故事可述爲敎,臣於此,誠不勝惶愧欲死也。臣之不肖無狀,無往而非忝先,而今於此職,諉以先祖之所嘗承膺,而晏然冒當,則將作何許入耶?臣固愚昧,無所知識,而決不敢乃爾也,至於世道之敎,期待之諭,亦豈料日月之明,猶有此遺照耶?臣之向來一出,亶由區區延頸之忱,而鄕里庸人,無一可取之狀,旣已聖鑑之所俯燭,則批旨中所敎,不幾近於强僬僥以扛九鼎,責蚊蚋以負泰山乎?恩諭雖極諄複,私心冞增慙懼。伏乞聖明,念名器之重,察肝膈之懇,亟許鐫改,以安微分,千萬幸甚,抑臣又有惶悶不自安者,食物恩賜之不敢復辭,雖出於怵分畏義,而係是常祿之代,則在臣廉隅,豈不萬萬歉愧,竝乞垂察焉,臣無任云云。答曰,省疏具悉卿懇。卿之辭巽,何乃太過當,大抵士之壯行,本於幼學,猶誠正而後修齊,條理不可紊,而其實無二致,以是世道之責,尙亦在於經幄之地,況乎如卿林下讀書之士乎?卿之出與不出,惟求其適可之義而已,豈必幡然於經筵之銜,而邁邁於世道之責,然後始可曰義所當然乎?卿若參倚於此箇事理,則予所以召之,卿所以膺之,非無所據,卿須體此至意,卽爲上來行公。仍傳曰,此批答,連山下去史官,傳諭于吏判。
丁巳九月二十一日辰時,上御重熙堂。左承旨入侍時,行左承旨李集斗,記事官金履永,記事官承膺祚,記事官吳泰曾,以次進伏訖。上命書榻敎曰,忠勳府堂上李敬一,朴宗珪分揀。命退,承史以次退出。
上在昌德宮。停常參·經筵。
大殿,內閣·政院·玉堂·宗親·儀賓·朝廷二品以上·六曹堂上·奉朝賀,誕日單子問安。答曰,知道。
王大妃殿·惠慶宮·中宮殿,內閣·政院·玉堂·宗親·儀賓·朝廷二品以上·六曹堂上,奉朝賀口傳問安。答曰,知道。
元子宮,內閣·政院·玉堂口傳問安。答曰,知悉。
李肇源,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李晩秀啓曰,行大司憲李秉鼎未肅拜,執義申禹相在外,掌令申若樞呈辭,許鍒,持平鄭魯榮·李垿傳旨未下,監察茶時之意,敢啓。傳曰,知道。
傳于李晩秀曰,右承旨入侍。
傳于尹致性曰,左承旨入侍。
傳于李肇源曰,右副承旨入侍。
傳于尹致性曰,左副承旨入侍。
傳于李泰永曰,同副承旨入侍。
傳于李泰永曰,金奉朝賀入侍。
李泰永,以禮曹言啓曰,今九月二十二日,大殿誕日,諸道所封賀箋中,雲山郡守張夢說,雖非應封官,以別軍職封箋矣,一體看審捧入之意,敢啓。傳曰,知道。
丁巳九月二十二日辰時,上御便殿。左承旨·右副承旨入侍時,行左承旨李集斗,右副承旨李肇源,記事官金履永·承膺祚·吳泰曾,以次進伏訖。上命書榻敎曰,領府事入侍。又命書榻敎曰,時原任閣臣入侍。賤臣出頒榻敎,與領府事洪樂性,左議政蔡濟恭,右議政李秉模,一提學鄭民始,二提學沈煥之,原任直提學徐浩修·金載瓚·徐龍輔·鄭大容,直提學李晩秀,原任直閣金勉柱·金祖淳·南公轍·李始源,檢校待敎沈象奎,原任待敎徐有榘,檢校待敎李存秀,偕入進伏。上曰,領府事行步,大勝於前矣。樂性等曰,千秋聖節,自古爲人臣欣頌之日,今日又是天心吉祐,日氣淸霽,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。上曰,弘化門除標信開鑰,使洪義榮,親奉領府事箋文以入。賤臣承命出傳,義榮,奉箋文入。上曰,領府事難於行禮,箋文直授領府事,使之親進幾案,以替庭下行禮,可也。上曰,今日自慈宮,略設酒饌,卿等出外分嘗,可也。命退,諸臣以次退出。
丁巳九月二十二日午時,上御誠正閣。右承旨·左副承旨,同副承旨入侍,奉朝賀同爲入侍時,行右承旨李晩秀,左副承旨尹致性,同副承旨李泰永,記事官金履永·承膺祚·吳泰曾,奉朝賀金鍾秀,以次進伏訖。鍾秀曰,日氣頗寒,聖體,若何?上曰,一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。鍾秀曰,元子宮講學日就,臣不勝歡忭矣。上曰,卿之行步,一向不健,而神采動作,比諸昨年關東作行時,頗勝矣俗離山來往,不至爲疲,而所下御製詩,亦見之否?鍾秀曰,臣逖違之餘,適玆登筵,願一瞻仰耿光矣。上曰,鬚髮白已三之二矣。鍾秀曰,天顔之豐盈,一如前日矣。上曰,今日將直往抱川乎?鍾秀曰,今已日晏,明曉當發矣。上曰,更俟春和,當復相見矣。命退,諸臣以次退出。
上在昌德宮。停常參·經筵。
李泰永啓曰,明日常參·經筵,取稟。傳曰,停。
李集斗啓曰,假注書趙璜鎭,身病猝重,勢難察任,今姑改差,何如?傳曰,允。
李肇源啓曰,今九月二十四日,祿都目政事爲之之意,敢啓。傳曰,知道。
趙璜鎭改差,代以呂東植爲假注書。
傳于李晩秀曰,右承旨入侍。
傳于李肇源曰,右副承旨入侍。
傳于李肇源曰,筵中亦有下敎於判尹者,大抵籍政之駭然。莫甚於近來,竝與藏弆而不守古法,他尙何說,因此思之,適値式年而兩南民事,當有別般闊狹之道,勘籍退以明年冬,而又因此思之,軍案一也。改都案,亦爲退以明年冬,湖西·海西,亦用此例事,令廟堂,分付各該道臣,嶺南伯,十七還營云,而湖南伯,姑無登聞者,民事不可後時,後時則實惠,豈下究乎?閏年之九月,常年之十月也,十月已過,念後分等之啓尙杳然,是豈民事不可緩之義,竝以此意,嚴飭兩南道臣。
以大司諫成鼎鎭,司諫鄭景祚,獻納丁志元,掌令許鍒,持平鄭魯榮·李垿牌不進罷職傳旨,傳于李肇源曰,只推。
丁巳九月二十三日辰時,上御便殿。右承旨入侍時,行右承旨李晩秀,記事官金履永,記注官金良倜,記事官吳泰曾,以次進伏訖。上曰,左傳之役,何間當了云耶?晩秀曰,十月內,似當告功矣。上曰,八子百選,板木甚好,如有願私印者,許印廣布,可也。命退,承史以次退出。
丁巳九月二十三日未時,上御重熙堂。右副承旨入侍時,右副承旨李肇源,假注書呂東植,記注官金良倜,記事官吳泰曾,以次進伏訖。上曰,安岳郡守入侍,良倜,承命出傳,與安岳郡守李始源,偕入進伏。上敎始源曰,何當下去耶?始源曰,明日下去矣。上曰,何時又當上來乎?始源曰,開春後當上來矣。仍命退,諸臣以次退出。
上在昌德宮。停常參·經筵。
李泰永啓曰,明日常參·經筵,取稟。傳曰,停。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,合辭方張之時,兩司無詣臺之員,事甚未安,除在外·未署經,疏批未下外,未肅拜呈告人員,竝卽牌招,何如?傳曰,允。
傳于李集斗曰,左承旨入侍。
傳于李晩秀曰,右承旨入侍。
傳于李泰永曰,同副承旨入侍。
傳于尹致性曰,左副承旨入侍。
傳于李泰永曰,明日當由逌瞻門展拜,該房知悉。
尹致性啓曰,行都承旨李城輔在外,行左承旨李集斗,行右承旨李晩秀,監印所進,右副承旨李肇源,緣故出,同副承旨李泰永監印所進去,臣吏兵批兼進之意,敢啓。傳曰,知道。
有政。吏批,判書宋煥箕在外·未肅拜,參判徐邁修進,參議未差,同副承旨李泰永進。啓曰,判書宋煥箕在外·未肅拜,參議未差,小臣獨政未安,何以爲之?敢稟。傳曰,仍爲之,以申鳳朝爲兵曹參知,李義綱爲刑曹參議,李祖承爲同經筵。
兵批,判書李祖源進,參判柳誼入直,參議李文會病,參知未差,右副承旨李肇源進。以蔡弘履爲副摠管,朴恒源·柳鼎周·權重彦·羅潤祿爲同知,金聖彬爲忠翊將,任希遠爲僉知,李義彬·金光顯·李景彬爲五衛將,同知單崔得逵,僉知單金昊吉·閔心爀·李廷顯,前五衛將千世弼,仍任事承傳,大護軍丁範祖,護軍尹弘烈·李邦榮·金翊休·姜游·崔·兪彦修·李秀憂·趙武範·鄭東愼·尹弼秉,副護軍睦萬中·李枰·申光祐·金達淳·金宅礪,都摠管單蔡弘履。
傳于李肇源曰,軍士房承旨入侍。
李泰永,以內閣言啓曰,今九月朔新舊選抄啓文臣親試及試射,以何日擧行乎?敢稟。傳曰,再明日爲之。
李泰永啓曰,今九月朔新舊選抄啓文臣親試及試射,再明日爲之事,命下矣。處所,以何處爲之乎?敢稟。傳曰,春塘臺爲之。
李泰永,以弘文館言啓曰,新除授副修撰宋祥濂,時在江原道江陵地,經筵入番事緊,請斯速乘馹上來事,下諭。傳曰依啓。
李肇源,以兵曹言啓曰,本曹草記,各廳堂下武臣朔試射,未滿四十人,決棍,無分人汰去事,批旨內,知道。武兼黃潤銓,連爲居首,可知其善射,陞敍調用,而堂上朔試射,連三次居首加資,堂下,亦豈不然,詳考申明定式後,草記,陞敍陞資間論賞,俾有有賞有罰懲勸竝行之實效,朔射亦國射,何渠不若行首監試之宣傳官廳射會乎事,命下矣。取考謄錄,則二去甲子年,因大臣陳達,二十五矢賜馬,二十六矢以上,邊將除授,連三次居首,則別樣論賞事,有所定奪,而其時準分居首者,或施賜馬之典,或施邊將除授而已。至於辛丑以後,無論賜馬與邊將,俱無可考文蹟矣。臣意則自今爲始,依舊例二十五矢居首者,施以賜馬之典,二十六矢以上居首者,邊將除授,以爲遵古規勸來後之道,而連三次居首者,則雖無前例,其在激勸,尤宜有區別施賞之擧,事係恩典,臣曹不敢擅便,上裁,何如?傳曰,依此草記爲之,連三次居首者,不必別作層節,臨時草記稟旨,以爲施賞之地,可也。
李肇源,以訓鍊都監言啓曰,今九月二十五日,景慕宮展拜時,因兵曹節目,金虎門軍三十名除出,把摠李仁默,哨官申大益,率領挾輦侍衛,集春營軍五十名,哨官朴旨鳳,領赴都領營門,還宮後,各還直所,而竝待標信擧行之意,敢啓。傳曰,知道。
禁府啓目,漢城前判官柳肅之原情云云。問目內辭緣,泛稱遲晩刑推得情,何如?判付啓,除刑推議處爲良如敎。
刑曹參判申耆疏曰,伏以臣,專對之任猥叨,出疆之日旣卜矣。臣之父母墳山,在於京畿抱川地,隔歲將離,孤露增感,而職名縻身,往省無路,前於臣遠役者,輒陳私懇,皆蒙恩許,則顧不敢獨阻仁覆之下,略綴短疏,冒煩崇聽。伏乞聖明,俯垂矜諒,特賜數日之暇,獲伸瞻掃之情,不勝幸甚,臣無任云云。答曰,省疏具悉。卿其依所請往省。
大司諫成鼎鎭疏曰,伏以臣,百無肖似,偏被恩私,通籍後二十四年之間,一毛一髮,一資一級,罔非我殿下默運造化,曲費生成之澤也,東壁銀臺之銜,一旬之寵擢相隨,南邑專城之榮,三載之便養已極,恩渥至矣,志願畢矣。人臣之受知於君父者,從古何限,而夫豈有庸陋如臣,而遭遇如臣者乎?臣每中夜思惟,莫省所以,惟有感淚之被面而已,乃者諫長新命,又下於夢想之外,臣於是,益不勝惝怳蹜踧,莫知措躬之所也。臣之一身,臣不自有,只恃天地之大雨露之仁矣,矢心向前,不暇他顧,則區區廉防,尙何可論,而第念是職,地望自別,左右思度,承膺無路,且臣母病,際玆添劇,跬步離捨,實非其時,故召牌之下,荐犯違傲,至於自阻候班,未伸蹈舞之誠,分義全虧,隕越冞增,伏願聖慈,亟賜鐫遞,以安微分,仍治臣逋慢之辜,以肅朝綱焉。臣於乞免之章,何敢贅及他說,而臣之重入臺地,已過十年之久矣,三司懲討之請,尙靳兪音,例賜批旨,迄無究竟之期,不循輿情,間有過中之擧,傳啓中諸賊,假貸自如,人心何由而底定,亂逆何自而懲畏乎?伏願聖明,一恢乾剛,亟允群請,以爲宗社臣民之幸焉。臣於今番監試試官事,竊有所慨然者,場屋百弊,專由早呈,而早呈之弊,由於掌試者之早取也,多率隨從,爭先攔入者,爲其早呈也,借書挾冊,不憚犯科者,爲其早呈也。惟我殿下,深軫其弊,特定呼呈之限,申明取晩之法,行之有漸,將覩實效,今秋大比之科,二所被選之文,則幾盡出於三四百張之內,其餘數千張,殆不見收,多士失望之歎,已無可議,而朝家信令之意,顧安在哉?大抵呼呈之法,欲禁早呈之弊,而呼呈之後,只取其早,不取其晩,則爭先納券之弊,固將自如矣,早呈之習,旣復如前,則場屋間許多般痼弊,亦必繼此而蝟興,此豈我殿下屢勤警飭之盛意也哉?臣謂該所掌試之臣,施以譴削之典,以信朝令,以正士趨,斷不可已也。至於陞庠之試,限內設行之敎,何等申嚴,而比年以來,依舊恬嬉,和煦涼節,一向虛送,必於風饕雪虐之時,汲汲設場,多士受傷之弊,無容更議,且都下士讀書之暇,惟是深冬數朔,而每當其時,長在泮庠,顧安有對卷之日乎?若慮躁競之成風早自革罷,則已旣姑置之,則專事因循,過期不設者,甚非所以對揚聖意,勸奬多士之道也。伏願聖明,依前敎,更加嚴飭,陞庠畢試之限,若過十月,則泮長及敎授,從重論勘,以爲定式遵行之地焉,學校享祀之典,法意何如,而近來列邑,怠慢成習,籩豆無序,牲醪不潔,擎跪升降之節,盥洗呼唱之儀,錯雜殽亂,殆不成樣,此莫非爲守令者,不擇校儒之致也。一鄕中文識稍優,欲自修潔者,學宮一步,便不投足,其餘出入之人,太半是蒙經蔑識,鬪鬨起鬧之流也。享祀不潔,專由於是,當今儀文大備,百度維新,凡於典祀之間,聖上之至誠躬奉,實有以觀感一世,而獨彼術校之間,猥雜若是,非徒有識之竊歎,亦爲聖代之久典,伏願聖明,申飭方伯,使守土之臣,必擇其文雅自修之士,俾掌齋任,每當典祀之時,先期躬自檢飭,罷享而必親嘗餕,一有怠忽,大而論報,小而施罰,則州校禮享,庶或有一新之美矣。列邑軍額之有名無實,已成痼瘼,雖難猝變,而其中行之甚易,得之甚多者,蓋有一事,卽不過除汰其冗雜名色,以補其不足之數也。夫鄕民之逃避軍丁,不一其路,而若以其最著而尤甚者言之,勢家墓奴,或至一村之多,而全數頉役,契坊村民,雖有百室之富,而初不徵額,以至除番軍官之名,願納校生之類,莫非行賂圖免,遊手閑居,而其餘疲癃殘疾,貧窮老弱之人,苟充執殳之列,簽額之乍充旋闕,實由於是,而設幸無闕,緩急何所恃乎?爲守令者,非不深知其弊源,而難於更張,擧皆因循,若自朝家,一番嚴飭於方伯,使守土之臣,凡係名入於雜樣名色者,一竝條列成冊,一送上司,一置該邑,以爲隨闕塡代之地,則許多精兵,可得於一朝之間,伏願聖明,財度焉。至於鄕軍上番之弊,古制猝難釐革,而其中陞戶之軍,其額最小,其弊最多,不可無一番變通之道矣。御營鄕軍,雖不過數年一上,三朔還下之規,而尙有許多之弊,況被陞戶之軍,每一搜括,闔境騷擾,丁年赴番,皓首還鄕,其所種種逃躱,至於營邑生事之境者,亦是必至之勢也。今若自京營,抄出有根着好身手者,代充其額,而其所資裝之費,徵給於在鄕原軍及保人等處,有若除番錢之例,則都下閑民,必多聞風而願赴,外邑痼弊,亦當從此而少紓,伏願聖明,俯詢各營將臣,以爲裁處之地焉,臣無任云云。省疏具悉。監試二所試官事,旣有朝令,則焉敢違越取早乎,依施,陞庠事,嚴飭,使之嚴冬前畢試,學校享祠,執事校儒事,軍額事,道臣若着意嚴飭,必有其效,而先從黃白之弊,欲於今秋駕過十邑,拔例釐正之意,面飭道伯邑宰者,已有月矣。然又付之申令,更欲寬限,逐邑別遣繡衣或宣傳官,考察勤慢,其中不謹守令,無論侍從,斷欲勘以師律,以爲振肅頹綱之一助,未知其間營邑擧行,果如何也?陞戶軍事,其弊可勝言哉?然而因循至今,蓋出於重愼,令廟堂,第又講究好道理稟處,而南邑尤甚處,來式停抄與退限間,亦令指一草記,爾其勿辭救護。
丁巳九月二十四日辰時,上御便殿。左承旨,右承旨,同副承旨入侍時,行左承旨李集斗,行右承旨李晩秀,同副承旨李泰永,記事官金履永,記注官金良倜,記事官吳泰曾,以次進伏訖。上曰,曺錫中,持儀軌謄錄入侍。賤臣承命出傳,與副司正曺錫中,偕入進伏。上曰,近日慈宮,消日甚難儀軌謄錄,欲諺飜以進,諸臣中,曉解諺文者,分掌翻出,期於速成,可也。命退,諸臣以次退出。
丁巳九月二十四日辰時,上御重熙堂。右承旨入侍時,行右承旨李晩秀,記事官金履永,記注官金良倜,記事官吳泰曾,以次進伏訖。晩秀曰,御題事體,至爲嚴重,年前,以京外試題中,或有御題同題者,本閣考察論勘事,著爲令式,而今番監試時,飭敎又下,至有諸道京試官詳覽前後題錄之命,而追聞京試官等,只謄今年題錄以去云,擧行之慢忽,極爲駭然。當該京試官,竝拿問處之,此後則依成均館所藏御題題錄之例,自本閣,謄出臨軒題叢一通,分送各一件於四學·八道·西都,使之奉藏,而每歲末,各其道守臣,報本閣謄去當年所下御題,次次添付,臨科考覽,俾無如前欠敬之弊,又成置題錄四件於本閣。每式年,四道京試官下去時,依御史齎去事目例,分授齎往,復命時還納本閣事,定式施行,以爲尊事體之道,何如?上曰,依爲之。似此無難之事,定式未久,違越乃爾,近來紀綱,有如是,生疎之京試官,何責乎?漢城一二所之題錄持去,亦未可知,式年科擧事目啓下也,若爲分明措辭,則豈有是乎?其時禮曹判堂,捧現告勘以違越受敎之律事,分付該府,此後申明嚴飭,京外,載於內閣所在御題題錄,而試官之蹈襲用之於大小科場者,試官嚴勘,不卽執奏,則當該閣臣及監試官,亦爲重勘,以此擧條,揭板於南宮·泮宮及內閣·臺廳·四學·丕闡堂,以尊事體,以信式令,可也。出擧條命退,承史以次退出。
丁巳九月二十四日午時,上御重熙堂。左副承旨入侍時,左副承旨尹致性,假注書呂東植,記注官金良倜,記事官吳泰曾,以次進伏訖。上曰,史記英選,分給今日待令諸文臣,使之懸吐後,承旨與之精準以入,可也。仍命退,承史以次退出。
丁巳九月二十四日申時,上御便殿。軍士房承旨入侍時,行右承旨李晩秀,假注書呂東植,記注官金良倜,記事官吳泰曾,以次進伏訖。上曰,來待諸臣入侍。出榻敎賤臣承命出傳,與華城留守徐有隣,壯勇提調鄭民始,摠戎使趙心泰,偕入進伏。上敎有隣曰,外使上來,有何設施之經綸乎?有隣曰,有若干條件,列錄以來,而蓋軍制之團束及生財取用等事也。上曰,提調亦已見之否?民始曰,臣於閤外,與內使及前外使,亦相議,以爲其中有便有不便云矣。有隣曰,軍制則條件旣多,便否或異,生財一事,提調亦以爲可成矣。上曰,此是何事?民始曰,此蓋大同田稅中,三千結分捧米太者,自本府以錢收捧,戶曹惠廳之所納米太者,以詳定價納錢,則其所贏餘,爲萬餘金,歲取萬金,不爲不多矣。上曰,軍制諸條,諸議云何?民始曰,臣旣未詳於本府民情,故不敢質言其可否矣。心泰曰,諸條所論,揆以民情,亦多有可行者,而此皆先得生財之道,以爲區處之方,然後當有次第團束者,而非一時遽議之事也。民始曰,臣以爲財穀,則猶是稟處可得之事,而營府之急務,莫先於規模紀律,先立其大者,然後次第節目,自當就緖矣。上曰,今已迫昏,外使明日入來,以畢其奏,可也。心泰曰,城役所所餘材木,今方修成冊,傳掌于新留守,而以其實數,付之外整理所後,轉報內營,以爲句管之地,恐合事宜,故敢此,仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
藥房提調臣李時秀,副提調臣李泰永啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲直,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
上詣景慕宮,展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
尹致性啓曰,明日常參·經筵,取稟。傳曰,停。
李肇源啓曰,備邊司郞廳來言,今日賓廳日次,而景慕宮展拜相値,不得來會云矣,敢啓。傳曰,昨夜有依例來會之命,而司謁誤傳,此啓辭置之,使之來會。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,今日次對,兩司當爲進參,除在外未署經·疏批未下·傳旨未下·受由外,未肅拜行大司憲李秉鼎,卽爲牌招,何如?傳曰,允。名以擇差,尙無行公之日,可謂名實不副,此後嚴飭。
李肇源啓曰,行大司憲李秉鼎牌不進,掌令許鍒,持平鄭魯榮·李垿傳旨未下,執義申禹相在外,掌令申若樞呈辭,監察茶時之意,敢啓。傳曰,知道。
傳于李肇源曰,右承旨入侍。
傳于尹致性曰,右副承旨入侍。
傳于李肇源曰,同副承旨入侍。
承旨前望單子入之,申耆·魚用謙·李海愚落點。
兵曹口傳政事,護軍李晩秀·李集斗,副護軍李泰永,以上竝單付。
李肇源啓曰,新除授行左承旨申耆,時在京畿抱川地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,李基讓落點。
以司諫鄭景祚,獻納丁志元,掌令許鍒,持平鄭魯榮·李垿牌不進罷職傳旨,傳于魚用謙曰,只推。
以申鳳朝·尹永儀囚單子,傳于魚用謙曰,分揀放送。
尹致性,以景慕宮都提調意啓曰,本宮御覽植木帖子,每四季朔修整以入矣,今季朔則別無生枯之可以修整者,御覽植木帖子,不爲請出之意,敢啓。傳曰,知道。
丁巳九月二十五日辰時,上詣景慕宮。展拜入侍時,行左承旨李集斗,行右承旨李晩秀,左副承旨尹致性,右副承旨李肇源,同副承旨李泰永,記事官金履永,假注書呂東植,記注官金良倜,記事官吳泰曾,二提學沈煥之,檢校直閣金勉柱,檢校待敎沈象奎,原任待敎李存秀,以次時立訖。上具翼善冠·衮龍袍,乘輿出交泰門·永淸門·明政門·弘化門,由逌瞻門·日瞻門,詣景慕宮。至降輿所,降輿入神門,詣板位行再拜禮,仍詣廟內奉審訖,至齋室門外。上曰,兵曹判書推考,當該兵曹入直堂郞拿處,駕前下敎上入齋室。敎曰,次對詣閤。賤臣承命出傳。上命書傳敎曰,大臣·備局堂上引見。賤臣承命出傳,與右議政李秉模,兼戶曹判書金華鎭,行上護軍金文淳,禮曹判書李時秀,兵曹判書李祖源,刑曹判書趙尙鎭,行大護軍趙心泰,行大司成趙鎭寬,行護軍徐龍輔·李書九,漢城右尹李益運,校理朴吉源,偕入進伏。秉模曰,寒朝勞動,聖體,若何?寢睡·水刺之節,亦何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。上曰,日前候班,領敦寧入來云,而予不卽聞知,未得入侍,卿等何不於伊時入侍提稟乎?秉模曰,領敦寧,果自朝廷班,與臣同詣,而臣於入侍時,竊仰聖意,以奉歡殿宮,不暇於汗漫酬接,故不敢提稟矣。上曰,大臣與諸宰,事面自別,九經之所敬也,百僚之所瞻也。卿等旣皆入侍,此大臣,獨未得登筵,是豈成事面乎?況君相一體,相尊則君尊,予以此事,歷屢日未釋然矣。上曰,次對爲之。秉模曰,獻納丁志元上疏批旨內,疏辭皆實用,許令廟堂稟處事,命下矣。取見其疏本,則其一,北關親騎衛,散在各處,難以得力,宜令十州及三·甲·長津,各設附騎衛十番,而番置一將,又以別將一人,都統十番,逐朔排日,番番輪直,而春秋都試射放出身,冬夏大政,久勤錄用,則必皆敏於從令,旬月之間,十有三州,辦置一萬三千之精兵銳卒,雖有不虞之慮,足以禦衝犯張聲勢事也。其一,茂山之長坡,吉州·甲山間之甘坪,北靑·咸興間之排星浦三處,竝設鎭堡,而築以堅城,附近各邑,移屬公賤,換定土兵,募民耕種,蠲賦十年,則無土之民,靡室之徒,聞風四集,未過三四年,儼成巨鎭。若其爲一路關防,遮絶間道闖窺之憂,則惟在長坡等數處,不可等閑抛置,以貽後慮事也。其一,連弩之法,隨弓硬强,能過三四百步,矢之所觸,堅無不碎,强無不破,最爲守城制敵之長技,其製造之法,在於南漢軍庫中,而所造之費,極爲省約,宜命有司,多造措置於南北有城池要害處,時時鍊習事也。其一,京外操鍊停止已久,束伍軍兵,不知臨陣之爲何事,軍裝兵器,一無所儲,每當聚閱,互相轉借於隣邑,以過點爲事,疎忽莫甚,若値聚點之時,該帥臣,劃一知委於各邑鎭營,同日擧行,則不過三四次,必無戎裝服色未備之患事也。親騎衛,雖曰散在各處,設施已久,規模大定,亦不至於厭避,今不必別設軍制,反致紛紜。且春都試出身之久勤錄用,以今窠窄,決難議到,長坡·甘坪·排星浦等處之設鎭募民,前後道·帥臣之論,果非一二,而互相參差,自歸勿施,連弩之法,非不美矣,而雖曰,工費之甚約,多數措置,有妨事力。右三條,竝姑置之,各邑鎭聚點之同日擧行,別無損益於軍民,似有少補於器裝,分付道臣,着意擧行,俾有實效,何如?上曰,依爲之。出擧條秉模曰,大司諫成鼎鎭上疏批旨內,陞戶軍事,其弊可言哉?然而因循至今,蓋出於審愼,今廟堂,第又講究好道理,稟處,而南邑尤甚處,來式停抄與退限間,亦令指一草記事,命下矣。取見其疏本,則以爲陞戶之軍,其額最少,其弊最多,每一搜括,闔境騷擾,丁年赴番,皓首還鄕,其所種種逃躱,至於營邑生事之境者,亦是必至之勢。今若自京營,抄出有根着好身手者,充其額而其所資裝之費,徵給於在鄕元軍及保人等處,有若除番錢之例,則都下閑民,必多風聞而願赴,外邑痼弊,從此少紓爲辭矣。陞戶之數雖少,才力身手,多出其間,最爲該營可恃之軍。且念市井白徒,兵家所不取,則唯患鄕軍之不多,又豈可遽癈其抄上良法乎?外邑之弊,非不爲苦,而猝難講究良策,今姑置之,至於南邑尤甚處,雖伏承來式停抄與退限間,指一草記之命,臣意則此亦恐不可頻年爲例矣。上曰,依爲之。三南尤甚邑,則特爲退限,海西尤甚邑,亦一體退限,可也。出擧條秉模曰,頃因京畿監司李在學所啓,陽川等邑當年還耗除減條給代事,覆啓行會矣,卽見其成冊修報者,則壬子貿租等穀之不可不給代者,爲折米一百五石零矣。依前覆啓,以常賑穀區劃之意,分付,外此營穀耗條之入於除減者,亦有所報來,而一體給代,反涉屑越,此則置之,何如?上曰,依爲之。出擧條秉模曰,頃因掌令許鍒所啓,革罷京畿中軍之職,還付入居錢於察訪,以救殘驛之痼弊事,批旨內,令廟堂,問于該道,指一回啓事,命下矣。卽見京畿監司李在學所報,則以爲三南·關東所納入居錢木,卽畿驛故失馬添價之資,而每年捧下之節,以六驛察訪,差定掌務官,輪回擧行,年久弊生,典守不嚴,至於莫可收拾。故去戊子年中軍創出之時,入居錢木,移屬中營,使之句管,亦爲三十年矣。其所爲弊,殆如六驛句管之時,故已於月前,別爲定式,革罷中軍句管之規,屬之本營,以一年應捧之數,爲一年添價之資,分排出給,一遵定式,驛弊有無,今不係於中軍之革與不革,而若以入居錢木,又付六驛,則弊將如前,有非變通之意。中軍革罷一款,本營,旣有巡牙兵,則不可無管轄之人,戊子道臣,筵奏創設,而近來軍制漸備,中軍之任,比向時尤爲緊重,則旣設之窠,恐不可到今革罷爲辭矣。入居錢木,道臣今旣主管,則還付察訪,恐非可論,至於中軍差出,雖未知其十分襯當於牙兵之制,而設置已久,且無關於汰冗官之義,竝姑置之,何如?上曰,依爲之。出擧條上曰,三南俵災,將何以爲之?秉模曰,諸道年分狀,姑未來到,年事民情,雖難遙度,而我國之幅員不廣,則亦似有前期折衷之道矣。上曰,戶判以爲如何?秉模曰,戶判則每患經費之不贍,故輒言災結之無多,而參以傳聞,則民情亦不可不顧矣。上曰,嶺南物情,左相似必熟諳,而近日之論,比前稍緩矣。秉模曰,左相,亦當知之,而第其沿野被災處,則不可不軫念矣。上曰,湖沿之歉,不下嶺南云,曾經完伯者,或有所聞否?書九曰,右沿諸邑,甚爲可悶,方秋市直,一石幾至四五兩云矣。秉模曰,市直不足以驗年事,雖以京肆言之,一雨一暘,騰歇無常,多是駔驓輩,從中操縱之習,京外恐無異矣。今則京畿,亦或以歉歲爲言,輒曰較前年半減,此蓋不知前年之大有,雖使半減,足爲常年之免歉而然也。上曰,前年則百穀皆登,殆有勝於庚戌年矣。秉模曰,關西各鎭,罷戶斂給代之擧,實爲鎭民浹骨之恩,而萬一年久法弛,漸踵舊習,徒縻許多公穀,而惠不下究,則其在國綱,寧有是也?鎭將考績,莫先於此,嚴飭帥臣,每於殿最之題,必以此歸重,歲以爲例,何如?上曰,依爲之。出擧條秉模曰,臣於忠淸前水使安橚,請罷保寧前縣監宋文述狀啓,有可仰達者,習操傳令,何等嚴重,而該倅,若果不爲到付捉入營校,則事係師律,不可罷黜而止。如或爽實而如是措語,則帥臣事,大關後弊,此一款,分付道臣,詳査狀聞後,稟處,何如?上曰,依爲之。出擧條上敎心泰曰,普賢峰看審,何當爲之乎?心泰曰,姑未及爲之,而補土植木,當俟明春矣。上曰,年前城役之三軍門分掌者,何以爲之?而漢北門,則似已了役矣。龍輔曰,漢北門,則了役已久,而別單尙未修入矣。心泰曰,今因北漢城堞下詢事,有所仰稟者。蓋癸丑年間,因本廳定奪,北漢南邊門樓城堞頹圮最緊處,各隨分界,自三軍門,略加修築,而其餘則擬於翌年春,畢役計矣。因循未遑,迄未了當,揆以保障,所重萬萬疎虞,依癸丑年定奪,必於明春畢築之意,出擧條申飭,分授各軍門,何如?上曰,依爲之。漢北門城役監董人,尙未論賞,必有抑鬱之歎,別單書入,可也出擧條華鎭曰,向因京兆版籍事,亦有飭敎於戶曹,而曹中今無帳籍都錄之見在者矣。上曰,戶曹之版籍,卽版是版圖,籍是帳籍,籍則中間雖移藏,而圖則是元帳簿,同有所重,故特竝擧而言也。帳簿亦不善爲藏守,御極以前,宮房下屬輩,與曹屬容奸,久遠宮房,稱以未準結數,侵犯元結,每每加請得。大抵王政,必自經界始,初元發令之出稅許多結數,意蓋深長,日前京兆帳籍嚴飭也。竝及本曹版圖者,欲修初元之政,此意,卿其知悉,可也。華鎭曰,向以經費之不足,請得關西三萬石,移屬惠廳,取用九萬兩錢蒙允矣。惠堂,以大臣之不許耗作錢,還有持難之端,此若不得,則無他推移之策矣。秉模曰,戶曹事,非不悶然,而關西穀數十年儲蓄之請,亦前惠堂老成之論也,朝廷旣可其奏,而曾不數年,又此毁劃,則似非經遠之謨矣。上曰,近來生財之方,輒以耗穀取用爲能事,大是當今之痼弊,至於穀多邑作錢,尤可笑,旣非惟正之供,則設令穀多爲弊,移貿於穀少之邑,以爲裒多益寡,以弊救弊之政,則可也。雖欲取用,限適用取用爲可,豈可仍作不易之例,至犯於原穀者,豈成說乎?謀國之策,不當如是矣。嶺南則聞已無可賣之穀多邑,關西亦幾然矣云,則近日海西之稷,作錢幾萬石之穀,行敷益之政,爲可,取用於京司,未知爲可。華鎭曰,非但兩西之穀簿,嶺南之取耗五千石,亦自今年,無可取用者矣。時秀曰,此穀已自前年無之故,臣在本曹時,請得咸安等邑大麥,換貿充數,以爲取用矣。上曰,儲留設置,本意所關何如,若値大無之歲,則民之常貢,將以此準當,而法意漸弛,取耗不已,將犯原穀,此豈成說乎?大抵別營高捧之弊,非但倉屬之罪,論以事勢,以都監五千軍兵之料米,先朝戊申以後,特命斗量分給,於是斛內之縮,勢所固然,而三軍之蒙被聖恩,至爲優渥,則到今不敢議到於石分給,其勢將添給縮穀,不但爲倉屬與船人,正爲諸道民人納米,因此太濫之弊,而給縮名色,終涉苟且之外,取用除留米於嶺南漕倉,殊非漕米除留以備不足之意。且況所貿之錢,非年年應有之物,而所謂穀多邑,亦必有反少之時,此豈經遠之謨乎?自初給縮之時,已有下敎,而今果然矣,然旣給之物,不可已之,則其代宜有措處者華鎭曰,如臣老聵,不識財賦者,固不足道,而以今度支之勢,實無可支之策矣。上曰,往在先朝,節用至矣,而雪綿子五百斤,或使無時備納,而度支,不以爲難,今若有此等事,則雖五十斤,其何以策應乎?今日擧動,以殿座例爲之,凡干試射,亦以內試射例爲之,經費之不煩於度支,事事皆然,而度支之難支,漸不如前,此必有冗費尾閭之洩而然。大抵數十年來,掌財賦者,恐不得辭其責矣。要譽之政,無非違道,以都監軍兼料小米之料,換爲大米,預差禁軍之每番各五十之草價,木變爲料米,而亦非正大名色,料理於馬夫契人口吻中物,而又於此外近仗軍士之無料而有料,皆是無前之冗費。歲加而年增,如是之際,自昔足以隨行之類,反有科外倖望,其弊歸於少民,不但近於割肉充腹,而尤害之於經用,經用不足,民反受弊,豈不切痛之甚乎?到今人皆知其然矣。華鎭曰,內局草材之責用於戶曹者,歲不下數千金,在前則唐材之用,雖或種種備納,而猶不若近時之夥然,至如草材,則自是近來之新規矣。上曰,此亦豈可一任其無節乎?上敎華鎭曰,本營穀一萬石,每自戶曹,今年取用,明年還報,便成近例,此在本營,雖無損益,而還報之時,輒以全船劃給,故本曹下屬,不無沾漑之失利,此則更不取用,似好矣。華鎭曰,曹屬之小小失利,固無足恤,而穀旣不足,故有此取用,雖欲一償,不復貸,勢不可得矣。華鎭曰,闕內役事時,匠人募軍等所着靑衣靑巾,而隨所入上下矣。自甲寅爲始,靑衣靑巾次布九同三十七疋,染價米八十四石,每年都下,而及其入役時,匠募輩,或着或不着,有名而無實,臣意則只着靑巾,恐似爲好,故敢此,仰達矣。上曰,此後奚特闕內?一竝除之,而似此等事之定例外,因一時謬例而襲謬者,査出復舊例,勿以爲例,可也。出擧條時秀曰,頃因掌令許鍒所啓,照訖講儒生,有換名疊講之弊,自今京則自館學錄名,外方則自各其邑錄名,修來成冊,送于照訖所事,批旨內,有令該曹,指一回啓之命矣。自來照訖之法,蓋爲入門雜亂之弊,換名疊講,雖極可駭,此則臨時當自試所檢察,而若使諸道郡邑,一一錄名以送,則未必有效,徒添紛紜,置之,何如?上曰,依爲之。出擧條上曰,備堂先退。上命書榻敎曰,大司憲李秉鼎,更爲牌招。命退,承史以次退出。
丁巳九月二十五日巳時,上御春塘臺。右承旨·右副承旨·同副承旨入侍時,行右承旨李晩秀,右副承旨李肇源,同副承旨李泰永,記事官金履永,記注官金良倜,記事官吳泰曾,以次進伏訖。上曰,今此內試射內外使,旣皆以試官登筵,華留,昨日未畢之奏,條陳,可也。華城留守徐有隣曰,臣待罪本府,纔近三朔,而地形軍制,有不得不變通者。蓋水原,處在安山·龍仁·振威·始興·果川之間,則其在四面拱護之道,只屬安山·龍仁·振威,而不屬始興·果川,已非環遶協守之意,摠戎廳屬始興·果川,越水原而隷於南陽,亦涉不便,今若以始興·果川,屬之水原,一作北城協守將,一作通衢遊兵將。若其軍摠,則南陽仍屬摠廳,而本邑來伍十哨,陽川來伍一哨,合爲十一哨,又以南陽壯抄一哨,充補與坡州·長湍,同爲十二哨,守禦廳親牙兵,卽大將親率,而不爲入屬於城堞排立之列,則多寡別無定數,雖減五哨,尙餘八哨,比諸他軍門,其數夥然。且見今畿內軍丁,加定五哨,納米軍,亦必難便,直爲減數以來,左右部所屬牙兵三哨,把下二十餘名,此則入於五營之制者,勢難闕伍,以三田渡津軍官二百五十人,鎭牙兵二哨之不入於城堞排立,而只納身米者中,分作牙兵,把下軍,屬之左右部,收米則仍屬本鎭,龍仁·果川親牙兵,旣已減來,則不可獨置其屯,屯田亦爲移屬,而各屯所收各穀,八哨牙兵收米,竝以守禦廳,每年移納本營錢中,依此數劃給米穀作錢條,使之來納本營,則別無給代難便之端,摠廳屬安山·始興壯抄二哨移來之代,三營將,各色標下輜重軍,多寡不一,若依京營門例,量宜存減,則可得二百五十四名,以此移作壯抄二哨,而仍令收米三斗,則可無給代之事,左部壯抄十三哨中一哨,移付南陽,二哨移付水原,而三營標下之除出者,當爲二哨,則左部,比右部減一哨,若就各哨中或若干減數,或軍需保中移錄,以備十三哨似好,竝以此分付守·摠兩營,水原前屬龍仁等三邑協守軍爲十二哨,今屬始興·果川束伍五哨,安山·始興壯抄二哨,龍仁等三邑守廳牙兵八哨,合二十七哨,足爲一營五司之軍,此則自外營團束磨鍊,定制施行,何如?上曰,依爲之。出擧條有隣曰,摠廳屬始興·果川,旣已移屬外營,摠廳所在兩邑兵符,左隻令政院收取,頒下外營,何如?上曰,依爲之。出擧條有隣曰,內營鄕軍合操,向伏承停止之命,而外營合操,旣有備局行會,當以十月內擇日擧行,故敢此,仰達矣。上曰,外營合操,一體停止,可也。出擧條上命書榻敎曰,明日親試試官提學鄭民始病代,原任直提學金載瓚爲之,原任直閣南公轍病代,檢校直閣金勉柱爲之,原任直提學徐龍輔,直提學李晩秀,原任直閣金祖淳代,原任直提學鄭大容,原任直閣徐榮輔爲之。又命書榻敎曰,明日抄啓文臣,秋季朔試射時,試官原任直提學金載瓚移差代,行護軍李祖承爲之。命書傳敎曰,左承旨·右承旨·同副承旨許遞,前望單子入之,待下批牌招察任。上曰,前承旨李集斗·李泰永,令該曹口傳付軍職。出榻敎命退,諸臣以次退出。
上在昌德宮。停常參·經筵。
尹致性啓曰,明日常參·經筵,取稟。傳曰,停。
李海愚啓曰,合辭方張之時,兩司無詣臺之員,事甚未安,除在外受由未署經疏批未下外,未肅拜呈告人員,竝卽牌招,何如?傳曰,允。
以掌令許鍒,持平鄭魯榮·李垿,司諫鄭景祚,獻納丁志元牌不進罷職傳旨,傳于李海愚曰,只推。
以同副承旨李基讓牌不進罷職傳旨,傳于李海愚曰,只推,更爲牌招。
李肇源,以兵曹言啓曰,卽接西道參軍李學道牒報,則訓鍊都監所授北岳山東邊第一城廊近處,體城四間許頹圮云,令繕工監,爲先把子圍排,分授軍門,急速修築,而把守軍兵,亦令該軍門,量宜定送,限改築間嚴加守直之意,分付,何如?傳曰,允。
李肇源,以兵曹言啓曰,依下敎昨日擧行,承政院軍士房書吏張錫圭,決棍十五度,今日擧行,承政院書吏廉得範·韓守訥·金守正·白弘運·洪胤珉,藝文館書吏高應奎等,各決棍七度之意,敢啓。傳曰,知道。
李肇源,以壯勇營言啓曰,本營來冬等試射時,將官·將校各技入格優等人,別單書入之意,敢啓。傳曰,知道。
李肇源,以訓鍊都監言啓曰,都城本局分授北岳東邊第一城廊近處體城四間許頹圮處,卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,知道。
李肇源,以摠戎廳言啓曰,本廳所管北漢城堞修改事,擧條批旨內,依爲之。漢北門城役監董人,尙未論賞,必有抑鬱之歎,別單書入,可也事,命下矣。謹依批旨,乙卯年漢北門城役時,監董將官以下姓名,修別單以入之意,敢啓。傳曰,知道。
掌令申若樞啓曰,守令之職,旣所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也,何其冤也。噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此。噫,殺人者死,其律至嚴,一人猶然,況此近三十之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣,請寢李汝節定配之命,更令王府,嚴覈取服,施以當律。新除授執義申禹相,時在忠淸道韓山地,請斯速乘馹上來事,下諭。答曰,不允。下諭事依啓。
同副承旨李基讓疏曰,伏以臣,近年所蒙被殊恩異渥,傍觀者亦爲之相顧惴懍,況臣當之乎?臣實無寸勞分長,而上則乃月除歲擢,臣雖知殿下之念臣先故,不欲棄其遺裔,然於臣則倖也,非分也,災也,非福也。臣常一奉除旨,輒感泣徊徨,旣以驚恩造之罔極,旋自懼承受之匪器,夙夜憂悸,如無所容,但自念報效無地,只有奔走服勞,如在蔭班時,猶可爲絲毫自力之方,故有除輒膺,不遑他顧,果然過福之災,忽自無中而生始也,銓家施罰,繼又臺評峻發,貪籠冒恩,理必憤敗,臣固自訟之不暇,豈敢較絜於其間哉?然第於伊日回鑾之後,臣在院直,伏承口傳下敎,有事係四件事鳴冤之類,可防可施,自有該曹回啓,政院不必存拔,雖四件事外,若係民瘼及屢經呈訢者,竝爲抄啓之命,故臣只知奉承爲恭,不敢自主已見,果爲一竝抄入,初不爲左右取捨之計,伊日之事,只此而已。無論銓家與臺地,旣未知其時事勢,則責臣以生疎昏謬,臣固當受以爲謝,外此云云。雖屬情外,而事會適爾,人言自至,亦何敢費辭分疏,以爲自明之計乎?靜言思之,無往而非臣罪,尙誰尤哉?臣於日前除職時,但聞有銓罰,而未知其由。故草草短章,略陳私懇,未及承批,已蒙恩遞,繼聞有臺參,方自愧悚,不意今除旨復下,召牌荐臨,而顧臣難進之義,比日前又倍蓰矣。玆敢申暴衷情,仰瀆崇嚴。伏乞聖慈,特垂鑒察,亟遞臣新授職名,仍治臣逋慢之罪,以謝人言,以存國綱焉。臣又竊伏念臣出脚未幾,顚沛如此,今後可知,從今自靖之道,只宜懼榮畏寵,杜門斂跡,以庶幾無大過耳,倘殿下哀憐臣而欲全保之,幸自今,不復責臣以職事,屛斥退黜,使得自在於陶鎔生成之化,卽臣大願也。臣無任云云。省疏具悉。名義至嚴,嚴如鈇鉞,然後彝倫乃敍,以予因俗敷治,事事要欲方便之心,猶且念念於名義二字,二十年如一日,不敢專彼而忽此,則忽於韓孝純事,隄防威斷,豈或不及於二十年來堅定之名義乎?使之回啓者,政欲勘律也。前此七番嚴處,皆在於回啓,間又十許番勿論,緣於直以以猥拔之而然較東較西,使之回啓爲嚴隄防乎?直以猥拔,爲尊名義乎?我心之權度,卽一部麟經筆法,則何物銓堂,乃敢螮蝀於太淸,稂莠於嘉苖,使益下之人志,有轉惑之慮,漸壞之世道,有愈捏之歎,與近所云云之發揮卞明之規模,何其太相反乎?旨意之莫宣,古人猶譏有司之過,況乎閼而晦之,祕而不彰,近理而亂眞,殆若不敢斥言而歸罪承宣者然,如許銓堂,宜有規正之擧,闡明自初處分之微旨奧意,而適因坐他罪勘罷,更不抉摘處分,且聞行公之右相聞知,亦在最後云,然則今日朝象,可謂寒心乎否乎?所謂云云之規模,亦云立乎不立乎?今此更招之命,非爲爾也,所關何如,則又敢逡巡乎?兼爲一伸廉防,爾則遞差。
丁巳九月二十六日辰時,上詣春塘臺。新舊選抄啓文臣親試試射入侍時,左承旨尹致性,右副承旨魚用謙,假注書呂東植,記注官金良倜,記事官承膺祚,以次侍立訖,上具戎服,乘輿出萬八門·保定門,由明光門·靑陽門,詣春塘臺。降輿御幕次。上曰,外儀整齊,試官,率抄啓文臣行禮,可也。引儀,唱試官以下行禮,原任直提學李秉模,二提學沈煥之,原任直提學金載瓚,檢校直閣金勉柱,行護軍李祖承·李書九,兵曹參知申鳳朝,行副護軍崔光泰,以次入就拜位,行禮訖,陞殿。秉模曰,臨殿勞動,風日不和,聖體,若何?上曰,一樣矣。上曰,懸題紙入之,煥之,捧懸題紙進伏。上命書御題龍門有遺歌七言古詩押歌,懸題訖。上曰,諸文臣,知解題乎?用謙曰,有知有不知云矣。上曰,然則必次次知之矣,使於不老門內,製進,可也。又敎曰,試射先爲設行,而其中不善射者,以自不懸入,可也。用謙,跪啓宰樞執鼓,矢數執鼓。上曰,親試試官,姑退于鑄字所,以待收券,可也。秉模等姑退。上曰,軍士房代房承旨,入來,可也。賤臣承命出傳,右副承旨李海愚,進伏。試射訖,海愚,跪啓拾箭擂鼓。上曰,春等試射入格人,尙未頒賞,今番一體擧行,可也。頒賞訖,祖承等先退。上曰,應射人,以賦代詩,明日午前,在家製進,可也。仍命書賦題巴陵酒醉洞庭秋,頒乎諸文臣。敎致性曰,此題似曾有升補詩題矣。致性曰,故右相尹蓍東,初爲泮長時,以詩出此題矣。上曰,今日旣兼行親試試射,而旣有不應射之人,則使之又試此題,以代其射,而此則以門鑰爲限,可也。上還內,承史以次退出。
上在昌德宮。停常參·經筵。
魚用謙啓曰,明日常參·經筵,取稟。傳曰,停。
魚用謙啓曰,來初一日,輪對日次矣,敢稟。傳曰,當次人受點,後日次待令。
李海愚啓曰,御營廳將官來言,今日本廳軍兵,日次私習云矣,敢稟。傳曰,知道。
李海愚啓曰,大司憲·掌令一員未差,執義申禹相在外,掌令許錄,持平鄭魯榮·李垿牌招啓辭未下,監察茶時之意,敢啓,傳曰,知道。
李肇源啓曰,昨日展拜命下之後,禁·御兩營軍兵,磨鍊單子與草記來到,而不卽趁時入啓,至於經宿留置之境,職在該房,不能照管察飭,致有此前所未有之擧,臣不勝萬萬惶恐待罪之意,敢啓。傳曰,禁推。
李海愚啓曰,右承旨李肇源,禁推事,命下矣。依定式,遞差傳旨捧入之意,敢啓。傳曰,知道。
傳于尹致性曰,因憲臺許鍒之啓,開留去來事,旣下不允之批,則停連間,當有出場,而昨日詣臺臺臣,不爲傳啓,又不停啓,致使臺啓,便歸沒着落,事未前聞,而該房承旨,亦不論責,所惜者流來臺體,當該承旨禁推,詣臺臺臣罷職。
尹致性啓曰,左副承旨李海愚,禁推事,命下矣。依定式遞差傳旨捧入之意,敢啓。傳曰,知道。
傳于魚用謙曰,泮長,泮宮進,有司堂上有闕代,禮判加差,與他堂,分往左右相家,回啓狀啓,問議傳筵敎,仍令廟堂草記。
魚用謙,以弘文館言啓曰,本館上番校理臣朴吉源,以中學兼敎授,今日儒生試取事,晝仕出去之意,敢啓。傳曰,知道。
傳于尹致性曰,學製旣令昨日爲之,則今日始爲之,以晝仕草記者,此亦不遵令之一端,駭然莫甚,當該學敎授朴吉源,先遞差後禁推,待就囚,以草記公罪,考律勘放,使之還直館中學敎授中,時帶書狀及閣直印所進去人等,竝許遞,旣會之諸生,不可空還,卽令泮長,入泮試取,仍設合製然後,出去,陞試,亦令來月內畢試,計劃粘目修啓,更以陞庠事登聞其可曰紀綱乎?以此嚴飭。
以慶尙監司李亨元狀啓,謹依飭敎,守令請由,切勿許施事,傳于魚用謙曰,行會前諸道守令中,如有上來者,今日內下送後,令該曹草記。
魚用謙啓曰,因水原留守徐有隣所啓,摠廳屬始興·果川,旣已移屬外營,摠廳所在兩邑兵符左隻,令政院,收取頒下外營事,擧條啓下矣,摠廳所在兩邑兵符左隻,使之來納,自本院,定禁軍下送水原府,依例營上事摠戎使及水原留守處,下諭,何如?傳曰,允。
魚用謙啓曰,吏曹郞廳來言,承旨及臺諫有闕,政事,取稟。傳曰,明日爲之。
傳于魚用謙曰,承旨前望單子入之,待下批,待開門牌招。
承旨前望單子入之,申大顯·蔡弘遠落點。
以李海愚囚單子判付內,分揀放送爲良如敎。
兼春秋金珍恪狀啓,臣今二十一日二更量,敬奉聖諭,本月二十四日酉時量,馳到忠淸道連山縣官寺洞,傳諭于判府事金憙所住處是白乎,則以爲臣猥陳自列之章,恭俟嚴處之命,匪意史官遠臨,誕宣聖批,辭旨隆重,罪反爲榮,無狀賤臣,何以得此?隕越之餘,不勝感泣云矣。故臣旣伏承史曹判書宋煥箕處傳諭之命,轉向懷德之意,緣由爲先馳啓爲白臥乎事是良爾,詮次善啓向敎是事。踏啓字。
魚用謙,以戶曹言啓曰,時御所內各司,依定式發遣本曹正郞臣尹光心,與兵曹參知臣申鳳朝,佐郞臣金裕己,東所衛將臣李恒訥,西所衛將臣李義彬,南所衛將臣金光顯,北所衛將臣尹致宖,眼同看審,則姑無頉處之意,敢啓。傳曰,知道。
魚用謙,以備邊司言啓曰,卽見慶尙監司李亨元災實分等狀啓,則淸河等十九邑,置之尤甚,慶州等二十九邑,置之之次,聞慶等二十三邑,置之稍實,後錄諸條,竝請令廟堂,稟旨分付,仍以爲各樣災頉,另飭列邑,査櫛報來之際,自致時日之差遲,容俟槪狀之來到,應俵結數,續當指的仰稟,而之次·尤甚邑,精抄最歉面里至殘民戶,隨緩急量宜賙恤,在所不已,歲前救急,春後設賑與各該守宰,爛熟商確,次第經紀,當賑邑數所入穀物,追後陳聞爲辭矣。其一,今年穡事,一坪之內,災實相懸,無論稍實·之次·尤甚邑面里分等事也。其一,各邑舊還,沿江海邑,各年未捧未拯米太,拯劣米太,今若如例徵捧,則勢將侵及隣族,恭俟處分事也。其一,居昌等四邑還穀中,限年分捧條,在前舊還停退之時,或有竝論之例,恭俟處分事也。共一,還穀若以本色責納,則必有難辦之慮,尤甚邑尤甚之次面里,之次邑尤甚面里三分一,尤甚邑稍實面里,之次邑之次面里,稍實邑尤甚面里,四分一,之次邑稍實面里,稍實邑之次稍實面里,五分一,以相當穀,準折代捧,待明秋還作本色事也。其一,山城餉還今年分給條中,三分一輸納山倉,三分二捧留平倉事也。其一,京外徒流之類,限明秋勿定配所於尤甚·之次邑事也。其一,推奴徵債,限明秋防塞事也。今年本道分等,最難區別,而其所論列,頗有可據,依狀請施行,此等災實參錯之歲,面里分等,卽是不可已之政,亦爲依施,各邑舊還停退事,向奉筵敎,卽已行會,今無可論,各年未捧未拯米太·拯劣米太事,其所未捧,多在於沿邑被災處,特爲限明秋勿徵,居昌·比安·固城·高靈等四邑還穀,限年分捧條停退事,旣與新還稍異,此亦一體依施,至於還穀代捧,決不可輕許之事,而道內事情,恐不得不略加闊狹,所請分數,不至太濫,城餉分給條中,三分二捧留平倉事,實爲目下紓力之道,竝與尤甚·之次邑,勿定配所,推奴徵債防塞事,依狀請施行之意,分付,何如?傳曰,允。自聞癸丑還起之無異勤捧,念及嶺民,對飯不下咽,曾煩査頉之諭,且因舊伯之狀請,各邑陳處,許令降續,此二件事,俱有實效,庶可以不噎而加匙,近俗啜茗成習,而年來特却藥院日供之煎茶,區區苦心,在於爲嶺民薄自奉,凡在宣化分憂之地者,倘能以予心爲心,寧有靑山之白徵乎?且況降續之擧,望在足民足財,則又或田卒汚萊,日不闢百畝,置營邑焉用,而將使朝令,便歸欺民,不亦駭痛之甚,第又關飭道伯,書此批旨於壁間,慥慥頻頻,看作茶飯工夫,莫敢放忽,常若九重之燭照在頭上,可也。
魚用謙,以備邊司言啓曰,嶺伯狀啓,不言停退一款,可謂得體,而觀於狀啓,災形如許,則畢竟停退,當分明,及今先爲分數爲可,左右相所見,問議錄入,蠲恤前例中,甲寅諸條,卽無前之特恩,蓋以廣慈惠也。今年嶺邑之最尤甚處,民情可知,狀請外條件,卿等或有思及於便民之事,蠲恤之政乎,一體問奏事,伏承下敎矣。依下敎,分往問議,則左議政蔡濟恭,以爲雖以道啓觀之,災形如此,新還恐無準捧之勢,與其臨時停退,虛實相蒙,無寧出自特恩,先期知委,使還納之民,曉然知當納之數,似爲得宜,而至於分數,則若至四分一五分一,窮民初無實惠,奸吏益肆用奸,分數中,此若不爲擧論,便民蠲恤,恐莫大於此矣。餘外事,都在道伯與守宰,臨機闊狹之如何,自廟堂,似難遙度而硬定云,右議政李秉模,以爲歉歲蠲恤,係是特恩,而近來民情,少遇災荒,視同常例,莫重恩典,豈有前例之可言,而俯詢至此,若於最尤甚如淸河·玄風·昌寧·靈山·興海·大丘等邑,尤甚面里親還餉限三分一停退,其餘勿論。此外則各宮房各軍門·各衙門火稅及畓摠,無論三等邑,從實執卜,似爲實惠,而旣非通一道大無,則有不敢直爲仰請云矣,敢啓。傳曰,知道。與其後時,豈若先期發令之爲勝,新還當捧中最甚處三分一停退,其餘雖於眞箇稍實處,豈無豐乞,一竝付之道臣,隨其民情,量宜停退,如是下敎者,一付之道伯,欲觀擧行之何如也?其實意在實惠之欲爲下究,而火稅屯畓輕歉事,依右相議,施行事行會,奴貢米布錢,義僧畓錢,難捧處,亦爲停退事,分付,可也。
李海愚,以禁衛營言啓曰,依定式,臣有大,進詣南壇,奉審摘奸,則壇上與階砌紅箭內外,俱爲無頉,所植松木,漸就茂密,而禁樵禁松守護等節,另加申飭之意,敢啓。傳曰,知道。
李海愚,以義禁府言啓曰,時囚罪人朴吉源,待就囚,以草記公罪,考律勘放,使之還直館中事,命下矣。朴吉源傳旨內,學製,旣令昨日爲之,則今日始爲之,以晝仕草記者,此亦不遵令之一端,駭然莫甚,推考,罪取考律文,則大明律制書有違條有曰,凡奉制書,有所施行而違者,杖一百,矣朴吉源,杖一百,以公罪收續放送之意,敢啓。傳曰,知道。如有功議,各減一等,可也。
行大司憲李秉鼎疏曰,伏以臣,猥叨匪分之職,實無進身之望,慶節起居,跛躄皆起,而臣獨未克趨參,義分都虧,日事違傲,罪處冞積,迺者賓對有命,喉院請牌,而飭敎截嚴,恩召荐降,蠢動無路,一味坐違,惶隕悸恐,罔知攸措。噫,臣身非臣有也。伏惟我殿下,愍臣孤立,憐臣信心,默運造化,曲加陶鎔,俾得以致位崇顯,歷揚華要,臣之頂踵毛髮,皆聖上賜也,臣方仰戴再造之渥,俯激一死之願,雖湯火而不辭,豈夷險之暇擇,第玆風憲之長,爲任不輕,近年以來,其選尤峻,決非如臣譾劣所可堪承,九行刀割,抑臣尤有所萬萬慙惶于中者,臣雖狂愚顚妄,百無一當,而惟是矢心藉手以事吾君者,只是明義理嚴隄防而已。筵奏疏籲,有懷輒陳,不嫌其出位,不憚其煩聽者,斷斷此心,天鑑庶燭,而今叨可言之地,反無一言之效,夷考從前之秉執,則太半乖盩,一切矛盾,臣雖欲銜恩畏義,抗顔冒膺,其奈愧初心而失素守何哉?至若臣之區區情理,無容臣更事煩瀆,而顧臣老母,近因日候乍涼,素患關格之症,挾感添篤,臣方左右扷將,一倍煎悶,離捨供職,尤無可論,玆敢略控至懇,仰瀆崇聽。伏惟聖慈,天地父母,諒臣不稱之實,察臣難强之私,將臣本兼諸任,竝行鐫改,仍命選部,刊臣姓名於憲長之望,以重官方,以便救護,千萬幸甚,臣無仕云云。答曰,省疏具悉。設有可從而不從者,因此欲爲處義,則卿外他人,自以爲力能回聽,而挺身出脚者,果孰爲之,卿之言之固容易,使他人易地,皆效卿尤,則都憲一窠,無異於無,而都憲若此,則諫長若此,諫長若此,則諸臺當若此,若此不已,兩司將有行公之人乎?事體不容若此,卿則驪州牧使除授,時仕牧使,令該曹,遞付京職,係是外補,事當當日下送,而疏中請懇,許令過由限辭朝。
行都承旨李城輔疏曰,伏以臣,祗奉聖批,十行絲綸,愈益隆摯,以秋涼已久,至有必欲致之勤敎,侈以喉院之除,申以馹召之命,又降別諭,特加鄭重,有非賤臣所敢冒膺,惝怳戰慄,精爽飛越,不知所以自措也。竊伏聞元子宮講席日開,睿學日進,旣畢小學,將繼他書,誠爲國家莫大之慶也。臣久帶宮銜,延頸益切,每瞻望五雲,若將昵侍玉質,仰聆誦讀之音,而情病所拘,奔趨莫遂,徊徨戀鬱,不能自已,仍念銀臺之長,職淸任重,自非文纓峻望,未易承當,雖以列朝優禮遺逸之盛擧,若此恩命,曾所罕聞,況以如臣賤陋,豈容擬議,而十數日之中,特旨連疊,殊榮相續,皆出於拔例寵異之德音,臣顧何以對揚萬一乎?恭惟我聖上,陶鑄一世,培養人材之至意,如天地之化,雲行雨施,萬品咸亨,欲使人人感發興起,皆以儒學相勉,而若臣則竊以欺天重戾,無路自解,惶愧添疾,殆成棄物,卽此情實,四方相傳,以爲千萬無似,濫猥至此,從事經術,誠可爲恥云爾,則一介微臣之榮顯,豈不大有妨於聖朝作成之化哉?此臣所以上爲朝廷,祈收誤恩,而非徒出於私分之不敢當也。臣旣不能操心制行,以贖欺謾之辜,又不能殫誠竭力,以效涓埃之報,徒辱勤召,永負隆私,爲臣如此,宜在罔赦,尙何敢爲雍容辭遜之語,仰瀆崇嚴之聽也。惟是所叨諸職,皆甚緊重,有不容一日瘝曠,玆敢號籲於天地父母之前。伏乞聖明,俯垂鑑察,亟解臣職,仍治臣罪,以嚴義分,以昭憲章,不勝幸甚,臣無任云云。答曰,省疏具悉。知申新命,豈欲侈其銜也,別諭催召,企竚冞勤,及見來上之牘,無意於出脚,依舊是惟允除旨前巽辭,憲任講官,孰非緊重,而視見帶夙夜出納之所掌,自有劇閑之別,而緣卿一味恂恂,省中啓板旁邊,久曠尙書長席,所關國體,亦屬非細,卿須幡然而馹至,仍參各房持公事入侍。仍傳曰,此批答,下諭于知申。
上在昌德宮。停常參·經筵。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹致性啓曰,明日常參·經筵,取稟。傳曰,停。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李海愚啓曰,合辭方張之時,兩司無詣臺之員,事甚未安,除在外疏批未下未署經外,未肅拜呈告人員,竝卽牌招,何如?傳曰,允。
傳于尹致性曰,左承旨入侍。
傳于李海愚曰,右承旨入侍。
傳于李海愚曰,大臣·備局堂上引見。
以左副承旨蔡弘遠牌不進罷職傳旨,傳于李海愚曰,只推,更爲牌招。
注書金履永定配,代以金熙洛爲假注書。
尹致性啓曰,吏曹郞廳來言,政事明日爲之事命下,而判書宋煥箕在外,參判徐邁修病不來,參議未差,不得開政云,參判徐邁修,卽爲牌招,何如?傳曰,允。參議亦爲牌招。
傳于李海愚曰,吏曹參議前望單子入之。
吏曹參議前望單子入之,魚用謙落㸃。
尹致性啓曰,吏曹參判徐邁修,參議魚用謙牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判更卽牌招,何如?傳曰,允。
尹致性啓曰,吏曹參判徐邁修,再牌不進推考傳旨,今方捧入,而開政命下之後,連事違召,不卽擧行,事極未安,所當更請牌招,而係是一日三牌,何以爲之?敢稟。傳曰,參判實病,果難行政云,參議未差之代,前望單子入之,待下批牌招開政。
吏曹參議前望單子入之,蔡弘遠落點。
申大顯啓曰,臣與左副承旨蔡弘遠伴直矣,纔已移職,伴直無人,右副承旨李海愚,卽爲牌招,何如?傳曰,允。
以司諫鄭景祚,獻納丁志元,持平李垿牌不進罷職傳旨,傳于李海愚曰,衆所共知情病云,許遞,今政差出。
有政。吏批,判書宋煥箕在外,參判徐邁修病,參議蔡弘遠,左副承旨尹致性進。啓曰,判書宋煥箕在外未肅拜,參判徐邁修牌招不進,小臣獨政未安,何以爲之?敢稟。傳曰,只出緊任。以李書九·姜彝正·兪漢寧爲承旨,韓用鐸爲司諫,洪受浩爲掌令,崔禧延爲持平,洪秀晩爲獻納,閔台爀爲刑曹參判,金頤柱爲知春秋,李益運爲同經筵,金載瓚爲藝文提學,李時秀爲觀象提調,閔致載爲吏曹正郞,李仁行爲禁府都事,李顯默爲中學敎授,柳相祚爲東學敎授,李遇濟爲南學敎授,鄭東觀爲西學敎授,學正呂榮徽·崔鳳和,以上竝單付,前府使趙光鉉,今加嘉善加資事承傳。
兵批,判書李祖源進,參判柳誼,參議李文會病,參知申鳳朝,右副承旨李海愚進。以金爔爲副摠營,具縉爲宣傳官,李厚坤爲晉州營將,判府事金文淳,僉知李寅植·李景彬,護軍申耆,副護軍李基讓·李運昌,副司直宋翼孝·高宅謙·柳相祚,副司果韓光植,以上竝單付。
以大司憲望筒,傳于尹致性曰,前望單子入之。
大司憲前望單子入之,李城輔落點。
禁府啓目,漢城前判官柳肅之矣,本府議啓,帳籍之設廳修正,法意甚重,而身爲該郞,不能預先檢束,至有該吏,潛自偸取倩書失火之擧,事極駭然。不可以未參會同,移職於書役之前,有所寬恕,以此照律罪,杖八十收贖,告身盡行追奪,徒二年定配,私罪奉敎,聞其事實,當初現告,可謂誤捧,該郞拿處,該堂推考,外職雖已出代,不可無故作散,放送後實職如有窠,口傳單付事,分付該曹爲良如敎。
傳于李海愚曰,左承旨許遞,今日政差出,待下批待開門牌招。
李海愚啓曰,臣與左承旨申大顯伴直矣,纔已許遞,伴直無人,右承旨尹致性,所當牌招,而拘於廳規,不得請牌,何以爲之?敢稟傳曰牌招。
尹致性,以吏曹言啓曰,慶尙監司李亨元,守令中請由之切勿許施事,祗受狀啓判付內,行會前諸道守令中,如有上來者,今日內下送後,令該曹草記事,命下矣。三陟府使兪漢雋,漣川縣監洪勉謙,纔已催促下送,而平壤庶尹洪樂正處,其親病輕重,更爲詳問,則以爲宿症沈淹,時月之內,萬無離捨之望云,親病旣如是沈篤,則不可强令赴任,改差,何如?傳曰,允。
吏批,再政。啓曰,平壤府庶尹,今當差出,而本府以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。以尹光濩爲平壤庶尹,姜彝正爲承旨,社稷令單柳肅之。
傳于尹致性曰,此時兩南尤甚邑守令,何可遷轉乎,無論散政都政,勿爲移擬事,分付,湖南分等狀啓,姑未上來,觀於狀啓可知,而海西亦然,該道尤甚邑,依兩南例,亦勿移擬事,亦爲分付。
李海愚啓曰,新除授獻納洪秀晩,旣在闕中,謂有情勢,不爲肅謝,直爲出去,事甚未安,推考警責,何如?傳曰,允。
掌令許鍒啓曰,臣賦性昏愚,言議巽軟,本不合於淸朝耳目之任,而向於賓對,自多生疎,率爾陳啓,昨伏見傳敎下者,則以詣臺臺臣,停連間,不爲擧論事,至有承宣禁推僚臺罷職之命,此莫非臣奏對屑越,壞損臺體之致,惶懍震懼,靡所容措,以此情地,臣何敢一刻晏然於臺次乎?請命遞斥臣職。答曰,臺體貴在寧激無渝,則非欲遂非,宜懋不撓,來避何爲,似緣生疎,勿辭,亦勿退待。
大司諫成鼎鎭,應敎鄭東榦,掌令許鍒,持平鄭魯榮,校理朴吉源·韓致應,副校理洪樂游·金近淳,修撰洪秀晩啓曰,請寢罪人鄭致達妻出置城外之命,依前還發配所,亟令王府,快正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典,措辭見上一行刀割。答曰,不允。
大司諫成鼎鎭,掌令許鍒,持平鄭魯榮啓曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔,連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。措辭見上請承款後,物故罪人九宗,亟施孥籍之典。答曰,不允。
掌令許鍒,持平鄭魯榮啓曰,請寢李汝莭定配之命,更令王府,嚴覈取服,施以當律。答曰,不允。
尹致性,以吏曹言啓曰,今此宗廟冬享大祭薦俎官,以前參議魚用謙塡差矣,方在罷散中,不得已以刑曹參議李義綱,更爲塡差之意,敢啓。傳曰,旣受誓戒,何可換差乎?敍用,令該曹口傳付軍職,可也。
李海愚,以兵曹言啓曰,依下敎,承政院都使令朱得星,快棍五度後,出付畿營之意,敢啓。傳曰,知道。
李海愚,以備邊司言啓曰,關西先運襦衣二百四十四領,紙衣二百六十五領,照數捧上稱量,綿品紙品,亦爲看審後,仍爲監封,逢授於齎去禁軍,沿路輸運及本道頒給等節,各別惕念事,措辭關飭之意,敢啓。傳曰,知道。
李海愚,以義禁府言啓曰,直提學李晩秀所啓,批旨內,其時禮曹判堂,捧現告勘以違越受敎之律事,分付該府事,命下矣。當該禮曹前判書閔鍾顯,今方待命拿囚,而取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。閔鍾顯,杖一百收贖,告身盡行追奪,放送之意,敢啓。傳曰,知道。區別功議公罪勘放,可也。
李海愚,以義禁府言啓曰,注書金履永,遠地定配事,承傳啓下矣。金履永,咸鏡道慶興府,遠地定配,而以承傳內辭意,具罪目依例發遣府羅將,押送配所,何如?傳曰,允。
李海愚,以義禁府言啓曰,朴吉源杖一百,以公罪收贖放送事,草記批旨內,知道,如有功議,各減一等可也事,命下矣。朴吉源十三代祖訔,佐命功臣云,功減一等,杖九十,以公罪收贖之意,敢啓。傳曰,知道。
禁府照目,前承旨李肇源矣,傳旨內,展拜命下之後,禁·御兩營軍兵磨鍊單子,與草記來到,而不卽趁時入啓,至於經宿留置之境,職在該房,不能照管察飭,致有此前所未有之擧,推考罪,杖八十收贖,奪告身三等,私罪奉敎,伊時承牌晩到,則容有可恕,考律區別功議,以公罪勘放後,草記爲良如敎。
李海愚,以義禁府言啓曰,時囚罪人李肇源,杖八十收贖,奪告身三等,照律公事判付內,區別公議,以公罪勘放後,草記事,命下矣。李肇源,杖八十以公罪收贖,而其十代祖石亨,佐理功臣云,功減一等,杖七十,以公罪收贖放送之意,敢啓。傳曰,知道。
行大護軍李敬懋疏曰,伏以臣,伏見邸報,因諫長疏辭,有西南尤甚邑,陞戶退限之命矣,當海·嶺歉荒之時,軫軍民資裝之弊,道狀未徹,特恩先加,德音所被,孰不感頌,而第伏念陞戶法意,自來嚴重,雖或有遇荒停退之例,若非通一路大無之歲,初不議到,則其難其愼,類如許矣。且況抄上之法,卽式年應行之規,非邑邑皆爲之事,捨尤甚之邑,除至殘之戶,而取樂土富民依例徵召,揆之事理,少無礙掣,似此平年,一有闊狹,後弊所關,亦云非細,玆敢不避猥越之誅,略效執藝之義。伏乞聖明,特寢成命,以重軍政,仍治臣瀆撓之罪,以昭法綱,不勝大願,臣無任云云。答曰,省疏具悉。令廟堂稟處。
兵曹口傳政事,副護軍單魚用謙。
丁巳九月二十八日辰時,上御重熙堂。左承旨·右承旨入侍時,行左承旨申大顯,右承旨尹致性,記事官金履永,記注官金良倜,記事官吳泰曾,以次進伏訖。上命書傳敎曰,嶺南民事,有詢問者,肄儀後,次對來會。仍命退,承史以次退出。
丁巳九月二十八日辰時,上御誠正閣。大臣·備局堂上引見入侍時,行左承旨申大顯,右承旨尹致性,記事官金履永,事變假注書宋應圭,記注官金良倜,記事官吳泰曾,右議政李秉模,兼戶曹判書金華鎭,行上護軍金文淳,禮曹判書李時秀,兵曹判書李祖源,刑曹判書趙尙鎭,行護軍李漢豐·徐龍輔·李書九,漢城右尹李益運,大司諫成鼎鎭,校理朴吉源,以次進伏訖。秉模曰,朝日頗寒,聖體,若何?寢睡·水刺之節,亦何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。上曰,卿於肄儀罷後來會乎?秉模曰,肄儀則順成矣。上曰,以嶺伯狀啓草記判下者,已爲行會乎?秉模曰,姑未行會矣。上曰,三分一之說固好矣,而近年以來,又有停退外,當捧條中未捧名色,此是從前所無者,嶺南之新還當捧數爻,未知爲幾許,而旣以三分一,分數停退,則歲未又何敢以未捧之說,登聞乎?民隱雖不可不軫,而朝令亦不可不信,先自廟堂,嚴飭道臣,道臣操切守令,以爲實惠下究之地好矣。至於嶺伯身布代捧之請,分數太過,至有五分一六分一之說,零零瑣瑣,莫此爲甚,設使折半代捧,半疋之布,無以連成一疋,況分之又分,等數太多,則其所代納,輒有尺寸之加捧,故其實則反使吏緣爲奸,民不知惠矣。無論還米與身布,其所分數停代,朝廷責之廟堂,廟堂責之道伯,只許其量宜爲之,則道伯豈敢爲過濫之請,廟堂亦豈無遙度之方乎?秉模曰,臣於閤外,亦與諸宰相議,而今若以特敎,委之道臣,則似勝於分數之先爲局定矣。上曰,分數一定,則外邑,不問民勢之緩急,皆以此分數,先爲準限,必有虛實相蒙之患矣,蓋諸邑豐歉,各自不同,其最甚處,則雖以三分一爲定,而其中亦必有稍實·尤甚之別,稍實者,不必準此分數,而尤甚者,稍過分數,亦無所不可,其餘詣邑,皆當以此爲例,此所以使監司量宜爲之,而批旨中,亦不稱稍實·尤甚邑下一處字者,亦欲使領會此意也。昨見備局跋尾中,隨宜加減等句語,雖因筵敎,有所云云。而此或以私書,議於道伯則,可也。登諸跋尾,而爲行會則似或如何矣。秉模曰,以此行會,則似或錯認,以折半停退,跋尾中,刪此句語好矣。上敎華鎭曰,嶺南新還停退之事,卿意以爲如何?華鎭曰,嶺伯年分,頗爲精詳,而七十餘州豐歉不齊,則各隨其年事民力,參互闊狹,卽道伯之責也,量宜之敎,誠爲允當矣,今雖許其量宜爲之,而道伯之酌量,似不敢過於廟堂裁定之分數矣。上曰,向於甲寅年,湖南,亦有付道臣闊狹之事矣。書九曰,尤甚邑加停退時,果有使道臣,量宜擧行之命矣。上曰,今於嶺南,亦用此例,而其在尊朝廷之道,不必屑屑於分數之末矣。上曰,湖南則年事何如云耶?舊完伯,似有所聞矣。書九曰,右沿則果未免歉,而近日所聞,比之初秋,稍過矣。上曰,嶺伯狀本中,只稱身布,而奴貢一條,似不擧論,義僧番錢,亦非邑邑皆有者,不無見漏於停代之慮,故昨日批旨中,別爲擧論矣。且最可矜憐者,米保是已,禁·御兩營保,皆在近地,嶺南則似無之矣,諸宰中有詳知者否?華鎭曰,嶺南則元無禁·御保米矣。漢豐曰,嶺南則無之,而湖南則有之矣。上曰,有司堂上,抄出湖南保米條,以待湖南年分狀來到,可也。上敎華鎭曰,木代錢三萬兩,向筵旣許之矣,今將取用乎?華鎭曰,此亦未滿三萬之數,而乃二萬五千兩矣。上曰,本營所用,雖升合之穀,尺寸之木,必欲給代,故有木代錢之名,而今年則在戶曹,可謂公得矣,至於嶺南五千石,將何以爲之乎?穀簿之漸縮,實不成說,別營之補縮,事面已極如何,而穀多邑作錢,又不成事理,向筵旣已論之,而蓄儲漸竭,豈不可悶乎?此皆近年創例之事也,戶曹若有昔無今有之名色,如向來靑衣靑巾之類,卿須量其事勢,雖一竝除之,未爲不,可也。華鎭曰,罅隙甚多,補苴無路,誠爲悶事矣。上曰,先朝恤民之德,至矣盡矣,猶於元定之價,一贏一縮,必以爲不可屢改,至於金價一分五錢外,不許其增加,亦可仰節省之聖意也。華鎭曰,各貢物之增加諸條,今不知其幾何?而若或遽然減削,則必將群起而怨矣。上曰,朝廷事,當先看事面,後論利害,蓋今人,皆是措大眼孔,但知目前之利,而初無經遠之謨,如穀多邑作錢之類,曾不十年,宿儲一空矣,予則以爲還耗之自京取用,已涉苟且,委之守宰,以爲養廉之方,豈不誠美矣乎?近來關西邊鎭之給代,歲爲六千石,而亦或有名無實,戶斂之弊,安知其盡祛乎?秉模曰,江邊諸邑中,江界之鎭堡,給代偏多,故穀簿原數漸縮云矣。上曰,財賦之不理,由於守宰之不擇,守宰之不擇,由於仕路淆雜,雖以兵批之政論之,以久勤而出鎭,以取才而筮仕,初無一窠之擇人而任者,則乘障之任,豈可責之於久勤取才之類乎?自唐以前,已有身言書判之取人,則此猶足爲鑑衡之區別,而今雖不可復行,此亦由於兵判之不能大更張矣。故相李性源,爲兵判時,初當都政,見窠皆騎士之當次,而適見騎士逾濫之習,其政多窠,騎士無一人參擬者,亦可見其剛斷處矣。上曰,左副承旨入侍。出榻敎應圭,承命出傳,左副承旨蔡弘遠進伏。上曰,次對爲之。秉模曰,別無稟奏之事矣,向以統制使漂船直送事,有違年前定式之故,査稟事下敎矣,卽伏見査報,則以爲年前受敎,該閫無行會之事,故只遵舊例爲之云,而雖無行會,昨年湖南狀啓判付中,有不待回下,直爲發送之命,自湖閫,必當移報統營安敢曰不知乎?上曰,定式之事,若不行會,則責在備局矣。秉模曰,湖南判付中,無定式二字矣。上曰,年前似有定式之事,詳考謄錄後,更爲稟處,可也。秉模曰,昨伏見承旨疏批,臣亦不勝惶悚,而至於不敢斥言,歸罪於承宣等句語,恐或辭敎之過中,而前吏判,豈不萬萬震懍乎?上曰,在卿,有何惶悚之端乎?大抵自古及今,各有一世之規模,至於義理二字,天地之經緯也,日月之昭明也,其所以明之之道,惟在人而亦各隨其時也,布衣而權重,則一士之言,有關興亡,宰相而權重,則三公之責,身佩安危,抑君綱在上,摠覽權機,則惟一聽於天,順則而已矣,今則所謂上氣症,而威福在辟,人不敢踰閑,則亦予之所遇之時,然也,雖於向日宰臣李書九有司之處義也。惟恐其防範之或逾,至有辭敎之略費,而其時二提學,坐處稍遠,不能諦聽。故筵席奏語,初旣不審,章疏自明,晩又張皇,自外面觀之,則二提學事,雖似前後之橫決,而其實則特明其師道之在上而率敎之在下而已。本心則無他,而但不知今時之規模而然矣,予自以爲半生學力,在明天理正人心一部獜經,眷眷在心,此亦如傷虎者之畏虎,事關名義,則惟恐隄防之不嚴矣。今番李基讓之拔望,所關果如何?韓孝純之得罪名義,而今其後孫,乃敢輦路號籲,則直以猥拔,置之不問可乎,付之有司,繩以重律可乎?前後此籲,不啻十許度,而今番之特使啓下,意蓋有在,今者閔鍾顯,乃反以當該承宣,遽然拔望者,豈不萬萬可駭乎?固知其人之自來荏弱,雖下於此之事,不敢有爲者,而今忽此擧,孰主張是,自古國家,自有一時之委任,故戚里用事,固一時也,賢士助理,亦一時也。與其左戚而右賢,無寧左賢而右戚,故予自臨御以來,無一戚里之干政,所與共理者,惟卿等,而冢宰之職,冠於六卿,則凡有事爲,與大臣相議,以定其可否,然後斯可謂公議,而今番李基讓之事,卿旣不知,又無人與聞者,而獨閔鍾顯挺身爲之乎?其爲吏判,亦屢矣,而何嘗以激濁揚淸底事,作爲已任者耶?或有言其乃家人故,尤嚴於此義理云,而予之所惜,亦爲其乃家人也。若或有承宣輩過去之言,而認以爲出入近密,不敢不從則如是而可謂朝廷規模乎?此非爲一基讓地也,在昔郭公所以亡,亦惟在於善善而不能擧,惡惡而不能去,則此等處,須用斬釘截鐵之法,然後威柄庶不下移,大綱有所先立矣。夫子爲魯司寇,誅亂政大夫少正卯,從政七日,遽加兩觀之誅者,只爲其政柄之敢撓也。朱子云掩耳偸鈴,厥罪爲大,偸鈴固是罪也,而掩耳之罪尤大者,蓋爲知而故犯之必無肆赦也。詩云勉勉我王,紀綱四方,一世之維持,惟綱紀是賴,則今日朝廷,可謂有綱紀乎?無綱紀乎?大抵義理是處,明如日月,雖小於日月之星絡躔度,亦皆有經緯之可別,則扶植義理,予豈或緩,但惜前吏判之不知今日規模之爲如何也?秉模曰,前吏判事,誠甚慨然,聖敎允當,而至於李基讓疏批中,下款辭敎,實是人臣之所不敢聞者矣。上曰,改其句語,亦何所難。上曰,予於昨日,見兵曹草記,有大駭者存,其人則至鄙賤也,其事則至微細也,而事有閔係,雖小亦大,偶緣政院擧行之不善,使兵曹,棍治都隷矣,及見兵曹草記,則乃朱得惺爲名漢也,此漢,卽丁酉年海根獄事時,亦以都隷,出付捕廳者也,在渠則無或其冤罹,而到今二十餘年之後,容易復屬於院隷之籍者,豈不大可驚駭乎?秉模曰,人之鄙賤姑無論,其所關係,乃明義錄第一義也,誠不勝萬萬驚愕,而院隷黜陟,專在注書,當該注書,臣固當請罪,而亦似有臺論矣。上曰,何必如是,方長不折,古亦有語矣,二十年前下隷之事,注書豈能詳其事實,無論如此如彼,初旣啓下罪人,而二十年不復者,遽使立役於院屬,烏得無罪乎?此以應製上之下,賜第者,而乃父曾爲宮官時,知其爲醇謹人,予以爲食報之理在此矣。秉模曰,臣亦稔聞其人,而精於經義,優於文學云矣。上曰,近見其抄啓諸作,文學則足用矣。秉模曰,當該注書,邊遠定配,恐不可已也。上命書榻敎曰,當該實注書,遠地定配。履永退出,假注書呂東植進伏。上曰,下番翰林,稱爲闕驕者,古語也,一過政廳,苟有一言,銓官不敢不從,此豈翰林之能,然亦一時規模之使然矣,翰林之言,不敢違越者,自是一時之規模也,翰林之言,聽若不聞者,亦是一時之規模也,翰林之名,前後雖同,而其實之隨時以變者,何異於銓郞之古爲極選,而今爲例擬,亦至有假郞廳乎?此莫非一代之規模,自有所不同也。今人識得今日之規模者,蓋亦鮮矣。秉模曰,聖明在上,綱紀有主,而只緣群下之見識不明,不得其闡明之道,故世道有靡定之歎矣,方今老成無人,矜式無地,比如身體之不仁,閼而不通,如臣者,才智俱下,旣不足以贊襄聖德,而亦無知鑑,又不得以人事君,我國家科目用人,故朝廷之上,見無超拔之才,而才固不借於異代,則苟求其人,山林嚴穴之中,安知無隱晦之士,出而佐從欲之治者哉?臣每以是憂歎,而誠不知攸爲矣。上曰,臺諫進前。鼎鎭進伏。上曰,啓辭只擧末端,可也。鼎鎭曰,請金甲島爲奴罪人克觀,更令王府,嚴鞫得情,夬正王法。上曰,不允。出擧條鼎鎭曰,請逆賊尙魯,亟施孥戮之典。上曰,不允。出擧條鼎鎭曰,請亟寢秋曹罪人柳師文放釋之命,仍令王府,設鞫嚴問,夬正典刑。上曰,亟停勿煩。出擧條上曰,柳肅之,以京兆郞事,今方在囚矣,帳籍旣有所重,故當初處分,不得不然,而謬例旣久,郞廳何以覺知,況柳肅之,則只參於京兆設廳之會座,而仍赴外邑者乎?合有參恕之道矣。秉模曰,誠然矣。命退,諸臣以次退出。
上在昌德宮。停常參·經筵。
藥房提調臣李時秀,左副承旨臣尹致性啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
兪漢寧啓曰,明日常參·經筵,取稟。傳曰,停。
姜彝正啓曰,合辭方張之時,諫院無詣臺之員,事甚未安,除在外未署經疏批未下外,未肅拜呈告人員,竝卽牌招,何如?傳曰,允。
李海愚啓曰,訓鍊大將李敬懋,以掃墳事,始興地今方出去矣,所佩命召,來請還納,何以爲之?而將兵之任,不可一刻無摠察之人,何以爲之?敢稟。傳曰,仍佩往來,往來間,壯勇大將兼察,牌招聽傳敎。
傳于兪漢寧曰,諸承旨,持公事入侍。
傳于尹致性曰,左承旨入侍。
傳于李海愚曰,右副承旨入侍。
兪漢寧啓曰,吏曹郞廳來言,承旨有闕,政事,取稟。傳曰,當日爲之。
兪漢寧,以弘文館言啓曰,臣與修撰洪秀晩伴直矣,移拜獻納,修撰趙德潤,副修撰宋祥濂,俱在外,修撰一員,副修撰一員未差,本館下番闕直,事甚未安,應敎鄭東榦,校理韓致應,副校理金近淳·洪樂游,竝卽牌招,以爲推移姑降入直之地,何如?傳曰,允。
以應敎鄭東榦,校理韓致應,副校理金近淳·洪樂游牌不進罷職傳旨,傳于兪漢寧曰,只推。
兪漢寧,以弘文館言啓曰,本館下番闕直,事甚未安,今日政新除授玉堂,待下批牌招入直,何如?傳曰,允。
兪漢寧,以吏曹言啓曰,新除授平壤府庶尹尹光濩呈狀內,矣身八耋偏母,素抱貞疾,近當初寒,挾感添苦,而矣身終鮮兄弟,藥餌調將,依靠無人,目下離捨,旣無其路,千里將往,亦非可論,促敎之下,萬無登途之望,卽爲入啓遞罷云,其親病旣如是沈篤,則有難强令赴任,改差,何如?傳曰,允。本職如已出代,待窠調用,庶尹之代,今日政差出,待下批,明日辭朝,可也。
有政。吏批,判書宋煥箕在外未肅拜,參判徐邁修病,參議蔡弘遠,同副承旨兪漢寧進。啓曰,判書宋煥箕在外未肅拜,參判徐邁修病不來,小臣獨政未安,何以爲之?敢稟。傳曰,只出緊任。以趙鎭寬爲承旨,柳相祚爲修撰,宋翼孝爲副修撰,柳畊爲宗簿正,廣興守金基厚,司䆃僉正趙鎭完相換,任希厚爲平壤庶尹。
兵批,判書李祖源,參判柳誼,參議李文會病,參知申鳳朝進,右副承旨李海愚進。護軍申大顯,副護軍李肇源·洪範五,副司直鄭景祚·丁志元·李垿,副司果鄭東觀,以上竝單付。
以慶尙監司李亨元狀啓,朔膳袖子,無路充數,莫重進上,不得以本色封進,不勝惶恐待罪事,傳于兪漢寧曰,勿待罪事,回諭。
持平崔禧延啓曰,請寢李汝莭定配之命,更令王府,嚴覈取服,施以當律。新除授大司憲李城輔,時在京畿驪州地,司諫院司諫韓用鐸時在江原道原州地,請竝斯速乘馹上來事,下諭。答曰,不允。下諭事依啓。
李海愚,以備邊司言啓曰,卽見全羅監司李得臣狀啓,則以爲來十一月當禁衛軍上番時,兵使之親點上送,自是令甲,而自兵營,距益山,半千里之遠,往來廚傳,爲弊不些,況今歉歲,沿路災民之奔走把役,實爲可悶禁衛軍點送一款,以益山附近營將,代行事,請令廟堂,稟旨分付矣。帥臣往來,其弊不些,雖在常年,宜所軫念,依狀請以附近營將代行之意,分付,何如?傳曰,允。
李海愚,以備邊司言啓曰,卽見忠淸監司韓用和報備局辭緣,則以爲本道雙樹·安興兩山城餉穀移轉分俵,所在各邑,或被災尤甚,或穀簿最少,今若盡數責納於城倉,則來春接濟,實有難繼之歎,而遠地運輸,爲弊不些,依昨年再昨年已例,三分一則趁今還納於城倉,三分二則姑爲捧留於邑倉,以爲待明秋畢納爲辭矣。城餉體重,雖不敢直請於年分狀啓,當納各邑,亦多被災,兩年已例,各有可據,依所報施行事,分付,何如?傳曰,允。至於雙樹山城餉穀,年前筵敎之外,法意又自別,近來典守之方,不若古,惟在卿等時時察飭之如何,若以城餉爲體重,不爲狀請,只爲報司其可曰知體重乎?該道道臣推考,此後城餉去就,若非疏請,或狀請,毋得許施,以此意,關飭守·摠營及諸道,可也。
李海愚,以備邊司言啓曰,卽見忠淸監司韓用和災實分等狀啓,則恩津等九邑,置之尤甚,連山等十七邑鎭,置之之次,洪州等二十九邑,置之稍實,仍以爲事目災一千七十結外,不足災八千七百二十七結七十二負八束,特令加劃,後錄諸條,竝請令廟堂,稟旨分付,尤甚恩津等九邑,稍待冬深春開,隨其民勢緩急,營邑相議方便,接濟之道,從當觀勢追後論啓爲辭矣。其一,三軍門保米及樂工保米,尤甚邑限折半,以錢代捧事也。其一,牙山貢津倉所屬七邑大同米裝載,依前擧行事也。其一,尤甚邑,限明秋勿定配所事也。其一,推奴徵債,限明秋防塞事也,本道年事,雖優於兩南,不可謂均登,分等依狀請施行,加請災結之至於八千七百二十餘結,太過所料,地部事目災一千七十結外,加劃三千九百三十結,以準五千結之數,則本道畓摠,不過爲六萬餘結,以此五千結之數,酌量均俵,設有如干流來舊頉,恐無不足之慮,以此分付,三軍門保米及樂工保米,尤甚邑折半代錢事,保米之弊,悉入俯燭,而別般矯救之前,輒許代錢,亦多窒礙不便之端,且異於通一道大無之年,置之,向以保米濫捧事,該營將臣,至被重譴,則外邑收捧之節,另加操切,然後京營精捧之效,始可下究,以此嚴飭,貢津倉所屬七邑大同米,勿與該倉田稅,同時裝載事,已成近例,竝與尤甚邑勿定配所,推奴徵債,限明秋防塞事,依狀請施行,何如?傳曰,允。尤甚邑各色保米,折半代錢事可矜,豈比於還民,依狀請許施,可也。
姜彝正,以義禁府言啓曰,閔鍾顯杖一百收贖,告身盡行追奪,照律草記批旨內,區別功議,公罪勘放可也事,命下矣。閔鍾顯杖一百,以公罪收贖,而其高祖維重,保社原從功臣,驪陽府院君五寸親云,功議各減一等,杖八十,以公罪收贖之意,敢啓。傳曰,知道。
姜彝正,以義禁府言啓曰,漢城府前判官柳肅之,照律公事判付內,聞其事實,當初現告,可謂誤捧,該郞拿處事,命下矣。當該漢城府主簿李義祿,今方待命,拿囚之意,敢啓。傳曰,分揀放送。
丁巳九月二十九日辰時,上御誠正閣。藥房入診,諸承旨持公事同爲入侍時,藥房提調李時秀,副提調姜彝正,行左承旨李書九,左副承旨尹致性,右副承旨李海愚,同副承旨兪漢寧,假注書金熙洛·呂東植,記注官金良倜,記事官吳泰曾,檢校直閣金勉柱,醫官柳光翼·金孝儉,李周憲·朴春源·李惟鑑·吳仁豐·丁希泰,以次進伏訖。時秀曰,日候過涼,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,醫官待令,入診,何如?上曰,置之。上曰,傳香承旨,馳詣宗廟·景慕宮,奉審摘奸以來。出榻敎上曰,司饔僉正爲誰,與金基厚相換,使之入直,可也。上曰,柳光翼留待,康命吉入來,議定中宮殿湯劑,可也。時秀曰,臣亦當留待藥院矣。上曰,兵刑換房,出榻敎漢寧讀奏慶尙監司李亨元狀啓,朔膳袖子無路充數,惶恐待罪事,海愚,讀奏咸鏡監司李鼎運啓本,罪人丁載德明川府到配事,分書判付訖。上命書榻敎曰,未下直守令,當日辭朝。命退,諸臣以次退出。
丁巳九月二十九日辰時,上御重熙堂。左承旨入侍時,行左承旨李書九,假注書呂東植,記事官承膺祚·吳泰曾,以次進伏訖。上命書榻敎曰,中宮殿進御香蘇飮,前方中紫丹香加五分,二貼更爲煎入。上曰,昨日所下冊子中,甲寅年條蠲惠之政,亦或有漏落處,卿須更考,定例釐正,可也。命退,承史以次退出。
丁巳九月二十九日午時,上御重熙堂。右副承旨入侍時,右副承旨李海愚,假注書呂東植,記事官承膺祚·吳泰曾,以次進伏訖。上曰,金基厚,旣在廚院,則仍爲入直,廟享執事,則以他人塡差事,分付銓曹,可也。賤臣承命出傳。仍命退,承史以次退出。
上在昌德宮。停常參·經筵。
李肇源啓曰,明日宗廟冬享大祭齋戒相値,視事頉稟之意,敢啓。傳曰,知道。
李海愚啓曰,來初五日,朝參日次矣,敢稟。傳曰,停。
李海愚啓曰,刑曹參判閔台赫除拜後過三日不爲出肅,事甚未安,依定式,推考警責,仍卽牌招察任,何如?傳曰,允。
傳于李海愚曰,諸承旨持公事入侍。
傳于李書九曰,左承旨入侍。
傳于李海愚曰,右副承旨入侍。
傳于李海愚曰,發遣吏郞,諸執事淸齋與否,摘奸以來。
傳于李海愚曰,右承旨·左副承旨·同副承旨許遞,令該曹口傳付軍職,其代,前望單子入之,待下批牌招。
承旨前望單子入之,李敬一·李儒慶·李肇源落點。
兵曹口傳政事,行護軍姜彝正,行副護軍尹致性·尹漢寧,以上竝單付。
傳于李肇源曰,陞庠課製,胡大事也,而輒以愆限,本館草記,臺諫上疏,添一酬應之端,容有如許之紀綱乎?以制煩之意合製,使之仍留,出榜則司謁以明年正月出榜分付云,而今日始因知申未肅拜事,因政院微稟而知之矣。當該司謁,令攸司科治,知申則待明日合製設行後,出牌。
以大司諫成鼎鎭牌不進罷職傳旨,傳于李儒慶曰,只推。以副修撰宋翼孝牌不進罷職傳旨,傳于李海愚曰,只推。
李肇源,以備邊司言啓曰,卽見全羅監司李得臣狀啓,則以爲,道內兩麥,數本不敷,以其應分,較量民戶,每難排比,沿海被歉之民,來頭聊活之資,專在於種麥,兩麥留庫中,特許量宜加分事,請令廟堂稟旨分付矣。嗣歲農糧,專靠兩麥之廣播,而種子若是苟艱,則不可不及時助耕,而本道牟耕,雖曰最晩,凍節已近,依狀請許施,卽令略綽分排後,修成冊上送,具由狀聞之意,分付,何如?傳曰,允。
李肇源,以備邊司言啓曰,諸道糴簿中,停退條,舊還條,多不區別,久益紊雜,故自本司,屢次行會,修正以來,而尙患錯亂,仍而置之,則不但諸道之眩於擧行,本司亦無以按簿瞭然,自丙辰年以上,無論停退條,未捧條,一倂屬之舊還,必待本司稟定行會而收捧,自今年爲始,別爲定式,當年停退者,翌年,不待廟堂知委,與新還一體準捧,如或翌年仍爲停退,則自其明年,始屬舊還,而還穀畢捧狀啓中,以依定式,屬之舊還之意,措辭登聞事,分付八道四都,何如?傳曰,允。
持平崔禧延啓曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟有枉法殺人,則其罪罔赦,而今此昌原府二十五人殺死之事,何其酷也?何其冤也?噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者,其律至嚴,一人猶然,況此近三十人之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝節定配之命,更令王府嚴覈取服,施以當律。答曰,不允。
丁巳十月初一日辰時,上御誠正閣。諸承旨持公事入侍時,行左承旨李書九,行右承旨姜彝正,左副承旨尹致性,右副承旨李海愚,同副承旨兪漢寧,假注書金熙洛·呂東植,記事官承膺祚·吳泰曾,檢校待敎沈象奎,以次進伏訖。上命書榻敎曰,中宮殿進御香蘇飮,自今日停止。海愚讀奏黃海水使申大偀啓本,都試試取事。書判付訖。致性·彝正·書九,以無公事先退。上命書傳敎曰,戶·刑換房。上曰,刑曹參判,何不出肅耶?漢寧曰,俄者陳疏到院,而有實病云矣。上命書傳敎曰,飭已施,驪州牧使李秉鼎,外補分揀,前牧使仍任,使之除朝辭。命退,諸臣以次退出。
丁巳十月初一日午時,上御便殿。右副承旨入侍時,右副承旨李海愚,假注書呂東植,記事官承膺祚·吳泰曾,以次進伏訖。上曰,鑄字所仕進抄啓文臣入來,可也。賤臣承命出傳,與副司正洪奭周,偕入進伏。上敎奭周曰,華城賡載詩,皆入儀軌耶?奭周曰,御製則謄入,而賡進諸詩,竝不錄矣。上曰,出與二直提學相議,賡進諸詩中,整理堂郞·大臣·閣臣及外賓所作,竝爲謄載,入於今番諺翻,而人瑞錄諸詩,亦爲謄入,可也。命退,諸臣以次退出。
丁巳十月初一日申時,上御便殿。左承旨入侍時,行左承旨李書九,假注書呂東植,記事官承膺祚·金景煥,以次進伏訖。上曰,卿在有司之任,備局事務,務盡修擧,而本司文簿,頗爲疎略,卿須蒐輯可據之文蹟,成出一冊,以便考閱之地,而向來,使趙鎭寬添補惠政要覽,竝爲取見而抄入,可也。今人之不及古人者,精力也,若有文蹟之成置,則後來者,雖或有不鍊於事務者,亦必藉此,而有所依據矣。此等事,皆實地工夫也,似勝於左傳監印,卿須着力,可也。命退,承史以次退出。
上在昌德宮。停常參·經筵。
自酉時至夜五更,灑雨下雨,測雨器水深六分。
李海愚啓曰,玉堂備員間,視事頉稟之意,敢啓。傳曰,知道。
李海愚啓曰,御營廳將官來言,今日本廳軍兵日次私習云矣,敢啓。傳曰,知道。
傳于李書九曰,傳香承旨,馳詣宗廟,奉審摘奸以來。
傳于李書九曰,左承旨入侍。
傳于李敬一曰,右承旨入侍。
李海愚啓曰,水原留守徐有隣,前留守趙心泰,依下敎來待矣。傳曰,入侍。
李海愚,以弘文館言啓曰,新除授修撰柳相祚,時在慶尙道安東地,經筵入番事緊,請斯速乘馹上來事,下諭。傳曰,依啓。
李海愚,以弘文館言啓曰,本館下番闕直,事甚未安。應敎鄭東榦,校理韓致應,副校理金近淳·洪樂游,副修撰宋翼孝,旣有只推之命,副修撰宋翼孝,卽爲牌招入直,應敎鄭東榦,校理韓致應,副校理金近淳·洪樂游,一體牌招察任,何如?傳曰,允。
李海愚,以都摠府言啓曰,今日入直內三廳武兼禁軍及軍兵等,當爲中日習射,而宗廟冬享大祭齋戒相値,不得爲之之意,敢啓。傳曰,知道。
李海愚,以御營廳言啓曰,本廳字內興仁門南邊第一城廊近處,體城頹毁七間許,今已畢築,而女牆仍爲始役矣。把守軍,依例撤罷之意,敢啓。傳曰,知道。
丁巳十月初二日辰時,上御誠正閣。右承旨入侍時,行右承旨李敬一,假注書呂東植,記注官金良倜,記事官承膺祚,以次進伏訖。上命書榻敎曰,中宮殿進御消滯溫胃湯三貼製入。上曰,平壤庶尹入侍。出榻敎賤臣承命出傳,與平壤庶尹任希厚,偕入進伏。希厚進奏職姓名。上曰,爾家尙在華城耶?希厚曰,臣雖買建而入處者,臣之子,出後於宗家者也。上曰,特除宣諭下去善爲之也。希厚先退。上命書傳敎曰,左副承旨入侍。又命書傳敎曰,右副承旨入侍。賤臣承命出傳,左副承旨李儒慶,右副承旨李肇源進伏。上敎肇源曰,何時當呈覲由,唐之陽城,敎諸生歸覲,往在先朝,以此飭泮儒,承宣知之耶?儒慶曰,臣亦知之矣。上曰,予之使右副往覲者,亦以此也。上敎敬一曰,寧越自是好水土,卿之從弟,作宰是邑,眼病漸愈耶?敬一曰,恩除惶感,而病則尙爾云矣。命退,承史以次退出。
丁巳十月初二日辰時,上御重熙堂。左承旨入侍時,行左承旨李書九,假注書呂東植,記注官金良倜,記事官承膺祚,以次進伏訖。上曰,分留案,每年何時上來乎?書九曰,每於七八月間上來矣。上曰,諸道所來者,竝皆釐正,可也。上曰,前戶判入來乎?書九曰,方入內局云矣。上曰,田賦考,出付前戶判,每張,分標道名,以便考覽之地,可也。命退,承史以次退出。
丁巳十月初二日午時,上御重熙堂。水原留守·前留守入侍時,同副承旨李海愚,假注書呂東植,記注官金良倜,記事官承膺祚,水原留守徐有隣,前留守趙心泰,以次進伏訖。上曰,華城事,向筵未畢之奏,今有所加詳否?有隣曰,別無他更詳條件,而以軍制磨鍊事,更爲成節目笏記以待矣。上曰,笏記入之。仍敎心泰曰,此所論列,卿必與議,果以爲何如?心泰曰,事皆草創,未及成制,凡此設施,皆所慮始,姑未知畢竟實效之如何,而大體則皆好矣。命退,諸臣以次退出。
上在昌德宮。停常參·經筵。
李儒慶啓曰,大司憲李城輔,執義申禹相在外,掌令許鍒,持平鄭魯榮·崔禧延呈辭,掌令洪受浩未肅拜,監察茶時之意,敢啓。傳曰,知道。
李儒慶啓曰,明日聖節望闕禮習儀時,憲府無進參之員,除在外外,未肅拜呈告人員,竝待開門牌招,以爲進參之地,何如?傳曰,允。
趙鎭寬啓曰,假注書金熙洛,身病猝重,勢難察任,今姑改差,何如?傳曰,允。
傳于趙鎭寬曰,諸承旨持公事入侍。
金熙洛改差,代以李弘謙爲假注書。
李儒慶啓曰,京畿監司李在學,依下敎來待矣。傳曰,入侍。
李弘謙在外,代以具得魯爲假注書。
李儒慶,以弘文館言啓曰,本館下番闕直,已至多日,事甚未安,應敎鄭東榦,校理韓致應,副校理金近淳·洪樂游,副修撰宋翼孝,旣有只推之命,副修撰宋翼孝,卽爲牌招入直,應敎鄭東榦,校理韓致應,副校理金近淳·洪樂游,一體牌招察任,何如?傳曰,允。
以應敎鄭東榦,校理韓致應,副校理金近淳·洪樂游,副修撰宋翼孝,牌不進罷職傳旨,傳于李儒慶曰,只推。
李儒慶,以兵曹言啓曰,去秋三朔能麽兒考講時,武臣兼宣傳官張漢籌,部將崔命柱等,二次不通,武臣兼宣傳官曺慶夏·尹孝達,部將金尙埰等,一次不通,竝依定式,從重推考,何如?傳曰,允。
同副承旨李海愚疏曰,伏以,新除授右承旨臣李敬一,卽臣之姨母夫也。揆以格例,在下當遞。伏乞聖明,亟命有司照例遞改,以存公格,千萬幸甚。臣無任云云。省疏具悉。疏辭,下該曹稟處。
丁巳十月初三日辰時,上御誠正閣。諸承旨持公事入侍時,行左承旨李書九,行右承旨李敬一,左副承旨李儒慶,假注書金熙洛·呂東植,記注官金良倜,記事官承膺祚,原任待敎李存秀,以次進伏訖。上命書榻敎曰,中宮殿進御溫肺順氣散五貼製入。敬一讀奏江原監司徐有防啓本,旌善郡反庫事。儒慶讀奏全羅兵使申鴻周啓本,式年武科初試,濟州三邑入格人開錄事,分書判付訖。書九曰,昨日所下田賦考,出付前戶判,使之移錄畓摠,而分留案,則將何以釐正耶?上曰,諸道定例不一,或有各衙門米穀·各穀諸名色,一一分書處,或有只書穀摠,而不分諸條處,自備局,出一凡例,付之諸道,以爲均一之地,可也。命退,諸臣以次退出。
丁巳十月初三日辰時,上御重熙堂。京畿監司入侍時,行都承旨趙鎭寬,假注書呂東植,記事官承膺祚·吳泰曾,京畿監司李在學,以次進伏訖。上敎在學曰,今番巡路,農形,果如何?及秋所出之不實,老農亦所不料云,然否?在學曰,始謂豐稔,及其登場,大違所料云矣。然而今年畿農,不可謂不免歉,年分狀啓,將不可爲分等,而至於沿海諸邑之舊還停代,則當有酌量報備局者矣。上曰,此則似然矣。在學曰,臣於光陵奉審時,陵官以爲,白虎邊,雜木太盛,落葉雜亂,略略剪去,似好云,故臣亦以爲好矣,而不敢自下擅便矣。上曰,使陵官漸次剪去,可也。在學曰,臣於今番奉審之行,英陵·寧陵補土處,一一巡審,則塡以木石,覆以莎草,目下所見,誠爲完好,而第聞局內諸處汰決之患,比比有之,故一依今夏節目,從便塡補之意,面飭於陵官,而大處則報於禮曹及臣營,以爲稟達之地,小處則自本陵,先爲擧行後,報其形止事,更爲出擧條,定式施行,何如?上曰,依爲之。擧行之專一,畿營勝於該曹,陵寢所奉地方,卽畿邑,而畿伯又有春秋奉審之節,且久任畿伯,勝於禮判者乎?曾亦以此下敎於畿伯諸人者,驪州陵寢外各陵,依此爲之,此意分付諸寢郞,可也。出擧條在學曰,辛亥春間,因兩陵役處經紀之事,其時道臣,知委於驪州牧,以結錢五百五十餘兩,貿取木石以置,而不爲入用矣。今番之役,石子則盡爲取用,木塊則仍又不用,如前露置於陵內及江邊諸處,而今至七年之久,盡爲腐敗,實無可用之處,而所入價錢,尙不會減,自該廳,年年督納云,其所貿取,旣爲役處,則今不可以木物之不用,徵出本價於該邑,以此木物,付之本官,使之方便區處,以報結錢,而不足之數,依例以儲置米會減,何如?上曰,依爲之。出擧條在學曰,楊州佛巖·石泉兩寺,卽九陵寢造泡之寺,故年前自營邑,顧助修建,而所居僧徒,不過爲七八人,貧殘最甚,不能成樣,旣無聊賴之道,將有渙散之慮,今番巡路,聞其所訴,則願依西五陵造泡寺例,劃給他道寺刹之願屬者,以爲藉力之資云,旣有他寺之例,則其在顧恤之道,不可不許施,自臣營,更爲詳問於僧徒,以他道寺刹中,可合兩寺定給,而移文禮曹,自禮曹發關於該道,以爲劃給之地,似好,故敢此仰達矣。上曰,依爲之。造泡寺之修建,爲所重祭享,與所關守護也,至於屬寺之許劃,雖曰近例,其在顧見之道,不可不爲之,而每寺屬寺,各給一寺足矣,西道造泡寺之屬三寺,過矣。其中,一寺移屬於東道造泡寺,而東道則所重尤有自別,進排之節,比西道,亦爲夥多,以一寺加劃草記事,分付該曹,此外屬寺,如有一寺外加劃處,以一寺釐正,此是拔例之特恩,若有屬寺加劃處,必也筵稟後,草記然後許劃,切勿自該曹擅定,雖以諸道言之,如非筵稟行會,勿爲施行事,令廟堂分付諸道,可也。出擧條在學曰,朔寧郡稷還二萬餘石之每年分給,實爲邑民至切之弊,故臣於今春,以一萬石作錢貿租之意,筵稟蒙允,卽爲知委於該邑,五千石則每石一兩,從民願收捧,分俵各邑,已爲準折貿租,而五千石則以價錢之難於一時辦出,使之待秋成收捧矣。見今畓農,大違初料,各邑租價,比夏間懸殊,準折移貿,其勢末由,五千石作錢一款,今姑置之,依前以本色收捧,更待年豐,作錢移貿,而大抵還弊之至此,專由於營賑稷之每年盡分,雖或若干作錢,不出多年,石數自如,今若以常賑穀移錄,則可減其分給之數,而衙門各異,移錄爲難,且峽邑則稷還,在在夥然,野邑則本非宜稷之土,雖欲移轉,亦無其路,其所救弊,惟是作錢移貿一條路而已,而移貿之前,又若盡分,則其弊當如前矣。營賑穀之盡分,固是法例,而民弊如此,恐宜有一時變通之道,該邑營賑稷限移貿前,姑勿盡分,依常賑穀例施行,以爲目下救弊之地,似合事宜,令廟堂稟處,何如?上曰,依爲之。相當宜土穀移貿之道,先爲留意,以爲除弊之地,而雖欲移貿,若如年前之爲,則民當受其弊,無異於勒徵此一款,依嶺啓判下,惕念擧行,可也。出擧條上敎鎭寬曰,卿連住泮中,今始出肅乎?鎭寬曰,然矣。上曰,士習,見果如何?鎭寬曰,臣亦曾見陞庠,而見今士習,大不如古矣。命退,諸臣以次退出。
上在昌德宮。停常參·經筵。
李儒慶啓曰,御營廳將官來言,今日本廳軍兵日次私習云矣,敢啓。傳曰,知道。
李書九啓曰,臣書九,今日聖節望闕禮習儀進去,下直之意,敢啓。傳曰,知道。
傳于李儒慶曰,望闕禮習儀後,明日,日次次對來會。
傳于李儒慶曰,大臣·備局堂上引見。
李儒慶啓曰,假注書具得魯,身病猝重,勢難察任,今姑改差,何如?傳曰,允。
具得魯改差,代以李允謙爲假注書。
承旨前望單子入之,魚用謙·尹光顔落點。
魚用謙,以弘文館言啓曰,本館下番闕直,已至多日,事甚未安,今日政,新除授玉堂,待下批,仍卽牌招,以爲推移入直之地,何如?傳曰,允。
魚用謙啓曰,吏曹參判徐邁修,參議蔡弘遠,牌不進推考傳旨,及罷職傳旨,今方捧入,而開政命下之後,如是違牌,不卽擧行,事甚未安,參判更爲牌招,何如?傳曰,參議只推,更爲牌招。
有政。吏批,判書宋煥箕在外,參判徐邁修病,參議蔡弘遠進,行右承旨李敬一進。啓曰,判書宋煥箕在外·未肅拜,參判徐邁修牌招不進,小臣獨政未安,何以爲之?敢稟。傳曰,只出緊任,以金孝秀爲獻納,韓光植爲應敎,柳河源爲校理,李顯默爲副修撰,李祖承爲刑曹參判,尹光濩爲顯隆園令,申耆爲戶曹參判,司僕主簿李學彬,監察金鋼相換,李鎭宅爲開城經歷。
以顯隆園令尹光濩落點望筒,傳于魚用謙曰,聞有老親京職中相換。
顯隆園令尹光濩,典牲判官宋厚淵相換。
兵批,判書李祖源病,參判柳誼入直進,參議李文會病,參知申鳳朝病,左副承旨李儒慶進,大護軍李秉鼎,護軍鄭益祚·趙光鉉,副護軍李海愚,竝單付。
傳于李敬一曰,諫啓初不畢其說,則豈可依發啓例書入乎?未成篇之具書,何異於不簡通之擧條乎?當該捧入之承旨,受書之注書,拿問捧供,臺啓何等體重,則豈爲無前例之事乎?諫長事,亦不察,遞差。
魚用謙啓曰,當該承旨拿問捧供事,命下矣。左副承旨李儒慶遞差傳旨捧入之意,敢啓。傳曰,知道。
魚用謙啓曰,臣與左副承旨李儒慶伴直矣,纔已拿問出去,伴直無人,行右承旨李敬一,所當牌招,而拘於廳規,不得請牌,何以爲之?敢稟。傳曰,牌招。
李敬一,以備邊司言啓曰,卽見水原留守徐有隣災實狀啓,則以爲,本府今年災頉,合爲三百三十九結三十三負九束,元劃災二十結外,三百十九結三十三負九束,特許加劃,當此畓農失稔,田穀差勝之歲,萬餘石米租新還,竝以本色責納,則決致難辦,被災最甚處,限四分一,其餘限五分一,相當正穀,準折代捧,待明秋還作本色,推奴徵債,限明秋防塞事,竝請令廟堂稟旨分付矣。本府舊災名色,昨年因特敎頉給,則今此所請,卽是當年災,而較之畓摠,似不爲過,元劃外,三百十九結三十三負九束,特爲加劃,米租新還代捧事,本府民情,不可不念,亦爲依所請之分數,以相當穀,準折代捧,待明年還作本色,推奴徵債防塞事,一體依施之意,分付,何如?傳曰,允。
李敬一,以備邊司言啓曰,卽見京畿監司李在學災實狀啓,則分等不爲擧論,仍以爲事目災四百結外,不足災一千五百八十七結四十三負,特許加劃,後錄諸條,竝請令廟堂稟旨分付矣。其一,甲寅舊還,沿邑民勢,實無新舊竝納之望,交河等四邑,竝停退,長湍等七邑,折半停退停退外,當捧條,以相當田穀,準折代捧,其外二十三邑鎭,使之準捧,而本色責納,有難辦之慮,此亦準折代捧,竝待明秋,還作本色事也。其一,大興·臨津·長山等三處移轉穀,許令捧留本邑,其中在於長湍·坡州者,則從民願,或捧留或輸納,而耗條,如前收納本所事也。其一,禁·御兩營,江都留餉米太,運納有弊,依近例,米每石以錢五兩折定,太則多有二兩,或一兩八錢代捧之例,而今年則太農旣登,一從市直,每石一兩五錢,折定收納事也。其一,本道受來江都米耗條,亦依近條,每石以錢五兩,一體折定以納事也。其一,推奴徵債,限明年防塞事也。本道年事,雖未均登,優例不至懸殊,不爲分等,誠有意見。所請災結,雖似稍過,自有流來舊頉之故,除非大登之年,每不免爲此數內外,依狀請,地部元劃外,一千五百八十七結四十三負,特爲準劃,俾無一夫白徵之弊,甲寅條舊還之竝令準捧,實出永除民弊之意,而今所論列,亦有所據,交河等四邑,竝姑置之,長湍等七邑,折半收捧,而以相當穀,準折代捧,其他二十三邑·鎭舊還,一體準折代捧,待明秋,還作本色,大興·臨津·長山三處移轉穀,捧留本邑等事,雖北漢平倉納稍異,餉穀體重,有難輕許,使之如例輸納,禁·御兩營,江都留餉米太及本道受來江都米耗條,折價輸納事,旣多近例,彼此俱便,竝與推奴徵債防塞事,依施之意,分付,何如?傳曰,允。今年穡事,所見異於所出,所出異於所料,不待道伯之狀請,邑倅之牒語,而推諸輦路之目親而耳接,庶能知其餘遍野黃雲,可謂豐年,而漫山赤子,皆稱樂歲,及其滌場納禾也,舂不叟叟,不浮浮,老農之所未覺云爾,則峽野之均於沿邑,又足反隅,看此時催科之新舊竝督,何暇及於仰事俯育乎?狀請七邑,與其外諸邑舊還,竝付之道伯,量宜徵捧,要以紓力爲歸,而駕過十邑,依交河等四邑例,特爲勿徵事,分付,可也。
李敬一,以備邊司言啓曰,卽見慶尙監司李亨元狀啓,則枚擧英陽縣監徐潞修,聞慶縣監宋倫載牒呈以爲,今年田農最歉,英陽粟分給條三千七百石,聞慶小豆分給條三百五十石,竝與當年耗,而從市價,許令作錢,方便移貿於沿邑,而竝以代租準折換充,則在兩邑爲矯弊之方,於沿邑,爲益寡之政,請令廟堂稟旨分付矣。英陽·聞慶,俱以穀多之邑,每以爲弊,如欲移貿,此政其時,而旣欲移貿於沿邑,則豆粟之以本色換貿,實無其路,依狀請,以代租,準折換充,以爲裒益之地,何如?傳曰,允。本道穀物裒益之反爲民弊,聞於往來衣繡者之言,而知其無異勒徵,至許度支之請得取用,則今番移貿,又或如年前,其弊,當如何?道伯之循例狀請,難免不審之失,另求彼此俱便之方,無或獲罪於來頭執斧之虎行事,卿其措辭嚴飭,今日回啓郭山事亦然,將此批旨,亦飭箕伯,可也。
傳于李敬一曰,此後諸道年分回啓,雖以草記爲之,原狀粘付事,定式。
李敬一,以兵曹言啓曰,五衛將金光顯,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
魚用謙,以成均館兼大司成意啓曰,臣以陞補考券次,昨自喉院,退歸泮宮矣。鍾後黑夜中,忽於窓外,有大聲如虎喝,臣驚怪問之,卽所謂李在咸也。發怒於渠券之見落學製,詬罵肆惡,罔有紀極,渠雖曾經職名,卽是科屋作挐,則當以科場律治之,卽令挐住着枷,則仍爲逃走,下隷追之,叫以拔劍,未能捉得矣。陞學時怪擧,在前固多匿名之類,而豈有面對詬罵,公肆悖惡,若此之甚乎?渠是何人,受恩,何如,而乃敢托於似狂非狂之間,眼無朝廷,心懷憤懣,每當設場之際,前後作孽,匪一匪再,而皆畏惡口,莫敢誰何,輒置勿問之科,雖以近日事言之,庠場泮試,無日不作挐,而臣則適未目覩,故未及科罪,致此昨夜之變怪,若復置之,則從此無以設科場,而朝廷之貽辱莫甚,卽令有司如法痛繩,以嚴科場,以存紀綱,何如?傳曰,允。
李書九,以義禁府言啓曰,成均館啓辭內李在咸,卽令攸司如法痛繩事,允下矣。李在咸,今方待命拿囚之意,敢啓。傳曰,泮長草記之後,只觀體貌,停擧後,以不能爲事理重律,區別功議,勘放後,更卽草記,可也。
吏曹啓目,粘連觀此承政院同副承旨李海愚上疏,則以爲,新除授右承旨臣李敬一,卽臣姨母夫也。揆以格例,在下當遞,照例遞改亦爲白臥乎所,相避之法,自下當遞是白乎矣,邇列之臣,所帶遞仍當否,臣曹不敢擅便,上裁,何如?判付啓,依回啓施行爲良如敎。
李儒慶啓曰,同經筵李益運,旣入闕中,不爲肅謝,直爲出去,事甚未安,推考警責,何如?傳曰,允。
丁巳十月初四日辰時,上御誠正閣。大臣·備局堂上引見入侍時,左副承旨李儒慶,假注書呂東植,事變假注書宋應圭,記事官承膺祚·吳泰曾,右議政李秉模,判中樞府事金文淳,行上護軍金持默,禮曹判書李時秀,右參贊沈煥之,漢城判尹趙心泰,兵曹判書李祖源,刑曹判書趙尙鎭,行護軍徐有大·李漢豐·徐龍輔,行左承旨李書九,漢城右尹李益運,大司諫成鼎鎭,校理朴吉源,持平崔禧延,以次進伏訖。秉模曰,日氣頗晴,聖體,若何?寢睡·水刺之節,亦何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。時秀曰,中宮殿湯劑進御後,諸節,若何?上曰,今已平復矣。秉模曰,焦悶之餘,萬萬慶幸矣。上曰,怕用溫劑,收效稍遲,大抵近來,不病則已,病則無醫,雖雜技方術,漸不如古者,誠未可知也。上曰,次對爲之。秉模曰,郭山軍弊·還弊事云云。擧條未下秉模曰,訓鍊大將李敬懋上疏,批旨內,有令廟堂稟處之命矣。取見其疏本,則以爲,因諫長疏辭,有西南尤甚邑陞戶退限之命,而陞戶法意,自來嚴重,若非通一道大無之歲,初不議到,且況抄上之法,卽式年應行之規,非邑邑皆爲之事,捨尤甚之邑,除至殘之戶,而取樂土富民,依例徵召,少無礙掣,似此平年,一有闊狹,後弊所關,亦云非細,特寢成命,以重軍政爲辭矣。陞戶法意甚重,前後革罷或停抄之論,間多有之,而或因廟堂防啓,或因都相箚陳,每歸置之之科,且陞戶上京,在於明年九月,則今年災邑,安知不爲明年樂歲乎?成命之下,請寢非不惶悚,而將臣之疏,則誠守經得體之言,故敢此仰達矣。上曰,依爲之。出擧條秉模曰,漂船發送定式事云云。擧條未下上曰,漂船,聞是阿蘭陀人云,其種落,有司堂上則嗜看如許僻書,似知之矣。書九曰,孝廟朝,亦嘗有阿蘭陀人來泊之事,似於東平尉聞見錄中見之矣。此蓋西南番夷之類,而屬之中國版圖,亦不久,明史謂之賀蘭,近所謂臺灣者,是也。秉模曰,有司堂上所奏,誠爲該洽,眞所謂宰相須用讀書人也。上曰,該洽則該洽,而此未必皆實用之學,故向筵使之着力於廟堂之學矣。上曰,壬辰年間,有以平秀吉之爪牙,來投我國,獻策我朝,爲皇朝,而先通敵情,賜姓金氏,官至亞卿,亦有文集,而偶不記其名字矣,有司堂上知之乎?書九曰,未詳矣。上曰,此文集,試爲求見,而子孫之有無,亦爲訪之,可也。上曰,左傳地圖,不用東坡所模,果多舛誤而然耶?書九曰,春秋地圖,固莫詳其如何,而東坡所模,則與今地名,多所相左,馬驌繹史,皆有指的,故捨彼而取此矣。上曰,捨東坡而取馬驌,姑未知其的當,而予則以爲,東坡之才則誠美矣。其文則亦未免小說體之開路,更溯一層,則班固之漢書,亦是小說之宗矣。秉模曰,臣亦未能詳知,向承筵敎,歸而復見,則果不及於馬遷之史,而文章諸家,亦或以是爲疵矣。上曰,左相亦古人也,不知有淵鑑類函,而年前柱聯製進時,始爲得見云,氄書之多行,莫如近日,雖然左相,亦嘗以通誌爲好云,通誌亦未必爲佳書矣。近日諺冊之賣貰者,皆敷衍前說,强立別目者也,唐本新書之出來者,亦皆此類也,退之所謂大其書者,正爲今日道也。上曰,再昨夜,雨勢頗緊,深以爲慮矣,幸其及曉而止,享事利成矣。秉模曰,雨亦不風,仍又曉霽,駿奔之斑,幸無失措,自夜至曉,屢勤聖問,有以仰憧憧之聖念矣。上敎時秀曰,今番擇日官,是昨年秋展謁時擇日官云,一人再誤,亦云巧矣。時秀曰,此後擇日三次更詢事,命下,而宮享擇日,已爲入啓,自宮享過行以後,始用此例乎?上曰,如是爲之,可也。上曰,今日雨,明日晴,何以知之,而今秋園幸時,十九日之雨,日官輩,皆以爲二十日之雨,此亦渠輩之誤見處也。秉模曰,卽見忠淸監司韓用和,報備局辭緣,則以爲,戶籍與軍案,已因特敎,以明年冬退限,則各驛吏卒形止案,與沿海邑漁鹽船點檢改案,亦當一體停退,而未承指的行會,不敢擅便,爲辭矣。各驛形止案,周是不可已之事,而至於漁鹽船額之每式年定差員,點檢改案,均廳事目,至爲嚴重,又何可闊狹乎?方以此意題送,而亦不敢不仰達矣。上曰,與兩南,竝許停退,可也。出擧條上曰,籌謨,別無更達者乎?秉模曰,諸道年分狀,姑未齊到,別無時急稟定事矣。上曰,海西·湖南之狀,亦尙未來乎?秉模曰,姑未上來,而湖南雖不可比之於嶺南,若果有年事民勢十分切迫處,亦不可托以坐鎭,尋常看過,若或不之急而過爲騷動,有過實之請,則亦有所不可,此等處,誠難遙度矣。上曰,湖南沿邑則果未免歉云矣,嶺南之尤甚,爲三分一,則其餘通一道分數,將至幾何?抑不出十之一乎?秉模曰,此分數則必將過矣。雖以面里言之,似或有一坪全入於災者矣,此雖不可只憑邑宰之牒報,而一任其劃給,若論一道之分數,必過於十一矣。上曰,嶺伯亦必先定假令而後,始爲分俵矣。秉模曰,年前以石數劃給之災,或以爲病,而臣意則不然,雖書諸史冊,直謂之減幾萬石,如古之減田租之半云云,則豈不誠美矣乎?若只書停退而不錄其石數,恐反不如矣。上曰,昨見分留案,則嶺南穀簿,爲一百五十四萬石,湖南爲一百三十七萬五百石而已,穀簿之縮,逐歲漸多,丙申以後穀摠,竝爲抄出,可也。書九曰,本司報來之諸道文書,有難憑考而準信處,多矣。上曰,營邑文書之錯亂,莫如近日,卿須留心査櫛,期於釐正,而若專意於此,則其耽看奇文之癖,亦不至過此,豈非實地上工夫耶?上敎時秀曰,田賦考,果已釐正乎?時秀曰,時起實摠諸頉竝下之後,元摠有難詳知矣。姑待來年三月以後,當更加釐正,而今姑就其紙頭,標以識之矣。上曰,籌謨類輯,今皆裒成乎?時秀曰,向來徐有隣,承命編輯,而今有本草矣。上曰,此皆仁廟以後,先朝以前事乎?時秀曰,然矣。秉模曰,有司堂上趙鎭寬,亦有所抄出者,而仁廟以前事,多有之云矣。上曰,書成後,當以一件內入,一件留置籌司,卷秩當爲幾何,而謄出亦無難乎?龍輔曰,書若編成,則將不下四十餘卷,以今各司能書書吏,難責其謄出,若送於兩南監營,使之謄來,則似好矣。上曰,此未爲不可矣。上曰,國朝寶鑑纂輯後,不入於寶鑑諸條,別編一冊,置之內閣矣,今尙有之乎?龍輔曰,有之矣。上曰,有司堂上,若取見此冊,而參考備局謄錄,則大有所益矣。秉模曰,本寺郞廳,自多擧行之事,而主簿李學彬,身病姑難供仕,令該曹,他司相換,何如?上曰,依爲之。出擧條秉模曰,箭串牧場,種木一事,實爲緊務,而判官今方專管擧行,堂上內乘,亦當檢察,若於明春復有枯損之弊,則不飭之責,臣亦難免,而當該判官及內乘,竝爲重勘事,出擧條,預爲嚴飭,何如?上曰,依爲之。箭串牧場之牧馬,欲試修明之效者久矣。咨且鄭重,而荏苒至今者,特以紀綱之不若昔也。昔者發八道丁夫,建築城垣,始自龍馬峰,南至于箭串,北至于冷浦,而箭串以外,限以纛島一帶,冷浦之內界,是大川直流,南迤西廻,至于拜峰,而又樹柵設門,其週遭如是之闊遠,經始若彼其博大,山之外,垣之底,劃野百畝,許民耕食,食之者皆食於官,而俱隷牧場,岳瀆助其勢,田民共其力,場內之東西南北,卽放千群,孳萬馬之所,而亭號華陽,地亦名區,八駿之從此出,固其然也。紀綱漸下,百度叢脞,所謂朴排之法作,而纛島·箭串之間,便不爲牧馬之場,於是乎害於馬,妨於牧,不一其端,環場內外,無非蟊賊,而邱隴纍纍然,畝陌井井然,甚至隙地蘆葦,竝入宮房之折受,大抵地用,莫如馬,牧馬於是地,以補東城之遮障者,豈特馬政?政在地利,毁劃之不足,疎虞莫甚,謀國者,孰不先欲留意於修明二字,而紀綱不立,則餘事皆苟也。此所以一任其不能收拾,而年前一大臣,銳意修明購騋,而實其場,聚牝而殖其種,加以懃懃於樹藝之政,予猶以爲太上,克復纛島之水,朴排其次,都執朴排外,水田旱田,作環衛狀,如私田,八井之於公田一井,衆心牢如長城,馬政不期修明,而自可修明云爾。仍以試之之意許之,而太上與其次之策,姑捨是,其後攻駒之大節細事,果然有日計月計,以至歲計之實效乎?不可只爲定式於樹藝一事,卿等以下,慥慥孜孜,而俾此修明之擧,爲名實相副之一助,地利也,馬政也。追昔年創設之聖謨宏規,則不惟卿等之與有榮,予亦始可自信修明之爲當然底道理,先從筵諭中,其次條件而竭力盡心,可也。出擧條時秀曰,冬至·正朝,眞殿茶禮所用乾柿·倭柑子,有匣生鰒,每年分定於兩南監營及忠淸·黃海水營,使之趁期封進矣。今年亦依例,預爲知委,何如?上曰,依爲之。出擧條時秀曰,頃因儒生柳鴻休等上言,以成思齊·朴門壽兩人,追享於表節祠事,啓下臣曹,而令守臣詳探實蹟,論理狀聞後稟處事,覆啓蒙允矣。卽見開城留守黃昇源狀啓,則成·朴兩人,杜門完節,俱有可據之文蹟,當初表節祠創建之命,蓋出於樹風奬節之聖意,今此兩人,明知其爲同志之士,則一體竝侑,實合事宜,而祠院追享,事體甚重,問議于大臣稟處,何如?上曰,依爲之。出擧條心泰曰,本廳束伍五哨,壯抄二哨,移屬外營之後,以他各樣保軍及標下軍,謹當依啓下擧條,推移充,代以準每營將二部四司,各三哨之制,而其中南陽·安山·始興所在壯抄三哨,自來收身米支放者,而今年身米,旣是移屬前當納者,依前收捧標下軍,移作壯抄二哨,則不可不明年爲始,依他壯抄例,收捧身米,故敢此仰達矣。上曰,依爲之。出擧條上曰,臺諫進前。鼎鎭·禧延·吉源進伏。上曰,啓辭只擧末端,可也。鼎鎭·禧延·吉源曰,請寢罪人鄭致達妻,出置城外之命,依前還發配所,亟令王府快正典刑。上曰,不允。出擧條鼎鎭·吉源·禧延曰,請物故罪人德相,亟施孥籍之典。上曰,不允。出擧條鼎鎭·吉源·禧延曰,請逆賊尙喆,追施孥戮之典。上曰,不允。出擧條鼎鎭·吉源·禧延曰,一行半刀割鼎鎭·禧延曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。上曰,不允。出擧條鼎鎭·禧延曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。上曰,不允。出擧條鼎鎭·禧延曰,請物故罪人國榮,亟施孥籍之典。上曰,不允。出擧條鼎鎭·禧延曰,請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。上曰,不允。出擧條鼎鎭·禧延曰,請承款後物故罪人九宗,亟施孥籍之典。上曰,不允。出擧條禧延曰,請寢李汝節定配之命,更令王府嚴覈取服,施以當律。上曰,不允。出擧條上曰,持平,誰之族也?禧延曰,順天府使崔守魯之遠族矣。上曰,居何處?禧延曰,居湖南矣。上曰,遠人初登筵席,民隱年事,寧有可言者乎?禧延曰,民隱則別無可達,而臣於夏間上京,故年事亦不得詳知矣。鼎鎭曰,請金甲島爲奴罪人克觀,更令王府嚴鞫得情,夬正王法。上曰,不允。出擧條鼎鎭曰,請逆賊尙魯,亟施孥戮之典。上曰,不允。出擧條鼎鎭曰,請亟寢秋曹罪人柳師文放釋之命,仍令王府設鞫嚴問,夬正典刑。上曰,亟停,勿煩。出擧條鼎鎭曰,臣於日前金履永事,有不勝萬萬駭憤者,彼丙丁年間諸賊,實是前史所無之極逆大憝也。雖傔從僕隷之微,一或有干犯於此,則凡今日北面於殿下者,孰不嫉之如私讎,攻之如寇敵哉?今者金履永,乃敢以海根餘黨,猝然復屬於院隷之籍,使之出入於淸禁咫尺之地。上曰,何必如是過論乎?事旣久遠,新入之注書,何以知之?啓語之深緊,無異驅人於罔測之科,具書之時,須量其輕重,謹其措語,可也。此專出於無知妄作,而不幸厥漢之名,適入於兵曹草記中也,若知有此境,初豈予言?特以其關係之不細故,雖螻蟻之微,而不得不言之矣。鼎鎭曰,請遠竄罪人金履永,設鞫得情。上曰,設鞫之說,尤萬萬過矣。臺諫欲尊其義理,尤愼於擬律之輕重,此啓辭則決不可賜批矣。臺臣須更思之。鼎鎭終無一言。上曰,然則此爲未畢之啓,臺諫引而爲避,可也。鼎鎭曰,臣於去月二十八日賓對,伏聞金履永處分之敎,而臣愚昧昏謬,未詳本事,不卽聲討,今始登筵,略陳憂慨之忱,稽緩不職之失,益無所逃。且未蒙允兪之音,實緣人微言輕之致,以此情蹤,其何敢一刻晏然於臺次乎?請命遞斥臣職。上曰,勿辭。儒慶曰,一日再啓煩瀆,大司諫成鼎鎭,退待物論,何如?上曰,退待物論,而金履永事,固知其無知妄作,而無知爲罪,妄作亦罪,苟有涉於故犯,爾之請律,何足惜乎?其實則本情反是,大抵入於兵曹草記,至於現發,可見昭昭之理,爲新進警後之道,雖已處分,更思若此,則飭已施矣。仍而置之,有非方長不折之意,履永特放,使恩法兩伸,可也。出擧條禧延曰,臣以遐方冷蹤,濫叨臺銜,初登筵席,傳啓之際,不善周旋,昧於起伏,其於壞損臺體,汚辱名器,極矣,臣何敢一刻晏然於臺次乎?請命遞斥臣職。上曰,勿辭,亦勿退待。出擧條秉模曰,入侍憲臺,不當避嫌而避嫌,當該臺臣,推考,何如?上曰,依爲之。出擧條禧延曰,臣全昧臺體,不知避嫌格例,竟致做錯,至有大僚請推之擧,臣以此情悰,豈敢晏然於臺次乎?請命遞斥臣職。上曰,勿辭,亦勿退待。出擧條上曰,刑曹參判,尙未出肅乎?尙鎭曰,疏批未下,且有實病云矣。上命書榻敎曰,刑曹參判,聞有實病許遞,詞訟緊任,不可久曠,待下批,牌招察任。上曰,政官牌招開政。出榻敎上曰,備堂先退。上命書榻敎曰,在外承旨許遞,與未差之代,前望單子入之,待下批,牌招察任。命退,承史以次退出。
上在昌德宮。停常參·經筵。
藥房提調李時秀,副提調李敬一啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李敬一,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李敬一啓曰,合辭方張之時,兩司無詣臺之員,事甚未安,除在外疏批未下未署經外,未肅拜呈告人員,竝卽牌招,何如?傳曰,允。
李敬一啓曰,御營廳將官來言,今日本廳軍兵日次私習云矣,敢啓。傳曰,知道。
李敬一啓曰,明日聖節望闕禮,依例爲之之意,敢啓。傳曰,知道。
李敬一啓曰,卽者義禁府都事來言,時囚無得過三日滯囚事,曾有定式矣。時囚罪人洪采疇,當爲捧供,而判義禁邊得讓,知義禁李祖源,同義禁李益運,俱有身病,一員未差,不得備員開坐云,判義禁邊得讓,知義禁李祖源,同義禁李益運,竝卽牌招,何如?傳曰,允。
李敬一啓曰,吏曹郞廳來言,承旨及臺諫有闕,政事,取稟。傳曰,當日爲之。
李敬一啓曰,今日政,新除授臺諫,一體牌招,何如?傳曰,允。
傳于李敬一曰,諸承旨持公事入侍。
傳于李敬一曰,都承旨入侍。
傳于李敬一日,右副承旨入侍。
呂東植拿處,代以宋冕載爲假注書。
有政。吏批,判書宋煥箕在外,參判徐邁修病,參議蔡弘遠進,前承旨李敬一進。啓曰,判書宋煥箕未肅拜,參判徐邁修病不來,小臣獨政未安,何以爲之?敢稟。傳曰,只出緊任,以李泰永爲大司諫,韓用鐸爲副校理,柳誼爲同義禁,申絢爲書狀官。
兵批,判書李祖源病,參判柳誼入直進,參議李文會病,參知申鳳朝病,前承旨李敬一進。護軍閔台爀,副護軍李肇源·成鼎鎭,竝單付。
以大司諫李泰永,獻納丁志元,掌令許鍒,持平崔禧延,牌不進罷職傳旨,傳于李敬一曰,他臺已處分,諫長許遞,令該曹口傳付軍職。
李敬一啓曰,大司憲李城輔,執義申禹相在外,掌令洪受浩,持平鄭魯榮,疏批未下,掌令許鍒,持平崔禧延,牌不進,監察茶時之意,敢啓。傳曰,知道。
兵曹口傳政事,副護軍李泰永單付。
李敬一,以弘文館言啓曰,本館下番闕直,已至多日,事甚未安,應敎韓光植,校理柳河源,副修撰李顯默,旣有只推之命,副修撰李顯默,卽爲牌招入直,應敎韓光植,校理柳河源,一體牌招察任,何如?傳曰,允。
以應敎韓光植,校理柳河源,副修撰李顯默,牌不進罷職傳旨,傳于李敬一曰,只推。
以李儒慶囚單子,傳于李敬一曰,罪在臺臣,旣知其事實,分揀放送。
以呂東植囚單子,傳于李敬一曰,付過放送。
傳于李敬一曰,在外承旨及右承旨許遞,前望單子入之,待下批,待開門,一體牌招。
李敬一啓曰,左副承旨李儒慶,分揀放送事,命下矣。卽爲牌招,何如?傳曰,遞差,烏可免乎?遞差其代,前望單子入之,待下批,牌招察任,都承旨·同副承旨,俱有所幹之務,竝許遞,前同副,令該曹口傳付軍職。
吏曹參議前望單子入之,待下批,牌招察任。
承旨前望單子入之,李鼎揆·洪義榮·蔡弘遠落點。
以右副承旨蔡弘遠牌不進罷職傳旨,傳于李敬一曰,許遞,與未差之代,前望單子入之,待下批,待開門,牌招察任。
兵曹口傳政事,副護軍尹光顔單付。
吏曹參議前望單子入之,魚用謙落點。
傳于李敬一曰,習俗之難矯,乃若此乎?金履永事,胡大罪也,胡大事也?特以爲新進警礪之意,明知其無他意,而欲懲其癡濫,有所處分,則伊日登筵臺臣之聞其事而出一言,以寓官箴,抑或一道,而昨日諫長之啓,已駭然。如許律名,用於如許之罪者,臺臣反有顚倒輕屑之罪,而諫長之外,玉堂·臺諫,如鄭魯榮·朴吉源·洪受浩輩,迭相投章,有若懲討然,似此風習,必欲丕變,而痛加禁斷,年來頗有其效,忽於近日,又復如此,此亦觀世道之一端,豈非寒心之甚乎?設令履永有眞箇可討之罪,罔赦之案,一臺臣之啓曰足矣。左之右之,擧鼓執鉦,盡力叫嚷於幺麽可笑之事,朝廷之貌樣,果何如乎?不徒此也,凡有命令,但當勉勉於率敎之方,而乃敢一耳聽而一耳流,不知靡然之義者,於理果悖乎?不悖乎?到今履永事,猶屬餘事,不率敎之罪,不可不嚴處,當該不率敎而不協于極之臺臣,鄭魯榮·洪受浩,玉堂朴吉源等,先遞其職,令該府拿囚,待下敎,捧供臺疏,自臺疏,受敎自受敎,則一事紛呈,循例捧入之在院承旨,一竝遞差,不爲較正之行公諸臺,亦爲罷職,此後復循舊習而一事紛呈者,勿問所言之當否,當該上疏人,抵以重辟,斷不饒貸,此一段,大書臺廳及院壁。
承旨前望單子入之,洪明浩·李晩秀·申耆·李鼎德·朴載淳落點。
李敬一,以訓鍊都監言啓曰,卽接永肅門入直局別將馳告,則去夜永肅門,夜梁不閉,故問于兵曹,則以爲,差備門,非本曹所管云,招呼永肅門次知軍士,問其委折,則所告內,門鑰果早受來,而因事忘置云,始乃下鑰,而時已三更四點云矣。差備門事面,至爲嚴重而把門軍士之稱以忘置,夜深不閉,事未前有,極爲驚心,本門軍士,令該曹從重科治,何如?傳曰,門卒何責?當該守門中官,充軍,可也。
李敬一啓曰,差備門事體,何等嚴重,而去夜永肅門,更鼓已深之後,始爲下鑰,至於訓局草記之境者,事極驚駭,當該巡檢騎郞,慢不檢飭之罪,所當重勘,而本院請推之外,無他可施之罰,何以爲之?敢稟。傳曰,拿處。
以江原監司徐有防啓本,罪人洪樂莘,橫城縣到配事,判付內,啓下義禁府爲旀,法已施矣,放送爲良如敎。
李敬一,以備邊司言啓曰,卽見全羅監司李得臣災實分等狀啓,則金堤等十二邑,置之尤甚,礪山等十六邑,置之之次,茂朱等二十五邑·一鎭,置之稍實,面里分等及後錄諸條,竝請令廟堂稟處,仍以爲各邑槪狀,姑未齊到,事目頒下外,不足災結,更爲陳請,尤甚邑遑汲之類,接濟之道,當與守宰,爛加量度,追後登聞爲辭矣。其一,新還當捧條中,尤甚邑尤甚面里,限三分一,尤甚邑之次面里,之次邑尤甚面里,限四分一,稍實邑尤甚面里,之次邑之次面里,限五分一,以相當穀,準折代捧,待明秋還作本色事也。其一,四山城餉穀,尤甚·之次邑,捧留邑倉,待明秋還納事也。其一,三軍門及樂工保米,尤甚·之次邑,代錢收納事也。其一,尤甚邑訓局砲保,錢木參半,兵曹及各軍門各衙門保布,竝純錢,之次邑,各衙門軍布木邊中,折半代錢事也。其一,各宮房各軍門各衙門折受火田,令本官從實執卜,收稅上納事也。其一,拯劣米太,限明秋停退事也。其一,京外箭竹,當年條蠲減事也。其一,尤甚·之次邑,勿定配所事也。其一,推奴徵債,限明秋防塞事也。分等依狀請施行,面里分等,每多虛實相蒙之弊,故議者多以爲不便,而今年兩南年事,恐不可不用此法,亦爲依施,新還代捧事,許多奸弊,職此之由,而似此災實相錯之歲,勢難防塞,亦依所請之分數,以相當精實穀,準折代捧,待明秋還作本色,四山城餉穀,尤甚·之次邑,捧留邑倉事,非但餉穀體重,不罷山城,則沒數捧留於邑倉,而山城之屬,將何賴活乎?三分二捧留邑倉,三分一收納城倉,爲宜,軍門保米及樂工保米,尤甚·之次邑,代錢收納事,該營該院之事勢,實多難便,而向於湖西之請,特敎許施,又伏見前洪州牧使柳誼擧條批旨,有歉荒之歲,則分等狀啓,必以甚處保米軍,停退或代捧間稟處,湖南亦依湖西例爲之之敎,其在仰體之道,有難膠守,而旣許里面分等,則之次邑之通同代錢,反有不均之嘆,只就尤甚邑及之次邑尤甚面里,代錢收納,爲宜,尤甚邑訓局砲保,錢木參半,兵曹及各軍門各衙門保布,竝純錢,之次邑各衙門軍布木邊中,折半代錢事,旣以綿農之不至被歉爲言,則不可以若干邑之素非綿鄕,遽加闊狹,置之,各宮房各軍門各衙門折受火田,令本官從實執卜,收稅上納事,旣飭嶺南,不可異同,依所請嚴飭,拯劣米太,限明秋停退事,依施,京外箭竹當年條蠲減事,物雖微矣。用各有處,應行之例,不可盡廢,限折半停退,尤甚·之次邑,勿定配所事,推奴徵債防塞事,竝爲依施之意,分付,何如?傳曰,允。保米·保布,卽最無告,最切苦之瘼,聞保米二字,不覺眼火之燁然,縱不能革罷軍營,何忍遇歉而亦不能救其急乎?至於樂工之保,濫捧之習,尤爲駭痛,宮房納米,丙申以後,猶令度支捧給,況樂工之保米乎?代錢之請,何可防也?保米則依狀請許施,保布則尤甚邑,依狀請許施,之次邑,量宜代錢,而城餉則尤甚邑,特許捧留邑倉,只納支放之需事,分付,奴婢貢僧錢,亦於尤甚邑停退事,分付,可也。仍傳曰,新還停退,道臣雖不狀請,湖南沿邑之甚處,可知其民勢之難督,稍實處,亦豈無其中之貧民乎?爲先付之道伯,酌量分等停退,道伯之勤慢,與小民受實惠仰等,各別察奏,繡衣亦爲從近抄啓事,言于廟堂。
李敬一,以訓鍊都監言啓曰,依下敎,永肅門入直局別將具八柱,嚴棍十五度汰去,充定帳幕軍之意,敢啓。傳曰,知道。
李敬一,以刑曹言啓曰,依下敎,司憲府當該書吏李興藺,司諫院當該書吏金聖得,各嚴杖六十度之意,敢啓。傳曰,知道。
李敬一,以義禁府言啓曰,時囚罪人李在咸,拿囚草記批旨內,泮長草記之後,只觀體貌,停擧後,不應爲事理重律,區別功議,更卽草記,可也事,命下矣。李在咸停擧,以不應爲事理重律,杖八十收贖,奪告身三等,而其祖普爀,揚武功臣云,功減一等,杖七十收贖,奪告身二等放送之意,敢啓。傳曰,知道。
李敬一,以義禁府言啓曰,咸鏡道慶興府遠地定配罪人金履永特放事,承傳啓下矣。金履永未及到配,所到處放送事,分付該道道臣之意,敢啓。傳曰,知道。
李敬一,以義禁府言啓曰,江原道橫城縣安興驛,徒一年定配罪人洪樂莘,到配啓本判付內,法已施矣,放送事,命下矣。洪樂莘放送事,分付該道道臣之意,敢啓。傳曰,知道。
禁府啓目,忠州前營將洪采疇原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,陰竹倅之報辭,觀於六角一事,可知其爽實,況該縣之逋藪,素稱畿邑之最,近來畿內鎭營,全不事事,徒爲小民之痼弊,無一戢詰之可言,豈非駭痛之甚乎?如其不然,雖如此囚之老憒,豈有駭擧乎?分付淸州兵營及京捕廳,陰竹地方竊狗新反,雖有竊鼠之事,若有一介疑似者,該倅,令道臣拿致營門決杖,卽其淸州地方充軍之意,狀聞或草記事,分付,此囚,先已罷官放送爲良如敎。
校理朴吉源疏曰,伏以,臣於慶興府定配罪人金履永特放之命,竊有所憂嘆者,伊日賓對,臣亦登筵,親聽聖敎,不覺驚駭,雖微末賤隷,事關堤防,則固當斥逐而遠之,豈可使復廁於禁中傳命之地乎?論其所犯,何律不可,而惟我聖上寬弘之量,恕之以無知妄作,施之以遠地薄竄,在渠負犯,可謂末勘之末勘,而曾未多日,忽此全釋之命,乃在到配之前,當初處分之嚴正,今日恩宥之曠蕩,何若是相反耶?噫,臣之所憂嘆者,不但在於命令之顚倒,其在防微杜漸之義,亦豈可朝竄夕宥,不思所以懲一礪百之道耶?臣謂金履永特放之命,卽爲收還,仍令依前發配,俾居近密者,知所懲畏焉。臣無任云云。答曰,省疏具悉。不允。
掌令洪受浩疏曰,伏以,臣之老母,年今七十有六矣。素抱勞悴之症,長時凜綴,當此初寒,重得感疾,奄奄床褥,寢啖全失,以此情理,夫豈有離側供職之勢,而賓對有命,飭敎截嚴,義分是懼,章皇祗肅,而臣之母病,夜又添越,症情危劇,臣方左右扶將,煎泣罔措,實無頃刻暫捨之望,玆不得不隨牌來詣,仰首鳴號。伏乞天地父母,特垂矜諒,亟遞臣職,俾便救護,因治臣罪,以肅朝綱,千萬幸甚。臣於請急之章,不宜贅及他說,而事在目下,略此尾陳焉。昨日賓筵,前諫長,以金履永事,有所論啓,其事則隄防之攸關也,其言則懲討之大論也。而迺殿下,不唯不賜允兪,反有此特放之命,臣不勝驚惋訝惑之至。噫,丙丁之事,尙忍言哉?毋論巨細事,或有關於此者,則爲今日臣子者,其所腐心痛骨,當復如何,而又況院屬,無異於掖庭,厥隷旣通於凶逆,則數十年斥出之人,肆然置之於院隷之首者,此豈非萬萬駭痛者乎?今若歸之於無知妄作,而竝與竄配而全釋,則輿情之憤惋,固無可言,而刑政之乖當,亦豈細故也?伏願亟寢成命,特允臺批,以嚴大防焉。臣無任云云。批答出傳敎
持平鄭魯榮疏曰,伏以,臣自來情踪,實無復忝言地之望,而向因飭敎截嚴,召牌屢降,雖不得不一肅恩命,而瘝曠屢日,情地危蹙,迺者賓對有命,天牌嚴臨,而家在城外,聞命最後,隨牌詣闕之際,筵席已退出矣,進退無據,去就郞當,此莫非臣庸鈍不識之罪。伏乞聖明,亟賜譴罰,以肅朝綱,千萬幸甚。臣於詣臺之後,始伏聞有諫院新啓,而未承批旨。噫,人主動容,宰相待罪,雖不可責之於今之言官,而若比尋常公車章奏,其體尤自別,且況言出義理,事關隄防,則當此義理日晦,隄防日壞之時,尤宜可奬而不可摧也。乃殿下,不賜一字之批,未免摧折之歸,臣實不能無憾於天地之大也。嗚呼,丙丁之事,言之痛心,事若一毫有關於此箇義理,則唯當明目而嚴討,斷腕而夬祛,尙何論本事之輕重哉?伏願聖上,亟賜臺啓之批,明示好惡之意,一以嚴義理,一以存臺體,不勝萬幸。臣無任云云。批答出傳敎。
丁巳十月初五日辰時,上御誠正閣。藥房入診,諸承旨持公事入侍時,提調李時秀,副提調李敬一,行都承旨趙鎭寬,行左承旨李書九,右副承旨魚用謙,同副承旨尹光顔,假注書李允謙,記事官承膺祚·吳泰曾,檢校待敎李存秀,醫官柳光翼,李周憲·朴春源·李惟鑑·吳仁豐·丁希泰,以次進伏訖。時秀等曰,日間聖體,若何?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀曰,醫官待令,入診,何如?上曰,置之。上曰,諸承旨各奏公事。光顔讀奏平安監司朴宗甲狀啓,寧邊府反庫事。上曰,其外公事皆入之。命分書判付訖。仍命退,諸臣以次退出。
丁巳十月初五日午時,上御重熙堂。右副承旨入侍時,右副承旨魚用謙,假注書李允謙,記注官全珍恪,記事官承膺祚,以次進伏訖。上曰,承旨臺諫有闕,政事當日爲之事,俄已下敎矣。參判之病勢夬可,則入來開政,而如未差減,則參議入來事,分付。又敎曰,三抄何日爲之?問于都承旨以入。賤臣承命出傳,回奏曰,問於都承旨,則以爲臣有所遭,三抄則決不敢設行云矣。仍命退,承史以次退出。
丁巳十月初五日午時,上御重熙堂。都承旨入侍時,行都承旨趙鎭寬,假注書李允謙,記注官金珍恪,記事官承膺祚,以次進伏訖。上曰,吏曹政官中參判入來耶?參議入來耶?斯速知入。近來每以政官事,屢勤飭敎,此豈成說乎?以此嚴飭,卽爲入來開政事,分付。仍命退,承史以次退出。
上在昌德宮。停常參·經筵。
李晩秀啓曰,大司憲李城輔,執義申禹相在外,掌令二員,持平二員未差,監察茶時之意,敢啓。傳曰,知道。
傳于洪明浩曰,諸承旨持公事入侍。
傳于李晩秀曰,左承旨入侍。
李晩秀啓曰,備局有司堂上李時秀·李書九,依下敎來待矣。傳曰,入侍。
李晩秀啓曰,刑曹判書趙尙鎭,持价川按覈御史呂駿永査啓,依下敎來待矣。傳曰,入侍。
李溏啓曰,應敎韓光植,校理柳河源,副修撰李顯默牌不進。副校理韓用鐸,修撰趙德潤·柳相祚,副修撰宋祥濂在外,玉堂上下番俱空,事甚未安,未差之代,政官牌招,開政差出,待下批,仍卽牌招,以爲推移入直之地,何如?傳曰,允。
李晩秀啓曰,合辭闕啓,事甚未安,今日政,新除授兩司諸臺,竝待下批,牌招,何如?傳曰,允。
洪明浩啓曰,新除授左副承旨李鼎德,時在慶尙道慶州地,斯速乘馹上來事,下諭,何如?傳曰,仍任前職與未差之代,前望單子入之,待下批牌招察任,承旨前望單子入之,李溏·金載翼·金勉柱落點。
注書柳遠鳴拔名,代以尹致永爲假注書。
傳于李溏曰,藥房提調許遞,前望單子入之。
藥房提調前望單子入之,沈煥之落點。
以持平望筒,傳于洪明浩曰,每欲下敎矣。今見望筒而思之,華城侍從,卽李瑞朝一人,年已老,令該曹別爲調用。
傳于李溏曰,明日當由逌瞻門展拜景慕宮,該〈房〉知悉。
傳于金勉柱曰,次對進定於明日。
洪明浩,以吏曹言啓曰,新除授掌苑署別提魏伯珪除拜後,過限未肅拜,繕工監監役官成時柱,假監役官尹永鎭,俱除拜後,過限未出仕,竝依例改差,何如?傳曰,允。掌苑別提魏伯珪,仍爲作散,則何異於何所見何所聞乎?觀於渠之着述冊子,文職姑捨是,其家行,若無所存,必無是,設令伯珪之宣召承召,非其人,竊恐遠人,視伯珪爲鑑,而于于者,皆將望望然,是豈細故也哉?朝家之斷斷於伯珪,容或私於伯珪而然,決不可徒然落仕,今日政,本道廟殿令中相授,分付道臣,嚴飭供職後,使之狀聞,而如是下敎之後,渠焉敢不卽供職乎?
有政。吏批,判書宋煥箕在外,參判徐邁修進,參議魚用謙進,行都承旨洪明浩進。以李文會爲大司諫,李羽逵爲司諫,洪秉益·文躍淵爲掌令,李東萬·崔履亨爲持平,柳相祚爲校理,趙德潤爲副校理,呂善亨爲戶曹參判,沈煥之爲弘文提學,禮曹參議李鼎德,書狀洪樂游,以上仍任事,承傳,兼掌令段,洪樂游。
再政。掌苑別提魏伯珪,慶基殿令韓允鎭相授。
兵批,判書李祖源病,參判柳誼病,參議李文會病,參知申鳳朝入直進,右副承旨金勉柱進,行護軍李鼎揆·洪義榮,副護軍蔡弘遠·李儒慶,副司直洪樂游·崔道興爲長山別將。
洪明浩,以吏曹言啓曰,戶曹佐郞李英紹呈狀內,矣身素患痰癖之症,又毒感,委頓床席,轉側須人,萬無時月之內,起動供職之望云,身病旣如是,則不可强令察任,改差,何如?傳曰,允。
李晩秀,以刑曹言啓曰,頃因監試一二所移文,陰竹幼學南夏尙,鐵原幼學李漢奎,漣川幼學金慶老等,持僞帖,冒入國試,罪係深重,故嚴覈得情後稟處事,草記批旨內,依允事,命下矣。當此科場至嚴之日,僞帖冒入,萬萬驚駭。僞造帖文,罪關一律,故南夏尙·李漢奎·金慶老等處,僞帖情節,嚴加究覈,則南夏尙以爲,照訖落講後,彷徨館峴,有一人來言,買帖云,故不知買帖之爲罪,果爲買取云。李漢奎以爲,夤緣金興大買取云。金慶老,因趙鎭海而買來云,故興大及鎭海等捉來,嚴杖究問,則金興大以爲,與漢奎,適出郊外,同行酬酢之際,有一白衣者,隨後而來,聞落講之說,以買帖爲言,故因漢奎所請,果爲買給云。趙鎭海以爲,金慶老落講後,逗遛京中,未免落莫,故心常矜憐,路次,適有姓名不知人,謂有空名照訖帖,故買給慶老,而其姓名與居住,俱未能知得指的現告云云,故取見其現捉帖文,則印樣篆形,果非僞造,明是盜踏,而賣帖人則屢次嚴覈,終不現告,究其情狀,誠極痛惡,南夏尙·金興大·趙鎭海等,嚴訊得情,李漢奎·金慶老,旣有買帖傳給之人,別無更覈之端,依本律,限己身,降定水軍,令兵曹定配所押送,何如?傳曰,允。一竝勘配,可也。
金勉柱,以兵曹言啓曰,因刑曹草記,今番監試初試時,持僞帖冒入場中罪人京畿漣川幼學金慶老,陰竹幼學南夏尙,江原道鐵原幼學李漢奎,依本律,限己身降定水軍事,允下矣。罪人金慶老,平安道三和府水軍充定,南夏尙,宣川府水軍充定,李漢奎,咸鏡道慶興府西水羅鎭水軍充定,竝定驛子押送之意,敢啓。傳曰,知道。
李晩秀,以刑曹言啓曰,漢城府戶籍廳書吏趙仁祿·許錞等捧供啓目,判付內,爲先以杖配照律姑放,使其矣等,定日書納後,卽爲決勘草記事,命下矣。兩部籍單,今已書納,而該吏等,自京兆移送,謹依判付,趙仁祿等,各嚴杖一百後,趙仁祿平安道雲山郡,許錞咸鏡道洪原縣,定配所押送之意,敢啓。傳曰,知道。
金勉柱,以左邊捕盜廳言啓曰,謹依口傳下敎,流丐之年,十五歲以上者,六十二名,與右捕廳分半,從便接置,而大抵流丐之類,皆是無根着無恒心者,雖令傭賃於人,衣食於人,渠必不耐勞役,人亦不欲率畜,而第此輩之於捕校,如奴使喚,卽其例習,捕校之於此輩,面目已熟,使令亦緊,則去者受者,似不生疎,故就臣廳軍官中,募得願受者,以上項分半之三十一,面面分屬,使之留接,使役後流丐及受去人役姓名,列錄以入之意,敢啓。傳曰,知道。名以分授,萬一有名而無實,又或有別般弊端,則卿等難免重勘,以此惕念,無論如此如彼,惟以方便擧行爲意,而卿則已爲草記,右廳尙無皁白,當該大將,爲先從重推考,可也。
金勉柱,以右捕廳言啓曰,依下敎,城內乞人中壯丁,自捕廳,當爲區處矣。乞人都數八十六名內壯丁,爲六十二名,兒弱爲二十四名,而壯丁六十二名,左右捕廳,各三十一名,分授各人,以爲雇役留接之地,而臣廳則本廳軍官嘉義李長郁等三十一人處,申飭分授,別單書入之意,敢啓。傳曰,知道。
李晩秀,以義禁府言啓曰,永肅門守門中官李福良·全命喆等充軍事,承傳啓下矣。李福良平安道碧潼郡,全命喆咸鏡道端川府充軍,而竝以承傳內辭意,具罪目,依例發遣書吏,押送于各其配所,何如?傳曰,何煩卿府乎?出給畿營草芝鎭,定將校押付事,分付,可也。
刑曹啓目,粘連玄在默罪關重律,則按査御史,事體尤別,使之直爲勘斷,各人俱是脅從,一依繡啓,論列勘處,何如?判付內,觀此繡啓,可知其本事顚末是置,繡啓所謂通文錯語,不過恐喝之計,而議送句語,斷以詬辱,可也。不可直歸於誣陷之科云者,其說約而盡兺不喩,其矣招供,亦以彼隻之杖劍,謂戊申後初見,則稱是云云,似其指斥官長,直施誣人謀亂之律,殊不着題,然而遐俗至頑,名分日壞,若不用治蜀之法,加之以一倍之律,何以徵後而戢他乎?但原其來歷,便一鄕戰,而李宇喆之粘連婢子,至呈議送,亦豈非托公逞私,乘機敲撼之計乎?然宇喆近於辭直,雖不共勘,大體則與初料稍異,一律則過矣。罪人玄在默,依繡啓所論勘斷,而律名亦依右相議施行,其餘各人等決處,依回啓施行,御史則分等推治後,卽爲復路,俾除滯留之弊事,專撥行會爲良如敎。
丁巳十月初六日辰時,上御誠正閣。諸承旨持公事入侍時,行都承旨洪明浩,行左承旨李晩秀,行右承旨申耆,記事官柳遠鳴,假注書李允謙,記注官金良倜,記事官吳泰曾,檢校待敎李存秀,以次進伏訖。明浩曰,同義禁柳誼,旣在闕中,不爲肅謝,直爲出去,事甚未安,推考警責,何如?上曰,依爲之。出擧條上曰,有司堂上入來耶?耆曰,趙鎭寬則病不來,李時秀·李書九入來矣。上曰,入侍。遠鳴承命出傳,與禮曹判書李時秀,行護軍李書九,偕入進伏。上曰,昨日草記中,樂院保米一款,大爲湖南之弊,卿等,有經本院提擧及道伯者,想知之矣。書九曰,本院事則臣雖已經,而未能多日行公,故保米捧上時,莫知其裏面之如何,待罪湖南時,槪知其樂院保米之爲本道一大弊也。自本道捧上時,亦已準捧,而及其京上納時,其所濫捧,一倍於本道,監色等負逋之可矜姑舍,爲該道民邑之弊,不可但以尋常言,此不可不別般變通釐革然後,庶可爲南民一分救弊之道也。耆曰,臣已見之矣。雖欲一竝防禁,而其中多有渠輩聊賴者云,故未果禁止矣。上曰,以湖西漁鹽船稅事,柳誼,出擧條,此則自廟堂,何以議定也?伊日擧條持入。遠鳴承命出。上嚴敎遠鳴曰,汝雖新進,亦觀廉隅,則雖有右下位之別,注書則一也。日前臺啓之全不稱停,姑無論,金履永旣被遠配,則渠固同罪請勘之不暇,而久不出仕,柳何意也?今始揚揚仕進,若固有之,寧有如許廉防乎?仍命書榻敎曰,年少新進,處義尤當自別,雖有上下注書之間隔,其實,實注書則渠焉敢自同無故,佯若不知而行公乎?其間又何去,而今日始爲仕進乎?節節駭然。注書柳遠鳴,拔其名於堂后之中。上曰,刑判入侍。賤臣承命出傳,與刑曹判書趙尙鎭,偕入進伏。以价川郡御史呂駿永狀啓回啓事。敎曰,古則土民之有罪者,通訓以下,監司啓聞自斷,初欲所謂玄在默拿問,如法勘律,而如渠之漢,不必汚諸王府,且遐俗至頑,法綱日壞,不知朝廷之尊,上下之分,故特送繡衣按査後,另施加一等之律,以爲警戢之地,而繡啓論列,與誣陷官長之罪,稍有間焉,然則一律過矣。仍命書回啓判付云云。上曰,各房公事入之。命分書判付訖。命退,諸臣以次退出。
丁巳十月初六日午時,上御便殿。左承旨入侍時,行左承旨李晩秀,假注書李允謙,記注官金良倜,記事官吳泰曾,以次進伏訖。上命書榻敎曰,書狀官申絢,監印之役,拜表前,勢難爲之,前書狀官洪樂游敍用仍任。晩秀曰,日前京畿監司李在學,以東西道,陵寢造泡寺事。出擧條造泡寺,本是三寺,而誤以二寺仰奏,故批答中,亦以二寺許劃矣。追聞畿伯言,則其時錯奏,萬萬惶悚云,原擧條,卽令改付標以入乎?上曰,何必付標?二寺之二字,改以三字,可也。仍命退,承史以次退出。
上在昌德宮。停常參·經筵。
大駕,詣景慕宮,展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
李晩秀啓曰,來十一日,輪對日次矣,敢稟。傳曰,爲之。
李晩秀啓曰,來十一日,專經文臣殿講日次矣,敢稟。傳曰,爲之。
申耆啓曰,來十一日,朝參日次矣,敢稟。傳曰,停。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,大司憲李城輔,執義申禹相,持平崔履亨在外,掌令洪秉益·文躍淵,持平李東萬,傳旨未下,監察茶時之意,敢啓。傳曰,知道。
傳于申耆曰,侍衛軍兵毛具。
傳于申耆曰,大臣·備局堂上引見。
李存秀改差,代以呂東植爲假注書。
兵曹,以趙心泰爲左邊捕盜大將。
傳于李晩秀曰,左承旨入侍。
洪明浩啓曰,校理柳相祚,副校理韓用鐸·趙德潤,副修撰宋祥濂在外,玉堂上下番俱空,事甚未安。未差之代,政官牌招,開政差出,待下批,仍卽牌招,以爲推移入直之地,何如?傳曰,允。
有政。吏批,判書宋煥箕在外·未肅拜,參判徐邁修,參議魚用謙進,行都承旨洪明浩進。以韓用鐸爲校理,高宅謙爲修撰,尹致性爲兵曹參議,趙雲絅爲戶曹佐郞,任忠白爲假監役。
申耆啓曰,兵批,無緊窠,吏批,無送西之人,無政事之意,敢啓。傳曰,知道。
洪明浩啓曰,校理柳相祚·韓用鐸,副校理趙德潤,修撰高宅謙,副修撰宋祥濂在外,玉堂上·下番俱空,已至多日,事甚未安。未差之代,今日政差出,待下批,仍卽牌招,以爲推移入直之地,何如?傳曰,允。
以大司成望筒,傳于洪明浩曰,俱有職掌及所管,以在京無故人,更爲擬入,待下批牌招。
吏批,再政。啓曰,大司成今當差出,而擬望之人乏少,承旨竝擬,何如?傳曰,承旨外前望中,豈無其人乎?此啓辭,還給。
以尹羽烈爲副校理,丁若衡爲繕工監役,鄭大容爲大司成,李晦祥爲繕工假監役。
李溏啓曰,新除授校理柳相祚,時在慶尙道安東地,副校理韓用鐸,時在江原道原州地,趙德潤,時在京畿道漣川地,竝斯速乘馹上來事,下諭,何如?傳曰,允。
李溏啓曰,修撰高宅謙,時在全羅道昌平地,經筵入番事緊,斯速乘馹上來事,下諭,何如?傳曰,允。
李溏啓曰,副校理尹羽烈,牌不進罷職傳旨,今方捧入,而校理柳相祚·韓用鐸,副校理趙德潤,修撰高宅謙,副修撰宋祥濂,俱在外。玉堂上下番俱空,已至多日,事甚未安。未差之代,政官牌招,開政差出,待下批,仍卽牌招,以爲推移入直之地,何如?傳曰,違牌玉堂只推,更爲牌招。
大司諫李文會,掌令洪秉益·文躍淵,持平李東萬,牌不不進罷職傳旨,傳于李溏曰,只推。
以大司成鄭大容,牌不進推考傳旨,傳于李溏曰,更爲牌招。
禁府啓目,右邊捕盜大將李得濟原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編。且有草供捧入之命,上裁,何如?判付啓,初供中漏却同拿問之本事乙仍于,使之更爲捧供,而其說依舊是斷斷於抄戶與願受人,捧自願等事,豈非問東答西乎?大臣之請削,卽抄戶事,而批旨之拿問,卽擧行遲滯事也。一事兩罪,段落各異,而卿等之只憑節該,書出之榻敎,不考擧條之批答,再度捧供,皆未免外題,卿等事,萬萬駭然。從當處分,而當直都事之不卽錄送,皆甚駭然。都事拿處,今雖夜深,旣命拿問,豈可徒然放送乎?草供更卽捧入,王府擧行,何事非嚴急,而一有下敎,輒過數時,府郞皆塗鴉之類乎?捧供後,一竝拿處爲良如敎。
以時囚罪人李得濟供辭,傳于李溏曰,旣捧供,別無更問之端,仍以前罪,放送後,草記,禁堂則囚供判付,旣有從當處分之命,一倂遞差。
金載翼,以漢城府言啓曰,因捕廳,知委各部之抄出富民,逢授流丐事,臣等伏承筵敎,退歸朝房,招致左右廳捕校書員及五部吏隷,詳査委折,則再昨夜四更量,自右捕廳招致各部書員,以鍾街流乞分授事,部內富戶,卽刻抄報之意,捕校及首吏書員,以大將言,有所分付,而西部則因京兆申飭,初不抄報,東部則以京兆無知委,亦未及擧行。中部則抄出三十戶,分半修報於兩廳。南部則抄出十五戶,左廳報十二戶,右廳報三戶,而左廳則以初不知委,成冊一倂還給,北部則抄出四戶,只報右廳,而昨朝雖因本府,申飭各部,推去富民成冊,流乞則自左右廳,逢授於各其廳屬云。旣非朝令,又無文跡,則部官之只憑捕廳知委,亦不關由本府,而稱以抄出富戶,聚會各洞任掌,以致一場騷擾者,揆以事體,不可但以駭然言,矇然抄報之中,南北三部當該官員,捧現告,拿問重勘,何如?傳曰,允。
申耆,以壯勇營言啓曰,善騎別將,今當差出,而前望中,擬望入之人乏少,外任竝擬,何如?傳曰,允。
申耆,以兵曹言啓曰,依傳敎,今日隨駕龍虎營行首敎鍊官文載奎,禁軍正姜遇文,領林鳳元·申珹·朴尙純等處,木各一疋,施賞之意,敢啓。傳曰,知道。
申耆,以訓鍊都監言啓曰,今十月初七日,景慕宮展拜時,因兵曹節目,金虎門軍三十名除出,把摠李仁默,哨官申大益,率領挾輦侍衛,集春營軍五十名,哨官李東郁,領赴都領營門,還宮後,各還直所,而竝待標信擧行之意,敢啓。傳曰,知道。
申耆,以訓鍊都監言啓曰,本局把摠李喜大,身病甚重,勢難察任,改差,何如?傳曰,允。
申耆,以御營廳言啓曰,今十月初七日,景慕宮展拜時,依兵曹節目,弘化門·集春營入直軍,各五十名除出,大將臣李漢豐,率領弘化門外,分左右排立,東營入直軍三十名除出,入直哨官宋哲文,率領宮大門外把守,而竝待標信擧行,解嚴後,各還本處入直之意,敢啓。傳曰,知道。
禁府啓目,兵曹佐郞金裕己原情云云。傳旨內辭緣,泛稱遲晩,刑推得情何如?判付啓,分揀放送爲良如敎。
禁府啓目,中部令李命存,南部令黃勉喆,北部都事徐興輔等原情云云。傳旨內辭緣,泛稱遲晩,竝只所當請形是白乎矣,旣有草供捧入之命,上裁,何如?判付啓,以公罪重勘,區別功議,勘放後,草記爲良如敎。
丁巳十月初七日辰時,上詣景慕宮。擧動入侍時行都承旨洪明浩,行左承旨李晩秀,行右承旨申耆,左副承旨金載翼,右副承旨金勉柱,同副承旨李溏,假注書尹致永·李允謙,記注官金良倜,記事官吳泰曾,二提學沈煥之,檢敎待敎沈象奎,原任待敎李存秀,以次侍立,時至,通禮跪啓外辦。上具翼善冠·衮龍袍,乘輿,出交泰門·永淸門·明政門,由館峴,至觀旂橋,降輿。上曰,儒生祗迎者,幾何?耆曰,館學掌色,則未及待令,居齋生祗迎者,爲六十二人云矣。上仍乘輿進發,入宮大門,降輿,詣版位,行再拜禮。仍詣廟內奉審訖。還御齋殿,命勉柱入侍,又命晩秀·耆入侍。上曰,兵·工換房。上曰,禮·刑換房,竝出榻敎又命書榻敎曰,大臣·備局堂上引見,又命勉柱先退。賤臣承命出傳,致永與右議政李秉模,兼戶曹判書金華鎭,行上護軍金文淳·金持默,行大護軍李秉鼎,右參贊沈煥之,判尹趙心泰,兵曹判書李祖源,禮曹判書李時秀,刑曹判書趙尙鎭,行護軍徐有大·李漢豐·徐龍輔·李書九,右尹李益運,以次進伏訖。秉模曰,侵早勞動,聖體,若何?上曰一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。上曰,初十日,卽賓廳日次,而進定於今日者,十一日殿講,欲兼行十五日次對,故也。亦有稟處事耶?秉模曰,有一二件稟處者矣。上曰,以東道陵寢造泡寺事,畿伯出擧條矣。雖爲其聊賴藉力之資,劃給他道寺刹之願屬者,而西道造泡寺之屬三寺過矣。以其中一寺,屬之東道造泡寺事,賜批,畿伯所奏,則但二寺,而追聞則本是三寺云,故前批中,二寺之二字,改以三字矣。以此問於禮判而擧行耶?晩秀曰,依下敎爲之。三寺中,二寺屬之西道,一寺則屬之東道事,分付矣。上曰,次對爲之。秉模曰,卽見京畿監司李在學所啓,則以爲朔寧稷還二萬餘石,每年分給,實爲民邑至切之弊,今春以一萬石作錢貿租之意,筵稟蒙允。五千石則每石一兩,從民願收捧,分俵各邑,以爲準折貿租,而五千石則以價錢之難辦,使之待秋收捧矣。見今畓農大違,初料準折移貿,其勢末由,五千石作錢,今姑置之。依前以本色收捧,更待年豐,作錢移貿,而還弊之至此,專由於營賑稷之盡分該邑,營賑稷移貿前,姑勿盡分。依常賑穀例施行事,請令廟堂稟處矣。移貿之數,旣未準萬石,而明年營賑稷,又爲盡分,則民弊,與前別無異同,依所請營賑稷,準數移貿前,姑依常賑穀例,分給,何如?上曰,依爲之。出擧條秉模曰,前洪州牧使柳誼,以稅穀所載船事,有所仰奏者,稅穀一船所載,旣準千石,竝其船人·船價雜費條,洽爲一千四五百石,所載太重,不如輕舟之利涉,若減數裝載,則其於舟行,似爲便利云,而有問于廟堂草記之命矣。今旣登筵,故敢此仰達矣。語未畢。上曰,退與前牧使相議,以草記稟處,可也。大抵一船多載,必有臭敗之慮,雖甚可悶,而古則宮房納例,自各其州,載納一船,添載必倍於近日,而自丙申以後,入于戶曹,自戶曹劃給於各宮房,然則公穀與宮房納,一船所載,以千石爲限,而其中不得不有添載之端,以致濫多臭敗之慮。第欲一竝禁其添載,則各其州上納小小穀物,無歸屬處,勢將專船載來,此亦爲弊之一端矣。上曰,柳誼所言,何以則爲好云也。秉模曰,柳誼則以爲一船所載千石內,公穀則少減,竝雜費,以準千石之數,似好云矣。上曰,此指私船而言耶?秉模曰,然矣。上曰,昨以玄在默事,刑曹回啓判付中,以依卿議施行事,下敎矣。大抵遐俗至頑,法綱日壞,每有如此之患,不可不加一等勘律,以爲懲後戢他之地,但究其本事,則諸般納供,與誣陷官長之罪,稍有間言,一律則過矣,故處分止此耳。以該守令言之,不能治一在默,致煩按査之擧,在默則名以朝官,雖不得施刑推問,而其外各人等,亦不能自本邑各別推治,以此屢煩辭敎者,豈非駭然之甚乎?如此守令,將焉用哉?所謂申善應者,雖此後下敎前,勿爲檢擬之意,標識於官案事,分付。大體字牧之任,專不擇人,故爲守令者,不能彈壓一境,每致貽辱朝廷之歎,豈不寒心。予則以爲武士之別取才,極可笑也。弓才雖曰,養由基,而一日取才,亦何以知其人之可否乎?言端旣出矣。近來紀綱,大不成說,以今日隨駕軍兵事言之,駕後及別抄之待令者,不過數人云,此亦非師律所關乎?予不欲以法駕頻頻勞動,故今年內,以敦化門動駕,合三次,而園幸外,以法駕遵大路而行者,不過兩次,以先王之心爲心,予於毓祥宮,每爲一年一次展拜,而今年則歲謁之禮,至今未得遂誠,悵慕冞極,而亦有所咨且者故耳。如是而動駕稀闊,故兵曹及各營門擧行,自致怠忽,此亦自廟堂提飭處也。秉模曰,今日動駕時,駕後及別抄,未及趁卽待令,兵曹判書李祖源,御營大將李漢豐,姑先從重推考,何如?上曰,依爲之。近來動駕稀闊,凡百怠忽,駕前駕後之今日使之待令者,意在試勤慢,兵曹則駕後雖有未及者,別將率禁軍,趁期待令,可謂神速,兵判勿推,別將上弦弓賜給,該營首校及禁軍正領,令該曹,木一疋施賞,可也。出擧條秉模曰,伏聞日前,以城中流丐之當寒失所,特垂軫念之德,使捕廳,抄出丁壯,從便區處,聖意,蓋欲使彼無依之類,各有歸屬,俾得糊口庇身之道,而該捕將,不善擧行,至使各部,抄出富戶,欲爲勒令逢授,以致聽聞之騷擾,事之可駭,莫此爲甚。右捕將李得濟,施以削職之典,何如?上曰,流丐,皆是無恒心之類,捕廳例管,而再昨夜,因日寒,摘奸後,老弱非所可論,丁壯則賃與傭間,豈無可爲之業乎?特命兩捕將,抄出丁壯,分管區處,則右捕將擧行之輕率妄着,姑勿論。前夜聽傳敎之事,至後夜三更後,始爲草記,節節駭然。不可削職,而止其罪狀。令該府,拿問嚴勘,可也。出擧條耆曰,右邊捕盜大將李得濟削職,令該府,拿問嚴勘事,命下矣。在前如此之時,有他邊大將兼察之例,今番則何以爲之乎?上曰,左大將兼察,可也。耆曰,左邊捕盜大將柳孝源,右大將兼察事,命下矣。兼察右邊捕盜大將柳孝源,卽爲牌招聽傳敎,何如?上曰,依爲之。竝出擧條命書榻敎曰,新除授右邊捕盜大將趙心泰,牌招傳授命召及大將牌·傳令牌,仍命秉模就座。煥之曰,關西及嶺南年例封進皮荻栗,各有期限,關西之咸從,嶺南之密陽,皆已陸續封進,而尙州·善山兩邑,過期不納,以致今日不得如式進上,事體所在,不可無警勵之道,不飭之該道臣罷職,當該兩邑守令,令該府拿問處之,何如?上曰,依爲之。進獻事體雖重,民事亦重,道伯則姑爲勿罷,可也。出擧條仍敎曰,古則進獻於內局者,無論諸般物種,特敎停止前,連爲封,進故昔在先朝生鰒進上,才命停止。而已封進者,爲中官之所偸食,眞所謂宋吉之偸梨也。其翌日都相,以生鰒事,有所仰奏,中官事,始爲現發,大加嚴處矣。近來則定其次數,無或違越,則如中官輩,雖欲偸食,將何所憑。如是而尙有此限內闕封之擧,此亦紀綱所在也。上曰,阿蘭國人,果有考據之跡耶?書九曰,姑未考見矣。上曰,倭人金忠善,卽平秀吉之外孫也。壬辰年爲先鋒將,而效忠於我國,探得敵情,一一來告。至號曰,慕華堂云,宣廟朝,特命馹召,賜金姓,官戶參,此豈不異哉?其事實,何以則知之,日前有下敎於卿矣,卿果搜見耶?書九曰,臣曾一見金忠善之名於雜冊中,而未能記其的在何冊也。上曰,不在於遣閑錄中耶?書九曰,臣更思之,則遣閑錄中,似無金忠善事蹟矣。煥之曰,臣於外邑所置整理穀分斂之事,有所聞,不勝駭惋者,敢此仰達矣。整理之名,昉於陵幸時,戶曹判書爲整理使之例,而以殿下愛日之聖孝,頃當萬千年一遇之慶會,奉慈駕而詣華城,誕擧呼嵩之晠典,上自內府供億之費,下至從官·軍馬·盤纏·糗糧之資,不煩大農之經用,營邑之供給,而默運聖智,別爲區劃,此所以整理諸臣之奉而擧行者也。及當觀華之日,旣養群老矣,又濟四民矣。廣慶覃恩之聖念,至及於環海億兆之衆,而聖敎若曰,當是年是日,行是地是禮,而民吾赤子,旣無以家給牛酒,人皆醉飽,則於予心,豈不欿然?民之質矣,以予心爲心,亦豈不思與國家同樂而共懽乎?遂以整理用餘錢二萬兩,分送三都·八道,俾以一兩之錢,作爲皮穀一包,自其明年,春以散而秋以斂,或爲種資,或爲農糧,貽我嘉種,傳之悠久,出自聖孝,覃以慈惠,留有餘不盡之澤,爲用敷厥庶之本,則雖愚夫愚婦之微,亦當知其粒粒皆恩,人人同慶之盛德至善,可以孚豚魚而感木石,此又所以乙卯整理穀之建置者也。凡在按藩守土之列者,服田緣畝之類,體其創始之本意,念其蒙被之洪私,其孰不油然而觀感,惕然而興孝,頌祝於播種之時,而鼓舞於對飯之際乎?若營邑之臣,一任舞弄之奸,不思對揚之方,則是眞無人心者,況於再昨年,以湖西擧行之駭然。至登籌啓,仰煩飭敎,則瞻聆所及,庶皆警動而知懼,而今聞南中諸邑,尙或有以錢分給,勒捧正米之處,錢分數十文,米捧七八斗,謂之整理穀,其外諸道春散數十葉,秋斂三四倍錢還成習,而看作利竇,民間傳說,聽聞駭惑。大抵此穀,一自以錢作穀之後,本無錢邊之可賈者,且況皮雜之貿,本不取米則錢分之,謂以整理米捧之,托以整理,抑何意也。以聖上均視遐邇,廣布慈德之至誠苦心,閼而不行,反爲貽弊民間之端,思之及此,寧不痛惋。請令廟堂,嚴覈摘發,當該守令,拿致王府,繩以當施之律,不能檢飭之道臣,亦卽嚴勘,以爲懲後之地,何如?上曰,整理穀之設施,乙卯奉觴上壽之餘,出於廣慈惠覃慈恩之至誠苦心,而必以皮穀派分,兼寓春種一粒,秋收萬顆,生生不窮於千永垂之義,設有不良無恥之吏,寧忍萌計於賭利,而錢分米捧之駭惡,姑無論。敢於此剝割,敢於此聚斂者,不可但以贓汚論,事旣發覺,若不嚴法重繩,則何以謝小民乎?亦豈可使此布德之擧,一任其相反乎?今日來此而聞此,可見乾道之孔昭,按道者不飭之罪,從當隨現,分等勘處,先從各其管下列邑,犯科之人,一一摘發狀聞,一有不謹,或現發於按廉之行,則其道伯,爲先拿致王府,臨門親問,以示爲所重之義,爲先嚴明,分付,可也。出擧條秉模曰,整理設置,非爲整理之需用也。非爲穀簿之滋息也。一以廣慈惠,一以均慈慶,將使大小民人,飽以德而志其喜,以寓億萬斯年之祝也。爲長吏者,苟有一分人心,百事雖或慢忽,至於此穀,孰敢不精其捧準其給,而今聞重臣所奏,精捧準給,姑舍是。散錢數錢,斂米八斗云,雖是他穀,此等不法之事,曾所罕聞,況在此穀,敢以穀名之所重,反作憑藉之欛柄,遂使淪肥之惠,任渠剝膚之手,比諸諸般贓汚,不啻萬倍,此不摘發,施以典刑。其可曰,國有法乎?且其摘發之道,異於穀簿之幻弄,散錢自當有受去之民,納米,亦必有定給之數,雖欲掩護,有不可得,亟令道臣,星火按査,爲先今年所犯者,指名登聞,以爲施法之地。不察之道臣,亦爲嚴勘,斷不可已矣。上曰,此穀之當初設置,亦一投醪之義也。取朱子杜倉之義,使之春散秋收,輪回面里,則庶可俾吾民覃被慈覆之恩,故所以有整理之名,而設施未久,奸弊如此,此豈不痛歎矣乎?重臣所奏,甚得體,不負所知矣。仍命書傳敎曰,以近俗遮面之習,設有民弊之入耳者,挺身執奏,未可必,今日重臣筵奏,可謂深得知無不言之義,殊可尙也。備局堂上沈煥之,特賜內下豹皮一令,豈特嘉其言,亦爲爲所重也。上曰,注書出去,此擧條,先卽書入也。賤臣承命先退。上曰,陞補,今月內畢試事,有所飭敎矣。泮長之疏如此,卿意以爲如何?秉模曰,泮長疏中所陳,臣雖未得詳聞,而觀於向來草記,略知其槪,一番許遞,恐宜矣。上曰,依爲之。出擧條華鎭曰,臣犬馬之齒,已踰七十,神精昏瞀,遇事顚錯,度支重任,決不可虛縻度日,伏願遞解臣職,以安私分焉。上曰,籌謨熟手,非卿而誰。重任固難輕遞,勿辭。敎文淳曰,何日發行耶?文淳曰,十五日發行矣。上曰,以唐板冊貿來事,近來飭禁至嚴,今番亦勿犯科事,申飭譯員輩,而雖以緞屬言之,雲縀楪縀外,切勿貿來事,嚴飭。上曰,擧條何至今不爲書入也?命書傳敎曰,上下注書汰去。又命書榻敎曰,前假注書吳泰曾,仍察上注書,前假注書李存秀,仍察廳任。上曰,外辦入之,通禮跪啓外辦,上乘輿出宮大門,至觀旂橋降輿,旋卽乘輿,由館峴,至弘化門,命耆解嚴,仍入明政門·永淸門·交泰門還內,諸臣以次退出。
丁巳十月初七日申時,上御便殿。左承旨入侍時,行左承旨李晩秀,假注書李存秀,記注官金良倜,記事官承膺祚,以次進伏訖。上曰,不爲省記之廳注書,改差也。仍命退,承史以次退出。
上在昌德宮。停常參·經筵。
申耆,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,大司憲李城輔,執義申禹相,持平崔履亨在外,掌令洪秉益·文躍淵,持平李東萬,牌招啓辭未下,監察茶時之意,敢啓。傳曰,知道。
李晩秀,以講學廳言啓曰,元子宮,繼講冊子,謹依下敎,問于師傅及右諭善,則師傅宋煥箕,以爲竊伏聞元子宮,講課不輟,睿學日就,區區微忱,實不勝欽仰欣忭,而竊念小學畢讀之後,所當繼講者,不外乎大學,此固古人所定之次序,而亦有先朝已行之規例,則恐無容更議也。曏於賤臣登筵時,聖敎及於兼讀之事,而以史略爲好矣。今若以大學爲元講,史略爲兼讀,則其於經史之學,自無虧欠,而允合於朱夫子養德性,益才智之訓矣云。右諭善李城輔以爲伏聞元子宮,講席日開,小學將畢,緝熙之工,不勝慶忭。繼講冊子,今因聖敎,承此俯詢,伏念祖宗朝,專講經書,兼講史書之已例,乃是列聖相傳之家法,至於庚辰謄錄中,大學·史略,仰對之獻議,兼採朱夫子讀書次第,俱有考據,恐無異議,而顧何敢自出淺見,有所稟達,重添僭妄之罪乎云。臣意則繼講大學,雖是次第事,恐或太遽,史略之書,又似太簡,而第伏念大學·史記兼講,旣有祖宗朝已例,今此師傅及右諭善所答,又如是,臣不敢別有意見,上裁,何如?傳曰,經書爲主,史記當兼讀,而大學則明年當始講,小學則熟讀,例爲原講,史略則兼讀,爲好矣。
傳于李晩秀曰,左承旨入侍。
傳于李溏曰,有司堂上入侍。
以都承旨洪明浩上疏,傳于金勉柱曰,還給。推考勿施。
以兪殷柱囚單子,傳于李溏曰,附過放送。
以全羅監司李得臣狀啓,沃溝縣監尹行喆,投印發行,不得已罷黜,罪狀,令攸司稟處事,傳于申耆曰,所爲無狀投印,猶屬餘事,狀啓還下送,使卽星火督還,過冬春,民事就緖,依法典勘律,而北道遠地,勿限年定配,直爲發遣後狀聞,以懲尤甚邑倅,不知分憂之罪。
申耆,以備邊事言啓曰,卽見忠淸監司韓用和狀啓,則以爲本道分等狀啓中,謹就右項災頉,竝計新舊都摠,事目災一千七十結外,不足八千七百二十七結七十二負八束,特許加劃之意,仰請矣。廟堂覆奏所劃,竝事目災只準五千結之數,今此所減,殆至半數,較量分數,太不相當,劃下外,不足災四千七百九十七結七十二負八束,特準初請,更許劃下事,請令廟堂,稟旨分付矣。本道災結之減劃於年分狀啓中,所請之數者,非爲經費之減縮也。又非臆料而剋削也。歉荒淺深,災實多少,道臣所領略者,廟堂亦有所領略。非敢曰,錙銖之不差,亦自有分數之斟酌,較諸畓摠,參之年事,寧失則有之,實無不足之慮,而特以遠近之有異,意或詳略之不同,有此更煩加劃之請,然廟堂事體,非若有司之惜費,如其可劃,則雖累萬結,其在對揚德意之道,初何必靳持,有若姑爲裁減,行且闊狹乎?諸道道臣,必以準請爲期,則非但有關後弊,抑亦事理之不然,狀辭勿施,該道臣推考,依前所劃五千結之數,參量均俵,吏莫容奸,民實蒙惠之意,嚴飭分付,何如?傳曰,兩南還穀,猶付之道臣,闊狹俵結,特行便宜之政,卽造化中一事,勿定結數,令道臣,善爲排比,無使一民,有勒懲之怨苦事,分付,可也。
申耆,以備邊司言啓曰,北關後運紙衣七百十七領,照數稱量,木品·紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
李溏,以義禁府言啓曰,時囚罪人李得濟,仍以前罪放送後,草記事,命下矣。李得濟削職放送之意,敢啓。傳曰,知道。
李溏,以義禁府言啓曰,本府都事,一竝拿處事,命下矣。當直入直都事,本府入直都事,公事回公都事,無以推移,假都事三負,令該曹口傳差出,以爲分排之地,何如?傳曰,當直外,竝附過放送,可也。
李溏,以義禁府言啓曰,時囚罪人李命存·黃勉喆·徐興輔等,草供判付內,以公罪重勘,區別功議,勘放後,草記事,命下矣。李命存·黃勉喆·徐興輔等傳旨內,旣非朝令,又無文跡,則部官之只憑捕廳知委,亦不關由本府,而稱以抄出富戶,聚會各洞任掌,以致一場騷擾者,揆以事體,不可但以駭然言,竝拿問重勘,罪取考律文,則大明律不應爲條,有曰,凡不應得爲而爲之,事理重者,杖八十矣。李命存·黃勉喆·徐興輔等,各杖八十,竝以公罪收贖,而李命存六代祖恒福,扈聖功臣云,功減一等。徐興輔,達城府院君玄孫云,議減一等。各杖七十,以公罪收贖。黃勉喆無功議云,杖八十,以公罪收贖,竝放送之意,敢啓。傳曰,知道。
李溏,以右邊捕盜廳言啓曰,去夜五更量,前五衛將文載玄,犯夜被捉,而係是朝官,移送兵曹之意,敢啓。傳曰,知道。
弘文提學沈煥之疏曰,伏以臣於昨政,伏奉弘文館提學除旨矣。臣極庸陋,猥被聖上洪造之恩,歷揚華顯,無不踰分,而文苑則尤爲濫矣。況臣年前情勢,亦難冒膺,間者屢叨是職,輒蒙體諒,旋許鐫解,而又況本閣提學臣鄭民始,曾以兼帶他館之文任,有礙公格,陳疏乞遞,特被俯諒,則自此以後,援例爲辭,亦不害爲淸朝之美典矣。伏乞聖慈,察臣難冒之情,許臣引例之義,亟命銓部,鐫改臣所帶弘文提學之任,以重公器,以靖私分,千萬幸甚。臣無任云云。答曰,省疏具悉。疏辭,下該曹稟處。
行都承旨洪明浩疏曰,伏以昨日政戶曹佐郞趙雲絅,以末擬蒙點矣。雲絅卽臣之姪壻,而以該房,旣詣政廳,未及覺察,矇然捧入,臣不勝惶懍慙悚之至,玆敢援實自列。伏乞聖明,亟治臣失職之罪,仍令該曹,原望筒勿施,以存公格,以安私分,千萬幸甚。臣無任云云。還給。
丁巳十月初八日辰時,上御便殿。左承旨入侍時,行左承旨李晩秀,假注書吳泰曾,記注官金良倜,記事官承膺祚,以次進伏訖。上曰,集慶殿碑,當出草圖書,左副承旨,文昭殿碑閣奉審後,來待于鑄字所之意,先報,可也。命退,承史以次退出。
丁巳十月初八日未時,上御重熙堂。有司堂上入侍時,同副承旨李溏,假注書呂東植,記注官金珍恪,記事官承膺祚,有司堂上李書九,以次進伏訖。上曰,右承旨入侍。出榻敎賤臣承命出傳,行右承旨申耆進伏。上曰,整理穀之本意,出於廣惠,而今乃相反,則其所行會,所關何如,而今此畿伯之祗受狀啓,無甚驚動惕念之意,有若循例狀聞者然,是豈成說乎?此狀啓還給,以此意諭之,可也。耆先退。上敎書九曰,災結劃給,非必移易不得之事也。兩南亦旣以便宜許之,則今此湖西,似不必靳其加給矣。卿與大臣,更爲往復後,酌量處之,可也。書九先退。上曰,訓局之習陳頉稟,是豈成說乎?馬革裏尸,卽其分內事也。而今者訓將,纔爲數百里往還,有此病頉乎?此單子還給,嚴飭,可也。命退,承史以次退出。
上在昌德宮。停常參·經筵。
李晩秀啓曰,臣晩秀,依定式,進詣香室,奉審香·祝櫃,祝版袱子,則淨潔矣,敢啓。傳曰,知道。
李晩秀啓曰,來十一日,專經文臣殿講爲之事,命下矣。處所,以何處爲之乎?敢稟。傳曰,便殿爲之,十五日次對,同爲來會,而輪對雖値殿座,仍爲來待。
李溏啓曰,合辭方張之時,兩司無詣臺之員,事甚未安。除在外·未署經疏批未下外,未肅拜人員,竝卽牌招,何如?傳曰,允。
李溏啓曰,大司憲李城輔,執義申禹相,持平崔履亨在外,掌令洪秉益,持平李東萬牌不進,掌令文躍淵,陳疏入啓,監察茶時之意,敢啓。傳曰,知道。
傳于洪明浩曰,諸承旨持公事入侍。
傳于李晩秀曰,左承旨入侍。
李晩秀,以內閣意啓曰,抄啓文臣,今十月朔親試,以何日擧行乎?敢稟。傳曰,明日爲之,處所,以便殿爲之。
李晩秀啓曰,明日抄啓文臣親試試官落點,提學沈煥之,原任直提學金載瓚,直提學李晩秀,檢校直閣金勉柱,原任直閣徐榮輔·金祖淳。
以都摠府寶劍望筒,傳于李溏曰,懸頉及在外摠管許遞,與未差之代,前望單子入之,待下批,牌招察任。
副摠管前望單子入之,崔·徐有秉·李章漢落點。
傳于李溏曰,在外摠管許遞,副摠管李章漢事,駭然矣。焉敢以瑣屑之事轉稟乎?罷職。竝令該曹口傳差出,待下批,寶劍望筒,修正以入。前兵使崔景岳,曾亦提說,而尙未經摠管云,見窠,使之擬入。
兵曹口傳政事,以李鎭復,崔景岳爲副摠管。
以慶尙監司李亨元狀啓,禿用山城別將姜福麟身死事,傳于李溏曰,令該曹口傳差出,待下批,卽爲下送。
御營廳新營入直別破陳中日試射單子啓,中軍何去,而千摠着銜乎爲良如敎。
兵曹口傳政事,以鄭光國爲禿用別將。
李溏,以兵曹言啓曰,今十月初七日,右邊捕盜廳犯夜被捉,前五衛將文載玄,依更數,嚴棍十度之意,敢啓。傳曰,知道。
吏曹啓目,粘連觀此弘文館提學沈煥之上疏,則以爲臣於昨政,伏奉弘文館提學除旨矣。本閣提學臣鄭民始,曾以兼帶他館之文任,有礙公格,陳疏乞遞,特被俯諒,則自此以後,援例爲辭,亦不害爲淸朝之美典矣。亟命銓部,鐫改臣弘文提學之任亦爲白有臥乎所,奎章閣提學之不得兼帶兩館提學,旣不載錄於法典是白遣,本閣提學鄭民始,兼帶他館文任之時,陳疏乞遞,獲蒙許解者,出於特恩,又無仍爲定式之命敎是白乎則,今此本閣提學沈煥之,兼帶弘文提學之任,臣曹有不敢援例許解,上裁何如?判付啓,法典之外,使之行公爲良如敎。
行大司成趙鎭寬疏曰,伏以臣於見叨之任,非不知千萬不似,而迫於事會,始也冒膺,旣出之後,逃遁無所,重以課試有限,促敎繼降,開場考券,亦云屢矣。以臣庸陋之質,蔑劣之才,旣不能副叶群情,厭服多士,則其所顚沛,可立而俟,此固以常理言,至若日前變怪,自有科場以來,未之聞也。假使其悖戾之擧,眞箇是狂昜所致,尙可諉之以橫逆,處之若不聞,乃復抗顔諸生之表,周旋朱筆之役哉?此不待臣言之畢,聖明必有所處臣者矣。且臣於多日鎖院之餘,歸視老母,則自來綿綴之氣,猝當風寒之候,素患痰嗽,一倍危劇,食飮頓廢,精神昏悶,臣方左右扶將,末由頃刻離側,昨者有司之入侍,今於賓對之進定,俱不得趨簉,焦灼之中,惶蹙冞切,以此情私。借曰,無他事端,誠莫以按住心神,在泮考核。且況嚴冬前畢試,旣有成命,而臣母病狀,有難時月間差復,是將緣臣之故,而試事轉至遷就,以公以私,其不可虛縻也決矣。玆敢忙陳短章,仰瀆崇聽。伏乞聖慈,俯賜矜憐,亟許遞改,俾臣得以粗伸微諒,安心救護,不勝幸甚。臣無任云云。答曰,省疏具悉。本職許遞,卿其勿辭救護
行大司成鄭大容疏曰,伏以臣伏奉除旨,以臣爲成均館大司成者,臣誠且惶且惑,莫知攸措。臣於是職,亦嘗一再膺命,而已經二銓者,毋得行泮長,自有定式,則臣之冒昧行公,跡涉兜濫,罪著違越,到今追思,惶汗浹背,況又前後諸臣之誤爲兩通者,皆命釐正,受敎昭在,銓法甚嚴,臣亦釐正中一人也。今何敢諉以宿趼,因循襲謬,擺壞不易之格例乎?且臣,自數旬以來,寒疾彌留,頑痰肆攻,疝癖衝亘,宛轉床笫,早夜叫苦,見帶詞訟之任,方切瘝曠之懼,不意新除職名,又下於病伏之中,召牌儼臨,再犯違傲,惶悶蹙踖,冞增死罪。噫,臣之一身,非臣自有,燥濕不計,竭蹶趨承者,卽臣之區區微忱,爲萬一圖報之地,而官職去就,亦惟上關朝體,特敎之成典,不容緣臣而撓改,已行之銓格,不可自臣而顚倒,玆敢短章號籲,仰瀆崇嚴。伏乞聖慈,特垂諒察,亟命選部,將臣職名,照例鐫改,更勿檢擬於泮職,仍治臣瀆擾之罪,以肅朝綱,以安私分焉。臣無任云云。答曰,省疏具悉。公格然矣,許遞。
掌令文躍淵疏曰,伏以臣本草莽之賤,螻蟻之微耳,空疎譾劣,最居人下,口讀經傳,濫竊科第,顧何曾髣髴於淸朝耳目之任哉?夫朝家之設置臺閣,豈徒爲侈其銜而榮其人也。政欲其持一世之風裁,平一世之是非,上以納君上於無過之地,下以警百僚於激揚之際,其所爲任,不輕而重,與夫漫司之趨走爲恭者有間焉,則臣以何人,敢當是任,是以往者誤恩之初加也。甘犯逋慢之誅,徒切兢惶之私,不意玆者,除旨又降,召牌儼臨,臣於是,惝怳踧踖,不知所以措躬也。夫戀主之誠,犬馬尙爾,況臣以遐土之蹤,策名立朝,二十年餘矣。棲遲末班,覲光無階,今何幸獲叨從臣之後,瞻依日月之光,豈不誠萬萬至願也哉?然而揆分度才,終未得其可進之說,則無寧逡巡退縮,亟被威罰之爲少安於心耳。且臣素病風痰,遇寒添劇,見方伏枕叫楚,轉側須人,此臣雖欲進身而不得進身之一端也。伏乞聖明,諒臣之情,遞臣之職,一以重官方,一以肅朝綱,千萬幸甚。臣旣不敢以言責自居,而竊以平日所蘊結,願一進於黈纊之下則有之,乃敢自附於野人獻芹之忱,惟聖明垂察焉。臣竊嘗聞,二帝三王之治,本於道,二帝三王之道,本於心,精一執中,堯·舜·禹相授之心法也。建中建極,商湯·周武相傳之心法也。是故,後世忠賢之臣,告戒於其君者,莫不以是先焉。漢臣董仲舒曰,人君,正心以正朝廷,正朝廷以正百官,正百官以正萬民,正萬民以正四方,四方正,則無有邪氣,干其間,而諸福之物,可致之祥,莫不畢至矣。粵若宋之程·朱諸賢,及至我朝,有若先正臣趙光祖之於中宗大王,李珥之於宣祖大王,宋時烈之於孝宗大王,必皆以心之一字,爲獻君之一部,當第一義,然則爲天下國家之大經大法,捨是心,何以哉?恭惟我殿下,以天縱聰明之聖,受先王艱大之業,五十而慕,大舜之孝也。克勤于邦,神禹之功也。不邇聲色,成湯之德也。視民如傷,文王之仁也。臨御二十載,乾惕如一日,遇災恐修,則範圍天地而不過,恤民飢饉,則曲成萬物而不遺,旌招巖穴,侈爵祿以縻之,樂育人才,勤講製以試之,褒崇節義,無微不揚,蒐羅才彦,無遠不屆,猶以爲未足也。燕閑之中,一念無怠,萬機之餘,韋編屢絶,以至于表章正學,開示群蒙,兼盡君師之道焉。是則殿下之政,無愧乎二帝三王之道矣。而奈之何,殿下之敎,草猶未偃,殿下之化,澤猶未究,世道之汚下,生民之困瘁,未有甚於此時,馴致於公私之虛耗,兵戎之疎虞,奸賊之朋興,淫邪之竝作,以殿下之德,較殿下之治,內外本末之若是相戾者,其故安在,豈殿下存心克己之功,猶有一毫所未盡於古人所謂格致誠正之目也歟?夫眞實無妄之謂誠,主一無適之謂敬,誠者,天道之功用也。敬者,聖學之終始也。從古聖王之繼天立極也。所以本乎心,行乎政,合內外,貫終始者,何莫非自這裏做出來,以殿下之典學,宜無所不用其極矣。而臣愚死罪,竊不能無憾於天地之大者有焉。殿下於倫綱大義,成一部麟經,以陶鑄一世於人·獸生死之別者,非特屢發於絲論之間而已,則臣僚之欲嚴隄防而明懲討者,固是憂憤所激,不得請則不容已者,而殿下不惟不賜允兪。乃反摧折之不已,另爲條令,以杜四方之口。臣謂殿下之所以處義理者,殆亦前後牴牾之甚,而在文王純一之誠,殷湯日躋之敬,則決不當如是矣。伏願殿下,更加省察於此,凡諸前後章奏之關於懲討者,一一採納,亟允三司之請,使倫綱正而大義明焉。竊覸我殿下,於臨朝都兪之際,憂士習之不古,歎人才之難得,而臣竊以爲古者設爲學校,所以正士習,作人才之本也。未知今之學校之政,何者爲灑掃應對進退之節,何者爲禮樂射御書數之法,而所謂窮理正心者何事,所謂修己·治人者何事也。課製陞試,適足以月使之爭,而至於討經傳,講義理,則雖謂之束高閣,可也。國學如此,則外邑可知矣。朱子所謂蒙養不端,長益浮靡,鄕無善俗,世乏良材者,政爲今日準備語也。書曰,愼厥終,惟其始,與其齊之於末,孰若揣之於本乎?夫庠序學校之敎,不行乎三代之後,而其具則方策在焉。殿下先從泮長,必須極選久任之,又須多求經明行修之士,又須必致山林養德之賢,以備祭酒·司業之位,及夫司藝·直講之官,參酌古今,詳定節目,倣選士之法,復月三之講,師生齊會一堂,討論於聖經·賢傳之旨,講明乎天秩·民彝之常,而小學一部,尤關於初學工程,必使家誦而戶讀之,外邑則又擇置敎授·訓導提督之任,一如太學之爲,而乃殿下推之以躬行心得之驗,鼓之以誘掖奬進之方,取人必以忠賢,用人必以經術,明好惡以破朋黨,抑浮燥以正趨向,如是而上下一心,誠實做去,則不出十年之內,薰蒸透徹之功,無有內外遠近之別,世道不期變而自變,士習不期正而自正,人才不期成而自成,雍熙菁莪之化,將復見於今日,於不休哉。伏況惟天惟祖宗,篤祐我殿下,以孔·朱降生之年,誕我元良,入學有月,睿知日將,臣謂斯時也。其興學校·明敎術之大機會乎?臣於此,竊不能無滋惑者,我殿下,於繼述之政,一念憧憧,所以克敬而克誠者,罔非率由舊監,先王成憲,而前冬之日次殿講也。有以九字賜第者,臣未知此科何名也。夫明經之設科也。將以明聖經賢傳之旨,勸多士修行之資也。一經賜第,已非惟正之科,而一轉而除註釋,再轉而不讀全章,臣竊以爲殿下此擧,適所以啓僥倖也。導躁競也。亦非所以貽燕之謨也。臣非謂此一事,獨能害國政也。孔子曰,君子於其言,無所苟而已矣。程子曰,一事苟則其餘皆苟矣。臣謂伊日賜第之命,亦令還收,使科制嚴,而士習正焉。伏惟我殿下,每病百姓之不安矣。堲守宰之貪墨矣。臣竊以爲今日生民之痼弊,指不勝摟,毛難悉擧。而如曰,田制之不均也。曰還穀之耗蠧也,曰增戶之虛錄也。曰白地之懲稅也,曰黃口之充丁也。此五者,其最大且切,而朝野之言民瘼者,輒首擧而屢陳之,堆積公車,前後何限,蓋井地均田,我東之欲行未行也,厥惟久矣。今難遽議,而惟二十年一改量,乃國典所載也。臣湖南人,試以所居邑論之。已去辛亥之改量,今近七十年,其間水道之屢遷,陵谷相換,村落之互移,荒闢不一,其虛實苦歇之混襍例置,則理勢然也。固宜守令,請于方伯,方伯稟于廟堂,以紓民冤之一端,而惟姑息是務,惟彌縫是事,夫勞徠不怠,戶口增息,豈不是美事,而今也則不然,雖於三戶殘材,必責其增戶,每當式年,誅求備至,末乃以虛戶苟充,百役自如,在昔尹鐸之損其戶數者,良有以也。夫黃口之號冤,似若爲難事,而遊閒之丁,邑邑皆有,幾足以待對其數矣。而如其未足,則主一道之權衡者,視其贏歉,平其取與,又如其未足,則方伯論稟廟堂,亟賜刋損,以行益下之政,而抑或如先正臣李珥疏中所論,命守令休養生息,隨得隨補者,亦可也。至若還穀之耗縮,誠爲民弊之大者,今年之糴,其半爲再明年之糶,又其半爲三明年之糶,則其轉輾欠縮,實亦理勢之所難免也。而大率,民食其一,官取其三,而猶患其不足,則夫民之盻盻然終歲勤動,不得以養其父母,使老穉轉乎溝壑,不亦可哀之甚乎?天門高遠,民無所告,哿矣富人,哀此惸獨者,正道今日也。苟使爲今日守宰者,竭其心思,勞其筋力,無愧於古人淸愼勤三字之義,則豈無一半分矯救奠安之策,而其奈墨守之滔滔殘暴,初不留心於受物者乎?此孔子所謂苛政猛於虎者也。殿下所以堲貪墨,卽安百姓之要,而堲貪墨之術,亦無他焉。夫爲官擇人,自初仕始,是銓曹之責也,則視其能否,明示賞罰,可也。嚴其殿最,公其黜陟,乃方伯之職也,則不謹於此者,移以罪之,亦可也。繡衣之行,俗謂之虒行,守宰之所畏者,莫繡衣若也。差遣之際,必須極揀公明剛直,識道理者,自方伯連帥以下,如有犯者,直爲黜陟,庶幾震動彈壓,必有望風而走者矣。旣以此三條,盡其飭勵之方,而猶有眞箇所犯者,烹阿之典,在所不已也。夫如是則墨守奸鄕之徒,必知所以自勵,而凡生民受弊之端,亦得以次第減除矣。今玆所陳,雖涉陳腐,而如不得大更張,則寧可略略釐正,博詢廟堂而處之,則亦可爲救弊之一端矣。詩曰,思皇多士,維周之楨,書云,民維邦本,本固邦寧,本之不固而華實茂,楨之不立而墻壁固者,無是理焉。伏乞殿下,於興學校安百姓二者,另加留神焉。臣於安百姓之說,言盡而意有餘也。請得以畢陳之乎?臣伏讀鄕約綸音,及夏月所下傳敎中,家法重農之敎,輒不覺百拜莊誦,而有以欽仰聖德曰,大哉,王言也。一哉,王心也。夫民,無禮不立,無食不生,是禮也食也。生民之所不可一日相無者,王政之所不可一日不講。而第洪範八政,食貨爲先,子貢問政,而夫子亦以足食爲首。其先後之序,則有如是矣。我朝四百年以來,以農桑爲重,觀於守宰七事之目,可見矣。凡今日爲殿下臣,食殿下祿者,孰不知其然哉?然而在朝家提撕之政,必有別般敎條,付予守宰,使之勸相農民,春則問其耕播,夏則勸其耘耔,徇察乎溝澮灌漑之間,警責乎先後勤怠之際,不足者補之,自力者勞之,俾愚夫愚婦,咸知朝家重農之意如斯,又知小民致力之方在斯,勤於趨事,樂於享利,斯可爲務本之一助也。夫然後,衣食足而知禮節,親親長長之俗成,約矢導飮之節行,民日遷善而不知爲之者矣。更願別作勸農之方,曉諭八路,視其勤慢而黜陟之,以爲務本之道焉。雖然,務本者,下之力也。節用者,上之政也。土地所生,自有數目,不在上則在下,不在下則在上。是故,聖帝明王,必損上而益下,所謂損上益下者,豈是上之人,把財與民,每人而悅之也。只是取於民有制耳。臣竊聞之,鄕邑今之戶斂,視國初,不啻倍蓰。民情之嗷嗷,良由於此,殿下何不一令廟堂,摠攬八路營邑之簿,而一一較檢之乎?減則減,革則革,特一擧措間耳。且水·陸操鍊,其關係於有國之大政,果何如也?而近年一以停廢爲事,民不知操戈,官無事繕兵,而方伯與廟堂,視以笆籬邊物事,審如是則周公桑土之諭,太保張皇之戒,不足法於後世歟。臣又爲之慨然也。臣旣進正士習·安百姓之策矣。而第伏念朝廷,四方之本也。搢紳,章甫之表也。表之不端而影正,源之不潔而流淸者,未之有也。以殿下之明聖,而卄載之間,竊威福而蠧國家者,相續,遂使義理昏塞,風俗頹剝,追念及此,國之爲國,亦云幸矣。嗚呼,薰·蕕不可以同器,氷·炭不可以共調,而殿下於邪·正,是·非之分,必兩存而竝蓄之,至若得罪名敎之流,失身奸賊之輩,猶且洗滌拂拭,如或不足,惡在其厲廉恥,闢邪學之意也。堂堂聖明之世,何患乎無人,而若是其苟然乎?伏願殿下,繼自今,於易象遏惡揚善,辨物居方之義,深加體察焉。嗚呼,使朝廷之上,君子進而義理明,郊野之間,民生遂而風俗美者,惟在乎殿下一心之誠敬,如何耳。惟殿下懋哉懋哉?臣於陞庠事,有所發端,而未盡其說矣。蓋當初設施陞庠之意,亶出於爲士子勸課之道,而挽近以來,師儒之席或輕,躁競之風愈甚,其弊也久矣。以目下事言之,則已設之庠製,特令泮長,合設泮宮,逐日開場,催促出榜者,卽我聖上,必欲至公無私之意,而榜眼未出,物議先定,榜眼已出,一如其言,此則考其姓名,而不考其試券也。以臣觀之,只見其爲陷溺士習之具,而未見其爲勸課養士之道也。愚臣所謂參酌古今,詳定節目以下云云,蓋有見於此矣。夫久則變,變則通,通則久,此大易之理數也。臣愚死罪。竊願殿下,體天地變易之義,亟圖一變至道之功焉。臣雖不居言職,而一團秉彝,銷鑠不得,意在願忠而語多僭妄,臣尤死罪,臣無任云云,省疏具悉。爾所陳,取忠質經術,破朋黨浮躁等說,好矣。前冬九字賜第云者,言亦是矣。古有製述數句賜第之例,此亦造化中一事,杜僥倖之道,當依爾言留意,湖南改量事,曾有朝令,責在於道臣矣。還弊戶弊,白徵黃口之弊,與夫戎政之抛置,政欲隨處提撕,庠製事,必無是也。豈可以風傳,輕請改定節目乎?爾其勿辭察職。
丁巳十月初九日辰時,上御誠正閣。諸承旨持公事入侍時,行都承旨洪明浩,左副承旨金載翼,右副承旨金勉柱,同副承旨李溏,假注書吳泰曾·呂東植,記注官金良倜,記事官承膺祚,以次進伏訖。明浩讀奏咸鏡監司李鼎運狀啓,富寧府使柳相亮到任事,溏讀奏全羅兵使申鴻周啓本,充軍罪人具福得海南縣到配事,分書判付訖。命退,諸臣以次退出。
丁巳十月初九日辰時,上御重熙堂。左承旨入侍時,行左承旨李晩秀,假注書吳泰曾,記注官金良倜,記事官承膺祚,以次進伏訖。上曰,儀軌諺翻,諸人所掌,當於不日齊到,就其中,揀其善者數人,使之專掌,然後可成一通之書矣。晩秀曰,各人所飜,凡例不一,若有數人之專掌,則可齊其不齊矣。命退,承史以次退出。
上在昌德宮。停常參·經筵。
藥房提調沈煥之,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房,口傳問安。答曰,知道。
李溏啓曰,大司憲李城輔,執義申禹相,持平崔履亨在外,掌令洪秉益,持平李東萬傳旨未下,掌令文躍淵未肅拜,監察茶時之意,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
李溏啓曰,明日次對,兩司當爲進參,除在外·傳旨未下,疏批未下,未署經外,掌令文躍淵,待開門牌招,何如?傳曰,允。
李晩秀啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,行護軍趙鎭寬。
以寶劍望筒,傳于李溏曰,試所進去摠管許遞,前望單子入之,待下批,牌招。
摠管前望單子入之,李集斗落點。
兵曹,以吳毅常爲御營中軍,徐有秉爲摠戎中軍。
洪明浩,以內醫院都提調,提調意啓曰,年例各殿,進上臘藥所用,牛黃九十四部三分三里,麝香一百八十二部五分,竝令戶曹宣惠廳進排,而丙申新定式,加進上牛黃二十二部三分,以本院春秋兩等元貢中,取用,何如?傳曰,允。
以咸鏡監司李鼎運狀啓,今十月令,薦新生文魚,生大口魚,限日不得封進,惶恐待罪事,傳于李晩秀曰,勿待罪事,回諭。
丁巳十月初十日辰時,上御便殿。抄啓文臣親試入侍時,左副承旨金載翼,右副承旨金勉柱,假注書呂東植,記注官金良倜,記事官承膺祚,以次進伏訖。上曰,試官,率諸文臣行禮,可也。引儀唱試官以下行禮,二提學沈煥之,檢校直提學李晩秀,原任直閣金勉柱·金祖淳,以次入就拜位,行禮訖。陞殿,載翼讀奏入門單子二十人。上曰,懸題紙入之,煥之奉懸題紙進伏。上命書御題,擬宋越州守臣請禁盜湖爲田者表,臥龍齋記,會稽之石幾倍之賦,三江之上,兩山之間,疏爲二門,小溢則縱其一,大溢則盡縱之詩。請湖爲田者始息論,祖淳擎出懸題訖。上曰,予與子大夫,久未相見,故今日設場於殿庭,若連三次居魁,尙矣。而優等,近亦罕有,今日欲使之盡意作之故,特出各樣題,須從自願製進,而承宣,問其知解題與否。一題各四人式,懸入,可也。勉柱曰,解題,擧皆不知,故亦無自願矣。上曰,此是初學所讀,不難知之文也。果不知此,則其可以抄啓文臣稱之乎?若無自願,則承宣分排以給,可也。上曰,試官則姑退于鑄字所,而收券若値暮,則仍爲出去,右副則爲試所承旨,可也。煥之等姑退,載翼亦退出。上曰,今日適値風雪,故限則以申時爲定,須勿忙迫,務爲盡意,毋致外題之地,可也。善爲製進,則當有別賞,不然則將使之更試矣,收券訖。命退,承史以次退出。
上在昌德宮。停常參·經筵。
未時雷動。
申耆,以都摠府言啓曰,今日入直內三廳武兼禁軍及軍兵等當爲中日習射,而入直堂上郞廳,俱以侍衛進參,故不得設行,外中日,依例設行,而內入番御營軍試放事,請出標信。傳曰,旣非全數侍衛,則此草記,焉敢入之乎?此後此等草記,勿爲來呈事,嚴飭,可也。
李溏啓曰,大司憲李城輔,執義申禹相,持平崔履亨在外,掌令文躍淵,牌不進,掌令一員,持平一員未差,監察茶時之意,敢啓。傳曰,知道。
李晩秀啓曰,來十六日,日次儒生,殿講日次矣,敢稟。傳曰,爲之。
李晩秀啓曰,來十六日,漢學文臣,殿講日次矣,敢稟。傳曰,待下敎爲之。
傳于申耆曰,侍衛毛具。
金載翼啓曰,明日親臨方物看品處所,以何處爲之乎?敢稟。傳曰,便殿爲之。
傳于申耆曰,大臣·備局堂上引見。
李晩秀啓曰,四月十一日,日次輪對官,義盈直長林周喆,二十一日,日次輪對官,司饔主簿金基厚,直長朴和源,繕工副正洪大榮,監役尹永烈,奉事李爲彬·鄭信民,假監役丁若衡·宋翼著,長興奉事李奎新,五月初一日,日次輪對官,典牲直長金履度,副奉事金世淵,奉常判官李東植,軍資直長沈廷秀,六月初一日,日次輪對官,中學訓導黃萬齡,兵曹佐郞金裕己,校書判校安任權,十一日,日次輪對官,司圃別提鄭熙濟,直長韓啓重,都摠經歷李光逵·申虎文,都事金禮欽,典設別檢李運復,刑曹正郞李觀秀,二十一日,日次輪對官,南學訓導劉弘九,假引儀趙元溥·李儀逵,典簿洪就榮,閏六月初一日,日次輪對官,東氷庫別提尹光浚,別檢申錫老,司僕僉正朴宗厚,判官韓大裕,司䆃主簿黃井彦,禮賓直長金魯正,十一日,日次輪對官,瓦署別提李澾,掌苑奉事金基彦,司錄嚴思彦,二十一日,日次輪對官,宗廟令金履禮,直長李仁祜,副奉事李厚延,造紙別提康國愼·金在儉·李永薰,承文博士任厚常,中樞都事李厚重,七月初一日,日次輪對官,社稷令權行彦,西學訓導金致龍,尙衣僉正南溟學,內贍直長尹致猷,奉事柳敬鎭,十一日,日次輪對官,軍器正鄭·李禮培,判官朴宗鎬·金宗顯,主簿朴顯億·李偃,工曹正郞李觀成·洪若浩,儀賓都事徐在修,二十一日,日次輪對官,西氷庫別提安枰,別檢尹慶曾,義盈主簿柳有澤,奉事沈纘之,掌樂僉正沈周賢,主簿徐有昌·尹鎰,司宰僉正尹淑基,主簿許習,禁府都事李昌杰·李顯祿·張趾元·李羲淵·南履正。八月十一日,日次輪對官,繕工副奉事崔壽亨,宗簿主簿李志容,長興主簿許㬘。九月初一日,日次輪對官,奉常直長趙夢璟,敦寧主簿李興白,參奉吳敍常,軍資判官李趾馨,奉事李在純,禮曹正郞夫宗仁。十一日,日次輪對官,兵曹正郞洪秉臣,校書校理柳英喆,戶曹正郞尹光心,內資直長李是釬,司圃別提鄭日憲。二十一日,日次輪對官,尙瑞副直長李玄謙,都摠都事金憲柱,典設別提李光斗,刑曹正郞尹益儉,贊儀李惟銓。十月初一日,日次輪對官,濟用主簿全宗周,廣興奉事吳琰,典籍朴潤文·禹錫龜,司䆃僉正洪守榮。十一日,日次輪對官,禮賓主簿崔笠,瓦署別提宋得輝,掌苑別提李鐔,平市主簿朴宗龜,吏曹佐郞金和鍾,來待矣。傳曰,入侍。
傳于李晩秀曰,左承旨入侍。
禁府堂上前望單子入之,判義禁趙宗鉉,知義禁沈煥之·李聖圭落點。
傳于李晩秀曰,專經文臣殿講居首,奉常主簿盧尙熙,半熟馬一匹,依例賜給。
兵曹,以申大謙爲禁軍別將。
兵曹,口傳政事,以金啓默爲柔院僉使。
行右承旨申耆,左副承旨金載翼啓曰,伏以臣等,卽伏見雲觀雷動之報,相顧愕眙,不知所以致此異也。近者冬雷,無歲無之,我殿下,警懼之心,修省之方,靡不用極,得以仰格天心,克臻消弭。而今歲之又有此異者,果何故也?人事失於下,而仁天警于上,諄諄若耳提而面命,則豈可以聲響之微,或有少忽者哉?顧今聖明在上,宵旰憂勒,而時政得失,亦不無一二可言者,以言乎朝象,則寅協之美,尙無其期,以言乎紀綱,則振刷之策,不得其要,大小恬嬉,勞逸有倒置之難,臺閣長鎖,懲討無可伸之日,窺覘之徒,不知義理之爲何物,中批之除,每及隄防之所大關,水旱相仍,民生轉瘁,侈靡成風,財源日竭,作成之念常勤,而人才轉益藐然,懲貪之政,雖嚴而墨守,猶不知戢,此朱夫子所云,一毛一髮,無非病者,不幸而近之。且以近事言之,整理穀舞弄,此何等重犯,而按道之臣,裒如充耳。至使廣惠之澤,反歸斂怨之科,卽此一款,亦足召異,苟求其源,則何莫非群下不能對揚聖德,闡發休治之罪,而臣愚過慮,竊以爲我殿下,振作策勵之工,有所未盡而然也。伏願殿下,克軫對越之誠,益懋奮發之政,以爲轉異爲祥之方焉。臣等惶恐敢啓。答曰,所陳當留意。
備忘記,隱隱微微之響,雲臺報聞,而予漠未之聞焉。予果洞洞屬屬,念念對越,則雲臺所得聞,予豈不聞乎?心爲主宰,虛則澄澈而萬象森然,一有蔽交,其謬若千里,騐於卽事,益自覺其不能操存,而提掇任他,莫知響之出入,反顧省檢,是誠何心,予心之怵愓,無聞倍於有聞,心地之頹闒若此,萬機之疵纇,百度之叢脞,特見之行事,措諸施爲間,外聽粗迹,目下時義,惟知責躬二字,自今日,減饍三日。
以平安監司朴宗甲狀啓,柔院僉使許塾,剝割鎭民,惟事利己,爲先罷黜,其罪狀,令攸司拿問嚴勘事,判付內,啓下備邊司爲旀,紀綱雖曰不嚴,幺麽鎭長亦敢恣意不法乎?令道臣,大張威儀,聚會軍民後,施以軍律,嚴棍三十度,回示警衆,卽其地充軍爲旀,其代,令該曹口傳擇差,仍爲給馬下送,道臣之發覺者,帥臣無一言,當該帥臣,越奉三等,管下邊將等治績,嚴飭帥臣,各別廉査,其中,不堪任之類,具由狀聞,以爲贖罪之地事,嚴飭行會爲旀,疲殘之邊將,何異於習杖於僧,邊將如此,則守令可知,繡衣下去前,亦令道臣,竝與拔例差送之江邊士夫鎭將等,考其治績,不治之類,不待貶目,卽爲狀聞,西北無異北道,道·帥臣處,一體行會,萬一過限,無一摘發登聞者,自本司當該道·帥臣草記請勘爲良如敎。
傳于李溏曰,時囚罪人朴吉源等,今日捧供時,同爲捧供。
申耆,以兵曹言啓曰,今十月十一日,武臣賓廳武經講書日次,而文臣殿講相値,不爲之之意,敢啓。傳曰,知道。
申耆,以兵曹言啓曰,同知中樞府事權重彦,老病在鄕,末由上來,西樞雖是閑局,不可一向虛縻,今姑改差,何如?傳曰,允。
以崔鳳和·高鳴鶴·李是錬囚單子,傳于李溏曰,分揀放送。
以江華留守申光履狀啓,中官李福良·全命喆等,草芝鎭到配事,傳于李溏曰,放送事,回諭。
李溏,以義禁府言啓曰,江華府草芝鎭充軍罪人李福良·全命喆等,放送事,命下矣。李福良·全命喆等放送事,分付該道道臣及守臣之意,敢啓。傳曰,知道。
禁府啓目,前校理朴吉源,前掌令洪受浩,前持平鄭魯榮等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處,何如?判付啓,意在矯俗,豈獨偏惡於諸囚而然者,冬節凍圄之屢日滯囚,足懲襲謬之罪,姑爲放送,其中未出代,朴吉源段,館職仍任,依前下敎,入直爲良如敎。又啓目,贊儀李惟銓原情云云。傳旨內辭緣,泛稱遲晩,刑推得情,何如?判付啓,附過放送爲良如敎。
丁巳十月十一日辰時,上御熙政堂。專經文臣殿講,輪對官次對,同爲入侍時,行都承旨洪明浩,行左承旨李晩秀,行右承旨申耆,左副承旨金載翼,右副承旨金勉柱,同副承旨李溏,假注書吳泰曾·呂東植,記注官金良倜,記事官承膺祚,檢校待敎沈象奎·李存秀,以次進伏訖。上曰,今日西班擧行,甚爲駭然。輦儀輩。雖曰卑微,其習於儀文節次,則最優於朝紳之中且趨走於殿庭之班,於渠亦已猥濫,則焉敢若是乎?仍命書榻敎曰,當該贊儀拿處下吏,令攸司科治。上曰,試官,率諸文臣行禮可也。引儀唱試官以下行禮,右議政李秉模,右參贊沈煥之,鰲恩君李敬一,刑曹參議李義綱,行副護軍,李尙度·李儒慶·兪漢寧,以次入就拜位行禮訖。陞殿。上曰,考講,當分所爲之,試官加差,可也。仍命書榻敎曰,大護軍李秉鼎,禮曹判書李時秀,吏曹參判徐邁修,試官加差下。又敎曰,注書,亦以鑄字所入來,文臣加差,講畢後,減下,可也。泰曾承命出傳,與前假注書曺錫中·洪奭周·任俊常,偕入進伏。上曰,備堂及輪對官入來,可也。泰曾承命出傳,與兼戶曹判書金華鎭,行工曹判書鄭民始,判中樞府事金文淳,行上護軍金持默,禮曹判書李時秀,漢城判尹趙心泰,刑曹判書趙尙鎭,行護軍徐有大·李書九,漢城右尹李益運,事變假注書宋應圭,偕入進伏。上曰,輪對官則立於庭下,其中有所懷人外,皆爲出去,而如貢物衙門等處,不可以無所懷出去矣。秉模曰,雨後日氣頗好,聖體,若何?寢睡·水刺之節,亦何如?上曰一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。上曰,次對爲之。秉模曰,卽見平安監司朴宗甲,報本司辭緣,則枚擧宣川府使趙,陽德縣監李海昇牒呈,以爲宣川則應分爲三萬六千七十石零,還戶爲三千六百五十戶,以其分條,排比於還戶。每戶多則十二三石,小則九石,而雖稍登之歲,難於準納,況値災年,則其將如何?還穀中,限五千石,以詳定價三兩式,特許發賣,移貿於穀小邑,陽德則應分,爲二萬二千三百石零,民戶不過二千餘戶,以其應分,較諸民戶,每戶當分,小不下十餘石之多,趁不釐正,勢難支吾,移轉與換貿間,限五千石,特許減數,而本道穡事,昨年旣已豐登。今歲幸又免歉,諸邑各穀,別無優劣,價本不至迥異,此等之歲,移貿之政,少無難便之端,爲辭矣。還穀移貿,係是重政,而不以狀聞,只報本司,未免不審,該道臣推考,原報狀所當還爲下送,而移貿有難失時,兩邑民弊,不可不念,特令依所報施行,而移貿之弊,專在於作錢邑,則名以詳定折價,而加數收捧,作穀邑則三兩之價,本自不厚,而又爲吏鄕之減給,作錢邑,作穀邑。俱受其弊故,日前嶺伯移貿狀啓判付內,飭敎截嚴,無論此道彼道,敢不一倍警惕,而近來守令,恣行法外之事,若無別般嚴束之道,難保其不踵舊習,方便移貿之策,臣亦講究,筵退後,措辭行會,畢移貿後,邑名穀數及擧行形止,條列登聞之意,分付,何如?上曰,依爲之。出擧條秉模曰,三軍門貿米,實緣事勢之不得不然,而都下素多浮浪子弟,因緣吏校,受出本價,盡歸花消之資,畢竟收殺,多及於親族及不干之人,內而中村,外而江民,偏受其苦,外邑隣族之徵,尙且痛禁,況於都民乎?旣往姑勿論,今年兩南保米,多有代錢之處,明年各營門貿米之數,似必夥然,預爲出擧條嚴飭,萬一有如前之弊,則沒數徵捧於該吏校與懸保者,無得侵徵於親族及不干之人,如是申飭之後,有所及聞,該將臣隨現論責,何如?上曰,依爲之。出擧條上敎耆曰,江華留守狀啓,承宣持入乎?耆曰持入矣。上曰,此等狀啓,政院豈可捧入乎?近來凡係紀綱邊,全無可觀,雖以日前畿伯事言之,循例狀聞,亦豈成說乎?秉模曰,畿伯事,誠甚駭然矣。上曰,守宰之貪墨者,雖用當律,不足惜,況莫重關係乎?大抵修道之謂敎,而朱子釋之以禮樂刑政,則刑者,所以弼敎也。此等處,不可不齊之以刑,不謹之道臣一人,先爲重繩,然後庶無如是之弊矣。予於昨夜,取見乙卯春綸音而思之,則有司之臣,姑無論,予若擇人而任之,則豈若是不能體予恤民之心,至有筵臣陳達之擧乎?整理穀之本意,出於廣惠,旣不能家家而醉飽之故,欲以是爲均施之政,今乃若是相反,予則以爲不可看作尋常,而卿等以下,無一開口,若非二提學,則予孰從而聞之乎?當初只以二萬兩,均分於八道三都,則一邑之所支受,必不過多,而如是爲弊者,必有所憑藉此穀,私自營販之故也。民之愚矣,安知此穀之有定數乎?秉模曰,憑公營私,豈無其人,而雖或吏奸之不察,此亦守令之罪也。上曰,其所査覈之道,亦不可尋常爲之,諸道狀啓,一時來到之意,知委爲可,而畿營狀啓,亦待他道,同入,可也。秉模曰,若欲詳査,則不可不緩其期限,距今五十日以來,月晦間爲定,卽當星火行會,而此事,至爲嚴急,雖於限內,亦隨到隨入,似好矣。上曰,此亦未爲不可矣。秉模曰,二提學所聞之事,諸臣豈敢曰不知,而無論大小,一不登徹,誠甚可駭矣。古語云,肉食者無謀,自古爲國言事,有懷必陳者,未必皆受國厚恩之人,而多出於疎逖之中,如臣者,固可謂之肉食矣。歷數朝紳,偏被恩造,亦殆無如臣者,而其所無用,乃反如是,其實則不明於利害分數故也。蓋利於國而後,家可以保矣。忠於君而後,身可以保矣。此乃目前至近之事,而近日則含默成風,言路不開,其所悶然,不可勝言,如臣無狀,亟賜斥退,求得忠直老成之人而任之,則必有致治之道,而誠不知何以則爲好矣。上曰,封裹當於明日爲之乎?秉模曰,然矣,上敎秉模曰,卿則就座,先出講章,左副右副,則爲分所承旨,可也。民始曰,本廳需用,將有不敷之慮,均廳貸去穀物,自京廳,無推還之道,欲以均廳句管別均米,外授換用,而貢人輩,皆不願米,或有願受太者,若以別均米二萬石,換常賑太,出給貢人,移納貢米,則在本廳,有補用之道,在賑廳,以太換米,有益無害。且待太豐,以米作太,尤爲容易,可爲兩便之道,以此問議于大臣,則大臣亦以爲便,依此擧行,何如?上曰,依爲之。出擧條祖源曰,禁·御兩營騎士,有從自願,移屬於禁旅之敎,故問於渠輩,則自願者多矣。其後更聞事情,則還有不願之端云,且禁旅戎政之莫重者也。不取才而移屬,亦恐非設禁旅之本意,此一款,今姑置之,何如?上曰,禁將及前御將,詳陳本事,可也。有大曰,騎士之當屬禁旅者,以薦抄出,而捧其自願,則可至六七十人矣。其後詳聞事情,則果皆不願云矣。上曰,其所不願,緣何而然耶?有大曰,當初抄出之時,兩營大將及禁軍別將,來會北營,招致騎士,諭之以若於移屬之後,或有軍馬之不良,戎裝之不備,及門地之不當者,則其所嚴治,在所不已云云矣。其後果有不願之事,而雖或不願,若自兵曹,次次陞付,而其或不稱者,隨現除汰,則亦無至今不移屬之理矣。心泰曰,渠輩以軍馬戎裝嚴飭之故,畏怯而然矣。上曰,騎士輩所爲,誠爲逾濫矣。移屬成冊,至於登徹,則焉敢若是乎?此等處,宜有各別嚴治之道矣。須於今日內,以加出口傳,付之,可也。仍敎有大曰,卿與兵判及前御將,相議爲之,而此後則勿復以禁旅事,更爲煩稟,可也。書九曰,丙申以後,穀摠書入事,前有下敎,故取考本司文書,則頗不詳備,只有京司句管之數,而其他外衙門穀摠及諸道會外穀,皆無所錄,故穀摠都數,無以詳知矣。上曰,向欲見華城穀摠,而備局亦無所載者云,其爲疎略,類如是矣。先以京司句管,錄入,可也。書九曰,分留案所載,亦多漏落矣。上曰,分留案釐正,今至幾何?書九曰,大綱凡例,則略有所定矣。上敎時秀曰,田賦考時起實摠中,當年災及雜頉,竝皆計除,故不便於考閱矣。時秀曰,題目各異,故不能逐段該括,當更加釐改矣。上曰,嶺南之壬子災結,還起於癸丑,多有白徵之弊矣。近聞漸爲充數云然否?秉模曰,然矣。民始曰,被災之數,各自其邑,互相給代,則必有次次充數之望,而若通一道給代,則以嶺南幅員之大,似無所難矣。上曰,刑議,新經南邑倅,似必詳知矣。義綱曰,百徵之弊,初果或有,而所謂被災處,未必皆是永陳,而不但此邑爲然,他邑亦皆一例矣。給代之政,臣亦爲之,而未及盡充矣。其後新倅,因以爲充數云矣。民始曰,大凡水之爲災,成川則雖或爲永災,而覆沙則只爲當年災而已。嶺南災,近萬結之多者,未必皆是成川,而其覆沙處,則明年還起之時,亦皆歸於隱漏,故永災之多,蓋以此也。華鎭曰,此不獨吏鄕之舞弄而已,道內班戶之有田土者,雖當起墾之歲,亦依災頉時卜數,故永災之多,亦由於此矣。秉模曰,嶺南被災之時,湖南之災,僅爲八百結,則嶺南九千結之多,恐無是理,而還起之時,又皆勒還云者,亦非事理之可信者矣。時秀曰,今則似優於還充矣。華鎭曰,永災與否,若欲釐正,則改量之法,似得其詳,而此則恐有生弊之端,若使道臣,嚴明行關,詳細成冊,其所陳起,一一査櫛,則豈有不知之理乎?臣於待罪嶺邑時,亦嘗以此得實效矣。義綱曰,若自營門,嚴關査櫛,則似無此弊矣。益運曰,臣之待罪嶺南時,道臣亦行關査櫛,雖至屢十年以來起墾者,竝爲査出,以充災結之數,伊時榮川·禮安等邑,多有頉給者,皆以他邑充數矣。上曰,予之爲嶺民,夙夜憂勤者久矣。凡事,須有依據着手處,然後方有可爲之道,此等事,若自廟堂,諭于道臣,以除民瘼,然後行勸懲黜陟之政,則其所以利於民國者,豈不誠大矣乎?査陳之政,誠爲好矣,而有難準限於一年之內,磨以歲月,漸次爲之,則無白徵之弊,而有充數之效矣。民事不可斯須弛心者也。夙宵念念,一心不忘,則必有實惠之下究矣。向來左相之論改量一款也。以爲任事之人,苟能以損上益下爲心,則必有實效矣云云。予亦以爲惟在於持心之如何耳。民始曰,若論改量,則易於生弊,至於査陳,則庶可有實效,而亦不可以一年定限矣。上曰,此等事,守令輩,未必善爲擧行,專任道臣,責其成效好矣。民始曰,守令則有難邑邑,而得人誠在道臣之能否如何耳。上曰,近來事,每多風聲鶴唳之患,此等事,亦不可遽然爲之責效於時月之間,須使從便徐圖,以致歲計有餘,則必有實效矣。民始曰,七十之州,有難猝然充數,若於每歲査得數十邑,則庶有次次充去之道矣。上曰,道臣若過於柔善,則有難辦事,嶺伯果何如?秉模曰,剛毅邊,則不足,而多有所履歷矣。上命書榻敎曰,判義禁邊得讓許遞,與未差之代,前望單子入之,待下批,牌招察任。上曰,輪對官有所懷者,果爲幾人。晩秀曰,只爲六人矣。上曰,輪對受點,前後百餘人,而有所懷者,若是其少,豈可成說乎?仍命書榻敎曰,輪對官百人中,六人外,皆以無所懷退去,極爲駭然。其中貢物衙門郞廳,竝拿處。上曰,輪對官陞殿,可也。奉常判官李東植,進奏職姓名。上曰,爾則將修圖式以入,退去,可也。成均典籍朴潤文,進奏職姓名。晩秀曰,奏所懷。潤文曰,臣待罪本職,已爲七朔,本館無上達之事,臣六十六,乙卯榜登科,而至于今六十八矣。科前四十餘年,長在泮中,其時太學生進居齋之數,無定限故,或是數百人居齋矣。近來生進居齋,永定額數故,遐方應赴之人,不得來到居齋,自今以後,廣定額數,使遠方之士,濟濟居齋之地,恐合事宜。上曰,令本館稟處,可也。出擧條司僕僉正朴宗厚,進奏職姓名。晩秀曰,奏所懷。宗厚曰,封進馬上納,卽各牧通行之例,而穩城·端川兩邑,則不爲封進,只爲分養於本道各邑矣。今則旣罷分養之法,此兩邑,自明年爲始,依他例封進,似好矣。上曰,此則不必。出擧條問議於提調,可也。司僕判官韓大裕,進奏職姓名。晩秀曰,奏所懷。大裕曰,臣以牧場事,有所仰達矣。上曰,北亦問議于提調,可也。仍敎秉模曰,牧場事,當有別般擧行,旣始之事,俾有實效,而郞廳輩,或有不稱者,汰之,可也。秉模曰,臣亦屢爲嚴飭於判官矣。掌樂僉正沈周賢,進奏職姓名。晩秀曰,奏所懷。周賢曰,樂工雇立,爲本院之巨弊,而在前雖有如干雇立之事。卽今則雇立之數,居四分之三,典樂升選,亦將歸於雇立,百弊皆從此中出,自今爲始,雇立一切嚴禁,使自鄕上來之公賤,某條支接,則一年二年,庶可復舊矣。上曰,令提擧稟處,可也。出擧條戶曹佐郞尹光心,進奏職姓名。晩秀曰,奏所懷。光心曰,年例所用水紬白苧布,所重自別,而本無貢物故,別爲貿用於廛人,濟用監元貢中六七種,則恒有贏餘,在前各貢物種之隨時換作,其例多矣。今此紬苧名色,亦以該貢有餘之數,換作取用,似好。故有所相議於堂上,而事係變通,有難擅便,敢此仰達矣。上曰,依爲之。出擧條上曰,二提學,以試官,方除禁堂,出代,可也。仍命書榻敎曰,試官沈煥之代,護軍韓晩裕爲之。又命書榻敎曰,藥房提調沈煥之,許遞。上敎時秀曰,外邑印信,太不分明,緣何而然耶?時秀曰,尺數則有定限,而字數則多故,然矣。在前則只刻邑名,不書牧府使等字,而此亦不可遽議改例矣。上曰,何不深刻乎?時秀曰,深刻之意,亦嚴飭矣。上曰,備堂先退考講訖。命退,諸臣以次退出。
丁巳十月十一日午時,上御便殿。左承旨入侍時,行左承旨李晩秀,假注書呂東植,記注官金良倜,記事官承膺祚,以次進伏訖。上曰,昨日抄啓諸作擧皆外題,誠爲駭然矣。晩秀曰,解題則不難知之文,而滿場中,殆無一人,知得者,誠不成說矣。命退,承史以次退出。
上在昌德宮。停常參·經筵。
李溏啓曰,大司憲李城輔,執義申禹相,持平崔履亨在外,掌令二員,持平一員未差,監察茶時之意,敢啓。傳曰,當此求助之時,兩司俱空,未差之代,政官牌招開政,以在京無故人差出,待下批牌招,使之詣臺傳啓,各陳昌言。
李晩秀啓曰,臣晩秀,以承文院提調,査對進去,下直之意,敢啓。傳曰,知道。
申耆啓曰,臣耆,今日方物封裹,進去下直之意,敢啓。傳曰,知道。
傳于李晩秀曰,今日政院擧行,節節駭然。都堂開坐之前,豈可御覽看品乎?不能檢飭之都承旨與該房承旨遞差。
傳于李晩秀曰,方物封裹進去及承文院査對進去承旨,與時帶檢校承旨,竝許遞,前望單子入之,待下比,牌招察任。
傳于李溏曰,處義,宜無異同,在院承旨許遞,與未差之代,前望單子入之,待下批,一體牌招。
承旨前望單子入之,趙鎭寬·李勉兢·李翼晉·洪仁浩·李集斗·李海愚落點。
李集斗啓曰,新除授承旨李勉兢,方在罷散中,何以爲之?敢稟。傳曰,敍用。
以左副承旨李勉兢,牌不進罷職傳旨,傳于李集斗曰,許遞。前望單子入之。
承旨前望單子入之,李義鳳落點。
傳于李海愚曰,同副承旨入侍。
兵曹口傳政事,行護軍李晩秀,行副護軍金勉柱,竝單付。
兵曹口傳政事,行護軍申耆。
有政。吏批,判書宋煥箕在外,參判徐邁修進,參議魚用謙進,右副承旨李翼晉進。以李相璜爲大司諫,鄭㝡成·吳翰源爲掌令,趙秀民爲持平,高宅謙爲副校理,李晩秀爲大司成,金載瓚爲內醫提調,李英秀爲司僕主簿,校理朴吉源,仍任事承傳。
兵批,判書李祖源病,參判柳誼入直進,參議尹致性病,參知申鳳朝病,行右承旨洪仁浩進。兵批,無緊窠,吏批無送西之人,無政事之意,敢啓。傳曰,知道。
李海愚啓曰,大司憲李城輔,執義申禹相,掌令吳翰源,持平崔履亨在外,掌令鄭㝡成,持平趙秀民牌不進,監察茶時之意,敢啓。傳曰,知道。
以大司諫李相璜,掌令鄭㝡成,持平趙秀民,牌不進罷職傳旨,傳于李海愚曰,只推。
以摠戎中軍望筒,傳于洪仁浩曰,御營中軍,使之擬入,則何擬於此乎?望筒還給,又有近始覺得者,以嘉善載錄於文書,而其前,已爲會寧,則其時見漏於乙卯推恩可知,非爲渠也。莫重恩資,何可斑駁乎?其時望筒添書,仍令該營,單付於此望筒,旣覺之,豈可逾日,使之當日下批謝恩,若或有似此者,令兵判,各別廣考草記。
以善騎別將望單子,傳于洪仁浩曰,如許懸註,前所未見,萬萬駭然。當該將臣,爲先從重推考,捧納承旨推考,望筒還給。
李集斗,以右議政意啓曰,御覽方物還下,白綿紙六百四十八卷,白細綿紬二十匹,滿花方席十張,黃花席二張,極擇改備,其餘物種,一一看品,同爲封裹之意,敢啓。傳曰,知道。
洪仁浩,以兵曹言啓曰,禁·御兩營一番騎士中,自願禁旅者六十一人,依各該營抄送成冊。令別將,使之分排各番,權付口傳以入,而從其該營,入屬年條次第,隨闕陞實之意,敢啓。傳曰,知道。
洪仁浩,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,可知其乏人,申大謙·柳孝源之本局中軍及禁軍別將,竝仍任事實,容或有可恕,李得濟之善騎別將,給牒仍任,摠管中,時帶亞將人,亞將改差,而前兵使崔景岳事,昨筵有下敎,則摠帥何不言於御將云乎?卿其問之,可也。
洪仁浩,以訓鍊都監言啓曰,謹依草記批旨,本局前中軍申大謙仍任之意,敢啓。傳曰,知道。
洪仁浩,以壯勇營言啓曰,善騎別將李得濟給牒仍任事,命下矣。方在未敍用中,何以爲之乎?敢稟。傳曰,大抵軍門將官請敍之法,雖有之,不爲敍用,則但富依法典,代給散料,不但本營知此,古例各營,亦當知此。
洪仁浩,以御營廳言啓曰,本廳中軍吳毅常,身病甚重,勢難察任,改差,何如?傳曰,允。
洪仁浩,以御營廳言啓曰,謹依摠戎廳中軍望筒批旨,前兵使崔景岳,本廳中軍單付之意,敢啓。傳曰,昨日何不作窠出代乎?初無單付之命,則此草記,又何爲之?卿則推考,捧入承旨,亦爲推考,可也。
兵曹,以崔景岳爲御營中軍。
禁府啓目,義盈庫主簿柳有澤等,原情云云。傳旨內辭緣,泛稱遲晩,竝只所當請刑是白乎矣,旣有捧草供以入之命,上裁,何如?判付啓,百人之中,所懷之奏對,只是六人者,豈不駭然之甚乎?今番段,姑從申令之意,竝只公罪,區別功議,勘放後,草記爲良如敎。
李海愚,以義禁府言啓曰,時囚罪人柳有澤·林周喆·沈纘之·洪大榮·李爲彬·鄭信民·丁若衡·宋翼著·許㬘·李奎新·金履度·金世淵·李趾馨·沈廷秀·李在純·鄭熙濟·鄭日憲·韓啓重·尹光浚·申錫老·安枰·尹慶曾·黃井彦·崔笠·金魯正·李澾·宋得輝·李鐔·金基彦·康國愼·金在儉·李永薰·南溟學·尹致猷·柳敬鎭·鄭·李禮培·朴宗鎬·金宗顯·朴顯億·李偃·李觀城·洪若浩·尹淑基·許習·趙夢璟·李是釬·全宗周,吳琰等,草供判付內,百餘人之中,所懷之奏對,只是六入者,豈不駭然之甚乎?今番姑從申令之意,竝公罪,區別功議,勘放後,草記事,命下矣。取考律文,則大明律制書有違條,有曰,凡奉制書有所施行而違者,杖一百矣。柳有澤·林周喆·沈纘之·洪大榮·李爲彬·鄭信民·丁若衡·宋翼著·許㬘·李奎新·金履度·金世淵·李趾馨·沈廷秀·李在純·鄭熙濟·鄭日憲·韓啓重·尹光浚·申錫老·安枰·尹慶曾·黃井彦·崔笠·金魯正·李澾·宋得輝·李鐔·金基彦·康國愼·金在儉·李永薰·南溟學·尹致猷·柳敬鎭·鄭·李禮培·朴宗鎬·金宗顯·朴顯億·李偃·李觀城·洪若浩·尹淑基·許習·趙夢璟·李是釬·金宗周·吳琰等·各杖一百,以公罪收贖,而金世淵十代祖友曾靖國功臣,達城尉異姓五寸親,金魯正十代祖良彦靖國原從功臣,錦昌副尉異姓四寸親,洪若浩祖重寅揚武原從功臣,吉城尉異姓五寸親云。竝功議各減一等,各杖八十,以公罪收贖,林周喆六代祖㥠,振武原從功臣,沈纘之十四代祖澮,佐理功臣,洪大榮七代祖霙,振武原從功臣,李爲彬九代祖菡,靖國功臣,鄭信民曾祖文益,揚武原從功臣,宋翼著九代祖益孫,靖難功臣,許㬘祖源,揚武原從功臣,李奎新曾祖壽沆,揚武原從功臣,金履度曾祖昌集,配享功臣,李趾馨六代祖陽元,光國功臣,李在純曾祖宜顯,揚武原從功臣,韓啓重十一代祖伯倫,佐理功臣,尹光浚十三代祖坤,佐命功臣,申錫老七代祖恦,靖難功臣,安枰五代祖義祥,寧國功臣,尹慶曾八代祖斗壽,扈聖功臣,崔笠十代祖有臨,敵愾原從功臣,李澾八代祖菡,靖國功臣,李鐔四代祖澥,靖社功臣,金在儉曾祖有鉉,保社原從功臣,李永薰七代祖恒福,扈聖功臣,尹致猷九代祖斗壽,扈聖功臣,柳敬鎭五代祖孝傑,振武功臣,鄭十三代祖昌孫,佐理功臣,李偃六代祖珥,光國功臣,李觀城四代祖弘迪,保社原從功臣,尹淑基十四代祖坤,佐命功臣,許習,祖源,揚武原從功臣,趙夢璟十三代祖胖,開國功臣云。竝功減一等。金基彦,淸風府院君五寸親云,議減一等,各杖九十,以公罪收贖。柳有澤·丁若衡·沈廷秀·鄭熙濟·鄭日憲·黃井彦·宋得輝·康國愼·南溟學·李禮培·朴宗鎬·金宗顯·朴顯億·李是釬·全宗周·吳琰等,無功議云,各杖一百,以公罪收贖。竝放送之意,敢啓。傳曰,知道。
左議政蔡濟恭箚曰,伏以昨日之日,日候乖甚,雨而雪,雪而風,斯須之頃,變態百千,臣雖病淹牀玆,猶能滿心竦悶,若無所屆,忽有靑臺之官,報之以臣耳不能聞之聲。噫嘻,不亦可驚之甚乎?仰想細氈之上,玉食靡甘,憂慮憧憧,誠未知以何謨猷,少贊我聖上恐懼修省之政,責躬之敎,此際頒降,至以聖心不能操存,漠未之聞,反顧怵惕,無聞倍於有聞,縷縷自責於十行之中,仍命三日減膳,一哉王心,大哉王言,臣雖竭慮殫精,寧有外此而可以仰勉者哉?雖然,臣於此,不無訝惑者存焉。近歲冬雷之災,殆乎無歲無之,而聖上恐懼修省之敎,亦隨以無歲無之矣。信斯敎也。聖上典學之工,爲治之法,宜乎年年新,又年年新,新之又新,克躋于大猷之世,獨怪夫朝廷百事,昨年不及再昨年,今年不及昨年,顯有如水趨下之漸,若此者,惡在乎恐懼而修省也。臣愚死罪,竊以爲如執其咎,不越乎文具二字。嗚呼,我朝以文治立國,祖宗盛際,彬彬郁郁,文與質俱,庶幾乎孔聖從周之美,世道益下,詐僞日滋,不知質實之爲何物者,滔滔然矣。雖以目下事,言之,我聖上,學淹經傳,道貫天人,以其躬行心得之餘,必欲盡君師之責,講製之課,無間於搢紳章甫,而闡明程·朱之學,已矣無望,雖他日華國之手,亦未聞著稱者,此聖上之敎導一世,或近於文具而然也。箕範建極,我先王五十載苦心至德,聖上之臨御二紀,欲有以善繼善述,罔或少忽之心,可質神明,而夫何數年以來,治不徯志,未見有會極歸極之效,而乃於黨色之中,添出奇奇怪怪之號,屋下私談,公肆指目,熟習見聞,不以爲怪,此雖似自起自滅之事,而其害之終歸國家,可坐而知,仰惟四聰之達,容或有聞,而顧且置之,一任其朝象不靖,私意橫流,漸至於莫可整頓之境,此聖上之勅勵群下,或未免文具之歸也。愛民恤民,我朝家法,而聖上之如保赤子,不遑寧處,亦云至矣盡矣。雖然,億兆之衆,不可以一人治之,於是乎付之監司·守令,以盡其懷保之責,而士夫志趣,日漸汚下,貪鄙者相續,廉謹者無聞,哀我民生,誰因誰極,以故,筵席之敎,綸綍之旨,每以懲貪奬廉,爲保民之要,烹阿之鼎,若可以朝暮復設,而以臣見之勢盛力健者,無少嚴畏,惟意所欲,而非久陞遷,又顧而之他,有若償功者然,至於道績之殿,繡啓之摘,不過擇其殘蔭冷武之最無墻壁者,有若嚴國法而樹風稜者然,如是而望人心之慴伏,貪猾之懲畏,不亦迂且疎乎?以故父母在上,赤子顚連,此殿下之號令,行於罷殘,而不能行於强禦之故也。以此言之,視民如傷之盛德至善,亦恐爲文具所漫漶,豈非切可恨者乎?當今之事,若此類,指不勝摟,何可毛擧?最是文具之弊,至及於置相之地,夫以有國興替之專係其任者,殿下視之如不甚難愼,乃以如臣之至儱侗至愚爲者,擧以畀之,初旣誤矣。及其時邁歲遷,旣耗且昏於一切世間事,殆不省黑白是非,而猶且月食厚祿,臥在衾褥,若不知聖躬之憂勞於寒殿,引接以相國爲官,有名而無其實者,有國以來,未有如臣者也。殿下終不斥退,專掩匿覆,蓋比非文具而何也?古人曰,事天以實不以文,如使此言,不識理則已。不然,今日祗豫上天之心,都在於以實,而其所以以實之要,又無過於斥去臣身,改卜賢德,責之以協贊陶鑄,則上所云諸條文具,不期祛而自祛,此在殿下一更張事耳。何苦以遲回不決也哉?精神如在煙露,語無倫次,而上數件,愚忠所激,下一款,至願攸結,惟聖明,俯察而哀憐之。取進止。答曰,省箚具悉卿懇。昨於責躬之諭,申申於吾心之頹闒者,心比躬本也。卿又以躬行心得之工勉予,老臣衷懇,敢不三復服膺乎?箚引,策免故事,過矣。望須安心視事。仍傳曰,此批答,遣史官傳諭。
右議政李秉模箚曰,伏以臣伏讀夜下備忘責躬之敎,懃懃懇懇,一言一句,無非對越中推出來,至以爲無聞,倍於有聞,大哉至哉?雖殿下,却顧瞿瞿於不能操存,臣則謂殿下此心,有以仰無時不提掇,無處不點檢,有聞無聞,顧何加損於聖德也?臣於向筵,承聆聖敎。若曰,四十年工夫,惟在明天理,正人心,凡於云爲,有不慊焉者。卿等,雖思贊揚容悅,千歲在前,百世在後,焉可欺也?臣中心藏誦,奉以典謨,試將今日之敎,參諸前者之諭,內外交修之法,表裏俱到之工,庶幾不資訓釋,而仰窺聖學之萬一也。然而偃草之化尙遲,敏樹之效未著,抑獨何哉?譬之作舍,棟·樑先具,然後椳闑楔,各適其用,而位序措置,無不從心,苟或捨棟·樑而惟椳闑楔之是求,雖欲覩噲噲之正,望渠渠之成,得乎?見今朝廷之上,熟軟成風,含糊度日,憂國如家者,能有幾人,愛君如父者,果有何人,此雖群臣才德俱下,不及古昔之致,以殿下則哲之明,欲世貞愨,斯貞愨之士,至矣。欲世砥礪,斯砥礪之彦,登矣。推以至於平章軍國,燮理陰陽,亦何求而不得其人也。臣愚死罪,竊以爲側席之念,非不切矣。恐未至於如渴,中朝之歎,非不屢矣。尙有欠於連茹,乃使如臣憒劣,苟充鼎席,一任廟務之叢委,其於俯協民情,仰格天心之道,其亦左矣。玆敢猥陳祈免之辭,兼寓獻箴之衷。伏乞聖明,亟賜斥退,改卜賢德,仍又奬用疎逖,廣引忠讜,益闡淸明之治,誕敷位育之功,千萬大願。取進止。答曰,省箚具悉卿懇。皆由予一人,卿何過辭,卿須安心視事。仍傳曰,此批答,遣史官傳諭。
執義申禹相疏曰,伏以臣逖違天陛,今已逾年矣。區區犬馬之誠,得於天賦之性,瞻依耿結,有不能自己者,北望雲天,每不覺涕淚之被面,而只緣臣年紀衰頹,疾病交侵,杜門窮廬,無意世事,只期歌詠聖德,以畢畎畝之餘年矣。乃者千萬夢想之外,柏府除旨,忽下於伏枕呻囈之中,繼之以馹召有命,鄕閭動色,臣手擎恩諭,感淚交橫,義分所在,不敢言病,扶舁寸進,來到營下,而賤崇添發,諸症倍劇,風寒外襲,痰癖內結,跬步之間,萬無轉動之望,疾痛之極,不得不呼天而籲地。伏乞聖慈,俯垂矜諒,亟遞臣所帶之職,以安微分,因治臣逋慢之罪,以肅朝綱,不勝幸甚。臣旣乞免,何敢贅他,而事關民隱,有難終默,玆敢附陳,惟聖明垂察焉。今年穡事,豐·歉不均,沿海諸邑,太半赤地,鳧茨之根,烏昧之草,亦無可食,民皆餓色,道多流丐,其所拯救,不容少緩,而最是歲前救活之政,實爲目下切急之務,凡諸賙恤之典,以我聖上如傷若保之念,靡不用極,臣何敢更煩,而第於設賑之前,別無可施之惠,臣愚賤見,抑有一說當此民間赤立之時,其所可行者,只是損上益下四字而已。大凡天地生財,只有此數,不在下則在上,苟使身爲守宰者,悉心賙濟,多方措畫,無論多少,量宜捐惠,或以錢·穀,或以布·木,隨急隨救,以爲次次扶接之道,則上旣先倡,下必有應之者,拖至開春設賑之後,則廟堂規畫,自有成法,按以行之庶可無憂矣。然而此非朝家所可勒定者,臣何以質言,而程夫子有言曰,雖一命之士,苟存心於仁民愛物,則於人必有所濟,況掌一邑之財賦,而苟有其心,則豈無其效哉?其餘救荒之方,有皇明臣屠隆三十餘條,列錄,考据詳備,亦令儒臣考出,擇其可用者,頒下諸賑邑,以爲伐柯之則,宜矣。科場淆雜之弊,朝廷法禁,何等嚴明,而徒歸空言,無一實效,至於今秋,公州鄕試,則營將中軍,門外禁亂,而無賴作挐之徒,猶不能禁止,至以紅繩結縛,以示多士叢中,其擧措之麤悍,雖涉於可駭,而苟究其本,則專由於常賤之冒雜,眞假之莫辨也。一自籍法不明,國綱解弛之後,鋤耰棘矜之子,人奴免賤之類,稍有衣食者,皆稱幼學,濫赴場屋,其中多錢之漢,則以一人之身,分作三四名,使能文能筆者,分往各處,無論本道他道,盜籍弄奸,期於必得,場圍之雜亂,軍丁之消縮,職此而然,臣居鄕日久,目覩其弊,故如是詳知耳。噫,凡事救弊之道,不治其本,徒事其末,則只添紛紜,終無利益其本,何也?卽面試是已,京試勿論,至若鄕試則每科榜出之後,各邑參榜之類,都會營門,一一面試,無文倖占者,隨卽摘發,因以降丁,則如此濫雜之輩,初不敢赴擧,夫豈有許多紛撓之弊哉?面試之說,言之者亦多,而或慮其齷齪之擧,每恢以山藪之量,而此則有不然者,倘能申嚴法令,斷不饒貸,則人皆畏罪,不攻自破,畢竟所得,皆是眞才實儒,所謂齷齪之擧,不期無而自無,端本澄源之道,莫過於此。伏願下詢於在廷之臣,作爲定式,永久遵行焉。臣無任云云,省疏具悉。沿邑之民情,今見爾疏,益知其所不知,鳧茨烏昧,亦無可採云,則甕罌之懸罄,將何以御冬而充饑乎?歲前後之借貸周給,令廟堂嚴飭道臣,使各其守宰竭誠力,有必有所濟之效,面試事,非慮齷齪,非恢山藪而不許也。試體至嚴,則便一面試,昔在先朝,嘗一試之,而場內亦有奸弊,更不試焉。今日之紀綱,比昔年不及,又遠甚。莫若因舊式而修明之,爾其勿辭,俟少間,上來察職。
校理朴吉源疏曰,伏以天人之際,甚可畏也。從古災祥之來,各以類應,和氣之致祥,乖氣之致災,厥理昭昭,捷如影響,考之往牒,槪可見矣。噫,今日之雷,又何爲而隱隱也。雖其聲甚微,不入於四聰之明,而雲臺之報纔徹,減膳之敎已下,十行絲論,丁寧懇惻。至以予心怵惕,無聞倍於有聞爲敎,臣奉讀未半,實不勝欽仰贊嘆,有以見我殿下寅畏之念,對越之誠,無時或弛,仰格天心,而仁愛之警告,乃在於莫覩莫聞之中者,何哉?如臣無狀,猥忝經幄,徒切憂念,略陳膚淺之見,仰裨修省之方,惟殿下澄省焉。臣竊伏見我殿下,以天縱之聖,懋日新之工,憂勤惕勵之念靡懈,宵旰政令施措之間,無少疵纇,殿下之所自期,臣民之所仰望者,未嘗不以三代爲準,而臨御二十餘年之間,聖心獨勞,治效愈邈,民憂國計,若涉無涯,天災時變,無歲不有,了無治世之氣像,反爲有識〈者〉之憂嘆者,久矣。臣請就其易知易見者而言之。噫,有國治亂,係乎用捨,自古願治之主,莫不辨別乎邪正之分,審愼乎進退之際,唐虞之盛,尙矣無論,雖以漢·唐以下論之,其一治一亂之跡,皆由於用捨之得宜與不得宜而已,試看今日朝象之不靖久矣。人心之靡定極矣。世道判渙,聽聞駭惑,臣愚死罪,未知殿下之用捨,有時乎或失其宜而然耶?自再昨春以後,朝著有淸明之漸,公議得恢張之機,而曾未幾何,漸不如初,名登白簡者,官位愈顯,語涉切直者,廢斥不復,以至中批之恩,或及於罪犯名敎之人,事關隄防之類,惟是之故,懲討不行,義理漸晦。已乖之世道,無以矯正,已溺之人心,無以拯救,躑躅之輩,爭售嘗試之計,覬覦之徒,不無窺覘之心,臣愚於此,竊不勝漆室之憂,而亦不能無憾於天地之大也。殿下試於燕閑無事之時,默自循省,則亦豈不惕然警動於進退用捨之際乎?噫,近日以來,紀綱不張,奢靡成風,第宅之踰制,衣章之尙侈,卽一痼弊。渠渠夏屋,莫非豪富之家,粲粲衣服,盡是卿相之貴,古人之志,不在溫飽,雖難責之於今世之人,而滔滔是營立門戶,奔走衣食之類,尙何望其振肅頹綱,躬行節儉,以裨我聖上淸明之化也哉?於是乎轉相效尤,流弊日滋,以及閭巷之人,亦皆慕而傚之,身章無上下之分,服飾有侈濫之習,行路之間,貴賤莫辨,甚至市井白徒,多着朝士之巾服,勢家傔從,皆作士子之貌樣,而爲法官者恬不爲怪,視若常事,一任其爲,莫之或禁。此無他,貴而尊者,不能克儉克勤,而卑而賤者,擧皆是傚是則也。噫,我殿下崇儉之德,有足以丕變一世,而獨於此,不能夬祛舊習者,亶由群下之不善承奉,而究其本則莫非紀綱不振,法禁不行之致,今日切至之弊,孰有甚於此哉?噫,振拔淹滯,卽人主之大政也。夫遐土窮儒,矻矻用工,孜孜讀書者,其區區志願,不過爲備末班霑寸祿之計,而通籍雖易,做官甚難,或積仕十年,僅升六品,經營半生,未得一郵,畢竟抱紅牌,虛老於牗下者,十居八九,此固由於人多窠窄,不能遍及之致,而顧其齎鬱抱冤之狀,豈不可矜之甚哉?故我殿下,特軫悶恤之念,以十窠陵令,俾作文窠,以開疏鬱之路,甚盛德事也。而行之一二年,仍又廢却,見今以文科而爲陵官者,殆無其人,當初設施之意,果安在哉?鄕曲通籍之士,擧皆如前積滯,依舊齎鬱,使殿下藹然德意,不見信於遠人,此豈非慨歎之甚,而適足爲傷和之端也耶?噫,今年穡事,始有豐登之望,而間仍水旱之或失其時,及夫秋成,大違始料,雖幸不至於大無,抑亦未免乎歉歲,而至於湖·嶺,則其勢將至於設賑,夫災年賑政,固爲大惠,而苟或失宜,反爲擾民之端,此在道臣·邑宰施措之如何,而一有貪官汚吏,或藉重賑資,勒奪富民,虛張飢口,增報自備,以圖倖賞者,則其爲弊,反有甚於凶歉,而使朝家恤民之德意,亦將有其名而無其實也。臣曾在丙午,待罪嶺邑,適値荒政,夙知如此之弊,且於近日,屢登賓筵,仰聽德音,有以知我殿下恤民之念,溢於辭敎之外,雖在厦氈深嚴之中,悉燭蔀屋艱難之狀,言言惻怛,事事恩渥,若使遐土愚氓,親聽恩敎,則孰不欲少須臾無死,思報聖德之萬一也哉?然而臣愚,先事之慮,或恐燭幽之明,猶有遺照,敢此縷縷。伏願聖明,嚴飭道臣,另察邑宰,俾無如前之弊焉。凡臣所陳,言皆拙陋,不足以有裨於修省之政,乃若其本則固在於殿下本源之地,夫人主一心,卽萬化之本,而與天道爲一者也。人主之有喜怒刑賞,猶天道之有雨露霜雪也。苟或喜怒之發,不得其中,刑賞之施,一失其當,則有若天道之反其常而爲災也,可不懼哉?可不戒哉?伏願殿下,念哉念哉?仍伏念,臣,人器譾劣,年紀衰邁,忝居論思,今已多年,而未嘗出一言論一事,居常愧懼,今當可言之會,草草數語,有若塞責者然,益切悚恧,無地自容。且臣於昨夜,伏承仍任館職,還爲入直之命,馳到闕下,則門鑰尙留,以待臣到故,臣蒼黃入闕,追聞喉院,以臣職名,已差其代之意入稟云,而臣旣無更出之路,仍爲寄宿於直廬,莫重禁中,無職名無省記而遽然經宿者,其在事體,極爲悚惶,此亦臣愚迷妄錯,徑先入來之致,由前由後,情旣難安,罪在罔赦。伏乞聖明,特遞臣所帶之職,仍治臣不察之失,以肅朝綱,以安私分焉。臣無任云云。省疏具悉。諸條所陳,意在匡救,當留意。而用捨,自有權度,至於營立門戶,奔走衣食之類。尙可曰,士大夫,而爾何混圇爲說,不嫌其誣一世乎?文官積滯事,卽所惓惓不置者,其中十窠之還卽廢却委折,令該曹草記,貪鄙守宰之憑藉賑資,勒奪富民之家貲,仍又虛張增報,以圖其倖賞,爾言誠是,何必更煩飭敎?當觀來頭登聞,先從此輩,欲施懲一之典,爾其勿辭察職。
丁巳十月十二日辰時,上御便殿。方物看品入侍時,行都承旨洪明浩,行左承旨李晩秀,行右承旨申耆,左副承旨金載翼,右副承旨金勉柱,假注書吳泰曾,記注官金良倜,記事官承膺祚,一提學鄭民始,二提學沈煥之,檢校待敎沈象奎,兼戶曹判書金華鎭,以次進伏訖。民始·煥之曰,日氣頗寒,聖體,若何?上曰一樣矣。上曰,戶判下去,方物看檢以入,而諸承旨亦竝下殿方物中,如有麤劣者,點退,可也。耆曰,玉堂朴吉源,旣有還爲入直之命,而本職已爲出代,何以爲之乎?上曰,其代。望筒勿施。民始曰,舟橋所排船隻,今將點閱,而都廳金明遇,有身病,時日內,無擧行之望云,有難等待,姑爲改差,以訓鍊都監千摠李格差下,使之擧行,何如?上曰,依爲之。出擧條命退,諸臣以次退出。
丁巳十月十二日午時,上御便殿。同副承旨入侍時,同副承旨李海愚,假注書吳泰曾,記注官金良倜,記事官承膺祚,以次進伏訖。上曰,前承旨申耆,令該曹口傳付軍職。出榻敎命退,承史以次退出。
上在昌德宮。停常參·經筵。
洪仁浩啓曰,御營廳將官來言,今日本廳軍兵日次私習云矣,敢啓。傳曰,知道。
李海愚啓曰,大司憲李城輔,執義申禹相,掌令吳翰源,持平崔履亨在外,掌令鄭最成,持平趙秀民,牌招啓辭未下,監察茶時之意,敢啓。傳曰,知道。
李集斗啓曰,左副承旨李義鳳,今日不爲仕進,卽爲牌招,何如?傳曰,允。
傳于李海愚曰,同副承旨入侍。
傳于李海愚曰,知申批下牌招。
以左副承旨李義鳳,牌不進罷職傳旨,傳于李海愚曰,只推。
李集斗,以禮曹言啓曰,今十一日所下傳敎中,自今日減膳三日事,命下矣。三日之限,止於今日,自明日,依例復舊封進之意,分付,何如?傳曰,允。
洪仁浩,以兵曹言啓曰,依下敎,御營廳行首敎鍊官徐有祈,摠戎廳行首敎鍊官金命旭,龍虎營拘留之意,敢啓。傳曰,御校,放。摠廳則望筒尙不書入,待書入,該校放,可也。
洪仁浩,以摠戎廳言啓曰,謹依本廳中軍望筒批旨,前統制使李潤慶,本廳中軍單付之意,敢啓。傳曰,知道。
兵曹摠戎中軍單李潤慶。
洪仁浩,以兵曹言啓曰,依傳敎,龍虎營拘留,御營廳行首敎鍊官徐有祈,放送之意,敢啓。傳曰,知道。
洪仁浩,以兵曹言啓曰,摠戎廳中軍望筒,旣已書入,該廳行首敎鍊官金命旭,放送之意,敢啓。傳曰,知道。
洪仁浩,以御營廳言啓曰,本廳字內,興仁門南邊第一城廊近處,體城頹毁改築處,女墻,亦已畢築之意,敢啓。傳曰,知道。
行都承旨趙鎭寬疏曰,伏以臣才旣綿薄,跡又臲卼,固不足備使於百執事之末,而前後除拜,未曾固辭者,寧或不知其匪分,非敢藉此爲圖報,秪緣恩造罔極,進退惟命,情雖出於激感,義終歸於辜負,每念至此,何嘗不汗霑衣也。向來泮任,尤其不稱之甚,而迫於嚴命,猝當庠製,其所狼狽,料之審矣。果然臺端之論發矣。臚列事狀,語意深緊,情或不諒,言則皆是,臣實自取,尙誰尤哉?大抵一經陞庠,每多辭說,而今年則尤異,未畢陞試,徑設合製,鎭日開場,卽地出榜,遺珠濫竽,理所難免,其不能仰體天地之大公,俯叶彼此之物論也,甚矣。若如臺臣所論,改定節目則固善也。不然則如臣俗吏,又焉能容易通變,擺脫流例,一新多士之耳目哉?此所以臣於前日筵席,亦奏以今之陞庠,不如革罷之爲愈者也。嗚呼,人臣之溺職僨事者,固多有之,而若臣者,匪直此也。自知非才,始也冒受,罪也,亦旣冒受,未革流弊,亦罪也。弊旣未畢,多失才彦,亦罪也。三罪之外,負恩爲尤大,山海涵育,未酬涓埃,雨露生成,自就穽坎,有臣如此,生不如死。惟願遄伏鐵鑕,以贖罪過,噬臍無及,靦顔而已。此際伏奉知申特除,豈不欲竭蹶趨承,而情踪悚蹙,冒膺無路,昨違嚴召,益增罪戾。伏乞聖明,俯賜諒察,亟降威命,遞臣本兼之職,治臣孤負之跡,仍命選部,鐫去朝籍,以爲人臣昧恩背德之戒,千萬幸甚。臣無任云云。答曰,省疏具悉。此等處,政合無卞,卿其勿辭行公。
大司諫李相璜疏曰,伏以比年秋冬之雷,殆乎無歲不作,人情忸於恬逸,天變等於故常,大僚之所惕厲,不過祈免而已。近臣之所勉戒,不過備數而已。惟我殿下,所以恐懼對越,警動修省,減常膳而求昌言者,若又如此而止。未見實心實政之措諸施爲,則臣愚死罪,竊以爲此亦應文而已,言語之感人,猶末也,況敢望格天心而弭天災也。氣節,所以維持國脈,而繳還之院規未復,義理,所以扶植民彝,而懲討之臺章見格,以之愼名器而躁囂競進,整紀綱而等威莫別。經用則大倉之陳腐無聞,民隱則蔀屋之窮愁轉甚,凡此數者,皆我殿下所以諄諄惓惓,屢勒絲綸,而前後修省之會,上下之所交相勉勵者,又不啻三致意焉。然而反觀乎施爲之實,則非徒實未嘗培養,而反或沮抑之矣。非徒實未嘗闡明,而反或湮晦之矣。實未嘗愼惜,而啓僥濫之弊,實未嘗整頓,而有頹弛之歎。冗費未節,則有似乎經用之實未嘗卹也。惠澤未究,則有似乎民隱之實未嘗軫也。上天之昨年警告,猶今年也。殿下之前日修省,猶今日也。修省之實,未著於前日,而警告之異,又發於今年,指爲某應,語雖近於傅會,災有所召,理不忒於感應。伏願聖明,毋徒規規於文爲之末,益加慥慥於眞實之域,一政令而惟恐實德之未著,一施措而惟恐實效之未見,行之以實心實政,而氣節不振,義理不彰,公器濫而紀綱紊,經用匱而民力困,治不徯志,災不退舍。臣則曰,無是理也。眞實無忘,財成各宜,卽天之誠也。而殿下之所當則者,惟殿下懋哉?仍伏念,臣有偏母,年今七十有四,積傷喪威,素抱癃疾,枕席委呻,朝不謀夕,而宿症虛癆,比又越添,飮啖全却,藥餌罔效,目下凡節,十分危悶,蓋其根委已痼,榮衛已竭,每遇寒暑,如期輒發,亦必動費時月,辛苦乃已。臣旣終鮮兄弟,又無子女,相依爲命,在子惟臣,左右扶將,方寸煼灼,顧臣情理事勢,實無離舍供職之望,玆敢疾聲控籲於閔覆之下。伏乞聖慈,俯賜鑑諒,亟命鐫削臣職名,以便救護,仍勘臣瀆擾之罪,以昭法紀焉。臣無任云云。省疏具悉。所陳,當留意,爾其勿辭救護。
丁巳十月十三日午時,上御重熙堂。同副承旨入侍時,同副承旨李海愚,假注書吳泰曾,記注官金良倜,記事官承膺祚,以次進伏訖。上曰,摠戎中軍,初何不以李潤慶擬入,而以崔景岳換擬耶?海愚曰,政院誤看傳敎,而不善知委矣。上曰,傳敎中,旣有又有二字,則有何難知耶?命退,承史以次退出。
上在昌德宮。停常參·經筵。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,御營廳將官來言,今日本廳軍兵日次私習云矣,敢啓。傳曰,知道。
洪仁浩啓曰,來十八日,專經武臣殿講日次矣,敢稟。傳曰,爲之。
李集斗啓曰,來十六日,日次儒生殿講爲之事,命下矣。處所,以何處爲之乎?敢稟。傳曰,專經武臣殿講日,同爲之處所,便殿爲之。
李集斗啓曰,左副承旨李義鳳,今日不爲仕進,卽爲牌招,何如?傳曰,允。
李海愚啓曰,明日拜表,兩司當爲進參,除在外·受由疏批未下,傳旨未下,未署經外,未肅拜人員,竝待開門牌招,何如?傳曰,允。
李海愚啓曰,大司憲李城輔,執義申禹相,掌令吳翰源,持平崔履亨在外,掌令鄭㝡成,持平趙秀民,牌招啓辭未下,監察茶時之意,敢啓。傳曰,知道。
傳于李集斗曰,禮房承旨,馳詣宗廟·景慕宮奉審摘奸以來,傳于李集斗曰,左承旨入侍,傳于洪仁浩曰,右承旨入侍。
傳于李海愚曰,同副承旨入侍。
傳于李集斗曰,大司成批下,牌招察任。
李集斗,以吏曹言啓曰,今十月十二日,弘文館校理朴吉源上疏中,振拔淹滯,卽人主之大政也。夫遐土窮儒,矻矻用工,孜孜讀書者,其區區志願,不過爲備末班,霑寸祿之計,而通籍雖易,做官甚難,或積仕十年,僅陞六品,經營半生,未得一郵,畢竟抱紅牌虛老於牗下,十居八九,此固由於人多窠窄,不能遍及之致,而顧其齎鬱抱冤之狀,豈不可矜之甚哉?我殿下特軫憫恤之念,以十窠陵令,俾作文窠,以開疏鬱之路,甚盛德事也。而行之一二年,仍又廢却,見今以文科而爲陵官者,殆無其人,當初設施之意,果安在哉?鄕曲通籍之士,擧皆如前積滯,依舊齎鬱,使殿下藹然德意,不見信於遠人,此豈非慨歎之甚,而適足爲傷和之端爲辭,而批旨內,文官積滯事,卽所惓惓不置者,其中十窠之還卽廢却委折,令該曹草記事,命下矣。取考臣曹所在謄錄,則曾於己亥年,因聖敎,自廟堂,以除出蔭職十窠,添爲文職十窠,而不以某司某窠,爲不易之窠,隨時輪差,無失定限之十數定式,而其後,連爲遵行矣。間因蔭仕出六之窠窄,未免隨時漸減,雖以目下言之,章陵令洪奭一人外,蔭窠中,無文臣時帶者,勢或似然,而臣曹,實有不能遵行之失,惶恐敢啓。傳曰,間因云者,謂因甚事乎?旣有定式,則何敢無端不遵乎?草記甚矇然,卿則推考,當該犯科堂上,廟堂査出論責,可也。
李翼晉,以賑恤廳言啓曰,依下敎,濟州進上領來人四名處,各米三斗式,依例分給之意,敢啓。傳曰,知道。
洪仁浩,以備邊司言啓曰,卽見江原監司徐有防災實狀啓,則分等不爲擧論,仍以爲事目災一百八十八結外,不足災一百二十結四十三負九束,依數準許,後錄諸條,竝請令廟堂稟旨分付矣。其一,平海·蔚珍兩邑還穀中,太木麥,本非宜土,而今年田種,偏被災害,本色準捧,實無其路,從民願,平海太二百九十石,以正租準折代捧,木麥一百六十石,以荒租準折代捧,蔚珍木麥三十石,太三百石,以正租準折代捧,待明秋,竝還作本色事也。其一,歙谷太多而租少,且太非土宜,從民願,還太中,限三百石,以租準折換作事也。其一,平·蔚兩邑,限明秋,勿定配所,就已來配中,蔚珍限七名,平海限三名,移定道內各邑事也。其一,推奴徵債,限明秋防禁事也。平·蔚外年事,別無異同,不必强爲分等,至於災結加劃之請,以本道今年年事,較地部元劃災摠,庶可相當。而第念,嶺東諸邑,本尙畓農,被災差深,所請結數,似不至太濫,特爲依施,俾無把束白徵之弊,平海還穀太二百九十石,以正租準折代捧,木麥一百六十石,以荒租準折代捧,蔚珍還穀木麥三十石,太三百石,以正租準折代捧事,該邑事情,無怪如此,依請代捧,待明秋還作本色,歙谷太三百石,以租準折換作事,小民之食租,不如太,該縣田農,亦未至告歉,不可以一時易捧,永許換作,置之。平海·蔚珍兩邑,限明秋,勿定配所事及已配罪人中,蔚珍限七名,平海限三名,移定配所於道內各邑事,移配之弊,亦云不少,而道內移配,不甚爲弊,竝與推奴徵債防禁事,依施之意,分付,何〈如〉?傳曰,允。
洪仁浩,以備邊司言啓曰,卽見黃海監司李義駿災實分等狀啓,則殷栗等九邑,置之尤甚。海州等六邑,置之之次。鳳山等八邑,置之稍實。仍以爲初不付全不掛鎌,蟲損·水沈·覆沙·成川·浦落·積石等,畓災三千六百三十八結七十四負一束,旱田請災,係是法禁,而今年水災,在古罕有,如干川浦之不甚大段者,竝爲削減,只就其永無形址者,抄之又抄,則成浦·積石等田災,亦爲二百十八結六十三負九束,而其中積石災名,前所未有,今此殷·連兩邑,不可以常例論,故一從被災實狀,竝爲入錄,而田畓合災,爲三千八百五十七結三十八負,元俵災八百結外,田畓災,竝三千五十七結三十八負,特許加給,後錄諸條,竝請令廟堂稟旨,分付,長連·殷栗兩邑,矯救蘇革之策,與該邑守宰,爛熳消詳,別具登聞,爲辭矣。其一,三軍門及各衙門保米太,依納布軍例,尤甚邑之尤甚面里,每名錢二兩代捧,之次面里,折半代捧,稍實面里三分一代捧事也。其一,尤甚九邑,他道罪人,限明秋勿定配所。其中殷栗等四邑,定配罪人,參量移配事也。其一,冬三朔,牙兵入防,停止事也。其一,推奴徵債,限明秋防塞事也,本道穡事,參以農形狀本,較諸水災淺深,尤甚名色,似當多不過四邑,極不越六邑,而今以九邑,通置尤甚,恐未稱停,而旣已分等,姑依此施行,至於加劃災結之請,聖念每軫寧失,民事固宜從厚,而所請之數,比之畓摠,恰過四分之一,若而邑水災。雖曰非常,此外災名,有不足論。且況田災,前以綿田給災之未有實惠,爲言則道臣知其事情矣。今玆之請,不幾於前後矛盾,而綿田旣不給災,則他田豈必獨被永災乎?事關後弊,該道臣,從重推考,田災一款,勿爲擧論,事目災八百結外,加劃一千三十結,以準一千八百三十結之數,而近來道臣,或以見減爲歉,準請爲快,殊不念助徹之遺意,誠甚未安。如是優劃之後,若或未究災邑之惠,徒循煩請之例,均之爲責,以此嚴飭,保米·太,尤甚邑三等面里,分數代錢事,憫恤米保之敎,屢勒於西南,非不知仰承德意,而本道事情,異於兩南,雖以年前已事言之,未見其效,反或滋弊,故向於繡單覆奏也。長淵·豊川兩邑,禁營太保,只請今年代納,自明年,依前還作米保者,自有裁量,而然則今又泛請代納,有欠詳審,置之。尤甚邑勿定配所事,依施。殷栗等四邑,定配罪人,參量移配事,取考秋曹徒流案,則長淵·長連·豊川等邑,竝與不可移配者而計之,其數最多,就其輕罪,參量移配於道內,以除遠地去來,反擾官民之弊,牙兵入防停止事,推奴徵債防塞事,竝爲依施,何如?傳曰,允。
大司憲李城輔疏曰,伏以臣伏承御批,溫諄懇至,可感豚魚,拜稽莊誦,不知所達,知申之任,何等緊重,而乃以招徠之至意,特降格外之隆旨,實是古今所無之創典也。緣臣違慢,虛縻野外,殆踰一旬,有損國體,莫大於是,蹙伏私次,恭俟嚴誅,忽於此際,移除憲職,復有馹召,千萬不稱,彼此惟均,惝怳殞越,愈往而愈不能自己也。臣之前後所叨,雖古昔名儒非常之遇,何以過之。況以臣家,受國厚恩,世篤忠勤,至于臣身,行已無狀,欺罔聰聽,夤緣慶會,濫陞峻秩,及其久帶宮銜,則竊欲粗效微誠,正在是職,而賤分癃疾,俱難冒膺,卽其蹤跡頑如木石,世臣愛戴之恒情,亦未能少伸矣。顧此風憲之長,責任甚重,而特旨再授,德意隆摯,此豈臣之所敢承當哉?曠世洪造,報塞無路,夙夜憂恐,方寸煎灼,莫省所以爲圖也。惟我聖上,以卓冠百王之資,有上承千聖之學,竊願希天之工,純亦不已。朝乾夕惕,與道爲一,至誠感神,盛德格天,使二帝三王之治,復見於今日,又以燕翼之謨,深思早諭之方,俾我元良,有以得乎聖學傳心之妙,爲億萬年太平之基,臣優游壟畝,歌詠至化,永爲康衢祝堯之氓,此乃日夕攢手而顒望者也。元子宮,小學畢講之日,猥蒙食物恩典,國家莫大之慶,與鄕黨親戚,聚首相賀,懽欣蹈舞,而一未參講,徒添寵賚,彌切惶愧之私。伏乞天地父母,俯垂照諒,亟命解臣職秩,治臣罪戾,以肅朝綱,以安私分,不勝幸甚。臣無任云云。答曰,省疏具悉。卿何巽讓,若是之甚也。況見任,必欲致之。且況兼任之義當出膺,豈待予言,卿須卽起上來。
行大司成李晩秀疏曰,伏以臣於昨者,伏奉國子除命,臣之是任,前後凡四叨矣。職務則每積瘝曠,課試則畢露瘡疣,上玷名器之重,下貽賢關之羞,雖蒙聖度寬容,不加之罪,而磨驢亦已屢踏矣。鉊刀不可再割矣,尙何敢抗顔復據於皐比之座,以重辱思皇之多士哉?且臣,伏見前掌令文躍淵疏本,盛陳陞庠之弊,末以挽近師儒之望輕,請極擇久任,歷數近日職名之最久,人望之最輕,莫臣若也。政宜極汰庸品,妙選俊彦,使臨淮壁疊,精彩頓變,而迺以已試蔑效之蹤,更畀公議峻發之地,旋解旋縻,苟然充位,豈不大有乖於淸朝綜核之治,而臣若褒如充耳。視以宿趼,不思所以自引,則擲甓之嗔,縱不暇恤,彈綿之譏,何辭以解。噫,臣之事我殿下,如子於父,片片衷赤,天日照臨,備例飾讓,非義所出,圖占便宜,尤豈敢焉?而陞試期迫,飭敎不可久曠也。臺疏體嚴,華銜不可虛帶也。廉愧根於心,去就決於義,反復揣量,無望冒沒,詩所云,豈不懷歸畏此簡書者,臣之謂也。玆敢不避瀆撓之誅,略控肝膈之懇。伏乞聖明,俯垂鑑諒,亟賜鐫免,仍命選部,勿復擬臣於國子之望,以重公器,以安私分,不勝幸甚。臣無任云云。答曰,省疏具悉。卿其勿辭行公。
持平趙秀民疏曰,伏以我殿下,不以隱隱之微響,或忽穆穆之對越,旣下減膳之敎,仍有求助之命,戒懼修省之聖念,洋溢於絲綸之問,大哉至哉?是足以格回天心,迓續休命,臣愚區區,竊不勝斂仰攢祝之至,如臣膚淺,顧何敢措一辭出一言,仰裨德意之萬一,而職忝言地,不敢終默,嚴畏徊徨,今始略控愚衷,仰塵睿覽,猥越之罪,實無所逃。嗚呼,天道玄遠,人事卑近,雖未知何如而召災,何如而弭災,而天人一理,感應不忒,下而盡修省之責,則上有悅豫之道,歷溯往牒,莫不皆然,試以今日人事言之,果可以無召災之端,而減膳求助之敎,不徒歸於一時應文而止耶?嗚呼,君臣上下之所共勉者,豈不在於門義理靖世道乎?義理之明,世道之靖,只在於誅亂賊嚴隄防,而顧今亂賊誅乎否乎?隄防嚴乎未乎?三司之故紙,便作回錄中物,而天討未擧,禍胎潛滋,一國之人心,實無底定之望,而日月屢更,狃安成習,如是而天心安得悅豫,災異安得不生乎?噫,象魏之禁,所以防爲非而制民邪,今殿下,移此而爲拒讜言杜公議之資,堯·舜之世,亦有此否?義理由是而不明,隄防由是而不嚴,其爲陽愆而陰盛,孰有甚於此者乎?伏惟我殿下,聰明睿知,卓冠千古,政法治敎,迥出百王,洞見義理精微之大原,巍巍乎非在廷臣僚,所敢仰測,則何獨於天經民彝之關頭,猶未之照察耶?應天以實之道,捨此一事,更無可望,臣愚死罪,竊以爲亟允三司請討之啓,仍命還寢諸條禁令,則天災可以弭矣。義理可以明矣,世道可以靖矣。惟殿下,不以人廢言,懋哉懋哉?仍伏念,臣跡本單寒,姿又庸下,釋褐之初,爲人玷汚,臣之不肖無狀,固不足恤,而墜壞家聲,更無餘地,拊心自悼,靡所因極,千萬不自意,乃於辛亥首春,伏蒙我殿下曠絶之恩敎。若曰,乃父,嚴於涇渭,申之以如許樹立,結之以一部明義,恩旨鄭重,德音渙宣,臣與闔門老少,聚首擎讀,自不覺一字一涕。嗚呼,臣之亡父,官甚卑也,死稍久也。縱聖明,如日中天,無微不燭,而如此異恩,今古攸罕,洪造大化,昊天罔極,非但臣鐫肝鏤髓,攢祝圖報,臣父有知,亦將感泣結草於泉臺之下矣。顧臣感戴之誠,只願赴湯而蹈火,肝腦之塗地,官職逡巡,初非可論。而第玆言責之職,其任不輕,揚揚冒膺,實非義分之所敢出,日昨違傲,亶非獲已,伏地惶懍,罔知攸措,伏願聖慈,諒臣言之至悲,察名器之甚重,亟命鐫削臣職名,以安微分,以重臺閣,不勝幸甚。臣無任云云。省疏具悉。當留意,爾其勿辭察職。
丁巳十月十四日午時,上御便殿。左承旨·右承旨·同副承旨入侍時,行左承旨李集斗,行右承旨洪仁浩,同副承旨李海愚,假注書呂東植,記注官金良倜,記事官承膺祚,以次進伏訖。上敎仁浩曰,今番諺翻冊子,不可不詳定凡例,成出一統文字,前承旨李泰永,明日使之入來,承宣與之相議爲之,可也。上曰,正本則今冬內,似難畢寫矣。集斗曰,稍待開春後,徐徐書出,似好矣。上曰,此言,誠好矣。命退,承史以次退出。
上在昌德宮。停常參·經筵。
藥房提調金載瓚,行左承旨李集斗啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李集斗,以內醫院提調意啓曰,副提調趙鎭寬,謂有身病,今日問安,不爲仕進,卽爲牌招,何如?傳曰,允。
李集斗啓曰,今日拜表,雖無諫院,依例行禮之意,敢啓。傳曰,知道。
傳于李海愚曰,三使臣留待。
傳于李海愚曰,三使臣入侍。
李集斗,以司甕院監膳提調意啓曰,漁夫貢人等呼訴內,冬節已屆,魚族深入,設網屢日,勢難捉得,將至闕供之境云,每年如此之時,以他可合之魚及活鷄,例有參半代捧之規,而莫重御供,自下不敢擅便,惶恐敢啓。傳曰,代捧。
李海愚,以內醫院提調意啓曰,關東封進人蔘,前後申飭,非止一再,而今番十月令納人蔘,今日臣,與諸醫官,各別擇捧,則當捧十四斤四兩內,所捧爲八斤二兩零,退却爲六斤一兩零,御藥事體,何等嚴重,而不善察飭,退却之數,若是夥然,其在警勵之道,不可只令改納而止。江原監司徐有防罷職,領納差使員金城縣令金相穆,令該府拿問處之,當該審藥,移法司,從重科治,何如?傳曰,近來蔘品劣下,昨年卿等筵奏之後,今年則必勝,更爲參酌加捧於退捧中,可也。
洪仁浩,以備邊司言啓曰,使行文書紙品,未免麤劣,致勤下敎,不飭之失,臣方惶恐俟勘,而當該造紙署提調,承文院公事提調,施以罷職之典,何如?傳曰,允。卿則勿待罪。
洪仁浩,以備邊司言啓曰,前洪州牧使柳誼所啓批旨,有問于廟堂草記之命矣。取見其所啓,則以爲稅穀一船所載,旣準千石,竝其船人船價及雜費條,恰爲一千四五百石,所載太重,不如輕舟之利涉,若減數裝載,則其於舟行,似爲便好,爲辭矣。該牧使之論,蓋欲減載稅穀竝雜費,以準千石之數,非無意見,而勿論公私船,船價雜費外,元穀之限千石裝載,自是定式。且船人聊賴,專在稅穀。今若減數於稅穀,則擧無樂赴之意,將有厭避之慮。且所謂雜費,邑各不同,多少不一,至於私穀裝載,一自舟橋司設施之後,不但飭禁之至嚴,船主輩,互相糾察故,流來宿弊,不期祛而自祛,今不必減載稅穀,以致船人之解體,舟橋堂上之見,亦無異同,使之依前擧行,何如?傳曰,允。
洪仁浩,以舟橋司言啓曰,舟橋排設日子,令日官池景喆推擇,則今十月十六日辰時爲吉云,當日臣民始,率都廳臣李格,出往始役之意,敢啓。傳曰,知道。
丁巳十月十五日辰時,上御便殿。三使臣入侍時,同副承旨李海愚,假注書吳泰曾,記注官金良倜,記事官承膺祚,冬至正使金文淳,副使申耆,書狀官洪樂游,以次進伏訖。上曰,卿等遠行矣,到彼若以封冊事有問,只以庚戌年,太上皇已賜百福字,許以封冊,我國受言藏之,頌祝皇恩,雖將封冊,別無更請之端,但卽來告事由之意,爲答也。上饋之酒,仍賜正副使貂皮耳掩各一部,書狀官鼠皮耳掩一部。敎樂游曰,向筵,已諭於正使,而書狀況是行臺也。書冊紋縀之禁,無或少忽,可也。命退,諸臣以次退出。
上在昌德宮。停常參·經筵。
洪仁浩啓曰,臣仁浩,壯勇衛戎器點考,進去下直之意,敢啓。傳曰,知道。
李集斗啓曰,左副承旨李義鳳,今日不爲仕進,卽爲牌招,何如?傳曰,與未肅拜都承旨許遞,仍與未差之代,政官牌招,開政差出。
李集斗啓曰,假注書呂東植,身病猝重,勢難察任,今姑改差,何如?傳曰,允。
洪仁浩啓曰,臣依定式,進詣明政門月臺,壯勇衛戎器點考後,仍以傳敎內辭意勞問,則皆好在云。而壯勇衛李永植·崔泰曾·金彦格,油衫破傷,分付該營,改備之意,敢啓。傳曰,知道。
呂東植改差,代以李弘謙爲假注書。
傳于李海愚曰,同副承旨入侍。
傳于李集斗曰,昨日大臣處,口傳下敎,誤以傳敎書出,司謁何足責,當該承旨遞差。
傳于李集斗曰,故右相緬禮時,旣經閣職,已令內閣擧行,而大臣緬禮提稟,法典所在,則何不提稟乎?依他例擧行,當日遣官致祭。
兵曹口傳政事,副護軍單李翼晉。
李集斗啓曰,吏曹參判徐邁修,參議魚用謙牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。參判更卽牌招,何如?傳曰,允。
傳于李集斗曰,吏曹參議前望單子入之,待下批,牌招察任,參判則聞以入於現告違牌云,亦旣冒犯,則日前草記之措語,極爲駭然。罷職,前望單子入之,待下批,一體牌招。
吏曹堂上前望單子入之,參判李敬一,參議蔡弘遠落點。
李集斗啓曰,吏曹參判李敬一,參議蔡弘遠牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。參判李敬一,更爲牌招,何如?傳曰,允。參議只推,更爲牌招。
以兵曹堂下武臣朔試射設行單子,傳于李海愚曰,專經講,比之朔試射,自有緊歇,退行於下敎日,日次儒生講陞試,當相値,上齋生,先爲製述,幼學及應講生進,殿講則亦爲退行於下敎日,而再明日則抄啓文臣親試爲之。
以慶尙監司李亨元狀啓,火稅屯畓,從實執卜,奴貢僧錢,㝡尤甚淸河等六邑尤甚戶,及至殘寺刹,停退新還餉,參量災形,分數停退事判付內,啓下備邊司爲旀,奴貢僧錢,比之軍保布,輕重緊歇自別兺不喩,居尤甚之處,爲尤甚之民者,奴與僧何異,而古之停與蕩,通稱身貢米布乙仍于,軍民及奴,竝入於一視之中矣。近來則單言保一字,不但斑駁,設或竝說身貢,及其施惠,奴不同被者,固陋莫甚是置,保軍不過二百年內新創,貢奴,卽箕聖以後舊制也。以此,年前別爲措辭下敎,而以今狀語觀之,奴僧之停免,只擧㝡尤甚之尤甚處,尤豈特敎之本意乎?僧錢之如彼,抑或爲說,唉彼貢奴之計口各捧之額,反不及於保民保軍,此果何許法典乎?當該道臣,卽亦待勘中人,不必處分,而事件各異,則亦不可仍置,狀啓還下送,該道臣越俸十等,以謝嶺以外不知咸恤籲天無從之公賤爲旀,年前以奴貢事,遍問諸道後,姑不指一回下者,豈或旣始便抛而然哉?諸道啓本,與夫各人收議,都封掛在榻邊,以待心中商度之融會貫通是隱則,爲按道之臣,而專昧此義,擧行泛忽,豈不駭然之甚乎?因此又有提及者,奴貢之弊,北關爲甚,而北關之中,本宮納,內奴等之一口所納,幾過數十金云,探問別差,果如所聞,事係莫重享需,猶當仰遵兩朝減貢匹數之德意,一一釐正是去乙,況旀,所捧未必是專爲莫重所用,亦非宮屬官吏等支放之物,而輸致京司之不緊名色云。其在宮府一體之義,道臣豈可不稟旨釐正乎?與下去別差,眼同抄出,別具一冊,具由狀聞事,分付北伯處爲良如敎。
洪仁浩,以兵曹言啓曰,專經武臣講官加抄啓人員,及減下人員,別單書入之意,敢啓。傳曰,知道。
丁巳十月十六日午時,上御重熙堂。同副承旨入侍時,同副承旨李海愚,假注書吳泰曾,記注官金良倜,記事官承膺祚,以次進伏訖。上命書榻敎曰,前承旨李翼晉,令該曹口傳付軍職。命退,承史以次退出。
上在昌德宮。停常參·經筵。
未時,日有左珥,日上有冠。
李海愚,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李海愚啓曰,來二十一日,朝參日次矣,敢稟。傳曰,停。
李集斗啓曰,來二十一日,輪對日次矣,敢稟。傳曰,爲之。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李海愚曰,兵刑換房。
傳于李海愚曰,軍士房承旨入侍。
傳于李海愚曰,有司堂上中,未付軍職人,令該曹口傳付軍職。
兵曹口傳政事,行護軍趙鎭寬。
禮曹,來十一月初四日,冬至朝賀時,應行節目,參考前例,磨鍊,何如?判付啓,依近例進表裏爲良如敎。
李海愚啓曰,狀啓跋辭之無得衍語,前後飭敎,何等截嚴,而卽見全羅監司李得臣狀啓,則跋語敷衍,大違格例,揆以事體,萬萬未安。原狀啓,係是民事,雖不得不捧入,而當該道臣,不可無警責,推考,何如?傳曰,允。
傳于李海愚曰,當該承旨推考。
李海愚,以兵曹言啓曰,武臣兼宣傳官李以龍,受由下鄕,過限未上來,依法典,改差,何如?傳曰,允。
李海愚,以武臣堂上朔試射試官意啓曰,今日試射時,五衛將折衝李義彬,禁衛營千摠折衝金養和,俱未滿四中,依承傳罷職,何如?傳曰,允。
有政。吏批,判書宋煥箕在外,參判李敬一,參議蔡弘遠進,行左副承旨洪仁浩進,以李鼎揆·林濟遠·李肇源爲承旨,金載瓚爲左參贊,南公轍爲大司成,金載瓚爲社稷提調,宋煥箕爲司饔提調,洪明浩爲司譯提調,趙宗鉉爲典牲提調,蔡弘履爲造紙提調,崇政李承植,今加崇祿,武臣堂上祿試射時連三次居首,依法典加資事,兵曹覆啓判下。
兵批,判書李祖源進,參判柳誼病,參議尹致性入直,參知申鳳朝病,同副承旨李海愚進。以鄭存中·閔台爀爲副摠管,李邦榮·趙光鉉爲同知,崔海大·李錫增·李烷爲五衛將,許浣爲武兼,黃潤銓爲於蘭萬戶,李命源爲南桃浦萬戶,僉知單李溏,行護軍洪明浩,行副護軍李勉兢·金載翼·李義鳳·曺翰振,副司勇李勉玄,沈鍵竝單付。
以掌樂正望筒,傳于洪仁浩曰,太早,更爲擬入。
吏批再政。以洪樂淵爲掌樂正,活人提調鄭民始,造紙提調蔡弘履相換。
洪仁浩啓曰,新除授行都承旨李鼎揆,時在慶尙道慶州地,行右承旨林濟遠,時在忠淸道石城地,右副承旨李肇源,時在黃海道安岳地,竝斯速乘馹上來事,下諭,何如?傳曰,允。
傳于李海愚曰,史官一員待令,騎馬一匹立之。
傳于李海愚曰,新除授,大司成待開門牌招。
以慶尙監司李亨元狀啓,癸丑還起處,實起結數,待其磨勘,條別登聞事,傳于李海愚曰,狀啓,令政院還下送,而令廟堂嚴飭,所謂癸丑勒徵等說,更發於道內,其道臣,罪當何居,一一無欠擧行後,形止,使之狀聞。
李海愚,以備邊司言啓曰,關西後運襦衣一百四十五領,紙衣一百領,照數稱量,木綿紙品,竝爲看審監封,逢授於齎去禁軍處,沿路輸運及本道頒給等節,更爲各別嚴飭之意,敢啓。傳曰,知道。
李海愚,以備邊司言啓曰,吏曹草記,蔭職十窠,添爲文職十窠事,己亥定式,而間因蔭仕出六之窠窄,未免隨時漸減,臣曹實有不能遵行之失事,批旨內,間因云者,謂因甚事乎?旣有定式,則何敢無端不遵乎?草記甚矇然,卿則推考,當該犯科堂上,廟堂査出論責可也事,命下矣。己亥定式以後,始自己酉正月政,以蔭官差擬,文官陵令窠,似由於一時蔭官窠窄,而旣無筵稟文蹟之可據,當該首犯銓堂,所當論責,而判書李身故,勿論,其後仍爲襲謬之首堂及獨政時犯科之亞·三堂,溯考政案,則判書洪良浩·鄭昌順·金文淳·金思穆·徐有防·李致中·徐鼎修·金載瓚·參判李秉鼎·閔鍾顯·李在學·黃昇源·洪明浩·丁範祖·李益運·參議李祖承·曺允大·沈煥之·徐邁修·申耆·李冕膺·鄭大容·金履翼·李勉兢皆入現告,領敦寧金履素,判府事金憙,以判書,參判,亦在現告,而係是大官,不得循例擧論,其餘許多該堂,有難一竝論罷,從重推考,其中判書鄭昌順,資是輔國,參判徐邁修,纔以此事,已被罷職之典,勿論,何如?傳曰,允。
李海愚,以備邊司言啓曰,卽見全羅監司李得臣狀啓,則以爲今年災荒,較甚於壬子列邑報災,過於壬子而參互聞見,點退査櫛,今纔停當,則道內災摠,合爲二萬一千九百六十結,以此較量於地部劃下二千一百結,則其所不足,爲一萬九千八百六十結。請令廟堂,稟旨加劃矣。本道年事,大違始料,而至於壬子水災,挽近所罕,則道臣之必欲倣用壬子災摠者,未知其十分襯當,元劃災二千一百結外,加劃一萬六千結,已準一萬八千一百之數,則庶幾無冤無濫,惠可下究,以此分付,此非懸空而臆斷,自有櫽括而折衷,嚴飭精俵,俾無如近來無難煩請,徒損事體之地,何如?傳曰,允。
持平趙秀民啓曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也,何其冤也?噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中,亦多有至慘而至冤者,則其心之忍,胡至於此。噫,殺人者死,其律至嚴,一人猶然,況此近三十之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝節定配之命,更令王府,嚴覈取服,施以當律。答曰,不允。新除授掌令吳翰源,持平崔履亨,時在京畿楊州地,司諫院司諫李羽逵,時在抱川地。請竝斯速乘馹上來事,下諭。答曰,依啓。
丁巳十月十七日辰時,上御便殿。軍士房承旨入侍時,同副承旨李海愚,假注書李弘謙,記注官金良倜,記事官承膺祚,以次進伏訖。上曰,嶺伯許還下送狀啓,當竝與籌司行會,同爲出給,而只以狀啓出付,何其率爾也。且判付頭辭,頗欠詳明,亦爲改書出,可也。命書榻敎曰,活人提調鄭民始,造紙提調蔡弘履相換。仍命退,承史以次退出。
上在昌德宮。停常參·經筵。
洪仁浩啓曰,大司憲李城輔,執義申禹相,掌令吳翰源,持平崔履亨在外,掌令鄭㝡成傳旨未下,持平趙秀民呈辭,監察茶時之意,敢啓。傳曰,知道。
傳于李海愚曰,軍士房承旨入侍。
傳于李海愚曰,來待諸臣入侍。
傳于李集斗曰,左承旨入侍。
傳于洪仁浩曰,左副承旨入侍。
傳于李集斗曰,御定冊子句讀,當爲較正,進講冊子懸吐,諸玉堂齊進擧行,猶是流來館中故規,況御定冊子乎?玉堂在外及未肅拜者,許遞。前望單子入之,待下批,待開門牌招,使之齊會擧行。
玉堂前望單子入之,應敎李翊模,副應敎尹序東,校理李貞運,副校理鄭來百·朴崙壽,修撰李羲甲·林漢浩,副修撰尹益烈·韓致應落點。
李海愚啓曰,巡將監軍,例於申後,卽爲受牌,而二所監軍洪理燮,稱以有頉,日暮之後,自兵曹,始爲來呈草記,事極駭然。原單子付標以入,而當該不飭之兵曹入直堂上,推考,何如?傳曰,允。
以掌令鄭㝡成,牌不進罷職傳旨,傳于洪仁浩曰,只推。
李集斗,以吏曹言啓曰,新除授軍資監正金觀柱,除拜後,過限未肅拜,依例改差,何如?傳曰,允。
李海愚,以兵曹言啓曰,丙辰二月二十二日,嶺南武士試射時,小布入格別單。傳曰,額外禁軍,晉州直赴趙沆生,六臣之孫,特付今科榜末,待放榜後,令該曹卽爲調用,咸陽新及第權思正,登科後,除取才付一內,每朔堂下朔試,別爲試取,柳葉箭一巡,如有三中之時,草記事,命下矣。今日訓鍊院堂下武臣朔試射時,額外內禁衛出身權思正,柳葉箭一巡邊三中矣敢啓。傳曰,待窠除職,可也。
大司成南公轍疏曰,伏以臣於本月十七日,祗奉除旨,以臣復授爲成均館大司成者,臣聞命惝怳,不知措躬之所也。臣之濫叨是職,前後凡五遭矣。間嘗束帶赴館,謁先師而接諸生矣。又嘗不揆陋拙,考試行有司之事矣。人或謂之宿趼,臣亦處之恬如,而蓋此任,本非人人可授,亦不宜以曾所經歷,任其蔑效而屢授之者,名器旣重,官方亦然,向之膺是選而稱是職者,自有其人矣。其大者,固已厲學官,端敎條,長育成就,祖宗右文之世,號稱多士,而其小者,亦能標式科體,振勵文風,一時詩賦之作,有可述焉。顧今人才,雖曰渺然,苟求踰臣,何患無人?而乃以如臣之空疎蔑學者,始旣濫通,終又苟充有若無此人,則無可居此席者然,前所叨塵,猶可付之趨走,視若固有,不幾近於放倒,不特此也。今之此任,復有難於前日之此任者,間者庠製出榜,臺論峻發,至斥以榜眼未出,物議先定,陞庠科制,其法美矣。行之已久,弊隨以生,士之奔競者日益衆,而臣亦以末學俗士,拔身場屋,規模眼目,未有以素服多士,則其何以自信公心,不恤囂說,以洽一世之公議也耶?且自國子新式之後,一二彈駁終始不已,往年有對策之譏,今年有臺臣之斥。一則曰,人望不叶。一則曰,師儒望輕,其所爲言,雖無指目,槪其物論,可知紛紜,而若言其輕且不叶,則臣必居之,以此以彼,其不合冒膺,決矣。臣豈敢徒畏義分,任他廉隅,重犯無忌憚之罪乎?且記秋間,適叨見職,猥陳區區情懇,而特蒙天地父母,體諒之恩矣。顧今課試積滯,促敎屢下,而臣之母病,當寒苦劇,昔疾未愈,新感復添,長在床笫,藥餌爲命,臣若多日離捨,則人子私情,寧不切悶,玆敢竝入文字,仰首嗚呼於仁覆孝理之下。伏乞聖慈,察其跡之難安,矜其情之至切,俾許遞免,以便公私,千萬幸甚。臣無任云云。答曰,省疏具悉。爾其勿辭,先考試後救護。
持平趙秀民疏曰,伏以臣猥叨見職,適値修省之日,略控短疏,粗暴感戴之忱,伏蒙批旨,始許以留意,更令勿辭,如臣螻蟻之賤,何以得此於聖明?且感且惶,不暇他顧,遂乃章皇出肅,參班詣臺,以伸叩謝之常分,而顧臣年旣衰邁,性又拙劣,不稱之實,自知已審,因仍蹲冒,有愧私義。且臣素患痰癖,昨添風寒,頭目眩轉,手足麻木,宛輾床笫,却食叫苦,萬無自力供仕之望,不得不仰首哀籲於天地父母之前。伏乞聖慈,俯垂矜諒,亟賜鐫削臣職名,仍治臣罪,以警具僚,千萬幸甚。臣旣不以言責自居,豈宜贅及他說,而顧臣受恩如天,圖報無地,耿耿愚衷,不敢終默,玆將一得之見,仰塵九重之覽,唯聖明垂察焉?噫,近日名器之不重,專由於臺選之淆雜,而臺選之中,正言單通,尤宜掄揀,苟非地閥文識,表表可稱者,則固難擬議,而向來韓始裕之忽地濫竽,誠莫知其故也。雖愛好始裕者,皆以爲單通則可駭云。而物情譁然,臣謂禮曹正郞韓始裕,刊去臺望,主通銓官,亦令譴責,宜矣。近日紀綱之委靡,專由於朝令之不遵,雖以堂疏觀之,文十窠之只餘一窠,廢格定式,已不勝慨嘆,而至若西銓之能麽郞事,設講取才,亦有特敎定式矣。此不過微末之窠,而唯意低仰,頗致怨謗,至有起怒於能麽兩堂,而罷坐過數日,獨自開坐之擧,苟且莫甚,其他政注之間,亦不無受侮礙眼者,豈不惜哉?臣謂當該兵判,不可無警也。近日世道之潰裂,專由於訛言之不息,承佐輔弼之責,惟當調劑酸醎,鎭定擊撞,而臣於左揆應旨之箚,竊有所瞠然者,黨色二字,決非章牘間容易可書者,而至於添號云云,尤欠告君之體段。嗚呼,一自再昨春以後,朝著有淸明之機,聖德有闡明之望,而夫何漸不如初,言路阻而義理益晦,隄防弛而覬覦生心故,前後進言之臣,率皆惓惓於進退消長之際,今大臣,若以此爲說,則老相憂治之意,夫孰曰不可,而乃以數年以來,起頭而以害歸國家,姑置一任等句語結之,此豈非失言之甚者耶?雖或曰無心之語,亦易致遠近之疑惑,臣愚區區,竊附勤攻之義,重爲之慨惋不已也。臣無任云云。省疏具悉。韓始裕事,囂囂之物情,何可信,當該銓官譴責事,未詳事實,竝不允。兵判事,不可不査實,令政·院問啓,重臣附陳事,何可以慨惋之斥,輕加於予所眷毗之左相乎?箚辭,設如爾言,卽亦此大臣自來氣像,爾以新進,豈容雌黃於老相憂國眷眷之衷懇乎?爲爾還覺慨惋,爾其勿辭察職。
日次儒生製述,上齋生應製,御考榜,賦二下一生員金鋼。二下二進士李翼。三上一朴大和。三上進士具康,生員宋文晦,進士鄭弼更。三中進士李大圭,進士李光顯·金魯應。草三中進士洪樂玄·鄭有淳。三下進士趙道宇·宋文顯,生員金鐮·成永愚·李勉重·高克明,進士崔壽亨。草三下生員鄭國輝·李復性,進士洪履黿·玄承祚·李興慶·朴文昊,朴民淳,嚴喆,生員李箕采·李在修·兪晦根,進士韓象洪。草次上進士李禎彬·李審度·姜世望,生員李命熙·兪益柱,進士金基普·金文欽,生員閔祖榮,進士李敎明·生員鄭勳祖,進士沈性浩·李基善·蔡義重,生員任壽益·朴義和,進士金載駿,兪孟柱,生員鄭東元,進士權漢玉·權燁,生員李是銑,進士李鎭·李鼎基·朴昌壽·金處明。箋三中一進士梁性默。三中二進士金啓溫。三中三生員洪聖肇。三下生員閔章顯。草三下生員趙晉和,進士沈湜。草次上進士南鼎寬·安光宇·李志淵,生員金命淵,進士張志憲·朴長鉉,生員徐有望,辨三下生員金會淵,草三下進士姜始煥,以上取七十人。
朝而戰,見星未已賦,生員金鋼二下一,軍禮等於外臣,肅使餘而從戎,盃酒好於兩國,介冑事於中陵,塡然鼓而曰可,至于星之方出,禮相將於交好,戰自若於終夕,將有事於大晉,自詰朝而相見,排堅甲於左廣,萃王族於中軍,俱大國於晉楚,自有度於治戎,行人在於兩間,攝以飮乎臣重,曾與言於示整,庶有辭於受犒,巢車下而奉榼,再拜受乎君賜,承盃餘而劍及,臣受命則兵交,謠山木而客禮,豎蝥弧而戎事,鞭弭手而揖使,忽旝動於中營,鼓三聲而投袂,暾將出兮東方,麾蓐食之甲卒,策晨秣之介馬,鄢陵高以戰聲,至日昃而靡止,荊門暮而竈烟,橘園翳而兵塵,方楚幕之戰酣,起視天之星辰,刈扶桑而秣馬,折若木而爲鞭,南風競以萬壘,倏天星之昭昭,羌不覺其至夕,必無晉於今宵,惟前予與後拒,誓衆星而超乘,俄承飮於上國,忽賈勇於元戎,軍占吉於遇復,筮夜氣之貞元,鷄鳴駕以右車,亦不止於日昏,朝已謠於伏龍,夜豈聲於班馬,從古利於鐵劍,與列星而齊耀,方未了於猗角,寧或有於飛烏,誠天下之莫强,過日中而不決,京觀蒐於是日,垂英名於戰國,擬宋群臣賀華元夜登子反床箋。進士梁性默三中一,彼方要諸夏盟,敵兵肆壓壘之勢,我迺爲今日政,元帥有登床之謀,如入無人,潛卜其夜,恭惟我后,三宗遺緖,五覇雄圖,處大國小國之間,交隣有道,承穆公·襄公之業,得賢共釐,第緣晉璧假道之嫌,迺有鄭弧登城之患,南風競左廣之轍,其謀則築室反耕,孤月暈大火之躔,于時也,㸑骸易子,追當時見犀之語,彼固甘心,然城下執牛之盟,吾亦有恥方切,得臣猶在楚之歎,政須燭武潛入秦之謀,敝邑有歃血之羞,雖中國擯不許也,孤城急壓卵之勢,今夜孰撓楚乎?長勺之敵氣甚危,時無登軾之曹劌,子重之行旌遙望,誰是執榼之欒鍼,幸我朝有皤腹之人,而敵壘思輕身之勇,東門撤板築之役,已騰謠於犀皮,南營閴刁斗之聲,可犯難於虎口,異郤氏三周之戰,安用加璧之謀,憑曹沫五步之威,庶有登壇之擧,果然未央之夜,遽躡子反之床,重營潛馳,時則五鼓初動,胡床高處,居然一蹴而登,黑雲壓於菟之營,政是將計就計之際,靑油撼元戎之睡,實藉先人奪人之圖,是所謂出不意焉。孰不曰,國有人也,半夜躡貔貅之壘,旣仗千萬人必往之威,一言重牲書之盟,可成三十里退師之約,將軍誇躡足之勇,何畏彼强,敵人有破膽之形,孰敢余侮?伏念臣等俱以鹵質,幸値休辰,斷斷無他,縱乏贊襄之譽,欣欣有喜,庶效慶忭之忱。
丁巳十月十八日午時,上御便殿。來待諸臣入侍時,同副承旨李海愚,假注書吳泰曾,記注官金良倜,記事官承膺祚,壯勇提調鄭民始,禮曹判書李時秀,前水原留守趙心泰,以次進伏訖。上曰,注書旣應抄啓親試,出卽製進,可也。賤臣退出。
丁巳十月十八日申時,上御便殿。左承旨·左副承旨入侍時,行左承旨李集斗,行左副承旨洪仁浩,假注書李弘謙,記注官金良倜,記事官承膺祚,檢校待敎沈象奎,以次進伏訖。上命書榻敎曰,應製儒生三下以上入格人,明日待令於泮中。又命書傳敎曰,今日抄啓文臣親試時,賦二中,副司正曺錫中,詩二下,副司正姜浚欽,題難而文皆善就,各鼠皮紗帽耳掩一部賜給。又命書傳敎曰,近來館職前望,欲爲點下,則無非名下之付黃籤者,苟且甚矣。罷削諸人,竝給牒敍用。仍命退,諸臣以次退出。
上在昌德宮。停當參·經筵。
李海愚啓曰,明日常參·經筵,取稟。傳曰,停。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,左副承旨入侍。
傳于李集斗曰,關東兩重蔘採納人,依年前例,帖加成給,公穀厚給其價,以示爲所重之意事,下諭道伯。
吏曹口傳政事,以李翼爲弘陵參奉。
兵曹口傳政事,副司猛金相任。
李集斗啓曰,昨日玉堂罷削人,給牒敍用事,命下,而違牌坐罷人員,無端見漏,今始追呈現告,原傳旨付標以入,而銓曹之初不致察,極爲未安。當該堂上推考,何如?傳曰,允。
以全羅監司李得臣啓本,光陽前縣監韓師鎭,勒買奴婢委折,査實馳啓事,傳于李海愚曰,此道臣,意謂畏約,凡有朝令之下,庶不至擧行怠忽,近日査事之尙無動念之意者,辜負莫甚,而以此査啓觀之,如許微細之事,不能嚴覈啓聞,不過禁府囚供之謄本,査官何足責乎?査啓還下送,先從同惡之漢,使之箇箇輸情後啓聞,捧納承旨推考,該道臣罷拿之典,更欲觀之,姑爲參酌,而紀綱可謂無可言。
李海愚,以兵曹言啓曰,今十月十八日,各廳堂下武臣朔試射時,武臣兼宣傳官崔柱星·張漢籌,部將吳亨喆等,俱未滿四中,竝依定式,決棍十度,中樞府都事金永勉,柳葉箭二中,騎芻一中,矢數雖未滿四中,騎芻例有倍劃之規,依此例,不爲決棍,呈辭受由人等,姑爲懸頉以入之意,敢啓。傳曰,知道。
李海愚啓曰,問啓事,命下矣。問于兵曹判書李祖源處,則以爲,臣於本月初四日,設能磨取才講,講生申大鍾,不通文義,臣則出不栍,而參坐兩中軍,各出通栍,所見大段矛盾。且當日越講者只一人,無以充二窠故,不得已罷場,其後更取才時,只令御營中軍李章漢同坐,而屢以病辭,終不來參。無論大小,同是國試,旣不備員,則事當卽時撤罷,而矇未覺得,遽然獨自設行,專擅之罪,實無所逃,惶隕震剝,不知死所,至於政注云云。旣沒把捉,無以指對,而第臣以空疎之才,聾憒之質,久據重任,宜去不去,人言之來,臣固自取,孤負恩造,萬殞猶輕,伏地俟勘云矣,敢啓。傳曰,名以試取,則設令參坐之試官,誤出栍籤,草記勘罪,或飭責後,更爲可也。豈敢以單試官,兼出疊栍乎?國體所在,不可不嚴處,而曾聞將鬼取才之講,年前出一謬例,或有循襲,出兼栍之習云。苟論犯科,此兵判,未必爲首,旣往姑不摘發,先從目下現發者,施以越俸十等之典,此後一人,出兼栍之謬例,各別嚴禁,更犯者,勘以重律,取才旣違式,可謂皮之不存,啓下望筒,該房取來爻周,更爲如法試取,啓下事,嚴飭,可也。
李海愚啓曰,明日堂下文臣朔試射試官望,今日當爲擬入,而兵曹判書李祖源,謂有情勢,終不擧行,事體所在,誠甚未安。推考警責,何如?傳曰,允。牌招,使之擧行。
以兵曹判書李祖源牌不進推考傳旨,傳于李海愚曰,更爲牌招。
以兵曹判書李祖源再牌不進推考傳旨,傳于李海愚曰,待開門,更爲牌招。
李海愚,以備邊司言啓曰,卽見黃海監司李義駿狀啓,則備陳殷栗·長連兩邑,矯救蘇革之方,後錄條件。請令廟堂,稟旨分付矣。其一,殷栗·長連被災之民,較諸元戶,恰過三分之一,還穀停捧,雖非可論,代捧之擧,若與他災邑,混以三分·四分之一,折定分數,則不無輕重失宜之歎,兩邑被災民,毋論三等面里,竝量宜代捧事也。其一,兩邑堆沙積石,難起耕外,足可漸次墾闢者,字號卜數田主姓名,修成冊,分置營邑,各定牌將董飭攘闢,至於積石嵯峨,難用人力處,以各年流來陳處,隨得代墾,而當此日短地凍,恐非其時,姑待開歲解凍始役,計料事也。其一,汰覆處,墾闢之方,固爲急務,饒戶田主,自可次第開墾,而至於貧戶,難保其一一起墾,兩邑以至殘官,況措手無路,請貸營錢矣。營下適有無名錢近千金,方欲許給,而以此之數,實難分排,復以某樣錢中,各限數千金,無邊貸下,則民情庶可樂赴事也。其一,兩邑災民,如當窮春,則雖殘戶,壯健食力者,猶有糊口之道,其中老弱不無顚連之慮,如此之類,使之精抄,別般措劃,量宜救急計料事也。其一,殷·連兩邑軍丁,詐僞多端,造成僞譜,夤緣頉役,不勝紛紜。以是之故,軍保之役,只歸貧窮之類,爲先申飭兩邑,一一査櫛,汰定軍役,而弊源不塞,則充丁無路,此後自京司,勿爲直關考籍列錄,粘送備邊司,自備邊司,始許行關,而至若糶糴之弊,或因穀多,或因臥還,雖有如干釐正,宿弊猶未盡祛。其中犯科之最重者,摘發嚴治,其他變通裒益之方,更加商量計料事也。長連·殷栗兩邑,三等面里還穀,量宜代捧事,嗣歲民食,專靠還穀,則停捧之非可論,道啓誠有意見,而至於代捧,則究其事情,果難一從三分一,四分一之數。且兩邑還穀,田穀居多,除非皮唐之類,準折互代,別無大損於種糧,依所請施行,使之待明秋,還作本色,被災處,漸次墾闢事,若其難用人力處,則流來陳處,隨得代墾之說,誠得便宜之策,而無論此道彼道,實結之見漏,白徵之未頉,在在皆然。今若因此事會,移東補西,減此充彼,使其秋熟無稅之地,換以年久未頉之災,則今年一時之汰覆,不足爲災,而該邑之民,必當永享其利,此正難失之機,待開春盡心擧行之意,另飭分付。定牌將,施賞罰等事,惟在述者之能,而營邑擧行勤慢,從後考察。營錢中,各限數千金,貸下兩邑事,非不爲目前慰悅之道,而戶各優分,則後必爲弊,散以零瑣,則不足爲惠,有難自廟堂許施,恐莫如量給精實之還穀,各從附近,互相運力之爲便易。兩邑災民中,老弱救急事,使之方便擧行。軍丁中,造成僞譜,夤緣圖頉者,京司,勿爲直關,自備局,照驗行關事,此不必如是逶迤,無論璿源錄廳·忠勳府等衙門,如以此等事,有所行關,自巡營詳査科罪,一倂防報。如是而又或冒法,直關於該邑,自該邑,馳報巡營,以爲狀聞論列之地,則自可祛弊,依此擧行之意,分付。臥還宿逋之說,不可煩聞朝廷,卽速釐正之意,一體嚴飭,何如?傳曰,允。來頭謹慢,自有時時擲奸之擧,一有不謹,以兩倅年少力强之人,其所被勘,當百倍他人,欲無事踰毋岳,則使之竭力奉公。但兩倅未見其氣力之勤渠,不可謂之得人,而聞於峽郡治蹟,猶有不堪任之歎,況弊邑乎?無敢請由上京,以官爲家,自處以寒畯事,令道臣嚴飭,而田野日闢,復舊摠,人民坌集,增戶口之前,銓曹切勿移擬事,分付。仍令官案懸註,歲末修啓,旣命依杆城例,又或不能消詳,虛實相混,則當使道伯,先爲拿致營門決杖,以懲其後,竝以此意,嚴飭分付,可也。
持平趙秀民啓曰,臣姿性魯下,言辭拙訥,淸朝言責,自知不稱,而秪緣被聖上山海之恩,忝聖上耳目之任,情急叩謝,義難終默,草草短疏,粗效一日之責,而及奉聖批,韓始裕事,以囂囂之物情,何可信?不賜允兪。尾陳事,以慨惋之斥,輕加眷毗之左相,至下爲爾慨惋之敎,誨責諄諄,辭旨申申,臣奉讀以還,始焉感惶,繼以不能無憾於天地之大也。韓始裕,旣無來歷,又無文識,正言單通,大是主通銓官之全沒稱量,不畏公議者,則始裕之刊選,銓官之譴責,烏可已乎?至於左相箚本中數句語,究其語脈,不可但以語病言也。自再昨春以來,一初淸明,方有拭目之望,而近不如初,有識憂歎,而左相則反以數年以來爲說者,實是意慮之外,且黨色添號之句,旣違告君之體段,姑置一任之言,有非敬謹底道理。若使臣,極意論斥,則何言不可盡,而特以白首老相,厚蒙我聖上所優待故,十分稱停,只以失言慨惋等語,略略說去者。虧臺閣直截之風,負淸朝諫諍之責,臣方愧恧自訟之不暇,而今此聖敎,諭之以輕加慨惋,責之以豈容雌黃,以我殿下之聖學高明,無微不獨,不念臺閣,廟堂之爭得失也耶?此莫非臣人微言輕,不能見孚於君父之致,尙何可一刻晏然於臺次乎?請命遞斥臣職。答曰,他事姑舍是。以老相知無不言之誠,設有信心信筆之句語,益見其氣像之脫俗不羈拘處,則如爾者,欲窺君相相與之際,敢發情外之斥,此非雌黃而何?慨惋之敎,猶出待臺閣之義,則又其可以此作爲不愜之端,張皇來避乎?勿辭,亦勿退待。省疏具悉。爾其勿辭,察職。掌令鄭㝡成上疏,原本未下。
丁巳十月十九日辰時,上御便殿。左副承旨入侍時,行左副承旨洪仁浩,假注書李弘謙,記注官金良倜,記事官承膺祚,檢校待敎沈象奎,以次進伏訖。上曰,江華留守明日上來事,曾有下敎矣。若明日上來,則二十五日奉審,想或未及,奉審後二十六日上來之意,更爲分付,可也。命書傳敎曰,十月朔,日次上齋生製述,賦居首二下一生員金鋼,五品職調用。二下李翼,皤皤不愆,而尙今落拓,非作成之道,初仕,令該曹首仕者作闕,付軍職,口傳擬入。箋居首三中一進士梁性默,新印五倫行實一件賜給。辨居首三下一生員金會淵,新印鄕禮合編一件賜給。其餘三上,三中,三下,次上儒生,依榜目書下,分等施賞,而日次收券,每不及於到記柑製者,何也?諸生豈或役心於彼,不役心於此而然,而宜使諸生,念得有改無勉之義,俾各知悉。入侍承旨,持賞物,馳詣太學,施賞以來。敎象奎曰,玉堂與向日懸吐文臣,使之着意校準,無或差誤,可也。仍命退,諸臣以次退出。
上在昌德宮。停常參·經筵。
藥房提調金載瓚,行左承旨李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口〈傳〉問安。答曰,知道。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李海愚啓曰,明日常參·經筵,取稟。傳曰,停。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李海愚啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李海愚啓曰,合辭方張之時,兩司無詣臺之員,事甚未安。除在外·未署經·疏批未下·傳旨未下外,未肅拜呈告人員,竝卽牌招,何如?傳曰,允。
李海愚啓曰,大司憲李城輔,執義申禹相,掌令吳翰源,持平崔履亨在外,掌令鄭㝡成,持平趙秀民牌不進,監察茶時之意,敢啓。傳曰,知道。
禮曹,來十一月初十日,王大妃殿誕日陳賀時,應行節目,參考前例磨鍊,何如?判付啓,仰承慈意,今番段置,亦以進,表裏磨鍊爲良如敎。
傳于李海愚曰,同副承旨入侍。
兵曹口傳政事,副司果金近淳。
傳于李海愚曰,兵判批下,卽爲牌招察任。
以兵曹判書李祖源牌不進推考傳旨,傳于李海愚曰,更爲牌招。
以御營廳習陣單子,判付內,連爲之,豈必御營軍兵兺獨勞乎?停。
李海愚,以訓鍊都監言啓曰,各軍門軍色從事官,如有可以請仍之人,草記請仍事,曾有傳敎矣。本局前從事官金近淳,今已敍用,仍任何如?傳曰,允。
左議政蔡濟恭箚曰,伏以,臣昨伏見持平趙秀民疏本,以臣日前遇災祈免之箚,大加非斥,盛稱慨惋,臣誠滿心慙恧,不知措躬之所也。念臣閉戶病伏,於朝廷事未有聞知,理宜闔眼閉口,以待符到,而箚以應旨名,不忍以無形體沒稜角者,要塞一日過去之責,信心信手,書出數句語,旣呈而思之,都是老且妄矣。臣雖以老妄自笑,人亦以老妄見恕,此不可望之事也。臺言之來,臣實自速,安庸尤人,況其疏,以近來訛言之不息,爲起頭第一語,臣箚所云云。果是訛言,則此世道之幸耳,臣當喜聞之不暇,有何較挈之爲哉?雖然,臣不知其爲訛,妄以爲眞,容易筆之於書,以至上煩聖聽,則其老耄聵劣,孰甚於此乎?奈之何,於臺閣,備加誨責,於賤臣,曲眎慰藉,此雖出於我聖上終始全保之意,臣之惶懍悚蹙,於是乎一倍加矣。數日以來,素患積氣,忽復衝肆,萬念都灰,而亦不敢一味泯默,力疾呼寫,仰暴衷情。伏乞聖慈,亟降明命,先削臣議政之銜,仍治臣妄發之罪,以肅朝綱,以安賤分焉。取進止。答曰,省箚具悉卿懇。凡今四百四病,無一不爲孽爲祟,於卿之前,所謂文具,今所謂塞責,其症類屬於陰脆,脈訣涉於虛浮,惡如烏喙,毒如沙工,禍有甚於洪水·猛獸,人知烏喙之不可食,沙工之不可近,懷襄可使隨山,蛇龍可使放菹,獨奈塞責與文具之病根,護疾而忌醫,和泥抹粉之相襲,遮鎌偸鈴之皆沿,事君如彼而凶于國,事親如彼而害于家,家而不家,國而不國,則是尙謂人乎鬼乎?中國乎夷狄乎?噫,誠者,天也。誠之者,人也。反於誠,是曰僞,僞之枝榦筋絡曰文具,曰塞責。所以矯革斯二者之方,當於何求之,卽不外於吾心之本原,予亦坐在這裏,旣聒於衆楚,又泥於十寒,卽事卽物,非不着工於懋實,朝而出一令,夜以省其私。始似充然犁然者,旋覺瞿然欿然。今日世道朝象之日委日卑,孰當執其咎而當其誚哉?風草之喩,聖人必不以欺我之辭,設而爲訓,則治而日不徯志,敎亦日不從欲,昨日不若大昨,今日不若昨日,日日新又日新之成效,明驗漠然。有歲月如流,難推尋之歎,此時求助,如渴求飮,向卿一箚,痛說病源,不啻乎蓄七年之艾,瘳三年之病。卿於予,薛居州也。豈料深文之俗習,俾卿不安於心?此亦不徯志不從欲中一事,何有於卿哉,何有於卿哉?卿何引以爲妄發,至發控免之語?甚非所期於卿者,予聞大臣進思盡忠,盡之爲言也,知無不言,言無不盡之謂也。卿若懲羹於弊俗乖習,囁嚅趑趄,却顧而退步,是非孤負而何?多少申申,非獨爲卿一人地,政欲使人人,消滅他四百四病,共享其延年益壽之樂,不亦休哉,不亦韙哉?所辭不允。更望安心視事。仍傳曰,此批答,遣史官傳諭。
領敦寧金履素箚曰,伏以,臣日昨伏見廟堂己酉以後,吏曹犯科諸堂査出草記,則臣名亦入其中,而特以秩忝大官,不在論勘之中,臣滿心慙惶,靡所容措。臣於壬子年間,待罪銓長也,適當該司作窠之時,果有蔭官甄擬之擧,此雖出於因循襲謬,不自覺察之致,其爲違式犯科則一也。今於旣發之後,同罪諸人,俱蒙勘處,而獨以大官之故,倖逭當被之罰,則其有傷於廉隅,又當如何也?行罰自大官始,然後具僚可警,紀綱可立。臣之無似,尙知斯義,玆敢短箚自列。伏乞亟降威罰,俾國體無損,賤分少安焉。取進止。答曰,省箚具悉卿懇,箚辭過矣。且與無端有間者乎?卿須安心。仍傳曰,此批答,遣史官傳諭,前月僚相之登筵也,卿之同來,未及聞知,不得與僚相偕見,伊後始聞之,歎咄何言?適因傳諭之行,兼申此意,卿須知悉事,一體傳諭。
兵曹判書李祖源疏曰,伏以,臣冒據重任,行過半載,醜拙畢露,罪戾層積,雖感激恩私,蹲仍至今,而每一循省,惶汗遍體。迺者能麽試才,法是演陣,事係筮仕,試體不輕,飭敎又勤,而緣臣昏憒,昧例違式,妄犯疊栍之罪,自速司直之斥,論其辜負,合被斧鉞,及伏奉問啓批旨,諭以襲謬,勘止越俸,十行辭敎,旣肅且溫,臣之犯科,非比微眚,而上所涵貸,若是隆渥,諄諄飭責,如父於子,手奉恩言,感極而涕。噫,臣之一身頂踵,已獻於殿下之前,坑塪袵席,惟殿下拯拔之,霜雪雨露,惟殿下敎導之,生死隕結,夷險奔奏,惟上所使,卽臣寤寐矢心,況今自干重戾,獲蒙寬典,有司之職,擧行爲急,人言之來,受罪而已。更何敢費辭引義,重犯瀆撓之誅,而伏見臺疏論列,以政注之間,礙眼受侮爲言,雖未知何政之礙眼,何事之受侮,而臣於前後六朔之中,行政除職,凡幾十度,種種錯謬,不一而足,臣固自訟,何怪乎言者,夫六卿之列,司馬尤緊,本兵之職,政注爲先,一有彈評,不敢冒居,所以尊國體也,重臺閣也。今臣所遭,大異尋常官師之規,則晏然冒沒,初非可論,區區去就,猶屬緩聲。伏惟殿下,四維爲治,鞶帶之褫,亦何待臣言之畢,朔試擬望,係是應行,而天牌儼臨,屢犯違傲,通宵耿耿,尤增悶隘,玆敢略控感惶之忱,兼暴肝膈之懇。伏乞聖明,俯垂諒察,亟命鐫削臣所帶之職,仍治臣孤負之罪,以嚴法紀,以安私分,不勝幸甚。臣無任云云。答曰,省疏具悉。物情難齊,則礙眼之斥,猶非甚言,卿其勿辭行公。
丁巳十月二十日午時,上御重熙堂。同副承旨入侍時,同副承旨李海愚,假注書李弘謙,記注官金良倜,記事官承膺祚,以次進伏訖。上命書傳敎曰,抄啓文臣等,自八月至十二月課講,以朱書百選,分排應講,而御定吐,事體之嚴重,豈比於經筵吐乎?雖點劃,若或差謬於應講之時,當嚴處,俾各知此肄習,年限內,製述文臣,今年則亦令應講,其餘三十七歲以上及舊選嚴耆,以疑義,逐篇仰質,以備漢家故寔二事之美例。仍命退,承史以次退出。
上在昌德宮。停常參·經筵。
李海愚啓曰,明日常參·經筵,取稟。傳曰,停。
李海愚啓曰,來二十五日,朝參日次,而國忌齋戒相値,頉稟之意,敢啓。傳曰,知道。
李海愚啓曰,大司憲李城輔,執義申禹相,掌令吳翰源,持平崔履亨在外,掌令鄭㝡成,持平趙秀民傳旨未下,監察茶時之意,敢啓。傳曰,知道。
李海愚啓曰,臣海愚,入直禁軍戎器點考,進去下直之意,敢啓。傳曰,知道。
李集斗啓曰,輪對官社稷署令權行彦·金明鎭,承文院判校卜台鎭,中樞府都事金永勉,養賢庫主簿沈鎜,尙衣院僉正南溟學,來待矣。傳曰,飭敎之後,不可無端召見,今番則果皆有所懷云乎?問之。
傳于李集斗曰,諸承旨持公事入侍。
傳于李集斗曰,輪對官入侍。
李海愚啓曰,臣,依定式,進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于李海愚曰,在外承旨許遞,前望單子入之,待下批,牌招察任。
承旨前望單子入之,趙鎭寬·李益運·尹光顔落點。
傳于李集斗曰,抄啓文臣三月朔,親試更試,今日爲之,處所及試官,依日前例,爲之。
兵曹口傳政事,行護軍李晩秀。
李海愚,以壯勇營言啓曰,本營哨軍望中,李源亨,方在草土中,而臣矇未覺察,至蒙天點,臣不勝惶恐待罪,原望筒勿施之意,敢啓。傳曰,知道。勿待罪,可也。
丁巳十月二十一日辰時,上御誠正閣。諸承旨持公事入侍,輪對官同爲入侍時,行左承旨李集斗,同副承旨李海愚,假注書吳泰曾·李弘謙,記注官金良倜,記事官承膺祚,檢校待敎沈象奎,社稷署令權行彦·金明鎭,承文院判校卜台鎭,中樞府都事金永勉,養賢庫主簿沈鎜,尙衣院僉正南溟學,以次進伏訖。集斗讀奏咸鏡監司李鼎運啓本,鍾城府反庫事,海愚讀奏平安道按査御史呂駿永,祥原郡殺獄査實馳啓事,上命分書判付訖。上曰,輪對官向日飭敎之後,今又皆無所懷云,是豈成說乎?養賢主簿與尙衣僉正,則先爲退出,後日次,必以所懷來對,其餘以次進前,可也。鎜·溟學等退出,行彦進奏職姓名。命退,行彦退出。明鎭進奏職姓名。命退,明鎭退出。台鎭進奏職姓名。上曰,爾年幾何?台鎭曰,六十六矣。上曰,爾曾行兼春秋之事,尙能記之否?台鎭曰,今猶思之矣。命退,台鎭退出。永勉進奏職姓名。集斗曰,奏履歷。永勉曰,庚子,以部將出六,爲武兼宣傳官,遷轉爲訓鍊主簿·判官,今待罪本職矣。命退,永勉退出。命書傳敎曰,玉堂則敍用,同罪之試官,未敍用者有之。且差祭不遠,卿宰堂上侍從及兩司罷削人,竝給牒敍用。象奎曰,咸興歸州洞讀書堂馳馬臺舊基,及慶州集慶殿舊基碑石見樣,今已齊到,御筆碑面草圖書,當爲書入,而監董閣臣李晩秀,方在罷職中,何以爲之?敢稟。上曰,敍用,令該曹口傳付軍職,可也。出擧條上敎海愚曰,弘銅門單子紙品,近忽過厚,此亦爲貢弊之一端,此後則以稍下紙品爲之事,分付,可也。仍命退,諸臣以次退出。
上在昌德宮。停常參·經筵。
李海愚啓曰,明日常參·經筵,取稟。傳曰,停。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
尹光顔啓曰,大司憲李城輔,執義申禹相,掌令吳翰源在外,掌令鄭㝡成,持平趙秀民傳旨未下,持平崔履亨未肅拜,監察茶時之意,敢啓。傳曰,知道。
傳于李益運曰,右承旨入侍。
兵曹口傳政事,行護軍洪仁浩。
李益運,以戶曹言啓曰,因本曹正郞尹光心所懷,年例別貿水紬·白苧布兩種,以濟用監元貢有裕物種中,換作取用事,陳達蒙允矣。就濟用監中,九升水紬等六種,每年用餘米一千九百四十六石十斗除出,白水紬六同及十二升,白苧布三同十疋,換作磨鍊,永爲定式擧行,而別單書入之意,敢啓。傳曰,知道。
丁巳十月二十二日午時,上御便殿。右承旨入侍時,行右承旨李益運,假注書李弘謙,記注官金良倜,記事官承膺祚,檢校直提學李晩秀,以次進伏訖。上敎晩秀曰,咸興讀書堂及慶州集慶殿碑文,今方書出,而讀書堂當間字書之馳馬臺,則連書無妨矣。仍命退,諸臣以次退出。
上在昌德宮。停常參·經筵。
辰時巳時,日有兩珥,未時,日上有冠。
李海愚,以都摠府言啓曰,今日入直內三廳武兼禁軍及軍兵等,中日習射請出標信。傳曰,知道。
李集斗啓曰,明日常參·經筵取稟。傳曰,停。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
尹光顔啓曰,大司憲李城輔,執義申禹相,掌令吳翰源在外,掌令鄭㝡成,持平趙秀民傳旨未下,持平崔履亨疏批未下,監察茶時之意,敢啓。傳曰,知道。
李集斗啓曰吏曹郞廳來言承旨有闕政事取稟傳曰,前望單子入之,待下批,牌招察任。
承旨前望單子入之,李相璜落點。
傳于尹光顔曰,諸承旨持公事入侍。
傳于李海愚曰,右副承旨入侍。
傳于李海愚曰,右副承旨入侍。
以漢城府坐不坐單子,傳于李益運曰,詞訟不可久曠,未差之代,政官牌招,開政差出,左尹亦有實病,許遞。
以戶曹坐不坐單子,傳于李益運曰,拜表不進,可知其病難强,參判許遞。
尹光顔啓曰,合辭方張之時,兩司無詣臺之員,事甚未安。今日政,新除授兩司諸臺,竝待下批牌招,何如?傳曰,允。
有政。吏批,判書宋煥箕在外,參議蔡弘遠,牌不進,參判李敬一,同副承旨李相璜進啓曰,判書宋煥箕在外·未肅拜,參議蔡弘遠牌招不進,小臣獨政未安。何以爲之?敢稟。傳曰,仍爲之,以金達淳爲大司諫,申絢爲掌令,鄭魯榮爲持平,李身晦爲戶曹參判,韓用龜爲左尹,尹在明爲右尹,洪秉益爲軍資正,趙德潤爲司成,鄭履綏爲直講,李翊模爲中學敎授,金處巖爲活人別提,學錄二單金元默·崔仁簡,左尹尹在明,右尹韓用龜。
兵批,判書李祖源病,參判柳誼入直進,參議尹致性,參知申鳳朝病,左副承旨李相璜進。上護軍閔鍾顯,大護軍李致中,護軍徐邁修·李鼎揆·權裕·韓用龜·鄭大容·林濟遠·呂善亨,副護軍朴載淳·李肇源·金啓洛·魚用謙·尹長烈·李文會,副司直韓用鐸·趙德潤·高宅謙,副司果柳相祚·宋祥濂。
以行都承旨趙鎭寬牌不進推考傳旨,傳于李相璜曰,更爲牌招。
吏曹參議蔡弘遠牌不進罷職傳旨,傳于尹光顔曰,只推。
以刑曹都囚徒,傳于尹光顔曰,金道郁足懲其罪,今番段,姑爲放送。
以江原監司徐有防狀啓,江陵府民家燒燼事,判付內,啓下備邊司,道臣已爲別般區劃,有奠接之道乎?其中,窮不自力之民,各別拔例顧助,邑倅勤慢,道臣察飭事,分付爲良如敎。
以忠淸監司韓用和啓本,道內各祭設行事,判付內,啓下禮曹爲旀,祀典所重何如,前此嚴飭亦何如,則獻官之多有替行處,道臣若能察飭,豈有是乎?從重推考,後勿如是之意爲良如敎。
尹光顔啓曰,卽伏見忠淸監司韓用和,選武軍官都試啓本,則居首閑良柳鎭宅,父文爀職名,書以璿源錄書寫郞廳,而亦不間字書之,璿源錄廳書寫郞廳,本非官職,則如是書塡,事涉屑越,原啓本,雖不得不捧入,不可無警,推考,何如?傳曰,允。
以咸鏡監司李鼎運狀啓,進上生文魚·生大口魚,限內不得封進,惶恐待罪事,傳于李益運曰,勿待罪事,回諭。
李集斗,以禮曹言啓曰,郊壇四孟朔,遣禮郞看審有無頉,自該曹草記事定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則南壇祈雨壇·馬祖壇·厲壇壇上,及四面,紅箭門·墻垣·階砌,俱爲無頉,而先農壇東邊紅箭門腐傷,先蠶壇東邊階砌,塗灰剝落,雩祀壇西邊,紅箭門南邊,柱根塗灰,南邊紅箭門東邊柱根塗灰,竝剝落,漢江壇西邊階砌,塗灰剝落,司寒壇南邊紅箭門西邊柱根塗灰剝落,卽爲修改事,分付該監,此後看護等節,着實擧行事,各別申飭之意,敢啓。傳曰,允。
李集斗,以禮曹言啓曰,今十月初四日,大臣·備局堂上引見入侍時,臣時秀所啓,頃因儒生柳鴻休等上言,以成思齊·朴門壽兩人,追享於表節祠事,啓下臣曹,而令守臣,詳探實蹟,論理狀聞後,稟處事,覆啓蒙允矣。卽見開城留守黃昇源狀啓,則成·朴兩人,杜門完節,俱有可據之文蹟,當初表節祠創建之命,蓋出於樹風奬節之聖意,今此兩人,明知其爲同志之士,則一體竝侑,實合事宜,而祠院追享,事體甚重,問于大臣稟處,何如?上曰,依爲之事,啓下矣。發遣郞廳,問議于大臣,則議政府左議政臣蔡濟恭,病不獻議云。右議政臣李秉模以爲杜門諸賢之賢,尤在於泯其名姓,混其蹤跡,事之顯晦,非有損益於諸賢之賢,而聖朝妥侑之典,先及於曺·林·孟三人,風聲所曁,成思齊·朴門壽兩人事蹟,又踵而著見矣。祠院追躋之請,在法當愼,而今此成·朴兩入之危苦忠節,考之文獻,而可徵採之公議而同然,臣無容異議矣云,大臣之議如此,上裁,何如?傳曰,原任大臣處,亦爲問議,而在外大臣,則上來時,一體問議,更爲草記,可也。
李海愚,以兵曹言啓曰,今十月二十一日,武臣賓廳講書時,都摠府經歷趙,通鑑第一卷不通,依定式,推考警責,何如?傳曰,允。
李海愚,以訓鍊都監言啓曰,本局哨官李東郁,身病甚重,勢難察任,改差,何如?傳曰,允。
尹光顔,以義禁府言啓曰,尙州牧使金在淳,善山府使尹文東等拿問處之事傳旨,啓下矣。金在淳·尹文東,俱在任所云,依例發遣府羅將,竝拿來,何如?傳曰,待捧糴後更拿,可也。
刑曹啓目,粘連,祥原郡殺獄罪人嚴禾包里獄事中,所論打牛之石,轉及於人,其力不甚猛,則何以驚牛,而又至傷人乎?所打之石,不中牛而撗中於人,則牛無可驚之事,人無被觸之理云者,揆以事情,果不矛盾,逐條論刑,誠有意見,前日之許多疑端,卽此而漸覺釋然,獄體至重,以臣愚見,不敢輕議,傅生,上裁,何如?判付啓,依允爲旀,繡啓曹讞,皆屬於傅生邊,則邦家於此,豈有別見乎?嚴禾包里減死勘律爲良如敎。
吏曹參議蔡弘遠疏曰,伏以臣之出膺銓部之命,豈臣所樂爲哉?臣之闔門食息,都是我殿下生成陶鑄之澤,則況臣以臣父之子,安敢自有其身,違傲殿下之命乎?以故笑罵,從他笑罵,每奉恩除,翺翔仕進,間或承乏,行政者有之,醜拙之露,凡幾遭矣。人言之來,理必無幸,果然趙秀民之疏出,而以臺選之不愜物議,有當該銓官譴責之請,臣滿心慙悚,更何言乎?臣於向者猥參政席,因金熙周諫院新通,判堂以爲單通,恐如何,韓始裕與之竝擬,則似穩好矣。臣旣不識始裕面目,又不識其門閥。問之曰,果何如人也。判堂盛稱之不已,臣則坐而見之而已。其時事實如此,則此與單通有異,而第念臣,以銓官爲名,無所別白可否於臺選之際,致此臺閣請譴之語,莫非臣倥侗瞶劣之致,從今以後,尤安以銓官自處,晏然承膺於開政之命乎?玆於召牌之下,不敢進身,冒陳衷懇。伏乞聖慈,亟命削臣所帶之職,以謝臺議,以安賤分,千萬幸甚。臣無任云云。省疏具悉。爾其勿辭察職。
丁巳十月二十三日辰時,上御誠正閣。諸承旨持公事入侍時,行左承旨李集斗,行右承旨李益運,左副承旨李海愚,右副承旨尹光顔,假注書吳泰曾·李弘謙,記注官金良倜,記事官承膺祚,檢校待敎沈象奎,以次進伏訖。益運讀奏平安監司朴宗甲啓本,三登縣反庫事,海愚讀奏黃海監司李義駿啓本,谷山府中軍李光沃自辟,令該曹付標施行事,光顔讀奏忠淸監司韓用和啓本,忠州牧爲奴罪人林鳳休物故事,忠淸監司韓用和啓本,殺獄罪人同推事,上命分書判付訖。上曰,成均館官員,以食堂額數事,曾有所懷,而百數定式,自是先朝受敎,則添額非所可論矣。此意使之知悉,可也。命書傳敎曰,知申之連日不爲仕進,處義過矣。行都承旨趙鎭寬,從重推考,卽爲牌招察任。仍命退,諸臣以次退出。
丁巳十月二十三日辰時,上御重熙堂。右副承旨入侍時,右副承旨尹光顔,假注書李弘謙,記注官金良倜,記事官承膺祚,以次進伏訖。上曰,左傳印役,今月內,當竣役乎?光顔曰,卷帙浩多,今月內似未可告訖矣。上曰,承旨日詣鑄字所,以爲斯速訖役之地,可也。仍命退,承史以次退出。
丁巳十月二十三日未時,上御便殿。右副承旨入侍時,右副承旨李海愚,假注書李弘謙,記注官金良倜,記事官承膺祚,二提學沈煥之,檢校直提學李晩秀,以次進伏訖。煥之曰,近日日寒猝緊,聖體,若何?上曰,近間有痰滯之漸矣,自數日差勝矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。上曰,蔚山府使,當陪御筆下往,而其當納藥蔘,以首醫之病不進,不得捧納云。明日提調,與次醫入來捧蔘後,卽爲下送之意,言于內局,可也。命書榻敎曰,吏曹參議批下,牌招察任。又命書傳敎曰,抄啓文臣金處巖,再試連魁五次,劃㝡多,豈比於連三次乎?尙在角帶,可謂沈屈之甚者,特爲陞六。仍命退,諸臣以次退出。
上在昌德宮。停常參·經筵。
李集斗啓曰,明日·再明日,翼陵忌辰祭齋戒·正日相値,視事頉稟之意,敢啓。傳曰,知道。
尹光顔啓曰,大司憲李城輔,執義申禹相,掌令吳翰源在外,申絢,持平鄭魯榮傳旨未下,崔履亨未肅拜,監察茶時之意,敢啓。傳曰,知道。
傳于李集斗曰,諸承旨持公事入侍。
傳于李海愚曰,右副承旨入侍。
承旨前望單子入之,李勉兢落點。
以都承旨趙鎭寬,再牌不進推考傳旨,傳于尹光顔曰,再違召命,尤過矣,更爲牌招。
以大司諫金達淳,掌令申絢,持平鄭魯榮牌不進罷職傳旨,傳于尹光顔曰,只推。
以平安道按査御史呂駿永狀啓,平壤府許旭海獄事査實馳啓,令該曹稟處事判府內,啓下刑曹爲旀,査牒道狀·曹啓之外,繡衣按査之說,又若此,此獄之不可一味訊推,可謂大同之論,許旭海身段,付之道臣酌處爲良如敎。
李勉兢,以備邊司言啓曰,卽見慶尙監司李亨元狀啓,則以爲本道幅圓之廣大,田結之浩多,甲於諸道,而已自判歉之初分遣褊裨,多發耳目,逐邑檢覈,而事目頒下之後又卽關飭州縣,面對守宰,參互聞覩,往復較挈,一査再査,旣櫛又櫛,一道災摠之夥多,乃至爲二萬六千九百二十八結七十九負三束矣。近歲歉荒,無如壬子·甲寅,而壬子元俵,爲八千三百結,而合加俵,爲四萬八千四百結,甲寅元俵,爲四千八百結,而合加俵,爲三萬六千二百結,以若今歲災形,方諸上項兩年,則雖似不至如壬子,要當伯仲於甲寅,今此事目元俵六千二百八十二結外,二萬六百四十六結七十九負三束,特許準劃事,請令廟堂稟旨施行矣。本道畓摠,比湖南雖少,今年災形,較湖南頗甚,劃災之政,尤當加意,元俵災六千二百八十二結外,加劃一萬五千七百十八結,以準二萬二千結之數,則視諸所請,略有裁減,而論以元摠,極爲優厚,若果一一下究,可無白徵之冤,以此意,嚴飭分付,何如?傳曰,允。
李勉兢,以備邊司言啓曰,外方徵債防塞時,京司一體擧行,而年分回啓後,自本司草記知委事,因特敎定式矣。今年外方徵債,旣已限明秋防塞,京司徵債,亦爲一體防塞之意,分付法司,何如?傳曰,允。
尹光顔,以義禁府言啓曰,觀此黃海監司李義駿啓本,則以爲永屬官奴,雖與編配有間,今此冬金,旣是爲奴罪人,則該縣令之不由營門,擅自許由者,極爲駭然。罪人檢驗,何等審愼,而楊州牧使,旣已行檢,而屍帳不爲印送,只捧屍親之招,而切隣等處,不爲取招者,格例所在,亦爲疎率,新溪縣令金健柱,楊州牧使吳鼎源罪狀,令該曹稟處云矣。今此新溪縣爲奴罪人冬金,旣是逆家之奴屬,則關係何如,而該縣令之擅自給暇,來接其妻家,仍以物故於畿邑者,已極驚駭。該牧使之初不摘發還送,任其掩留,及其物故,非但行檢之不能具格,屍帳之不爲印送,大違格例,亦關後弊,新溪縣令金健柱,楊州牧使吳鼎源,俱在任所,依例發遣府書吏·羅將,竝拿來後,照法勘處,雖以道臣言之,守令請罪之啓,不請攸司,誤以該曹稟處者,事涉不審,當該道臣,推考,何如?傳曰,允。
刑曹啓目,粘連平安道龜城府殺獄罪人金大奉獄事段,此獄肯綮,實不外此,依前訊推,期於輸款之意,分付道臣,何如?判付啓,兩說皆似然,從違於道啓,曹啓間,何如爲可乎?問于大臣,更爲指一回啓爲良如敎。
掌令吳翰源疏曰,伏以臣以螻蟻至微之蹤,荷天地至大之恩,骨而復肉,鬼而爲人,收魂坑穽之餘,廁跡臺省之間,幾番恩點,輒下前望,每奉華誥,闔門涕淚,而情踪之感祝,惶愧交切于中,官以諫名,尤何敢自居,益犯縱恣之誅,而恩造罔極,報效無階,只懷緘默之戒,反爲辜負之歸,則是尤所大懼也。洪惟我聖上,臨御卄載,治隆化洽,雨露所潤,肖翹咸遂,日月所臨,魑魅莫遁,而其奈俗弊已痼,民志不壹,賢邪淑慝,猶多未辨,幸有一二言事之臣,志切慷慨,反被譴斥,諫臺憲僚,相繼請宥,而獨靳曠蕩之典,責諭之批,至歸之於讒誣之科,臣適忝言地,粗效有懷無隱之義,草草數語,續陳卞明之說,而第緣誠淺辭拙,不能仰格聰聽,致勤嚴敎,自速罪戾,刊名薄罰,有不足以贖其萬一,杜門屛息,泣訟愆尤,曾未多月,遽伏奉蕩滌收錄之命,柏府之華銜如舊,一除再叨,恩旨聯翩,召命繼降,驚惶震懾,莫知所以容措,仍又伏見傳敎之頒下朝紙者,雲臺有報,聖心警惕,減却常膳,反躬求助之誠意,藹溢於辭旨之外,愚夫愚婦,莫不矯首感誦,當此側修虛佇昌言日進之時,如臣鄙劣庸瑣,不宜忝冒於僨誤之地,而且臣情理,又有所萬萬焦迫者,臣之偏母,今年八十有二,見方將在臣兄楊州任所,而自來癃殘之形,雖在小安之時,實有奄奄難保之慮,而近因日氣猝寒,素患痰癖之疾,一倍添劇,飮啖全却,藥餌無效,種種諸症,無非危劇,臣方來往病側,晝宵扶將,方寸煼灼,目下情理,萬無一刻離捨之望,玆敢冒萬死哀籲。伏乞天地父母,俯賜矜諒,亟命鐫削臣所帶職名,以安微分,以便救護,千萬幸甚。臣無任云云。省疏具悉。爾其勿辭,俟小間,上來察職。
丁巳十月二十四日辰時,上御誠正閣。諸承旨持公事入侍時,行左承旨李集斗,行右承旨李益運,左副承旨李相璜,右副承旨李海愚,同副承旨尹光顔,假注書吳泰曾·李弘謙,記注官金良倜,記事官承膺祚,檢校待敎沈象奎,以次進伏訖。海愚讀奏黃海監司李義駿狀啓,右副承旨李肇源,上來時給馬,有旨祗受事,益運讀奏江原監司徐有防狀啓,民家燒燼,恤典題給事,上命分書判付訖。上曰,昨日崔履亨,上疏句語,果改呈乎?雖使改呈。而名曰,臺疏旣呈之後,更爲刪改,似果難矣。益運曰,臺臣疏語,如或不槪於聖意,則罪之猶可,而使之改之,恐非廣言路之規矣。上曰,一事迭彈,其亦俗習,則今此臺臣之又復循襲,其可如例賜批乎?益運曰,雖以涉禁一事言之,亦欠來言之道。且況某事某事之書揭臺壁,少無損益於本事,而只是防人之口矣。方今亞歲不遠,百度維新,克祛禁令諸條,以爲可言則言之,不可則停止,夫然則其所辨別淑慝,反有勝於輕重大小之囫圇無分矣。上曰,此固不得已之擧,而爲臺臣者,能知可言而言,則初何必設禁爲哉?仍命書傳敎曰,一事迭發之俗習,必欲丕改,才以申復臺閣舊規之意,書于臺廳之壁,此非輕臺閣,實出於尊臺閣之意也。此臺臣之疏請反汗,此擧旣未之深量,而疏中且有涉於揭壁飭敎之句語,言疏自言疏,飭敎自飭敎,使之只改當改處,待改呈,欲爲賜批,以爲竝行不悖之道,而成命已至經宿,尙無皁白,殊甚未安。當該臺臣遞差。益運曰,向日持平吳翰源疏,方留在啓板前,有將爲賜批之敎矣。上命書批答。光顔曰,啓覆例於陽至前,擇日擧行,而今因三公不備,不得如例擇日故,敢此,仰達矣。上曰,依爲之。出擧條敎光顔曰,左傳看準,能無差誤之慮否,割付時,苟或不能詳準,而及其粧䌙後,如有差爽處,則豈成說乎?大抵前輩作事,多周詳,後輩作事,多闊略,今雖十分詳密,猶不及於前輩,承旨須與諸監董,各持一二卷,數三次輪看,無或有一字誤謬,可也。仍命退,諸臣以次退出。
丁巳十月二十四日辰時,上御重熙堂。右副承旨入侍時,右副承旨李海愚,假注書吳泰曾,記注官金良倜,記事官承膺祚,以次進伏訖。上命書傳敎曰,右副承旨許遞,前望單子入之,待下批牌招察任。上曰,李勉兢近則病差云乎?海愚曰,聞已差健矣。命退,承史以次退出。
上在昌德宮。停常參·經筵。
藥房提調金載瓚,行左承旨李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李益運,以內醫院提調意啓曰,副提調趙鎭寬,謂有身病,今日問安,不爲仕進,卽爲牌招,何如?傳曰,竝與知申本任,不爲行公,豈不太過乎?令政院,以本職牌招,可也。
李勉兢啓曰,大司憲李城輔,執義申禹相,掌令吳翰源在外,申絢,持平鄭魯榮未肅拜,一員未差,監察茶時之意,敢啓。傳曰,知道。
李勉兢啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
李益運啓曰,漢城右尹韓用龜除拜後,過三日,不爲出肅,事甚未安。依定式,推考警責,仍卽牌招察任,何如?傳曰,允。
傳于李集斗曰,傳香承旨,奉審摘奸以來。
傳于李益運曰,右承旨入侍。
傳于李益運曰,左傳印役,行將告竣,而先印本,校役相妨,印所進去,舊抄啓文臣,時帶承宣者,竝許遞,仍令該曹口傳付軍職,其代,前望單子入之,待下批牌招。
承旨前望單子入之,李魯述·李泰永·魚用謙落點。
李益運啓曰,新除授左副承旨李魯述,時在京畿驪州地,同副承旨魚用謙,時在龍仁地,竝斯速乘馹上來事下諭,何如?傳曰,允。
傳于李益運曰,在外戶曹參判許遞,前望單子入之。
戶曹參判前望單子入之,李集斗落點。
兵曹口傳政事,行副護軍李相璜·尹光顔。
傳于李勉兢曰,坐直承旨入侍。
李勉兢,以兵曹言啓曰,來十一月十二月當,上番騎兵二百四十六名,依定式,本曹點考後,仍令該曹,襦衣題給之意,敢啓。傳曰,知道。
李勉兢,以禁衛營言啓曰,依下敎,新營入直騎士金振瑞處,木綿一疋,去核二斤,考例以給之意,敢啓。傳曰,知道。
丁巳十月二十五日辰時,上御重熙堂。右承旨入侍時,行右承旨李益運,假注書吳泰曾,記注官金良倜·記事官承膺祚,以次進伏訖。上曰,藥房提調,使之入于政院,以西北別貿蔘,果得一一公穀會減事,行關兩道之意,申飭,可也。命退,承史以次退出。
丁巳十月二十五日申時,上御重熙堂。坐直承旨入侍時,右承旨李勉兢,假注書李弘謙,記注官金良倜,記事官承膺祚,以次進伏訖。上曰,奉審承旨進去時,以局內諸陵,一體奉審之意下敎,而司謁不爲詳傳,承宣亦不微稟,而今於翼陵·弘陵兩陵,只爲奉審云。當該承旨事,誠極駭然矣。仍命書傳敎曰,今日奉審下敎,司謁雖錯傳,局內諸陵,豈可不爲奉審乎?弘陵在局外而旣命同爲奉審,則弘陵局內陵寢,亦不奉審云,聞甚悚然。承宣之不爲微稟,又不先奉審,後來奏者,節節溺職,當該承旨罷職,司謁之莫重下敎錯傳者,甚爲駭痛,過齋後,當重治出,付攸司嚴囚事,分付。坐直承旨,依朝下下敎,進去奉審以來。敎勉兢曰,承旨今出去畿營,待曉進詣,今日不爲奉審之局內陵寢,奉審後入來,可也。又敎曰,坐直承旨,旣奉命出去,左承旨牌招入直,可也。仍命退,承史以次退出。
上在昌德宮。停常參·經筵。
李勉兢啓曰,明日冬至望闕禮,習儀相値,視事頉稟之意,敢啓。傳曰,知道。
李勉兢啓曰,大司憲李城輔,執義申禹相,掌令吳翰源在外,申絢,持平鄭魯榮未肅拜,一員未差,監察茶時之意,敢啓。傳曰,知道。
傳于李益運曰,戶房承旨入侍。
傳于李泰永曰,右副承旨入侍。
李勉兢啓曰,明日冬至望闕禮習儀時,兩司當爲進參,除在外,疏批未下,傳旨未下,未署經外,未肅拜人員,竝待開門牌招,何如?傳曰,允。
傳于李泰永曰,今聞亞銓,以受薦往左相家,而以病不薦云,更爲受來事,分付銓曹。
有政。吏批,判書宋煥箕在外,未肅拜,參判李敬一進,參議未差,右副承旨李泰永進啓曰,判書宋煥箕在外,未肅拜,參議未差,小臣獨政未安,何以爲之?敢稟。傳曰,仍爲之,以徐邁修·洪義榮·尹光普爲承旨,閔致載爲持平,李鎭復爲戶曹參判,徐宗和·柳彦宗爲昭顯墓守衛官,故郡守趙垕贈兵參例兼,通德郞鳳陽左承旨,以上同知趙光鉉兩代。兵批,無政事。
李泰永啓曰,新除授同副承旨尹光普,時在忠淸道尼城地,斯速乘馹上來事下諭何如?傳曰,允。
兵曹口傳政事,副司果李東萬。
李勉兢,以都摠言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李勉兢,以壯勇營言啓曰,本營鄕軍等,私獵於加平地矣,小豹一頭捉得封進,而捉虎軍姓名,別單書入之意,敢啓。傳曰,知道。
李勉兢,以訓鍊都監言啓曰,新造旗麾祭,今十月二十八日子時,放砲大吹打,設行於三淸洞之意,敢啓。傳曰,知道。
李勉兢,以禁衛營言啓曰,來十一月當,九番右部左司屬,全羅道五哨軍兵,逢點實數五百十七名,已爲點閱整齊,來十一月初一日,與弘化門·集賢門·建陽門·銅龍門入直,與把守御營廳鄕軍,竝待標信替直,而前已集賢門出來新營入直把摠及該哨官,領率替代,輪回入直,新營·南別營·火藥庫,依前分排入直之意,敢啓。傳曰,知道。
李勉兢,以禁衛營言啓曰,來戊午正月當,九番右部中司屬,全羅道五哨軍兵,來十二月二十五日,京中逢點,依例準二朔立番,而依前定奪,每哨以一百名磨鍊,其餘一百三十五名,竝資保收布上送之意,本道監·兵使處,預爲知委,何如?傳曰,允。
李勉兢,以御營廳言啓曰,本廳來十一月十二月兩朔應立,右部右司屬,忠淸左道五哨軍兵五百十七名,今已逢點整齊矣。十一月初一日,與中司軍兵,替代立番後,舊軍放送之意,敢啓。傳曰,知道。
李勉兢,以御營廳言啓曰,本廳來戊午正月二月兩朔應立,右部後司屬,江原道五哨軍兵,十二月二十五日,京中逢點,正月初一日,與右司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監司處,措辭知會之意,敢啓。傳曰,知道。
修撰李羲甲疏曰,伏以史館相避,法意莫嚴,而臣父承政院右副承旨臣泰永,旣兼春秋館修撰官之銜,臣之所帶記事官,則在法當遞,玆敢援例陳章,仰瀆崇嚴。伏乞聖慈,俯賜鑑諒,亟遞臣春秋兼銜,以存公格,以安私分,千萬幸甚。臣無任云云。答曰,省疏具悉。疏辭,下該曹稟處。
丁巳十月二十六日辰時,上御重熙堂。戶房承旨入侍時,行左承旨李益運,假注書李弘謙,記注官金良倜,記事官承膺祚,以次進伏訖。上命書榻敎曰,政官牌招聞政。又命書榻敎曰,在外承旨許遞,今日政差出,待下批牌招。又命書傳敎曰,兵判處義,過矣,知申處義,尤過矣。一向相持,出場無期者,亦關事面,雖過,宜有一番節拍,兵曹判書李祖源,行都承旨趙鎭寬,竝許遞。仍命退,承史以次退出。
丁巳十月二十六日午時,上御重熙堂。右副承旨入侍時,右副承旨李泰永,假注書李弘謙,記注官金珍恪,記事官承膺祚,以次進伏訖。上曰,儀軌諺文冊子,合爲一統文字,而凡例爲難矣。承旨曾已取見否。泰永曰,臣姑未見故,不知凡例之如何爲好矣。上曰,此在儀軌廳第見之也。上曰,奉審承旨入來乎?泰永曰,入來矣。命書傳敎曰,奉審承旨入侍。賤臣承命出傳,與右承旨李勉兢,偕入進伏。勉兢曰,臣敬奉下敎奉審于敬陵·昌陵·明陵·順懷墓,局內皆無頉,轉至蜂峴,奉審亦無頉矣。上曰,唯。仍命退,承史以次退出。
上在昌德宮。停常參·經筵。
李勉兢啓曰,明日常參·經筵,取稟。傳曰,停。李益運啓曰,來初一日,輪對日次矣,敢稟。傳曰,當次人受點,後日次來待。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,大司憲李城輔,執義申禹相,掌令吳翰源,持平閔致載在外,掌令申絢,持平鄭魯榮,牌不進,監察茶時之意,敢啓。傳曰,知道。
李勉兢啓曰,今日冬至望闕禮習儀時,憲府則監察代行矣。雖無諫官,依例行禮之意,敢啓。傳曰,知道。
李勉兢啓曰,臣勉兢,冬至望闕禮習儀進去下直之意,敢啓。傳曰,知道。
傳于李益運曰,諸承旨持公事入侍。
傳于李益運曰,咸鏡道別貿人蔘,爲殿宮湯劇所重也。雖無兩重,其中錢重多者採納人,令道臣施賞,而其外亦皆優爲給價,俾知爲所重,如是下敎之後,採納者若或虛實相混,道臣·守令。其可曰,知所重乎?以此意,令內局嚴飭。
傳于李益運曰,詞訟劇任,當寒似難逐日行公,京兆堂上中,年老人許遞,令該曹口傳差出,待下批牌招。
吏曹口傳政事,以金履翼爲漢城左尹。
傳于李泰永曰,未肅拜及懸頉摠管許遞,前望單子入之,待下批牌招察任。
摠管前望單子入之,都摠管金思穆,副摠管權裕·李燁落點。
以都承旨趙鎭寬,牌不進推考傳旨,傳于李泰永曰,傳旨勿施,前牌嚴飭,違牌勿捧傳旨。
李益運啓曰,兵曹判書李祖源牌不進推考傳旨,今方捧入,而命召傳授一時爲急,如是違牌,事甚未安。更卽牌招,何如?傳曰,允。
李益運啓曰,兵曹判書李祖源,再牌不進推考傳旨,今方捧入,而命召傳授,一時爲急,如是違牌,不卽承膺,極爲未安。所當更請牌招,而係是一日三牌,何以爲之?敢稟。傳曰,仍以前牌嚴飭,使之卽爲受符。
傳于李益運曰,坐直承旨入侍。
以大司諫金達淳,掌令申絢,持平鄭魯榮牌不進罷職傳旨,傳于李泰永曰,只推。
承旨前望單子入之,洪明浩·李書九·金啓洛落點。
以同副承旨金啓洛,牌不進罷職傳旨,傳于李勉兢曰,只推。
以全羅監司李得臣啓本,光陽前縣監韓師鎭,勒買奴婢委折,査實馳啓事,傳于李泰永曰,前供呑吐之數名,吐實於更推,則今又更推,又不知吐出幾許名,前此査啓之不爲用心可知,卿是待勘之人,則姑非薄勘,可勘者姑無論,査官等待,畢捧糴捧現告狀聞,此狀啓還下送,卿仍與前査官,更爲詳覈以聞事,回諭。
李勉兢,以御營廳言啓曰,弘化門·銅龍門·集賢門·建陽門入直本廳鄕軍,以禁衛營新番鄕軍替代事,自該營,草記蒙允矣。來十一月初一日,與禁衛軍替代,集春營入直訓局軍,亦以本廳鄕軍將官率領,替代入直,而竝待標信擧行,集賢門入直把摠,依前移直於東營之意,敢啓。傳曰,知道。
李勉兢,以訓鍊都監言啓曰,集春營入直本局軍,依前以鄕軍替代事,自御營廳草記矣。集春營軍五十名,來十一月初一日,與御營廳鄕軍,待標信替代出直之意,敢啓。傳曰,知道。
御營廳新舊軍合操單子啓,禁營則久未行操,而合操則旣無上番軍,再明日以新番軍,習陣於至月限前事,分付該營爲良如敎。
吏曹啓目,粘連觀此弘文館修撰李羲甲上疏,則以爲臣父承政院右副承旨臣泰永,旣兼春秋館修撰官之銜,臣之所帶記事官,在法當遞,亟遞臣春秋兼銜亦爲白臥乎所,相避之法,在下當遞,李羲甲兼帶春秋館記事官之任,今姑減下,何如?判付啓,依允。
禁府啓目,楊州牧使吳鼎源原情云云,問目內辭緣,泛稱遲晩,所當請刑是白乎矣。曾經侍從,勿爲請刑,載在大典通編,議處,何如?判付啓,與新溪倅,有輕重之別,此時守令,不可滯囚,以公罪,區別功議勘放,使之今日內,還官爲良如敎。
刑曹啓目,粘連,罪人金有澤,各別嚴刑,期於得情,何如?判付啓,今聞前三堂之言,金熙明之外,干連滯囚者多人云,今日開坐時,區別正犯外,皆決放爲旀,正犯段,加刑得情爲良如敎。
刑曹啓目,粘連,殺獄罪人金大奉獄事,大抵此獄實因,專在於耳孔腰眼,而語其要害,則俱係速死之處,則固無淺深之別是白乎所,耳觸,隱曲難知,而自觸之說,終涉粧撰,腰打,形著易見,而輕打之供,渠旣自服,則依前訊推是白乎矣,今玆大臣之議,以腰眼痕損,歸之不足致命之科,耳孔觸傷,屬諸誤觸自觸之間,斷以惟輕之論,則臣等愚淺之見,有不敢自信,上裁,何如?判付啓,依大臣議,大奉身,施以惟輕之典事,分付道臣爲良如敎。
行都承旨徐邁修疏曰,伏以臣向叨銓任,豈有一分堪承之望,而適因長僚之在外,黽勉冒膺,前後行政,非止一再,而素昧銓格,副急排擬,觸事生疣,無往非罪,早晩譴罰,臣所自料,乃於十窠廢置之由,査實草記也。而當首陳臣身襲謬之失,仰請處分,而成命之下,急於擧行,未及泝考,草草修啓,辭未別白,跡涉漫漶,有若同罪而圖免者然,論其辜犯,合被大何,而聖度天大,薄罷旋敍,恩除繼降,臣聞命惝怳,莫省措躬之所也。揆分揣義,固當竭蹶,而終不可以乍蒙未勘,有所自恕,玆敢略入文字,仰瀆崇嚴。伏乞聖明,諒臣微懇,亟削臣所叨之職,仍勘臣當勘之罪,以肅朝綱,以安微分,臣無任云云。踏啓字。
黃海監司李義駿疏曰,伏以無似賤臣,百無一能,猥蒙剪拂之殊恩,濫叨方面之重寄,莅任以來,歲輪未周,而旱澇告災,民憂多端,仰念宵旰之勞,思效塵刹之報,惟其才乏綜理,智欠斟量,觸處憒憒,瘡疣百出,畢竟僨誤,固所自料,而前因軍布代捧之請,後以災結濫報之事,荐被廟堂之糾責,屢承問備之嚴命,臣之不職,於是乎益著矣。雖幸聖度包容,隨處曲貸,而在臣自處之道,固當引義辭避,以待能者,而抑臣以整理穀事,屛息泥首,方在俟勘中,陳章蘄免,猶有所未敢,則又何敢出氣論事,以重瀆撓之罪哉?第伏念,災結一事,係是一道民隱,臣旣一日在職,則當效一日之責故,玆敢冒萬死以畢前說之未了者焉。夫廟堂回啓於臣所加請者,剋減其三分之二,而竝不給田災,其所剋減者,只就本道畓摠,較量分數,以臣所請,爲恰過四分之一,而疑其太濫,揆以一道事情,則有似然而實不然者,蓋道內田摠,爲六萬七百三結零,畓摠爲一萬六千八百二十四結零,合田畓摠爲七萬七千五百二十七結零,而今年請災,畓則三千六百三十餘結,田爲二百十八結零,都合不過三千八百五十七結零數,則較諸全摠,僅爲二十分之一,而以畓災,比畓摠,則幾爲五分之一,以田災,比田摠,則亦爲三百分之一,今也混擧田畓災,以爲恰過四分之一,其於分數之際,似或失勘而然也。大抵本道穡事,田穀僅爲穴農,而畓穀未免歉荒,穴農云者,豐歉參半之稱,歉荒云者,災傷過半之名,只就畓災言之,雖以四分一,不足爲過,而況五分之一乎?且回啓中,以農形狀本,水災淺深,爲參證之端,而今以戶曹事目災啓下關文觀之,其所分等,以海西,置諸六道之下,而至與嶺南,較其優劣,則其爲通朝之公論,可知矣。廟堂之若是減剋者,似以沿路農形,田勝於畓,混稱爲免歉,至有此擧,而顧其事實,則畓穀之失稔,揆以古典,已爲一穀之不升,而無論田與畓,始病於旱,中損於蟲,終壞於水災,則旱·蟲之竝爲通患,水災之幾半一道,又非但二穀之不升而已。今以如干稍實邑,田穀之爲穴農,竝減其一道之畓災,不亦冤乎?凡事,遙度不如近聞,近聞不如親見,擧一道言之,其水田多處,最是白川·延安·海州·安岳·載寧·信川等邑,巡路則臣所目擊者,僻處則遣裨校摘奸者,其有水根處絶少,而擧多乾畓,初以旱災,未付居半,而晩移晩付,未及成實,又爲水災所壞,太半腐傷,臣所請災者,減之又減,而特擧全災故,不過五分之一,而若統以計之,其所被災者,實爲過半,此臣所以謂歉荒者是已。雖以田災言之,其不給災者,以其一年兩根耕故耳。海西所尙,則黍粟·木綿,此等處,不過一番耕作而已。以此之故,他道之給綿災,乃不恒有之事,而本道之竝給田災,已例斑斑,而臣於當初,不請綿災者,以其通一道大無之時,雖優數給災,徒損經費,而未足爲實惠,故只請軍布之代捧者,亶出於惜經費務實惠之意,而旣準旋防,彼此不及,若非我聖上拔例分等之特敎,則災民幾無所措手足,此實臣罪,固已噬臍莫及,而今以不請綿災之故,竝與其災邑之成川浦落,堆沙積石,永無田形者,而不爲給災,則向日慰諭之擧,有始無終,而其實惠之未究,豈特如不給綿災而止哉?廟堂之靳持,非嫌其多,慮其爲來頭永災,而有此防塞之擧也。以臣區區愚見,有大不然者,蓋十邑被災,幾半一道,此實無前之水災,及臣巡審之後,復自朝廷,至遣繡衣,處處摘奸,邑邑慰諭,而莫重還布,或停或蠲,德音所被,飢者如得食,寒者如挾纊,擧欣欣然擧手攢祝曰,被災之初,恤隱已如此,吾屬可以無憂矣。今也不但減削畓災,竝與田災,而一切防塞,小民無知,易動難曉,若聞此行會,則顒望之餘。必曰,堆沙積石,永無田形之已入摘奸,而至於啓聞者,猶爲白徵,雖欲改墾,必不待限年而徵稅,是則非但道臣欺我,御史亦欺我,將誰恃誰控,必至散而之四之境,起墾一事,將誰與經紀乎?從此朝廷,雖下金石之令,民將不信,而必有莫可制服之患,其所憂慮,豈但爲被災十邑而止哉?大凡處事之方,莫先於分數明,所謂分數明者,不失其大小輕重之倫,而有目前之分數,有來頭之分數,目前之分數,近而易見,來頭之分數,遠而難知,臣之分等狀啓,非但擧一道而量其分數也。以朝紙所出者觀之,嶺南比本道,殆有甚焉。而湖南亦不可謂登稔,則國家經費,亦恐有難繼之患,故於列邑執災之時,或關或書,屢度戒飭,再三點退,專以精約爲主,比諸當初所報,減却千餘結,至於田災則一年災傷,初不擧論,而只抄永無田形者,欲其從實無隱,以爲來頭改墾時憑考之資,而亦欲其陳頉者,漸次代墾,期於準摠,今若不許給災,則其勢必至於憑虛責實,而面徵里徵,歲歲年年,遂成痼弊,其所矜憫者,非但目今民情而已,矯救蘇革之方,亦無所施,其於大小輕重之分,得失果何如哉?臣於今番災政,多般廉探,則無論某邑,以執災之太略,民怨藉藉,無邑不然,此豈守宰之失哉?實由臣操切之太過,而廟堂則反疑其太濫,噫,臣之所以藉手事君者,不過勿欺二字,而始則以過惜公費,不見信於民,終以分數太濫,又見疑於廟堂,彷徨踧踖,無處控訴,臣之情事,吁亦蹙矣。雖然,臣之一身,固不足恤,若以民情言之,有大可哀者,始因旱災而怨咨,中因蟲損而怨咨,終因水患而怨咨,當臣巡審之行,繡衣慰諭之路,至於哀鳴不已,惟冀上達天聰,此卽窮則呼天,疾痛則呼父母之意。而其所給災者,不復按例而較歲,於臣減削之中,又從以減削之,比諸甲寅·乙卯中歲給災之摠數,太半不及,則其不均之患,向隅之歎,當復如何哉?此莫非臣,人微言輕,不見孚於廟堂之致,尙誰咎哉?凡此所陳者,近於張皇分疏,有若自是己見者然,其實,爲國事也,爲民隱也。譬如兩人共推車,或彼或此者,惟審其可行之道,而始雖參差,卒乃同歸。故曰可曰否,自是朝廷之美事,非敢以藩臣,抗衡廟堂而然也。實出於萬不獲已,求無孤委畀之至意而已。況臣,受恩愈深,感激彌切,辭陛之日,旣以盡心二字,丁寧質言於君父之前,今若怵分畏罪,囁嚅趑趄,不以實陳,則其於目下,已不免負君之罪,臣豈忍爲此哉?玆敢瀆冒崇嚴,復此陳請。伏乞聖慈,俯垂鑑燭,未準下二千結,特命劃下,俾蒙一道之實惠,仍治臣瀆撓之罪,以肅朝綱,以安私分,千萬幸甚。臣無任云云。答曰,省疏具悉。觀於卿疏,可以知卿本意,係是民事,不可緩,許令廟堂,草記稟處,卿其勿辭察任。
持平崔履亨上疏,未下。批答,省疏具悉。
丁巳十月二十七日辰時,上御誠正閣。諸承旨持公事入侍時,行左承旨洪義榮,行右承旨李益運,右副承旨李泰永,假注書吳泰曾·李弘謙,記注官金珍恪,記事官承膺祚,檢校待敎沈象奎,以次進伏訖。義榮讀奏咸鏡監司李鼎運狀啓,都事金載一到任事。益運讀奏慶尙監司李亨元狀啓,渰燒死人恤典題給事。泰永讀奏咸鏡監司李鼎運啓本,罪人奴尙得利城縣到配事。上命分書判付訖。上曰,楊牧吳鼎源捧供,何至今不爲乎?益運曰,間値齋日,不爲開坐矣。上曰,日寒如此,今日內,捧供之意,分付,可也。命書傳敎曰,臺臣崔履亨疏中,前持平朴載德之非理出禁一事。請勘之律名,頗不歇,前此,以此等之弊,隨現嚴繩,果何如?則雖曰鄕人見欺於京司奸吏輩,而其爲不察,則無以逃其責,罷職,作奸之下吏,令該曹嚴刑照律草記。橫罹人,亦令一體平決,俾無一夫不獲之難事,分付該曹。又命書傳敎曰,日前持平崔履亨疏,雖與涉禁有異,以矯俗之意,使之刪句改呈,而因其遲滯,雖已處分,更思出場不在於遞職與否,名以臺疏,則旣非涉禁,而一向督改,似有關於後弊,承宣之說,好矣,其疏還入。批答,以省疏具悉。令該房書頒。又命書傳敎曰,莫壞者廉防,處義雖過分數,俾之一伸者,出於兩便之意,前兵曹判書李祖源,行都承旨趙鎭寬,竝仍任前職牌招,兵判則傳授命召。仍命退,諸臣以次退出。
丁巳十月二十七日申時,上御重熙堂。坐直承旨入侍時,行右承旨李益運,假注書吳泰曾,記注官金珍恪,記事官承膺祚,以次進伏訖。上命書傳敎曰,未及照檢矣。都承旨·左承旨,許遞。在外承旨,亦爲許遞。前望單子入之,待下批,牌招察任。命退,承史以次退出。
上在昌德宮。停常參·經筵。
李勉兢啓曰,明日常參·經筵取稟。傳曰,停。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,大司憲李城輔,執義申禹相,掌令吳翰源在外,掌令申絢,持平閔致載牌招啓辭未下,持平一員未差,監察茶時之意,敢啓。傳曰,知道。
傳于李勉兢曰,軍士房承旨入侍。
傳于李勉兢曰,來待諸臣入侍。
傳于李勉兢曰,按査御史留待。
李書九啓曰,同副承旨金啓洛疏批已下,卽爲牌招,何如?傳曰,允。
傳于李勉兢曰,故忠臣鄭運祀孫,尋訪於湖南,特付內乘祿,使之肄射,已有年,今日冬等試射時,召試四中,追念乃祖之忠義,雖一中,何惜一第乎?李忠武之所以爲忠武,卽伊人之功也。烈哉對語,凜乎劍銘,今見其後之入格,倍激曠感,內乘鄭繼周,直赴殿試,令御將優給糧資下送。仍令廟堂,分付道臣,給遊街之需,使之歸詑鄕里,俾遠人知尙忠之政。當連書傳于李勉兢曰,義士贈參議張厚健義州人也,後烈終美,與崔義士爲齊稱,張之後孫兩人,分屬禁·御兩營,使之肄射,而歲將暮,春秋無地可讀,今日適因春秋左氏傳印進事,念及於義士,召試兩人於帳殿,一人柳葉箭貫邊,一入邊二,又俱中於小布,各爲三矢,其間成就,甚可尙。御營廳別軍官張胤祚,禁衛營別軍官張啇說,竝直赴殿試,令禁·御兩將,給糧,下送本土,仍令帥臣,給遊街之需,依內乘鄭繼周例事,令廟堂分付該道。
李勉兢,以備邊司言啓曰,黃海監司李義駿上疏批旨內,觀於卿疏,可以知卿本意,係是民事不可緩,許令廟堂,草記稟處事,命下矣。取見其疏本,則以爲道內田·畓摠,爲七萬七千五百二十七結零,而今年請災,畓則三千六百三十餘結,田爲二百十八結零,混擧田·畓災,以爲恰過四分一,只就畓災言之,雖以四分一,不足爲過,而況五分一乎?廟堂則反疑其太濫,又從以減削之,比諸甲寅·乙卯給災之摠數,太半不及,其不均之患,向隅之歎,當復如何哉?未準下二千結,特命劃下,爲辭矣。諸道給災,只擧畓摠,而海西綿田之災。雖曰,法典外,此田災之請,係是常例之外,則四分一云云。卽以其所請災結,較諸畓摠,而擧其大數也。今欲以四分一五分一,分屬於田災·畓災分合之間者,蓋出急於加請之意,而不必切切於此論,以大體災形淺深,自有領略,當初減劃,亦出裁量,道臣之必欲準請,有此疏陳者,誠甚未安。而其中田災二百十八結零,旣以漸次代墾,期於準充爲言,姑以寧失之意,特爲劃給,畓災加劃一款,置之,何如?傳曰,允。卿曰,有領略,其在敬禮之義,不可不從,而有面詢者,再明日次對,待朝來會,可也。
金啓洛啓曰,明日次對,兩司當爲進參,除在外,傳旨未下,疏批未下,,未署經外,未肅拜人員,竝待開門牌招,何如?傳曰,傳旨未下者,只推,未署經者,使之除署經行公,一體牌招。
金啓洛,以壯勇營言啓曰,本營高陽鄕武士下番試射放時,優等人別單,及入格人賞格,別單書入之意,敢啓。傳曰,知道。
金啓洛,以壯勇營言啓曰,本營鄕軍等,私獵於果川地矣,大虎一頭捉得封進,而捉虎軍姓名,別單書入之意,敢啓。傳曰,知道。
同副承旨金啓洛疏曰,伏以臣庸愚譾劣,最居人下,而自在講製之班,偏蒙陶鎔之眷,學未通方,而敎誨如慈父,世所寡與,而庇覆若旻天,通籍十五年,一毛一髮,皆我殿下賜也。伏況臣父,所被聖恩,河海莫量,而眷顧之渥,到老冞隆,每自筵退,輒誦恩言,聚首攢祝,感祝而涕,所以訓誡而勉勵之者,惟在於隨事殫竭,以爲一半分塵刹之報,而無奈臣疎闇之性,觸處生疣,至於今番掌試之事,而臣之罪,益著矣。臣於伊日承命也。旣伏奉提飭之聖敎,果以過三時後,待呼呈納券之意,先已榜示,繼又面諭,則諸生亦皆仰遵朝令,如期呈券,臣之淺見,妄以爲三時之限,緩而不迫,蓄銳伺發之士,足可以各盡其才。且念呼呈之規,旣禁早呈之弊,則不必更於呼呈之券,捨早而取晩,故千張之內,入格者果多,而四百張後入格之數,亦不下四百張之前,則諫疏所謂四百張內盡出之說,無或傳者誤耶?入格字號,錄在諸僚,臣焉敢誣也。然而苟使臣,果有裁鑑之明,而能無遺珠之歎,則人之爲言,寧有是哉?規責之來,惟當拜而受之,若臣之所俯仰慙悚者,我聖上,以科弊事,前後飭敎,果何如?而如臣無似,猥當試役,莫效對揚之忱,竟歸僨誤之科,論厥辜負,合被大何,而薄勘未幾,收敍如舊,銀臺除命,又下於縮伏訟愆之中,而以此情踪,不敢厭然趨承,冒犯違傲,恭竢嚴譴,不意恩出曲諒,罰止問備,且惶且感,宜卽祗肅,而左右思量,終難遽膺,玆不得不略控短章,仰干崇嚴。伏乞聖慈,俯垂鑑察,亟遞臣所帶之職,仍治臣瀆擾之罪,以肅朝綱,以安私分,不勝幸甚。臣無任云云。省疏具悉。爾其勿辭察職。
丁未十月二十八日午時,上御春塘臺。軍士房承旨,來待諸臣,按査御史入侍時,左副承旨李勉兢,假注書吳泰曾,記注官金良倜,記事官承膺祚,江華留守申光履,按査御史呂駿永,以次進伏訖。上敎光履曰,長寧殿奉審,有頉處詳陳,可也。光履曰,今月初十日,殿司奉審後,以御幀纓子有頉來報,故臣卽馳往奉審,則八絲纓絡,有蠧蝕之痕,故恐或犯綃,使之背垂於日月屛後矣。其後奉審,纓垂當屛處,又有其痕,此必蠧在纓絡之中,漸次蝕損之致矣。上曰,尺量,亦在尙衣院,使之依此改造,好矣。上曰,尙衣提調,使之入來,政院親爲監董,可也。光履曰,殿內有事,必告事由,今番亦當有香祝之陪往矣。上曰,冬至兼告由,可也。光履曰,臣於外奎章閣,前後奉審時,細細看審,則東西北卓床諸冊子,一無蠧損之痕,而樻中冊子及簇軸諸件,竝皆蠧傷,若過數年,恐難收拾,臣意則樻中所儲,別造容入卓子,儲在卓上,似好,故敢此仰達矣。上曰,依爲之。出擧條上敎駿永曰,黃海道民事何如,而慰諭使狀啓回下後能有實效之及民乎?駿永曰,年事則被災邑外,皆優免歉,而四邑民,均被蠲恤之澤,皆頌恩罔極矣。上曰,今則已盡安接乎?駿永曰,幾盡奠居,而但決堰諸處,有明春補築之擧,守令皆以是爲憂矣。上曰,長連素稱三災不入之地,而今年被災,何其酷也?駿永曰,臣曾待罪是邑,詳知形便,而九月山下,無非沃壤,今年被災,與殷栗,無上下矣。上曰,按査事,已覽書啓,而究其原,出於鄕戰乎?駿永曰,厥漢性行,自來悖戾,初意,出於戕守,而其終,似歸於鄕戰,今番李宇喆呈狀,以爲當初受嗾於玄在默之一百三十餘人,竝欲充諸軍役,此則專出於鄕戰之意,故卽爲嚴刑,使道臣決處矣。上曰,玄在默,何至於死乎?駿永曰,刑訊,只用例杖,亦不準次,而只是不食忿恚而死云矣。上曰,其外諸獄,亦皆得情平決乎?駿永曰,祥原·平壤之獄,別無可疑難平之端矣。上命退,諸臣以次退出。
上在昌德宮。停常參·經筵。
金啓洛,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
洪仁浩啓曰,明日常參·經筵取稟。傳曰,停。
金啓洛啓曰,大司憲李城輔,執義申禹相,掌令吳翰源在外,申絢,持平閔致載,牌不進,一員未差,監察茶時之意,敢啓。傳曰,知道。
承旨前望單子入之,李鼎揆·洪仁浩落點。
洪仁浩啓曰,新除授都承旨李鼎揆,時在慶尙道慶州地,斯速乘馹上來事,下諭,何如?傳曰,允。
以次對進不進單子,傳于李勉兢曰,懸病備堂牌招,未付軍職人,令該曹口傳付軍職。
兵曹口傳政事,護軍李書九,副護軍李泰永,以上,竝單付。
兵曹口傳政事,護軍單趙鎭寬。
傳于李勉兢曰,大臣·備局堂上引見。
傳于金啓洛曰,左副承旨入侍。
傳于洪仁浩曰,禮房承旨,與守臣入侍。
傳于李勉兢曰,尙衣提調,與差使員入侍。
傳于金啓洛曰,當該待敎李存秀拿處。
傳于李勉兢曰,大臣擧條批答,誤書處甚多,當該注書,爲先汰去,令該府,拿問處之。
洪仁浩啓曰,明日藥房問安日次,而都提調洪樂性身病,提調副提調未差,提調未差之代,政官牌招,開政差出,以爲進參之地,何如?傳曰,提調前望單子入之。
內醫院提調前望單子入之趙宗鉉落點。
以前吏曹參判李益運,參議朴宗甲,罷職傳旨,傳于洪仁浩曰,前持平朴載德,擬望銓官,判堂,聞是大臣云,不可以亞·三堂勘罪,傳旨勿施。
李弘謙拿處,代以呂東植爲假注書。
以檢校待敎李存秀拿處傳旨,傳于金啓洛曰,分揀。
以李弘謙囚單子,傳于金啓洛曰,放送。
洪仁浩,以禮曹言啓曰,圖畫署差備待令,畫員崔得賢有頉代,本署祿窠,以差備待令畫員張漢宗,依節目陞付之意,敢啓。傳曰,抄啓文臣洪樂浚事,才有處分,則畫員事,又不卽稟,駭然莫甚,而張漢宗,有何功勞,爲其代乎?
李勉兢,以壯勇營言啓曰,本營鄕武士試射時,優等人,別單書入之意,敢啓。傳曰,知道。
李勉兢,以禁衛營言啓曰,依傳敎,直赴出身,本營別軍官張商說處,糧資米二石,錢二十兩,助給之意,敢啓。傳曰,知道。
李勉兢,以御營廳言啓曰,依傳敎,直赴出身,內乘鄭繼周處,糧資米三石,錢三十兩,優給,直赴出身,本廳別軍官張胤祚處,糧資米二石,錢二十兩,題給之意,敢啓。傳曰,知道。
金啓洛,以義禁府言啓曰,時囚罪人吳鼎源,原情公事,判付內,與新溪倅,有輕重之別,此時守令,不可滯囚,以公罪,區別功議勘放,使之今日內,還官事,命下矣。取考律文,則大明律不應爲條,有曰,凡不應得爲而爲之,事理重者,杖八十矣。吳鼎源杖八十,以公罪收贖,而其九代祖自治,敵愾功臣云,功減一等,杖七十,以公罪收贖,放送之意,敢啓。傳曰,知道。
金啓洛,以義禁府言啓曰,平安道按査御史呂駿永狀啓內,開城府經歷李鎭宅,令該府,拿問處之事,啓下矣。李鎭宅時在任所云,依例發遣府羅將,拿來,何如?傳曰,允。
金啓洛,以刑曹言啓曰,依下敎,司謁白弘福,決杖五十度,放送之意,敢啓。傳曰,知道。
金啓洛,以右邊捕盜廳言啓曰,去夜五更量,幼學趙昌鎭,犯夜被捉,而係是士子,移送秋曹之意,敢啓。傳曰,知道。
金啓洛,以刑曹言啓曰,因右邊捕盜廳啓辭,去夜五更量,犯夜幼學趙昌鎭移送秋曹事,命下矣。趙昌鎭,依更數,決笞三十度,放送之意,敢啓。傳曰,知道。
金啓洛,以刑曹言啓曰,因持平崔履亨上疏,傳曰,臺臣崔履亨疏中,前持平朴載德之非理出禁一事,請勘之律名,頗不歇,前此,以此等之弊,隨現嚴繩,果何如?則雖曰鄕人,見欺於京司奸吏輩,而其爲不察,則無以逃其責,罷職。作奸之下吏,令該曹嚴刑照律草記。橫罹人,亦令一體平決,俾無一夫不獲之歎事,命下矣。憲府作奸下吏等,一一捉來,各別嚴刑究問,則書吏金聖輝·李載輝等,互相符同,立廛人李仁謙搆誣,以罪關風化,訐訴於前持平朴載德,至於推捉之事,箇箇遲晩。刑吏金景得,所由安德龍·金云得等,持牌威脅,索賂一百三十兩,與聖輝·載輝分食之狀,亦皆遲晩。究厥罪犯,誠極痛惡。謹按律文,則大典通編推斷條有曰,罪犯綱常,情理深重者,杖一百,流三千里。大明律官司出入人罪條,有曰,官司故入人罪者,反坐其罪。名例云,隨從者減一等,三流,同爲一減。金聖輝·李載輝等,以反坐其罪,杖一百流三千里。金景得·安德龍·金云得等,以隨從論,杖一百,徒三年。金聖輝咸鏡道明川府,李載輝平安道碧潼郡流三千里定配。金景得江原道襄陽府,安德龍高城郡,金云得黃海道遂安郡,徒三年定配,卽爲押送。至於李仁謙,被人搆捏,未免橫罹,而今此憲吏輩之供招,皆以搆誣自服,則仁謙之罪名,旣已脫空,故招致曉諭,所費錢兩,自臣曹,一一徵給之意,敢啓。傳曰,知道。犯科諸囚,待栲訊,限滿加刑,一一懲給後,發配,可也。
大司成南公轍疏曰,伏以臣頃上辭本,猥陳區區情懇,兼暴自來難冒之義,冀蒙聖慈鑑諒,獲卽缷免,及承批旨,有先考試後救護之命,臣於企望之餘,狼狽失圖,而亦自幸閔覆之天,旣加憐矜,出膺之後,辭免有路,黽勉肅命,冒沒承當,抑情抗顔於課試之役者,亦且屢日矣。第念,跡或有難安者,身不暇自有,而情至於切急,則義有時較輕,今臣之私情切急,非比於向所謂跡之難安矣。臣之偏母,年迫七十,疾病爲隣,常時所見,旣極閔迫,而近於秋冬之交,將攝失宜,遇風則傷風,當寒則感寒,元氣虛弱,藥餌無方,旬日之間,有加無減,而最是痰火之頻升,胸膈之不利,實爲目下之重症,動作食飮,須人自力,而臣之在傍,賴以忘病,臣之暫離,如有所失,似此症形,前嘗屢驗,當冬輒劇,至春少歇,實無遲待供職之望,而顧臣所管陞補,通讀諸試,或三四設抄,或全未擧論,飭敎之下,委置如此,國體之苟艱,已無可言,而使多士之蓄銳伺發者,遲徊失望,其或遠方儒生旅食等待之弊,尤宜軫念。臣若徒懷嚴畏,不更陳暴,則抛置成命,其罪尤大,玆不得不冒死申籲於天地父母之前。伏乞聖明,俯垂諒察,亟許遞改,回授可堪之人,俾試事無闕,千萬至祝,臣於治疏將上之際,伏見吏曹移牒,則見差景慕宮冬享大祭終獻官預差,此與實差有異,而前期齋宿,臨時詣待之際,當費多日出次,以此情理,又無離捨竭蹶之道,下情悚然,尤當如何?亦命該曹付標,以重祀典焉。臣無任云云。省疏具悉。獻官預差付標,爾其勿辭救護。
丁巳十月二十九日辰時,上御誠正閣。大臣·備局堂上引見入侍時,左副承旨李勉兢,假注書李弘謙,事變假注書宋應圭,記注官金良倜,記事官承膺祚,右議政李秉模,行工曹判書鄭民始,行上護軍金持默,行大護軍李秉鼎·李敬懋,禮曹判書李時秀,兵曹判書李祖源,漢城府判尹趙心泰,刑曹判書趙尙鎭,行護軍李漢豐·徐龍輔,行左承旨李書九,行右承旨李益運,應敎李翊模,正言鄭彦仁,以次進伏訖。秉模曰,近日雪寒甚緊,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,元子宮氣候,何如?上曰,好在矣。上曰,海伯災結之請,廟堂亦旣加劃,而災邑民情,果如其疏語,則此外,似更有斟量之道,大臣之意,果以爲如何?秉模曰,臣之愚見,已陳於昨日草記,竝與今番加劃而計之,則尤甚九邑,雖拔例優劃,餘結似亦爲五六百結,以此分排於延白等畓多邑,其餘,峽邑畓結至些,略略均俵,決無不足之慮矣。上曰,卿言雖如此,若有舊頉之隱匿不報,以添今年之未收處。而或致白徵,在所當念,昨日草記外,略有闊狹,何所不可,況尤甚九邑,卽亦畓多處,須以寧失之義,卿其量宜加劃,可也。秉模曰,舊頉名色,近來諸道,或不無登諸狀本,而揆以法意,誠極可駭,方欲一番稟定,申飭諸道,而從前海西,亦有舊頉擧論之時,臣意則竝與似此名色,略綽斟量於已劃之結矣。聖敎及此,謹體德意,已劃給二千四十餘結外,更劃五百結,則恰爲二千五百餘結,如是區劃之後,若或以災不優劃,惠未均被等語,有所及聞於朝廷,則是不但大違藩臣之體,實非所以仰承格外之特恩,道臣亦豈不知,此事體,而第爲措辭嚴飭,何如?上曰,依爲之。出擧條上曰,海西俵災,恰爲二千結,當初區劃,不爲少矣。道臣之今又疏請,太欠料量,然而近年以來,朝家每恐有一民之白徵,不拘過濫,有請輒許故,自道臣·守令,至于小民,視爲常例,期於準數,今若於所請之數,減却二千結,則非但有民情抑菀之慮,又安知不更爲煩請也。與其屑屑而徒損事面,曷若特爲優劃,以施益下之政耶?秉模曰,以聖上恤民之念,寒朝臨殿,縷縷敷敎,臣不得不以五百結添劃之意,仰承德音,而臣之愚見,自初有所酌量,大抵海西畓摠絶少,近峽之邑,或有不滿十結者,若於已劃之二千餘結中,以其三分之二,分俵於尤甚九邑,其外則皆是田多之地,而亦且免歉,以其餘數六百結,分數排比,則雖有如干舊頉,必無不足之理,臣所謂可以遙度者此也。在前則各道年分事目下去,無論足與不足,不敢更言,一道所劃多者,不過四五百結矣。挽近以來,厥數倍蓰,少不下千計,或至五六千結,逐歲增加,引而爲摠,或不得準請,則以啓以疏,不顧事面之如何,不得則不止,年前海西四千結劃給之後,道臣每稱此例,逐年煩籲,必準乃已。非但有損於國體,經用之漸縮,職由於此,雖在閭巷有田土者,歲入漸減,到處廢庄,則無以支堪。況於國家溝洫之政,豈容一任其耗縮乎?上曰,卿言誠然,然而年復年,準施之餘,猝然以剋減爲事,則小民無或失望乎?譬如琴絃之更張,太急則絶,凡事有漸,何以猝乍間復舊例耶?仍敎民始曰,海西災結事,惠堂所見,亦何如?民始曰,臣屢經道伯,熟知俵災之弊端矣。大凡全災見削,則窮民有白徵之冤,分數給災,則奸吏售偸竊之習,爲道伯者,苟能於執災之時,嚴飭守宰,只報全災,則當俵之災,必不至夥多,而一自分數給災之後,升合之蠲,民不受益,把束之積,吏緣爲奸,實惠不能下究,稅入從而漸縮,誠非細故也。今此海西災結之至於四千之多,亦必分數災之故也。然而到今猝難剋減,誠如聖敎,略綽加劃,果爲的當矣。上曰,舊頉名色,古所未有,而年前畿營,以舊,初不登諸文字,今則諸道以舊頉二字,無難登聞,俄於下敎,亦有云云,而此則尤豈成說乎?若果永災,則頉之,可也。不可永頉,則査陳,可也。幾十年不頉不起,一樣懸錄,至煩上聞,事體之壞損,法紀之隳乖,孰甚於此,此後廟堂,各別嚴飭,可也。鄒書不云乎?仁政必自經界始,經界不正,民國受弊,結摠旣減,經用隨縮,畢竟害歸於民,固所必至,蘇轍論財賦之言,政是格言,予以此,夙宵念念,未嘗暫弛矣。向者嶺伯狀啓,以爲若行査陳之政,則流來災頉九萬結,可以充數云,言之太容易,豈其然乎?秉模曰,若改量案,則似可然矣。民始曰,二十年一改量,自是古規,而改量之不行,殆近百年,此則猝難行之,而若能善爲査陳,則可責實效矣。秉模曰,此開城留守黃昇源狀啓也。以爲戶曹會付穀,罄盡以後,請得戶曹穀於附近畿邑,或海西近邑,會錄支用,便成已例,而乙卯年間,請得一千石,其間例下外,別下條甚多,齊·厚兩陵修改時物力,其他種種不時之需,一千石米,已爲盡下,見今加下,至於七十餘石,及今優數區劃,然後可以需用,大興山城北倉餉穀,卽糶糴於金川民者,而大·小南面,旣移屬本府,則糶糴於金川倉,有違格例,民情皆願輸納於本府糶糴之倉,而中軍內倉,均是城餉,同在一城,兩面民所受北倉小米二百石,移捧於內倉,事甚便順,竝請令廟堂,稟旨分付矣。年前千石劃給,爲其取耗支用,而不出數年,竝與元穀而盡下,此不但爲難繼之道,續續狀聞,亦甚煩猥,姑觀畿內附近邑,舊還收捧,從後更商稟處,至於大·小南面所受餉穀之移納於內倉事,北倉·內倉,均是山城,而兩面旣屬本府,則移納內倉,實爲便順,依所請施行,何如?上曰,依爲之。出擧條上曰,近來會付穀,在在耗縮,雖以松留狀啓觀之,年前千石劃下者,竝耗用盡,至於加下云,此何故也?民始曰,會付穀,用處浩多,而八道一年恤典所用,皆以會付上下,此所以耗縮者也,近來外邑,無會付穀,則每以常賑穀換作引用,竝與常賑穀而不贍,故奉朝賀臣李命植,爲惠堂時,以常賑穀,無得取用之意,嚴飭各道矣。上曰,恤典何如是過多也?民始曰,渰囕燒恤典,自前有之,而至於漂頹恤典,除非大水,如今年海西,則初不擧論矣。近年以來,雖一二戶,隨卽先上下後狀聞,已成近例,厥數較前,不啻幾倍矣。上曰,月終渰囕狀啓,十戶以上,則自政院,付籤入啓,而持公事入侍,蓋爲恤典判下而設矣。夫恤典之爲先分給,追後狀聞之規,亦非古也。時戶判,前爲戶判時,以爲若待回下後上下,則往來之際,動費時月,旣失趁時救恤之道,又有從中消瀜之弊,仍請先給後啓,遂成定式矣。仍敎書九曰,凡係恤典,創始年條,擧行節目,溯考久遠謄錄,一一謄出錄入,可也。書九曰,各道分留案,今已修正故,方持入矣。上曰,入之。秉模曰,向奉筵敎,義州府昨年被災處,民皆復業,土亦盡墾與否,關問該道矣。卽見平安監司朴宗甲所報,則以爲該府尹沈晉賢,方在戴罪行公中,雖不敢自謂以已安已墾,連加探察,則本府頹壓民戶,昨冬皆已改搆入處,而被災田土,如干浦落外,依舊耕食。且値稍豐,擧各安堵,爲辭故,敢此仰達矣,上曰,然則分揀,聞已滿瓜云,仍爲差代,可也。出擧條秉模曰,文官十窠事,曾經吏判一提學外,姑未問議矣。上曰,卿意以爲如何?秉模曰,以此事,銓官旣施處分,今當依初定式擧行,而訓鍊院三窠,旣已加設爲文窠,則不必於蔭窠,又滿十窠,以陵令七窠,指窠永定,似好矣。上曰,年前定式之初,文官皆爲陵令,而渠輩多有犯科,至有竄配者,使之擇差,則不得不又屬之蔭官,蔭官非有勝於文官,而蓋文官,只取落仕最久者,故不問其人之賢否,挨次擬差,畢竟爲弊,亦不可專責銓官矣。今欲指窠,則將以何窠爲定耶?秉模曰,齊陵·厚陵·敬陵·章陵令等窠,似好矣。上曰,何必以稍遠陵寢,爲定乎?東·西五陵,頻頻奉審,若於此差送,則庶或有一分警惕之道矣。曾經吏判之人,各陳所見,可也。民始曰,今若以陵令窠差送,而若無外任遷轉之事,則滿三十朔作散而已,其爲積滯一也。文官守令十窠,蓋爲此輩設,而今則侍從皆爲之,若於十窠守令中,限五窠,以此輩差送,則可無如前之弊矣。上曰,近來侍從之積滯,猶有甚於未通淸之人,出入法從數十年,或有未得一麾者,此豈成說乎?名以文官,何官不做?而如是積滯,甚可悶也。秉鼎曰,年來未通淸文官之積滯,不如年前最久者,未滿二十年槐院分館之人,不願復職,只有遐方明經國子分館而已。成均館·四學·太常·禮曹等窠,不爲不多,臣意則更爲定窠,別無緊關矣。上曰,近閱官案,六品以上,太半是雜技,銓曹無以差祭,今又除出十窠,則差祭時,尤難分排。且都政,必多出六窠苟艱之時,此亦難彼亦難矣。第更與曾經銓堂諸人爛商,從後稟處,可也。又敎曰,泮儒中老儒沈屈,亦爲矜悶,日前進士李翼之除初仕,亦出振滯之意也。自是實才,而老而落拓故,有此特除,而年限已過,無以作宰,是可欠也。仍敎書九曰,此人爲朗原君之後孫乎?書九曰,然矣。上曰,然則與卿幾寸乎?書九曰,臣爲九寸親矣。上敎龍輔曰,昨日沁留所奏,纓子改造事,果已始役否。龍輔曰,已爲解絲,而姑未造成矣。上曰,蠧損,必由於金紙有糊之致,今番則勿用金紙,好矣。造成後,丁遇泰同爲陪進,奉審舊件,如可用則新件奉安而還,好矣。仍命龍輔,先退監造,龍輔承命退出。上敎書九曰,昨日沁留入侍,有所懷云,故使之後日,更爲召見時,詳達矣。有何酬酢否。書九曰,聞以本府舊還當捧四千石,欲爲仰請停退矣。上曰,數爻旣多,宜其難矣。當有區處之道矣。秉模曰,前承文提調李晩秀,今已收敍,還爲差下,使之仍察公事,何如?上曰,依爲之。出擧條民始曰,今番表咨文事,萬萬悚惶,査問其紙品薄劣之由,則蓋緣不善擧行之致,而亦因紙地倍入,貿楮路狹而然,此則不可不變通,兩南楮種最優,此後許令貿來於兩南,以爲進排之地,何如?上曰,依爲之。與槐院提擧相議,期於一新釐弊,可也。出擧條上曰,咨文紙品之漸劣,必由於承文院屬之作奸,豈無嚴飭之道耶?且咨文第一行,所當敬愼,而自此先書,便歸於木紙,事體之屑越,莫此爲甚。此後則必於年月畢書後,始書御諱之意,知悉,可也。敎勉兢曰,臺諫請牌啓辭,有疏批未下懸頉,乃正言蔡趾永也。意謂遞去已久,何至今尙帶職耶?勉兢曰,以疏批未下,不得出牌而然矣。上敎秉模曰,蔡趾永疏,不爲頒布,卿未得聞知矣。其疏,以山林銓任,請亟收成命云。山林之招延,將以責任世道也。冢宰之承膺,可勉不可沮也。而反以還收爲言者,誠極可駭矣。雖歸生疎之科,而名以臺諫,豈有如此之疏乎?此雖屬於妄發,而在山林則當不安於心矣。秉模曰,臣未見原疏,故其語意,未能詳知,而今承下敎,不勝驚駭矣。上命出示原疏。仍敎曰,此不必頒布,還入,可也。秉模曰,臣卽見正言蔡趾永上疏,則其意,蓋出於不縻官職,益加敦勉之意,而冢宰承膺,擧朝顒企,則亟收成命之請,不可但以妄發論,姑先施以罷職之典,何如?上曰,依爲之。臺臣之意,必在於爲其敦召,有此反汗之請,而以山林逡巡趑趄之心,聞此之後,添一難進之株守,與其虛縻而近於文具,曷若卽許遞任,以兼職敦召爲可,卿意,何如?秉模曰,聖敎至當,姑爲勉副,以兼職敦勉,期於從近造朝,好矣。上曰,其在禮遇之義,不可不體諒,吏曹判書宋煥箕許遞,可也。出擧條上曰,臺臣亦當有出場矣。仍命書蔡趾永疏批曰,省疏具悉。生疎自生疎,格例自格例,已施譴罷之典矣。上曰,向因崔履亨之疏,知有朴載德之事矣。臺諫雖云風聞,而以如此非理之事,騷擾閭巷,聞極驚駭矣。此事孰有聞知者乎?秉鼎曰,臣曾待罪都憲時,詳聞此事矣。廛人兄弟,有饒居者,構成罪名,言之醜也。臣不敢詳達,而皁隷十餘人,乘夜攔入,景色慘沮,畢竟所失所費,近二千金云,故臣果若干推給,而有口皆傳,貽羞實多矣。上曰,誠一變怪矣。秉模曰,臺諫此事,前所未有,不可不請勘矣。上曰,玉堂臺諫,今皆登筵,付之耳目,可也。又敎曰,司僕寺事務,近果如何?秉模曰,牧場植木之役,果皆如意,而待明春着根,考其勤慢,始可施賞,朴排一款,屢飭於韓大裕,責其成效矣。上曰,韓大裕之久任,在渠不遷轉,在官太覺支離,物久則神之神字,以新字看如何耶?秉模曰,若求閑於該寺事者,無出其右,姑又仍存,好矣。時秀曰,注文僉使印信,行用爲八十餘年,而今始知其印文,卽鐵串別將之印云矣。未知當初緣何致此,而旣知之後,不可不從速改給,故敢此仰達矣。上曰,此必與鐵串印信,互換而然,更爲詳査改造與換用與否,從後稟處,可也。彦仁進前。上曰,只擧末端,可也。彦仁曰,請金甲島爲奴罪人克觀,更令王府,嚴鞫得情,快正王法。措辭見上上曰,不允。出擧條彦仁曰,請逆賊尙魯,亟施孥戮之典。措辭見上上曰,不允。出擧條彦仁曰,請亟寢秋曹罪人柳師文放釋之命,仍令王府,設鞫嚴問,快正典刑。措辭見上上曰,亟停勿煩。出擧條彦仁曰,春下綸音,勸民孝悌稼穡,八域臣民,莫不欽仰聖德,自相勸勉,爲守宰者,奉承聖敎,曉諭坊谷,揭板官舍當然,而湖南則出還穀,使民作綸音閣,分排捧還,多至三四十石,民戶幾至逃避之境云。請令道臣査實,該守令,施以罷職之典。上曰,所奏似無是理,爾必有聞處,令廟堂嚴飭道臣,使卽據實狀聞,可也。出擧條勉兢曰,正言鄭彦仁進啓之際,更端不爲起伏,結語亦違格式,事甚未安,推考,何如?上曰,依爲之。出擧條彦仁曰,臣學識魯莽,言語巽軟,本不合於淸朝耳目之任,而賓對有命,竭蹶趨承,而進啓之際,不善起伏,至於承宣請推之擧,以此情踪,臣何敢一刻晏然於臺次乎?請命遞斥臣職。上曰,勿辭,亦勿退待。出擧條秉模曰,入侍臺臣奏對之際,多有做錯,雖緣生疎,不可無警,罷職,何如?上曰,依爲之。出擧條翊模曰,前持平朴載德,信聽奸吏之言,非理出禁,威脅平民,捧賂狼藉,醜說喧騰,雖以前都憲所奏觀之,尤萬萬駭愕,臺閣之貽羞朝廷之不尊,誠非細故,臣謂爲先永刊臺望,仍施竄配之典,宜矣。上曰,依啓。出擧條翊模曰,持平蔡趾永之向來一疏,臣雖未見其全本,今聞大臣所奏,其疏語之太沒倫脊,極涉駭妄,從可知矣。不可以罷職而止,臣謂施以譴削之典,宜矣。上曰,其心則豈有他哉?不允。出擧條翊模曰,臺閣通望,何等愼重,而近來全不擇擬,未免淆雜,至於朴載德·蔡趾永之事,而貽羞極矣。臣謂當該銓官,竝施譴責之典,宜矣。上曰,罷職,可也。出擧條翊模曰,正言鄭彦仁奏對之說,未免爽誤,擬律之際,不成體段,隳壞臺風,無復餘地,大臣罷職之請,猶屬太輕,臣謂亟施削職之典,宜矣。上曰,過矣,不允。出擧條命備堂先退,秉模等退出,命書傳敎曰,同副承旨入侍。又命書榻敎曰,右副承旨入侍。賤臣承命出傳,與同副承旨金啓洛,右副承旨李泰永,偕入進伏。上敎泰永曰,爲校準之役,今將許遞,冊子持去私次,詳準以納後,仍爲儀軌之役,可也。仍命書榻敎曰,都承旨,左承旨,右副承旨許遞,前望單子入之,待下批牌招。敎啓洛曰,戶判今日次對,何不入來乎?啓洛曰,有眼疾而不能入參矣。上曰,都承旨何爲懸病耶?勉兢曰,重臣喪耦故,以服制而不得行公矣。上曰,洪樂浚遭故耶?今爲幾日也。勉兢曰,已過三四日矣。上曰,逐日講製之文臣遭故,而尙未聞知,正所謂昔者所進,今日不知其亡也。近日內閣擧行,極爲駭,然矣。勉兢曰,自上優待抄啓文臣,臣之抄啓時,雖手下服制,當日伏蒙隱恤之典矣。上曰,承旨出去,言于內閣,可也。命退,承史以次退出。
丁巳十月二十九日申時,上御誠正閣。左副承旨入侍,禮房承旨與守臣,尙衣提調,同爲入侍時,行左承旨洪仁浩,左副承旨李勉兢,假注書吳泰曾,記事官金珍恪,記注官金良倜,江華留守申光履,尙衣提調徐龍輔,以次進伏訖。上曰,新造纓子,由正路奉入,尙衣提調奉置御案,可也。上曰,沁留陪往,而今已迫暮,權奉于畿營,而長寧殿守僕,亦給香陪馬,香祝則香室官員一人陪往,親傳于畿營龍仁縣令丁遇泰,適以差使員上來,仍定別看役偕,進,可也。光履曰,本府則龍亭儀仗,使之出待,而自京陪往,則何以爲之乎?上曰,從便陪往,可也。光履曰,本府還餉各穀,殆近四萬石,而今年雖曰免歉,又徵舊還,則民勢誠難備納,必有減約之道,然後庶免騷擾之弊,且以三留營餉米,數亦不少,營餉與他自別,雖不敢以停退爲請,以錢代捧,待年豐還作本色,亦有甲寅已例,今亦依此爲之,似好矣。上曰,係是惠民之事,有何持難乎?仍命書傳敎曰,今年畿農之所出,不若所料,不待老農之說,而可推而知,保障雖重,莫先於人和,應納還餉各穀,爲近四萬石,添之以舊還四千餘石,民勢之難辦,固已念之,朝者賓筵,亦有酬酢於大臣者,聞於守臣,果然矣。今年沁都甲寅條舊還,特許勿捧事,守臣旣承筵敎,而亦令廟堂行會,又聞守臣言,三留營餉米之在本府者,數亦夥然,而云有甲寅已例,苟利於民,豈無闊狹之道乎?問于廟堂,當以近於錢還防啓,而此則有不然者,代捧載在法典,代穀與代錢,無異於五十步百步,旣聞之矣。何可膠守,且與本府正餉有間,許令從便代捧,卽爲還作本色,而守臣則只言府民之情,而如通津等諸邑之鄕軍所在處,受食者,能無向隅之歎乎?該營間亦從便云,而如金浦,卽秋幸駕過之地,尤不可泛視,此等邑,留營餉穀,依沁都例,代捧事,分付。命退,諸臣以次退出。
上在昌德宮。停常參·經筵。
藥房提調趙宗鉉,行左承旨洪仁浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
洪仁浩啓曰,明日常參·經筵取稟。傳曰,停。
金啓洛啓曰,大司憲李城輔,執義申禹相,掌令吳翰源在外,掌令一員,持平二員未差,監察茶時之意,敢啓。傳曰,知道。
傳于洪仁浩曰,禮房承旨,馳詣宗廟·景慕宮,奉審摘奸以來。
傳于洪仁浩曰,諸承旨持公事入侍。
傳于洪仁浩曰,禮房承旨入侍。
洪仁浩啓曰,行右承旨李益運,今日不爲仕進,卽爲牌招,何如?傳曰,宜欲一伸廉隅,在外承旨,許遞。前望單子入之,待下批牌招察任。
洪仁浩啓曰,吏曹郞廳來言,本曹判書有闕,政事,取稟。傳曰,亞銓,以冬至祭享差祭事入來,仍爲開政,而判堂未差之代,前望中,除外任·老病外,以在京無故人書入,待下批,牌招察任。
金啓洛啓曰,合辭許久闕啓,事甚未安。今日政,新除授兩司諸臺,竝待下批牌招,何如?傳曰,允。
吏曹判書前望單子入之,沈煥之落點。
傳于洪仁浩曰,吏曹參議前望單子入之。
吏曹參議前望單子入之,李勉兢落點。
洪仁浩,以吏曹言啓曰,今此宗廟各陵宮,冬至祭祭官,當爲磨鍊,而老病公故外,實無推移分排之路,依近例,刑官及司饔院官員,通融塡差之意,敢啓。傳曰,知道。獻官中,罷散人敍用,可也。
有政。吏批,判書沈煥之,牌不進,參判李敬一進,參議李勉兢病,行右承旨洪仁浩進。啓曰,判書沈煥之牌招不進,參議李勉兢病不來,小臣獨政未安,何以爲之?敢稟。傳曰,仍爲之,以徐龍輔·李晩秀·韓晩裕·李肇源爲承旨,閔台爀爲大司諫,宋翼孝爲司諫,李泰賢爲掌令,洪秉臣·沈達漢爲持平,金銑爲獻納,李垿·李東萬爲正言,李義弼爲大司成,閔鍾顯爲判義禁,李祖源爲軍器提調,宋知濂爲吏曹正郞,朴性圭爲新溪縣令,訓鍊都監提調李祖源,禁衛提調李祖源,御營提調李祖源,已上竝單付,李致中爲右參贊。
兵批,判書李祖源,參判柳誼病,參議尹致性入直進,參知申鳳朝病,同副承旨金啓洛進,大護軍宋煥箕,護軍徐邁修,洪明浩·洪義榮·李身晦·尹在明·李集斗,副護軍尹光普·李魯述·魚用謙·李海愚·蔡弘遠,副司直崔履亨,已上竝單付。
備邊司薦望,以李基讓爲義州府尹。
以都摠府守宮望筒,傳于金啓洛曰,懸頉摠管許遞,令該曹口傳差出。
兵曹口傳政事,以李敬一·尹在明爲都摠管,李潤慶爲副摠管。
以金健柱囚單子,傳于金啓洛曰,日寒如此,今日內,捧供,待判下照律,而此時守令,不可一刻曠官,差代則一也。今日政,爲先作闕差代,待下批,仍令當日辭朝。
禁府啓目,新溪前縣令金健柱原情云云,問目內辭緣,泛稱遲晩,所當請刑是白乎矣,旣有待判下照律之命,待判下擧行,何如?判付啓,除刑推照律以聞爲良如敎。
金啓洛啓曰,時囚罪人金健柱,今日內照律事,命下矣。新除授判義禁閔鍾顯,卽爲牌招,何如?傳曰,允。
金啓洛啓曰,判義禁閔鍾顯,牌不進推考傳旨,今方捧入,而時囚罪人金健柱,今日內,照律事命下之後,如是違牌,不卽承膺,事甚未安,更爲牌招,何如?傳曰,允。
洪仁浩,以禮曹言啓曰,卽接溫陵令所報,則今此冬至祭享,兩官當爲備員,而參奉鄭煒時在慶尙道星州地,尙未上來云。莫重祭享,兩官不可不備,在外參奉改差,其代卽令該曹口傳差出,以爲備員將事之地,何如?傳曰,豈可不卽供職乎?拿處,執事官,以他陵官中爲之,可也。
金啓洛,以壯勇營言啓曰,來十一月當,本營右司屬,京畿五番後哨,坡州軍兵,逢點實數一百三十六名,今已點閱整齊,仍爲立番本營,舊軍放送之意,敢啓。傳曰,知道。
金啓洛,以義禁府言啓曰,前持平朴載德,永刊臺望,仍施竄配之典事,承傳,啓下矣。朴載德咸鏡道慶源府竄配,而以承傳內辭意,具罪目,依例發遣府羅將,押送配所,何如?傳曰,允。
丁巳十月三十日辰時,上御誠正閣。藥房入診,諸承旨持公事入侍時,藥房提調趙宗鉉,左副承旨李勉兢,同副承旨金啓洛,假注書吳泰曾·呂東植,記注官金良倜,記事官承膺祚,檢校待敎沈象奎,醫官金孝儉·白成一·李周憲·李惟鑑·吳仁豐·丁希泰,以次進伏訖。宗鉉曰,日候頗寒,聖體,若何?上曰,一樣矣。宗鉉曰,寢睡·水刺之節,何如?上曰一樣矣。宗鉉曰,王大妃殿氣候,何如?上曰,一樣矣。宗鉉曰,惠慶宮氣候,何如?上曰,一樣矣。宗鉉曰,醫官待令,入診,何如?上曰,置之。上曰,嶺南人蔘,今果齊到乎?孝儉曰,已捧爲一斤四兩,而十二兩,則未及上來矣。上曰,蔘品,亦何如?孝儉曰,品則好矣,而比昨年無減矣。上曰,奉審承旨入侍,泰曾承命出傳,行左承旨洪仁浩進伏。上曰,奉審竝無頉乎?仁浩曰,無頉矣。上命書傳敎曰,吏曹參判,持祭報府入侍,泰曾承命出傳,與吏曹參判李敬一,偕入進伏。上曰,近來知申,比先朝晩年,頗簡其選,而年前,以御極後知申,較諸先朝幾年之爲幾人,反有多焉。而至於下批之時,則每患乏人,承旨筵退後,取考丙申以後至今年之知申幾人,及先朝甲辰以後,至乙丑之知申幾人,竝爲錄入,可也。上曰,祭報府入之,敬一跪進。上命書傳敎曰,園享差祭事,曾有定式,而銓曹尙不知委,此後獻官則除非求差外,留守爲之,大祝,亦以判官爲之,判官上來時,府內文臣或蔭官,曾經稍高官職人,自本府塡差,受香與餕餘封進,出入番園官中,下去上來事,分付銓曹及本府留守。又命書傳敎曰,園享祭物,每欲下敎,而姑遲遲,典祀官,旣依齊·厚陵差祭例,以本府判官爲之事,今日有定式,則享需,自當亦依兩陵寢例進排,自本府爲之,此意,令太常知悉。論理草記事言于該寺。又命書傳敎曰,大司成近爲副提學之階梯,則曾經副提學者,直擬大司成,當如亞銓之未經經筵者,直擬經筵之例,而泮長擬望,乏人莫甚,應擬者不擬,以致點下之苟且,自今政直擬事,分付銓曹。敬一曰,曾經副學人,直擬泮長事,旣承下敎,而副學前望中,或有時在銓望者矣。三銓·泮長,不得互擬,旣有年前定式,亞銓宜無異同,若以曾經副學,通融擬入,則有違定式,何以爲之乎?上曰,時在銓望者,泮長自可勿擬矣。出擧條上曰,受由大司成許遞,今日政差出,待下批,牌招察任。出榻敎仍敎曰,泮長待點下,卽設陞補之意,自政院申飭,可也。上命書傳敎曰,朴載德之見欺,浮於蔡趾永之生疎,載德擬望銓堂勿論,則擬趾永者,獨爲勘罪,似斑駁,其傳旨,亦爲安徐。上敎象奎曰,昨日洪樂浚事,不卽入稟,內閣事,誠駭然矣。此後則別爲定式,毋得過當日事,書載擧行條件,可也。上命書傳敎曰,諸臺違牌,在於前數日,而踏下,在於昨日,以致持平鄭魯榮之混入坐罷中,傳旨抹去。又命書傳敎曰,初二日詣景慕宮展拜,行冬亨大祭,省牲省器,該房知悉。上曰,初二日景慕宮冬享大祭,省牲省器擧動時,路由館峴。出榻敎啓洛讀奏京畿監司李在學啓本,時囚罪人等,同推開錄事,全羅監司李得臣啓本,充軍罪人崔仁幹,康津縣到配事,書判付訖。命退,諸臣以次退出。
丁巳十月三十日辰時,上御重熙堂。禮房承旨入侍時,行左承旨洪仁浩,假注書呂東植,記注官金良倜,記事官承膺祚,以次進伏訖。上命書傳敎曰,軍士房承旨入侍。賤臣承命出傳,左副承旨李勉兢進伏。上敎勉兢曰,祭官中,多有年老之人,更爲塡差之意,出諭銓曹,而監印諸人及閣臣翰林·時帶館職人,竝爲差定之地,可也。勉兢先退。上命書榻敎曰,初二日景慕宮冬享大祭,省牲省器擧動時,訓局步軍十五哨,馬軍五哨爲先後廂,禁·御兩營留陣,禁軍五番隨駕,挾輦軍以一百名磨鍊,扈衛軍官,置之。上曰,藥房提調趙宗鉉,兼帶金吾之任,許遞。出榻敎命退,承史以次退出。
上在昌德宮。停常參·經筵。
洪仁浩啓曰,來初五日,朝參日次矣,敢稟。傳曰,停。
洪仁浩啓曰,明日景慕宮冬享大祭齋戒相値,視事頉稟之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,禮房承旨入侍。
傳于洪仁浩曰,發遣吏郞,諸執事淸齋與否,摘奸以來。
洪仁浩啓曰,新除授右副承旨李肇源,時在黃海道安岳地,斯速乘馹上來事,下諭,何如?傳曰,許遞。都承旨以祭物看品,連爲太常進去,與差祭左承旨·左副承旨許遞,前望單子入之,待下批牌招察任。
承旨前望單子入之,徐邁修·李集斗·金祖淳·成鼎鎭落點。
以左副承旨金祖淳,牌不進罷職傳旨,傳于洪仁浩曰,許遞,前望單子入之,待下批牌招察任。
承旨前望單子入之,李魯述落點。
李集斗啓曰,新除授左副承旨李魯述,時在京畿驪州地,斯速乘馹上來事,下諭,何如?傳曰,許遞。前望單子入之,待下批牌招察任。
承旨前望單子入之,李勉兢落點。
傳于李勉兢曰,不爲仕進承旨許遞,前望單子入之,待下批牌招察任。
承旨前望單子入之,李海愚落點。
洪仁浩啓曰,明日大駕詣景慕宮,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
洪仁浩啓曰,行大司成李義弼,牌不進推考傳旨今方捧入,而陞補設行命下之後,如是違牌,不卽擧行,事甚未安,更卽牌招,何如?傳曰,允。違牌勿爲呼望。
李海愚啓曰,判義禁閔鍾顯,再牌不進推考傳旨今方捧入,而時囚照律事命下之後,連事違召,不卽承膺,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于李海愚曰,時囚捧供照律,令次堂擧行。
李海愚啓曰,卽者義禁府都事來言,時囚捧供照律,令次堂擧行事命下,而知義禁沈煥之未肅拜,同義禁柳誼兵曹入直,只有知義禁李聖圭一人,無以備員擧行云,知義禁沈煥之,卽爲牌招,何如?傳曰,知義禁沈煥之,同義禁柳誼許遞,與判義禁之代,令該曹口傳差出,待下批牌招開坐。
傳于李海愚曰,右副承旨入侍。
李集斗啓曰,明日傳香禮房承旨當爲齋宿,而右承旨洪仁浩,纔已陳疏出去,都承旨徐邁修,所當牌招,而拘於廳規,不得請牌,何以爲之?敢稟。傳曰,右承旨批下,牌招察任。
吳泰曾改差,代以尹命烈爲假注書。
徐邁修,以吏曹言啓曰,卽接通禮院牒報,則今此景慕宮擧動時,左右通禮,不可不備員,而右通禮李益洙,身病猝重,不得進參,依例變通,以爲擧行之地云,右通禮李益洙,今姑改差,其代口傳備擬以入之意,敢啓。傳曰,知道。
吏曹口傳政事,以鄭弼祚爲右通禮,權裕爲知義禁,李益運爲同義禁。
徐邁修,以吏曹言啓曰,今此冬至祭獻官執事中,時無職名人員,令該曹口傳付軍職,何如?傳曰,允。
兵曹口傳政事,行護軍韓晩裕,行副護軍金祖淳·金啓洛,以上竝單付。
傳于李勉兢曰,摠管差祭人許遞,與未差之代,令該曹口傳差出,待下批牌招。
兵曹口傳政事,以林道浩·尹弼秉爲副摠管,行護軍徐龍輔·李晩秀,行副護軍李魯述,以上竝單付。
傳于徐邁修曰,吏曹參議前望單子入之,待下批牌招察任。
吏曹參議前望單子入之,魚用謙落點。
以吏曹參議魚用謙,牌不進罷職傳旨,傳于李海愚曰,只推。
傳于徐邁修曰,吏判批下,待開門牌招。
傳于李海愚曰,臺臣李泰賢之疏,其可曰有朝體乎,侵斥大臣,莫曰不過數行,薦望一款,忽地如彼凌踏,與兵判之出仕事,混圇譏侮,雙貫說去,必欲使大臣,不能安於朝廷者,抑亦不思之甚矣,雖有泰賢百輩,何損於大臣,而朝體所在豈特曰駭然乎,近來似此疏章之互發迭出,甚非美消息,而況於大臣之事,旣爲復爲,有若窺覘然者,抑又何故,欲觀來頭,當有懲創之擧,泰賢爲先刊削,其疏還給。
李海愚啓曰,新溪縣令朴性圭,當日下送事,命下矣。憲府則旣已署經,諫院則司諫宋翼孝,正言李東萬,牌不進傳旨未下,獻納金銑在外,正言李垿差祭,大司諫閔台爀,卽爲牌招,何如?傳曰,一司除署經下送。
以大司諫閔台爀牌不進推考傳旨,傳于李海愚曰,更爲牌招。
李勉兢,以二所巡廳言啓曰,去夜二更一點量,犯夜人折衝朴昌福執捉,依例移送兵曹之意,敢啓。傳曰,知道。
李勉兢,以兵曹言啓曰,今十一月初六日,大駕詣毓祥宮展拜,仍行酌獻禮時,何營軍兵隨駕,何營軍兵留陣,禁軍及馬步軍幾番幾哨磨鍊,而餘軍留營,何以爲之乎?敢稟。傳曰,訓局步軍十五哨,馬軍四哨爲先後廂,禁軍三番隨駕,禁衛營留陣,其餘留營留陣置之,可也。
李勉兢,以壯勇營言啓曰,來戊午正月,當本營左司屬京畿三番中哨水原軍兵,來十二月三十日,京中逢點,依節目準二朔立番之意,外使處,預爲知委,何如?傳曰,允。
司諫宋翼孝,應敎李翊模,副應敎尹序東,持平沈達漢,校理朴吉源·李貞運,副校理鄭來百·朴崙壽,正言李東萬,修撰李羲甲·林漢浩,副修撰尹益烈·韓致應啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也,噫嘻,此賊之有萬戮難赦之罪者,殿下所嘗洞燭者也,無一分可恕之端者,殿下之亦嘗俯諭者也,國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也,當初殿下之不忍置法,姑從次律者不過曰恐傷先王之德也,欲體先王之心也,此則有大不然者,先大王之於渠,止慈至愛之德,如傷若保之恩,是固大聖人人倫之至耳,渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,照垂萬世者也,惟其梟獍之凶,鬼蜮之情,不及彰著於在宥之日,未克斷恩而正法也,今若以先王慈愛之恩,貸此賊罔赦之罪,則非所以明先王之德而體先王之心也,管叔致辟,何累於文王之聖德,而恩不掩義,所以爲周公之達孝也,以殿下之聖學高明,見理甚精,而何不劈破此義理之關,明正其亂逆之罪乎,夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相貫者,此而置之。則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然,迺於頃者,伏承傳敎下者,罪人之不在黜置之所,果是眞的矣,其爲驚心痛骨,當復如何,還發配所之啓,幸蒙允兪,出置城外之命,遽又繼下,使亘古所無之劇逆,自同無故,任便居住於城闉咫尺之地,此何刑政,此何擧措,神人之憤鬱,由是益激,宗社之憂虞,從此轉深,三尺至嚴,一刻難貸,請寢罪人鄭致達妻出置城外之命,依前還發配所,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,惟國脈之潛圖也,四字凶言,已是振古所無之大逆,而到今眞贜,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊其可曰國有三尺乎?且況逆復正法之後,以下五字刀削凶謀逆節,及今益彰,擧國臣民腐心之痛,切齒之讎,尤有倍於前日,請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素而指敎有自也,然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,下二十三字刀削姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈鬱,國論去而愈激,而向者院相之敎,大有不然者,雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎,請逆賊尙喆,追施孥戮之典。以下二行刀削答曰,不允。以下六字刀削。
司諫宋翼孝,持平沈達漢,正言李東萬啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲·桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣而遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也,今殿下,以自我防之自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不寒心,到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎,只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然,夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限以過,則尤不可晷刻容貸於覆載之間矣,夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣,噫彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辨者也,是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。噫,以國榮之亙萬古所無之窮凶劇逆,而得保首領,臥斃牗下,朝廷之刑政紊矣,神人之憤鬱深矣,古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳,廣儲嗣一事,㝡是宗社之計,臣民之望,而渠敢肆然以此事不可再擧之說,咆喝公座,略無顧忌,以下一行半刀削凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣,到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻,痛矣。明謙之凶謀逆節,實是亙萬古所無之賊也,身爲閫帥,以下五字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠以下七字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當,以謙以逆復之子,傳襲其父之凶圖,以下七字刀削鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕,噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,以下七字刀削與同以下二字刀削之說,旣已遲晩,以下二字刀削他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣,宇鎭之於善·謙兩賊,一而二,二而一也,今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣,奈之何纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。噫嘻,痛矣。亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣,此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也,卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也,噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何,到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎,請承款後物故罪人九宗,亟施孥籍之典。答曰,不允。
司諫宋翼孝,正言李東萬啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿情莫洩,請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣,假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬一有日後惡逆之如尙魯窮凶者,抵賴不服,頑忍徑斃,則孥戮之法,其將不施乎,罪在罔赦,事關後弊,請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狼之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣,星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之墮壞,已無可言,輿憤之轉激,去而益甚,請亟寢秋曹罪人柳師文放釋之命,仍令王府,設鞫嚴問,夬正典刑。新除授獻納金銑,時在江原道原州地,請斯速乘馹上來事,下諭。答曰,不允。柳師文事,亟停勿煩,下諭事,依啓。
持平沈達漢啓曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也,苟或有枉法殺人,則其罪罔赦,而今此昌原府二十五人殺死之事,何其酷也,何其冤也。噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此。噫,殺人者死,其律至嚴,一人猶然,況此近三十之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣,請寢李汝節定配之命,更令王府,嚴覈取服,施以當律。答曰,不允。
吏曹判書沈煥之疏曰,伏以臣,姿極庸陋,年又衰晩,何堪備數於九卿峻列,而邇來偏被洪造之恩,歷揚華顯,寔出於人望之外矣,況玆天官長席,國之重任,而在古名臣碩輔,亦皆逡巡不敢當者,則以臣無似,其可屢叨是任,恬若固有,不知所以自處乎?今我聖上,處君師之位,而攬政敎之綱,憫世道之泯泯將陷,則聖意在乎明天理而正人紀,躋昏衢於日月矣,視朝象之棼棼靡定,則聖意在乎護一陽而抑群陰,啓治運於風雷矣,于斯之時,受銓柄而奉明旨,激揚則嚴於淑慝,黜陟則明於賢愚,以至世道移而朝象變,當得何許人,可畀此任乎,夫經世之士,多出於讀書學道之家,而臣則俗臼中一賤夫耳,少而無所得於經傳,老而徒自飾於軒裳,乃者再叨是任,周歲行政,剡揚注措,一無所裨於聖朝之風敎,而語乎人才,則燕驥之骨莫收,考乎政例,則黔驢之技已殫矣,臣之本末,庶蒙聖鑑之所悉燭,而猶夫以山林碩儒所宜行道之任,回授於如臣庸碌已試僨誤之餘,臣實惶惑,莫省所圖也。且臣宿疾難醫,逐歲漸痼,氣血偏枯,而耳目失官,精神銷落,而心無所主,尋常行坐,有如煙霧中物耳,以此衰謬之狀,何敢復受重任,自致顚沛,上而歸累於聖政,下而貽羞於同列乎。嗚呼,臣受國厚恩,桑楡在前,夷險死生,寧復爲一身之私計,而只是力不從心,事不入量,召牌荐違,秪增震懍,玆敢不避斧鉞之誅,仰暴衷懇於天地父母之前。伏乞聖慈,憫臣實病,諒臣眞情,亟命鐫遞臣銓部新授之任,以重公器,以全私分焉,臣無任云云。答曰,省疏具悉。宿趼之任,卿其勿辭行公。
行右承旨洪仁浩疏曰,伏以臣,卽見掌令李泰賢到院疏本,以向日避嫌之不爲捧納,盛氣噴薄,遣辭深緊,臣不勝訝惑之至,臺臣之詣臺引避也,臣以該房,受來取見,則上款自引之外,尾附靈光郡守朴聖泰居官後罪狀,其所臚列,便一新啓,臺閣避嫌之復申前說夫誰曰不可而名曰避嫌,附以言事,有違格例,不當捧入,故臣果往復而還給,彼亦無辭而退歸矣,今於日久之後,忽復張皇爲說,而避嫌末端之辭,一竝刪拔,伊日避辭,若果如斯,臣何必援例而不捧也哉?啓與疏之前後存拔,誠莫曉其意,而初不自反,强加咎責,尤是意慮之外也,臣雖疲劣,固不欲與昧例之臺臣,呶呶交絜,而旣謂之阻搪,又稱以憂懼,則在臣私義,有不敢晏然於職次,玆敢短章自列,徑出禁扃。伏乞聖明,俯垂鑑諒,亟命鐫遞臣職,以安賤分,仍治擅離之罪,以肅朝綱,千萬幸甚,臣無任云云。答曰,省疏具悉。卿其勿辭行公。
行大司成李義弼疏曰,伏以臣,譾劣空疎,百無肖似,而偏蒙我聖上特達之知,冥摘而牖導之,坎窞而袵席之,曲費造化,歷試內外,而狷滯之性,去益靡化,孤畸之跡,觸處生疣,纔經臺端之僨事,又有居留之溺職,恩造如天,圖報無地,杜門訟愆,分甘永廢,千萬夢想之外,伏奉國子之命,惝怳隕越,感涕被面。噫,人臣之遭際休明,蒙被恩私者,從古何限,而豈有孤負如臣,而寵靈如臣者哉?凡係筋力之自效,義無夷險之可擇,而顧此新除敎胄之任,本自不輕,而況今定式之後,其選尤別,臣豈敢以年前蔑效之地,視爲宿趼,揚揚冒膺也哉?反覆揣量,承膺無路,召牌之下,屢犯違傲,臣罪至此,尤合萬殞,玆敢不避鈇鉞之誅,猥瀆崇嚴之聽。伏乞天地父母,亟遞臣職,以重公器,仍治臣罪,以安私分,千萬幸甚,臣無任云云。答曰,省疏具悉。卿其勿辭行公。
丁巳十一月初一日辰時。上御便殿。禮房承旨入侍時,行右承旨洪仁浩,假注書呂東植,記注官金良倜,記事官承膺祚,以次進伏訖。上命書傳敎曰,每歲此月初六日之拜宮,仰體孝思也,令年當亦如之,其日展拜,仍行酌獻禮于毓祥宮,以此,分付。命退,承史以次退出。
丁巳十一月初一日未時。上御便殿。右副承旨入侍時,右副承旨李海愚,假注書呂東植,記注官金良倜,記事官承膺祚,以次進伏訖。上曰,判義禁之陳疏,不啻駭然。則政院何爲捧入乎?當該承旨事,亦甚駭然矣。命退,承史以次退出。
上在昌德宮。停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。
省牲省器肄儀罷後,內閣·政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。還宮後,內閣·政院·玉堂·藥房口傳問安。答曰,知道。
洪仁浩啓曰,明日毓祥宮·延祜宮冬享祭齋戒相値,視事頉稟之意,敢啓。傳曰,知道。
李海愚啓曰,司僕內乘來言,捲簾毛帳,取稟。傳曰,爲之,捲三面。
李海愚啓曰,今日擧動時,別侍衛不可不備,而兵曹判書李祖源,謂有身病,不爲入來,卽爲牌招,何如?傳曰,允。
李海愚啓曰,同義禁權裕·李益運,牌不進推考傳旨今方捧入,而時囚捧供照律,令次堂擧行事命下之後,如是違牌,事甚未安,更卽牌招,何如?傳曰,竝許遞,政官牌招開政。
傳于李海愚曰,侍衛軍兵毛具。
李海愚啓曰,兵曹判書李祖源,牌不進推考傳旨今方捧入,而動駕時,別侍衛不可不備,更卽牌招,何如?傳曰,允。
以判義禁金華鎭牌不進推考傳旨,傳于李海愚曰,更思昨日下敎稍過矣,前判堂仍任牌招。
成鼎鎭啓曰,臣王大妃殿·惠慶宮問安進去,下直之意,敢啓。傳曰,知道。
傳于成鼎鎭曰,右副承旨入侍。
李海愚啓曰,兵曹判書李祖源,三牌不進推考傳旨今方捧入,而動駕時,別侍衛不可不備,如是違牌,不卽承膺,事體所在,極爲未安,所當更請牌招,而係是一日四牌,何以爲之?敢稟。傳曰,更爲牌招。
傳于徐邁修曰,差祭承旨許遞,前望單子入之,待下批牌招察任。
承旨前望單子入之,金達淳落點。
兵曹口傳政事,行護軍單李集斗。
徐邁修啓曰,新除授承旨金達淳,方在罷散中,何以爲之?敢稟。傳曰,敍用。
李海愚啓曰,時囚照律事,命下矣。今日政新除授金吾堂上,竝卽牌招,何如?傳曰,允。
洪仁浩啓曰,奉常提調徐龍輔,率久任郞廳來待矣。傳曰,入侍。
有政。吏批,判書沈煥之進,參判李敬一差祭,參議魚用謙牌不進,行都承旨徐邁修進。以金華鎭爲判義禁,李漢豐·沈基泰爲同義禁,鄭民始爲同成均,尹涵爲兵曹正郞,金鋼爲平市令,金載瓚爲知經筵,學生李宗漢贈吏曹參判,學生李光運贈吏曹參議,故縣監李復仁贈司僕寺正,已上義州府尹李基讓三代追贈。
兵批,判書李祖源病,參判柳誼病,參議尹致性病,參知申鳳朝入直進,左副承旨李勉兢進。行護軍李鼎揆·李益運·沈晉賢,行副護軍李肇源·南公轍竝單付。
以吏曹參議魚用謙牌不進罷職傳旨,傳于徐邁修曰,許遞,前望單子入之。
吏曹參議前望單子入之,李勉兢落點。
傳于洪仁浩曰,發遣吏郞,諸執事淸齋與否,摘奸以來。
傳于金達淳曰,戶房承旨入侍。
洪仁浩啓曰,來初六日毓祥宮酌獻禮祭文,當爲製進,藝文提學金載瓚,待明朝牌招,以爲製進之地,何如?傳曰,允。
以忠淸監司韓用和狀啓,安興鎭造船材木曳運軍價,收斂沿民委折,査實馳啓事,傳于李海愚曰,僉使所報,極爲無據,設有謬例,但當首實,而因傳敎關問之事,焉敢游辭粧撰,又從以飾辭乎,該僉使,令帥臣決棍取招狀聞事,令廟堂分付,道伯之不顧體例,不念紀綱,循例狀聞,不以何以救弊,何以生弊等語論理者,該然甚矣,當該道臣,越俸一等,狀啓還下送。
以忠淸監司韓用和狀啓,洪州牧上納砲保外各樣軍布,元無純木備納事,傳于李海愚曰,問于前牧使草記。
李海愚,以訓鍊都監言啓曰,本局新除把摠沈公燁,以前任定平府使時事,方在削職中,而矇未覺察,擬望受點,不審之失,臣方惶恐待罪,而把摠望,改修正以入之意,敢啓。傳曰,知道。勿待罪。
李海愚,以義禁府言啓曰,溫陵參奉鄭煒拿處事,傳旨啓下矣,鄭煒下去慶尙道星州地云,依例發遣府羅將,拿來,何如?傳曰,待待命拿囚,可也。
禁府啓目,開城經歷李鎭宅原情云云,問目辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,生疎所致,而體例至嚴,又況御史,自別於等閑別星,則所爲該然甚矣,爲先以公罪,區別功議,從重勘律放送後,草記爲良如敎。又照目,新溪前縣令金健柱矣本府覆啓內,新溪縣爲奴罪人冬金,旣是逆家之奴屬,則關係何如,而該縣令之擅自給暇,來接其妻家,仍以物故於畿邑者,已極驚駭,罪杖一百收贖,告身盡行追奪,私罪,奉敎依允爲旀。功減一等爲良如敎。
丁巳十一月初二日辰時,上詣景慕宮。展拜入侍時,行都承旨徐邁修,行左承旨李集斗,行右承旨洪仁浩,左副承旨李勉兢,右副承旨李海愚,同副承旨成鼎鎭,假注書呂東植·尹命烈,記注官金良倜,記事官承膺祚,一提學鄭民始,二提學沈煥之,原任直提學李晩秀,以次隨駕。上具翼善冠·衮龍袍,乘輿出永淸門,至明政門外,降輿乘輦,出弘化門由館峴,詣館前路,降輦步過仍乘輦。命書駕前下敎曰,兵曹判書李祖源,更爲牌招。勉兢曰,今日動駕時,兵曹判書李祖源,再違召命,以致別侍衛之不備,事甚未安,所當更請牌招,而係是一日三牌,何以爲之乎?上曰,更爲牌招,可也。至宮大門外降輦,乘輿入宮大門,詣齋殿具冕服,出就板位,行再拜禮,入廟內奉審,還詣齋殿,具遠遊冠絳紗袍,出齋殿門,詣省器位省器,詣省牲位省牲,仍詣肄儀位肄儀訖,還詣齋殿。上曰,承旨率典樂隨入,可也。仁浩進前,典樂金應三·金大健,伏於階下。上曰,肄儀時,鍾石磬之聲,太近煩數,有欠疎緩,緣何以然耶?應三曰,每於享時,欲趁行禮之節次而作樂,故行禮遲,則奏樂亦遲,行禮速,則卒章易闋矣。上曰,鄕黨篇不云乎,趨翼如也,獻官若果翼如,則行禮之速,自是禮節豈可曰樂聲長短,在於行禮之遲速乎,近來爾等,不勤肄習,常時則只爲無用之雜樂故如是,豈不可該乎,向以此意,諭於提擧,似已申飭矣。應三曰,提擧及郞廳,亦屢爲嚴飭矣。上曰,鍾石磬之諧聲,必有其道,典樂出去,更爲擊之,可也。大健出擊鍾石磬。上曰,大抵祭享之時,行禮若或遲緩,則敬謹之心,易於解弛,故作樂之節,亦隨而速,其所不調,亦以此也,然而亦豈無闊狹之道乎?應三曰,若欲緩之,則亦似有調和之道矣。上曰,此後則須從徐緩,而其中亦不無遲速之別,雖以情理言之,迎神固不可緩,送神亦不可速,而初獻及亞獻·終獻行禮時,亦有遲速之異,初獻則以九章奏之,而遲速則得中爲之,亞終獻則以九章,分半奏之爲好,而至若撤籩䇺,則其在廢撤不遲之義,有不可稽緩,遲速節次,以此爲定,可也。傳云聞其樂而知其德,此後祭樂,以是爲定制,則聽之者,其於行禮之節次,可推而知也,至於打鼓之聲,亦欠深遠之意,有似讌饗之樂,亦爲變通爲好,而爾等須各別肄習,勿復如前,可也。從當更考勤慢,若復不善,則焉逭重罪乎,乘輿出宮大門,詣乘輦所,降輿乘輦,詣館前路,降輦步過,仍乘輦入弘化門,勉兢啓請標信解嚴,至明政門外,降輦乘輿,入永淸門還內,諸臣以次退出。
丁巳十一月初二日未時。上御重熙堂。右副承旨入侍時,右副承旨李海愚,假注書尹命烈,記注官金良倜,記事官承膺祚,以次進伏訖。上曰,奉常提調率久任郞廳入侍。賤臣承命出傳,與奉常提調徐龍輔,奉常寺正金晦彬,偕入進伏。上曰,近來祭物進排,果爲蠲潔乎?晦彬曰,今日封進,亦爲精備矣。上曰,郞官久任乎?龍輔曰,雖非自辟,亦是久任矣。上曰,當有下詢事,日後與他久任李東埴,更爲待令,可也。仍命退,諸臣以次退出。
丁巳十一月初二日申時。上御重熙堂。戶房承旨入侍時,同副承旨金達淳,假注書尹命烈,記注官金良倜,記事官承膺祚,以次進伏訖。上曰,右相何爲落留,尙不出去云耶?達淳曰,聞大臣言,則昨日夕前,都正金鼎國,以其從弟信國所聞於姜彝天之凶言,來告大臣,故大臣將欲請對,方留闕中云矣。上曰,此必是可笑事,而大臣發說於前席,則事將張大,反有宣洩之慮,承旨出往,捧入其所錄之紙,而承旨旣已轉奏,則此與大臣之入侍陳達,別無異同,而自上當有商量之道,姑爲還第,以俟處分之意,傳于大臣,可也。上曰,今日承旨坐直誰耶?知入,可也。賤臣承命出傳回奏曰,左承旨洪仁浩,以禮房坐直矣,奉審進去,同副承旨金達淳,追省記坐直矣。上曰,右副承旨成鼎鎭,牌招入直。仍命退,承史以次退出。
上在昌德宮。停常參·經筵。
李海愚啓曰,明日常參·經筵,取稟。傳曰,停。
洪仁浩啓曰,明日冬至望闕禮,依例爲之之意,敢啓。傳曰,知道。
傳于洪仁浩曰,禮房承旨傳香後,奉審摘奸以來。
傳于徐邁修曰,都承旨入侍。
洪仁浩啓曰,藝文提學金載瓚,牌不進推考傳旨今方捧入,而酌獻禮祭文製進,一時爲急,如是違牌,不卽承膺,事甚未安,更卽牌招,何如?傳曰,允。
傳于李海愚曰,軍士房承旨入侍。
傳于成鼎鎭曰,右副承旨入侍。
洪仁浩啓曰,藝文提學金載瓚,再牌不進推考傳旨今方捧入,而酌獻禮祭文製進,一時爲急,如是違牌,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
洪仁浩啓曰,藝文提學金載瓚,三牌不進推考傳旨今方捧入,而酌獻禮祭文製進,一時爲急,連違召命,不卽承膺,萬萬未安,所當更請牌招,而係是一日四牌,何以爲之?敢稟。傳曰,許遞。前望單子入之。
徐邁修啓曰,明日展拜,承旨當爲備員,未差之代,政官牌招開政差出,待下批仍卽牌招,以爲備員之地,何如?傳曰,前望單子入之,待開門牌招察任。
承旨前望單子入之,李晩秀落點。
傳于洪仁浩曰,明日內閣冬至賀箋,左相進參然後進箋事,令內閣知悉。
兵曹判書前望單子入之,金尙集落點。
李海愚啓曰,兵曹判書金尙集,牌不進推考傳旨今方捧入,而命召傳授,一時爲急,如是違牌,事甚未安,更卽牌招,何如?傳曰,近頗衰老云,而昨過重臣門前點下者,意在於俾知記有之眷,今見違牌傳旨,果知其果難强,許遞,前望單子入之。
兵曹判書前望單子入之,李祖源落點。
傳于李海愚曰,非爲重臣也,非爲本事也,意在收攬威福,新除授兵曹判書李祖源,卽爲牌招,傳授命召,牌不進去來,若有捧入承旨,則當嚴處。
傳于李海愚曰,以兵判不爲入來事,更爲登徹,承宣之罪當何居,聞今日之敎,無論兵判與承宣,豈更有他辭乎,姑以申令之意,當該承宣,不爲置律矣,以此分付兵判處。
傳于李海愚曰,豈可更煩辭敎乎,承宣焉敢以上疏到院微稟乎,當置重辟,而今姑置之。蔽一言曰,兵判不出,近日所謂矯俗正習之規模,收綱攬紀之權度,爲悖常亂憲者,逞其利而濟其術,一任其不率敎,而莫可一變至道乎,使古之人當之,必當聞命竭蹶,其敢違召乎,又其敢尋章乎,又其敢至今逡巡,曰以席藁,有若循例處義然乎,兵判亦不欲勘罪,又或更稟,坐直承旨,爲先難免重罪矣。
傳于李海愚曰,明日出宮內門路,以萬安門爲之。
洪仁浩,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
李海愚,以兵曹言啓曰,去夜二更量,二所巡廳犯夜被捉折衝朴昌福,依更數,嚴棍二十度之意,敢啓。傳曰,知道。
李海愚,以備邊司言啓曰,忠淸監司韓用和狀啓,洪州牧上納砲保外各樣軍布,元無純木備納事判付,有問于前牧使草記之命矣,謹依判付,問于洪州前牧使柳誼,則以爲洪州,非宜綿之地,而訓局所納,獨爲純木,事係民隱,故參半以納之意,有所仰達,而京軍門云者,卽訓局之謂也,他衙門無純木以納之事云矣,訓局軍需,比他自別,本邑亦非不能種綿之地,謂不宜綿,而一開參半之路,他邑之似此者,孰許孰否乎?原擧條置之。訓局雖是京軍門之一,純木與錢木參半,條件逈異,而泛稱近來每以純木備納,有若曾不純木而近乃純木者,語涉不審,該前牧使推考,何如?傳曰,勿推,可也。
李海愚,以御營廳言啓曰,今十一月初四日景慕宮展拜時,依兵曹節目,集春營入直軍四十名,新營入直千摠金守基,領赴于訓鍊都監都領陣,該入直哨官成龍彦,率該哨標下軍七名仍直,東營入直軍三十名除出,入直把摠鄭宅昌率領,宮大門外把守,而竝待標信擧行,解嚴後,各還本處入直之意,敢啓。傳曰,知道。
李海愚,以義禁府言啓曰,時囚罪人李鎭宅原情公事判付內,生疎所致,而體例至嚴,又況御史,自別於等閒別星,則所爲駭然甚矣,爲先以公罪,區別功議,從重勘律放送後,草記事,命下矣。取考律文,則大明律制書有違條有曰,凡奉制書,有所施行而違者,杖一百矣,李鎭宅杖一百,以公罪收贖,而其六代祖夢星,宣武原從功〈臣〉云,功減一等,杖九十以公罪收贖,放送之意,敢啓。傳曰,知道。
記注官金良倜書啓,臣敬奉聖諭,馳往傳諭于南部會賢坊二間契議政府左議政蔡濟恭所住處,則以爲明日,一陽初生,此萬品昭蘇之機也,況國家景祿川至,震宮冊禮,億兆顒企,當此之際,臣雖微命如縷,彝性尙存,則豈不進身候班,少伸微誠,兼請賜對,仰稟慶禮之卜,而所患積塊,自再昨夜,大肆衝亘,乞死不死者,亦一怪事,自昨雖似微降,少觸寒氣,輒復發作如前,似此症形,起動無望,閣班之不進,是豈臣所樂爲哉?此際臺抨又發矣,原疏不得寓目,雖未知其遣辭如何,而以傳敎中縷縷辭旨見之,其凌踏無餘,可以知矣,臣老不死,今日朝廷,非彈臣,無以振發臺風,臣亦人耳,豈不苦且惱乎,雖然此則一付之勤攻好矣,於臣何關,第玆病狀,如右所陳,常禮亦將廢闕,此非人理也,衾裏悲泣,不能定情,此際入侍史官,奉傳聖諭,旨意懇惻,逈出常格,至以冬至候班,欲爲在家爲問,至於知予意者卿五字,臣是何人,敢當此敎,臣惶霣震剝,不知所爲,今夜調攝,如或可强,明曉謹當擔詣闕外朝房,瞻望五雲,以盡舞蹈之誠而已云矣,敢啓。答曰,知道。不爲多費辭敎者,政以不屑於本事也。且況向上者率敎反於是者,予莫之知,則亦豈特爲左相一人地而然哉?以大官居首相者,予心爲心,協贊模範,卽目下第一義,此意更爲傳諭。
事變假注書宋應圭書啓,臣敬奉聖諭,馳往傳諭于南部會賢坊二間契議政府左議政蔡濟恭所住處,則以爲臣俄上附奏,病思慌亂,告君之語,專欠倫次,伏地悸恐,無以自恕,卽者史官又臨,傳宣聖諭,臣方自居以人理全熄,而聖上之置之人數,欲令必參候班,到底聖恩,何其深且厚也。噫,臣於平日,事殿下如父,仰殿下如師,所恨者才具魯莽,無以協贊,而其中之欲以殿下之心爲心者,天地神明,實所鑑臨,況以目下第一義,諄諄勉飭者,亶不外此,臣於是,尤敢不顧諟明命,而但念病在心腹,長時發作,心知事殿下日短,伏地悲泣,不知所達云矣,敢啓。答曰,知道。都在史官口傳下敎之意,更爲傳諭。
判中樞府事金憙疏曰,伏以臣,卽伏見十八日邸報所出備邊司草記,則臣之名,亦入於己酉以後吏曹犯科諸堂査出之中矣,臣於壬子夏,待罪亞銓時,矒未覺察,襲謬違式,論其犯科,與諸人同,而特以忝叨大官之故,獨免論責,便同無罪,臣誠萬萬悚惶,繼以慙恧,臣以罪負至重,屛伏俟勘之蹤,又添此罪,尤何以容措,伏況逖在鄕里,今始短章自列,此亦臣之罪也。伏乞聖明,亟降威罰,以存國體,以安賤分,不勝幸甚,臣無任云云。答曰,省疏具悉卿懇。過矣,卿須安心。仍傳曰,令地方官傳諭。
丁巳十一月初三日辰時。上御重熙堂。都承旨入侍時,行都承旨徐邁修,假注書呂東植,記注官金良倜,記事官承膺祚,以次進伏訖。上命書傳敎曰,戶房承旨入侍。賤臣承命出傳,同副承旨金達淳進伏。上命書傳敎曰,明日眞殿展拜後,由逌瞻門,展拜景慕宮,該房知悉。邁修曰,吏曹日課頒賜單子中,奉朝賀李命植,漏書來呈,至於啓下之境,臣之矇然捧入,不勝惶恐,而莫重入啓文字,有此錯誤,事甚未安,原單子,使之付標以入,而當該堂上,不可無警,推考,何如?上曰,依爲之。出擧條上曰,單子中吏兵曹見漏者爲幾人,使之錄入,可也。命退,承史以次退出。
丁巳十一月初三日午時。上御重熙堂。軍士房承旨·右副承旨入侍時,左副承旨李海愚,右副承旨成鼎鎭,假注書尹命烈,記注官金良倜,記事官承膺祚,以次進伏訖。上命書傳敎曰,兵曹判書許遞,前望單子入之,待下批傳授命召。又命書傳敎曰,今聞明日閣班,卿不入來云,卿何若是也,雖萬番若是,予有一副所執,不惟不撓於李泰賢而已,知予意者卿,卿爲首相,明日冬至候班,欲爲在家乎,此意卽令入侍史官,傳諭于左議政。命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·奉朝賀·宗親·儀賓冬至單子問安。答曰,知道。元子宮·內閣·政院·玉堂冬至單子問安。答曰知悉。大駕詣景慕宮,入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
李海愚啓曰,大司憲李城輔,執義申禹相,掌令吳翰源在外,一員未差,持平洪秉臣·沈達漢呈辭,監察茶時之意,敢啓。傳曰,知道。
洪仁浩啓曰,明日毓祥宮酌獻禮齋戒,再明日動駕相値,視事頉稟之意,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,禁衛營將官來言,今日本營軍兵,日次私習云矣,敢啓。傳曰,知道。
傳于李晩秀曰,侍衛軍兵毛具。
成鼎鎭啓曰,臣敬奉聖敎,馳往傳諭于左議政蔡濟恭所住處,則大臣今方簉朝,臣亦隨入之意,敢啓。傳曰,入來後入侍。
洪仁浩啓曰,領府事洪樂性,左議政蔡濟恭,領敦寧金履素,右議政李秉模率禮堂,來詣請對矣。傳曰,入侍。
洪仁浩,以禮曹言啓曰,今十一月初四日,冬至朝賀諸道所封箋文中,雲山郡守張夢說,雖非應封官,以別軍職封箋,一體看審捧入之意,敢啓。傳曰,知道。
丁巳十一月初四日午時,上詣景慕宮。展拜入侍時,行都承旨徐邁修,行左承旨李晩秀,行右承旨洪仁浩,左副承旨李海愚,右副承旨成鼎鎭,同副承旨金達淳,假注書呂東植·尹命烈,記事官承膺祚,記事官吳泰曾,一提學鄭民始,二提學沈煥之,檢校待敎沈象奎·李存秀,以次侍立。上具翼善冠·衮龍袍,乘輿出永淸門,由明政門,出弘化門駐輿。命書傳敎曰,卿今日入來云,入侍事,遣史官傳諭于領府事,卿來到朝房,而不爲入來,待卿入來,然後內閣冬至問候進箋當爲之,諸大臣引接,亦待卿入來然後爲之,而聞卿來到近處,爲接卿面,今又駐轎於正門之外,待卿入來,此意知悉事,遣史官傳諭于左議政,卿等亦欲引接,而待左相造朝入侍事,亦令史官,傳諭于領敦寧·右相。又命書傳敎曰,駐轎旣久,雖踰午過申,見卿簉朝當進發,此雖出於敦勉之意,在卿道理,若是邁邁者,果合於道理乎否乎?更令承宣,傳諭此意于左議政,以至今駐駕之意,亦爲傳之。又命書傳敎曰,尙今駐轎於闕門者,敬禮自敬禮,國體自國體,卿若意到於此,豈待予言之諄諄,更遣承旨,傳諭于左相。晩秀曰,偕來何承旨進去乎?上曰,右副承旨進去,少頃鼎鎭,與左議政蔡濟恭,偕入進伏。濟恭曰,寒朝勞動,聖體,若何?上曰,一樣矣。上曰,在卿道理,卽當入來,而何其逡巡之太過也。濟恭曰,以臣蟣蝨之賤誠不知何以得此,而以臣之故,路次之駐輦許久,尤萬萬惶悚矣。上曰,今此駐轎,奚但爲勉出卿而已,欲矯近來不率敎之弊俗矣,大凡彈評之來,每起於有隙可乘,而今予於卿,尙用何如,則人言之如此,誠莫曉也,抑亦君綱不張之致,惟予之咎也。濟恭曰,此莫非臣罪矣,適又賤疾添劇,無望運動矣,夜來少有減勢,獲觀耿光,此亦聖恩攸曁。上曰,展拜未及爲之,故姑未長語,還宮後卽當召接矣。命書駕前下敎曰,還宮門路,以永淸門爲之,入逌瞻門詣神門外,降輿步詣就板位,行再拜禮訖,仍詣廟內奉審,還御齋殿,少頃出齋殿門,乘輿出逌瞻門入弘化門,由明政門入永淸門還內,諸臣以次退出。
丁巳十一月初四日午時。上御便殿。左承旨·時原任大臣率禮堂,請對入侍時,行左承旨李晩秀,假注書尹命烈,記事官承膺祚,記事官吳泰曾,左議政蔡濟恭,領敦寧金履素,右議政李秉模,禮曹判書李時秀,參判尹得孚,參議李鼎德,一提學鄭民始,二提學沈煥之,原任直提學徐浩修·金載瓚·徐龍輔·鄭大容,原任直閣金勉柱·南公轍·金祖淳,檢校待敎沈象奎·李存秀,以次進伏訖。濟恭等曰,閟宮展拜,仍卽回鑾,早朝侵寒,聖體,若何?上曰,一樣矣。濟恭等曰,王大妃殿氣候,何如?上曰,一樣矣。濟恭等曰,惠慶宮氣候,何如?上曰,一樣矣。濟恭曰,今日亞歲也,元子宮封冊之禮,惟竢今日之仰請,此實宗社億萬年無疆之基,殿下何待臣等之請,而臣等之請,卽億兆民情之所同也。履素曰,再昨年陳此請,而旣未蒙兪,昨年陳此請,而又未準許,遲待今日,亦云晩矣,臣等每承下敎,豈不仰認惜福之聖意,而今年有若指期而待,相率仰陳,遵國家之典禮,諒臣民之顒望,亟賜允許,不勝祈祝之至。秉模曰,此是八域臣民所指日顒企者,其禮則莫大之禮,而其事則應行之事也,今當一陽初生,萬品維新之辰,臣等相率登對,別無可以費辭仰陳,惟竢成命之卽下矣。時秀曰,今日卽南至吉日也,聞臣等之入來陳請,擧國臣民,以至婦孺吏隷,莫不欣欣相告,翹首祈祝,臣是禮堂,惟願奉承兪音,擧行盛禮矣。民始等曰,臣等之屈指待今日者久矣,亟擧盛典,以答群情,不容一日緩矣。上曰,昨年南至,已悉諭予意,卿等必已體認矣,俄者領敦,以惜福爲言,而予意非爲此也,大抵元子定號之日,卽國本已定之時,而元子之名號甚大,曰天子之元子,曰雖小元子,未必如世子之號,故從古豫建之請,在於定號,不在於封冊,封冊不過儀文間事,宗社之屬托,億兆之係望,何待儀文之備,而有所加損乎?且欲法堯·舜,當法祖宗,稽之我家故事,列聖朝冊儲之禮,隨時不同,元無幾歲封冊之著爲常例,雖以耳目所覩記言之,肅廟冊禮,在於七歲,予之封冊在於八歲,國朝已行之禮,可見愈晩愈好,顧予否德,治不徯志,而若言其命哲命吉之本,則實在於封冊之遲,此莫非先大王止慈之恩,今玆冊禮之更待一二年,豈非繼述之一端乎,大易之義,潛龍勿用之時久,然後方有飛龍在天之象,周家八百之業,雖稱發揚蹈厲,而夫子之語武樂,亦不越乎遲遲又久,予方以遲久二字,爲億萬年祈永之本,此皆昨冬,已諭於卿等者矣。濟恭曰,元子定號之日,卽國本已定之時,誠如聖敎,臣等亦豈不知聖意所在,夫殿下之心,卽臣等之心,臣等之心,卽億兆之心,此非說去說來,上下爭難之事,而國朝典章,旣定元子之號,則封冊之禮,卽次第事也,所以人情之顒望,必在於封冊,況我慈殿·慈宮欣祝嘉悅之心,尤當有倍於封冊以前,則以殿下先意承志之孝,豈不思盛典之亟擧乎?上曰,予則猶以典禮之所在,輿情之所同,日前仰稟殿宮,則以更待數年爲敎,慈念之深遠,可以仰認,新曆纔獻,今日便是新年,殿宮寶齡,又添一籌,予心一倍慶祝,予之前後所諭於卿等者,非予意也,乃仰體慈意也。濟恭曰,殿宮此敎,寔出於積慶養福,靡不用極之盛意,臣不勝欽仰,而第伏念封冊之後,儀章煥新,僚屬咸備,睿度之自持,睿學之成就,亦豈不大有補益乎?上曰,卿言固好矣,而若以應行之禮,按例行之,則入學封冊嘉禮,將逐年爲之,儀文太涉張大,年年稱慶,不如合擧一年,故乙卯之慶,亦合六慶,此予所以必欲遲待也,至於入學,則非設都監之事,且天子之元子嫡子八歲入學,卽三代古禮,本不係於冠禮封冊之先後,昨年卿等之陳請,旣命先設講學廳,置師·傅·諭善等官,今日卿等,又以未準請爲鬱,則待明年,先擧入學之禮儘好,而但有一事不能無咨且于中者,夫拜先聖大禮也,拜宗廟亦大禮也,謁聖之先於廟見,未知禮意之何如,成周之制,祀天於南郊,以后稷配,祀上帝於明堂,以文王配,所謂尊尊而親親也,事天則一也,而后稷之於文王,其所致隆,自有先後之殊,我國無郊祀,予於太廟,如南郊之禮,於景慕宮,如明堂之禮,然則入學。雖曰尊聖,而尊天而後尊祖,尊祖而後尊聖,賈誼保傅傳,亦言太子生三歲,見於南郊,至於過闕則下,過廟則趨,皆在於敎以三善之前,賈誼雖非傳道之儒,而漢興之初,古禮可徵,以此論之,則廟見前謁聖,恐難輕議,又欲先行廟見,則當用拜廟之服,而封冊前,將不得備七章之儀,此亦大有關於典章,於古有何可據之禮乎?濟恭曰,此是王朝莫重莫大之典禮,以臣等謏聞昧識,無以仰對,而拜聖之不當先於拜廟,廟見之當備七章,聖敎至當矣。上曰,世孫服色,則用衮袍,龍文則矩龍,而元子服色,則元無法服制度之可以遵用者,儀章品式,各有精義,有不可以臆見裁定矣。履素曰,今日仰請,庶幾卽蒙兪音矣,又承昨年下敎,顒祝之餘,下情誠萬萬抑鬱矣,至於入學拜廟之先後,以臣昧禮,何敢仰對乎?秉模曰,臣則以爲入學之禮,未必不可先擧九經之義,尊賢先於親親,謁聖者所以尊師也,尊師卽尊賢也,尊賢然後,方學得尊祖敬天之道,此所以三代之禮,最重入學也。濟恭曰,擧國延頸之沈,莫不以今日爲期,臣等今承下敎,唯唯而退,則顒企之群情,毋以齊曉矣。上曰,此是邦家莫大之慶禮,今年固好,明年亦好,又明年亦好,卿等之齊聲陳請亦好,予之必欲遲待亦好,此事惟有好一字,卿等好爲入來,好爲退待亦好矣。上曰,入學事,更當深量下敎,而至於僚屬咸備之言,左相所奏最好,講學輔導之責,專在師·傅·諭善,而師·傅及右諭善,不爲上來,左諭善年老,難於獨賢,且顔面已熟,漸少嚴憚之意,閣臣中南公轍,卽予師傅之子也,李晩秀,亦以故相爲予最初講官之故,使之隨入講席,而此則與僚屬有異,今若勿拘文蔭,極擇有學識文行者,增置僚屬,進接講習之際,多生面之人,則警飭資益之方,必勝於近密軟熟之臣,且元孫之置師·傅,亦自予始,官無常制,惟求其人,古自太子友東宮僚屬之稱,今若勿拘員數,略倣春·桂坊之例,則爲是職者,不過如衛司之擇擬,與林下旌招有異,必無難進之義,擧有與榮之心,豈不兩便而俱好乎,第其官名之如何爲稱,卿等退而博考經傳,後筵更稟,可也。濟恭曰,領府事洪樂性,同簉朝班,而俄於閤外,猝發眩氣,不得登筵矣。上曰,簉班何間於登筵,早退之意,史官傳諭,可也。命退,諸臣以次退出。
上在昌德宮。停常參·經筵。
藥房提調趙宗鉉,副提調徐邁修啓曰,伏未審日間,聖體,若何?寢睡·水刺之節,何如?臣等率詣御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
徐邁修啓曰,明日大駕詣毓祥宮,入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
李晩秀啓曰,備邊司郞廳來言,今日賓廳日次,而毓祥宮酌獻禮齋戒相値,不得來會云矣,敢啓,傳曰,知道。
李晩秀,以都摠府言啓曰,今日入直內三廳武兼禁軍及軍兵等,當爲中日習射,而毓祥宮酌獻禮齋戒相値,不得爲之之意,敢啓。傳曰,知道。
李晩秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
藝文提學前望單子入之,洪良浩落點。
洪仁浩啓曰,明日毓祥宮酌獻禮祭文,當爲製進,藝文提學洪良浩,卽爲牌招,何如?傳曰,弘文提學牌招。
李海愚啓曰,東西班曾經二品以上實職人員,例入於頒曆單子,而今番兵曹單子修啓時,老病在外者,謂無擧案,而不爲書入,雖是襲謬,不可無警,當該堂上推考,何如?傳曰,聞是入直堂上所爲云,遞差,可也。
成鼎鎭啓曰,御覽官案事體,何等審愼,修正堂上姓名錄入,曾有定式,而前吏曹判書閔鍾顯在任時,所修官案,旣多錯誤,亦不錄入姓名,事體所在,極爲未安,從重推考,何如?傳曰,允。
傳于洪仁浩曰,藝文提學許遞,前望單子入之,待下批牌招察任。
藝文提學前望單子入之,金載瓚落點。
傳于李晩秀曰,兵曹堂上未差之代,令該曺口傳差出。
吏曹口傳政事,以崔光泰爲兵曹參知。
傳于洪仁浩曰,禮房承旨入侍。
傳于李晩秀曰,奉常寺久任郞廳入侍。
傳于李晩秀曰,明日出宮門路,以協陽門爲之。
傳于金達淳曰,同副承旨入侍。
金達淳啓曰,再昨夜兵曹判書李祖源處飭敎,分書三張下本院,而司謁互換來傳,臣等錯誤謄頒,臣等惶恐待罪,而莫重傳命,有此做錯,揆以事體,萬萬駭然。原傳敎,今方釐正頒布,而當該司謁,令攸司,從重科治,何如?傳曰,司謁嚴治,爾等爲先推考,傳敎改書出,可也。
仁同府使崔獻重疏曰,伏以臣下邑之一謫吏也,惟當屛伏官次,自訟愆尤而已,何敢以細瑣一縣之事情,猥徹文字,仰瀆天聽,而念臣荷天地再生之恩,有湯火一死之願,則區區自效,惟是隨處殫竭,以圖塵刹之萬一,而況於陛辭之日,殿下不揆臣無狀,乃以本邑之弊局,至降前席之溫諭,臣拜命以退,衷情益激,早夜憂懼,不敢遑寧,而其奈痼瘼,如毛髮之無不受病,橋救非駑鈍之所可着手,到此力盡計窮,惟有控訴於道臣一條,而雖以道臣之爲民邑,靡不用極,亦難望其事事曲施,盡如所願,則其勢將徒費商量,苟幸彌縫而止耳,臣而如是,則是負殿下也,負臣心也,此臣所以寧被猥越之誅,而不敢爲泯默計也,謹就其大者急者而略陳之,欲望處分焉。其一曰,軍政,本邑民戶,觀於每式帳籍。號曰四千一百餘戶,而此皆襲謬而虛增也,前後流亡,殆過千戶,間有新接與漏戶者,亦爲累百戶,査之又査,以得補失,猶不滿三千七百餘戶,而班戶過其半,吏校·校院生,各驛屬他官軍,殘疾鱞寡若此之類,又居其半,則官得以民使而身役之者,實不過千戶,然而軍額之設,肇在昔年殷富之時,故其額則惟舊也,蓋兵·訓·禁·御上納及正軍資保,巡營各營鎭收布之屬,合爲二千三百餘名,若其本府馬步軍·烽軍·撥軍·驛保各樣名目,又在此數之外,統以計之,幾至四千名之多,以若民戶,較若軍總,已不相當,而況其故者,殆踰三百,而逃者倍之,歲遠年深,便成鬼錄,黃口之簽,民不爲怪,白骨之徵,吏以爲常,無洞不徵,非族亦罹,去者相續,居者益困,民無固志,如鳥將飛,吁亦慽矣,軍額之移送他邑,雖有一二近例,此猶腹心之疾而移之手足也,自國家視之,均之爲一身之疾苦,則臣姑不敢援以爲例,遽然仰請,而但當覈其漏丁,汰其冒錄,細加査櫛,漸就釐正而已,如是而畢竟刮毛已盡,削木不得,則亦非臣智慮之所敢及也,大抵軍政之日縮,專由於籍法之不明,凡有移來,問其緣何事故,來自何方,令統內告官,官必照驗其舊居官公文,然後始許容接,否者論以重律,古之法意如是也,故盜賊無以容其跡,良賤不得匿其名,今也則不然,自去自來,無所管攝,咫尺之地,移坐越境,則舊居官,莫知其何向,新居官,亦不知其誰來,逃丁漏戶,莫之禁焉,而間或見充於軍役則乃曰吾是某邑某役,圖得公文,依例得頉,閑遊自在,發奸無路,今雖不得申明舊典,第有不煩不撓行之至易者,逃軍避役之類,自其所居地方官,逐式按籍,某邑某役,別爲一案,文移該邑,互相勘準,如有漏案之類,不許公文而圖頉,俾得隨居而簽丁,著爲令式,邑邑皆然,則均有所得,俱無所失,而奸民亦莫售其蝙蝠之計矣,無煩軍額之移送他邑,而豈不爲救弊防僞之一大政耶?其一曰,田政,本邑素以褊小,中經洛江,水勢之所激嚙,雖在平歲,岸善滻落,而況經壬子大潦,便成一番滄桑,此則朝家之所已洞燭也,何幸降續之令,査頉之諭,不啻申複,而今又十行溫旨,眷眷嶺民,字字懇惻,怳若寒谷之吹暖,沈疴之祛體,奉此德音,宣布坊曲,使民樂利而願耕而已,今何敢更有煩陳,而第念田野,未嘗不日闢,而國結則不見有顯加,一經水澇,又添水災,恩澤隨竭,經費益縮,論以國計,寧容若是,蓋自庚子量以後,歲月寢久,鉤梯莫下,吏緣爲奸,民與分利,東田之卜,混出於西田,北畝之結,折入於南畝,或虞耕而芮稅,或揚下而雍賦,又其量後原田,雖陳亦徵,年年訴冤,其牒成軸,經界如是,而民安得不困,且其至冤者反畓也,嶺俗善爲反畓,遍審境內,三分居一,遇旱全棄,殆甚於原畓,而法無給災,故災如今年,而初不得擧論,朝家雖知其冤,而亦末如之何矣,此蓋量久之爲弊,非一二計也,改量之需,本出於民,則雖非災歲之所可議及,而民國之大政,莫急於此矣。其一曰,糴政,本邑分留實總,雖曰二萬九千九百餘石,而溯考倉簿,則半是虛留,虛留之中,吏奴逋爲八千三百九十餘石,民反爲二千二百五十餘石,流來指徵無處者,又爲一千一百餘石,雖知本道糴政之無邑無弊,而亦不料可驚可愕之至於此極也,揆以國綱,良可寒心,然而此非一朝一夕之故,而所由來久矣。噫,倉色之逋,猶可說也,而數三十箇若吏若奴之如鶉如鵠者,無人不逋,父而子傳,弟而兄受,多或至累百包,少不下百餘包,此誠他邑之所未聞也,蓋官旣殘薄,下無沾漑,故其所爲逋,不一其道,或以養結而換石,或以虛戶而疊受,公幹而無面,則其債成逋,煙役而米收,則其息爲還,卜價之移錄,便成俗習,私債之混載,看作常例,間又舊還,竝起於年豐,而餘力殆盡於歲末,則此亦終歸於仍分,或飢饉而全家遠逃,或疾疫而十室俱空者,此所謂指徵無處,而始也分屬於洞族,族亦隨亡,洞又難支,則仍成虛簿,轉相傳掌,此皆吏逋·民反之同歸於一轍,而歲增年加,耗上生耗,如腫內潰,莫可下手,此而掩置,則幾何而不至於無邑也,今雖枚報營門,營門亦不過曰,督捧而已,非不知督捧之外,更無容議,而幸以有秋,則本欲方便處置,不至上煩朝廷,今焉歲旣大謬,亦皆貧且無依,許多數爻,收殺無望,如壓泰山,罔知攸措,然而事旣現露,國有常法,用法非難,救弊當先,如欲曲加闊狹,不失情法,則惟有近來他邑限年之已例而已,誠使限以幾年,排定分數,寬其程課,俾各盡力,則公穀不至消磨,邑事亦可以稍得整頓矣,若夫指徵無處者,旣無法令之可施,又無年限之可論,則白減非邑倅之所敢請,虛錄非臣職之所敢出,臣於此,思量已熟,而誠莫知爲計也,弊到極處,宜若更無加此,而抑又有潛滋暗長之大逋焉,本邑自來至殘,他無容措,凡係大小公下,一切皆出於民斂,故民不支堪,曾在六七十年前,從民所願,每年每戶,各收牟一斗租二斗,名之曰民役庫,應一年公下,今其所謂傳關氷丁京外主人役價,各司年例所納種種此等之類,不可殫記,行之已久,公下之古無今有者,條例轉加,以其所收,不能當所費,每年加下,輒爲三百餘石,而先貸倉穀,已成邑例,此皆鄕員之所主管,故式例應下之外,官不得私犯,其用也鄕會而照檢,其斂也亦鄕會而議定,間或加斗,以報倉貸,而連仍歉荒,流作虛留者,今爲一千九百餘石,此雖公用,實則民逋,今欲一時竝徵於民,則戶出十斗,始可了當,其爲難支之隱憂,孰大於此,旣無他條拮据,而將至不得不徵民,則此亦一體限年,或爲一道也,惟此諸條,孰非危急,而視諸當頭民事,猶屬差緩,臣請極言而無諱也,年來嶠南,水旱荐仍,壬子而甲寅,甲寅而今年,間豐雖幸稍蘇,大病尙有餘毒,而今又降災,可哀匪民,大槪今年之農,非移秧之愆期,直是旱損爲災,故有水處全熟,無水處全棄,統論一道,誠有勝於甲寅者,而以尤甚處言之,其不及甲寅遠矣,甲寅則得雨雖晩,而節序尙早,故枯損之秧,更能傍岐,傍岐之莖,亦能發穗,有半食者,有半半食者,幾乎無畝不然,未嘗全失,況其田穀,則優稱免歉,而今年則七月初旬之雨,於其汚下不甚受旱處,賴以扶接元氣,得至成熟,而若其高燥已枯損者,纔有根底之萌矣,而旋又再旱,白露遽催,故所成就,止於扶疎之葉,徒自靑靑而已,畓災如此,而田損則尤有甚焉,行路所指,臣焉敢誣也,蓋本邑,處沿兼野,本無高山巨川之蒙其利澤,又無池洑堤堰之早備貯蓄,而都是奉天之地,反畓之類,故辛苦汲引,能得入實者,如九牛之一毛,滿目蕭條,尙不掛鎌者,如楚軍所過,無不殘滅,臣於看坪之路,十里五里,稀聞打租之聲,前村後村,無非捋稷之行,方秋如此,入冬可知,到處遮訴者,惟以活此軀命,願作仁民爲言,執災多寡,不甚爭難而輒曰朝夕溝壑,不死則去,身且不有,安用災爲,言出其情,如泣如訴,此皆尤甚之最者也,前後道啓,雖已備陳,而殿下深居九重,亦何由盡燭似此眞境耶?然而下之所不敢請者,而惟殿下,默運神會於寤寐南顧之中,軍案籍單,特命退行,奴貢僧番,亦皆許停,繼以新還之分數停退,旣詢於廊廟,又付詣道臣,俾無一夫之冤漏,而必欲實惠之下究,恩言一下,如纊如飽凡在蔀屋,就不感祝,而年來朝家所以施之者,一於恩而法或遜也,故百姓猶不畏國穀之重,殆若啼飢之穉,恃父母之愛,而長驕癡之習,急之則其去也,如欲哭之淚,緩之則其罪也,有居末之律,謹當殫臣之誠,竭民之力而已,且況軍布之分等代錢,又何等特恩異典,則前後軫念,至矣盡矣,民雖至愚,更何餘感,而第今口還,尙無可望,身役從以竝起,里正之督,其猛如虎,行且荷擔,其勢必至,雖欲寬緩不迫,俾有容旋,京納有限,無以待到歲前,則外邑事勢,已極悶隘,而以今村象,推想來春,雖不擾不侵,俾安其居,猶患救死而不贍,況其許多徭役,又當次第逼迫者乎,惠廳之納,倭供之輸,非可容議,民之倖望,猶在於軍布結錢之退待麥後,而此非一守臣所敢唐突煩請者,則一邊賑飢,一邊督納,臣未敢知此時民心,將如何鎭安,如臣不才,猥受民責,自玆以往,無非臣俟勘之日也,至若架山餉還,係是軍需,則設有民弊,亦何足恤,而第仁之距漆,雖曰隣境,遠者至八九十里,近亦持宿糧,故或替受而半歸面任之虛費,或歇賣而徒資倉屬之射利,且其精納糲受,小受大納之弊,有不可毛擧,而以本穀則點退而改備,欲防納則高價而倍入,況其捧糴,每在冬月,轉粟如上靑天,嶺峻氷滑,馬牛太半跌傷,天寒雪積,男女不勝負戴,如羊迫束,令人傷悲,年豐而猶然,況於飢荒之民乎,纔因道請,雖幸三分二捧留平倉,而群情則猶以甲寅之全數擇留爲望,民之所欲,誠不可極也,臣於此,竊有區區愚見,本府有所謂天生山城,參差石勢,不城如城,所以天生得名,而世傳故忠翼公郭再佑䤋倭之地也,所獲兵器如長槍震天雷之類,尙在山城軍庫中。今按本集,有曰晉州可守,而工役未畢,釜山決不可守,惟仁同,天生山城,天生絶壁,四面削立,內城則東南西北,皆無受敵處,倉庫軍幕,亦皆營立,兵器軍餉,今方輸入,外城則西北二隅,亦如內城,只於東隅,似有受敵處,故劃其地形,已築石城,一道之內,惟此一城,居中作鎭,左右控制,一夫當關,衆賊莫犯,脫有變急,定爲必守之地,此乃萬曆甲辰,以察理使,巡審城池狀本也,其時設施之蹟,今不可考,然而本邑之陞爲府使,蓋以是城,而別置山倉,有穀千餘石,有土兵焉,有軍器焉,有僧統焉,又有別將,今爲邑校之窠,而名登殿最,先於鳥嶺,則城固不輕而重矣,今雖不得新創別般規模,如架山之爲,而本府旣有山城,又有倉庫,則本府軍餉,許捧於本府山城,此實慮遠蘇弊之兩得其宜,何必捨本府之近,而遠輸於架山,以貽殘邑人民無窮之弊也,仁民之至願於此久矣,而莫遂其願者,特以南倉,卽巡營所管也,巡營不爲之變通,則邑倅無以爲力故也,況其三穀都數,不過爲千六百石,而平倉之捧,已成近例,無論豐歉,幾乎無歲不然,則與其每煩狀請,無寧永爲定式,使本府山城,兼作架山之外援,則尤豈不有得於緩急之相須耶?又有一大弊焉,卽統營移轉也,本府所在統營還穀中,每年三四百石,隨其所劃,舡運以納,而其斛無量,其米極精,每當春納,使民改舂,而須費三石,僅充二斛,所縮之數,則加徵於民,萊府下納,亦如此例,而下納則旣出結役,弊亦無奈,惟此移轉,名曰還穀,而斛入品極,無異下納,從以白徵其縮者,不幾近於無名而厲民者乎,今若一依各衙門耗條作錢例,俾爲定式,則可救此弊,而又況今年,則尤甚災邑,難責常例,倉簿旣如是枵然,來春接齊,茫如中流之遇風,所恃者惟營門之優劃移粟,而惟此庫中已儲之穀,又何可奪送飢民口吻中物耶?明春則本邑當納之數,姑許停免,移劃於三道稍實沿邑,則於統營,別無所損,在本邑,則受惠大矣,凡此所陳,莫非本邑朝夕存亡之機,而苟非朝家別賜軫恤,不惟邑宰之莫敢便宜,雖道臣亦不得以專之也,力窮勢隘,掩覆不得,玆敢冒陳煩瑣,仰瀆崇嚴,伏願聖明,特垂憐察,亟令廟堂,逐條稟旨,分付道臣,劃卽變通,俾一邑殘氓,快得梳洗,得以舞蹈於仁天雨露之中,千萬幸甚。仍伏念臣,以處地則守土之卑也,以言事則傷弓之怯也,縱有一得之愚,寧犯三緘之戒,而猶不自靖,今又妄發,誠以寸忱亶在於盡分,私義未遑於自恤,而亦有感於我聖上一念爲民如傷若保之盛德至誠也,水旱必奏,雖不敢自比於古人,而流民圖獻,亦未必多讓於監門,緣臣一言,有補民邑,則僭越之罪,實所甘心,臣無任云云。省疏具悉。見爾疏,嶺民之情,如在目中,卽令廟堂,今日內逐條回啓,待回下,爾其隨處宣揚,俾有安堵之效。
李海愚,以備邊司言啓曰,仁同府使崔顯重上疏批旨內,卽令廟堂,今日內逐條回啓事,命下矣。取見其疏本,則其一,軍政,觀於每式帳籍。號曰四千一百餘戶,而此皆襲謬而虛增也,前後流亡,殆過千戶,而査之又査,以得補失,猶不滿三千七百餘戶,除其雜頉,官得以民使身役者,實不過千戶,然而軍額之數,統而計之,幾至四千名之多,民戶軍摠,已不相當,大抵軍丁之日縮,專由籍法之不明,逃軍避役之類,自其所居地方官,逐式按籍,某邑某役,別爲一案,文移該邑,互相勘準,如有漏案之類,不許公文而圖頉,俾卽隨居簽丁,著爲令式,邑邑皆然,則均有所得,而奸民亦莫售其蝙蝠之計矣,其一田政,本邑素以偏小,中經洛江,壬子大潦,便成一番滄桑,庚子量以後,鉤梯莫辨,吏緣爲奸,民與分利,東田之卜,混出於西田,又其量後原田,雖陳亦徵,嶺俗善爲反畓,遇旱全棄,法無給災,此蓋量久之爲弊,改量之需,本出於民,則雖非災歲之所可議到,而民國之計,莫急於此矣,其一,糴政,本邑分留實摠,雖曰二萬九千九百餘石,而半是虛留,其中吏奴逋,爲八千三百九十餘石,民反爲二千二百五十餘石,流來指徵無處者,又爲一千一百餘石,許多數爻,收殺無望,惟有他邑限年之已例而已,誠使限以幾年,排定分數,寬其程課,俾各盡力,則可以稍得整頓矣,若其指徵無處者,旣無年限之可論,則白減與虛錄,俱非邑倅所敢請,誠莫知爲計也,本邑凡係大小公下,皆出於民斂,故曾在六七十年前,從民願每年每戶,各收牟一斗租二斗,名之曰民役庫,應一年公下,行之已久,公下轉加,每年加下,輒爲三百餘石,而先貸倉穀,已成邑例,而連因歉荒,流作虛留者,今爲一千九百餘石,旣無他條拮据,而不得不徵民,則此亦一體限年,或爲一道也,其一,本府災民之倖望,在於軍布結錢之退待麥後,而此非一守臣所敢唐突煩請者,則一邊賑飢,一邊督納,未敢知此時民心,將如何鎭安事也,其一,架山餉還之弊,有不可毛擧,而捧糴每在冬月,嶺峻氷滑,馬牛太半跌傷,天寒雪積,男女不勝負戴,豐年猶然,況於飢荒之民乎,纔因道請,雖幸三分二捧留平倉,群情則猶以甲寅之全數捧留爲望,而臣於此,竊有愚見,本府天生山城,忠翼公郭再佑本集。有曰脫有緩急,定爲必守之地,本府軍餉,許捧於本府山城,此實慮遠蘇弊之兩得其宜,而仁民之願久矣,其穀都數,不過爲千六百石,永爲定式,使本府山城,兼作架山之外援事也,其一,本府所在統營還穀中,每年三四百石,隨其所劃,船運以納,而其斛無量,其米極精,使民改舂,白徵其縮者,不幾近於厲民乎,今若依各衙門耗條作錢例定式,則可救此弊,又況來春接濟,所恃者惟營門之移粟,庫中之穀,又何可奪送飢民口吻中物耶?明春則本邑當納之數,姑許停免,移劃於三道中稍實沿邑事也,逃避軍丁之逐式按籍,互相勘準事,各邑軍丁之移居他邑者,文移時居邑收布,自是通行之例,而必有舊居邑帳籍,然後始許收徵,亦是通行之例,則今此所請,卽是修明此例而已,以軍額言之,則雖或此得彼失,通兩境論之,則自可得足補失,無論時居官舊居官,照此爲法,不煩成案,自可互驗,另飭各邑,申飭舊式之意,分付道臣,田畓改量事,雖非災歲之所可遽議,悉心査陳,頉此充彼,則民之受利,與改量無異,此則使之營邑相議,期有實效,民反吏逋及民役庫虛留條,限年排定事,前後各邑之此等現發,非一非再,而許以限年之後,仍復退年,便作空言者,亦多有之,此非但穀簿耗縮之爲可悶,其爲壞損法紀,有不可言,至於民役庫加下先貸云云。尤極可駭,旣已登聞之後,決難置之。竝與民反吏逋前後犯科之守令,令該道査出現告,仍令該府,照法嚴勘,其所矯救之道,亦爲論理狀聞後稟處,軍布結錢,退待麥秋事,災邑民情,孰不願退,而本道災形,無論三等邑,若其被災處,彼此無間,或退或否,非所可論置之。架山餉還之移捧天生山城事,山城民之生理,專係餉穀之多少,故前此天生山城之願峙餉穀,非不久矣,而兩山城設置,各有所據,千餘石穀物,雖曰無多,不可以一守令之論,遽然許施,亦令道臣,狀聞後稟處,本府所在統營還穀,永爲作錢及姑免明春輸納事,統還輸納,實爲各邑切痼之弊,而永爲作錢,雖似有掣礙之端,似此災年,以錢收納,必爲一分紓力之道,令道臣·帥臣,往復相議,俾有少變通少益之效,今年若許代錢,則明春之以穀輸納,自在勿論,而外此尤甚邑統穀所在處,亦必有似此民情,便宜從事,毋失其時,擧行後形止,一體狀聞之意分付,何如?傳曰,允。籍法雖曰蕩然,虛戶過四之一云者,旣聞之後,何可仍置乎,前式磨勘守令,問名拿處,至於去來之勘準,此固五家統之美制,而籍法不嚴,只欲管束,必有擾民之端,令道臣知此意,從長修明,期有實效,結錢加徵之弊,意謂嶺歇於湖,至登於守宰之章,言念嶺民,豈不切可矜,昨見錦伯狀本,欲飭完伯之袖手噤口,此弊又聞於嶺南此邑如此,則道內他邑,可知其弊均,莫曰上不知中不知之瑣務微事,以今民窮財竭之時,惟正外民瘼,一任其歲加月增者,豈成說乎?先從該邑釐正,仍及他邑,而以其釐弊形止,擧槪狀閳,俾知重民事之意,軍布結錢事,該邑在尤甚秩,其中難捧之類,拔例退限,雖近於見牛,亦不至難從,分付道臣,與邑倅相議闊狹,城餉事鎭長定式之方,雖許狀聞稟處,今年許施,無所不可,以此分付道臣,此外諸條,擧行之後,這卽狀聞,無或過限事嚴飭,爲小民不憚其徹漏酬應,有此秉燭呼批,爲道臣者,亦何敢暇豫便逸,不思對揚之道乎?
丁巳十一月初五日辰時。上御重熙堂。同副承旨入侍時,同副承旨金達淳,假注書呂東植,記事官承膺祚·吳泰曾,以次進伏訖。上曰,左副承旨入侍。出榻敎賤臣承命出傳,左副承旨李海愚進伏。上曰,留院公事中仁同府使上疏持入,可也。賤臣承命出,持入上疏。命退,承史以次退出。
丁巳十一月初五日午時。上御重熙堂。禮房承旨入侍時,行右承旨洪仁浩,假注書尹命烈,記事官承膺祚,記事官吳泰曾,奉常寺久任郞廳李東植,以次進伏訖。上命書榻敎曰,王大妃殿進御蔘橘茶五貼製入。上敎東植曰,近來本寺凡百,果定規模,亦有實效否,果品亦皆精備乎,至於今番,則尤爲無頉,雖有一二稍遜處,而亦不必區別,故竝以米斗施賞矣。上曰,園所享需,旣有自本府進排之敎,能無貢人之弊乎?東植曰,在貢人,雖不無些少利害,而何可以此爲拘乎?上曰,退與提調相議,使於後日登對時稟處,可也。仍命書榻敎曰,冬祭享各處熟手,令該曹,米斗分給。仍命退,諸臣以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
李海愚啓曰,司僕內乘來言,捲簾毛帳,取稟。傳曰,爲之,捲三面。
香室,毓祥宮酌獻禮受押單子。啓親押。
傳于李海愚曰,侍衛軍兵毛具。
傳于徐邁修曰,承旨房仍,左承旨爲禮房,左副承旨爲軍士房。
成鼎鎭啓曰,臣王大妃殿·惠慶宮問安進去下直之意,敢啓。傳曰,知道。
以忠淸監司韓用和狀啓,洪州牧監營納雜物引用委折査實馳啓事判付內,啓下備邊司爲旀,巡營之春秋卜定,雖曰營穀會減,徵貴徵賤之時,許多不足之數,或出於結,或出於吏,結固民也,吏亦民耳,爲道臣者,當其年例卜定,猶且存心愛物,嚬蹙鄭重,寧忍引等而更添一瘼乎?故相之遞任還朝也,欲從此弊,痛加釐正而未果,今固洪州前牧使之筵奏,使之發關査問,則道啓結語,何其太歇後太闊略也?近來民憂國計,擔却久矣,然而道伯按其道,猶可謂近於民,而爲道伯,爲此狀啓者,此其意果在於修擧乎否乎?爲自奉乎,爲民乎?大抵洪州如此,則五十二州,可從而知是去乙,只擧已現發之洪州一邑,草草塞責,未知洪州以外,所謂營卜定,擧皆價相當而弊不存乎?斷斷無是理,則藩臣不體朝令本意,有若越視然者,其罪何居?譴罷之典,猶屬末勘,而此時迎送,亦關民弊乙仍于,姑不嚴處,爲先緘辭,從重推考,下司憲府施行爲旀,引等道臣,待査啓出場,自本司,分等勘罪之意草記爲旀,卿等出意見更爲關問,使之逐邑査實,以其爲弊之端釐弊之方,一一擧槪撮要,使之從後狀聞爲旀,引等與別卜定,嚴立科條,著爲令式,如有犯者,直施以制書有違之律事,載之禁府·刑曹受敎爲旀,爲弊釐弊,萬有一不能詳察而另救,反致祛弊生弊,民邑不受實惠,營屬便歸凋殘,則竝與前罪,難免別般重繩,亦令知警惕念,將功贖愆之意,一體嚴飭分付爲良如敎。
丁巳十一月初六日辰時,上詣毓祥宮。擧動入侍時,行都承旨徐邁修,行左承旨李晩秀,行右承旨洪仁浩,左副承旨李海愚,右副承旨成鼎鎭,同副承旨金達淳,假注書呂東植·尹命烈,記事官承膺祚,記事官吳泰曾,一提學鄭民始,二提學沈煥之,檢校待敎沈象奎·李存秀,以次隨駕。上具翼善冠·衮龍袍,乘輿出協陽門,降輿乘輦,出肅章門由進善門,出敦化門至宮大門外降輦所,降輦乘輿,詣齋殿門外降輿,御齋殿親押。命書榻敎曰,毓祥宮酌獻禮後,仍詣奉安閣,次詣延祜宮展拜,次詣宣禧宮展拜,仍詣彰義宮藏譜閣展拜,仍詣懿昭廟展拜,百官行禮,竝依例爲之。仍詣板位,行再拜禮,詣神位前三上香,執酌獻酌,復詣板位,行再拜禮訖。仍詣奉安閣就板位,行四拜禮訖,入殿內奉審訖。詣延祜宮就板位,行再拜禮,禮畢仍乘輿,出宮門到新橋,命撤把守駐輦。上曰,祗迎人入侍。宗廟令金履禮,童蒙敎官金直行,康陵參奉南復來,前中軍李顯昌,前武兼閔洸進前,以次各奏職姓名。童子八人進前,各賜紙筆。上曰,此里儒生待令乎?海愚曰,姑未待令矣。上曰,每於此洞駕過之時,已有召見爾等之敎矣,今春未果,今則時値日寒,登臨心臺,雖未爲之,而躡此臺而招爾等,非爲登覽也,有意在焉,爾等想亦知之矣,此後則毋待招集,須各來待,可也。命書傳敎曰,每當輦路之過此里也,召見里中子弟者,記昔聖諭中視同豐沛也。今日因日寒,雖未果焉,否則必登躡心臺舊址而還者,卽亦體昔日祠屋隣比之孝思也。對里中子弟亦已說,此群童,則分與筆枝紙幅,而其中有判書權爀家孫兒矣,重臣權尙游·權爀兩世冢宰,受倚毗之眷何如,而其家近無仕宦之人,書此而聞之,且有承傳云,而尙未得爲者,尤豈非欠事?其家如有年滿者,今日內口傳錄用事,分付。年前一番述事,而近久不問,延秋門契父老之曾蒙先朝賜米之人者,今或有之乎?亦令京兆訪問以聞事,一體分付。詣宣禧宮大門內,降輿詣板位,行再拜禮,禮畢仍御齋殿,少頃乘輿出宮門,降輿乘輦,詣彰義宮,至宮大門外降輦所,降輦乘輿入宮門,降輿步詣板位,行四拜禮,仍詣殿內奉審訖。仍詣懿昭廟就板位,行再拜禮,禮畢仍御齋殿,乘輿出宮大門,降與乘輦,入敦化門由進善門·肅章門,至協陽門外,降輦乘輿還內。諸臣以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
李海愚啓曰,來十一日,朝參日次矣,敢稟。傳曰,停。
李晩秀啓曰,來十一日,輪對日次矣,敢稟。傳曰,爲之。
洪仁浩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李海愚啓曰,禁衛營將官來言,今日本營軍兵,日次私習云矣,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,諸承旨持公事入侍。
傳于李晩秀曰,左承旨入侍。
傳于李海愚曰,軍士房承旨入侍。
以司諫宋翼孝,正言李東萬·李垿,持平洪秉臣,牌不進罷職傳旨,傳于洪仁浩曰,只推。
傳于金達淳曰,同副承旨入侍。
洪仁浩啓曰,持平洪秉臣,旣有只推之命,一體牌招,何如?傳曰,允。
洪仁浩啓曰,大司憲李城輔,執義申禹相,掌令吳翰源在外,持平洪秉臣,牌不進,沈達漢陳疏入啓,掌令一員未差,監察茶時之意,敢啓。傳曰,知道。
洪仁浩啓曰,忠淸監司韓用和緘辭傳旨,當爲承受,而大司憲李城輔,執義申禹相,堂令吳翰源在外,持平洪秉臣,牌不進,沈達漢陳疏入啓,掌令一員未差,未差之代,政官牌招開政差出,待下批仍卽牌招,何如?傳曰,然則諫臺牌招承受,而兩司未肅拜人許遞,政官待開門牌招,開政差出。
洪仁浩啓曰,忠淸監司韓用和緘辭傳旨,當爲承受,持平沈達漢疏批已下,卽爲牌招,何如?傳曰,允。
金達淳,以漢城府言啓曰,傳曰每當輦路之過此里也,召見里中子弟者,記昔聖諭中視同豐沛也,今日因日寒,雖未果焉,否則必登躡心臺舊址而還者,卽亦體昔日祠屋隣比之孝思也,對里中子弟亦已說,此群童,則分與筆枝紙幅,而其中有判書權爀家孫兒矣,重臣權尙游·權爀兩世冢宰,受倚毗之眷何如,而其家近無仕宦之人,書此而聞之,且有承傳云,而尙未得爲者,尤豈非欠事,其家如有年滿者,今日內口傳錄用事,分付,年前一番述事,而近久不問,延秋門契父老之曾蒙先朝賜米之人者,今或有之乎?亦令京兆訪問以聞事,一體分付事,命下矣。謹將傳敎,發遣部官,逐戶訪採,則本契父老之曾蒙先朝賜米之人者,果無時存,而其中二人,甲午年動駕時,以宮底居生,特蒙別賜米之恩,故修別單以入之意,敢啓。傳曰,知道。同知朴聖輝年七十四,其時年爲五十,將仕郞鄭再復年六十三,其時年爲二十九,雖非入於父老賜米中,而旣云居在宮底,別有恩典,則不可仍置,況今皆踰六七十,令惠堂知悉。七十人給米五斗,六十人給米三斗,可也。
李海愚,以壯勇營言啓曰,本營牙兵等,私獵於東郊矣,沙阿里近處,小豹一頭,捉得封進,而捉虎軍姓名,別單書入之意,敢啓。傳曰,知道。
洪仁浩,以刑曹言啓曰,西部西江坊倉前里居孔有得白活內,其四寸兄孔奉得,被打於兪希聃·金春光等處,當下致命云,故依例行檢矣。取考初覆檢狀,則實因相左,疑惑多端,其在嚴獄體重人命之道,不可遽議償命,依法典發遣本曹郞廳,三檢擧行之意,敢啓。傳曰,知道。
刑曹啓目,擊錚罪人金玉鉉取招云云。所供如此,上裁,何如?判付啓,令道臣,詳査狀聞後稟處爲良如敎。
刑曹啓目,粘連咸陽郡守宋煥章,沙斤察訪金樂祖等緘辭推考罪,杖八十收贖,竝只公罪施行,何如?判付啓,依允爲旀,功減一等爲良如敎。
以全羅監司李得臣啓本,光陽前縣監韓師鎭勒買奴婢委折,更査未得加現,査官待畢捧糴,捧現告登聞事,傳于洪仁浩曰,豈其更査後加現,則或恐前査之歇後爲罪,有此全謄前啓上送乎?道伯則出自卿班,寧或爲此不似之擧乎?必是査官等苟免罪過之計,豈不萬萬駭然?此狀啓還下送。又以更無加現登聞,則先從當該査官等,當別般嚴處,該房以此意,題送書目。
持平沈達漢疏曰,伏以臣庸愚一賤品耳,久玷法從之列,徒蔑絲毫之報,而拙於謀身,昧於涉世,孑孑孤根,倀倀迷塗,觸處錯謬,杜門廢伏,于玆有年矣。今者持憲除命,忽下於浹月病伏之際,臣聞命若驚,靡所容措,臣本以虛脆,素善疾病,入冬以來,觸傷風寒,忽得關格之重症,兼發風眩之宿祟,積氣衝亘,幾或不通呼吸,眼花浮動,有時不分黑白,食飮全廢,眞元澌脫,而際伏聞動駕有命,陪扈義重,不得不力疾出肅,然數日觸冒,一倍添劇,召牌之下,運動無路,以此病情,縻此職名,臣病中添罪,若隕淵谷,玆不獲已,敢將疾痛之呼,仰瀆黈纊之聽。伏乞聖慈,俯諒臣實病之狀,亟削臣虛縻之銜,以重官方,以安私分焉。臣於丐免之章,何敢贅陳他說,重添臣瀆擾之罪哉?第臣所欲忠者國耳,上而爲聖躬憂,下而爲生民憂,忠君憂民之心,弸結于中,欲噤不得者也。臣請昧死而仰陳之,惟殿下,誅其僭妄,而察其愚忠,幸甚。嗚呼,殿下聖主也,日昃不遑,周文之求治也,昧爽丕顯,殷湯之辨色,憂勤萬幾,未嘗一時暇佚,剖決庶務,罔或一息濡滯,庶績以熙,百工以釐,大哉,殿下之爲君也。雖然過於憂勤,近於勞瘁,細大必親,寒暑如一,更漏已深,而寢門猶開,吁咈不倦,酬酢如響,臣未敢知殿下所以終日勤孜,至於夜分者,豈盡軍國大計耶?意者應行節目,微瑣事務,亦在其中,則殿下,何必爲此等酬應,過於勞勤,至於如此也?凡人過用聰明,則精神內損,多費筋力,則榮衛外悴,此修養家所忌也。固知聖人之志氣,有異衆人之血氣,而竊伏以爲天顔,似覺異昔時矣,夫勞勤庶政,雖人君之美事,不親細務,亦帝王之盛節也。殿下之於庶政,雖細務必親,則可謂過矣,未可謂得中也。國家事務,自有大小,君相治其大者,若其小者,下執事足矣。雖三公,亦有所不親,況人主乎?若得人而分職,量才而授任,內自朝廷,外及州牧,各得賢能,咸稱其職,則自可不勞而治,無爲而化矣。當其無事之時,向晦之際,發舒精神,休養性情,優遊於太和之域,運用於舒泰之地,及其事至斯應,則自可如鏡之照物,如衡之稱物,應庶物於淵穆之中,納群聽於靜默之際,逸而不至於廢弛,勤而不至於勞悴,而庶事自無不擧,聖躬自底康寧矣。殿下所以爲此憂勤者無他,分殿下之職者,不足以分殿下之憂故也。噫,殿下未嘗爲官而擇人,間或爲人而擇官,初不審愼於授職之日,而未乃憂歎於僨事之後,或灼知不堪於重任,而有若姑試於其人者然。噫,官職豈徒然哉?而可以姑試乎哉?殿下之用人如是,故只自獨憂於上,而無與共理於下者也。伏願殿下,繼自今官人用人,其難其愼,若得其人,則不憚久任,期有成效,苟非其人,則不惜廢置,俾知率德,切勿恩貸,切勿驟遷,執此行此,堅如金石,信如四時,則官稱其職,民樂其業,而殿下自可垂衣不言,端拱無事,日與諸臣,共享升平之樂矣。至於小小節目,則有司存,何足一一煩上裁耶?此賡歌末章,所以元首叢脞,爲萬事墮之由者也,惟殿下念之哉。嗚呼,儲嗣國之本也,自古聖王,莫不以敎儲爲重,夫其敎之之道只唯曰見正事聞正道近正人也,蓋欲其命哲之初,導之以正習之以正,身不踐非禮之地,耳不聽非禮之言,目不接非禮之色,而習與智長,化與心成,方來誠正治平之業,皆從此做出來矣。三代享國長久,用此道也。惟我元子宮,德性天啓,睿質夙成,就學未幾,已訖一部小學,此蓋元子宮生知之資,而亦我殿下躬率之效也。此誠億萬年無疆之福也,臣民慶抃,曷有其極?我殿下,以文王無憂之聖,勤太宗遇物之誨,養正之道,敎義之方,一遵三代敎胄之法,於休美矣,雖然戒之在微,愼之在初,若其明師在前,勸誦在後,此固殿下敎之之法也。臣固欽仰之不暇,而或至於左右携僕,一有不正,則是有害於近正人也。日夕玩習,一有不正,則是有妨於見正事也,雖至文房之玩好者,或近華美,則是有損於行儉德也,書策之常目者,或非經史,則是有違於行正道也。伏願殿下,益念于玆,克謹于微,保傅衛翼之外,雖至宮人之阿保者,必擇端良溫慤之人,掖屬之陪扈者,必取恭謹重厚之流,如或有以細娛進者,必嚴斥之,以服玩進者,必禁絶之,非聖賢之書,勿令近於几案,非法度之言,勿使接於左右,亦於講讀之暇,宴息之頃,時以儉奢安危之由,勤怠治忽之本,從容敎誨,商證開導,只如茶飯,對玉食也,則必使念農民扶犁之艱,御錦衣也,則必使知寒女擲梭之苦,使此箇道理,此箇說話,純熟見聞,慣習成就,則以我元子宮明睿之資,仁孝之性,必有以默識心通,薰陶養成於不知不覺之中矣。異日正心修身,克勤克儉之德,其將權輿於此矣,豈不休哉?豈不盛哉?臣屛伏疎逖,未嘗瞻离日之光輝,固陋謏淺,何敢贊睿學之將就,而區區願忠,耿結有素,其所言者,卽保傅傳之意也,惟殿下念之哉。嗚呼,還穀糶糴,以爲民也,爲嗣歲種糧之資也,爲荒年賙賑之備也,原其立法之本意,則蓋欲其量民戶之衆寡,稱穀簿之多小,而散斂有法,補其不足而已也。於今則不然,或民小而穀多,或民多而穀小,穀多則民多受而難償,穀小則分有限而難排,此則必然之勢也。此亦有由穀貴於沿邑,故營閫作錢之必於是,而穀日縮,穀賤於山郡,故營閫作錢之所不到,而穀歲增,二者均爲民弊,而穀多之弊,尤爲難救之弊矣。蓋稍實民戶,不願受去,而奸吏貨之,久積化爲塵土,許多穀物,無以區處,而貧人饞之,一年負如邱山,樂歲已不聊生,而荒年益復難辦,飢餓於蝸屋之下者,龜腹蟬腸之可憐,而號呼於犴狴之中者,鶉衣鵠形之皆是,則雖剛腸者臨之,鮮不惻然而動色矣。於是反逋之弊,出於歲末,而倉庫之穀,多擁虛簿,若此弊不祛,則雖舜·禹,不能以化民,而龔·黃,無能以治郡也。欲祛此弊,必當先均穀簿,而自朝家,關飭諸道,使之較量各邑民戶衆寡,田結多小,量其分留,稱厥戶結,使其穀米散給之數,只足爲種糧補用之資而已。若於此邑而有餘,則移充他邑之不足,近則以穀移轉,遠則作錢移貿,勿論山沿,各令均劑,然後爰命營閫,凡有作錢支用者,必令勿出其邑,毋敢有捨賤從貴之弊,勿使有峙山枵沿之患,嚴立科條,毋敢踰越,則庶乎此弊小息,而吾民小安矣。人將或曰,如是,則營閫之用度不足也。此有不然者,國之置道帥臣,使之爲己耶?使之治民耶?若爲治民也,則與其貽害於貧窮之兆庶,寧使裁損於營閫之用度,此則不待辨而較然矣。雖使營閫之臣講進,救此弊之策,其計必不外此,惟在朝家之斷而行之耳。今當捧糴之時,言念及此,其惻傷之心,有不能自已者,敢貢一得之愚,伏願殿下,裁擇焉。噫,朝家雖欲矯救此弊,而守令若不得人,則雖欲矯弊,而不可得矣。伏願申飭選部,精擇守宰,若得其人,則切勿速遞,必爲久任,期有成績,若有成績,則褒奬超擢,若漢帝之重吏職,則庶幾吏得其職,民安其生矣。守令若數遞,則非但迎送之弊,勞費吏民,雖有杜召之才,五日京兆,安能有所爲乎?數遞之弊,殿下非不洞燭,而除拜之際,或不能盡然,故敢陳愚見,惟殿下,深留意焉。今臣所言,雖非匡救之謨,而竊自附於愛君憂民者也,若蒙採擇,則臣死亦榮矣,臣無任云云。省疏具悉。三條所陳皆切實,當體念,爾其勿辭察職。
戶曹判書金華鎭疏曰,伏以一陽初生,百祿滋至,移蹕勞動,聖體冞康,歡欣慶忭,小大同情。仍伏念臣之冒膺是職,豈有一分堪承之望而然哉?始緣感激恩數,只急叩謝之忱,間嘗陳懇筵席,未蒙體諒之恩,因循淟涊,迄今半載,而若其求解之心,何敢一日忘也?噫,臣之一身,非臣之有也,短拙無比,而惟殿下拂拭之,齟齬寡合,而惟殿下庇覆之,不翅如洪勻之曲遂微物,慈父之着念穉兒,則此生此恩,雖赴蹈粉糜,尙不足以少酬萬一也。又況委畀之盛念,眷顧之隆渥,愈往而愈摯,咫尺前席,恩敎鄭重,臣進而拜稽,退而感泣,不計顚仆,生死向前,以此矢心,寤寐銘鏤,而亦嘗仰誦於黈纊之下矣。豈敢懷一毫自便之圖,重自陷於孤負之科?無奈臣病與年深,神隨氣耄,數歲以來,疾恙强半,而自叨重任,日益昏眊,雖尋常簿書之末,猶未能如意句檢,夙宵憂懼,如添一病,而見方阿睹之疾,觸冒闖發,風熱交攻,而右眶浮疼,眵膜凝翳,而視物不明,始謂一時所祟,自可調息漸差,今過旬望,雜試鍼藥,而一味苦劇,少無減勢,狗馬賤疾,縱不敢張皇仰煩,顧今經用垂匱,措劃政急,而目下症形,有非時月可愈,此時重務之許久瘝曠,尤豈不萬萬惶悶者乎?亞歲起居之班,昨日陪扈之列,百僚咸造,各伸誠禮,臣獨宛轉床玆,一未趨參,瞻望宸極,秪益耿結,玆敢略暴肝膈之懇,仰陳疾痛之呼。伏乞聖慈,俯垂矜諒,亟遞臣所帶度支之任,使公務無滯,私心獲安,千萬幸甚,臣無任云云。答曰,省疏具悉。卿其勿辭,調理行公。
兵曹判書李祖源疏曰,伏以臣之一身頂踵,皆我殿下賜也,片片赤心,自矢于中,赴湯蹈火,惟殿下所使,苟使臣有一毫占便宜擇燥濕之意,則是不惟負聖恩,實亦自欺其心也。臣雖萬萬無狀,豈忍爲此?顧此本兵重任,初豈嘗彷彿於臣身,而不敢爲逡巡之計,前後行政,無非做錯荒謬,臣亦自知,人孰不知?然且晏然裒如,若不識世間有羞恥事者,斷斷此心,亦出於感激恩造,趨走報效之誠,向來臺評,臣實受而爲罪,而乍遞旋仍,迫於嚴命,揚揚冒膺,誠非得已,日前憲臣疏語,臣雖未見其詳,而第以批旨中聖敎觀之,憲臣之斥臣者,在於冒彈出仕,其言儘是,從此臣亦可以知所處矣。今若諉以暫遞,厭然復出,則是眞不知廉恥也,是眞不畏簡書也,臣固不足言,其於聖朝四維之治,果何如也?雖被斧鉞之誅,萬無轉動之望,嚴敎荐下,震懍悶隘,席藁待罪,恭竢處分,畢竟怵畏義分,抗顔復肅,自顧廉防,更無餘地,臣亦不自知其何以置躬,此際又有本曹入直堂上遞差之命矣,曆單之當初修正,實出臣手,而緣臣引入,僚堂替啓,若論疎謬之失,臣宜當之,參知何罪焉?卽此而又添臣難進之一端,冒上首實之章,祈蒙鐫免之恩,適値齋日,未免退却,陪扈義重,又不得不冒沒趨參,而以此情踪,實無因仍蹲冒之勢,玆敢更陳前後未徹之懇。伏乞聖上,俯垂鑑諒,亟賜同勘,仍治臣瀆擾之罪,以肅朝綱,以靖私義,不勝幸甚,臣無任云云。答曰,省疏具悉。卿其勿辭行公。
丁巳十一月初七日辰時,上御誠正閣。諸承旨持公事入侍時,行左承旨李晩秀,行右承旨洪仁浩,左副承旨李海愚,右副承旨成鼎鎭,同副承旨金達淳,假注書呂東植·尹命烈,記注官金良倜,記事官吳泰曾,檢校待敎沈象奎,以次進伏訖。上曰,各房讀奏公事,可也。晩秀讀奏黃海監司李義駿狀啓疏批有旨祗受事。仁浩讀奏咸鏡監同李鼎運啓本罪人金履用等慶興等邑到配事,平安監司朴宗甲啓本罪人趙仁祿寧邊府到配事。海愚讀奏平安兵使任嵂狀啓柔遠僉使金啓默到任事,慶尙監司李亨元狀啓都承旨李鼎揆上來時給馬有旨祗受事,黃海監司李義駿啓本合操時軍兵試射放中不中開坐事,黃海監司李義駿啓本罪人文道恒康翎縣充軍事,五衛將尹致宖病親呈辭,部將劉宗巖病親呈辭。達淳讀奏咸鏡監司李鼎運啓本利城縣反庫事,黃海監司李義駿啓本新溪等邑反庫事,水原留守徐有隣啓本年分成冊上送事,京畿監司李在學啓本遺棄兒收糧人給糧事。命書判付訖。上曰,有司堂上入侍。出榻敎東植承命出傳,與有司堂上李時秀·李書九,偕入進伏。上曰,昨因錦伯狀啓,有判下者矣。錦營所謂別卜定及引等之弊,曾所入聞者,而此非獨洪州一邑而已,則及此已現發之日,一齊釐正,在所不已,卿等退議于大臣,詳究弊源,措辭嚴飭,可也。湖南如此之弊,有司堂上,曾經道伯,想必知之矣。書九曰,湖南則雖無引等之例,而凡係進上營納,皆出於結役戶役,而中間些少弊端,亦不可彈記,而此在守令之守法與否矣。上曰,左傳之役,今聞不日告竣,經書進御,如有進箋之例,詳考爲,可也。仁浩曰,同成均鄭民始,旣入闕中,不爲肅謝,直爲出去,事甚未安,推考,何如?上曰,依爲之。出擧條命退,諸臣以次退出。
丁巳十一月初七日午時,上御重熙堂。同副承旨入侍時,同副承旨金達淳,假注書尹命烈,記注官金良倜,記事官吳泰曾,以次進伏訖。上曰,頒曆單子中落漏人,皆分付頒賜乎?達淳曰,其中關係甚重不可擬議者,亦多有之,實難奉行矣。上曰,是則不然矣。自前依例書入,依例頒給之人,今何可拔之乎?昨年則該曹所爲,極其乖常,故有所處分,而今若懲此,而仍不頒給,豈其成說乎?自上自有斟酌,勿復多言,可也。仍命退,承史以次退出。
丁巳十一月初七日未時,上御重熙堂。軍士房承旨入侍時,左副承旨李海愚,假注書尹命烈,記注官金良倜,記事官吳泰曾,以次進伏訖。上曰,重臣以何事入來,欲爲請對云耶?海愚曰,未詳本末,而聞重臣之言,則以爲凶徒鴟張,將有指日之變,故不敢晷刻遲延,忙急入來云矣。上曰,重臣所納之紙持入乎?海愚曰,持入矣。上覽訖,敎曰,此事業已聞之,本非如是驚動之事,且有商量處分之道,重臣則姑令退去,可也。仍命退,承史以次退出。
丁巳十一月初七日申時,上御重熙堂。左承旨入侍時,行左承旨李晩秀,假注書尹命烈,記注官金良倜,記事官吳泰曾,以次進伏訖。上曰,承旨已盡申退耶?晩秀曰,過申稍久,想已退矣。命退,承史以次退出。
上在昌德宮。停常參·經筵。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李晩秀啓曰,明日常參·經筵,取稟。傳曰,停。
李海愚啓曰,禁衛宮將官來言,今日本營軍兵,日次私習云矣,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,合辭許久闕啓,事甚未安,今日政新除授兩司諸臺,待下批竝卽牌招,何如?傳曰,允。
以本司坐起進不進單子,傳于李海愚曰,卿等旣來會,再明日次對,進定於今日。
傳于李海愚曰,大臣·備局堂上引見。
傳于李海愚曰,近日次對,如華城·廣州留守之上來者,不爲入參,備堂洪檍·徐有隣牌招,違牌無敢呼望,有司堂上趙鎭寬之今又懸病於本司坐起者,事體無所據,從重推考,使之進參。
李海愚啓曰,水原留守徐有隣,進參次對事,飭敎牌招之下,屢度催促,而謂有情勢,終不入參,揆以事體,誠甚未安,推考,何如?傳曰,允。
以吏曹參議李勉兢,牌不進罷職傳旨,傳于洪仁浩曰,只推。
有政。吏批,判書沈煥之進,參判李敬一進,參議李勉兢牌不進,行左承旨李晩秀進。以李義綱爲大司諫,金履喬爲掌令,沈鳳錫爲正言,白師謹爲同敦寧,金載謙爲戶曹佐郞,朴鍾淳爲典籍,判義禁閔鍾顯仍任事承傳。
再政。以趙心泰爲刑曹判書。
三政。以李秉鼎爲漢城判尹。
兵批,判書李祖源病,參判柳誼病,參議尹致性病,參知崔光泰入直進,行右承旨洪仁浩進。大護軍金尙集,副護軍魚用謙·申鳳朝竝單付。
傳于李海愚曰,軍士房承旨入侍。
刑曹堂上前望單子入之,參判尹弼秉,參議李泰永落點。
以大司諫李義綱,司諫宋翼孝,正言李東萬,掌令金履喬,持平沈達漢·洪秉臣,牌不進罷職傳旨,傳于洪仁浩曰,只推,更爲牌招。
李海愚啓曰,掌令金履喬,特敎申飭之下,謂有情勢,來詣闕外,屢度催促,終不入來,莫重命牌,將至經宿之境,事甚未安,推考警責,何如?傳曰,允。
洪仁浩啓曰,大司憲李城輔,執義申禹相,掌令吳翰源在外,金履喬,牌不進,持平洪秉臣·沈達漢傳旨未下,監察茶時之意,敢啓。傳曰,知道。
李晩秀,以吏曹言啓曰,本曹正郞宋知濂呈狀內,矣身素患痰癖之症,當此隆寒,一倍添劇,萬無供職之望,斯速入啓遞改云,其身病旣如是沈篤,則有難强令察任,改差,何如?傳曰,允。
李晩秀,以禮曹言啓曰,禮曹正郞韓始裕呈狀內,矣身素患痰癖之症,當此換節之時,一倍添劇,萬無供職之望,斯速入啓遞改云,其身病旣如是沈篤,則有難强令察任,改差,何如?傳曰,允。
金達淳,以賑恤廳言啓曰,漢城府訪採賜米人草記。傳曰,知道。同知朴聖輝年七十四,其時年爲五十,將仕郞鄭再復年六十三,其時年爲三十九,雖非入於父老賜米之中,而旣云居在宮底,別有恩典,則不可仍置,況今皆踰六七十矣,惠堂知悉。七十人給米五斗,六十人給米三斗可也事,命下矣。同知朴聖輝米五斗,將仕郞鄭再復米三斗分給之意,敢啓。傳曰,知道。
以咸鏡監司李鼎運狀啓,薦新生靑魚生瓜魚,限內不得封進,惶恐待罪事,傳于李晩秀曰,勿待罪事,回諭。
丁巳十一月初八日辰時,上御誠正閣。大臣·備局堂上引見入侍時,左副承旨李海愚,假注書尹命烈,事變假注書宋應圭,記注官金良倜,記事官吳泰曾,右議政李秉模,廣州留守洪檍,行工曹判書鄭民始,行上護軍金持默,行大護軍李秉鼎,禮曹判書李時秀,吏曹判書沈煥之,漢城判尹趙心泰,開城留守黃昇源,行護軍李漢豐·徐龍輔·李書九,應敎李翊模,以次進伏訖。秉模曰,日前動駕,諸宮展拜,勞動旣多,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。上曰,次對爲之,可也。秉模曰,頃因全羅道務安幼學金光軫,羅州幼學李永甲等上言,判付內,唐串倉事,問于道伯,査問該邑,使之論理狀聞後稟處事,命下矣。卽見全羅監司李得臣査啓,則枚擧羅州牧使任焴,務安縣監李弘源牒呈,以爲唐串倉之因革一事,本道營邑之議,奉命使臣臺閣之論,皆主革罷,前後籌司覆奏,非不知民邑難支之患,而持疑不罷者,特以忠武公李舜臣之所建置也,今番行査時,溯考文跡,則設倉,在於萬曆癸卯,癸卯之於忠武戰亡之歲,爲六七年之久,然則非忠武所設,灼然無疑,統營都廳之因民瘼撤罷者,已例斑斑可據,而獨於此倉,廟議之持難者,必以古制不可更張,軍需不可輕議,今若以該倉各穀四千一百七十七石零中,折半留置該倉,依前分糶於兩邑五面,取耗移運,以爲補用軍需,折半移付隣近穀小邑,每年耗條,自各該邑,作錢出給於統校,使之貿去物種,則在該營,別無利害之可論,在兩邑,庶免侵督之偏及,在國穀,亦爲裒益之一道,至於裨卒之橫拏作弊者,一付之本道道臣,毋煩往復,直爲勘處,互相禁戢,定式施行,則似爲俱便之道,竝請令廟堂,稟旨分付矣。統穀所在之邑,莫不以爲痼弊,則況此都廳穀之統裨收捧者乎?不待査啓,可知爲弊,而旣設統營,則亦不可因其弊而盡去其穀矣。道臣跋辭中,折半留置該倉,依前分糶,折半移付穀小邑,自各該邑,作錢出給,貿去物種云者,非無意見,而統裨旣已來捧,則毋論穀之多小,其爲誅求濫捧之弊,自當與前一般,至於橫挐作弊者,道臣直爲勘處云者,又是行不得之政,統營·完營,等是相敬衙門,帳下親裨,異於土校等輩,自完營或棍或杖,不成事面,臣意則倉所與穀物,竝仍舊貫,兩邑五面,亦爲依前受食,而分給捧上,皆付地方官親執擧行,畢捧後計其耗條,眼同出給於統裨,各種貿去者,如前貿去,穀物船運者,如前船運,則在邑民,無異本邑之還,在統營,亦無掣礙之端,而五面之自前所受本邑之還,移送他面,俾免疊受多石之苦,他面又或穀多,則移轉於附近穀小邑,似合便宜,故議于曾經道臣及曾經統帥之將臣,則不害爲隨時權宜之道云,依此分付于該道臣及統制使處,使之往復擧行,何如?上曰,依爲之。出擧條秉模曰,刑曹方有殺獄三檢擧行之事,而判書趙尙鎭,以實病姑難行公云,許遞,何如?上曰,依爲之。出擧條秉模曰,刑曹參判李祖承,以其實故,日前動駕時,亦未參班,而本曹多有擧行事,今姑許遞,何如?上曰,依爲之。出擧條上命書榻敎曰,刑曹堂上前望單子入之,待下批牌招察任。又命書傳敎曰,兵曹前參知申鳳朝,雖已差代,事實則責在判堂,而判書之引義雖過,似然,參知傳旨勿施。上曰,近日士趨之不正,多由於小品之書,所謂小品之書,卽明淸文體之支流也,及今矯救之道,在於一變其道,而亦不必過費辭敎,但當人其人火其書而已,蓋文體與世高下,而西京之文,主於典雅,至唐詞章之學,極其文采,至宋經術之微奧,四先生迭爲發揮,天人性命之源,誠正格致之工,剖析闡明,纖悉無遺,而自明以後,則經學文章,別立門戶,而又有考異之學,强作名目,務爲神奇,學術之差,人心之誤,職此之由,甚至於小品之流,歸於異學,名爲異學,則豈非大可憂虞者乎?今欲丕變此習,則家而父兄,朝而主司者,若思回漓返樸之道,克用出奴入主之政,則何患其俗不變而士不正哉?雖於泮試之製,亦惟取其文體之典雅者,則當有一新之效,此在國子長之得其人也。宋之李泰伯,文華之盛,甲於當世,而嘗入試圍,題不知解,閣筆不作曰,此必孟子書也,蓋泰伯,以非孟之人,不見孟子書故然矣。予則近見應製諸作,若有文字之不知出處者,亦曰此必出於小品書也,故相金錫胄之文集,亦近體中脫灑者也,而實爲蹈襲明淸體者之始,農巖集,亦未免此矣。先正之不看明淸書,農巖反以爲不知裏面故不好看,予則以爲,農巖之知裏面,不如先正之不知裏面矣。上曰,備堂座目,留守則不書進不進,此後則上京留守,則書進字,可也。檍曰,山城官廨諸處,前留守已盡修理,而未及用功於城堞矣。臣方漸次修補爲計,而至於城中九寺,無處不頹,佛殿僧寮,雖不暇一齊修治,而軍物所儲之庫舍,不容不趁今改建,容費物力,有難自下區劃,亦不敢請得於公家,若得空名帖僧俗合三百張,則庶有區處之道矣。上曰,大臣之意,何如?秉模曰,近來此弊,不可不顧矣,場市隴畝之間,無人不金玉,臣意則不可施矣。檍曰,本府二面,幾將移屬華城矣。將以楊州二面給代云,而古楊州·平邱二面,較本府二面,田結民戶,殆不相當,軍額之充丁,校吏之支放,難準其數,龍仁·利川·楊根等邑,亦有附近之面,當與畿伯及華留,相議移劃,而事多掣礙,實難爲計矣。上曰,此是鷗浦駕過之時,適見其地形之相接,偶有酬酢,而旣非筵稟停當者,則今此所陳,有若境界已換,版籍已移者然,事未定而先自撓民,豈有如許道理乎?檍曰,臣與華留·畿伯,相議往復,不啻屢次,畿伯亦以楊州二面田結民案,盡爲錄來,臣亦於楊根·龍仁·利川等邑附近本府面里,錄來其田民之摠,如此之際,民安得不知乎?臣之今番上來時,古楊州民人等,遮馬呼訴曰,若果移屬,則三千石軍餉,無望堪當,難以奠業云矣。上曰,安堵之民,騷撓至此,不但楊州之民,龍仁·利川·楊根之民,勢亦然矣。卿於還營時,明諭此意,以爲轉相告諭,依舊奠居之地,可也。民始曰,杆城蔘價上納後,例送內局,以爲醫官等劣蔘之需,而劣蔘,本以京貢中上下矣,近以此錢之故,漸成遺在,事甚無義,此後則杆城錢,留置本廳,待京貢不足之時,隨所用移送,何如?上曰,依爲之。出擧條命書榻敎曰,同副承旨入侍。賤臣承命出傳,與同副承旨金達淳,偕入進伏。命書榻敎曰,漢城判尹之代,今日政差出,待下批牌招開坐。仍命退,諸臣以次退出。
丁巳十一月初八日午時,上御重熙堂。軍士房承旨入侍時,左副承旨李海愚,假注書呂東植,記注官金良倜,記事官吳泰曾,以次進伏訖。上曰,一提學如未出去,入侍,可也。賤臣承命出傳,與行工曹判書鄭民始,偕入進伏。上曰,俄筵亦已言之,而近來文體之漸不如古者,誠爲悶事,而莫曉其所以然也。民始曰,此專由於務奇之病而然矣,蓋其平淡典雅之體,則猝難學得,而其中新奇之體,蹊逕淺近,易於摸倣,故其排鋪之促,品格之小,皆以此也。民始曰,加德僉使張世紈,以園所植木看檢事,連爲上來矣。植木之役,多有看檢者,遠地往來留住之際,自致許久曠官,亦甚可悶,移處近地,事勢俱便,令該曹,與蒜山僉使相換,何如?上曰,依爲之。出擧條命退,諸臣以次退出。
上在昌德宮。停常參·經筵。
李海愚啓曰,明日王大妃殿誕日相値,視事頉稟之意,敢啓。傳曰,知道。
洪仁浩啓曰,合辭方張之時,諫院無詣臺之員,事甚未安,除在外,呈告人員,竝卽牌招,何如?傳曰,允。
傳于李晩秀曰,左承旨入侍。
傳于洪仁浩曰,右承旨入侍。
傳于金達淳曰,同副承旨入侍。
傳于李海愚曰,有司堂上入侍。
李海愚,以訓鍊都監言啓曰,本局把摠李熙燮,身病甚重,勢難察任,改差,何如?傳曰,允。
李海愚,以訓鍊都監言啓曰,都城本局分授北岳東邊第一城廓近處體城四間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
李海愚,以御營廳言啓曰,本廳騎士別將金明遇,身病甚重,勢難察任,改差,何如?傳曰,允。
大司諫李義綱,司諫宋翼孝,應敎李翊模,副應敎尹序東,持平沈達漢,校理李貞運·朴吉源,副校理朴崙壽·鄭來百,正言李東萬,修撰林漢浩·李羲甲,副修撰尹益烈·韓致應啓曰,請寢罪人鄭致達妻出置城外之命,依前還發配所,亟令王府,夬正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典。措辭見上以下一行半刀削答曰,不允。以下五字刀削大司諫李義綱,司諫宋翼孝,正言李東萬啓曰,請遲晩後物故罪人啓能,亟施孥籍,趾等凶種,快施邦刑,獻遂,設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬·奴傔·連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥籍,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。措辭見上請承款後物故罪人九宗,亟施孥籍之典。措辭見上答曰,不允。大司諫李義綱,司諫宋翼孝,正言李東萬啓曰,請金甲島爲奴罪人克觀,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請亟寢秋曹罪人柳師文放釋之命,仍令王府,設鞫嚴問,夬正典刑。措辭見上新除授正言沈鳳錫,時在京畿通津地,請斯速乘馹上來事,下諭。答曰,不允。柳師文事,亟停勿煩,下諭事依啓。持平沈達漢啓曰,請寢李汝節定配之命,更令王府,嚴覈取服,施以當律。措辭見上答曰,不允。
丁巳十一月初九日辰時,上御便殿。左承旨·右承旨入侍時,行左承旨李晩秀,行右承旨洪仁浩,假注書呂東植,記事官承膺祚·吳泰曾,以次進伏訖。上曰,鑄字所抄啓中一人入侍,可也。賤臣承命出傳,與副正字曺錫中,偕入進伏。上敎錫中曰,持出八大家,爾與監印諸抄啓及舊抄啓權晙,抄謄以入,可也。又敎仁浩曰,承旨亦持出一二卷,而吳泰曾·沈象奎輩,亦令書入,可也。命退,諸臣以次退出。
丁巳十一月初九日未時,上御重熙堂。同副承旨入侍時,同副承旨金達淳,假注書尹命烈,記注官金珍恪,記事〈官〉承膺祚,以次進伏訖。上曰,直提學李晩秀在於鑄字所與否,知入,可也。賤臣承命出傳回奏曰,尙在鑄字所矣。仍命退,承史以次退出。
丁巳十一月初九日申時,上御重熙堂。有司堂上入侍時,左副承旨李海愚,假注書尹命烈,記注官金珍恪,記事官承膺祚,行護軍李書九,以次進伏訖。上曰,湖南民事,更有所聞耶?沿邑雖許停退,而野邑優於免歉云耶?書九曰,均不可以豐登論,而旣無沿邑之被災,故民得以無撓矣。上曰,湖西雖不若湖南之甚,亦不可謂免歉,俵災之外,亦有優恤之道乎?書九曰,雖或有失稔處,而俵災旣優,民業稍厚,別無自廟堂更煩措劃之方矣。上曰,卿須與大臣詳議,日後更稟也。上曰,趙鎭寬,進參於籌坐耶?書九曰,昨日聞入侍之命,雖爲追後入來,行公則將爲處義云矣。上曰,過矣。卿須以筵敎傳之,可也。上曰,近來文體,罕有典雅之風,以近日庠試科作觀之,漸不如古,誠是可悶處也。大司成,卽科場之主司者也,若留意矯弊則庶有實效,而亦難得其人矣。書九曰,近來之人,專事記覽,不務誦謮,故其所製述,易致浮輕矣。仍命退,諸臣以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
洪仁浩啓曰,大司憲李城輔,執義申禹相,掌令吳翰源在外,金履喬未肅拜,持平洪秉臣·沈達漢呈辭,監察茶時之意,敢啓。傳曰,知道。
傳于李晩秀曰,左承旨入侍。
丁巳十一月初十日申時,上御便殿。左承旨入侍時,行左承旨李晩秀,假注書呂東植,記事官承膺祚·吳泰曾,以次進伏訖。上曰,鑄字所諸抄啓許,又給八大家各一卷,以爲抄謄之地,而權晙·吳泰曾·呂東植輩,亦令書之,可也。命退,承史以次退出。
上在昌德宮。停常參·經筵。
藥房提調趙宗鉉,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李海愚啓曰,禁衛營將官來言,今日本營軍兵,日次私習云矣,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李海愚啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
徐邁修啓曰,行左承旨李晩秀,今日不爲仕進,卽爲牌招,何如?傳曰,允。
洪仁浩啓曰,十一月初一日輪對官宗廟署令金履禮,西學訓導金致龍,東氷庫別檢申錫老,議政府司錄嚴思彦,造紙署別提金在儉,十一日輪對官中學訓導黃萬齡,內贍寺主簿崔奎晶,忠勳府都事權彝性,軍器寺正沈擇之,工曹正郞李觀城·洪若浩來待矣。傳曰,入侍。
傳于徐邁修曰,義州府尹留待。
傳于徐邁修曰,諸承旨持公事入侍。
傳于李晩秀曰,左承旨入侍。
傳于洪仁浩曰,右承旨爲禮房,左副爲刑房。
備忘記,義州府尹李基讓下直,長弓一張,長箭一部,片箭一部,筒兒一箇賜給。
徐邁修啓曰,假注書尹命烈,身病猝重,勢難察任,今姑改差,何如?傳曰,允。
以李允謙爲假注書。
李晩秀啓曰,十一月十二日次對,不得循例來會,持公事入侍命下,則微稟事,曾有定式矣。明日視事取稟。不得循例書入之意,敢啓。傳曰,知道。
李海愚啓曰,大司憲李城輔,執義申禹相,掌令吳翰源在外,堂令金履喬,持平沈達漢,牌不進,持平洪秉臣陳疏入啓,監察茶時之意,敢啓。傳曰,知道。
同敦寧白師謹疏曰,伏以臣伏奉敦府除命,臣仰感聖上記有之盛恩,情旣急於叩謝,且値慈聖虹流之慶辰,禮宜伸於起居,故他不暇顧,冒沒出肅,而第臣於年前,猥忝是職,以無敦寧,卽蒙恩遞,今此去就,有非可論,玆敢略陳短章,仰瀆宸嚴。伏乞聖慈,亟命該曹,照法遞改,以存公格,以安私分,不勝幸甚,臣無任云云。答曰,省疏具悉。疏辭下該曹稟處。
丁巳十一月十一日辰時,上御誠正閣。諸承旨持公事,輪對官同爲入侍時,行都承旨徐邁修,行右承旨洪仁浩,左副承旨李海愚,右副承旨成鼎鎭,同副承旨金達淳,假注書呂東植·尹命烈,記注官金良倜,記事官吳泰曾,檢校待敎李存秀,輪對官宗廟令金履禮,西學訓導金致龍,東氷庫別檢申錫老,議政府司錄嚴思彦,造紙署別提金在儉,中學訓導黃萬齡,內贍寺主簿崔奎晶,忠勳府都事權彝性,軍器寺正沈擇之,工曹正郞李觀城·洪若浩,以次進伏訖。上曰,各房讀奏公事,可也。邁修曰,吏房無公事矣。仁浩讀奏黃海監司李義駿啓本時囚罪人等同推開錄事,黃海監司李義駿啓本罪人金龍澤兔山縣到配事。命書判付。海愚曰,兵房無公事矣。鼎鎭曰,工房無公事矣。達淳曰,戶房無公事矣。上曰,輪對官進前。履禮等以次進前,各奏職姓名。上曰,奏所懷,可也。履禮等曰,無所懷矣。命退,輪對官先退。命書榻敎曰,義州府尹入侍。賤臣承命出傳,與義州府尹李基讓,偕入進伏。上敎基讓曰,威生於廉四字,足爲蒞邊臨民之道,予以是勉諭,卿以是報答,可也。不但優於文學,亦通於吏事,向因一二重臣,已所稔聞矣,灣府,卽燕貨所由之路,書冊之禁,必須申明,無使非聖之之書,不經之文,涉於吾境,可也。雖六經,皆有我國板本,何必唐印之爲好耶?宣諭除之,下去善爲之,可也。仍命退,諸臣以次退出。
丁巳十一月十一日午時,上御重熙堂。左承旨入侍時,行左承旨李晩秀,假注書呂東植,記注官金良倜,記事官吳泰曾,以次進伏訖。上曰,刑曹參議入侍。賤臣承命出傳,與刑曹參議李泰永,偕入進伏。上曰,秋曹事,參議果已詳聞耶?泰永曰,臣方新除,故未及詳聞矣。上曰,古人必以有福力人爲刑官,其意深矣。予素知參議之心善福厚,故昨日特除,須體此意,必善處也。今番事,誠不滿一哂,蓋所謂姜哥,曾所屢見,不過一輕佻無行之輩,薄有才藝,時參泮試,而見其文體,噍殺浮輕,專是小品,故年前付重臣李秉鼎,置之庠舍,與六七儒生,敎習經傳文字,其後應製,一未參榜,或意有懲畏矯變之效矣,乃敢出沒京鄕,交結匪類,做作邪說,暗相稱號,其跡則可謂妖言惑衆,而其實則出於欺人取物,蓋亦窮無所不爲之致也。前都正金鼎國,聞其從弟信國之言,來告于右相,予因大臣而聞之,已料其事狀之如許,此等處一涉張大,則非但國體之反輕,或恐無辜之橫罹,初意火其紙人其人,從便收殺,期於無事,豈意姜哥,從何撕得,又生奸計,忽以渠自上變樣,來言于重臣,重臣至於詣闕求對,眞所謂春雉自鳴也。到此事體,亦不可不顧,雖命究覈,如渠何足汚王府?只令秋曹擧行,而渠所謂金鑢兄弟,亦素稱小品中人也,金履白,尤聞是虛悖沒省覺之類,其中金健淳,文正之奉祀孫故參判之孫云,得此梁楚,卽渠之罪,而見金鼎國書納之紙,則健淳似無別般眞贓,似緣年少無定志,且其家不貧,以至爲姜哥輩誘惑憑藉,自陷一套,誠可哀不足罪也。況予於故參判,有不可忘之事,豈不能庇一孫乎?健淳則初不欲名出於諸囚之招,所謂姜哥及三金,亦必欲置之惟輕之科,此非予故屈不可屈之刑章也。如此飛蛾樣燈之類,輒以治逆之律治之,則俄所云國體反輕者,此之謂也。但究問捧供之除,有不可不知者,蓋姜哥,必捧誣人之招,然後可決上變之虛罔,而誣人若有指的則反坐,必至一罪,亦必以塗聽塗說捧供,然後姜哥亦可生出,此亦非予使之勒捧也,其所上變,政所謂塗聽塗說,如從古海浪賊之浪說也,豈有指的傳聞之人乎?如此究竟,出於予之苦心,因此事,連日達宵未交睫,參議本來周通,豈不領會予意?須與判堂,相議善爲也。泰永曰,今承下敎,始知本事之至妖極悖,下情驚憤萬萬,此非一秋曹所敢擧行,而縷縷聖敎,出於天地好生之大德,臣敢不竭力對揚乎?上曰,金鼎國錄示右相之紙,當爲參看,於推覈時已付判堂,而初意欲火其書,不使開見矣。泰永曰,推覈時當問于金鼎國,鼎國之言,便是其書,何以爲之乎?上曰,此言益知所見之周通矣,然則其書,三堂先爲開見後推覈,草供入啓時,同爲持入。仍命泰永先退。上曰,推考房承旨入侍。出榻敎仍敎曰,與秋判偕入,可也。賤臣承命出傳,左副承旨李海愚,刑曹判書趙心泰進伏。上曰,姜哥事,俄已詳言于參議矣。初欲待諸囚畢來推覈矣,重臣請對已逾日,國體不可延拖,且姜哥及金履白兩囚推問,足可究竟,至於金宗億,則有無不關,今日開坐捧供,以爲齋日前收殺之地,好矣。大抵金鼎國發告之後,予意只欲火其書人其人,期於無跡無事,乃因姜哥自批其頰,欲竝生哉之苦心,今則左矣,而所謂姜哥·金哥,不過輕佻浮浪無恒心之類,此豈可以治逆之律治之,亦何足曰妖言惑衆乎?當嚴處不嚴,不當嚴處嚴,均之爲失刑,此事只當以已現發數三囚磨勘,而姜哥必捧誣告之招,然後上變,方有下落,而誣告若尋根因,則盤問之際,易及無辜,反坐之律,又在一罪,必以塗聽塗說捧供,而姜哥頗黠,指示生路,則言下必領會矣。但金鼎國發告事,姜哥之覷得竝發,自就死地,情狀切可痛,慫慂者必有其人,此一款必嚴覈,以爲同懲之地爲可。心泰曰,聞姜哥自昨夜,忽作狂易之狀云,尤爲狡惡,未知何以盤問矣。上曰,崔益男在獄中亦如此,至納九尾狐之遲晩,此等之類,同一伎倆矣。金履白,則何如云耶?心泰曰,履白入來後,見臣以爲,若以渠爲軍官,則渠輩情跡,當盡爲探來云,如此虛悖之漢,曾所初見矣。上曰,聞是本來浮浪無雙云,此若過加盤詰,則無罪之人,一汚其口,無以自新,金鼎國所納之紙外,切勿提問,可也。必於今日內,盡爲捧供,然後明日可以收殺,金鼎國兄弟,方待闕外,亦爲招去開坐,而鼎國乃是告者,且經都正,招致廳上以問,可也。命退,諸臣以次退出。
上在昌德宮。停常參·經筵。
辰時巳時,有霧氣。
徐邁修啓曰,自明日至十六日,永陵忌辰祭齋戒正日相値,視事頉稟之意,敢啓。傳曰,知道。
李海愚啓曰,大司憲李城輔,執義申禹相在外,掌令吳翰源未肅拜,金履喬,持平沈達漢傳旨未下,洪秉臣疏批未下,監察茶時之意,敢啓。傳曰,知道。
以本司坐起進不進單子,傳于徐邁修曰,卿等來會本司,望前後連値齋日,大臣·有司堂上及備堂中稟事人入侍。
李益運啓曰,右議政李秉模,備局有司堂上李時秀·趙鎭寬·李書九,稟事堂上鄭民始·金持默·李秉鼎·沈煥之·徐有大·李漢豐·徐龍輔·李益運,依下敎來待矣。傳曰,入待。
李海愚啓曰,刑曹判書趙心泰,參判尹弼秉,參議李泰永,持罪人金履白等文案,依下敎來待矣。傳曰,入侍。
傳于徐邁修曰,左承旨入侍。
傳于金達淳曰,同副承旨入侍。
以大司諫李義綱,司諫宋翼孝,正言李東萬,掌令金履喬,持平沈達漢,牌不進罷職傳旨,傳于李海愚曰,只推。
傳于金達淳曰,左承旨·右承旨許遞,前望單子入之,待下批牌招察任。
承旨前望單子入之,李益運·韓晩裕落點。
同成均前望單子入之,李秉鼎落點。
兵曹口傳政事,行副護軍李晩秀單付。
傳于韓晩裕曰,坐直承旨入侍。
吏曹啓目,粘連觀此同知敦寧府事白師謹上疏,則以爲臣於年前,猥忝是職,以無敦寧,卽蒙恩遞,今此去就,有非可論,亟命該曹,照法遞改亦爲白有臥乎所,旣無敦寧,則揆以公格,似當改遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
刑曹啓目,罪人金履白段,渠以蟣蝨之賤,甘爲鬼蜮之態,趨附彝天,傳播妖言,隨事閃忽,前後所犯,無非罔赦,加刑得情爲白乎旀,且以金鑢言之,與其弟䥧,同作彝天之密交,締結綢繆之狀,無所不爲,以至今番發告之相議,而情跡益難掩,此何等事,此何等言,而恣意干涉,若是無忌,其在懲惡勵俗之道,不可尋常處之,金鑢·金䥧兄弟,亦爲捉來,嚴刑究覈爲白乎旀,金信國段,輕信李周璜之言,往訪彝天,酬酢妖言,畢竟發告,遲待十日之後,不可以先發而恕之,金信國及李周璜,竝爲刑配,何如?判付啓,向聞大臣所奏,政欲火其紙而人其人,姜哥不知本意之如此,急於自拔,往告重臣,到此當顧事面,使之一番推問是置,嚴刑島配,俾圖自新更生之方,而所謂金哥之履白稱名漢,嚴刑減死定配,金鑢定配,金䥧何足責?與金信國·李周璜,勿論爲良如敎。
李海愚,以刑曹言啓曰,因罪人姜彝天等捧供啓目,判付內,向聞大臣所奏,政欲火其紙而人其人,姜哥不知本意之如此,急於自拔,往告重臣,到此當顧事面,使之一番推問是置,嚴刑島配,俾圖自新更生之方,而所謂金哥之履白稱名漢,嚴刑減死定配,金鑢定配,金䥧何足責?與金信國·李周璜勿論事判下矣。依判下,罪人姜彝天,嚴刑一次,全羅道濟州牧,金履白,依前劃紙加刑後,羅州牧黑山島,減死定配,金鑢,咸鏡道慶源府定配所,竝卽押送,金信國·李周璜等,謹以判付內辭意曉諭,放送之意,敢啓。傳曰,知道。
持平洪秉臣疏曰,伏以臣卽陶鎔中一賤品,姿鹵識蔑,萬不近似,而特蒙曲庇洪恩,猥忝耳目之選,而薇垣·柏府,有除輒膺者,只切感激之忱,不顧不稱之實,淟涊至今矣,乃於昨年五月,因北兵使鄭觀采論啓,至被遠配嚴旨,而不自意給糧賜饌之恩,特下於前人所未當之地,關到之日,感極而泣,無從之痕,尙至今斑斑矣,以臣無似,何以得此於聖明乎?況又意外宥命,最先於人,而還第之日,更蒙薇垣除旨,則臣非木石,敢不思所以粉身糜骨,以效塵刹之報哉?然而凡人疾痛之至,必呼父母,冤鬱之極,輒籲天地,則臣亦恩波中一物也,不容不仰首疾呼於天地父母之前,以鳴其不平之懷哉?伏願殿下,俯垂察焉,臣之見忤於鄭觀采本事,不過鏡城府一領虎皮,而粵在乙卯十一月二十七日,前判官臣金晦彬,具由粘移於巡營,十二月二十二日,竝與虎皮報巡營,轉上于賑廳,而臣之到官,在於丙辰正月二十九日,則虎皮粘移,初非與論於臣身,而奈之何丙辰二月十九日,自兵營,忽地行關於臣邑曰,昨年十一月二十七日,本邑虎皮一領上送賑廳之意,已爲狀聞,該吏眼同,齎送報巡營云云。故臣不勝訝惑其關辭,而難違營關,不得已以前判官,已爲上送於乙卯十二月二十二日,而營題在此之意回報,而丙辰四月四日依巡關,會減二石田米,出給賞典於捉虎人處矣,忽於五月十日,兵使杖臣兵吏,對臣下吏,詬臣罵臣,無復餘地,而邊邑無投印之規,故臣忍辱忍恥,直呈辭單,則假以妄擧,似有海過之意,故臣亦以爲歸之妄率,而還入公堂矣,又翌朝,重棍臣吏兵吏,咆喝不已,故卽出私次,具由尋單於巡營,則渠亦自知妄着,使渠兵裨,申申懇解,故推還辭單,而强歸官舍矣,又明朝,棍臣首鄕,向臣叱責,任渠所欲,此不過虎皮一款,初不區別於該廳,莫重狀啓,大段爽實,恐被做錯之罪,織成此不成說之機,圖免其罔赦之罪,焉敢誣也?臣雖鹵劣,受此罔測之辱於彼弁者,不止一再,則血氣所使,能免過擧乎?果着道袍,直入求見,而隱避不出,故尋問其所在,則隱於後面隨廳房云,故入坐窓外,要面不得,故以請罷臣職之意,語其兵校而出矣,本事顚末,不外如斯耳,渠之所爲,渠亦自知,而不思悔悟之道,反生擠陷之計,惟意構誣,以挾室爲制勝,以初不擧觴,謂呼酒故醉,兼以叫嚷駭妄等說,凌踏簸弄,下少顧藉,此莫非臣人微行輕,不見憚於此輩之致,而顧其職則侍從也,縱使臣,貪榮懷祿,復廁於周行之列,則其於受人嗤笑何哉?欺心愧影何哉?伏願聖明,矜察臣必遞之義,亟降臣斥退之命,以重官方,以安私分焉。臣於丐免之章,不可贅及他事,而目下所聞,有不容不已者,玆敢敷陳焉。寶城郡守尹敬喆,到任以後,稱以民庫,創設無前弊瘼,該邑還穀二萬八千石內,除出每石二斗,合以二千石,假作名目,以爲肥己之資,士民落訟者,卽充軍伍,使將差隨後捧番者,至二百五十人之多,貧不辦納者,刑之杖之,無所不至,已極駭痛,而至於整理穀原還,亦用此例,八錢錢勒捧一石穀,一境嗷嗷,其他賣鄕賣任不法之事,不一而足,南來之人,無不喧傳,如此貪虐之類,不可置而勿論,請寶城郡守尹敬喆,亟施贓汚之律,以爲懲一勵百之地焉,臣無任云云。省疏具悉。尹敬喆事,誠有是也,道臣以其期限之尙遠,姑不狀聞乎?自有當律,令該府,爲先關問,爾其勿辭察職。
丁巳十一月十二日辰時,上御誠正閣。大臣·有司堂上·稟事堂上·刑曹堂上入侍時,行左承旨李晩秀,同副承旨金達淳,假注書李允謙,記注官金良倜,記事官吳泰曾,右議政李秉模,行工曹判書鄭民始,行上護軍金持默,漢城判尹李秉鼎,吏曹判書沈煥之,禮曹判書李時秀,行護軍徐有大·李漢豐·趙鎭寬·李書九·徐龍輔·李益運,刑曹判書趙心泰,參判尹弼秉,參議李泰永,以次進伏訖。秉模曰,近日極寒,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。仍敎曰,今日以後,連値齋日,聞卿等來會於本司云,依次對例,只令稟事者來待,而本院啓辭,稟事堂上來待者,只有一人,故俄有飭敎,今見諸堂一齊入來,果其間思得別般可稟之事而然耶?秉模曰,今日入侍,異於次對,而無稟事備堂,亦爲入來,似緣誤聽知委之致,而事甚未安,推考,何如?上曰,依爲之。出擧條上曰,昨日秋曹罪人推問事,卿果聞之耶?秉模曰,刑曹堂上,持文案待令云矣。上曰,如有稟事者,稟處後當令入奏矣。秉模曰,安民之政,莫先於興利祛害,而修堤補垌,去沙疏礫,卽其興利祛害之大者也,近來道臣,以用民之難於狀聞,不可不及時修築處,亦皆任置者久矣。如今年海西之被水尤甚處,若不用別般功力,田無可闢之日,向因道啓貸錢助力之請,雖以從附近互相運力,覆奏行會,竊想事勢,若其大段汰覆處,恐非鄰里運力之所可墾闢,似此等地,則或用邑民,或用鄰邑近面之民,然後可以完役,而又必先於開春之前,營邑爛商預度,然後可趁解土後農作前,着力收效,以此分付,待其畢擧行,用民多少,墾闢形止,使之狀聞,何如?上曰,依爲之。出擧條秉模曰,內乘鄭繼周,纔蒙直赴之恩,將欲下往本土,內乘之任,今姑減下,何如?上曰,依爲之。待唱榜卽爲收用,可也。出擧條民始曰,卽接慶尙監司李亨元所報,則常賑租萬餘石,昨年自該道,報本廳作米云,而本廳無稟請之事,故還退其成冊矣。又以已爲作米,今不可更作租云,事勢旣如此,作米亦無妨,依所報許施,何如?上曰,依爲之。出擧條民始曰,大同木之上納者,升尺自有定式,而近來木品,漸不如古,至於今年義城木而極矣,不得已全退,而改備上納之際,自貽民弊,且以非時改備,故改納者,又多不堪用,究厥弊源,專由於當初不善檢察之致,義城前縣監鄭在中,令該府,拿問處之,明春上納不遠,另飭諸邑,各別監捧上納,後復如此,隨現重勘之意,出擧條申飭各道道臣,何如?上曰,依爲之。更徵之際,受困者小民,該倅所爲,萬萬無狀,不可尋常處之,令該府拿問,各別重繩,以懲日後,可也。出擧條仍命書榻敎曰,前義城縣令鄭在中,令該府拿問,各別重繩。時秀曰,諏吉廳勸奬成就事,屢伏承提飭之敎矣,命課學式年試取時,額數太少,故不但選取之不廣,渠輩亦罕興起願赴之心,今若以初試額數四人,增爲八人,覆試額數二人,增爲四人,則似當有益於奬勸之道,且以試講冊子言之,徐子平範圍數等冊,皆是推命方書,元不關於諏吉選日之業,自今爲始,以新刊協吉通義及表天綱二冊試講,則實爲合宜,俄者問議大臣,則大臣之意,亦以爲然,故敢此,仰達矣。上曰,依爲之。出擧條時秀曰,雲觀每年印曆都數,爲一萬五千三百軸,而猶或有不敷之時,雖以今年言之,冬至纔過數日,市上賣買苟簡云,自明年以後,則加印七百軸,以備一萬六千軸之數,加印七百軸,則付之諏吉廳,以其餘利,或作恒料,或作賞格,則亦可爲奬勸之一助矣。上曰,依爲之。時秀曰,本監監生。雖曰雜職,亦是啓下人員,若有罪犯,則法司之如法科治,固不可已,而至於私相訟辨之際,郞官或有法外捽曳之擧,亦無往復本監之事,事體不當如此,當該郞官,捧現告推考,本監乃是大臣衙門,自今法司,如有推治監屬之事,申明進來之舊規事,分付,何如?上曰,依爲之。竝出擧條煥之曰,今朔爲始,當爲儲窠,而郡守以上窠,則京職可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事時,亦爲一體擧行,已成近例,今亦依此爲之,何如?上曰,依爲之。出擧條敎泰永曰,罪人文案持入。上曰,近來人心不淑,士趨不端,目寓非聖之書,故躬行不經之事,其弊卒至於少凌長賤凌貴,而駸駸然視君父不尊,自陷於不率敎之科,以至有今番事矣。一自金鼎國來言大臣之後,思所以沒痕周全之道者,極費商量,而重臣請對之擧,猝發於此際,到此地頭,不可不先看事面,故未免使該曹推訊矣,姜哥之自來干誅,豈非千萬妖怪,而亦豈非千萬意外乎?秉模曰,此可見天理之孔昭矣。姑未敢知處分之當如何,而今此諸囚之罪雖歇勘,難免於惑衆之律,亂言之誅也,顧今民志不靖,訛言不熄,當此之時,此等之類,尤合嚴治,以爲懲創之道矣。上命晩秀,讀奏文案。上曰,姜彝天捧供時,果訊問耶?泰永曰,略加施威,而平問之下,渠自直招,故不爲用刑矣。上曰,渠何故發告,而必於重臣者,亦何意也。泰永曰,往議金鑢,則金鑢勸渠爲之云矣。上曰,然則被告近十日,始爲此擧,是何意也?泰永曰,渠以爲更欲詳探言根,以致遲延云,而渠供旣曰塗聽塗說,則更探言根之招,破綻不成,而不自覺其急於拔足,便歸誣人之科矣。上曰,重臣何以與姜哥相親耶?秉鼎曰,臣於年前,待罪同成均時,以姜哥及金鑢輩文體之不正,命臣講習於中學,故因此面熟,渠之庶叔信,亦嘗以偏裨率往矣。上曰,姜哥之爲人,予亦一再見之,已料輕薄無行矣,恃其才華,全不讀書,故誤入小品,以至於此,渠亦世祿之家,何苦有怨國之心耶?金鑢則爲人,果何如也?秉鼎曰,人物則妖邪,文體則奇僻,從前屢勤飭敎,而終不悛改,心術之病,轉至於甘犯重辟,此而不究竟置法,則何以懲日後之弊,而姜哥之來告臣也,見其色辭,專似着急,今果然矣,伏願亟施重典焉。上曰,渠輩所謂文體與筆法,無非不經,今番所坐,雖不可直斷之邪學之科,畢竟歸趣,自與邪學無間矣。秉模曰,渠輩所稱南郭先生,西方聖人等說,直是眞邪種子矣。臣聞金鼎國之言,金信國,信姜哥·南郭陰誅之說,怕不敢言其眞贓,先以陰誅有無,設問於渠云,此可見其眞情,而想信國之心,尙在夢覺關頭矣,邪說之易以惑人類此,豈不大可懼乎?上曰,然矣。金健淳之得此梁楚,又何故也?先正之家,寧有是哉?秉模曰,聞其才華絶類,似或因此而得此名矣。與姜哥數次討論者,縱云是三敎之說,而不有防閒,結交非類之狀,良可痛矣。心泰曰,使健淳誤了至此者,莫非鑢之慫慂,而鑢家,便一都會廳矣。上曰,其門閥果,何如?又聞是盛名之下,則彼輩看作奇貨,一以藉口於愚氓,一以欺取其貸財,其爲計至妖而易見矣,最可痛惡者履白也,甘作姜哥之倀鬼,往來中間,而昨日招辭中,願得傳令之說,尤極叵測矣。民始曰,以臣所見,履白招中王佐一句語,指意凶悖,反有浮於姜哥矣。上曰,鑢弟䥧,不出於招辭乎?心泰曰,然矣。仍奏曰,姜哥旣取服,則緊出之鑢,自當發捕,而不敢擅便,未及爲之矣。秉模曰,鑢之不爲發捕,大是失刑,決不可仍置不論矣。上曰,昨與卿有所云云。卿果以是諭及,而姜供如彼乎?心泰曰,臣果委曲發問,而渠似言下領會矣。上曰,機警則機警矣。仍敎曰,渠輩何罪?直由於異言喧豗,病根潛固也。我國海浪之說,已自汝立而唱之,非今斯今,則本不足可驚,而健淳則先正之奉祀也,故參判之孫也。先正是十世可宥之賢,而予於故參判,又有不可忘之事矣。雖以姜哥言之,渠祖曾所拯拔甄用,昨夜見其壁上之筆,有感於中,而對燈心語矣。渠雖無狀,此亦世家,旣欲置之生道者此也。命心泰等曰,卿等出去,草供結語,斯速書入也。心泰等承命退出,持結語旋入進伏。命晩秀讀奏訖。上曰,秋堂先爲退去,待判下卽爲擧行,可也。心泰等承命先退。上曰,金鑢亦爲捉來,待令於秋曹。秉鼎曰,年來騷屑之終不寢熄,始知此輩之所譸張,此而不置辟,則樂禍之徒,將何所懲畏乎?民始曰,妖言惑衆,亦死罪矣。煥之曰,諸囚妖慝之情跡,臣雖未及詳知,而槪其煽鼓妖惡,訛惑聽聞,其心所在,將欲何爲,不可不窮覈勘斷,以爲杜亂萌壹民志之道矣。上曰,當嚴處矣。秉模曰,此事不發則已,旣發之後,決不可漫漶而止矣。上命晩秀,書判付訖。敎曰,輕其罪名,俾開自新也,重其律名,爲示懲創也,甚矣,姜哥之妄也,使渠無此一着,火其紙人其人,豈非予志,而自批其頰,一至於是耶?民始等曰,履白所爲,不下於姜哥,姜哥與履白,不可不更加嚴刑矣。上曰,是則然矣,而金鑢之勘罪,視姜哥當減一等矣。民始曰,然矣。秉模曰,好生之德,無物不遂,如彼蟣蝨之微,曲加恩澤,臣不勝欽仰感歎,而當罪而罪之,是生道殺人之義也。今此處分,過加曠蕩,殆同於置而勿問,甚非所以重獄體之道矣。上曰,金履九,以乃父之子,不能敎其兒,至有此境,誠亦無狀,大抵此事,不足說矣,士而讀聖經賢傳,則匪僻之心,從何生乎?予每以左相一邊人,先讀馬史,未免有病敗,言于左相矣。先自今日登筵諸臣,父詔其子,兄勗其弟,潛心於經傳,勿看小品文字,俾有回漓返朴,出主入奴之效,則寧有如許之慮乎?非但家而父兄之責也,主司者,亦不得辭其責矣,陞試卽是科文入頭處,爲泮長者考試之際,或有文體筆劃之噍殺輕斜者,一切黜去,使爲儒生者,曉然知好惡之所在,則豈無丕新改觀之效乎?秉模曰,聖敎誠第一義矣。上命書榻敎曰,同成均鄭民始許遞。又命書榻敎曰,同成均前望單子入之。仍命退,諸臣以次退出。
丁巳十一月十二日午時,上御重熙堂。左承旨入侍時,行左承旨李晩秀,假注書呂東植,記注官金良倜,記事官吳泰曾,以次進伏訖。上曰,今番秋曹罪人事,究其源,則由於文體之尙小品而然矣,此後則須訓導後進年少輩,切勿漸染,而場屋試取之時,主試時,亦以是爲主,好矣。命退,承史以次退出。
上在昌德宮。停常參·經筵。
夜自一更至三更,月暈。
傳于韓晩裕曰,傳香承旨奉審嫡奸以來。
李海愚啓曰,大司憲李城輔,執義申禹相在外,掌令吳翰源·金履喬未肅拜,持平洪秉臣·沈達漢呈辭,監察茶時之意,敢啓。傳曰,知道。
傳于李海愚曰,左副承旨入侍。
傳于金達淳曰,同副承旨入侍。
徐邁修啓曰,卽者應敎李翊模,副應敎尹序東,校理李貞運·朴吉源,副校理鄭來百·朴崙壽,修撰李羲甲·林漢浩,副修撰尹益烈·韓致應,謂有情勢,陳疏徑出,原疏纔已退却矣,此與無端徑出有異,推考警責,竝卽牌招,以爲推移入直之地,何如?傳曰,允。
答玉堂曰,省箚具悉。箚請不允。
丁巳十一月十三日辰時,上御便殿。同副承旨入侍時,同副承旨金達淳,假注書李允謙,記注官金良倜,記事官承膺祚,以次進伏訖。上曰,俄者三司箚子,大槪以留院之意,已出朝紙耶?卽爲知入。賤臣承命出問回奏曰,兩司箚槪,已出朝紙,玉堂箚槪,姑未頒出云矣。上曰,唯。仍命退,承史以次退出。
丁巳十一月十三日未時,上御便殿。左副承旨入侍時,左副承旨李海愚,假注書李允謙,記注官金良倜,記事官承膺祚,以次進伏訖。上曰,前承旨洪仁浩所受去冊子,今日已校準者爲幾何?卽爲知入。賤臣承命出問回奏曰,今方不住校準已過半,明日則當齎納云矣。上曰,唯。仍命退,承史以次退出。
上在昌德宮。停常參·經筵。
李海愚啓曰,大司憲李城輔,執義申禹相在外,掌令吳翰源·金履喬未肅拜,持平洪秉臣·沈達漢呈辭,監察茶時之意,敢啓。傳曰,知道。
傳于韓晩裕曰,傳香承旨馳詣宗廟·景慕宮,奉審摘奸以來。
傳于徐邁修曰,都承旨入侍。
傳于成鼎鎭曰,右副承旨入侍。
傳于金達淳曰,同副承旨入侍。
傳于金達淳曰,湖南停退之付之道臣,爲之命下已久,而今聞筵臣言,尙無知委,民情甚以爲苦待云,當該道臣,爲先推考,更令廟堂關飭。
傳于李海愚曰,坐直承旨入侍。
傳曰徐邁修曰,咸昌縣監之代,令該曹口傳差出,待下批開門下送。
吏曹口傳政事,以趙雲絅爲咸昌縣監。
李益運,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
丁巳十一月十四日辰時,上御重熙堂。同副承旨入侍時,同副承旨金達淳,假注書李允謙,記事官承膺祚·吳泰曾,以次進伏訖。上曰,右副承旨入侍。賤臣承命出傳,右副承旨成鼎鎭進伏。敎達淳曰,刑曹草記,今以齋日,不得賜批,而例書知道。謄諸十二日政院日記中事,分付。達淳曰,出朝報與否,何以爲之乎?上曰,刑曹文案,曾無出朝報之例,亦有商量者,過齋後更稟,可也。仍命退,承史以次退出。
丁巳十一月十四日午時,上御重熙堂。都承旨入侍時,行都承旨徐邁修,假注書呂東植,記事官承膺祚·吳泰曾,以次進伏訖。上曰,今番秋曹罪人事,誠萬萬誕妄矣。邁修曰,臣雖不能詳知,而聞其大綱,則如許妖邪之類,其將幾何?而不爲夷狄禽獸乎?此必有根柢而然矣。雖以好生之德,不爲究覈,而此豈可仍而置之之事乎?上曰,渠輩安有窩窟之可論也?初意則欲從容處之,以爲人其人火其書之地,特以重臣之來稟也,故不得已一番盤問,若使渠初不來告於重臣,則亦歸於都無事之科矣。邁修曰,此非渠輩之所可獨爲者也,拔本塞源,不容少緩矣。上曰,此非必張大之事也。卿亦嘗聞此輩之爲人乎?邁修曰,臣亦聞之,則稍有文才,而爲人皆浮薄輕妄云矣。上曰,此由於近日所謂小品者,流入於邪學而然矣。卿須訓導後進,切勿蹈襲之地,可也。命退,承史以次退出。
上在昌德宮。停常參·經筵。
藥房提調趙宗鉉,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于韓晩裕曰,禮房承旨馳詣永陵,奉審摘奸以來,仍以受香承旨,進去昭寧園·綏吉園,一體奉審。
李海愚啓曰,大司憲李城輔,執義申禹相在外,掌令吳翰源·金履喬未肅拜,持平洪秉臣·沈達漢呈辭,監察茶時之意,敢啓。傳曰,知道。
李益運啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于李海愚曰,左副承旨入侍。
傳于成鼎鎭曰,右副承旨入侍。
傳于金達淳曰,同副承旨入侍。
以江原監司徐有防狀啓,蔚珍縣令元永麟,限麥秋仍任,令該曹稟處事,傳于徐邁修曰,依狀請施行事,回諭。
慶尙監司李亨元疏曰,伏以臣之菲才駑質,謬膺藩寄,不職之罪,自知甚明,匪分之災,其理必至,果然被八路最甚之旱,貽九重南顧之憂,危懼也若集于木,接濟則如涉無涯,區區所自矢者,惟欲焦殫心膂,勉竭愚鈍,以效萬一之圖,方夏農形之奏,非敢出於一毫夸張,當秋分等之啓,亦自附於十分稱停,而幸蒙我殿下如傷若保之至仁厚澤,倉糴之許停也,身布之代捧也,以及籍單軍案僧番奴貢之退期也,凡係便宜蠲恤之典,無微不燭,靡有餘蘊,臣方仰戴俯宣,奉以對揚,惟恐昏憒不事,自陷罪戾而已,至於事目外二萬結加請之災,諒非獲已,臣雖至愚,豈不知上關國家之經費,下係生民之休戚,而妄有所陳列也哉?行部之路,目擊原野,踏驗之政,面飭守宰,廣探聞見,積費料量,畢竟就列邑所報中,損之又削,期於精核,若以當年之災形,較諸歉歲之往例,則不啻太約略,而籌司請減,至於四千餘結,非敢曰訏謨之地無所商度,而自夫回下之日,臣誠惶恧交中,繞壁彷徨,忘飱廢寢,殆今十許日矣,大小民情之缺望,遠近邑牒之愬悶,姑舍是,臣之所自悼者,緣臣無狀,自歸不實,至使赤子捐瘠之憂,重以白地徵稅之冤,則適足以添辜負之端而速僨誤之誅耳,雖欲淟涊蹲據,而其將何面目,飭守令對吏民,行催督之政,而講賙救之策乎?目下事情,苟可以塗抹分排,害不及民,則以俟勘之蹤,顧何敢此唐突干瀆之擧,而歷日思惟,情窮勢蹙,玆敢冒沒控籲,仰請處分。伏乞聖明,特垂鑑諒,勘臣罪以昭法紀,準臣請以軫民隱,不勝千萬幸甚,臣無任云云。答曰,省疏具悉。爲嶺民一心懸懸,此際,卿疏若此,特許所請結數,令廟堂,三懸鈴卽爲行會,然而一夫之不沾實效,卿之責也,其敢放忽乎?
丁巳十一月十五日辰時,上御重熙堂。右副承旨·同副承旨入侍時,右副承旨成鼎鎭,同副承旨金達淳,假注書李允謙,記注官金珍恪,記事官承膺祚,以次進伏訖。上曰,下直守令入侍。出榻敎賤臣承命出傳,與咸昌縣監趙雲絅,偕入進伏。上曰,今見汝,不無感想者矣。嶺邑歉荒,爲民事實切南顧之憂,汝須下往,懋盡誠力,必善爲之也。仍命除七事宣諭先退。上曰,永陵祭享時,承旨中若差獻官,則院吏隨往,徒貽廚傳之弊,此後則承旨爲獻官時,院吏勿爲隨往事,分付。仍命退,承史以次退出。
上在昌德宮。停常參·經筵。
夜自三更至五更,月暈。
韓晩裕啓曰,明日常參·經筵,取稟。傳曰,停。
李海愚啓曰,大司憲李城輔,執義申禹相在外,掌令金履喬·吳翰源未肅拜,持平洪秉臣·沈達漢呈辭,監察茶時之意,敢啓。傳曰,知道。
韓晩裕啓曰,時·原任大臣,爲承候來待矣。傳曰,入侍。
韓晩裕啓曰,時·原任閣臣,爲承候來待矣。傳曰,入侍矣。
韓晩裕啓曰,藥房提調趙宗鉉,副提調徐邁修,爲承候來待矣。傳曰,入侍。
傳于李海愚曰,左副承旨入侍。
傳于徐邁修曰,來待諸臣入侍。
丁巳十一月十六日午時,上御誠正閣。時原任大臣·閣臣·藥房承候入侍時,行都承旨徐邁修,行左承旨李益運,假注書呂東植,記注官金良倜,記事官吳泰曾,左議政蔡濟恭,領敦寧府事金履素,右議政李秉模,藥房提調趙宗鉉,一提學鄭民始,二提學沈煥之,原任直提學徐浩修·徐龍輔,檢校直提學李晩秀,原任直閣金勉柱·金祖淳,檢校待敎沈象奎·李存秀,以次進伏訖。濟恭曰,屢日淸齋,又値寒暖之無常,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,元子宮氣候,一向平安,而連爲課讀乎?上曰,好在善讀矣。宗鉉曰,醫官待令,入診,何如?上曰,置之。上曰,昨日嶺伯疏,係是民隱,故特許準請,而廟堂之意,以爲,如何?秉模曰,四千結之加劃,不必過多,而道伯之以狀以疏,每每煩請,亦爲未安矣。上曰,旣是民隱,則不可不恤,且今四千結,摠計前劃之數,雖似夥然,而較諸甲寅劃災,則亦似不及矣。秉模曰,甲寅劃災,殆過四萬結而此則不常有之事,非所以較論者矣。濟恭曰,臣於病伏中雖未知凡干事務,而近日秋曹事,妖誕幻妄,誠非細憂,而以殿下好生之德,雖不欲張大其事,亦恐非生道殺人之政矣。上曰,此非張大之事,渠輩旣以道聽塗說,欺人取物等語納招,則如是酌處,似無不可矣。仍敎曰,此輩之爲人,卿等亦嘗聞知乎?履素曰,他人則臣雖不能詳知,金履白,則素知其爲輕邪浮薄之人,而猶不料至於此矣。上曰,履白雖曰卑微,其家何如,而如是誕妄,尤爲痛惡矣。濟恭曰,臣則聞姜彝天之爲人,輕佻妖邪,而薄有才藝,詩文書畫,兼以琴歌,易爲流輩之所惑,故今番所干諸人,皆輕邪不正之徒矣。上曰,近來文體,耽於小品,捨却典實,惟務奇幻,故一變而爲邪學,又一變而爲今番事,都緣士趨之不正,而爲世道之憂甚大,欲救弊源,當變文體,先使泮堂,飭諭儒生升庠之文,俾勿漸染,似好矣。濟恭曰,文體之怪,莫近日若,其所爲弊,誠如聖敎,不可不一番提飭,然後庶可痛革矣。濟恭曰,刑曹罪人姜彝天罪狀顚末,臣以不見文案,故未詳其裏面,而但聞彝天,締結匪類,出入京外,做出妖言,誑誘鄕曲無知之輩者,已有年所云。其心則出於欺人取物之計,而其跡則妖言惑衆,正是當律懸之藳街,懲一勵百夫,誰曰不可,而以天地好生之德,止於刑訊島配,臣何必力爭,而第念彝天,性旣妖邪,又兼薄才,如耽羅遐遠之地,招聚蚩蠢之類,誑惑人心,如前日之爲,則有國法,在渠固無足惜,而無罪蚩氓,若因渠而陷於罪辟,則不亦可矜乎?臣意則嚴飭耽羅守臣,嚴加伺察,無論班族與常漢,使無敢出入於彝天居接之主人,以絶稔惡之路,恐不可已,故敢此仰達,而今番諸罪人與彝天,一而二,二而一者,申飭各其所配官,防戢伺察,一依耽羅例爲之之意,亦爲各別知委,何如?上曰,他人之見惑姑無論,渠輩圖生自新之方,政在於閉門讀書,追悔愆尤,若自新爲端士,則豈不卽爲酌放乎?以此嚴飭各該道臣及地方官,一邊曉諭,一邊嚴戢,期於爲人,可也。出擧條上曰,承宣輩,每言此獄決處之事,不可不登諸朝紙,俾中外曉然,而刑曹判付,本無出朝報之例,故不許之矣,今幸左相擧條,得爲朝紙頒示之資矣。濟恭曰,此罪人中,有定配於慶源者,此地雖去京絶遠,而每緣謫客之來往,多所師受者,故其土人言語詩文,皆效京樣,今若與此輩,往來親熟,則恐不無漸染誑惑之慮矣。民始曰,慶源雖在極北,而開野平遠,山川秀麗,人士了了,爲北關之最,不無漸染之慮者,果如左相所奏矣。上曰,囚供亦以欺人取物爲言,此而一轉,則幾何而不爲竊發之盜乎?治盜之政,亦莫如近日之緩忽,月前忠州營將事,果緣何而然耶?履素曰,營將之越境譏捕,已是法外矣。秉模曰,尋常竊發之類,雖不得一一捉治,而間或有明火之賊,亦未免緩治,如此之類,必用重律,然後可以懲勵矣。上曰,漢祖三章之法,箕聖八條之敎,止於抵罪爲奴,而未嘗言一殺字,重律亦不可輕議矣。民始曰,外方戢盜之政,有難專責於營將,蓋鎭營校卒,元無所受之食,故皆以頑悍之類,苟充其數,而或以譏詗出送,則到處作弊。故地方官,欲以是推治,與鎭營種種有相持之端,至於論報巡營,則巡營之右守令者多,故營將惟以不譏詗爲主,守令謂有鎭營在,而初不留意於戢盜,此後則申飭守令,各其地方,各別譏詗,似好矣。履素曰,燔造所用木槽九部,廣板八立,排板三立,十年一次卜定於江原道十二邑,而今當年限矣。此木物之爲東民難支之弊,臣曾按本道時熟知之,且取考前道臣尹師國狀啓,亦盛言其弊,其在恤民隱之道,不可不從長釐革。故北四邑段,以水路之便近,木物之稍裕,使之依前擧行,而長廣則比前稍減,餘外八邑段,念其船運之難便,貿取之艱辛,以錢代納,自京貿用,而考閱本分院所在各年謄錄,則板價五十兩外,曳運價雜費人情等名目,或至於百餘金,便成謬例,固當全數減削,而第伏念曳運價段,貿取山峽時曳下江邊之需,到泊分院後運致燔所之資,則不可多數減削,雜費段,不但遠地之往來浮費,體木之劈鍊工價,皆在此中,以元價五十兩,體大木物,京鄕木商,擧皆不願,勢不可不以此添補,當爲酌約減數,人情名色,一竝革罷,仍成節目,定式施行,而年久已行之事,自下有難擅便,敢此,仰達矣。上曰,依爲之。出擧條邁修曰,道臣之守令罷黜,其例不一,或以身病,或以親病,而卽伏見慶尙監司李亨元罷黜咸昌縣監鄭宗魯狀啓,則謂以拘忌,難於接民爲辭,非但有違格例,且關後弊,事體所在,不可無警,該道臣,從重推考,何如?上曰,依爲之。出擧條上曰,有實故玉堂許遞。出榻敎命退,諸臣以次退出。
上在昌德宮。停常參·經筵。
碑本親傳罷後,內閣·政院·藥房·玉堂口傳問安。答曰,知道。
韓晩裕啓曰,明日常參·經筵,取稟。傳曰,停。
李海愚啓曰,禁衛營將官來言,今日本營軍兵,日次私習云矣,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓晩裕曰,碑本奉詣時當親傳,侍衛入直爲之,時刻辰初爲之,處所便殿爲之。
韓晩裕啓曰,今日殿座時,承旨當爲備員,行都承旨徐邁修,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于李海愚曰,侍衛毛具。
李海愚,以壯勇營言啓曰,本營屬拜峰鎭牙兵月課時鳥銃沒技人,別單書入之意,敢啓。傳曰,知道。
丁巳十一月十七日辰時,上御便殿。咸興讀書堂馳馬臺碑本親傳入侍時,行左承旨李益運,行右承旨韓晩裕,左副承旨李海愚,右副承旨成鼎鎭,同副承旨金達淳,假注書呂東植·李允謙,記事官承膺祚·吳泰曾,檢校直提學李晩秀,檢校待敎沈象奎·李存秀,以次侍立。上敎益運曰,碑本排鐫時,字劃必稠密排接,碑面上下東西,俾有餘地,可也。仍命晩秀·益運,展閱碑本草圖書訖。敎曰,封裹則齎奉於東廟正門內幄次後爲之,可也。時至,上詣板位,親傳碑本於晩秀,晩秀奉安於龍亭。命鼓吹,通禮跪啓請鞠躬,上鞠躬祗送,承史·閣臣·侍衛,一時鞠躬祗送訖。上還內,仍命退,諸臣以次退出。
上在昌德宮。停常參·經筵。
韓晩裕啓曰,來二十一日,朝參日次矣,敢稟。傳曰,停。
韓晩裕啓曰,來二十一日,輪對日次矣,敢稟。傳曰,爲之。
李海愚啓曰,明日乃是小寒,自明日日暖間,視事頉稟之意,敢啓。傳曰,知道。
李海愚啓曰,獻納金銑,下諭後過限不上來,依定式,遞差傳旨及禁推傳旨捧入之意,敢啓。傳曰,知道。
傳于韓晩裕曰,諸承旨持公事入侍。
傳于韓晩裕曰,來待諸臣入侍。
傳于韓晩裕曰,右承旨入侍。
傳于金達淳曰,同副承旨入侍。
傳于李海愚曰,左副承旨入侍。
韓晩裕,以弘文館言啓曰,本館上番闕直,事甚未安,副應敎尹序東,校理朴吉源,副校理朴崙壽·鄭來百,竝卽牌招,以爲推移入直之地,何如?傳曰,允。
以副應敎尹序東,副校理朴崙壽,牌不進罷職傳旨,傳于韓晩裕曰,只推,更爲牌招。
承旨前望單子入之,徐龍輔·李肇源·蔡弘遠落點。
以南兵使曺允精狀啓,北靑府使申大尹罪狀,假率加定二百五十名,懲番軍餉二千餘石,稱以換色,皮穀數三斗受去民處,以正穀七八斗督納,稱以牛松禁,分遣吏奴於各社,騎馬巡里,恐喝索賂兺除良,無論牛之屠不屠,大里則十三頭,小里則五六頭,每頭贖錢十兩零錢。松禁,稚松數三株犯斫者,輙錄數三十株,闕錢二十兩零錢,式年土幕及放牧摘奸,先捧錢三十兩及一百七十兩,營納魚物酒籍,倍數加徵,一夫十兩之應役,今爲二十兩。爲先罷黜,其罪狀,令攸司稟處,管下邑倅,貪虐軍民,若是無嚴,臣亦惶恐待罪事,傳于李海愚曰,申大尹之諸件侵虐軍民之罪,如彼狼藉,近來懲貪之政解弛,如大尹者,乃敢犯此,此而不嚴治,置王府何爲,慰小民何辭?卽令該府拿來,囚之贓吏重囚之獄,開坐嚴問以聞,非理濫懲之物,卿其一一懲給軍民後狀聞,卿則擧職可尙,勿待罪,道內有此墨倅,向因關西業遠事,飭諭何如,則闔眼噤口,尙無一言者,其可曰有道伯乎?北靑若此,則外於此之諸邑,遠於此之北關,尤可反隅,無巡營之該道,民何堪居,吏何知懼乎?當該道臣,爲先越俸一等,未發覺墨倅,斯速摘發登聞,登聞之前,安敢以道伯自處,以益其無憚之罪乎?爲先將此意,下諭北伯,俾圖贖愆之方。
有政。吏批,判書沈煥之進,參判李敬一進,參議李勉兢內閣進,同副承旨金達淳進。以李相璜爲大司諫,趙德潤爲司諫,洪彦燮爲掌令,李寅采·洪時濟爲持平,李羲甲爲獻納,鄭晩錫·朴宗京爲正言,林道浩爲同敦寧,李祖源爲軍器提調,趙台榮爲吏曹正郞,南達孫爲禮曹正郞,趙章漢爲濟州牧使,金東敬爲兼引儀,贈吏參蔡義恭贈吏判例兼,贈吏議蔡膺祖贈吏參例兼,以上知中樞府事蔡弘履兩代追贈,兼養賢庫主簿朴鍾淳單付,蔚珍縣令元永獜限麥秋仍任事承傳。
兵批,判書李祖源病,參判柳誼病,參議尹致性入直進,參知申鳳朝病,右副承旨李海愚進。僉知崔海大·李烷,大護軍趙尙鎭,護軍李益運·李祖承,司直李翊模竝單付,加德僉使張世䊵,蒜山僉使徐有春相換,內乘鄭繼周減下事承傳。
以北靑府使望筒,傳于徐龍輔曰,擇差命下之後,必以驪州僨事未久之人擬望者,果何所據乎?雖無下敎,不可如是,則況有特敎乎?大非所望於此銓官者,當該判書,爲先越俸一等,望筒勿施,侍從之積滯,莫甚於近日,苟欲擇人,豈無可合者乎?更令擬入。
以橫城縣監望筒,傳于徐龍輔曰,漢宣豈不云良二千石乎?名以守令,則雖閑郡小邑,不可不擇,況本縣乎?望筒勿施,政官爲先推考,使之更擬以入。
吏批,再政。以宋翼孝爲北靑府使,崔秉敎爲橫城縣監。
以咸鏡監司李鼎運狀啓,進上生靑魚生瓜魚,尙未捉得,不得封進,惶恐待罪事,傳于徐龍輔曰,勿待罪回諭。
以全羅監司李得臣啓本,光陽前縣監韓師鎭勒置奴婢委折終不加現事,傳于李海愚曰,狀啓還下送。邑屬何罪?日寒如此,保放於該邑,更令道臣,別岐究査,與査官等合力,限五十日修啓事,書目題送。
李肇源,以兵曹言啓曰,卽接西所衛將李烷牒報,則西所南邊小松一株,爲風拔根顚仆云,令該所,依例斫去之意,敢啓。傳曰,知道。
李肇源,以備邊司言啓曰,同敦寧姜垣卒逝,今方歸葬於忠淸道溫陽地,而曾經二品實職,依法典,返柩時擔軍題給之意,分付所徑各道,何如?傳曰,允。
李肇源,以武臣堂上朔試射試官意啓曰,今日試射時,御營廳騎士將閔修顯,五衛將金漢健等,俱未滿四中,竝依承傳罷職,何如?傳曰,允。
金達淳,以賑恤廳言啓曰,依下敎,濟州上來人十一名處,依前例,各米三斗式合米二石三斗分給之意,敢啓。傳曰,知道。
李海愚,以義禁府言啓曰,北靑府使申大尹,卽令該府拿來,囚之贓吏重囚之獄,開坐嚴問以聞事,傳旨啓下矣。申大尹,時在任所云,卽爲發遣府書吏拿來,何如?傳曰,允。
李海愚,以義禁府言啓曰,前獻納金銑推考事,傳旨啓下矣。金銑時在江原道原州地云,依例發遣府羅將拿來,何如?傳曰,允。
李海愚,以義禁府言啓曰,定配罪人之遭親喪者,給暇歸葬,過三月後還發配所事,載在大典通編矣。卽接平安道朔州府徒三年定配罪人具紞戶奴呈狀,則今月十七日,遭母喪云,具紞,依法典給暇歸葬,過三月後還發配所事,分付該道道臣之意,敢啓。傳曰,知道。
禁府啓目,向前前義城縣令鄭在中原情云云。傳旨內辭緣,泛稱遲晩,刑推得情,何如?啓,如渠地處,小心宜有自別,若有一分嚴畏之心,居官不職,以致疚賦之任他奸弊,畢竟使小民受困,白地再徵近百同升細之木品者,究厥罪狀,合置重辟兺不喩,拿問之下,數句爰辭,惟以漫漶爲計,節節痛駭,待朝更爲開坐嚴問,捧口招以聞爲有矣,無敢如前游辭,使之從實輸款爲良如敎。
答兩司曰,省箚具悉。不允。
丁巳十一月十八日辰時,上御誠正閣。諸承旨持公事入侍時,行右承旨韓晩裕,左副承旨李海愚,同副承旨金達淳,假注書呂東植·李允謙,記事官承膺祚·吳泰曾,檢校待敎李存秀,以次進伏訖。上曰,臺諫推考,姑無傳敎之書出者,而臺諫之徑先避嫌,何也?仍命書傳敎曰,以口傳問備,不待傳敎之書出,遽然來避,當該諸臺遞差。仍敎曰,諸臺之今日入來,固已料得,而旣不知本事,則發啓措辭,想未能稱停,故俄有推考之命矣,及見其避辭,則所謂排鋪誑惑等說,果不稱當,此則反爲誑惑之端,且問備之敎,姑未書出,則不見傳敎,徑卽避嫌,此非大違格例乎?此後推見秋曹文案後,姑待次對日承批,亦云不晩,而如是徑擧,亦豈成說乎?諸臺姑爲遞差,承旨出去,招致兩司掌吏,雖此後,知此爲之事,詳細分付,可也。海愚承命先退,晩裕讀奏慶尙監司李亨元狀啓咸昌縣監鄭宗魯罷黜事。命書判付。上曰,此後城內失火單子,雖値齋日,勿爲留院,直爲入啓之意,分付捕廳。命書榻敎曰,北靑府使待下批,當日辭朝。又命書榻敎曰,奉命在外,受由在外承旨許遞。又命書榻敎曰,新除授承旨,待下批牌招察任。又命書傳敎曰,政官牌招開政。上曰,濟州判官之代,今日政擇差待下批,不多日內下送。上曰,都承旨聞有實病云,許遞,竝出榻敎仍命退,承史以次退出。
丁巳十一月十八日午時,上御春塘臺。試射入侍時,行左承旨韓晩裕,左副承旨李海愚,同副承旨金達淳,假注書李允謙,記事官承膺祚·吳泰曾,檢校直提學李晩秀,待敎沈象奎,水原留守徐有隣,壯勇提調鄭民始,壯勇大將金持默,摠戎使趙心泰,以次進伏訖。上曰,來待諸臣,皆令入來事,分付。賤臣承命出傳,與吏曹參議李勉兢,刑曹參議李泰永,抄啓文臣嚴耆·金近淳·李勉昇·李東萬·徐俊輔·曺錫中·黃基天偕入,以次就位。上曰,今日苑雪開花,依煖爐會故事,欲與諸臣試射,玆召卿等矣。仍命晩秀,分排抄啓文臣作耦,令禁軍別將柳孝源,分耦別軍職宣傳官及壯勇營將官,以爲偏射之擧。上曰,摠戎使與禁軍別將爲偏首,往射于丹楓亭,可也。心泰·孝源,承命退出。命書榻敎曰,承旨前望單子入之。少頃,命有隣以下抄啓文臣,兩邊分隊。上出御放射位,敎曰,諸臣劃記,則左承旨以次隨其中不中,詳細劃出,而元退斷合七巡爲之,可也。上遂御射一矢,諸臣以次放射,自第一巡至七巡,如初儀。敎象奎曰,辛丑年爾父之爲直提學時,爲此會,今日爾又與焉,爾須記爲小序,載諸日省錄,可也。射訖,仍命宣饌。晩裕曰,今日詣臺臺臣,雖曰不知本事,疏啓間豈可全然無一言,而以避嫌之徑先,竝蒙遞差之命,臣竊慨歎,伏願亟賜日前兩司聯箚之批,以爲拔本塞源之道焉。上曰,此何足本與源之可論乎?第卿言,好矣。仍命書兩司箚批。有隣曰,居留之職,與州府郡縣有異,自朝家,擧一府土地人民而全屬之,或以爲管理之資,或以爲保障之需,松京·沁都·南城是也,今此華城陞留之後,體例地望,果何如也,而各項上納之自在,依舊是府使貌樣,問其職,則居於三都之上,而考其中,於出於三都之下,名實之不副,有如是矣。且外營規度,取倣內營,校吏卒隷,名色自多,而料布設置,尙不就緖,城內之未能櫛比,亦由於此,今之財力,旣不及古之財力,三都全屬之例,有不可盡用,度支歲入之稅,姑不爲擧論,而至於大同上納,數旣不多,磨鍊給代,仍爲捧留,結錢則依三都例區劃,以爲尊事面需支放之地,恐合事宜,故敢此,仰達矣。上曰,依爲之。三都旣有其例,況本府乎?以大同米餘條上納者,勿爲給代,特爲劃付,可也。出擧條有隣曰,本府以新創之地,餉需支放,每患不足,同是保障,優乏懸殊,江都區劃泰安田稅,取考十年摠,則折米,豐則爲近四百石,歉則爲二百餘石,本府設置屯田,餉需有裕間,姑令移劃,何如?上曰,依爲之。出擧條有隣曰,廣州府倉入上無所上納,自是事例所載,曾前移屬一用·松洞兩面稅·大同結錢,在廣州時,則不爲上納,來本府後,使之上納,揆以事面,殊涉如何,依廣州例,仍留本府,以爲添餉或支放之地,何如?上曰,依爲之。出擧條有隣曰,本府別軍官,每年兩都目,取才除職,亶出拔尤之意,有才者超遷,無才者留滯,固是當然底事,在渠輩實無怨尤,而但入屬多年,抱紅牌而老黃馘者,亦涉矜惻,二都目許以取才,一都目許以久勤,恐合事宜,故敢此,仰達矣。上曰,依爲之。出擧條有隣曰,本府公都會,今將設行矣,應製係是特恩,未滿三式之人,雖有許赴之例,而公都會之必準三式,自是法典,今番公都會,依法典,以準三式施行之意,知委,何如?上曰,依爲之。出擧條上曰,今日與卿等試射,非所取於遊讌也,亦非所事於弓矢也。竊取自强不息之訓,以寓不敢暇逸之義,則今日諸臣,尙庶幾知予心之有在也。仍命退,諸臣以次退出。
上在昌德宮。停常參·經筵。
李海愚啓曰,大司憲李城輔,執義申禹相,掌令洪彦燮,持平李寅采在外,掌令金履喬疏批未下,持平洪時濟未署經,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
檢校待敎李存秀啓曰,安岳郡守李始源冬至箋文封進抄啓,有違式處,奏御文字,事體莫重,而有此不審之失,誠極未安,原狀啓還下送,使之改修正上送,而安岳郡守李始源,推考,何如?傳曰,允。
韓晩裕啓曰,卽者校理李貞運,謂以有事先壠,陳疏徑出,原疏纔已退却矣,所當直捧禁推傳旨,而此與無端徑出有異,推考警責,何如?傳曰,允。
李肇源啓曰,事變假注書宋應圭,身病猝重,勢難察任,今姑改差,何如?傳曰,允。
傳于徐龍輔曰,都承旨入侍。
傳于李肇源曰,右承旨入侍。
傳于蔡弘遠曰,左副承旨入侍。
宋應圭改差,代以趙碩章爲事變假注書。
兵曹口傳政事,副司果李東萬單付。
禁府照目,前獻納金銑矣下諭後,過限不上來,依定式推考罪,笞五十收贖,解見任別敍,私罪奉敎,分揀放送爲良如敎。
禁府啓目,粘連前義城縣令鄭在中口招云云。判付問目內辭緣,一味漫漶,終不直陳,究厥所爲,萬萬痛駭,所當請刑是白乎矣,旣有嚴問捧口招以聞之命,上裁,何如?啓,嚴加照律以化〈草記〉爲良如敎。
李海愚啓曰,臺閣卽執法之地,而今日諸臺詣臺之後,諫吏犯科,所關非細,曾不察飭,任其頑濫,揆以事體,誠極未安,詣臺諫院諸臺,竝推考,何如?傳曰,允。
大司諫李相璜,司諫趙德潤,獻納李羲甲,正言鄭晩錫·朴宗京啓曰,臣等之言議風采,本不合於淸朝耳目之任,而姜彝天·金履白·金鑢輩妖憯之說,陰邪之跡,實有難言之慮,徑先酌處,未盡究覈,端緖雖露,而根柢未拔,故臣等不勝憂憤之忱,思效爭執之義,相率詣臺,章皇出肅,而下吏犯科,不能察飭,致有政院請推之擧,操束無素,問備自速,滿心惶恧,無地容措,以此情踪,顧何敢一刻晏然於臺次乎?請命遞斥臣等之職。傳曰勿辭,亦勿退待。
丁巳十一月十九日辰時,上御重熙堂。左副承旨入侍時,左副承旨蔡弘遠,假注書李允謙,記注官金良倜,記事官吳泰曾,以次進伏訖。上曰,臺諫今日何爲入來云也?旣有行公臺諫,則雖不牌招,固當循例詣臺,而未署經臺諫,豈可無端入來乎?承旨姑爲退去,將有所下敎矣。仍命退,承史以次退出。
丁巳十一月十九日辰時,上御重熙堂。右承旨入侍時,右承旨李肇源,假注書呂東植,記注官金良倜,記事官吳泰曾,以次進伏訖。上曰,承旨新自外邑來,今番秋曹事,亦聞之耶?肇源曰,臣亦聞之,而誠萬萬變怪矣。上曰,由小品而爲邪學,由邪學而爲欺人取物之徒,小品之害,一至此哉?肇源曰,其始則甚微,而末流之弊,至於妖言惑衆,誠甚痛駭矣。上曰,海西民事果如何?肇源曰,海西之地,田多畓少,田穀則可謂大登,而其中綿農,未免稍歉矣。命退,承史以次退出。
丁巳十一月十九日未時,上御便殿。都承旨入侍時,行都承旨徐龍輔,假注書呂東植,記注官金良倜,記事官吳泰曾,以次進伏訖。上曰,明日賓對,依例來會之意,言于大臣,可也。命退,承史以次退出。
上在昌德宮。停常參·經筵。
藥房提調趙宗鉉,副提調徐龍輔啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。雪寒若此,午後爲之,可也。
李海愚啓曰,大司憲李城輔,執義申禹相,掌令洪彦燮,持平李寅采在外,掌令金履喬未肅拜,持平洪時濟未署經,監察茶時之意,敢啓。傳曰,知道。山林外未肅拜人許遞,未署經人,除署經,可也。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,事變假注書趙碩章時無職名,令該曹,依例付軍職,冠帶常仕,何如?傳曰,允。
傳于李肇源曰,大臣·備局堂上引見。
傳于徐龍輔曰,都承旨入侍。
傳于金達淳曰,同副承旨入侍。
傳于李海愚曰,日寒如此,禁府時囚照律,區別功議,先放送後,草記,刑曹輕囚,如有可放者,亦爲放送事,分付。
以全羅監司李得臣狀啓,靈巖群守吳在斗遭母葬事,傳于韓晩裕曰,此時此邑,不可不擇差,令該曹口傳差出,待下批,當日辭朝,給馬下送。
吏曹口傳政事,以宋文述爲靈巖郡守。
以黃海監司李義駿狀啓,長連縣逃躱罪人盧有哲,今始捉得,移配鳳山郡,殷栗縣定配罪人李大寬,逃躱之後,尙未捉得,自黃州移配本縣罪人李學善,亦爲乘夜逃躱,尙未捕捉,長連前縣監曺允彦,殷栗前縣監李遇濟·金熙采等罪狀,令攸司稟處,長連時縣監李洛秀,殷栗時縣監元在明,旣是災邑,有難遽然請勘,而法例所在,亦不敢置而不論,亦令攸司稟處事,傳于李海愚曰,長連·殷栗兩倅等,爲先定限百日,捉納後狀聞,前官等姑勿勘罪,待捉納勘罪事,分付。
以兵曹判書李祖源,牌不進推考傳旨,傳于李肇源曰,更爲牌招。
以監軍單子,傳于李肇源曰,未肅拜兵曹郞廳改差。
韓晩裕,以弘文館言啓曰,本館上番闕直,事甚未安,副修撰韓致應·尹益烈,竝卽牌招,以爲推移姑陞入直之地,何如?傳曰,允。
李肇源,以都摠府言啓曰,副摠管李潤慶,以文臣朔試射試官,慕華館晝仕出去之意,敢啓。傳曰,知道。
李海愚,以義禁府言啓曰,日寒如此,禁府時囚照律,區別功議,先放送後,草記事,命下矣。時囚罪人鄭在中原情公事判付內,如渠地處,小心宜所自別,若有一分嚴畏之心,居官不職,以致應賦之任他奸弊,畢竟使小民受困,白地再徵近百同升,細之木品者,究厥罪狀,合置重辟,拿問之下,數句爰辭,惟以漫漶爲計,節節痛駭,待朝更爲開坐嚴問,捧口招以聞,無敢如前遊辭,使之從實輸款,罪取考律文,則大明律制書有違條有曰,凡奉制書,有所施行而違者,杖一百,對制上書詐不以實條有曰,凡對制及上書奏事,詐不以實者,杖一百徒三年,名例有曰,二罪俱發,以重者論,大典通編推斷條有曰,犯私罪,杖一百以上決杖,告身盡行進奪,雜令條有曰,王府決杖者,代以金贖,大明律犯罪存留養親條有曰,凡祖父母·父母老疾應侍,家無以次成丁者,若犯徒流,收贖存留養親矣。鄭在中,從重論,杖一百收贖,告身盡行追奪,徒三年定配,而其八代祖澈,光國功臣,永安尉異姓五寸親云,功議各減一等,杖八十收贖,告身盡行追奪,徒二年定配,而其母年七十七歲云,杖八十徒二年定配,依法典收贖,告身盡行追奪,放送之意,敢啓。傳曰,知道。
李海愚,以義禁府言啓曰,咸鏡道慶源府竄配罪人朴載德,移定配所於內地事,命下矣。朴載德,安邊府移定配所,而仍前罪目,依例發遣部羅將,自慶源府執捉,仍令押送于新定配所,何如?傳曰,允。
李海愚,以刑曹言啓曰,日寒如此,禁府時囚照律,區別功議,先放送後,草記,刑曹輕囚,如有可放者,亦爲放送事,命下矣。輕囚罪人中趙方立·李春茂·朴驗尙·丁大得·劉興伊等,罪犯不輕,竝照律放送,其餘漢城府所囚朴海云·黃五大·張好景·李順伊·金宅奎·張鳳仁·崔福喜·崔泰挾,司憲府所囚盧喆伊,承政院所囚廉孝先等十名,竝卽放送之意,敢啓。傳曰,知道。
京外儒生生員兪益柱·徐有望·權丕應·徐稷修·李勉重·李世述·趙相羽·李楨彬·李泳·洪聖肇·閔哲儒·趙光溫·柳煥謙·尹行敬·尹行澈·李如愚·姜忠永·安周彬·權實·韓用諴·朴馨天·許大熙·閔種吉·金國鉉·尹象烈·鄭國輝·朴圾·李敏哲·吳慶觀·柳汶龍·李英玉·李永晉·徐有聲,進士金炳翼·尹匡烈·李在誠·權燁·李後秀·安光集·安光宇·金義鎭·李大圭·柳漢玉·李復心·崔禎勳·姜守默·安榮·申百祿·閔祖榮·尹舜欽·金煥奎·韓庭維·李述明·兪孟柱·林星鎭·許東履·李基崇·南履默·李漢德·任希季·任弘常·南鼎寬·李永甲·嚴喆·朴宗德·李誠儉·金重淳·金碩鉉·兪豐柱·金錫箕·許明·周鳳祥·柳最完·洪鼎簡·金載駿·金鎭·申在明·李道永·權馥·宋文晦·李靑·孫秉魯·鄭夏榮·金學淵幼學申相一·鄭鳳翼·申思孝·鄭鳳命·申思穆·申思默·吳顯泰·吳顯敞·郭瑾·金一精·郭日柱·金正宅·金敬祖·金敬一·郭孝謇·金壽寬·郭漢一·李陽雨·朴就新·李燧·朴敏國·李陽植·朴衡坤·李天極·朴師復·李畢·李奎·朴尙敦·琴相華·李應和·趙興汴·李克復·宋啓海·姜奎燦·姜奎煥·姜大雋·姜復雋·姜一雋·河敬範·姜世雋·河鎭燮·南奎·郭守中·郭守天·李宇魯·周應漢·黃在重·趙思默·趙元奎·周浣·姜在新·姜在明·姜鼎煥·安景梅·安景植·安景楫·黃濬·黃潝·黃澈·黃湜·黃濯·黃尙鎭·黃尙容·安漘·安復·安淑·安昌海·安弘器·安弘德·安宅彦·安宅允·安宅元·李能一·李陽徵·李潤咸·李有章·李有學·李潤玉·李潤綱·李潤德·李潤智·崔·朴廷燁·朴弘澤·朴弘漢·金華範·金復東·金復穆·金復元·金相彬·金亨彬·李挺林·金徽範·李挺兆·金之範·李挺漢·金汝器·李挺馥·李錫年·李恒·金汝年·李熙年·李崑年·李秀完·李秀錫·金宗玉·張得矩·金宗率·張敬穆·金宗迪·張敬邦·金守範·張敬九·都尙鎬·呂齊郁·呂齊頀·呂源行·呂宜郁·呂宜聞·呂宜載·呂齊黯·朴興華·宋應聖·宋應龍·郭瓊·宋錫徹·宋應明·李恒運·李春運·李東楗·李東柱·李喆壽·李挺世·李光世·李性良·李敏憼·李浩鎭·李師鎭·李宜垕·李敏行·李光運·李開運·李復運·李普運·李相運·李師健·李師休·李重穆·金奎宅·琴撚·黃復源·李用中·李世樑·李東燖·安會極·金曾鍊·金應鍊·金式鍊·金龍翼·金道憲·鄭明簡·金相運·鄭喜簡·金龍慶·宋應麟·金繼濂·宋圭錫·金胄延·金弘弼·黃志仁·金永天·金稷烈·金翊烈·金始珏·金抗·申遇沃·朴師采·琴宅心·朴承元·丁達祖·裵光益·權必綸·金始一·金絡·宋庠億·金利鍊·金來鍊·權益銓·金·權益中·李慶淳·權益東·黃志大·琴益心·金坦·安恂·郭思禎·李審機·李慶會·朴師仁·金學濂·李寶顯·趙志道·起玄道·朴·金相燮·朴春斗·許混·金相謙·裵憲朝·李東九·趙翼永·林秉喆·李日顯·申永模·安宅鼎·安永壽·安光僖·李文容·李憲中·金可淳·洪時燮·趙鎭永·尹行勉·趙吉永·金錫喜·金魯廣·吳慶學·朴禎源·金錫箕·李儀逵·林永會·李錫杓·孟文遠·趙在晃·黃在中·李魯巖·李魯端·李秉深·元在亨·金䥐·李偉祜·李在沼·李鍾穆·徐有任·朴宗儀·權度應·南周九·黃銓·柳仲麟·洪栴·柳伯麟·申錫耆·兪南柱·兪定柱·沈翊泰·沈鈺·李昌植·尹奎鉉·尹鼎烈·洪義泳·沈樂游·徐震淳·鄭胤錫·李勉膺·尹大烈·徐相祿·金孝根·金有根·金履秀·趙在翼·趙洛源·金履綱·金熙淳·柳煥升·金善根·尹致頀·尹致臣·尹致慶·金在安·李箕樂·李羲肇·李羲升·李羲斗·金在壽·李垕·李英峻·李仁燁·尹光厚·李羲萬·洪胄淵·洪祖淵·申光誨·申光謹·金鏐·申在業·李鐸遠·申在正·李憲遠·申在夏·李慶遠·李心遠·李勉求·林碩鎭·林宅遠·林擎遠·李鍾璞·李鍾玉·李敬元·洪龍弼·洪濟簡·李海範·金愿·金在新·洪秀敬·李鼎完·申弘善·申友善·趙錫仁·李庭堅·曺錫正·曺始振·吳泰儉·李壧·李冕會·申夔朝·李光正·李玄永·朴英壽·李·李寅頊·李慶會·李鼎耇·李鼎寬·琴際運·郭孝恪·朴光履·朴光震·朴光正·朴光益·徐聖浩·徐弘復·朴春亨·張壽弼·申璉·李重翰·李重泰·李重璧·朴銓·朴增瀚·李衡殷·李恒吉·李觀吉·李復吉·朴必濟·朴景熙·朴祖赫·朴成彦·朴東煥·朴良孝·朴光翰·朴泰純·朴霖·李之翰·李衡燮·李碩權·朴宗德·朴潤德·金再成·金顯彧·金垽·李景泰·李仁榮·李仁煥·李弘儉·李錫虎·李錫圭·李嵩堅·曺曾臣·曺漢文·曺可駿·朴思淳·南履錫·任九常·嚴·任季常·任百宗·南濡·盧植·朴大淳·朴在聞·李德中·李陽貞·柳星權·柳尙臣·柳必權·柳榮權·李健中·李徵泰·鄭煥重·安湜·安沃·安潢·盧泳·盧命參·盧命成·全弘毅·全德興·辛德錘·全宅溟·全德裕·全弘楫·全弘鳴·全宅源·安啓津·曺弘默·朴始林·李遂萬·朴厚林·朴春苾·朴春英·劉煒·金敬悳·鄭光璉·張思晉·鄭儼·朴希曾·朴必儉·金熙烈·李漢成·孫重遠·金致大·孫重遇·琴興運·黃觀大·李元默·李維默·李綱默·李玄默·李長澤·姜灄·李世慶·洪起鵬·李壽權·李浩直·曺淡·盧章頊·尹致吾·曺應彬·尹致堯·安瑢重·李馨復·金呂重·李廣烈·郭明修·河必潢·姜璍·楊漢復·盧泰惺·金湙麗·盧尙誠·河益洪·李田龍·尹邦覺·河必覺·尹世銓·郭思彦·尹廷燦·郭思精·尹相宇·盧俊光·李柱泰·姜聖周·盧孝一·洪濟榮·洪時榮·嚴載·嚴燾·嚴蓍·柳之和·柳之習·李儒英·李儒龍·李基載·南履綏·南履升·南履吉·南履愚·南養寬·南喆寬·鄭遂弘·鄭遂大·鄭翼烈·鄭時弘·鄭時養·任百豐·任百謙·任殷祥·任存常·任禹常·任希兢·魚用九·申在復·趙津·李恒九·金鍾眞·任綏·李昌錫·南駿聲·趙瀷·沈能喆·金學淳·李龍秀·魚在瓚·黃基南·沈能秀·金基敍·李鳳秀·趙在昉·申在徹·李鶴秀·沈能聞·李驥秀·申在植·徐有儼·張錫憲·權瑞應·李寅傳·李義定·申在邦·申光訓·洪在敏·洪胤祚·朴宗復·沈廣鎭·徐台鎭·愼昌烈·徐公輔·金思靑·金思黃·金思玄·尹致元·金思皓·曺聲振·李勉初·朴宗輿·鄭毅容·李度明·李度衡·洪祖榮·洪錫榮·徐胤輔·徐兢輔·李儀逵·韓濟權·韓宅權·李象祜·李重源·申㬘彬·李敦膺·申旭彬·兪春柱·申晢彬·李惟榮·李惟慶·具重榮·申游·李在寅·兪衡柱·鄭東晏·徐能輔·兪晥柱·韓用鏶·韓用鉉·魚在璜·魚在修·魚在寬·尹謙基·韓用弼·李載玉·韓公裕·曺定振·林允喆·趙雲路·趙雲躋·趙雲龜·趙雲羽·趙雲翮·李震華·姜奎彬·趙泰運·趙弘毅·趙元極·趙元瞻·趙復·趙泓·趙重常·趙重南·趙洹·趙溵·趙汶·趙元普·趙泰鎭·趙遠鎭·趙義鎭·李效孟·李尙孟·李義孟·李挺孟·朴宗泰·朴宗儒·朴宗赫·朴夢碩·安慶濂·安慶稷·安慶邦·安慶億·趙廷翰·朴世爀·朴馨喆·朴馨九·朴馨遠·朴馨天·趙榮益·趙榮仁·趙榮基·趙重靖·趙光鍵·趙重遂·趙光·趙光鍊·李漢燁·李熙燁·金相說·李輝震·金燦柱·裵憲謨·權宅南·李慶涑·李成顯·金用賢·權益亨·琴活心·權·李慶隆·黃時貞·李審經·安相九·李命植·李錫龍·李慶祖·黃志益·安三達·李龍贊·權益休·金相洛·安範熙·朴利仁·權㸁·朴晬仁·黃南實·李世梁·黃志安·許·黃志尹·金重玉·金相綸·黃周大·黃志默·李時熙·金相經·安一熙·南有極·朴周元·南喆中·南履默·南履度·柳之翊·任希耇·任希養·任希若·趙雲緖·沈萬鎭·金箕敍·沈兢之·洪惠燮·沈魯英·沈祜泰·李喜愚·李應秀·尹性鎭·兪重柱·李益秀·安聖瞻·沈魯膺·洪純浩·洪己燮·朴文煥·洪義燮·李勉繼·沈魯成·吳衡秀·沈衡泰·林翰鎭·朴宗薰·洪仁燮·趙啓煥·權中淸·申大翕·申在緯·申在修·申在廷·李魯峻·具㢍·具陽元·李憲祖·曺光迪·閔百忍·李挺賢·李弘一·許嵂·李正臣·李益新·安允石·沈一奎·李亨植·李東旭·李台應·姜錫甫·許潾·鄭肅容·朴永喆·鄭世喬·宋天圭·沈毅鎭·尹种·尹榮遠·兪杞柱·金銘·兪碩柱·金鍑·宋欽性·洪秉謙·金樂淵·李英玉·洪秉健·洪容默·尹春植·韓用五·洪世榮·洪樂衍·金鐄·兪文柱·兪民柱·兪紳煥·申縉·洪秀臣·李在定·李文絢·徐元始·朴之洙·李弘迪·朴鼎泰·朴鼎篆·朴鼎璡·安珹重·安瑍重·安景商·朴泰春·許勳·蔣鉉·李杙·李儒寬·孫是龍·李秉圭·李導·李羲·周錫洛·崔溟羽·李永建·曺廷翼·李文能·周繼業·宋持泰等疏曰,伏以道德也忠節也,卽世敎之所由興也,人紀之所由立也。其本則一出於孝,夫孝也者,爲仁之本,而仁爲萬善之長,孝是百行之源也,是以善其始者,必有以裕後,繼其跡者,亦有以趾美,是猶源深而流長,表端而景正,祖而裕後,孫而趾美,則此所謂世修其德,而世德之家,允爲昭代之瑞者也,自古聖王,必於斯而扶植崇奬,貤贈而榮之,俎豆而尊之,所以立人紀而敦世敎也,竊伏觀我朝祠院之設,殆乎郡邑相望,列聖朝扶奬培植之典,褒崇報施之擧,猗歟摯矣,逮至聖上臨御,尙賢褒節之盛德至意,卓越百王,無遠而必屆,雖微而必擧,獨此一門踵美,八賢竝配之高麗侍中成松國妥靈之院,則尙稽朝家表揚之典,豈勝士林欠缺之忱也哉?臣等謹按松國孝行錄,則松國是昌寧人也,父爲中尹,朝正于松京,死于邸,松國奔焉,將載柩而返也,哭而痛曰,爲人子而父病不知,父沒不視,吾寧躬負父屍,少洩至限,遂屛轝負行,至十數日,至昌寧界,適天大雪,止宿於靑山院,曉而雪霽,將復登程,有虎跡帀于柩側,無自來而有所去,異而躡之,西至麥山絶,絶處,雪消一席,有若開壙,於是葬焉,遂爲吉兆,至今傳以爲孝感,未幾通仕籍,而官至侍中云。其後數百年間,孝子忠臣碩輔醇儒,相繼輩出,樹倫常於千秋,賁文治於一代,菀爲聖朝之名家,西山之蔡,東萊之呂,不獨專美於異代。嗚呼,發淸流於深源,求端形於正表者,豈不信歟?肅廟壬辰,多士倡義,亟就麥山之北,勿溪之上,建祠以享松國,英廟己酉,卽祠爲院,仍以七世孫承旨忠文臣三問,參奉臣聃壽,九世孫文貞臣守琛,司贍寺正臣運,縣監臣悌元,十五世孫縣監臣允諧,文簡臣渾,配而侑之,當宁丁未,又以守琛之弟贈直提學臣守琮,追配焉。又以松國之玄孫高麗直提學臣思齊六世孫都摠管臣勝,追配焉,蓋三問,遭値靖難,盡忠所事,節比夷·齊,義竝方·景,肅廟,英廟,旣復其官,又立其祠,愍節之額,忠文之諡,長第宣賜,且我殿下,興感於輦路,煥宸藻而酹之,築壇於莊陵,配忠靈而享之,曠世之盛典畢擧,而無餘憾矣。聃壽,三問之再從弟也,及其父校理臣熺,辭連靖難之獄,竟至刑配,而復不見天日,以終其身,與金時習·南孝溫諸人,竝稱生六臣,肅廟朝,建院于咸安,宣以西山之額,當宁壬寅,贈秩易名,恩榮略同於三問矣。守琛,早遊先正臣趙光祖之門,得其嫡傳,至孝之行,高蹈之操,稱美於先正臣李滉所撰之墓文,列聖朝,屢贈至右議政,後之學者,仰之若景星慶雲,此乃據實也,守琮,趨向端正,見識高明,父葬,廬墓三年,躬執祭奠之具,先正臣趙光祖,每論當世士,必以守琮爲首,左贊成臣金安國,題其墓曰節孝,與兄守琛,竝享于坡山書院。運,是守琛之從弟,而不屑爵祿,高尙其志,淸風姱節,能使頑廉而懦立,宣廟賜祭之文,有曰謙抑自藏,衆善之集,又曰百代之下,人皆瞻仰,大哉王言,寵褒備至,亦已享於報恩書院。悌元,卽聃壽之從孫也,纔成童,有志聖賢之學,絶意外誘,精思力踐,主司上其孝,朝廷擧其賢,宰報恩而旣歸,邑人編敍善政,爲之書而行于世,亦配于公州忠賢之院。允諧,乃運之從子,而隱居求志,其學一於力行。先正臣李珥薦于朝之言曰,逸民之有才德者,每朝命至,輒閉門不出,配食於尙州書院。渾,以守琛之子,其學一以考亭爲法,功程嚴密,道德純備,繼前開後,爲世儒宗,仁祖朝配食于坡山,肅廟朝從祀于聖廡。思齊,際我朝之受命,入於萬壽山,名子以杜,杜門晦跡,矢死靡改,感而相從者,七十二人,世號其居曰杜門洞,英廟幸松京,設壇致祭,立碑紀實,當宁癸卯,先從曺·林·孟三賢名姓之著聞,特建表節祠而妥享,猗歟我聖明褒忠之規,曠世之感,莫不慕仰而欽誦,近日守臣,請以思齊,竝躋表節祠,而大臣獻議,無異辭焉。勝與子三問,同日殉節,父子之名,與日爭光,而肅廟復其爵,當宁辛亥,贈以贊成,諡以忠肅,業已享於魯恩之院,我聖朝扶植世敎,崇奬道義之典,至矣盡矣,臣等無容更爲辭焉。第伏念宣額之擧,恩禮則鄭重,事體則難愼,除非學問道德之深造兼備,未敢輕易議到,而自古及今,歷數其當之者,則雖以一節之判,一行之著,或在祠院獨享之列,或蒙華額特賜之寵,豈不以尊德衛道,固出治之大本,褒忠奬孝,亦礪世之重權歟。今距松國之世,幾五百載矣,文獻旣不足徵,則其學問之造詣,道德之成立,固難臆料其淺深,而若以信蹟之所載,論其誠孝之所感,神天默佑,符驗昭著,如右所陳。夫孝也忠也,本非二致,分而言之,均之爲一節一行,未足爲全德成道,而移而盡之,則爲忠爲節,推而行之,則爲道爲德,忠臣之求,必於孝子之門,賢人之作,亦自孝行而始矣。幸値我殿下孝理之治,八域含生之類,日遷善而不自知,則惟此松國之孝,閱百世而不泯者,亶合褒之以崇典,而況乎精英,鍾于一家,休美毓於後嗣,以言其節義,則炳曜聖世,如彼其卓然,以言其道德,則矜式斯文,若此其炳然,此莫非積孝成仁之餘慶所發也。當時人士,以秉彝同得之性,起前代慕仰之心,設院而薦俎豆,祖孫合享,群賢列躋,已垂百年之久,斯擧非但往古之所未聞也。抑將來世之所罕有,則宜蒙朝家曠感之典,崇報之恩,而美額之寵頒,迄于今闕焉,此殆由於院在嶺外,無以自達,而其爲衿紳之所慨惜,世道之所欠闕,容有極哉?且十賢,或已主享於祀,或曾躋食於院,擧蒙揭額之殊典,至於渾,又腏文廟之侑,則今於所配之院,雖無華扁之頒,之忠之德,豈復有損益,而若推衆賢享先之誠,則以松國之賢祖,爲之主享,而獨無寵錫之額號,惟彼不昧之精靈,豈不㥻然於冥冥之中,而其所以默祝二字之遙宣,用飾一院之賁揭者,必不後於臣等區區慕賢之心,然則雖於諸賢,各有已賜之額,今就此院,寧嗇特宣之恩也哉?嗚呼,積累十世,生此群賢,樹人紀於幾墜,扶世敎於將廢,惟孝與忠,昭布史冊,則其所以克昌家聲,叶贊邦化者,非比尋常事業之可比也。初無院享之擧則已矣,俎豆之設,幾近百年,旣入於太學之錄,又載於春曹之案,是院之創,雖不出於朝家之指揮,仍祠爲院,亦已徹於宸嚴之聰聽,而所闕者一額,則惟天之所報者,若是其篤,而朝家之所施,恐有所慊矣。伏聞國初,以金克一,居喪至孝,嶺人建院而享之,以其孫正郞臣馹孫,正言臣大有配之,顯廟辛丑,特賜紫溪,號而寵之,以聖朝重賞爵簡恩禮之治規,猶侈異禮者,豈徒然哉?一則爲克一之孝也,一則爲兩孫之賢也。將以興勸於來世,觀感於八方也,夫官爵,是命德之器,而祠院,卽享賢之所也,有其爵者,必得美諡,有其院者,必得華額,以松國而言,則旣有俎豆之薦矣,享其禮者,豈靳是額乎?以群賢而言,則已膺祠院之扁矣,施於彼者,何惜乎此歟?抑又方之於克一,克一之所已得於聖祖者,松國豈不得於今日也哉?松國·克一,均是孝也,而賢孫之儀於王家者,不翅五六倍於馹孫·大有,則以我聖上繼述之孝,儀式之德,仰遵顯廟已行之美憲,俯循微臣尊賢之至懇,亟允華額之請,俾燿丹楣之揭,則豈惟士林之聳瞻?實爲聖朝之盛擧矣,臣等無任云云。省疏具悉。爾等之請,可見士論之同然,而宣額,自有受敎,禁令之敬載掌故,除非事蹟之合於述志,如一二祠院者,不敢輕擧,爾等退修學業。
丁巳十一月二十日辰時,上御熙政堂。藥房入診,大臣·備局堂上引見入侍時,提調趙宗鉉,副提調徐龍輔,假注書呂東植,記注官金良倜,記事官吳泰曾,檢校待敎李存秀,右承旨李肇源,假注書李允謙,事變假注書趙碩章,右議政李秉模,行上護軍金持默,漢城判尹李秉鼎,禮曹判書李時秀,吏曹判書沈煥之,刑曹判書趙心泰,行護軍徐有大·趙鎭寬·李漢豐·李書九,大司諫李相璜,司諫趙德潤,獻納李羲甲,正言鄭晩錫·朴宗京,校理林漢浩,醫官柳光翼·李周憲·朴春源·李惟鑑·吳仁豐·丁希泰,以次進伏訖。秉模等曰,夜來雪積,朝氣甚寒,聖體,若何?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。宗鉉曰,醫官旣已待令,入診,何如?上曰,置之。上曰,次對爲之。兩南停退分數,自本道,尙未區別行關,故民情大爲抑鬱云,其間委折,未知何爲而然也。自廟堂,姑未往復於該道耶?書九曰,曾以私書往復,則尤甚之次,自該道,已爲分排云,然則其間想已發關,而近來民心,若聞停退令,則不分尤甚之次之別,當納者擧皆觀望,爲邑宰者,亦有難捧之慮,故營關,姑不出示而然也。秉模曰,向來臺臣朴載德之見欺於下吏,誤出風聞,以致良民之侵害,瑣謗之喧騰者,貽羞臺閣,實無餘地,而儒臣論啓,只曰竄配,不曰極邊,則該府之直以極邊磨鍊,有違法意,重臣李秉鼎,詳知本事,而亦以此爲言,可知朝廷公議,當該禁堂,從重推考,朴載德,已經行遣,恐有參酌之道,故敢此,仰達矣。上曰,依爲之。其在尊臺風救民隱之道,全釋則太歇,移定配所於內地,可也。出擧條仍命書榻敎曰,當該禁堂,從重推考,慶源府定配罪人朴載德,內地移配。秉模曰,今年陞補,旣有趁早畢試之飭敎,而五抄後,尙未設行,通讀應講鄕儒之留滯,亦甚可念,大司成李義弼,從重推考,使之連爲設行,而功令之體,雖曰小藝,亦足以賁國家之盛,而近來一種小品之體,壞却多士大雅之風,句作則自稱淘洗,而反歸噍殺,筆劃則自稱淸姸,而不免欹斜,未見文從字順之美,擧昧心正筆正之義,轉相倣效,日甚一日,前後聖敎之發於中朝,期欲回淳返樸,一變至道者,不啻耳提面命,薦紳章甫,庶幾父詔其子,兄勉其弟,仰承陶鑄作成之苦心,而習俗之來已久,丕變之效尙遲,苟究其本,則雖由於塾敎之不及古昔,一時慕效,亦未嘗不係於主試者之取舍,取其醇正,舍其浮靡,明示好惡,以定標準,則儒生輩,豈有背馳其所尙之理乎?繼自今嚴飭泮長,凡於考試之際,先立自家權衡,以正多士趨向,持之悠久,期於矯習,而最易見最易變者筆體也,初書筆怪而不改,則施以警飭,猶不知悛,則施以停擧,文體之一向外馳,終不率敎者,亦施極罰之意,分付成均館,何如?上曰,依爲之。出擧條仍敎秉鼎曰,卿於明日,與泮長偕往泮中,設行陞試,而曉諭諸生,文體之輕姸浮巧者,筆法之尖斜欹彯者,一切嚴禁,文體則固難猝地丕變,而至於筆法,則一見可知其典重欹輕,不率敎者,直置之落科,如是而又復如前不改者,決不可以士子待之,惟在主司者倡率之如何耳,予以不屑敎之意,若是下敎,卿等其可不着念擧行乎?若主司者得其人,則其效立見,以此筵敎,言于泮長,招諸生立館下,面面開諭,俾有一變之效,則此非卿等之功乎?秉鼎曰,臣則入泮申飭而已,若其同參考試,則有所如何矣。上曰,是則似然,第飭諭後出來,可也。上曰,奚特士子爲然?近來小品之害,不知至於何境,朝廷爲四方之標,而雖嘉善以下人,間不免駸惑之患云,此豈成說乎?如是而徒飭士子輩,無奈先後之倒着耶?宰臣通政中,若有一向如此,少不悛改,則雖禁錮,可也。秉模曰,不但宰臣通政雖崇品中,果有舍正趨徑之習,則斷不可仍置矣。上曰,無論大小科,所謂科作,擧不成說,此專在於主司者所尙而然也。大抵自己文識與考試眼目,各有異焉,雖不可一例責之,滿庭多士中,亦豈無一二人超等之作乎?以抄啓言之,近無興起樂赴之心,故欲取其騷響,向來比較時,出左丘明題,此是比較也,故雖出如此題,而此亦非淳正,到今思之,則不無尤悔之端矣。秉模曰,古則自有一代之文體,如金昌翕·李師命,大鳴國家之盛,多士從而追尙,下而如金履安·尹尙東·蔡得淳者,亦皆有自成一家之體,倡勸多士,不無其效,近日則間或有彼善於此者,而作者文體之有名稱者,寥寥無聞,故士子輩,不知體裁之嚴正,徒尙浮華,以此爭是非競上下,畢竟入於愈出愈奇之域而不知止,此豈非大可憂懼者乎?今伏承聖敎,臣固欽仰萬萬矣。又曰,兵曹判書李祖源,近日賓對籌坐,連不進參,事甚未安,推考卽爲牌招,何如?上曰,依爲之。出擧條仍命秉模就座。秉鼎曰,太學之月三講會,卽造俊勸學之美制,臣於年前忝叨泮長時,亦嘗數遭行之,而挽近以來,全然抛置,已有違於愛禮之意,況今奎運方中,尙遲大雅之淳古,文體趨下,漸溺小品之輕艷,前後筵敎,屢勤諄複,方又有泮試文體嚴飭之命,甚盛甚盛,臣之愚見,一月三講。雖曰難繼,若於每月,泮長與齋任及年少勤業之儒生,不拘齋中方外,一設講會,而冊子則以四書及性理大全,近思錄,輪回誦讀,俾探賾本源,禁止浮華,則恐或爲對揚文化之一助,以此申飭似好,故敢此,仰達矣。上曰,依爲之。出擧條仍敎曰,泮儒月三講法,始自閔鼎重爲泮堂時耶?秉模曰,然矣。上曰,臺諫進前,相璜等進伏。上曰,舊啓只擧末端,可也。相璜等曰,克觀事云云。措辭見上尙魯事云云。措辭見上柳師文事云云。措辭見上上,竝不允。出擧條相璜等,將發姜彝天等事。上曰,此輩何足責?姜哥之始犯罔赦之罪,後乃掩跡自拔之計者,極可痛也,所謂金履白之,中間往來,全出欺人取物之計,尤爲絶惡,大抵臺啓之聲罪也,固當區別措語,罪律稱當,至於誑惑譸張等語,反爲煽惑之端,必須十分稱停,然後當賜批矣。相璜等曰,噫,世道日下,人心漸溺,至於姜彝天輩出,而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加,而騙取貨物,旨意閃忽,假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝,而如金履白誕妄陰邪之類,又從以趨附使令之不暇,托爲師弟,而傳播邪說,誘引徒黨,而慫慂奸計,京鄕焉出沒,而甘作倀鬼,晝宵焉綢繆,而聽其指嗾,其他至妖至邪之情,殆有浮於彝天,至於金鑢,本以憸邪之徒,投入妖陰之藪,招呼容接,爛漫同歸,往復訿,視若同胞者渠,去來和應,互相連肚者渠,及夫發告之共議,益見情跡之莫掩,與彝天,一而二二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩,雖是幺麽白徒,而亦簪纓之裔也,其詖淫之所漸染,心術之所陷溺,殆若誘人而餂貨,轉至捏妖而煽訛,一此不止,實有方來難言之慮,在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者,且未及窮覈,遽已發配,妖黨何以知畏,民志何以底定,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。上曰,不允。出擧條上曰,俄已言小品之害矣,此輩所以致此,亦由於小品之害,小品之不已而越一層,則將爲邪學,言念世道,豈非大爲憂慮者乎?付之不冶治之科,旣示生路,俾圖自新之方,則雖如渠痛惡之類,亦必知感矣,無論朝紳章甫,間或有擔却經傳,駸惑稗雜者,授奇抉巧,一入而不復出云,有父兄者,父兄之責也,固當從而痛禁,而如無父兄者,孰爲之禁戢,最可惕念猛省者,惟世之無父兄者也。相璜等曰,新除授司憲府掌令洪彦燮,時在京畿積城地,持平李寅采,時在忠淸道保寧地,請竝斯速乘馹上來事下諭。上曰,依啓。出擧條仍命臺諫就座。又命次對先退,命肇源,書公事判付訖。仍命退,承史以次退出。
丁巳十一月二十日辰時,上御重熙堂。都承旨入侍時,行都承旨徐龍輔,假注書呂東植,記注官金良倜,記事官吳泰曾,以次進伏訖。上曰,日寒如此,賓廳想疎冷,大臣往于內閣,成送擧條之意,出諭,可也。命退,承史以次退出。
丁巳十一月二十日午時,上御重熙堂。同副承旨入侍時,同副承旨金達淳,假注書呂東植,記注官金良倜,記事官吳泰曾,以次進伏訖。上曰,左副承旨入侍。出榻敎賤臣承命出傳,左副承旨蔡弘遠進伏。上曰,檢校待敎入直人入侍,可也。賤臣承命出傳回奏曰,纔已出直云矣。上敎弘遠曰,日寒如此,大臣凡節,近則如何?弘遠曰,朝聞消息,則病勢姑無所加云矣。命退,承史以次退出。
上在昌德宮。停常參·經筵。
韓晩裕啓曰,來二十五日,朝參日次矣,敢稟。傳曰,停。
傳于徐龍輔曰,諸承旨持公事入侍。
韓晩裕啓曰,輪對官來待矣。傳曰,入侍。
以校理朴吉源,副校理鄭來百牌不進罷職傳旨,傳于韓晩裕曰,只推。
以副修撰韓致應·尹益烈,牌不進罷職傳旨,傳于韓晩裕曰,只推。
傳于徐龍輔曰,都承旨入侍。
徐龍輔啓曰,水原留守徐有隣,壯勇提調鄭民始,壯勇大將金持默,摠戎使趙心泰,依下敎來待矣。傳曰,入侍。
徐龍輔,以觀象監提調意啓曰,來戊午年七政曆,詳細考準,則正月初三日,當書中氣雨水,而無端遺漏,此雖與推步差舛有間,而不爲審愼,有此做錯,誠極驚駭,進上七政曆,請出添印以入,而臣等之初不察飭,不勝惶恐萬萬,當該考準官成周悳,監印官崔光賓·崔景烈竝汰去,令攸司科治,何如?傳曰,設置雲觀,莫重曆書,不書中氣,如許曆官,將焉用之?令該曹,嚴加照律草記,以懲日後,卿等越俸一等,不能檢勅之首官,亦爲汰去,知敬授之意,可也。
同敦寧林道浩疏曰,伏以臣於日昨,伏奉敦府除命,臣仰感聖恩,義急叩謝,雖不得不冒沒出肅,而旣無敦寧,則揆以格例,自在當遞,玆敢援例陳懇,仰瀆崇嚴。伏乞特許遞免,以存公格,以安私分,千萬幸甚,臣無任云云。答曰,省疏具悉。疏辭下該曹稟處。
丁巳十一月二十一日辰時,上御誠正閣。諸承旨持公事入侍,輪對官同爲入侍時,行都承旨徐龍輔,行左承旨韓晩裕,右承旨李肇源,左副承旨蔡弘遠,右副承旨李海愚,同副承旨金達淳,假注書呂東植·李允謙,記事官承膺祚·吳泰曾,檢校直提學李晩秀,輪對官儀賓都事徐在修,南學訓導劉弘九,西氷庫別檢尹慶曾,義盈主簿柳有澤,奉事沈纘之,以次進伏訖。上曰,公事入之。命分書判付訖。上曰,輪對官進前。在修等,以次奏職姓名,至慶曾。上曰,汝年幾何?慶曾曰,年今四十三矣。上曰,求其人而不可見矣,尙有老成人典型,汝須體故相未卒之志,懋盡誠力,可也。故相之兒孫,其果才藝之可敎者耶?慶曾曰,爲人甚鈍矣。上曰,鈍固何妨?仍命退,有澤等,亦奏姓名訖。命退出。肇源曰,尙衣僉正南溟學,謂以有所懷,待令於閤外矣。上曰,後日次來待事,分付。肇源曰,朝廷之上,格例爲重,未署經臺諫,不得以臺諫自處,卽是不易之法,而近來一二臺臣,署前陳疏,或因事會之急迫,或因僚臺之未備,而終涉謬例,本非經法,昨日持平洪時濟,以未署經,陳疏到院,本院據例退却,屢度往復,而終不持去,若此則署前不得行公之法,將無所施,旣違格例,大損臺體,持平洪時濟推考,何如?上曰,遞差,可也。出擧條仍命書榻敎曰,持平洪時濟遞差。仍命退,諸臣以次退出。
丁巳十一月二十一日辰時,上御重熙堂。都承旨入侍時,行都承旨徐龍輔,假注書呂東植,記注官金珍恪,記事官承膺祚,以次進伏訖。上曰,近來臺閣,或有一事,則無論大小輕重,陳疏聯啓,互發迭出,殆成弊習,自政院嚴飭,俾勿如是,可也。命退,承史以次退出。
丁巳十一月二十一日未時,上御便殿。左承旨入侍,來待諸臣同爲入侍時,行左承旨韓晩裕,假注書李允謙,記注官金珍恪,記事官承膺祚,水原留守徐有隣,宣惠廳堂上鄭民始,壯勇大將金持默,摠戎使趙心泰,以次進伏訖。上曰,水原軍制節目,當爲啓下,其中想不無出擧條定式者,卿旣登筵,稟處,可也。有隣曰,外營守城節目,今當啓下矣,有城池,宜有管城將,以本府判官例兼,仍爲添入節目,何如?上曰,依爲之。出擧條有隣曰,外營屬五邑軍制,今已就緖,竝與協守節制,而追成節目,具別單啓下,以爲永久遵行之地,何如?上曰,依爲之。出擧條民始曰,本廳需用,近甚苟簡,不可無拮据變通之道矣。嶺·湖南自納邑位太,以本色上納之際,民邑之爲弊多端,依司僕寺典牲署位太例,以錢代捧,而太則自本廳,從便取用,則可除外邑之弊,可補經用之需,事甚便好,故敢此,仰達矣。上曰,依爲之。出擧條民始曰,本營所管海西鳳山屯田壽進宮移來望海亭等田畓七結零,自是免稅之地,故本營,只捧其稅條,唐浦等地新買田畓七結零,未及免稅,故納稅於本宮,多有掣礙之端,望海亭免稅之結,還爲納稅,唐浦等地田畓,免稅移捧,從便相換,則結數適爲相當,在戶曹,別無元結加減之弊,在本營,事甚便好,依此施行之意分付,何如?上曰,依爲之。出擧條仍命退,諸臣以次退出。
上在昌德宮。停常參·經筵。
李勉兢啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,諸承旨持公事入侍。
以副應敎尹序東,副校理朴崙壽,再牌不進罷職傳旨,傳于韓晩裕曰,只推。
傳于蔡弘遠曰,右副承旨入侍。
承旨前望單子入之,李勉兢落點。
李勉兢,以備邊司言啓曰,本司武郞廳金商岳,奔走勤仕,已滿十五朔,依例守令除授事,捧承傳施行,何如?傳曰,允。
韓晩裕,以弘文館言啓曰,本館上番闕直,事甚未安,校理朴吉源,副校理鄭來百,旣有只推之命,竝卽牌招,以爲推移入直之地,何如?傳曰,允。
李勉兢,以刑曹言啓曰,觀象監啓辭內,來戊午年七政曆,詳細考準,則正月初三日,當書中氣雨水,而無端遺漏,此雖與推步差舛有間,而不爲審愼,有此做錯,誠極驚駭,進上七政曆,請出添印以入,而臣等之初不察飭,不勝惶恐萬萬,當該考準官成周悳,監印官崔光賓·崔景烈竝汰去,令攸司科治,何如?傳曰,允。設置雲觀,莫重曆書,不書中氣,如許曆官,將焉用之?令該曹,嚴加照律草記,以懲日後,卿等越俸一等,不能檢勅之首官,亦爲汰去,知敬授之意可也事,命下矣。取考律文,則大明律儀制條有曰,天文垂象,欽天監官,失於占候奏聞者,杖六十,對制上書對不以實條有曰,報上不以實者,杖八十徒二年,名例云,二罪俱發,以重者論,依此律從重論,崔景烈,杖八十後,江原道平昌縣徒二年,定配所押送,成周悳,曾經正職,移義禁府處之,崔光賓,居在楊州地,自臣曹,發關捉來,一體照勘之意,敢啓。傳曰,與推步差錯,猶有間隔,定配則竝自本曹收贖,可也。
吏曹啓目,粘連觀此同知敦寧府事林道浩上疏,則以爲臣旣無敦寧,則揆以格例,自在當遞,特許遞免亦爲白有臥乎所,旣無敦寧,則公格所在,似當許遞是白乎矣,宰臣所帶遞仍當否,臣曹不敢擅便,上裁,何如?啓,依回啓施行爲良如敎。
丁巳十一月二十三日辰時,上御誠正閣。諸承旨持公事入侍時,行都承旨徐龍輔,右承旨李勉兢,左副承旨李肇源,右副承旨蔡弘遠,同副承旨金達淳,假注書呂東植·李允謙,記注官金良倜,記事官承膺祚,檢校待敎沈象奎,以次進伏訖。上曰,無公事房先退。龍輔·弘遠·達淳先退。上曰,戶房公事入之。命書判付訖。上曰,上使之病,何如云也?勉兢曰,以副使私書觀之,病勢似是深重矣。上曰,此是寒感所祟,寧有他慮?勉兢曰,其間想已差減前進矣。命退,諸臣以次退出。
丁巳十一月二十二日辰時,上御重熙堂。諸承旨持公事入侍時,右承旨李肇源,同副承旨金達淳,假注書呂東植·李允謙,記注官金良倜,記事官承膺祚,以次進伏訖。上曰,公事皆入之,昨日陞試,果爲之云耶?肇源曰,昨日同成均,與泮長偕往泮中,以再昨日大臣擧條,揭示諸生,而一一曉諭云,且以昨日詩賦題觀之,諸生亦必有觀感自新者矣。上曰,昨日陞試,出何題云也。肇源曰,詩題則出門如見大賓,賦題則足容重云也。命書傳敎曰,右副承旨許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李勉兢啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐龍輔曰,諸承旨持公事入侍。
傳于徐龍輔曰,都承旨入侍。
傳于蔡弘遠曰,右副承旨入侍。
李勉兢啓曰,卽者監察來聽茶時之際,扶腋陞廳,行步慢蹇,咆喝院吏,擧措駭妄,啓板之前,何等敬謹,而幺麽郞官,有此悖擧,事未前有,萬萬駭然。當該監察,所當重勘,而本院請推之外,無他可施之罰,何以爲之?敢稟。傳曰,拿處。
以咸鏡監司李鼎運伏啓,進上生靑魚生瓜魚,不得封進,惶恐待罪事,傳于金達淳曰,勿待罪事,回諭。
李肇源,以都摠府言啓曰,副摠管尹弼秉,以刑曹參判,本曹坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
韓晩裕,以禮曹言啓曰,圖畫署差備待令畫員崔得賢有頉代,本署祿窠,以差備待令畫員張漢宗,依節目陞付之意,敢啓。傳曰,知道。
丁巳十一月二十三日辰時,上御重熙堂。都承旨入侍時,行都承旨徐龍輔,假注書呂東植,記注官金良倜,記事官承膺祚,以次進伏訖。上曰,昨日泮題,皆出於聖賢之言,題則好矣,而似必難作矣。龍輔曰,題之典實,或爲矯文體之一助,故似然矣。命退,承史以次退出。
丁巳十一月二十三日午時,上御重熙堂。右副承旨入侍時,右副承旨蔡弘遠,假注書李允謙,記注官金良倜,記事官承膺祚,以次進伏訖。上曰,上使之病,寧或有意外之慮,而其間差否,未得卽聞可菀,相當藥物,優數入送,病勢動靜,星火探來狀聞事,成送有旨於箕伯許,而有旨出付於畿營,以傳撥卽爲馳送事,分付。仍命退,承史以次退出。
上在昌德宮。停常參·經筵。
李勉兢啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
傳于徐龍輔曰,諸承旨持公事入侍。
傳于李肇源曰,左副承旨入侍。
以義州府尹沈晉賢狀啓,冬至正使金文淳,病勢無減,姑爲仍留事,傳于徐龍輔曰,相當藥物入送,病勢這這探問,火速狀聞事,回諭。
李肇源,以兵曹言啓曰,今日中日廳試射時,扈衛軍官李亨會,一矢邊中,二矢貫中,三矢邊中,四矢不中,五矢貫中,合爲四中六分,會坐時,臣與摠管臣崔朝岳相語曰,中日則五矢俱中,然後始得科第,扈衛別將臣洪浩源亦曰然矣,文書修正時,摠府堂郞及臣,考準試記,授之摠府書吏朴運盛摠府郞廳,眼同呈于政院,及伏見原單子啓下,則扈衛軍官閑良李亨會姓名下,邊二中之二字,改爲三字,六分之六字,改爲七分,至蒙直赴殿試之傳旨,自臣曹,或慮其計劃時差誤,査實于扈衛別將洪浩源,則以爲李亨會四中非五中,李亨會亦曰,四矢不中,兵曹書寫吏,又曰三字七字,初非渠改書,而顯有刀擦之痕,摠府堂郞,又以爲貫二中邊二中則分明,而一矢則不中爲言,此槪由於摠府書吏,往傳摠府郞廳,呈于政院之際,必有作奸之事,書吏朴運盛,出付秋曹,各別覈實重繩,李亨會原單子勿施,而李亨會之符同書吏作奸之狀,昭不可掩,與朴運盛一體嚴覈重繩,摠府經歷洪達三,躬呈單子,則亦難免矇不覺察之罪,拿問處之,何如?傳曰,卿與摠管,皆着銜於試單,則曰以只見草試記,諉罪呈單之摠郞者,卿事萬萬駭然。無論有情無情,卿若檢勅,名以試場,亦豈有如此如彼之事?卿之近來衰不修擧之責,焉敢免乎?卿與摠管罷職,試單付標,令政院勿施,摠吏與扈衛軍官,皆飢寒之類,設有奸情,何以辦出?亦無異於奸未成,令本曹判堂,各別嚴飭,可也。
李肇源,以兵曹言啓曰,禁衛來春夏等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
禁府啓目,溫陵參奉鄭煒原情云云。傳旨內辭緣,泛稱遲晩,刑推得情,何如?啓,分揀放送,使之卽爲供職爲良如敎。啓目,監察李學彬原情云云。傳旨內辭緣,泛稱遲晩,刑推得情,何如?啓,付過放送爲良如敎。
丁巳十一月二十四日辰時,上御誠正閣。諸承旨持公事入侍時,行都承旨徐龍輔,右承旨李勉兢,左副承旨李肇源,右副承旨蔡弘遠,同副承旨金達淳,假注書呂東植·李允謙,記注官金良倜,記事官承膺祚,檢校待敎沈象奎,以次進伏訖。龍輔讀奏咸鏡監司李鼎運狀啓勿待罪有旨祗受事。肇源讀奏慶尙監司李亨元狀啓捉虎申飭事。勉兢讀奏咸鏡監司李鼎運啓本到配罪人姓名月日開錄事。命分書判付。達淳·弘遠,以無公事先退。肇源曰,臣之今番覲行也,臣兄設老人宴於本郡,而八十以上,幾近八十人矣。其中折衝李枰爲名人,今年爲八十四歲,而精力尙强,且去丁巳,爲對擧別試及第,至是年爲回榜云,故言于本道伯,使之狀聞,則道伯以爲,便同干恩,不敢狀聞云,然則自本郡,旣無上達之路,勢將虛度是年,故敢此,仰達矣。上曰,自本道卽爲狀聞事,分付,而狀啓來到後亦卽成給花牌,可也。
丁巳十一月二十四日辰時,上御重熙堂。左副承旨入侍時,左副承旨李肇源,假注書李允謙,記注官金良倜,記事官承膺祚,以次進伏訖。上曰,以上使病勢動靜,卽爲狀聞事有旨,只送箕伯處耶?肇源曰,然矣。上曰,灣尹許,一體成送有旨事,傳于右副承旨,可也。賤臣承命出傳。上曰,吏曹瓜滿守令,未知幾許,卽爲知入事,分付。仍命退,承史以次退出。
上在昌德宮。停常參·經筵。
藥房提調趙宗鉉,副提調徐龍輔啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李勉兢啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
蔡弘遠啓曰,禁衛營將官來言,今日本營軍兵,日次私習云矣,敢啓。傳曰,知道。
蔡弘遠啓曰,御營廳將官來言,今日本廳軍兵,日次私習云矣,敢啓。傳曰,知道。
傳于蔡弘遠曰,大臣·備局堂上引見。
徐龍輔,以弘文館言啓曰,本館上番闕直,已至多日,事甚未安,副應敎尹序東,副校理朴崙壽,旣有只推之命,竝卽牌招,以爲推移入直之地,何如?傳曰,允。
蔡弘遠,以漢城府言啓曰,乙卯八月初五日大臣·備局堂上引見入侍時,左議政兪彦鎬所啓,頃因前左尹李漢豐所達,刑漢兩司吏胥加出之弊,有令廟堂査問釐正之命矣。依下敎査問,則刑曹所報內,時存加出吏,爲十二人,書寫爲七人,今方一竝除汰,以爲待窠陞補之地云,漢城府所報內,目今見存之加出吏,合爲二十二人,因都監移差七人及書寫六人,姑爲仍存,待窠塡差,其外九人,竝爲除汰云。各司吏額,皆有定數,載在通編,則惟當遵守,不敢違越,而近來或以使役浩繁,至有加出之擧,兩司時存,皆爲數十人,事之駭然,莫此爲甚,旣非一朝一夕之故,則堂郞,雖不可一一論勘,事旣現發,批敎截嚴,通編外加出之數,一竝汰減,書寫料布之額外磨鍊,非所可論,此後則一遵通編,毋敢加出一人,隨其有闕,就加出中可合書寫之類,次次塡充,雖於書役浩繁之時,皆令曹吏擧行事,嚴飭於刑漢兩司,何如?上曰,刑漢兩司吏胥之別定額數,另給料布,卽先朝爲都民救殘蘇枯之聖意,而料布費用之出處,先自御甲冑價米,特許劃給,其所遵守之方,豈敢一分泛忽,而忽地加出之名色出,而所謂額外,至於數十人之多,當宁受敎,猶不敢毁劃乃爾,況先朝受敎法式乎?又況其時事目與綸音,何等截嚴,則此而無難犯科,名以法官,擧措若此,寧不駭痛之甚乎?當該首犯堂郞,依先朝受敎律名勘罪,其餘堂上,亦竝施以次等之律,此後不遵今日之飭令,又安知不若今日之不遵先朝定制乎?更有犯科者,加等勘罪之意,添書於本事目,而兩司如有揭板之文,亦令添書揭板事,分付,至於加出吏胥,渠輩何罪?一時沙汰,反有乖於先朝定給料布之仁恩,此則待窠次次勿補,依定式充額後,以其形止,令該曹該府草記可也事,命下矣。本府加出書吏等,自乙卯八月,至今年本月,次次陞實,盡爲區處之意,敢啓。傳曰,知道。
丁巳十一月二十五日辰時,上御熙政堂。藥房入診,大臣·備局堂上引見入侍時,提調趙宗鉉,副提調徐龍輔,假注書呂東植,記注官金良倜,記事官承膺祚,左副承旨李肇源,假注書李允謙,事變假注書趙碩章,右議政李秉模,行工曹判書鄭民始,行上護軍金持默,漢城判尹李秉鼎,禮曹判書李時秀,兵曹判書李祖源,刑曹判書趙心泰,行護軍徐有大·趙鎭寬·李漢豐·李書九,修撰韓致應,醫官柳光翼·李周憲·李惟鑑·吳仁豐·安昌禧·丁希泰,以次進伏訖。秉模等曰,日氣連日極寒,聖體,若何?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。宗鉉曰,醫官旣已待令,診察,何如?上曰,置之。上曰,次對爲之。秉模曰,此濟州牧曺命楫災實狀啓也,分等名色,不爲擧論,仍以爲可以從便措處者,開錄于左,而風高船路,遲速無期,每患不及,故依近例,一邊狀聞,一邊擧行,事涉擅便,極爲惶恐爲辭矣。其一,各年舊還,姑爲停退,以紓民力事也。其一,各寺奴婢身貢,依近例每口減給一斗事也。其一,男丁大同米,每口各減一升事也。其一,軍兵逃老故病廢之類,嚴飭各該邑,使之隨闕充定,待明春從附近哨司鍊計料事也。今年旱災,偏在於南沿,而本島年事,得占稍登,分等之不爲擧論,尤可見三邑之無甚優劣,誠爲萬幸,後錄諸條,便屬已擧行之事,而舊還停退,旣得便宜,奴婢身貢之每口減一斗,男丁大同米之每口減一升,亦係近例,竝與軍丁之待明春從附近哨司鍊事依施,而原狀啓,自政院誤下於戶曹,以致覆奏之稽滯,當該承旨罷職,雖以本牧言之,先擧行後狀聞,雖是前例,必以令廟堂稟處爲辭,而近年以來,或請廟堂稟處,或不請廟堂稟處,此後則先擧行後狀聞,雖依前爲之,結辭則以令廟堂稟處爲請之意分付,何如?上曰,依爲之。出擧條秉模曰,全羅道濟州牧漂到異國人二十名,旣願以從水路還歸云矣。待本道發送狀聞之來,令槐院,撰出咨文,別定禁軍騎撥,下送于灣府,使之傳給鳳城將處,以爲轉致北京之地,何如?上曰,依爲之。秉模曰,北京禮部交易咨文出來矣。令槐院,依例撰出回咨,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?上曰,依爲之。竝出擧條上曰,上使之病,其間想已差減矣。病勢動靜,火速狀聞事下諭道伯與灣尹處,而數日間,未聞得差與否,可菀。秉模曰,如得減勢,則必前進,而抵彼日字,雖未及臘念前,亦何妨乎?上曰,以臘念爲限,自是已例耶?秉模曰,春間自禮部送咨,此後本國使行抵京日字,以臘念爲限云,而此則禮部之文書修正,每患臨時窘迫,故所以有此定限。今番使行,旣以病故,中途留滯,則雖過臘念,趁正朝抵到則一也,似無不及之歎矣。上曰,兩南民事,何如云也?秉模曰,湖南則比嶺南,別無遑急之慮,但嶺南必多設賑處,而以場市直觀之,亦不至大不成說矣。上曰,大臣就座。民始曰,外營節目中協守守城等條件,不爲區別,擧行時恐有混圇之慮,所當更以各條分書,以別軍制措處之方,而節目,旣已啓下,何以爲之乎?上曰,啓下節目,送于外營,更爲修正事,分付。時秀曰,以注文鎭印信事,已有所,仰達矣。問其委折,則以爲自鐵串,移鎭注文,今爲八十餘年,鐵串則自有別將之印,注文則至今所用者,自鐵串移來之印信也,印刻刓不堪用云,自本曹,當更爲造給乎?上曰,依此爲之。心泰曰,本廳壯牙兵軍需保,散在畿內各邑,俱是納米者,而至於壯牙兵身米,則若無朝令,自臣廳,不敢擅許代錢矣。今年條身米中,傍近諸邑,今幾畢納,至於百里外居生者,以其民情邑報相續,其在軫恤之道,有難一切防塞,姑依近例,以錢代捧,從便貿充,以爲一分紓民力之地,恐合權宜,故敢此,仰達矣。上曰,依爲之。出擧條上曰,今日臺諫,何不入來云也?肇源曰,行公臺諫之不待牌招,入參賓對,自是格例,且有飭敎,而今日次對,諫院諸臺,無端呈告,竝不入來,事甚未安,推考,何如?上曰,依爲之。衆所共知實病外,竝禁推,可也。出擧條仍命書榻敎曰,今日次對,無端呈告,不爲入來臺諫推考,衆所共知實病外竝禁推。命次對先退。命書公事判付訖。仍命退,承史以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李勉兢啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,左副承旨入侍。
傳于李肇源曰,右副承旨入侍。
傳于李肇源曰,年少力强者,一兩日校書之役,有何難事,乃敢如彼無狀,不知擧行之反爲榮幸,而所爲放恣莫甚,當該檢校待敎沈象奎,事過後令該府,拿問捧口招,當施遠配之典,以懲怠慢之習,而當該舊選文臣李勉兢,事過後亦爲拿處。
承旨前望單子入之,李鼎揆·洪義榮落點。
韓晩裕啓曰,新除授行都承旨李鼎揆,時在慶尙道慶州地,斯速乘馹上來事,下諭,何如?傳曰,允。
丁巳十一月二十六日辰時,上御重熙堂。右副承旨入侍時,右副承旨蔡弘遠,假注書李允謙,記注官金良倜,記事官承膺祚,以次進伏訖。上命書傳敎曰,不爲仕進承旨許遞,與未差之代,前望單子入之,待下批牌招察任。仍命退,承史以次退出。
丁巳十一月二十六日午時,上御便殿。左副承旨入侍時,左副承旨李勉兢,假注書呂東植,記注官金良倜,記事官承膺祚,以次進伏訖。上曰,文臣所書,今爲幾何?勉兢曰,東坡則訖書,而南豐,方始初矣。上曰,到夜書之諸文臣事可嘉,今日內若訖南豐,則使之出去,明日復爲待令,可也。命退,承史以次退出。
上在昌德宮。停常參·經筵。
李勉兢啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
韓晩裕啓曰,來初一日,輪對日次,敢稟。傳曰,當次人受點,後日次來待。
洪義榮啓曰,同副承旨蔡弘遠,今日不爲仕進,卽爲牌招,何如?傳曰,聞有實病,許遞,前望單子入之。
韓晩裕啓曰,吏曹郞廳來言,臺諫有闕,政事,取稟。傳曰,明日爲之。
傳于洪義榮曰,左承旨入侍。
傳于洪義榮曰,大雪又下,寒事之稍弛可知,近聞津渡凍泮之不一,而人畜不無躓足之患云,廟堂何不嚴飭乎?各其所管營門,別般檢察,亦自廟堂,時遣摘奸,而若有一毫不勤,該將臣重勘,津將等,依口傳下敎,勘律事嚴飭。
傳于李肇源曰,坐直承旨入侍。
以咸鏡監司李鼎運狀啓,咸興府民家燒燼事,傳于洪義榮曰,當此寒節,聞此被燒失所,況數過數百乎?言念失所之狀,何異目擊?另施之恤典,當用各年例擧行,而庚子年最多,丁酉·戊戌·乙卯等年,其例不一,今番參酌各例,會付穀各一石別施恤典,限一年蠲役,殘獨戶,如有未捧還上,停退,該府失火最頻,禁火不以其方,每未免延燒之夥然,嚴飭道伯,此後俾有禁火之效事,令廟堂行會,民戶奠接後,當有考察之行,卽爲狀聞事,一體,分付。
李肇源啓曰,昨日本曹草記批旨內,卿與摠管,皆着銜於試單,則曰以只見草試記,諉罪呈單之摠郞者,卿事萬萬駭然。無論有情無情,卿若檢飭,名以試場,亦豈有如此如彼之事?卿之近來衰不修擧之責,焉敢免乎?卿與摠管罷職,試單付標,令政院勿試,摠吏與扈衛軍官,皆飢寒之類,設有奸情,何以辦出,亦無異於奸未成,令本曹判堂,各別嚴治可也事,命下矣。當該扈衛軍官李亨會,都摠府書吏朴運盛捉來,各嚴棍二十度,而其在嚴科場杜後弊之道,不可棍治而止,移送法司,以科場用情律,照法勘處,何如?傳曰,無異於未行,而事旣發覺旣嚴棍,李亨會·朴運盛,充定龍虎營軍,可也。
平安監司朴宗甲疏曰,伏以臣冒膺藩寄,行且三載,凡係道內事情,無小無大,一有不飭,皆臣之罪,況今奸利之漸,乃在整理之穀,斯穀也邦慶之所廣也,聖孝之所推也,一粒萬顆,生生不窮,將使海東蒼生,於萬斯年,戴慈恩飽慈德者,一任壞亂於無良不法之吏,而臣則矇然恬然,全不察飭,論其辜犯,萬戮猶輕,今方多岐廉探,到底究覈,期於痛拔根芽,退就鈇質,而期限有定,査得尙稽,震懍慌迫,廉所容措,臣方俟勘之不暇,不宜復有所控籲,而事關廉防,不得不冒陳焉。臣伏聞月前賓對,以朴載德臺通事,入侍儒臣,至有當該銓官譴責之請,傳旨已入,特命勿施,臣亦伊時銓官之一也,惶感之餘,繼以霣越,臣之自來情踪,念絶榮塗,而銓銜之旅退旅進,只出於感激恩造,則其不敢可否政注,長短人物,以銓官自處之實,聖明,或有以俯獨之矣,第念銓衡之責,通擬爲最,尸瘝之咎,載在刑書,今此駁正之擧,出於論思之地,則臣雖欲費辭而自解,旣居其職,且參其政,慢官失職,厥罪尤大,縱蒙曲庇之私,幸逭當被之律,顧何敢憑恃寵靈,蹲冒職次,自居於淸朝四維之外哉?且況其時亞銓,獲荷體諒之聖恩,一伸於承宣之任,則臣之處義,宜無異同,玆敢不避猥越,冒控衷懇。伏乞聖慈,俯垂諒察,將臣所帶職名,亟命鐫改,以重公議,以安私分焉,臣無任云云。答曰,有疏具悉。卿其勿辭行公。
丁巳十一月二十七日辰時,上御重熙堂。左承旨入侍時,行左承旨洪義榮,假注書李允謙,記注官金良倜,記事官承膺祚,以次進伏訖。上曰,各道査啓,皆已齊到耶?義榮曰,京畿·水原·江華査啓,已爲來到,而其外姑未齊到矣。上曰,已來者,撮其要語,先爲入啓,而原狀本,則待其齊到,當令廟堂稟處矣。仍命退,承史以次退出。
丁巳十一月二十七日申時,上御重熙堂。坐直承旨入侍時,右副承旨李肇源,假注書李允謙,記注官金良倜,記事官承膺祚,以次進伏訖。上曰,有司堂上卽爲來待事,成命已久,而何至今不入來也?卽爲知入,而北道失火謄錄,卽令司吏考出事,分付。賤臣承命出傳回奏曰,有司堂上李時秀,今方入來,其餘則姑未來待矣。上曰,北道失火,自庚子前後,非止一再,而所謂謄錄,不能一一考出擧行,極爲駭然。本司郞廳,令兵曹決棍五度,該吏決棍十度事,分付。良倜承命出傳。仍命書榻敎曰,備局郞吏擧行,極爲駭然。諸有司堂上,爲先從重推考。又命書傳敎曰,近來勞逸倒置,至於有司堂上,最其尤者,適因民事,使之來待,則成命已久,無難遲滯,有司之責,其敢若是乎?雖無此人,豈無他堂,當該有司堂上李書九,先罷其職,下義禁府推考。仍命退,承史以次退出。
上在昌德宮。停常參·經筵。
李勉兢啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義榮曰,諸承旨持公事入侍。
承旨前望單子入之,李魯述落點。
洪義榮啓曰,新除授右副承旨李魯述,卽爲牌招察任,何如?傳曰,允。
傳于李肇源曰,軍士房承旨入侍。
李勉兢啓曰,卽者義禁府都事來言,右議政李秉模,今方待命於金吾門外云,係是大臣去就,敢啓。傳曰,知道。
韓晩裕啓曰,卽者議政府錄事來言,右議政李秉模,以爲罪著溺職,致勤飭敎,惶懍震越,靡所容措,走伏金吾門外,恭俟嚴誅云,仍納命召,何以爲之?敢稟。傳曰,勿待〈命〉事,遣史官傳諭,仍傳命召。
韓晩裕啓曰,卽者議政府錄事來言,右議政李秉模,以爲雖伏承勿待命之敎,罪負至重,衷情轉益惶懍,仍爲胥命云,又納命召,何以爲之?敢稟。傳曰,勿待命事,遣史官傳諭,仍傳命召。
兵曹口傳政事,護軍徐龍輔單付。
以義州府尹李基讓狀啓,冬至正使金文淳病勢,如前無減,仍留柵內事,傳于韓晩裕曰,其間有差道乎?詳探狀聞事,回諭。付之畿營直撥,卽爲傳給。
韓晩裕啓曰,吏曹郞廳來言,政事明日爲之事命下,而判書沈煥之,參判李敬一,俱以病不來,參議未差,不得開政云,判書·參判,竝卽牌招,何如?傳曰,允。待開門牌招。
李肇源,以備邊司言啓曰,連接各營門所報,則楊花·漢江·西氷庫·鷺梁·銅雀·臨津等各津合氷,姑爲完固,人畜無弊往來云,發遣本司郞廳,臨津外自松波至楊花津,竝爲摘奸,來頭擧行,各別惕念之意,一一嚴飭,而別將之不在鎭上者,分付於各其鎭屬,今纔來告,而江氷之完固,一如各營所報,其中松坡,卽是廣州所管,故該留守處,亦爲關飭,此後各鎭勤慢,時遣本司郞廳,更爲考察之意,敢啓。傳曰,知道。
李肇源,以兵曹言啓曰,依下敎,備邊司郞廳李克豐,決棍五度,上直書吏愼知欽·李廷熙等,各決棍十度之意,敢啓。傳曰,知道。
李肇源,以兵曹言啓曰,依傳敎,扈衛軍官李亨會,都摠府書吏朴運盛,充定龍虎營軍伍之意,敢啓。傳曰,知道。
李肇源,以兵曹言啓曰,依下敎,承政院都使令林德瑞,決棍五度之意,敢啓。傳曰,知道。
領府事洪樂性箚曰,伏以臣於扈衛軍官之中日試射單子弄奸事,誠不勝驚悚之至,科場用情,何等重罪,而況中日,卽禁中試場,則其嚴非比他科,恣意幻弄,以至於莫重御覽單子塗擦之境,其爲駭痛,當如何哉?所謂扈衛軍官者,率多無賴之輩,逐月換人,全無紀律,故臣每念闕內番衛事體緊重,所宜極其愼簡,而棼亂淆雜,轉而益甚,尋常憂慮,不敢弛心,然以臣癃耗昏聵,末由施措,得以精揀釐弊,嚴律整紀,而常時檢勅,亦不能申嚴,至有今番作奸犯科之事,莫非臣溺職之致,伏枕慙惶,罔知攸措,玆敢短章自列。伏乞聖明,特遞臣扈衛大將之任,仍勘臣不能嚴束部伍之罪,旋授可堪之人,劃卽釐革整頓,俾得嚴重,獲免疎虞,千萬幸甚云云。答曰,省箚具悉卿懇。無論矢數之用奸與否,卽奸未成,而該校該吏,皆饑乞不自聊之類,處分止此足矣,卿何過辭乎?安心調理。仍傳曰,此批答,令卿子,申退時往傳。
丁巳十一月二十八日辰時,上御重熙堂。諸承旨持公事入侍時,右副承旨李肇源,假注書呂東植·李允謙,記注官金良倜,記事官承膺祚,以次進伏訖。上曰,有司堂上入侍。東植承命出傳,與有司堂上李時秀·趙鎭寬,偕入進伏。上敎時秀等曰,昨日有司堂上李書九,申前使之來待,而未見竭蹶之意,予之獨勞於上,豈非勞逸之倒置乎?北道失火,自庚子前後,非止一再,則本司謄錄,亦必逐年載錄,而自申至昏,終未考出,寧有如許國體乎?此無他,專由於司吏之無一老鍊者,而一任其蒙騃沒覺者苟然充數之致也。大抵非但籌司吏之爲然,諸各司,亦未聞有掌考之吏,此緣除汰之頻數,而不能習熟於所掌之致,以此一有下問,擧皆茫昧不能對,是豈成說,而又豈非自廟堂提飭者乎?且以大臣言之,再昨次對時,以吏判身病事,有所仰奏者,予固不答矣,古則時任大臣中,有身病未參次對者,言送僚相,使之陳達,而亦不敢自安,其翌日,卽以闕禮陳箚矣,今以吏判送言之故,而遽然陳達者,亦不有損於體貌乎?昨日以津渡人畜涉氷事,有所飭敎,則其在問牛喘之義,固當從而申飭,卽令報來,而該將臣,至今無皁白,今日本司之坐,訓將亦無端懸病,將臣之不敢懸病,法意有在,且寓裹革之義也,故重臣趙觀彬,則以其處地,階又輔國,而次對時,一不敢懸病,古例卽然,而所謂訓將之偃然在家,無難稱病者,豈不駭然之甚乎?以此意出傳于大臣,而自明日,連爲開坐於本司,訓將則罷漏後,先爲來待,待諸宰齊到後,來呈進不進單子事,分付。時秀等承命先退。命書傳敎曰,昨以津渡事下敎,卽爲重人命之意,則苟能擧職,豈待下敎而嚴飭乎?成命過夜之後,亦不以一言皁白,回告於承命分付之宣傳官者,萬萬駭然。當該將臣等,爲先記過待令事,分付。仍命退,承史以次退出。
丁巳十一月二十八日午時,上御重熙堂。軍士房承旨入侍時,同副承旨李肇源,假注書呂東植,記注官金良倜,記事官承膺祚,以次進伏訖。上命書傳敎曰,雖曰武將,將與相一也,先期不能檢飭,多愧於古人之徒杠成問牛喘之意,該營將臣之溺職,均有其責,而昨日口傳下敎中,旣付之令前,此則不須說也,御將則當刻內,査報備局者,足可謂贖其罪,訓局晩時則固晩時,査報則査報云,旣不言送轉稟,又不枚擧草記者,果非廟堂自反處乎?此雖小事,亦有關於刑政,爲掩廟堂之疵,獨責將臣,誠有混圇之嫌焉,旣知事實之後,宜有闊狹,訓·御將記過,姑爲分揀,晩報之訓將,爲先從重推考,而老病自老病,職名自職名,以是古之將臣,常念裹革之義,雖病不敢懸病於賓對,擔羿至朝房,要令大臣警咳,而近來此規全廢,廟堂不欲開口可否,廟堂之不尊,卽朝廷之不尊,豈可一味無提飭乎?此意令廟堂知悉,俾思尊朝廷之道。仍敎曰,殿座時侍衛待令,竝令撤罷,可也。上命書領府事疏批訖。命退,承史以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李勉兢啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓晩裕曰,守令有闕之代,令該曹口傳差出,待下批當日辭朝。
吏曹口轉政事,以金履禮爲龍潭縣令,尹載伋爲宗廟令。
傳于韓晩裕曰,新除授龍潭縣令金履禮未署經,不得下去云,其人屢見於署官,知其可堪,何必署經?卽爲使之下去,此後以署官久任下敎之人,官案懸註,而參上則守令除署經,參下則出六後守令除講,亦除署經事定式,以此傳敎,載之御覽官案·本曹官案。
韓晩裕啓曰,卽者議政府錄事來言,右議政李秉模,以爲惶懍之極,轉益靡措,仍爲胥命,恭俟嚴誅云,又納命召,何以爲之?敢稟。傳曰,勿待命事,遣史官傳諭,仍傳命召。
韓晩裕啓曰,卽者議政府錄事來言,右議政李秉模,以爲連伏奉勿待待命之敎,而未伏常憲之前,不敢偃處,仍爲胥命云,又納命召,何以爲之?敢稟。傳曰,勿待命事,遣史官傳論,仍傳命召。
韓晩裕啓曰,吏曹判書沈煥之,參判李敬一,牌不進推考傳旨今方捧入,而開政命下之後,如是違牌,不卽擧行,事甚未安,竝更卽牌招,何如?傳曰,允。
韓晩裕啓曰,吏曹判書沈煥之,參判李敬一,再,牌不進推考傳旨今方捧入,而開政命下之後,連事違召,不卽承膺,事極未安,所當更請牌招,而係是一日三牌,何以爲之?敢稟。傳曰,判堂聞有實病,給由,參判牌招。
韓晩裕啓曰,慶尙監司李亨元狀啓,晉州牧使南寅老,鎭海縣監李元圭,松羅察訪南公著,限麥秋仍任事,令該曹稟處事判付內,啓下吏曹爲旀,使之依狀請施行爲旀,兩邑守令段,奚特麥秋乎?田政邑務,一一就緖釐弊,然後狀聞,狀聞然後差代事,本曹竝以知悉。亦令廟堂,枚擧此意,分付道臣,俾責實效爲良如敎。
以全羅監司李得臣狀啓,光州牧民家燒燼事,傳于洪義榮曰,當寒失所矜惻,嚴飭該邑倅,別加顧恤,其中小殘獨戶,新還之未及辦納者勿徵,畢奠接後,形止狀聞事,三懸鈴行會。
以平安監司朴宗甲啓本,朔州府定配罪人具紞遭母喪,依法典給暇事判付內,啓下義州府爲旀,曾於宣傳官時,知其有篤老之母,而因其奸科,不能終養者,殊〈甚〉矜惻,罪犯自罪犯孝理自孝理,法雖難屈,而情宜可諒,解其竄錮其身,俾許專意泣血於三年爲良如敎。
有政。吏批,判書沈煥之受由,參判李敬一進,參議未差,行右承旨韓晩裕進。吏批啓曰,判書沈煥之受由,參議未差,小臣獨政未安,何以爲之?敢稟。傳曰,仍爲之。以崔桓爲執義,申若樞·朴道翔爲掌令,申龜朝·李勉昇爲持平,尹悌東爲校理,柳相祚爲副校理,曺允亨爲同敦寧,趙鎭寬爲兵曹參判,徐邁修爲司譯提調,宋知濂·李寅采爲兵曹正郞,鄭時儉爲漢城判官,晉州牧使南寅老,鎭海縣監李元圭,松羅察訪南公著仍任事承傳,學諭金瑥·朴昌擧竝單付,前僉知金履禹今加通政司譯監印官加資事承傳。
兵批,判書李祖源病,參判未差,參議尹致性病,參知申鳳朝入直進,右副承旨李魯述進。護軍徐邁修·洪仁浩·白師謹·林道浩,副護軍蔡弘遠·成鼎鎭·李海愚·李義綱·閔百恒,副司直申禹相·吳翰源·金履喬·洪彦燮·金銑·洪秉臣·沈達漢·李寅采·洪時濟,副司果沈鳳錫,副司正趙碩章竝單付。
李肇源,以備邊司言啓曰,卽見慶尙監司李亨元狀啓,則以爲尤甚邑尤甚面里中至貧窮最無依之民,實有目下難保之慮,趁歲前從便救恤,餘外資力延活,可以挨過深冬者,預先精抄,區別等數,待開春次次付賑,至若有田土業工商,而來頭足可辦納還穀者,一竝抄付等還,之次之邑,抄出其無依賴最貧窮之類,使之量宜救急,尤甚面里之災形民勢,視尤甚邑,無甚異同者,歲前救急,春後設賑,與尤甚邑一例擧行,而其中不煩公穀,請行私賑之邑,無論尤甚之次,竝依報許施,稍實邑尤甚里,更察民情,春窮之時,從當賙救,而惟鎭海一邑,自歲初經始救急,公私賑與救急,秩秩分類開錄,所入穀物,折衷磨鍊,而私賑備荒帖價等穀時留元數,都不滿萬包,災邑停退之數,又將就中除減,則除數無幾,依近例三賑穀外,常賑米太合五千石,租牟合五萬石,特令劃給,則餘略分劃,如有用餘,依例還錄事,請令廟堂,稟旨分付矣。無論公私,賑與救急,一付道臣,從便擧行,第觀來頭勤慢之如何,至於賑資,連用常賑穀,雖甚可悶,三賑穀與備局軍作等穀,餘數無幾,則勢不得不依近例取用常賑,而用餘自還錄,姑不必較計多少,依所請常賑米太合五千石,租牟合五萬石,特爲劃給,何如?傳曰,允。托以所謂勸分補賑等名色,撓民肥己之守令,爲先隨現摘發狀聞,以爲懲一之地,可也。
李魯述,以備邊司言啓曰,嶺南後漕倉發船,以三月初三日爲定,領運差使員,以安骨萬戶移定,更觀今年漕運論理狀聞事,因前道臣李泰永所報,覆啓行會矣。卽見慶尙監司李亨元狀啓,則以爲發船日字之進不進,當觀風氣順逆,領運差員之善不善,惟在檢束之能否,試以今年漆原事觀之,春寒尙峭,風勢猶勁,則進日裝發,安知非不利之端,薺浦受差,已踰卅載,每年駕海鎭卒,皆慣於風候,安骨移定,係是新創,騎船將吏,不諳於水道,漕倉程道,亦無遠近之懸殊,而十三日裝船,薺浦鎭另差,旣載通編,則當初定制,儘有商量,依前施行事,請令廟堂,稟旨分付矣。發船之差進期日,領運之移定安骨,前道臣所論,非無意見,而時道臣所謂日字之進不進,當觀風氣之順逆,領運之善不善,惟在檢束之能否者,恐爲漕轉不易之論,今春變通,亦出試可之意,非爲永遵之法,而漆原之事,不幸而又在當年,以此專諉於裝發之太早,差員之相換,則雖似湊合,亦不可謂無其理,一依舊制,十三日裝船,薺浦鎭領運,實合便宜,以此分付,何如?傳曰,允。
李肇源,以兵曹言啓曰,內禁衛將李栢然,素患痰癖之症,當寒添劇,時月之內,無望供職,呈狀乞遞,實病旣如此,則宿衛領軍之將,不可久曠,改差,何如?傳曰,允。
李勉兢,以義禁府言啓曰,卿宰禁推該府草記,待批下捧供載在大典通編矣,時囚罪人李書九,係是卿宰,敢啓。傳曰,放送,可也。
李勉兢,以義禁府言啓曰,平安監司朴宗甲啓本,朔州府徒三年定配罪人具紞,遭母喪,依法典給暇歸葬事判付內,曾於宣傳官時,知其有篤老之母,而因其奸科,不能終養者,殊甚矜惻,罪犯自罪犯,孝理自孝理,法雖難屈,而情宜可諒,解其竄錮其身,俾許專意泣血於三年事,命下矣。具紞放送事,分付該道道臣,而禁錮年限,以幾年磨鍊乎?敢稟。傳曰,允。以五年爲限,可也。
右議政李秉模箚曰,伏以臣經宵泥首,祗俟嚴命,聖朝寬大,不惟不加之罪,荐降勿胥之命,繼有口傳下敎,臣倍切悚蹙,不敢更瀆,歸伏私次,而昨日飭敎,視臣溺職之罪,不啻萬一,特以聖人,辭不欲迫,優游而略加之提警耳,只當戴罪含恩,夙夜慥慥而已,何敢爲備例控辭之計,而臣之所自懼自憐者,質有淸濁,非陶鑄之可矯,才殊駑騃,非鞭策之可强,雖欲竭知極力,勉其所不及,其於界分之有定何哉?津渡擧行,初非難知眩行之事,將臣察飭,自有中書可據之例,此而矇然,他尙何論,臣之忝叨匪據,倏過半載,區區一念,豈不欲稍尊廊廟之體貌?身與有榮,而一味素餐,綱紀日壞,臣之僨敗,本不足輕重於世,而可顧者職名也,可惜者國體也,臣豈敢以一日胥命,謂可以伸義分,而晏然不爲之自處乎?玆敢冒陳短章,略暴忠懇,伏願聖明,亟降威罰,以安賤分,公私大幸云云。答曰,省箚具悉卿懇。體謝卿事,何必如是深引乎?卿須安心,卽起視事。仍傳曰,此批答,遣史官傳諭。
丁巳十一月二十九日辰時,上御誠正閣。諸承旨持公事入侍時,行左承旨洪義榮,行右承旨韓晩裕,右副承旨李魯述,同副承旨李肇源,假注書呂東植·李允謙,記注官金良倜,記事官吳泰曾,檢校待敎李存秀,以次進伏訖。上曰,無公事房先退。義榮·晩裕·魯述先退。肇源讀奏忠淸監司韓用和啓本,罪人朴師經報恩縣到配事。命書判付訖。命書傳敎曰,聞其事實,罪在於下吏,檢校待敎沈象奎,舊選文臣李勉兢處分,分揀。肇源曰,備郞八員內一員,則受由在外,其外七員,今方侍令矣。上曰,渠輩所掌各道尤甚之次邑面里與謄錄卷數計劃等節,融會貫通,然後可免不職之罪,以三令五申之義,如是下敎,今番則姑勿捧講,以此知悉。各別誦習,以待下敎應講事,分付。仍命退,承史以次退出。
上在昌德宮。停常參·經筵。
藥房提調趙宗鉉,副提調洪義榮啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
傳于李勉兢曰,禮房承旨馳詣宗廟·景慕宮,奉審摘奸以來。
李肇源啓曰,今日次對,兩司當爲進參,除在外·未肅拜人員,竝卽牌招,何如?傳曰,允。
傳于李肇源曰,大臣·備局堂上引見。
以掌令朴道翔,持平申龜朝·李勉昇,牌不進罷職傳旨,傳于韓晩裕曰,只推。
李勉兢,以弘文館言啓曰,新除授校理尹悌東,副校理柳相祚,竝卽牌招察任,何如?傳曰,允。
以副校理柳相祚,牌不進罷職傳旨,傳于李勉兢曰,只推。
韓晩裕啓曰,大司憲李城輔,執義崔烜,掌令申若樞在外,掌令朴道翔,持平申龜朝·李勉昇,牌不進,監察茶時之意,敢啓。傳曰,知道。
韓晩裕啓曰,大司諫李相璜,司諫趙德潤,獻納李羲甲,正言鄭晩錫·朴宗京禁推事,擧措啓下矣。依定式,遞差傳旨及禁推傳旨捧入之意敢啓。傳曰,知道。
傳于洪義榮曰,在外都承旨許遞,前望單子入之,待下批待開門,牌招察任。
都承旨前望單子入之,徐邁修落點。
傳于洪義榮曰,承旨房仍,都承旨爲禮房,左副爲吏房。
以李相璜·趙德潤·李羲甲·鄭晩錫·朴宗京囚單子,傳于韓晩裕曰,分揀放送。
以忠淸水使具明遠啓本,安興鎭待變船新造時爲弊事,該僉使李運祥·決棍取招事判付內,啓下備邊司爲旀,自本司從長釐弊,知委爲良如敎。
李勉兢,以內醫院都提調·提調意啓曰,前議藥同參李敬培,今已闋服,依下敎還屬本院,令該曹口傳付軍職,冠帶常仕之意,敢啓。傳曰,知道。
李肇源,以御營廳言啓曰,中日時沒技人別單書入,已有前例矣。今十一月二十九日本廳中日時,右部右司右哨忠州軍閑良金體發,鳥銃貫三中,依例別單書入之意,敢啓。傳曰,知道。
韓晩裕,以義禁府言啓曰,全羅監司李得臣狀啓內,樂安前郡守安㢞,求禮前縣監李宗祥,咸悅前縣監權偗,萬頃前縣令柳河喆,全州前判官尹光垂等罪狀,竝令攸司稟處事啓下矣。李宗祥,今方待命拿囚,安㢞下去京畿廣州地,權偗以醴川郡守,時在任所,尹光垂以星州牧使,時在任所云,依例發遣府羅將竝拿來,柳河喆以忠淸兵虞候,亦在任所云,發遣府羅將,交代後拿來,何如?傳曰,允。此時嶺南守令,雖大於此之罪,捧糴前難以曠官,畢捧糴後,使之報來,待更關當拿囚,其前無敢一步叛官離任事嚴飭,三懸鈴行會,可也。
韓晩裕,以義禁府言啓曰,頃因持平洪秉臣上疏批旨內,尹敬喆事,令該府爲先關問事,命下矣。寶城群守尹敬喆所犯諸條,詳査牒報之意,行會本道矣。卽接全羅監司李得臣査報,則以爲該郡守,兩載居官,政多偏酷,自稱任怨,而做事者率多違式而犯法,代錢捧糴,已是法外,廉價立本,自歸料販,至於糴斛流作,謂循民願,而創行則自取衆謗,舊還徵捧,固難收刷,而代納則有違常法,前官自備之錢,散在民間,而忽地還徵,則已多侵虐,民庫貿租之價,不稱時直,而殆同抑配,則亦一掊克,設庫補民,雖托寺役之移屬,官用各種,多出其中,則憑公濟私之跡,安得免也?代將納錢,縱爲軍物之繕修,外面驟看,便同交易,則貨取差任之目,烏可辭也?最是簽丁一事,卽其斂怨張本,搜括法外之閑丁,充入黃白之闕額者,自稱以擧職,而落訟犯科者,胡爲箇箇降定,免役濫稱者,何至一一捧疤,而兩處無額之祠,保率汰定,容或無怪,一人見過之故,擧族充伍,亦近已甚,罰定者之先納則解之,拒納則治之,有若暴斂者然,一境之嗷嗷,衆口之藉藉,皆從苛酷中出來,則是豈字牧者之所忍爲哉?惟其整理穀藉重一事,非但廉路之所未聞,聽其供招,一辭發明,考諸文簿,終未執贓,至於流作石數,視同他例者,全無敬謹之意,合有論勘之典,而色落,亦循他例代捧,又無明訂,則有難直歸於犯手之科,第臺疏中立本之八錢廉價,軍伍之數百括定,還穀之每石加捧,鄕任之捧錢特差云者,雖或傳聞之差過事實,可見論列之皆有根因,則豈獨於整理穀一款,必無所犯,而諸囚忍杖牢諱,終不輸款者,萬萬痛惡,竝爲嚴囚,待拷訊限滿,更爲盤覈計料云矣。今以道査觀之,尹敬喆之身爲字牧之任,苛酷爲政,剝割爲事,種種不法之狀,綻露無餘,還穀之立本取剩,舊還之擅自代捧,前官自備之忽地還徵,民庫貿租之便同抑買,代將納錢之貨取,鄕所差任之招謗,搜括閑丁之害及闔境,流作糴穀之恣意幻弄,許多罪犯,節節痛駭,今此道啓論列,實與臺章,無甚異同,至於整理穀,所重何如,而所謂流作石數,一用他穀之例者,極爲無嚴,揆以法綱,難逭重律。尹敬喆時在任所云,依例發遣府書吏拿來後,照法嚴處,何如?傳曰,査啓都是騈驪之體,而似脫似勒,無以適從,道臣推考,更令逐條的確嚴明査實狀聞,而此時守令,不可一刻曠官,拿來間使之戴罪在官捧糴,可也。
吏曹參判李敬一疏曰,伏以臣於佐銓之任,豈有一半分堪承之望,而怵畏義分,感激恩私,冒沒行公,亦已屢遭矣,數三行政,瘡疣百出,而從他笑罵,淟涊蹲據,反顧慙恧,無地自容,日昨賤疾適苦,痰注肩背,左臂牽引,不能運用,屈伸之際,動輒叫痛,召牌之下,實無進身趨赴之望,屢犯違傲,惶霣罔措,伏地悸恐,惟譴何是俟,聖度天大,不惟不加之罪,至有勿施前牌催促開政之命,臣悚懍震越,擔舁趨進,竭蹶承膺,而歸見老母,宿疾,當此寒暖不適之時,挾感越添,症形苦劇,食飮全却,氣息凜綴,臣方左右扶護,藥餌爲事,目下情理,萬無離捨供職之勢,玆敢冒入文字,仰瀆宸嚴。伏乞聖慈,天地父母,亟命鐫遞臣職,以便救護,仍治臣瀆擾之罪,以肅朝綱,千萬幸甚,臣無任云云。答曰,省疏具悉。卿其勿辭救護。
丁巳十一月三十日辰時,上御熙政堂。藥房入診入侍時,提調趙宗鉉,副提調徐龍輔,假注書呂東植,記注官金良倜,記事官承膺祚,醫官柳光翼·李周憲·李惟鑑·吳仁豐·安昌禧·丁希泰,以次進伏訖。宗鉉等曰,日間聖體,若何?上曰,一樣矣。宗鉉等曰,王大妃殿氣候,何如?上曰,一樣矣。宗鉉等曰,惠慶宮氣候,何如?上曰,一樣矣。宗鉉曰,醫官旣已待令,診察,何如?上曰,置之。宗鉉曰,議藥廳醫官李敬培,今已闋服,似當依例復屬,而該廳適無見窠,以加出啓下,卽令付軍職,何如?上曰,依爲之。出擧條仍命退,諸臣以次退出。
丁巳十一月三十日辰時,上御熙政堂。大臣·備局堂上引見入侍時,同副承旨李肇源,假注書李允謙,事變假注書趙碩章,記注官金良倜,記事官吳泰曾,左議政蔡濟恭,右議政李秉模,行工曹判書鄭民始,行上護軍金持默,漢城判尹李秉鼎,行大護軍李敬懋,禮曹判書李時秀,兵曹判書李祖源,刑曹判書趙心泰,行護軍徐有大,兵曹參判趙鎭寬,行護軍李漢豐·徐龍輔,修撰朴崙壽,以次進伏訖。濟恭等曰,近日日氣極寒,聖體,若何?上曰,一樣矣。濟恭等曰,王大妃殿氣候,何如?上曰,一樣矣。濟恭等曰,惠慶宮氣候,何如?上曰,一樣矣。敎濟恭曰,久不見卿矣。以使事有問議者,且整理穀事,旣有所重,而卿旣摠理,故兼有下敎者,所以召卿矣。箕伯與灣尹狀啓,卄七日所發者,連三度馳啓,而兩度則曰一樣無減,一度則曰數日間,當力疾登程云,莫知其故也。初則正使病勢,有加無減,且入柵後,雖與我國,無礙通信,而旣是彼地,想其生入玉門之意,必切於病中,其在體下之義,不可俟其病間,不恤顚沛,任其前進,故昨有問議於卿等,以爲差代之計矣。今旣聞向減之報,則不必更爲差送,卿等之意,何如?濟恭等曰,臣等亦見其狀本,而諸症稍減云,然則爲使事,亦甚幸矣。敎秉模曰,卿之昨日四次胥命過矣。以津渡事不飭,委責於廟堂者,卽體例間事,則卿何必過引乎?濟恭曰,臣則近來,不敢參涉於廟謨,而時帶相職,且是訓局提擧,則不能董飭之罪,尤倍於右相,其所惶懍,不可勝達矣。上曰,過矣。秉模曰,臣於昨日,伏奉下敎,不敢更事瀆擾,今日次對,亦何敢唐突登筵,而例有登筵時仰陳自效之事,故冒沒趨進矣。上曰,過矣。上曰,整理穀査啓,今旣齊到,姑未詳覽,而槪見其要語,則皆是外題。或曰錢捧,每石價爲幾兩,或曰米捧爲幾許,或狀本中草率塞責,全然闕之者,然則不爲論列狀聞之道,則當更爲行會耶?以覃恩廣惠之擧,穀名所重何如,而其或萌計於賭利者,豈可以邑倅論之,且其穀數之分劃,初旣不多,則寧有染指之端乎?爲道伯者,只當査問其彼此虛實而已,而謂之査實,或不無民邑騷擾之弊,則是豈成說乎?大抵故相,以整理穀事,稟處成節目,予固知保無他慮,故初不詳覽而啓下矣。其後今禮判言內,整理穀名色有三條,一則修城餉穀而亦曰整理穀者也,名色恐有相混之慮,此則名之曰修城整理穀爲可乎云,故予始乃取見其節目,則果有修城穀遍八路之擧,夫如是,則名色之自致混捧,民人之不知其區別,亦無足怪矣。初欲以此穀,置諸水原,而環東土數千里之間,何者非吾民乎?以其投醪之義,將使八路民生,春種秋收,以至於億萬年飽慈德而頌慈恩,則道啓中,以邑宰之不爲別儲一庫,費辭請罪,亦甚如何,設令混置他庫名之曰整理穀,雖後人問之,則曰此是某年某時整理穀之所以設施者云爾,則可爲廣敷之一道,而以今狀本觀之,大違區處之本意,玆曷故焉,當初節目中,果以別儲行會耶?無論混捧與別儲,取其生生不窮之意,俾吾民,雖千萬年後,皆知整理穀三字之義者,乃其施措之意,則混捧與別儲,何必論之,而且有修城穀名色,則民何以辨別曉得乎?當初所以然如此,而亦由於任事者不善爲之致也,吏判筵奏,以米捧爲罪,修城穀,則節目中有米條,然則易致混淆,列邑之以米收捧,亦何必罪之乎?濟恭曰,今旣論列狀聞,而一竝置之,則無所懲畏,且不無解體之慮,又欲一竝懲治,則亦有張大之嫌,臣未知何如則爲好也。上曰,完伯狀辭,太涉煩瑣,所謂立本等說,是何前無而今有?此則姑勿論,嶺伯則萬萬駭然。今若平心細究,則除非贓汚者外,寧或爲於此聚斂之計乎?雖然嶺南七十餘州,何曾無一介犯科者,而乃以數行草草語,漫漶塞責而止,寧有如此無嚴之習乎?此專出於不知畏忌,敢生彌縫之計,全不留意於奉令承敎之道,此而仍置尙可曰朝廷,有紀綱乎?嶺伯則不可不嚴處,而但念本道之明春賙賑,不可付之生手,今若論其朝廷命令之不立與夫當春賙賑之得宜,則孰輕而孰重。濟恭曰,嶺伯事,果萬萬駭然。所當重勘,而第及今遞易,則開春設賑時,新到者未諳頭緖之如何,民事狼狽之外,尤切九重南顧之憂,臣意則追後勘罪,亦不晩矣。上曰,此莫非廟堂之責也。如此道臣,不能自廟堂,使之畏戢而致此耶?仍敎時秀曰,各道狀本,封置於本司,以待明春麥秋後稟處,可也。程子曰遽忘其怒,觀理之是非,予欲爲觀理也。旣觀理而又至於窮理,則亦足爲明是非之道矣。濟恭曰,忘怒觀理之敎,誠不勝欽仰萬萬矣。上曰,今番以津渡事,有該將臣記過之命,而傳敎誤以三將臣書之,禁將則初不必擧論也。臨津乃是撥路,而津將之申飭指導,自前無慮,最可慮者,銅雀·西氷庫兩津故也。濟恭曰,津渡云艱險,實由於船路之變遷,而至於露梁津,則自前無風波之患,故往來行人稱之曰,君子湖云矣。上曰,望海亭主人,今爲何邑倅也。濟恭曰,李承默,今爲開寧倅,而厚蒙天恩矣。上曰,自其先祖,屢蒙宣廟朝寵遇,此蓋由於望海亭之故,而乙卯年,予又奉慈駕,少駐於此,太平萬安,李承默,本是其家主人,則特差外任,亦出於償其地之義耳。仍命濟恭等就座。上曰,修城穀一款,今年則已爲收捧,而來頭則必也變通,然後可無名色相混之慮,厥數未知幾何。心泰曰,以三千石,收捧五千兩矣。上曰,無論某穀,以備局句管穀區處,則亦似無妨耳。民始曰,五千兩數年例劃付,則當無損益矣。上曰,唯。民始曰,造紙署紙匠些少爲弊之端,自下可以漸次矯救,至於大小科場時各司之取用試紙於紙匠輩,而或輕價勒取,或中間閪失,爲弊最甚,此後則無論某衙門,毋得取用於紙匠之意,出擧條嚴飭,何如?上曰,依爲之。出擧條秉鼎曰,臣於再昨,本府覆檢狀,修送秋曹時,詳閱其文案,則正犯罪人金宗得,生慾於攘奪一牛,殺越柴商於都市咫尺之地,白晝剚刃,情節窮凶,此不可以尋常殺獄論,直施强盜之律,恐合警衆之道,下詢大臣處之,何如?上曰,大臣之意,何如?濟恭曰,風俗雖曰不古,豈有如此獄之窮凶絶悖乎?其在警衆之道,決不可以尋常殺獄論斷,卽地用律於衆民聚會處,以爲勵俗之地,恐不可已矣。秉模曰,此與尋常殺越之獄有異,亟施强盜不待時律,以爲警衆之道宜矣。上曰,刑判亦陳所見,可也。心泰曰,正犯初自捕廳捉得,而窮凶情節,自初詰問時,箇箇輸款,又於初覆檢,節節取服,且攘奪財物,戕殺人命,有不待時用律之法,則捧結案後,依律處斷,允合警衆之道矣。上曰,其爲絶悖窮凶,有浮於强盜,正法梟示間,卽爲考律,具格成案後用律,可也。出擧條仍命次對先退。命書公事判付訖。仍命退,承史以次退出。
上在昌德宮。停常參·經筵。
李肇源啓曰,來初五曰,朝參日次,而國忌正日相値,頉稟之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,壯勇營郞廳來言,獻民數,修正次請出矣,敢啓。傳曰,知道。
李肇源啓曰,訓鍊都監把摠·禁衛營把摠·御營廳從事官·龍虎營敎鍊官·摠戎廳把摠來言,御覽軍案,修正次請出矣,敢啓。傳曰,知道。
洪義榮啓曰,漢城府郞廳來言,獻民數,修正次請出矣,敢啓。傳曰,知道。
傳于李勉兢曰,吏·禮換房。
傳于徐邁修曰,吏·兵房承旨持歲抄入侍。
李勉兢啓曰,吏曹郞廳來言,臺諫有闕,政事取稟。傳曰,兩堂受由,參議前望單子入之,待下批牌招開政。
韓晩裕啓曰,大司憲李城輔,執義崔烜,掌令申若樞在外,朴道翔,持平申龜朝,李勉昇未肅拜,監察茶時之意,敢啓。傳曰,知道。山林外,在外及未肅拜人許遞,今日政差出。
傳于李肇源曰,當該承旨推考。
吏曹參議前望單子入之,蔡弘遠落點。
以吏曹參議蔡弘遠牌不進罷職傳旨,傳于李勉兢曰,只推。
徐邁修啓曰,抄啓文臣親試,明日爲之事,命下矣。處所,以何處爲之乎?敢稟。傳曰,便殿爲之。
兵曹口傳政事,副司果李勉昇。
吏曹口傳政事,檢閱單金履永。
以檢閱金履永牌不進罷職傳旨,傳于李勉兢曰,只推。
禮曹,今十二月十三日中宮殿誕日陳賀節目,參考前例,磨鍊,何如?判付啓,權停爲良如敎。
以咸鏡監司李鼎運狀啓,嚴敎之下,萬萬震懍,席藁待罪事,傳于徐邁修曰,旣命越俸,則又焉敢更請待罪乎?苟有所見之異同,則亦何可隱忍囁嚅,不念刑政之所關乎?此後考績若嚴明,則自當以道臣自居,其所贖愆之方,政在於此狀。啓還下送,而此意,該房題送。書目申大尹事,以此以彼,當一番行査,亦卽據實査啓事,分付。
徐邁修,以弘文館言啓曰,副校理柳相祚,旣有只推之命,卽爲牌招察任,何如?傳曰,允。
洪義榮,以戶曹言啓曰,曹中各樣物種歲末遺在,依例別單書入之意,敢啓。傳曰,知道。
洪義榮,以漢城府言啓曰,今丁巳年獻民數時,京中·八道戶口摠數,抄錄入啓,而濟州三邑民數,姑未上來矣。海島之往來遲速,有難預料,不得一時磨勘,此則依已例待其上來,追後添錄之意,敢啓。傳曰,知道。
咸鏡監司李鼎運疏曰,伏以,臣猥以無似,濫叨重寄,拜命之初,非不欲抵死力辭,而自念臣受恩如天,夷險向前,或庶幾殫竭駑鈍,以效塵刹之報,而其奈明不足以察覈貪墨,威不足以彈壓州閫,荏苒十朔之間,沁沁泄泄,鹵纔已殫於驢技,營務一任其鶻突,莫效一路旬宣之責,徒貽九重北顧之憂,蚤夜悸恐,不寒而慄,卽者北靑府使申大尹事出,而臣之不職之罪,於是乎益著矣。噫,藩臣之責,何事非重,而繩貪糾墨,最爲急先之務,況因關西柔院事,飭敎截嚴,邑鎭之貪饕不法者,俾卽摘發登聞,固當登時斯得,以對揚成命,而臣過於審愼,淹延時日,至令帥臣糾察而先發之,自有道臣以來,聾瞽如臣,喑啞如臣者,未之聞也。隣家鋤出,非不爲喜,使人代斵,寧不汗顔?向見帥臣狀啓謄本,其所臚列,罔非不法,而臣曾不料貪虐之若是狼藉,且必欲事實之到底究覈,一邊査問府屬,而未得其詳,一邊別岐廉察,而期捉眞贓。臣意雖出於鄭重,厥罪難免於稽慢,嚴敎之下,實合萬殞,而聖度包容,罰止越俸,臣且感且恧,無面可顯,不敢偃處公堂延接守宰,退伏外廨,席藁俟勘,惟願速被大何,以謝北民,而矧玆貶月當前,封啓在卽,以臣情悰,循例磨勘,非所可論,莫重者殿最,而緣臣罪負,不得趁期擧行,則不但臣益添死罪,在朝家重考績之道,尤不容如是。伏願聖明,亟降威罰,先勘臣辜負之罪,仍令廟堂卽速差代,使考績無至愆期,國體無至苟簡焉。臣方泥首蹙伏,恭竢鈇鉞,顧何敢自同無故,唐突陳疏,重犯無嚴之誅,而殿最事急,不容少緩,玆不得不冒萬死仰首鳴號,惶懍之極,益不知死所,臣無任云云。答曰,省疏具悉。卿其勿辭行公。
丁巳十二月初一日辰時,上御便殿。吏兵房承旨持歲抄入侍時,左副承旨李勉兢,同副承旨李肇源,假注書李允謙,記事官承膺祚·吳泰曾,以次進伏訖。命書傳敎曰,吏兵批歲抄點下者,依例捧傳旨。又命勉兢等書判付。勉兢曰,前檢閱金履永蕩滌敍用事,命下矣。令該曹口傳還付,待下批仍卽牌招,何如?上曰,依爲之。出擧條命書榻敎曰,抄啓文臣親試,明日爲之。又命書榻敎曰,右副承旨,推考房代,右副爲內局副提調。仍命退,承史以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓晩裕啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
徐邁修啓曰,政命已至經宿,判書沈煥之由限已過,卽爲牌招,以爲開政之地,何如?傳曰,允。
李勉兢啓曰,檢閱金履永,旣有只推之命,更爲牌招入直,何如?傳曰,允。
傳于徐邁修曰,諸承旨持公事入侍。
傳于李勉兢曰,禮房承旨入侍。
傳于李勉兢曰,禮房承旨馳詣受香所,奉審摘奸以來。
徐邁修啓曰,吏曹參議蔡弘遠,旣有只推之命,更卽牌招開政,何如?傳曰,允。
傳于徐邁修曰,承旨房仍,左承旨爲吏房。
兵曹口傳政事,副司果申絢。
李勉兢啓曰,今日抄啓文臣課講,何承旨進去乎?敢稟。傳曰,同副承旨進去。
傳于李肇源曰,騎馬一匹立之,史官一員待命。
漢城府堂上前望單子入之,判尹李家煥,左尹李漢豐,右尹林濟遠落點。
以漢城判尹李家煥牌不進推考傳旨,傳于韓晩裕曰,更爲牌招。
傳于韓晩裕曰,刑房承旨持罪人金宗得刺殺吳鳳樓攘奪牛隻事完決文書入侍。
傳于韓晩裕曰,刑房承旨持罪人金宗得結案文書入侍。
傳于韓晩裕曰,刑房承旨持罪人金宗得報議政府詳覆後用律啓目入侍。
傳于韓晩裕曰,刑房承旨持正法罪人金宗得行刑文書入侍。
以刑曹殺獄罪人兪希聃文案,傳于韓晩裕曰,殺獄文書,宜所致愼,而京司尤異於外方,則屍帳分寸之刀擦,大關後弊,完決諸堂,從重推考,不飭之該房承旨,亦爲推考。今日因他囚錄啓案之考閱見之,傳謄多錯誤,各該修啓郞官,捧現告勘罪,諸案還下,令該郞入直釐正後退去事,分付。
以刑曹正郞洪彝浩拿處傳旨,傳于韓晩裕曰,分揀。
以鄭亮采囚單子,傳于韓晩裕曰,付過放送。
李肇源,以兵曹言啓曰,依下敎,刑曹待令書吏金繼朴,漢城府待令書吏廉龜瑞等,各決棍五度之意,敢啓。傳曰,知道。
李肇源,以兵曹言啓曰,羽林衛將李寅植,身病猝重,時月之內,無望供職,呈狀乞遞,實病旣如此,則宿衛領軍之將,不可久曠,改差,何如?傳曰,允。
禁府啓目,求禮前縣監李宗祥原情云云。問目內辭緣,泛稱遲晩,所當請刑是白乎矣,曾經都摠都事勿爲請刑,載在大典通編,議處,何如?啓,無論用於私用於公,如渠小心,倍他人之地,以立本二字,名登道啓,設使修繕文簿報營,焉有道臣而許其立本乎?目今民生之倒懸,專由於倉穀之幻弄,其所懲一之擧,宜從現發者嚴處,區別功議,以草記各別嚴加勘律以聞爲良如敎。
韓晩裕,以義禁府言啓曰,時囚罪人李宗祥原情公事,判付內,無論用於私用於公,如渠小心,倍他人之地,以立本二字,名登道啓,設使修繕文簿報營,焉有道臣而許其立本乎?目今民生之倒懸,專由於倉穀之幻弄,其所懲一之擧,宜從現發者嚴處,區別公議,以草記各別嚴加勘律以聞事,命下矣。取考律文,則大明律那移出納條有曰,凡各衙門倉庫收支錢糧等物,不正收正支,那移出納,還充官用者,准監守自盜律論罪,止杖一百流三千里,大典通編推斷條有曰,犯私罪,杖一百以上決杖,告身盡行追奪,徒流以下之罪,喪前所犯,而喪後發覺者,從勘斷時收贖矣。李宗祥,無功議云,杖一百,流三千里定配,以喪前所犯,收贖,告身盡行追奪,放送,何如?傳曰,允。
刑曹啓目粘連,龍仁縣殺獄罪人金元喆,依前嚴刑,期於輸款,何如?啓,無些疑之鐵案,爲或其然之疑獄,大臣之收議,卿等之獻讞,奚特衆論公議之皆可?推之以事理,參之以事勢,蔽一言曰,此獄不宜容易翻決。前後判付之只下依允二字,卽不入力之事,何必若是鄭重,若是持難乎?莫可知者人謀,莫可度者奸情,只將甲乙之强弱,臆決於殺死之獄案,亦非要囚服念之義是置,更令道伯濯去舊見,覓出新疑,如以正犯,仍作正犯爲可,則勿嫌前後異同,具由狀聞,又或分明有的然之參恕者,勿拘其煩複重疊,論理牒報,卿等以其牒報枚擧,指一回啓爲良如敎。又啓目粘連,廣州府殺獄罪人姜福伊,另加嚴訊,期於輸款,何如?啓,殺人者死,不廢之公法,而殺則均是殺也,有無情有情與邂逅怙終之別,除非怙終之有情,爲一分惟輕傅生之左契,而此獄段曰無情也,則當下致命,不可以邂逅論。然而反復詞案中囚供便一承款,無容他說,而如彼其容易,如彼其無難,亦不可以常情責之,求其情,未必曰,包藏必殺之心。大抵償死者,使頑俗知懼,期於更無犯者,於此惟有法一字,嚴飭推官,各別箇箇嚴訊,期於取服事,分付守臣爲良如敎。又啓目,殺獄罪人兪希聃,更如嚴刑,期於輸款,何如?啓依允爲旀,實因之兩檢相左,猶勝於用意不錯,而屍親便作看證,宜知下手之肯綮光景,而其招則以搗胸踢背,明白指告,及考屍帳,損在頭眉,而頭眉非必死之處,背胸無外現之跡是如乎,再行檢驗,而實因俱不的當,傷處俱不沕合,詞證俱不近似,有一於此,固不可遽議成獄是去乙,況旀一獄而有兩箇凶身,畢竟歸一之招,亦有其然豈然之多少疑端兺不喩,細究於打捽攧撲之間,諦察於醒醉强弱之際,自有摸索之庶可領略者是置,獄理至重,姑不指一分析判下爲去乎,待栲訊限滿,爲先除尋常箇箇嚴訊,出意見究覈於兩囚,更將爰辭,論理稟奏爲良如敎。又啓目,廣州府殺獄罪人孫龍云,更加嚴刑,期於得情,何如?啓依允爲旀,卿等問備之請,不過字錯微事是置,卿等亦難免不審之失,推考爲旀,獄案事體,豈比於尋常奏御簿書,則初檢諸招,文理俱不接續,僅僅領會,始能依俙領會者,寧有如許獄案乎?冬節檢屍,猶不敢稽滯晷刻是去乙,暑月擧行,以致七日之棄置,揆以獄體,尤萬萬駭然是如乎,覆檢跋語中,不以腐爛形止爲說者,節節疎漏,似此不具格之案,其可判下乎?當該成獄時不能檢飭之守臣,錄啓時不能措語之守臣,從重推考,覆檢官捧現告拿處爲旀。本府出鎭屬耳,凡事未免不成樣,此後御覽文書,使之各別照察,毋若今番之爲,而檢官一款段置,宜有一定之式,隣倅之請來,易致過時,依松·沁例定式,自本曹草記,待批下行會該府爲旀,殺獄決折之法。一曰實因,二曰痕損,三曰詞證也。痕損之發變與否,未嘗槪及於覆檢,而泛稱被打者,此非窺見初檢而何?獄理之不成體段,一也。就若痕損,懸若實因,則打之云乎者,果明的乎,否乎?所謂痕損,豈有取信之可言乎?然則謂以被攧,可也,謂以被踼,可也,謂以被蹴踏亦,可也,堅硬者謂之柔軟,可也。紫黯者謂之靑黑亦,可也,獄理之不成體段,二也。竝與詞證而諉之出他,無一人推覈,獄理之不成體段,三也。右三條,只將獄理而言者,而凶身所犯段置,亦有許多疑晦,豈因文案之疎略而然乎是隱喩,抑眞有甚麽違端而然乎是隱喩?初檢狀旣曰,江汀所鋪,無非無隅之石,旋執石塊,搗打的然者,首尾未免橫決,而鋪石之場,醉裏翻轉是隱則,設使凶身拳中,有拾持之石塊,一二番打他唇背,彼必不肯奉身恭受,惟其仆顚滾混之際,致命之肯綮,旣難分,被傷與自觸間,孰輕而孰重,則死者之死,當推於被告者,可乎?問諸水濱,可乎?凡斷獄之道,驟看無疑處,都是細看多晦處,朝家於此獄,亦以爲然是如乎,凶身犯前之善惡仁暴,尤不必評騭,檢官之辭,何多贅說剩語乎?初檢官段置,爲先從重推考爲去乎,此文案,啓字爻周還下,卿等枚擧判付,文移守臣,指一往復停當後,具意見,以成獄當否,草記以聞爲良如敎。
刑曹都囚徒啓,金器完段,卽朴昌郁之隨從,昌郁從當判下,冬節滯囚可悶,器完段爲先嚴刑酌決爲良如敎。
檢閱金履永疏曰,伏以,臣受氣賦性,麤率蠢騃,妄信本心之靡他,專昧臨事而致愼,日用云爲,罔非罪過,而又竊以爲,聖明如鏡,臨照是邇,姸媸毛髮,曾莫容僞,心苟信矣。何事乎迹,倀倀冥行,遽陷不測,事若微細,而所關隄防,迹涉滓穢,而本心䵝䵢,刎頸莫暴,劈肚難明,一髮之間,九幽在卽,伏賴我殿下,旣隱其無知而自就深坑,又慮夫因杻而終速大戾,金木之貸而荒裔之處,不怒而敎,恩在罰中,臣於伊日,且惶且感,五官督塞,前路恍憁,遠邇不分,至于咸關,京國自此杳然矣。重嶺際天,邊風動地,行路所言,聽亦凋顔,自念聖恩未報,身名先敗,老母伶俜,顧養無人,泡漚之質,生死難保,則只自訟愆叩心,寧溘無覺,忽於是際,恩宥渙然,不惟宥之,臺言峻發,則抑而止之,臣心未明,則原而白之,屢費造化之功用,不憚綸綍之諄複,援出入井之赤子,奠置慈母之懷中,臣亦人耳,安得不涕汪汪如注乎?幸而生還,子母相保,攢手叩頂,同頌再造之恩,關門塞戶,永絶生人之事,雲天象魏,可望難攀,夕漏晨鍾,邈若前生,曾是不意,伏承還付翰林之命,召牌儼臨,臣倘怳震越,始如蟄蟲之聞雷,終若死灰之復然,駕屨不俟,常禮則然,竭蹶趨謝,義分乃爾,況臣以朝夕簪筆之蹤,逖違香案,居然六旬有二日矣。根天之良心,尙有未泯,覲光之至願,寧或少緩,而第伏念,人臣之莫嚴者廉防,朝廷之莫重者臺評,啓雖未畢,而聲討則狼藉,言雖未行,而公議則沸騰,臣若憑恃寵靈,全沒顧畏,抗顔彈冠,翺翔宿趼,則臣身之廉防,已矣無論,人情之拂鬱,何以爲謝哉?況臣以積寒素之家世,科名越常,恩榮曠古,左注右翰,朝除夕遷,過福招災,其理甚明,匪分致咎,其勢必然,跡今遭罹,其驗已著,畢竟顚越,明若執契,臣若不思跧伏自靖之義,重犯捩覆妄作之辜,則雖有仁覆之天,亦難幸其屢赦而曲全矣。伏乞聖慈,諒臣咫尺之廉防,憐臣危蹙之私情,刊名朝籍,勿復檢擬,俾得以杜門息補,倖免罪辟,以答終始全保之澤,仍治臣慢命之罪,以肅朝綱焉,臣無任云云。省疏具悉。爾其勿辭察職。
戶曹判書金華鎭疏曰,伏以,臣猥將賤疾,向有陳懇,及承批旨,未蒙體諒,且惶且悶,罔知攸措,固不宜復事煩陳,重犯瀆擾之罪,而殿下之於臣,父母也,疾痛之極,更號何所?臣之阿睹一病,今已四十餘日矣,眉稜之刺痛,眵膜之凝醫,比初雖幸向減,赤暈餘氣,尙未盡祛,重以鍼藥雜試,眞元隨鑠,癖積闖肆,有時昏眩,似此種種形證,非一時偶然之祟,有許久彌留之慮,曹務之一向瘝曠,萬萬惶悚,緊急公事,不得不擧行,而目下經用,方有稟請措劃之事,擬待稍間登筵,仰陳一二愚見,以少答委畀之聖眷,而見今病狀,實難自力,私心悶隘,固無可言,莫重公務,其將緣臣而廢却,則孤負之罪,尤當何居?噫,臣受恩罔極,圖報無階,區區矢於心者,惟在殫竭奔走,顚仆乃已,衰耗之無餘而猶未敢恤,鍾漏之可愧而亦未假顧,以是爲一分半不報之報,而今焉疾病所使,力未從心,比如駑已老,希沃若而中疲,涓涔將涸,願朝宗而先竭,每伏枕悼歎,淸淚潛滋,或至於明發而不寐矣。又況貶期不遠,恐無以赴坐,此亦臣當遞之一端,臣若徒懷嚴畏,不思早請變通,則其於乖臣分而虧國體,何哉?左右思量,終難泯伏,玆敢申控血籲,仰干崇聽,伏乞聖慈,察臣言之非出假飾,念重任之不容虛縻,亟賜鐫免,俾便公私,不勝大願,臣無任云云。答曰,省疏具悉。重任之曲循,非所可論,卿其勿辭行公。
丁巳十二月初二日辰時,上御誠正閣。諸承旨持公事,抄啓文臣親試入侍時,行都承旨徐邁修,行左承旨洪義榮,行右承旨韓晩裕,右副承旨李魯述,同副承旨李肇源,假注書呂東植·李允謙,記注官金良倜,記事官承膺祚,檢校待敎李存秀,試官原任直提學徐龍輔,檢校直提學李晩秀,原任直閣金勉柱·南公轍·金祖淳,以次進伏訖。義榮讀奏平安監司朴宗甲狀啓,江界府反庫事,晩裕讀奏黃海監司李義駿狀啓,本罪人金雲得遂安郡到配事。命書判付。邁修曰,吏曹判書沈煥之牌不進推考傳旨,今方捧入,而政命已至經宿,而如是違牌,不卽擧行,事甚未安,更卽牌招,以爲開政之地,何如?上曰,依爲之。出擧條肇源曰,檢閱金履永疏批已下,卽爲牌招入直,何如?上曰,依爲之。出擧條上曰,抄啓文臣行禮。引儀唱鞠躬四拜,抄啓文臣金近淳等,一齊行禮。晩秀曰,抄啓文臣趙萬元·柳遠鳴·宋冕載·尹致永,有實故不入來矣。上曰,唯。晩秀曰,原任直閣徐榮輔,今方待令於外,而不敢入來云矣。上曰,卽爲入來事,分付。命書抄啓律賦題曰,雪。仍敎曰,今日適以刑曹文案,有酬應者,原任直閣金祖淳·南公轍,率抄啓文臣輩,出往闕內公廨,申飭製進,可也。祖淳等承命先退。上曰,刑曹郞廳發牌事,分付。仍命退,諸臣以次退出。
丁巳十二月初二日午時,上御重熙堂。禮房承旨入侍時,左副承旨李勉兢,假注書李允謙,記注官金良倜,記事官承膺祚,以次進伏訖。上曰,罪人正法日則,雖視事,例入頉稟者,爲其不潔故也,況享禮乎?今方有刑曹擧行,而明日司寒祭過行,有所未安,卽遣史官,神位板還安於奉常寺,更擇吉日過行,而祭物之已措備者,自下量宜處之事。兼春秋承膺祚,馳往,分付。仍命退,承史以次退出。
丁巳十二月初二日午時,上御誠正閣。刑房承旨持罪人金宗得刺殺吳鳳樓攘奪牛隻事完決文書入侍時,行右承旨韓晩裕,假注書呂東植,記注官金珍恪·金良倜,以次進伏訖。晩裕讀奏文書。上命書判付訖。上曰,幺麽郞官之進來,稽滯莫甚,漢城府堂上遞差,當該郞廳拿處。出榻敎仍命書傳敎曰,漢城府堂上前望單子入之,待下批牌招察任。又命書傳敎曰,文書遲滯刑曹赴衙堂上,竝推考,郞廳拿處。命退,承史以次退出。
丁巳十二月初二日午時,上御誠正閣。刑房承旨持罪人金宗得結案文書入侍時,行右承旨韓晩裕,假注書呂東植,記注官金珍恪·金良倜,以次進伏訖。晩裕讀奏文書。上命書判付訖。上曰,刑曹郞廳尙未待令乎?知入,可也。賤臣承命出傳,回奏曰,俄方發牌,而未及待令矣。上曰,又爲催促,可也。命退,承史以次退出。
丁巳十二月初二日未時,上御誠正閣。刑房承旨持罪人金宗得報議政府詳覆後用律啓目入侍時,行右承旨韓晩裕,假注書呂東植,記注官金珍恪·金良倜,以次進伏訖。晩裕讀奏啓目。上命書判付訖。命退,承史以次退出。
丁巳十二月初二日未時,上御誠正閣。刑房承旨持罪人金宗得行刑文書入侍時,行右承旨韓晩裕,假注書呂東植,記注官金珍恪·金良倜,以次進伏訖。晩裕讀奏文書。上命書判付訖。上曰,該曹擧行,若是稽滯,何也?晩裕曰,曹吏輩不諳文書格例,以致遲滯云矣。上曰,雖以法曹吏胥,猶不知文案格例如此,此卽罕見之故也。仍命退,承史以次退出。
上在昌德宮。停常參·經筵。
李肇源啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
傳于李魯述曰,諸承旨持公事入侍。
傳于李魯述曰,都承旨入侍。
呂東植奉命在外,代以李泳夏爲假注書。
傳于李魯述曰,都承旨·左承旨·右承旨許遞,前望單子入之,待下批牌招察任。
承旨前望單子入之,李晩秀·李溏·尹光顔落點。
傳于李魯述曰,在外及不爲仕進承旨許遞,前望單子入之,待下批牌招察任。
承旨前望單子入之,洪仁浩·尹致性·魚用謙落點。
李肇源啓曰,吏曹判書沈煥之,參判李敬一,參議蔡弘遠,牌不進推考傳旨及罷職傳旨,今方捧入矣。政命已至多日,而不卽承膺,事甚未安,判書·參判,竝更牌招,何如?傳曰,允。參議只推,一體牌招。
尹致性啓曰,吏曹判書沈煥之,再牌不進推考傳旨,今方捧入,而政命已至經宿,如是違牌,尙未擧行,誠甚未安,所當更請牌招,而係是一日三牌,何以爲之?敢稟。傳曰,政命已至多日,參判由限亦過,參議只推,三堂牌招。
尹致性啓曰,吏曹判書沈煥之,參判李敬一,參議蔡弘遠,牌不進推考傳旨及罷職傳旨,今方捧入矣。政命已至多日,而不卽承膺,事甚未安,判書·參判,竝更牌招,何如?傳曰,參議只推,與判書·參判,待開門牌招。
洪仁浩,以禮曹言啓曰,藏氷司寒祭,旬後更爲推擇設行事,命下矣。卽令日官池景喆推擇,則今十一日爲吉云,以此日設行之意,知委,何如?傳曰,允。
傳于李肇源曰,近來世道朝象,日益陷溺,恥說名義而大綱頹,羞爲名敎而正學蕪,此固今日士大夫之大羞恥,而任他羞恥,竝與目下名義,予亦不留意於聳勸,則今人當不知名義爲何許物,寧不凜然乎?當今日欲識此日,則此日樹立之家,豈可恝然乎?日前置對也,特命分揀,豈爲渠也?念乃先當日忠穆公之樹立也。至今潦倒於僅免角帶之低品,非蔭補之義,監察李學彬,直除四品職,如無窠則加設,今日政擧行事,分付。其時樹立,予豈忍忘諸?處分之至於此,卽不忘也,處分之止於此,亦不忘也。使此人過此日於關北謫所,是豈至於此止於此之本意乎?本事之出於無情,已於帳殿知之,而以其有樹立也,故有此責備之擧矣,北靑府投竄罪人鄭好仁,卽爲分揀放送事,三懸銓行會。昨年耆社,未及肅拜云,仍令該曹口傳單付知事,待其上來,卽爲肅拜於靈壽閣事,分付。
李肇源,以義禁府言啓曰,咸鏡道北靑府投竄罪人鄭好仁放送事,承傳啓下矣。鄭好仁卽爲放送事,三懸鈴分付該道道臣之意,敢啓。傳曰,知道。
兵曹口傳政事,知中樞府事作闕單蔡弘履,知事單鄭好仁。
判義禁閔鍾顯,知義禁李聖圭,同義禁李漢豐·沈基泰聯名疏曰,伏以,臣等卽伏見傳敎下者,有北靑府投竄罪人鄭好仁放送之命矣。昨年今月之臨門處分,所以大闡義理也,今年此日之特賜霈宥,亦所以追記樹立也,弛張之際,孰不仰聖意之所存,而第伏念,好仁以伊時樹立之人,乃於白首之年,背馳如彼,則其爲痛惋,實有倍於初無樹立之人,況其善地薄竄,已出於記念庇覆之恩,則到今全釋,尤豈非失之太寬乎?成命之下,纔已行會,而愚衷耿耿,不容終默,玆敢聯陳短章,猥附執藝之義,伏乞聖明,更加三思,特寢鄭好仁放送之命,仍勘臣等瀆擾之罪,以安私分,千萬幸甚,臣等無任云云。答曰,省疏具悉。不允。卿等勿辭行公。
兵曹判書李祖源疏曰,伏以,臣卽伏見傳敎下者,有北靑府投竄罪人鄭好仁放送,仍付樞銜之命,臣不勝愕然憂歎之至。夫我聖上所以前後擢用好仁,以其樹立之可奬也,昨冬大處分,以其干犯之至重也,以若樹立,有若干犯,勘律之止於投竄,已失之太寬,而纔踰一朞,忽加蕩滌,宥還之不足,至於付職,不但王章之不肅,抑恐義理之反輕。噫,今日何日?此政君臣上下講明大義之時,惟其好仁也,故處分不可不嚴,今日也,故宥還不可輕議。臣旣職在有司,末由擧行成命,玆敢略具短章,仰瀆崇聽,伏乞聖明,亟收朝下傳敎,以嚴邦憲,仍命重勘臣違慢之罪,以肅臣分,不勝幸甚,臣無任云云。答曰,省疏具悉。昨年處分之至於此,今日處分之止於此,此蓋事雖殊而理則一,卽所謂同行異情也,今以糟粕煨燼之各異其敎,謂之害於義悖於理,可乎?此人也,故賜譴於此月,賜環於此日,意俱在於扶植義理,卿其斯速擧行。
同副承旨魚用謙疏曰,伏以,臣猥以無似,忝叨銓任,觸處露拙,無一可觀,早晩僨誤,自知無幸,果因臺通之淆雜,竟速儒臣之論斥,譴罷之典,猶屬太寬,而安徐之命,且在不日,臣惶隕慙悚,不省措躬之所也。嗚呼,淸朝臺選,何等難愼,而參論通擬之際,不能另擇,致使風采之地,反生貽羞之擧,其爲乖銓職,不待公議之發,而無所逃其責。向者三銓除旨,迺在於縮伏訟愆之中,不得不荐犯違傲,而誅罰不加,特命許解,臣感激隆私,雖幸情勢之獲蒙體諒,而至若罪勘之因循倖免,終非臣義分之所可晏然者,今於銀臺新除之下,亦不敢以職名之各異,而唐突冒膺,玆敢隨牌陳懇,略暴微諒。伏乞天地父母,俯垂鑑臨,亟命鐫削臣見授職名,仍治臣逋慢瀆擾之罪,以肅朝綱,以安賤分,不勝幸甚,臣無任云云。省疏具悉。爾其勿辭察職。
副校理朴崙壽疏曰,伏以,臣於日昨,隨參賓筵,伏聞諸道査啓之俯詢大臣者,竊不勝憂慨之忱,起伏進前之際,適値備堂之奏事,區區所懷,未及仰達,退猶耿耿,玆敢略陳,惟聖明垂察焉。噫,整理之穀,卽慈惠之所廣,聖孝之所推也,春種秋收,一粒萬顆,生生不息,永垂千億,則其事體之嚴重,顧何如哉?爲按藩守土之臣者,一或不善奉行,惠未下究,則其爲罪,奚但辜負贓汚者比也?向來行査時飭敎,嚴如霜雪,莫不震凜,道臣不敢偃處於公堂,邑倅擧皆俟勘於査案,若或一有犯科,倖逭當律,則雖謂之國無法,可也。及夫道啓齊到之後,半日筵席,徒煩至尊之勤諮,一言對揚,無聞廊廟之可否,事之無實,孰甚於此?嗚呼,王言一播,信如四時,萬民之所瞻仰,八方之所勸懲,則始若警動,終歸伈泄,其何以信朝令而尊事面乎?藉曰災年迎送,雖有些弊,朝廷之擧措,當先重後輕而已,論其得失輕重,不待智者而知矣,臣謂,査啓中有罪者,各施當罪,有不可已矣。且臣尤有所萬萬駭惋者,嶺啓之草草塞責,全不誠實,何其無嚴也?旣按一道,恬不察飭,已是溺職,而及其承命按査,乃敢如此,顧其所犯,有浮罪倅,亦願亟賜處分,使朝令信而小民知朝家德意焉。仍念臣素患癖積之症,每遇隆寒,一倍添劇,當其沖亘,昏倒不識,向來屢犯違傲,至今追惟,懍惶靡措,近因感冒,諸症益肆,目下病狀,實無時日內供職之望,敢將疾痛之呼,冒瀆宸嚴之下。伏乞聖慈,俯垂矜諒,亟遞臣職,俾免瘝曠,仍治臣瀆擾之罪,以肅朝綱,千萬幸甚,臣無任云云。省疏具悉。整理穀事,諸道狀本,封置備局,俾待麥秋後處分者,非弛也,爾其勿辭察職。
丁巳十二月初三日辰時,上御重熙堂。諸承旨持公事入侍時,行都承旨徐邁修,行左承旨洪義榮,行右承旨韓晩裕,假注書呂東植·李允謙,記事官吳泰曾·金履永,檢校待敎李存秀,以次進伏訖。邁修讀奏江原監司徐有防狀啓,橫城縣監崔秉敎到任事,義榮讀奏咸鏡監司李鼎運狀啓,被燒民家恤典題給事,晩裕讀奏江原監司徐有防啓本,罪人安德龍高城郡到配事。命書判付訖。命書傳敎曰,都承旨·右承旨許遞,前望單子入之。仍命退,承史以次退出。
丁巳十二月初三日辰時,上御重熙堂。都承旨入侍,來待諸臣同爲入侍時,行都承旨李晩秀,假注書呂東植,記事官吳泰曾·金履永,一提學鄭民始,原任直提學徐浩修·金載瓚·徐龍輔·鄭大容,原任直閣金勉柱·南公轍·金祖淳,檢校待敎沈象奎·李存秀,以次進伏訖。上命書傳敎曰,每於是日,召見卿等,共頌先大王恩諭,而今年則只見一提學,卿則在鄕,不得見之,悵甚,遣入侍史官,問卿當寒安否耳。仍傳曰,此傳諭,遣史官傳諭于金奉朝賀。命書傳敎曰,念舊之意,尤倍於此日,而今年則仕版在於其子邑治,其在不忘此日之道,豈可虛過乎?故領議政忠憲公徐命善祠版,遣道內守令中曾經承旨或侍從人致祭,香祝今日下送。命退,諸臣以次退出。
上在昌德宮。停常參·經筵。
魚用謙啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
傳于李晩秀曰,都承旨入侍。
李肇源啓曰,事變假注書趙碩章,身病猝重,勢難察任,今姑改差,何如?傳曰,允。
傳于李肇源曰,昨日政官牌招傳敎,有此做錯,不爲提稟,當該承旨遞差,司謁令攸司科治。
以吏曹判書沈煥之牌不進推考傳旨,傳于魚用謙曰,更爲牌招。
以吏曹判書沈煥之再牌不進推考傳旨,傳于魚用謙曰,豈可以此添一酬應之端乎?仍以前牌催促,違牌,勿捧傳旨。
傳于李魯述曰,吏曹判書上疏入之。
有政。吏批,判書沈煥之陳疏入啓,參判李敬一進,參議蔡弘遠進,右副承旨魚用謙進。以姜彝正·尹光普爲承旨,尹長烈爲大司諫,高宅謙爲執義,柳雲羽爲司諫,李益洙·李聖輪爲掌令,李海淸·崔履亨爲持平,金銑爲獻納,趙得永·李垿爲正言,金載翼爲兵曹參議,李遇濟爲司成,李學彬爲司宰僉正,韓百衍爲漢城主簿,左通禮李秉喆通訓,今加通政,仕滿三十朔,依法典陞堂上。兵批,判書李肇源進,參判趙鎭寬入直,參議金載翼病,參知申鳳朝病,左副承旨李肇源進。以趙尙鎭·徐有秉爲副摠管,李膺運爲內禁將,權逴爲羽林將,李日運爲曹司衛將,李鵬運爲五衛將,咸正禧爲忠壯將,林漢浩爲文兼,柳可源爲忠淸兵虞候,宣傳官金植,待窠陞實事承傳,上護軍趙圭鎭單付,大護軍蔡弘履·李秉鼎,行護軍李鼎揆·韓用龜·柳誼·李得濟·李章漢·崔朝岳·崔雲羽,副護軍尹致性·李相璜·柳鎭琡·沈鑏·李吉培·金聖準·李星會·李義彬·洪采疇·李文協·金養和·閔修顯·鄭宅興·金漢健,副司直趙德潤·崔烜·申若樞·朴道翔·申龜朝,副司果鄭晩錫·朴宗京,竝單付。
以慶基殿令望筒,傳于李肇源曰,南邑齋郞,以北道人皆擬之者,是豈莫重處殿官各別愼擬之道乎?南北夐遠,渠輩雖欲殫誠供職,必不專一,當該擬望銓官推考,更令該曹口傳擬入。
吏曹口傳政事,以金明鎭爲慶基殿令。
兵曹口傳政事,護軍李書九·金履翼·洪仁浩,副護軍金達淳,副司果鄭來百·沈奎魯·金履喬·李羲甲·金熙華,竝單付。
以慶尙監司李亨元狀啓,密陽府民家失火事,傳于李魯述曰,此時嶺南民事,該邑被燒之夥然,極可矜惻,嚴飭道伯,拔例顧助,而畢奠接後形止,星火狀聞事,分付,小殘獨戶,如有身與還,蕩滌,大中戶,分等停退事,三懸鈴行會。
以咸鏡監司李鼎運狀啓,讀書堂馳馬臺碑石二坐當日所刻各爲十字事,傳于李肇源曰,連爲致誠監董事,回諭。
李晩秀,以吏曹言啓曰,今此臘享大祭獻官執事中時無職名人員,令該曹口傳付軍職,何如?傳曰,允。
李晩秀,以吏批言啓曰,監察李學彬直除四品職,如無窠則加設,今日政擧行事,命下矣。四品職時無見窠,故司宰監僉正加設一窠,以李學彬擬望以入之意,敢啓。傳曰,知道。
李肇源,以兵曹言啓曰,前判書鄭好仁口傳單付知事事,命下矣。知中樞時無見窠,依例作闕下批之意,敢啓。傳曰,始因差代望筒覺之,知事作闕望筒之落點,不稟錯頒,昨日坐直右位承旨,亦爲遞差,作闕望筒,改書出,差代望筒,改付標,可也。
吏曹判書沈煥之疏曰,伏以,聖王之政,在乎得人,得人在乎銓衡之先得其人耳。夫黜陟賢不肖,使大夫士曁厥百執事之能副其責而熙庶績者,顧不關於銓衡之臣稱塞與不稱塞乎?臣猥以庸品,洊叨是任,二年行政,一無可稱,若內若外,何者爲彌綸,而何者爲激揚也,上而平蕩之莫裨,下而譏議之四至,臣於是,負國恩而僨國事,無餘地矣。雖然臣無他技,斷斷一心,所以明聖志而尊聖德者,奚但在於建天地之大義理而已耶?雖微事細節,尋常注措之間,苟或聖恩閼於不揚,小民愚不知感,臣則欲闡而明之,推而廣之,乃者整理穀事,亦其一端耳。惟我聖上,欣逢慈宮之慶辰,誕敷同樂之晠澤,遂將一粒而萬顆,八域而百世之計,乃置整理穀於三百有六十牧府郡縣,興孝之政,黎民鼓舞,猗歟,豈不盛哉?凡爲道臣·守宰者,一有不謹,此穀之分斂,而民不被恩,則其可曰國有紀綱乎?遠近民邑之傳說,或有入於耳者。故不論風傳之虛實,竊附無隱之義,仰陳于筵對之際矣。日前諸道之査啓竝至,而臣不過爲妄言之人耳,誠爲朝廷,仰賀紀綱之不頹,而萬有一草草行査,汎汎封啓,有罪者無懲,則緣臣一言,重壞紀綱,此尤臣難贖之罪也。嗚呼,近俗,以明聖志尊聖德等語,看作嘲訕之資,然而聖人有事君盡禮,人以爲諂之訓,雖以此萬口譏臣,臣所不辭,而至若妄言,自有其律,其敢自恕耶?官居冢宰之地,不被當被之律,夫夫也皆曰,彼夫官尊職親,而倖逭于罪云爾,則其爲紀綱之壞損,反有甚於犯科守宰之脫然無事也。況臣膏肓宿疾,遇寒挾痰,別症層生,針爇之所不治,藥石之所不救,宛轉床笫,見無束帶登朝之路矣。以其人則不似於銓衡,以其言則乃近於愚妄,以其病則實難趨於文陛之前,而開政有命,天牌逐日再降,臣伏地震恐,無計蠢動,玆敢歷陳情罪之實,仰籲於天地父母之前。伏乞聖明,亟命有司,鐫臣之職,勘臣之罪,以振朝綱焉。臣無任云云。答曰,省疏具悉。考績在近,卿其勿辭,竢少間卽爲行公。
上在昌德宮。停常參·經筵。
親臨黃柑罷還內後,內閣·政院·玉堂·藥房口傳問安。答曰,知道。
藥房提調趙宗鉉,副提調李魯述啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
魚用謙啓曰,大司憲李城輔在外,執義高宅謙,掌令李益洙·李聖輪,持平崔履亨·李海淸未肅拜,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳,日次私習云矣,敢啓。傳曰,知道。
李肇源啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
吏曹口傳政事,以兪漢寧爲兵曹參議。
吏曹口傳政事,以李勉昇爲兵曹正郞,兵曹佐郞金裕己,活人別提金處巖相換,兵曹佐郞金景煥,禮曹佐郞崔致翼相換。
趙碩章改差,代以韓永建爲事變假注書。
傳于姜彝正曰,禮房承旨入侍。
傳于李肇源曰,軍士房承旨入侍。
傳于李肇源曰,侍衛軍兵毛具。
姜彝正啓曰,今此試官望中時無職名人,令該曹口傳付軍職,何如?傳曰,允。
傳于李肇源曰,科次入侍。
李肇源,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李肇源,以訓鍊都監言啓曰,今十二月初五日春塘臺殿座時,因兵曹節目,挾輦軍一百名,把摠李仁默,哨官具載厚率領侍衛,西營軍四十名,哨官金柱,廣智營軍五十五名,哨官李亨馥率領,設布帳外排立,雜人一切嚴禁,而竝待標信擧行,依定式北營入直標下軍三十名,除標信除出,別將李仁秀率領,集春門外把守,事畢後入直軍各還直所,出番軍解送,而若値夜深,則宮墻外巡邏,依例以附近營守直軍,推移行巡之意,敢啓。傳曰,知道。
李肇源,以御營廳言啓曰,今此春塘臺親臨柑製時,依兵曹節目,集春營入直軍四十名,東營入直軍四十一名,新營入直軍六十三名內,各留十名,餘皆除出,入直千摠金守基,把摠申相文,哨官李休·成龍彦率領,設布帳外環衛,而東營集春營入直軍,待標信擧行,事畢後,各還本處入直之意,敢啓。傳曰,知道。
丁巳十二月初五日辰時,上御誠正閣。藥房入診,禮兵房承旨同爲入侍時,藥房提調趙宗鉉,副提調李魯述,假注書李允謙,記注官金珍恪,記事官承膺祚,檢校待敎沈象奎,行左承旨姜彝正,左副承旨李肇源,假注書李泳夏,醫官柳光翼·金孝儉·李敬培·李敏德·李周憲·李惟鑑·吳仁豐·丁希泰,以次進伏訖。宗鉉等曰,日候極寒,聖體,若何?上曰,一樣矣。宗鉉等曰,王大妃殿氣候,何如?上曰,一樣矣。宗鉉等曰,惠慶宮氣候,何如?上曰,一樣矣。上曰,濟州柑橘進上,皆已來到乎?肇源曰,橘則先來,而柑則五六日後當入來云矣。上曰,何故今始入來?肇源曰,聞其發船,下陸今幾一朔,而中間連値雨雪,不能趲程矣。上曰,來者幾人,而何當還去乎?肇源曰,來者十四人,漂人又十人,合爲二十四人,而今明間當下去云矣。上曰,另加勞問,且給行資之意,戶曹惠宣惠郞廳,使之來待,可也。允謙承命出傳。上曰,柑製今日當設行,諸生企待之久,豈可不以橘代行乎?命書傳敎曰,橘·柚通用,旣多其例,而貢果來到,柑製通方外,今日爲之,處所,春塘臺,當親臨。適値齋日,鼓樂,置之。日寒若此,入場儒生毛具,勿禁。上曰,藥院提調先退。宗鉉等退出。上曰,承旨退出後,柑製試官望,斯速擬入,可也。命退,承史以次退出。
丁巳十二月初五日辰時,上御重熙堂。軍士房承旨入侍時,左副承旨李肇源,假注書李泳夏,記注官金珍恪,記事官承膺祚,以次進伏訖。上曰,俄下傳敎,果卽知委嚴飭乎?肇源曰,卽爲嚴飭,而試官望,今當書入矣。上曰,若至申時,則諸生皆可聚會乎?肇源曰,業已知委,必於申前皆會矣。近聞食堂到記之數夥然,甚至庚戌榜人,或不得參云,科儒之多聚,從可知矣。上曰,出宮門路,當以春塘臺爲之。近日諸承旨,多有占便之習,今日則先往待令於丹楓亭,殿座時刻則,待儒生來會,入之,可也。命退,承史以次退出。
丁巳十二月初五日未時,上御春塘臺。柑製儒生試取入侍時,行都承旨李晩秀,行左承旨姜彝正,右承旨李魯述,左副承旨李肇源,右副承旨魚用謙,同副承旨尹光普,假注書李允謙·李泳夏,記事官承膺祚·金履永,檢校待敎沈象奎,讀券官右議政李秉模,行大護軍李秉鼎,兵曹參判趙鎭寬,對讀官行副護軍南公轍·李勉兢,副司果李翊模,副校理柳相祚,以次侍立訖。引儀引試官及諸臣行四拜禮,以次進。彝正奏曰,讀券官趙鎭寬,以向來國子時臺言,爲引義,今日考試,身在侍衛之列,而不爲入參,事甚未安,推考警責,宜矣。命書榻敎曰,讀券官趙鎭寬推考,牌招進參。命書傳敎曰,侍衛軍兵毛具。肇源曰,侍衛軍兵,雖値日寒,下敎前不敢毛具,而今日殿座時,侍衛軍兵,不待命下,徑先毛具,事甚未安,兵曹判書李祖源及各該營門將臣,推考,何如?上曰,依爲之。雖微事,有關紀律,此後嚴飭,可也。出擧條上曰,月覲·通化兩門洞開,儒生使之入門,可也。晩秀承命出傳。上曰,同成均亦爲出去,使之整齊以入,而日勢已晩,入門單子斯速來呈,未及來之儒生,限懸題,次次流入,可也。晩秀承命出傳。上曰,日寒如此,故儒生毛具勿禁之意,俄有下敎矣。承旨更爲曉諭宣傳官,擧帳前面,入送館吏於場中,以此意這這布告,可也。秉鼎曰,入殿庭着揮項,事極猥越,故臣則俄果禁之矣。上曰,今日則甚寒,何必禁之?秉模進前曰,日寒臨殿,聖體,若何?上曰,一樣矣。秉模曰,臣於日前鄭好仁放送之命,其所樹立之追記,豈不仰認德意,而向來罪犯之關係,有難全釋矣。上曰,昨下傳敎,已盡之,卿何必更提乎?引儀引儒生行四拜禮訖。上曰,頒柑後懸題,例乎?晩秀曰,然矣。仍命頒柑,命秉鼎·鎭寬,書表題擬漢群臣賀秦爐不入斬蛇劍,書訖,命揭之。上曰,日寒如此,卿等少退於鑄字所,收券後入來考試,可也。上曰,還內,侍衛,以明政門立之。兵曹判書李祖源曰,今番臘享大祭時,宗廟·社稷·景慕宮守門·禁喧郞廳各一員,當啓下,而除內外司入直及仕滿·引避·實病·未肅拜·受由在外,則無以分排劃出,其中如受由在外·未肅拜之人,竝改差,令該曹口傳差出,何如?上曰,呈旬人改差,呈辭在外及有實病人,他司口傳相換,而未肅拜堂上許遞,亦令口傳差出,可也。出擧條命書榻敎曰,兵曹郞廳中呈旬人改差,令該曹口傳差出,呈辭·在外及有實病人,他司口傳相換。上乘輿,出靑陽門,入永淸門·交泰門,還內,諸臣以次退出。
丁巳十二月初五日初更,上御便殿。黃柑科次入侍時,左副承旨李肇源,假注書李允謙,記事官吳泰曾·金履永,讀券官右議政李秉模,行大護軍李秉鼎,兵曹參判趙鎭寬,對讀官行副護軍南公轍·李勉兢,副司直李翊模,弘文館副校理柳相祚,以次進伏訖。上命考券。秉模等以次考券。上曰,儒生試券催促捧入。賤臣承命出傳。上曰,受券單子,何至今不爲捧入?試所則同副承旨姑爲仍留,都承旨則先爲入來事,分付。賤臣承命出傳。行都承旨李晩秀進伏。秉模等考券訖。命書傳敎曰,柑製居首三下一幼學金命堉直赴殿試,之次三下二進士朴宗臣直赴會試,草三下幼學洪始健·李英中·金遠根·朴長晉·尹正欽,各給二分,次上幼學柳鼎養,進士沈繼之,各紙二卷賜給。仍命退,諸臣以次退出。
上在昌德宮。停常參·經筵。
魚用謙啓曰,大司憲李城輔在外,執義高宅謙,掌令李益洙·李聖輪,持平崔履亨,李海淸未肅拜,監察茶時之意,敢啓。傳曰,知道。
傳于李肇源曰,軍士房承旨入侍。
傳于尹光普曰,同副承旨入侍。
傳于魚用謙曰,當該注書拿處。
以漢城府坐不坐單子,傳于尹光普曰,未肅拜判尹牌招申飭行公,在外亞尹許遞,令該曹口傳差出。
吏曹口傳政事,以李書九爲漢城右尹。
以漢城判尹李家煥牌不進推考傳旨,傳于李晩秀曰,更爲牌招。
兵曹侍衛節目,傳于李肇源曰,別雲劍徐龍輔試官代,李秉鼎,禁將老矣,摠戎使爲之。
以李允謙囚單子,傳于魚用謙曰,附過放送。
以司謁趙順得科治啓目,傳于魚用謙曰,分揀放送。
以慶尙監司李亨元狀啓,盈德縣民家失火事,傳于李晩秀曰,依日前密陽例施行事,令廟堂三懸鈴行會。
尹光普,以吏曹言啓曰,卽接通禮院牒報則以爲,明日春塘臺親臨柑製更試時,左右通禮,不可不備員,左通禮有闕代,卽速變通,以爲擧行之地云,左通禮未差之代,口傳備擬以入之意,敢啓。傳曰,知道。
吏曹口傳政事,以柳畊爲左通禮。
李肇源,以訓鍊都監言啓曰,今十二月初七日春塘臺殿座時,因兵曹節目,挾輦軍一百名,把摠李仁默,哨官申大益率領侍衛,西營軍四十名,哨官金宗赫,廣智營軍五十五名,哨官吳甲常率領,設布帳外排立,雜人一切嚴禁,而竝待標信擧行,依定式北營入直標下軍三十名,除標信除出,別將白師誾率領,集春門外把守,事畢後,入直軍各還直所,出番軍解送之意,敢啓。傳曰,知道。
李肇源,以御營廳言啓曰,今十二月初七日春塘臺親臨柑製儒生更試時,依兵曹節目,集春營入直軍四十名,東營入直軍四十二名,新營入直軍六十三名內,各留營入直十名,餘皆除出,入直千摠金漢升,把摠朴光遇,哨官崔秀崗·劉彦臣率領,設布帳外環衛,而東營·集春營入直軍,待標信擧行,事畢後,各還本處入直之意,敢啓。傳曰,知道。
李肇源,以舟橋司言啓曰,訓鍊都監千摠李格,兼帶本司都廳矣,移除壯勇營把摠,職務相妨,有難仍兼都廳之任,改差,以禁衛營千摠李文喆差下,使之察任,何如?傳曰,允。
李晩秀,以賑恤廳言啓曰,依下敎,濟州進上領來人十四名,漂海人十名,依前例,各米三斗式合米四石十二斗分給之意,敢啓。傳曰,知道。
魚用謙,以義禁府言啓曰,明日柑製更試時,本府都事七員赴擧,而本府入直都事,當直入直都事,靑陽門禁亂都事,雖已分差,月覲門·集春門禁亂都事,無以推移,假都事二員,令該曹口傳差出,以爲分排之地,何如?傳曰,允。
李肇源,以二所巡廳言啓曰,去夜二更一點量,犯夜人幼學李在憲執捉,依例移送秋曹之意,敢啓。傳曰,知道。
刑曹啓目,西部都事李光憲矣初覆檢實因之逕庭,雖不關於成獄一款,旣行三檢之後,則其在重獄體之道,不可置而勿論,從重推考,罪,杖六十收贖,公罪,何如?判付啓,依此律施行爲旀,議減一等爲良如敎。
右議政李秉模箚曰,伏以,臣退自科次之筵,修正榜目之際,詳見試券,則三下一金命堉之券,非但違簾處甚多,對偶傾仄,大違程式,而已又是字體欹斜,近於筆怪,而臣乃神精都爽,殆沒省覺,副試之論,亦未採察,致此萬萬做錯於莫重試事,臣之罪戾,姑不暇張皇仰陳,而當此矯文體正筆法之時,似此試券,決不可頒示多士,玆敢忙入文字,冒死自劾。伏乞聖明,亟命拔去,以嚴國試,仍勘臣罔赦之罪,千萬幸甚。取進止。答曰,省箚具悉卿懇。考試之偶未照檢,不是異事,箚辭豈不太過?時値夜深,意在晩取,則勢亦不得不然,而科規至嚴,有不可闊狹,所請依施,卿須安心視事。仍傳曰,此批答,遣史官傳諭。
丁巳十二月初六日午時,上御重熙堂。同副承旨入侍時,同副承旨尹光普,假注書李泳夏,記事官吳泰曾·金履永,以次進伏訖。命書傳敎曰,軍士房入侍。賤臣承命出傳,左副承旨李肇源進伏。命書榻敎曰,右承旨入侍。又命書榻敎曰,昨日試所承旨入侍。又敎曰,都承旨則,持昨日柑製入格試券入侍。賤臣承命出傳,都承旨李晩秀,右承旨李魯述進伏訖。上敎晩秀曰,昨日考券,時値夜深,不得看詳矣,其魁券,卿則以爲如何?晩秀曰,文極荒拙,至於初項起頭,以憶昔發之者,此表箋所未有之體格也,況其違簾,揆以公格,自在當拔矣。上曰,招致拔去儒生,以科體至重,公格難撓,故不得已拔去之意,傳之,而且問其科工宿硏之如何,更以後勿如是,着力見科之意,言之,可也。命書傳敎曰,柑製之賜第,未必是金石之典,亦引諸券留中,全榜賜第之故事,曾有下敎者,而昨日士習之濟濟,近所初見,因其居首之拔去,使場內諸生,無一直赴,是豈興勸之意乎?記昔先朝節製親臨時,以西庭生之犯禁,停擧,翌又命駕舊闕,更試而解罰許赴,已試之東庭生,亦不禁其疊赴者,聖意可以仰認。明日春塘臺,當親臨更試,以此分付,試紙用大好紙。命書榻敎曰,抄啓文臣親試,明日爲之。敎晩秀曰,抄啓文臣課講,明日爲之。又敎曰,日前舊抄啓文臣李魯春·李儒修所作賦,皆是善作,李魯春則貂皮笠耳掩一件賜給,李儒修則鼠皮紗帽耳掩一件賜給。命書榻敎曰,假注書李允謙改差,前假注書呂東植仍察廳任。肇源曰,凡於科試,榜目未修,命官未退,則他試官不得出去,自是格例,而昨日對讀官李翊模·柳相祚,科次筵退,直爲出去,雖緣生疎,事甚未安,竝從重推考,何如?上曰,依爲之。命退,承史以次退出。
上在昌德宮。停常參·經筵。
親臨黃柑更試殿座罷後,內閣·政院·玉堂·藥房口傳問安。答曰,知道。
藥房提調趙宗鉉,副提調李魯述啓曰,節屆隆冬,寒事轉甚,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?中宮殿氣候,何如?元子宮氣候,何如?臣等不任區區下忱,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。元子宮,藥房口傳問安。答曰,知悉。
魚用謙啓曰,大司憲李城輔在外,執義高宅謙,掌令李益洙·李聖輪,持平崔履亨·李海淸未肅拜,監察茶時之意,敢啓。傳曰,知道。
姜彝正啓曰,來十一日輪對日次,而宗廟臘享大祭齋戒相値,頉稟之意,敢啓。傳曰,知道。
姜彝正啓曰,來十一日朝參日次,而臘享大祭齋戒相値,頉稟之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,侍衛軍兵毛具。
傳于李肇源曰,命官之考試做錯,追卽箚引者,何限,未聞以此自劃,此亦中書故事也,自劃近於自輕,卽爲入來事,卽爲傳諭于右相。
傳于李肇源曰,過矣過矣。卽爲入來事,遣吏官傳諭于右議政。當寒帳殿親臨之時,緣卿逡巡,以致過屢時坐待,於卿心能安乎?此意一體傳諭。
傳于尹光普曰,今日卽聖后誕辰日也,追慕冞深,達城宅祀孫,近無在職者,前參議徐日輔,僉樞作闕,令該曹口傳擬入,以示念此日憶此家之意。
傳于尹光普曰,差祭兵曹堂上許遞,令該曹口傳付軍職。近來門禁與修擧之怠慢,專由堂郞中無一二人久任之致,前參判柳誼仍任,郞廳時,已知其勤勵,行副護軍柳師模,兵曹參知除授,使之專意修擧。
吏曹口傳政事,兵曹參判柳誼仍任事承傳,參知柳師模除授事承傳。
兵曹口傳政事,以徐日輔爲僉知,副護軍申鳳朝單付。
傳于李肇原曰,科次入侍。
傳于尹光普曰,館閣課試考券,職務相妨,都承旨許遞,前望單子入之,待下批待開門牌招察任。
都承旨前望單子入之,趙鎭寬落點。
大司成前望單子入之,李晩秀落點。
吏曹,兼大司成單李晩秀。
李肇源,以備邊司言啓曰,前月二十八日灣府所下有旨之祗受,在於今月初二日卯時,其間遲滯委折,謹依下敎,卽爲査實,則畿營撥將金致煥所告內,前月二十八日戌時量,以有旨齎往事,監司親定撥軍一名,使之直傳灣府矣,所去撥軍,到瑞興西山站,忽地病發,末由前進,西山撥將,自其處換定撥軍下送後,以此意報于畿營云,故取見西山撥將所報,則此是前月三十日所出,而以爲,義州下去有旨,京營撥軍,當日辰時量,齎到本站,猝得身病,不得前往,故以本站善騎撥軍,齎奉下送云矣。自畿營至瑞興西山爲十五站,計其里數爲三百七十五里,自二十八日戌時至三十日辰時爲十九時,以十九時而行十五站,其爲稽緩,前所未有。有旨齎傳,至爲嚴急,當初定送時,若能另擇健實撥軍,嚴飭下送,則豈有此等稽滯之弊乎?其所擧行,誠極駭然。京畿監司李在學,從重推考,當該撥將卒,自該營各別嚴治之意,分付,何如?傳曰,允。
李肇源,以兵曹言啓曰,依下敎,試所待令承政院禮房書吏嚴載和,決棍十度之意,敢啓。傳曰,知道。
丁巳十二月初七日辰時,上詣春塘臺。柑製儒生更試,抄啓文臣親試課講入侍時,行都承旨李晩秀,行左承旨姜彝正,右承旨李魯述,左副承旨李肇源,右副承旨魚用謙,同副承旨尹光普,假注書李泳夏·呂東植,記注官金良倜,記事官承膺祚,檢校待敎沈象奎,以次侍立訖。上具翼善冠·衮龍袍,乘輿,出交泰門·永淸門·明政門,由光德門,至通化門內,敎曰,儒生如有未及入門者,更爲許入,可也。由明光門,至靑陽門,敎曰,今日有雪意,兩具許入,可也。諸春塘臺,降輿,陞座。肇源讀奏儒生入門單子三千七百五十九人,抄啓文臣入門單子二十一人。上曰,儒生入場及拜禮等節,先爲嚴飭,使之整齊爲之,可也。上曰,抄啓文臣課講,右副承旨進去。出榻敎上曰,試士之時,泮長不爲押班,此豈成說乎?仍命書傳敎曰,身爲師儒之長,而不爲押班,檢飭諸生於再昨與今日親臨試士之時,溺職之外,大關紀綱,當該大司成李義弼,爲先罷職,下義禁府推考,待下敎捧供。其代,前望單子入之,待下批先押班後謝恩。上曰,入侍上注書,何不傳命乎?仍命書榻敎曰,當該注書汰去,前假注書曺錫中仍察。上注書泳夏退出,假注書曺錫中進伏。上命試官行禮,引儀唱試官及文臣儒生行禮。右議政李秉模,大護軍李秉鼎,兵曹參判趙鎭寬,刑曹參議李泰永,吏曹參議蔡弘遠,修撰韓致應·林漢浩,原任直提學徐龍輔·鄭大容,以次入就拜位,行禮訖,陞殿。肇源曰,試官登筵,自有座次,而對讀官蔡弘遠·李泰永·林漢浩·韓致應,倒次進伏,事甚未安。竝從重推考,何如?上曰,依爲之。出擧條仍命書榻敎曰,當該司鑰,事過後,令攸司科治。秉模曰,寒朝臨殿,聖體,若何?上曰,一樣矣。上曰,卿若以日前事,爲自引之端,則誠甚過矣。秉模曰,違格之外,文不成樣,臣之素蔑眼目,自上亦所俯燭,而至於今番之如是錯誤,亦臣之所不自料也。上曰,予於昨者,更爲取見,則違格姑無論,句作對偶,亦不成說,蓋緣伊時不欲取早,而此試券適晩呈,故未及照檢,而至於被選矣。仍敎肇源曰,此儒生果爲訪問否?爲人亦如何,而誰族云耶?肇源曰,昨日入來鑄字所,而人頗了了,顯族則無之云矣。上敎秉模曰,前泮長事,誠駭然矣。古人云無患之不明,今日事,其可曰有司之盡其職乎?且況太學成典,自來如是,則亦豈有如許國體乎?且以試題事言之,場屋詩賦,安得每出於經傳乎?經傳好則好矣,而經傳之中題若不善,則反歸取侮於多士之科矣。予於日前抄啓親試,特出雪賦,雪之爲義,非不浮輕,而予則有意在耳。近來師儒之長,得人甚難,久任責成,將待其人,而姑不得不輪差以試之矣。秉模曰,今日之不爲押班,萬萬駭然,而試題事,尤不成說矣。上曰,懸題紙入之。秉鼎·龍輔奉懸題紙進伏。上命秉鼎書御題擬齊群臣賀卽墨綘繒之功,因釁鍾易羊之心箋,限申時,命龍輔書御題,儒生同題,懸題訖。上敎秉模曰,卿等退去鑄字所,以待收券,而今日則聚精會神,善爲考取之地,可也。秉模等姑退。上命開講。敎曰,十二月朔則勿爲之,可也。又敎曰,製述文臣先爲出送,從便製進,可也。肇源曰,先呈旣入矣,儒生當由通化門出送,請出標信。上命出標信。考講訖,引儀唱禮畢。上曰,儒生使之鞠躬,可也。上乘輿,入靑陽門,敎曰,先呈若滿十軸,卽爲詣閤,可也。由明光門,入延生門,還內,諸臣以次退出。
丁巳十二月初七日未時,上御便殿。柑製更試科次入侍時,左副承旨李肇源,假注書呂東植,記注官金良倜,記事官承膺祚,右議政李秉模,兵曹參判趙鎭寬,吏曹參議蔡弘遠,刑曹參議李泰永,修撰韓致應·林漢浩,以次進伏訖。上曰,大司成李晩秀,讀券官加差下。出榻敎賤臣承命出傳,行都承旨李晩秀進伏。上命考券。敎曰,今日則聚精會神,必取實才之地,可也。上曰,收券單子促入,可也。賤臣承命出傳。上敎秉模曰,考試之際,非特變文體爲好,大抵取晩,則氣像可以紓緩,風習亦免紛競,頃使廟堂每於榜出後,取見試券,以觀其所取之早晩,以爲申飭之地矣,此規近復解弛矣。取晩之飭敎,前後何如,而近來試官輩,全不遵行,或有出榜於百張內者云,豈不可駭乎?古人有以三丈之木,尙且信令而行之,則科場之矯弊,亦何難於必行乎?今日儒生,頗爲濟濟,而至於懸題板紛競之習,終未快祛,此不過爲早呈計也。明春監試,則必欲痛革,同成均預爲知委。榜目修正之時,亦書字號軸次,以考其早晩之地,而升補試取,亦以晩爲主,可也。上曰,再昨拔去之文,旣是違格也,故不得已拔之,而此人元文則,必是能者矣,今番雖不善作,而觀其文氣,則其人之所存,亦足可見矣。秉模曰,臣亦聞之,則表則雖無宿工,而賦則果是實才云矣。右承旨李魯述,持收券單子進伏,讀奏收券一千五百三十人。上曰,俄聞收券未畢,而司鑰徑撤排設云,雖緣試所承旨之生疎,亦不可無警矣。仍命書榻敎曰,試所承旨推考。仍敎魯述曰,承宣是丙申以前堂上乎?魯述曰,壬子年,以三水府使,伏蒙恩資矣。上曰,人甚了了,而尙在緋玉,可謂沈屈矣,其外如同成均·刑議之類,亦皆合於升擢矣。向於幸行時見之,則卿宰班甚乏少,資卑之人,不可不陞秩於歲初矣。上曰,前泮長事,誠駭然矣。試題欲出於經傳,則何求不得?同成均向爲泮長時,嘗以子誠齊人爲題,如此等題,豈不誠美矣乎?且濂·洛諸詩,雖與詩家有異,其中亦自有體格矣。秉模曰,聖敎至當矣。上曰,人且柔弱,亦不足責矣,方以小品不正之弊,屢勤飭敎,則經傳爲題,非曰不好,而此泮長事,乃反若是,合施改正之典矣。上敎泰永曰,禁屠之政,各別嚴飭,可也。泰永曰,連爲嚴飭矣。上敎晩秀曰,陞補,當於何日設行?雖値齋日,勿拘試取,可也。考券訖。上曰,試所承旨與試官先退,修正榜目,可也。魯述及秉模等先退。上命書傳敎曰,柑製更試居首三中一幼學李鎭嵩直赴殿試,之次三中二進士徐有稷直赴會試,之次三下生員李憲英給二分,草三下幼學權棨給一分。又命書榻敎曰,入格儒生明日待令。命退,承史以次退出。
上在昌德宮。停常參·經筵。
魚用謙啓曰,大司憲李城輔在外,執義高宅謙,掌令李益洙·李聖輪,持平崔履亨·李海淸陳疏,監察茶時之意,敢啓。傳曰,知道。
魚用謙啓曰,禁衛營將官來言,今日本營軍兵,日次私習云矣,敢啓。傳曰,知道。
魚用謙啓曰,御營廳將官來言,今日本廳軍兵,日次私習云矣,敢啓。傳曰,知道。
趙鎭寬啓曰,左副承旨李肇源,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,李書九落點。
傳于姜彝正曰,入格儒生入侍。
傳于姜彝正曰,禮房承旨入侍。
傳于趙鎭寬曰,都承旨入侍。
兵曹口傳政事,護軍韓晩裕。
以李義弼囚單子,傳于魚用謙曰,聞有實病,放送。
以李存秀囚單子,傳于魚用謙曰,以公罪從重勘律,區別公議,放送後,草記。
以姜浚欽囚單子,傳于魚用謙曰,以公罪,區別公議,勘放後,草記。
姜彝正,以奎章閣言啓曰,新印春秋,進書吉日,令日官池景喆推擇,則今十二月二十日爲吉云,以此日擧行之意,敢啓。傳曰,知道。
魚用謙,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
尹光普,以吏曹言啓曰,今此宗廟臘享大祭終獻官前承旨韓晩裕,時無職名,令該曹口傳付軍職,何如?傳曰,允。
刑曹啓目,司鑰李元相,旣已遲晩,自臣曹考律嚴勘,何如?判付啓,姑爲分揀放送爲良如敎。
丁巳十二月初八日辰時,上御便殿。入格儒生入侍及禮房承旨同爲入侍時,右承旨李魯述,右副承旨魚用謙,假注書曺錫中,記事官吳泰曾·金履永,以次進伏。幼學李鎭嵩,進士徐有稷,生員李憲英,幼學權棨,進士朴宗臣,幼學洪始健·李英中·金遠根·朴長晉·尹弼欽·柳鼎養,進士沈繼之,以次隨入。上曰,下番翰林下去,進退新恩也。鎭嵩進前。上命誦試券。鎭嵩誦奏一句。上曰,做表,幾何?鎭嵩曰,本無宿工,甚生疎矣。上曰,賦則,何如?鎭嵩曰,做二百餘首矣。上曰,使之做進退賦也。鎭嵩製進兩句。上命書榻敎曰,大司成入侍。賤臣承命出,與行大司成李晩秀偕入進伏。上命儒生,以次進伏,奏姓名。上敎有稷曰,爾是徐命緯之孫耶?有稷曰,然矣。上曰,做表,幾何?有稷曰,做三百首矣。上敎憲英曰,誰之至親耶?憲英曰,臣是故領相李克培之十一代孫,而今無至親之顯達者矣。上敎棨曰,誰之子孫耶?晩秀曰,此卽故參判權一衡之孫也。上曰,做表,幾何?棨曰,做數百矣。上敎宗臣曰,爾於年前,以齋任,與尹行恁·黃鍾五,比較製述於春塘臺,能記此事否?宗臣曰,果然而乃是辛丑年矣。上曰,何至今不爲科,而其間做表則,爲幾何耶?宗臣曰,前後所做爲七百餘首矣。上曰,努力大闡,可也。上敎始健曰,年幾何?始健曰,二十矣。上曰,誰之親屬?始健曰,故承旨履健之弟也。上曰,履健,眞是才士矣。上敎英中曰,誰之親屬?英中曰,判書李致中十二寸親矣。上敎遠根曰,做表,幾何?遠根曰,做五十餘首矣。上敎長晉曰,做表,幾何?長晉曰,做百餘首矣。上敎鼎欽曰,誰之族也?鼎欽曰,僉知尹說之孫也。上敎鼎養曰,做表,幾何?賦策,亦幾何?鼎養曰,表三百,賦五百,策百餘首矣。上曰,予思爾父,爾須努力大闡,可也。上敎繼之曰,與二提學,爲幾寸?繼之曰,四寸矣。上曰,做表,幾何?繼之曰,四百餘首矣。上命儒生竝退出,領賞儒生則,於殿庭親受。引儀臚唱,行四拜禮訖,命退出。晩秀進春秋進書擇日草記,用謙讀奏。上曰,進書時,以便殿爲之也。上曰,今番場中白袍儒生十四人,皆停擧,而雖陞補場中,亦爲禁飭,可也。晩秀曰,抄啓文臣連三次居首人,參下陞六,已陞六者陞敍,已陞敍者準職,已準職者加資事,載在講製節目矣。抄啓文臣洪奭周,三月四月五月朔課試連三次居首,而係是參下,依節目陞六傳旨,令政院捧入,何如?上曰,登科屬耳,年且淺,內下鹿皮一令賜給,可也。出擧條晩秀曰,抄啓文臣課講,連三次居不人禁推,連四次居不人稟旨別樣論罰事,載在講製節目矣。抄啓文臣姜浚欽,九月十月十一月朔課講連三次居不,依節目令政院直捧禁推傳旨,而李存秀,八月九月十月十一月朔課講連四次居不,何以爲之乎?上曰,依爲之。李存秀亦爲拿問重勘,可也。出擧條上曰,洪奭周頒賞鹿皮,則抄啓計劃後頒賞時,同爲頒給,可也。仍命退出,諸臣以次退出。
丁巳十二月初八日未時,上御重熙堂。都承旨入侍時,行都承旨趙鎭寬,假注書曺錫中,記事官吳泰曾·金履永,以次進伏訖。上曰,左承旨已入來,京兆本職,則未及肅拜云耶?鎭寬曰,未及云矣。上曰,柑製拔去人,雖不能做表,而觀其文,亦非全然不能文者也。鎭寬曰,昨日事始雖做錯,而畢竟事歸圓好,可以嚴科體而正文程矣。上曰,從此考券之際,亦必審愼,此亦好矣。然而所作不成樣,故至於拔去,若以違簾言之,則亦可謂無心矣。鎭寬曰,質邊之穿鑿經旨,有乖士趨,李迪之落韻詞賦,出於無心,古人亦以爲取此捨彼之爲宜,違簾則如落韻之類也。命退出,承史退出。
上在昌德宮。停常參·經筵。
夜一更二更,月暈。
魚用謙啓曰,大司憲李城輔在外,執義高宅謙,掌令李益洙·李聖輪,持平崔履亨·李海淸陳疏,監察茶時之意,敢啓。傳曰,知道。
傳于李書九曰,左承旨入侍。
傳于尹光普曰,政官牌招開政。
尹光普啓曰,吏曹判書沈煥之,參判李敬一,參議蔡弘遠,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更爲牌招,何如?傳曰,允。
尹光普啓曰,吏曹判書沈煥之,參判李敬一,再牌不進推考傳旨,今方捧入,而開政命下之後,如是違牌,不卽擧行,事甚未安,所當更請牌招,而係是一日三牌,何以爲之?敢稟。傳曰,更爲牌招。
以吏曹參議蔡弘遠牌不進罷職傳旨,傳于尹光普曰,只推,更爲牌招。
尹光普啓曰,吏曹判書沈煥之,參判李敬一,三牌不進推考傳旨及參議蔡弘遠再牌不進罷職傳旨,今方捧入,而開政命下之後,如是違牌,不卽擧行,事甚未安,判書·參判,所當更請牌招,而係是一日四牌,何以爲之?敢稟。傳曰,參議只推,與判書·參判,更爲牌招,違牌,勿爲呼望。
魚用謙啓曰,吏曹判書沈煥之,參判李敬一,參議蔡弘遠,飭敎之下,來詣闕外,屢度催促,無意承膺,揆以事體,誠極未安,竝從重推考,何如?傳曰,今已夜深,待開門牌招,違牌,勿捧傳旨。
魚用謙,以壯勇營言啓曰,平安監兵營抄上武士鐵箭未滿一百八十步,擧沙亦有未入格者,武士還下送,當該道帥臣,一竝從重推考事粘目判付內,兵營抄上武士金鳴潝·姜宅珪,俱過一百七十餘步,擧沙亦爲入格,分付兵曹,親臨試取間姑爲給糧,其餘則不但步近,擧沙皆未入格,卽爲下送,道臣推考事,命下矣。令政院捧傳旨擧行,何如?傳曰,允。
魚用謙,以義禁府言啓曰,時囚罪人李存秀,以公罪,從重勘律,區別功議,放送後,草記事,命下矣。李存秀傳旨內,八月九月十月十一月朔課講連四次居不,亦爲拿問重勘,罪,取考律文,則大明律制書有違條有曰,凡奉制書,有所施行,而違者杖一百矣。李存秀,杖一百,以公罪收贖,而其十一代祖石亨,佐理功臣,光城府院君異姓五寸親云,功議各減一等,杖八十,以公罪收贖,放送之意,敢啓。傳曰,知道。
魚用謙,以義禁府言啓曰,時囚罪人姜浚欽,以公罪,區別功議勘放後,草記事,命下矣。姜浚欽傳旨內,九月十月十一月朔課講連三次居不,依節目推考,罪,取考律文,則大明律不應爲條有曰,凡不應得爲而爲之,事理重者,杖八十矣。姜浚欽,杖八十,以公罪收贖,而其七代祖絪,扈聖功臣云,功減一等,杖七十,以公罪收贖,放送之意,敢啓。傳曰,知道。
行大護軍李秉鼎疏曰,伏以,臣卽伏見吏曹享帖,以臣差永禧殿臘享大祭獻官矣,顧臣一半分涓埃自效,惟在於筋力奔走,則只宜竭蹶,寧或逡巡?第臣目下病狀,竊有萬萬難强者。風痰牽引,腰膝酸疼,卽臣平生貞疾,而忽自昨日,挾感添劇,見方負席僵臥,達曙叫苦,聖殿肅敬之地,末由拜跪駿奔,苟或嚴畏義分,强所不能,將事登降,竟致顚仆,則無論臣私心惶懼,其爲罪果何如也?玆不得不短章仰籲於天地父母之前,伏願聖慈,俯垂憫憐,特命該曹,劃卽變通,仍令攸司,重勘臣猥越之罪,千萬幸甚,臣無任云云。答曰,省疏具悉。疏辭,許令該曹付標。
丁巳十二月初九日辰時,上御便殿。左承旨入侍時,行左承旨李書九,假注書呂東植,記事官吳泰曾·金履永,以次進伏訖。上曰,日前來待之遲滯,緣於備局之不卽知委而然耶?書九曰,知委則趁卽爲之,而致此稽緩,誠萬萬惶悚矣。上曰,左傳訖役後,更加校準,好矣,而今日卿與舊抄啓監印人,詳細考見,勿致錯誤,可也。書九曰,藏氷司寒祭,以再明日改擇日矣,日字則塡祝時當爲改書,而依日前下敎,還安時遣史官奉審乎?上曰,如是爲之,可也。命退,承史以次退出。
上在昌德宮。停常參·經筵。
辰時,日有兩珥。
藥房提調趙宗鉉,副提調李魯述啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
趙鎭寬啓曰,明日大駕詣景慕宮,入齋室後,王大妃殿·惠慶宮問安,何承旨進去乎?傳曰,右副承旨進去。
尹光普啓曰,大司憲李城輔在外,執義高宅謙,掌令李益洙·李聖輪,持平崔履亨·李海淸陳疏,監察茶時之意,敢啓。傳曰,知道。
李書九啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李書九啓曰,禁衛營將官來言,今日本營軍兵,日次私習云矣,敢啓。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙鎭寬曰,傳香承旨馳詣司寒祭受香所,奉審摘奸以來。
傳于趙鎭寬曰,諸承旨持公事入侍。
李書九啓曰,事變假注書韓永建,身病猝重,勢難察任,今姑改差,何如?傳曰,允。
事變假注書韓永建改差,代以尹致任爲事變假注書。
傳于魚用謙曰,發遣吏郞,諸執事淸齋與否,摘奸以來。
李書九啓曰,卽因摘奸史官及宣傳官回奏,其中守門勤幹者,今日內陞敍,口傳擬入,怠者,過齋後令兵曹決棍,甚者,棍汰事,命下矣。永禧殿守門將訓鍊院主簿金坪,陞敍傳旨捧入,宗廟守門將訓鍊院主簿韓性敬,景慕宮守門將訓鍊院主簿李宗蕃,過齋後竝決棍,社稷入番守門將訓鍊院主簿鄭治臣,出番守門將訓鍊院主簿韓性敬,竝棍汰事,分付兵曹之意,敢啓。傳曰,知道。卿若嚴飭,豈有現發於摘奸之事乎?萬萬駭然。當嚴處,特以仍任未久,姑爲參酌,先施以越俸之典,而不能檢飭之該院公事堂上,從重推考,正,汰去,可也。
魚用謙,以吏曹言啓曰,本曹正郞趙台榮呈狀內,矣身素患痰癖之症,當寒添劇,時月之內,萬無供職之望云,身病旣如是,不可强令察任,改差,何如?傳曰,允。
李書九,以兵曹言啓曰,本曹正郞呂駿永,雖已瓜滿,軍色劇務,當爲久任,今姑仍任,何如?傳曰,允。
有政。吏批,判書沈煥之,參判李敬一,參議蔡弘遠,右副承旨魚用謙進。以韓晩裕爲右尹,李翊模爲宗簿正,洪樂敏爲吏曹正郞,尹光浚爲司饔主簿,兵曹正郞呂駿永仍任事承傳。
再政。以金魯正爲氷庫別提。
三政。以李仁行爲禮賓直長。
四政。以閔章顯爲禁府都事。
五政。以權瑞應爲永陵參奉。
兵批,有政。判書李祖源病,參判柳誼病,參議兪漢寧病,參知柳師模入直進,行左承旨李書九進。同知單咸昌禧,僉知二單李溏·李鵬運,護軍徐邁修·洪義榮·林濟遠,副護軍李勉兢·李肇源·尹光顔·金載翼·李秉喆·尹說,以上竝單付。
以別雲劍望單子,傳于李書九曰,柑製受點人仍用。
以濟州牧使曺命楫狀啓,薦新柑橘,不得如例封進,惶恐待罪事,傳于趙鎭寬曰,勿待罪事,回諭。
趙鎭寬,以禮曹言啓曰,卽伏見濟州牧使曺命楫狀啓,則去十月令宗廟·景慕宮薦新唐金橘,所結僅爲七箇內,二箇間已枯落,而薦新事體,至爲尊嚴,不敢以他橘代封,故以五箇謹援已例,都封上送于禮曹,以爲稟旨進獻爲辭矣。謹稽本曹謄錄,則結果稀疎之時,或有減數封進之例,而今此唐金橘五箇,有不可備用於莫重薦新,還爲下送,只以五箇封進,而狀聞中以稟旨進獻措辭者,事體極爲未安,該牧使曺命楫,推考,何如?傳曰,允。
李書九,以兵曹言啓曰,今十二月十一日大駕詣景慕宮展拜,仍行臘享大祭省牲省器時,何營軍兵隨駕,何營軍兵留陣,禁軍及馬步軍,以幾哨幾番磨鍊,而餘軍留營,何以爲之乎?敢稟。傳曰,禁將率訓局步軍五哨,禁衛鄕軍二哨,爲先後廂,馬兵三哨都領,禁軍則三番隨駕,留營·留陣·槍劍軍·倭槍手·扈衛軍官·有廳軍,竝除之事,分付,可也。
李書九,以兵曹言啓曰,宣部守三薦參上武臣前銜人別取才時,入格矢數,落仕年條,居住薦名,各其名下,懸註以入之意,敢啓。傳曰,知道。
李書九,以兵曹言啓曰,新除授五衛將李鵬運,前任平安兵虞候,忠壯衛將咸正禧,前任統虞候,俱在任所,而上來間番次苟簡,竝改差,何如?傳曰,允。
李書九,以都摠府言啓曰,副摠管尹弼秉,以刑曹參判,本曹坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
李書九,以訓鍊都監言啓曰,今十二月十一日景慕宮展拜時,因兵曹節目,馬兵三哨三百五十七名,步軍五哨六百十名,標下軍一百十六名,各其將官,領赴禁衛營都領陣,還宮後,待標信解送之意,敢啓。傳曰,知道。
尹光普,以刑曹言啓曰,因二所巡廳啓辭,今初五日夜二更一點,犯夜人幼學李在憲執促,移送秋曹事,命下矣。李在憲,依更數,決笞五十度,放送之意,敢啓。傳曰,知道。
丁巳十二月初十日辰時,上御誠正閣。諸承旨持公事入侍時,行都承旨趙鎭寬,行左承旨李書九,行右承旨姜彝正,左副承旨李魯述,右副承旨魚用謙,同副承旨尹光普,假注書曺錫中·呂東植,記事官吳泰曾·金履永,檢校待敎沈象奎,以次進伏訖。光普讀奏全羅監司李得臣狀啓,靈巖郡守宋文述到任事。上曰,公事讀奏,有違格例,都承旨何不檢飭下位乎?鎭寬讀奏江原監司徐有防啓本,安峽縣反庫事,書九讀奏統制使尹得逵狀啓,漂死異國人厚埋事,用謙讀奏全羅監司李得臣狀啓,光陽前縣監韓師鎭勒買奴婢委折更査事。分書判付訖。彝正·魯述,以無公事先退。上曰,政官牌去來催促,可也。錫中曰,政官皆已入來云矣。上曰,巡將望筒中差祭人,何不付標以入乎?仍命書榻敎曰,當該兵曹堂上推考。鎭寬曰,臣以樂院事,有所仰奏者矣。祭享所用,無論雅樂俗樂,當衆樂齊奏之時,惟鍾磬則不爲合擊,而例皆相間迭奏矣,向因下敎,俗樂之鍾磬,方以齊奏肄習,而雅樂則未承指一下敎,故取考本院樂書,則別無可據文蹟,而聞典樂輩言則以爲,鍾磬則自前無合擊之例,且絲竹聲長,金石聲短,故合擊,鍾磬則不能與絲竹之聲,連續調和云。今番廟宮臘享時所用俗樂之鍾磬,當依下敎爲之,而社稷所用雅樂,則何以爲之乎?上曰,此必是誤聽下敎而然也。其時只使一番試之而已,非欲因以爲式也。廟享樂章,何可遽議改例?至於雅樂,則尤非可論,筵退後招致典樂,以此意分付,可也。仍敎曰,太廟享禮時迎神節次之遲緩,法意雖好,而予則以爲,此事合有商量。蓋行禮之遲速,專在於作樂,故迎神時九成奏畢之後,始行四拜禮,則禮畢易至於天明,而執事之際,敬謹之誠,不無解弛之慮,若自六七成時行四拜禮,仍行盥洗禮,至九成奏畢之際,入詣樽所,卽奏登歌之樂,則樂章節次,依前咸備,而行禮則不至於太遲緩矣。至於撤籩䇺,則宜有廢撤不遲之義,而送神節次,則務從徐緩,求合於繹如以成之道,可也。明日閟宮省牲器肄儀時,典樂中最習熟者,使之待令,可也。予將親試之矣。仍命書傳敎曰,明日展拜景慕宮,仍行臘享大祭省牲省器,路由館峴,該房以此知悉。上曰,守令入侍。出榻敎錫中承命出傳,與濟州判官趙章漢偕入進伏。章漢進奏職姓名。上曰,年幾何?章漢曰,五十五矣。上曰,下往善爲之也。仍命宣諭,講七事訖。命退,諸臣以次退出。
上在昌德宮。停常參·經筵。
上詣景慕宮,入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
省牲省器肄儀罷後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
還內後,內閣·政院·玉堂·藥房口傳問安。答曰,知道。
尹光普啓曰,大司憲李城輔在外,執義高宅謙,掌令李益洙·李聖輪,持平崔履亨·李海淸疏批未下,監察茶時之意,敢啓。傳曰,知道。
傳于李書九曰,左承旨馳詣宗廟·社稷,奉審摘奸,左副承旨馳詣永禧殿,奉審摘奸以來。
傳于尹光普曰,侍衛軍兵毛具。
尹光普啓曰,司僕內乘來言,捲簾毛帳,取稟。傳曰,爲之,捲三面。
魚用謙啓曰,臣,王大妃殿·惠慶宮問安進去,下直之意,敢啓。傳曰,知道。
趙鎭寬啓曰,來十六日日次儒生殿講日次矣,敢稟。傳曰,爲之。
兵曹口傳政事,以金鎭億爲都摠經歷,金坪爲訓鍊判官。
禮曹,來正月初六日行社稷祈穀大祭親祭,取稟。奉敎敬依。
以慶尙監司李亨元狀啓,義城縣民家燒燼事,傳于姜彝正曰,此時嶺南民事,當寒失所,切可矜,依日前密陽·盈德等邑,拔例顧助,其中小殘獨戶身與還,亦依他邑已施之例,三懸鈴措辭行會。
魚用謙,以承文院都提調意啓曰,本院寫字官前御金德彬·李權·李東秀·洪允翕·趙應奎·朴春彬·李希聃,陞實,及李命奎·鄭有柱·安思儉·全宗琰有頉代,肄習李彦忠·金元豐·金彝桓·韓守一·朴時和·韓守根·韓應濂·趙益泰·朴載暹·安鼎翼·吳命坤,依例陞補付軍職,冠帶常仕,童蒙趙伯甲·洪昌麟·朴時瑞·彭壬孫·金喜悅·趙恒默·李宗煥·洪甲麟·金完喆·白師訥·洪禹運·朴昌得·洪河運·趙昌奎·趙世奎·李宜煥·李壽完·吳守學,筆才頗有成就之望,屬于本院肄習,使之鍊業,何如?傳曰,允。
李書九,以訓鍊都監言啓曰,本局從事官四員內,金近淳監印所入直,李周憲·申大有·金載恒俱爲差祭,今日省記,無以推移,依例以把摠代直之意,敢啓。傳曰,知道。
丁巳十二月十一日辰時,上詣景慕宮展拜,仍行臘享大祭省牲省器擧動入侍時,行都承旨趙鎭寬,行右承旨姜彝正,右副承旨魚用謙,同副承旨尹光普,假注書曺錫中·呂東植,記事官吳泰曾·金履永,二提學沈煥之,檢校待敎沈象奎·李存秀,以次隨駕。上具翼善冠·衮龍袍,乘輿,出交泰門·永淸門,至明政門外,降輿乘輦,出弘化門,由館峴,至觀旂橋下輦,過橋乘輦,至宮大門外,降輦乘輿,詣神門外,降輿,入齋室。少頃改具冕服,出就板位,行再拜禮訖,仍詣宮內,奉審訖,詣省器位,省器如儀訖,還御齋室,改具遠遊冠·絳紗袍,出詣省牲位,省牲如儀訖,仍命肄儀。獻官諸執事,肄儀如儀訖。上敎鎭寬曰,典樂中習熟者,果爲待令乎?鎭寬曰,已爲待令矣。上曰,金應三最是習熟者,亦爲待令乎?鎭寬曰,應三則未爲待令矣。上曰,使之招致,可也。上命獻官進前。行工曹判書鄭民始進前。上敎鎭寬曰,月前使典樂,試爲合擊鍾磬矣,今欲更爲試之,分付典樂,試奏九成節次,而分擊一成,合擊一成,以觀節奏之調和,可也。典樂依下敎奏樂訖。上曰,合擊之聲,似無所優矣。民始·鎭寬曰,鍾聲高而磬聲低,故合擊則磬入於鍾,有難詳聽矣。上曰,向來只欲試之而已,豈可因以爲式乎?今番廟享時所用鍾磬,須依前分擊,可也。又命奏登歌樂章及撤籩䇺送神節次。敎曰,撤籩䇺,則須合廢撤不遲之義,而送神節次,則務從徐緩,可也。又命堂上堂下合奏。敎曰,撤籩䇺及迎神時樂章之句數多少,果無異同乎?應三曰,句數則相等矣。上命民始考見樂章冊子。民始取考冊子奏曰,果如典樂之言矣。上曰,鍾磬之聲,雖已屢試,殊難調諧,更爲擊之,而以次誦奏各律之名,可也。樂工以次擊奏。上曰,其中聲濁者爲南呂,而響高者是黃鍾耶?鎭寬曰,然矣。上又命堂上堂下合奏鍾磬訖。敎曰,樂工輩甚爲生疎,使典樂更擊,可也。典樂擊之。上曰,典樂所擊,果優於樂工輩矣。民始曰,誠然矣。上曰,鍾磬差備,何可以生疎者爲之乎?俄者使之高聲擊之,則手勢不熟,反欠徐緩,以致鍾磬之動搖不定,音響亦安得淸遠乎?擊之之時,不得不動,雖其勢也,而擊其當擊之處,不失其度,則不至於過爲搖動,而音響亦自然淸高矣。民始曰,本院郞廳輩,皆是不閑於樂者,故下輩擧行,亦如是生疎矣。上曰,此是不勤肄習之致也。渠輩每習宴饗等雜樂,而不爲專力於雅樂,故其所生疎,每每如是。鎭寬曰,此專由於臣等之不能嚴飭而然矣,誠不勝惶悚矣。上曰,明年春享時,當更試勤慢,着實肄習之地,可也。行左承旨李書九,左副承旨李魯述入來進前。上曰,奉審皆無頉乎?書九·魯述曰,無頉矣。上曰,擧行凡節,亦爲嚴飭乎?書九·魯述曰,各別嚴飭矣。上曰,還宮時百官仍爲朝服,可也。上還御齋室。命吏禮房承旨進前,鎭寬·用謙進伏。上曰,今日享禮時,兩承宣及左承旨,分詣摘奸于宗廟·永禧殿·社稷,可也。上出齋室門,乘輿,出宮大門,降輿乘輦,至觀旂橋下輦,過橋乘輦。敎曰,祗迎儒生,爲幾人?書九曰,生進二百餘人,幼學七十人云矣。上曰,十六日日次講製,以今日擧案爲之,而到記則勿爲收入,可也。路由館峴,至弘化門外,通禮啓請解嚴,上命出標信。至明政門外,降輦乘輿,入永淸門·交泰門,還內。諸臣以次退出。
上在昌德宮。停常參·經筵。
李書九啓曰,大司憲李城輔在外,執義高宅謙,掌令李益洙·李聖輪,持平崔履亨·李海淸疏批未下,監察茶時之意,敢啓。傳曰,知道。
傳于李書九曰,左承旨入侍。
尹光普啓曰,春帖子製述人抄啓中時無職名人,令該曹口傳付軍職,何如?傳曰,允。
傳于姜彝正曰,湖西年事,雖曰稍勝於兩南,而其被災甚處,民情必不下於兩南,歲翻不遠,目今民間形勢,尤可以知之,最甚邑新還難辦之類,令道臣卽爲知委,分數停退事,三懸鈴行會。
尹光普,以禮曹言啓曰,卽接濟州牧使曺命楫狀啓謄報,則今十二月令宗廟薦新洞庭橘二百八十箇,依例封進,而至於乳柑,則僅爲二十五箇,故都封上送,以爲稟旨進獻事爲辭矣。宗廟薦新洞庭橘,當日依例薦進,而宗廟·景慕宮薦新乳柑,則在前如此之時,有減數薦進之例,今亦依此例推移,一體薦進,何如?傳曰,允。
丁巳十二月十二日辰時,上御便殿。左承旨入侍時,行左承旨李書九,假注書呂東植,記注官金良倜,記事官金景煥,以次進伏訖。上曰,左傳較準,今爲幾何?書九曰,今幾畢準,而似於數日間盡爲之矣。上曰,務盡精詳,勿致錯誤,可也。命退,承史以次退出。
上在昌德宮。停常參·經筵。
未時,日暈兩珥。
大殿·王大妃殿·惠慶宮,內閣·政院·玉堂·朝廷二品以上·六曹堂上口傳問安。答曰,知道。
中宮殿,內閣·政院·玉堂·朝廷二品以上·六曹堂上單子問安。答曰,知道。元子宮,內閣·政院·玉堂口傳問安。答曰,知悉。
魚用謙啓曰,大司憲李城輔在外,執義高宅謙,掌令李益洙·李聖輪,持平崔履亨·李海淸疏批未下,監察茶時之意,敢啓。傳曰,知道。
趙鎭寬啓曰,日次儒生殿講十六日爲之事,命下矣。處所,以何處爲之乎?敢稟。傳曰,便殿爲之。
傳于李書九曰,十五日開坼相値,二十日都政相値,左右相旣入來,二十日次對,進定於今日。
傳于李書九曰,大臣·備局堂上引見。
趙鎭寬啓曰,春帖子製述人,旣以抄啓矣。弘文提學沈煥之,待明朝牌招,以爲出韻科次之地,何如?傳曰,允。
以濟州牧使曺命楫狀啓,莫重貢獻旣未得如例封進,惶恐待罪事,傳于魚用謙曰,勿待罪事,回諭。
趙鎭寬,以司饔院都提調意啓曰,卽伏見本院奉事洪大衡稟目則以爲,分院年例所納晉州白土,爲民邑難支之弊,已有所聞知,且於邑吏上納時細詢,則近來土脈漸盡,民力倍入,其鑿掘之艱辛,役軍之疲瘵,姑無論,外此許多弊端,難以枚擧,頃年自朝家四十石停減,實爲莫大之惠,擧皆攢祝,而元數尙爲一百六十石,差過一兩年,開拓尤難,實無充數上納之望云爾,則此事不可不從長釐革,而用處之緊歇,容入之多少,有難臆料,今番下往分院之時,招致老鍊匠卒,多般磨鍊,則謂以罷甲燔之後,一年八十石,庶可從略支用矣。今年旣有元數捧上,且多前燔造官李應鼎留儲,如能十分節省,庶爲兩年需用。且今嶺南値歉,宵旰之憂,每煩如傷之念,其在對揚之道,此等之弊,尤宜蠲除,明年則只二十石上納,自再明年折半上納,則此不但爲晉民之實惠,且有補於朝家之經費,以此定式似好,而第伏念,船價等米條,則每年取剩,添補於本院員役料條,若以白土之減數,隨以見縮,則院中無他給代之需,亦一弊端,米條段,雖明年,竝依例上納之意,請令草記變通矣。今此白土之弊,參以從前所聞,則誠如稟辭,其所論理定數,亦頗該詳,在支用旣無所損,在經費亦有所益。況今年嶺民,其在仰體朝家之德意,尤宜軫念,竝依稟辭施行,而行會本道,至於來頭用下之撙節與否,專在於分院官之拮据,此後或有尾閭之費,每年若無留儲之事,依頃年啓下節目,院屬從重勘律,該郞卽亦爲論責之音,一體措辭嚴飭,何如?傳曰,允。
李書九,以兵曹言啓曰,今十二月初十日,因政院啓辭,宗廟守門將訓鍊院主簿韓性敬,景慕宮守門將訓鍊院主簿李宗蕃,過齋後竝決棍,社稷入番守門將訓鍊院主簿鄭治臣,出番守門將訓鍊院主簿韓性敬竝棍汰事,分付兵曹事批旨內,知道事,命下矣。依傳敎,李宗蕃決棍十度,而鄭治臣·韓性敬,各決棍十度後,竝汰去之意,敢啓。傳曰,知道。
李書九,以兵曹言啓曰,五衛將尹致宖呈辭在外,過限未上來,依法典改差,何如?傳曰,允。
李書九,以訓鍊都監言啓曰,本局局別將李亨復身病甚重,勢難察任,改差,何如?傳曰,允。
李書九,以禁衛營言啓曰,依武藝廳丁巳一年射藝都計劃單子判付,技藝居首丁元瑞·李成郁等,各木二疋布二疋,之次金禹績·梁虎甲等,各木一疋布一疋施賞之意,敢啓。傳曰,知道。
李書九,以司僕寺一二提調意啓曰,濟州前判官趙敬日遞任進上馬三匹,今纔上來,禾毛色別單書入,依例內廐立養,而進獻事體,至爲重大,且於前濟州牧使柳師模遞任進上馬上來後,習馬等特蒙賞典,此後封進之節,自本寺別關申飭,則今此馬品,俱爲孱劣,全無步才,事之可駭,莫此爲甚,當該封進官前判官趙敬日,姑先從重推考,以懲日後,何如?傳曰,允。
李書九,以訓鍊院知訓鍊院事意啓曰,謹依二月所下傳敎,本院節目揭板院壁次,別單書入之意,敢啓。傳曰,知道。
魚用謙,以義禁府言啓曰,日寒如此,時囚以草記議處事,命下矣。時囚罪人安㢞,道啓則以爲,京中負債,以京司上納錢一千七百餘兩,推移彌縫,仍於還米六百七十石,作錢取用,敢以許多公穀,視若私物取用,竝無立本反作之節,而白地私用,若是無難,事未前有,罪犯贜汚。囚供則以爲,京債或取於月廩,或取於由吏,還米六百七十石,則或稱移轉之補縮,或稱城樓之改建,或稱需米之換用,極口發明。道啓囚供,節節相左,罪囚自明,固不可取信,若以道啓勘斷,則事係贜汚,罪關一律,其在審愼之道,恐難直爲勘律,令本道更爲十分詳覈,條列狀聞後稟處,何如?傳曰,允。査啓來到間保放,可也。
丁巳十二月十三日辰時,上御熙政堂。大臣·備局堂上引見入侍時,行左承旨李書九,假注書呂東植,事變假注書尹致任,記注官金珍恪,左議政蔡濟恭,右議政李秉模,行工曹判書鄭民始,行大護軍李秉鼎·李敬懋,禮曹判書李時秀,吏曹判書沈煥之,刑曹判書趙心泰,兵曹判書李祖源,開城留守黃昇源,行護軍徐有大,漢城左尹李漢豐,行都承旨趙鎭寬,行護軍徐龍輔,修撰柳相祚,以次進伏訖。上曰,左右史何爲不備也?書九曰,翰林則方受課試題,而兼春秋一人,未及待令矣。上曰,誠駭然矣。兼春秋若未待令,則翰林亦當入侍,斯速備員之地,可也。致任承命出傳,記事官承膺祚進伏。濟恭曰,日寒比甚,而再昨駕詣閟宮,今又早御寒殿,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,元子宮氣候一向平安,而連爲課讀乎?上曰,好在而善讀矣。上曰,今冬之雪,前所未有,明年雨澤之浹洽,庶有先占之徵矣。濟恭曰,農家亦以爲,冬月之雪,卽夏雨之兆云矣。上曰,雪深之時,火不爲災,而嶺邑失火,近頗頻數,無乃嶺南則罕雪而然耶?濟恭曰,日前聞鄕中來往人言,則華城以南,雨雪甚少云,嶺南亦似同然矣。上曰,卿宰中亦有聞知者,而兩湖及西北,亦皆如何云耶?民始曰,兩南則果與近畿相反,而西北及湖中,頗爲頻數云矣。上曰,入冬以來,雨雪之數,恰過二十餘次,諸道雖比京折半,未爲不足,而嶺南則明年又不無値旱之慮矣。上曰,昨日湖西停捧傳敎,卿等亦皆見之,而果以爲如何?濟恭曰,恤民之聖德,實不勝欽仰矣。上曰,卽爲行會,而果能及時乎?鎭寬曰,果卽行會,而似無不及之慮矣。上曰,正使之快差前進,誠爲萬幸矣。濟恭曰,其爲國事之幸,有不可言,而趁期入達,亦似無慮矣。上曰,今日左右相皆入來云,故仍爲引見,而日寒如此,如有可奏者,稟達後早爲退去,可也。濟恭曰,臣則病伏屢月,不能與聞於廟堂之事矣,俄者聖諭,至以久未相見爲敎,故不敢不爲登筵,而於賓對之事,少無所補矣。人有恒言,皆曰民憂國計,先稱民憂,後言國計,則最大且重者,莫先於民,而如臣者,民事尙且不知,豈敢議到於其他乎?俄於閤外,問回啓有無於寮相,則亦無稟處事云矣。濟恭曰,近因湖中來往人聞,內浦諸邑則優可免歉,而入冬以後,湖南流丐,繼續不絶,無論峽野村落,在在留屯,元居之民,實有不勝支當之憂云矣。湖南雖非全一道慘歉,沿邑數十,旣皆尤甚,則或逃身役,或避官糴,扶携道路者,其勢似然,以聖朝若保之政,豈可坐視其顚連而止乎?臣謂嚴飭湖南道臣守宰,可蠲者蠲之,宜賑者賑之,使得以聞風還集,則惠澤可以下究,主客庶免俱困,以此各別申飭,何如?上曰,今年農形民勢,困於催科,兼爲就食,必有此流離之他之患,一念耿耿,何嘗一刻少弛,而今聞卿言,尤爲切矜惻,旣聞之後,豈忍任其抱携之他乎?然如年前關西事,而或有刷還之擧,反非順其性之道,嚴飭兩南道臣,另加孜孜於救急賙賑之方,俾流者居者,有聞風還集,安意奠土之實效。道伯邑宰之勤慢,自有考察之擧,竝以此意分付,可也。出擧條秉模曰,戢盜爲荒政之一,而近來諸道,全不致意,雖以臣之所聞言之,南中竊發之患,比比有之,其中强盜之現捉者,亦或有夤緣圖脫之弊云,事之可駭,莫此爲甚,明火强盜,自有當律,具格啓聞,依律正法,斷不可已。且左右捕廳之外方出使,雖不得擅便爲之,如有不可不跟捕者,則亦令議廟堂擧行,而凡事緩之則便歸蕩然,急之則又致騷擾,諸道苟能知此利病,平民無或枉罹,姦宄無所倖逭,則安保元元之道,莫大於此,爲先以此嚴飭於三南道帥臣,惕念擧行,京畿·關東,亦多此患,一體嚴飭,何如?上曰,依爲之。此在兵閫之臣擧職之如何,若有不謹之處,更有入聞者,各別論勘,可也。出擧條仍敎心泰曰,戢盜之政,捕將各別擧行,而亦自該廳,嚴關於諸道兵閫,可也。濟恭曰,入侍體例,何等嚴重,而左右史不爲備員,徑先登筵,事體殊極未安,當該承旨,從重推考,何如?上曰,依爲之。出擧條濟恭曰,臣於閤外,問于僚相,而有所酬酢矣。日前柑製之拔去,雖出朝家嚴科場之意,而以臣淺見,恐不無後弊之慮矣。夫試券之有犯於違簾等程式者,若不現發於坼榜之前,則自前無拔去之例,故科作東人,違簾而居魁者,往往有之,至若今番事,則坼號旣定,傳敎又下,而以違簾及對偶傾仄等事,至於拔去之境,此後若有一二處違格之文,又或現發於坼榜之後,則今番事或有爲例之慮,恐有關於後弊矣。上曰,後弊則雖或可慮,而亦豈有復有是事之理乎?蓋違簾非止一二,而其外違格及文不成樣處甚多,如此之券,不可以登諸科作,頒示多士,故命官箚請,不得不許施矣。秉模曰,若是一二處違簾而已,則亦何必至於陳箚之境乎?臣等之不善考試,爲人嗤笑,固不足恤,而其在朝家嚴科場之道,不可不如是矣。秉鼎曰,科第之以違簾被選者,果多有之,而在前申思贊之類,亦是坼榜後見拔去者矣。濟恭曰,俄因右相,亦聞一二句,則違格之外,文甚生疎,而至若命官之箚請,旣是自己所當之事,故其所處之不得不如是矣。上曰,向筵亦言之,而此儒生,特不閑於程式耳。元文則有之矣,且觀其文,亦可見其人之所存矣。生疎則固生疎,而其中亦多好句作,自非做科之人,則文氣決不能如是矣。其人之來歷凡節,果爲訪問耶?秉鼎曰,別無顯族,而是金星八之親屬云矣。秉模曰,似聞其家是儲慶宮本宅云矣。上曰,然則是金公亮之後裔耶?秉模曰,未得詳知矣。上曰,命數之說,雖甚不經,而今番事膾炙人口,殆成聞人,亦似有命數而然也。上曰,向來冬至日筵敎,卿等想留意矣。此旣異於抄選,又非筮仕,則膺是任者,亦似無辭遜難進之端,而欲求其人,必在於林下讀書重厚篤實之類,且遠人之有行檢者,必優於輦轂之下矣,誠有可合之人,愈多而愈好矣。濟恭曰,伊日下敎,不但出於聖意之一時嘉悅而已,實爲宗社億萬年無疆之休也。臣自筵退以後,豈敢不竭誠力求,而第在病伏之中,素無此等人相知者,誠未知何以則可得也。今日聖敎,雖在於林下讀書之人,而林下讀書,亦豈人人而可爲哉?自古我東先正,皆從林下讀書做得,則其爲名目,不輕而大,如此之人,豈可容易求得乎?秉模曰,臣等之伏承下敎,今旣多日,而尙未得一二人可合者,求之之道,誠不容易矣。上曰,予於向來,見長水倅柳尋春,步趨安徐,容貌端正,頗似學問中人,必非科儒而止矣。濟恭曰,臣亦聞之,則其所居官,頗有聲績云,而此人乃文忠公之後裔矣。上曰,文忠之家,有人如此,極爲可嘉。仍敎曰,言端旣出,今適思之,其人之實行,誠不尋常云,金斗默爲名人,卿等亦嘗聞之乎?秉模曰,嘗入抄選,至於臺通,而故相鄭存謙,啓稟而削去矣。上曰,予雖未得詳知,而果有所存云,每不能忘之矣。此人之外,又有所念及者,登科之後,不生不滅,無所區處,豈不矜憐之甚乎?向來洪儀泳之分館也,公議峻發,仍無歸屬,國子·芸閣,竝不擧論,此亦有關於刑政之一端者也。當初槐院,誠爲猥濫,而最下之校書館,亦有何不可乎?濟恭曰,聖敎允當矣。旣已登科之後,最下等之校書館,亦不許入,誠有所如何矣。秉模曰,向來以芸閣施行之意,似有下敎,而未及施行矣。上曰,登科之後,尙無分館之名,置之非出身非儒生之間者,甚不成說矣。且義理之湮塞,莫近日若,則凡係刑政間事,須以正大二字做去,而此等處,其可不留意乎?卿等更加詳知,後筵來奏,可也。秉模曰,湖西添還四萬二千餘石耗條,屬於外整理所,而此是備局所管,故每自該道牒報本司,以待行會然後,移送于外整理所,而旣是移屬者,則不必番番行會,此後則勿待行會,直爲移送之意,書送題目于該道道臣處,何如?上曰,如是爲之,好矣。秉模曰,我國漂民回還時,自灣府至原籍官,沿路之供饋給馬等節,自當如例施行,而原籍官在於南中,則必過畿營矣。畿營與他沿路有異,此後如有回還漂民之來到畿營者,以依例供饋,替給刷馬,次次轉送,形止,發送前卽爲狀聞事,分付本道道臣,何如?上曰,依爲之。出擧條秉模曰,以司僕牧場事,郞廳之勤慢,當爲考察賞罰,而今則別無勤慢之可論者,賞罰一款,亦不必擧論矣。上曰,如是爲之,可也。民始曰,今年三南給災數多,收租大縮,在前如此之時,營官需及各樣會減價,例爲減分,今年三南,依癸丑年例,減分磨鍊,何如?上曰,大臣之意,何如?濟恭曰,忠信重祿,聖人攸訓,我朝立制,京司皆不免冷薄於營邑,始有重祿之遺意,而若有少歉之歲,就此而輒行減分之政,臣則每以爲迫切矣。秉模曰,惠堂所奏,果有所據,而湖西之減分,似或爲過矣。上曰,自前應行之格例,不可廢閣,予心之常所眷眷者,在於重祿,營官需則從最小例,以九分一擧行,湖西尤爲殘薄,勿爲減分,可也。出擧條時秀曰,向來畿伯以東道陵寢造泡寺屬寺事,擧條啓下矣。自畿營今方移文於臣曹,當自臣曹發關擧行矣。上曰,東道比西道,所重尤爲自別,而西道之屬二寺,猶爲過矣,以西道屬寺中二寺,移屬於東道之意,定式草記,可也。上曰,戶判之病,近則如何云耶?時秀曰,大勢則少可,而又爲添加云矣。秉模曰,臣於日前,見惠堂擧條,則有惠廳位太依他司例作錢之請,而第念惠廳事體,不可與該司比同,雖未知前此沾漑之在於何處,如欲禁其防納之弊,則嚴法而禁之而已,何必自該廳送吏作錢乎?或恐無知之類,錯認以損下之政,臣意則置之似好,故敢此仰達矣。上曰,依爲之。出擧條濟恭曰,以惠廳位太事,旣有言端,臣亦有心內不釋者,敢此仰達矣。嶺南華山餉米耗條五百石,屬之南漢留營,每年自本營外受事擧條,秋間已爲啓下矣。外受本自有弊,而況此穀散在各處,留營所屬,稱以外受,下往列邑,藉勢咆喝,必無所不至,則其爲弊於小民,當如何也?臣意則,使五百石耗散在之邑,各自依定式作錢,以納本營,至於外受之規,一切革罷,則於小民不無所益,以此分付南漢,以爲定式遵行之地,何如?上曰,依爲之。出擧條煥之曰,參下官計仕之法,如以監役爲敎官,則通計兩仕,準三十朔,而乃陞六矣,諸陵別檢,出爲郵丞者,亦當依此例,繼其仕而陞六乎?臣曹曾無一定遵用之規,一經稟裁然後,可無甲乙之論,故敢此仰達矣。上曰,仕法,內外各異,故相猶以相換窠,更爲計仕爲式,郵官新除者,亦當更爲計仕,銓曹隨時闊狹之弊,此後嚴禁,可也。出擧條祖源曰,新堂上五員中一員,當以守令擬入,而已準朔者,甚爲乏少,無以備望,依去七月都政例,當以京司三品擬入,而京司三品,亦只有一人而已,不可無變通之道矣。上曰,雖未準朔,以外三品擬入,爲可,而若數遞邑守令,則不可擧論矣。祖源曰,承傳宣傳官李甲會,去七月都政時,有從後更爲收用之命矣。今番則何以爲之乎?上曰,今番則收用,可也。出擧條上曰,訓鍊院節目,須於歲前修正,可也。訓鍊院之設置禁軍肄習,爲最緊之務,古則後苑閱武亭,春秋習閱,龍虎將又有月習之規,大抵禁軍隷於龍虎營,而非騎步相配之制,故敎場無習陣之法,近來分營後,仍行習陣,有非設營之本意。然古今異宜,不可全廢,而禁軍別將私習之法,依古將臣張志恒之筵稟節目,施行爲可矣。祖源曰,訓鍊院近甚狹窄,難於習閱矣。上曰,此亦紀綱所關處也。數十年前見之,猶不若是,近來南小營往來時見之,則傳邊起耕甚多,人家亦犯標內,習閱姑無論,設科之時,鐵箭本箭,能無傷人之慮乎?字內營門將臣及訓鍊院堂上,不可泛視處也。至若箭月坪,則或以爲,都城之東,不可爲閱武之地云爾,而周禮講武之所,亦在於東郊,則其說亦甚無義矣。上曰,近來祭享時,右相每有賢勞之歎,甚悶事矣。領敦寧則筋力凡節,優於駿奔,而亦不能如意行步,獻官之乏人,莫如近日矣。濟恭曰,右相之賢勞,誠不成說矣。上曰,歲後則耆社之新入者,當爲幾人?濟恭曰,當爲三人矣。上曰,已入者凡幾人?濟恭曰,已入者爲二十六人,而自耆社之設置以來,堂上之多,未有如近來者,今時則正是壽域也。上曰,供給凡節,近則如何?濟恭曰,員數甚多,故凡節每患不足,如駝酪煎藥之類,雖略略分排,而亦甚零星,其他物種,則或有全不備給,而俾待後日者,畢竟則亦不備給於後日,臣亦屢見此等事,而勢不得不然矣。上曰,嘗於田賦考見之,則耆社有一千結劃給者,宜無不足之慮,而今聞如是匱竭,緣何而然耶?濟恭曰,所入之數,不爲不多,而似由於不能收拾而然矣。民始曰,結數劃給之外,亦多有所屬土地,而皆不能收拾,諸堂許當給而不給之數,合爲萬餘兩,每列錄以置,而仍成負債云矣。上曰,此後則另圖收拾之地,好矣。上曰,玉堂是文忠公之奉祀耶?相祚曰,然矣。上曰,與抄啓文臣柳台佐,爲幾寸?相祚曰,爲從兄弟矣。上曰,前備堂李書九還差,仍察有司之任。出榻敎命退,諸臣以次退出。
上在昌德宮。停常參·經筵。
夜五更,月暈。
李書九,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
魚用謙啓曰,大司憲李城輔在外,執義高宅謙,掌令李益洙·李聖輪,持平崔履亨·李海淸疏批未下,監察茶時之意,敢啓。傳曰,知道。
李書九啓曰,禁衛營將官來言,今日本營軍兵,日次私習云矣,敢啓。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
尹光普啓曰,今秋冬等褒貶,當爲磨勘,而時無實注書,不得爲之之意,敢啓。傳曰,知道。
傳于趙鎭寬曰,禮房承旨馳詣宗廟·景慕宮,奉審摘奸以來。
趙鎭寬啓曰,弘文提學沈煥之牌不進推考傳旨,今方捧入,而春帖子出韻科次,一時爲急,更卽牌招,何如?傳曰,大政當前,似妨務,藝文提學牌招。
趙鎭寬啓曰,藝文提學金載瓚牌不進推考傳旨,今方捧入,而春帖子出韻科次,一時爲急,如是違牌,事甚未安,更卽牌招,何如?傳曰,允。
傳于魚用謙曰,右副承旨入侍。
曺錫中減下,代以李弘謙爲假注書。
傳于趙鎭寬曰,抄啓文臣九月朔新舊選親試追試時,利川府使李魯春,二下一居首,而三月朔亦爲居首,連二次優等,內下大鹿皮一令賜給,二下二副司果李儒修,內下小鹿皮一令賜給,皆令計劃,頒賞日親授,仍令內閣知悉。
傳于魚用謙曰,日寒如此,時囚保放。
李書九,以兵曹言啓曰,兼司僕將金,素患痰癖之症,當寒添劇,時月之內,無望供職,呈狀乞遞,實病旣如此,則宿衛領軍之將,不可久曠,改差,何如?傳曰,允。
李書九,以壯勇營言啓曰,本營屬鷺梁鎭牙兵月課時,鳥銃沒技人,別單書入之意,敢啓。傳曰,知道。
魚用謙,以義禁府言啓曰,北靑前府使申大尹拿來囚之贓吏重囚之獄事,傳旨啓下矣。罪人申大尹,今已拿來,嚴囚南間之意,敢啓。傳曰,知道。
魚用謙,以義禁府言啓曰,日寒如此,時囚保放事,命下矣。罪人申大尹保放之意,敢啓。傳曰,知道。
禁府啓目粘連,同福縣定配罪人柳烇,徒限已滿,依例放送事,分付道臣何如?判付啓,依允。
丁巳十二月十四日辰時,上御重熙堂。右副承旨入侍時,右副承旨魚用謙,假注書呂東植,記注官金珍恪,記事官承膺祚,以次進伏訖。上曰,科次方晩時,藝文提學牌去來,催促,可也。賤臣承命出傳。上曰,十月朔日次儒生殿講,十六日同爲設行。出榻敎命退,承史以次退出。
上在昌德宮。停常參·經筵。
藥房提調趙宗鉉,副提調李魯述啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
魚用謙啓曰,大司憲李城輔在外,執義高宅謙,掌令李益洙·李聖輪,持平崔履亨·李海淸疏批未下,監察茶時之意,敢啓。傳曰,知道。
傳于魚用謙曰,吏兵房承旨持褒貶啓本入侍。
魚用謙啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府·江原監營·忠淸監營·全羅監營·慶尙監營·咸鏡監營,各一件營上事,自本院依例成有旨下送,京各司應爲頒賜二十三件,亦爲依前例頒給之意,敢啓。傳曰,知道。
魚用謙啓曰,卽伏見今秋冬等諸道褒貶啓本,則江原監司徐有防,黃海監司李義駿,守令無一人居中居下,全羅監司李得臣,守令無一人居下,慶尙監司李亨元,京畿水使吳載徽,慶尙左水使李得駿,邊將無一人居中居下,江華留守申光履,平安監司朴宗甲,忠淸水使具明遠,全羅左水使趙岱,右水使金處漢,邊將無一人居下,殊無嚴明殿最之意,竝推考警責,何如?傳曰,允。
承旨前望單子入之,李晩秀·洪仁浩·李溏落點。
傳于魚用謙曰,承旨房仍。
吏曹,兼大司成單李晩秀。
以南兵使曺允精啓本,依壯勇營關,抄擇武士上送,而其所抄上,未準定限,惶恐待罪事,傳于洪仁浩曰,勿待罪事,回諭。
魚用謙,以議政府左右相意啓曰,今丁巳年秋冬等褒貶,當爲等第,而臣等俱有病故,限內不得磨勘之意,敢啓。傳曰,知道。
魚用謙,以中樞府言啓曰,本府郞廳及醫員·錄事等,今丁巳年秋冬等褒貶,當爲等第,而領中樞府事臣洪樂性有身病,限內不得磨勘之意,敢啓。傳曰,知道。
魚用謙,以耆老所言啓曰,本所堂上,多有身病,今丁巳年秋冬等褒貶,限內不得磨勘之意,敢啓。傳曰,知道。
魚用謙,以吏曹言啓曰,曹所屬宗簿寺官員等矣,今丁巳年秋冬等褒貶,當爲等第,而因本寺提調有故,限內不得磨勘之意,敢啓。傳曰,知道。
魚用謙,以吏曹言啓曰,卽接通禮院牒報則以爲,明日殿座時,左右通禮,不可不備員,而左通禮柳畊,身病猝重,不得擧行,卽爲變通,以爲備員擧行之地云。左通禮柳畊改差,其代,口傳備擬以入之意,敢啓。傳曰,知道。
魚用謙,以弘文館提學意啓曰,今秋冬等本館褒貶,當爲等第磨勘,而領館事不備,限內不得爲之之意,敢啓。傳曰,知道。
姜彝正,以壯勇營言啓曰,本營諸將校各哨色頭目軍及統首等,今丁巳秋冬等勤慢,磨勘以入之意,敢啓。傳曰,知道。
吏曹口傳政事,以閔師宣爲左通禮。
洪仁浩,以壯勇營都提調意啓曰,本營從事官及諸將官,今丁巳秋冬等褒貶,當爲等第,而臣樂性以身病,限內不得磨勘之意,敢啓。傳曰,知道。
洪仁浩,以壯勇營言啓曰,本營來戊午春等試射時,各技優等人及鄕武士試射時入格人,別單書入之意,敢啓。傳曰,知道。
魚用謙,以宣惠廳都提調意啓曰,本廳郞廳等,今丁巳秋冬等褒貶,當爲等第,而臣等俱有病故。限內不得磨勘之意,敢啓。傳曰,知道。
魚用謙,以戶曹言啓曰,本曹郞廳及所屬各司官員,今秋冬等褒貶,當爲磨勘,而臣華鎭有身病,限內不得磨勘之意,敢啓。傳曰,知道。
魚用謙,以禮曹言啓曰,今此本曹秋冬等褒貶時,成均館直講鄭履綏,典籍朴鍾淳·韓錫仁,謂有身病,俱不參謁,事體未安,以本館褒貶之不爲,雖不得等第,不可置之,令吏曹中考施行,何如?傳曰,允。
魚用謙,以禮曹言啓曰,各陵殿園墓,本曹郞廳·四學童蒙敎官,通禮院·典牲署·東西活人署·惠民署·司譯院·圖畫署官員等,今丁巳年秋冬等褒貶,等第以入,而宗廟署·社稷署·景慕宮·內醫院·奉常寺·弘文館·藝文館·春秋館·成均館·觀象監·承文院·掌樂院·東西氷庫·禮賓寺·典醫監·東西關王廟官員等褒貶,各其司領事都提調·提調及堂上有故,不得一時磨勘之意,敢啓。傳曰,知道。
魚用謙,以禮曹言啓曰,今此所屬各司官員等褒貶時,元陵參奉尹致民,與判書臣李時秀,有應避之嫌,童蒙敎官尹毅東,與參判臣尹得孚,有應避之嫌,不得同爲磨勘,各爲別啓本以入之意,敢啓。傳曰,知道。
洪仁浩,以兵曹言啓曰,本曹今丁巳年秋冬等褒貶啓本中,刀擦八處之意,敢啓。傳曰,知道。
洪仁浩,以兵曹言啓曰,本曹今丁巳年秋冬等褒貶等第,磨鍊以入,而曹所屬司僕寺官員等去春夏等褒貶,其時官員,已多遞易,依例蕩滌,訓鍊院·軍器寺官員等褒貶,因其堂上及提調有故,不得一體磨勘之意,敢啓。傳曰,知道。
洪仁浩,以兵曹言啓曰,卽伏見摠戎使趙心泰狀啓,則本廳屬各邑軍兵,今秋官門聚點日,分遣營校,使之考察軍額·軍物,別無欠頉處,而至於高陽郡牙兵一哨束伍二哨所持軍物,率多破傷,有所執頉者,故該邑將色,決棍懲勵,劃卽修改事,嚴飭云矣。軍兵官門聚點,與操鍊一般,而高陽郡軍物執頉,至於三哨之多,其在戎政,誠甚疎忽,常時不卽修改之當該守令,從重推考,何如?傳曰,允。
洪仁浩,以訓鍊都監都提調意啓曰,本局從事官禁松參軍諸將官,今秋冬等褒貶,當爲等第,而都提調臣蔡濟恭,以身病,限內不得磨勘之意,敢啓。傳曰,知道。
洪仁浩,以禁衛營都提調意啓曰,本營從事官及諸將官,今丁巳秋冬等褒貶,當爲等第,而臣樂性有身病,限內不得磨勘之意,敢啓。傳曰,知道。
洪仁浩,以御營廳言啓曰,今丁巳年秋冬等褒貶,依例磨勘以入之意,敢啓。傳曰,知道。
魚用謙,以濬川司都提調意啓曰,本司都廳及郞廳,今丁巳年秋冬等褒貶,當爲等第,而臣等俱有病故,限內不得磨勘之意,敢啓。傳曰,知道。
魚用謙,以刑曹言啓曰,今日本曹褒貶開坐磨勘,而屬司典獄署參議臣李泰永,當爲擧行,以該房承旨之不備,不得同爲磨勘之意,敢啓。傳曰,知道。
魚用謙,以工曹言啓曰,本曹郞廳今丁巳年秋冬等褒貶,及屬司尙衣院·掌苑署·造紙署·瓦署官員,今丁巳年秋冬等褒貶,合五度,磨勘以入,而屬司繕工監·典涓司,今丁巳年秋冬等褒貶,因該監提調有故,限內不得磨勘之意,敢啓。傳曰,知道。
禁府啓目,北靑府使申大尹原情云云。傳旨內辭緣,發問目反復嚴詰,則全事發明,終不直招,究厥情狀,萬萬痛惡,平問之下,難以取服,刑推得情,有不可已是白乎矣,旣有捧草供以入之命,上裁,何如?判付啓,兵使之狀罷不法守令,固有侵官之嫌,而狀語中不無關係戎務者乙仍于,嘉其意在擧職,特下別諭於道伯,飭責不能先發是置,觀此所供,何其與該閫之狀語,節節相左乎?諸條雖欲歸之於囚人自明,而巡營以此行査,至有營邑校屬頭面後刑治之擧云爾,則渠雖急於分疏,必不以無是之說,白地誣引是旀,推問邑吏,旣非詰戎之事,則貫耳回示之不足,若將縣首然者,所爲之顚錯,姑無論,焉敢以極律死刑,作爲飾怒洩忿之擧?不念關和金石之至爲嚴重者,豈非駭然之甚乎?然而不可以囚供,輕加扶抑,其委折,令道臣爲先詳査狀聞爲旀,此囚各項所犯,前此已有付之道臣詳査之命,姑爲仍囚,以待決末處之爲良如敎。
兵曹啓目粘連,江原道鐵原·原州兩鎭所屬嶺西各邑,今秋合操後試射放時,楊口縣監李協聖,麟蹄縣監李元膺,監營中軍徐宅聖,中營將橫城前縣監閔百恒,平昌郡守鄭來升等矣,赴操軍兵試射放,事係慰悅,且關戎政,而常時不能鍊習,致有不中之居多,其在勸懲之道,不可無警,兩鎭試射居末邑守令,從重推考,徐宅聖·閔百恒·鄭來升,身爲武臣,試射不中,殊涉駭然,推考。罪,李協聖·李元膺等段,各杖八十,徐宅聖·閔百恒·鄭來升等段,各杖五十收贖,公罪,奉敎依此律施行爲有矣,李協聖·李元膺等段,功減一等,鄭來升段,議減一等爲良如敎。
大司諫尹長烈,執義高宅謙,掌令李聖輪·李益洙,持平崔履亨·李海淸,獻納金銑,正言趙得永·李垿等疏曰,伏以,臣等於日前鄭好仁放釋傳敎下者,有不勝驚愕憂歎之至。噫,鄭好仁之背馳義理,角勝公議,是何等負犯,是何等罪戾,而我殿下特加庇覆之恩,只施薄竄之律,其在闡明大義,警振頹綱之方,已不免失之寬典,則纔及周歲,遽命宥還者,此豈聖上當日臨門大處分之本意哉?殿下,以好仁之有樹立,曲垂記念,以至於此,而此則有不然者。蓋義理則一也,樹立之可稱於前,而罪犯之自干於後者,是豈可原其情而掩其罪者耶?宜其倍切痛惡,益嚴誅討,而今乃追記樹立,蕩釋罪犯,則凡諸窺覘覬覦之類,其將藉此而無所懲畏矣,此不惟刑政之失宜而已,抑爲世道之憂,誠非細故也。況旣宥其罰,又付其職,有若全然昭晢者然,而本府執藝之論,儒臣反汗之請,一傡不賜允兪,實非臣等所仰望於聖明者,伏願殿下,更加三思,日前所下傳敎,亟令還收,使王章有肅,而大義益闡焉,臣等無任云云。答曰,省疏具悉。不允。
丁巳十二月十五日辰時,上御春塘臺。吏·兵房承旨持褒貶啓本入侍時,行都承旨趙鎭寬,行左承旨李書九,行右承旨姜彝正,右副承旨魚用謙,同副承旨尹光普,假注書李弘謙,記事官吳泰曾·金履永,檢校待敎李存秀,以次進伏訖。上曰,史官何不備員也?鎭寬曰,以藥房啓辭未下之故,未及待令矣。上曰,雖有藥房之待令,不爲備員於殿最入侍,豈成說乎?卽爲入來,可也。弘謙承命出傳。假注書呂東植進伏。上命鎭寬等讀奏褒貶啓本,分書判付訖。上曰,都承旨及軍士房外,皆歸院,可也。彝正·用謙·光普先退。上曰,壯勇提調陞殿。壯勇提調鄭民始進伏。民始曰,湖西添還穀昨年耗條二千石,別無區劃處,仍爲留置云,竝今年耗條二百石,移屬本營軍器色,以爲添補之地,何如?上曰,依爲之。出擧條民始曰,嶺南有均廳貿米之用餘者二千六百餘石,在該廳別無緊需處,移屬本營軍器色,以爲補用之地,何如?上曰,依爲之。出擧條上命書傳敎曰,都承旨·左承旨·同副承旨許遞,前望單子入之,待下批牌招察任。仍敎曰,新除授承旨李溏,先入侍後謝恩。賤臣承命出傳,同副承旨李溏進伏。鎭寬·書九先退。上曰,未肅拜臺諫許遞。出榻敎命書臺諫聯名疏批訖。命退,諸臣以次退出。
上在昌德宮。停常參·經筵。
儒生殿講罷後,內閣·政院·玉堂·藥房口傳問安。答曰,知道。
魚用謙啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,侍衛毛具。
大司成前望單子入之,趙鎭寬落點。
以大司成趙鎭寬牌不進推考傳旨,傳于李溏曰,更爲牌招。
以大司成趙鎭寬,再牌不進推考傳旨,傳于李溏曰,泮長處義,豈不太過乎?待開門更爲牌招,違牌,勿爲呼望。
承旨前望單子入之,李鎭復·沈晉賢落點。
李晩秀啓曰,新除授行右承旨沈晉賢,以前任義州府尹,方在解由未出中,何以爲之?敢稟。傳曰,勿拘。
吏曹口傳政事,注書金履永·柳遠鳴,竝單付。
以注書金履永·柳遠鳴牌不進罷職傳旨,傳于李溏曰,只推。
傳于李晩秀曰,都承旨入侍。
傳于洪仁浩曰,左副承旨入侍。
以漢城府坐不坐單子,傳于魚用謙曰,不爲仕進亞尹許遞,前望單子入之,待下批牌招察任。
漢城右尹前望單子入之,李集斗落點。
兵曹口傳政事,以李貞坤爲宣傳官,護軍韓晩裕單付。
洪仁浩,以兵曹言啓曰,同知中樞府事安聖喆·呂宅祖,僉知中樞府事柳協基,俱以在外,上來無期,西樞雖是閑局,不可一向虛縻,竝改差,何如?傳曰,允。
洪仁浩,以兵曹言啓曰,拆見諸道褒貶啓本,則平安兵使任嵂啓本中,昌洲僉使張烶,以校吏作用何不禁飭,爲目,南兵使曺允精啓本中,雲寵萬戶李衡民,以盍察徵布,爲目,仁遮外萬戶李喆洙,以宜飭江釣,爲目,則竝宜置下考,而置諸中考,慶尙左兵使李殷福啓本中,慶州營將黃顯基,以戢盜當嚴益勉來效,爲目,全羅兵使申鴻周啓本中,金城別將丁思敬,以民言濫杖寔由禁松,爲目,則竝宜置中考,而置諸上考,殊無嚴明殿最之意,各該帥臣,推考警責,昌洲僉使張烶,雲寵萬戶李衡民,仁遮外萬戶李喆洙,竝下考施行,慶州營將黃顯基,金城別將丁思敬,竝中考施行。殿最事體,何等嚴重,而南兵使曺允精啓本中,雲寵萬戶李衡民,梨洞萬戶李興祐等第,俱有刀擦之跡,而至登啓聞,事未前有,萬萬駭然,南兵使曺允精,從重推考,何如?傳曰,允。
洪仁浩,以兵曹言啓曰,草芝僉使李興大,文山萬戶朴繼光,方山萬戶韓時喆,二等褒貶居中,其不職可知,竝依例罷黜,何如?傳曰,允。
李溏,以義禁府言啓曰,頃因備邊司啓辭,信川前郡守鄭述仁拿問嚴處事,傳旨啓下,而鄭述仁,以海州判官,時在任所,發遣府羅將拿來,草記批旨內,待畢捧糴,更爲草記可也事,命下矣。卽接黃海監司李義駿牒報則以爲,鄭述仁所管還穀,今已畢捧云,依前草記,拿來,何如?傳曰,雖已畢捧糴,此時守令,不可曠官,拿處分揀,可也。
丁巳十二月十六日辰時,上御熙政堂。日次儒生殿講入侍時,行都承旨趙鎭寬,行左承旨洪仁浩,行右承旨姜彝正,左副承旨李魯述,右副承旨魚用謙,同副承旨李溏,假注書李弘謙·呂東植,記事官承膺祚·金履永,檢校待敎沈象奎·李存秀,以次進伏訖。上曰,試官行禮。引儀唱試官·儒生行禮。行上護軍閔鍾顯,右參贊金載瓚,漢城右尹韓晩裕,行副護軍金勉柱·李尙度,宗簿寺正李翊模,副應敎尹序東,以次入就拜位,行禮訖,陞殿。上命開講。進士金用默等,以次應講。上曰,文義奏對之際,全欠敬謹,笑語相雜,此亦士習之駭然。進士金用默·韓用儀,停擧,可也。上命兵判進前。兵曹判書李祖源進伏。上曰,訓鍊院節目中諸條,卿亦同爲檢飭,務盡修擧,可也。祖源曰,臣於昨日,以訓鍊院節目事,與將臣同會,爛熳商確,添入於訓鍊院原節目中矣,三營中軍外,本院實都正,例兼能麽兒堂上,以爲申明舊制,輪回考講之地,而能麽兒堂上,以訓鍊院能麽兒堂上啓下,何如?上曰,依爲之。出擧條上命書傳敎曰,泮長非數遞之窠,而內閣考試之任,與泮試相妨,兼大司成李晩秀許遞,前望單子入之,待下批牌招察任。又命書榻敎曰,宣傳官未差之代,令該曹口傳差出。上曰,右承旨·左副承旨許遞,前望單子入之,待下批牌招察任。出榻敎彝正·魯述先退。上曰,文句措辭處,不知致愼,率爾講讀,儒生之欠敬若是,而諸試官無一言提飭,甚駭然矣。仍命書榻敎曰,當該試官竝推考。上曰,試官中時無職名人,令該曹口傳付軍職。出榻敎命書傳敎曰,前注書柳遠鳴處分,分揀,與前注書金履永,令該曹口傳還付,待下批牌招察任。用謙曰,齎咨官還來後,憲書頒賜單子之修啓,旣有昨年特敎新定式,而今番吏曹修啓之單,有違定式,臣之矇然捧入,不勝惶恐,而當該吏曹堂上推考,原單子勿施,使之改修正以入,何如?上曰,依爲之。出擧條考講訖,引儀唱禮畢,諸臣以次退出。
丁巳十二月十六〈日〉申時,上御便殿。都承旨入侍時,行都承旨李晩秀,假注書呂東植,記事官金景煥,記注官金良倜,以次進伏訖。上曰,限後之券,竝爲收入,而合爲幾張?晩秀曰,今方收來,而爲三十八張矣。命退,承史以次退出。
丁巳十二月十六日酉時,上御便殿。左副承旨入侍時,行左副承旨洪仁浩,假注書呂東植,記事官金景煥,記注官金良倜,以次進伏訖。上命書傳敎曰,今日日次儒生殿講時,上齋生,使之應製,賦居首二下生員金命淵,夙知材識,而又魁於諸券違式之中,初仕調用。三上進士金鼎元·金魯應,生員申慶會·沈英錫,各給二分,其中有職者陞敍。三中生員閔祖榮,進士朴宗球·申頤朝·權漢玉·崔壽亨·李如愚·李是銑·李楘,各朱書百選一件,草三中生員洪準源,進士李鍾夏,各陸奏約選一件,三下進士申秉權,草三下進士李憲愚·沈性浩·朴大和·姜乃錫,各奎章全韻一件,次上生員高克明等二十人,各奎章全韻小板一件賜給。其外諸券,則無非違格,大抵今番試取之賦題望,在諸生之體認,亦非難解文字,而及見試券,或倒用伊川,或錯引考亭,又或倒用錯引之兼爲者,至於一百七十七人之多,而老儒實才,多入其中,爲諸生慨然,此後潛心着脚於實地,莫替申諭之意。殿講居首通幼學柳季麟給二分,幼學尹久東給一分,若有初試,代給紙二卷,其餘略儒生十月朔日次追講居首幼學尹久東,各紙一卷賜給。又命書傳敎曰,入格儒生,明日待令。命退,承史以次退出。
上在昌德宮。停常參·經筵。
夜二更三更,月暈。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李溏啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
洪仁浩啓曰,來二十一日朝參日次矣,敢稟。傳曰,停。
李晩秀啓曰,來二十一日輪對日次矣,敢稟,傳曰,爲之,二十日來待。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
沈晉賢啓曰,今二十日進春秋書時,親臨處所,以何處爲之乎?敢稟。傳曰,便殿爲之。
魚用謙啓曰,今十二月二十日,都目政事爲之之意,敢啓。傳曰,知道。
傳于沈晉賢曰,都承旨牌招。
傳于魚用謙曰,諸承旨持公事入侍。
傳于沈晉賢曰,入格儒生入侍。
魚用謙啓曰,注書金履永·柳遠鳴,旣有只推之命,卽爲牌招,何如?傳曰,允。
魚用謙啓曰,注書金履永疏批已下,卽爲牌招,何如?傳曰,允。
以注書金履永·柳遠鳴,牌不進罷職傳旨,傳于魚用謙曰,小官之違召後更招,近於屑越,雖冒膺,奈廉防何?在前似此之類,多有區處之擧,注書金履永,特爲陞六區處,與上注書之遭人言判異,飭敎雖加於此,何敢生意於逡巡乎?注書柳遠鳴傳旨,勿施。
魚用謙啓曰,注書被薦人吳泰曾·金熙洛,今當付職,薦狀依例成送吏曹之意,敢啓。傳曰,知道。
以大司成趙鎭寬牌不進推考傳旨,傳于魚用謙曰,更爲牌招。
以大司成趙鎭寬,再牌不進推考傳旨,傳于魚用謙曰,處義太過,更爲牌招,使之卽爲膺命。
傳于魚用謙曰,泮長批下,卽爲牌招察任。
傳于魚用謙曰,翰林吳泰曾疏批已下,而尙未陞付,令該曹,以待敎口傳陞付,牌招入直。
吏曹口傳政事,藝文館待敎單吳泰曾。
以藝文館待敎吳泰曾牌不進罷職傳旨,傳于魚用謙曰,只推。
傳于洪仁浩曰,摠管有闕之代,前望單子入之,待下批牌招察任。
摠管前望單子入之,副摠管韓晩裕落點。
兵曹口傳政事,副司果單金履永。
吏曹口傳政事,以吳泰曾爲注書。
魚用謙,以吏曹言啓曰,敦寧府主簿閔致成,活人署別提洪五成,童蒙敎官朴大和,俱以三十朔窠,兩次居中,典牲署直長金履度,以十五朔窠,兩次居中,竝依例罷職,何如?傳曰,允。金履度則因應製入格人陞敍事,呈病,直長使之區處矣,居中罷職關係,是開坼坐起前事,自在勿論中,姑以當品軍銜區處,待窠陞實,應製入格人金魯應,口傳單付,其代,待都政,以應製居首者擬入,以倣太學生筮仕窠之故規,可也。
吏曹口傳政事,典牲直長單金魯應。
兵曹口傳政事,副司正金履度,副司猛金魯應。
魚用謙,以吏曹言啓曰,今日本曹開拆坐起時,考見諸道褒貶啓本,則潭陽府使李廷書,以迺積招謗於庖申禁,爲目,居山道察訪柳煒,以勉在節約,爲目,則俱宜置下考,而置諸中考,新昌縣監任尙濂,以謗固難信,爲目,鴻山縣監申純,以益思戢奸,爲目,則俱宜置中考,而置諸上考,殊無嚴明殿最之意,三道道臣,推考警責,潭陽府使李廷書,居山道察訪柳煒,竝罷黜,新昌縣監任尙濂,鴻山縣監申純,中考施行,何如?傳曰,允。
洪仁浩,以兵曹言啓曰,慶熙宮衛將浪世龍,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
洪仁浩,以兵曹言啓曰,本曹草記嶺南別試武士更試事,允下矣。取考本道狀聞,則鐵箭一百五十步入格,柳葉箭五中,片箭二中,騎芻四中者各一人,武經通二書者二人,故臣於今日宣薦內禁衛取才時,以其該道取才入格技藝試取,則蔚山閑良李志淵,鐵箭不爲入格,慶山閑良殷遇亨,柳葉箭邊一中,柒谷前縣令權就一,騎芻一中,慶山閑良金潚,片箭邊一中,大丘閑良徐時玉,三略略,孫武子粗,慶州閑良辛思翼,李衛公通,孫武子通矣。講則雖有通二書者,而鐵箭旣不入格,柳·片·芻只一中,講只粗略,則俱不可以入格論,常時不能勸課之道帥臣,竝推考,何如?傳曰,一日之得失,何可知也?摠使·御將中,與明日試所進去之壯帥眼同,以柳葉箭·片箭·騎芻及講,更爲試取,使之修正試記入啓,可也。
洪仁浩,以兵曹言啓曰,慶尙監司李亨元狀啓,道內別試武士合試營下鐵箭入格蔚山閑良李志淵,柳葉箭入格慶山閑良殷遇亨,騎芻入格柒谷前縣令權就一,片箭入格慶山閑良金潚,講書入格慶州閑良辛思翼,大丘閑良徐時玉等六人,起送兵曹事,纔已啓下,而李志淵等六人,今已上來矣。在前嶺南別試武士上來者,依本道入格技藝,自臣曹有更試草記之例,今亦依此例試取,何如?傳曰,允。
魚用謙,以吏曹言啓曰,今日本曹開坼坐起時,考見禮曹褒貶啓本,則南學訓導劉弘九,以呈辭在外懸頉,有違格例,不可無警,當該磨勘堂上,竝推考,何如?傳曰,允。
洪仁浩,以兵曹言啓曰,宣薦內禁衛取才時,三技以上入格人單子書入之意,敢啓。傳曰,知道。
魚用謙,以忠勳府言啓曰,本府書寫忠義衛朴光允瓜滿代,嫡長忠義衛韓灌差下,依例以假郞廳稱號,何如?傳曰,允。
沈晉賢,以漢城府言啓曰,濟州三邑民數,今始上來,依例入錄之意,敢啓。傳曰,知道。
洪仁浩,以訓鍊院知訓鍊事意啓曰,謹依筵敎,以訓鍊院節目事,臣與兵曹判書及諸將臣會同講確,元節目中添入條件以入之意,敢啓。傳曰,知道。
大司成趙鎭寬疏曰,伏以,臣於泮任,鐵限也,天塹也,人言淺深,猶屬外議,自以受恩之厚,旣致僨事之甚,雖緣洪造轉隆,周行復玷,而顧其心則恒蹙蹙然,非敢因一摧敗,以沮其生死向前之心,特以辜負至此,靡所容措,在於他職,尙不自安,況此芹宮一步之地乎?臣於向日賓筵,側伏聞聖詢之及此,而大臣有以臣情勢言者,臣始焉驚惶,旋又自解曰,上之所敎,出於匿瑕之德,而下之所對,暴其守株之義,則日月在上,恃而無恐,曾未幾何,復授有命,彈墨未乾,宿趼重叨,仰惟湔拂之恩,固萬萬出常,而臣之冒膺,亦萬萬無此義,此殆臣命卒之秋也。然而竊有所仰恃者,從前賤臣之引義,每蒙曲遂之眷,處之以禮防,使之以人道,欲其自立於子大夫之林,私心感刻,不啻九遷其官,豈於此不可出之地,或靳終始之澤乎?嗚呼,朝廷之體,廉防爲先,匹夫之守,自靖爲重,掄選之嚴,師儒爲最,從古人臣之遭罹彈劾,或仍冒而無乖於義,復授而不虧於禮者,在庶官百執事之列,猶之,可也,至於皐比之座則不可者,良以敎胄之任,風化所由故耳。臣聞天道至仁,物性各遂,己志必行,聖人不奪,臣雖無似,亦忝禮使之末,以殿下曲保之仁,體諒之明,似不待臣言之畢,而有所矜許者矣。嚴召之下,冒死屢違,虞人之義,參前倚衡,伏乞聖慈,俯垂諒察,特解臣所帶本職,仍令選部,勿復檢擬於是任,以嚴官方,以安私分,千萬幸甚,臣無任云云。答曰,省疏具悉。大臣向筵之奏,予則曰,過於曲循,卿其勿辭行公。
注書金履永疏曰,伏以,臣之孤負我聖上不世之恩,亦已甚矣,旣因自作之罪累,仰費拯濯之洪造,終復感恩而竭蹶,不顧廉防之乖戾,翺翔宿趼,出入淸禁,居然自同於無事之人,雖其爲日漸久,人心易狃,而尋常對人,赧赧然若逢唾罵,每日登筵,兢兢焉惟懷過境,進退而無顔,俯仰而自疚。此際忽伏承還付注書之命,臣怔營戰懍,不啻若見薤而吹,聞弦而墜者也。嗚呼,臣旣壞廉蔑恥,抗顔而盲進,則復何翰與注之一取一捨,而第伏念,僨敗之地,不敢再蹈,自大官至小官,其義一也。折柳之樊,狂夫猶瞿,鐵定之限,苟或打壞而無難,則是孤恩而益孤恩,無恥而益無恥,臣雖至愚無知,寧敢爲是哉?伏乞天地父母,憐臣微諒,燭臣至願,拔臣名於堂后,治臣罪於慢命,以安私分,以肅朝綱焉,臣無任云云。省疏具悉。爾其勿辭察職。
檢閱吳泰曾疏曰,伏以,時政修史,專屬翰林之下番,其所責任,不輕而重,迺者金履永出六之命,特因其注書之自劃,在渠引義,旣有翰注之殊,則自上裁處,亦宜彼此之別矣。況復右位挽執,不得橫出,自是流來之館規,略陳短章,敢此援例,伏乞聖明,俯垂諒察,特下金履永還降之命,俾存公格,仍治臣煩瀆之罪,以肅朝綱,千萬幸甚,臣無任云云。省疏具悉。下位出六者,右位之抗章執留,雖曰館規,旣與橫出稍間,不允。爾其勿辭察職。
丁巳十二月十七日午時,上御熙政堂。諸承旨持公事入侍,入格儒生入侍時,行都承旨李晩秀,行左承旨李鎭復,行右承旨沈晉賢,行左副承旨洪仁浩,右副承旨魚用謙,同副承旨李溏,假注書李弘謙·呂東植,記注官金良倜,記事官承膺祚,檢校待敎沈象奎,以次進伏。生員金命淵等,立於庭下訖。用謙讀奏全羅監司李得臣狀啓,龍潭縣監金履禮到任事,江華留守申光履狀啓,史庫參奉羅重明差定事。用謙曰,臣於江華府朝官年八十應資老人啓本,竊有區區愚見。史庫參奉,本非正職,不當以朝官論,而今此本府啓本之以史庫參奉前銜人擧似者,論以事體,誠不妥當,雖或有前此已行之謬例云,而此等雜技之混稱朝官,豈非屑越之甚乎?恐不可無一番釐正之道,故原啓本,姑不得循例入啓,敢此仰達矣。上曰,令該曹考例,指一定式,可也。出擧條鎭復讀奏江華留守申光履啓本,各樣免稅田畓摠數成冊上送事,溏讀奏忠淸監司韓用和啓本,罪人朴險尙定山縣到配事,平安監司朴宗甲啓本,罪人李載輝碧潼郡到配事。分書判付訖。上命書傳敎曰,筵體至嚴,而做錯甚矣。承宣則雖以廳規,不爲請推,而不可無飭,當該承旨遞差,鎭復先退。上曰,右承旨之上來,在於何日?晉賢曰,旬間上來矣。上曰,昨年水災,可謂公罪,仍命擧顔。敎曰,顔貌凡節,似勝於在京時矣。晉賢,以無公事先退。上曰,都承旨及左副,勿爲退出,可也。用謙·溏先退。上曰,初仕人入侍。弘謙承命出傳,與永陵參奉權瑞應偕入進伏。瑞應進奏職姓名。上曰,爾是故判書之孫耶?瑞應曰,然矣。上曰,爾之所住,尙在漣川耶?瑞應曰,然矣。上命講製儒生頒賞。儒生以次領賞訖。上曰,講生則先爲出送,應製人進前,可也。命淵進奏姓名。上曰,做賦幾何?命淵曰,做七八十首矣。上曰,表則幾何?命淵曰,做六七百首矣。上曰,爾兄世淵,亦爲初仕乎?命淵曰,以應製優等,赤蒙承傳矣。命讀試券。進士金鼎元進奏姓名。上曰,做賦幾何?鼎元曰,做百餘首矣。上曰,詩表則爲幾何?鼎元曰,各爲四百首矣。進士金魯應進奏姓名。上曰,爾則旣有陞敍之命,當令該曹付軍銜,待直長窠差出,以爲陞六之地,以此知之,可也。命讀試券。進士申慶會進奏姓名。上曰,做賦幾何?慶會曰,做四五百首矣。上曰,誰之族也?慶會曰,同敦寧申匡堯之六寸孫矣。進士沈英錫進奏姓名。上曰,做賦幾何?英錫曰,做百餘首矣。上曰,詩表則做幾何?英錫曰,各爲五百首矣。上曰,誰之族也?英錫曰,右承旨沈晉賢之再從弟矣。上曰,年幾何?英錫曰,三十一歲矣。上曰,了了矣,命讀試券。生員閔祖榮進奏姓名。上曰,做賦幾何?祖榮曰,做千餘首矣。上曰,排鋪紓緩,眞佳作矣,命讀試券。敎曰,誰之族也?祖榮曰,前判書閔鍾顯之遠族矣。進士李如愚進奏姓名。上曰,做賦幾首?如愚曰,做三百首矣。上曰,誰之族也?如愚曰,無顯族矣。上曰,曾亦被抄而爲居齋邪?如愚曰,被抄則今番爲初,而亦不居齋矣。進士朴宗球進奏姓名。上曰,每思爾叔,至今不忘,爾文甚佳,所做幾何?宗球曰,做三百首矣。上曰,體格典實,勝於乃叔矣,命讀試券。敎曰,表則做幾何?宗球曰,做數百首矣。進士申頤朝進奏姓名。上曰,爾是嘗登第而見拔者乎?頤朝曰,臣之從弟也。上曰,爾於華城,曾爲赴擧乎?頤朝曰,此則臣之兄也。進士權漢玉進奏姓名。上曰,爾是梧竹軒之後裔耶?漢玉曰,然矣。上曰,賦表做幾何?漢玉曰,賦則做五百,表則做三百首矣。進士崔壽亨進奏姓名。上曰,爾之昨日所作,甚爲不佳。進士李是銑進奏姓名。上曰,文頗善作,做賦幾何?是銑曰,做六百首矣。上曰,今有初試乎?是銑曰,無之矣。上曰,與李是釬爲幾寸?是銑曰,爲寸外族矣。進士李楘進奏姓名。上曰,誰之族也?楘曰,前兵使李格之六寸矣。上曰,做賦幾何?楘曰,做七八百首矣,命讀試券。進士李鍾夏進奏姓名。上曰,自是實才也,命擧顔。生員洪準源進奏姓名,進士申秉權進奏姓名。上曰,爾與老人同來時見之矣,其後則今爲初見矣。進士李憲愚進奏姓名。上曰,爾是先正之後裔乎?憲愚曰,然矣。上曰,做賦幾何?憲愚曰,做四五百首矣。上命擧顔,敎曰,年幾何?憲愚曰,五十八歲矣。上曰,今番則緣何入京乎?憲愚曰,今以陵官在京矣。進士沈性浩進奏姓名。上曰,做賦幾何?性浩曰,做數百首矣。上曰,表則幾何?性浩曰,做三百首矣。上曰,今有初試乎?性浩曰,無之矣。進士姜乃錫進奏姓名。上曰,誰之族也?乃錫曰,無顯族矣。進士朴大和進奏姓名。上曰,筋力好矣,年今幾何?大和曰,七十九歲矣。上曰,今爲初仕乎?大和曰,以敎官,今年貶坐,連爲居中矣。生員高克明進奏姓名。上曰,居何處?克明曰,居延安矣。上曰,做賦幾何?克明曰,做四五百首矣。上曰,詩表則幾何?克明曰,詩則做三百餘首,而表則無所做矣。進士趙學愼進奏姓名。上曰,爾是趙德常之子乎?學愼曰,然矣。上曰,今帶何官?學愼曰,年前以初仕在任遭喪矣。上曰,爾之叔父曾經桂坊,故不能忘之矣,亦有子乎?學愼曰,有一子矣。上命擧顔,敎曰,做賦幾何?學愼曰,做五六百首矣。上曰,須努力赴擧,可也。進士閔致孝進奏姓名。上曰,誰之族也?致孝曰,近族則無立朝人,而前判書閔鍾顯之遠族矣。上曰,做賦幾何?致孝曰,做五百首矣。上曰,有初試乎?致孝曰,在前則爲之,而今則無之矣。上曰,了了矣,年幾何?致孝曰,四十五歲矣。進士洪履黿進奏姓名。上曰,爾則太早呈文,甚草率矣。生員李永晉進奏姓名。上曰,爾是亞銓之子乎?永晉曰,然矣。上曰,做賦幾何?永晉曰,做百餘首矣。生員鄭勛祖進奏姓名。上曰,居何處?勛祖曰,居海州矣。上曰,做賦幾何?勛祖曰,做千餘首矣。進士趙匡修進奏姓名。上曰,做賦幾何?匡修曰,做五百首矣。上曰,詩則幾何?匡修曰,做千餘首矣。上曰,有初試乎?匡修曰,無之矣。上曰,應製被抄爲幾次?匡修曰,前後四五次矣。進士沈來永進奏姓名。上命擧顔,敎曰,爾以陵官時事,有罪名矣,果已蕩滌乎?來永曰,今番歲抄,減一等矣。進士李是釬進奏姓名。上曰,今爲初仕乎?仁浩曰,方爲奉事矣。進士南鼎寬進奏姓名。上曰,爾果知解題而製進乎?鼎寬曰,未能詳知矣。上曰,爾與南鶴聞,爲幾寸?鼎寬曰,臣之從叔矣。進士鄭東元進奏姓名。上曰,爾於何時落仕?東元曰,乙卯春,遭喪遞職矣。生員金鍾和進奏姓名。上命擧顔,敎曰,其間何去耶?鍾和曰,老親在鄕,不得連赴應製矣。進士任希季進奏姓名。上曰,爾亦在於華城,而本府公都會,亦爲見之乎?希季曰,臣則在京,而赴都會者,乃臣之姪也。進士趙奎采進奏姓名。上曰,爾則每爲被抄,賦表所做爲幾何?奎采曰,各爲二百餘首矣。進士李益進奏姓名。上曰,做賦幾何?益曰,做千餘首矣。上曰,今有初試乎?益曰,無之矣。生員朴義和進奏姓名。上曰,誰之族也?義和曰,朴大和之八寸弟矣。生員趙晉和進奏姓名。上曰,爾則兄弟所作,命意各異,何也?晉和曰,皆未詳解題故然矣。上曰,爾弟則過爲早呈,故不得被選,此後勿使早呈,好矣。仍敎晩秀曰,科場之文,晩呈然後,可以盡意,誠優於早呈之草率矣。蓋取晩則雖或有實才見落之慮,而較諸忙後錯了底氣像,則大有勝矣。進士申惠淵進奏姓名。上曰,做賦幾何?惠淵曰,做二百首矣。上曰,詩則幾何?惠淵曰,做五百首矣。上曰,年幾何?惠淵曰,五十四矣。上曰,誰之族也?仁浩曰,申應淵之弟矣。進士洪頤萬進奏姓名。上曰,做賦幾何?頤萬曰,做四百餘首矣。上曰,詩表則幾何?頤萬曰,詩表所做,各爲二百餘首矣。上曰,誰之族也?頤萬曰,前參判洪周萬之再從矣。上曰,自是有文藝者也。進士蔡一揆進奏姓名。上曰,爾於何時爲初仕?一揆曰,昨年爲之矣。上曰,爾與左相,爲幾寸?一揆曰,寸數則疎遠矣。儒生等次次退出。上曰,巡將望筒中六十以上人,則懸註以入之意,分付兵曹,可也。上命書傳敎曰,注書未差之代,令該曹,待本院薦狀啓下,口傳擬入,待下批牌招入直。仍敎曰,注書被薦人,知入,可也。弘謙承命出傳,回奏曰,注書被薦者,吳泰曾·金熙洛二人云矣。晩秀曰,丙辰節使時首譯鄭思賢,貿得藿香十斤,來納于藥院,而品亦甚佳,係是湯劑所用,事體莫重,在前藥材貿納之人,或有論賞之例,或有價本上下之例,何以爲之乎?敢此仰達矣。上曰,施以賞加之典,可也。出擧條命退,諸臣以次退出。
上在昌德宮。停常參·經筵。
沈晉賢啓曰,祿都目政事,若値開政時兼行,則措辭入啓,例也,而今日兵批政事入啓時,祿都目政事,不爲入稟,混同入啓,事甚未安,臣之矇然捧入,不勝惶恐,而當該政官,推考警責,何如?傳曰,允。
李溏啓曰,大司憲李城輔在外,執義·掌令二員,持平二員未差,監察茶時之意,敢啓。傳曰,知道。
李晩秀啓曰,行左副承旨洪仁浩,今日不爲仕進,卽爲牌招,何如?傳曰,允。
傳于李晩秀曰,諸承旨持公事入侍。
傳于李晩秀曰,都承旨入侍。
傳于沈晉賢曰,左承旨入侍。
吏曹口傳政事,奉敎單吳泰曾。
以注書吳泰曾牌不進罷職傳旨,傳于李溏曰,此傳旨勿施,口傳還付翰林,而特敎賞典出六及因特敎出六者,在前多因飭敎,更不得可否。至於橫出之人,以館中故事,上疏引義,不害爲美事,五十不遠,則亦旣云老,以此以彼,合有區處之道,待還付特爲出六。
魚用謙啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,李思祚落點。
注書柳遠鳴病,代以李毅采爲假注書。
李晩秀啓曰,新除授承旨李思祚,方在被謫中,何以爲之?敢稟。傳曰,向聞大臣言,至今在謫,容有可恕之端,伊後未及提敎矣,果然尙在謫案云,放送。前望點下,勿施,更爲入之,待下批牌招察任。
承旨前望單子入之,金啓洛落點。
大司成前望單子入之,李義弼落點。
以大司成李義弼牌不進推考傳旨,傳于魚用謙曰,更爲牌招。
傳于魚用謙曰,政官牌招開政。
有政。吏批,判書沈煥之進,參判李敬一進,參議蔡弘遠進,右副承旨魚用謙進。以申光祐爲大司諫,尹羽烈爲執義,柳畊爲司諫,韓致應·申大龜爲掌令,尹涵·李基慶爲持平,玄重祚爲獻納,洪致榮·李弘達爲正言,朴吉源爲修撰,權裕爲戶曹參判,沈周賢爲繕工副正,徐有昌爲社稷令,金文瑞爲思陵令,李敬魯爲敦寧主簿,金魯正·李春英爲監察。
兵批,判書李祖源進,參判柳誼病,參議兪漢寧病,參知柳師模入直進,行右承旨洪仁浩進。以鄭東愼·具世勣爲同知,李烷爲兼司僕將,金得遇·李東源爲五衛將,李達觀爲忠壯將,柳相斗爲訓鍊正,行護軍李書九·姜彝正·李鎭復,竝單付,副護軍李魯述·尹光普·兪漢模·韓鼎運·李祉永·柳匡天·李仁秀·丁好南·金箕昇·張重吉,竝單付,副司果單吳泰曾。
傳于魚用謙曰,注書有闕之代,令該曹口傳付職,待下批牌招入直。
魚用謙啓曰,注書有厥之代,令該曹口傳付職,待下批牌招入直事,命下矣。被薦人金熙洛薦狀,依例成送吏曹之意,敢啓。傳曰,知道。
吏曹口傳政事,注書單金熙洛。
以執義尹羽烈,掌令韓致應,持平尹涵,司諫柳畊,獻納玄重祚,正言李弘達,牌不進罷職傳旨,傳曰,只推。
傳于李晩秀曰,抄啓文臣親試課試課講及宣傳官講射陣,皆於明日春塘臺試取,仍行都計劃榜,該房知悉。
李晩秀,以內醫院都提調意啓曰,駝駱粥逐日進上,而近來牛疫間間有之云,其在審愼之道,恐不可依例爲之,自明日姑爲停止,何如?傳曰,允。
李晩秀,以禮曹言啓曰,因京畿監司李在學東道造泡寺屬寺劃給事所啓批旨內,依爲之。造泡寺之修建,爲所重祭享與所關守護也。至於屬寺之許劃,雖曰近例,其在顧見之道,不可不爲之,而每寺屬寺,各給一寺足矣。兩道造泡寺之屬三寺,過矣。其中一寺,移屬於東道造泡寺,而東道則所重尤有自別,進排之節,比西道,亦爲夥多,以一寺加劃草記事,分付該曹。此外屬寺,如有一寺外加劃處,以一寺釐正。此是拔例之特恩,若有屬寺加劃處,必也筵稟後,草記然後許劃,切勿自該曹擅定,雖以諸道言之,如非筵稟行會,勿爲施行事,令廟堂分付諸道可也事,命下矣。依下敎,兩道造泡寺所屬三寺中,南海龍門寺,仍屬西道,熊川聖興寺·慈仁盤龍寺兩寺,則移屬於東道造泡寺佛巖·石泉兩寺事,分付該道道臣,何如?傳曰,允。
洪仁浩,以兵曹言啓曰,今十二月十八日立春改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
洪仁浩,以兵曹言啓曰,新除授五衛將金得遇前任淸州營將,李東源前任黃海監營中軍,忠壯衛將李達觀前任平安監營中軍,俱在任所,上來間本廳番次苟艱,竝改差,何如?傳曰,允。
洪仁浩,以壯勇營言啓曰,本營坡州鄕武士下番試射放時優等人別單及入格人賞格別單,書入之意,敢啓。傳曰,知道。
洪仁浩,以壯勇營言啓曰,嶺南別武士更試兵曹草記,傳曰,一日之得失,何可知也?摠使·御將中,與明日試所進去之壯帥眼同,以柳葉箭·片箭·騎芻及講,更爲試取,使之修正試記入啓可也事,命下矣。臣持默,與摠戎使臣趙心泰,眼同試取後,別單修正以入之意,敢啓。傳曰,知道。與西北抄啓者,明日待令,可也。
丁巳十二月十八日辰時,上御重熙堂。諸承旨持公事入侍時,右副承旨魚用謙,記事官柳遠鳴,假注書呂東植,記注官金良倜,記事官承應祚,檢校待敎沈象奎,以次進伏訖。用謙讀奏京畿監司李在學啓本,時囚罪人等同推開錄事,平安監司朴宗甲啓本,罪人等同推開錄事,書判付訖。上曰,政官入侍。出榻敎遠鳴承命出傳,與吏曹判書沈煥之偕入進伏。上曰,泮長向來所遭後,未爲行公耶?用謙曰,其後初除矣。上命書傳敎曰,今聞臺評後初除云,然則使之一伸,實合禮使之方。行大司成趙鎭寬許遞,前望單子入之,待下批牌招察任。上曰,新除授大司成李義弼,方在罷散中,敍用後牌招。出榻敎上敎遠鳴曰,下注書若於右位出六之前,以他官職徑陞,則本院似無拘礙之例矣。遠鳴曰,已例亦多,而別無拘礙之端云矣。上曰,今番都政,爾亦當爲陞六,而雖非親政,上注書則本有四館去官之例矣。上曰,再明日進春秋書時,侍臣當爲進參,三司在外人許遞,今日政差出,待下批牌招,以爲進參之地。出榻敎命退,諸臣以次退出。
丁巳十二月十八日午時,上御重熙堂。左承旨入侍時,行左承旨沈晉賢,假注書呂東植,記注官金良倜,記事官承應祚,以次進伏訖。上曰,昨年灣府之水災,緣何而至於此也?晉賢曰,大雨數日,猝然泛溢矣。上曰,此是近年所無之事乎,水道地形,如何而致此也?晉賢曰,地形則,比上游甚低下,而兩面皆水,故每有泛溢之患,而今番水災,乃庚申年以後初有之事云矣。上曰,近來邊禁,果爲申嚴耶?晉賢曰,此弊則百般防禁,雖不敢狼藉爲之,至於暗地容奸,難保其一一禁戢,而但其所容奸者,不過若干物種之運置中路而已,至於與彼人相通,則初無可慮之端矣。上曰,威化島許民耕食之論,卿聞之否?晉賢曰,自古有此論矣,或以本島之接近彼地,難之,而其實則沿江諸島,多是耕墾之處。此島則距彼地間隔一島,如此沃土之任其空置,誠甚可惜,但本州民情,則不甚願之云矣。上曰,許其耕食,所以爲民也,民情之不願,何也?晉賢曰,蓋以爲,耕墾則必爲屯田,屯田則恐屬壯營云矣。上曰,屬之壯營,則有何弊端云耶?晉賢曰,關西壯營穀發賣時,定價或過時直,義州則例令該吏鄕當之,而他邑則害及於民,以此爲弊云矣。上曰,此京外有司之臣,不善擧行之故也。晉賢曰,耕墾之便否,未敢的對,而本島乃是聖祖回軍舊基,尙無立碑之擧,恐是闕典矣。上曰,凡節則比前無凋弊之端,而邑事亦有可達者乎?晉賢曰,凡節則比前無減矣。晉賢曰,臣纔自灣府遞來,於灣府事,有區區愚見矣。我國關防之重,宜莫如灣府,而所謂軍制,一無可恃,最是別武士三百人,卽本府朝發夕至之精騎親兵,而近年以來,每年都試,抄上兵營之法,反爲武士厭避之端。當其初擇上送之時,四百里來往留連之資,動費數十緡,及其都試居首之後,營底例費,亦爲數百金。其中稍有富名者,費又倍蓰,故一入其案,百計圖免,目今錄案者,無非疲劣庸孱,求免不得者,而鄕人子枝之有身手技藝者,皆不願屬,如是而何以激勸武士,用於緩急乎?如欲矯其弊也,本府別武士,則特令勿赴兵營都試,每於試期,以隣近守令,差送參試,與該府尹眼同試取後,以其居首,轉報兵營,與他防營武士之入格者,同時修啓,則可祛渠輩厭避之弊,而當有激勵需用之實效,令該曹稟處,恐合事宜,故敢此仰達矣。上曰,此非難事,在邊上戎政,爲益不少,且有他道可據之例,何必稟處?依所奏施行,可也。出擧條仍命退,承史以次退出,
丁巳十二月十八日未時,上御便殿。都承旨入侍時,行都承旨李晩秀,假注書呂東植,記注官金良倜,記事官承膺祚,以次進伏訖。上命書傳敎曰,嶺南·關西·北關武士抄聞之擧,出於勸奬,都政隔日,當於明日宣傳官試講陣後,以柳葉箭·鐵箭·騎芻·講試取,取其優等者,各一人收用。試官,以宣傳官講陣試官,仍用,以此分付。上曰,注書已經人中,當爲主薦人,知入,可也。賤臣承命出問,回奏曰,鄭文始·李垿·金履永·柳遠鳴·吳泰曾·金熙洛云矣。上曰,明日竝令待開門入來,以爲注薦,可也。命退,承史以次退出。
上在昌德宮。停常參·經筵。
夜四更五更,月暈。
洪仁浩啓曰,大司憲李城輔在外,執義尹羽烈,掌令申大龜·韓致應,持平李基慶·尹涵牌招啓辭未下,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
魚用謙啓曰,明日抄啓文臣課講,何承旨進去乎?敢稟。傳曰,左承旨進去。
傳于沈晉賢曰,承旨房仍,都承旨爲吏房,同副爲兵房。
吏曹口傳政事,別兼春秋單吳泰曾·金履永。
李晩秀啓曰,注書陞六之伐,令該曹口傳差出,待下批牌招入直事,命下矣。被薦人薦狀,依例成送吏曹之意,敢啓。傳曰,知道。
魚用謙啓曰,明日進春秋書時,侍臣當爲備員,除在外外,未肅拜·呈告人員,竝待開門牌招,何如?傳曰,允。
吏曹口傳政事,以曺錫中爲注書。
傳于李晩秀曰,宣傳官徐翼淳·洪理燮,柳葉箭三中,直赴殿試,其代令該曹口傳差出,將臣之家自異,近見前大將李邦一之孫李英植,人頗可用,宣傳官見窠擬入事,分付。
兵曹口傳政事,以李英植·安光贊爲宣傳官。
傳于李晩秀曰,諸道武士臨試帳殿,意在勸奬,關西武士平壤前忠翊將金鳴潝,鐵箭能越二百步,可謂罕見,五衛將調用。嶺南武士柒谷前縣令權就一,柳葉箭二中,鐵箭過一百數十步,講入格,復職調用。北道武士北靑出身朴道倫,鐵箭俱越百數十步,騎芻三中,相當窠調用。慶山直赴殷遇亨,柳葉箭五中,事當賜第,而前已直赴云,軍門哨官,爲先啓下。慶州閑良辛思翼,武經七書能讀,以至兵學指南,無不鍊熟,講劃最多,於式年武士之所未能,北道武士安邊親騎衛崔大秀,鐵箭過百五十步,騎芻三中,德源閑良南履一,鐵箭亦過百五十步,騎芻入格,直赴殿試。其餘未入格武士等與入格除職外人,皆令兵曹給糧,使之歲前下送。
兵曹口傳政事,副司果金履載·金熙洛。
傳于李晩秀曰,左相明日進書時,當爲參班云,二十五日次對,進定於明日,先行進書,兼行次對,而輪對則,次對同爲入侍,抄啓文臣宣傳官宣賞及抄啓文臣進箋,進書後爲之事,分付。
以平安監司朴宗甲狀啓,龍川府使黃仁煐,逃躱囚推罪人,又爲過限,不得捉納,爲先罷黜,其罪狀,令攸司稟處事,傳于李晩秀曰,龍川以弊邑擇送之餘,亦當拔例差送,明日政,勿拘常格,擬入事,分付。
正言洪致榮啓曰,臣於言責之任,固無堪承之望,而向進一疏,自犯狂妄,罪重罰輕,尙切感悚,況蒙寬容之澤,復侈甄名之命,臣不勝感結之忱,卽日出肅,粗伸私分,而第臣於重臣李秉鼎對辯之章,有不可仍因冒據者。其疏有曰,旨意憯刻,又曰,隱映閃急。噫嘻,此何言也?臣疏中所陳,事關隄防,義切規警,平敍事實,而辭不迫切,直露姓名,而說得明白,則一字半句,初何嘗髣髴於憯刻隱映乎?夫隱映閃忽云者,卽外陽內陰,朝東暮西者之情跡,若謂重臣之自道盡則,可也,反欲移之於千萬不近似之人,其所以詬辱人者,適足以露出自己之本色,其亦不思之甚也。至若李鎭斗之於此重臣,本以妻鄕同閈之人,兼效新婚作媒之勞,排衆屢擬,繾綣不忘,則其敢以不知來歷排擬乏人等說,周遮掩護,上欺天日之明哉?重臣之名位已高,年紀許多,而尙不識告君以實之道,其噴薄侵辱之逼於臣身,勢固難免,顧何足費辭多辯也?噫,此重臣,當其秉政也,捭闔隴斷,專使伎倆者,不一而足,而試以守宰注擬論之,其在文倅,固已物情之不愜,而以至武弁,尤多醜說之可厭,爲報舊債,差遣腴邑,要納厚賄,書給物産,雖以餽絹之受,錢靴之譏,未足以喩其貪饕也。至於邊倅之差出也,又有所萬萬駭痛者。意中屬望,自有其人,而先以在法難赴之人,再擧首擬,故試天點,末乃容私,暗收漁功,堂堂銓衡之地,有此駔牢籠之習,題目一出,唾罵四起,其所謂感激圖報,死生以之者,果如是乎?臣始以忠厚之意,姑不歷擧,而只論毁壞堤防之失,以寓官師相規之義,在重臣道理,固宜受以爲過,亟圖遷改,而今乃遂非之不足,至於欺聖聰,反詈之不足,至於辱同朝,臣固疲劣,亦不欲呶呶爭辯,反效彼尤,而第其所加之目,實爲臺閣之羞,臣於此,實無以抗顔周行,廁跡臺端,壞了淸朝之廉防,而昨緣日暮,今始來避,所失尤大,請命遞斥臣職。答曰,爲說何可若彼,以傷忠厚之風乎?爾事甚不韙,推考。
洪仁洪啓曰,正言洪致榮,旣已詣臺,不爲傳啓,直爲出去,事甚未安,推考,何如?傳曰,以言官之故,雖不嚴處,只使問備,而名雖避嫌,無異於彈章,又況遣辭也,倍有甚焉,口業甚不佳。更思之,其在敦俗之道,不可以言官假借,而詣臺不爲傳啓直出,亦涉未安,遞差傳旨捧入。
李溏,以兵曹言啓曰,五衛將金㝡煥,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
李溏,以兵曹言啓曰,依傳敎,嶺南武士李志淵等三人,西關武士姜宅珪,北關武士韓亨祚等三人處,給糧下送之意,敢啓。傳曰,知道。
李溏,以兵曹言啓曰,今十二月二十日文臣朔試射日次,而都目政事相値,不得爲之之意,敢啓。傳曰,知道。
李溏,以司僕寺一二提調意啓曰,分養馬故失瘦瘠不馴守令,每於畢上納後,依法典錄啓請罪矣。今年所納分養馬有頉,各營邑守令現告成冊,今始齊到,故抄出啓目書入,依例施罰之意,敢啓。傳曰,知道。
李溏,以壯勇營言啓曰,年前本營劃給之雌馬,放牧於箭串牧場,使司僕寺一體檢飭,而以三雌一息,每歲末自該寺報于本營,則自本營枚擧草記添錄事,曾有定式矣。今此司僕寺所報丁巳息雄馬三匹,雌馬五匹,合八匹,添錄於元數,以爲憑考之地,何如?傳曰,允。
洪仁浩,以義禁府言啓曰,全羅道靈巖郡定配罪人李思祚放送事,承傳啓下矣。李思祚放送事,分付該道道臣之意,敢啓。傳曰,知道。
洪仁浩,以義禁府言啓曰,平安監司朴宗甲狀啓內,龍川府使黃仁煐罪狀,今不可但以罷黜而止,令攸司稟處事,啓下矣。黃仁煐時在任所云,依例發遣府書吏,交代後拿來,何如?傳曰,允。
丁巳十二月十九日辰時,上御春溏臺。抄啓文臣親試課試課講,宣傳官試射都計劃入侍時,行都承旨李晩秀,行左承旨沈晉賢,行右承旨洪仁浩,左副承旨金啓洛,同副承旨李溏,記事官柳遠鳴·金熙洛,記注官金良倜,記事官承膺祚,檢校待敎李存秀,試官壯勇大將金持默,一提學鄭民始,原任直提學金載瓚,摠戎使趙心泰,原任直提學鄭大容,禁衛大將徐有大,原任直閣南公轍·金祖淳,檢校待敎沈象奎,以次侍立訖。上具平戎服,乘轎,出萬八門,由保定門·明光門·靑陽門,詣春塘臺,下轎,陞座。上曰,抄啓文臣及試官行禮。上曰,抄啓文臣進前。上曰,承旨換房。上曰,注薦薦主,誰也?晩秀曰,鄭文始·李垿·柳遠鳴矣。上曰,西北·嶺南別武士試射試講。上曰,親試課試懸題。題出四韻律詩。命書傳敎曰,翰圈追當爲之,而左右史姑不備員,前奉敎吳泰曾,前檢閱金履永,別兼春秋,令該曹口傳啓下,待下批牌招入直。又命抄啓文臣進前曰,每年都計劃日,必辦飮食,與爾等供一日之遊,甚盛事也。今年則兩南雖未盡失稔,有尤甚邑設賑處,民情極可念,玆以略略供辦,爾等知此意,可也。仍命書榻敎曰,抄啓文臣親試課試都計劃居首陞六人,令該曹口傳付軍職。又命書榻敎曰,注書金熙洛,課試都計劃陞六之代,待薦狀,令該曹口傳差出,待下批牌招入直。少頃□□上還內,諸臣以次退出。
上在昌德宮。停常參·經筵。
藥房提調趙宗鉉,副提調李晩秀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。殿座時同爲入侍。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,大司憲李城輔在外,執義尹羽烈,掌令申大龜·韓致應,持平李基慶·尹涵牌不進,監察茶時之意,敢啓。傳曰,知道。
李晩秀啓曰,戶曹參判權裕,除拜後過三日不爲出肅,事甚未安,依定式推考警責,仍卽牌招察任,何如?傳曰,允。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,侍衛毛具。
傳于李晩秀曰,皇朝人子孫·忠臣子孫·軍功人·淸白吏子孫·西北人,依例收用事,分付銓曹。
傳于李晩秀曰,今日,大政也,又今日,進春秋書日也,尊周之思,益切寤歎,而皇朝人子孫·忠臣子孫,首命收錄,則凜乎忠烈,豈有過於義州義士乎?如崔孝一·張厚健諸家,曾已錄後,惟車禮亮家,迄未遑焉。向於文官車信用檢擬也,不知來歷而越點矣,追聞甚嗟惜,其家後孫有幾人,所業何事,令廟堂關問草記。
傳于李晩秀曰,今日政除拜守令·邊將初仕,皆令明日肅拜後留待。
傳于李晩秀曰,抄啓文臣中時帶騎郞人,改差,以佐郞一人,單付正郞後,抄啓居首陞六人金熙洛·金履載,單付左郞事,分付。
兵曹口傳政事,副司果李勉昇·金處巖,以上單付。
傳于李晩秀曰,三南守令今日政差代者,使之今日謝恩,仍令歷辭大臣,使之明日辭朝。
都政。吏批,判書沈煥之進,參判李敬一進,參議蔡弘遠進,行都承旨李晩秀進。以李彭老爲氷庫別提,沈廷秀爲活人別提,金宗善爲掌樂主簿,權中執爲濟用主簿,徐弘輔爲茂朱府使,朴始榮爲潭陽府使,李性重爲尼城縣監,徐有昌爲石城縣監,李爲彬爲尙衣直長,李奎南爲軍資直長,吳文常爲鐵原府使,李元植爲長津府使,韓光植爲慶源府使。
傳于李晩秀曰,長津以新設之地,當各別擇差,而稍久則必泛忽,宣川望特爲書下,該府使李元植,仍用防禦使履歷事,分付。
以朴知源爲綾州牧使,李玄謙爲尙瑞直長,金宗濩爲繕工奉事,辛景愈爲司饔奉事,尹光顔爲驪州牧使,閔師宣爲寧海府使,慶源府使韓光植,今加通政加資事承傳。
傳于李晩秀曰,南原前府使朴知源,徑遞可惜,雖未肅謝,仍用牧使履歷,仍任前職,該牧之代,更爲差出事,分付。
南原府使朴知源仍任事承傳,以李厚延爲尙瑞副直長,尹光濩爲綾州牧使,李光益爲宣川府使,趙岐爲穩城府使,同敦寧曺允亨,今加資憲,仁川府使黃運祚,今加通政加資事承傳,以金相任爲宗廟副奉事,尹夔欽爲利仁察訪,李奎延爲安奇察訪,安枰爲長水察訪,鄭爲碧沙察訪,典籍單金鳳擧·趙夢璟,以上四館去官,李義彬爲碧潼郡守,沈擇之爲祥原郡守,鄭惟轍爲雲山郡守,權璹爲三水府使,李東煥爲旌義縣監,洪夏五爲翼陵令,康國愼爲居山察訪,南陽履爲社稷令,金履顯爲掌樂僉正。
傳于李晩秀曰,旌義縣監李東煥,仍任前職,其代擇差。
以固城縣令望筒,傳于李晩秀曰,此時此邑,不可作窠,固城縣令,限麥秋仍任。
以龍仁縣令望筒,傳于李晩秀曰,此時嶺南守令,豈可遷轉乎?更爲擬入。
以韓錫仁爲英陵令,林弘遠爲龍仁縣令,朴光迪爲宣川府使,李寅采爲興陽縣監,任希彦爲德陵直長,珍島郡守洪述祖,限麥秋仍任事承傳,洪三弼爲大靜縣監。
傳于李晩秀曰,今聞興陽卽是尤甚邑,則朝筵固城·珍島仍任時,何無提奏,以致一仍一否乎?當該銓堂及當該承旨,從重推考。李寅采,係是疏滯之人,欲試之,興陽望筒,勿施,待後政守令窠卽爲調用事,分付。
以鄭煥恭爲造紙別提,金魯應爲活人別提,金履裕爲咸興判官,柳敬鎭爲典牲直長,李昌杰爲顯陵令,金光運爲柒谷府使,吳毅常爲定州牧使,典牲判官尹光濩仍任事承傳。
李晩秀,以吏曹言啓曰,厚陵令姜呈狀內,矣身素患痰癖之症,當寒添劇,供職無望,卽爲入啓遞改云,其身病旣如是,則有難强令察任,改差,何如?傳曰,允。
以李興運爲內贍奉事,朴潤文爲厚陵令,柳遠鳴爲典籍,李義勝爲兼引儀,李義祿爲監察,鄭馦爲典籍,吳敍常爲童蒙敎官,洪秉臣爲谷城縣監。
傳于李晩秀曰,持平前望單子入之。
持平前望單子入之,趙萬元落點。
傳于李晩秀曰,谷城縣監洪秉臣年老,他道守令中相換。
以李宗燮爲綾州牧使,權應範爲典籍,洪格爲內資主簿,金鋼爲果川縣監。
李晩秀啓曰,注書被薦人洪奭周·尹命烈·具得魯,今當付職,薦狀依例成送吏曹之意,敢啓。傳曰,知道。
以韓泳爲軍資正,權中執爲漢城主簿,吳亨喆爲引儀,黃處坤爲氷庫別提,洪奭周爲注書,李心傳爲左通禮,鄭選爲義盈主簿。
李晩秀啓曰,新除授注書洪奭周,卽爲牌招入直,何如?傳曰,允。
以執義尹羽烈,掌令申大龜·韓致應,持平李基慶·尹涵,司諫柳畊,獻納玄重祚,正言李弘達,牌不進罷職傳旨,傳曰,無端違牌,以致兩司之不備,不可踏下而止,一竝禁推。
李晩秀,以吏批言啓曰,新除授穩城府使趙岐戶奴呈狀內,矣上典本生父,今年爲七十五歲,情理勢難離捨遠赴,卽速入啓遞改云。親年七十歲以上者,勿差三百里外遠邑守令,載在法典,穩城府使趙岐,依例改差,何如?傳曰,允。
以金明遇爲龍川府使,朴宗龜爲平市令,朴宗來爲驪州牧使,趙景鎭爲淸風府使,金履載爲典籍,柳相燁爲穩城府使,張至顯爲德川郡守,李英發爲明陵別檢,高宅謙爲執義,鄭景祚爲司諫,金宗發·姜文會爲掌令,朴孝成爲持平,任長源爲獻納,崔璧爲正言,李瑞朝爲京畿都事,金宗善爲平市主簿,金㙆爲丹陽郡守,趙德潤爲司僕正,文躍淵爲旌義縣監。
傳于李晩秀曰,在外及未肅拜呈告玉堂許遞。
李晩秀,以吏批言啓曰,玉堂闕員,今當差出,而擬望之人乏少,外任竝擬,何如?傳曰,允。
以孟賢大爲掌樂主簿,金熙洛爲典籍,李安默爲大同察訪,興陽縣監閔亨默仍任事承傳,谷城縣監洪秉臣,安峽縣監金熙采相換事承傳,洪聖淵爲同敦寧,崔笠爲監察,徐有聞爲副校理,李錫夏爲修撰,尹行直爲副修撰。
傳于李晩秀曰,在外玉堂許遞,前望單子入之,待下批牌招察任。
玉堂前望單子人之,修撰尹永僖,副修撰李晴落點。
李晩秀,以吏批言啓曰,新除授龍川府使金明遇戶奴呈狀內,奴矣上典,身病猝重,萬無赴任之望,卽速入啓改差云,身病旣如是危重,則有難强令赴任,龍川府使金明遇,依例罷黜,何如?傳曰,允。
以沈鑏爲龍川府使,金植爲禮賓主簿,朴萬榮爲濟用主簿,裵贊游爲瓦署別提,金圭夏爲龍岡縣令。
以咸鏡監司李鼎運啓本,安邊府使李太亨殺獄干連罪人,屢違定限,尙未捉得,其罪狀,令攸司稟處事,判付內,啓下義禁府爲旀,屢度過限,勢難每每曲恕,罷職爲良如敎。
以金命淵爲獻陵參奉,鄭東翼爲英陵參奉,李儒聞爲健元陵參奉,金允秋爲泰陵參奉,金箕敍爲敦寧參奉,兵曹正郞單鄭文始陞付事承傳,監察崔笠,工曹佐郞具興遠相換,李得賢爲禮賓參奉,文山圭爲義陵參奉,金愿爲假引儀,柳範休爲恭陵令,李壽彬爲監察,朴柱遇爲殷山縣監,鄭文綏爲禁府都事,兵曹佐郞金履載·金熙洛,以上單付。金坪爲軍器僉正,柳範休爲安邊府使,尹斗鎭爲假監役,閔命爀爲正言,鄭㵙爲慶源府使,朴澈源爲肇慶廟令,韓啓翼爲禮賓主簿,車信用爲莊陵令,權尙熺爲恭陵令,校書副正字洪儀泳單付。
以尹羽烈·申大龜·韓致應·李基慶·尹涵·柳畊·玄重祚·李弘達等囚單子,傳于洪仁浩曰,放送。
兵批,判書李祖源,參判柳誼,參議兪漢寧,參知柳師模進,同副承旨李溏進。啓曰,各道中軍·虞候,今當差出,而擬望之人乏少,未準朔禁軍將及虞候,竝擬,何如?傳曰,兩銓此等啓辭,今日皆以入侍之擧條爲之,則此啓辭何可捧入乎?軍士房擧行,自入侍時,節節駭然,爲先罷職,仍令該府拿問處之。此啓辭還給,以擧條依爲之,分付,可也。
承旨前望單子入之,李光益落點。
李晩秀啓曰,新除授同副承旨李光益,時在京畿龍仁地,斯速乘馹上來事,下諭,何如?傳曰,允。
傳于李晩秀曰,在外承旨許遞,前望單子入之,待下批牌招察任。
承旨前望單子入之,林濟遠落點。
李晩秀啓曰,新除授行左承旨林濟遠,時在忠淸道石城地,斯速乘馹上來事,下諭,何如?傳曰,允。
傳于李晩秀曰,在外承旨許遞,前望單子入之。
承旨前望單子入之,李肇源落點。
兵批,以朴廷吉爲同知,朴宗柱·李甲會·具壽漢爲五衛將,洪景運爲忠壯將,白東運爲慶州營將,趙爲全州營將,李星會爲白翎僉使,王脩爲坡知僉使,李基魯爲武兼,金錫憲爲昌洲僉使。
傳于洪仁浩曰,故諭善朴聖源家,近甚零替,見於五衛將副擬,而雖點下,旣出武岐之後,宜令踐其履歷,兵批邊地窠擬入事,分付西銓。
以徐命鐸爲薪智島萬戶,金致爀爲雲寵萬戶,金成集爲善積僉使,崔聖甲爲仁遮外萬戶,朴東維爲蛇梁萬戶,李彦晉爲草芝僉使,韓尙禧爲美錢僉使,智承勳爲天摩僉使,李景佐爲西水羅萬戶,王漢禎爲平安兵虞候,朴宗柱爲訓戎僉使,李時菡爲平安中軍,尹相重爲淸州營將,李仁默爲統虞候,張景游爲登山僉使,呂文永爲黃海兵虞候,宋履成爲文山萬戶,林百春爲老江僉使,金益烈爲古群山僉使,趙崈爲安興僉使,鄭致伯爲正方別將,鄭興源爲寅火堡萬戶,金一成爲幕嶺萬戶,李元奭爲蟾津別將,李鴻德爲五衛將,柳相默爲中樞都事,金南亨爲靑水萬戶,金鰲福爲赤梁僉使,姜大允爲方山萬戶。
傳于洪仁浩曰,昌洲僉使,各道中軍中相換。
洪仁浩,以兵批言啓曰,五衛將李鴻德,前任三陟營將,時在任所,上來間番次苟艱,改差,何如?傳曰,允。
以黃啓煜爲玉江萬戶,邊澤濟爲水口萬戶,韓鎭殷爲梨洞萬戶,鄭達春爲古豐山萬戶,金鎭億爲宣傳官。
以全羅兵使申鴻周狀啓,營將李潤集身死代,卽爲差出下送事,傳于洪仁浩曰,全州營將之代,今政以他道虞候差出,赴任當遲滯,與慶州營將白東運相換,依狀請催促下送。
全州營將趙,慶州營將白東運相換,副護軍李甲會,副司果洪致榮,以上竝單付,以李顯道爲夞怪萬戶,延敬洪爲景福將,張宅基爲三陟營將,崔潤興爲同知,鄭忠殷爲僉知,護軍柳鼎周·羅潤祿,副護軍柳協基,訓鍊正李石求,以上竝單付,金宗赫爲慶熙將,韓有春爲慶熙將,蔡述夏爲忠淸中軍,尹致宖爲黃海中軍,文山萬戶宋履成,蟾津別將李元奭相換,副護軍柳文植·李夏保,以上單付。吳俊常爲咸興監牧官,李有協·金鎭億爲訓鍊主簿,韓泳爲都摠經歷,金鳴潝爲五衛將,林亨馥爲訓鍊主簿,申大益爲武兼,朴亨源爲守門將,趙彦彬爲忠壯將,僉知李鴻德單付,李敬熙爲宣傳官。
傳于洪仁浩曰,何時下敎,尙不肅拜?駭然,宣傳官李敬熙改差,差代。
以李寬福爲武兼,柳曮爲宣傳官,鄭聖鵠爲五衛將,韓泳爲訓鍊副正,鄭根爲訓鍊僉正,李重晉爲訓鍊主簿,姜道諴爲五衛將,李惟秀爲宣傳官,訓鍊判官李魯昌·金德基,主簿黃在中·朴道明,依定式減下。
傳于洪仁浩曰,在外宣傳官改差。
以趙蒙錫爲羽林將,沈誾之·文兌赫爲訓鍊主簿,黃在中爲加設訓鍊判官,具縉爲訓鍊副正,高厚鎭爲都摠經歷,李福祥·李守麟爲訓鍊主簿,護軍趙鎭寬,副護軍尹長烈,副司直高宅謙·柳雲羽·金銑·李聖輪·李益洙·李海淸·崔履亨,副司果趙得永·李垿,以上竝單付。吳大晉爲武兼,韓大洪爲部將,沈豐祖·柳文儉爲宣傳官,權思正爲部將,柳聖台·張守初爲宣傳官,金載澤爲武兼,柳思漢爲都摠都事,尹之謙爲宣傳官,護軍丁遇泰,副護軍趙·柳晦源,以上竝單付。鄭惟寬爲武兼,任聖皐爲訓鍊副正,洪受寬爲忠翊將,副護軍趙·白東運·尹相重,以上單付。趙處仁·金考健爲部將,尹弘鼎·崔龍角·李漢哲爲守門將,金憲柱爲都摠經歷,林必榮爲宣傳官,宣傳官任聖皐單付,韓應儉爲宣傳官,崔祥岳爲都摠都事,朴明勳爲訓鍊副正,守門將李東煥仍任事承傳,金爀爲宣傳官,沈鏔爲中樞經歷,副護軍韓慶麟單付,李晳爲永宗僉使,具綜爲宣傳官,申爲守門將,副司果單許㶏·柳遠鳴·李德鉉·嚴思彦·申炅·朴東源·兪漢宗·權思穆·鄭亮元·崔命燮·柳英逵。權管秩,廟坡朴文永,江口具允鼎,栗浦鄭道興,三千金弘喆,乾川姜碩文,直洞韓毅得,於汀灘李東蕃,小吉號里金得麗,小坡兒朴漢文,雲頭里金載興,梁永萬洞康漢鳳,廟洞金弘喆,以上竝單付。李周鳳爲宣傳官,韓弘賢爲廣梁僉使,金弘喆爲馬梁僉使,訓鍊僉正高漢祿單付。
傳于洪仁浩曰,文兼改差。
以李晦柱爲宣傳官,金履永爲文兼,副護軍李光益·韓應儉·金爀·具綜·李達觀·李在源·洪景運·朴瑬·鄭東勳,以上單付。昌洲僉使金錫憲,黃海中軍尹致宖相換。
兵曹口傳政事,以李得江爲訓鍊判官,申義權爲宣傳官,崔命燮爲訓鍊主簿。
以咸鏡監司李鼎運啓本,罪人尹象基慶興府到配事,判付內,啓下義禁府爲旀,飭已施,放送爲良如敎。
洪仁浩,以義禁府言啓曰,咸鏡監司李鼎運啓本,慶興府遠地勿限年定配罪人尹象基到配事,判付內,飭已施,放送事,命下矣。尹象基放送事,分付該道道臣之意,敢啓。傳曰,知道。
李晩秀,以吏曹言啓曰,因右副承旨魚用謙所啓,江華府史庫參奉年八十人,混稱朝官,擧似於應資老人啓本,恐不可無一番釐正之道事批旨內,令該曹考例指一定式,可也事,命下矣。謹考本曹典例,則士夫一命以上中庶,曾經東西班正職者,年八十,歲首竝許加資矣。史庫參奉,不可與朝官一命之職,比而同之,今此江華府應資老人啓本中,史庫參奉前銜人加資事,置之,此後則修明法典,勿爲擧論之意,分付該守臣處,何如?傳曰。允。雖曰史庫參奉,如是士夫與中庶,則似不可一例勿施乎,更爲草記。
李晩秀,以吏批言啓曰,新除授慶源府使韓光植戶奴呈狀內,奴矣上典,今年爲六十九歲,法不當冒赴,依例入啓改差云。臣之矇不覺察,有此注擬,不勝惶恐,而年限已過,則有難强令赴任,依例改差,旣不得赴任而遞,則所授加資,還收,何如?傳曰,年限旣過,法不當强赴改差,而亞長久勤,加資則不必還收矣。
李晩秀,以吏曹言啓曰,繕工監假監役官李晦祥呈狀內,矣身素患痰癖之症,當此換節之時,一倍添劇,萬無起動供仕之望云。身病旣如是,則不可强令察任,今姑改差,何如?傳曰,允。
洪仁浩,以兵曹言啓曰,新除授五衛將洪景運,前任忠淸監營中軍,時在任所,趙,身病猝重,時月之內,無望供職,呈狀乞遞,宿衛輪番之任,不可久曠,竝改差,何如?傳曰,允。
洪仁浩,以訓鍊都監言啓曰,年終放砲習放,今月二十五日洗馬臺爲之之意,敢啓。傳曰,知道。
洪仁浩,以御營廳言啓曰,本廳敎鍊官李元奭邊將遷轉代,水原府軍器新備修補監董內監加出敎鍊官李鍾泰,陞實之意,敢啓。傳曰,知道。
丁巳十二月二十日辰時,上御熙政堂。藥房入診,進春秋書,抄啓文臣·宣傳官宣賞,計劃文臣進箋,大臣·備局堂上引見,輪對官·吏兵曹政官同爲入侍時,藥房提調趙宗鉉,副提調李晩秀,行左承旨沈晉賢,行右承旨洪仁浩,左副承旨金啓洛,右副承旨魚用謙,同副承旨李溏,記事官柳遠鳴·曺錫中,事變假注書尹致任,記事官吳泰曾·金履永,以次進伏訖。上曰,進書。行禮笏記,添入進箋行禮句語,同時行禮。都承旨亦以進書班下去,上下注書及別兼春秋,待兼春秋入來,竝下去領賞也。進書·進箋·宣賞,行禮如儀訖。上曰,春秋館堂上與別兼春秋,奉所進春秋,藏于本館史庫,而進書諸臣中,如有時帶同春秋者,進去也。仁浩曰,進書諸臣則,適無時帶者矣。上命書榻敎曰,新印春秋書,當爲陪進,藏于春秋館,本館堂上中,在外及未付軍職人許遞,前望單子入之,待下批先進去後謝恩。仍命,以李集斗·韓晩裕出牌。命書傳敎曰,大臣·備局堂上入侍。又命書傳敎曰,吏兵曹政官入侍。又命書傳敎曰,輪對官入侍。左議政蔡濟恭,右議政李秉模,行工曹判書鄭民始,行上護軍金持默,禮曹判書李時秀,刑曹判書趙心泰,行護軍徐有大,漢城右尹李漢豐,行護軍李書九,校理李貞運,修撰朴吉源,吏曹判書沈煥之,兵曹判書李祖源,吏曹參判李敬一,兵曹參判柳誼,參議兪漢寧,參知柳師模,吏曹參議蔡弘遠,以次進伏。輪對官司宰僉正尹淑基,主簿許習,義禁府都事李·南履正,司饔主簿韓昇裕·趙錫福,直長李應鼎·朴和源,奉事李奎南·洪大衡·尹光時,繕工監役曺晦振·丁若衡,奉事李爲彬·鄭信民,假監役宋翼著·任忠白,宗親典簿洪就榮,東學訓導李台祥,漢城庶尹鄭亮采,長興奉事李奎新,典牲副奉事金世淵,尙衣僉正南溟學,以次列立階下。進書諸臣及領賞抄啓文臣·宣傳官等,以次退出。濟恭等進前曰,寒事少解,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,如有稟處之事,陳奏,可也。濟恭曰,別無可達之事矣。近因屠牛之禁,竝與牛隻之載馱入城者,一切禁斷,故反不無爲弊之端,雖以閭巷間瑣細物情言之,薪芻之價,日漸踊貴云矣。上曰,近日牛隻之不得入城與否,刑判知之乎?心泰曰,牛隻之馱載入城者,則初無禁斷之事矣。上曰,左相之言,好矣。如果有此弊,須加申飭,而又豈可因此而少有懈弛乎?濟恭曰,嶺南民事,聞甚可悶,當此失稔之時,道伯以方在待勘中,不敢晏然,無異廢却公務云。今此所陳,亦非出擧條之事,欲自備局發關申飭爲計矣。上曰,向來玉堂上疏,卿見之乎?濟恭曰,見之矣。上曰,此嶺伯,人非不周通,而屢除藩任,任負過重,固當小心恪勤,守法奉公,而今番事極爲駭然。若果全然無一犯者,則固可幸也,而如或不然,數行狀啓,草草書納,是豈道理乎?玉堂之疏旣出,則嶺伯處義,亦不可謂之失當,第自備局關飭,可也。濟恭曰,考績之法,昉自唐虞,我朝則一年再考,八字之內,明說能否,其法意之愼重,尤當如何,而臣於今番考績,下語多見有礙眼處,如固城縣令南履翼題目之宜延瓜期將奈草心云者,甚不成說。草心二字,用之於乞郡疏章則,可也,而及瓜遞職,金石之典,有不可以守令之奉親而遽敢議到,設令善治而惜去,旣非直請,而以宜延等字,有若戲語然者,決非重考績之道。且如淸河縣監金熙澤題目以爲,言無不施莫飢或損,上一句則,乃監司自道之辭也,下一句,不知何以爲說,初無治績之論列。醴泉郡守權偗題目以爲,方竢湖理且置嶺考,能於湖者,未必皆能於嶺,一年之內,論一邑之政,猶分春夏秋冬等,春夏等之上考,亦或爲秋冬等之中下考,則以昨年再昨年之所經他邑之能治,置而不論者,未之有也。適因言端,敢進所見矣。上曰,卿言誠然矣。秉模曰,諸道官門聚點,擧行勤慢,有卿其考察之命矣。諸道狀本,今纔齊到,而考諸狀辭,參以傳聞,北兵使鄭觀采,忠淸前水使安橚,擧行最爲疎忽,姑先從重推考,以警日後,何如?上曰,依爲之。出擧條上曰,如無陳達之事,大臣就座,政官進前,出擧條可也。煥之曰,今都目大政,各岐仕滿應遷者,相避及未準朔監察·禁府都事,戶曹·刑曹·工曹·漢城府郞官·平市署官員·五部令,各司久任時推人員,竝擬,何如?上曰,依爲之。出擧條煥之曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?上曰,依爲之。出擧條煥之曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?上曰,依爲之。出擧條煥之曰,蔭仕六品官之陞五品者,每於過都政後照擬,而見今在職者,絶無經一考之人,故五品官,無以推移備擬,依例勿拘陞擬,何如?上曰,依爲之。出擧條煥之曰,邊地中慶源一窠,以文臣差送,似好,而堂上中可擬之人乏少,曾經堂下三品侍從,竝擬,何如?上曰,依爲之。出擧條煥之曰,雲山郡守,以文武交差之邑,文臣當次,而堂下武臣積滯可悶,今政則姑以武臣差送,何如?上曰,依爲之。出擧條煥之曰,大靜縣監高漢祿,今已瓜滿,而曾有陞遷收用後差代之命矣。今番適無相當窠,陞擬間姑爲仍置乎?上曰,訓鍊僉正加設單付,待窠陞實,可也。出擧條煥之曰,珍島郡守洪述祖,興陽縣監閔亨默,今已瓜滿矣,雖是尤甚設賑之處,依例差代乎?上曰,聞是尤甚邑云,過麥秋差代,可也。出擧條祖源曰,各道營將·中軍·虞候,今當差出,而擬望之人乏少,未準朔禁軍將及虞候,竝擬,何如?上曰,依爲之。出擧條上曰,我國專以科目取人,而侍從卽科目中人,幼而學之,壯而欲行之,而其所歷試,反不若蔭武。蓋武臣之除拜守令,始自明廟朝,蔭補之法,爲其有老成典型,而若以國朝科目取人之大經法觀之,豈可使法從,反不如蔭武乎?內而論思言責,外而州府郡縣,何所不可,而近來法從之臣,擧多貧窮,不成貌樣。守令非專爲取食之計,法從亦豈以飢飽爲心,而在朝廷道理,則旣以科目取人矣,又選而置之法從之列矣,不可使飢餓窮困,而出入於香案之前。每當大政,縷縷下敎,而亦見其效,此豈非銓臣之責乎?濟恭曰,可矜者,貧窮之法從也,出身二三十年,未易得一薄邑,雖或得之,明知其不復爲,則以平生飢困之人,不先濟己私,而能爲民國之事者,非中人以上則不能也,此固事勢之不得不然。下敎中法從之不以飢飽爲心者,臣實知聖人之言,出於禮待,欽仰讚歎之不已,而王文正之志不在溫飽,至載朱夫子小學,則以其有能人所不能也。然則不以飢飽爲心者,亦非人人而可能也。上曰,然矣。孔門弟子,不恥縕袍者,惟子路一人,雖以聞性與天道之子貢,猶且貨殖,我國士夫,雖素重廉恥,而亦不可盡責之以孔門高弟之所鮮能也。近來一二侍從之或有貽羞朝廷之事,予則以爲,自侍從而極選,就其所選,而差送守令,則雖以民事言之,或陳疏或歸奏,大勝於蔭武之無路登聞,或以爲,吏治不如屢典州郡之蔭官,而此而又令屢典,則亦豈不至鍊熟乎?予常以爲,三百六十邑,以文蔭武交差,設或文而不能,蔭而可矯其弊,且年淺武倅之乍往乍來,迎送可悶,此故相李思觀之所以以交差爲宜者,而今雖難猝然行之,亦不妨漸次爲之矣。仍命書傳敎曰,文侍從歷試內外,爲循名責實之道事,前此縷縷,姑舍是,今筵又復申申。大抵我國科目取人,法從又爲科目中翹楚,及其除職擬官也,十倍反後於蔭武,此非所用非其所求而何?筵臣或云,嫺於吏治,異於屢典之熟手,此則大不然。苟能愼揀於初,復皆頻爲於後,則而州而郡,誰之不若乎?予則蔽一言曰,法從之臣,無論在京在鄕,無窠不可做,無日閑在家,入而繩愆糾謬,出而分憂察隱,則來頭按藩節坐廟堂,而其效之及於生民國家,果何如云爾。一日之內,雖未必一一收用,眞所謂始作半,須令銓曹之臣,自今政勉旃。上曰,我國封疆,不出數千里,用人之際,已極有不廣之歎,而又復京鄕有限,此而不足,百里之外,官祿不沾。向聞左相言,以家在城外而遞職者,甚以爲不可,此眞大臣之言也。向來宣召之擧,非不知無實效,而亦不妨爲柔遠能邇之一道,今番都政,守令多以在鄕者差送,初仕則專以鄕人差出,好矣。濟恭等曰,聖敎誠然,此實出於從隗始之意,孰不思所以對揚乎?上曰,遠人之不及京華者,卽不過不合俗臼而然。眞諺所謂,村鷄官廳,四面譏笑,必至於生事而後已,繼自今,使知朝廷規模之大異前樣,好矣。仍命書傳敎曰,遠人之不霑祿仕,便成百餘年來痼弊,大政日提飭,徒歸紙上之空言,此所以向有宣召之擧,而邑擧道剡,未能盡搜羅之方,適去適來,紛紛屑屑,竟有有名無實之歎,如是而草野抱器之士,將何以進身於朝端乎?語曰,求忠必於孝,又曰,故家世族爲屛翰,雖無老成人,尙亦有典型之可求者,然則諸如此家之人,必不自忽而自輕。彼湖·嶺方數千里之地,其俗則鄒·魯,其業則詩·書,先輩遺風,自有至今存者,則生於故家世族,而服先訓繩先武,可以出而仕者,豈患無其人?特不聞而不用耳。玉不自衒,惟人是售,此豈非有司之罪而朝廷之責乎?如嶺南之兩李先正,湖西之兩宋先正後孫,猶多在籍之人,外此則無一焉,何等慨惜?今政初仕窠甚窄少,雖難一一收用,而銓臣旣承面敎,必欲對揚,然而捱過一番大政,仍若前日樣子,則朝家之必欲收用遠人,齎其志而莫遂,有若難能之事,則後之視今者,寧不竊笑於今日朝廷乎?嶺南故儒臣曺偉·曺植·鄭述·張顯光,湖西故儒臣尹煌·兪棨·金慶餘·金弘郁,湖南故儒臣朴祥·奇大升,故忠臣高敬命·金千鎰家子孫,令各該道臣搜訪以聞。此特意到而提及者,不入於今日之敎,而故家世族之苟有可以擧聞者,一體以年歲居住,與所工之儒武,竝爲開錄,別具冊子以進,則當替作殿上之柱帖,亦將此意,言於入侍諸大臣,筵退後使卽知委。向筵,因言端,語張玉城輿疾樹勳事矣,際聞其子孫,如李貞翼家,無官享之人云,每想膚功偉忠,不覺䀌然,令勳府訪其子孫草記,以爲收用之地。今政初仕守令·邊將擇擬一款,不可以例飭而闕之,亦令兩銓之臣着意。上曰,今此擧論者,特擧其所思者,而外此諸家,自可薦似矣,曾見故參判吳光運之疏,有列擧嶺南諸家,而未能盡思矣。至如故儒臣曺植,則實有貪廉懦立之氣節,向來致祭時祭文,多有所致意,卿果見之耶?濟恭曰,臣果得覽,而比方伊尹,亦以諸葛武候而謂之不及,聖人之褒,不啻鄭重矣。上曰,故儒臣尹煌子孫,向於忠良子孫擧案成冊見之,其數甚繁,可見善人之有後,朴祥之詩,或以爲聯句頗俗,而其詩始見無味,久看方好,此所以爲難也。非但詩也,人固不易矣。濟恭曰,朴祥詩付籤以下者,臣亦見之,而果如聖敎所云矣。上曰,向於廣留入侍時,聞其腰痛,難於園幸時騎馬云,故引張玉城乘雙轎力疾樹勳之事言之。因是而思之,我朝重熙累洽,奠我宗祏於泰山磐石者,莫非我仁廟朝盛德大業,則其時元勳之如張玉城者,無子孫之官享,豈朝家褒忠象賢之道乎?卿等或有知其子孫之在於何處耶?晉賢曰,二十年前,有張象元者,以其奉祀孫,官爲縣監,其後未之更聞也。上曰,勳堂似知之矣。敬一曰,近見忠臣嫡長錄冊子,象元果是玉城之嫡長,而其子曰龜漢,未知其存亡矣。上曰,卿出去詳探後,草記,可也。上曰,吏兵房承旨與政官出去,開政,而必於今日內畢爲之也。俄聞政官盡入政院云,古例大政,必於大明殿月廊爲之,而近雖於賓廳來會,豈可入政院耶?臨政設紛競之禁者,自有法意,無異科場之嚴祕,決不可先入衆會之處矣。上曰,尙瑞院官員,使之入來,出給寶匣,可也。上命書傳敎曰,今已進書,摠裁大臣以下書啓。上曰,今日臺諫,何不入來?晉賢曰,牌不進云矣。上曰,以前牌更爲牌招。煥之·祖源等退出。上命晉賢書傳敎曰,春秋,聖人大一統之書,而如日星之大義,數十大書特書,不一其書,而三王之心法,待孔夫子而明,夫子之筆法,待朱夫子而著。特以見行之書,經與傳無別,此乃聖祖分命儒臣,釐例正義,經爲綱而傳爲目,俾寓大書大一統之義者,何幸修述於二百年未遑之餘,今始完印而進書禮成,況値歲暮,益喜有陽復之漸。所進春秋書一本,藏于春秋館,餘當分頒,令內閣知悉。董事諸臣,宜有寵錫,以示重其事之意,摠裁大臣左議政蔡濟恭,右議政李秉模,各內下豹皮一令賜給,監印閣臣檢校直提學李晩秀,原任直閣金祖淳,各內下大鹿皮一令賜給,編校及參校文臣行護軍李書九熟馬一匹面給,行副護軍成大中半熟馬一匹賜給,行副護軍李翼晉·李相璜·尹光顔,谷山府使丁若鏞,監印文臣右尹李集斗,行護軍韓晩裕,副司果金近淳·申絢,注書曺錫中,副司正洪奭周·黃基天,各兒馬一匹賜給。繕寫是經者,卽同敦寧曺允亨,仁川府使黃運祚也,兩人以筆名於世,且況曺是文忠之玄孫,黃亦忠烈之玄孫,其家之人寫是經者,亦可謂稀事,竝加資,其餘檢書官·寫字官·監官員役·工匠等,依判下施行,而自今經筵及科場,用此本事,分付,大臣·監董諸臣·時原任閣臣,各頒一件,諸處史庫,亦令各藏十件。濟恭進前曰,臣等之錄名,是書已極與榮之喜,而文豹之錫,係是重典,臣實不敢受罔功之賞矣。上曰,卿何過讓?筵退後不妨以箚子陳懇。然則卿文集中,將以辭春秋賞典箚子入錄,亦甚好矣。濟恭曰,臣之賤稿,何足稱道,而聖敎每及於此,尤不勝惶感之至矣。民始曰,此本可謂善成,而印之甚少,兩南翻刻之本,速成則好矣。上曰,史記英選·鄕禮合編之屬,不過數卷冊子,而兩南翻刻之際,爲弊不些,故此冊則未果遽議矣。民始曰,綱目·朱子大全,皆是完營之板本,而開刊之時,未聞許大弊端。凡事不可爲者則已之,可也,若是必不可不爲者,些少之弊,恐不可顧矣。濟恭曰,此由於古今之人心不同,而下吏誅求之弊,亦難以禁遏矣。上曰,旣云有弊,則亦難遽議,自京爲之,則未知何如?自惠廳善爲商量而更稟,好矣。上曰,諸宰亦無稟達之事云,次對則先退,可也。濟恭等退出。上曰,輪對官進前,而今日適値多事,無所懷者,先爲退去,有所懷者,進前奏達。東學訓導李台祥,進奏姓名,陳所懷曰,學舍,儒生講學之所,而大廳,年久頹圮,不成貌樣矣。仁浩曰,此等之言,大涉猥屑,有不敢陳奏者矣。上曰,送戶郞摘奸後修理以給也。尙衣僉正南溟學,進奏姓名,陳所懷曰,每年使行表咨文安寶所用唐朱紅,例自本院進排,而自乙卯表咨文度數,比前倍蓗,故遺在罄竭,不得不取用於彩色契貢人矣。槐院則以表咨文之增加,隨入責納,戶曹則以定例之所無,不爲會減,每致貢人之呼冤,殊甚可悶,自今以後,依尙瑞院例,自槐院,直爲捧甘於戶曹進排,而隨所入,卽爲會減,俾無貢人呼冤之弊,恐合事宜,故敢此仰達矣。上曰,令本院提擧稟處,可也。出擧條上命書榻敎曰,承旨前望單子入之,待下批牌招察任。又命書榻敎曰,曾聞其情理,箕尹時許之,綾州牧使尹光濩,仍任前職,仍用履歷,其代依前下傳敎差出,以爲對揚之地。又命書榻敎曰,宣傳官任聖皐仍任。又命書榻敎曰,禁衛哨官,以昨日入格人辛思翼擬入,如無窠,加設,待窠陞實。又命書榻敎曰,未肅拜典籍柳遠鳴改差,新出六品人,除未修史外,次次收用事,分付。又命書傳曰,洪儀泳事,向於賓對時,有詢問於左右相者。大抵槐院分館後,致有人言,轉成葛藤,今則竝與芸閣而不爲擧論,置之。非文非儒之中者,未聞如許事面,苟是不可着帽之人也,必不觀科,否則焉有當爲觀科之人,而枳之於決科之後者乎?事面正處,卽隄防嚴時,及第洪儀泳,芸閣見窠,今政口傳單付事,分付。又命書傳敎曰,該恰罕見其比,朱書箚疑補續之誦書,卽桂坊時手書以納者,身故之後,欲錄其後,年前訪問,而近聞移居湖南,更使搜訪,今始報來云,光州幼學金允秋,今初仕擬入。又命書傳敎曰,侍從宜愼揀,亦不宜當爲者,俾有積薪大改,衆所具瞻,臺通人所注視,名以大政,無一人臺通者,頗欠韻致,而過於持難,此意申飭銓曹,臺諫中時帶抄啓文臣人許遞。命退,承史侍衛以次退出。
上在昌德宮。停常參·經筵。
李肇源啓曰,來二十五日朝參日次矣,敢稟。傳曰,停。
傳于李晩秀曰,諸承旨持公事入侍。
傳于李晩秀曰,吏兵房承旨與守令·邊將·初仕人入侍。
傳于李晩秀曰,都承旨入侍。
魚用謙啓曰,卽者校理李貞運,修撰朴吉源,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
李晩秀啓曰,校理李貞運,修撰朴吉源牌不進罷職傳旨,今方捧入,而玉堂上下番俱空,事甚未安。校理尹悌東,卽爲牌招入直,何如?傳曰,允。
李晩秀啓曰,校理尹悌東牌不進罷職傳旨,今方捧入,而校理李貞運,修撰朴吉源傳旨未下,副校理柳相祚·尹永僖,修撰李晴,副修撰尹行直在外,玉堂上下番俱空,事甚未安。未差之代,政官牌招開政,差出,待下批仍卽牌招,以爲推移入直之地,何如?傳曰,違牌玉堂只推。
傳于李肇源曰,左副承旨入侍。
洪仁洪啓曰,殺獄文書,宜所致愼,而京司尤異於外方,則屍帳分寸之刀擦,大關後弊,完決諸堂,從重推考,不飭之該房承旨,亦爲推考。今日因他囚錄啓案之考閱見之,傳謄多錯誤,各該修啓郞官,捧現告勘罪事,命下矣,何傳旨捧入乎?敢稟。傳曰,爲先從重推考。
持平前望單子入之,洪時濟落點。
金啓洛啓曰,持平洪時濟,旣已詣臺,謂有情勢,不爲傳啓,直爲出去,揆以臺體,萬萬未安,從重推考,何如?傳曰,有何情勢乎?近來臺臣,强引不必深引之處義,有關事面,此啓辭勿施,待開門牌招。
傳于洪仁浩曰。時囚罪人李溏分揀放送。
魚用謙啓曰,延祥詩製述人抄啓中,時無職名人,令該曹口傳付軍職,何如?傳曰,允。
兵曹口傳政事,副司果張至冕·李羽逵·洪秀晩·金銑·李羲甲·申溆·趙萬元·沈興永·尹行直·李顯默·李儒修,以上竝單付。
以吳文常囚單子,傳于洪仁浩曰,分揀放送。
以金鍾翕囚單子,傳于洪仁浩曰,飭已施,放送。
以咸鏡監司李鼎運狀啓,北靑前府使申大尹査實馳啓事,傳于李肇源曰,前此因囚供,別有行査之命,此狀啓還下送,使之同爲修啓。
以江原監司徐有防狀啓,觀風閣中營營建事馳啓事,判付內,啓下兵曹爲旀。觀此狀啓,新建館舍,若是煥然改觀,雖不請賞,不可仍以勿論。該中軍徐宅聖加資,親裨一人賞加,營校則自本營施賞,其中首勞一人帖加事,令政院回諭爲良如敎。
李肇原,以都摠府言啓曰,今日入直內三廳武兼禁軍及軍兵等當爲中日習射,而都目政事相値,不得爲之之意,敢啓。傳曰,知道。
李晩秀,以忠勳府言啓曰,傳曰,向筵,因言端,語張玉城輿疾樹勳事矣。際聞其子孫,如李貞翼家,無官享之人云,每想膚功偉忠,不覺䀌然,令勳府訪其子孫,草記以爲收用之地事,命下矣。玉城府院君張晩奉祀孫前察訪象元,居在京畿通津地,而今年爲七十二歲云矣,敢啓。傳曰,知道。張象元雖有之,年過七十,設令旅力旣愆,作宰官享,非可論也,前察訪張象元,令該曹爲先僉知口傳擬入,待其上來,使之待令後微稟事,亦令該房承旨知悉,可也。
李肇源,以禁衛營言啓曰,依下敎,慶州直赴出身辛思翼,本營哨官加差,待窠陞實之意,敢啓。傳曰,知道。
洪仁浩,以義禁府言啓曰,刑曹啓目京畿廣州府殺獄罪人孫龍云獄案判付內,當該成獄時,覆檢官捧現告拿處事,命下矣。當該覆檢官楊根前郡守金鍾翕,自刑曹指名以來,而金鍾翕下去忠淸道淸州地云,依例發遣府羅將拿來,何如?傳曰,允。
司諫鄭景祚啓曰,臣於昨冬見叨憲職也,適參賓對,伊日事茫無聞知,自速不言之罪,尙今追思,惶懍靡措,薄勘止於削出,而司直之論,屢發於疏章,臣於臺端,鐵限在前,而嚴命荐下,逃遁不得,拚棄廉隅,冒沒出肅,而臣之情踪,不可以時月之稍久,自同無故,而揚揚抗顔於臺次也,決矣。因仍蹲冒,斷無其望,請命遞斥臣職。答曰,勿辭,亦勿退待,而旣非自劃之事,屢違已非矣。避嫌之曲循,捧入於深夜,亦甚駭然。當該臺臣及承旨推考。
右議政李秉模箚曰,伏以,臣昨隨諸臣之後,獲參進書之列,欣逢盛擧,倍切微忱。是書也,吾夫子經世之大法,五經之斷例,其爲功用,尤有盛於抑洪水而驅猛獸,倘微聖人之深知其故,其孰能修之也?我殿下仰繼聖祖之志,指授義例之正,尊其經而附其傳,嚴其綱而謹其條,紀事則原始究終,註解則刪氄就要,使二百四十二年之衮鉞權衡,一開卷而皦如日星。愚者讀之,燦乎其條理,知者讀之,煥乎其歸趣,擧將通其文而得其義,得其意而法其用,雖漢氏立學敎授羽翼夫經,未有若是編之不消發揮,自契聖旨也。夫春秋一春秋也,後夫子數千年,待今日而益彰明較著,聖朝模範,於是爲大,而太平萬世,斯爲之兆矣。抑臣竊嘗有慨歎者,殿下臨君師之位,敷作成之化,載色載笑,導多士於繩墨之中,以講以試,囿文臣於鼓鑄之內,近見新進之士,隨才高下,斐然成章,漸漬之效,臣實欣頌。第觀詩禮之家,韋布之林,絃誦之習,尙未及古昔,上勤菁莪之育,而下愧棫樸之盛。此無他,塾敎之廢已久,童習之差難矯,而科目之選,只在這裏,由是而上庠,由是而登第,殿下雖欲一朝而陶鎔之,扞格不入,亦理勢之所必然也。臣故以爲,敎之決科之後,不如敎之未科之前也。臣先祖文靖公植,言於朝曰,及第會講之規,易經倍畫,故擧子利其便捷,捨春秋而習易,居泮儒生數十人中,治春秋者纔一二,若此不已,則春秋之學,不久而廢絶,非小故也。易不倍劃,則誦習難易,與春秋略等,一偏之弊可矯,而春秋之學不廢矣。在今艱危之際,似是末務虛文,臣意則科擧取人,不爲則已,爲則僥倖之弊,不可不慮。臣祖當國家多事之日,猶以春秋之學不久廢絶爲深憂,力言于朝者如此,豈不以是學存廢,大有關於世敎之汚隆也?以臣愚昧,固不敢議到科制,而先從日次殿講等試,從自願講以春秋,以爲漸摩成就之道,或不害爲一助也,伏願俯詢館閣之臣而裁幸焉。臣猥承校閱之命,而蒙無知識,未有寸勞,方當擎獻之日,益增愧悚之私。不意寵錫之命,乃在香案之前,臣誠惝怳踧踖,不知何以致此誤恩也。朝家賜賚,孰非洪渥,而皐比之典,尤係不輕,藉使臣薄有可紀之勞,猶不當輕施而冒受,況臣蔑效,初不可以擬議於恩賞哉?經夜恧縮,不敢但已,略控文字,仰瀆崇嚴,伏乞聖明,亟收成命,以安賤分焉。取進止。答曰,省箚具悉卿懇。經言道史載事,而經中之史,是書是已,三重之柯則在此,萬世之龜鑑可徵,用之於經筵,而探隱賾奧,用之於場屋,而家誦人習,咸識得箇義理,則雖未能造其精微之極處,亦庶爲尊王絀伯,內君子外小人之一助,卿乃引卿先祖文靖公之建白於昔日之語,仍請試之於今日,言足聽聞,敢不受用?許令館閣稟裁,皐比之錫,寔遵彝典,安心領受。仍傳曰,此批答,遣史官傳諭。
副校理柳相祚疏曰,伏以,臣之偏母素多疾病,每當換節之時,輒復添劇。近因寒極,如期復發,急脚來到,催臣歸護,臣違離千里,今三朔矣。自聞此報,心神飛越,按住不得,玆敢忙陳短章,徑尋鄕路。伏乞聖明,亟遞臣職,仍治臣擅離之罪,以肅朝綱,以安私分焉,臣無任云云。省疏具悉。爾其勿辭往護。
丁巳十二月二十一日辰時,上御熙政堂。諸承旨持公事,吏兵房承旨與守令·邊將初仕人入侍時,行都承旨李晩秀,行右承旨洪仁浩,左副承旨李肇源,右副承旨金啓洛,同副承旨魚用謙,記事官曺錫中·洪奭周·承應祚·金履永,檢校待敎李存秀,定州牧使吳毅常,永宗僉使李晳,長津府使李元植,宣川府使朴光迪,驪州牧使朴宗來,寧海府使閔師宣,德川郡守張至顯,龍岡縣令金奎夏,安峽縣監洪秉臣,旌義縣監文躍淵,柒谷府使金光運,鐵原府使吳文常,三水府使權璹,穩城府使柳相燁,慶源府使鄭㵙,龍川府使沈鑏,碧潼郡守李義彬,祥原郡守沈澤之,雲山郡守鄭惟轍,龍仁縣令林弘遠,果川縣監金鋼,尼城縣監李性重,石城縣監徐有昌,獻陵參奉金命淵,以次進伏。白翎僉使李星會等,列立階下。上曰,守令中二品及防禦使與曾經侍從者,先爲進奏職姓名,邊將及武初仕人則奏職姓名後,卽爲退出,守令中當日辭朝人,留待宣諭,其餘則奏職姓名後,亦卽退去也。毅常等以次進奏。敎宗來曰,驪州捧糴,聞已封庫否?宗來曰,未及知之矣。上曰,出問之,如未畢捧,則當日辭朝也。敎師宣曰,爾是侍下乎?師宣曰,有近七十老母矣。上曰,苟欲榮養,莫若善治矣,爾曾經守令乎?師宣曰,經洪原縣監矣。上曰,昨日傳敎,亦已言之,而近來之人,每謂侍從之生疎於治民,今番則須加意善爲也。敎至顯曰,今年幾何?至顯曰,六十二歲矣。上曰,年老則易怠,另加惕念也。敎奎夏曰,爾居何地?奎夏曰,居南原矣。上曰,何故上京乎?奎夏曰,鄕間所聞,則明春行冊禮云,故忝居侍從之列,不敢不上來矣。上曰,年幾何,而何年登科?奎夏曰,五十八歲,而登己酉式年矣。上曰,亦有製述之工乎?奎夏曰,本是治經,而略有製工矣。上曰,與誰爲近族?奎夏曰,故持平金東稷,爲臣族叔矣。敎秉臣曰,安峽便於谷城,爾知之乎?爾之年限,在於何年?秉臣曰,今年爲年限矣。敎躍淵曰,擧爾顔。顔甚熟矣。敎光運曰,今年幾何,而作宰幾次。光運曰,六十四歲,而經加平·通津·光陽,與今爲四次矣。上曰,何年登科,而與誰爲近親?光運曰,己卯登科,而本無顯族,臣父得麟,曾經內禁將矣。文常進伏。上曰,何不入防禦使班,而今始進奏乎?晩秀曰,守令進伏時,防禦使例在二品座次,而鐵原府使吳文常,在於楹外,追後進前,筵體至嚴,事體駭然,所當重勘,而本院請推之外,無他可施之罰,何以爲之乎?上曰,拿處,可也。出擧條敎璹曰,年幾何,而何年登科?璹曰,五十七歲,而登丙戌別試矣。敎義彬曰,爾年幾何?曾經何倅,而不得除邑者幾年?義彬曰,四十六歲,而癸卯年茂山後,今始爲之矣。敎擇之曰,擧爾顔。爾與沈默之爲幾寸親?擇之曰,爲兄弟矣。敎惟轍曰,居於何地?惟轍曰,居善山矣。敎弘遠曰,爾年幾何,而居湖南何地?弘遠曰,五十七歲,而居羅州矣。上曰,爾是故儒臣林泳幾代孫?弘遠曰,爲奉祀曾孫矣。上曰,爾之先祖,雖非山林之士,而文學經術,予嘗以儒賢待之,爾旣其祀孫,須善爲之。敎鋼曰,擧爾顔。今番應製,則何以違格也?仍命書榻敎曰,畿邑守令,使之當日辭朝。敎性重曰,年幾何,而曾經守令幾次?性重曰,爲六十歲,而曾經六邑矣。上曰,與故重臣李台重爲幾寸親?性重曰,爲十寸矣。上曰,爾於向來,以船隻事被勘,而此亦公罪,今番則須善爲之。敎有昌曰,爾與前大提學徐有臣爲幾寸親?有昌曰,爲六寸親矣。晩秀曰,三南守令今日政差代者,使之今日謝恩,仍令歷辭大臣,使之明日辭朝事命下,而石城縣監徐有昌,兩司俱未署經云,諫院未肅拜諸臺,牌招署經。憲府則除在外,只有執義高宅謙一人,無以備員云,持平未差之代,政官牌招,開政差出,待下批,與執義一體牌招署經,何如?上曰,憲府有闕之代,前望單子入之,待下批,與在京諸臺牌招,可也。出擧條敎命淵曰,擧爾顔。昨政初仕,皆是承傳云乎?晩秀曰,然矣。上曰,尹斗鎭,誰也?晩秀曰,故文正公尹煌之後裔也。仍敎曰,下直守令宣諭後,除七事,竝爲退去,而初仕中引儀試唱一次後,退出也。仍命讀奏公事。啓洛讀奏慶尙監司李亨元啓本丁巳條實田畓成冊上送該曹事,堤堰庫敎成冊上送事。仁浩讀奏平安監司朴宗甲啓本罪人具紞放送事,江原監司徐有防啓本罪人等同推開坐事,平海等邑定配罪人等移配各邑事。晩秀·用謙,以無公事先退。命各書判付訖。仁浩·啓洛先退。肇源曰,公事出納,何等審愼,而不踏啓字,直爲混下,事甚未安。當該中官,推考,何如?上曰,依爲之。出擧條仍命書咸鏡監司狀啓還下送傳敎訖。敎曰,向來申大尹供辭中,旣有南兵使駭擧云云,故使之行査矣。其査啓,雖未上來,而只以此狀啓觀之,與帥臣啓語,已多相左,駭擧有無,姑無論,豈可以私好惡,搆虛捏無,若是其甚乎?道帥臣之職,有治民治兵之不同,當初則以其有事關軍政者,故雖爲嘉奬,而今此一款,旣若是相左,則該帥臣事,自歸侵官,況此等論列,雖在道臣,亦當其難其愼,況帥臣乎?極爲駭然。有難仍置,亦不必更待査啓之上來,以致日子之遲延。注書持此狀啓,以此意往問于左右相,使之今日內草記,大臣之意,如以爲當更待査啓云,則此狀啓仍爲還下送也。仍命退,諸臣以次退出。
丁巳十二月二十一日辰時,上御重熙堂。都承旨入侍時,行都承旨李晩秀,記事官曺錫中·金景煥·金履永,以次進伏。晩秀曰,抄啓文臣之入直鑄字所者,多有故,曺錫中·洪奭周,以堂后實官,無路推移,申絢則呈辭下鄕,黃基天則有頉,只有金近淳一人矣。上曰,鑄所入直猝難撤罷,兩注書互相出代,使之替直,舊抄啓文臣權晙,亦令入直,可也。仍命退,承史以次退出。
丁巳十二月二十一日午時,上御重熙堂。左副承旨入侍時,左副承旨李肇源,記事官洪奭周·金景煥·金履永,以次進伏訖。上曰,日省錄草本中初十日筵話樂舞節次一款,與伊時下敎相左,使待敎與當該注書,同爲改修,而政院日記中,亦爲改之也。命書傳敎曰,此時湖南守令,不可曠官,新除授潭陽府使,使之卽爲上來赴任,其代之新除判官,當日辭朝下送。仍命退,承史以次退出。
上在昌德宮。停常參·經筵。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
金啓洛啓曰,臣啓洛正朝望闕禮習儀進去,下直之意,敢啓。傳曰,知道。
傳于李晩秀曰,望闕禮習儀,六曹堂上,當爲備員,吏·兵判再度旣加由,仍卽牌招察任。
傳于李晩秀曰,諸承旨持公事入侍。
李肇源啓曰,有司堂上李時秀·趙鎭寬·李書九,依下敎來待矣。傳曰,入侍。
李晩秀啓曰,京畿監司李在學,依下敎來待矣。傳曰,入侍。
禮曹,來二月初九日行景慕宮春享大祭親祭取稟。奉敎恭依。
洪仁浩啓曰,合辭方張之時,憲府無詣臺之員,事甚未安。除在外,外呈告人員,卽爲牌招,何如?傳曰,允。
洪仁浩啓曰,大司憲李城輔,掌令姜文會·金宗發,持平朴孝成在外,執義高宅謙牌不進,持平一員未差,監察茶時之意,敢啓。傳曰,知道。
以執義高宅謙牌不進罷職傳旨,傳于洪仁浩曰,只推。
注書曺錫中病,代以尹命烈爲假注書。
尹命烈有頉,代以李允謙爲假注書。
李晩秀啓曰,吏曹郞廳來言,臺諫有闕,政事取稟。傳曰,當日爲之。
以吏曹判書沈煥之牌不進推考傳旨,傳于李晩秀曰,更爲牌招。
李晩秀啓曰,吏曹郞廳來言,政事當日爲之事命下,而判書沈煥之牌不進,參判李敬一,參議蔡弘遠俱以病不來,不得開政云,竝卽牌招,何如?傳曰,允。吏兵判更爲牌招。
以兵曹判書李祖源牌不進推考傳旨,傳于李肇源曰,更爲牌招。
李晩秀啓曰,吏曹判書沈煥之,參判李敬一,參議蔡弘遠牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,參議只推,與判書·參判,待開門牌招。
兵曹口傳政事,以張象元爲加設僉知,李文成爲智島萬戶。
以水原留守徐有隣狀啓,左司把摠貶中代差下事,傳于李肇源曰,姑未開坼,何爲差代,狀啓還下送,捧納承旨推考。
以全羅監司李得臣啓,本寶城郡守尹敬喆所犯諸條盤覈馳啓事,判付內,啓下備邊司爲旀。本事之脫空,固無論,寺役給代,爲其方便,則非渠之公然斂民。且況鄕祠之法外投屬,在所當禁如是之際,民怨之入於臺臣之風聞者,亦或似然。借使該倅有些少不職之事,此査啓勘罪,有關後弊,特爲勿問,査啓勿施爲旀。爲僧役之就歇,害及平民,殊無意義,移屬寺刹,還屬該邑事,分付爲良如敎。
魚用謙,以禮曹言啓曰,來正月初六日,社稷祈穀大祭親行時省牲省器之節,依例以親臨磨鍊擧行乎?敢稟。傳曰,以親臨磨鍊,可也。
李肇源,以備邊司言啓曰,卽見全羅監司李得臣狀啓,以爲,金提等九邑乃是尤甚應賑處,高敞等二邑之次中不可不設賑處,古群山等鎭堡二十一處偏被災傷,亦不可不一體開賑。合計公賑爲三十二處外,此尤甚中扶安等三邑,之次中羅州等十七處,自願私賑,從便拮据。各城等七處,亦以救急擧行。若其切急之類,勢難遲待開賑者,亦令各該邑鎭,爲先參量救助,而在前請穀之數,壬子則爲六萬石,甲寅則爲九萬石,今歲歉荒有甚於壬子,則今年所入似不下於壬子,而賑穀之用,餘則還錄,不足則加請,亦有已例,元賑穀限四萬石特爲劃下事,令廟堂稟旨分付,則謹就私備賑餘帖價常賑濟倉等穀中,量宜取用後,穀物分俵飢口實數,追後登聞爲辭矣。本道民事之不可不賙賑,參互傳聞,誠如狀辭,方當改歲之際,不容少緩,所請賑穀四萬石,特爲準施,而安集奠業之道,頃奉飭敎,已爲行會,悉心對揚,俾無一夫流離顚連之意,另加分付,何如?傳曰,允。
金啓洛,以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今年春等未婚男女書啓後,過婚形止,各部修成冊報來,故別單書入之意,敢啓。傳曰,知道。飭令稍久,安知無有名無實之弊乎?各別嚴飭各部,限以來月旬間,使之一一搜訪報來後,草記。如是嚴飭之後,若有當入不入者,部官等竝拿問重勘,可也。
禁府啓目,萬頃前縣令柳河喆原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
正言閔命爀啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狼之說,至登諫長之陳疏,繼有法府之捉囚。凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚,請亟寢秋曹罪人柳師文放釋之命,仍令王府設鞫嚴問,快正典刑。噫,世道日下,人心漸溺,至於姜彝天輩出,而亦一變怪也。姜彝天,則本以妖邪之性,薄有啁啾之技,剽取稗官浮淫之辭,幻出市徒佻儇之態。招誘遠近,而或以術藝相衒,糾結黨與,而輒以標號相加,騙取貨物,旨意閃忽。假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝,而如金履白誕妄陰邪之類,又從以趨附,使令之不暇,托爲師弟而傳播邪說,誘引徒黨而慫慂奸計,京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天。至於金鑢,本以憸邪之徒,投入奸陰之藪,招呼容接,爛熳同歸,往復訿,視若同胞者渠,去來和應,互相連肚者渠,及夫發告之共議,益見情跡之難掩,與彝天一而二,二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩,雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮,在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者。且未及窮覈,遽已廢配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌,新除授大司諫申光祜時在江原道原州地,獻納任長源時在全羅道寶城地,正言崔璧時在慶尙道慶州地,司憲府掌令姜文會時在平安道大同察訪任所,掌令金宗發時在慶尙道義城地,持平朴孝成時在京畿廣州地,請竝斯速乘馹上來事下諭。答曰,不允。下諭事,依啓。
大護軍李秉鼎疏曰,伏以,臣爲臣不忠,涉世昧方,半歲之間,再遭臺臣洪致榮之讒誣,始之侵詆者,轉爲憯毒,前之眩惑者,今焉搆捏,必欲醜辱臣薤粉臣而後已。臣魄褫骨靑,直欲無訛,惟我聖上,曲加涵貸,昭察冤枉,斥之以不韙,申之以敦俗,不待卞暴,荐下恩綸。臣以首頓地,血淚交逬,雖使臣卽日滅死,更無餘憾,而第伏念,人臣極罪,欺君爲先,士夫至羞,受賄爲最,臣雖萬萬無狀,亦嘗備數於卿大夫之列矣,此誠徹天徹地之冤,爲人爲鬼之關,安得不仰首,一鳴號於天地父母之前乎?李鎭斗事,頃疏已陳,不知亦罪,臣固自訟,而臣之前後三妻家俱在京,則妻鄕同閈,初不着題,婚嫁媒妁,自有其人,則素昧居間,尤是理外,邊倅云云,似指徐有龍·昌城之擬,而有龍兄弟,俱經邊地,爲世稱屈,故果以朴光迪·李澄萬,同爲備望,彼若以有龍擬望,謂之不合,則人見不同,臣固無奈,而特以有龍於臣,曾有一時啓請之幕名,執此斷斷,而至曰意中屬望耶?其所謂先以在法難赴之人,再擧首擬云者,造意設辭,何其若是之巧也?吳文常,旣有兩弟,則初非法典所拘,李堯憲,允合直擬,則實是公議攸屬,其所謂故試牢籠等語,一何危險之甚也?至於報債差邑也,書産求賄也,事旣沒捉,言亦汚口,苟有的見而眞傳者,何不直陳其某邑某倅,而爲此囫圇虛謊之說耶?臣之五朔居銓,差文倅者十一,差武倅者八,而臣本聞見茫昧,政或倉卒副急,其所差擬,雖不敢曰一一得人,而今臺臣不爲明白拈出,只欲汨董說去,或曰公議之不愜,或曰醜說之可厭,使文武倅之見擬於臣政者,盡歸䵝昧之科,吁亦異矣。噫,欺君故試,本是殺人之欛柄,賣官通賄,自來誣銓之圈套,而顧今大明中天,物無遁情,苟或暗售欺蔽,恣行胸臆,則聖明雖欲寬假,鬼神寧不誅殛?以此衊臣,臣目不瞑。嗚呼,臣之至今全保,是誰之賜也?狂愚顚妄,縱不足擬議於百執事之末,而惟其所恃者吾君,所信者臣心,一節終始,九死靡悔,立朝三十餘年,言議事爲,俱可按復,則彼之必欲毁壞臣隄防,抺摋臣本領,至以外陽內陰,朝東暮西等至醜至賤之目,或謂之自道,或謂之露出,專事劫辱,惟意蹂躪者,職由臣不解權宜,厚招疑怒之致,中夜撫躬,尙誰怨尤?嗚呼,臣自有今夏遭罹,身名瓦裂,秉執壞盡,只宜杜門韜面,抱羞自靖。況又情私懇切,跬步難捨,理宜較日短長,乞身歸養,而只緣明時未忍便訣,飭敎不敢屢違,竟未免從他笑罵,依舊遲徊,以致駭機猋發,僇辱層加,上累則哲之明,下貽淸朝之羞。於是乎臣之罪,雖萬死而難贖,伏地悲泣,此何人斯?抑臣之尤所自悼者,我聖上知臣活臣之德,此生此世,更無仰答之日,瞻望宸極,魂神飛越。伏乞聖明,下臣法府,嚴加覈實,苟有一半分依俙髣髴之可以指擬者,則亟施邦刑,昭示中外,以爲爲人臣不忠無狀,辜恩負德者之戒,千萬幸甚,臣無任云云。答曰,省疏具悉。人所云云,不亦迫切之甚?卿其勿辭行公。
丁巳十二月二十二日辰時,上御誠正閣。諸承旨持公事入侍,有司堂上,京畿監司同爲入侍時,行都承旨李晩秀,行左承旨沈晉賢,行右承旨洪仁浩,左副承旨李肇源,同副承旨魚用謙,記事官曺錫中·洪奭周,記注官金良倜,記事官承膺祚,檢校待敎李存秀,有司堂上李時秀·趙鎭寬·李書九,京畿監司李在學,以次進伏訖。命讀奏公事。晉賢讀奏忠淸監司韓用和啓本遺棄兒題給物種開錄事,慶尙監司李亨元啓本海澤加耕時無犯禁冒占事,狀啓渰囕燒死人恤典題給事。用謙讀奏忠淸監司韓用和狀啓淸國憲書祗受事,平安監司朴宗甲狀啓淸國憲書祗受事。仁浩讀奏全羅監司李得臣啓本罪人韓麻堂錦山郡到配事,平安監司朴宗甲啓本罪人私奴卜山咸從府到配事。晩秀以無公事先退。命各書判付。上曰,昨日玉堂事,豈成說乎?初無不可同朝之義,則豈可如是處義,而況前此旣已無礙行公,到今忽又引義者,尤爲駭然,使之卽爲入直,此後則無敢徑出之意,另加申飭也。命書寶城査啓判付訖。敎曰,寶城鳳甲寺之屬於京司,禮判知之乎?時秀曰,屬於華城云,而未能詳知矣。上曰,寶城自是小邑,則一刹之移屬,豈不爲弊?雖一文錢,豈可使因此而有所貽害於民乎?卿其問於華城前留守,往復本府,從長商議,使之還屬該邑,而旣已還屬,則民庫所出,自歸蠲減。若或有減之名,而無減之實,則又非本意,備堂李書九,旣經本道伯,另加關飭,俾有實效。且本倅旣已有罪勿論,則尤豈可不另加惕念,以圖贖愆之方乎?上曰,宋徵一之前後僞造印寶,近百餘張云,而旣是前銜朝官,先下禁府後,移送刑曹,可也。仍命有司堂上進前敎曰,昨日湖南請賑之啓,來到穀數多寡與所料,何如?時秀曰,頗爲精約矣。書九曰,湖南之前後請賑,未有如今番之精約,而但嶺南則以米太皮穀,區別數爻,而湖南則例不區別穀色,故都數雖少,而若多執米條,則亦不爲不多矣。上敎鎭寬曰,荒政考編輯之役,今至何境?鎭寬曰,仁廟朝以後則已盡訖工,其前則今方出草矣。上曰,此書若爲印出則好矣。仍敎書九曰,卿所編者,今亦至何境?書九曰,此則與荒政,考凡例稍異,今方考閱謄錄,付籤抄出矣。上曰,非惟抄錄之便於考閱,予則謂一番抄出,勝讀二十遍矣。書九曰,分留成冊凡例,日前成出入啓,而尙今未下矣。上曰,依此例,爲之。書九曰,各道新還畢捧後,京司穀則各自磨勘於該衙門,舊還與停退,則當年捧上實數外,初無每歲末區別修啓之規,故一路新舊穀摠,非但廟堂無以領略,該道穀簿,如是糢糊之故,吏易容奸,弊及於民。自今以後,磨勘狀修啓時,各衙門新還捧上都數及各年條舊還停退捧未捧,別具成冊上送,一報本司之意,定式分付,而分留成冊,道各異例,故今旣新定規模,亦當一體釐正,而其中別無緊關,涉於煩冗者,一竝刪去,務從要約,以除外方文簿浩繁之弊,似好,故敢此仰達矣。上曰,依爲之。出擧條仍命時秀等先退。命在學進前。敎曰,緣卿之久不召見,本道事務,多有積滯者矣。今年還穀事,何如?在學曰,還穀幾皆畢捧,而歲末民情,亦不至艱苦矣。上曰,各邑軍政,今皆釐正乎?在學曰,始興·果川二邑,尙未盡爲矣。上曰,果川倅亦是新手,而人似了了矣。在學曰,曾於部官時見之,人固詳明矣。上曰,始興倅,人固雅飭,而太欠氣短。且以大臣家人,素乏筋力,其於輦路劇邑,非其所長,道內守令中,有可合相換者乎?在學曰,砥平縣令尹羲厚,似爲可合,此外卒難思得矣。上曰,不但本道,雖他道近邑中,如有可合之人,須更思之,以待他日登筵也。在學曰,輦路掃雪之役,當於各其田結給復,而沿路之民,初非田主,給復之利,歸於田主,而執役之作者,反不與焉,故須有某條區劃,而未得其可合之方矣。上曰,從當更爲召見而議之矣。仍命退,諸臣以次退出。
上在昌德宮。停常參·經筵。
洪仁浩啓曰,大司憲李城輔,掌令姜文會·金宗發,持平朴孝成在外,執義高宅謙呈辭,持平一員未差,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,都承旨入侍。
傳于李晩秀曰,前假注書徐俊輔,仍察廳任。
傳于沈晉賢曰,吏兵判上疏入之。
傳于沈晉賢曰,兵判疏引若此,前承旨李溏分揀。
洪仁浩啓曰,吏曹判書沈煥之,參判李敬一,參議蔡弘遠,牌不進推考傳旨及罷職傳旨,今方捧入,而開政命下,已至經宿,如是違牌,不卽擧行,事甚未安。判書陳疏入啓,參判更爲牌招,何如?傳曰,允。判書批下,一體牌招開政,一時做錯,非自劃之事,使之卽爲入來。
以吏曹參議蔡弘遠牌不進罷職傳旨,傳于洪仁浩曰,只推。
洪仁浩啓曰,吏曹判書沈煥之牌不進,參判李敬一再牌不進推考傳旨,今方捧入矣。開政命下,已至經宿,而如是違牌,終不承膺,揆以事體,誠極未安。判書更爲牌招,參判所當更請牌招,而係是一日三牌,何以爲之?敢稟。傳曰,允。與參判更爲牌招。
洪仁浩啓曰,吏曹判書沈煥之,再,牌不進,參判李敬一,三牌不進推考傳旨,今方捧入,而政命已至經宿,連事違召,終不承膺,事體所在,誠極未安。所當更請牌招,而判書係是一日三牌,參判係是一日四牌,何以爲之?敢稟。傳曰,政命已至經宿,尙不開政,有關事體,判堂從重推考,今已夜深,待開門,與參判·參議牌招開政。
李晩秀啓曰,二十日都目政事時,因敦寧參奉望筒,金基敍之名字,誤書以入,至有付標釐正之口傳下敎,而司謁錯傳下敎,以致望筒之仍以誤書者,頒布外間,政目亦不得釐正,莫重傳命,有此慢忽錯誤之擧,萬萬駭然。當該司謁,令攸司從重科治,何如?傳曰,爲先推考。
洪仁浩啓曰,記注事體,何等嚴愼,而今初十日諸承旨持公事入侍,記注不但錯誤,亦多沒實,事之駭然,莫此爲甚。當該注書,所當重勘,而本院請推之外,無他可施之罰,何以爲之?敢稟。傳曰,拿處。
以監軍單子,傳于李肇源曰,在外兵曹郞廳改差,今日政差代。
兵曹口傳政事,副司果金熙洛。
李肇源,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
左議政蔡濟恭箚曰,伏以春秋之書,印役告完,進獻之禮成矣。臣猥竊摠裁之名,獲參拜稽之班。昔吾夫子作是書也,天地暴淸,日月一明,弟子欣然,相與太平。今之時卽二之日栗烈,曀曀其陰,不風卽雪,忽於是日,天氣晴溫,藹藹有陽春之意,臣攝齋陞殿,怳然若親覩闕里當日之光景,其相與太平,何遽在三千弟子之下乎?仍念春秋者,正王道明大法,千萬世人得以人,不禽獸歸者,惟是書是賴。洪惟我朝,列聖相承,表章聖經,靡有遺憾,而至于宣廟,以至誠事大之心,尤有感於大一統之義,創成凡例,仍命開局,使二三文學之臣,經始印役,事未成而國有故,遂已之矣。伊後二百有餘年,汔玆未遑,惟我殿下,所學者夫子之道也,所傳者宣廟之心也。尊周名論,纔命裒輯成書,又於春秋一部,廣大精微,無不探賾,將有以印成別本。若曰是經之綱於左氏傳者,古今板本,未見有表以出之,此無異於太陽之下同萬物,寧不慨恨之甚乎?於是命取紫陽綱目例,經以大書特書,傳以附其下,天尊地卑,名位正矣。從玆以往,尊王之義理益明,思皇之講習益精,賁然有操戈入室之工,則斯豈非世道之大幸,斯文之盛會也哉?念臣以名忝大臣,濫承考閱之命,今玆斷例,一皆睿旨,雖使臣肅恐趨走,固不敢贊一辭於其間。況旣老且病,起動不得,監印末務,猶不能自效其誠,則其蔑絲毫之勞,印所匠隷,夫孰不知之?殿下顧以重其事之意,皐比恩賜,遽降於香案昵侍之際,臣愧汗浹背,置身無所,略以還寢成命之意,冒死陳白,而天語諄複,不賜允可。自念拙納之辭,無足動聽,而殿下之意,旣以春秋,導迪一世,春秋之旨,大略有十指,而其一卽承周之文,反之質也,罔功之賞,文乎,否乎?旣知其罔功,而旋卽寢止,質乎,否乎?殿下若三思及此,必不待臣言之畢,而有以處之,玆敢短箚自列。伏乞亟收濫賞,以重恩典,以安賤分焉,取進止。答曰,省箚具悉卿懇。卿是摠裁之大臣也,書告成而賞其勞,上馹之易以文皮,特出稱量,又何辭爲?卿須安心領受。卿於辭賞之箚,敷衍於承周之文,反之質之義,卿之惓惓忠愛,欽歎萬萬。顧今澆俗弊弊,人將不得爲人,職由文勝,今若文之變而欲反之於質也,則是猶欲移江河而行之山,雖似太迃闊,時中之義,外此何求?故曰,春秋以何爲準?無如中庸。及見卿箚,益激予心,隨處體認卿言,要作座右之銘,兼欲倍用力於施措之際也。仍傳曰,此批答遣史官傳諭。
吏曹判書沈煥之疏曰,伏以,臣猥叨重任,三過大政,而注措之不中軌範,激揚之有失權衡,上則無以對揚聖志,下則無以稱塞公論,則臣所以思殫駑才,欲酬鴻恩者,未見世道之一隅維持,徒致國綱之多岐毁劃矣,臣於是,死不足以贖其罪也。乃者敦寧參奉望筒之入啓也,金基敍之名,誤書以箕敍,至蒙恩點,而基敍不敢受其官,繕工假監役受點人尹斗鎭,臣亦驟聽其名,登書望筒,以至頒下,繕監之吏,手持除紙,遍訪尹氏之門,而無人應其名者,或云斗鎭是爲忠憲公尹烇之後孫,而未及入仕之年矣。噫,朝家官人之法,甚嚴且重,初仕揀選,尤宜難愼,而臣則居銓地長席,擬官之際,不能審定其人,寫名之後,不能看詳其字,除書一出,眞贗莫辨,衆口之騰嘲,一世之傳笑,其勢之所必至也,其爲壞銓法而損國體,果何如哉?伏乞聖明,亟降明命,釐正基敍之名,勿施斗鎭之望,以存銓注謹嚴之規,仍勘臣之臨大政不能致愼之罪,以肅朝綱焉。伏況臣宿疾近益沈痼,宛轉牀第,實無陳力奔走之望矣。以此罪以此病,幸伏蒙天地生成之恩,旣勘其罪名,又察其病情,永爲鐫名於銓部之案,則臣身處江海,心懸魏闕,庶圖塵刹之報於桑楡之餘年矣。重伏望聖慈之垂察焉,臣無任云云。答曰,省疏具悉,金基敍·尹斗鎭之或錯書名字,或未滿年限,偶失於照檢,豈至深引乎?旣命問備,卿其勿辭行公。
兵曹判書李祖源疏曰,伏以,臣之向來所遭臺評,在臣爲當遞之鐵限,苟有一分畏公議顧廉防之意,則夫豈可抗顔淟涊,復蹈西省一步,而乃蒙我聖上曠絶出常之恩,屢遞屢仍,嚴命荐下,於是乎怵畏黽勉,自歸於笑罵從他之科,遂出而爲大政之銓官矣。臣固自愧,人將謂何?疎迃之性,慙益憒憒,一番行政,瘡疣百出。況大政之再經,其所駭物情而乖公格者,必當指不勝摟,而聖度包容,譴罰不加,由單再徹,牌召三臨,方當新春開泰,百僚頌祝之時,以賤臣去就,仰煩酬應,自知罪上添罪,遂不得不冒沒趨膺,而抑臣有至切之懇,不避煩瀆,仰浼聰聽焉。噫,臣之一身,臣不自有,生死向前四字,卽臣寤寐矢心,爲一半分報效之圖,而顧乃疾病纏綿,精神短乏,重以耳聾之症入冬轉劇,惝怳儱侗,褎如木偶,似此實狀,實是天日之照燭。況自數日以來,積瘁餘氣,抵當不得,膈滿不開,頭疼如碎,時或强起,便復涔然。若不得趁今得解,早卽調治,則轉輾沈痼,終恐有難醫之慮。惟殿下天地於臣,父母於臣,豈不㦖然垂惻,以卒終始生成之澤乎?且臣有萬萬難冒之義,緣臣做錯,至使承宣,獨被罷拿之嚴勘,臣乃晏然若無事者,揆以廉隅,寧有是理?以情以病,惟有一遞。伏乞聖明,曲垂矜諒,亟許鐫免,以遂微願,仍治臣瀆擾之罪,以肅朝綱,不勝幸甚,臣無任云云。答曰,省疏具悉。卿其勿辭行公。
丁巳十二月二十三日巳時,上御便殿。都承旨入侍時,行都承旨李晩秀,記事官洪奭周,記注官金良倜,記事官金履永,以次進伏訖。命書傳敎曰,再昨大政時,見敦寧參奉望筒懸註者,與其家名行相左,使之釐正頒布,則吏判疎闊,雖未照檢,承宣之不爲明白知委,俱難免不察,當該堂上及承旨推考,聞有同名之人云,則勢難仍用,勿施,從後更擬。尹斗鎭則不但年未滿,亦與承傳之直派有間,勿施。以文正之孫,更於今政擬入事,分付。仍命退,承史以次退出。
上在昌德宮。停常參·經筵。
李晩秀啓曰,大司憲李城輔,掌令姜文會·金宗發,持平朴孝成在外,執義高宅謙呈辭,持平一員未差,監察茶時之意,敢啓。傳曰,知道。
傳于李晩秀曰,都承旨入侍。
魚用謙啓曰,京畿監司李在學,依下敎來待矣。傳曰,入侍。
傳于沈晉賢曰,左承旨入侍。
傳于洪仁浩曰,右承旨入侍。
傳于金啓洛曰,右副承旨入侍。
以吏曹參議蔡弘遠牌不進罷職傳旨,傳于李晩秀曰,只推。
魚用謙啓曰,吏曹判書沈煥之,來詣闕外,謂有身病,屢度催促,終不入來,政命經宿,飭敎屢下,而無意承膺,萬萬未安,從重推考,何如?傳曰,事體分義,不當若是,從重推考,使之卽爲入來開政,因重臣添一酬應之端,亦豈道理之敢出乎?
魚用謙啓曰,吏曹判書沈煥之,參判李敬一,參議蔡弘遠牌不進推考傳旨及罷職傳旨,今方捧入,而開政命下,已至多日,連事違召,尙不擧行,事甚未安,判書·參判,更卽牌招,何如?傳曰,允。參議一體牌招,而判堂之無端屢違,有若有情勢然者,去就不當若是,推考,違牌,勿爲呼望。
吏曹口傳政事,始與縣令鄭致綏,高城郡守尹守翼相換。
魚用謙啓曰,延祥詩製述人,旣已抄啓矣。弘文提學沈煥之,待明朝牌招,以爲出韻科次之地,何如?傳曰,許遞,今日政差出。
魚用謙,以景慕宮都提調意啓曰,本宮御覽植木帖子,每四季朔,修整以入矣。今季朔則別無生枯之可以修整者,御覽植木帖子,不爲請出之意,敢啓。傳曰,知道。
李肇源,以壯勇營言啓曰,本營將官將校今丁巳年射講及各技居首人,別單書入之意,敢啓。傳曰,知道。
李肇源,以兵曹言啓曰,來正月初五日大駕詣社稷齋宿,初六日祈穀大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十五哨,馬軍五哨爲先後廂,禁軍五番隨駕,禁·御兩營留陣,可也。
丁巳十二月二十四日巳時,上御便殿。都承旨,左承旨,右承旨,右副承旨,京畿監司入侍時,行都承旨李晩秀,行左承旨沈晉賢,行右承旨洪仁浩,右副承旨金啓洛,記事官洪奭周,記注官金良倜,記事官金履永,京畿監司李在學,以次進伏訖。上曰,華留以掃雪役民給復事狀啓,而姑未啓下矣。京畿則何以爲之耶?在學曰,若以土地所出給復,則固爲好矣,而道傍民人,皆非田主,率多竝作之類,設或蠲減土稅,而作者則未必蒙惠。若以錢代給,則十五步掃雪之役,所給之價爲二錢,廣州則別有治道錢名色矣。上曰,輦路掃雪之役,無論幾次,只以步數磨鍊者,亦屬不均,廣州之別有治道錢名色者,亦與始興·果川異例,更待華留與廣留上來,相與爛商,務從事面之便當,可也。仍敎晉賢等曰,承旨所校冊子,今幾訖工乎?晉賢等曰,或畢或未畢矣。上曰,右承旨·右副承旨先退,校書,可也。仁浩·啓洛承命先退。上曰,今冬之雪,可謂多矣。畿內及西路,俱爲如何?在學曰,畿內諸邑,雖未詳知,而俱爲多得矣。晉賢曰,臣以去月二十五日離西路,而其前得雪,不過數次矣。上曰,古稱臘前三白,今冬則京中臘前之雪,凡爲二十七次,比之三白,又爲九倍矣。畿邑民事,大抵如何?在學曰,新還旣已畢捧,民情亦爲安穩矣。上曰,十邑軍政,另加申飭。以三令五申之意,更以筵敎關問,俾無未盡之弊也。又敎曰,始興倅之可合相換者,果已思得否,此是輦路劇邑,又有治道之役,須是有筋力者,然後可以擔當矣。在學曰,本道中未得可合之人,他道則高城郡守尹守翼,人固勤榦,似爲可合矣。上曰,然則出擧條相換後,高城郡守使之卽爲上來。在學曰,始興以輦路邑,自多擧行之節,而縣令鄭致綏素有身病,筋力奔走之事,勢難强責,本道或他道守令中相換,何如?上曰,閑邑郡守中相換,仍令除朝辭赴任,可也。出擧條上曰,公都會已設行乎?在學曰,覆試則明日當設行矣。上曰,都會之屬之監營,雖於道伯添一事務,而可省列邑之弊矣。在學曰,果然矣。上曰,收券,凡爲幾何?在學曰,初擇收券,近數千張,覆試應赴者爲八十人,大抵初擇,一邑之內,無論收券之多少,但依定額,如多儒之楊州,少儒之喬桐,俱以三人爲限,此亦未免不均矣。上曰,陞試,今至幾抄?晩秀曰,只餘二抄,而泮長以病不得設行云矣。上曰,申飭設行於明再明間畢試,無令臨歲迫促也。在學曰,道內諸邑軍丁,今方次第釐正,而軍多民少之患,無邑不然,虛伍相續,代定極難,故先自臣營標下軍保,按簿査櫛,以其額外冒入者,移定邑役。且摠廳軍保之在各邑者,濫額甚多,故才有往復於該廳,以待成冊之修送,而至於陵園墓守護軍,則其子支族屬,皆稱以待年軍,雖有累名,一不充役。非但元軍爲然,元軍之兩保,亦用此例,故一元軍之所屬待年者,合以計之,則或爲七八名,或爲十餘名,而本官皆不得疤定軍役,故最爲閑丁避役之藪,元軍子支之勿侵軍役,其來已久,雖難遽改,而至若保人,則豈有待年軍之可論乎?不可不一傡査汰,以補闕額。且通津·金浦兩邑,有長寧殿守護軍,而保人待年軍之弊,亦與陵軍無異云,一體釐正之意,出擧條申飭,何如?上曰,依爲之。摠戎廳軍丁事,曾聞該廳不知,道臣·守令,亦多不知者云,守禦廳亦然,若此而畿邑之民,何以堪之乎?令時摠使,査實畫一釐弊,定式後,草記,守禦廳亦令釐正後狀啓。待草記狀啓啓下,自卿營作爲一案,知委各邑,使之毋敢違越,如是之後,若有闊狹,則守·摠使·該守令,隨現嚴勘,而陵軍之元軍子支,今豈可搜括充定?渠輩衛護莫重之處,不可不顧藉,殿軍保人待年之法外散在,不可無定式,卿之所奏,是矣。先從今番駕過十邑,兒弱充定摘奸一款,已有先甲之令,而尙多犯科之邑,更爲寬限,以無犯爲期,依昨筵筵敎,各別嚴飭,皆以無乎報來,然後狀聞,則分遣御史,又或散遣宣傳官摘奸,以此着念,可也。出擧條仍命退,諸臣以次退出。
上在昌德宮。停常參·經筵。
藥房提調趙宗鉉,副提調李晩秀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
李晩秀啓曰,同副承旨魚用謙,今日不爲仕進,卽爲牌招,何如?傳曰,許遞,前望單子入之,待下批牌招察任。
傳于李晩秀曰,都承旨入侍。
傳于沈晉賢曰,左承旨入侍。
傳于李肇源曰,左副承旨入侍。
承旨前望單子入之,徐榮輔落點。
洪仁浩啓曰,今日政新除授臺諫,待下批一體牌招,何如?傳曰,允。
有政。吏批,判書沈煥之受由,參判李敬一進,參議蔡弘遠進,同副承旨金啓洛進。以李德鉉爲持平,李羲甲爲副修撰,閔鍾顯爲弘文提學,柳遠鳴爲兵曹佐郞,趙象基爲司錄,趙明漢爲懿昭墓守衛官,前安州牧使李東稷,前定州牧使李一曾,以上分養馬故失降資事,承傳。
兵批,判書李祖源病,參判柳誼病,參議兪漢寧病,參知柳師模入直進,右副承旨李肇源進,大護軍曺允亨,行副護軍林濟遠,副護軍韓光植·尹光顔,副司直朴崙壽·徐有聞·趙萬元,副司果林漢浩·李錫夏·尹益烈竝單付,僉知單李溏。
李晩秀啓曰,新除授弘文提學閔鍾顯,卽爲牌招,延祥詩出韻科次,何如?傳曰,允。
洪仁浩啓曰,弘文提學閔鍾顯牌不進推考傳旨,今方捧入,而延祥詩出韻科次,一時爲急,更卽牌招,何如?傳曰,允。
以江原監司徐有防狀啓,杆城郡流民來接口數家舍間數成冊上送事,傳于李肇源曰,凡事不始則已,旣始之後,須有別般實效,居者着根,來者安土,然後十五年之間,申勤飭諭之本意,庶可以有所據,莫以年限之尙餘數年爲解弛,亦莫以比癸卯摠加爲幾百戶爲滿足,更加着意撫摩,俾有眞箇增戶之實事事,令廟堂嚴飭。
李晩秀,以弘文館言啓曰,新除授副修撰李羲甲,卽爲牌招察任,何如?傳曰,允。
以副修撰李羲甲牌不進罷職傳旨,傳于洪仁浩曰,只推。
傳于李晩秀曰,靖陵參奉之代,令該曹口傳差出。
吏曹口傳政事,以金宗壽爲靖陵參奉。
吏曹口傳政事,以李鼎圭爲敦寧參奉,以尹仁基爲假監役。
洪仁浩啓曰,大司憲李城輔,掌令姜文會·金宗發,持平朴孝成·李德鉉在外,執義高宅謙牌不進,監察茶時之意,敢啓。傳曰,知道。
以執義高宅謙牌不進罷職傳旨,傳于洪仁浩曰,只推。
吏曹口傳政事,監察申惠周,訓鍊判官尹心輝相換,監察李壽彬,活人別提金魯應相換。
李肇源,以備邊司言啓曰,正朝在近,各陵寢祭官,當爲差遣,而侍從罷散甚多,無以分排云,在前如此之時,亦有請敍之規矣。侍從堂上·堂下違牌坐罷人員,竝爲敍用,令該曹口傳付軍職,何如?傳曰,允。
兵曹口傳政事,副司果柳畊·尹羽烈·申大龜·韓致應·李基慶·尹涵·玄重祚·李弘達。
李肇源,以都摠府言啓曰,副摠管尹弼秉,以刑曹參判,本曹坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
李肇源,以兵曹言曰,新除授江口權管具允鼎老父,今年七十五歲,法不當遠離赴任,呈狀乞遞,邊將之親年七十五歲者許遞其任,載在法典,改差,何如?傳曰,允。
李肇源,以訓鍊都監言啓曰,本局諸將官自今年正月至十二月射講居首人,依例別單書入之意,敢啓。傳曰,知道。
李肇源,以禁衛營言啓曰,本營諸將官今年射講居首人,依例別單書入之意,敢啓。傳曰,知道。
李肇源,以御營廳言啓曰,本廳諸將官今年射講居首人,別單書入之意,敢啓。傳曰,知道。
洪仁浩,以義禁府言啓曰,黃海監司李義駿狀啓內,長連前縣監曺允彦罪狀,令攸司稟處事啓下矣。曺允彦下去京畿水原地云,依例發遣府羅將拿來,何如?傳曰,允。今日判下者外,如有時囚,日寒若此,待朝開坐議處,可也。
禁府啓目,前假注書呂東植原情云云,傳旨內辭緣,泛稱遲晩,刑推得情,何如?啓。除刑推議處爲良如敎。
安春君疏曰,伏以,臣卽伏見吏曹享帖,以臣差永寧殿春享獻官,而顧臣受恩如天,圖報無地,其所一半分自效之道,惟在於職分應行。況且祀典至重,執事與榮,只宜竭蹶,豈敢逡巡?第臣之病情,素患痰癖,三載沈痼之餘,加之以臂痛脚痛,宛輾床席,殆難運動,以此病狀,莫重行祀之際,萬無駿奔之望,惶懍震越,罔知攸措,玆敢冒死呼籲於宸嚴之下。伏乞聖明,俯垂矜憐,特命該曹趁卽變通,仍治臣猥越之罪,以安微分,千萬幸甚,臣無任云云。答曰,省疏具悉。疏辭許令該曹付標。
校理尹悌東疏曰,伏以,臣之九耋老母,衰癃轉甚,氣息綿綴,房闥之內,不能起居者,已數年于玆矣。自近日以來,外感添劇,風眩之症,一倍沈苦,食飮全却,奄奄床褥,雜試刀圭,有加無減,臣晝宵扶將,私情煎灼,離捨供職,末由其望,玆敢疾聲呼籲於慈覆之天,伏願俯垂矜憐,諒臣懇迫之私,亟遞臣所帶之職,俾便救護,千萬幸甚,臣無任云云。
省疏具悉。爾其勿辭救護。
丁巳十二月二十五日辰時,上御重熙堂。都承旨入侍時,行都承旨李晩秀,記事官洪奭周·承膺祚·金履永,以次進伏訖。命書榻敎曰,初仕有闕之代,口傳差出。晩秀曰,今此各陵廟·殿宮正朝祭時,監察當分進,而監察十三員內,申惠周·李壽彬在外,金魯正·李春英·李義祿未署經,無以分排云,在前如此之時,有未署經監察署前行公之例,今亦依此例,擧行乎?上曰,使之除署經行公,在外監察,今日政相換,可也。出擧條仍命書榻敎曰,吏曹參議牌不進傳旨,勿施,祭報府使之入來修正,未署經監察,除署經行公。仍命退,承史以次退出。
丁巳十二月二十五日辰時,上御重熙堂。左副承旨入侍時,左副承旨李肇源,假注書李允謙,記事官承膺祚·金景煥,以次進伏訖。上曰,吏曹參議持祭報府入侍。賤臣承命出傳,與吏曹參議蔡弘遠偕入進伏。上曰,正朝祈穀春享祭祭官中,無疊差者耶?弘遠曰,有諸將官通融塡差之命,故祭官區別分排,果無疊差者,但大祝塡差,甚爲苟簡矣。上曰,大祝則以抄啓文臣中新出六者擬差,而獻陵大祝,以廣判爲之,順陵獻官,以坡牧爲之,可也。仍命退,諸臣以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李勉兢啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
李晩秀啓曰,行右承旨洪仁浩,今日不爲仕進,卽爲牌招,何如?傳曰,許遞。前望單子入之,待下批牌招察任。
傳于李晩秀曰,諸承旨持公事入侍。
承旨前望單子入之,李勉兢落點。
以左副承旨徐榮輔牌不進罷職傳旨,傳于李晩秀曰,只推,更爲牌招。
傳于李晩秀曰,承旨房仍,左承旨爲禮房。
傳于李晩秀曰,都承旨入侍。
以左副承旨徐榮輔牌不進罷職傳旨,傳于李晩秀曰,只推,更爲牌招。違牌,勿捧傳旨,使之斯速出肅。
傳于李肇源曰,右副承旨入侍。
傳于李勉兢曰,左副承旨入侍。
李勉兢啓曰,大司憲李城輔,掌令姜文會·金宗發,持平朴孝成·李德鉉俱在外,執義高宅謙陳疏入啓,監察茶時之意,敢啓。傳曰,知道。
沈晉賢,以禮曹言啓曰,卽接英陵令,泰陵直長所報,則來正朝祭享時,兩官當爲備員,而新除授英陵參奉鄭東翼,時在慶尙道星州地,泰陵參奉金允秋,時在全羅道長城地,而萬無及期上來之路云,莫重祭享,兩官不可不備,英陵參奉鄭東翼,靖陵參奉金宗壽,泰陵參奉金允秋改差,其代卽令該曹口傳差出,以爲備員將事之地,何如?傳曰,皆是故家之人,豈可以在外遞職乎?竝令該曹他司口傳相換,可也。
吏曹口傳政事,英陵參奉鄭東翼,思陵參奉李明翼相換,泰陵參奉金允秋,敬陵參奉徐有敎相換,靖陵參奉金宗壽,孝陵參奉洪準源相換。
沈晉賢,以成均館大司成意啓曰,曾因大司成臣南公轍所啓,本館入直久任郞廳外,凡郞無敢入直,若以代員替直,則依下都監郞官例,必也草記然後代直事,傳敎定式矣。直講鄭履綏,典籍朴鍾淳,俱以實病沈痼,呈旬已久,只有司成李遇濟一人,而親病危篤,情急救護,時無代直之員,雖非公頉,不可無變通之道,以他郞官姑爲代直,何如?傳曰,司成李遇濟改差,令該曹口傳差代,使之入直,可也。
吏曹口傳政事,以鄭來百爲司成,故判書金頤柱贈左贊成,加贈一品事承傳。
沈晉賢,以弘文館言啓曰,副修撰李羲甲,旣有只推之命,卽爲牌招察任,何如?傳曰,允。
李肇源,以兵曹言啓曰,來正月初二日大駕詣宗廟展謁,仍行春享大祭,省牲省器,詣景慕宮展謁時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍五哨,禁·御兩營出番鄕軍各二哨,馬兵二哨,壯勇大將與該營步軍一哨,善騎隊一哨,都領隨駕,其餘留營,置之,摠戎使率禁御鄕軍各二哨留陣,禁軍則三番隨駕,可也。
李勉兢,以兵曹言啓曰,兼司僕將盧尙樞,素患痰癖之症,當寒添劇,時月之內,無望供職,呈狀乞遞,宿衛領軍之將,不可久曠,改差,何如?傳曰,允。
李肇源,以備邊司言啓曰,琉球國漂到濟州漂民出送事,禮部咨文,出來於齎咨官回便矣。以前頭使行奉表稱謝之意,令槐院撰出回咨,正書安寶後,定禁軍騎撥下送于灣府,傳給鳳城,以爲轉致北京之地,何如?傳曰,允。
李肇源,以禁衛營言啓曰,來戊午正月當九番右部中司屬全羅道五哨軍兵逢點實數五百十七名,已爲點閱整齊,來正月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
李肇源,以御營廳言啓曰,本廳來戊午正月二月兩朔應立右部後司屬江原道五哨軍兵五百十七名,今已逢點整齊矣。正月初一日,與右司軍兵替代立番後,舊軍放送之意,敢啓。傳曰,知道。
李肇源,以禁衛營言啓曰,來戊午三月當十番右部右司屬全羅道五哨軍兵,來二月二十五日,京中逢點,依例準二朔立番,而依前定奪,每哨以一百名磨鍊,其餘一百三十五名,竝資保收布上送之意,本道監·兵使處,預爲知委,何如?傳曰,允。
李肇源,以御營廳言啓曰,本廳來戊午三月四月兩朔應立後部前司屬江原道二哨,京畿左道三哨合五哨軍兵,二月二十五日,京中逢點,三月初一日,與右部後司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,兩道監司處,措辭知會之意,敢啓。傳曰,知道。
李肇源,以摠戎廳言啓曰,本廳諸將官今丁巳年射講居首人,依例別單書入之意,敢啓。傳曰,知道。
禮曹啓目,粘連馬祖祭來二月十二日設行事,知委,何如?判付啓,依允爲旀。此後段,復舊例載之祀令爲良如敎。
刑曹啓目,粘連殺獄罪人兪希聃更招云云,各別嚴刑,期於得情爲白乎旀,春光段,敢以救解等說,必欲漫漶者,亦涉狡惡,仍爲嚴囚,加刑勘斷,何如?判付啓,獄情終涉䵝昧,更招猶復前樣,不可以不分明之案,遽別首從,今日開坐時,別出意見究覈,更爲指一覆奏爲良如敎。
執義高宅謙疏曰,伏以,臣之空疎蔑識,聖明之所俯燭也,樗散無用,臣心之所自知也。歷數踐敡,在聖朝無非誤恩,在臣身罔非踰分,故前後除命,輒事逡巡者,蓋以不敢累淸朝之名器,爲一分報效之意也。迺於見職,署經有命,飭敎截嚴,不得不張皇出肅,而暫時膺命,雖出義分,因仍蹲冒,自顧慙恧。加以素患痰癖之症,又忽添劇,實無時日間蠢動之望。庚牌之下,屢犯違傲,臣罪至此,萬殞猶輕,玆敢悉暴情懇,仰瀆崇嚴,惟聖明察臣愚悃,遞臣職名,俾安私分,毋曠公器焉。臣於丐免之章,不宜贅及他說,而第有一二愚見,敢此敷陳焉。臣謹按易之泰爲正月之卦,蓋以三陽開泰,萬物生遂之會也。初九,拔茅茹,以其彙征。註曰,天下之賢,萃於朝廷,同志協力,以成天下之泰。九二,包荒用馮河,不遐遺朋亡。註曰,泰寧之世,人情習於久安,人情安肆,則政舒緩而法度廢弛,庶事無節,爲治之道,必有包含荒穢之量,而寬裕詳密,弊革事理。又曰,泰治之世,必漸至於衰替,蓋田狃習安逸,因循而然,非有馮河之勇,剛果濟深,不能有爲於斯時也。又曰,泰寧之時,人心狃於泰,思慮不及於遐遠,治泰者,當周及庶事,凡事之微隱,賢才之在僻陋,雖遐遠,不可遺也。又曰,時旣泰矣,則人習於安而其情肆,非絶去朋與之私則不能也。結之曰,治泰之道,有此四者。又曰,如此則能配合中行之德,而其道光明顯大也。至九三艱貞註曰,方泰之時,不敢安逸,常艱危其思慮,貞固其施爲,如是則可以常保其泰,德善日積,福祿日臻,德踰於祿,則雖盛非滿,此實聖人處泰之道也。恭惟我朝,聖繼神承,重熙累洽,德化則侔擬唐虞,文質則駕軼殷周,海晏河淸,物庶民阜,此誠千百載以來泰寧之世也,泰治之時也,而顧今狃安成習,因循爲常,大小恬嬉,百度弛廢。以言乎朝著,則潰裂日甚,無寅協之望,以言乎民俗,則詐僞日甚,無淳庬之風。人才之收用,乃是有國大政,而其所甄拔,不出乎句誦詞章之工,故父以是敎子,兄以是勸弟,自在孩提之時,其所見聞,只在於科宦利慾,而至於致澤彌綸之方,則看作迃闊鄕闇,以此臨民,則不知風敎之爲何物,農政之爲何事,惟剝割貪號食是務,在朝則以民憂國計,治猷政謨爲弁髦,而惟乘機趨附,冒廉媒進爲能事,士夫之名節,日以益隳,朝廷之紀綱,日以益頹。殿下試看今日之國事。雖以堯·舜之聖,必得皐·夔·稷·卨·四岳·九牧而後,能成熙皞之治,顧今聖心日勞萬機,而未見對揚之休。以言乎政注,則殿下每下擇擬之敎,而自下奉行,不過循例,未見擇擬之實效,夫所謂擇擬者,豈但爲資歷門閥而止哉?宜取其才德器量,以爲爲官擇人之道也,而今則反是,必也爲人而擇官,以言乎民隱,則殿下每下如傷若保之恩敎,而自下奉承,未見懷保之實惠,徒事剝民而肥己。雖以閭巷家間之事言之,爲其家長者,撫摩其僮僕,雖若已子,爲其子弟者,日事侵虐,則鮮有不至於流散,何況九重深邃,八域遐遠?凡在分職分憂之地,肆其貪饕而剝割者,不啻乎人家子弟之侵虐僮僕,則民何以聊生乎?夫大而廊廟彌綸之才,小而州縣字牧之任,惟在得人,故從古人臣,莫不以以人事君爲大節,唐之狄籠,宋之呂帒,俱出於搜羅人物,爲世需用之意也,而國朝以來,名臣碩輔之前後,汲引班班,可考也。至於近世,則非但爲國進賢之無人,亦惟背公循私之成風,少有趣味之不合,吹覓排擠,已作習俗,故稍存謹約,惟事含默,闒茸蔑識者,專懷利祿,如故處士柳馨遠之才學經綸,猶未能登聞展抱,老死巖穴,何況以今世道,雖有奇才博識之士,誰肯爲薦聞而進用之道哉?夫士之有志者,非以利祿爲榮,將欲展布其所蘊,故如唐之韓愈者,亦三上宰相書,而在今世,則爲士者旣有售衒之嫌,而不敢爲此,又無薦聞之人,而末由進身。惟以尋摘詞章,爲媒榮之階逕,人才之藐然,士習之渝靡,職由乎此,而以至乎百工頹惰,庶務弛廢,茅茹彙征之美,馮河濟深之才,已矣難見,此臣所以艱貞二字,爲今日處泰之元符也。伏願聖明,亟軫易象財成天地之道,輔相天地之宜,以左右民之義,收用人才,則特命宰執以下,廣加搜訪而薦聞,以盡彙征之吉。裁決事務,則特命廟堂以下,各盡寬裕詳密,剛果明斷,以體包荒用馮河之義,飭勵庶政,則特命大小臣工,凡事係微隱僻陋處,益加公明無遺,而懋恢同寅之風,絶去朋與之私,克體古聖人治泰之道焉。臣謹按易之蒙卦曰,蒙以養正,聖功也。註曰,蒙昧之時,先自養正,若蒙昧之中,已自不正,他日何由得正?又曰,童穉之時,純一不雜,人慾未起,天理實存,人於是時,保護養育,則虛靜純白,渾然天成,施爲動作,皆中天理也。夫人生八歲,皆入小學,乃是古者敎人之方,而今之敎兒者,自學語之初,誘掖以科宦,導誨以科文,至於灑掃應對之節,孝悌忠信之行,則看作古談,一任其驕惰成習,長益浮靡,其所爲業,不過功令文字,而亦皆務文蔑質,橫騖於經史之外,駸駸然轉入於奇僻之文,此所以正學之不明也。至於鄕曲兒童,則曾不知小學之爲何書,五倫三綱之目,殆不省識,士趨之日益卑下,俗習之日益渝惰,皆由蒙養之不正也,而蒙養之不正,實由小學之不明也。前後章奏之間,發此小學勸課之說者,殿下輒賜嘉納之批,下之有司,而有司之臣,一無對揚修明之擧,豈以蒙養之方,爲非今日急務而然耶?抑而所言之臣,俱是人微,有不足採用而然耶?大抵民國事務,必也言出崇班而後,始見採用,而殿下試看近日朝廷凡職在崇顯者,孰有以民國之計,登諸章奏者哉?名位之崇顯者,則以其無言而靡所採用,或有所言者,則以其人微而不見採用,是終莫有導俗興化之日也,臣竊慨然也。伏願聖明,亟命掌禮之臣,條成切要可行之節目,斷自元初,勸課小學,使學書群蒙,咸知愛親事君之義,俾有幼學長行之效,克恢古聖人蒙養以正之功焉。臣謹按易之益卦曰,損上益下,民說無疆。註曰,益下乃聖人之本心,唐帝所謂吾瘠天下肥,亦此意也。臣每於我聖上蠲租減稅之恩敎,莊誦欽歎,有以見大聖人益下之政,自然沕合於易象之義也,臣因此而竊有區區愚見。近年以來,三南之水災,連歲頻仍,雖其被災之或有淺深不同,若論其沙覆川反,則無處無之,而陳起混雜,間多白徵,夫仁政之始自經界,乃是聖訓也。逐邑改量,雖不能一時遍行,若其嚴査陳起,被災而可合永頉者頉之,新起而可合執負者執之,則結數之盈縮,臣雖未知孰多孰小於永頉新起之間,而窮民白徵之冤,可以紓矣,奸吏漏結之竇,可以破也。伏願聖明,亟體益下民說之義,斷自明年,特頒査陳災頉之令甲,而改作田案,使一夫一畝,無或有白徵之冤焉。國家所重,最是關防也,而臣於所居湖南形便,實有目見而詳知者。蓋右水營,據在海南縣之黃原面,顧其地勢,前臨鳴梁之洋,後背黃原之山,養松而爲船材,採葛而爲舟纜。壬辰殲倭之績,實有藉此而全獲者。周回四十餘里之間,所居人民,皆屬水營,五百餘名能櫓之軍,一聲砲響,霎時雲合,黃原之有關於水營,若是其緊重,而昨年朝家,因湖南繡啓,令道臣釐革珍島牧民之弊瘼,則牧官乘時暪告道臣,以黃原之松田,混稱以珍島牧場,以黃原之屯民,混稱以珍島牧子,而奪屬于牧官,蓋黃原有太僕屯土,故珍島牧官,雖有自古往來收稅之規,而旣無一匹牧馬,則其不可混稱牧場也,明矣。假使其民也牧子,其土也牧場,奪此屬彼,其所爲利於牧官者,不過稅入之稍優於前日也。若論爲害於水營,則失此營下習水之櫓軍,而換定於遠地,又失咫尺長養之船材,採用之纜葛,而遠求於他山,俱乖備陰雨之道也。況且海防陸鎭,千里警急,在於一呼吸之間,營下一卒之緊重,有勝於遠地千軍,營後一株松一莖葛,無非臨急取用之船材舟纜,則論其輕重緊歇於屬此屬彼之間,若是其較然,而只緣牧官,但知肥己,而不念軍國之遠計,幕裨甘爲賣權,而肆眩道臣之聽聞,以致形便之互換,而輕重之易置,臣竊慨然也。伏願殿下,博詢廟堂,以黃原之松田屯民,仍舊還屬于水營,以爲重關防之道焉。各路民邑之弊,有難毛擧,而若論其中爲害之切至者,莫如各道營閫幕裨之舊任也。渠輩本以卑微之類,不顧身名,唯利是趨,故其在幕中,日夜營爲者,惟是射利肥己之計也,則其所爲弊於民邑,勢所必至也。然而旣有營閫,則不可無佐幕,雖不得一竝逐送,最所無據者,夤緣圖囑於新舊道帥臣,逐等仍留,凡一道之內,利竇賂逕,毫絲不漏。渠乃以是納寵於主將,主將因謂之解事而寵任之,仍與營屬,同心合勢,熒惑主將之耳目,入則濁亂營門之政令,出則眩幻列邑之能否,守宰·邊將中嗜利無恥之類,恣行貪饕於民間,而趨附於此輩,與之爲膠漆,則純褒準瓜,惟意所欲。苟或執法不撓,無所諂屈,凡係非法干囑,如不聽從,則讒毁惎間,隨事生梗,其所爲害於民邑者,莫切於此,蓋一倅之貪墨不法,害止於一邑,而此輩之久留,害及於一道,此其不可不禁革逐等仍留之弊者也。雖以臣所居道內之事言之,前光陽縣監韓師鎭之貪饕不法,萬口喧傳,而能得準瓜者,專由此輩掩蔽道臣之耳目也。今寶城郡守尹敬喆之恣行不法,無所顧忌者,亦由符合此輩,藉以爲聲援也。敬喆纔登臺章,亦已白脫,臣不欲更加泚筆論列,而大抵此類,一日居官則貽民一日之害,二日居官則貽民二日之害,顧其所恃而爲虐者,卽幕裨也,毁譽之不能直入道臣之耳者,亦幕裨也。以臣愚見,竊以爲,宜令廟堂嚴飭各道,凡逐等久留之幕裨,一竝逐送,而新舊道帥臣交遞時前幕仍留之弊,一切嚴禁,實合矯革之一道矣。此等爲說,殊涉屑越,然事雖微而害實鉅,故敢此敷陳焉。臣見識鹵莽,安有一言之可以有裨,而生値泰寧之會,又逢開泰之辰,略陳平日之所蘊,惟聖明勿以人微而廢其言焉。臣無任云云。省疏具悉。諸條當留意,亦令廟堂,可以稟處者,稟處施行,爾其勿辭察職。
丁巳十二月二十六日辰時,上御誠正閣。諸承旨持公事入侍時,行都承旨李晩秀,行左承旨沈晉賢,右副承旨李肇源,同副承旨金啓洛,記事官洪奭周·假注書李允謙,記事官承膺祚·金履永,檢校待敎沈象奎,以次進伏訖。上曰,吏曹參議持祭報府入侍。出榻敎奭周承命出傳,與吏曹參議蔡弘遠偕入進伏。上曰,祭報府已盡修正耶?弘遠曰,未及盡修矣。上曰,大祭及節祭,刑官例爲通融塡差,禁都亦然耶?弘遠曰,禁都則無塡差之例矣。上曰,禁都常時則務閑,非比刑郞,此後則通融塡差,今番可差者苟簡,則檢書官·吏文學官,亦爲塡差於各園墓諸執事也。命弘遠先退。上曰,各房公事入之。上曰,僉知張象元入侍。出榻敎奭周承命出傳,與僉知張象元偕入進伏。敎象元曰,汝於玉城,爲幾代孫耶?象元曰,六代孫矣。上曰,玉城之輿疾討賤,奮忠樹勳,至今婦孺誦其名,賊兵之從遂安路者,蓋專畏玉城也,眞所謂猛虎在山之勢,予則以爲,當日諸臣,當以玉城爲元功,而朝家收錄之擧,尙不及其後孫,豈非欠典乎?此所以特下傳敎,且召見汝者也,汝於玉城,卽承嫡耶?象元曰,然矣。上曰,汝則年旣老矣。汝之子若孫中,有可祿仕者耶?象元曰,臣子錫祜年今五十,臣孫顯孫年今三十矣。上敎晩秀曰,張顯孫,使勳府先付忠義,仍差諭書差備,使之明日來待也。仍命象元先退。命書傳敎曰,來初二日太廟春展謁,仍行景慕宮春展謁,該房知悉。又命書傳敎曰,來年祈穀大祭,在於初六日,待享日之後推擇,將至旬間,而太廟春享大祭在初三日,太廟歲謁,當行於來初二日,展謁後,親行宗廟·永寧殿春享大祭,省器,還至東門外,仍行省牲之禮,該房知悉。上曰,今二十九日社稷祈穀大祭親臨受誓戒時,處所以明政門階上爲之。出榻敎上曰,來初二日宗廟·永寧殿春展時,出宮門路,由敦化門,詣景慕宮展謁後,還宮時由弘化門。仍命退,諸臣以次退出。
丁巳十二月二十六日巳時,上御重熙堂。都承旨入侍時,行都承旨李晩秀,記事官洪奭周·承膺祚·金履永,以次進伏訖。上曰,右承旨牌去來知入。賤臣承命出問。回奏曰,來詣朝房,而不爲承牌矣。上曰,斯速承牌事申飭。仍命退,承史以次退出。
丁巳十二月二十六日午時,上御重熙堂。右副承旨·京畿監司入侍時,右副承旨李肇源,假注書李允謙,記事官承膺祚·金履永,京畿監司李在學,以次進伏訖。上曰,牛禁,何爲而反致騷擾之弊也?非但外邑卜馱之不得入,柴馱亦不得入,且校卒之門內外防禁者,多有中間侵漁之端云,此豈朝家當初設禁之意乎?在學曰,柴馱初不禁之,一日出入,殆近千五百頭,至於三南卜馱之牛隻,一入城內而畢竟不復出,此則中間消融而然也,此不可不嚴加禁止,然後可爲懲後之道。但侵漁騷擾等喧傳之說,殆同風聲鶴唳,有不可準信矣。上曰,第禁之如初,而期於無弊之地,可也。仍命退,諸臣以次退出。
丁巳十二月二十六日酉時,上御重熙堂。左副承旨入侍時,左副承旨李勉兢,記事官洪奭周·承膺祚·金履永,以次進伏訖。上曰,右承旨尙在闕外乎?勉兢曰,尙在矣。命書傳敎曰,奄聞長逝,不但爲逝者傷䀌,念及月城之宅,尤無以爲懷,雖使內司護其喪賻其需,而地處自別,宜有別般表予意之擧。卒判書金頤柱,加贈一品,喪葬視品若禮。其人也厚德,足有行善之可紀,而今焉寬樂令終,在法亦當易名,諡狀分付弘文館,催促使之葬前擧行,成服日當有致祭之擧,而適値齋日,前一日遣內侍致吊,而致祭則葬前爲之,祭文當製下,以此意,分付。仍命退,承史以次退出。
上在昌德宮。停常參·經筵。
沈晉賢啓曰,來初一日,輪對日次,而正朝相値,頉稟之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,鰲恩君李敬一,率玉城府院君張晩八代孫顯孫,錦南君鄭忠信七代孫漢喆,依下敎來待矣。傳曰,入侍。
傳于沈晉賢曰,禮房承旨入侍。
傳于李勉兢曰,推考房承旨入侍。
傳于金啓洛曰,右副承旨入侍。
以兵曹監軍望單子,傳于李肇源曰,懸頉人改差,令該曹口傳差出。
有政。吏批,判書沈煥之牌不進,參判李敬一進,參議蔡弘遠牌不進,行左承旨沈晉賢進。啓曰,判書沈煥之,參議蔡弘遠竝牌招不進,小臣獨政未安。何以爲之?敢稟。傳曰,仍爲之。以李秉喆爲承旨,張顯孫爲禮賓參奉,軍器直長單金應彪,奉事單金光弼,副奉事單朴萬興,參奉單申益文,兼春秋單金乃默。
兵批,判書李祖源病,參判柳誼病,參議兪漢寧病,參知柳師模入直進,左副承旨李勉兢進,護軍洪仁浩,副護軍魚用謙·趙宅鎭,副司果鄭漢喆竝單付。
吏曹口傳政事,昌原府使單徐榮輔。
吏曹口傳政事,以李垿爲兵曹佐郞。
以吏曹參議蔡弘遠牌不進罷職,傳于李晩秀曰,只推。
以副修撰李羲甲牌不進罷職傳旨,傳于李勉兢曰,只推。
以司諫鄭景祚,正言閔命爀牌不進罷職傳旨,傳于李勉兢曰,只推。
李晩秀,以吏曹言啓曰,今此正朝祭獻官·執事中時無職名人員,令該曹口傳付軍職,何如?傳曰,允。
沈晉賢,以禮曹言啓曰,永禧殿展謁,非酌獻禮年次則每於歲首太廟展謁時,一體展謁事,曾有定式矣。太廟歲謁,當行於來初二日事,旣有成命,永禧殿展謁之禮,何以爲之乎?敢稟。傳曰,初二日爲之,可也。
李肇源,以壯勇營言啓曰,今十二月二十九日三十日年終放砲時,次知將官·將校及破陣火箭軍姓名器械數爻,別單書入之意,敢啓。傳曰,知道。
李肇源,以御營廳言啓曰,今十二月二十九日明政門親臨社稷祈穀大祭誓戒時,依兵曹節目,東營·集春營入直軍一哨內,各留營直五名,餘皆除出,新營入直千摠金守基,哨官劉彦臣率領,弘化門外分左右排立,事畢後,各還本處入直,而竝待標信擧行之意,敢啓。傳曰,知道。
李肇源,以御營廳言啓曰,本廳牙兵待年軍鄭興孫·孫德才·張啓文等,獵雉於文殊峯近處,逢着中虎一頭捉納,故謹此封進,而先殺手鄭興孫,木三疋,布二疋,再殺手孫德才,三殺手張啓文等,各木二疋,布二疋,依例施賞之意,敢啓。傳曰,知道。賞格內下,皮張封進,可也。
李勉兢,以義禁府言啓曰,保放罪人閔致愼,依府讞施行事,命下矣。閔致愼還囚後,依讞,以次律杖一百,依法典,收贖,告身盡行追奪,咸鏡道茂山府,流三千里定配,而以本府覆啓內辭意,具罪目,依例發遣府書吏,押送配所,何如?傳曰,允。
禁府啓目,粘連罪人宋載心段,旣已考覆結案,令該曹稟處爲白乎旀,宋徵一段,勘罪一款,議于大臣,稟處,何如?判付啓,問于大臣草記爲良如敎。又啓目,向前閔致愼,以官長殺土民,若用償命之法,有關後弊,施以次律,恐不可已是白乎矣,臣府不敢擅便,上裁,何如?判付啓,依府讞,施行爲良如敎。
刑曹啓目,粘連結城縣殺獄罪人朴三卜段,回啓。屍親則曰,無是事,三卜則曰,有是事,未得歸一,實無臆斷之道,上裁,何如?判付啓,此獄段,欽恤之義,何必屢煩辭敎?廣詢京外,而其情也絶可惡,其律亦不襯似,至今鄭重,姑置之仍秩,更思凡刑人殺人,與衆共之,則何必牢作鐵案,不念共衆之意乎?三卜身乙,嚴刑絶島爲奴,俾勿更齒人類爲良如敎。
刑曹啓目,粘連全州府鄭太東獄事段,情迹兇頑,亟令取服。順天府許得中獄事段,痕損狼藉,依前嚴訊,得中妻李女,加刑遠配。雲峯縣僧先監獄事段,看證明的,嚴訊取服,乙孫酌決。順天府金得哲獄事段,辜限內外秋女往參之說,更査。羅州牧金連破回獄事段,實因明的取服償命。任實縣姜連采獄事段,致命無疑,斯速取服,何如?判付內,全州鄭太東段,面任之於流丐,其强其弱,此特外面摸索耳。額角之有響,傷痕狼藉難掩,拳踢之交下,詞證丁寧無疑,道伯據實而錄聞,廷尉按法而奏當,不可以鬪在暮夜,容議於手敺石觸之孰然孰否,分付推官,依前訊推事行會爲旀,順天許得中,雲峯僧先監段,殺越之變至重,而比之倫理,猶有此等是去乙,得中段,妻諉其夫,夫諉其妻,先監段,渠欲自脫,推納其兄,五倫行實,今才須下矣。媛姜之解梏,德珪之死獄,雖難責之於鄕曲愚蠢之氓,而倫理之掃盡,傷歎甚矣。幸有一乙孫,恐延其弟,自當其罪者,可見一端秉彝之不泯,而囚之刑之,以至經年,抑何故也?兩獄事情,別無疑晦之端,得中·先監,使之依前同推取服,而只以足踢實狀,發爲問目,凡係妻諉夫,夫諉妻,弟諉兄等措語,更勿登諸文案爲旀,得中妻李女段,別加嚴訊,沒入爲官婢,先監兄乙孫段,更勿囚刑,卽爲白放。前後道臣,推官等,竝從重推考,以示朝家敦風敎之意爲旀,順天金得哲段,渠妹得辰招中二月十四日來到本家云云,實爲此獄之大肯綮,更査之請固然,而不待更査,有一言可破者,得哲之祖母祥期,旣在十五日,則趁十四日夕來到,然後可以參祭,而來到當日,事端卽起,則二月十四日之於三月初三日,洽滿辜限,二十日辜限事出場,則習操之觀光,房會之來參,無非枝葉之枝葉,勿爲更査。得哲身乙,以次律嚴刑定配爲旀,徑先掘檢之初檢官拿處,不爲請罪之該道臣推考事,竝依施爲有矣,此時湖南守令,曠官可悶,待麥秋後拿來事,分付該府爲旀,羅州金連破回段,男女之有間,界限之差殊,姑捨是,事端起於爭桑,結果在於裂衫。總以論之,本事胡大事也,而父先犯手,子復加踢,竟至於推納溝中,經日致命,傷痕昭著,詞證明的,似此之獄,償命之外,無容更議,而苦主招內,孟哲則犯手其胸,連破回加踢左脇是如,明白指告,而屍帳痕損,胸亦堅硬,脇亦黑黯,以律則共犯者,尊者當坐,以迹則連破回似較緊,其年不過十七,此或爲難愼鄭重之端,若令更査,則亦有關於風化是置。反覆看之,殺人則分明是殺人,此獄如之何決折,法則伸而不至於傷倫是乙喩,發遣曹郞,問于左右相草記爲旀,任實姜連采段,頭目之於率下,自有等夷之別,罪若出於公幹,罰亦止於笞打,則設令邂逅致命,面里任因公用笞之文,或可傍照,而此獄段,運柴不關公幹,擲枕非比笞打,而又從以不係要害,亂加敺踢腎囊下圍圓至於八寸五分之紫黑深黯,則檢官朴知源跋辭似的確下可以初無必殺之心,徑付然疑之科,依回啓施行爲良如敎。
刑曹啓目,粘連咸陽府殺獄罪人盧嶂獄事段,本傷致命,未能眞的,直請加限,有難遽議,斷以償命,恐欠審克,上裁云。咸昌縣殺獄罪人崔遇龍獄事段,曰疑曰覈之論,有違推覈之體,道臣推考,從速究竟後狀聞云。東萊府殺獄罪人孫貞日獄事段,査按之疎漏如彼,各供之相左若此,以此未決之案,依前修啓,恐非審克之道,道臣推考,更覈修啓之意,嚴飭,何如?判付,三案議讞,俱甚的確是置。咸陽盧嶂之特命還推於道啓酌配之後者,似違曰殺曰宥之義,而武斷之習,不可不禁。蓋出爲平民除害,然而辜限之法,信如金石,則時刻分毫,當十分詳愼,旣知其明是辜限外,亦豈可越法償命乎?其間加刑,足懲其罪,特爲減死,還發配所事,分付爲旀,咸昌崔愚龍段,道啓之旣曰足爲疑眩,旋云無一參恕者,是豈特敎更査之本意乎?問備之請,是矣,依施,嚴飭道臣,俾勿泛忽爲旀,東萊孫貞日段,屢度行査,依舊漫漶,而卿等跋語,亦甚精的,至於亞堂附陳之見亦然,措辭關飭道伯,除尋常嚴飭推官,期於到底,極窮詳覈,其所疎漏,無或如前之爲,道伯推考事,亦爲依施爲良如敎。又啓目,粘連瑞山殺獄罪人金龍得回啓,實因疑晦,詞證無稽,嚴覈究竟之意,分付,何如?判付內,殺獄之決折,不過實因與詞證是隱,則觀此査案,一曰實因晦,二曰詞證左,左且晦之獄,卽疑耳,罪疑惟輕,不嫌其寧失於不經,聖人豈欺?此獄段,依大禹謨所載聖訓遵行事,分付爲良如敎。
刑曹粘連啓,兪希聃之爲首,金春光之爲從,比初無異,希聃嚴訊得情,何如?判付內,誰首孰從,終不十分分明,一獄兩犯,何時可以究竟乎?除尋常另求釋疑之端,的確稟處爲良如敎。
李勉兢,以刑曹言啓,因廣州府殺獄罪人孫龍云獄事曺回啓判付內,依允爲旀,卿等問備之請,不過字錯微事是置。卿等亦難勉不審之失,推考爲旀,獄案事體,豈比於尋常簿書,則初檢諸招,文理俱不接續,僅僅强解,始能依俙領會者,寧有如許獄案乎?冬節檢屍,猶不敢稽滯晷刻是去乙,暑月去行,以致七日之棄置,揆以獄體,尤萬萬駭然是如乎,覆檢跋語中,不以腐爛形止爲說者,節節疎漏,似此不具格之案,其可判下乎?當該成獄時不能檢飭之守臣,錄啓時不能措語之守臣,從重推考,覆檢官,捧現告拿處爲旀,本府出鎭屬耳,凡事未免不成樣,此後御覽文書,使之別般照察,無若今番之爲,而檢官一款段置,宜有一定之式。隣倅之請來,易致過時,依松·沁例定式後,自本曹草記,待批下行會該府爲旀,殺獄決折之法,一曰實因,二曰痕損,三曰詞證也。痕損之發變與否,未嘗槪及於覆檢,而泛稱被打者,此非窺見初檢狀而何?獄理之不成體段一也。就若痕損,懸若實因,則打之云乎者,果明的乎,否乎?所謂痕損,豈有取信之可言乎?然則謂以被攧,可也。謂以被踢,可也,謂以被蹴踏,可也,堅硬者謂之柔軟,可也,紫黯者謂之靑黑,亦可也,獄理之不成體段二也。竝與詞證,而謂之出他,無一人推覈,獄理之不成體段三也,右三條,只將獄理而言者,而兇身所犯段置,亦有許多疑晦,豈因文案之疎略而然乎是隱喩,抑眞有甚麽違端而然乎是隱喩,初檢狀,旣有江汀所鋪,無非無隅之石,旋云執石塊搗打的然者,首尾未免橫決,而鋪石之場,醉裏翻轉是隱,則設使兇身拳中,有拾持之石塊,一二番打他唇背,彼必不肯奉身恭受。惟其仆顚滾混之際,致命之肯綮,旣難分被傷與自觸間孰輕而孰重,則死者之死,當推於被告者可乎?問諸水濱可乎?凡斷獄之道,驟看無疑處,都是細看多晦處,朝家於此獄,亦以爲然乎?凶身犯前之善惡仁暴,尤不必評騭,檢官之辭,何多贅說剩語乎?初檢官段置,爲先從重推考爲去乎,此文案,啓字爻周還下,卿等枚擧判付,文移守臣,指一往復停當後,具意見,以成獄當否,草記以聞事判下矣,謹依判付內辭意,移文該府矣。卽接留守洪檍回移,則以爲,弊職以本府殺獄罪人孫龍云錄啓時措語不能詳審,致勤聖敎,荐承問備之嚴旨,惶隕震越,罔知攸措,此獄顚末,已悉於前啓,不必架疊。大抵斷獄之法,專以實因與詞證爲主,而弊職當初一分疑端,在於死者被打時無一看證,而第其兩檢實因,俱爲明白,拾石在拳,渠旣自言,而沕合於德龍石塊被打之說,敺唇打背,渠旣自服,而傷痕在於脊背,則其非自觸,的是被打,無冤錄以爲,以身就物之謂磕。若其自觸,則豈無擦痕損傷處?分寸圓徑,亦豈至若是闊大乎?且未過四日,致命於渠家救療之際,則眞贓已露,暑月屍體,過時檢驗,則腐爛變動,勢所必至,而皮肉色雖或變動,堅硬處未嘗腐爛,法文可據,則恐不可以此起疑,而錄啓時未久論列,昏耗之罪,實無所逃。今此判付之下,兩檢文案,反復考閱,干連諸人,一竝捉來,多般盤問,査之又査,覈之又覈,其所納供,一如檢招,而出他之金八金,亦爲捉來究問,則招辭內,渠以冶匠爲業,適往隣洞矣。傳聞朴德龍與孫龍云相闢,臥於沙場云,親戚之間,不忍恝然,急往見之,則如醉如痴,不通言語,故相鬪委折,被打輕重,初不聞知,只見其口唇破裂而負往矣家,通於其母,使之率去而已。兩漢鬪鬨時光景,曾未參見,一直發明,則不可勒歸之於看證,而前後文案,各人招辭,更無別般端緖,細究獄情,參以事理,區區微見,與前無異,而四聰所照,物無遁情,爲守臣者,老悖鈍滯,不敢望奏當之歸,惶隕之中,益切惶隕,多人推捉,屢日盤覈之際,回移日子,自爾遲滯,亦甚悚蹙云矣。臣等奉承判付,更將源案,反復細究,江渚遍鋪,無非石塊,而當日相鬪,旣無人見,則其傷之由打由觸,固難分析,而守臣之更讞,不過前說,別無新得之見。獄情到此,似不無疑晦,而第念,屍帳之痕損,圍圓潤大,不橫不長,論以器仗,石則,可也。謂之以木,恐不襯當,而元犯之招則曰,杖以打背,拳以敺唇,全諱於石,而自服於木者,其意必以石之撞打,其傷也緊,杖之揮擊,其損也歇,故欲就輕重之別,以售漫漶之計也。然而被打於石,旣有死者之言,持石直趨,繼出屍親之招,拾石在拳,渠亦不敢發明,而背唇傷痕,又是要害,德龍之死,豈非由於石以打之乎?兩人泥醉,一場滾鬪,身旣無力,自爾攧撲,必至之勢,而痕損旣異,磕擦光景,不在供招,則不可謂之以自觸也,明矣。毋論以杖以石,宜從被打,而執其肯綮,今此懸錄,可知其眞的,當場參證,雖未具格,移置救療,亦成斷案,百喙難容,三尺至嚴,今不可以渠之抵賴,遽論傅輕。罪人孫龍云更加嚴訊,期於取服,檢官停當事,臣等關問于松·沁兩都,則別無原定邑,而臨時行關於附近守令,使之擧行云,不必用此例,該府則以附近利川府使·龍仁縣令元定後,推移擧行事,分付守臣,何如?傳曰,允。
李勉兢,以刑曹言啓曰,因全羅道羅州牧殺獄罪人金連破回獄事,回啓判付內,羅州金連破回段,男女之有間,界限之差殊,姑舍是,事端起於爭桑,結果在於裂衫。總以論之,本事胡大事也,而父先犯手,子後加踢,竟至於推納溝中,經日致命,傷痕昭著,詞證明的,似此之獄,償命之外,無容更議,而苦主招內,孟哲則犯手其胸,連破回加踢左脇是如,明白指告,而屍帳痕損,胸亦堅硬,脇亦黑黯,以律則共犯者尊長當坐,以跡則連破回似較緊,其年不過十七,此或爲難愼鄭重之端,而若令更査,則亦有關於風化是置。反復看之,殺人則分明是殺人,此獄如之何?法則伸而不至於傷倫是乙喩,發遣曹郞,問于左右相草記事判下矣。依判付,發遣本曹郞廳,問于左右相,則左議政蔡濟恭,病不獻議,右議政李秉模以爲,金孟哲眞若犯手,則無論胸脅痕損之彼此淺深,只坐尊長之律,似合引用,而苦主之招,終沒下落,看證之言,如合符契,渠之直說渠子下手之狀,絶無父爲子隱之心者,雖極可惡,恐不可捨看證之衆言,取苦主之泛招也。惟彼連破回,年則不遠於十四之限,意則本出於洗父之辱,伏讀難愼鄭重之聖敎,實仰重法扶倫之至意,而律非可擬於勿問,跡又差殊於護親,以臣愚昧,終未能深究法意,仰塞俯詢,不勝惶赧之至,伏惟上裁云矣。大臣之意如此,上裁,何如?傳曰,法亦理也,情亦理也,則豈有理外之法與情也哉?況此案,求之於法文,見其被敺,其子敺其人致死者,減死。且孟哲之滾忿也,爲連破回者,恐其父之被敺,極意踢打,不顧其死生,參之以人情,容亦有可議,何況苦主之兼作詞證者?指子引父,語涉混圇,證左亦不可謂備具,三者之中,有一於此,庶可以屈法,乃兼有之,而各有所據何?減律非違律,分付道臣,卽爲減死定配,可也。
李勉兢,以義禁府言啓曰,因江原監司徐有防啓本本府覆啓內,御寶僞造罪人宋載心,旣已考覆結案,令該曹稟處事,判付內,問于大臣草記事,命下矣。謹依判付,問于大臣,則領中樞府事洪樂性,左議政蔡濟恭,領敦寧府事金履素,病不獻議,右議政李秉模以爲,溯考文案,宋徵一僞造之跡,昭不可掩,設使載心而手刻,載心而傳給,其本,徵一也,其首,徵一也。憑藉舊察訪之名,誑誘至愚蠢之氓,僞旨僞帖,非一非再,則原其至兇絶悖之情,決非父爲子隱之類。論以國法,徵一當爲元犯,臣之愚見,斷不外,而獄體至重,伏惟上裁云矣。大臣之意如此,上裁,何如?傳曰,依議施行,可也。禁府照目,前假注書呂東植矣本府議啓內,記注事體,何等嚴重,而全不致愼,有此錯誤沒實之擧,揆以法綱,殊極可駭。以此照律罪,杖八十收贖,奪告身三等,私罪奉敎,後勿如是之意,嚴飭放送爲良如敎。又照目,萬頃前縣令柳河喆矣本府議啓內,觀其所供,則營穀作錢之以貿米價充納,儲置米之還爲立本,吏逋之自備民庫等事,皆以移任後吏鄕偸弄是如,極口發明是白乎乃,在官之時,若能嚴加操束,則豈有此吏鄕之從中偸弄兺除良,錢穀區處,雖躬自檢察,難保其不售吏奸是白去等,今乃一任吏鄕,中路傳令,使之拮据,已極可駭,大同裝發,法意何如,而托以未捧,換送需米,以致該吏之弄奸者,揆以法綱,節節痛駭,以此照律罪,杖一百收贖,告身盡行追奪,私罪奉敎依允爲旀。功減一等爲良如敎。
丁巳十二月二十七日辰時,上御重熙堂。禮房承旨推考房承旨入侍時,行左承旨沈晉賢,左副承旨李勉兢,假注書李允謙,記事官吳泰曾·金履永,以次進伏訖。上曰,留待守令入侍。出榻敎賤臣承命出傳,與殷山縣監朴柱遇,偕入進伏,奏職姓名。上曰,爾年幾何?柱遇曰,年今五十九矣。上曰,下往善爲之也。命先退。上曰,右承旨牌去來催促。命書傳敎曰,屢煩飭敎,而經夜於闕外,以致命牌之尙無去來,分義事體,俱萬萬駭然。右承旨徐榮輔,昌原府使除授,使之當日辭朝,時任府使,遞付京職。又命書榻敎曰,昌原府使入侍。賤臣承命出傳,與昌原府使徐榮輔偕入進伏。上敎榮輔曰,處義過矣。昌原自是弊邑,必爲釐革者,且爲其便養之地,有此特除之命,須於今日內發程,而雖曰外補,間間往來,亦何妨乎?仍命除宣諭先退。上曰,鰲恩君率張玉城·鄭錦南子孫入侍。出榻敎賤臣承命出傳,與鰲恩君李敬一,禮賓參奉鄭漢喆,諭書忠義張顯孫,偕入進伏。上敎敬一曰,卿以鰲城之孫,率錦南之裔入侍,事非偶然矣。鄭漢喆亦是忠義耶?敬一曰,昨年因綾恩家,聞漢喆之爲錦南後孫,故臣於今夏,擬禮賓參奉,蒙恩點矣。上曰,予之所取于卿者,爲其有居家行誼也,近來人未聞敦尙世好,而卿能收擧錦南之孫,誠貴矣。曾於先朝,特命湖西道臣,建錦南之廟,其時有錄後之敎耶?敬一曰,其時果有錄後之敎,載在國朝寶鑑。漢喆之祖,以承傳,經谷城縣監,官至營將云矣。上敎漢喆曰,張玉城之殊忠偉績,予所曠感,而亞於玉城者,卽爾祖錦南也,鞍峴之戰,非錦南則何以轉危爲安乎?錦南則內而爲兵曹參判,外而爲閫任副元帥,而其子孫則零替若是,此專由於我國用人,徒尙門閥之致,是豈聖祖酬忠報功之盛意乎?人苟可合,則何官不可乎?爾若以武岐出身,則豈不爲宣薦,而旣從蔭路入仕,特陞六品職,從後當畀一麾,俾得以官享於錦南之祠版矣。敎顯孫曰,予所以曠感玉城之意,已諭於爾祖鄭漢喆陞六之,代以汝爲禮賓參奉,須知朝家拔例酬用之意,殫誠供職也。命書傳敎曰,鞍峴之役,亞於玉城而樹勳者,鄭錦南是已,以微匹之蹤,綰上將之印,而係國家安危之機,其靲韜智略,至今垂二百年,尙入婦孺之誦,則聽鼓拊髀之思,若偏伊人,而昨日召見玉城後孫僉知張象元,年過七十者,老矣何用?更訪老人之孫,先差諭書忠義,若使收錄之命,獨於同盟故家,不施一視之典,豈非欠事?錦南君鄭忠信祀孫,令勳府訪問啓聞,俾免負薪之嘆,仍又卜日賜祭於玉城·錦南之家,傳敎將頒,聞勳堂言,錦南之孫漢喆,夏間錄仕,見任禮賓寺云,而且聞昔年丁巳,因特恩,漢喆之祖世興除職,仍命湖西道伯,建錦南之廟,年甲之相符,若有待焉,豈不奇且異哉?尙忠報功之聖意,尤合仰述。禮賓參奉鄭漢喆,爲先付六品職,待窠除邑,俾得官享,漢喆之代,以玉城孫張顯孫,使之擬差於今政。仍命退,承史以次退出。
丁巳十二月二十七日未時,上御便殿。右副承旨入侍時,右副承旨李肇源,記事官洪奭周·吳泰曾·金履永,以次進伏訖。上曰,檢校待敎沈象奎,使之來待鑄所。仍命退,承史以次退出。
上在昌德宮。停常參·經筵。
李秉喆啓曰,大司憲,執義,掌令二員,持平二員未差,監察茶時之意,敢啓。傳曰,知道。
李肇源啓曰,臣肇源壯勇衛戎器點考進去,下直之意,敢啓。傳曰,知道。
李肇源啓曰,臣依定式,進詣明政門月臺,壯勇衛戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于李肇源曰,三十日次對,進定於今日。
李肇源啓曰,今日次對,兩司當爲進參,除在外外,未肅拜人員,竝卽牌招,何如?傳曰,允。
傳于李肇源曰,大臣·備局堂上引見。
承旨前望單子入之,趙鎭寬·李海愚落點。
傳于李肇源曰,軍士房承旨入侍。
尹致任奉命在外,代以金致龍爲事變假注書。
傳于李肇源曰,侍衛軍兵毛具。
兵曹口傳政事,護軍李晩秀·李城輔,副護軍李勉兢,以上竝單付。
注書洪奭周病,代以李毅采爲假注書。
傳于李肇原曰,右參贊前望單子入之,待下批牌招察任。
右參贊前望單子入之,李秉鼎落點。
以曺允彦囚單子,傳于李秉喆曰,時囚保放。
兵曹口傳政事,加設宣傳官單李甲會。
以監軍單子,傳于李肇源曰,差祭佐郞改差,令該曹口傳差出。
吏曹口傳政事,以權應範爲兵曹佐郞。
有政。吏批,判書沈煥之進,參判李敬一進,參議蔡弘遠進,行左承旨沈晉賢進。以金載瓚爲大司憲,以李尙度爲大司諫,以李貞運爲執義,以趙德潤爲司諫,以李益洙·鄭㝡成爲掌令,以崔履亨·尹涵爲持平,以朴吉源爲獻納,以趙萬元爲正言。
李肇源啓曰,兵批無緊窠,吏批無送西之人,無政事之意,敢啓。傳曰,知道。
傳于趙鎭寬曰,吏曹參議推考。
以廣州留守洪檍狀啓,離本城入京事,傳于李秉喆曰,狀啓還下送,改修正上送。
金啓洛,以戶曹言啓曰,南郊省耕臺修築事草記批旨內,知道,東西兩郊則可合築臺處,卿其就議左右相草記可也事,命下矣。依下敎,就議大臣,則左議政蔡濟恭以爲,省耕臺基址,於東郊則水田彌望,且有藉田親耕之所,就其傍不甚遠處相地,則不患無恰好處。至於西郊,則慕華峴內外,無水田,必踰磚石峴,始可見溝塍相連,而此距王城稍遠,不可容易命駕。惟有藥峯之後,延禧宮之前,野勢稍開,疆畝繡錯,而輦路亦不甚遠,如欲築臺,似或不過於此,而臣非目擊,不過遙度,使有司之臣,出往詳審其便否,然後乃爲決定,似好云。右議政李秉模以爲,今此築臺,專爲省耕,則當於水田相錯,眼界通豁處爲之,東郊十里之內,不患無可合處,而西郊則惟是藥峴之西,前坪稍廣,外此慕華峴以西,恐非可論云矣。大臣之議如此,臣進詣看審後,更爲稟旨擧行之意,敢啓。傳曰,開春後發遣郞官,審察形止,草記,可也。
沈晉賢,以禮曹言啓曰,來正月初二日宗廟·永禧殿·景慕宮春展謁,命下矣。社稷祈穀大祭肄儀,在於初二日,而諸享官皆當進詣於陪班,何以爲之乎?敢稟。傳曰,廟社所重,一也,肄儀之初三日退行,禮無不可,依此爲之事,分付,此後如値廟謁日,仍以爲例,可也。
李肇源,以壯勇營言啓曰,來戊午正月當本營左司屬京畿三番中哨水原軍兵逢點實數一百二十六名,今已點閱整齊,仍爲立番本營,舊軍放送之意,敢啓。傳曰,知道。
草莽臣宋煥箕疏曰,伏以,臣之前疏控辭,實由肝膈,而及伏奉批諭,不惟未蒙鐫改之恩,反被不敢承當之敎,辭旨之諄複,開示之丁寧,無異慈父之詔迷子,臣誠不勝惶感之私,而區區恧蹙,尤倍切於除命之初矣。第竊惟念,聖敎之下,臣若以瀆擾爲懼,淹延泯默,惟俟處分,則亦豈賤分之所敢安者乎?伏況可畏者國言也,至嚴者公議也,決不宜以鄕里一庸人,久縻冢宰之重任,益駭四方之聽聞,玆敢不避煩猥,更陳至懇,惟聖明少垂察焉。幼學壯行之,猶誠正修齊,而有條理無二致,雖以臣之懵無知識,豈全昧於勤諭之聖意,而臣則匪其人也。顧玆至愚極陋,最居人下者,旣不能幼而學之,則尙何論壯而行之哉?古之出自林下,處於經幄者,皆是眞箇讀書之士,故上之所以責之,下之所以任之,未嘗不在於世道。蓋以學已成而可以行其道,德已明而可以推於人也,如臣者之冒昧一出,只爲義分之粗伸,而不敢自處以經筵官,則況此世道之責乎?雖於伊時,迫於嚴命,敢以章句之末,猥備顧問之後,而至今追惟,愧汗浹背。竊以爲,日月之明,已燭其空疎無用之實狀,而不料今者,乃以經筵世道爲敎。臣於是,魂心悸,益不知措躬之所也。噫,誤恩愈隆而震駴冞增,濫叨漸久而悶隘轉劇,聖批雖敎以召之膺之,未爲無所據,而臣何敢不念致寇之戒,冒承匪分之命,甘自歸於貪戀榮寵之科乎?且伏念,師傅之任,尙今虛縻,跧伏田廬,揆分靡安,而竊聞元子宮睿學日就,畢講小學,微忱欣忭,有倍于前。至於荐蒙食物之恩頒,則榮感雖切,而私心惶恧,亦何極哉?臣之前後所叨職名,俱未獲解免,而至若天官之職,尤不可曠,大政之期,亦在不遠,顧此悶蹙,當復如何,而提擧新除,此際又降,誠未知如臣無似,可以屢被恩命,至此之極也。伏乞聖慈,曲賜諒察,本兼諸職,竝許鐫遞,以安微分,千萬幸甚,臣無任云云。答曰,省疏具悉卿懇。今冬雪寒,近似初見,爲念耆年行役之跋涉,不欲以題外備例之說,勉卿登途,疏批之姑留者此耳。見今左諭善姑難行公,今始敦諭於右諭善,期於必致,趁卽幡然,方此企之,卿亦銓任,臺職旣卸解,歲除又隔日,政合一體,敦召,差待和煦上來,與右諭善出入講席,其幸當如何?玆因批旨,兼致待卿之至意,卿其體此事,遣史官傳諭于卿耳。仍傳曰,此批答遣史官傳諭。
丁巳十二月二十八日辰時,上御誠正閣。大臣·備局堂上引見入侍時,左承旨李肇源,假注書李允謙,事變假注書尹致任,記事官吳泰曾·金履永,右議政李秉模,兼戶曹判書金華鎭,行工曹判書鄭民始,行上護軍金持默,行大護軍李敬懋,禮曹判書李時秀,刑曹判書趙心泰,兵曹判書李祖源,開城留守黃昇源,行護軍徐有大·趙鎭寬,漢城左尹李漢豐,行護軍李書九,校理李貞運,正言閔命爀,以次進伏訖。秉模曰,數日間日氣稍解,聖體,若何?上曰一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。上曰,臘前三白,自古稱大豐徵,而今年雪下,自至月初一日至臘享,爲二十七次,較諸古所稱三白,則幾近十倍,爲三農預爲喜幸,而但明年雨水,或有太過之慮矣。兩南則冬雪惜乾云,未知近日則何如云也。時秀曰,近間湖南,大雪連下云矣。秉模曰,太廟展謁,社壇親享,已有成命,聖體連日勞動,下情伏不勝預爲伏慮之至。上曰,展謁日肄儀相値,展謁欲於肄儀後爲之,則日勢差晩,自有相妨者,予意則致齊初日肄儀後,諸執事仍爲淸齋於齋所,允合於禮,卿意,何如?秉模曰,聖敎誠然。肄儀日若値動駕時,則以致齋初日退行肄儀事,自今定式,好矣。又曰,方當元子宮連開講筵之時,行左諭善尹得孚適有實故,姑難進參云,行右諭善李城輔,卽令講學廳催促上來爲宜,而別加敦勉之擧,恐不容少緩,故敢此仰達矣。上曰,好矣。當敦勉矣。仍命書傳敎曰,今筵因大臣之奏,俾卽上來者,此時此任,豈可一日或怠?況今事勢,宰臣行公前,卿上來,然後可以出入講席也,予心之此時企竚,當如何?已以必欲致定于心中,卿之來不來,在予誠不誠,外此不在多誥,望須體予此意,與此史官偕來事,遣史官傳諭,有時帶臺職,爲便卿心,都憲之任許遞,令該曹口傳付軍職,使之乘馹,趁新歲班聯上來,此意一體傳諭于行護軍李城輔。上曰,次對爲之。秉模曰,賙賑之政,卽朝家振乏恤窮之德意,而災頉自有淺深,邑力不無豐薄,故或有不煩公穀,從便私濟者,而均之爲公賑也。觀於制法之意,實爲深遠,道臣如欲道達事情,則但當先以當賑處幾邑論列,又於巡啓,亦爲一體開錄其飢口穀數,畢賑之後,公賑私濟及從更救急之處,消詳區別,仰備乙覽,而近來諸道,每於請賑之啓,公賑私賑,預先分秩,輒爲竝擧,揆以事面,終涉未安。遂事不必論,而第令設賑兩道道臣,各悉此意,俾於嗣後,無乖格例之地,何如?上曰,依爲之。出擧條秉模曰,安興鎭造船時,收斂沿民之委折及矯救之策,論理馳啓之意行會矣。卽見忠淸監司韓用和狀啓,則以爲,安興待變船六隻,本爲江都運餉設置,而平時則分授鎭民,使之行商,納稅十二年,改造限滿,以安眠島松烙給,而泰安則專當斫伐之役,瑞山則領民曳運,其外洪州等六邑,道里稍遠,難於赴役,故斂錢於沿海,防給於島中,所收合爲四百八十餘兩,此實沿民莫大之痼弊。爲今矯救之道,安興鎭軍餉五一耗米,每年劃付本鎭,需用於城堞軍器修補之役,而目下遺在米爲一百餘石,年例應入耗米,要不下一百二三十石,自今漸次儲蓄,及當改造限滿之年,每船米五十石,出給船主,則斫伐·曳下等雇價,足可相當,而改造物力不足條,甲寅,道臣以營賑耗二百石,限五年劃給,料利添補,改槊時,以營耗條,每船十石上下事,已爲成置節目,從今以後,依此定式施行,則諸般弊端,竝當一切革祛,請令廟堂稟旨分付矣。頃因忠淸水使具明遠該鎭造船時收斂之弊査實啓本批旨內,有自本司從長釐弊知委之命,故以臣愚淺之見,多費思量,則今此待變船設置,本爲緩急時沁都運餉之計,而船制無異戰船之質鈍,常時使用,不便回旋,船主之逢授者,不得使用,空納稅木,轉作難支之端,而限滿改造時,泰安·瑞山等斫伐·曳運之役及洪州·沔川·唐津·海美·保寧·結城等六邑斂錢防役之弊,積成沿民之痼瘼,若使船制利於行用,以今船材之極貴,孰不願自當斫伐,自當修造乎?今乃不但不願,一經船主,擧皆蕩敗云,設有緩急之用,以此無用之船,決無以越海運餉,且非常時繫港之船,則臨事取用,何間於遠近商船乎?當初設施之意,非無所據,到今矯救之策,莫如革罷。以此關問於該水使,該水使所報,亦以爲,若無此船,則沿民斂錢,船主難支,不期祛而自祛,脫有用處,沿海商船,孰非可用云云,而道臣狀聞中餉耗營穀之添給物力,雖出牽架之政,終非永久防弊之道,該鎭待變船名色,自今革罷之意,分付,何如?上曰,武將中曾經水使者,各陳所見,可也。摠戎使趙心泰曰,安興船制之取其質鈍,難於使用,專爲其汹濤巨浪中,俾免衝破之患也。當其改造時,諸般弊端,誠如大臣所奏。但今一竝革罷,則恐欠當初設施以備不虞之意,臣意則原數六隻中二隻,姑爲仍置,似或無妨矣。禁衛大將徐有大曰,摠戎使所奏,庶或得宜於省弊存羊之義,臣無容更議矣。秉模曰,將臣之論,亦不害爲難愼之道,六隻中二隻,姑爲仍置。船制則一依私船,以便使用,而如是變通之後,則當此船材之絶貴,自願造作者,必當不患無人,凡諸斫運收斂及添補物力等節,一竝除之,募自願備置之意,分付,何如?上曰,依爲之。出擧條秉模曰,頃因開城留守黃昇源請穀事狀啓,年前千石劃給,爲其取耗支用,而不出數年,竝與元穀而盡下,此不但爲難繼之道,續續狀聞,亦甚煩猥,姑觀畿內附近邑舊還收捧,從後更商稟處事,筵稟蒙允矣。此當以戶曹會付穀劃給者,而畿內戶曹穀之入於各年舊還者,爲折米一千一百餘石,今年畿內舊還之磨鍊,分排於各邑者,爲各穀九千餘石云。就此九千石之中,以折米二千石,移作戶曹穀,每年耗條,劃給松都,此後舊還收捧時,戶曹穀所捧者,次次移充於各該衙門,而松營一年所用,必不過二百石,設或有加於二百石之時,亦當有用餘之年,折長補短,綽有餘裕。如是區劃之後,若不各別節省,以入當出,更有狀聞請劃之擧,則當該守臣,從重論勘,斷不可已,以此嚴飭分付,何如?上曰,依爲之。出擧條秉模曰,卽見統禦使吳載徽報備局辭緣,則以爲,本營將士支放與戰器修繕之資,全責於耗穀屯稅,而或有停捧,或爲蕩減,故前後請得,逐年減縮,支放未下,至於屢朔應行修繕,亦爲廢閣,水使到任後,軍器舟什等物,略事修補,而以今秋新捧耗稅,計除於將士等五朔未放下條,則自明年正月,至秋捧前八朔,支放之不足,折米爲三百十三石零,而無可變通之道,從長區劃,以及新捧,則庶可紓力。且有舊還停退三千餘石,若値樂歲捧入,則可爲相繼之道,從今六年之後,船役始爲當限,則可無年年煩報之擧,當有次次復舊之望,爲辭矣。該營凡百,以萬餘石還穀排置,而停退蕩減,餘者無幾,耗條之歲入者,因以大縮,該水使赴任後,連爲告悶,故以除減軍校之不緊料窠,量入爲出之意題飭,而今此所報三百十三石零,乃是減之又減,不得不支放之需云,該營不罷,則此數不可不劃給矣。平山軍器還三千一百餘石,卽備局句管,而穀在山倉,民弊頗多,略減其數,別無損益,以此耗條三百十三石,劃給該營,以爲支用之地。今此區劃,實出不得已之政,萬一此後更有煩請,則不善措處之罪,當先從時帥臣追勘,以此分付,何如?上曰,依爲之。出擧條秉模曰,明日親臨誓戒時,讀誓文官,不可不備,而吏曹判書沈煥之,今日次對,亦爲懸頉,卽爲牌招,以爲誓戒時入參之地,何如?上曰,依爲之。出擧條上曰,大臣就座。華鎭進伏。上曰,卿之病勢,近則快可耶?華鎭曰,臣之賤疾,閱月沈綿,至今眼視,猶不分明,前後再陳情懇,未蒙遞解之恩,度支重任,虛縻曠職,而今則不敢更事陳疏,不可不趁歲前登筵後,仰陳實狀,故今纔趨進矣。臣豈敢爲占便之計,而猥達微懇乎?伏望亟遞臣職,以卒天地生成之澤,則公私不勝幸甚。上曰,前後疏批,已諭及矣,重任固難輕遞,祭享時戶判,例爲薦俎官,以卿病狀,何以趨走陞降乎?持命改付標,卿其安意調理,行公,可也。仍命榻敎曰,明日誓戒時薦俎官,以曾經戶判人付標,戶判爲預差。華鎭曰,曹務積滯,多有稟處者矣。仍奏曰,臣之向來請得關西小米,非但爲目下需用之不足,本曹封不動,本爲六萬兩矣。漸漸減縮,今止於二萬兩,而亦且才封旋用,有名無實,事體苟簡,已無可言,而若有不時之需,則其將何處着手乎?臣之初意,則所請得中六萬兩,作爲封不動,若有不得已可用之事,則雖或推移取用,待秋捧卽充元數,一以爲復舊之道,一以備不時之用,而猶慮西穀摠之漸致減損,與惠堂相議,以請得穀,移作惠廳句管,以爲逐年取耗之地,本曹則取用惠廳錢,然則以穀摠言之,則在彼在此,而同一國穀也,以惠廳言之,則年年取耗,而不無賴益矣。本曹則得此,而亦可以分排措置,故以此仰請者,蓋有意也,而大臣爲慮耗條之漸縮,不欲作錢,惠廳不用作錢,則無甚關緊,故意見矛盾,訖今相持,而竊念,自曹中彌縫變道,其勢末由,則只令因循任他,不卽從長區劃者,豈非萬萬可悶者乎?至於關西加耗,作錢多寡,逐年不同,以此爲木代錢與區劃錢者,恐非久遠之道。雖以今年作錢言之,元數爲二萬餘兩,而本曹所用,只八千兩,則區劃錢不足者,已爲七千兩矣。若論其元數二萬餘兩所出穀數,則今年作錢,幾近七千石矣,通計每歲應下,參互今年作錢,則年年作錢,將不下七八千石元穀,已極可悶,應不足猶且夥然,臣意則本曹移劃惠廳三萬石耗條三千石,亦入加耗作錢元數之中,自惠廳逐年作錢,以補需用,其餘數則勿論多寡,依年例自本道修成冊,送于本曹,則作錢之石數相等,而廟堂不必持難於惠廳移劃耗作錢矣。耗條之可補需用,惠堂亦不當拘礙於本曹請得錢區處矣。此則彼此無害,變通有方,而至若木代錢及區劃錢之區處,亦有一道焉。鑄錢,雖以弓角契事論之,誠不可廢之事,而勢當逐年設行,則不過三數朔開鑄,所剩者爲二萬兩,此與應用經費有異,就此所剩之錢一萬兩,作爲木代錢一萬兩,作爲區劃錢不足五千兩,則以加耗作錢條充數,則其所區處,綽綽有裕,而可爲永久遵行之道,豈不有勝於無定數之加耗作錢乎?鑄錢雖或逐年未設行,加耗作錢之數,拮据區劃錢,而必當有每年餘剩,其所餘剩年年儲留者,値未鑄錢之時,則以此區劃,亦無難便之端矣。上曰,惠堂亦陳所見,可也。民始曰,所謂加耗條,乃是關西穀多邑作錢,而爲壯營歲入者也。近以作錢數爻之漸縮營用,未免狼狽,方講拮据之策,苟有可以作錢者,則自當爲壯營之需,何可移屬於他處乎?旣非戶曹之穀物,又非戶曹應入者,則自戶曹有不可取舍與奪矣。且均廳若送三萬石價,則此爲均廳之穀物,勿論耗條之作錢與仍置,自當隨便處之,而今欲使之原穀則不敢擅動,作錢則別爲區劃,拘掣多端,已甚難便,又況十年之後,則不許作錢。然則均廳十年之間,不過還推三萬石本價而止,此豈成說乎?以此以彼,決難許施矣。上曰,大臣之意,何如?秉模曰,臣於閤外,略聞戶判之言,以爲,在惠廳歲有所收,在穀簿別無所縮,不害爲方便之策矣。登筵後,詳聞所奏,與閤外驟聞之時,事情有異,恐未必爲完備之道矣。上曰,依戶判議施行,而壯營·均廳事勢,雖不可不考,比之度支,自有緩急先後之別,此所以不從壯提·均堂之持難,而從戶判闊狹推移之請矣。大抵關西穀多邑之許令作錢,卽欲除民弊,則縱不能賣此貿彼於道內,以爲裒多益寡,年復年來,用之無已,則爲充戶曹上送之數,將犯穀少邑,苟有是也,豈可成說乎?到此經用雖重,民食亦重,向筵下敎中木代錢及區劃錢名色,一竝勿爲輸送,從他覓代爲可云者,蓋出於重民食之意也。一言以蔽之曰,穀多爲弊,則許賣減數,以除民弊,減而至於將縮,則勿賣添還,俾裕民食,其賣其否,要以便民爲主,則始可爲對揚爲民之苦心,自廟堂關問關西伯,近來擧行之如何爲之,一直作錢之果無所妨,使之論理狀聞可也。出擧條華鎭曰,江倉米儲,擧皆不足,故夏秋以後所貿米太,摠爲萬餘石,而太則足可繼用,米則廣興倉·豐儲倉,僅支於新捧以前,至於軍資監別營,則二月朔放料,將爲不足,而稅穀上來,始可論於三月以後,若限萬石貸用惠廳米秋後所用,而待稅納,卽爲還送,則在兩倉,庶爲目前支放之資,在惠廳,不過數月推移之事,其在共濟之義,惠堂似不爲持難矣,下詢而處之,何如?上曰,惠堂亦陳所見,可也。民始曰,戶曹事體,誠可悶,然而惠廳則無推移之道,訓局兼料及禁·御兩營給代米移送中,姑先量宜資用,而待新捧,自戶曹卽爲還報於該軍門,則可以繼用,此則似可推移矣。上曰,依爲之,而還報之際,無異於不貸,覓給其代於各處,仍不還報之道,廟堂與度支講究,自戶曹草記,可也。出擧條華鎭曰,鑄錢凡具,皆已措置,待歲翻,卽令設行,而正郞尹光心,旣在該邑,且經再作年監鑄,使之依例除本仕,專意董飭,而開鑄時,雖未及筵稟,以草記擧行,何如?上曰,依爲之。出擧條華鎭曰,伏見華城留守徐有隣啓下本曹者,則以泰安田稅之移劃於華城府,爲請蒙允矣。臣有區區愚見,敢此仰陳焉。華城體例,固何如,而餉需支放,每患不足,有此移劃之請,而第念,國穀一也,而本府內稅,則上納於地部,泰安田稅,移納於本府者,事面旣不便,且在國體,此多彼寡,不當計較,捨近取遠,終涉如何?臣意以爲,華城則取用本府田稅,如三道之例,而地部則取用泰安田稅,恐似得宜矣。上曰,事面正大,依爲之。民始曰,奉常寺提調徐龍輔,以今年加沈醬太價,自惠廳上下事,陳達蒙允矣。數雖不多,此是年例應上下外,當爲別下者,貢法至重,有難創行。且元貢外別下,本自戶曹擧行,醬太價,自戶曹上下之意,分付,何如?上曰,依爲之。出擧條民始曰,本廳錢七萬兩,自戶曹欲爲鑄錢,本錢請得貸去,而貸去之時,以每年鑄錢之後利條,次次還報爲言矣。于今十年,鑄錢亦屢矣,初無還報者,本錢亦盡用無餘云,雖欲還推,將無可推之期。均廳事目,至嚴且重,各司不得擅貸,則至於永貸不還,尤非可論。本廳徑用,亦甚不敷,而戶曹事勢,果無一時辦出之道,自本廳有給代該曹者,就其中,每年七千式限十年計減,何如?上曰,先朝受敎至嚴,均廳事目與他自別,全數則過矣。折半除留,可也。出擧條時秀曰,臣監生取才事,日前進雲觀,取七政曆中鄕書及唐本,詳加考準,則五星伏現與度數,多有錯誤處。蓋緣七政曆,初無考準啓目之規,故監生輩推步之時,不爲審愼致力而然,所當論勘懲後,而其來已久,有難一一追究。自今以後,七政曆亦依日課例,詳細考準,一體啓目,如或更有錯誤之弊,則該監生草記嚴繩事,定式分付,何如?上曰,依爲之。出擧條祖源曰,來正月初二日宗廟·永禧殿·景慕宮展謁時,禁衛軍二哨留陣事,命下矣。銅龍門入直軍替代,然後可爲四哨,而近年有弘化門入直軍勿爲替代之例,故不敢循例替代,敢此仰達矣。上曰,金虎門入直軍,除出替把,可也。出擧條祖源曰,訓鍊院能麽兒堂上,以本院都正及三軍門中軍,依定奪,當爲啓下,而都正申大謙,時帶訓局中軍,一人不可兼帶兩任,而亦不敢循例擧行,申大謙訓局中軍之任,改差,何如?上曰,依爲之。出擧條祖源曰,北兵營都試狀啓中之次人,當爲直赴會試,而臣之回啓也,以之次之之次人,誤爲修啓,臣之矇然不察,萬萬惶悚,而原回啓當改付標以入乎?上不答。肇源曰,北兵使都試狀啓回啓時之次人直赴會試一款,誤以第三之次之人修啓者,旣甚疎忽,科試體重,而今以改付標仰奏者,又極未安。原回啓勿施,使之更爲修入,當該兵曹判書李祖源,推考,何如?上曰,依爲之。出擧條上曰,臺諫進前。命爀進奏曰,克觀事云云。措辭見上尙曾事云云。措辭見上姜彝天等事云云。措辭見上上竝不允。上曰,同副承旨入侍。又命書榻敎曰,初仕人入侍。賤臣承命出傳,與健元陵參奉李儒文偕入進伏。上曰,諸臺何不入來?仍命書榻敎曰,明日誓戒之班,兩司不可不備員,兩司中衆所共知情勢,在外·未肅拜人許遞,政官牌招開政,以在京無故人差出,待下批牌招,使之參班。命次對先退。上曰,初仕人進前。儒文進奏職姓名。上曰,汝爲誰之後孫?儒文曰,咸陵君李澥之旁孫矣。命先退。命書榻敎曰,北兵使今日議薦,待下批,政官牌招,開政下批。又命書榻敎曰,違牌政事傳旨勿捧,仍以前牌催促,使之斯速開政。又命書榻敎曰,差祭承旨許遞,不爲仕進承旨許遞。又命書榻敎曰,承旨前望單子入之。秉喆曰,明日受誓戒時,承旨不可不備員,新除授承旨趙鎭寬·李海愚,所當牌招,而拘於廳規,不得請牌,何以爲之乎?上曰,牌招,可也。出擧條上曰,承旨房仍。上曰,堂上執禮李勉兢,令該曹口傳付軍職。又命書榻敎曰,重臣處義,豈不過當乎?旣無必遞之端,而一番行政,認爲瓜限,則烏在其冢宰之爲重任乎?誓戒在夜,當讀誓文矣。大享又隔日,進幣酌酒之任,又不可委之預差矣。且況冬至日筵敎於大臣者有之,此時吏判之引入,可謂不思之甚矣,今又違牌,尤過矣。吏曹判書沈煥之,從重推考,更爲牌招,使之行公。仍命退,承史以次退出。
丁巳十二月二十八日未時,上御重熙堂。軍士房承旨入侍時,右承旨李肇源,記事官洪奭周·金景煥·金履永,以次進伏訖。上曰,今日判下公事,趁卽出給,令刑判斯速行會,須於今夜誓戒前,盡爲了當也。賤臣承命出傳。仍命書公事判付訖。上曰,殺獄文案之理會其脈絡,條貫之至密,有若程文,然昨閱一案,則有十九日致命之獄,決難得其傅生之路,而但所謂十九日者,乃自渠家行祭之曉計之也,其時若是四更,則便是前日之夜,安知不爲二十日乎?若是二十日,則爲過辜限,故使之更査矣。此等處若非細心閱去,何以思得乎?又敎曰,吏隷有窠這這陞實事,曾有定式,故昨年則歲末自備局以陞實員數草記,而今年則何無此草記乎?有司堂上處,問之。仍命退,承史以次退出。
上在昌德宮。停常參·經筵。
受誓戒罷還內後,內閣·政院·藥房口傳問安。答曰,知道。
藥房提調趙宗鉉,行左承旨沈晉賢啓曰,親臨誓戒,深夜勞動,伏未審聖體,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李肇源,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于李肇源曰,右承旨入侍。
以寶劍望單子,傳于李肇源曰,差祭及懸頉摠管許遞,令該曹口傳差出。
兵曹口傳政事,以蔡弘履·鄭益祚爲都摠管,鄭煥猷爲副摠管。
沈晉賢,以成均館行大司成意啓曰,曾因大司成臣南公轍所啓,本館入直久任郞廳外,凡郞無敢入直,若以代員替直,則依下都監郞官例,必也草記然後代直事,傳敎定式矣。直講鄭履綏,典籍朴鍾淳,俱以實病呈旬,司成鄭來百,差祭進去,時無入直之員,以他郞官姑爲代直,何如?傳曰,允。
李肇源,以兵曹言啓曰,來戊午年各處頒給信漢符別單及文宰二品以上,武臣·蔭官曾經摠管人員,章標頒給別單修整以入之意,敢啓。傳曰,知道。
李肇源,以司僕寺一二提調意啓曰,兼內乘李惟秀,光陵差祭受香,正趙德潤,移拜司諫,兼內乘李海愚,以承旨不得入直,正有闕之代,令該曹口傳差出,以爲推移入直之地,何如?傳曰,允。
吏曹口傳政事,以鄭東觀爲司僕正。
李肇源,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,允。
兵曹口傳政事,以李潤慶爲都監中軍。
丁巳十二月二十九日子時,上御明政門。受誓戒入侍時,行都承旨趙鎭寬,行左承旨沈晉賢,右承旨李肇源,左副承旨金啓洛,右副承旨李海愚,同副承旨李秉喆,記事官曺錫中,假注書李毅采,記事官吳泰曾·金履永,檢校直提學李晩秀,檢校待敎沈象奎·李存秀,以次隨駕。上具遠遊冠·絳紗袍,乘輿出交泰門,由永淸門詣明政門月臺,降輿陞座。引儀唱在位百官行四拜禮,百官行禮訖,讀誓文官吏曹判書沈煥之,升東階就位,讀誓文訖,引儀唱在位百官復行四拜禮,百官行禮訖,左通禮跪告禮畢。上乘輿入永淸門,由交泰門還內。諸臣以次退出。
丁巳十二月二十九日辰時,上御便殿。右承旨入侍時,右承旨李肇源,記事官曺錫中·吳泰曾·金履永,檢校待敎沈象奎,抄啓文臣洪奭周,以次進伏。上曰,向日所敎以年表樣成一冊事,果知之否?蓋一日萬機,雖有政院日記及日省錄,而外此如讀書遊藝之事,亦欲逐日記錄,以便考閱,倣太史公年表法,每月分書三十日,每日分作四架,以課務·課讀·課述·課射爲目,課務則就每日政務中擧其大者而錄之,課讀則以每日所讀某書錄之,課述則以每日所編定批圈之,如選陸奏·圈八家之類錄之,而至於有時著述,則有難盡記,以寓古人不集文章之意,射亦錄其幾巡幾矢,如是爲例則爲好,先從丁巳一年,出草本以納,與洪奭周同爲之,可也。象奎·奭周先退。上曰,注書及兩翰林亦同爲之也。肇源曰,昨日新除授臺諫,有俾勿違牌,申飭參班之命,諸臺幾皆入來,而掌令李益洙,則果有實病,未能承牌云,罷職傳旨,旣不得循例捧入,故敢此仰達矣。上曰,許遞,可也。出擧條命退,承史以次退出。
上在昌德宮。停常參·經筵。
上御便殿。庭咸興碑文親受後,內閣·政院·藥房口傳問安。答曰,知道。仍詣景慕宮展拜罷入齋室後,內閣政院藥房口傳問安,答曰,知道。
大殿·王大妃殿·惠慶宮·中宮殿,內閣·政院·藥房除夕單子問安。答曰,知道。
元子宮,內閣·政院·藥房除夕單子問安。答曰,知悉。
大殿·王大妃殿·惠慶宮·中宮殿,朝廷二品以上·六曹堂上·奉朝賀·宗親·儀賓除夕單子問安。答曰,知道。
李海愚啓曰,大司憲金載瓚,執義李貞運呈辭,掌令鄭㝡成·尹涵差祭,持平崔履亨在外,掌令一員未差,監察茶時之意,敢啓。傳曰,知道。
沈晉賢啓曰,明日正朝望闕禮,依例爲之之意,敢啓。傳曰,知道。
李肇源啓曰,左邊捕盜大將柳孝源,以禧陵正朝祭獻官,今方受香出去,所佩命召及大將牌·傳令牌,來請還納,何以爲之,而捕將重任,不可一刻暫曠,在前如此之時,有他邊大將兼察之例,今番則何以爲之?敢稟。傳曰仍佩往來。右捕將兼察,牌招聽傳敎。
傳于沈晉賢曰,禮房承旨馳詣宗廟·永禧殿·景慕宮,奉審摘奸,受香諸處,一體奉審摘奸以來。
以寶劍望筒,傳于李肇源曰,未肅拜摠管許遞,前望單子入之。
摠管前望單子入之,都摠管鄭昌順,副摠管徐命全·申大顯落點。
以都摠管鄭昌順牌不進推考傳旨,傳于李侮愚曰,更爲牌招。
以副摠管徐命全牌不進推考傳旨,傳于李海愚曰,許遞,前望單子入之。
趙鎭寬,以吏批言啓曰,行都承旨趙鎭寬,今陞資憲矣。依法典送西後,兼都承旨下批之意,敢啓。傳曰,知道。
李肇源,以兵批言啓曰,都承旨趙鎭寬,自吏曹送西矣。資級係是資憲,當爲知中樞下批,而時無見窠,依例作闕下批之意,敢啓。傳曰,加設下批,可也。
趙鎭寬,以吏批言啓曰,新除授潭陽府使朴始榮呈狀內,矣身重得寒感,痰癖衝亘,食飮全廢,氣力綿綴,定限之內,趨膺無路,趁卽入啓改差云,身病旣如是,則有難强令赴任,罷黜,何如?傳曰,允。
有政。吏批,判書沈煥之進,參判李敬一進,參議蔡弘遠進,兼都承旨趙鎭寬進。以尹寅基爲掌令,李翊模爲應敎,林漢浩爲校理,金銑爲修撰,張鉉宅爲朔州府使,金履珪爲潭陽府使,行都承旨趙鎭寬今加資憲,行副護軍金勉柱今加嘉善,前五衛將張世經今加嘉善,領簷李興潤,前府使李熙燮,前副正李文道以上今加通政加資事承傳,兼都承旨單趙鎭寬。
再政。朔州府使張鉉宅今加通政加資事承傳。
兵批,判書李祖源進,參判柳誼入直進,參議兪漢寧病,參知柳師模差祭,右承旨李肇源進。以張世經爲同知,金養和爲兼司僕將,李興潤爲五衛將,尹晉錫爲忠翊將,申光祐·卞緯鎭爲副護軍,高宅謙·鄭景祚·姜文會·金宗發·李益洙·任長濂·朴孝成·李德鉉爲副司直,崔壁爲副司果,南爲江口權管。
以江口權管望單子,傳于李肇源曰,當初旣知其華城久勤,何可差送如許之窠乎?具允鼎部將見窠單付。
再政。知事單趙鎭寬,部將單具允鼎。
吏曹口傳政事,景慕宮令徐有豐仍任事承傳。
傳于李肇源曰,軍士房承旨入侍。
傳于李肇源曰,侍衛軍兵毛具。
傳于李海愚曰,輕囚放,上司以下,歲時勿爲囚禁。
兵曹口傳政事,以徐有秉爲摠戎中軍。
記注官金良倜狀啓,臣於本月二十八日未時量,敬奉聖諭,二十九日午時量,馳到驪州邑內,傳諭于行副護軍李城輔所住處,則以爲,臣頃上辭本,批諭彌隆,兪允尙勤,方此懍蹙罔措之際,不意史官遠臨,傳宣別諭,十行絲綸,丁寧勤懇,可以感動木石,有非如臣無似所敢承膺,而憲職恩遞,又出於曲遂之眷,伏地感惶,不知所達。臣之受恩深厚,與天無極,而犬馬之忱,無路自致。又自名係宮銜以來,一番覲光之願,寤寐耿結,揆以賤分,如有對揚休命之道,則豈不欲竭蹶奔趨,而第伏念,諭善之任,本非庸陋末蔭之所敢當,偕來之命,乃朝家所以招賢待士之盛擧,皆萬萬非賤臣之所宜冒膺,勤召之下,末由遂誠,蹙伏私次,恭俟嚴章云矣是白臥乎等,以臣旣伏承偕來之命,姑爲仍留緣由,竝以馳啓爲白臥乎事。傳曰,史官之還,待卿簉朝之有期,今見附奏,卿何若是?予有必致之心,卿雖欲固守東岡,得乎?更以偕來史官傳諭此意,卽爲上來事,爾其更爲傳諭,期於偕來,而講學之一日遲延,在卿心當如何?豈待予言之更申此意?一體傳諭。
禮曹,來戊午年正朝朝賀時應行節目,參考前例磨鍊爲白去乎,依此擧行何啓,依近例進表裏爲良如敎。
沈晉賢,以成均館行大司成意啓曰,每年歲末圓點準點人別單書入事,曾已定式矣。依定式,當年條準圓點儒生別單書入之意,敢啓。傳曰,知道。
趙鎭寬,以吏曹言啓曰,因臣曹草記,江華府史庫參奉,不可與朝官一命之職,比而同之,此後則勿爲擧論於歲首應資老人啓本中事,批旨內,允。雖曰史庫參奉如是士夫與中庶,則似不可一例勿施乎?更爲草記事,命下矣。史庫參奉,與雜職無異,旣非東西班正職,而混稱於朝官秩,則恐過分數,此後則勿論於朝官修啓秩,恐合愼官方之道,以此意分付該守臣處,何如?傳曰,允。
李肇源,以兵曹言啓曰,今十二月朔各廳堂下武臣試射,依定奪勿爲設行之意,敢啓。傳曰,知道。
李海愚,以刑曹言啓曰,輕囚放,上司以下,歲時勿爲囚禁事,命下矣。輕囚中本曹所囚奴秋成·李昌達,漢城府所囚金順得等,罪係潛屠,竝照律放送之意,敢啓。傳曰,知道。
丁巳十二月三十日辰時,上御便殿。軍士房承旨入侍時,右承旨李肇源,記事官曺錫中·吳泰曾·金履永,以次進伏。上命書傳敎曰,直殿展拜後,當於午後,由逌瞻門,詣景慕宮展拜,該房知悉。又命書傳敎曰,今日展拜時,侍衛軍兵,依昨年例爲之,挾輦軍,金虎門入直軍二十名爲之,其餘出番將校·軍兵,切勿待令事嚴飭。仍命退,承史以次退出。
丁巳十二月三十日辰時,上御便殿。右承旨入侍時,右承旨李肇源,記事官曺錫中·吳泰曾·金履永,檢校直提學李晩秀,以次進伏。上命書傳敎曰,咸興讀書堂馳馬臺紀績碑,工役告功,印本今日當爲入來,萬八門內便殿庭,當親受,時刻隨時,而儀節及侍衛,依寫本奉詣親傳時例爲之事,分付。仍敎晩秀曰,承旨·閣臣各一員進去迎來,而閣臣則金勉柱進去,承旨則禮房以奉審進去,受香諸處問安諸臣入來中,以李泰永,承旨出牌,使之進去,可也。又敎曰,李泰永如未及入來,都承旨以禮房代房,使之進去。仍命退,諸臣以次退出。
丁巳十二月三十日辰時,上御便殿。讀書堂馳馬臺碑文印本親受入侍時,行都承旨趙鎭寬,右承旨李肇源,左副承旨金啓洛,右副承旨李海愚,同副承旨李秉喆,記事官曺錫中,假注書李毅采,記事官吳泰曾·金履永,奎章閣一提學鄭民始,二提學沈煥之,原任直提學徐浩修·金載瓚·徐龍輔·鄭大容,檢校直提學李晩秀,原任直閣金勉柱·南公轍·金祖淳,檢校待敎沈象奎·李存秀,以次侍立。上詣板位,親受碑本如儀訖。命書傳敎曰,咸興讀書堂馳馬臺舊基,紀績建碑,其在爲所重之道,宜有識意之擧,以示重其事之義,親受時對擧及陪進承旨·閣臣·禮房承旨趙鎭寬,檢校直閣金勉柱竝加資,草圖書書寫閣臣檢校直提學李晩秀,原任直閣金祖淳,本道道臣李鼎運竝內下豹皮一令賜給,親傳時陪進承旨李益運內下虎皮一令賜給,奉來差使員高原郡守張鉉宅邊地作窠陞敍調用,監董地方官咸興判官南麟耇,所當準職,而聞有承傳云,待窠調用,判官朴始榮準職除授,御筆模寫閣屬官前五衛將張世經,監董及陪進閣屬官李興潤,讀書堂碑石監董營裨前府使李熙燮,馳馬臺碑石監董營裨前訓鍊副正李文道竝加資,兩處碑石都看役前五衛將崇祿尹晉錫,係是遠人,今政復職調用,模寫之役,效勞多年,況今番所重乎?前寫字官李命藝,令該曹各別拔例施賞,將仕郞方孝齡,從自願收用,以爲酬勞之地,其餘寫字官·畫員·營校·員役·工匠等,令京外衙門依判下施賞。又命書傳敎曰,政官牌招開政,賞典今日下批。仍敎曰,吏·兵批開政,皆令於明政殿月廊爲之。煥之曰,咸興讀書碑石監董營裨前府使李熙變,有加資之命,而以前任載寧郡守事,方在罷職中,臣曹不得循例擧行,故敢此仰達矣。上曰,敍用,可也。出擧條晩秀曰,司卷洪五成,時無職名,本閣擧行,自多苟簡,使之冠帶常仕,何如?上曰,依爲之。出擧條上命肇源,書右諭善李城輔偕來史官狀啓回諭訖。上敎錫中曰,上注書勿爲隨駕,此有旨及傳諭,卽速書出下送,可也。仍命退,諸臣以次退出。
丁巳十二月三十日午時,上詣景慕宮展拜入侍時,行都承旨趙鎭寬,右承旨李肇源,左副承旨金啓洛,右副承旨李海愚,同副承旨李秉喆,假注書李毅采,記事官承膺祚·金履永,奎章閣一提學鄭民始,檢校直提學李晩秀,檢校待敎沈象奎·李存秀,以次隨駕。上具翼善冠·衮龍袍,乘輿出交泰門·永淸門,由明政門,出弘化門。上敎肇源曰,大臣旣入闕中,又値動駕之時,率卿宰來待於此門之外,以爲承候之地,事體當然,而今者不爲來待大臣事,誠可慨也。上曰,直除朔州邊地近例,只有張志豐一人,而今日張鉉宅事之若相符然者,誠貴矣。朔州見窠差送事,分付。出駕前下敎入逌瞻門,詣神門外,降輿,步詣板位,行再拜禮訖,仍詣廟內奉審訖,還御齋室。民始曰,本宮令徐有豐,瓜限已滿,都政時,雖不出代,而遞仍之間,無文跡可據,去就難便,故敢此仰達矣。上曰,達城家人之爲宮司者,豈可作散乎?仍任,可也。出擧條少頃,出齋殿門,乘輿,出逌瞻門,入弘化門·明政門·永淸門·交泰門,還內。諸臣以次退出。
