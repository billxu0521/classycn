上在昌德宮。
大行王大妃初喪。
謝恩,孝陵參奉慶祥龍。
司直吳斗寅上疏。大槪,臣之情勢危迫,冒昧陳暴,實出於萬不獲已,而喉司不諒,一向揮却,悶縮私室,曠廢任事,已過數旬,出往陵所之期,今又迫頭,公私狼狽,情勢益蹙,玆敢冒死哀籲,懇乞將臣分外新授之資,山陵之董事之任,一倂鐫改,以謝公議,以安私分事。入啓。
大殿,政院·玉堂問安。答曰,知道。
藥房啓曰,伏不審夜來,聖體調攝,若何,咳嗽之疾,惡心之證,加減,如何?昨入湯劑,已爲進御,而膝部受灸後,凝聚之氣,得有消散□□乎?諸御醫以爲,必須直而受灸,可以責效云,受灸時刻,定以巳正宜當。臣等通宵憂煎,敢來問安,竝此仰稟。答曰,知道。夜來咳嗽,比昨稍歇,惡心之候,姑無加減,而左邊膝部,受灸後,顯有消散之效矣。
答領議政金壽恒箚曰,省箚具悉卿懇。已諭予意於前箚之批,復何多誥?依遵前旨,安心勿辭,益加善攝。仍傳曰,遣史官傳諭。
賑恤廳啓曰,今年藏氷時,朝家爲慮都民出米之弊,以大米六百八十餘石,替助其役,則各司之官,分受其米者,應用之外,宜不敢下手於其間,而東氷庫主梗官奉常判官張振文,氷價之外,虛張名目,任意耗蠧者,以至累十石之多,人言不勝喧藉。取考文書,則亦有不敢隱諱處,事之可駭,莫此爲甚。張振文,爲先罷職,其用餘之米,使之還納本廳,至於西氷庫主梗官,亦有浪費之說,卽爲査問,則平市署則還納米十石,其餘司僕寺·軍器寺·濟用監,則無意還納。本廳之穀,異於收合都民者,則該官輩,豈容任意浪費,而査問之際,亦何敢不爲首實乎?司僕寺·軍器寺·濟用監主梗,亦竝汰去,以爲懲戢之地,而東西主梗,當該下吏,令攸司囚禁科罪,何如?傳曰,依啓。事甚可駭,各司當該官,竝拿問處之。
答司直吳斗寅疏曰,省疏具悉。頃者特除,意非偶然,卿其安心勿辭,從速察任。
府啓,請誣告罪人金重夏嚴鞫處斷事。請還收罪人崔尙仰·朴斗卿,減等之命事。頃因聖候平復之慶,特施曠蕩之典,罪囚疏釋,其數甚多。此固出於聖上咸與維新之至意,而至於誘人誣告,如金煥者,亦入於放宥之中,臣不勝駭惑焉。夫赦者,舍小過而許自新也。本非所以施之於巨慝窮回,則豈可諉以莫大之慶,而遽赦其罔赦之罪哉?當初翊戴之誣告,專由於煥之指嗾,則翊戴伏法之後,煥無獨生之理,而訊問不及,刑章不加,輿情之拂鬱,固已久矣。及今霈澤之典,又爲漏網之階,其爲失刑,莫此爲甚,此而置之,則其流之害,必至於開告密之門,而誣人希賞之輩,將接跡而起矣,豈不大可懼哉?請還收罪人金煥放釋之命,亟命嚴鞫處斷。賞者,人君所以礪世之具,其不可濫施也,明矣。頃當聖候違豫之日,侍藥諸臣,莫不焦心竭慮,一意保護,醫官等,亦皆殫技盡能,奔走供藥,則固不無一時勤勞,而此不過職分內事耳。若略加循例恩典,以答其勞,則誠不爲不可,至於錫之以土田,賚之以臧獲,竝與戚畹,而遍及無名之賞,有若勳封恩禮者然,參以功賞,失當甚矣。雖仍大臣陳達,已有所裁處,而猶未免爲過濫之歸,則此豈明王賞必當功之道,而受其賜者,亦安能安於心哉?況醫官等守令除授之命,尤非所以愛惜嚬笑之意也。此輩雖有侍疾供藥之勞,便蕃之錫,亦足以酬其功,則更何必輕授其不當授之職,以累國家之公器乎?有蔭做官者,猶且積仕而後除,文武發身者,亦當被薦而得拜,則親民之官,其爲任固重,而從前中批,屢降於此輩,卽今承傳者,其數亦多,官方之淆亂,莫此甚也。旣往之失,雖不可追,日後之弊,猶可及防,請加三思,侍藥諸臣及醫官等賞格中賜給田民,一倂還收,自今以後,醫官等勿除守令事,捧承傳施行。法府禁吏,自別於諸司,胥徒雖有其罪,有非他司他員,所可擅斷也。日者,本府禁吏,爲覘得閭巷間神祀,帶禁牌夜行之際,爲御營邏卒所執捉,與之相詰之間,禁吏打傷邏卒,禁吏則固有罪矣。而此不過渠輩相鬪之事,如非軍門犯律之比,則所當歸于本府,使之處決,而大將尹趾完,略不經念,任自棍打,揆諸事體,豈宜如是?請御營大將尹趾完推考。答曰,不允。賞格中田民還收事,已悉予意於頃日憲臣箚批矣。須勿煩論。
禁府,張振文·李夢錫·李益有·李台老·具翧·李範錫·尹播,拿囚。啓。
癸亥秋冬等褒貶等第。扶安縣監缺海南縣監崔容之,比安縣監李浣,熊川縣監朴希聖,慶興府使睦林儒,文川郡守金涑,已上,中。沃溝縣監禹鼎九,興陽縣監尹一商,康津縣監南有星,固城縣監金隼翼,柒原縣監許世弼,聞慶縣監李重蕃,鏡城判官安如岳,洪原等敎養官全世祿,以上,下。南桃萬戶朴忠蕃,梨津萬戶金昌遠,鹿島萬戶郭齊敬,自作仇非權管權學允,舊乫坡知權管金九韶,舊所非召募別將高斗億,菁川召募別將趙益有,昌州僉使朴思敦,阿耳僉使李廓然,山羊會萬戶朱景參,登山仇非權管趙天瑞,廣坪權管李昶,楸仇非權管扈汝震,以上,中。德浦僉使安璈,舒川萬戶朴承薰,黔毛萬戶洪夏源,包伊萬戶金壽河,㐚足萬戶金興齡,仁遮外萬戶高尙屹,永登萬戶林漳,鳥馬海權管崔益達,夞怪權管李之弼,以上,下。
獻納金昌協啓曰,臣於兩司前啓金重夏·金煥等事,有不可隨參之嫌,前者再入憲府,再以是,引嫌見遞矣。及叨本職,適當臺啓姑停之日,不敢徑先自列,泯默行公矣。今者本府,前啓復張,則臣之嫌礙,固與憲府時無異,而至於李選罷職之啓,亦以營救金煥爲罪,則此又非臣所得晏然隨參者也。以臣庸陋,忝據臺端,固無一言半辭,可以匡救裨補,而顧今觸事拘礙,不敢可否論議如此,則豈容一刻仍冒,以重瘝曠之罪乎?請命遞斥臣職。答曰,勿辭,退待物論。
院啓,請誣告罪人金重夏,亟命嚴鞫取招,按律處斷事。金煥嚴鞫之請,蓋爲國家三尺慮,而不惟不賜允兪,反復混入於釋赦之中,臣等竊不勝駭惑之至。當初誣告者,翊戴也,使之誣告者,煥也。煥之誘脅之狀,狼藉於翊戴之招,渠亦不能掩,而一番面質之後,略不訊問,全然放釋,此何治獄之體耶?領率軍牢,深夜招致,已極陰閟,而知其無實,必使誣告,則翊戴伏法之後,煥豈有獨逭刑章之理乎?揆以獄體,斷無是理,請勿留難,罪人金煥,亟命嚴鞫處斷。臣等,以兵曹正郞洪禹績汰去事,有所論列,而不賜允許,臣等竊未曉聖意之所在也。夫禹績之常調庸品,本非可用之才,而淸路階梯,亦非慰悅遠人之資,則物議之久而未已,勢所宜然也。頃在前夏,騎郞安汝器,以爲人迂孱,名稱未著,見汰,則今禹績之廁在騎郞,乃汝器之冤也。決不可仍置,請兵曹正郞洪禹績汰去。金煥鞫問之請,乃擧國之公議,非一人之私論,而工曹參判李選,曾爲大司諫時,張皇引嫌,極力營救,至引文晦以爲之證,而此是年久之事,雖未知晦之功罪,視煥果何如也?而其時重臣之請釋,只是一時之權宜,元非三尺之定制,則李選之必欲援晦而救煥者,決非臺臣執法之言,李選,夫豈不識臺體者?今不恤重發之論,崇奬誣告之人,至於如此,其挾私意而輕公議,甚矣。決不可置而不論,請工曹參判李選罷職。都承旨沈梓,頃於入診之時,敢陳閔熙移配之請,敢爲私語於前席,若有緊急之事,而微動君父之意,致勤俯問,終得遂計,榻前咫尺,放肆至此,聽聞所及,孰不駭異?伊時聖候,未及平復,臣民擧切憂惶,大臣之箚,不得直入,臺閣之啓,亦且久停,則閔熙之移配,有何關係緊急,而必汲汲仰達而後已乎?此而置之,則將無以懲猥越而嚴事體,請都承旨沈梓罷職。日者,自上命開獄門,盡釋死囚,此是無前之過擧,而將爲日後之弊,則喉司之臣,所當力爭,而只泛然啓稟而止,其爲失職,固已甚矣。至於金煥·朴世亮,臺啓方張,而不爲急稟,混同放釋,昏謬不察,莫此爲甚,請當該承旨從重推考。禮曹正郞金日省,本以庸流,濫叨騎省,物情爲駭,臺論將發,則急先移除儀曹之郞。泰仁縣監鄭時亨,元無可紀,但能巧宦,年限之期,且又迫至,則三邑之窠,連續首擬,必得乃已。夫官爵,公器也。非所以爲人,而銓曹之偏厚,此兩人者,誠甚駭然。請禮曹正郞金日省汰去,泰仁縣監鄭時亨遞差,當該政官,竝從重推考。朝家用人,自有其漸,至於州府之任,又是蔭官極選,而成川府使趙泰期,其前履歷聲績無聞,守郡未幾,又典雄府,陞擢固已太驟,只緣臺啓久停,未及有改正之擧,而數三言官,俱有所云云,則公議之不許,槪亦可見,泰期,非不聞而知之也。不少顧忌,遽爾赴任,其爲喪廉隅甚矣。請成川府使趙泰期罷職,請兵曹當該堂上從重推考事。入啓。前啓趙持謙·吳道一·韓泰東等事,及贓吏朴世亮事,及前成川府使尹悏事,停啓。
答院曰,不允。李選諫長時避辭,極其明快,而處置請遞,旣出意外,今玆彈論,又發於旣往之後,斥之以崇奬,疑之以挾私,其所侵攻,不有餘力,良可駭異。至於沈梓請罷之論,吹毛求疵,尤爲深刻,此豈寅協公平之意,而亦非所以鎭服人心之道?予甚不快也。竝勿煩論,兵曹堂上推考事,依啓。
院啓,頃日東萊府使蘇斗山,以譯官卞承業,私通賂遺於對馬島主事,馳啓請罪。公除之前,雖未及奏御,而亦旣傳播於外間,則不無憤駭,思欲亟正王法矣。臣等,卽伏見政目,則乃以承業,擬諸同知之望,噫,承業之罪在罔赦,而有所擧擬於政目之間,事之寒心,無大於此者,請兵曹當該堂上從重推考。以上朝報
有政。
備邊司啓曰,會寧·慶源開市,旣已完畢,依例令承文院撰出回咨,付送於前頭使臣之行,何如?答曰,允。
兵批,以白旋燁爲阿耳僉使,李端錫爲都摠管,崔慶洙爲五衛將,鄭後榮爲假衛將,秦彦珪爲假衛將,尹聖耉爲忠壯將,李昌齡爲四山監役,徐瑱爲假衛將,邊國翰爲統制使,李恰爲黔毛浦萬戶,金命胄爲訓鍊判官,黃爾明爲四山監役,閔晟爲羅州營將,李斗龜爲全羅兵使,尹堦爲知中樞,尹趾善爲同中樞,李承謙爲同中樞,白光炫爲同中樞,李佖爲副摠管。
大殿受鍼後,藥房·政院·玉堂·二品以上問安。答曰,知道。
上在昌德宮。
大行王大妃初喪。
夜三更,巽方,有氣如火光。五更,有霧氣。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?卽因醫官所傳,伏聞惡心之候,比前有加,右邊膝部及左邊內外足踝近處,亦有酸痛,水刺厭進,寢睡不安云。臣等,不勝驚慮,與諸醫商議,則左邊受灸,今姑停止,右邊膝部,不可不急時受灸,時刻則依前定以巳正,左邊足踝酸痛處,隨痛受針,亦可收殺云。前藥仍進與否,及受灸時觀勢受針事,待入診後議定,宜當。臣等無任憂煎,敢來問安,竝此仰稟。答曰,知道。症候詳言于醫官矣。大殿受灸後,藥房·政院·玉堂·二品以上·六曹問安。答曰,知道。
正言李三碩啓曰,同僚,以李選之張皇引避,沈梓之前席私語,俱極駭然,雖在旣往,不可無規正之擧爲言,故臣與之聯名參啓矣。伏承聖批,辭旨極其嚴峻,殿下之恕二臣,誠厚,其所以疑臺臣,則亦已過矣。而至於李選事,又有伊日處置請遞,出於意外之敎。臣以當初處置之人,尤有所不敢晏然仍冒於臺席者,請命遞斥臣職。答曰,勿辭,退待物論。
府啓,請罪人金重夏嚴鞫按法處斷事。請還收罪人崔尙仰·朴斗卿減等之命事。請還收罪人金煥放釋之命,亟命嚴鞫處斷事。請侍藥諸臣及醫官等賞格中賜給田民一倂還收,醫官等勿除守令事。捧承傳施行,請御營大將尹趾完推考事。新除授大司憲尹拯,時在公洪道尼山地,請斯速乘馹上來事,下諭。答曰,不允。下諭事,依啓。
正言朴世啓曰,昔子思告衛侯曰,君之國事,將日非矣。今大夫出言,自以爲是,而士庶人,莫敢矯其非。今我殿下,亦於庚申三月,下敎曰,雖有過失,少無相規之道,絶無忌憚之心。噫,官師相規,自是有國之美事,而或怵於威勢,或牽於私意,可論而不論,當言而不言,則國事必至於日非,廷臣必無所忌憚,故子思有言於前,殿下有敎於後,聖人之意,可謂前後一揆也。夫金煥鞫問之請,兩司爭執,經歲不止,則公議所在,槪可見矣。李選,非不知公議之不可阻遏,臺體之虧損,而身爲諫長,費辭救煥,掩匿其誘脅誣告,稱道其爲國效誠,則其所崇奬,固已至矣。而且以永絶告變之路,恐動天聽,其言之果爲明快,臣未敢知,而其心之不爲挾私,亦未敢信也。公議以之而沮遏,臺體由是而虧損,物論之駭惑,愈久而愈深矣。至如沈梓,陰護私黨,欲移善地,乃於入診之時,敢有私語之擧,猥越之罪,烏得免焉?過在隱微,而必爲之抉摘者,謂之吹毛求疵,而今此沈梓之過,若是其彰著難掩,則不待吹毛,而疵可見矣。欲其寅協和平,而專事媕妸,諉之鎭服人心,而徒務噤嘿,則是豈道理而全非也?凡玆兩人之失,不可不一番相規,故敢有所論列,旣非故爲侵攻之意,亦非務爲深刻之論,而殿下,疑之太深,斥之太過,一則敎以駭異,再則責以不快,必欲使居臺閣者,莫敢矯非,而復循戰國之風習,再效向日之情態,是何殿下之立言垂敎,責勉臣工,大逕庭於庚申之備忘耶?兩人所坐,不過語言之失,則今此所論,只是相規之意,而殿下顯示庇護之色,有此嚴批之降,爲李選·沈梓地,則可謂至矣。其於國事之日非何哉?廷臣之無忌何哉?抑臣尤有所慨然於心者,夫能言君上之過,而不能言宰相之過者,乃今世之弊習,而其或有擺脫俗態,不以宰相,有所顧藉,隨其過失,循例相規,則莫不動色驚駭,公肆詆罵。殿下,深居九重,不知有此弊,而乃反助其氣勢,有語及宰相者,則輒摧折之,謬辱之,馴致直氣之消沮,言路之壅塞,此豈淸朝之美事哉?國之有諫官,猶人之有耳目者,未有蔽塞耳目,而能爲人者,亦未有厭薄諫官,而能爲國者。臣未知殿下之國事,終至於何等境界也。臣濫沐洪造,新入臺閣,不識忌諱,妄有所論,上而獲戾于君父,下而觸忤於時宰,此無非如臣陋劣,忝據臺端,然其不敢晏然仍冒,決矣。昨緣夜深,泯默而退,達宵耿耿,今始來避,而哀疚靜攝之中,不免瀆擾,臣罪尤大,請亟命遞斥臣職。答曰,勿辭,退待物論。以上朝報
上在昌德宮。
大行王大妃初喪。
未時,日暈。夜五更,有霧氣。
謝恩,全羅兵使李斗龜,司饔僉正尹□,僉知閔會重。
領議政金壽恒箚子。大槪,更申前懇,乞遞本職及藥房之任,以幸公私事。入啓。答曰,省箚具悉卿懇。卿之所患,屢日彌留,深用慮念,卿辭至此,內局都提調之任,今姑勉副,以安卿心,須體此意,安心更勿固辭,臥閤論道,以副至望。仍傳曰,遣史官傳諭。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?咳嗽之候,惡心之症,視昨加減,亦復如何?膝部受灸處,足踝受針處,凝聚之氣,別無消減之效乎?今日爲醫家拘忌之日也。針灸竝姑停止,宜當,臣等終宵憂慮,不敢自已,敢來問安,竝此仰稟。答曰,知道。咳嗽惡心之候,與昨無異矣。
傳曰,今日開政,藥房都提調差出。
傳曰,都承旨,例兼藥房副提調,而沈梓,方在被論中,勢難行公,姑爲改差,今日亦卽差出。
藥房口傳啓曰,伏聞自上,昨日湯劑,以惡心之症,不能進御,水刺,日漸厭進,人蔘粟米飮,最宜於調補胃氣云,卽爲煎進之意,敢啓。答曰,人蔘粟米飮,則卽爲煎進,可也。
政院啓曰,今日開政事,命下矣。吏曹三堂上,依例牌招,則方在被論中,竝皆不進,藥房提調差出,一日爲急,而今日將不得開政,何以爲之?敢啓。傳曰,吏曹堂上,依臺啓推考,更爲牌招開政。
府啓,金重夏嚴鞫處斷事,本府爭執已久,而兪音尙閟,臣竊惑焉。重夏·翊戴,同是誣告之人,而翊戴所告,止於柳命堅,而重夏所誣,非特一二人,則重夏之罪,比翊戴,殆有甚焉。前日聖敎中,與翊戴有間云者,臣實未曉何所指也?若以秀胤之事,爲容貸重夏之地,則尤有所不能者,重夏所告,只是秀胤,交結閔黯之事,而至於秀胤,怨上不道之語,發於金煥,今以此寬貸重夏,不正其誣告之罪,寧有是理哉?夫僥倖希賞,誣人大逆,輿情之所共憤,王法之所不赦,翊戴,旣以此就誅,則重夏,以一體之人,豈容獨免乎?且其變書中所謂大事云者,蓋以閔黯,爲謀爲不軌之事也。如使其言,不至歸虛,則朝家必以逆律,施之於被告之人,而上變之功,在所當錄,今其所告,旣歸誣罔,則反坐之律,亦所必加,聖明執此兩端,細加參酌,則其於處斷之道,自可晈然,而無所持難矣。噫,世道淆亂,人心難測,如此誣告要賞之輩,若不痛繩其罪,以嚴王法,則其弊,終至於開告密之門,爲召亂之階,禍人國家而後已,此臣之所大懼,而苦口力爭者也。請勿留難,誣告罪人金重夏,亟命嚴鞫,按法處斷。宦寺之任,不過備灑掃使令而已。其在君父之前,豈敢妄有所陳說,而崔尙仰·朴斗卿等,以悖慢之語,肆然奏達,略不顧憚,律以王法,宜置重典,當初定配,未免失刑,而前仍疏決之擧,至有減等之命,曠蕩之典,豈可混施於此輩乎?不但物情之疑惑,內寺驕悖之習,不可不痛懲,請還收定配罪人崔尙仰·朴斗卿等減等之命,請還收罪人金煥放釋之命事,亟命嚴鞫處斷事,請侍藥諸臣及醫官等賞格中賜給田民一倂還收,自今以後,醫官等勿除守令事,捧承傳施行事,請御營大將尹趾完推考。答曰,不允。末端事,依啓。以上朝報
有政。
忠勳府啓曰,舊功臣嫡長祿裁減之後,卽今付祿者,只是二十遞兒,而今此國恤時,許多差備,難以推移,事甚苟簡,一依癸丑年遷葬時例,加出十五遞兒,以爲推移塡之意,敢啓。傳曰,知道。
備邊司郞廳,以左議政金壽恒意啓曰,對馬島主處回答書契,令大提學搆出,仍與諸大臣及有司堂上,相議修潤,別單書入,令該院·該曹,待啓下卽爲繕寫,竝與回答禮物下送之意,敢啓。答曰,知道。以上備局謄錄
兵批,以李鐔爲大丘營將,金世龜爲宣傳官,鄭弘佐爲南原營將。
上在昌德宮。
大行王大妃初喪。
夜一更,有霧氣。
山陵都監提調南龍翼·朴信圭·吳斗寅,都廳韓構·李喜龍,郞廳朴之相·鄭翊周·曺錫·朴有漢·朴蕃·李國憲,監造官李益壽·金德基·李濟民·李德昌·柳萬齡·李相吉,繕工副奉事鄭纘輝,董役事,出去。
謝恩,持平金構,鳳山郡守李彰壽,都承旨柳尙運。
右參贊李䎘上疏。大槪,臣與內局都提調臣金壽興,有婚家相避之嫌,所帶提調,令該曹照例處置事。入啓。答曰,省疏具悉。疏辭令該曹稟處。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?寢睡及惡心之候,亦何如?左右膝部,右邊內踝等處刺痛之症,亦無加減乎?今日臣等,與諸醫入診,詳察症候後,可以議定當進之藥,與針灸當否,臣等不勝憂慮,敢來問安,竝此仰稟。答曰,知道。症候已言于醫官矣。
藥房再啓曰,卽伏問入侍諸醫之言,夜來膝部及左邊內踝足指等處,刺痛之候,比昨倍甚,達夜不得寢睡,惡心之症,久未鎭定,昨夕以後,全無所進。臣等伏不勝憂悶之至,與諸醫等相議,則卽今惡心之候,最爲切急膝部痛處,則自當施灸責效,而治嘔之劑,不可不爲先進御,小柴胡湯,合橘皮竹茹湯,加赤茯苓·麥門冬各一錢,連進三貼,宜當云。招問掌樂僉正李國憲,則其意亦以爲然,此藥三貼劑入,而諸醫等,又以爲中腕,主治痛風等症,兼有開胃鎭嘔之效,今日試灸爲宜云。入診時,更爲議定何如?答曰,依啓。
大殿受灸後,藥房·政院·玉堂·二品以上·六曹問安。答曰,知道。
吏曹啓曰,承旨有闕,政事,取稟。
藥房口傳啓曰,掌樂僉正李國憲,中部主簿朴世炳,今日入診時,竝爲入侍診察之意,敢啓。答曰,依爲之。又啓曰,淸城府院君金錫胄,方來在闕中,亦爲入侍瞻望,似爲宜當,敢稟。答曰,依爲之。
藥房三啓曰,臣等入診退出之後,更與入侍諸醫及李國憲等相議,則以爲卽今咳嗽惡心等症,雖因熱候而發,水刺之不得進御,已至累日,朝者議定柴苓之劑,過於寒冷,恐有妨於虛弱之胃氣,改以加味橘皮竹茹湯,加桑白皮蜜灸一錢,以爲淸補之地,似勝於前藥,連進三貼,宜當云,此藥劑入之意,敢啓。答曰,知道。
玉堂箚子。大槪,請行大司諫崔寬遞差事。入啓。答曰,依啓。
府啓,請誣告罪人金重夏嚴鞫按法處斷事。請還收罪人崔尙仰·朴斗卿減等之命事。請還收罪人金煥放釋之命,亟命嚴鞫處斷事。請侍藥諸臣及醫官等賞格中賜給田民一倂還收。自今以後,醫官等勿除守令事,捧承傳施行事,上年秋末,摠戎使李仁夏,習操於通津時,前郡守權大胤,行過陣外,仁夏望見,以爲犯馬,猝入陣中,遽加決棍。夫大胤,是四品朝官,旣非摠戎管下之人,陣外遠過,亦非衝犯淸道之比,則豈可憑其暴怒,謬辱朝紳乎?聽聞駭憤久而未已,請摠戎使李仁夏罷職。南陽府使睦林馨,到任以後,不恤民隱,專事侵虐,懲斂濫雜,政令暴急,闔境嗷嗷,民不堪命,畿甸大邑,不可仍畀此人,重失民心,請南陽府使睦林馨罷職。答曰,不允。
上在昌德宮。
大行王大妃初喪。
日入時,日色赤。
謝恩,司諫李宏,左參贊李端夏,司僕僉正金必振,宣傳官金世龜,護軍李。
吏曹啓目,粘連右參贊李䎘上疏云云。觀此李䎘上疏,則兼帶內局提調,與都提調金壽恒,婚家相避,令該曹照例處置亦爲白有臥乎所,旣有相避之嫌,則勢難仍帶提調之任是白乎矣,重臣進退,臣曹不敢擅便,上裁,何如?啓。改差。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?左右膝部及左邊內踝足指刺痛之處,抑有減歇之效否耶?咳嗽惡心之候,亦復何如?昨日劑入湯劑,其已進御乎?中腕及左右膝部,今日仍爲受灸,而時刻則依前定,以巳正宜當,臣等終宵憂慮,敢來問安,竝爲仰稟。
政院啓曰,卽者吏曹郞廳來言,今日爲政事命下,而三堂上,俱以病不得開政云。近日吏曹堂上,以被論之故,連日陳疏,而被推未緘答前,不得陳疏,曾有定奪,故不爲捧入矣。開政命下之後,又引疾不來,事甚未安,卽爲牌招開政,何如?傳曰,允。
答藥房曰,知道。左右膝部及左邊內踝足指牽痛之氣,比昨差減,咳嗽亦不至苦劇,而惡心之候,姑無加減而湯劑,適因嘔氣,不得進御矣。
司諫李宏啓曰,金煥·金重夏拿鞫之請,固是兩司重發之論,而第煥之獄情,自與重夏,差有不同,且上下相持,日月已久,而及經大霈之後,似不更爲論列。故臣頃忝憲職之時,與諸僚適會朝房,以煥事停啓之意,相議完定,此非泛然酬酢之比也。卽今本院及憲府,復有此論,公議之嚴,於此可知,而臣亦何以變其前日之見,仍參更發之論乎?且伏見本院工曹參判李選請罷之啓,臣竊有所不然者,選之避辭所引文晦事,雖非經常執法之論,亦是有懷必陳之義,謂之挾私,到今論罷,實未知其可也。臣之意見如此,亦難苟同,以此以彼,何可一刻仍冒?請命遞斥臣職。答曰,勿辭,退待物論。
四學儒生李載岳等上疏。入啓。傳曰,還出給。
大殿受灸後,藥房·政院·玉堂·二品以上·六曹問安。答曰,知道。
今日受灸入侍時,上曰,前者戶曹參判朴世采疏中,以妖臣之事,有所云云。聞來驚心,此不過傳聞之誤,故批辭中,備諭曲折,明其不然,因嘉其知無不言,且諭以幡然造朝,少無厭避底意思,而卽者四學儒生等,託以請留,有此陳疏,而疏中有云。國言喧藉,而歸於傳聞之過,有若實有是事,而竝爲信聽,似示厭薄者然,前日批旨,不啻明白,而渠等,乃敢如是。予甚痛迫,此疏還出給,當該捧入承旨,從重推考。
謝恩,右承旨南益熏,左副承旨申懹,右副承旨權是經。
府啓,請罪人金重夏嚴鞫處斷事。請還收罪人崔尙仰·朴斗卿減等之命事。請還收罪人金煥放釋之命,亟命嚴鞫處斷事。請加三思,侍藥諸臣醫官賞格中賜給田民一倂還收,自今以後,醫官等勿除守令事,捧承傳施行事。請李仁夏罷職事。請南陽府使睦林馨罷職事。請副摠管李佖,曾於國恤時,以挾娼琴歌,重被臺論,宜不敢更齒朝紳,而經久之後,敍用如舊,已是可駭,及爲閫帥於海南,則又當前春設賑之日,而以其生日,廣張音樂,設宴如常,君父在減膳撤樂之中,而臣子,忍爲是乎?況於伊時,聖上軫念民隱,特下哀痛之敎,諭以節省之意,十行絲綸,丁寧懇惻,凡有人心者,莫不感動,婦人·孺子,亦皆隕涕,而佖,身爲大官,略無感動之色。至於爲已設宴,酒肉狼藉,歌舞喧闐,聽聞所及,孰不駭憤,而臺章旣發,不卽勘罪,有令本道査覈之命,其所聽査覈者,不過問於本營下人,而本營下人,卽佖之故所親信之吏,而與之虛張飢民之數於設賑之時者也,其可得其實狀乎?佖於設賑之時,虛張名數,偸取賑穀,貪婪自恣之狀,悉發於向來臺章,而今姑舍是,惟其衰麻之服在身,而琴歌自如,哀痛之敎才頒,而宴飮如常,迹其前後,卽乃一無知無賴悖理蔑義之人,而摠管新除,出於物情之外,除目之下,無不錯愕,請副摠管李佖削去仕版。竝引嫌而退。嫌難參啓,其勢固然,不可以此輕遞言官,持論之峻,臺體則然,雖承嚴批,不必爲嫌,徐與同僚,消詳非晩,而徑先起閙,未免率爾,請獻納金昌協,正言朴世·李三碩出仕,司諫李宏遞差。
答府曰,不允。處置事,依啓。
癸亥年秋冬等褒貶,橫城縣監張世良,安峽縣監李世亨,銀溪察訪朴世華,豐川府使李之經,遂安郡守金道鳴,兔山縣監元德夏,陽德縣監李時援,殷山縣監兪泰基,以上,中。寧越郡守郭世翼,德川郡守韓洸,龍崗縣令高益亨,甑山縣監尹時建,宣川縣監朴守儉,順川縣監申命羲,以上,下。越松萬戶朴世重,許沙僉使薛禹徵,宣沙浦僉使金尙鳴,以上,中。登山萬戶金處重,以上,下。以上朝報
有政。
兵批,以金世龜爲上護軍,黃震文爲副護軍,鄭弘佐爲副司果,郭文溶爲副司猛,邢汝蓍爲副司勇,崔寬爲副護軍,鄭勔爲副司直,申應㵓爲副司果,崔擎宇爲副司勇,宋道興爲副司果,李秀儁爲副司勇。以上朝報
上在昌德宮。
大行王大妃初喪。
大殿,政院·玉堂問安。答曰,知道。
獻納金昌協,正言朴世·李三碩,就職。
吏曹啓曰,臺諫有闕,政事,取稟。傳曰,明明日爲之。
藥房啓曰,夜來天氣陰冷,風氣不佳,伏未審聖體調攝,若何?左右膝部及左邊足指痛勢,比昨益有漸差之效否?咳嗽惡心之症,亦復何如?中脘及左右膝部,今日仍爲受灸,而時刻則依昨日定奪,差退於午初宜當。臣等不勝憂慮,敢來問安,竝此仰稟。答曰,知道。症候與昨一樣矣。
獻納金昌協啓曰,臣於本院方張之啓,旣不可以隨參,則引避乞遞,勢所不已,之變置請出,出於意外,臣誠駭惑,莫知其故。夫以一人之身,以一事引避,而前則見遞,後則出仕,臣誠愚陋,決知其無義,且新除大司諫臣宋奎濂,卽臣之姑夫也。臣爲下僚,在法當遞,以此以彼,俱難仍冒,請命遞斥臣職。答曰,勿辭,退待物論。
知事尹堦辭職上疏。入啓。答曰,省疏具悉。旣往之事,不必爲嫌,卿其安心勿辭,從速察職。
正言李三碩啓曰,臣得伏見吏曹判書李翊疏草,則稱道鄭時亨,金日省之賢智,怒臣相規,譏斥臣甚急。臣於此,不勝瞿然之至,金日省之神采,臣亦偶一見之,然不須遽辨其爲智,槪以其不當齒之於士夫之列,廁之於郞署之間,而且其移拜儀曹,誠亦有不能無惑者,故略爲所論列矣。至於鄭時亨,則臣亦熟聞其猾於爲吏,限於進取而已,實不知其賢,有以當爲國爲民之至意,而十數日間,連擬三邑,則驟見疑之,亦無足異者,人心如面,本自不同,則重臣之遽以臣所見之不如己,爲怪,而至以好惡先定,不得不爾,爲言者,不亦異乎?官師相規,自是淸朝美事,爲之者本無深意,受之者亦非大段,而乃至生出,則人章聒湊,今欲以自解其偏厚時亨者,臣亦未知曉也。臣新入臺閣之職,在情因一微事,遽被重臣譏斥,此臣所以見輕之致,何可仍居於言地乎?請命遞斥臣職。答曰,勿辭。
正言朴世啓曰,金日省之汰去,鄭時亨之遞差,政官之推考,同僚與臣,相議論啓矣。今聞吏曹判書李翊疏本,則以爲,人不取神采見外,名登薦書,到底思績等語,分疏而譏斥臺官,則有曰,諫臣之見,獨異於人。又曰,偏厚之斥,獨及時亨,如是爲言者,不一其端,爲兩人則至矣,待臺官則薄矣。其視富弼之寧以宰相,受臺閣風旨者果如何也?臨政擬律之際,自不免差誤之患於臺官之隨聞糾正,自是例事,庸何傷於政官,而輒盛氣作色,分疏之猶恐不及,譏斥之猶恐不深,此豈所望於李翊者哉。臣竊慨然也。元疏雖見阻於喉司,旣已傳播,則何可以未經睿覽爲幸,而昧然掩匿,苟然仍冒乎?哀疚靜攝之中,連續瀆擾,臣罪至此尤大,請命遞斥臣職。答曰,勿辭。
政院啓曰,昨日四學儒生李載岳等上疏,有還出給之敎,臣等竊以爲過也。頃者朴世采疏批,委曲開陳,辭旨勤懇,少無厭薄之意,而儒生等,不曉聖意之所在,乃敢妄有所云云。雖其所言,不槪於聖心,而多士之齊聲陳章,與外方一二儒生之疏,事體自別,唯當以昨日下敎之辭,明白開諭,以示其不然之意,而疏入累日,終無一字之批,遽有還給之命,此實所未有之擧,而亦恐有傷於待士之道也。昨於在院同僚之俱有所嫌,不敢陳啓,而及今特令還入,更賜批旨,亦未曉也。臣等,忝在近密,區區所懷,惶恐敢達。答曰,李載岳等疏語,看來不覺痛心,當施以儒罰,而只令還出給者,出於十分參酌之意矣。今觀所辭,至以還入,更賜批旨爲言,誠可怪也,勿煩。
府啓,請罪人金重夏嚴鞫處斷事。請還收崔尙仰·朴斗卿減等之命事。請金煥嚴鞫處斷事。請侍藥諸臣及醫官等賞格中賜給田民一倂還收,自今以後,醫官等勿除守令事,捧承傳施行事。請李仁夏罷職事,南陽府使睦林馨罷職事。請副摠管李佖削去仕版。答曰,不允。李仁夏,姑先推考,以觀其緘辭,睦林馨事,依啓。
院前啓,請誣告罪人金重夏亟命嚴鞫處斷事。請罪人金煥還囚,亟命嚴鞫處斷事。請工曹參判李選罷職事。請都承旨沈梓罷職事。請當該承旨從重推考事。請禮曹正郞金日省汰去事。請泰仁縣監鄭時亨遞差事。請成川府使趙東期罷職事。引嫌而退。前後立落之不同,別無可嫌,而相避之法,在下當遞,請獻納金昌協遞差。答曰,不允。處置事,依啓,前啓洪禹績事,政官推考事,停啓。
癸亥年秋冬等褒貶,鴻山縣監朴龍見,石城縣監趙淳源,平澤縣監安至,以上,中。溫陽縣監鄭弼祥,德山縣監沈拭,庇仁縣監許穧,以上,下。文山萬戶金爀中,位羅萬戶朴廷翰,以上,下。
上在昌德宮。
大行王大妃初喪。
夜一更,月入畢星中。
山陵都監郞廳申應澄,董役事,出去。
謝恩,大司諫宋奎濂,禮曹佐郞申命元,山陵參奉宋世鼎,訓鍊判官金命胄。
政院啓曰,李仁夏推考事,命下矣。臺諫,方以罷職論啓,推考傳旨,不得捧入之意,敢啓。傳曰,知道。
大殿,政院·玉堂問安。答曰,知道。
藥房啓曰,春雪盈尺,日氣寒凜,伏未審夜來,聖體調攝,若何?左右膝部,抑有漸差之效否?咳嗽惡心等症,比昨,亦復何如?今日受灸,膝部則姑爲停止,中腕一穴仍灸,而時刻則定以卯初,宜當。臣等終宵憂慮,敢來問安,竝此仰稟。答曰,知道。左右膝部,日漸差減,咳嗽惡心之候,亦有差勝之效矣。
大司諫宋奎濂啓曰,如臣無似,屢叨匪據,涓埃蔑效,罪戾徒積,當此國事多虞,人心靡定之日,雖不能竭力殫忱,以贊寅協之美,亦不能揚湯激波,以助乖亂之勢,而至於李選之事,實有未能釋然於心者,不得不略暴焉。凡人之意見言論,本自不一,甲固不以爲乙,乙亦不可以爲甲,則唯當各執所見,以俟公議之折衷而已。苟以一言之不合,而遽加彈擊,不思鎭定之道,則此豈朝著之福哉?李選前日之避,不過自守已見,不欲苟隨而已,雖於辭氣之間,有些凌厲,而其所執則缺防慮之意也,所引則聖祖已行之事也。其所爲說,亦自有據,而到今經久之後,必爲之追論者,臣實未知其可也。夫觀人,當以其心,賞罰,當以其事,今選之立意造辭,專在於處置文晦之故事,如欲罪選,則所當先辨其本事之非是,以折其援證之悖謬,而今乃不然,只得糢糊其說,而直斷其心之所存,謂之有私而罪之者,此果得於用罰之道者乎?此臣之所未解,而不敢强同參啓者也。旣不得參啓,則又何可一刻仍冒於首席乎?請命遞斥臣職。答曰,勿辭,退待物論。
假注書金璟改,代李宜昌。
大殿受灸後,藥房·政院·玉堂·二品以上·六曹問安。答曰,知道。
工曹判書朴信圭,護軍南龍翼上疏。入啓。答曰,省疏具悉。卿其勿辭往來焉。
吏曹判書李翊上疏。大槪,被人凌踏,終不可晏然於職次,懇乞亟許罷免,以謝公議事。入啓。
府啓,請罪人金重夏嚴鞫處斷事。請還收罪人崔尙仰·朴斗卿減等之命事。請還收罪人金煥放釋之命,亟命嚴鞫處斷事。請侍藥諸臣及醫官等賞格中賜給田民一倂還收,自今以後,醫官等勿除守令事,捧承傳施行事。請副摠管李佖削去仕版,前啓李仁夏罷職事。推考緘答間姑停。
答府曰,不允。末端事,依啓。
今日受灸入侍時,都提調金壽興所啓,前劑入加味橘皮竹茹湯三貼,已盡進御,此藥性味輕淸,淸肺鎭嘔,俱有其效,諸醫皆以爲仍進,宜當云,三貼加劑以入之意,敢達。上曰,依爲之。
答吏曹判書李翊疏曰,省疏具悉。卿其安心勿辭,從速行公。
正言朴世·李三碩啓曰,臣等,卽伏見長官避辭,則爲李選分疏甚力,而其所立意造辭亦甚深,臣等於此,實不勝瞿然之至。夫李選所引文晦事,雖未知視煥果何如也?而然言者異則人心有變,選之於煥,誠不無嫌礙處,此固臣等之不能無惑者,而況乃以擧國公議,歸之於一人結論,執法請鞫,詆之以斃於淫刑,則雖謂之不出於憤懟之私,臣等,亦未能信也。人之意見,本自不一,此所以執其所見,而略相規警者也,如其所言者非,則雖由此被人之彈擊,臣等亦將甘心焉,何可以諉之寅協,廢其相規,而今乃不然,只欲使身居言地,含嘿而已,以俟公議之折衷云爾,則臣等,未知所謂公議者,不在臺閣,而更在何地,且其所欲俟者,亦誰歟?此等言論,非臣等識見之所到也。蓋此一番相規,元非有深意,而長官之必以揚湯激波,以助乖亂爲言,隱然有若將大段事幾者,其意抑何哉?臣等竊恐糢糊其說,不在於臣等之身也。臣等,猥叨匪據,無所裨補,只增紛擾之端,且被長官之斥,累次煩瀆於哀疚靜攝之日,罪戾尤大,何可一刻抗顔於臺席乎?請命遞斥臣等之職。答曰,勿辭,退待物論。
領議政金壽恒箚子。大槪,病勢無望瘳復,職務一向曠廢,冒申危懇,冀蒙恩遞事。入啓。
今日受灸入侍時,行都承旨柳尙運所啓,同副承旨張善冲,三次違牌,連呈辭疏,而以病乞免,故不敢捧入矣。今聞疾病之外,不無難安情勢云,公議旣許,則朝家亦不當以一人之言,任其去就,而三招不進之後,今不敢請牌,本院多事之地,亦不可久曠,何以爲之乎?領府事金壽興曰,張善冲,自少聲望素著,且有才局,故朝家收用,自別於他人,而前者除授承旨,筵臣疏中,有指斥之語,必以此不安矣。其後公議,旣不以一人之言,有所取舍,而三招之後,固難更爲請招,其在朝家所使之道,亦不可一向强迫,今番則姑許變通,似當矣。上曰,然則今姑改差,可也。
癸亥秋冬等褒貶,陽川縣監李齊泰,振威縣令李休徵,龍仁縣令尹尙閔,以上,中。南陽府使睦林馨,朔寧郡守李萬東,抱川縣監鄭載恒,以上,下。
咸鏡監司書目,臣於高山察訪朴泰維啓聞中,有難安情勢,乞削職名,査治所犯事,待罪上疏上送事。啓。答曰,省疏具悉。卿無所失,安意勿待罪,從速察職。
護軍趙師鍚上疏。入啓。答曰,省疏具悉。憲長之任,旣已遞改矣。此外諸務,當令該曹稟處。
答領議政金壽恒箚曰,省箚具悉卿懇。身有疾患,俱未得進參,別無所傷,至於殿最之過限,亦出於事故之適然,卿其安心勿辭,臥閤論道,以副至望。仍傳曰,遣史官傳諭。
上在昌德宮。
大行王大妃初喪。
夜三更,月暈。
下直,鳳山郡守李彭壽。
謝恩,知事尹堦,副摠管李端錫,戶曹正郞金盛敦,奉常判官李世璣。
大殿,政院·玉堂問安。答曰,知道。
藥房啓曰,雪後風寒甚緊,伏未審夜來,聖體調攝,若何?左右膝部咳嗽惡心等症,益有差減之效乎?昨日劑入湯劑,其已進御否耶?今日中腕一穴,仍爲受灸,而時刻,定以午初,宜當,臣等憂慮未弛,敢來問安,竝此仰稟。答曰,知道。所患諸症,日漸差愈,湯劑,昨已進御矣。
今日受灸時,刑獄詞訟等衙門,雖不用刑,受灸問安後開坐事,榻前定奪。
大殿受灸後,藥房·政院·玉堂·二品以上·六曹問安。答曰,知道。
答京畿監司金禹錫疏曰,省疏具悉。卿其勿辭,調理察職。
謝恩,左副承旨南益熏,右副承旨申懹,同副承旨權是經。
執義朴致道啓曰,諫院啓辭中,李選請罷之論,臣與同僚相對,亦嘗以爲太過,而日昨諫臣之以承嚴批引避也。諫臣所論,初不止此一事,且凡臺閣之論,不以峻激爲嫌,故臣與同僚相議,處置請出矣。今者諫長之引避,只以李選請罷一事,而臣固以請罷之論,爲太過者也。蓋選之所論,雖非臺閣執法之意,而選於其時,旣以此見遞,則經久之後,又爲追論,至於請罷,而乃曰不已過乎?臣之淺見,本自如此,長官避辭大意,與臣略同,而同僚於諫長之引避,論以臺體,謂在當遞,則臣何敢一刻晏然仍冒?請命遞斥臣職。答曰,勿辭,退待物論。
持平金構啓曰,工曹參判李選,前日避辭,雖其所引文晦之事,大意不悖,而實亦有凌厲激惱,須欠穩當者,若以其事在旣往而置之,則可也。及其臺諫已發,則亦不害一時相規之義也。凡天下之事,固有不爲失而發之,亦未可非者,此等事是也。又念臺閣之上,必以敢言爲貴,則雖或過於峻激,不爲遽加非斥,故頃日兩諫臣之避,臣與同僚,相議請出矣。今者大司諫臣宋奎濂,亦復立異於李選請罷之論,正言朴世·李三碩,相繼引避,處置歸於本府,臣意以爲,官師相規,元非異事,罷黜之罰,亦非大段,而諫長之避,辭氣之間,太涉張皇,且世·三碩,以當初發論之人,頃日引避,旣已請出,則到今再避之後,尤無可遞之理,正言旣不可遞,則請遞諫長,自是臺體之當然,故臣欲據例處置,則同僚亦知諫長避辭之欠當,正言請遞之非宜,而猶且終始持難,謂與諫長同意,而必欲兩出而後已。夫諫長,以李選爲無罪,正言,以李選有失,而處置之際,俱是而兩出之,則非但臺體苟簡已甚,而後兩臣者,亦豈肯竝行而苟容乎?此等義例,臣所未聞,同僚若果知臺論之爲非,而諫長之爲是,則何不於諫長日昨之避,果立已見,直爲請遞,而乃於今日,依違兩端,爲此半上落下之論耶?此其首尾之橫決,是非之無據,決非如臣執滯之見,所可苟同者,反復論難,竟未歸一,勢難仍冒於臺席,請命遞斥臣職。答曰,勿辭,退待物論。以上朝報
有政。
上在昌德宮。
大行王大妃初喪。
辰時,日暈兩珥,暈上,有冠,色內赤外靑。自巳時至未時,日暈。
謝恩,刑曹參判尹趾善,五衛將崔慶洙,司僕主簿鄭公奭,校書著作李喜昌。
禁府,卞承業·李俊昌,拿囚。啓。
藥房啓曰,夜來寒氣倍甚,伏未審聖體調攝,若何?諸症候日有差效,而寢睡水刺,亦漸復常否耶?今日中腕穴受灸時刻,依前定以午初,宜當,臣等區區憂慮,敢來問安,竝此仰稟。答曰,知道。與昨一樣矣。
掌令韓構辭職上疏。入啓。踏啓字。
傳曰,明朝,領右相命招,使之卜相。
吏曹啓曰,臺諫有闕,政事,取稟。
傳曰,明日開政事,分付。
大殿受灸後,藥房·政院·玉堂·二品以上·六曹問安。答曰,知道。
修撰睦林一辭職上疏。入啓。答曰,省疏具悉。爾其勿辭,救護母病。
府啓,請罪人金重夏亟命嚴鞫處斷事。請還收罪人崔尙仰·朴斗卿減等之命事。請還收罪人金煥放釋之命,嚴鞫處斷事。請侍藥諸臣及醫官等賞格中賜給田民一倂還收,自今以後,醫官等勿許守令事,捧承傳施行事。新啓,竝引嫌而退。意見旣異,不得參議,則揆以臺體,勢難仍在,隨事論劾,乃其職耳。意外之斥,何必爲嫌,立落之間,本無兩是,而必欲竝出,殊涉糢糊,請遞之論,誠得臺體,僚意不一,在我何嫌?請大司諫宋奎濂,執義朴致道遞差,正言朴世·李三碩,持平金構出仕。答曰,不允。處置事,依啓。
正言朴世·李三碩,持平金構,就職。
院前啓,日暮姑停。
答公洪監司疏曰□□□,省疏具悉。卿其勿辭,調理察職。以上朝報
左議政閔鼎重請對入侍時,右承旨金鎭龜所啓,前日東原君,以魂殿宗官乞遞事,累呈辭疏,而此與他職辭免有異,故本院不敢持入矣。後因摠護使追言,自本院啓辭改差,而其代檜原君,亦以身病陳疏,事體所在,亦不敢捧入,檜原君,以首堂不爲行公,魂殿祭物捧上等事,稽滯可慮矣。左議政閔鼎重曰,魂殿宗官,初旣擇差,又蒙優待,故一人辭遞,繼之者亦不敢自安,相繼辭避,而殊不覺其分義事體,尤爲不安矣。以此會同之坐,尙不得爲之,致令外方進供之物,多有未捧留滯之弊,檜原君推考,使之從速行公,何如?上曰,宗官之任,不可續續遞改,檜原君推考,使之察任,可也。以上廚院謄錄
上在昌德宮。
大行王大妃初喪。
藥房啓曰,積雪未消,一向寒凜,伏未審夜來,調攝中聖候差復,寢睡水刺,亦有漸勝之效耶?劑入湯劑,連續進御乎?今日中腕穴受灸時刻,仍前定以午初宜當,臣等憂慮未已,敢來問安,竝此仰稟。答曰,知道。寢睡·水刺,日漸差勝,而湯劑昨已盡服矣。
領議政金壽恒箚子。大槪,病未赴召,有何可傷?卿其安心勿辭,從容善攝。仍傳曰,遣史官傳諭。
行司直鄭勔上疏。入啓。下禁府。
今日受灸時,都提調金壽興所啓,災傷檢覈官,昨政差出矣。當初事目,旣以發遣官員,檢覈災傷之意,定奪行會,則雖因朝家有事,未卽差遣,到今擧行,在所不已,而歲翻之後,農節又近,京畿則且有山陵之役,抽栍之邑,及所經各邑,必有官吏及民人等待候騷擾之弊,忠淸道則至於差送二人,此時民弊,不可不慮,臣意則各道各邑,旣已抽栍,則雖遣一人,檢覈數邑,足以警飭列邑,而且不悖當初事目,京畿則勿爲差遣,忠淸道則只送一人,似爲便當矣。上曰,此事,予亦欲詢問而未果矣,大臣所陳如此,京畿則勿爲差送,忠淸道則只送一人,落點單子,還入,可也。
左承旨洪萬鍾上疏及左副承旨南益熏上疏。入啓。答曰,省疏具悉。爾其勿辭察職。
今日受灸時,拿推承旨之代,今日政差出,左承旨洪萬鍾,左副承旨南益熏,亦爲遞差,一時差出,竝卽牌招察任事,榻前定奪,明日乃賓廳日次,而與受灸相値,再明來會事,榻前下敎。
獻納徐宗泰避嫌。大槪,憲職時議停之啓,今難復參,且有應被之罪,請罷臣職,仍賜重譴事。入啓。答曰,勿辭,退待物論。
大殿受灸後,藥房·政院·玉堂·二品以上·六曹問安。答曰,知道。
今日受灸時,都提調所啓,前日劑入加味橘皮竹茹湯,已盡進御,繼進之藥,當爲議定,而諸醫等以爲,惡心之候,今幸鎭定,湯劑則姑爲停止,更觀水刺復常,從容議定當進之藥,宜當云,敢此仰達。上曰,依爲之。
謝恩,左承旨宋昌,同副承旨李世白,左副承旨金鎭龜。
院啓,請罪人金重夏嚴鞫處斷事。請罪人金煥亟命還囚,嚴鞫處斷事。請工曹參判李選罷職事。請前都承旨沈梓罷職事。請當該承旨推考事。禮曹正郞金日省汰去事。請泰仁縣監鄭時亨遞差事。請成川府使趙東期罷職事。新啓,引嫌而退。請獻納徐宗泰遞差事。答曰,不允。金日省,鄭時亨及處置事,依啓。以上朝報
有政。
禮曹啓辭,去十月晦間,東萊府使蘇斗山,以倭人請貿各邑紙房·栢子等物事馳啓,今啓下本曹矣。此等事,必待覆啓允下後,分付擧行,自是規例,而其時不敢煩瀆於靜攝之中,稟議于大臣,令本道依例許貿,今已事過,不爲回啓之意,敢啓。傳曰,知道。
左議政閔鼎重請對入侍時所啓,頃見臺諫避辭,則有神祀禁亂,入夜出令之事矣。入夜發禁,事體不當,又有憑依作挐之弊,且邏卒,不得執捉禁吏,則夜禁終以不嚴,尤未妥當,今後入夜出禁事,定式革罷,何如?上曰,依爲之。以上御營廳謄錄
備邊司啓辭,中江開市,例在於二月十五日,依前商賈,豫爲整齊,多持物貨,及期入送,俾無埋沒之弊事,兩西監司及開城留守處,知委施行,何如?答曰,允。
漢城府啓曰,沿江坊民馬夫之役,雖在常時,極其煩重,而該曹給價,則甚爲零星,江民常以是稱冤矣。當此國恤之時,各都監雜物輸運之馬,分定之數,已至五百五十餘駄,前頭分定,亦未知幾許,而各衙門江上倉底居民投屬募軍之輩,則大小坊役,全減不應,民役之不均,莫此爲甚,故欲知其江倉募民之數,令部官査報,則宣惠廳募軍五十名,賑恤廳募軍四十四名,御營廳募軍二十二名,而取考其宣惠廳募軍等,曾因上言減役之數,則只是十二戶,而厥後因該廳移關減役者,又至於三十八戶,賑恤廳募民等,曾因上言減役者,至四十四名,御營廳募民等,曾因上言減役者,至於二十二名矣。觀其上言內辭緣,則募民等之應役於各倉者,不過坐更掃雪,墻垣隨毁隨補等事而已。大小國役,一不責應,其他江民應役不均之歎,勢所必至,其各倉募民等,居在倉底,多有資生之路,而旣免坊役,任其自便,事甚未妥,其在恤民均役之道,不可不變通之擧,依宣惠廳當初覆啓,募民定數之規,各倉募民十二戶定屬之外,其餘民戶,則依他江民,一體差役事,捧承傳施行,何如?傳曰,依爲之。以上備局謄錄
上在昌德宮。
大行王大妃初喪。
夜四更,月暈。
下直,樂安郡守辛曇,保寧縣監李碩祚。
謝恩,同知柳重器。
政院啓曰,憲府之官,疏單未入啓前,勿使監察代行茶時,曾有定奪矣,卽今憲府之官,或在外,或未肅拜,行公二員,又呈疏單,今日茶時,無可行之人,在外臺官外,星告未肅拜之人,竝卽牌招察任,何如?傳曰,允。
藥房啓曰,昨夕風雪異常,夜來寒威倍緊,伏未審聖體調攝,若何?寢睡水刺,亦復何如?今日中腕穴受灸時刻,依前定,以午初宜當,臣等憂慮未弛,敢來問安,竝此仰達。答曰,知道。寢睡·水刺,與昨一樣矣。
禁府啓目,前承旨申懹·權是經原情公事判付內,權是經削職放送,申懹罷職放送,行司直鄭勔上疏回啓,勿爲拿問,一體罷職事,判下。
禁府啓目,前縣監李栽原情云云,刑推,何如?啓除刑推議處。又啓目,東氷厙主梗官張振文,西氷厙主梗官李夢錫·沈益有·李台老·具翧·李範錫·尹播等原情云云,刑推,何如?啓除刑推覈處。
禁府,盧瑀拿囚。啓。
吏曹啓曰,臺諫有闕,政事,取稟。傳曰,當日爲之。
持平金構,牌不進。
謝恩,執義李宏。
全羅監司書目,珍山等十五邑,十二月初九日雷動,全州等四邑,十二月二十日地震,俱係變異事。
江原監司書目,身病甚重,辭職上疏上送事。
執義李宏啓曰,臣於金煥之啓,旣欲停論,及其更發之後,有難隨參,故日昨諫職,以此引避,見遞。臣之不可久冒臺席,可否此論,與前無異,請命遞斥臣職。答曰,勿辭,退待物論。
大殿受灸後,藥房·政院·玉堂·二品以上·六曹問安。答曰,知道。
政院啓曰,當日爲政事,命下矣。今日乃是國忌齋戒,何以爲之?敢稟。傳曰,過國改後爲之。
今日受灸時,右承旨尹敬敎,左副承旨安垕竝今姑改差事,榻前下敎,過十六日受灸後,來會賓廳事,榻前下敎。
左議政閔鼎重請對入侍時,戶曹判書鄭載嵩仍任,當日開政,兵曹判書差出事,廣州留守呂聖齊,宣惠廳堂上差下事,榻前下敎。
禁府啓目,前宣傳官鄭休徵原情云云,刑推,何如?啓渠雖微未武夫,職在近侍之列,罔念謹身之道,頃當侍藥,多率無賴,挾娼作挐,決非人臣之所忍爲者,論其情狀,已極痛惡無狀,而又爲發怒於巡將之枚報兵曹,突入巡廳,侵犯巡將,歐打下人之狀,尤極無嚴兺不喩,及其置封,飾辭自明,節節痛心,不可不別樣重究,以警他人,除尋常,各別嚴刑得情。
掌令李國華啓曰,臣於日昨,本府禁吏被捉於邏卒事,引避矣。卽伏見大臣,日昨入侍時所啓,則以入夜發禁,事體不當,有所陳達,臣不勝瞿然之至,神祀之禁,旣載於禁制,必於入夜後,方可捉得,故臣於其時,以城上所,出給禁牌,使之呈牌於翌日茶時矣。禁吏橫恣,至有隱伏作挐之事,身爲執法之官,旣不能檢束下吏,又有事體不當之嫌,臣何敢一刻仍冒於風憲之地?請命遞斥臣職。答曰,勿辭,退待物論。
今日受灸時,都提調金壽興所啓,中腕穴,己準百壯,當姑停止矣。諸醫皆以爲,此後三里·絶骨兩穴,不可不受灸,而十六日爲吉云。以此兩穴受灸之意,敢達。上曰,依爲之。以上朝報
今日入侍時,藥房提調李端夏所啓,賑恤廳本無府舍,廳中錢布,留置慶德宮外備邊司庫間,而頃被盜竊,今復有穿窬之患,幸賴排板于內,得免偸出矣。自前慮有此弊,設置坐更,而因判尹朴信圭所達,罷其坊民坐更,而守直虛疏,無以防偸竊,如戶曹,宣惠廳則達夜巡更,賑恤廳,亦是有財貨衙門,坐更,不可不還設。卽今備邊司,亦有貨物,兩處竝設,爲當,廟堂諸議,亦然,故敢此仰達。上曰,賑恤廳,與他司有別,兩處坐更,還設,可也。以上備邊司謄錄
上在昌德宮。
大行王大妃初喪。
夜五更,月暈。
落點,公洪道檢覈官李徵龜。
謝恩,戶曹判書鄭載嵩,副摠管睦林奇,刑曹佐郞睦林重,同副承旨宋光淵,護軍李宇恒,中樞經歷李淰。
藥房啓曰,伏未審夜來,聖體調攝,若何?寢睡水刺,抑有漸勝之效乎?臣等區區憂慮,敢來問安。答曰,知道。水刺,與昨別無加減矣。
持平金構避嫌。大槪,臣旣犯應被之罪,又有違牌之失,請罷臣職,仍治臣罪事。入啓。答曰,勿辭,退待物論。
正言朴世避嫌。大槪,臣旣有應被之罪,何敢晏然仍冒?請遞事。入啓。答曰,勿辭,退待物論。
奉朝賀宋時烈入來,大殿問安。答曰,知道。以上朝報
上在昌德宮。
大行王大妃初喪。
午時,日暈兩珥。未時,日暈兩珥,白氣如虹,出自左珥,逶迤向東,長丈餘,廣尺許,良久乃滅。申時,日暈。夜自一更至四更,月暈,廻木星·土星。
謝恩,泰仁縣監李羽成,社稷令南斗徵,黔毛浦萬戶李恰。
刑曹判書尹堦辭職上疏。入啓。
望祭後,大王大妃殿·大殿·中殿,藥房·政院·玉堂·百官奉慰問安。答曰,罔極。
藥房啓曰,新正又届月半,伏想孝思追慕,益復罔極,調攝中聖候,若何?臣等不勝區區之慮,敢此問安。答曰,罔極,氣候僅得無事矣。
答刑曹判書尹堦疏曰,省疏具悉。卿其勿辭,調理察職。
右副承旨李墪辭職上疏。入啓。踏啓字
吏曹啓曰,承旨有闕,政事,取稟。傳曰,明明日爲之。
備忘記,今聞喉司陳達,今誌文製進後,將有長往之計云,不覺愕然如失左右手也。噫,當今國勢岌嶪,憂虞溢目之日,寡昧之所以景仰大老者,不啻若泰山喬岳,故於前冬,蒼黃南歸也。連遣近侍,備悉如渴之意,而誠禮淺薄,莫回遐心,日昨面喩,又不啻勤懇,而情志未孚,造朝未幾,歸志甚忙,此無非寡昧好賢之誠,漸不克終之致也。益切漸靦,實不知所以爲諭也。須體前後之至意,且念時事之多艱,亟回遐心,久留京第,匡救不逮事,承旨傳諭于宋奉朝賀。
傳曰,奉朝賀當有面諭,卽爲入來之意,遣史官傳諭。
京畿監司書目,楊州呈,以戶曹參判朴世采辭職上疏上送事。
正言李三碩避嫌。大槪,臣罪,與引避諸臣無異,而母病苦劇,臣病亦重,未卽自列,所失尤大,請罷事。入啓。答曰,勿辭,退待物論。以上朝報
上在昌德宮。
大行王大妃初喪。
巳時午時,日暈兩珥。未時,日有交暈兩珥,暈上有冠,暈下有履,色內赤外靑,白虹貫日。
謝恩,司諫成虎徵,典籍李允修,校理金昌協。
禁府,申五章·李莢拿囚。啓。
奉朝賀宋時烈箚子。大槪,情理所迫,乞許還歸事。入啓。答曰,省箚具悉卿懇。廣救闕漏之事,燦然備載於誌文中,予用嘉之,卽當啓下都監,而箚末事,私情之切迫,予豈不知哉?誠以休戚與共之義,有不忍恝然者,況今以大耋之年,才經疾病,此時行役,必有添傷之患,故昨於前席,不厭重複,縷縷敦勉,而誠意淺薄,遽出郊外,仍尋歸路云,只恨情志之未孚而已,復何多誥?第反復思惟,旣非碩德元老長往恝視之秋,亟體面諭之勤懇,憣然改圖,從速上來,以濟時艱。仍傳曰,遣史官傳諭。
院啓,請罪人金重夏嚴鞫處斷事。請罪人金煥嚴鞫處斷事。請前都承旨沈梓罷職事。請當該承旨從重推考事。請成川府使趙東期罷職事,新啓,新除授掌令李喜龍,山陵都監都廳,時在京畿楊州地,請斯速乘馹上來事,下諭。竝引避而退。論議之間,雖有參差,而出而商確,亦無不可,入夜發禁,旣乖臺規,則大臣之斥,有難自解,請執義李宏出仕,掌令李國華,持平金構,正言朴世·李三碩,竝命遞差。答曰,不允。沈梓事,予旣擇用其言,若復罷職,則未知其可,推考宜當,趙東期遞差,掌令李喜龍,竣事後自當上來,姑勿下諭,推考事及處置事,依啓。
前啓,李選罷職事,停啓。
玉堂箚子。大槪,敢陳區區所懷,以備財察事。入啓。
玉堂箚子。答曰,省箚具悉。今玆大老之決歸,實由於寡昧,誠禮淺薄,不能挽回遐心之致,慚靦之懷,可勝言諭,箚辭切至,予當留心焉。以上朝報
受灸入侍時,上曰,全羅道智島荒唐人,今若依水使狀啓,下送譯官問之,則非但時日遲延,必不能詳細盤問,譯官則勿爲下送,令本道別定差使員,着實押領,趁速上送事,分付備局,可也。以上備局謄錄
上在昌德宮。
大行王大妃初喪。
夜一更,月入太微東垣內。自三更至五更,月暈,廻木星。
謝恩,宗簿直長鄭重基·魚游澗,僉使黃汝霖。
備忘記,嗚呼,自無否德忝位以來,可怕可恨之變,殆無虛歲,恒切憂惕,若隕淵谷,況當遭此罔極之慟,國勢孤危,人心波蕩之日,雷電之變,旣發於窮陰之節,虹貫之異。又見於歲首之月,未知何樣災機,伏於冥冥,而仁愛之天,降災警予,若是其諄諄耶?古人云災不虛生,必有所召,今玆致災,亦豈無所由而然哉?亶在於寡昧,政令施措之間,大不合于天心,而有以致之,反躬省愆,倍切危凜,寧欲尙寐無吪也。承旨代予草敎,宜自政府,廣求直言,以補不逮,而仍念近來,朝著論議,四分五裂,一聞細過,如得奇貨,轉成乖激之習,了無寧靖之期,若此不已,今日國事,無復有可爲之勢,災沴之作,亦安知不由於乖氣之上干天和乎?此予所以尋常痛惡而慨歎者也。咨爾大小臣僚,體予交修之意,痛革舊染之習,務盡和協之道,小答天譴,弘濟時艱。
政院啓曰,臣等,卽伏見備忘記,十行綸綍,辭旨懇惻,其遇災求助之意,溢於文字之表,有足以回天怒而感人心者,臣等奉讀未幾,不覺感涕之自零也。第有令臣等代草之敎,顧臣等文辭荒拙,固不敢對揚,而雖或强爲模畵,以述聖意之萬一,終不免爲文具之歸,恐非所以應天以實之道也。直以聖敎,播告中外之意,敢啓。答曰,文辭短拙,未能通暢,代草,宜矣。又啓曰,伏承聖批,必欲令臣等代草者,實出於撝謙之盛德,臣益不勝,感歎之至。第念應天感人之道,不在於區區文字之末,代述之文,雖極通暢,其所以聳動群情者,終不若王言之直爲播告,況今備忘辭旨,至矣盡矣,蔑以加矣,臣等何敢不揆蕪拙,仰承聖敎,徒使我聖上至誠惻怛之意,歸於文具乎?反復思惟,決不敢承命,不避煩瀆,惶恐敢啓。答曰,知道。
政院啓曰,前都承旨沈梓推考,成川府使趙泰期遞差事,命下矣。臺諫,方以罷職論啓,推考及遞差傳旨,不得捧入之意,敢啓。傳曰,知道。
廣州留守書目,辭職上疏上送事。啓。答曰,省疏具悉。卿其安心勿辭,從速上來,毋曠職務。
藥房啓曰,伏未審夜來,聖體調攝,若何?昨日入侍,伏聞有煩熱之候,今日,亦復何如?寢睡水刺,抑一樣乎?臣等不任憂慮,敢來問安。答曰,知道。煩熱之候,與昨無異,寢睡水刺,亦一樣矣,勿爲逐日問安。
領議政金壽恒箚子。大槪,賤疾彌篤,供職無期,懇乞罷免,以幸公私事。入啓。
謝恩,右副承旨宋光淵,同副承旨李綸。
左副承旨李世白書啓,臣承命馳往于廣州地險川店舍奉朝賀宋時烈行到處,傳諭聖批,則以爲,臣之切迫私情,已暴於前席及箚本,更不敢煩浼,而此外切有大羞愧不敢安者,謹當露章陳達焉云矣,敢啓。傳曰,備悉至意於近侍傳諭之批,庶冀不我遐棄,憣然改圖矣,顧予誠淺禮薄,終莫回遐心,缺然慚赧無以爲諭,而仍記昔庚申冬卿之出郊未返也,慈聖,特下諭召,辭旨丁寧懇惻,卿感激恩眷,卽日還朝矣,矧今梓宮在殯,仙寢未冷,伊時玉音,耿耿在耳,卿何忍不體先后之遺旨,捨予決退,罔念扶顚之策乎,此予所以頻繁勉留,必致左右而後已者也,亟遵如渴之旨,夬回長往之心,從速上來,毋孤至望,共濟國事事,更往傳諭。
答領議政金壽恒箚曰,省箚具悉卿懇。一疾支離,浹月未瘳,憂慮之懷,曷可云喩?今玆乾文之示警,專由於寡昧凉德,夙宵憂懼,罔知攸措,於卿有何所失,而引咎乞免,若是其太過乎?須體前後之旨,安心勿辭,臥閤論道,以濟時艱。仍傳曰,遣史官傳諭。
院啓,請罪人金重夏亟命嚴鞫處斷事。請罪人金煥亟命還囚,嚴鞫處斷事。新啓,日者,因上候平復之慶,特霈大恩,盡釋罪囚,而殺人已承服及殺越刼盜常赦所未及者,竝皆蒙放,此已爲無前之過擧,而至於干係綱常之類,亦在其中,雖因大臣之言,聖上先覺其非,改下備忘,外方綱常之獄,竝令啓稟,而京獄所放,則已無及矣。臣取考典獄未放前囚徒,則奴婢咀呪其主者六人,殺害同氣者三人,妻弑夫者一人,夫殺妻者一人,而皆未及究覈,此乃彝倫莫大之變,天地難容之罪,而未辨虛實,混同放釋,其爲政刑之失,孰大於是?綱常,宇宙之棟樑,棟樑一壞,則人不得爲人,國不得爲國,不可以一時誤放,而仍而置之,況備忘旣已改下,則尤不可使京外,有所異同,請京獄所放罪人中干係綱常者,亟命攸司,還爲追捕,究覈處斷,新除授黃欽,時在黃海道平山地,請斯速乘馹上來事,下諭。前啓沈梓·趙泰期事,停啓。
答院曰,不允。罪關綱常者,法不容貸,而第此類之蒙放,旣出於備忘記改下之前,則雖不無京外之異同,到今還囚究覈,未知其妥當也,勿煩,下諭事,依啓。以上朝報
上在昌德宮。
大行王大妃初喪。
辰時巳時,日暈兩珥。自未時酉時,日暈兩珥。夜一更五更,月暈。
下直,潼關僉使金衒南,全羅兵使李斗龜。
謝恩,禮曹正郞文獻徵,兼東學劉瑞井,禁府都事沈鎭一。
政院啓曰,大司憲尹拯,掌令李喜龍,持平趙相愚在外,執義李宏呈辭,掌令安世徵,持平梁重厦未肅拜,茶時連以監察,爲甚未安,呈告未肅拜人員,竝牌招,使之行公,何如?傳曰,允。
執義李宏,牌不進。
謝恩,掌令安世徵,持平梁重厦。
同副承旨李綸上疏。大槪,伏以臣,庸陋無似,猥忝近密,適承死囚盡釋之命,未免做錯之失,終被昏謬之斥,陳疏見阻,召牌再降,惶隕罔措,冒沒出肅矣。諫官,又以綱常混同放釋,論啓,昏謬之罪,益加著矣。伏乞亟賜遞免,以謝公議,以安微分事。入啓。
奉朝賀宋時烈上疏。大槪,更申情迹,冀蒙澄察,仍請孤恩違命之罪事。入啓。答曰,省疏具悉卿懇。頃當大拜之日,大臣,請對面陳,至引宋朝故事,乃以卿復擬者,其意實在於國勢岌嶪,日甚一日,此時碩德耆舊之臣,諉以例事,而不復擬於相職,誠有所未安故也。不料卿,以此大不安于心,至有逢人赧渥,不敢小淹等語,覽之未半,不覺驚愕,無以爲諭,仍念諸大臣之本意,只在尊信景仰,而今之蒼黃徑歸,反出意外,不但大臣之難安,其於國事之不幸,士林之缺望,爲如何哉?反復思惟,決無長往之義,須體至意,亟回遐心,從速回程,以副如渴之望。仍傳曰,遣史官傳諭。
廣州留守李䎘上疏。大槪,已試無效之地,今復忝叨,況此守禦之任,尤難承當,懇乞亟許鐫改,以便公私事。入啓。答曰,省疏具悉。卿其安心勿辭,從速察職。
答同副承旨李綸疏曰,省疏具悉。伊日不得覆逆,勢固然矣。爾其勿辭,從速察職。
禁府,鄭東奎·曺廷亮·許策·金時海,拿囚。啓。
府前啓,請罪人金重夏嚴鞫處斷事。請還收罪人崔尙仰·朴斗卿減等之命事。請還收罪人金煥放釋之命,亟命嚴鞫處斷事。請侍藥諸臣及醫官等賞格中賜給田民一倂還收,自今以後,醫官等勿許守令事,捧承傳施行事。入啓。答曰,勿煩。
院前啓,請罪人金重夏嚴鞫處斷事。請罪人金煥亟命還囚,嚴鞫處斷事。請京獄所放罪人中干係綱常者,亟命攸司,還爲追捕,究覈處斷事。答曰,勿煩。
上在昌德宮。
大行王大妃初喪。
自巳時至酉時,日暈。
謝恩,副校理徐宗泰,護軍朴致道,寧陵參奉金瑋。
藥房啓曰,伏未審日間,聖體調攝,若何?寢睡水刺及煩熱之候,亦復何如?臣等區區憂慮,敢來問安。
禁府啓目,前縣監李栽議處云云,還上虛錄之罪,旣已遲晩,所當以此直請照律,而事在宥旨前,似當毋論,上裁,何如?卽放送。
又啓目,李俊昌·盧瑀等處對辨之際,其所問答,皆不覺其孟浪,有難是非於其間,李俊昌·盧瑀,姑爲仍囚,俊昌初招中所引,通川居朴山立姪子朴命吉·李命長,官吏洪振明,軸洞菴僧人有兼等乙良,拿來,推問後稟處,何如?啓依允。
答藥房曰,知道。煩熱之候,尙未快祛矣。
假注書李衡祥出仕,代尹星駿。
傳曰,大臣·備局堂上引見。引見時,刑曹判書尹堦,漢城判尹睦來善,牌招,使之行公,禮曹判書尹趾完,兼帶知義禁,減下,山陵都監郞廳朴昌漢,本職戶曹佐郞改差事,榻前定奪。
癸亥秋冬等褒貶,月串僉使李德基,下。
藥房再啓曰,卽伏聞入侍諸醫之言,則自上左邊膝部浮氣,雖已消散,屈伸行步之際,猶未如常,不無後慮,前日受灸處,自明日加灸三四十壯,俾無未盡之患,宜當云。諸醫之言,實有意見,明日,臣等,與諸醫入診後,更爲議定,何如?答曰,依啓。
刑曹判書尹堦,牌不進。傳曰,更爲牌招。
公洪監司書目,臣病,無望差兪,職務一向曠廢,更伸危懇,冀蒙恩遞事,上疏上送事。啓。答曰,省疏具悉。卿辭至此,本職當許遞焉。
今日引見時,吏曹判書李翊所啓,臣方待罪銓曹,朝家所需,莫急於收拾人才,雖一邑守令,苟得其人,則惠於民,不其大歟?上年京外別薦,旣已團聚,依前例令廟堂抄出錄用,何如?淸城府院君金錫胄曰,人才收用之言,則誠是矣。在前朝家,累有薦人之擧,而或苟循格套,或昧於才否,未見薦人之實效,如知其有才,則雖破格而用之,亦無不可也。上年別薦,卽因戶曹參判朴世采所建白而爲之者,京外單子,旣已畢捧,則令廟堂趁卽抄擇取舍,以爲該曹調用之地,似可矣。上曰,依爲之。吏曹判書李翊所啓,利城進士金涉,以年過八十之故,有特補京職之敎,頃日政,除拜社稷署參奉矣。遠方年老之人,似難從仕於京中,若以本道璿源殿參奉相換,則實爲便當矣。上曰,依爲之。左議政閔鼎重所啓,今年新舊還上收捧之際,民間,以庚戌辛亥已減之穀,一倂督徵,歸怨朝廷,訪問其曲折,則皆出於守令輩,以未捧爲已捧,不得入於其時蕩減之致矣。各邑還上,雖曰爲民糶糴,而亦係軍餉緩急之需,故從前虛錄之守令,朝家非不論罪,而猶未懲戢,不可不嚴立科條,或充軍西北邊遠,以防此弊矣。淸城府院君金錫胄曰,曾在先朝癸亥年,以虛錄現發者,至於十六邑之多,竝皆論罪之後,因自上又有日後蒙敍,勿除守令之敎,該曹受置承傳,而厥後旋卽復職,仍復作宰而去者,亦多有之,誠爲可駭矣。辛亥以後戊己以上,朝家於指徵無處之類,累下還上蕩滌之令,而到今民間,以已減還捧,呼冤不已者,皆由於不才守令,以未捧爲已捧,誣上罔民之故也。刑曹判書尹趾完曰,癸丑虛錄之類,竝皆謫配,而其時特命該曹,前頭雖得放釋,永勿除職爲敎,而厥後朝家,頻有赦令,該曹又每以永不敍用,竝爲抄入之意,敢稟。故被罪之人,蒙赦多岐,致令前日受敎,有寢閣不行之患矣。左議政閔鼎重曰,令該曹與諸大臣相議,別爲定式,切勿饒貸,何如?上曰,還上虛錄之人,慢不知戒,誠可駭然,依大臣所陳,嚴明定式,可也。吏曹判書李翊所啓,上年春,有侍從諸臣之父年七十者,加資之命,而此係是特典,自下似不可據例煩請,故其時大臣,陳達未安之意矣。但聞若干人,俱以侍從之父,年歲則過於蒙恩之人,而筵臣陳達時,聞見不逮,未免遺漏,似涉不均矣。左議政閔鼎重曰,此非法典所載,不當續續啓請,人人盡授,今後則使之定式,非有特恩,不可施行矣。翊曰,臣之所言,亦非更有所煩,請前持平金晳之父慶胄,年今七十五歲,楊州牧使李思永之父鳴夏,亦年過七十,而獨未蒙恩,揆以朝政,似未均一,且其日筵中大臣,啓以續續干恩,事甚不可,該曹隨聞團聚,一時竝達,竢上處分,猶或可也云,故旣有所聞,敢此仰達矣。上曰,旣已見漏,則似涉不均,此二人,別有一體加資,此後則必有特敎,然後許其加資事,定式施行,可也。淸城府院君金錫胄曰,臣曾因史官金洪福,誤記臣請罪吳道一事,仍以傳播外間,臣不得不陳疏,以明其曲折而已。其後洪福,仍以受罪,臣於前秋趍朝之日,敢陳譴罰過重,當貰之意,而未蒙允許矣。今則洪福,門黜已收,方在罷職之中,史局旣有缺員之患,又多礙阻之事,以臣之故,苟簡如此,合有收敍之道矣。左議政閔鼎重曰,洪福,以新進生踈之人,官案取進,出自上旨,不能覺察,其勢固然,上疏措語,雖不稱停,不足深責,且史官不備,新薦當前,不可無變通之道矣。上曰,搆誣大臣,用意不正,厥後疏語亦甚駭然,故大臣,曾有所陳而不許矣。今又如是屢達,敍用,可也。以上朝報
大臣·備局堂上引見入侍時,淸城府院君金錫胄所啓,臣往在壬戌奉使赴燕之時,兵曹各色軍兵,逃故闕額,以禁衛·精抄·御營·守禦·摠戎諸軍門餘保,爲先推移充定之意,陳達於榻前之後,身往禁衛營,手閱軍簿,某處闕額,以某軍充定,一一成籍,則舊額新軍,幾盡相當,而海西騎步兵闕額,比他道尤多,臣仍念,卽今禁衛·御營兩局軍兵,其在海西者,幾至萬有餘名,此皆平時所無之軍額也。一道之中,加置萬有餘名之軍,而又欲盡充騎步闕額,其勢誠難,其中闕額之尤多者,不可不永爲減除,故與其時判書南九萬,相議而去矣。其後因各道改案而未及齊到,軍額減數之事,尙未及稟定分付云。今則新判書入來之後,卽爲分付該道,俾除諸邑一分之弊,何如?上曰,依爲之。
又所啓,禁衛別隊,皆是步軍,欲依御營之例,就其中若干之哨,改爲馬軍,而海西,人物驍健,武技過人,尤合於馬軍,故前兵判南九萬來議於臣,欲以十三哨爲額之意,將爲啓達於榻前矣。未及陳達,今陞相職,而已爲講定之事,不可遷延中止,第念十三哨之數,其人則亦難充數,而戰馬能走者,得之未易,姑先五百團束成隊,作爲節目,分付該道兵使之擧,何如?上曰,依爲之。以上禁衛謄錄
上在昌德宮。
大行王大妃初喪。
卯時辰時,日暈。巳時午時,日暈,暈上有冠,色內赤外靑。
謝恩,廣州留守李䎘,南陽府使李最晩。
藥房啓曰,伏未審夜來,聖候調攝,若何?昨日引接臣僚,酬酢移時,煩熱之候,得無有添傷之患,而寢睡亦得安寧否乎?今左邊膝部受灸當否,入診後可以議定,而時刻則依前定,以午初宜當,臣等憂慮未弛,敢來問安,竝此仰稟。答曰,知道。別無所傷矣。
傳曰,史官一員待命,騎馬三匹立之,國葬魂殿都監內摘奸。
左副承旨李世白書啓,臣承命更爲馳往于水原萬儀村奉朝賀宋時烈所住處,傳諭聖旨,則以爲,臣於三昨,祗受聖旨於逆旅,臣之愚意以爲,區區情形,惶恐不敢陳達,故聖明有此勤敎,敢於再昨,猥上一疏,畢露衷曲矣。未及上達,而前來承旨,跋來傳諭,丁寧反復,又加於前,至擧聖母庚申事行爲敎,而又敎以梓宮在殯,仙寢未冷,伊時玉音,耿耿在耳,臣奉讀未半,不覺涕血交頤也。噫,當日之事,臣猶記憶,未有嫌礙,無說可辭,故臣黽勉矣。今則羞愧滿面,汗流浹背,誠如疏本所陳矣。若是而冒留都下,則廉恥都喪,義理全壞矣。朱子有言,一夫之進退,關風俗之盛衰,今日去就之得失,不但臣一身之所係而已也。惟我聖母,睿性天成,無微不燭,庚申之留,今日之退,豈不照臨而密察乎?今使臣冒恥仍留,靦然對人,則聖母在天之靈,其肯曰予其有臣,不辱予所以禮遇乎?雖然,今日國勢之岌嶪若此,如使臣留在,而或有萬一之裨補,則人之笑侮,固不可恤,而上旣無益於國事,下徒有犯乎聖戒,則臣之自知已審,以故,臣終不敢承命還入,違慢之罪漸大,財恕之路漸塞矣。臣固自知,萬殞難贖也,伏乞聖明,哀矜舒究,俾臣得免於近狼狽遠狼狽,則實天地父母生成之恩,臣不勝區區祈懇之至云矣,敢啓。傳曰,再昨諭旨,實非尋常敦勉之比,意謂卿必惕然動心,憣然改圖矣。及見書啓,巽辭益切,造朝愈邈,誠非寡昧之所料,而私心之缺然愧忸,尤何可盡諭,其所謂不安之事,亦已備悉於疏批,何必一向邁邁乎?噫,此時大老之進退,關係非細,岌嶪之國勢,終難恝視,宜體如渴之志,亟回長往之心,須速登途,勉副虛佇之意事,更往傳諭。
工曹參判李選上疏。大槪,乞遞本職及兼帶,以存廉恥事。入啓。
今日受灸時,刑曹判書尹堦推考,更爲牌招察任事,榻前下敎。
公洪監司書目,尼山呈,以大司憲尹拯上疏上送事。啓。答曰,省疏具悉卿懇。獲罪神明,遭此攀擗之慟,呌叩莫逮,日夜痛泣而已。當此時事多艱,異災荐臻之日,風憲重任,微卿其誰,而今觀疏辭,引罪太過,無意上來,此豈世祿同休戚之義,而亦非平日所望於卿者也。宜體至意,安心勿辭,從速就途,毋孤至望。
又書目,全義呈,以右尹李翔上疏上送事。啓。答曰,省疏具悉卿懇。已諭於前批,復何多誥,京兆之任,前後疏中,每以職名未鮮,縷縷陳辭,亦不可一向强迫,本職今姑勉副,以安卿心,須體至意,安心上來,以補不逮。
吏曹口傳政事,知義禁二,李端錫·崔寬。
院啓,請罪人金重夏嚴鞫處斷事。請罪人金煥嚴鞫處斷事。請京獄所放罪人中干係綱常者,亟命攸司,還爲追捕,究覈處斷事。入啓。前啓身役軍布外,凡以布上納者,可減者減之,不可減者,令折價以米替納事,停啓。
答院曰,勿煩。
府啓,請罪人金重夏嚴鞫處斷事。請還收罪人崔尙仰·朴斗卿減等之命事。請還收罪人金煥放釋之命嚴鞫處斷事。請侍藥諸臣及醫官等賞格中賜給田民一倂還收,自今以後,醫官等勿除守令事,捧承傳施行事。新啓,分館之規,考之古式,則槐院與國子,初無輕重之列,卽今所重,只在於槐院,至於國子,則不辨地望之高下,人物之賢否,混淆分送,故卑賤之類,亦多冒進,士夫之族,或與其中,則羞與之等列焉。若其參錄於旣往,則雖不可一一汰去,而如許謬規,固不宜因循於將來,請令該曹詳察擇送,俾無混雜之弊,國家之設糴,乃所以爲民也。冬而將捧,春而分賑,自是恒規,而近者列邑,歲換之後,或有不爲停捧者,而鞭扑狼藉,催促甚急,逃散者相望,怨咨者載路,爲守令者,猶不知止,此不過歲前所捧,不滿朝家定數,期必欲取盈,有此過限後侵徵之弊,爲民設糴之意,果安在哉?至於畿甸各邑,以南漢·江都賑倉還上盡輸者,亦有督捧之處,此則蓋有所重而然也。第當此民皆赤立之日,固當賑貸之不暇,而乃反剝割而徵捧之,誠非大聖人恤民之道也,請八路未收各樣還穀,亟命一倂停捧。答曰,不允。詳察擇送,俾無混雜之弊事,依啓。末端事,令廟堂處之。
答工曹參判李選疏曰,省疏具悉。浮薄之輩,已甚之論,何必介懷?卿其勿辭,從速察職。
今日受灸時,都提調金壽興所啓,國恤後,因臺啓,就理醫官金有鉉·崔聖任·權愉·鄭惟覺·鄭安世·鄭斗俊等,以大王大妃殿未寧,議藥之故,特命削職放送,以待結末矣。此醫等,近因上候未寧,逐日入侍,權着冠帶,醫官,雖是微末,身帶罪名,冠帶出入於御前咫尺之地,其在事體,殊未妥當,似當有變通之道矣。曾於甲寅年,仁宣王后昇遐之後,醫官李世馨等,拿囚未久,亦以大行王大妃症候,卽爲削職放送,旋以御前,服色不便,使之敍用矣。上曰,依甲寅年例,竝爲敍用,可也。上曰,戶曹參判朴世采,前者陳疏,出於有懷必達之意,故於其批辭,開示予意矣。其後學儒輩請留之疏,語甚可駭,故特爲還給,而此非於世采,有一毫厭薄之意也。世采,固無因此不安之端,且念世采,除授本職,今已經年,而累陳辭疏,不爲察任,則一向强避,亦非禮待儒臣之道,大臣所達,亦如此,今姑遞改,以副其意,政院以此意,別爲下諭,使之安心上來,以補不逮,可也。上曰,日者諫院,以工曹參判李選請罷事論啓,而以崇奬誣告之人爲言,當初臺啓之論金煥事也。稱以誘脅翊戴,而今乃謂之誣告,煥之所發告者,璽·瑛也。以發告璽逆之金煥,爲誣告之人,則不但爲言語之乖謬而已,必將大關於後弊,昨日筵中,大臣,亦以此爲非,有所陳達,不可置而不罪,其時正言朴世·李三碩罷職,可也。都提調金壽興所啓,刑曹公事,近甚積滯,而判書尹堦,再牌不進,又進辭疏,其所引嫌,乃前日臺諫之疏,而事在旣往,情勢與前有異,不當一向引入,推考後,更爲牌招察任,何如?右承旨金鎭龜曰,觀其疏語,則乃是前日事,而曾爲知中樞時,以此陳疏,及授本職,又以此陳疏,再承批旨,其難安情勢,亦已仰暴,故不爲捧入矣。上曰,情勢雖曰難安,旣往之事,不可一向引嫌,推考後,更爲牌招,可也。以上朝報
上在昌德宮。
大行王大妃初喪。
三更四更五更,月暈兩珥,暈下有履,色皆赤外靑,白氣如虹,出自兩珥,左珥出者,長可十餘尺,右珥出者,長可丈餘,良久乃滅。
謝恩,同義禁李端錫,副校理徐宗泰。
落點,知義禁崔寬。
都承旨柳尙運,右承旨金鎭龜上疏。大槪,臣等,待罪秋曹,時有不職之罪,乞賜罷免,以警具僚事。入啓。
藥房啓曰,夜來春寒甚峭,伏未審聖體調攝,若何?今日受灸時刻,依前定以午時宜當,臣等區區憂慮,敢來問安,竝此仰稟。答曰,知道。與昨一樣矣。
政院啓曰,臣等,卽伏見昨日受灸時入侍時擧行條件,有前正言朴世·李三碩罷職之命,而以發告逆璽之金煥,爲誣告之人,則不但爲言語之乖謬而已,爲敎。臣等,固知出於聖明,慮後弊之至意,而第原其本情,豈有以發告逆璽之事,謂之誣告之理哉?此不過因誘脅翊戴誣告之語,而遣辭之際,不能審察,有此妄發,伊日大臣所達,亦陳其不察之失則已,今若以此爲罪,則似涉太重,且以臺諫時事,至於罷職,亦極未安,臣等待罪近密,區區所懷,惶恐敢達。答曰,已諭予意於前席,勿爲煩論。
備忘記,近來朝廷之上,廉恥太勝,分義都喪,少有人言,輒諉以情迹之揑抗,經年閱月,一向撕捱,君父屢降召命,而略不動念,此豈臣子分義之所安,而亦未必不由於體統之不嚴也。刑曹判書尹堦,雖有難安情勢,朝家業已洞燭,其事狀,累度疏批,有以從速察職之意,則其在分義,趨承之不暇,何敢以旣往之事,每每煩瀆,而兩日之內,三違召牌,牢臥不起,此無非國綱解弛之致,良可寒心,所當嚴加譴責,而適足以中其圖遞之願,尹堦,姑先從重推考,俾爲人臣者,稍知體面。
答都承旨柳尙運,右承旨金鎭龜疏曰,省疏具悉。伊時喉司之不得覆逆,誠出於事勢之不得已,則況有司之臣,何可論稟乎?別無可嫌之事,卿等勿辭察職。
答玉堂箚曰,省箚具悉。災異孔慘,憂懼方深,纔下求助之敎,思進匡救之策矣。今觀陳戒之箚,罔非憂愛藥石之論,而辭意激切,令人不覺感歎也,可不置諸左右,而服膺焉。
傳曰,史官一員待命,騎馬三匹立之,長生殿內摘奸。
大殿受灸後,藥房·政院·王堂·二品以上·六曹問安。答曰,知道。
院前啓,請罪人金重夏亟命嚴鞫處斷事。請罪人金煥亟命還囚嚴鞫處斷事。請京獄所放罪人中,干係綱常者,亟命攸司,還爲追捕究覈處斷事。入啓。
今日受灸時,同副承旨李綸改差,卽日政差出,牌招察任事,及右承旨金鎭龜牌招察任事,榻前下敎。
答院曰,不允。末端事,旣已參酌處分矣。
前廣州留守書目,更申危懇,本職及兼帶辭免上疏上送事。啓。答曰,省疏具悉。本兵重任,不容久曠,須勿固辭,宜速上來察職。
前兵曹判書南九萬上疏。大槪,敢陳血懇,冀蒙收回誤命事。入啓。
謝恩,僉知洪萬鍾。
備忘記,夫赦者,小人之幸,而古人,至以愼無赦,陳戒其君者,況今世降俗末,人心薄惡之日,尤不當輕施無前曠蕩之典,以啓奸人僥倖之心,而予頃於大病纔瘳之餘,徒知慰悅之是急,罔念後弊之無窮,又有此率爾混放之擧,到今追惟,追悔何及?第旣已蒙宥,經年之後,雖不可還囚推覈,而若或因一時非常之特敎,以爲日後援例應行之資,則其弊有不可勝言者,不可不嚴加隄防,其令攸司之臣,知悉此意,缺三字例事,永爲定式,以嚴懲惡之典。
府前啓,請罪人金重夏嚴鞫處斷事。請還收罪人崔尙仰·朴斗卿減等之命事。請罪人金煥嚴鞫處斷事。請侍藥諸臣及醫官等賞格中賜給田民一倂還收,自今以後,醫官等勿除守令事,捧承傳施行事。新啓,臣等卽伏聞昨者,以前正言朴世·李三碩等頃日所啓中,有言語錯誤之失,特下罷職之命,臣等竊不勝驚惶之至。自古聖明之君,不以言語而罪人,今此臺臣等啓辭措語,雖或乖激,此不過年少氣銳,未能詳悉而然也,必無深意於其間,到今追罪,至於罷斥,則恐非大聖人包容言者之道也。請加三思,還收前正言朴世·李三碩等特罷之命。前啓,八路還穀停捧,令廟堂處之間姑停。
執義李宏上疏。大槪,敢陳自列之章,祈蒙違慢之誅,仍附所懷,以備財處事。入啓。
答府曰,不允。末端事,諫院啓辭措語,不但一時言語之謬戾而已,豈可諉之言官,而終無警責之擧乎?還收之請,予未知其可也,勿煩。
今日受灸時,都提調金壽興所啓,臺啓中綱常罪人究覈一款,合有變〈通〉之道,臣在外,與李端夏有所相議者,敢達矣。提調李端夏曰,臣於辭章,疏陳此事,而事在旣往,自上靜攝之中,亦敢入支煩文字,受灸入侍時,亦未遑陳達矣。今此事已發端,臣意臺啓,宜施允從,蓋聞刑官之言,當初不爲論稟,見釋罪人於綱常或爲證左,或是疑獄,故不稟云,然事係綱常,不明究覈,混同放釋,則中外之人,何以解惑也?金壽恒曰,今番聖候平復,非如尋常病患,故特體慈聖欣悅之意,有此曠蕩之擧,而其時外方綱常罪人,則使之啓聞裁處,京囚則聞刑官之言,別無綱常罪人云矣。追後聞之,則罪囚中雖有罪犯綱常者,皆無正犯,不過干係之類,故刑官之言,如此云矣。聖意,若以追捕爲難,則令刑官,考出各人等文案,抄錄議啓後,親自處決,則中外,亦知其罪犯輕重矣。上曰,臺官,直請還囚,而經年之後,追捕究覈,事體不當,故不爲允從矣。大臣之言如此,令刑曹考其文案,可也。以上朝報
上在昌德宮。
大行王大妃初喪。
二更,雷動。三更,電光。
答右議政南九萬疏曰,省疏具悉卿懇。缺數字允協輔弼之任,何用撝謙若是乎?卿其須體至意,安心勿辭,速出論道,以副朝野之望。仍傳曰,遣史官傳諭。
答執義李宏疏曰,省疏具悉。職在言地,憂愛條陳之誠,予用嘉之,可以議處事,令廟堂處之,而邊將擇差事,當申飭該曹,爾其勿辭,從速察職。
謝恩,護軍金垓·金夢斗,兼西學敎授李頤命,軍資主夫沈鎭。
藥房啓曰,伏未審夜來,聖體調攝,若何?今日受灸時刻,依前定以午初宜當,臣等憂慮未弛,敢來問安,竝此仰稟。答曰,知道。所患幾盡差愈矣,勿爲問安。
大殿受灸後,藥房·政院·玉堂·二品以上·六曹問安。答曰,知道。
今日受灸時,刑曹判書尹堦,三招不進之後,又爲牌招,有傷事體,詞訟重地,不可久曠,斯速察任之意,自政院分付事,榻前下敎。
去癸亥秋冬等褒貶,柔遠僉使車好胤,在德萬戶丁戒信,古豐山萬戶鄭邦彦,甫老知權管宣舜龍,大靜縣監鄭昌會,以上,中。豐山萬戶李蔓,玉連萬戶李君錫,黃拓坡權管權宗南,西小羅萬戶蔡興男,以上,下。
府啓,請罪人金重夏嚴鞫處斷事。請侍藥諸臣及醫官等賞格中賜給田民一倂還收,自今以後,醫官等勿許守令事,捧承傳施行事。有所論列,而聖明不賜允兪,臣等竊惑焉。世鐫等,如以金煥之發告爲誣,則聖上處分,未爲過當,而原其本意,不過遣辭不審下字差誤之致也,豈可以此,遽施罷斥之罰乎?罪一言官,關係亦重,而況其所坐,出於無妄?此尤聖上所當寬恕處也。請加三思,還收前正言朴世·李三碩等特罷之命,前後議藥問安時,及上候平復後陳賀,而坡陽君尹耼老·豐寧君沈序·宜豐君南斗北·安原君權,身帶職名,一不進參,人臣分義,豈容若是?請坡陽君尹耼老〈等〉,竝命罷職。前啓,崔尙仰·朴斗卿等事,及金煥事,停啓。
院前啓,請罪人金重夏嚴鞫處斷事。入啓。前金煥事,停啓。罪人還收究覈事,該曹議啓間姑停。
答院曰,勿煩。
答府曰,不允。末端事,不無老病之人,令政院査出罷職。以上朝報
受灸入侍時,副提調柳尙運所啓,臣曾爲慶尙都事時,往來統營,營距固城縣治,四十里而遠,其時已有築城之議,聞其後環邑築城矣。蓋以許多糧餉器械,累百民爲,在於營下故也。築城之後,守城節目,如未及豫講,則亦涉疎虞,且統營,在海邊遐遠之地,必以文官,差送地方官者,爲其彈壓,而得人未昜,今成弊邑,今若各別擇送,常時使之管治城隍,舟師下海後,使之守城,責以轉漕,則或以便宜矣。都提調金壽恒曰,統營旣已築城,統制使脫有事變,當率舟師出去,不可不預定守城之人,若擇差固城縣令,常時可以事權,以爲臨亂守城之將,實合便宜,令廟堂商議變通,似好矣。上曰,令廟堂稟處。
下直,長水縣監李善淵。以上朝報
上在昌德宮。
大行王大妃初喪。
四更,黑雲一道如氣,起自南方,直指艮方,長八九尺餘,廣尺許,良久乃滅。
禮曹判書尹趾完,知義禁減下,肅拜。
謝恩,刑曹判書尹堦。
京畿監司書目,楊州呈,以掌令李喜龍辭職上疏上送事。啓。踏啓字。
藥房啓曰,伏未審夜來,聖體調攝,若何?昨日伏奉勿爲問安之敎,受灸纔畢,未承起居之節,不勝區區之慮,敢來問安。答曰,知道。與昨一樣矣。
右副承旨李墪辭職上疏。入啓。踏啓字。
左議政閔鼎重箚子。大槪,賤疾猝發,起居之班,賓廳之會,俱未得進赴,惶恐待罪事。入啓。答曰,省箚具悉卿懇。身有疾患,不得進參,別無所傷,卿其安心勿待罪,從容善攝。仍傳曰,遣史官傳諭,遣御醫看病。
吏曹啓曰,臺諫及承旨有闕,政事,取稟。傳曰,明日爲之。
今日受灸時,副提調柳尙運所啓,臣伏見日昨備忘,以朝著之分裂爲慮,責以寅協,殿下,必先以蕩平無偏黨之道,躬行於上,然後下有觀感者矣。姑以近事言之,趙持謙·韓泰東等所坐輕重,姑置勿論,當初罷職之罰,本非大段,其後大霈之典,重辟咸宥,請罪大臣,又已陳達,而尙此持難,不許收敍,朝家用罰之道,恐未免偏重,而亦非所以責群下以寅協之意,故敢此仰達矣。都提調金壽恒曰,此兩人罪過輕重,姑置不論,今番大霈之後,死罪以下,竝皆蒙宥,而罷職薄罰,獨不擧論,則朝家擧措,恐非平恕之道,目今人才渺然,此人等,豈無可用之處乎?臣於前日筵中,有所陳達矣。凡是非則不可不明,而賞罰用捨之際,則必以大公至正之道處之,然後方可厭服物情,請罪大臣,旣有所陳達,其意固好,若於此時,不爲收敍,則是終爲永棄之人,特命收敍,豈不爲聖德之事乎?提調李端夏曰,臣在鄕時,疏陳此趙持謙等事,而批答,諭以夫豈有永棄之意乎?今經無前大赦,又已經年,請罪大臣,又請收敍,而若仍廢置,則不免爲永棄,且持謙則雖有過激差誤之失,爲人則剛果,又善治郡,曾在高城,竭誠賑民,傍近守宰,亦皆效法,聲績最著,尤宜收敍,畀以大州牧民方伯之任,則足以展其才矣。今番大霈,罷職之類,一皆蕩滌,而此人等,以還收臺啓未停之故,獨不入於其中矣。日者,求言之長,以寅協責臣僚,又以乖氣致異爲敎,此等人廢置,爲衆所惜,則亦非調和之道也。上曰,持謙等所坐,實非尋常細故,不欲輕敍者,爲其懲後,而前日請罪大臣,旣已陳達,大臣諸臣之言,又如此,趙持謙·韓泰東,竝敍用,可也。都提調金壽恒所啓,國家委任之重,內而三公六卿,外而方伯閫帥,若內外俱得其人,則治道盡矣。六卿固難得人,而方伯爲一道之主,爲任甚重,故以仁祖朝事言之,以才諝專任監司者,不過五六人,雖有獨賢之歎,而朝家所用,不出於此,近來則官方大異,文臣堂上,毋論才局之有無,有若輪回者然,用人之道,不當如是。自今以後,各別申飭,遵用古典,明試有紀績之人差遣,且監司之職,得其人然後,可責成效,頃因兼牧之有弊,未免數罷,至於慶尙·公洪兩道,亦以一年爲限,而致有數遷無實之弊,若以兼牧有弊,則加給營需米數百石,資其衙供,以爲眷率久任之地,亦當,下詢廟堂而變通,何如?上曰,方伯所任甚重,各別極擇,無如前日之弊事,分付該曹,兩道監司眷率久任事,亦令廟堂稟處。以上朝報
政院啓曰,以憲府啓辭,其中不無老病之人,査出罷職事,命下矣。卽招忠勳府吏問之,則豐寧君沈序,今年九十,坡陽君尹耼老,今年八十六,安原君權,今年八十四,而皆有病不得出入,宜豐君南斗北,自上年亦得風病,不得運〈身〉云,罷職傳旨,何以爲之乎?敢稟,傳曰,然則竝勿罷職。
府前啓,請罪人金重夏嚴鞫處斷事。請侍藥諸臣及醫官等賞格中賜給田民一倂還收,自今以後,醫官等勿除守令事,捧承傳施行事。請還收前正言朴世·李三碩等特罷之命。前啓尹耼老等罷職事,政院査出間姑停。
院前啓,請罪人金重夏嚴鞫處斷事。入啓。
答府曰,亟停勿煩。
傳曰,政事,明日爲之。
上在昌德宮。
大行王大妃初喪。
下直,南陽府使李最晩。
謝恩,戶曹佐郞金德恒,廣興奉事李濎。
正言尹弘离上疏。大槪,乞遞新授職名,以幸公私,兼陳瞽說,以備財擇事。入啓。
院啓,請罪人金重夏亟命嚴鞫處斷事。入啓。答曰,無庸瀆擾。
答正言尹弘离疏曰,省疏具悉。憂愛陳戒之誠,予用嘉之,可不體念焉?疏中振威縣鄕所赴水自死事,看來不覺驚慘,當令該曹,爲先査問本道,以爲稟處之地,朴世等事,已諭於臺臣之批矣。本職,令該曹考例處之。
執義李宏,掌令安世徵,持平梁重厦啓曰,臣等,以坡陽君尹耼老等,一不進參於問安陳賀之列,有所論罷矣。昨伏見政院査啓,則耼老等,俱以年老病重,不得運動云,其爲未參朝班,勢或然矣,而當初聽聞,莫不駭然,老病實狀,亦難詳知,則一番規劾,在所不已,臣等之相議論啓,蓋出於此矣。今聞物議,以不問曲折於該府,直爲請罪,爲非,何可晏然仍冒?請命遞斥臣等之職。答曰,勿辭。
謝恩,左副承旨金鎭龜。以上朝報
有政。
上在昌德宮。
大行王大妃初喪。
申時,日暈。
謝恩,右承旨李秀彦,兵曹佐郞崔錫恒,司僕正朴致道,恩津縣監李碩堅。
禁府啓目,藏氷主梗官等,覈處云云,取考各年文書,則所用之數,率皆有加於今番雜上下者,實非今始創開,似有可恕之道,而自下不敢擅便,上裁,何如?啓。此與創始濫用者有異是旀,旣被罷職之罰,則不必加罪,竝只分揀放送。
右副承旨李世白書啓,臣承命更爲馳往奉朝賀宋時烈之行,自水原萬儀村,發向前路,已兩日矣。追及於西原邑底行過處,傳諭聖旨,則以爲,七日之內,承旨三來,所傳聖旨,益加懇惻,聖恩愈崇,臣罪愈大,第臣昨於中路,得聞同氣之子,痘症危惡,方在十分地頭,臣星夜驅馳,已到莽蒼之地,今欲承命還朝,顧何忍抑心旋踵,終不得就訣乎?臣心神錯莫,不能附啓,伏地惶隕,只竢誅譴焉云矣,敢啓。傳曰,知道。
院前啓,請罪人金重夏亟命嚴鞫處斷事。入啓。答曰,勿煩。
答右議政南九萬疏曰,省疏具悉卿懇。備盡如渴之意於前後,而卿之撝謙,愈往愈懇,玆實由於誠信未孚之致,良用慚靦,無以爲諭,卿其深念國勢之岌嶪,更勿連章固辭,速出論道,以副上下之望。仍傳曰,遣史官傳諭。
大司諫安縝上疏。大槪,賤疾,一向危篤,萬無起動供職之望,懇乞亟遞職名,以便調治,兼陳所懷,冀蒙察納事。答曰,省疏具悉。憂愛陳戒之誠,溢於辭表,深用嘉尙,可不體念乎?守令擇差事,各別申飭銓曹,而他餘可以議處事,令該曹稟處,卿其勿辭,調理察職。
府啓,請罪人金重夏亟命嚴鞫處斷事。請侍藥諸臣及醫官等賞格中賜給田民一倂還收,自今以後,醫官等勿任守令事,捧承傳施行事。請還收前正言朴世·李三碩罷職之命事。許穆,當初群奸秉國之日,見推領袖,恣爲傾陷朝廷之計,凡其論議,無非偏邪,而尤極悖亂,敢以孝廟政亂之語,肆然陳達。至於楨·楦滛穢之罪,初欲質問國舅,意在反坐之後,乃曲爲伸護,竟至蒙宥,此豈人臣所忍爲者哉?及至朝著淸明之後,所當置諸大辟,而特以年老,有所容貸,罪止於削黜,公議之憤鬱,久而未已,向仍歲抄,勿論之命,混入於職牒還給之中,國家懲討之義,豈容如是?身雖旣骨,罪難容赦,請許穆仍前罪名,勿復官爵。答曰,不允。末端事,渠雖負國,旣忝大臣,則旣骨之後,因赦給牒,未知其大段未安,況曾以此罪,削黜累年,則今雖不爲追罪,亦何妨於懲討之典乎?須勿煩論。
上在昌德宮。
大行王大妃初喪。
夜五更,黑雲一道如氣,起自坤方,直指東方,長十餘丈,廣尺許,良久乃滅。
謝恩,兵曹正郞李麟徵,承文正字姜鋧。
校理金昌協辭職上疏。入啓。答曰,省疏具悉。爾其勿辭,救護母病。
修撰洪萬朝上疏。大槪,病勢沈苦,僵臥直廬,不得不冒死哀籲,乞遞職名,以安私分,兼陳所懷,冀蒙財察事。及待敎李玄祚上疏。大槪,敢陳區區所懷,以應明旨事。入啓。
左參贊李端夏上疏。大槪,病情苦劇,無望供仕,本兼諸任,竝令遞改事。入啓。
政院啓曰,卽者修撰洪萬朝,待敎李玄祚,陳疏到院,觀其疏語,稱道許穆,詆斥臺臣,無所不至,臣等不勝駭然之至。穆之前後罪犯,固已殿下之所洞燭,則今此職牒之還給,非以穆謂有可恕之端,只因國有慶事,混入於蕩滌之中,雖以昨日臺啓之批言之,穆之負國之罪,無所逃於聖鑑之下矣。今者萬朝等,或以爲,平生心界,本自坦蕩,在朝行事,無所偏頗,未嘗不以愛君憂國爲己任。或以爲,操心不回,事君無隱,甚至偏護私黨,誣謗先朝,則謂之不過爲言語之差,營救罪家,請問國舅,則謂之非出於反坐之意,敢以謬盭慘礉之語,抵排公議,乃引日者聖旨中朝著寅協之敎,以爲假託眩亂之計,其語意放肆,情態可惡,而旣是近侍之疏,且係應旨,故不得不捧入之意,敢啓。答曰,兩人疏語,極其放肆無忌憚,看來不覺駭異,自當有施罰懲後之道,此上疏,爲先還出給。
院啓,請罪人金重夏亟命嚴鞫處斷事。入啓。答曰,勿煩。
備忘記,今觀洪萬朝等上疏,褒揚許穆,侵斥臺臣,不遺餘力,不勝驚駭痛惡。噫,穆,受國厚恩,放蔑涓埃,唯是前後負國誤事之罪,非止一二,而若其孝廟政亂之說,國舅招問之諱,尤爲絶悖,有非人臣之所忍言者,論其負犯,欲置重典,而罪止削黜者,實出於寬大之意。今玆蕩滌,亦由於無前大霈,非謂有一毫可恕之端,而乃敢排斥公議,挺身營救,自不覺其辭意悖慢無倫,而卒未免欺誣之歸,是何人心之陷溺,一至於斯哉?若不明辨罪斥,則方來之弊,有不可勝言。修撰洪萬朝,待敎李玄祚,姑先罷職不敍。
答左參賛李端夏疏曰,省疏具悉卿懇。日昨前席,諭以除拜屬耳,更加察任之意矣。不但乞免之章,若是其懇迫,卿之宿患,予所詳知,內局提調之任,今姑勉副,卿其安心,勿辭行公。
吏曹,節度使薦,金汝欽·李彭壽·申惟一。
執義李宏,掌令安世徵,持平梁重厦啓曰,許穆,領袖奸黨,傾陷朝廷,用心行事,無非悖亂,而老死牖下,固已漏網,職牒還給,大駭瞻聽,故臣等,職在臺閣,不得不論請還收矣。卽伏見洪萬朝·李玄祚等疏本,則張皇文飾,肆意護黨,一則曰孝廟政亂之說,不過爲言語之差,質問國舅之請,非出於反坐之意,一則曰操心不回,事君無隱,設有一言一事之未得其當者,不過山野之性,濶於事情,縷縷營護,無所忌顧,詆斥臣等,不遺餘力,竊不勝駭憤之至。萬朝等,雖欲乘機闖發,挺身伸救,而孝廟政亂之說,是豈人臣之所忍發,質問國舅之諱,亦非陰護罪家而何哉?萬朝等,無辭可救,乃敢歸之於言語之差,事情之闊,且托以赦典之下,應旨之言,揷入於寅協等語,乃爲譸張眩亂之計,肝肺如見,情態自露。臣等不欲呶呶辯說,有若互爭者然,而其所詆斥,乃至於此,亦何可晏然於臺席乎?請命遞斥臣等之職。答曰,勿辭。
戶曹啓曰,卽接廣興倉所報,則來二月朔頒料次,倉官進去于右議政南九萬家,請受祿牌,則時未肅謝不爲出給云,何以爲之?敢辭。傳曰,令倉官輸送。以上朝報
上在昌德宮。
大行王大妃初喪。
未時,日暈。夜五更,坤方有氣如火光。
藥房啓曰,伏未審數日,聖體調攝,若何?寢睡·水刺及起居之節,日漸復常否?臣等憂慮未弛,敢來問安。
司憲府觀察使薦,李世白·金鎭龜·申懹,節度使〈薦〉,李東相·李相勛·李東榮。
答藥房曰,知道。所患今已快愈矣。
平安監司書目,臣之賤疾,萬分危苦,委頓牀席,已至三朔,亟賜遞免,俾無瘝曠之弊事,上疏上送事。啓。答曰,省疏具悉。西藩重任,不可輕遞,卿其勿辭,調理察職。
院啓,請罪人金重夏亟命嚴鞫處斷事。請許穆仍前罪名,勿復官爵。請洪萬朝·李玄祚等,削奪官爵,門外黜送。
京畿監司書目,冒陳危懇,祈蒙鐫免事。啓。傳曰,伊時曲折旣如此,今纔行査,亦不過辨其虛實之意,則已不必深嫌,勿辭察職事,回諭。
府前啓,請罪人金重夏嚴鞫處斷事。請侍藥諸臣及醫官等賞格中賜給田民一倂還收,自今以後,醫官等勿除守令事,捧承傳施行事。請還收前正言朴世·李三碩等特罷職事。請許穆仍前罪名,勿復官爵事。前啓,尹耼老等罷職事,停啓。
江襄監司書目,疾病漸痼,職務多曠,更伸血懇,祈蒙恩遞事,上疏上送事。啓。答曰,省疏具悉。卿辭至此,令廟堂稟處焉。
吏曹,觀察使薦,李世白·南益熏·柳之發。節度使薦,韓樞·李萬枝·權楷。
吏曹口傳政事,兼春秋二,金德恒·李嵂。
答院曰,不允。許穆復官還收事,已諭於憲府之批。末端事,罷職之罰,亦足懲罪,不必削黜也。
答府曰,已諭,無煩。以上朝報
備邊司啓辭,以全羅監司所報觀之,則智島漂漢,押到京下,當在四五日之內,預令該曹,修治南別宮家丁所入之房,以爲接置之所,供饋等事,亦依前例擧行,而且擇禁軍中解事者一人,領率留衛軍七八名,別爲防守,俾無雜人出入之弊,本司郞廳一員,與數三譯官,盤問其漂到情實後,稟處,何如?答曰,允。以上備局謄錄
上在昌德宮。
大行王大妃初喪。
上在昌德宮。
大行王大妃初喪。
下直,廣州留守李䎘。
謝恩,刑曹參議宋奎濂,兼春秋金德恒·李嵂。
獻納尹彬上疏。大槪,臣病勢沈重,決難供仕,亟遞臣職,仍治臣罪,以爲人臣曠職者之戒,兼陳區區所懷,以備裁擇事。入啓。
全羅監司書目,羅〈州〉牧使任弘望,病重,罷黜事。
京畿監司書目,楊州呈,以修撰嚴緝辭職上疏上送事。啓。答曰,省疏具悉。爾其勿辭,上來察職。
答右議政南九萬疏曰,省疏具悉卿懇。予意已竭,而卿辭愈懇,只恨情志之未孚而已,復何多誥?噫,大臣,百責所萃,安危所係,雖在治平之日,其責任倚毗之重,爲如何哉?矧今時勢孔艱,咎懲沓臻之日,輔相弼違之任,微卿其誰,而一向撝謙,若是恝然,實非所望於卿者也。須體前後之旨,安心勿辭,速出論道,以副如渴之望。仍傳曰,遣史官傳諭。
假注書李震休病,代李廷謙。
戶曹啓曰,右議政南九萬,來二月朔頒料,依傳敎,更令倉官輸送矣。卽接該倉所報,則以未肅拜前,旣不敢捧留,屢度不受,亦極惶恐,更勿啓達之意,報于本曹爲言,終不捧入云,何以爲之?敢稟。傳曰,一向强迫,亦非待大臣之道,肅拜後輸送,可也。
傳曰,羅州牧使任弘重罷黜之代,今日內口傳擇差,催促發送。
答獻納尹彬疏曰,省疏具悉。應旨進言之誠,予用嘉之,非但歷辭,而當初停罷,意有所在,到今復行,予未知其果合於難愼之意也。疏末事,令廟堂處之,爾其勿辭察職。
吏曹口傳政事,羅州牧使洪得禹。
司諫成虎徵,正言尹弘离啓曰,臣等,以榮川郡守李廸吉貪饕不法之狀,塗改文案之事,昨日論啓請罷矣。今聞物議,以罪重律輕爲非,臣等何敢晏然而已乎?請命遞斥臣等之職。答曰,勿辭。
前廣州留守呂聖齊上疏。大槪,臣交龜之後,來到城外,而情勢病狀,決無詣闕祗肅之路,冒萬死更申前懇,亟許遞改本職及宣惠廳堂上,以便公私事。入啓。
左議政閔鼎重請對入侍時,刑曹判書尹堦,當初雖被臺臣之峻斥,朝家旣知其實狀之不然,退伏田里,踰年之後,始乃入來,累度辭疏,亦已批下,雖以士夫廉隅言之,自處之道已盡,而前後牌招,竝皆不進,更爲分付之後,亦不行公,詞訟重地,事務多滯,揆以事體,極爲未安,從重推考,斯速察任之意,更爲分付事,及工曹參判李選,本職遞差,口傳付軍職牌招,出察都監之任事,榻前下敎。
吏曹口傳政事,羅州收使鄭載岱。
院啓,請罪人金重夏嚴鞫處斷事。請許穆仍前罪名,勿復官爵。請洪萬朝·李玄祚等削奪官職,門外黜送。北路守令,咸興判官之外,必以文武擬差者,意有所在,而利城縣監鄭世衡,本以卑微之人,發身白徒,濫授本職,其爲猥雜,亦已極矣。況今年旣衰老,性且昏庸,到任以後,政委下吏,處事顚妄,作一笑囮,北路殘邑,益致凋弊,此非泛然風聞之比,別無更加詳察之事。請利城縣監鄭世衡罷職。榮川郡守李廸吉,一自到任,專事肥己,各給四斗米許多品官,勒徵好紬一疋,且以數同細木,散與邑內居民,盡染鴉靑,輸送本家,若此之類,不一其目,而至於贖良寺婢,已近百年者,符同奸吏,謀欲還賤,刀擦文案,字上加畫,及至行査現露之後,乃反歸罪於下吏,士夫用心,豈容如是?此非泛然風聞之比,更無詳察之事。請榮川郡守李廸吉,拿問定罪。
府啓,請罪人金重夏嚴鞫處斷事。請侍藥諸臣及醫官等賞格中賜給田民一倂還收,自今以後,醫官等勿許守令事。請還收前正言朴世·李三碩等特罷之命事。請許穆仍前罪名,勿復官爵事。
吏曹啓曰,潭陽府使洪得禹,治績最著,故備擬於羅州,首望受點矣。今聞與本曹參議李奎齡,爲異姓四寸云。臣等難免不察之失,不勝惶恐。羅州牧使洪得禹改差,潭陽府使仍任,何如?傳曰,依啓。其代卽爲口傳差出。
領議政金壽恒箚子。大槪,賤疾,日漸危劇,懇乞亟賜遞免,以倖公私,兼陳所懷,以備財處事。入啓。
上在昌德宮。
大行王大妃初喪。
夜四更,流星出軒轅星下,入文昌星,狀如甁,尾長二三尺許,色赤,光照地,雷動。
備邊司啓曰,以司憲府啓辭,還上停捧事,令廟堂處之事,命下矣。各邑所捧各穀,雖未滿朝家定式之數,不可一向督捧於赤立之民,故勿論軍餉,一竝停止,趁歲前封倉事,自本司旣已分付各道,而憲臣所論如此,更爲申飭,何如?傳曰,允。
政院啓曰,本兵之長,且兼禁衛將任,累日曠職,事體未安。兵曹判書呂聖齊昨到城外,陳疏批下而今日亦不入來,卽爲牌招,傳授命召,何如?傳曰,允。
兵曹判書呂聖齊,牌招不進。傳曰,更爲牌招。
左副承旨金鎭龜書啓,臣敢奉聖旨,往諭于領議政,則以爲,臣之復上辭章,且緣賤疾危劇,其敢有一毫丏閑圖便之計,而千萬不意,承此敦勉之聖諭,至遣近侍來宣,臣誠惶恐震惕,不知所以仰對也。臣之病狀,近侍之所目見,而疾痛之呼,猶未蒙君父之憐察,無非臣平日無狀之致,只自撫躬慚悼而已。臣倉卒承命,神昏氣促,無以陳暴情實,如得幸而少間,謹當冒進文字,仰請誅譴云矣,敢啓。傳曰,疾患如此,則雖不可一向强迫,而第此時,決非首席閱月引入之秋,宜遵前旨,須勿連章祈免,安心善攝,俟病少間,出而論道,以副至望事,更往傳諭。
傳曰,領議政家,遣御醫看病。
咸鏡監司書目,利城縣監鄭世衡,遭母喪,其代,依榻前定奪,自辟人,擬差下送事。
謝恩,兵曹判書呂聖齊。
昨日左議政閔鼎重請對所啓,發靷時沿路捧炬植炬,十里內則畿邑當之,而自前國恤發靷之時,未過十里,天已明矣。天明之後,則更不用火炬,而徒爲民弊,有所遺敎,恤民省弊之意也。今番則十里外所排植炬捧炬,停罷,何如?上曰發靷啓殯,雖以子丑時推擇,禮節繁多,自爾差遲,十里之內,曉色已明,今番則以寅時推擇,其未及十里,而日明無疑矣。十里外植炬捧炬,竝勿爲之。又所啓,臣聞前慶尙監司權是經之言,則其在任時,各邑還上畢捧之報,幾盡來到矣。如是畢捧之後,又復盡數還給,則必有如前負逋之患,宜令各邑,詳察民情,如非十分切迫,則不可多數俵散,以致難糴之弊云。其言誠是,朝家雖有折半留庫之法,不可不更加申飭,至於糴米,則還捧甚難,尤宜積儲,不可容易分給。嶺南及諸道,一體申飭,宜當,令該曹別爲嚴明分付,何如?上曰,此言是矣。以此分付該曹,可也。
明日陪祭時,開門罷漏後。
左副承旨金鎭龜書啓,臣敬奉聖旨,更往傳諭于領議政金壽恒,則以爲,臣之無狀,猥蒙異數,半日之中,近侍再臨,聖諭勤懇,有踰尋常,臣尤不勝驚惶感泣之至。俟病少間,强起就列,固是臣之初計,而不幸殘疾轉劇,瘝曠漸久,虛帶職名,晷刻靡寧,不得不陳章申懇,臣之情實,不過如此,如使所患,獲尋一分差道,卽當竭蹶趨命,何待聖諭之頻煩乎?緣臣病伏違慢,屢辱不敢當之恩旨,伏地震越,不知所達云矣,敢啓。傳曰,知道。
備忘記,卿之引疾控辭,倏已經歲矣,蓋緣前冬之積瘁,以致榮衛之愆傷,而調治日久,神明所扶,庶見勿藥之效,何乃連章丐免,至此乎?噫嘻,是何等時耶?上天癉怒,禍異荐臻,時勢揑抗,憂虞溢目,此正大少臣僚,同心協力,共濟時艱之秋,況卿,以碩德大臣,身佩安危,其責任之隆重,小子之仰成爲如何,而當國家危疑之際,不思扶顚之策,一向巽辭,必欲釋負就閑之後已?實非平〈日〉所望,而其在卿忠報之道,尤不宜若是也。玆遣近侍,傳諭予至意,須體思想之至意。且念公務之多滯,安心更勿固辭,自量筋力,出入朝堂,共濟國事,毋孤企望事,承旨傳諭于領相。
答領議政金壽恒箚曰,省箚具悉卿懇。纔付如渴之意於別諭之批,復何多誥?箚中所陳,實出於爲國深長之慮,可不詢問廟堂而採施焉?至於軍兵減料,照舊準給事,予已有此意,而未及分付者該曹矣。卿其安心,須勿撝謙,速出論道,以副至望。仍傳曰,遣史官傳諭。
答兵曹判書呂聖齊疏曰,省疏具悉。已諭於前後之批,卿勿過辭,從速入來察職。以上朝報郞廳李運海校正。日記廳郞廳趙世選〈書〉。
上在昌德宮。
大行王大妃初喪。
假注書李宜昌書啓,臣承命追到奉朝賀宋時烈所到沃川地白仁驛傳諭,則以爲,臣獨冒霜雪,晨夜驅馳,疾病大作,委身道傍,㱡㱡若將盡者然。此時史官·注書,諭以聖旨,臣於此,意窮理極,益無所容措。當此天災孔慘,國勢罔極之日,傾覆之禍,非朝伊夕,臣雖無狀,何敢恝視?只緣元無寸長,衰病此極,退塡溝壑,自是其宜,矧惟聖人,財處群物,使之各得其所,是乃位育之道。臣常以此,望於聖明,則今以垂死之日,顚頓狼貝,死於道路,豈不有累於善美之聖化乎?且臣雖欲含恩畏義,冒死扶策,而咫尺家鄕,不得歸稅,宛轉道側,轉動須人,以此筋力,萬無自活之力,瞻望宸極,但用悲泣而已。答曰,知道。以下缺以上燼餘
備邊司啓辭,智島現捉漂漢三人,昨夕押到,依前啓辭,令本司郞廳與譯官等問情,則果是漁採漂到之人,以其問情辭緣,別單書入,而旣已押到京下,勢須依前轉送北京,分付該院·該曹,撰出文書,差定齎咨譯官,從速發遣,何如?傳曰,依啓。纔已押到京下,更加從容問情後入送,未晩,姑勿急速發遣,可也。備局謄錄
上在昌德宮。
大行王大妃初喪。
未時申時,日暈,暈上有背,色內赤外靑。
承旨宋光淵上疏。大槪,乞蒙恩遞,兼陳所懷事。入啓。答曰,應旨進言之誠,予用嘉之,而第疏中所陳,隱有伸救數臣,抑揚彼此之說,予甚不取也。疏末可以議處事,令廟堂處之,勿辭察職。以下缺以上燼餘
上在昌德宮。
大行王大妃初喪。
未時申時,日暈。
李世白,以義禁府言啓曰,榮川郡守李迪吉拿問定罪事,傳旨啓下矣。李迪吉,時在任所,依例府羅將發遣拿來,何如?傳曰,允。
傳于金鎭龜曰,大臣·備局堂上,今日當爲引見,淸城府院君,使之一體入侍,其他原任大臣,如無病故,則亦爲入侍之意,分付。
掌令安世徵啓曰,臣伏見宋光淵疏,瞿然之至。金煥事,與重夏差別,而上下相持,日月已久,相約停啓,而斥之以汲汲,求言之旨懇惻,草墅尙可勉進,而臣忝居言地,尙無一語,臣烏得免緘默之誚乎?不可一刻苟冒,請命遞斥臣職。入啓。
持平梁重厦啓曰,臣昨伏見宋光淵疏本,不勝瞿然。臣聞見孤陋,識慮淺短,旣未陳箚,固宜見斥,而至於金煥之啓,上下相持,日月已久,不可一向爭論,與同僚相議停止,有何汲汲之意於其間哉?請命遞斥臣職事。入啓。答曰,勿辭。
京畿監司書目,楊州呈,以護軍朴世采辭職上疏上送事。啓。答曰,省疏具悉。才諭至意於前諭,復何多誥?須體思想之意,安心勿辭,從速上來,以補不逮。
正言尹弘离啓曰,請誣告罪人金重夏嚴鞫處斷事。請洪萬朝·李玄祚等削奪官職,門外黜送事。答曰,不允。金煥之事,差異重夏,兩司停論,實循群議。疏中所斥,意有所在,二啓之停,不須擧論。初旣同參,到今異辭,言論之間,難免苟且。陳箚進言,不在早晩,其所非斥,不必爲嫌。請持平梁重廈,掌令安世徵,執義李宏,司諫成虎徵,持平趙相愚出仕,掌令李國芳遞差。答曰,依啓。
執義李宏啓曰,宋光淵疏中,侵斥臺閣,語意甚峻,臣不勝瞿然。金煥之罪,書諸臺章,逐日論啓,已滿一年,則聖明固已俯燭,臣於此啓,亦累月,若以煥爲全然無罪,則豈肯苟從他人,以至今日也?煥之獄情,與重夏差別,物議多以爲當停,日者求言之臣,識慮淺短,頃進蒭蕘之言,不足仰副求助之意,設令更進,不過如斯,故趑趄泯默而止,以此爲罪,臣固甘心。噫,世道凌夷,敢言者無幾,乃令如臣輩,苟充臺閣,臣常慙歎,讜言一出,辭氣澟然,臣顧何顔,復齒臺席,以貽識者之譏哉?請命遞斥臣職。以下缺以上燼餘
上在昌德宮。
大行王大妃初喪。
午時未時,日暈。
答淸城府院君金錫胄箚曰,省箚具悉卿懇。所患如此,予用慮念,不得進參,有何所傷?卿其安心勿待罪,從容善攝。仍傳曰,遣史官傳諭,遣御醫及鍼醫白光炫看病。
傳曰,大臣·備局堂上引見。
大司諫安縝上疏。入啓。答曰,勿辭。
吏曹啓曰,承旨及臺諫有闕,政事,取稟。傳曰,明日爲之。
政院啓曰,史官二員待命事,命下矣。史官不備,宣傳官一員代送之意,敢啓。傳曰,知道。
今日引見時,領府事金壽興啓曰,受灸停止之後,久未承起居之候,伏未審近間,聖體調攝及膝部牽引咳嗽等症候,若何?上曰,膝部牽引之候,日漸差勝,咳嗽則盡愈矣。
引見時,持平趙相愚所啓,請罪人金重夏嚴鞫處斷事。前正言朴世·李三碩特罷之命事。又所啓,東萊爲府,乃南藩重地,接待殊俗,爲任不輕,從前擇差,意非偶然,新除授韓構,爲人浮浪,行己鄙陋云云,請遞事。又所啓,請執義李宏,掌令安世徵,持平梁重廈,正言尹弘离,亟命遞差事。上曰,復此惹起鬧端,近來言議,日漸乖激,未必不由於此輩也,誠極駭然。趙相愚,遞差。以下缺以上燼餘
大臣·備局堂上引見入侍時,左議政閔鼎重所啓,國制,無坐贓物件收入某司之文,今者禁府,以牛峴僉使朴世亮贓物銀兩馬匹自備局區處之意,申牒矣。凡有財産罪人,籍沒財産,收入戶曹,乃是法例,從今定式,贓物收入,亦令戶曹主之,馬匹之好品者,則令戶曹啓知,分給軍兵,何如?上曰,依爲之。以上戶曹謄錄
備忘記,自前諸道方物中,雖有欠頉,必須啓稟,或捧或退,乃是例也,而昨日大王大妃殿慶尙道所捧小紫石硯,謂有罅痕,直爲退送後,始乃啓達於本殿,則有仍爲捧入之敎,其任自作俑,以致顚倒之狀,誠極驚駭。大王大妃殿承傳色內官咸熙賢,拿推,監司則旣已推考警責矣。硯石,令該曹還爲捧入。以上禮曹謄錄
左議政閔鼎重所啓,領相箚中所陳南漢扈從武士,仍屬都監給料者,三十人中,十五人遞兒,自辛亥年凶歉之後裁減矣。今宜還給,以示恩待之意事,啓下備局矣。臣與戶判相議,則經費雖甚匱乏,大臣箚辭如此,當爲料理支放云,依箚辭施行,何如?上曰,依爲之。以上訓局謄錄
上在昌德宮。
大行王大妃初喪。
承旨宋光淵上疏,冒陳病勢,乞蒙恩遞,仍與憲臣,同被罪罰,以爲起鬧者之戒事。備忘記,此疏還出給。
判府事李尙眞箚子。大槪,病劇闕禮,乞蒙罪罰,仍將愚悃,敢替面奏事。答曰,元老大臣憂愛陳戒之誠,溢於辭表,深用感歎,可不留心而體念焉?餘他可以議處事,令廟堂稟處,箚末附陳事,此非一時意見之差失而已,實關論議之日漸乖張,豈可諉言官,而至加優容乎?史官傳諭。
校理申啓華上疏。大槪,敢陳前席未盡之說,仍暴難安情勢,冀蒙恩遞事。入啓。答曰,朴世等所坐,不特文字間差失而已,斥罷之罰,烏得免乎?至於金煥事,以其時鞫廳推案,反復參考,則元無可問定法之端,而臺臣之必欲斷以誣告之律者,旣極無據。況今閱歲爭執,又經大霈之後,兩司之臣,通論停止,少無不可,而同副承旨宋光淵,乃以汲汲等語,唱之於前,顯有推波助瀾之計,曾未數日,果有如相愚浮薄之輩,乘機踴躍,和之於後,兩司多官,終被彈駁而後已,是何用心之不美,一至於此極也?若不明示痛惡,方來之弊,有不可勝言,而今乃以相愚,謂得臺體,竝與前日臺臣之不請金煥當施之罪而爲非,誠可異也,勿辭察職。
副校理徐宗泰上疏。大槪,冒陳難安情勢,乞遞臣職名,仍附所懷,冀蒙察納事。入啓。答曰,參酌停論,固無不可,而意外人言,何足爲嫌?疏中所陳事,已諭於玉堂疏批矣。
備忘記,承旨宋光淵,秉心不正,性且倨傲,歷職內外,無一可觀,唯是言論之際,率多乖激,如使光淵,少有寅協共濟之意,其所處事,必不能若是。金煥嚴鞫之請,今已閱歲,又經大霈,則停論何傷,而乃敢極力擔當,肆然投疏?其所以凌踏停論之兩司,褒奬喜事之臺臣,不有餘力,誠極痛駭。其無忌憚護私黨之罪,不可不懲,宋光淵,姑先罷職不敍。
政院啓曰,臣伏見備忘記,有宋光淵罷職不敍之命,而辭旨極嚴,至以秉心不正,無忌憚護私黨等語爲敎,竊不勝驚惑之至。光淵向日陳疏,不過出於有懷必陳之意,而今因臺臣之特罷,不能無不安於心者,露章自列,仍申前說,雖其遣辭之間,不無矯激之失,而原其本情,亦何傷不念寅協之義?挺身擔當,護黨無忌,如聖敎所云者哉?昨日咫尺前席,特遞言事之官,又於玆者,有此過重之擧,雷威荐加,辭旨太露,竊恐有傷於大聖人包荒之德,而其所以鎭定朝著之道,亦不當如是也。臣等,待罪近密,區區所懷,不敢不達,伏願特加三思,亟收宋光淵罷職不敍之命。答曰,光淵之汲汲投疏,挺身營護,誠極駭異,一番警責,在所不已,而爾等之覆逆,實未可曉也,勿煩。
政院再啓。答曰,爾等之言如此,特加參酌,只遞本職。以上朝報
有政。
吏曹,以金萬重爲內局提調,尹趾善爲承旨,趙持謙爲江襄監司,辛景轅爲利城縣監,趙亨期爲掌令,李端錫爲漢城右尹,朴致道爲副修撰,南益熏爲羅州牧使,李翊相爲右參贊,李堥爲戶曹參議,尹濂爲濟用奉事,李秞爲工曹參判,申厚載爲西原縣監,沈枰爲持平。
上在昌德宮。
大行王大妃初喪。
辰時巳時,日暈右珥。未時,日暈。夜二更三更,東方有霧氣。
吏曹啓曰,承旨有闕,政事,取稟。傳曰,當日爲之,以洪萬鍾爲承旨,沈梓爲刑曹參判,申琓爲禮曹參議,李喜龍爲司僕正,洪萬鍾爲右承旨,李秀彦爲左副承旨,金鎭龜爲右副承旨,李世白爲同副承旨。
咸鏡監司李世華上疏。答曰,省疏具悉。憂愛進言之誠,予用嘉尙,可不留意焉?疏中變通事,令該曹稟處,末端所陳,此不過以體面間事,有所警責而已也。
答大司諫安縝疏曰,省疏具悉。已諭予意於儒臣之批矣,爾其勿辭察職。
副修撰朴致道上疏,仍附所懷。答曰,意外峻斥,何足深嫌?
答校理金昌協疏曰,頃者宋光淵應旨疏中,揷入汲汲停論等語,顯有非斥多官,惹起鬧端之態矣。不出數日,駁遞兩司之論,果發於年少浮薄之臺臣,而措語之間,率多峻激,執迹而觀,則安得免乘機踴躍之誚哉?至於光淵,則職在近密,親承責勵臣隣,寅協和衷之敎,而乃反身先營救,猶恐或後,豈非可駭之甚者乎?決不可置而不論,以正其矯激之習矣。申啓華,雖不無申救之失,所處之地,乃是經幄,則容有可恕,特爲勿推焉。
政院啓曰,待敎金洪福,昨日再招不進,今日亦不出肅,揆以事體,殊甚未便,史局下番,不可一任其久曠,更爲牌招,何如?傳曰,允。
備邊司啓曰,漂漢人等,今無更問之事,爲先使譯官押領發行,而文書則追後修整,別定禁軍,傳給於未越江之前,宜當。此意,再昨以爲定奪於榻前,以此分付擧行之意,敢啓。傳曰,知道。
兵批,以宋光淵·趙相愚爲副司直。
政院啓曰,大司憲尹拯在外,執義李宏,掌令安世徵,持平梁重廈,掌令趙亨期,持平沈枰未肅拜,牌不進,今日以監察茶時之意,敢啓。傳曰,知道。以上燼餘
校理金昌協上疏。大槪,伏以,臣伏聞再昨筵中,有持平趙相愚特遞,校理申啓華推考之命。臣方屛伏私室,未聞筵席說話,而但以傳旨下者觀之,竊慮聖上處分未免過當。繼伏見近臣疏批,其所以罪責相愚者,益嚴且峻,不但止於遞斥而已,臣又竊恨聖上,怒一言者,而聲氣之厲,辭令之乖,乃至於此也。臣於金煥請鞫之論,從初嫌礙,不敢可否,則臺臣之停此論,相愚之劾臺臣,其得失是非,俱非臣所得言者,而但念臺閣論事,宜察其情,朝家處分,貴在得中,臣之所欲言者,只此而已。臣素知相愚爲人,本非浮薄喜事者,今此所論,亦何嘗故爲乖激,以起鬧端?特其所見,本自如此。且新入臺閣,心懷慷慨,只欲隨事論列,而不復有所顧慮,其心斷無他也。今殿下,斥以浮薄者,姑未深察其人,而至於乘機用心之云,尤非其本情。夫臺閣論缺爲國,況此相愚所論缺四行致紛紜乖激,不靖不和,蓋人心本自難平,彼以是來,此以是往,竝生心厲,輾轉層激,終至於不可,奈何?此如風波相觸,往來推盪,其勢豈有窮哉?今日朝廷之所以爲今日者,其失正在於此,今殿下,旣以言者爲過,而又自爲過激以加之,自此以往,必又有拂鬱而不平者,是將因激增怒,因怒增激,鬧端日生,無有窮已也,其於裁抑鎭定,不亦遠乎?殿下,如欲處此,臣愚,願且虛心定慮,勿輕喜怒,徐察言者之心,而應之以事理之當然,從容寬平,以待其自定,不宜遽用威怒,摧折震薄,徒失待言者之道,而使人心益不平也。伏乞聖明,察此事理,收還前二臣遞推之命,其疏批中過當語,亦倂刪改以下,以示日月之更,在聖德實爲有光,而國事不勝幸甚。臣伏見昨來,大臣及論思之臣,相繼以此事爲言,而殿下俱採納,如臣所言,尤不足以槪聖心,而惓惓之愚,終不能自已,輒敢冒昧言之,惟聖明垂察焉。臣昨構此疏,而日勢已暮,未及書呈矣,卽又伏見前承旨宋光淵罷遞傳旨,辭氣益嚴,詬責愈厲,此可見聖心所存,已失湛然虛靜之體,而激發層加,漸至此也。其未安辭旨,雖稍刪改,而卽其存者,亦不可謂無過當矣。且光淵前日之疏,本出應旨,而因此轉激,遂至得罪,中外聽聞,擧將驚惑,而紛紜不平,勢必益甚。臣愚,更願殿下,於臣所陳,虛心定慮,從容寬平者,深加意焉,亟有以追救前失,而且勿貳於後,千萬幸甚。臣無任憂愛激切之至,謹昧〈死〉以聞。批答見上
副修撰朴致道上疏。伏以,臣以蠢愚,猥蒙洪造,前後缺二字非臺閣則經幄,嚴畏分義,雖不敢每每乞免,而自顧缺三四字謂斯何?一味慚懼,俯仰跼蹐,缺四行而適以他事見遞,未及停論,臣何敢自以爲不與於停論之日,而揚揚再入於論思之地耶?臣之負犯,不待自列,公議固已大張,聖明亦所俯燭,其不敢復玷經幄也,明矣,而適會僚員多故,入直無人,半日之間,召牌再下,區區廉隅,有不敢言,臣不得不冒昧出肅,備員禁直,而中宵繞壁,措躬靡所。伏乞亟命退斥,以謝公議,以安微分,不勝大幸。第臣有一段愚悃,蘊結于中,雖是引罪乞免之日,必欲悉陳於聖鑑之下,以備財擇。頃者諫臣,有特罷之命,今此憲臣,又有特遞之敎,臺閣論議之是非,姑置勿論,其在聖朝優容言者之道,豈有如是?臣奉讀備忘,竊惟聖意,以論議之乖張爲憂,其所以特罷特遞者,蓋欲調劑鎭定,而如此處置,適以益起鬧端,恐無可以鎭定之日也。臣請得以詳言之,近日論議之所以分岐者,亦非有他故也。蓋以老成之論,則要在斟酌劑量,以濟國事於一時,而新進之士,則務爲一切執法之論,以存諍臣之風,以此論事之際,不免時或牴牾,而問其人則同是士類中人也,言其心則均是爲國而發也。可否相濟,自是淸朝美事,固不當遽加摧折,以增物議之抑鬱也。如頃者朴世·李三碩等所坐,明是出於無妄,而聖明,每疑其不止爲文字之差失,臣竊以爲過矣。臣於忝在憲職之日,以世等所論,爲太過,至於以此引嫌於處置諫臣之際,重被同僚之侵斥,臣與世等,意見旣殊,則論議之間,亦豈欲苟爲之分疏,而世等,斷無他腸,乃臣之平日所知也。惟其彈論之際,下語欲峻,不覺自至於差失,而聖明,疑之太深,罪之太重,是不但有傷於優容言者之道,亦恐有失於大聖人體下之仁也。況如相愚之竝論諸臺,雖似太激,而原其心,則不過以新進之士缺四行或可與諸僚,商量歸一,而臣竟以事遞職,繼臣而在臺,雖停煥啓,而亦非以煥爲無罪可釋,則豈不欲請分等定配,而蓋亦以方在臺閣之人,不敢爲降一等之論,以招損失臺體之譏也。若使趙相愚,於伊時,與臣同在憲職,上下其論,則亦未必不以分等定配爲宜,而今於新入臺閣之日,出言發論,寧激無渝,所以先論停啓之諸臺,而聖明不諒,威怒遽震,使相愚,不得畢辭而退,臣竊恐重有傷於天覆之洪量也。相愚之心,臣保其斷斷無他,雖所言者,不槪於聖心,而猶當曲賜寬假,以開言路。矧今衰世之人物眇然,文學行檢,如相愚者,豈易得哉?伏願聖明,特加優容,俾之不唯於通列,則必能獻替朝夕,不負其職矣。且如申啓華,以筵臣入侍,目見君父過擧,宜乎有匡救之言,而至被推考之罰。宋光淵,以起鬧引咎,亦。以下缺
上在昌德宮。
大行王大妃初喪。
辰時,日暈。自午時至申時,日暈。夜一更二更,月暈。
傳曰,今聞仁嬪墓所,有打破床石之變,極爲驚駭。作變人,已自奉祀之家,捉得拘留云,令該曹嚴囚推覈,依律處斷。
右承旨洪萬鍾上疏。入啓。答曰,省疏具悉。朝家旣已區別處分,爾其勿辭察職。
傳曰,仁嬪墓所床石虧缺處,磨治仍用與否,問于本家,以爲趁卽改備之地事,分付該曹。
政院啓曰,假注書李廷謙,以誌文添入事,奉朝賀宋時烈處下去矣,傳諭聖敎後,卽者入來,以爲宋時烈,當待都監官員齎行狀下來,依聖敎添入云云,而都監官員,則差遲於李廷謙之行,故時未及還來云矣,敢啓。傳曰,知道。
政院啓曰,大司憲尹拯,執義李宏,掌令安世徵,持平梁重廈被論。掌令趙亨期,持平沈枰未肅拜,牌不進。今日以監察茶時之意,敢啓。傳曰,知道。以下缺以上燼餘
上在昌德宮。
大行王大妃初喪。
卯時辰時,日暈兩珥。白雲一道如氣,起自艮方,直指乾方,長十餘尺,廣尺餘,良久乃減。未時,日暈。
國葬都監啓曰,諡冊文,旣已啓下矣。書寫官申晸,方在開城府任所,斯速上來寫進之意,令政院下諭,何如?傳曰,允。
戶曹啓曰,以禮曹草記,仁嬪墓所牀石改備事,命下矣。當此三都監竝設,功役未完之日,諸各司物力,決無策應他役之勢。臣曹與兵曹,役糧役布,參酌磨鍊,輸送本家,以爲擧行之地,何如?傳曰,允。
禮曹啓曰,上候平復,陳□諸道方物封入事草記,傳曰,今後則方物中江襄道所封石湯罐,代以猪皮封進,咸鏡道所封石湯罐,代以黃毛封進事,知委可也事,傳敎矣。江襄道所封石湯罐一事,代猪皮三張,咸鏡道所封石湯罐一事,代黃毛十五條,定式封進事,分付擧行,何如?傳曰,允。
答大司憲尹拯疏曰,已諭於前疏之批,安心勿辭,從速上來察職事。
政院啓曰,左議政閔鼎重,來詣請對矣。傳曰,引見。
政院啓曰,得接全羅監司移文,則枚擧慶基殿參奉牒報,陵殿祭享時,不用綵花,旣己定奪,而外方則不爲擧論,本殿所用綵花減除與否,急速回移,以爲分付擧行之地云。當初議大臣定奪之時,以綵花之用,於禮無據,變通停罷,外方陵殿,亦當一體施行,而初不擧論,以致因循至今,事甚未安。慶基殿及咸鏡道各陵璿源殿,竝依壬戌年定奪擧行之意,兩道監司處,分付,何如?傳曰,允。
領府事金壽興所啓,閫帥之任,一道大將,近來武臣乏人之患,特甚,該曹差遣,多不厭物情。臣意,主兵之臣,所見不能周遍,若令廟堂商確,武臣堂上以上及堂下中可合人,別爲抄出,以此擬望,似好。左議政閔鼎重曰,知人甚難,臣等所見,亦何能周詳,盡得人才乎?依前日監司可合人抄啓之例,抄擇似當,而監司可合人,亦宜一體抄啓,務在揀選,不必多抄。上曰,監·兵使可合人,一體抄啓,而惟當精選,不必多抄矣。
今日入侍時,左議政閔鼎重所啓,昨者前持平趙相愚,劾遞兩司多官,雖未蒙允,而臺閣之體,旣被駁議,則不得行公,必遞乃已,卽今無行公之員,宜有變通之擧。上曰,兩司之停論,元非率爾,而事勢如此,今姑遞差,可也。
平安監司書目,寧邊呈,以正月二十八日子時,鐵甕主峰,忽有一聲,俄頃乃止,而聲如大砲,變異非常事。
左議政閔鼎重所啓,國制,無坐贓物件還收某司之文,今者禁府,以牛峴僉使李世亮,贓物銀兩馬匹,自備局區處之意,申牒矣。凡有産罪人財産,收入戶曹,乃是法例,從今定式,贓物收入,亦令戶曹主之,馬匹之品好者,令戶曹次知,分給軍兵,何如?上曰,依爲之。
上在昌德宮。
大行王大妃初喪。
卯時,日暈兩珥。夜一更,月暈。
副司直李選上疏。大槪,重被近臣疏斥,情勢難安,乞遞敦匠之任,以便公私事。答曰,省疏具悉。近臣情外之攻斥,不足介懷,卿其勿辭,從速察職。
傳曰,前後扈從有功勞之人及淸白吏·戰亡子孫·討逆時別單人員,各別錄用事,言于兩銓。
政院啓曰,本館上下番六員內,校理金昌協,以親病陳疏,校理申啓華,副校理徐宗泰,副修撰南致熏,皆呈辭單,副修撰朴致道,今日政,移拜司諫,他無入直之員。校理申啓華,副校理徐宗泰,副修撰南致熏,竝卽牌招,以爲推移入直之地,何如?傳曰,允。
傳曰,先朝虛錄守令被罪事目,充入。
都政。吏批,以權傛爲典牲主簿,李留爲廣興奉事,朴致道爲司諫,朴蕃爲聞慶縣監,許塖爲德山縣監,金世亮爲大靜縣監,金永宗爲漆原縣監,李倫爲庇仁縣監,柳彬爲永同縣監,閔處重爲禮安縣監,金世龜爲濟州牧使,西原縣監趙亨期,仍任事承傳。尙州牧使李恢,今降通訓,宣川府使李弘述,今降通訓,古阜郡守柳德三,今降通訓,以上,分養馬故失。李麟徵爲固城縣令,金斗明爲鍾城府使,李天根爲古阜郡守,李綸爲光州牧使,黃錡爲永興府使,呂尹濟爲价川郡守,黃銓爲信川郡守,李澮爲活人別提,柳攀爲宗廟直長,韓碩漢爲司宰奉事,黃震文爲定山縣監,徐瑱爲慶興府使,李東英爲豐川府使,鄭公奭爲盈德縣監,李孝源爲掌令,崔錫恒爲正言,缺數行李行成爲順川縣監,韓濙爲鏡城判官,徐宗泰爲吏曹佐郞,高緯奎爲典籍,李焯爲活人別提,崔愼爲司饔直長,趙景望爲戶曹正郞,李澮及趙爾璧爲監察,李東郁爲慶尙都事,鄭楦爲司僕主簿,宋殷錫爲典牲直長,宋日中爲司饔奉事,金璟爲典籍,張善沖爲原城縣監,李國憲爲密陽府使,李允修爲兵曹佐郞,鄭載大爲榮川郡守,權持爲兵曹正郞,李敬秀爲戶曹佐郞,朴致道爲東萊府使,鍾城府使金斗明,今加通政。金汝欽爲宣川府使,李厚芳爲引儀,李台長爲司䆃直長,李晉爲掌樂僉正,李世馪爲監察,高啓元爲朔州府使,李應錫爲校書著作,金萬益爲學錄,東萊府使朴致道,今加通政。金萬埰爲修撰,李胤岳爲掌苑別提,李善溥爲司諫,徐文淑爲內贍奉事,趙泰彙爲尙衣直長,朴泰斗爲軍資判官,朴尙廉爲甑山縣監,李厚芳爲司評,金儁相爲公洪都事,兪得一爲江襄都事,柳長培爲禁府都事,金潪爲引儀,柳壽崙爲典籍,柳椐爲參知,金胤重爲尙瑞直長,鄭是先爲司饔奉事,李泰禎爲監察,金日省爲務安縣監,李玄紀爲京畿都事,金元燮爲咸鏡都事,李堥爲寧越郡守,李世茂爲善山府使,鄭翰周爲尙瑞副直長,盧光協爲直講,金潪爲司評,李世晟爲造紙別提,權恒爲兵曹正郞,姑罷。
兵批,以李允溥爲同知,吳道弘爲全羅左水使,羅弘佐爲內禁衛將,徐文縉爲安東營將,崔柱華爲礪山營將,吳碩昌爲慶尙右兵虞侯,全百祿爲慶尙左兵虞侯,李東老爲所江僉使,李瑞東爲蛇渡僉使,劉椀爲慶德假衛將,鄭昌期爲上土僉使,李泰耉爲坡知僉使,金振麗爲天水僉使,李文柱爲定山萬戶,金興俊爲柔院僉使,缺數行李奎章爲宣傳官,申命老爲都摠經歷,李泰東爲都摠都事,鄭晉爲訓鍊主簿,尹尙履爲武兼,鄭行道爲訓鍊判官,柳炅爲副護軍,韓構爲司直,李萬鎰爲都摠都事,姜宰輔爲部將,朴宣興爲忠原營將,金大有爲慶德宮假衛將,金以器爲位羅萬戶,許植爲仁遮外萬戶,辛錫祿爲永登萬戶,申益恬爲訓鍊主簿,李昌肇爲宣傳官,趙應暄爲造山萬戶,崔基億爲武兼,丁之倫爲古突山別將,朴晉素爲豐山萬戶,李仁徵爲昌洲僉使,申澤萬爲訓鍊主簿,金守玄爲龍津萬戶,金益堅爲宣傳官,李信得爲守門將,李日章·金應西·南守夏·金命元·鄭棟·吳以華爲副司果,鄭敏·愼景尹·卞榥·金嗣胤爲副護軍,姑罷。
金鎭龜,以兵曹言啓曰,當日私奴甘山稱名人,自丹鳳門入來,差備門外擊錚,極爲駭愕,令攸司囚禁治罪,同門守門將朴瑗,常時不能禁斷雜人,以致闌入,亦難免其責,推考,何如?傳曰,允。
上在昌德宮。
大行王大妃初喪。
自巳時至申時,日暈。
弘文館啓曰,本館無行公之員,只有臣啓華,而下番則時無入直之員,新除授修撰金萬埰,副修撰金萬吉,竝卽牌招察任,何如?傳曰,允。
都目政。吏批,判書李翊進,參判洪萬容進,參議李奎齡進,都承旨尹趾善進。兵曹判書呂聖齊進,參判崔逸進,參議柳椐未肅拜,參知鄭始成未肅拜,右副承旨李秀彦進。以李之憕爲宗廟副奉事,蔡頲爲司僕主簿,任鎭元爲司贍主簿,金昌集爲掌樂主簿,李允文爲刑曹正郞,陳孝達爲軍器判官,南斗長爲漢城庶尹,李徵明爲禁府都事,柳尙運爲同義禁,李壽曼爲掌樂正,宋奎濂爲大司成,申世柱爲引儀,南崙爲西部主簿,尹必昌爲尙衣提調,李嶰爲活人別提,金昌協爲獻納。學錄單,李禎·尹世礎爲工曹佐郞,鄭推爲刑曹佐郞,李選爲同經筵,呂聖齊爲知經筵,任萬紀爲靈巖郡守,金萬吉爲副修撰,睦天成爲刑曹參議,鄭世宇爲引儀,吳勣爲昌樂察訪,朴益茂爲獒樹察訪,呂賢齊爲引儀,金盛迪及兪命興爲童蒙敎官,李徵龜爲司圃別提,南正重爲內侍敎官,李喜夏爲掌苑別提,李世瑜及具廷柱爲南別殿參奉,宋曅爲崇陵參奉,缺數三行李世敬爲英陵參奉,金宗鉉爲厚陵參奉,宋光練爲光陵參奉,鄭夏晉爲泰陵參奉,李山輝爲敦寧參奉。以下缺
獻納尹彬呈辭。入啓。遞差。
禮曹參議申琓上疏。大槪,滓穢之蹤,復齒朝端,疾病且劇,乞賜鐫罷,退處省愆,以延殘喘事。入啓。答曰,爾其勿辭察職。
左議政閔鼎重請對時所啓,西原縣監趙亨期,移授掌令後,卽違召牌,似出於曾爲臺官時,有狼狽不安之事,不欲復入憲職之意也。終至於引嫌,則在朝廷無召用之臣,於外郡有數遞之弊矣。上曰,仍任,可也。
都目政事。以上燼餘
吏批,以沈若泓·朴世相爲假引儀,尹明運爲北部參奉,李畬爲吏曹正郞,〈?〉落字鉉爲典籍,徐宗泰爲校書兼校理,韓垽爲濟用正,金錫翼爲同敦寧,金爲造紙別提,朱格爲奉常主簿,徐文海爲假監役,李仁漢爲禁府都事,李震雄爲璿源殿參奉,林宏儒爲靑巖察訪,金洧爲黃山察訪,崔啓翁爲濟原察訪,金澋爲監察,李寅錫爲典設別檢,嚴緝爲副校理,朴信圭爲瓦署提調,呂聖齊爲濟用提調,李觀成爲監役,劉瑞井爲良才察訪,沈麟瑞爲穆陵參奉,金夏錫爲光陵參奉,李徵明爲禁府都事,金晳爲持平,李相昌爲獻陵參奉,南雋老爲工曹佐郞,尹趾完爲社稷提調,黃汝楫爲典獄主簿。
上在昌德宮。
大行王大妃初喪。
申時,日暈。夜一更至四更,月暈。
禮曹啓曰,因漢城府啓辭,貞陵火巢內龍庵寺,令該曹摘奸處置事,允下矣。發遣本曹郞廳,建寺處所摘奸後,當初創立曲折及陵官姓名,本陵守僕等處,捧招以來,稟處,何如?傳曰,允。
獻納金昌協啓曰,請命遞斥臣職。答曰,勿辭。
謝恩,正言崔錫恒。
院啓,請還收趙相愚·宋光淵特遞之命。請還收罪人金煥放釋之命,嚴鞫得情,明白處斷事。答曰,趙相愚等遞差還收事,已諭於諸臣之批矣,勿煩。金煥事,交章爭論,閱歲則可謂太涉,支離,而今又更發已停之論,必欲鞫問乃已,實未曉也。決不可允許,須速停論。
上在昌德宮。
大行王大妃初喪。
申時酉時,日暈。
金鎭龜啓曰,大司憲尹拯,掌令缺李孝源,持平金晳在外。執義權斗紀未肅拜。缺未肅拜。今日以監察茶時之意,敢啓。傳曰,知道。
李選上疏。入啓。答曰,省疏具悉。卿其勿辭,從速察職。
府啓,金煥嚴鞫處斷事。答曰,勿煩。
院啓,請誣告罪人金重夏嚴鞫處斷事。請前修撰洪萬朝,前待敎李玄祚等,削奪官爵,門外黜送事。以下缺答曰,已諭,毋煩。以上燼餘
備忘記,今觀內摘奸單子,入番禁軍八十人內,以弓子破傷懸頉者,至於過半,此外出番軍兵戎器之有頉,自可推知,不勝驚駭。問其曲折,則曾於乙卯年間,自內弓房,別爲分給於禁軍,故雖年久破傷,不敢任意改備云,勢或然矣,而禁軍將之趁不報知兵曹,一向抛棄之狀,殊甚駭異。庚申以後別將與禁軍將,竝査出,從重推考,以懲日後,破傷弓子,分付禁衛營,使之趁卽改備。內司僕,雖無執頉處,而近來京外馬政,極爲虛疎,脫有緩急,委屬未便,別爲嚴飭內外司僕,以爲着實留意之地,而一朔之內,頻數調習,及不合留養之馬,一一改立等事,亦爲申飭擧行。以上禁衛營謄錄
政院啓曰,慶尙右兵使,正月二十九日成貼道內各鎭束伍軍兵春操試纔定日狀啓,與二月初六日成貼改擇日進定狀啓,今日同朝時入來,前後狀啓日字相距,至於六日之久,而同日來傳,此必由於中間撥路稽傳之致,事甚可駭,令備邊司査出治罪,何如?答曰,允。以上備局謄錄
上在昌德宮。
大行王大妃初喪。
禮曹正郞金運乘,貞陵龍庵寺摘奸事,出去。
正言黃欽三度呈辭。入啓。遞差。
濟州牧使,以金鼎泰等六人,渰死事狀啓。傳曰,渰死人等,令本州各別,恤典擧行。
府啓,請誣告罪人金重夏嚴鞫取招,按律處斷事。上曰,勿煩。請前修撰洪萬朝,前待敎李玄祚等,削奪官爵,門外黜送事。請加三思,還收前持平趙相愚,前承旨宋光淵特遞之命事。上曰,勿煩。請還收罪人金煥放釋之命。以下缺
大臣·備局堂上引見入侍時,禮曹判書尹趾完所啓,御營軍兵,欲爲依前,以兩司上番,而軍需不贍,難以給料,自朝家若許鑄錢,則可以補用於軍需,而鑄錢旣有禁令,故敢此仰達矣。左議政閔鼎重曰,鑄錢雖有禁令,此係軍需,事當許之,而若給三南月課價米,使之補用,則不必鑄錢矣。尹趾完曰,今年若得月課價米,則明年方可補用軍需,而其前自本營,亦可推移支用矣。右議政南九萬曰,若給江華月課於軍門,則禁衛營,以新設之處,軍需每患不足,尤當給之矣。閔鼎重曰,今已許給御營廳,奉承傳,此後他軍門,如有請得者,則自備局,參酌分給,似當矣。上曰,依爲之。
引見入侍時,上曰,峨嵯山烽燧,每以雲暗書入,事極虛疎,宜有申飭之擧矣。左議政閔鼎重曰,臣亦嘗以此爲怪,及其待罪咸鏡監司時,欲爲變通,累次啓聞,而此烽始自六鎭中,經數三海邑,一月之內,雲暗不得擧烽者,幾至十之七八,峨嵯烽臺之每稱雲暗,其勢固然矣。知事申汝哲曰,此烽每每如此,曾在丙辰年間,別遣備邊郞摘奸,仍除樹木障蔽者,以便候望矣。今後申飭於兵曹及北路,何如?右議政南九萬曰,雲暗之日,固難相通,而以雲暗擧多之故,雖淸明之日,亦不無託以雲暗之弊矣。上曰,乙卯年間摘奸後,亦復如前,自廟堂各別申飭,可也。左議政閔鼎重所啓,右議政南九萬,曾爲江華府次知堂上,而今則其代,似當差出矣。領議政金壽恒曰,本曹堂上中,禮曹判書尹趾完,使之句管,似當,以此差下,何如?上曰,依爲之。閔鼎重所啓,領府事金壽興,以慶尙·公洪兩道率眷久任事,陳達,有令廟堂稟處之命,而領議政金壽恒有疾,右議政南九萬未及出仕,故不得定奪矣。今日齊會入侍,敢此仰達。慶尙一道,幅員甚大,周年之內,周察其物情,亦不可不展其瓜期,率眷兼牧,亦多弊端,故旣設還罷者,累矣。至於湖西,則按使之臣,多少擇人,挈眷之時,其弊尤多,因致還罷,而以事理言之,則必須久任監司,然後可以責效矣。領議政金壽恒曰,監司久任之規,不可不行,故先正臣李珥,亦嘗以此建請於朝矣。監司雖有設施變通之事,難以周旋於朞年之內,而至於嶺南,則幅員甚廣,遍巡列邑,周察物情,亦有所未及,久任之擧,誠不可已,而挈眷一節,多有弊端,曾前兩道之旣行還罷,蓋以此也。嶺南則雖無自朝家加給之米,可以料理眷率,而湖西則物力不逮,公州,以營下之邑,蕩敗已甚,難以支堪,且不爲兼牧,而許令挈眷,群議皆以爲,事體不便,慶尙監司兼大邱府使,使之挈眷,府使降爲判官事,爲定奪施行,公洪道則姑觀前頭形勢,更議處之,似當矣。右議政南九萬曰,聞權是經之言,嶺南則雖無自朝家劃給之事,可以料理云,領議政金壽恒之言,是矣。上曰,慶尙道則朝家雖無劃給之物,可以支堪云,爲先以監司兼府使,瓜期以周年爲限,公洪道則觀勢爲之,可也。左議政閔鼎重曰,監司之不得久任,皆由於兼牧之弊,今番嶺南,則兼府使節目,必先從略磨鍊,稟定擧行之意,分付,何如?上曰,依爲之。知事申汝哲所啓,火藥之猛不猛,專由於焰硝之好不好,而京外鹹土已盡,故焰硝之性,甚爲麤劣,軍門貿得者,三鍊,而且十分精搗,然後其造火藥精猛,可用於軍器,而近來都下富民等,貿得嶺南松商之焰硝,不爲再鍊,亦不熟搗,專以省功爲務,至於鳥銃閭巷間處處私造,以爲渠輩防納於衙門之資,事之驚駭,莫此爲甚。曾昔外方各邑,月課鳥銃火藥之不精,實由於此,故孝廟朝,洞革此弊,各邑之月課,特令兩局,精造以給後,自宣惠廳劃給價本者,實非偶然之意也。凡諸軍器,何等重物,而豈可使富民輩,處處私造,以爲防納取利之資乎?嚴加痛禁,俾無軍器不精之患,何如?上曰,一切痛禁,可也。禮曹判書尹趾完所啓,臣曾任嶺臬時,巡審海防,有欲陳稟之事,而久未之果,今議統營城守之便否,因此而敢有所達矣。統營所處之地,形勢固好,而賊若覘知,則主將所在,乘風直擣,則向東船滄,勢難逆出迎敵,宜有救援之兵,而巨濟八鎭中,惟舊水營三鎭船滄,向西閑山島,與巨濟對峙,爲統營之門戶。臣問本道地勢與統營解事軍官,則有船滄可合處,正與統營相對,島中所居民戶,可置三船,而如北兵使行營之規,統營戰船八隻內,三隻,使虞侯領率,移住本道,統營有急,則與舊水營三鎭,左右相援,實合制置之道,而係是變通創行之事,下詢大臣而處之,似當矣。知事申汝哲曰,此言,似好矣。閑山島,乃統營水口外案山,而無畓而有田,民人頗凋,若以二三船隻,等候備防,則爲好矣。左議政閔鼎重曰,令虞侯分防閑山便否,詢問於時任統制使後稟處,何如?上曰,依爲之。備局謄錄
引見入侍時,領敦寧府事閔鼎重所啓,大殿所封供上紙品,於裁減之時,十卷則特命權減,二十卷則依辛亥年例,以草注紙,代封矣。卽今京外權減物種,多有復舊者,則供上紙之權減及代封,事體有所未安,且雖以草注紙,代封,事係御供,紙品頗好,措備之時,每以價輕稱冤,本庫貢物中,供上紙主人,不至蕩敗,故仍令渠輩進排,而若因此又不能支堪,則事甚可慮。以此議于諸大臣,則皆以復舊爲宜,而當初代封,出於李端夏之陳達,故問于端夏,以爲草注紙,亦可以備御用,當此用度難繼之日,供上紙,不當復舊云,何以爲之?敢稟。上曰,供上紙,代封之後,頗有苟簡,復舊,可也。以上宣惠廳謄錄
引見入侍時,領敦寧府事閔鼎重所啓,西氷庫修理材木價米,在前自宣惠廳,題給四十一石五斗矣。辛亥年,減給二十六石,仍以爲例,十餘年之間,雖以凶荒米貴之故,僅得貿用,而近來峽中,木物漸貴,價米甚爲不足,江村人,無一應募者,東氷庫一梗材木之價,猶給十八石,而西氷庫四梗之價米,都給二十六石,實爲不足,似當加給數石矣。上曰,令宣惠廳參酌加給,可也。以上宣惠廳謄錄
引見時,左副承旨李秀彦所啓,前虞侯盧瑀,誣告李俊昌之罪,以宥旨前事,至於放釋,臣竊以爲不當也。逆賊之不當爲死罪,而瑀之所告,旣歸虛誣,則其誣人以死罪者,情狀痛惡。且以朴贄事言之,所犯,雖有赦前,軍務事重,則不以宥旨前事,有所饒貸,瑀之罪狀甚重,何可全然無罪乎?上曰,依本律定罪事,分付,可也。又所啓,臣伏見禁府前察訪朴世華照律公事,以大明律濫乘條擬律,而聞京畿路邊各邑規例,以刷馬載持各道錢文,到各驛,則以驛卜馬責立,而受價於官門,其來已久矣。以此觀之,則世華所犯,只是錢文載持馬一匹加立而已,此雖有踰常規,比之身自濫騎,則大有所間,而直施濫乘之律,似涉冤枉,故敢此仰達矣。上曰,觀其原情,則濫騎之律,似涉過重,罷職放送。以上禁府謄錄
引見時,右議政南九萬所啓,全羅道敗船格軍等,頃因時囚罪人放釋之命,旣已得釋矣。此人等,旣無備納本米之勢,自願而未及發配,得蒙放釋,今欲蕩滌其本米,則後弊可慮,欲更爲徵捧,則旣已屢年囚繫,不得備納,至於自願定配,決無更捧之理。臣爲宣惠廳堂上時,監司以此論報,而不敢擅便,欲待入侍稟定,而未及矣。監司所報,不可不回啓,敢此仰稟。領議政金壽恒曰,在外時,與右議政南九萬,相議此事,而旣不可蕩滌,又不可更爲定配,亦無徵捧之勢,殊甚難處矣。左議政閔鼎重,以近者江華船格等事觀之,虛稱敗船,十常八九,如此之類,決不可蕩滌,還納間沒爲奴婢,準納後放釋,似可矣。南九萬,赦令前,以定配論罪,而因赦得釋,又爲奴婢,則是赦後之罪,反重於赦前也。且論語,以信爲民食之先,晉文公,寧失原邑,而不敢失信,旣因赦令而放釋,則旣放之後,又何可沒爲奴婢乎?金壽恒曰,沒爲奴婢之未安,誠如南九萬之言,而蕩滌則決不可矣。閔鼎重曰,臣意則更爲分付,定限徵捧,未爲不可矣。上曰,當初旣已放釋,則還納間沒爲奴婢,似涉失信,更定年限,使之備納,而過限不納後,更爲啓聞處置之意,分付,可也。以上戶曹謄錄
上在昌德宮。
大行王大妃初喪。
夜一更至五更,月暈。
政院啓曰,同副承旨李世白,今日又不仕進,同副承旨之連日病狀,非但有損廳風,右承旨洪萬鍾,不得行公,廳中位甚不齊,出納之際,事多苟簡,同副承旨李世白,卽爲牌招察任,何如?傳曰,允。
修撰金萬埰上疏。大槪,臣有窮蹙痛迫情勢,無以冒叨榮次,召牌之下,亦不獲趨詣,冒死呼籲,冀垂諒察,削臣姓名於朝籍,治臣干冒猥越之罪事。入啓。答曰,爾父被誣之狀,業已洞燭,而諸大臣,亦嘗屢陳矣。一種年少峻激輩,構誣之說,何足掛齒乎?爾其勿辭,從速察職。
榻前,右議政南九萬所啓,上下官體面嚴截,而義州府尹金載顯,乘轎直到兵使營下,軍官治罪其下人,則載顯,怒不行營門軍禮而去,損傷體面,莫此爲甚,而監司,只罪其下吏,亦爲非矣。上曰,以下官凌侮上官,至於如此,拿問定罪。又所啓,北評事尹德駿,與咸鏡監司李世華,公會之坐,多發侵侮之語,雖緣酒失,聞者駭然,評事差遣,本爲彈壓道內,而先自失體,何以彈壓乎?上曰,尹德駿極爲駭異。差遣,足爲彈壓,而侵侮上官,損傷體面,罷職,可也。
右議政南九萬上疏。大槪,臣有罪幸免,不勝惶恐待罪事。答曰,省疏具悉卿懇。自本營將欲改造以給,則於卿有何所失?安心勿待罪。仍傳曰,遣史官傳諭。
負累臣趙持謙上疏。入啓。答曰,省疏具悉。卿辭如此,本職當許遞焉。
正言崔錫恒所啓,請前修撰洪萬朝,前待敎李玄祚等,削奪官爵,門外黜送事。上曰,勿煩。又所啓,請金煥嚴鞫得情事。上曰,金煥之誘脅翊戴,只爲欲探逆情,實無可罪之事,而閱歲爭執之後,旣停而復發,必欲鞫問,而論議轉激,無所止泊,予未知其可也,更勿煩論。
院啓,金重夏嚴鞫事。前持平趙相愚,前承旨宋光淵特遞之命還收事。答曰,勿煩。
正言崔錫恒啓曰,公洪監司蘇斗山,從前居官,多有不廉之誚,屢令陞擢,輒見彈劾之章,藩維憚壓之任,決非所堪當,愼簡之日,尤不可新授此人,以隳官方。物情未愜,久而不已,請公洪監司蘇斗山改正。答曰,予未見其爲人,而大臣,曾以人才之可用,有所陳達,則試可乃已。自是古昔用人之道,何必一向彈駁,作此已甚之擧乎?予實不夬也,勿煩。以上朝報
傳曰,移御慶德宮吉日,其令儀曹,今月內擇入。傳曰,以二十五日定行。以上禮曹謄錄
有政。吏批,以沈楫爲靈巖郡守,李必茂爲固城縣令,朴長建爲平澤縣監,李國憲爲尙衣僉正,李行迪爲永春縣監,李台龍爲正言,金昌協爲校理,李翮爲敦寧都正,南致熏爲兵曹佐郞,李㝡爲銀溪察訪,朴慶後爲密陽府使,金粹五爲鍾城府使,韓泰東爲獻納,金澋爲兵曹佐郞,安垕爲工曹參議,李翊爲繕工提調,張善沖爲戶曹參議。
上在昌德宮。
大行王大妃初喪。
卯時,日暈。夜自一更至四更,月暈。
下直,豐山萬戶朴晉素。
備忘記,今下弓矢,豐山萬戶朴晉素處給送。
吏曹判書李翊上疏。入啓。答曰,省疏具悉。卿其勿辭,從速察職。
兵曹判書呂聖齊上疏。入啓。答曰,省疏具悉。卿其勿辭,從速察職。
政院啓曰,淸城府院君金錫胄,來詣請對矣。傳曰,引見。
兼良才察訪鄭推,仍任事判下,以金澍爲靈巖郡守,李汝岳爲金山郡守,南宮垕爲刑曹佐郞,李琨爲監察,李喜澤爲延安府使,申琓爲江襄監司,兼持平單,李蓍晩,以趙持謙·李晩輝·任萬紀爲副護軍,李翯·元翊賢爲副司勇。以下缺
有政。以上燼餘
請對入侍時,淸城府院君金錫胄所啓,今以訓局弓子,移給禁軍,則其代,亦不可不趁時造給。臣曾見累朝故事,當令外方各營,別造軍器,或送於西北兩界,或置於江都·南漢,因以考較外方器械之精粗巧拙,施以賞罰矣。近年則此事頗罕,墩臺長銃造上之後,久無製造之事,而且乏禁旅所持軍裝,而擧皆頑弊,不但弓子一物而已。所佩之劍,或短或細,或全不磨淬,且皆是轉借之物故,一劍之上,刻名數三,此亦不可不一番造給,以爲相轉與受之地矣。統營及蔚山兵營,精於造弓,晉州兵營,順天左水營,地産鋼鐵,劍制最精,全羅兵營及右水營,乃是箭竹所産之地,尤宜造箭,若自備局量宜定數,分付各營,使之趁卽精造上送,弓子則還付訓局,腰刀,長片箭,分給於禁軍等處,其餘留置軍門,以爲後日之用,似爲合當,令備局商度施行,何如?上曰,令備局依此分付,使之精造上送,而近來湖南各邑,進上箭竹,品漸不好,此後極擇封進之意,竝以申飭,可也。又所啓,近年以來,水旱連仍,被災未捧之穀物,徒爲蕩減之資,各邑儲蓄,竝皆蕩然,此事尤極寒心。我國三南之外,關西最爲膏沃,如三縣近海安州·博川·定州·義州等處,多有舊筒廢堰,民不蒙利,而實合開墾者,今若令本邑,許民開墾作畓田,盡力耕耨,則數三年內,又得累萬石穀物,此計似迂而實切,似緩而實急。臣頃者,以此問于平安監司臣申翼相,則翼相,先以三縣十筒,圖形見示,而永柔德地筒等五筒千餘石落,只皆可耕種,咸從·甑山四筒,則民方儲水蒙利,不可耕墾云。此外諸處,雖未及摘奸以來,大抵可耕之處爲多矣。今自廟堂,分付本道,使各邑許民耕食,以盡地利,以爲厚峙糧餉之地,何如?上曰,事甚便好矣。農月已近,尤當趁速爲之,分付監司,使之劃卽擧行,可也。又所啓,頃日御營大將尹趾完,以三南月課之價,添助十哨軍兵番上時,糧料爲請,而右議政南九萬,亦以禁衛營五哨上番,旣與御營相類,而新募軍兵,生疎尤甚,番數稀疏,敎鍊漸遲,亦宜添上,則月課之價,不可不一體分給之意,定奪云。此言誠是矣,御營·禁衛營,旣已分取,則訓局之獨爲不與,亦非均齊之道。臣意則似當竝及於三軍門,而第今年條月課,旣自江都施役,則今難猝然取來,自備局更爲詳察處之。且大興山城句管處,有若干員役旗牢等給料之事,而若爲割取本城之穀,則事理不當,又無他策,可以推移充給之路,三南一處月課中鐵丸價,特給大興山城,以爲料理支保之地,何如?上曰,言于備局爲之。又所啓,兩西嶺隘及直路有餉,此處設置堡障,以爲緩急得力之地,而中間退設不緊處所,則詢問本道而還罷矣。今聞寧城鎭,在於寧邊地方,雖非賊路要害,而實是北道連接之地,兩道相通,形勢甚爲要緊云。此則還設,似好,下詢于廟堂而處之,何如?上曰,寧城復設事,言于廟堂,可也。又所啓,臣有所懷而敢此仰達矣。曾於仁廟朝癸亥初,特設扈衛大將,以四員差出,甲午復設之時,亦是四廳,今則姑有三廳矣。以卽今事勢言之,軍官付料額數,則雖不可盡復二百之額,加出大將一員,而受料軍官,則以三廳付料之數,通融均齊,亦不至大段苟簡,驪陽府院君閔維重,差下大將之任,以爲合當,下詢于諸大臣處之,何如?上曰,四大將,旣是舊例,到今復設,似合事宜,雖問於他大臣,必無異議矣。驪陽府院君,扈衛大將差下,可也。又所啓,臣曾於上年赴燕時,通官李一善,連到館門之外,稱以切有所懇之事,而煩瑣不敢云。累次發端,亦不畢說而去矣,最後始言,安州人姜尙建,乃是渠之妻娚,曾受兵營銀貨數百兩,累年失利,未及報償,渠猝身死,只有寡妻,以本國一族傳言之,則渠當爲首一族,而渠亦難於還報,如不得減除,則願請於兵營緩督云云。歸到安州,問其銀數,則積年利殖漸加,今至一千餘兩云。此貨乃是兵營營庫之物,十餘兵使,皆書於重記,雖欲私自許減,其勢實難云。此銀旣無可捧之理,千數雖多,不必長擁虛簿,不如特爲許減,以示德意之爲便。前冬至使臣入往時,欲爲定奪而去矣,其時上候未寧,故不得仰稟。今於告訃使入往時,以特以身死勿徵之制,自朝家蕩減之意,分付兵營,仍復言之一善,以示朝家恩德,何如?上曰,自備局分付兵營,使之許減。以上備局謄錄
入侍時,淸城府院君金錫胄所啓,輦下禁旅,只備一件戎裝,而本兵別無留待,餘數舊件旣破之後,又無可繼者,此可爲寒心。統營等處,雖有前頭造弓上送之事,自京亦欲別造千餘丈勁弓,而禁衛營,創設未久,器械亦多未備,陣上所用帳幕·燈籠·食爐·拒馬·大砲之屬,今方拮据造成,而物力多有不逮之患。且禁軍軍裝諸事,本自本兵句管爲之,而自騎步逃故推移完定之後,新捧軍布亦裕足,今若限六十同,移送于本營分造之外,弊甲舊雨裝之屬,亦可以隨力修補矣。上曰,兵曹軍木六十同,取來,可也。以上燼餘
上在昌德宮。
大行王大妃初喪。
自午時至未時,日暈。夜一更至五更,月暈。
下直,柔遠僉使金興俊,馬島萬戶朱益昌。
領中樞府事金壽興箚子。入啓。答曰,省箚具悉卿懇。箚陳之事,當令廟堂變通。缺一二字
備忘記,今日晝茶禮視膳,則松古餠,缺一二字堅硬如石,味亦不甘,敬丹餠則尤甚無形,其前期豫備之事,明白無疑,莫重祭享,何敢如是不敬不謹乎?誠極痛駭。造果廳監造官,拿問定罪,下人,令攸司囚禁,各別科罪,廚院堂上,不過監膳而已,則容有不知之理,而亦難免不能檢飭之失,推考。
金鎭龜,以扈衛廳意啓曰,當初三大將所帶付料軍官,每廳各以五十爲額,而上年裁減之時,各減六遞兒,餘存者只是四十四遞兒,今者大將一員,旣有加出之命,而爲慮經費之匱竭,只取時存付料之數,通融均齊之意,亦爲定奪矣。今於三廳,各餘六遞兒,合爲十八,又取上年所減十八之數,還爲復古,則移送于新差大將者,當爲三十六遞兒,而若復以二遞兒,加出添送,則四廳軍官所付之料,竝各三十八遞兒,所加之數,不至過多,內入之番,亦無所減。自來三月朔依此擧行之意,分付于各該司之堂上軍官,三遞兒,一依他廳例,自兵曹付祿之意,亦爲分付,何如?傳曰,允。
行大司諫安縝所啓,請正言崔錫恒出仕。答曰,依啓。
今日引見時,慶尙監司兼大丘府使,府使則降爲判官,瓜期以二周年爲限,公洪監司則觀勢爲之事,榻前定奪。
傳曰,大殿供上紙,旣已復舊,中宮殿供上紙,一體復舊事,分付該庫。
吏批,以申琓爲江原監司。以上燼餘
上在昌德宮。
大行王大妃初喪。
自巳時至申時,日暈。
下直,幕嶺萬戶金南炅。
國葬都監,以摠護使意啓曰,寶篆缺數字官金萬重所寫三件封進,睿覽裁擇後,當爲開刻,敢啓。傳曰,以第一件,缺一二字,可也。
又啓曰,本都監堂上行副司直李選,近以不安情勢,呈單久不行公,當此役事方張之日,不宜引嫌,久曠職務,卽爲牌招,使之察任,何如?傳曰,允。
政院啓曰,今十三日入侍時,有濟州牧使愼景尹推考之命,而進上柑子,以山橘代封,而甚爲體小,且多腐傷爲敎,而落漏於擧行條件中,有若直以柑子封進而體小者然,其疏漏甚矣。擧行條件付標以入,臣以其日入侍承旨,矇然不察,以經累日,不勝惶恐。傳曰,日昨引見時,以近來濟州薦新及進上柑子,甚爲體小,至於今年,則以山橘代封者,幾至三分之二,雖因風災水旱,以致如此云,而若能着實栽種培養,則豈有如是苟簡之理哉?殊涉未安,牧使推考,自禮曹各別申飭事,下敎矣。注書之記事,旣如是疎漏,追後付標處,亦未免相左,以此改書以入,推考傳旨中,亦爲付標。
正言崔錫恒啓曰,前修撰洪萬朝,前待敎李玄祚削黜之罰,元非大段,而一向相持,有傷事體,故仍爲停論,今聞物議,以太遽爲非云。不能臨事周愼之失,著矣,請命遞斥臣職。答曰,勿辭。
巳時,上御夜對廳受灸,藥房都提調金壽興,提調金萬重,副提調尹趾善,假注書沈季良,記事官鄭齊泰·金洪福,醫官金有鉉·崔聖任·崔有泰·白光炫·李應斗入診時,醫官鄭惟覺·李弘章·鄭安世·金汝器·鄭斗俊等入侍,上哭泣移時,金壽興進曰,脚部所患及咳嗽,近復如何?上曰,脚部則雖升降之時,今已平常,咳嗽夬愈矣。上受灸中腕穴十五壯,遂罷出。
今日受灸時,領議政金壽恒所啓,昨日,以守令署經,憲府之官,變通改差,今當差出,而似聞備擬之人乏少,難得無故行公之人云。大司憲尹拯,雖有召命,其趨命上來,未易爲期,禮待儒賢之道,不必在於官爵,務盡誠禮,別爲召諭,而職名則姑爲變通,無妨,敢此仰稟。上曰,尹拯,除拜已久,上來無期,其在禮遇之道,不可一向强迫,且風憲之長,亦不可久曠,今姑改差。
義州府尹朴泰遜。以上燼餘
受灸入侍時,提調金壽興所啓,太僕屯田稅入,近以年事凶歉,日漸减縮,故曾於年前,以加納三百以上論賞,減納百石以上論罪事,啓稟定奪矣。定州別將安崇元兩年加納之數,至於二千餘石之多,依定奪請賞,則兵曹,以加設同知除授之意,覆啓蒙允之後,因承旨啓達,至於還收矣。今番點馬,又請論賞,點馬事體未妥,故以勿施回啓,而旣定賞罰之後,終無賞典,則實非勸懲之道。崇元,雖曰卑賤,自是良人,其後因賑恤堂上所達,老除軍士,亦受加設職,崇元之獨未承賞,似爲冤抑,勿許封贈謝恩,只給官敎,則無異於空名帖,恐無損於事體,而亦足爲激勸之地矣。上曰,當初承旨所達,似是,故還收矣。旣定賞罰之後,全無賞典,亦未妥當,勿許封誥謝恩,只給官敎,可也。以上司僕寺謄錄
受灸入侍時,都提調金壽恒所啓,近來各牧場,馬政極虛疎,誠爲可慮,故臣於昨日,以文字陳達矣。本寺牧場屯田設鎭之處,屯民等有身役者,竝自備局頉下,有身役,專屬土卒,故智島牧子十六名,亦入其中,牧子之役,與他役有異,乃是世傳之役,而頉下之後,趁不代定,則許多場馬,無路看護,決難頉下,設鎭處牧子,則勿爲擧論事,捧承傳施行,何如?上曰,牧子之役,異於他役,勿爲頉下,可也。司僕寺謄錄
受灸入侍時,提調領府事金壽興所啓,內外寺廐馬郊外調習,一朔六次爲之事,榻前定奪。司僕寺謄錄
今日受灸時,提調金壽興曰,其在調保之道,則□接醫官,似爲便好,且平復之後,久未診脈,故今日欲爲入診,諸醫等盡爲來會,使之先入診察,何如?上曰,依爲之。缺數字覺診脈後曰,脈度平順,今以調勻,而但在左邊隻脈,比諸右缺三四字矣。李弘章曰,脈候極好,一如平常,少無可達之言矣。缺四五字曰,脈候大抵平穩,而右邊隻脈,微有數氣矣。壽興曰,缺四行脈度比向日極爲平穩,諸醫之言,大同小異,而極好之說,缺四五字例無駕橋調習之事,殊欠調習之道矣。今後則駕橋遠出,缺三字習,似爲便當,以此分付,何如?上曰,似好矣。依此爲之。壽興曰,曾缺數字先朝,內外司僕馬調習之規,以一月三次爲定,而此亦似爲稀闊,今後則定以一月六次,似好矣。上曰,依爲之。壽興曰,內廐禾老,應爲改立之馬,至於十餘匹,固當隨得改立,而近來閭閻間,可合之馬絶乏,雖廣加聞見,而得之未易,誠極悶慮。今番使行,付送馬價於首譯,使之貿得數三匹以來,何如?上曰,依爲之。出擧行條壽興曰,近來各牧場馬政,極爲虛疎,誠爲可慮,故臣於昨日,以文字陳達矣。本寺牧場,屯田內設鎭之處,屯民等有身役者,竝自備局頉下,其身役,專屬土卒,故智島牧子十六名,亦入其中,牧子之役與他役有異。乃臺諫,憲府則無行公之員,大司憲尹拯,持平金晳在外,執義權斗紀有實病,掌令韓范齊·李孝源在任所,持平沈枰,雖在京中,諫院,方有前持平趙相愚還收之請,憲府之開坐無期,京畿守令之時未署經者甚多,況今山陵,酬應亦繁,此時守令,不可久曠,合有變通之道矣。壽興曰,今番都目政太晩之故,外方夫馬,旣已來到者亦多,不但京畿而已,累月留京,其弊不貲,況今春務方殷,而許多守令,多未署經,赴任未易,合有變通之道矣。上曰,權斗紀·韓范齊,姑爲改差,其代,以在京無故人差出,以缺二字卽署經之地,可也。趾善曰,成川前後府使,赴任未久,施卽缺三字去冬至,于今一向曠官,官事可慮,而新除授府使李元缺三四字病呈狀吏曹,其病患輕重,雖未詳知,而每有除命,缺四五字者,蓋以前日重被臺彈故也。其時事,人亦稱冤,而缺四行受災時,便是調攝之時,雖未具祭服,參以情禮,恐無不缺五六字。上曰,卿之累度陳達如此,當勉從焉。以上燼餘
上在昌德宮。
大行王大妃初喪。
夜四更,流星出北斗星下,入艮方天際,狀如鉢,尾長五六尺許,色赤。
政院啓,大司憲尹拯,掌令李孝源,持平金晳在外,執義·掌令,一員未差,持平沈枰未肅拜,牌不進,今日以監察茶時之意,敢啓。傳曰,知道。
吏批啓曰,東萊前府使蘇斗山,旣已仍任,新府使朴致道所授加資,依例還收之意,敢啓。傳曰,知道。
以李端夏爲大司憲,鄭載禧爲大司諫,李后定爲執義,李端錫爲公洪監司,李世白爲黃海監司,李國華爲掌令,李國芳爲正言,尹濟民爲義盈直長,尹敬敎爲禮曹參議,柳英立爲司藝,尹爾霖爲直講,李允修爲黃海都事,尹就甲爲敬陵參奉,南致熏爲副修撰,申晸爲左參贊,朴致道爲承旨,朴泰遜爲義州府尹,李壽曼爲綾州牧使,沈攸爲副護軍,嚴緝·權恒·沈楫爲司直。
藥房啓曰,伏未審夜來,聖體調攝,若何?今日受灸時,依前定以巳正宜當,臣等憂慮未弛,敢來問安,竝此仰稟。答曰,知道。與昨一樣矣。
禮曹判書尹趾完上疏。入啓。答曰,省疏具悉。卿其安心勿辭,調理察職。仍傳曰,遣御〈醫〉看病。
黃海監司沈攸上疏。入啓。答曰,省疏具悉。卿辭至此,本職當許遞焉。
光平都正溟·光川副正渟·光善副正漳·光山副正河等上疏。入啓。答曰,省疏具悉。情理可矜,令該曹稟處。
江襄監司申琓上疏。入啓。答曰,省疏具悉。卿其勿辭,速往欽哉。
備忘記,今觀黃海監司狀啓,都事金始徽所爲,節節痛駭,令禁府拿來憑問處置,道臣之循例罷黜,殊甚失體,沈攸推考。
政院啓曰,吏曹判書李翊,兵曹判書呂聖齊,牌招不進矣。傳曰,更爲牌招。
備忘記,今外宗問安進參者,只是林君杓一人,其在事體,殊未妥當,無故不參人員,竝推考警責。
禮曹啓曰,濟州牧使愼景尹狀啓,牛疫,祭享黑牛,亦難充數云,故司僕寺所屬牧場黑牛,令本府量宜分牧於湖西諸邑事,定奪行會矣。卽見全羅監司李師命移文,則順天白也島,黑牛九首,定色吏軍人,使之領去矣。所經一路,牛疫大熾,黑牛九首,相繼染痛,連以致斃,無一首餘存云。雖是牛疫熾盛之日,豈無方便救活之道,而不謹救護,以致沒數致斃之狀,殊甚未安。所經各邑守令,竝爲推考,領來色吏,令本道從重治罪,以懲日後,何如?傳曰,允。
政院啓曰,左議政閔鼎重,來詣請封矣。傳曰,引見。
開城留守申晸上疏。入啓。答曰,省疏具悉。疏辭令都監稟處焉。
政院,以兵曹意啓曰,當日別破陣金振源稱名人,自宣仁門入來,差備門外擊錚,極爲駭惡,令攸司囚禁治罪,同門守門將李東振,常時不能禁斷雜人,以致闌入,亦難免其責,推考,何如?傳曰,允。
又啓曰,同副承旨李世白,移拜黃海監司,右副承旨金鎭龜,卽爲牌招入直,何如?傳曰,允。
又啓曰,同副承旨,當日出仕,乃是舊例,新除授同副承旨朴致道,旣已下批,卽爲牌招察任,何如?傳曰,允。
大司諫安縝所啓,請正言崔錫恒出仕。答曰,依啓。
答正言崔錫恒疏曰,勿辭,退待勿論。
答獻納尹彬啓曰,勿辭,退待勿論。
藥房啓曰,昨日受灸後,夜間聖體調攝,若何?上曰,無事矣。都提調金壽興曰,中腕受灸,初以百壯定奪,而卽今日氣漸暖,不可多灸,諸醫等皆以爲,待秋更灸,宜當云,此言似是矣。上曰,依爲之。壽恒曰,昨日已灸十五壯,今日十八壯,明日十八壯,分排以灸,則當爲五十壯矣。上曰,依此爲之。
今日受灸時,尹趾善曰,新除授憲府官員,及諫院未肅拜人員,竝爲牌招開坐,何如?上曰,依爲之。掌令韓范齊,昨日改差,務安縣監仍任,可也。
上受灸中腕穴十八壯,遂罷出。
上御夜對廳引見,左議政閔鼎重,同副承旨李世白,假注書曺武勛,記事官鄭齊泰·金洪福入侍。閔鼎重所啓,前修撰洪萬朝,前待敎李玄祚,依前臺啓,削奪官爵,門外黜送,大司諫安縝,正言崔錫恒,竝遞差,何如?上曰,依爲之。以上燼餘
左議政閔鼎重所啓,峨嵯山烽燧申飭事,下敎之後,已自備局,分付兵曹矣。一時申飭,恐不如摘奸之爲着實,依乙卯年例,送宣傳官,摘奸三道烽臺,且令斫伐兩烽相望之處蔽遮樹木,何如?上曰,宣傳官中,可合之人,抄選書入,依前摘奸,可也。又所啓,守御使李䎘,牒報備局,本城已經秋操,今春則只令各營將,巡歷各邑,點視似當云,依所報施行題送矣。摠戎使李仁夏狀啓,啓下備局,仁夏,方在被論中,習操等事,不卽擧行,以此陳稟。臣意則守禦·摠戎兩廳,皆管畿甸軍兵,不宜異同,欲以發送中軍別將,巡歷點視,爲之覆題矣。領議政金壽恒之意,則去秋摠戎使,旣已親往習操,而方今山陵之役,畿甸倍重,且妨農節,春操與巡點,竝宜停止,若令摠戎廳停之,則守禦廳營將,巡歷亦宜一體停止,故敢稟。且黃海道,旣不許習操,故因其論報,使兵使巡歷點視矣。上曰,依爲之。畿民役重,農節又迫,守禦·摠戎兩廳巡點,竝令停止,可也。以上備局謄錄
上御夜對廳受灸,藥房都提調金壽興進曰,昨日受灸後,夜間聖體調攝,若何?上曰,無事矣。壽興曰,中脘受灸,初以百壯定奪,而卽今日氣漸暖,不可多灸。諸醫等皆以爲,待秋更灸,宜當云,此言似是矣。上曰,依爲之。壽興曰,昨日已灸十五壯,今日十八壯,明日十八壯,分排以灸,則當爲五十壯耳。上曰,依此爲之。壽興曰,都目守令,久未署經之故,慮其夫馬之留滯,昨日受灸時,自上憲府之官,有所變通,而今聞無故備擬之人絶乏,至於亞長之望,尤難備擬,必須判書參政,然後可以新通備擬云。此時,非吏·兵判久入之時,且三度加由之後,疏批又下,吏·兵判,竝牌招參政,何如?上曰,吏·兵判牌招參政。壽興曰,昨日以守缺數行禮遇之道,不可一向强迫,且風憲之長,亦不可久曠,今姑改差。壽興曰,臺諫,以公洪監司蘇斗山事,論啓矣。斗山,出身之後,出入臺閣,不無風采之可觀,且有才局,故累著大邑,治績著稱,至於出牧濟州,未聞有不廉之誚,而臺諫所論如此,設使果有浮謗,前日被彈之後,除授江陵,則秋毫不犯,皆稱善治,國家用人之道,只當取其長處,何可永棄而不用乎?但公洪前監司,以其身病,不得行公者累月,今又罷職,尤無察任之理,各邑文報,民人牒訴,無不積滯云,本道之事,殊甚可慮。蘇斗山,旣已被彈,設或赴任,必無彈壓之勢,今姑改差,差出其代,恐合事宜矣。上曰,諸大臣,皆言蘇斗山,可合擢用,斗山,曾無入侍之事,雖未詳其爲人,欲試其才,累畀重任,而臺諫每每彈論,殊極已甚。且朝家用人之道,捨短取長,實合事理,豈可以一番浮謗,永棄而不用乎?但旣被臺彈之後,雖或停論,必不肯赴任,本道之事,亦甚可慮。公洪監司蘇斗山,今姑改差,東萊府使仍任,可也。壽興曰,城中無賴之類,左右捕盜廳,捉得者頗多,而右邊大將李仁夏,重被彈論,推考命下之後,臺啓姑停,不敢行公,許多罪人,尙不究問,大臣分付,使之開坐,則以爲,方在臺論中,決難開坐云。事勢亦然,不可强迫,而罪人按治,漸至遷延,事甚可慮,姑令左邊大將擧行,宜當矣。上曰,依爲之。都憲改差以下,皆出擧行條
上在昌德宮。
大行王大妃初喪。
夜四五更,月暈。
藥房啓曰,伏未審夜來,聖體調攝,若何?今日受灸時刻,定以巳正宜當,臣等區區憂慮,敢來問安,竝此仰稟。答曰,知道。與昨無異矣。
答兵曹判書呂聖齊疏曰,省疏具悉。本兵重地,不可久曠,安心勿辭,從速行公。
吏曹口傳政事,以柳尙運爲禮曹參判。
江華留守李敏敍上疏。入啓。答曰。缺數三行
大殿受灸後,藥房·政院·玉堂·二品以上·六曹·兩司長官問安。答曰,知道。
大司諫鄭載禧所啓,請誣告罪人金重夏嚴鞫處斷事,請前持平趙相愚,前承旨宋光淵特遞之命還收事,請罪人金煥嚴鞫處斷事,請獻納尹彬出仕。答曰,不允。處置事,依啓。
巳時,上御夜對廳受灸時,藥房都提調金壽興進曰,明日梓宮加漆時,親臨事,下敎矣。聖體方在調攝中,不可勞動,以致添傷矣。上曰,一番親臨,有何添傷之事乎?壽興曰,自上才經大病,雖已平復,尤當愼攝,明日加漆時,決不可親臨矣。上曰,明日梓宮加漆時,不爲親臨,其在情理,極爲缺然,而大臣之再三陳達,蓋慮調攝之際,致有添傷之患也,今姑勉副焉。
尹趾善啓曰,禮曹參判,例兼長生殿堂上,明日加漆時,當爲進參,而鄭載禧遷轉之代,未及差出矣。卽爲口傳牌招察任,何如?上曰,依爲之。
上受灸中脘六十七壯,遂罷出。
吏曹口傳政事,吳命說爲奉常副正,劉瑞井爲奉常主簙。
兵曹口傳政事,以朱格爲副司果。
魂殿都監,以摠護使意啓曰,都監郞廳奉常主簙朱格,以本寺啓辭,遞其本職矣。令該曹口傳付軍職,使之察任,何如?傳曰,允。
義禁府啓曰,以濟州牧使狀啓,刑曹粘目,前大靜縣監鄭昌會,移本府處置事,允下矣。鄭昌會,自任所時未上來,依例發遣府羅將拿來,何如?傳曰,允。以上燼餘
受灸入侍時,提調領府事金壽興所啓,司僕寺貢物主人之役,最爲苦重,常時人夫責立之數,決無支堪之勢,故前日亦已陳達矣。今此發靷時,渠輩應行之役,比常時倍甚,自前轝士軍之役,例爲分揀矣。今番據例移文,則漢城府,未知此曲折,不爲施行,依前勿定事,更爲捧承傳施行事,分付,何如?上曰,依爲之。以上司僕寺謄錄
上在昌德宮。
大行王大妃初喪。
自卯時至未時,日暈。夜一更二更,艮方巽方,有氣如火光。
大司諫鄭載禧,正言李台龍所啓,請誣告罪人金重夏嚴鞫處斷事。請還收前持平趙相愚,前承旨宋光淵特遞之命事。請還收罪人金煥放釋之命,嚴鞫處斷事。答曰,勿煩。
外梓宮加漆後,三殿,藥房·政院·玉堂·二品以上·六曹·兩司問安。答曰,罔極。
兵曹啓曰,今日二所巡將,副護軍魚尙佶,受點矣。卽接魚尙佶戶奴呈狀,則尙佶,年迫八十,自昨日猝患傷寒,症勢危重,萬無起動受牌之路云,勢不得已元單子中,改付標以入之意,敢啓。傳曰,知道。
政院,以禁衛營意啓曰,卽接本營千摠魚壽一牒報,則入直軍士等,中日試射,設行於訓鍊院矣。本院奉事楊時億等三人,高聲進告曰,以射布貫革監的來待之際,哨官張晩弘,招致其同官安汝亮,言說吾之軍士中,有欲爲直赴者,君若圖出,則當爲給價云云。以此意來言於渠等所會處,極爲驚駭,不敢隱諱,從實告達云。所謂安汝亮,卽爲招致,與張晩弘一處推問,則張晩弘,面赤語塞,不得自明,更問其曲折,則認旗手柳三萬,乃其親友之孽三寸,其情可矜,偶然言及於監的官處云。觀此所報,張晩弘之爲其所率軍士,敢生用奸之計,至於圖囑監的官等,其爲情狀,極爲痛駭。此與科場用情事例,無所差別,不可不重處,以懲日後,哨官張晩弘及軍士柳三萬等,令攸司照法處置,何如?傳曰,允。以下缺以上燼餘
上在昌德宮。
大行王大妃初喪。
下直,龍津萬戶金守良。
政院啓曰,行大司憲李端夏呈辭,執義李后定,掌令李國華·李孝源,持平金晳在外,持平沈梓未肅拜,牌不進,今日以監察茶時之意,敢啓。傳曰,知道。
藥房啓曰,伏未審夜來,聖體調攝,若何?臣等憂慮未弛,敢來問安。答曰,知道。僅得無事矣。
慶尙道榮川居幼學金井輝等上疏。入啓。答曰,省疏具悉。疏辭令該曹稟處焉。
淸城府院君金錫胄箚子。大槪,陪祭問安,病未進參,不勝惶恐,兼暴危懇,冀蒙罷退,以爲淸時惇節勵廉之一助事。答曰,朋友間情義,自相親厚,本是人人之所同然,況以卿箚辭觀之,其間曲折,不啻明白,而今玆臺臣之直以鄙陋目之者,原其本意,不但在於攻斥一韓構而已,寧不痛心哉?於卿有何一毫不安之端,而至以乞歸爲言?心切愕然,無以爲諭。卿之所患,予已詳知,不得進參,少無所傷,須體至意,安心焉。仍傳曰,遣史官傳諭。
戶曹啓曰,朗善君俁,以寧陵守陵官,賜牌田五十結,無可合處,尙未受出矣。金川郡數外官屯,田八結八十五負七束,畓五負,自本家望呈,故依例爲先折給之意,敢啓。傳曰,知道。
刑曹啓曰,本曹佐郞南宮垕,居在京畿加平地,故下人進去,問其肅謝之期,則身有重病,旬朔之內,決難上京云。詞訟之地,郞官之任,不可久曠,南宮垕改差,其代,以在京無故人擇差,何如?傳曰,允。
大司諫鄭載禧,正言李台龍所啓,請誣告罪人金重夏嚴鞫處斷事。請前持平趙相愚,前承旨宋光淵還收特遞之命事。請罪人金煥嚴鞫處斷事。答曰,勿煩。
淸城府院君金錫胄箚子,伏以,臣之賤疾,積月彌留,久而一出,出輒添苦,頃者伏承賜對之後,旋因頭風復發,火熱益肆,連缺二行攸措,臣疢疾之外,加以疎節寡合,受人憎怨,而卽今收司之論,又復轉及於親友之間,臣誠私心愧忸,若負重罪。臣與前掌令韓構,童年相識,仍以結交,自十六七時,同做擧業,到今白首,兩皆紛然,情義之篤,無間於兄弟,而構,文才夙成,凡有製述,輒屈其曹伍,故臣年雖差長,亦嘗籍其沾丐,而構則於臣,本無所求益,此則臣之鄙陋,非構之鄙陋也。臣自少多病,喜看醫方,構則偶有見解於堪輿之言,亦習其書,故昔歲同遊之日,構則謂臣曰,我有病求醫,則子毋以昏夜爲辭,臣又謂彼曰,我卜山事,則君亦必不以遠近爲辭,邂逅之言,有同約誓。及至上年,臣爲先臣,求改葬地,適得數穴於長湍。此與構之先山,相去不過十餘里,而構亦方有乞暇省掃之行,臣遂決意陳疏,踵而東出矣。實不料此事,亦復入於時人盱睢之中,而終爲今日蹈藉之資也。往在先朝,曾有人,以今濟州牧使愼景尹,爲見今左相閔鼎重家葬地,宜塞淸路,至發於上聞文字中,左相,爲陳看山事始末,且暴與景尹素相親厚狀,其時聖批,至以事誠出於朋友交厚間,無以爲嫌爲敎,今臣,與構相親厚,卽國人之所共知也。且臣之先臣,曾領國子課試陞補諸生,而得構所製而奇之,三置首選,構之遭喪也,亦憐其貧匱,濟以賻襚,構嘗於先臣,爲有知己之感,故其所歷見隣岡,蓋不但與臣有親厚之義而已也,則彼臺官,不度情理,不分委折,直肆淩罵,目之以鄙陋者,抑何心耶?噫,人之有父母也,生而有病則求醫焉,死而將葬則求地焉,此固天下人情之所共然者也。臣少不自愼,誤有學醫之名,而人或有爲親,訪臣以問病,要臣以往視者,臣輒皆不敢辭,夫彼有親,吾亦有親,而彼之愛其親者,卽與我之愛吾親無異,則吾誠有所不忍恝然於皇皇涕泣之言者也。今者臺官,乃摘構之爲親友,一見葬親之地者,而缺二行構有鰥病二叔,奉養如父,無母諸姪,鞠育如子,從弟或死而無家者,迎以殯之,以畢其喪祭,遠近族屬,偶至京師者,歸其槖如其家,孝義篤厚,今世所罕,而徒以素性脫略,骨體不媚,不慣與猥瑣齷齪之徒,共相徵逐,終乃蒙此汚衊之目。況如臣者,爲世汚澤,蹈之則沾體,爲時垢膩,近之者難洗,持此不潔之資,其亦何以復立於淸朝之下列哉?伏願聖明,鑑此危懇,早許罷退,大歸田里,俾得滌盪脫節,以選古人明哲之訓,則其於聖朝,亦未必不爲敦節礪廉之一助也。臣不勝激切屛營之至。批答見上
上在昌德宮。
大行王大妃初喪。
政院啓曰,大司憲李端夏上疏,執義李后定,掌令李國華·李孝源,持平金晳在外,持平沈枰未肅拜,牌不進,今日以監察茶時之意,敢啓。傳曰,知道。
傳曰,各司回啓公事,必三日內爲之事,已有先朝受敎,至於入啓公事,亦爲趁早開坐磨鍊,前已分付矣。日月已久,漸至廢閣,殊甚未安,自本院更加申飭。
恩津儒生慶徵會上疏。入啓。答曰,省疏具悉。應旨進言,予用嘉尙,末端爲師伸卞之語,及始壽設計反復之狀,亦已悉之矣,當令該曹,覆啓稟處。
國葬都監啓曰,哀冊文草圖,睿覽後,方可正書入刻,故令書寫官金宇亨,爲先寫出以入之意,敢啓。傳曰,知道。
黃海監司李世白上疏。入啓。答曰,省疏具悉。卿其勿辭,速往欽哉。
公洪監司李端錫上疏。入啓。批答缺
領敦寧府事金萬基箚子。大槪,卽伏見儒生慶徵會之疏,不勝瞿然之至,敢陳伊時委折,以冀垂察,而有難免迄未陳白之咎者,悚仄俟罪事。入啓。答曰,省箚具悉卿懇。伊時曲折如此,則李惟泰之被謗,可謂冤矣。當觀該曹覆啓,自有伸雪之道,而卿之不爲陳達,事勢固然,何可引咎乎?安心勿待罪。
校理金昌協,副修撰金萬吉等箚子。入啓。答曰,省箚具悉。已悉於昨日判付中,不必多誥,而但今玆處置,實出於十分參酌,勿爲煩論。
大司諫鄭載禧,正言李台龍所啓,請誣告罪人金重夏嚴鞫處斷事。請還收前持平趙相愚,前承旨宋光淵特遞之命事。請還收罪人金煥放釋之命,嚴鞫處斷事。答曰,勿煩。
刑曹啓目,巫女莫女,刑問一次,加刑,何如?啓闕內送神一款,旣已現露,不待推問可知,未就服前,直爲定配,有違按獄之體,故以刑推,判下矣。一向牢諱,終不吐實,所當限輸情訊問,而第念孟子曰,函人惟恐傷人,工匠亦然,巫女之入於宮中禱祀,誠爲痛駭,且極不敬,致斃杖下,少無所惜,而蠢愚無知之物,若自以爲救人疾病而死云,則亦涉不當,減死,絶島定配。以上燼餘
傳曰,凡各司回啓公事,必於三日內爲之事,已爲先朝受敎,至於入啓公事,亦爲趁早開坐磨勘事,前已分付矣。日月已久,漸至廢閣,殊甚未妥,自本院更加申飭。以上備局謄錄
有政。吏批,以韓泰東爲宗簿正,徐宗泰爲修撰,南弼星爲掌令,崔逸爲知義禁,李允文爲任實縣監,李秀文爲內資奉事,許玧爲刑曹佐郞,李選爲右尹,朴慶後爲司藝,趙錫周爲兵曹佐郞,金梓爲內贍主簿,楊五擧爲昆陽郡守。
上在昌德宮。
大行王大妃初喪。
備邊司啓曰,今日賓廳坐起日次,而國忌齋戒相値,不得開坐云矣,敢啓。傳曰,知道。
吏曹啓曰,平安監司有闕,政事,取稟。傳曰,過國忌後爲之。
假注書曺武勛改差,代以洪璛啓下。
以具鎰爲大行王大妃發靷時陪往大將。
大司諫鄭載禧,正言李台龍避嫌。大槪,請命遞斥臣等之職事。入啓。答曰,勿辭。
政院啓曰,大司諫鄭載禧,正言李台龍,再啓煩瀆,退待物論矣。傳曰,知道。
修撰徐宗泰上疏。大槪,乞賜遞罷,附陳區區所懷事。入啓。答曰,妖巫事,已諭於玉堂箚批矣。疏末事,今玆特除,意非偶然,而還寢之論,遽出於意外,是何偏惡於戚畹,至此耶?實未曉也。爾其勿辭察職。
金錫翊開城留守除授事,榻前下敎。以上燼餘
備邊司啓辭,北路烽燧,發遣宣傳官摘奸事,旣已定奪矣。但念本道烽燧於崎嶇絶險,去平地數十里之處,不可不多數差送,俾得分路摘奸,而一時差送多官,亦不無厨傳之弊,參酌定數,自峨嵯山至咸鏡道定平,差送宣傳官鄭翊周,自咸興至端川,又自北靑至三水別害,又自甲山至端川㐏道,差送宣傳官白時耉,自吉州至慶興,差送宣傳官金重三,使之詳細摘奸,而摘奸節目,別單磨鍊以入之意,敢啓。答曰,知道。以上備局謄錄
上在昌德宮廬次。
仁宣王后忌辰。
未時,日暈,申時,有重暈內暈,有兩珥。
梓宮加漆後,大殿,藥房·政院·玉堂·二品以上問安。答曰,罔極。
政院啓曰,行大司憲李端夏,再啓煩瀆,退待物論矣。答曰,知道。
又啓曰,領議政金壽恒箚子到院,而以國忌,留政院之意,敢啓。傳曰,入之。
行大司憲李端夏避嫌。大槪,請命鐫遞臣職。答曰,勿辭。
領議政金壽恒箚子。入啓。答曰,省箚具悉卿懇。有疾未參,別無所傷,卿其安心勿辭,從容善攝。仍傳曰,遣史官傳諭,遣御醫看病。
義禁府啓曰,缺州牧使尹理,瑞山郡守宋時杰,平山縣監任弘量,金川郡守尹敏聖,及海西石灰領納差使員,竝拿問定罪事,允下矣。尹理·宋時杰·任弘量·尹敏聖,方在任所,依例發遣府書吏·羅將拿來,而差使員,則不知某邑守令差遣,發送羅將于監營,問之後拿來,何如?傳曰,允。以下缺以上燼餘
扈衛廳啓曰,扈衛大將一員,加出日久,而何不入於省記中耶事,命下矣。大將加出之後,卽當以其所帶軍官,與他大將軍官,一體內入,而舊廳軍官抄出移送之際,旣費數日,散在京外之人,又不能趁卽來現,故試射付料等事,自底遷延,前日啓辭中,請自來朔,還復裁減遞兒云者,亦以此也。今朔則餘日無多,限來朔,仍以三廳各八員,曾已受料者三番,而四廳各六員,則自來朔爲始入番,可無試射付料諸事未及之患,敢啓。傳曰,知道。
訓鍊都監關,以都監扈從堂上軍官三十員,准數給料事,今月初四日入侍時,榻前定奪爲有等以,三十員姓名,關後錄爲去乎,來三月朔料米,磨鍊上下事。以上戶曹謄錄
上在昌德宮。
大行王大妃初喪。
自卯時至辰時,日暈。
下直,信川郡守黃銓,順川縣監李行成,登山萬戶白時謙。
藥房啓曰,伏未審數日,聖體調攝,若何?臣等憂慮未已,敢來問安。答曰,知道。僅得無事矣。
政院啓曰,左議政閔鼎重,來詣請對矣。傳曰,引見。
吏批,以具志禎爲刑曹正郞,姜鋧爲注書,申晸爲司譯提調,崔錫恒爲兵曹佐郞,李日翼爲順天府使,尹漪爲載寧郡守,洪萬容爲同知敦寧,朴世采爲吏曹參判,尹世礎·許玧·金灝單付兼春秋,柳尙運爲平安監司,洪萬容爲禮曹參判。
兵批,以申翼相爲副護軍。
假注書洪璛親病,代以呂必容啓下。
政院啓曰,國葬都監郞廳,以摠護使意啓曰,以誌文草圖,傳曰,仁宣王后誌文,則竝書徽號矣,今此誌文題頭,只書諡號,無乃未加詳察而然耶?使之改入事,命下矣。誌文草圖寫進時,只依啓下本草寫出,而臣等未能覺察,致勤聖敎,不勝惶恐,謹遵仁宣王后誌文式例,改書以入之意,啓。傳曰,知道。
持平金晳避嫌啓辭。入啓。答曰,勿辭,退待物論。
校理申啓華辭職上疏。入啓。答曰,省疏具悉。爾其勿辭,斯速察職。
校理金昌協辭職上疏。入啓。答曰,省疏具悉。爾其勿辭察職。
以上缺李世華上疏。入啓。答曰,省疏具悉。以下凌上,傷損體面之失,責有所歸,於卿則別無引咎之事,安意勿辭,從速察職。
修撰徐宗泰上疏。入啓。答曰,省疏具悉。妖巫事,已諭於箚批矣。以下缺
政院啓曰,査正廳郞廳前牧使柳以升,時無職名,令該曹付軍職,冠帶常仕,何如?傳曰,允。
江華留守書目,本道良人金萬一家失火,財穀盡燒事。啓。傳曰,回祿之災,至於此多,極爲驚慘,令備局各別料理救濟,以示軫恤之意。
禁府啓曰,順天監牧官鄭健立,以遺失馬數多之罪,因司僕寺粘目,有拿命,方爲拿來,到本府門外,而病勢甚重云,故使月令醫官看審,則病勢果爲極重,熱勢且盛,症亦可疑云,姑爲留置門外閭家,待其少歇,囚禁,何如?傳曰,允。
有政。以上燼餘
漢城府啓曰,國恤時轝士軍調用,係是莫重之擧,一從都城內外家戶之數,有頉無頉,前期査卞,然後可以抄出實軍,故分付五部,査出成冊修正,上司又爲憑考於戶籍,可無落漏之患,而除其有頉,抄錄實入之軍矣。近來上司及各衙門所屬員役,則勿爲出用事,或移文或捧甘,不勝其紛擾,從違之間,成冊成毁者,非止一再云。完了無期,前頭習儀不遠,五部及本府,近當數巡點考,修正成冊,移送該曹,自今以後,上司及各衙門,移文·甘結,一切勿施,捧承傳施行,何如?傳曰,允。京兆謄錄
上在昌德宮。
大行王大妃初喪。
下直,龍岡縣令金構,宣川縣監黃震文。
夜自一更至三更,艮方東方巽方南方,有氣如火光。四更五更,北方,有氣如火光。
政院啓曰,行大司憲李端夏,持平金晳避嫌退待,執義李后定,掌令南弼星在外,掌令一員未差,持平沈枰未肅拜,牌不進,今日以監察茶時之意,敢啓。傳曰,知道。
政院啓曰,吏曹郞廳來言,臺諫有闕,政事,取稟。傳曰,明日爲之。
御營廳啓曰,今此十五番別馬隊·別破陣等,射砲試才賞格,從分數多寡,以本廳所儲木綿面給後,別單書入之意,敢啓。傳曰,知道。
禁衛營啓曰,上番後部左司屬慶尙道屬五哨軍兵捧點實數,六百三十五名,來三月初一日,與內外營三處入直軍兵,依例遞代後,舊軍放送之意,敢啓。傳曰,知道。
政院,以尙衣院提調意啓曰,自前國恤時,本院執役匠人等,轝士軍,例爲頉下者,以其轝士累度逢點之際,未免廢匠役,至於發引行路及陵所,各執其藝待候,不得蹔離,轝士之役,決難兼行故也。漢城府,亦知事勢之如此,未嘗不許頉矣。今番則論移至再,而本府,終始防塞不從,事係緊重,不得不煩啓,本院執役匠人五十二名,令漢城府,依前例轝士頉下,何如?傳曰,允。
禮曹啓曰,卽接泰陵參奉牒報,則今日辰時,陵上子丑間方,引石,忽然自落,不勝驚駭,詳細奉審,則引石入土八寸許處,果爲缺墜處尺許,竝爲後錄,而子丑兩方間,引石,自外頭至缺處,長三尺二寸許,引石,所缺處,厚七寸五分內,上邊四寸五分許,微有罅隙之痕,且有陰濕染汚之迹。裳石·引石墮落時,近丑邊邊幅,少有傷缺處,莎草一張,竝與引石墜落云。引石之無端折墮,實是理外之事,不勝驚駭之至。不可無慰安之擧,慰安告文,不卜日,來二十七日,隨時設行,而政府以下,依例奉審後稟處,何如?傳曰,允。
傳曰,史官一員待命,騎馬三匹,卜馬二匹立之,前後內摘奸。
校理申啓華上箚曰,大司諫鄭載禧,正言李台龍,大司憲李端夏,獻納尹彬,持平金晳,竝引嫌而退。請鞫之啓,意在執法,則論議參差,不必爲嫌,擬律少差,元非大段,則不可以此輕遞言官。請竝出仕,大司憲李端夏遞差。答曰,依啓。
有政。以上燼餘
長生殿啓曰,外梓宮着柒,以四十度爲定數,而連因堂上遞易,監董工役,未能專一。着柒之數,今至三十七度,前頭陪進山陵之日,不遠,着柒準數之後,待其乾正,又當有結裹之事,如或差過一日,則未免窘違狼狽之患,而禮曹參判洪萬容,以觀象監提調,將爲進去於泰陵奉審之時,往來之際,停役可慮。觀象監提調有故,則禮曹堂上之兼行,自有前規,今亦依此擧行之意,分付該曹,何如?傳曰,允。以上禮曹謄錄
上在昌德宮。
大行王大妃初喪。
日出時,日色赤。自辰時至酉時,日暈。夜一更,北方,有氣如火光。五更,南方,有氣如火光。
下直,羅州牧使南益熏。
有政。
以李翊相爲大司憲,尹世紀爲掌令,尹敬敎爲洪州牧使,崔以球爲海美縣監,李敬秀爲盈德縣令,崔元立爲平山府使,鄭壽俊爲監察,兪㻛爲同義禁,趙弘璧爲典籍,尹贇爲洪原等敎養官,孫愈爲濟州敎養官,楊顯望爲右通禮,李宏爲掌樂正,韓構爲司成,柳漢明爲瑞山郡守,吳命老爲成均博士,曺武勛爲學正,理山郡守黃震瑞,加通政。
兵批,行判書呂聖齊進,參判崔逸進,參議柳椐差祭,參知鄭始成病,左副承旨李秀彦進。兵批,以梁侙·郭文溶爲五衛將,崔渲爲曹司衛將,辛錫一爲中樞經歷,安弘敏爲慶德宮假衛將,金重鉉爲夞恠權管,金慶胄爲僉知,李端夏·李國華·安世徵·成虎徵爲副護軍,李宏·梁重厦·柳重起爲司直,尹弘离·柳以升爲副司果,呂必容爲副司正,李立身爲全羅兵使。
持平金晳上疏。大槪,請命遞斥臣職。答曰,勿辭。
大司諫鄭載禧,正言李台龍所啓,請命遞斥臣等之職。答曰,勿辭。
宣惠廳啓曰,大行王大妃發靷後下玄宮前,山陵朝夕祭奠封進生物,依前例分定各道,別單書入之意,敢啓。傳曰,知道。
政院啓曰,公洪監司尹以道,遞罷之後,因交代遞易,已經時月,本道之事,誠甚可慮,而新監司李端錫,連呈辭疏,不爲出肅,卽爲牌招,使之斯速辭朝,何如?傳曰,允。
又啓曰,山陵都監郞廳韓構改差,代以掌樂正李宏差下,使之察任,何如?傳曰,允。
備邊司啓曰,以江華留守李敏敍狀啓,傳曰,回祿之災,至於此多,極爲驚慘,令備局各別料理救濟,以示軫恤之意事,命下矣。本府城內失火,延燒官舍十餘間,民家百餘戶,以至人一,馬二,猪三十餘頭,亦爲燒死,誠極驚慘。令本府,以會付耗穀,從其被燒輕重,參酌分給,以示朝家軫恤之意,何如?傳曰,允。
京畿監司金禹錫,以執義李后定病重,上去不得狀啓。傳曰,調理上來事,回諭。
有政。以上燼餘
朴致道,以左邊備捕盜廳言啓曰,昨日本廳從官李弘勣,罷坐還家之際,行到水標橋近處,無賴人卞世傑·朴世應·金景卨等,怒其馬卒之呵禁,不意挽執下馬,以口不可道之言,詬辱萬端。從事官,乃是正職朝官,而白晝途上,遭此意外之辱,此曾所未有之變,其爲痛惋,莫此爲甚。輦轂之下,如此罔法無賴之徒,不可尋常處之,令攸司嚴加重律,以爲懲勵之地,何如?傳曰,允。
又以宣惠廳言啓曰,大行王大妃發靷後下玄宮前,山陵朝夕祭奠封進生物,依前例分定各道,別單書入之意,敢啓。傳曰,知道。
上在昌德宮。
大行王大妃初喪。
卯時辰時,日暈兩珥。巳時午時,日暈。
下直,寧越郡守李堥,永同縣監柳彬,西生僉使金萬英。
政院啓曰,大司憲李翊相,掌令尹世紀未肅拜,牌不進,執義李后定,掌令南弼星在外,持平金晳避嫌退待,持平沈枰未肅拜,今日以監察茶時之意,敢啓。傳曰,知道。
梓宮加漆後,大殿·大王大妃殿·中殿,藥房·政院·玉堂·二品以上,奉慰問安。答曰,罔極。
答大司憲李翊相疏曰,省疏具悉。卿其勿辭,調理察職。
以李震英爲左邊捕盜從事官。
尹趾善,以摠護使意,國葬都監郞廳言啓曰,本都監郞廳李敬秀除授外任,代歸厚別提李徵明差下,使之察任,何如?傳曰,允。
又啓曰,憲府之官,或引嫌或有病,時無行公之員,開坐無期,而未署經守令,今至於十餘處。其中旌義下人上來留京,已至數朔,絶島之人,飢餒之患,尤爲可慮,宜有變通之道,敢此仰稟。傳曰,備員署經,其勢未易,竝除署經發送。
弘文館啓曰,本館下番四員內,修撰徐宗泰,副修撰南致熏,連呈辭單,修撰金萬埰,方在臺論,臣萬吉,獨爲入直,他無推移之員,前頭疾病事故,未可豫料,徐宗泰·南致熏,卽爲牌招察任,何如?傳曰,允。
又以摠護使意,國葬都監郞廳言啓曰,諡冊文草圖,亦當先經睿覽後,正書入刻,故使書寫官申晸,寫出以入之意,敢啓。傳曰,知道。第二貼恭惟之下,似當以平時尊號書之,曾前諡冊式例亦然,使之改入。
又以摠護使意,國葬都監郞廳言啓曰,以諡冊〈文〉草圖,答曰,知道。第二貼恭惟之下,似當以平時尊號書之,曾前諡冊式例亦然,使之改入事,傳敎矣。臣等之不察,又至於此,不勝惶恐,更考前例,改寫以入之意,敢啓。傳曰,知道。
答行判中樞府事李尙眞箚曰,省箚具悉卿懇。箚中所陳,予已詳知矣。有疾未參,別無所傷,卿其安心勿待罪焉。仍傳曰,遣史官傳諭。
答掌令尹世紀疏曰,省疏具悉。爾父之被誣,予已知之,爾其勿辭,從速察職。
公洪監司尹以道,以行副護軍尹拯病重,不得上去事。啓。傳曰,安意勿辭,從速上來事,回諭。
禮曹啓曰,泰陵,大臣以下奉審後啓辭云云,傳曰,知道事,命下矣。取考前例,則曾在辛酉年,英陵陵上欄干·柱石·童子石修改之役,不至浩大,而以事體之至重,援據戊子年順陵石物修改時例,請設修改都監矣。今此陵上,引石之折墮,裳石之拆裂,比之英陵前例,事體尤重,修改之役,不容少緩,次知堂上郞廳,令該曹爲先差出,稱以修改都監,斯速料理擧行,何如?傳曰,允。
答正言李國芳啓曰,勿辭,退待物論。
魂殿都監啓曰,祭器鑄成,畢役已久,別工作床卓等物,亦皆造作,今方着漆,而魂殿各樣修理,纔又告訖,殿內各處,塗褙修掃等事,自當次第擧行,各所工匠募軍等,若干留待之外,竝皆放送,都監員役,亦爲參量减去,監造官一員,輪回入直,堂上郞廳,依前例往來看檢之意,敢啓。傳曰,知道。
缺四五行政院啓曰,臺諫出仕事,命下矣。今已日暮,明日待開門,牌招之意,敢啓。傳曰,知道。以上燼餘
行判中樞府事李尙眞上箚曰,伏以臣之末疾,自歲前添劇,汔玆跛不能履,方當百僚悲遑之日,未嘗一詣奔走之列,缺數行陪祭之班,亦無進身之勢,負犯愈積,敢復俟罪,且臣竊有不安于心者,竝爲之仰陳焉。昨伏見聖上,以金煥事,答臺啓之辭,有勉從一大臣鎭定之論之敎,臣始見而疑,徐又聞之,頃日相臣,以此陳達云。此必經歲之後,不能追認之致,而天聽亦或未盡記憶也耶?當初鞫廳諸議,有所參差,各陳所見於榻前,而以臣之愚,見其獄情,則煥,曾聞翊戴所言,柳命堅可疑之事,而命堅,亦入於渠之上變書中,故欲知其前言之虛實,果有所誘脅於翊戴,而其所以誘脅於翊戴者,元無必使誣告之迹也。以此言之,則煥,無可鞫之隱情,而只是翊戴,刼於煥脅,奔走軍門,終死於誣告之罪,則煥,不可全然無罪也。故臣以此意,奏達而竝陳之,宜有酌處之道矣。自上特命定配,臣又以允當仰復,當日前席說話,此其槪也。此時未及有紛擾之端,則鎭定之言,非所當有,而臣之本意,自初不以煥,爲全然無罪,則夫豈只爲鎭定,請罪其無罪者乎?如是而上而至煩聖敎,下而出入臺章,臣誠惶隕愧恧,不得不略有所暴,惟聖明垂諒焉。取進止。批答見上
掌令尹世紀上疏曰,伏以臣本孤蹤,性且疏迂,徒知無隱之義,不識俯仰之幾,率言妄行,猜怒成釁。臣之顚躓,臣固自取,而難洒之醜辱,延及於臣父臣堦,駭機之慘,行路亦驚,自古人臣立朝,或豈無情外之謗,而豈有如臣父之所遭也哉?緣臣無狀,臣父,酷被朴泰維罔極之搆誣,臣卽一世間不孝之人也,尙何望移孝事君,復立於朝端乎?含羞忍痛無地自白,屛迹塊處,甘爲聖世之棄物,不意夢寐之外,復叨風憲之職,臣誠駭惶慚懼,繼之以涕淚也。惟當感激洪恩,趨走供職之不暇,而第臣區區崩迫之私,尙未一暴於天日之下,疾痛之極,必呼父母,君猶父也,聲可緩乎?不避僭越之誅,敢瀆於嚴廬深墨之中,伏乞聖明,少垂察焉。竊念人之常情,孰不欲榮養其親,以答缺數行中譯輩,充給龍眼十數枚,臣問從何得來,則答以數給缺二字雖多可質,臣聞此言,又欲得此異果,歸以遺親,出給若干紙地,使之貿來,一行之人,備知此事焉。
上在昌德宮。
大行王大妃初喪。
下直,永興府使黃錡,抱川縣監洪處道,坡知僉使李泰耉,仁遮外萬戶許植。
夜一二更,北方東方巽方,有氣如火光。
傳于李秀彦曰,今下弓矢,坡知僉使李泰耉,仁遮外萬戶許植等處,給送。
傳曰,史官一員待命,騎馬三匹立之,國葬都監內摘奸。
吏曹啓曰,臺諫有闕,政事,取稟。傳曰,明日爲之。
行大司諫鄭載禧,正言李台龍啓曰,金重夏嚴鞫處斷事。還收前持平趙相愚,前承旨宋光淵特遞之命事。金煥嚴鞫得情,明白處斷事。妖巫莫禮更加嚴鞫,依律處斷事。啓辭俱見上答曰,勿煩。以上燼餘
備邊司啓辭,昨日啓下全羅監司李師命海防別單回啓內,築堰處,使兵·水使及邊將,親自看審云者,今此築堰之請,本爲海防,則當使水使看審不當,又令兵使看審,當初出草時,誤爲加書□□,以致不察入啓,不勝惶恐,元回啓中兵字,付標以入之意,敢啓。傳曰,知道。以上備局謄錄
上在昌德宮。
大行王大妃初喪。
夜一更至三更,北方東南方,有氣如火光。
章敬王后忌辰齋戒。
下直,江襄都事兪得一,榮川郡守鄭載大,庇仁縣監李綸,聞慶縣監朴蕃,禮安縣監閔處重,昌樂察訪吳勣,位羅萬戶兪命誨,大靜縣監金世亮,沃溝縣監金命胄,甑山縣令朴尙廉。
謝恩,平山府使崔元玄,內資奉事李秀文。
朔祭後,大王大妃殿·大殿·中殿,藥房·政院·王堂·百官,奉慰問安。答曰,罔極。
藥房啓曰,日月流邁,又値新朔,伏未審哀慕罔極中,聖體調攝,若何?臣等不勝憂慮之至,敢來問安。答曰,居諸遄邁,因山之期,只隔數旬,攀號莫逮,益切摧裂矣。氣力僅得無事矣。
長生殿郞廳,以都提調意啓曰,外梓宮着漆,昨日已滿四十度,今日臣等,同會奉審,則漆色極其光潤,少無所欠,依甲寅秋國恤時,着漆度數,仍爲停漆,以待堅乾,來初二日結裹,移安於正殿前楹,初五日習儀,陪進陵所之意,敢啓,傳曰,知道。以上朝報
藥房都提調金壽興,副提調尹趾善啓曰,缺數行昨日夕上食時,自上哭臨移時,哀毁過節云,伏想聖候,差復未久,方在調攝之中,且念因山之期,尙隔一朔,此後哭臨,一向若是,則或不無添傷之患,不愼保護之道,則前頭發靷時,恐有後悔。伏願勉抑至情,少節哀痛,限今月勿爲哭臨,以爲善攝終孝之地,幸甚。臣等不勝區區憂慮,敢此仰達。答曰,因山只隔數旬,身則姑無大段疾病,哭臨之禮,何可遽輟?卿等更勿强請。
又啓曰,因山雖曰迫近,尙隔一朔,其間若頻頻哭臨,哀毁過節,則必有添傷之患,發靷之時,雖欲盡其禮節,亦不可得,伏願更加思量,勉抑至情,旬望之間,則姑勿哭臨,是臣等區區至望,不避煩瀆,敢此更達。答曰,因山已迫,哀慕冞切,其在痛迫之情,哭臨之節,似不可廢,而卿等之請至此,五六日則當思量而爲之。
金鎭龜啓曰,行大司憲李翊相未肅拜呈辭,執義李后定,掌令南弼星在外,掌令尹世紀避嫌退待,持平沈枰未肅拜,持平金晳病親呈辭,今日以監察茶時之意,敢啓。傳曰,知道。
傳于李秀彦曰,長番內官金益胄,莫重公事,如是汚染,殊甚非矣,推考。
李秀彦,以備邊司言啓曰,諸道沿海禁松事目,就統制使元相啓本條錄,更加添刪裁定,別單書入,依此遵行之意,分付諸道,何如?傳曰,允。
兵曹口傳政事,以李宏爲副司直。以上燼餘
上在昌德宮。
大行王大妃初喪。
下直,旌義縣監金夏世。
章敬王后忌辰。
政院啓曰,兩司之官,引避退待,已經兩日,而尙未處置,事甚未安,獻納尹彬,雖在陳疏辭職中,他無推移之員,卽爲牌招,使之處置,何如?傳曰,允。
摠護使閔鼎重,禮曹判書尹趾完,觀象監提調洪萬容,山陵開金井事,出去。
禁府,任弘亮·梁嶷·姜世璜·尹理,拿囚。啓。
傳曰,史官一員待命,騎馬三匹立之,長生殿內摘奸。
下直,永春縣監李行迪,平澤縣監朴長建。
以京畿監司金禹錫,以摠護使,山陵出去時,不得陪行事狀啓,傳于朴致道曰,勿待罪事,回諭。以上燼餘
上在昌德宮。
大行王大妃初喪。
夜一更,黑雲一道如氣,起自西方,直指東方,長竟天,廣尺許,漸移北方,良久乃滅。
下直,安興僉使韓根,德山縣監許塖,月串僉使李斗望,价川郡守呂尹齊,草芝萬戶趙有穡,井浦萬戶裵潤廷。
謝恩,載寧郡守尹漪,右通禮楊顯望,禮曹參議鄭始成,右參賛金萬基。
都承旨尹趾善,山陵開金井時,土色看品事,出去。
大司憲李翊相初度呈辭。入啓。給由。
吏曹判書李翊,獻納尹彬辭職上疏。入啓。
慶尙監司書目,臣賤疾一向危劇,不得不更籲,伏乞鐫改,以便公私事。答曰,省疏具悉。方面重任,不可輕遞,卿其勿辭,更加調理察職。
全羅監司書目,臣痰火之症,日漸危苦,公務積滯,已至月餘,伏乞遞改,以便公私事。答曰,省疏具悉。卿其勿辭,調理察職。
平安監司書目,義州府尹狀啓內,冬至使一行,二月初十日,離發北京,十九日,出山海關,三月初六七日間,將至渡江事,先來出來事。
答吏曹判書李翊疏曰,省疏具悉。卿其勿辭,調理察職。
傳曰,大臣·備局堂上引見。
答獻納尹彬疏曰,省疏具悉。爾其勿辭,從速察職。
引見時,前統制使元相故失馬降資還收事,及春川府使黃玧改差事,及慶興府使閔鏞改差事,榻前定奪。領議政金壽恒所啓,開城留守金錫翼改正事,臺官論啓,而未蒙允許,近緣臺官未備,不得連啓矣。錫翼特除之命,固知聖意之有在,而但本府職務之緊重,雖非廣州·江華之比,從前必以文臣之秩高有名望者差送,雖非文臣,必須勳戚中閥閱有履歷人,方可爲之矣。錫翼,秩雖二品,而曾前履歷,不過守令,猝然有此特除,物議之來,不爲過矣。頃者儒臣疏批,以偏惡戚畹爲敎,儒臣本意,只恐有累於政體,豈有偏惡之意乎?以大臣言之,則無論某職,中批特除,固非所宜,而錫翼,曾前缺數字之時,若其相當職,則自下不必爭執,而出於保釐,故都爲任不輕,臺論旣發,則在錫翼之道,必不敢晏然承當,莫如從速遞改矣。上曰,今此特除,意固有在,錫翼,秩且二品,而開城,又與廣州·江華有異,故除授矣。大臣之言如此,今姑改差,待相當參判之有窠,備擬事,言于該曹。右議政南九萬所啓,頃因左議政閔鼎重所啓,承文院參下官遷轉變通事,命下矣。右位有故,則下位不得陞出,乃其本院舊規,近以右位數三人有病故,未得行公之故,屢過都目,而無一遷轉之人,宜有變通之道矣。曾在先朝,故相臣洪命夏,爲吏曹判書時,陳達以實仕計日陞遷事,捧承傳,而其後拘於院規,因循廢閣矣。今者本院之積滯,誠爲可慮,令該曹依先朝捧承傳,不待本院薦狀,取考公座簿,計其實仕,使之遷轉事,定式施行,何如?上曰,旣有故相臣所達,令吏曹計其實仕遷轉。又所啓,槐院分館之時,右位有故,則例不得爲之矣。以此增廣別試,前冬出榜,尙未分館,合有變通之擧,今後右位有故,則在下位者,問其來參與否之後,雖未來參,亦勿爲拘趁卽分館事,定式施行,何如?上曰,依爲之。
引見入侍時,領議政金壽恒所啓,訓局中軍,無職秩相當者,不得差出,故以假中軍代察,已久矣。纔以前統制使元相差下,而中軍,以嘉善以上差出,已成規例,元相,以故失馬,降資通政,勢難察任。頃者,兵使營將,亦有降資還授之事,訓局中軍,爲任尤重,合有變通之道,敢此仰稟。上曰,元相,還授降資,可也。知中樞府事申□□所啓,訓鍊都監堂上將官,只是四員,而其中左別將姜萬碩,以其身病,不得行公,左部千摠韓樞,以親病受由下鄕,卽今無故察任者,只有右別將尹時達,千摠閔鏞二人矣。閔鏞,頃日政除拜慶興府使,六鎭雖是擇送之地,而都監將官之任,尤爲緊重,其代,他無可合之人,自前如此苟簡之時,則亦有變通之擧,慶興府使閔鏞,仍任千摠,何如?領議政金壽恒曰,前府使徐鎭,被論見遞,銓曹以閔鏞擬望,必出於擇差之意,而慶興則堂上武臣中,不無可擬者矣。至於都監千摠,則爲任最重,必以曾經閫帥者差下,卽今絶無無故可合之人,而將官仍任,亦有前例,閔鏞仍任,似當矣。上曰,慶興府使閔鏞,遞差,仍任都監千摠,可也。以上訓鍊都監謄錄
朴致道,以摠護使意,國葬都監郞廳言啓曰,諡冊文·哀冊文,女官當爲進讀,不可不前期誦習,故依舊例眞諺竝書以入之意,敢啓。傳曰,知道。
又以泰陵石物修改都監書啓曰,臣等,今日會同開坐,磨鍊事目,別單書入,而本陵修改之役,極爲重大,必須詳細奉審,然後可知其功役多少,且有料理之事,臣秞,臣始成,與郞廳文獻徵·李商翼,分差監役官金世禎,領率事知石手等,明日馳往陵所,奉審後稟處之意,敢啓。傳曰,知道。
金鎭龜,以備邊司言啓曰,本司武郞廳副司果梁橒,奔走勤仕,已滿十五朔,依近例陞敍或守令除授事,捧承傳施行,何如?傳曰,允。
又啓曰,咸鏡監司李世華,以南兵使金世器巡歷時,濫率夫馬,推考取招啓本,上送,而世器之祖鶴城君完,以仁祖朝振武原從功臣懸錄,金完,乃振武正勳三等,而今此啓本,誤書如此,不察甚矣。咸鏡監司李世華,請命推考。傳曰,允。以上燼餘
上在昌德宮。
大行王大妃初喪。
下直,慶尙都事李東郁,唐浦萬戶趙士日,慶尙左水虞候李漢珪。
工曹判書李秞,正郞李尙翼,禮曹參議鄭始成,正郞文獻徵,繕工奉事金世禎,泰陵奉審事,出去。
謝恩,所江僉使李東老,僉知李鳴缺,刑曹正郞具志禎。
大司憲李翊相再度呈辭。入啓。加給由。
玉堂箚子。大槪,請獻納尹彬,掌令尹世紀,竝命罷職事。入啓。答曰,依啓。
都承旨尹趾善,取土後,入來。
工曹參判李秞,正郞李商翼,禮曹參議鄭始成,正郞文獻徵,繕工奉事金世禎,泰陵奉審後,入來。
玉堂箚子。大槪,請行大司諫鄭載禧,正言李台龍,竝召出仕事。入啓。答曰,依啓。
吏曹啓曰,臺諫有闕,政事,取稟。
卯時,日暈,辰時巳時,日暈,白雲一道如氣,起自南方,橫過日中,直指北方,長十餘尺,廣尺許,漸移東方,良久乃滅。自未時至酉時,日暈。
去夜,傳曰,政事,明日爲之。以上朝報
金鎭龜,以泰陵石物修改都監言啓曰,臣等,與郞廳監造官,今日辭朝,馳詣陵所,舊排石物傷破處奉審後,陵所五里許蘆原地,取其石片看品,則石理堅白,勝於舊排,以此取用,宜當,而但引石·裳石,鍊正後鋪排陵上,則子丑間塋域,勢將多毁,改封之際,完役未昜,誠爲可慮,始役臨時稟處擧行,而浮石之役,最爲緊急,應入雜物,爲先措備後,監造官出送,董役之意,敢啓。傳曰,知道。
以江華留守李敏敍狀啓,傳于金鎭龜曰,臺閣之任雖重,本府事勢如此,則不可無變通之道,朴徵本職,今姑改差,仍任經歷,以責成效。
金鎭龜啓曰,臺諫出仕事,命下矣。今已日暮,明日待開門牌招之意,敢啓。傳曰,知道。以上燼餘
上在昌德宮。
大行王大妃初喪。
申時酉時,日暈兩珥。夜五更,流星出天市東垣內,入天津星下,狀如鉢,尾長四五尺許,色赤,光照地。
大司憲李翊相三度呈辭。入啓。遞差。
吏批啓曰,以備局啓目,還上虛錄守令前牧使李元龜等,似當依李㘽例,永勿除職事,蒙允矣。李元龜,除拜成川府使,未及辭朝,依備局啓目,改差,何如?傳曰,允。
藥房啓曰,伏未審數日,聖體調攝,若何?臣等憂慮未弛,敢來問安。答曰,知道。僅得無事矣。
大司諫鄭載禧,正言李台龍,就職。
禮曹判書尹趾完,觀象監提調洪萬容,山陵開金井後,入來。
院啓,請罪人金重夏嚴鞫處斷事。請還收罪人金煥放釋之命,嚴鞫處斷事。請右尹金錫翼改正,當該政官,從重推考。臺諫之職,爲任甚重,朝家待之之道,自別於庶僚,而卽者江華留守李敏敍,以正言朴徵仍任經歷之意,敢有馳啓,終至仍授。本府形勢,雖云緊急,內外分職,自有輕重,而至於臺官之進退,尤不可輕議,何可以一時所幹之事,有所請仍乎?有傷事體,且關後弊,請江華留守李敏敍推考。答曰,不允。頃者特除舊都保釐之任,非出偏私,而意蓋有在,今此缺二字擬望之意,亦非偶然,而若以素無名稱等語,大加譏斥,請推之論,竝及於承命備擬之政官,誠可駭然,亟停勿煩。
吏曹口傳政事,禮曹參判鄭鑰。
正言李台龍啓曰,金錫翼,特一蔭官耳,頃者留相之特除,出於中批,憲府之論劾,大臣之陳達,實循公議,而因其請遞之擧,又有參判待窠備擬之命,臣未知錫翼,有何可紀之功,可堪之才,而一朝陞擢,至於此哉?聖敎雖謂之非出於偏私,而臣未敢信也。至於銓曹注擬,必察人器之當否,而惟知急於承命,不顧才望之如何,乃敢備擬京兆佐貳之官,揆以政體,不當如是,臣旣在言議之地,敢有所論啓矣。伏承聖批,不但不賜允兪,至以誠可駭然爲敎,臣不勝慨然之至,以臣無似,忝居諫職,論一戚畹,反承嚴批,何敢一刻仍冒於臺席乎?請命遞斥臣職。答曰,勿辭,退待物論。
工曹判書朴信圭,正郞李萬石,京畿監司金禹錫,禮曹參判鄭鑰,正郞朱宅心,繕工直長崔嶲,外梓宮陪行事,山陵出去。
賑恤廳啓曰,癸亥裁減,非特爲年凶一時之計,國家財穀板蕩,曾無一年之蓄,此係安危存亡之大端,裁省百度,庶幾量入爲出,爲永久之規,而貢物裁減之後,主人等,若有仍前科外侵徵,則勢難保存。故詢問弊瘼,一切釐革,別單啓下,而今以燈燭房內官手本,杻木十丹復舊事,啓下矣。更考弊瘼別單,則各殿各處杻炬,每一柄代,杻木五丹捧上,每一束,以一尺自羅爲准,而大典工典註,杻炬一柄,重七斤云,今此一束杻木,依法式作炬,則可准一柄,以此計之,杻木五束,五倍於一柄之炬,主人等稱冤,其勢固然。炬與杻木,用處雖異,舍其本色,代捧他物,事體不當,自今以本炬,依法典捧上事,啓稟,則以杻木三丹代捧事,付標啓下矣。杻炬一柄,代捧杻木三丹,猶爲三倍,燈燭房,依此遵行,節其濫用,則必無不足之患,而纔過一年,遽請復舊,此而改之,其他弊瘼,必今漸生,當初釐革本意,竝歸於虛,今此手本,勿施,何如?傳曰,裁減之後,非不節用,而闕內諸處,不得已用下之數,自爾浩多,每患不足,況前日所減,不過四丹,則今雖復舊,不至大段,依手本施行,可也。宣惠廳謄錄
有政。吏批,以洪萬容爲大司憲,李選爲開城留守,金必振爲成川府使,嚴緝爲獻納,李弘弼爲茂山府使,李晩輝爲春川府使,李相勛爲慶興府使,李國華爲掌令,金錫翼爲漢城右尹,鄭鑰爲禮曹參判。
兵批,行判書呂聖齊病,參判崔逸病,參議柳椐進,參知未差,左副承旨李秀彦進。以柳東亨爲副護軍,禹淰爲副司果,李翊相爲副司直,金錫翼·閔鏞·黃玧爲副護軍,李震英爲副司果。副護軍元相,加嘉善降資還授。
朴致道以摠護使意,國葬都監郞廳言啓曰,本都監都廳郞廳尹世紀,罷職,其代,以宗簿寺正韓泰東差下,使之察任,何如?傳曰,允。
金鎭龜啓曰,卽者領議政送言,以爲明日外梓宮陪進山陵時,長生殿提調,不可不備員,而禮曹參判洪萬容,今日政,移拜大司憲,其代趁卽差出之意,自本院啓稟云,令該曹以無故人,卽爲口傳差出,仍卽牌招察任,何如?傳曰,允。吏曹謄錄
上在昌德宮。
大行王大妃初喪。
謝恩,開城留守李選,平安監司柳尙運。
政院啓曰,憲府近無行公之員,連日監察茶時,事甚未安,而大司憲洪萬容呈辭,掌令李國華未肅拜,竝卽牌招察任,何如?傳曰,允。
大司諫鄭載禧啓曰,臣於昨日,承牌詣臺,得見政草,金錫翼,以首擬右尹而受點,所見誠爲太遽,而政官之事,亦涉率爾,故與同僚相議論啓矣。伏見聖批,以顯加譏斥,誠可駭然等語爲敎,臣之所論,出於愛惜名器,而亦欲使殿下,無一毫偏私之意也。如使錫翼,因其坐地,稍有才望,則當此乏人之時,雖或擢用,亦無不可,而唯其履歷無多,名稱未著,徒以戚畹之故,而特除宰輔之職,物情致訝,固其所也,有何譏斥於其間哉?竝令備擬之命,初非恰當底道理,則留待他日,尙且未晩,而汲汲奉承,不思甚矣。隨事規警,何可已也?因一論事,聖敎此勤,不可一刻仍冒,請命遞斥臣職。答曰,勿辭,退待物論。
謝恩,掌令李國華。
領議政金壽恒箚子。大槪,冒陳昏潰之失,冀蒙裁處事。入啓。答曰,省箚具悉卿懇。偶然錯認,別無所傷,京兆佐貳,與亞卿有異,則今玆除拜,有何驟躐之譏乎?卿其安心思諒焉。仍傳曰,遣史官傳諭。
副修撰金萬吉上疏。大槪,臣之疾病危篤,勢難供職,又於論人之際,有擬律過重之失,乞遞職名,以謝物論事。入啓。答曰,省疏具悉。爾其勿辭,調理察職。
校理申啓華上疏。大槪,同僚,以論人過重,至於引咎,臣亦何敢自謂無失,而晏然於榮次乎?請命亟遞臣職名事。入啓。
咸鏡監司書目,臣情勢臲甈,病勢深重,更伸危悃,乞蒙鐫削事上疏。入啓。答曰,省疏具悉。情外訾謗,何必爲嫌,至於守令自辟,意在蘇殘,則有何大段引咎之事乎?卿其勿辭察職。
府啓,請罪人金重夏嚴鞫處斷事。請還收前正言朴世·李三碩等罷職之命事。請還收前持平趙相愚,前承旨宋光淵特遞之命事。請還收罪人金煥放釋之命,嚴鞫處斷事。近來朝廷之上,紀綱解弛,人心縱肆,馴致國體之不尊,良可寒心。修撰金萬埰,擧其父益勳向日被罪之事,陳疏伸辨,不翅縷縷,臣不勝驚駭之至。其父所坐,不是細故,則爲子訟父之道,大聲疾呼,擊皷上聞,何所不可,而經時閱歲,默無一言,乃因榮選辭疏,偃然陳疏,略無顧忌,縱恣猥越,莫此爲甚。此而置之,將無以嚴國體而尊朝廷,請修撰金萬埰罷職。政院,職在出納之地,凡間疏章,觀其措語而出入,可也。日者修撰金萬埰,乃於辭職之疏,張皇辭說,爲父訟辨,其在事體,誠甚猥越,而該院矇然捧入,殊無出納唯允之義,不可無警責之擧,請當該捧入承旨推考。臣伏見因刑曹啓目,有巫女莫女減死定配之命,臣不勝駭惑之至。扶挾左道,出入宮闕,誣惑人聽,冒犯邦禁,王法之所必誅,而國典之所難救也。今此巫女,憑其妖術,冒入禁中,祈禱熒惑,無所不爲,至於大內淸嚴之地,恣行神祀,略不顧忌。實狀彰露,情節痛惡,其他罪犯,雖未鉤得,卽此已著之罪,決不可容貸,而特以其死中求生,牢諱不服之故,諉之而蠢愚無知,而遽停刑訊,徑施寬恕,非但有乖於按獄之體,亦非所以絶神姦杜後弊之道也。人情憤鬱,王法不伸,請命有司,更加嚴鞫得情,依律處斷。竝引嫌而退。隨事論劾,誠得臺體,意外嚴批,何必爲嫌?請正言李台龍,大司諫鄭載禧,竝命出仕。答曰,不允。處置事,依啓。前啓,侍藥諸臣及醫官等賞格中賜給田民,一倂還收,醫官等勿除守令事,及開城留守金錫翼改正事,停啓。
大司諫鄭載禧,正言李始龍,就職。
自卯時酉時,日暈。
校理申啓華上疏曰,伏以臣,卽伏見副修撰金萬吉疏語,以本院之箚罷尹世紀,爲有物議,至於引咎,臣不勝瞿然,亦不能無恠訝於心者。若使世紀,眞知金晳有扳援影附,見利忘恥之實,則所當擧論斥,使聖上曉然知之,而今乃不然,不言其所扳援者何人,所忘恥者何事,勒加醜詆,有同奴隷,至比於逐臭之蚊蜹。似此擧措,決非士夫所可爲者,而其乘機陷人之態,亦甚可惡,臣等之論罷,蓋以此也。今同僚,反以物議爲言,臣未知其所謂物議者,果出於何人,而同僚旣以此引咎,則臣亦何敢自謂無失,而晏然於榮次乎?伏乞聖明,亟遞臣職,以謝人言,不勝幸甚,臣無任屛營祈懇之至。批答見下
校理金昌協上疏曰,伏以臣,昨與同僚上箚,劾罷前掌令尹世紀矣。卽者副修撰金萬吉,退而陳疏,以世紀之斥金晳,爲有據,而本館之罷世紀,爲過重,至以做錯自訟。臣於此,誠不能無瞿然,而區區之見,亦有未能舍然者。夫晳之行己本末,臣固未詳,而世紀之所以斥晳者,臣亦未知其爲何事,然今日所論,正不在此。臣等箚罷之意,特以爲世紀,誠有所賤惡於晳,則極言論斥,固無不可,而至於詬辱醜罵,比之蚊蜹,則此乃賈竪下賤之事。缺二行餘所爲,則實亦前所未有,其爲傷朝廷禮讓之風,壞缺四五字重之體,莫此爲甚。劾罷之擧,臣未見甚過重,今此同僚所謂物議者,豈亦見晳之所爲,有未愜意者,徒以世紀之盛氣詆斥爲快,而竝與其言辭之麤悖,擧措之乖戾,而看得太輕,論之太恕乎?此臣之所不敢知也。然同事僚員,旣以做錯引咎,則臣安敢自謂無失,而晏然仍冒乎?伏乞聖明,亟命遞臣職名,以謝物議,不勝幸甚,臣無任屛營祈懇之至。批答見下
答校理申啓華·金昌協疏曰,省疏具悉。爾其勿辭察職。
上在昌德宮。
大行王大妃初喪。
下直,光州牧使李綸,靑松府使金洪慶,延安府使李喜澤,漆原縣監金永宗,璿源殿參奉李震雄。
答都承旨尹趾善疏曰,省疏具悉。卿其勿辭,調理祭職。
朴致道啓曰,邊倅,以公事馳啓之外,不敢以私情陳暴,而卽見東萊府使蘇斗山狀啓,則竝及自己之事,以恭俟處置爲言。雖其情勢,有所難安,揆以事體,不當如是,請東萊府使蘇斗山推考。傳曰,允。
又以領·右相意,司錄言啓曰,史館新薦之人,今日將爲合坐取才,吏曹堂上,例當同參,而判書李翊,以身病陳疏,不爲行公,參判朴世采在外,參議李奎齡,方被臺論,無進參之員,似聞李翊所患,不至大段,卽爲牌招同參,何如?傳曰,允。
金鎭龜啓曰,吏曹判書李翊,牌招不進矣。傳曰,更爲牌招。
李秀彦,以都摠府言啓曰,都摠管具鎰,以陪往大將,轝士廳坐起,除標信進去之意,敢啓。傳曰,知道。
又啓曰,臣伏見兵曹照目,南兵使金世器照律公事中,以杖一百徒三年照斷,判付內,有功减一等之敎。世器之罪,當减爲杖九十,徒二年半,徒則當以公罪收贖,而杖則當依律施行,世器,秩是二品,且方受閫外重任,與他守令之犯罪者有異,使之受杖於本道首營,大有傷於事體,似當有別樣變通之道,更訽於攸司而處之,何如?臣待罪該房,旣有所懷,敢啓。傳曰,此由於未及詳審之致,判付中除決杖三字,付標以入,可也。
又以義禁府言啓曰,月令醫官手本內,罪人李迪吉病勢,逐日看審,則本以水土所傷之人,痰火上陞,呼吸喘促,四肢厮冷,時時窒塞,元氣大虛,食飮入口,則卽有惡心症勢,比前極重云。數日前,亦有病重手本,而使之各別救療事,題給矣。今此手本內,病勢有加無減,姑爲保放,待差還囚,何如?傳曰,允。
又以義禁府言啓曰,陳再昌議啓時,以宥旨前事,依例取稟,而直以照律施行,判下矣。姜瑞璜所犯,亦是宥旨前事,而陳再昌,旣有照律施行之命,則不可有所異同,宥前事,不得擧論之意,敢啓。傳曰,知道。
以具翧爲左邊捕盜從事官。
行都承旨尹趾善上疏曰,伏以臣於昨日公退之後,猝得渾身寒戰之症,移時稍定,熱候繼作,頭疼如破,心惛如醉,四肢勞倦,坐臥須人,今至三日,飮啖全廢。顧此症情,出於積傷之餘,決非旬日可得調治,所帶喉司之職,亦不可一日暫曠,臣誠狼狽,益切惶蹙,如非萬萬不獲已之勢,則豈敢於因山不遠之日,有所祈免於嚴廬之下哉?伏乞聖慈,俯察臣病狀,亟許遞改臣職名,公私俱幸事。入啓。答曰,省疏具悉。卿其勿辭,調理察職。
正言黃欽啓曰,無狀如臣,猥荷剪拂之恩,去秋以來,屢叨言責之任,環顧慚悚,靡所容措。不意玆者,新命又降,感激洪私,一倍競惕,揆以分義,固當奔走供職,以效萬一之輔,而顧臣愚迷之見,曾已同議於金煥停啓之事,到今兩司齊聲爭執之日,決不可冒居臺席,故前忝本職,以是自劾,陳疏尋單,終至遞免而乃已,則難冒之勢,前後無異,而且臣於日昨,伏見前獻納尹彬自列之疏語,及前冬僚席間說話,而有若臣等,不待僚議之歸一,强定停論於急遽之際者然。臣看來,不覺驚心駭惑,莫知其所由所也。言議之地,公論旣發,臣不欲更爲提起,而重傷僚友之義,而第其疏中指意,雖歸重於諸僚同議之言,不敢謂有所差殊,而乃其歸一停當之事,則有不能醒然開悟,臣亦何敢以尹彬缺二字直歸之於衰病老妄,自以爲在我無失,而晏然而已乎?臣於前冬,忝在憲職,與本府多官,齊會于朝房,蓋爲有陳箚之事也。席上,果以前啓新啓,有所商確,而仍及金煥事,臣等以爲,頃日獄門之開也。所放釋者,皆是正犯死罪,而有難一一追正,則煥事之連啓,似無酌量之意,停啓,亦或一道,全意,如何?尹彬,亦以爲然,略無持難之意,至於不可遽停之說,臣未能憶得者也。向晩,因三司各一員入侍疏決之命,執義李宏,將詣臺廳,故又以爲旣入前席,則不可闕啓,前議金煥事,何以爲之?諸僚皆無異辭,故宏,逐索紙筆,列書前啓,新啓之目,而金煥事,及將欲停啓之數事,竝錄其下,出置席前,更相可否,彬曰,此事必不無謗吾儕者,然何可一向持久乎?臣之所記,如斯而已,彬之座席,與宏正相對,臣等之坐,稍後於彬,而猶且詳見宏所書之紙,則豈意彬,怳惚於其間,而言議可否,有未及詳究者耶?宏,旣袖其紙詣臺,因大臣啓稟,不爲入侍,厥後,仍値國恤,兩司之啓,連日不入,而臣等,又於其間,因他事竝遞矣。及今臺議,旣停復發,而中間停論之官,至被殫劾,則伊日議停之人,以此執嫌,理勢當然,而尹彬之前後章疏,避嫌,一不擧論,逮其處置,李國芳之啓,至以到今參啓,勢所難安爲辭,而仍參前啓,不少嫌難。臣於是,駭訝於心曰,所謂勢所難安,彬亦有之,而乃以此立落人,此殆彬,頓忘前日事,爲此駭異之擧也。今彬之疏語,果如此,此非但大相反於伊日事狀,亦事理之萬萬不近者也。設令臣等,有意而爲此擧,在彬之道,亦何可不守己見,一任同僚之所爲,而不爲自處之地乎?接滕坐席,初非視聽不及之地,紙上所記,亦非暗昧難知之事,再次酬酢,亦異急遽倐忽之間,則臣等,自以爲詳愼於重論之停當,而終未免爲抑遏僚議,强定停論之歸,此尤臣之慚怍無已者也。臣旣不可同參於前啓,又有所難安之情勢,何敢一刻仍冒,以玷言地乎?請命遞斥臣職。答曰,勿辭,退待物論。
府前啓,請罪人金重夏嚴鞫處斷事。請還收前正言朴世·李三碩特罷之命事。請還收前持平趙相愚,前承旨宋光淵特遞之命事。請還收金煥放釋之命,嚴鞫處斷事。請金萬埰疏捧入當該承旨推考事。請妖巫莫禮,更加嚴鞫得情,依律處斷事。入啓。答曰,勿煩。
院啓,請罪人金煥嚴鞫處斷事。請金重夏嚴鞫處斷事。請還收前持平趙相愚,前承旨宋光淵特遞之命事。請還收妖巫莫禮絶島定配之命,嚴鞫處斷事。請右尹金錫翼改正,當該政官從重推考。請江華留守李敏敍推考。引嫌而退。輕停重論,未免率爾,僚席異辭,在我何與,而卽未參啓,勢難在職,請正言黃欽遞差。答曰,不允。處置事,依啓。以上燼餘
上在昌德宮。
大行王大妃初喪。
夜一更,月暈。
下直,靑岩察訪林宏儒,獒樹察訪朴益茂。
吏曹啓曰,臺諫有闕,政事,取稟。傳曰,當日爲之。
左副承旨李秀彦辭職上疏。入啓。答曰,省疏具悉。爾其勿辭,調理察職。
政院啓曰,海美縣監李以時,瑞山郡守宋時杰,以山陵所用石灰不卽上納事,因都監狀啓,拿問,而今有帶職放送之命,曾以此事,自本道亦以罷黜,啓聞,何以爲之?敢稟。傳曰,旣以無罪得釋,則本道罷黜,亦當勿論也。
傳曰,成川,以西路雄府,近因邑倅之數遞,官事之曠廢,已至閱月,殊甚可慮,新除授成川府使朴慶後,一兩日內,催促發送,俾無夫馬久留京中之弊。
司僕寺官員,以提調意啓曰,今此發引時,本寺僉正所掌,多有擧行之事,而僉正金必振,除授成川府使,今不可付諸生手,金必振成川府使,改差,仍任僉正,何如?傳曰,允。
府啓,請罪人金重夏嚴鞫處斷事。請還收前正言朴世·李三碩等特罷之命事。請還收前持平趙相愚,前承旨宋光淵特遞之命事。請還收罪人金煥放釋之命,嚴鞫處斷事。請修撰金萬埰罷職事。請當該承旨推考事。請妖巫莫禮更加嚴鞫處斷事。入啓。答曰,勿煩。
院啓,請誣告罪人金重夏亟命嚴鞫處斷事。請還收前持平趙相愚,前承旨宋光淵特遞之命事。請還收罪人金煥放釋之命,嚴鞫處斷事。請妖巫莫禮更加嚴鞫處斷事。請右尹金錫翼改正,當該政官從重推考事。請江華留守李敏敍推考事。新啓,頃日,前掌令尹世紀,因其避辭,詆毁金晳,擧措恠駭,下語無據,儒臣之劾罷,誠是得體。副修撰金萬吉,初旣同參,後乃變說,諉以物議,至於陳疏,顯有伸救之意,前後所爲,便是二人。持平金晳,性剛不柔,過事能言,近日所論,多有觸忤,世紀之言,旣有所激,而萬吉之言,又至於此,誠可異也。玉堂,公論所在,凡有物議,宜先知之,而諸僚皆云不知,則其所謂物議者,出自何處乎?世紀之言,實有可據,則所當明言直斥,使人曉然,而曚然引據,語甚險晦,其意所在,尤所未曉也。其前後變幻之狀,殊甚駭異,副修撰金萬吉,罷職。答曰,不允。以上朝報
有政。吏批,以金龜萬爲靈巖郡守,朴慶後爲成川府使,梁重殷爲正言,朴重徽爲龍宮縣監,沈權爲檢閱,李衡祥·南彦昌爲承文副正字。
宋昌啓曰,右副承旨金鎭龜,吏兵批兼進事,命下矣。金鎭龜與吏曹郞廳李順命,有相避之嫌,何以爲之?敢稟。傳曰,左承旨,吏兵批兼進。
朴致道,以弘文館言啓曰,本館下番修撰臣徐宗泰,以挽章書寫官,今日晝仕出去,而一二日內,有難畢寫,每每草記,事涉煩瀆,限畢書間,直爲出去之意,敢啓。傳曰,知道。
又以禮曹言啓曰,取考甲寅年仁宣王后國恤時謄錄,則發靷時,陪從百官及各差備官,到山陵成殯奠時,仍爲入參後,改服淺淡服·烏紗帽·黑角帶,紅門外,行展謁之禮矣。崇陵展謁,亦依此例擧行,何如?傳曰,允。
又以禮曹言啓曰,初虞祭,返虞後,魂展設行事,已爲啓下矣。下玄宮封鎖後,題虞主於吉帷宮,立缺二行餘授檢閱沈權,卽爲牌招察任,何如?傳曰,允。
傳于金鎭龜曰,峩嵯山烽燧,每以不得候望,牒報兵曹,殊無設置烽臺之意,脫有緩急,委屬可駭,故頃於筵中,以差送宣傳官,摘奸申飭之意,下敎矣。宣傳官,纔已辭朝,未及下去,而近日兵曹,連以各道烽燧候望無事,書入,以此推之,北道烽臺之托以雲暗,全不擧火之狀,明白無疑,誠極痛惡,令兵曹査出,別樣科斷,以懲日後。
金鎭龜,以兵曹言啓曰,峩嵯山烽燧云云事,傳敎矣。北道烽燧,每以雲暗,不得相准,而近來則連日擧火,必由於曾前全不檢察之致,誠爲痛駭。所當査出科斷,而但宣傳官下去時,備局節目中,自初頭烽燧,次次傳准於彼熢,當其初昏例擧之時,先使彼熢擧火,看審其應於此烽事,分付以送。今此擧火,自宣傳官所到處相准與否,自北路火底出來與否,必須詳知,然後可以査出,而自本曹有難遙度,以此辭意,分付三道監司及宣傳官處,從前絶火與近日相准緣由,詳細啓聞後,稟處,何如?傳曰,允。
上在昌德宮。
大行王大妃初喪。
下直,全羅兵使李立男,溫陽郡守金汝南,金山郡守李汝岳。
謝恩,成川府使朴慶後,典籍朴載時。
吏曹啓曰,臺諫有闕,政事,取稟。傳曰,明日爲之。
府啓,請罪人金重夏嚴鞫處斷事。請還收前正言朴世·李三碩等特罷之命事。請還收前持平趙相愚,前承旨宋光淵特遞之命事。請還收罪人金煥放釋之命,嚴鞫處斷事。請修撰金萬埰罷職,政院捧入承旨推考。請妖巫莫禮,更加嚴鞫,依律處斷。答曰,亟停勿煩。
院啓,請罪人金重夏嚴鞫處斷事。請還收罪人金煥放釋之命,嚴鞫處斷事。請寢妖巫莫禮定配之命,更加嚴鞫處斷事。請右尹金錫翼改正,當該政官從重推考事。請副修撰金萬吉罷職。前啓,前持平趙相愚,前承旨宋光淵特遞還收事,及江華留守李敏敍推考事,停啓。
答院曰,亟停勿煩。
順興幼學李基命等上疏曰,伏以天日燭幽,惠澤曲施,二百載積菀之冤,一朝而昭雪,擧一境含生含氣之類,夫孰不皷舞忻抃,歌頌盛德也哉?今方殫心竭力,鳩材聚糧,經營殿宇,創建鄕校,而第念工役之興,在於民戶之衆寡,民戶之衆寡,由於壤土之廣狹,則新府之最宜先急者,豈外於經界之正乎?頃在上年春,本道監司臣權是徑,聚列邑守宰于安東府,一體嶺南地理誌,議定經界,蓋豐基·榮川·奉化·安東等四邑,皆與本府連壤,而曾所割屬者也。博考載籍之文,兼採流傳之語,而經界繡錯,分限難詳,坊里俗號,古今或殊,豐基·榮川·奉化三邑之地,則雖已還屬,而古地猶有未盡復者。至於安東,則方其定界之際,舊倅遞歸,新倅未到,故道臣,只爲分付,而未能割給矣。新府使臣柳之發,旣到之後,無意還給,故爲稽延,以至于今日,豈不異哉?此臣等所以千里重跅,大聲叫閽,而欲復古地者也。試以豐基地界言之,則還屬本府之七面,昭載地誌,而七面之中,猶有盡推還者,所謂大龍山,在府南三十里,缺二行餘西二十里竹嶺之下,而還屬之地,只止於驛里一村,而其餘豆缺三四字降城·上乙谷·郁錦村·鳴鳳·炭釜等地,明載古蹟,而皆未推還,則此亦宜推而未推者也。且以榮川地界言之,則移屬本部之四面,記載榮川郡懸板,而其中畓谷·交川·代只·吾彔等地,越府地五六十里,而零零瑣瑣,包在於移屬四面之中,則前所謂畓谷等地,應屬本府者,明若觀火,而自榮川,以其坊名之近似,推托地誌之道里,而終不許還,則此亦非本府之所當推者乎?且聞古老相傳之說,則榮川西面豆田·般山等處,本以順興地,屬於大龍山面云,則所載文籍,姑未可考,而流傳之言,不無所據,則此亦非本府之所當推者乎?又以奉化地界言之,則二面還屬於本府,所謂勿也面昌海里覺華寺者,包在於還屬二面之內,而皆未推還,則彼縣雖云殘薄,豈將隣邑之舊彊,久假而不歸乎?玆前三邑地界之當推而未推者,小小坊里,瑣瑣村落,不可彈記,事涉猥屑,不敢仰煩於聖德,而擧其大者,則小者可知,而況三邑之相接者,或有名同一坊,而地分兩邑,或有號同一員,而田分兩境者,同是一坊一員,而或推於豐基,而或不推於榮川,或推於榮川,而或不推於奉化,則在所當推乎,在所不推乎?至於安東,則尤有所慨然者,地誌所載奈城·春陽·甘泉等三縣,依古蹟還屬之意,已入於道臣之分付,而掩爲己有,不肯還給,則是豈事理之當然者乎,而況奈城等三縣,於安東則或在百里,或在百五六十里之外,而越榮川·醴泉·禮安之境,與安東不相接屬於本府,則遠者五六十里,近者二三十里,而壤地交接,形勢相便,且安東爲府,九十餘面,而本府則只是十二面,以此推之,則三縣之於安東,有之不爲益,無之不爲損,而在本府則實是肘腋切要之處也。揆之以道里之遠近,較之以幅員之大小,又察其形勢之便否,則設令三縣之地,雖非本府舊彊,尙且損多而益寡,割遠而附近,而況地誌之所載,道臣分付者乎?至於丹陽之阿坐上蘆谷面,永春之水南·水東,寧越之上上東·下東,三陟之黃地·柔原坪等地,皆是本府舊彊也。旣有文籍之可據,又有道臣之啓聞,則此亦宜推而推者也。噫,一國之內,莫非王土,取此與彼,非有損益,還其舊土,不宜吝惜,而年歲久遠,文籍疎漏,或狃於因循,或靳於分割,故列邑守宰,缺二行餘樣區劃,則本府經界,恐無可定之日矣。伏願聖明,特垂睿鑑,別遣京官,巡視土壤之多寡,兼察列邑境界之形勢,本府舊土,一一推給,則新設殘薄之邑,庶可成樣,而趨役勞苦之民,得以少蘇矣,豈不幸哉?且本府革廢之時,分割土地,移屬吏民,必有所記,而列邑所藏文籍,或稱脫漏,或稱無有,終不出示,則虛實難詳,攷覈無憑,特令本道方伯,査出列邑文書,考其歲月,覈其有無,則經界之定,吏胥之推,可坐而致也。至於新府之所當先創者,莫如鄕校與殿廳也,昨冬經始,工役浩大,民戶凋殘,子來之民,雖不彈勞,而新創之邑,未易成樣,此豈非切迫之甚者乎?伏願聖明,更加仁撫,特垂恩典,或以劃給糧資,或以減除民役,期於完事,則斯莫非天地父母終始曲護之盛德也。本府府使臣韓聖輔,一自下去之後,憊心罷精,百方區劃,日與臣等,勤勤講究,盡力施措,靡不用極,而壤地褊隘,民戶凋殘,雖有善策,地無用武,萬目眹眹,難於善成,故臣等,不識忌諱,敢來呼籲於天日之下。伏願聖明,別遣京官,審察地勢之遠近,査出列邑之文簿,曾已割屬之三邑,則推其未盡推者,俾完本府之舊彊,專未還給之列邑,則一依古蹟,還屬本府,而還屬之中,或有小小村落,未盡屬於本府者,則隨其地形,竝爲移屬,損其大而益其小,從民志而定邑界,俾本府,成一鎭於太白·小白之下,則豈但爲府民之幸也?抑亦有補於國家關防之萬一也。臣等曲被恩私,積冤已雪,感幸一念,殞結難報,而復此披肝,區區陳達者,誠若家人父子,狎恩恃愛,而不暇念其詰怒也。伏願恕其罪務其情,而垂仁採納焉。臣等無任激切屛營之至。答順興幼學李基命等疏曰,省疏具悉。疏辭,令該曹稟處。
上在昌德宮廬次。
夜二更,月入軒轅·南大星上。二更,流星出於貫索星下,入東方天際,狀如鉢,尾長四五尺許,色赤。
下直,朔州府使高啓元,振威縣令宋道興,昌洲僉使李仁徵。
謝恩,護軍李端夏,同義禁兪㻛,司僕僉正金必振。
藥房啓曰,近日朝晝之間,寒暖異候,伏未審聖體調攝,若何?臣等無任區區之慮,敢來問安。答曰,知道。堇得無事矣。
平安監司,義州府尹書目,冬至使一行,本月初六日申時量,還渡江事。
校理申啓華上疏。大槪,臣之難安情勢,與同僚無異,固不敢晏然於榮次,而又自昨夕,猝患胸腹之痛,旬日之間,差復未易,乞賜遞改,俾得調治事。及校理金昌協上疏。入啓。
右副承旨李秀彦辭職上疏。入啓。踏啓字。
答校理申啓華,金昌協疏曰,省疏具悉。爾其勿辭,調理察職。
府啓,請金重夏嚴鞫處斷事。請還收朴世·李三碩特罷之命事。請還收趙相愚·宋光淵特遞之命事。請還收金煥放釋之命,嚴鞫處斷事。請修撰金萬埰罷職事。請妖巫莫禮更加嚴鞫處斷事。答曰,毋庸堅執。前啓,當該捧入承旨推考事,停啓。
院啓,請金重夏嚴鞫處斷事。請還收金煥放釋之命,嚴鞫處斷事。請妖巫莫禮更加嚴鞫處斷事。請右尹金錫翼改正,當該政官從重推考。請副修撰金萬吉罷職事。答曰,毋庸堅執。以上朝報
有政。吏批,以魚震翼爲右承旨,洪萬鍾爲左副承旨,尹攀爲兵曹參知,趙益剛爲司藝,李世弼爲刑曹佐郞,李嵂爲江襄都事,安世徵爲掌令。
兵批,以花昌君沇爲都摠管,李後晟爲寧城僉使,金日省爲文兼,表大顯爲禿城山城別將,韓爲五衛將,李夏相爲晉州營將,李泰相爲永宗僉使,崔啓昌爲五衛將,邊振溟爲習讀官,金有鉉爲知事。
上在昌德宮廬次。
夜二更,月入太微西垣內。
繕工奉事金世禎,泰陵石物浮取事,楊州地出去。
下直,成川府使朴慶後,平山府使崔元立。
謝恩,司諫李善溥,敬陵參奉尹就甲,龍宮縣監朴重徽,知事金有鉉。
平安監司義州府尹書目,告訃使一行,今月初七日,無事渡江事。
大司憲洪萬容啓曰,以臣無似,忝居首席,旣不能調劑,又不可苟同,何敢晏然仍冒,請命遞斥臣職。答曰,勿辭。退待物論。
司諫李善溥啓曰,本院方有修撰金萬吉罷職之啓,萬吉,卽臣之內妹夫也,嫌難可否於其間,而千里奔命,終事瀆擾於嚴廬哀疚之中,臣罪尤大,請命遞斥臣職。答曰,勿辭。退待物論。
答黃海監司李世白疏曰,省疏具悉。別無所嫌,卿其勿辭焉。
假注書呂必容改差,代洪璛。
政院啓曰,新除授右承旨魚震翼,時在江襄監營任所,斯速乘馹上來事,下諭,何如?傳曰,交龜後自當上來,姑勿下諭。
掌令李國華啓曰,今日長官,與臣行相會禮於朝房,發言於席上曰,吾於金煥事,不得參啓,仍卽詣臺引嫌。臣今伏見其避辭,則以金煥鞫問之論,不爲其妥當,且以旣停復發,上下相持,爲非。臣以卽今連啓之人,旣被其斥,則何敢自以爲是,而晏然行公乎?請命遞斥臣職。答曰,勿辭。退待物論。
摠護使閔鼎重,山陵開金井後,仍爲諸役檢察後,入來。
開城留守李選上疏,略進瞽說,以備裁擇事。入啓。
左議政閔鼎重請對時,魂殿宗室檜原君倫,推考,斯速察任事,及右承旨魚震翼,今姑改差事,榻前定奪。
大司諫鄭載禧啓曰,副修撰金萬吉,初參劾論,後反伸救,是非顚倒,人皆駭惑,本院請罷,臺體當然。伏見校理金昌協疏本,以語意至深,非斥甚峻等語,顯加攻斥,其意所在,誠所未曉也。前後所見,有同別人,則謂之變幻,不是深意,其所引據,不甚分明,謂之矇然,亦非峻辭。且大司憲洪萬容,以金煥事引避,而以竄配爲可,以請鞫不爲可,罪固難貸,則不問輕重,直爲竄配,此是執法之意乎?前後是非,自有公議,而連被譏斥,不可仍冒,請命遞斥臣職。答曰,勿辭。退待物論。
正言梁重厦上疏。大槪,臣之情勢,決不可抗顔復玷於臺席,令削臣職事。入啓。
今日左議政閔鼎重請對時,禮曹判書尹趾完,今姑改差事,榻前下敎。
答開城留守李選疏曰,省疏具悉。應旨陳戒之誠,予用嘉尙,可不體念焉,他餘事,令該司稟處。
吏曹啓曰,承旨有闕,政事,取稟。傳曰,明日爲之。
答正言梁重厦疏曰,省疏具悉。爾其勿辭察職。
正言李善溥啓曰,臣伏見校理金昌協疏本,以本院論罷金萬吉事,引咎自列,臣未曉其意之所在也。且以憲長,以金煥事,至有引避,顯加譏斥,難冒之端,與長官無異,請命遞斥臣職。答曰,勿辭。退待物論。
左議政閔鼎重所啓,外梓宮所用轝士軍,漢城府句管整待,該色郞廳,領率五部官員,仍爲陪進山陵,而聞今番陪進堂上之言,該官不能整齊,以致所擔井間數處空缺云,事極可駭。漢城府當該堂上,從重推考,當該郞廳,罷職,部官初不整待者,亦令該府,摘發科罪,何如?上曰,依爲之。又所啓,臣之頃者進詣山陵時,開金井,只隔十日,而石灰分定之官,累次催督,久不運納,事勢急迫,不得不抄出其未納各邑請罪矣。其中數邑,追納於狀啓封上之日者,則容有可恕,而至於平山府使任弘亮,則最爲緩緩,道臣亦爲啓聞請罪,其所運納日子,尤後於諸人,而該府,近從其修飾之供辭,不得査問,直以可恕奏讞,極爲不當,當該禁府堂上推考。任弘亮,人皆言其尸居其職,而如此莫重之事,猶此慢忽,決不可全釋,罷職,何如?上曰,依爲之。又所啓,曾因前右尹李翔所啓,京外斗斛,更爲新造分送,使之均平事,允下之後,戶曹別爲精造八斛,分送八道監營,自監營亦爲依樣造作,分給各邑云矣。近聞湖西新斛,比前加大,添入七八升,或至一二斗,以此民間,怨言喧騰云。必是監司頒給新斛時,不爲精較,致有此中間弄奸之弊,殊極不當,當該監司推考,更令精造精較,頒給各邑,而戶主輩新造升斗,亦令各邑,將取校正,以杜用奸之路。如或戶曹所頒之斛,初不精造,則亦自各道,文移往復,務爲精審,宜當,以此分付,何如?上曰,依爲之。右副承旨金鎭龜所啓,前日東原君潗,以魂殿享官乞遞事,累呈辭疏,而此與他職有異,故本院不敢捧入矣。後因摠護使送言,自本院啓稟改差,而其代檜原君倫,亦爲身病陳疏,事體所在,亦不敢捧入,倫以首堂上,不爲行公,魂殿祭物捧上等事,稽滯可慮矣。鼎重曰,魂殿享官,初旣擇差,又蒙優待,故一人辭遞繼之者,亦未敢自安,相繼辭避,而殊不覺其分義事體之爲不安矣。以此會同之坐,尙不得爲之,致令外方進供之物,多有未捧留滯之弊,檜原君倫,推考,使之從速行公,何如?上曰,享官之任,不可續續遞改,檜原君倫,推考後,使之察任,可也。
請對入侍時,左議政閔鼎重所啓,崇陵丁字閣樑上塗灰,有剝落處,堦石,有動退處,方甎,有折傷者,丹靑,有漫渙處,竝令都監修改,宜當。守僕夜直之義,妨礙於發靷時正路,姑爲還掇,待過虞改建,曲墻蓋瓦,間間傷破,亦當改補,宜有先陵告由之擧。今二十四日山陵欄干石排設時,先陵磚石,當有掇改之擧,磚石掇改之處,亦當有莎草改覆之事,且聞陵官之言,則陵上莎草,間間枯損,趁此時因爲修改,宜當云。陵上修改,事體重大,政府·禮曹·觀象監·繕工監,諸官齊進,乃是法例,今番則臣與都監諸官同參,政府·繕工,不必疊進,禮曹·觀象監官員,則似當進參,令禮官稟處,何如?上曰,依爲之事,命下矣。今二十四日崇陵陵上莎草修補吉時,令日官推擇,則辰時爲吉云,同日曉頭,先告事由告還安,則事畢後,隨時行之。凡干物力,則皆自山陵都監,措備擧行,政府·繕工,不必疊進之意,大臣亦已啓達,本曹堂上及觀象監提調各一員,前一日進去,監董畢役,而丁字閣及曲墻等修改之由,則莎草修補告文,竝爲措辭添入之意,分付于藝文館,何如?傳曰,允。又所啓,崇陵丁字閣,用蘆簾,而健元陵丁字閣則用薍簾,寧陵用蘆簾,而英陵用薍簾,近來凡事過侈,以致園陵崇奉之地,排設諸具,亦有此不齊之弊,其在事理,極爲未安,請令該曹稟旨定式,各陵所用,無至異同,何如?上曰,依爲之。又所啓,當初斬破出時,已告先陵,且多先陵修改之事,畢役後,似當復有告由之擧,亦令禮官稟定,何如?上曰,依爲之。以上禮曹謄錄
上在昌德宮廬次。
夜一更,流星出天市東垣內,入東方天際密雲中,狀如鉢,尾長三四尺許,色白。
謝恩,都摠管花昌君沇,江襄都事李嵂,東學敎授金聲震,學正金聖準。
玉堂箚子。大槪,請司諫李善溥,掌令李國華,大司諫鄭載禧,正言李台龍出仕,大司憲洪萬容遞差事。入啓。答曰,依啓。
謝恩,左副承旨金鎭龜,右副承旨宋奎濂。
司諫李善溥,掌令李國華,大司諫鄭載禧,正言李台龍,就職。
府啓,請罪人金重夏嚴鞫處斷事。請還收前正言朴世·李三碩等特罷之命事。請還收金煥放釋之命,嚴鞫處斷事。請修撰金萬埰罷職事。請妖巫莫禮更加嚴鞫處斷事。入啓。答曰,勿煩。前啓,還收前持平趙相愚,前承旨宋光淵特罷之命事,停啓。
院啓,請金重夏嚴鞫處斷事。請妖巫莫禮更加嚴鞫處斷事。請右尹金錫翼改正。請修撰金萬吉罷職事。入啓。答曰,勿煩。前啓,當該政官推考事,停啓。
吏曹啓曰,臺諫有闕,政事,取稟。傳曰,明日爲之。
戶曹啓曰,故扈聖功臣鰲城府院君李恒福賜牌田畓,尙未受去,故公洪道林川官數外官屯田畓竝三結十負四束,鴻山官數外官屯田畓竝一結三十七負二束,溫陽官數外官屯田畓竝十結四負二束,自本家望呈矣,依例折給,何如?傳曰,允。以上戶曹謄錄
有政。吏批,以洪萬鍾爲右承旨,金鎭龜爲左副承旨,宋奎濂爲右副承旨,金鎬爲刑曹佐郞,李端夏爲禮曹判書,李宏爲奉常正。
兵批,以尹趾完·魚震翼爲副護軍,李秀彦爲副司直,洪璛爲副司正。
上在昌德宮廬次。
下直,黃山察訪金洧,所江僉使李東老。
謝恩,禮曹判書李端夏,護軍尹趾完,固城縣監李必茂,永登萬戶申錫祿。
公洪監司書目,舒川呈,以本郡南面全承立畓,去月二十五六日間夜,突出便成丘壠,事係變異事。
禁府照目,前洪州牧使尹理矣,所謂石灰發船第十四日,乃二月二十八日也。燔取不順,三燔始畢,風勢不順,經旬來泊,皆非人力可容是白乎矣,其間亦必有未盡之事,以致遲緩,罪決杖一百,告身盡行追奪,私罪。啓功減一等。
工曹參議安垕再度呈辭。入啓。加給由。
校理金昌協辭職上疏。入啓。答曰,省疏具悉。爾其勿辭察職。
謝恩,右承旨洪萬鍾。
漢城府啓曰,命下矣。外梓宮陪進轝士實軍四百九十一名,豫備軍五十六名,及市民軍二百四十名,本府堂上與郞廳,親自點考,抄擇壯丁,成冊移送于長生殿矣。本殿官員,亦爲無弊點閱之後,以三巡替運之意捧甘,故五部轝士軍,初運陪進者外,其餘待候於各其所替之處矣。行到中路,猝有分爲六運之擧,而不爲前期分付,故交替處,先進待候之軍,還招入把之際,蒼黃不齊,勢或似然,而觀此大臣所達之辭,井間空缺,誠極驚駭。推問各部書員,則中部軍人中逃避者三名,陪進堂上,分付楊州牧,竝爲刑推云,當該部官,難免不能整齊之責,主簿朴世杓,汰去,何如?傳曰,罷職,可也。
傳曰,大臣·備局堂上,引見。
慶尙監司書目,臣伏承聖批,感激靡容,而疾病之外,情事痛迫,更陳危懇,祈蒙恩遞事,上疏上送事。啓。答曰,省疏具悉。私情雖切,公務爲重,卿勿固辭,調理察職。
今日引見時,發靷日期已迫,哀慕罔極中,有難引接,如有時急之事,則請對稟定,而二十三日,則雖是賓廳日次,使之開坐於各司,勿爲來會賓廳事,及前承旨申懹·權是經·鄭勔敍用事,榻前下敎。開城留守李選改差,使之仍察國葬都監提調事,及開城留守,令該曹各別擇差事,榻前定奪。
大司諫鄭載禧所啓,請金重夏嚴鞫處斷事。請還收金煥放釋之命,嚴刑得情,明白處斷事。請妖巫莫禮更加嚴鞫處斷事。請右尹金錫翼改正事。請副修撰金萬吉罷職。上曰,勿煩。
掌令李國華所啓,請金重夏嚴鞫處斷事。請還收朴世·李三碩等特罷之命事。請還收金煥放釋之命,嚴鞫處斷事。請修撰金萬埰罷職事。請巫女莫禮更加嚴鞫處斷事。答曰,勿煩。以上朝報
今日引見入侍時,禮曹判書李端夏,參議鄭始成所啓,前者摠護使閔鼎重,以各陵丁字閣蘆簾不齊事,請令該曹,稟旨定式矣。一山之內,或有異同,誠爲未安,薍簾則自祖宗朝用之,而寧陵·崇陵,則以三年內所設蘆簾,仍爲排設,故雖有不齊,而實非古規,各陵所用,依祖宗朝,竝以薍簾定式,何如?上曰,已設之蘆簾,則今不可撤去,後日修改時,依古規,改以薍簾,仍爲定式,可也。以上禮曹謄錄
上在昌德宮廬次。
夜自一更至五更,月暈。
下直,濟原察訪崔啓翁。
謝恩,義州府使朴泰遜,工曹佐郞鄭齊斗。
冬至使趙師錫,副使尹攀,書狀官鄭濟先入來。
謝恩,大司憲趙師錫,參知尹攀。
府前啓,請金重夏嚴鞫處斷事。請還收朴世·李三碩等特罷之命事。請還收金煥放釋之命,嚴鞫處斷。請金萬埰罷職事。請妖巫莫禮更加嚴鞫得情,依律處斷事。答曰,勿煩。
明日陪祭時,開門,罷漏後。
淸城府院君金錫胄請對入侍時,傳曰,上副使·書狀官引見。
漢城府啓曰,轝士軍整頓之事,本府判官所掌,今十六日初度習儀時,當爲察任,而新除授李玄年,與左尹尹以濟,有婚家應避之嫌,卽爲改差,其代,令該曹,以在京無故人,趁卽口傳差出,使之察任,何如?傳曰,允。
吏曹口傳政事,漢城判官朴尙郁。
謝恩,僉知黃道光。以上朝報
淸城府院君金錫胄所啓,海西嶺阨近處,所置管餉屯田,新設邊將,前後竝入所,頃者又就其募兵多少,分爲部司,鎭處旣是要害,軍制亦成模樣,曾經方伯之人,皆言其緩急可恃,到今決不可無端破壞,而今見遂安所在葱嶺·位羅兩鎭邊將所報,則事多寒心,不得不上煩于天聽矣。葱嶺,卽屬於管餉,故時所謂聽明屯者也。先朝壬子,曾有各處屯田査覈,或仍或革之擧,管餉諸屯,亦在査覈之中,其時監司驪陽府院君閔維重啓本中,只擧屯田收稅田,不錄火田日數,而更以秋成後踏驗時,別定差員,定其限界爲言,故備局,亦以其意,覆啓蒙允,其秋踏驗時,更爲摘奸,劃給於本屯者,收稅竝一百二十七結零,而火田則二千八百十七日耕也。其後丁巳年間,始設海西諸鎭,而葱嶺等屯,又於庚申追設,而其鎭田案之輸送於備局者,卽壬子摘奸劃給之數也,而且於辛酉年諸屯査覈時,又有加現百餘日耕,而備局,以其屬於新鎭,仍存勿罷,則朝家之軫念顧護,槪亦至矣。今者遂安郡守金道鳴,未知因何句段,而別生謀計,忽然報戶曹,稱以其時色吏已死云,管餉之另請踏驗,劃給一款,全然掩置,而該曹,又不分曲折,分付該邑,勒奪鎭屬舊定之數,其在事體,殊甚可怪。道鳴,今若眞以爲郡無文書,色吏且死云,本鎭所有之案,何以獨無於本郡乎?辛酉更覈之際,若不考其先定元數,則其後亦何以知其加數之田乎?遂安深峽之中,火耕旣多,則渠必匿其所自食之田,而欲奪葱嶺之田,以充其數,則其間情狀,不無奸巧之事矣。新鎭旣不可破壞,屯田火耕,請一從壬子秋後踏驗劃給,及辛酉仍給之數施行,而卽今戶曹之所欲搜得者,若在本郡,則自本郡充數,而壬子劃給之時,獨不報知於戶曹,則此田雖不可抑奪,而其時摘奸守令差員,難免文書疏漏之失,摘發推考,位羅鎭見侵之事,一與葱嶺無異,今不得更陳疊床之說,此鎭亦以壬子踏驗劃給者,施行事,竝爲分付,以爲支保之,何如?上曰,依爲之。以上戶曹謄錄
淸城府院君金錫胄所啓,近來旱徵頗甚,以郊外目擊者言之,秋牟太半損傷,立苗甚稀,或有全損反耕之處,民事可悶。且民間春等上納之穀,自前專賴還上之措辦,而今則各邑,稱以朝家禁令,多有閉糴之患,故尤爲悶急,故頃者大臣之所陳達,蓋慮艱難將捧之役,猶有放散虛費之弊,使之有所撙節而已,豈有全然不給,致有民冤乎?此事似當趁時變通矣。行大司憲趙師錫曰,臣以沿路所聞,敢有所達矣。兩西各邑,以朝家分付,不給還上,故民間皆以爲切急,當初閉糴,意雖有在,於卽今民事,亦甚可慮,不可無變通之擧矣。上曰,變通分付事,言于備局。
右承旨洪萬鍾所啓,海西棘城築堰處,開墾農牛,令句管堂上料理備給事,纔已定奪矣。且蒜山設鎭之役,正方西門外,創置一寺,募入僧人,然後方可爲備禦之一助,故臣曾在本道時,求得僧人之解事勤幹者,使之句管創寺,先自本營出給米布,且令兵營及列邑,亦爲隨力出納,而淸城府院君金錫胄,赴京之日,亦有扶助之事矣。今聞寺刹旣成,僧徒之募入者,已至累十餘人云,創寺募僧,意有所在,若自本道,有侵責之事,則勢不得支保,而前頭亦必無願入之僧,分付本道監·兵使及地方官,切勿侵責雜役,俾得保存,以廣其應募之路。且其僧人,終始擔當,拮据措辦,造成巨刹,似當參酌論賞,以爲激勸之地矣。金錫胄曰,臣奉使之日,看審形勢,則置寺募僧,實合事宜,故臣亦言于平安兵使,求得若干物力,以爲扶助矣。寺成之後,若有侵責之事,僧輩誠難支保,此則分付本道,使之勿侵,創寺僧人,則不可無論賞之擧,大興山城,有前日所受僧通政帖,以此塡名給之,何如?上曰,依爲之。
淸城府院君金錫胄所啓,臣以細瑣之事,至於上徹,極爲惶恐,而係人冤悶,臣且有誤着之罪,故不得不煩達矣。我使之赴燕也,彼人不識禮義,但以貨賂爲重,前後使行,每於京軍門及管餉等處,貸出銀貨,以爲彼中需索之用,此事雖涉苟簡,而已成規例。上年臣之奉使,適聞其時江華留守趙師錫,方有以江都物貸轉換生殖之議,臣於榻前,請貸其銀七千兩,分給醫·譯七人,覓貸貨而來矣。以貨作銀之事,惟在於倭館交易,近來倭人,受貨之後,趁不償銀,故私畜則或有七八年未推其價者,臣爲慮此患,使醫·譯輩,竝納物貨於館理所,且使備局郞廳一人句管,轉送東萊,去年秋冬,始得給之,倭人時未及推出價銀,而江都狀聞,適下備局,移送漢城府,醫·譯之輩,日被侵督,當初之貸給此物,大段失着,極爲惶恐,而此輩盡傾覓來之貨物,納之管理所,則今作大興山城之所管,非此輩之所知也。今欲以山城所在,移送江都,而山城則無銀,欲以物貨,還給各人,而非但事理不當,推還入倭之貨,實不如速推倭人所應償之銀子,頃者東萊府使蘇斗山,以公私物貨定分數推給事,馳報備局,則備局以公私均分之意,回題以送云,公私平等,固是美法,累千軍需,八九年之間,若不得準捧,亦非歸重保障之意,上項江都銀子七千兩代貨,已給於倭館者,令東萊留在譯官,以今年前前,竝只利殖,沒數捧銀,上送管理所,地稅勿捧之意,前已陳達於榻前矣,更爲分付,一體輸送之意,分付東萊及戶曹,何如?上曰,依爲之。
淸城府院君金錫胄所啓,禁衛營,旣是新設軍門,而近來差出將官,多是別取才新出身,操鍊諸事,常患生疎齟齬,無成就之期。況今擧動不遠,此輩當入於右廂射隊,領率將官,不可又以生疏之人定送。前頭有窠,則欲以久隷軍門之人擇差,今司宰主簿任壽昌,最爲善射,且曉軍務,而頃自蔚珍,換授京職,役役於供上各司,亦甚可惜,若自吏批,換差閑官,則可以兼差將官,雖於兵批主簿,中換之亦好,敢此仰達。上曰,依爲之。以上禁衛營謄錄
有政。吏批,崔寬爲開城留守,尹鈺爲西部參奉,李玄年爲漢城判官,金後彭爲中部主簿,趙師錫爲大司憲,禹弼漢爲金海府使,朴尙郁爲漢城判官。
兵批,以李選爲副護軍,申憕爲造山萬戶,宋光淵爲司直,洪萬容·申懹爲副司直。
上在昌德宮廬次。
夜自一更至五更,月暈。
謝恩,同知崔泰柱,僉知李東奭·李重錫,漢城判官朴尙郁,宣川府使金汝欽。
望祭後,大殿·大王大妃殿·中殿,藥房·政院·玉堂·百官奉慰問安。答曰,罔極。
工曹參議安垕三度呈辭。入啓。遞差。
藥房啓曰,因山之期漸迫,而今日又過月半殷奠,伏想孝思哀慕,一倍罔極,調攝中聖候,若何?臣等下情,不勝憂慮之至,敢此問安。答曰,日月流邁,因山之期,只隔旬望,攀慕罔極,益切摧痛而已。
院啓,請罪人金重夏嚴鞫處斷事。請還收罪人金煥放釋之命,嚴鞫處斷事。請寢妖巫莫禮定配之命,更加嚴鞫,依律處斷事。請右尹金錫翼改正事。請修撰金萬吉罷職事。府啓,請金重夏嚴鞫處斷事。請還收朴世·李三碩特遞之命事。請金煥放釋之命還收,而嚴鞫處斷事。請金萬埰罷職事。請妖巫莫禮更加嚴鞫處斷事。答府·院曰,勿煩。
京畿監司書目,楊州呈,以吏曹參判朴世采辭職上疏上送事。啓。答曰,省疏具悉卿懇。今玆新命,意非偶然,卿其安心勿辭,從速上來察職。
傳于宋昌曰,銀子下該曹,匹段,明安公主房賜送。
朴致道,以昌嬪神道碑監董郞廳,以主管堂上意啓曰,神道碑刻役,前冬完畢,以十二月十五日豎立事,曾已啓下,而因國恤,未卽擧行矣,更令日官推擇,則來四月二十五日辰時,爲吉云,以此日定爲豎立,何如?且於其時,似當有致祭之擧,竝此敢啓。傳曰,知道。
上在昌德宮廬次。
下直,公洪監司李端錫,蛇渡僉使李瑞東。
謝恩,獻納嚴緝,護軍林震彪·徐時建,造山萬戶申澄,學諭延最績,司藝趙益剛,中部主簿金後彭,昆陽郡守楊五擧,宗簿正韓泰東。
府啓,請罪人金重夏嚴鞫處斷事。請還收前正言朴世·李三碩特罷之命事。請還收罪人金煥放釋之命,更加嚴鞫處斷事。妖巫莫禮更加嚴刑,依律處斷事。答曰,勿煩,前啓,李仁夏罷職事,及金萬埰罷職事,停啓。
院啓,請誣告罪人金重夏嚴鞫處斷事。請還收金煥放釋之命,嚴鞫得情,明白處斷事。妖巫莫禮更加嚴〈刑〉,依律處斷事。請右尹金錫翼改正事。請副修撰金萬吉罷職事。答曰,勿煩。
掌令安世徵上疏。重被彈劾之臣,決不可復冒於臺席,亟命鐫削臣職,以安愚分,則以謝物議事。答曰,省疏具悉。爾其勿辭察職。
洪萬鍾,以長生殿郞廳,以都提調意啓曰,卽伏見漢城府啓辭,則外梓宮陪進轝士軍四百九十一名,豫備軍五十六名,市民軍一百四十名,本府堂上與郞廳,抄擇壯丁成冊,移送于長生殿矣。本殿官員,亦爲無弊點閱之後,以三巡遞運之意捧甘,故轝士軍初運陪進者外,其餘待候於各其所替之處矣。行到中路,缺二行所掌,元非本殿所可與知,而今此啓辭中,行到中路,猝然缺二字六運云者,有若陪進時變運者然,苟有中路分付,則言之者未知何官,而聽之者必有其人矣。京兆該吏,欲免己罪,瞞告其堂上,致令啓達之事,未免失實,至於擔井空間,歸之於逃走三人,尤涉孟浪。臣等行到中路,目見轝士軍紛亂之狀,使本殿書吏,數次往見,則擔井空虛,至於六處,苟有豫備軍五十六名,則三人雖逃走,豈可無替入者乎?該府雖定餘軍,部官之不爲整待,據此可知。且其初軍陪進者外,其餘待候於各其所替之處云者,實不見,以其日轝士之前後隨去,不爲待候於替運處之狀,陪從諸臣之所共目覩,該府之啓,似是只憑該吏之誣飾自明,不復辨明其虛實之致,此尤未審,該府書吏與本殿書吏,一處究覈,得實處置,不容但已,令攸司稟處,何如?傳曰,允。
又以國葬都監郞廳,以摠護使意啓曰,今日習儀節目,盡已擧行,而自肩轝陞大轝之後,雨勢轉加,若依啓下節目,到興仁門而止,則必有添濕之患,不得已停罷矣,興仁門尺量則,待再度習儀爲之之意,敢啓。傳曰,知道。
敎公洪道觀察使李端錫書,王若曰,虞帝之咨十二牧,實先群工,漢家之治數百年,最重剌史,肆歷朝制置相倣,在今日簡寄尤隆。乃睠名藩,素號劇地,內則障蔽神甸,外則控引重湖,山川民謠,蓋古之百濟,版籍租賦,不下於二南,絃誦蔚有文風,在東土之爲鄒魯,轉輸常給京邑,若中州之有楊徐,斯誠一國之本根,奈今衆弊之滋蔓,儒敎未逖,而俗漸斷斷,征斂非加,而民益盻盻,況陰雨綢繆之方急,而海防虧疎之可憂,思得廉簡才能之臣,俾擧撫綏綜理之政,歷數在位,實難其人。惟卿,敦厚有容,淸愼自律,璿源流泒,遠承麟趾之遺,黃甲蜚英,高踐豸角之列,畿輔保障,歷試旣多,嶺臬塞垣,治績甚懋,文武可謂兼濟,燥濕惟其所投,雖一時略罣於過差,然擧世皆察其心事,杞梓有連抱之用,豈容棄捐,鏌鎁非藏匣之資,須任剸剖,故予意之深注,果僉擧之允諧。玆授卿以公洪道觀察使兼兵馬水軍節度使,卿其往爲福星,宣我恩澤,攬庶政於列邑,通變適宜,缺二行於黜陟,毋狃怠於宴安,存心必若衡鑑,方可應物,飭躬不遵缺二字何以臨人,弦剛韋柔,尤所當劑,躬斷驛聞,自有常規。於戱,丈夫專制一方,功業豈非我有,人臣展布四體,報效正在此時,勉遵臨軒之言,無負攬轡之志,故玆敎示,想宜知悉。校理金昌協製進
上在昌德宮廬次。
下直,洪州牧使尹敬敎,善山府使李世茂,盈德縣監李敬秀,江襄都事李嵂,任實縣監李允文。
謝恩,刑曹佐郞金鎬。
潭陽府使洪得禹,差使員還下去。
判尹睦來善,左尹尹以濟上疏。大槪,冒陳危暴,乞鐫臣等之職,以爲奏事不審者之戒事。入啓。答曰,省疏具悉。卿等勿辭察職。
府啓,請誣告罪人金重夏嚴鞫處斷事。請還收前正言朴世·李三碩等特罷之命事。請還收罪人金煥放釋之命,嚴鞫處斷事。請妖巫莫禮更加嚴刑,依律處斷事。答曰,亟停勿煩。
院前啓,無城上所,姑停。
謝恩,持平沈枰。以上朝報
戶曹啓辭,命下矣。會案相考,則廣州府大米元數,只是十石,工匠三人一年應上下之料,至於二十一石九斗,而十一年之耗,不過一石,旣不可以元穀計減,耗穀又如是些少,決無推移之勢,不得施行之意,敢啓。傳曰,知道。以上戶曹謄錄
禮曹啓曰,昌嬪神道碑監董郞廳,以主管堂上意啓曰,神道碑刻役,前冬完畢,以十二月十五日豎立事,曾已啓下,而因國恤未卽擧行矣,更令日官推擇,則來四月二十五日辰時爲吉云,以此日定爲竪立,何如?且於其時,似當有致祭之擧,竝此敢啓。傳曰,知道事,命下矣。自前公翁主·府夫人致祭,例遣內侍設行矣,今此昌嬪墓致祭,亦當依此擧行,祭文則令藝文館,豫爲撰出,祭物及諸執事,亦令本道,進排差定之意,分付,何如?傳曰,允。
上在昌德宮廬次。
下直,固城縣監李必茂,上土僉使鄭有期,永登萬戶申錫祿。
謝恩,西部參奉尹鈺。
摠護使閔鼎重,請對入侍。
兵曹啓曰,闕內禁喧禁雜人等事,本曹專掌擧行,而近來諸上司二人,或無章標,任意出入,或喧聽於大內至近處,略無忌憚。本曹曾加禁斷,則上司官員,只聽其下人之訴,捉致本曹下人,或杖或囚,侵責太甚,下人等,寧欲受罪於本曹,不欲觸怒於上司,不敢發一聲呵禁,以致闕庭雜亂,事極寒心。且闕內,兩司·玉堂·翰注外,各司堂下官,勿爲前導,臺諫喝導,亦勿齊聲,前已傳敎,而禁令漸弛,亦甚未安。且法典內,跟隨自有定限,如自濫率闌入之弊,下人囚禁,官員推考事,捧承傳,非止一再,而不爲遵行,猶踵前習,不可不申飭擧行,更爲捧承傳嚴飭,何如?傳曰,允。
府啓,請誣告罪人金重夏嚴鞫處斷事。請還收前正言朴世·李三碩等特罷之命事。請還收罪人金煥放釋之命,嚴鞫處斷事。請妖巫莫禮令有司更加嚴鞫得情,依律處斷事。答曰,勿煩。
左議政閔鼎重請對入侍時所啓,五禮儀春禮條,有梓宮所用漆布,蓋慮天蓋四圍,不得沕合,致有罅隙,且銀釘與梓宮漆色有深淺,故以此布加之矣。士夫家,亦多用之,因遷葬之家,審知其無大利益,又皆不用云。甲寅國恤時,長生殿官員,啓請勿用,庚申國恤,亦據此不復用矣。今番梓宮加漆,以內喪之故,臣等不得親自看役,而詳聞工匠之言,則銀釘漆色,終無深淺之異,天蓋與四圍,亦不無罅隙之慮,莫如仍用漆布云,此是禮文所在,而其在堅固之道,似不爲無助,用之似當,敢此仰稟。上曰,漆布,以久遠後無益之故,自甲寅後雖不用之,而今聞大臣之言,則似有益於堅固之道,還用漆布,宜矣。又所啓,臣曾以江襄道量田事建請,而量田使,則勿爲差出,令本道監司,申飭各邑,使之各自打量,畢量之後,別遣京官摘奸,以防其用奸之弊,且本道田土瘠薄,依北道例,元田續田,精審區別,續田則每年年分時,仍許各邑,直據實狀,隨報隨稅,則可無峽民稱冤之慮事,陳啓允下之後,卽自戶曹,分付該道矣。且聞量役已畢,而自癸卯至今八十年之後,始擧久廢之事,田結倍增,往往邑宰,致慮民役過重,減除其打量尺數,謂之官減云,其意似在於爲民事,殊不知摘奸時現露,則其罪乃至於用奸欺罔矣。且京官摘奸時,一邑之內,各面各里,亦爲抽栍,盡量其一二字,則此等處,自知現出,萬無隱漏之理,更令戶曹,別爲分付該道,備將此意,申諭各邑,趁此未及摘奸之前,一一自首,其失誤之罪,盡爲之改正,俾無妄陷重律,且改田夫等橫罹之患,似當矣。上曰,日後摘奸現露,則被罪者必多,依大臣所達,豫爲分付。又所啓,榻前記事,以擧行條件觀之,往往有錯記之事,諸臣迭相出入,各陳所懷,秉筆者審聽詳記,其勢誠難,而上年正月,以金煥獄事,有參大臣·禁府堂上·兩司請對之擧矣。臣取見其時政院日記,則非但臣之所陳誤記者甚多,他人所啓,亦皆爽實,以臣所自記者言之,執義韓泰東,指臣而言曰,果爾金煥無罪,徒配亦不可矣。臣啓曰,泰東之言,是矣。臣以爲,煥不可罪矣。行知中樞府事李尙眞,則以爲,金煥宜有參酌徒配之擧,若全釋則群議必拂鬱云,而臣意則自初以爲不可罪矣。此一款,亦爲全沒,死獄議讞,不是小事,而注書所記,如是疎謬,殊甚不當,其時注書則推考,日記則到今雖難盡記其本末,其陳達之意,則皆可想得,使之問於其時入侍諸臣,更爲修整,何如?上曰,聞大臣之言,論人罪獄,何等重事,而爽實至此,殊極驚駭,當該注書,先罷後推,當日筵說,則使之問于其時入侍諸臣,改修,可也。以上燼餘
傳曰,今聞恩城府夫人遷葬云,禮葬等事,依禮文趁卽擧行事,分付該曹。以上禮曹謄錄
上在昌德宮廬次。
下直,江襄監司申琓,濟州牧使李世龜,綾州牧使李壽曼,載寧郡守尹漪,加里浦僉使金重元。
謝恩,兵曹佐郞趙錫周,護軍申鍒。
罷推現告金始徽。
禮曹,今月二十日,梓宮加漆告由文,同日,因朝奠預告事,啓下矣。同日只爲漆布之加漆告文,及百官會哭,同爲擧行之意,分付,何如?啓依所啓施行。
義禁府啓曰,前頭發靷擧動時,大轝考喧二員,魂帛轝考喧二員,挾輦二員,駕導二員,駕後二員,當直一員,本府入直一員,當以十四員分差,而本府都事,只是十員,假都事四員,令該曹三度習儀前,預爲差出,以爲推移分差之地,何如?傳曰,允。
禮曹啓曰,因左議政閔鼎重所啓,山陵欄干石排設時,先陵磚石,當有撤改之擧,磚石撤毁處,亦當有莎草改補之事,陵上莎草,間間枯損,趁此時仍爲修改,同日曉頭,先告事由,告還安,則事畢後隨時行之之意,曾已啓達矣。今聞山陵都監之言,則以爲,二十四日所擇,乃以欄干磚石排設爲主,而本曹啓辭,則以改莎爲主,磚石排設後,隨後改莎之意,更爲定奪云。二十四日始役時,先告事由,移安告文中,以欄干磚石改排與改莎草,丁字閣等修改之意,竝爲措辭撰出,還安告文,則隨其畢役行之之意,分付,何如?傳曰,允。
洪萬鍾,以魂殿都監郞廳,以摠護使意啓曰,魂殿修理已畢,各樣祭器等物,今將分授於各差備矣,依前例,自今日都監監造官罷出,本殿參奉,入省記直宿之意,敢啓。傳曰,知道。
朴致道,以兵曹言啓曰,國葬都監啓辭,今日習儀時,興仁門廣狹高下尺量,比準於大轝,則其廣可容橫杠之短者,而其高之不足,幾至二尺餘,必須掘去門閾磚石,然後可無阻礙之患,依前例令兵曹修治,何如?傳曰,允事,命下矣。依都監啓辭,興仁門磚石,三度習儀前掘去,發靷後還爲塡補,而令本曹郞廳檢飭各該司擧行,何如?傳曰,允。
又以兵曹言啓曰,因國葬都監啓辭,興仁門下磚石,三度習儀前堀去,而發靷後還卽塡補事,命下矣。三度習儀,日字已迫,而當此諸都監役事稠疊之日,應用役軍,他無推移之勢,闕內及諸上司泒定軍,限一百名除出,趁明日始役,限完畢間,領付使役之意,分付衛將所,何如?傳曰,允。
執義李后定疏曰,伏以臣於頃日,伏受本道監司傳諭,有調理上來之命,惶悚之極,罔知攸措,臣病尙重,末由起身上道,冒萬死再呈辭狀,而喉司陳達,屛去不奏,臣尤不勝悶蹙之至。臣欲待差拜命,則病日益深,欲控乞遞免,則煩瀆是懼,以是二者,惶惑遷延,至于累日,然而危篤之症,無時月可差之勢。風憲之任,非一日暫曠之地,則與其被命而無緣不報,盍亦冒昧而披訴危懇,玆用不避僭越,强聒於嚴廬哀疚之中,而不知止也。臣之落傷實狀,已悉於前日狀辭中,不敢每每煩訴,而症情愈往愈劇,瘀血挾痰,上衝胸脇,喘息奄奄,窒塞不通,良久乃續。至於右膝腫患,日久未濃,堅硬如石,隱隱剌痛,頃刻難堪,下及脛脚,毒氣浸染,赤暈遍滿,不能屈伸,委頓牀席,特一僵屍耳。本以衰病,添此毒症,旬月之內,決無差復起動之望,伏乞聖慈,特加哀憐,遞臣職名,俾得專意調治,以尋生路,千萬幸甚,臣無任惶恐祈懇之至。踏啓字。
敎守江襄道觀察使申琓書,王若曰,惟我邦之置八路,若王制之建諸侯,雖劃界分區,地有大小,顧承流宣化,責無重輕,睠言濊貊舊墟,實接畿輔左壤。開郡二十,自來民戶之凋殘,環嶺東西,大抵土地之磽瘠,矧比歲饑饉之荐酷,而今日撫摩之尤難,朝家之惠澤未覃,散者八九,官吏之玩愒成習,視爲尋常,均田所以平賦,而及致其怨咨,發倉所以賑窮,而或歸於耗斁,永念保釐之策,唯在按廉之臣,必若賈琮之褰帷,方知疾苦,必若孟博之攬轡,可期澄淸。苟非其人,曷膺是選,惟卿,詞林令譽,喬木故家,有慈詳愷悌之資,而又濟以剛方,恥脂韋苟且之論,而不至於矯激,故歷揚於華顯,能獨步於輩流,莊助之守會稽,本非勞侍從之事,望之之莅馮翊,蓋欲試治理之才,玆授卿以守江襄道觀察使兼兵馬水軍節度使·巡察使,卿其諒予憂勞之勤,體予委寄之意,以寬簡而御衆庶,以嚴明而律貪殘。勸農課桑,固治道之攸本,觀風察俗,尤政事之當先,凡可以利國便民,毋謂事勢之牽製,凡可以興弊祛瘼,勿憚條奏之頻煩,官通訓則自裁,罪大辟則必稟。於戱,煢煢在疚,予豈多言,斷斷無他,卿宜盡。以下缺
上在昌德宮廬次。
夜四更,流星出大肩星上,入東方天際,狀如鉢,尾長三四尺許,色白。
司諫李善溥上疏。大槪,臣情病俱難在職,懇乞鐫削,仍治臣罪事,及略陳區區之見,以備裁擇事。入啓。
京畿監司書目,執義李后定辭職上疏,上送事。入啓。踏啓字。
藥房啓曰,近來風氣不佳,夜氣猶寒,伏未審聖體調攝,若何?臣等不得入侍,今日與諸醫,入侍診候宜當,臣等不勝憂慮,敢來問安,竝此仰稟。答曰,知道。保得無事矣,勿爲入診。
吏曹啓曰,臺諫有闕,政事,取稟。傳曰,明日爲之。
答司諫李善溥疏曰,省疏具悉。疏中所陳,予未知其穩當也,爾其勿辭察職。
藥房都提調以下請對入侍時,兩司呈告未行公人員,竝牌招察任事,榻前定奪。
謝恩,〈正言〉梁重廈,掌令安世徵。
掌令安世徵啓曰,庸陋如臣,百無一取,濫被不世之恩,荐叨風憲之任,慚懼震越,不知置身之地。在臣分義,所當奔走供職之不暇,而第臣疾病之外,又有難冒之勢,瀝血陳章,而未承恩遞,昧死尋單,而一向見阻,情勢悶蹙,蹤跡狼貝,縮伏私室,惟俟譴罰之加。不意此際,召牌遽降,迫於嚴命,冒沒出謝,而顧臣曾忝本職,議停煥啓,旣被近臣之斥,繼遭同臺之劾,廉恥所在,決難抗顔於朝端,而卽今煥啓方張之日,尤不可一刻苟冒於臺席,請命遞斥臣職。答曰,勿辭,退待物論。
院啓,請罪人金重夏嚴鞫處斷事。請還收罪人金煥放釋之命,嚴鞫處斷事。請妖巫莫禮更加嚴刑,依律處斷事。請右尹金錫翼改正事。請副修撰金萬吉罷職事。答曰,勿煩。
正言梁重廈啓曰,臣之難冒之嫌,旣陳於前疏,今不必更爲靦縷,而二臣譏斥之語,極其深峻,決不可冒沒廉隅,復玷言地。情勢之外,疾病且劇,冒死尋單,終始見阻,縮伏私室,一倍惶隕。不意玆者,召牌降臨,嚴畏分義,黽勉出肅,而臣旣以停論被劾之人,當此煥啓復發之日,尤難一刻仍在,請命遞斥臣職。答曰,勿辭,退待物論。
藥房都提調以下請對入侍時,都提調金壽興所啓,伏見該曹發靷時儀註,則自上門外祗送,節目磨鍊矣。卽今上候雖已平復,再經重症,不可謂之全安,而達夜哀臨之餘,冒曉動駕,遠出門外,則致傷之患,理所必至,臣等待罪輔護之地,心情之悶迫,不可盡達,伏願更加深思,門外祗送之禮,亟命停止,俾無後悔,何如?上曰,甲寅年,以拘忌,不得祗送於門外,則今番又爲停止,則將爲終身之至痛,決難允從矣。卿等,以冒曉遠出爲慮,時刻使之差退,可也。又所啓,近日雖得小雨,不能浹洽,卽今日氣,似有旱徵,付種之節將迫,誠爲可慮。臣曾以堤堰司事仰達矣,更加堤堰司,申飭外方,防堡灌漑處,及堤堰儲水處,使之着實修築,以爲備旱蒙利之地,宜當。上曰,分付堤堰司,各別申飭,可也。
都承旨尹趾善所啓,頃日左議政閔鼎重,以金煥事,鞫廳大臣以下引見時說話,多有錯記處,改修之意,陳達蒙允矣。但經年之後,有難追改,且關後弊,故臣以此意,議于閔鼎重,則亦以爲然,後日登對,將欲變通,而政院亦當定奪云,故敢達。領中樞府事金壽興曰,頃日左議政閔鼎重入侍說話,詳細載錄,則亦足爲後日憑考之地,日記追改,有關後弊矣。上曰,前日記則勿爲追改,左議政所達說話,詳細載錄,可也。
政院啓曰,今日引見時,發靷時刻差退事,命下矣,招致禮曹郞官,使之議定於摠護使,則卽以摠護使意來言曰,問於禁漏官員,則寅正破殯,則大轝進發之際,自至天明,時刻不必退定云矣,敢啓。傳曰,知道。
兵曹啓曰,木覓山烽燧軍李以明,來告本曹曰,各道烽燧,日昏卽時,相準擧火,而峨嵯山烽燧,則過時乃至,不敢任意追後擧火,日後又或如此,則何以爲之云。各道烽燧,例擧於日昏之後,北路烽燧,絶火時居多,近日或有相準之時,而夜深後始至,等待之際,竝與他道烽燧之過時不擧,亦有掣肘之弊。自今以後,他道烽燧,依例擧火,峨嵯山烽燧,則隨到相準,追後擧火,似合變通之道,稟議廟堂,大臣之意亦如此,以此擧行,何如?傳曰,允。
藥房都提調以下請對時,金壽興所啓,向來騷屑,近日則頗似鎭定,而最是外方民人等,擾動尤甚,種子農糧,盡爲浪費,牛馬鷄犬,亦皆宰殺,鄕家過夏之資,無意措備,前頭農作一事,必有失時狼狽之患,誠爲可慮,而各邑守令,因倉穀一半留庫之令,一半應給之數,亦不分給,不但民間形勢之切急而已。又爲民心疑慮之一端,臣意則勸農一事,最是急務,分付各邑,無種子農糧,不得農作之民,別爲抄出,分給還上,着實勸農,俾無失農之弊,宜當矣。上曰,頃日淸城府院君,亦以此陳達矣。無種子農糧之類,別爲分糶,着實勸農之意,更加申飭,可也。以上燼餘
尹趾善,以禮曹言啓曰,卽接顯陵參奉牒呈,則本陵西陵上莎草枯損處,以周尺量度,則大王陵上,丑方中間五尺上長廣各五尺許,寅卯間二尺上廣十一尺長七尺許,卯方臺石上廣七尺長或四五寸許,辰方臺石上廣五尺長一尺許,巳方臺石上廣七尺許長三尺,午方臺石上廣七尺長一尺許,未申兩方臺石上長或二三寸許,酉戌間四尺上長廣各三尺許,戌亥間三尺上廣三尺長七尺許,王后陵上,則地臺石相接處,自寅至卯廣八尺長一尺許,辰方廣五尺長一尺,自巳至午廣五尺長一尺許,申酉間廣四尺長一尺半許,戌方廣六尺長一尺許,亥方廣四尺長一尺許,子方亥邊長廣各二尺等處,庫庫枯損,土色間間呈露,所見未安云,依例政府以下進去,奉審後稟處,何如?傳曰,允。
朴致道,以備邊司言啓曰,頃因廣州留守李䎘所啓,山城軍器修治匠人三名朔料,以還上耗穀計給事,稟旨允下矣。戶曹會穀數少,取耗零星,不得擧行云,更以本城軍餉耗米,定式計給之意,分付,何如?傳曰,允。
又以備邊司言啓曰,今三月十四日,淸城府院君金錫胄請對入侍時所啓,近來旱徵頗甚,以郊外目擊者言之,秋牟太半損傷,立苗甚稀,或有全損反耕之處,民事可悶。且民間春等上納之穀,自前專賴還上而措辦,而今則各邑稱以朝家禁令,多有閉糴之患,故尤爲悶迫云。頃日大臣之所陳達,蓋慮艱難收捧之後,旋有放散虛費之弊,使之有所撙節而已,豈有全然不給,致有民怨乎?此事似當趁時變通矣。行大司憲趙師錫曰,臣以沿路所聞,敢有所達矣。兩西各邑,以朝家分付,不給還上,故民間皆以爲切急,當初閉糴,意雖有在,而卽今民事,亦甚可慮,不可無變通之擧矣。上曰,變通分付事,言于備局事,命下矣。官糴之折半留庫,自是流來定式,而近年連値凶歉,急於賑貸,未免傾庫分給,公家蓄積之竭,民間備納之艱,皆由於此。今年則爲慮此弊,欲爲申明式例,俾不至放散無節,致有末梢難繼之患,前日大臣之陳稟定奪,意有所在,至於各邑之以此爲諉,全然閉糴,實非所料。且一半分給之後,穀數不足,民事切急,則詳察形勢,啓聞變通,唯在道臣,而曾因原任大臣陳箚,自本司覆啓,以量宜分給種食,無使饑餒廢農之意,分付諸道,行會已久,各邑自當依此遵行,今無變通之事,更以此意,知委諸道,何如?傳曰,允。
上在昌德宮廬次。
謝恩,開城留守崔寬,五衛將韓,護軍任萬紀。
持平金晳辭職上疏。入啓。答曰,省疏具悉。爾其勿辭察職。
明日三度習儀時,開門差早。
修撰金萬埰上疏。大槪,敢陳難冒情勢,乞削臣職,仍治臣罪,以謝物議,以安私分事。入啓。答曰,省疏具悉。爾無所嫌,勿辭察職。
大司憲趙師錫辭職上疏。入啓。答曰,省疏具悉。卿其勿辭,調理察職。
司諫李善溥啓曰,臣於昨者,猥陳乞免之章,仍及金煥·重夏等事矣,恩批纔下,召牌繼降,分義所在,固當奔命之不暇,而所患氣塞之症,方在苦劇之中,欲起還仆,竟未祗赴,終宵昏倒,僅雖蘇甦,得聞物議,以臣疏中,爲有大段爽實處。臣於此,尤不知置身之所也。臣累年遠邑,未詳玆事之委折,入城之後,得見鞫廳推案,而還索甚急,未及細閱,病昏且甚,掩卷旋失,誤認以重夏爲煥之族人,措辭之間,未免換稱,宜乎人之見怪譁然也。臣旣有違牌之罪,且有此做錯之失,其不敢冒居臺席也決矣,而俟病小間,今始來避,臣之罪益大,請命遞斥臣職。答曰,勿辭,退待物論。
院啓,請罪人金重夏嚴鞫處斷事。請還收金煥放釋之命,嚴鞫處斷事。請寢妖巫莫禮絶島定配之命,更加嚴鞫,依律處斷事。請右尹金錫翼改正事。新啓,竝引嫌而退。旣參停論,今難在職,誤記換稱,未免做錯,請正言梁重廈,司諫李善溥遞差。前啓,副修撰金萬吉罷職事,停啓。答院曰,不允。處置事,依啓。
吏曹啓曰,臺諫有闕,政事,取稟。
有政。吏批,以成虎徵爲執義,朴泰斗爲文化縣令,李世弼爲龍安縣監,李秀彦爲大司成,申懹爲工曹參議。
兵批,以任壽昌爲訓鍊主簿,林澄爲丑山萬戶,崔克泰爲永宗僉使。
全羅監司書目,龍安縣監金載文,身病甚重,還任無期,罷黜事。
上在昌德宮廬次。
自辰時至申時,日暈。
政院啓曰,明日爲政事,命下矣。明日乃是國忌齋戒,何以爲之?敢稟。傳曰,過國忌後爲之。
掌令李國華啓曰,金重夏嚴鞫處斷事。朴世·李三碩等罷職還收事。金煥嚴鞫處斷事。巫女莫禮嚴鞫得情,依律處斷事。掌令安世徵,引嫌而退。初旣停論,今難參啓,揆以臺體,不可仍在,請安世徵遞差。答曰,不允。處置事,依啓。
行大司諫鄭載禧,正言李台龍啓曰,金重夏嚴鞫取招,按律處斷事。金煥嚴鞫得情,明白處斷事。妖巫莫禮,更加嚴鞫,依律處斷事。答曰,勿煩。以上朝報
禮曹啓曰,卽接顯陵參奉牒呈,則本陵西陵上莎草枯損處,以周尺量度,則大王陵上,丑方中間五尺上長廣各五尺許,寅卯間二尺上廣十一尺長七尺許,卯方臺石上廣七尺長或三四寸許,辰方臺石上廣五尺長一尺許,巳方臺石上廣七尺許長三尺,午方臺石上廣七尺長一尺許,未申兩方臺石上長或二三寸許,酉戌間四尺上長廣各三尺許,戌亥間三尺上廣三尺長七尺許,王后陵上,則地臺石相接處,自寅至卯廣八尺長一尺許,辰方廣五尺長一尺,自巳至午廣五尺長一尺許,申酉間廣八尺長一尺許,戌方廣六尺長一尺許,寅方廣四尺長一尺許,子方亥邊長廣各二尺等處,庫庫枯損,土色間間呈露,所見未安云,依例政府以下進去,奉審後稟處,何如?傳曰,允。以上禮曹謄錄
下直順川
上在昌德宮廬次。
夜三四更,巽方·坤方,有氣如火光。未時,日暈。
工曹參判李秞,正郞李商翼,禮曹正郞文獻徵,泰陵石物修改事,出去。
下直,順川府使李日翼。
謝恩,工曹參議申懹,寧城僉使李后晟,文化縣監朴泰斗。
備邊司啓曰,以領中樞府事金壽興所啓,外方民人等無種子農糧之類,別爲分糶,着實勸農之意,更加申飭可也事,命下矣。數日前,仍淸城府院君金錫胄陳達,依前日原任大臣箚子回啓,量宜除給還上,俾無饑窘廢農之患事,申飭擧行之意,曾以入啓,蒙允知委矣。今不必又爲分付,而前頭還上收捧數少之邑,則一半留庫之法,亦似不可膠守,姑觀各道,更爲稟啓而處之,何如?傳曰,允。
繕工提調李翊,監役韓挺箕,顯陵奉審後,入來。
漢城府啓曰,命下矣。依大臣所啓,革去私契,以除其弊,民間送喪之事,以鄕約相救,便否之意,分付五部,廣詢民情,則或以爲便,或以爲不便,或以爲鄕約送喪,事多難便,反不如香徒契之仍存,互相逕庭,未得歸一。臣等之意亦以爲,單孑無依之徒,托身香徒,恣行悖惡,傷風敗俗之事,不一而足,大臣所啓罷契,鄕約相救之意,誠爲得宜,而人無貴賤,當喪送死,實是大事,自古作契送喪,意非偶然,近來民心不淑,多有弊端,反爲無賴輩之淵藪,豈不痛駭哉。今若革罷香徒,一以鄕約之規,相助送喪,則其意固好,而各坊各里,戶有多寡,勢難遍設,且其各里之中,士夫戶多,庶民戶少之處,則士夫之喪,同里庶民,自當竭力奉行,而至於民庶之喪,士夫家,雖依約送奴,其中豪奴悍僕,必有不遵約法,作弊難制之患,此實民情之大爲不便而難堪者也。夫送死者,誠是大事也,旣罷香徒,專委鄕約,而貴賤之間,不得相濟,則鄕約好意,反歸虛套,亦不可不慮處也。臣等之意,送終大事,一委鄕約,而事未得着實,則其爲切迫,莫甚於此,故爲慮此弊,反復商確,第有別樣變通之道矣。今此罷契之擧,蓋由於頑民無賴之輩,托身香徒,恣行悖惡之故,各坊各契座目冊子,輸入於本府,各契任掌下人等處,爲先推問,契中軍人之從來根脚,平日所行,逐名査閱,且考戶籍,定其取舍,其中入籍有實之民,則仍爲屬契,其餘單孑無依,不定厥居之類,一體削去,另加釐正,而日後契中,若有悖惡不良者,則任掌等,當受其罪之意,一邊捧招,嚴立科條,革去弊端,仍使修契送死,則其在朝家處置之道,似爲得體。故臣等,就議於大臣,則大臣之意亦如此,而各坊各里之中,願爲鄕約相救之處,則從其所願,亦且聽施,實合事宜云。今當以此變通擧行,而大臣所啓,無頼輩徒黨橫行之類,多是朝士之跟隨與公私賤,獲罪圖免,恃勢自恣者,推其所從來,則實由於結爲香徒之弊云,而臣等,亦有所聞,諸宮家及朝士,亦入於私契尊位,故契下人等,少有所憾於人,則輒訴推捉,多有拘縶侵毒之弊,至於都民之奴僕,或自投屬於契中,或契中任掌等,脅勒入屬,同惡相濟,罔有紀極,使其本主,不敢下手,故凡諸滅法自恣之弊,日以益甚,誠極痛駭,自今以後,如或復踵前習,則使其契中執綱者,牒報法司,以爲痛治之地。且擇其實丁,屬契之後,下契已入者及追入者中,雖有悖惡之人,循情掩護,不卽斥去,而日後某契所屬下人中,如以悖惡之罪,有所現發者,則其契上下任掌等,從重科罪,以爲徵勵之地,則悖惡作弊之徒,亦可除去。各項事宜,分付五部,使之嚴飭擧行,何如?傳曰,依爲之。
上在昌德宮廬次。
申時,雨雹如水豆。夜三更四更,坤方,有氣如火光。
下直,昆陽郡守楊五擧。
謝恩,執義成虎徵,金海府使禹弼漢,五衛將梁侙。
執義成虎徵啓曰,無狀如臣,屢叨匪據,㝠行擿埴,動輒顚躓,公議之譏斥,國人之嗤點,不待人言,臣亦自知,而只爲感激恩私,黽勉供仕矣。頃忝諫職也,以議停煥啓,重被憲臣之彈劾,其所措語,至深且峻,實非尋常規警之比,而至於近臣之疏,則酷加醜辱,大肆凌踏,臣誠慚恧,杜門自省,將爲淸朝之棄物矣。不意新命,又及於已試僨敗之身,臣惶恐震愓,益不知所以自處也。顧臣情勢,決不容復玷臺閣,瀝血陳章,祈蒙恩遞,而喉司不諒,終始退却,臣之狼狽,至此而極矣。以臣蹤迹之臲卼,冒沒出肅,亦有所難安,而因山已迫,又不敢一向虛帶,不得不祗謝恩命,而當此煥啓更發,論議方張之日,尤難一刻仍冒,請命鐫削臣職。答曰,勿辭,退待物論。
府啓,引嫌而退。初旣停論,今難參啓,揆以臺體,不可仍置,請執義虎徵遞差。答曰,依啓。以上朝報
禮曹啓曰,顯陵莎草枯損處奉審,及崇陵欄干磚石改排時,本曹堂上一員,明日當爲進去,而崇陵則數日內完役未易,二十七日請諡宗廟,及二十八日上諡嬪殿等大禮當前,臣端夏勢難進去。參判臣鑰,又以長生殿提調,待候於漆布及加漆梓宮結裹之時,亦難出去。參議臣始成,當爲進去,而泰陵石物修改事,都監官員,又方進去,在前英陵石物修改時,都監堂上一員,先爲進去始役,禮官則追進云云,亦依此例推移行之,何如?傳曰,允。
上在昌德宮廬次。
下直,宣川府使金汝欽,開城留守崔寬。
謝恩,大司成李秀彦,訓鍊主簿任壽有,護軍禹瑞春。
藥房啓曰,一雨頗似蘇暢,而春寒尙爾未解,伏未審聖體調攝,若何?臣等不勝區區之慮,敢來問安。
平安監司書目,昌城·朔州等邑,今月初四日,地震係是變異事。
明日梓宮加漆正時,午正三刻。
答藥房曰,知道。僅得支過矣。
御營廳郞廳,以都提調意啓曰,江襄道金化縣本廳按付保人等,三十七名癸亥條價布,本縣,因備局分付,以錢文收捧,成冊上送,而其中八名,旣已本邑價布,自納於本廳,今不當又以錢文疊納,其間恐有防納之弊,退送其成冊,使之依已納保人例,以價布一體上納,則本縣監李德老,張皇論報,以爲此不過胥吏輩居中巧計欺蔽,而不爲防奸,退却不捧,實爲寒心。又云,本邑乃是木花不産之地,軍民等價布一疋價,以豆穀二十餘斗,防納於胥吏及胥吏之族親云,故錢文則捧納,而八名之先納價布,欲爲面給,各人等,移文捉來於本廳,以本縣所報辭緣推問,則各人等以爲,身役防納,積有年所,別無官前呼冤告訴之事,措備價布,直納本廳,出尺持去,則其間豈有豆穀載來,給授胥吏,使之防納虛費之理乎?今春價布納上出尺之後,自官家又令收合錢文,準數等牌上納,而旣已納布,不爲備給錢文矣。正月分等牌來言,汝等價布,皆以錢文備納,都受名文下來云云,而又慮胥吏輩雖有中間用奸之弊,保人必不直告,而本官則應有所聞之處,使之從實査報矣。今見本縣所報,則本廳吏胥輩,防納虛實一款,終不明白指報,大張辭氣,抑揚反復,侵辱本廳,有若數罪者然,卽今朝廷,雖曰體統大壞,一守令之陵侮上司,及至於此,事極驚駭,漸不可長。金化縣監李德老,拿問處之,何如?傳曰,允。
謝恩,戶曹佐郞李徵明。
領議政金壽恒請對入侍。
頓遞使睦來善,繕工提調李翊,國葬都監提調鄭載嵩,都廳獻納嚴緝,郞廳金尙夏,京畿監司金禹錫,兵曹參議柳椐,工曹參議申懹,道路·橋梁摘奸事,出去。
院前啓,自今〈日〉至返虞間,姑停。
府啓,請罪人金重夏嚴鞫處斷事。請還收前正言朴世·李三碩等特罷之命事。請還收罪人金煥放釋之命,嚴鞫處斷事。妖巫莫禮令有司更加嚴鞫,依律處斷事。答曰,勿煩
正言李台龍啓曰,臣之無似,猥玷臺端,絲毫莫補,觸事生疎,居常愧懼,若隕淵谷。頃於公會,臣與長官,以因山已迫,依甲寅年例,前啓姑停之意,有所相議,且此等事,兩司必爲通同停啓,故與憲臣相對之時,亦以此略有酬酢,而取來甲寅年國葬時朝報,考其姑停日字,自停啓至返虞爲十日,援此而計之,則自今日至返虞爲一旬,而且聞憲府,於今日亦將停啓云,故臣於朝者,書出前啓姑停矣。得見朝報,憲府則因前傳啓,又聞凡間公事,發靷時前期三日,姑不得出納云。若此則本院之啓,未免逕庭,臣以新進,尋常規例亦未諳,臨事過愼,反爲做錯之歸,臣何敢仍冒於臺席乎?請命遞斥臣職。答曰,勿辭,退待物論。
領議政金壽恒請對時所啓,臺諫之數遞,專由於避嫌之紛紜,故自仁祖朝以後,多有變通,而至於法外避嫌,臺官旣不當爲之,政院亦不當捧入矣。頃日司諫李善溥,與金萬埰,有一家之嫌,雖以參啓爲未安,旣無應避之法,固不敢以此引避,而上年洪萬容爲憲長時,以洪萬宗事引避,則政院,以法外退却,今此善溥之避,則越法捧入,事涉無據。當該承旨,難免不察之失,推考,何如?上曰,當該承旨,不察捧入,推考,可也。以上朝報
入侍時,領議政金壽恒所啓,歲前因賑恤廳啓辭,有藏氷官拿推之命,原情後竝蒙分揀,而用餘之米,使之還納賑廳矣。大槪,藏氷米,雖自賑廳,題給各司主梗,而有米布各司,則賑廳劃給外,不足之數,皆自本司添給,至於奉常寺,則他無出處,收合米斗於典僕,多至七十石,貪殘之類,最爲難支,故自前若有用餘,則自本寺仍許蕩減矣。今番藏氷時,賑廳之米,色品差勝,軍人輩,皆以此願受,故藏氷後所餘,乃是本寺米三十石也。當初自上特軫都民之弊,減除氷米,以爲慰悅之地,則太常典僕,均是都下之民,渠輩竭力出米,獨不得蒙惠,似涉冤悶,而又以其餘米,移送賑廳,事理不當,本廳之使之還納,必未詳如許曲折,餘米三十石,勿爲移送,依前蕩滌,似當矣。上曰,依前蕩減,可也。以上燼餘
禮曹啓曰,濟州牧使封進今三月令宗廟·永昭殿薦新靑橘,今日入來,當於明曉薦進,而殯殿則亦爲封進,殯殿朔膳中,亦有靑橘,以此明日因朝奠兼薦之意,分付,何如?傳曰,允。又啓曰,濟州牧使封進薦新靑橘,明日薦進之意,纔已入啓矣。卽接奉常寺所報,則薦新靑橘,開封看品,則竝爲腐傷云,故臣於方開間,亦卽看品,則果爲腐傷,內外乾燥,無一介可薦者,殯殿朔膳中靑橘,如或完全,則亦可推移薦進於宗廟·永昭殿,故問於司饔院,則無一樣腐傷爲答,此是曾前所未有之事也。莫重薦新之物,本州初不擇封,致有闕薦之擧,事極可駭,牧使愼景尹,從重推考,陪持人,不可無不謹致傷之罪,令攸司囚禁重治,何如?傳曰,允。以上禮曹謄錄
有政。吏批,以權斗紀爲司諫,尹善得爲軍資判官,徐文徵爲宗廟直長,宋徵明爲戶曹佐郞,韓如海爲工曹佐郞,韓構爲掌令,洪夏明爲茂山府使,李國芳爲正言,韓泰東爲執義。
兵批,以辛大謙爲全羅左虞侯,洪重亨爲南兵使,閔暹爲京畿水使,成虎徵爲副司直,洪重夏爲副司果。
上在昌德宮廬次。
辰時,日暈。
謝恩,茂山府使洪夏明,司宰主簿朴思中,宗廟直長許文徵。
大司諫鄭載禧啓曰,頃日同僚送言于臣曰,自前國恤時,發靷將迫,臺啓皆爲姑停,卽今本院啓辭亦當此日停止云,臣以前頭日子尙多,不可不詳審之意,答送矣。翌日習儀時,又逢同僚於依幕,則下吏,持甲寅五月朝報,來示於臣,同僚又以爲,前例如此云,臣意以爲,同僚必已精考,不爲取見,仍與酬酢而罷,自是之後,則臣以眼病呈告,不得復與同僚相對矣。昨日政院,以停啓太早,招詰下吏,同僚因此不安,至於引避,書出姑停,雖是臣尋單之後,而初旣有相議可否之事,則徑停之失,臣亦難免。昨緣日暮,病且適劇,今始來避,所失尤大。請命遞斥臣職。答曰,勿辭,退待物論。
梓宮加漆後,大王大妃殿·大殿·中殿,藥房·政院·玉堂·二品以上·六曹問安。答曰,罔極。
府啓,請罪人金重夏嚴鞫處斷事。請還收前正言朴世·李三碩特罷之命事。請還收罪人金煥放釋之命,嚴鞫處斷事。妖巫莫禮,請命有司,更加嚴鞫,依律處斷事。入啓。答曰,勿煩。
兵曹判書呂聖齊,請對入侍。
院啓,請罪人金重夏嚴鞫處斷事。請還收罪人金煥放釋之命,嚴鞫處斷事。請妖巫莫禮更加嚴鞫處斷事。竝引嫌而退。考例不審,致有做錯,率爾之失,在所難免,姑停之議,旣不與知,當初酬酢,何必爲嫌?請正言李台龍遞差,大司諫鄭載禧出仕。答曰,不允。處置事,依啓。
上在昌德宮廬次。
謝恩,全羅左水虞侯辛大謙,永宗僉使崔克泰,龍安縣監李世弼。
下直,春川府使李晩輝。
司諫權斗紀辭職上疏。入啓。踏啓字。
吏曹啓曰,臺諫有闕,政事,取稟。傳曰,當日爲之。
前同敦寧金錫翼辭職上疏。入啓。答曰,省疏具悉至懇。今玆特除,實出於追慕慈聖,益加恩眷之意,而言念及此,心摧硬塞,倍切罔極而已,復何多誥?矧今臺論已停,啓殯迫近,卿何忍一向退在,不克自盡於人臣送終之禮乎?須體至意,安意勿辭,從速察職。
京畿監司書目,驪州牧使柳潭厚,以摠護使支待官,不爲出待,罷黜事。傳曰,驪州牧使,口傳差出。
掌令韓構辭職上疏。入啓。答曰,省疏具悉。意外詆斥,不必爲嫌,爾其勿辭察職。
左議政閔鼎重,顯陵奉審後,崇陵磚石改排後,入來。
左議政閔鼎重,請對入侍。
府啓,請罪人金重夏嚴鞫處斷事。請還收前正言朴世·李三碩等特罷之命,請還收罪人金煥放釋之命,嚴鞫處斷事。妖巫莫禮更加嚴鞫,依律處斷事。上曰,勿煩。
院前啓,請罪人金重夏嚴處斷事。請還收罪人金煥放釋之命,嚴鞫處斷事。請妖誣莫禮更加嚴鞫處斷事。新啓,新除授司諫李喜龍,以山陵都監郞廳,時在京畿楊州地,請斯速乘馹上來事下諭。答曰,不允。末端事,竣事後自當上來,姑勿下諭。
執義韓泰東辭職上疏。入啓。
吏曹口傳政事,驪州牧使睦天成。
左議政閔鼎重請對時,國葬都監提調尹趾善改差事,榻前定奪。
明日上諡殯殿正時,卯初三刻,改銘旌正時,巳初一刻,梓宮加漆正時,午正三刻。
左議政閔鼎重請對時,左副承旨金鎭龜所啓,頃日因大臣陳達,以上年鞫廳諸臣引見說話,注書誤記之故,有其日入侍承旨推考之命,承旨固難免不能檢飭之失,而玆事有不可不定式者。注書方其察任之時,則書役煩多,日記勢難修正,故例於遞任之後,定限修納矣。如各司草記,臺諫啓辭,則文書俱在,雖不能趁卽修正,可無遺誤之患,而至於入侍說話,則當日所記,旣未易詳盡,而累日之後,追思書錄,所以每多爽實之患。今後則入侍說話,先令修出,問議于其日入侍承旨後,仍卽正書,而說話中,亦有與奏事諸臣往復,而啓下擧行條者,若期日太急,則必有窘迫難及之患,使之限五日修出,而承旨,其間雖或遞去,亦令送示相議,何如?上曰,依所啓,使之限日修出,問議于承旨,可也。
傳曰,執義韓泰東,姑先遞差。
玉堂箚子。大槪,敢陳區區所懷,冀蒙財察事。入啓。答曰,省箚具悉。侵斥大臣,構誣陷人之罪,論以王法,合被重典,則今玆削黜之罰,實出於寬大之意,而喉司·玉堂,相繼救解,有若無罪而獲譴者然,殊甚駭異也,勿煩。
左議政閔鼎重請對時所啓,臣曾以山陵魂遊石更爲伐出之意,陳達矣。伐出於牛耳山上,轉運於巉巖之中,以石體方正之故,一隅有些少觸傷之處,而尺數有剩,不以爲意。及其鍊治之後,更爲尺量,則長十尺一分,廣六尺六寸,厚一尺五寸二分,若以五禮儀所載尺數言之,長廣厚皆有剩餘,而比之於先陵所排,則長之不足,一寸四分許,廣厚亦皆略有不足分數。兩陵所排之石,有此不齊之欠,從外面泛看,雖不至參差,以尺量之,旣有寸餘之殊,則其在臣等之心,不能無歉然。似當更爲伐出他石,而事體重大,敢此仰稟。上曰,山陵事重,而此石尺數,比之五禮儀定式,旣有剩餘,若令改備,則有非當初省弊之意,仍爲排設,可也。以上燼餘
有政。吏批,以柳㻶爲扶餘縣監,陳孝達爲泗川縣監,李喜龍爲司諫,權恒爲正言,睦天成爲驪州牧使。
慶尙〈監司〉書目,四月朔饍干封,泗川縣監楊選漢,罷黜事。
上在昌德宮廬次。
安州牧使李沆,安東府使柳之發,會葬官上來。
禮曹參議鄭始成,泰陵石物修改事,出去。
謝恩,正言李台龍,咸鏡都事金元燮,京畿水使閔暹,軍資判官尹善得。
傳曰,山陵下玄宮時,海昌尉吳泰周,右尹金錫翼,副護軍金錫衍,參奉金錫達,竝爲入參事,分付。
正言李台龍啓曰,如臣駑劣,猥蒙洪私,連拜諫職,惶感之極,卽當祗謝,而殘疾猝劇,連日尋單,見阻喉司,因山且迫,不得不力疾出肅,而第臣曾忝憲職時,以金煥事有所酬酢於同僚議停之時,頃拜本職於鞫論更發之後,亦嘗引前事避遞矣。今者兩司,方申前論,而臣以當初酬應停論之人,嫌難參啓,與前無異,不得不冒死瀆擾於哀疚罔極之中,臣罪尤大。請命遞斥臣職。答曰,勿辭,退待物論。
傳曰,玄宮封閉官實預差,例以兩司亞長差出,而執義韓泰東,纔已遞差,司諫李喜龍,時在山陵,肅謝尙遠,將無推移之員,韓泰東遞差之代,明日開政,以在京無故人差出,俾無臨時窘急之弊。
備忘記,今觀韓泰東上疏,不思自反,顯有非斥大臣之計,已極驚駭,而又因金萬埰爲父訟冤之擧,張皇呶呶,造意之危險,遣辭之慘劇,十倍於去歲之彈章,至以不顧嫌疑,沮擊國論,縱恣傲狠,殆無紀極等語,勒加不忍聞之罪案,必欲殲滅而後已,其心所在,誠未可測也。如此忘君護黨之輩,若不痛懲,末流之弊,終至於亡人國家,豈不大可寒心者乎?前執義韓泰東,削奪官爵,門外黜送。
政院啓曰,執義韓泰東之特遞,旣出於意外,而繼伏見備忘記,辭旨嚴峻,至有削黜之命,臣竊不勝驚惶震慄之至。泰東疏語,雖有過激之失,原其本意,實陳其難安情勢而已,夫豈有非斥大臣之計,亦安有必欲殲滅之心,而聖明不諒,遽加威怒,至以忘君護黨,爲其罪案,有此情外之敎,此豈聖上平日待臺閣之道乎?疏中措語,設有不槪於聖心者,惟當從容辨破,以明其不然,而今乃摧折譴讁,不少寬貸,豈非無前過中之擧,而亦非所以鎭定之道。伏乞聖上,平心舒究,少霽雷威,還收前執義韓泰東特遞削奪官爵門外黜送之命。臣待罪近密,區區所懷,惶恐敢達。答曰,勿煩。再啓曰,臣目見君父過中之擧,敢以寂寥數語,有所仰達,而反承勿煩之敎,尤不勝惶悚瞿然之至。韓泰東之曾前所遭,旣非細故,則今當復授憲職之日,陳暴其難安情迹,勢所不已,而疏中措語,雖有過當之處,此不過遣辭之際,不能稱停之致,是豈造意,故爲危險,有一毫殲滅之計哉,而況忘君護黨,是人臣之極罪?今因自列之疏,不究其本情,至以臣子不忍聞之敎,嚴辭峻斥,旣遞其職,又下削黜之命,此豈平日所望於聖上者乎?一封纔奏,譴罰隨加,景象之愁慘,有不可言,而調和鎭定之道,恐不當若是。請加三思,還收執義韓泰東特遞削黜官爵門外黜送之命。答曰,更勿煩瀆。三啓曰,本院,以韓泰東事,再次陳達,而未蒙允兪,至於玉堂之箚,反下未安之敎,臣等不勝惶悶之至。凡諸臺閣侍從之臣,如有難安情勢,則臚列於辭疏之中,自是常事。今此泰東,久在罷散,纔蒙收敍,重入臺地,不能自安,陳章辨暴,在所不已,雖於遣辭之際,未免有過激自是之病,而原其本情,豈有如聖敎中所云者哉?況方在臺閣之臣,因其辭免之疏,而遽下特遞之命,實是前所未有之事,至於削黜之罰,又出於萬萬意外,嚴旨之下,聽聞駭惑。臣等極知此時瀆擾之未安,而區區憂愛之忱,竊恐有累於聖德,所以至再至三,而猶不知止者也。伏乞聖明,更加三思,亟收執義韓泰東特遞削奪官爵門外黜送之命。答曰,勿煩。
兩司請對。傳曰,所懷書入。
上諡殯殿後,大王大妃殿·大殿·中殿,政院·玉堂問安。答曰,罔極。
兩司箚子。大槪,請亟寢執義韓泰東特遞削黜之命事。入啓。
三公請對入侍。
院啓,引嫌而退。嫌難參啓,與前無異,請正言李台龍遞差。答曰,依啓。
答兩司箚曰,省箚具悉。纔已酌處矣,更勿煩論。
京畿監司書目,殯殿月令封上陪進差使員延曙察訪韋壽徵,陪進闕下之後,無緣不爲封進,爲先罷黜事。啓殯殿所封,何等重事,而渠何敢任意爻周闕封乎?其爲罪狀,誠極痛駭,延曙察訪韋壽徵,拿鞫定罪。
政院啓曰,執義韓泰東遞差之代,今日開政差出事,命下矣。以兩司箚論,遞差傳旨不得捧入之意,旣已陳達,開政事,亦不得分付之意,敢啓。傳曰,知道。
三公請對時,發靷時,大駕,只出闕門外,不爲擧動於路祭所事,及發靷時刻,依當初推擇,以寅初定行事,榻前定奪。
明日梓宮上字書寫正時,巳初一刻。
三公請對入侍時,執義韓泰東削黜還收,只爲罷職事,榻前下敎。領議政金壽恒所啓,臣聞禮曹判書李端夏之言,則自上以七虞及卒哭祭文,不爲磨鍊,故下詢于政院,則政院,初以改撰祭文之意仰覆,而旋覺其失。又請令禮官,更爲稟處,禮曹,曾以七虞與四月望祭相値,而禮文內魂殿俗節及朔望,若値別祭,則只行別祭云,故依禮文,只七虞祭設行事,啓下知委矣。祭文啓下之後,則香室官員,惟當依例書入而已,固不敢以其臆見有所取舍,而仍請七虞,兼行望祭,當有改撰祝文之擧,七虞卒哭祝文受押之節,竝不書進,本單子中該官所爲,極涉無狀,汰去似當,而政院,不察禮曹曾已啓下之事,只憑香室官員之言,初旣失對,又有更令稟處之啓,亦難免其失。當該承旨,從重推考,何如?上曰,該曹,曾以只行七虞祭之意,明白啓下,而香室單子中七虞卒哭祝文,不爲磨鍊,故問于政院,而政院,不察該曹之已爲啓下,初旣誤對,又請稟處,亦甚矇然。香室該官,汰去,當該承旨,從重推考,可也。以上燼餘
上在昌德宮廬次。
謝恩,右尹金錫翼,護軍卞榥,靈巖郡守金龜萬,泗川縣監陳孝達,驪州牧使睦天成。
藥房啓曰,啓殯之期,只隔一日,伏想攀慕之痛,益復罔極。伏未審此時聖體調攝,若何?昨伏聞引接諸大臣之際,咳嗽之候,頻頻發作,此必近日哀臨過節,有所傷損而然,臣等伏不勝驚慮之至不可不及時進藥,俾無彌留之患,今日臣等,與諸醫入侍,診察後議定爲當臣等下情,倍切憂悶,敢來問安,竝此仰稟。
明日朔祭時,開門,罷漏後。
吏曹啓曰,臺諫有闕,政事,取稟。
答藥房曰,頑喘苟延,奄値啓殯之期,攀號隕絶,五內摧裂,只自痛哭而已,勿爲入診。
傳曰,政事,明日爲之。
藥房再啓曰,卽伏聞入侍醫官言,自上咳嗽之候,非因外感而發,專出於近日哀臨過節,以致火熱乘肺而然,與諸醫商議,則淸肺湯,加知母,柴胡各一錢,紫菀七分,元方,去五味子,連進五貼,宜當云。此藥劑入之意,敢啓。答曰,知道。
梓宮上字書寫後,大王大妃殿·大殿·中殿,藥房·政院·玉堂·二品以上·六曹·兩司長官問安。答曰,罔極。
政院啓曰,發靷之期已迫,閑漫公事,出入未安,依前例自今日以後,勿入之意,敢啓。傳曰,知道。
明日梓宮結裹正時,巳初一刻。
備邊司郞廳,以三公意啓曰,國葬時凡干儀節,禮官皆主之,而判書李端夏,且兼都監提調之任,發靷時,將爲陪進山陵矣,身病猝劇,不得行公,其前差復起動,勢似未易。李端夏本職及都監提調,竝改差,其代以無故人卽爲差出之意,分付,何如?傳曰,允。
傳曰,禮曹判書,今日開政差出。
傳曰,前執義韓泰東遞差之代,開政差出事,命下之後,因臺啓爭執,不卽擧行矣,未停論之前,徑先出代,事體未安,而第山陵事重,日期且迫,不可無變通之道,遞差之代,今日政,特爲罷格差出事,分付。
獻納徐宗泰,謝恩後啓曰,臣頃忝憲司,嘗於金煥之啓,妄恃參商停止之論,及至兩司之復申此啓也,忝叨本職,亦嘗以此引避見遞矣。近日以來,公議益嚴,停啓諸臣,俱被其參,則臣於此情迹愧蹙,實與身被其論無異,而冒據榮次,泯默度日矣。不意今者,新命又降,方在禁直,不得不冒昧出肅,而其不可晏然隨參於本院方張之啓,與前無異。伊時憲席相議同僚,以此避遞,已成近日一例,則其何敢苟然仍冒乎?臣之無狀,屢忝言地,曾無一言一事有所裨補,而當此因山迫近,百僚哀遑之日,又不免瀆擾於嚴廬罔極之中,罪戾尤大,無所逃免。請命遞斥臣職。答曰,勿辭,退待物論。以上朝報
有政。吏批,以崔弘甸爲延曙察訪,成至敏爲典牲奉事,柳漢明爲軍器判官,黃欽爲正言,嚴緝爲執義,申晸爲禮曹判書,權是經爲刑曹參議,徐宗泰爲獻納。
兵批,以李端夏爲副護軍,李國芳爲副司果。郞廳李海運校正。日記〈廳〉郞廳趙世選。
上在昌德宮廬次。
自昧爽至辰時,有霧氣。申時酉時,日暈兩珥。
長淵府使姜錫耉,會葬官上來。
兵曹正郞李麟徵,道路摘奸事,出去。
司直鄭濟先,兼持平減下,肅拜。
謝恩,禮曹判書申晸,刑曹參議權是經,正言黃欽·權恒,司藝柳英立,慶興府使李相勛。
朔祭後,大王大妃殿·大殿·中殿,藥房·政院·玉堂·百官奉慰問安。答曰,罔極。
藥房啓曰,伏未審哀慕罔極中,聖體調攝,若何?咳嗽之候,加減亦何如?昨日劑入之藥,其已進御否乎?臣等不勝憂慮,敢此問安。答曰,居諸不留,又値新朔,攀號隕絶,倍切罔極而已,咳嗽幾盡差愈矣。
正言黃欽啓曰,臣之曾忝本職也,旣以前冬議停金煥之啓,引避見遞,則到今難冒之嫌,與前日無異,其不可一刻仍蹲也,決矣。臣猥以無似,驟承誤恩,數朔之內,三叨諫省之命,而未能進一言,以爲報效之圖,輒敢瀆擾於嚴廬罔極之中,臣之罪戾,益無所逃。請命遞斥臣職。答曰,勿辭,退待物論。
政院啓曰,執義嚴緝,昨日政,以山陵封閉官,仍傳敎罷格差出矣。今日不爲出肅,卽爲牌招肅拜,俾無臨時窘急之患,何如?傳曰,允。
院啓,竝引嫌而退。初以停論,引避見遞,則俱難仍在,與前無異,請獻納徐宗泰,正言黃欽,竝命遞差。答曰,依啓。
梓宮結裹後,大王大妃殿·大殿·中殿,藥房·政院·玉堂·百官奉慰問安。答曰,罔極。
開城留守崔寬,會葬官上來。
政院啓曰,執義嚴緝,牌不進後,陳疏到院,而觀其疏語,則以爲,韓泰東之被譴,出於意外,政院尙未捧傳旨,三司審請其還收,則卽一未遞之臺官也。臣若晏然行公,則便是一官兩任,揆以事體,寧有是理?且隨諸諫官之後,聯名上箚,請寢成命,而今反帶其職,則有害公議,有傷廉隅,雖被深誅,終不可承命云。自處之道,雖似然矣,而山陵封閉,事體至重,昨日之特命罷格差出,實是萬不獲已之擧,則其在事理與分義,終不可一向引入,更爲牌招,何如?傳曰,允。
執義嚴緝,再牌不進。
明日啓欑宮正時,卯初三刻,祖奠正時,申初初刻。以上朝報
上在昌德宮廬次。
下直,驪州牧使睦天成。
謝恩,護軍李選·權大材,延曙察訪崔弘甸。
禮曹參判鄭錀,正郞朱宅正,山陵出去。
啓欑宮後,大王大妃殿·大殿·中殿,藥房·政院·玉堂·百官奉慰問安。答曰,罔極。
藥房啓曰,卽遠之期,迫在明發,伏想攀慕之慟,一倍罔極。伏未審夜間聖體,若何?咳嗽之症,比昨,亦何如?臣等不勝憂慮,敢此問安。答曰,因山之期,只隔一宵,摧慟罔極,五內崩割,只自號哭而已。
明日遣奠正時,丑初初刻,發靷正時,寅初初刻,大駕出宮正時,丑正四刻,宮·都城開門,二更一點。
備邊司郞廳,以三公意啓曰,玄宮封閉,使執義爲之,自是禮文所載,而新除授執義嚴緝,再牌不進,無意出謝,因山臨迫,事極狼狽。司諫,雖是豫差,山陵送終之禮,事體至重,以豫差代行,苟簡莫甚,且是曾所未有之擧,有難創始於今日,不可不急速變通,而當初韓泰東特遞命下之後,政院之不得捧傳旨,雖因三司論執,乃至有遞差之代,罷格差出之敎,則所當更爲稟旨,仍傳旨,使之差出云。只以傳敎,分付該曹,該曹亦不待傳旨之下,直爲差出,有違常規,俱難免不察之失。當該承旨及該曹堂上,竝推考,嚴緝之旣參還收之論,不欲自當其代者,勢所固然,又有傳旨未捧之嫌,似難督迫出仕,改差後,令政院依例捧傳旨,分付該曹,卽爲開政,差出其代,以爲急時進詣山陵之地,何如?傳曰,依啓。兩司陳箚,與論啓爭執者不同,批下之後,則元無停不停拘礙之端,大臣·玉堂之箚,體例亦同矣。日昨韓泰東之特遞罷職也,政院,畏劫年少峻論,創出無前之擧,稱以兩司陳箚,不欲承受傳旨云,啓則啓,箚則箚也,豈有以啓爲箚,混同不分,隱然爲欺誣君父之辭乎?處事一謬,罅漏百出,使莫重山陵封閉之禮,尙不得備員,極爲痛駭,且關後弊,當該承旨,先罷後推。罷推現告承旨,洪萬鍾·朴致道。
廣州留守狀啓,發靷時傳語馬軍六十名,當爲排立,而兵曹捧點,只是三十餘名,當該楊州牧使李思永,姑先推考事。啓。傳曰,軍兵調發,何等重事?況且所定之軍,不過六十名,而或稱逃亡,或稱伏兵差備軍,今始緩緩頉報之狀,極爲無據,不可推考而止。楊州牧使李思永,返虞後拿推。
政院啓曰,臣等卽伏見大臣啓辭之批,有當該承旨罷推之命,臣等惶悚震慄,不知所措。右承旨洪萬鍾,同副承旨朴致道,或以坐直,以入侍之故,俱爲自當,而當初韓泰東之被譴,出於意外,兩司,雖以國忌齋戒,不得論啓,而旣已聯名陳箚,則事體亦重,故意其與啓辭無異者,出於一時倉卒之見,亦由於未諳前例之致,豈有畏劫欺誣之理乎?臣等,亦於其日,或在家往復,或在座論難,而不能反復熟講,終未免做錯之歸,臣等,理宜同被罪罰,不勝惶恐待罪之至,敢啓。傳曰,勿待罪。
右副承旨金鎭龜啓曰,右承旨洪萬鍾,同副承旨朴致道,以不捧傳旨之故,有先罷後推之命,而至以欺誣君父,爲其罪目,臣不勝驚慄之至。兩臣所爲,只是事出倉卒,未諳前例,自不免爲做錯之歸,而原其本情,豈有一毫近似於欺誣者哉?罷推之罰,旣涉過重,而情外之敎,尤有傷於體下平恕之道。罷推傳旨,則當此之時,不得不捧入,而區區所懷,惶恐敢啓。傳曰,勿煩。
都承旨尹趾善啓曰,韓泰東罷職傳旨,以當初備忘措語捧之事命下,而紛擾之中,不能覺察,纔已書入矣。更爲思量,則旣因大臣陳達,減等之後,以當初備忘捧傳旨,有違規例,以入侍時下敎,成出擧行條件,卽爲啓下,以此捧傳旨,而似合事宜,惶恐敢啓。傳曰,別無成出擧行條件之事,以備忘辭意,捧傳旨,可也。
祖奠後,大王大妃殿·大殿·中殿,藥房·政院·玉堂·百官奉慰問安。答曰,罔極。
傳曰,新除授執義李喜龍,以都廳,時在山陵,初四日上來肅拜後,進參於玄宮封鎖事,下諭。
右承旨金鎭龜,謝恩。
政院啓曰,新除授執義李喜龍,上來肅拜後,以玄宮封鎖官進去事,旣有傳敎,今當下諭矣。司諫李宏,亦以都廳,方在陵所,而當爲封鎖官豫差,與李喜龍,一體下諭乎?敢稟。傳曰,依爲之。
謝恩,同副承旨權是經,左副承旨鄭勔,修撰徐宗泰。以上朝報
有政。吏批,權是經·鄭勔爲承旨,金澋爲正言,徐宗泰爲修撰,嚴緝爲獻納,李喜龍爲執義,李宏爲司諫。
兵批,以嚴緝·徐宗泰爲副司直,黃欽爲副司果。
上在昌德宮廬次。
自昧爽至辰時,有霧氣。巳時,日暈。酉時,日暈兩珥。
開門後,大王大妃殿·大殿·中殿,藥房問安。答曰,罔極。
大駕詣敦化門外幕次後,藥房·政院·玉堂問安。答曰,罔極。
還宮後,大王大妃殿·大殿·中殿,藥房·政院·玉堂·百官奉慰問安。答曰,罔極。
傳曰,今此發靷時,右尹金錫翼,副護軍金錫衍,參奉金錫達,竝爲山陵陪往事,分付。
政院啓曰,傳曰,以儀注見之,則發靷前,權置哀冊於殯殿西階下之文,極爲分明。且甲寅春及庚申國恤,女官,皆以正本展讀於遣奠時,眞諺書內入者,且爲前期誦習也。今此以眞諺書讀之,而哀冊則自前不爲內入之說,出自何處乎?査問以啓,命下矣。問于都監,則以爲,禮文則誠然,而郞廳·監造官,皆以新入之人,急遽之際,未諳前例,該吏,只以流傳之言傳告,致勤傳敎,惶恐云矣,敢啓。傳曰,事極驚駭,郞廳·監造官,竝拿問處之,該吏,令攸司囚禁,從重科罪。
拿問現告,都監郞廳尹世礎·李徵明,監造官金宇杭。
藥房啓曰,聖上,久在調攝之中,而達夜哀號攀擗之餘,又復觸冒夜氣,出臨闕下,玉體之大段致傷,勢所必至。臣等下情,不勝憂悶煎慮之至,敢此問安。答曰,罔極。別無大段添傷矣。
摠護使,國葬都監三提調,以承傳色口傳啓曰,臣等伏聞,以哀冊不爲入內,有郞廳·監造官拿問之命,臣不勝惶震。此非郞廳·監造官之罪,實臣等之罪也。都監下吏中,有習知曾前國恤時儀節者,明言哀冊則不爲入內,直自都監,載于綵轝,排設於闕內,臨時以次奉行云,考之禮文,似不近理,前後習儀,再三審問,而自稱明白云,故意或鍊玉成冊,其重有倍,當宵出入,致傷可慮,別有曾前定奪之事,未及稟旨矣。緣臣等昏錯,罪歸下官,惶愧隕越,來詣待罪。且郞廳·監造官,不可不備員,拿囚之代,以戶曹正郞洪萬恢,禮曹佐郞申命元,尙衣院直長趙泰彙差下,使之察任,宜當。發靷臨迫,不敢以文字煩達於罔極之中,竝此口傳仰稟。傳曰,此是下吏之罪,安心勿待罪,郞廳·監造官差出事,依爲之。
傳曰,旣已移御于養心閤,政院知悉。以上朝報
上在昌德宮廬次。
大王大妃殿·大殿·中殿,藥房·政院·玉堂問安。答曰,罔極。
謝恩,執義李喜龍。
藥房啓曰,昨日勞動哀臨,出於累月調攝之餘,其致傷於不知不覺之中,實有不勝其憂者。伏未審夜間聖體,若何?咳嗽之候加減,亦何如?前劑入淸肺湯,連日進服,則當盡於今日,而諸醫等以爲,此藥最有瀉火止嗽之效,不可不加進云,五貼又爲劑入,宜當。臣等終宵憂慮,敢來問安,竝此仰稟。答曰,知道。別無所傷矣。
謝恩,司諫李宏。
執義李喜龍,以玄宮封閉事,山陵出去。
明日下玄宮時,望哭正時,寅正初刻,開門,罷漏時。
司諫李宏啓曰,臣之頃忝憲職也,議停金煥之啓,而酷被近臣之斥,繼遭同臺之劾,而措辭極峻,至此瞿然,揆以廉隅,何敢一刻仍冒?請命斥罷臣職。答曰,勿辭,退待物論。
藥房都提調金壽興請對入侍時,返虞時,大駕擧動時刻,定以巳初事,榻前定奪。
府啓,引嫌而退。初參停論,今難在職,請司諫李宏遞差。答曰,依啓。
政院啓曰,司諫李宏,旣已遞差,其代政官牌招,開政差出之意,敢啓。傳曰,知道。
明日返虞時,大駕出宮,初嚴辰初二刻,二嚴辰正三刻,三嚴巳初初刻。
藥房都提調金壽興請對時,司諫,當爲封鎖官預差,新差之人,若在山陵,則除肅拜進參之意,下諭事,榻前定奪。
政院啓曰,大司憲鄭載禧,正言權恒,以陪從進去山陵,獻納嚴緝,以都廳亦去山陵,司諫未差,明日郊外擧動時,諫院無進參之員,正言金澋,卽爲牌招肅拜,何如?傳曰,允。
藥房都提調金壽興請對時,上曰,拭梓宮事,因右議政南九萬所啓,擧行於奉安丁字閣之時,略爲結裹,缺二字退壙事,旣已定奪矣。啓欑宮後,儀節煩多,故啓欑宮時刻,今又進定於丑初,而累行祭奠之餘,解結裹淨拭之擧,自當遲延,旣拭之後,雖略加結裹,亦難造次周旋,當此短夜,丑·寅間相去無幾,非但其間有窘迫顚倒之慮,下玄宮時刻,或不無差失之患,奉退壙後拭梓宮,雖違於禮文所在,而比諸失其時刻,則所重顯殊,臨時觀勢,如有窘急之患,則依近例變通之意,預爲停當爲宜,而以此下諭,可也。
謝恩,正言金澋。
藥房請對時,初六日再虞祭攝行事,榻前定奪。以上朝報
禮曹啓曰,卽接泰陵石物修改都監移文,則陵上引石·裳石等改排吉日,以今月初八日,已爲啓下,曾前英陵柱石改排之時,大臣進詣,眼同畢役。今此本陵之役,亦依前例,大臣,當有眼同畢役之擧,自本曹定奪云。石物修改排時,旣有大臣進去畢役之規,則今此修改時,依此擧行,何如?傳曰,允。以上禮曹謄錄
有政。吏批,以嚴緝爲司諫,鄭壽俊爲兵曹佐郞。
兵批,以李宏爲副司直。
未時,太白見於巳地。
上在昌德宮廬次。
卯時辰時,日暈。
謝恩,兵曹佐郞鄭壽俊。
下玄宮時望哭後,大王大妃殿·大殿·中殿,藥房·政院·玉堂·百官奉慰問安。答曰,罔極。
藥房啓曰,玄宮已閉,廞儀永閟,仰惟聖上,攀號罔極,益復如新,早曉哀臨,聖候如有所傷。臣等伏不勝憂悶之至,敢此問安。答曰,罔極。菫得無事矣。
京畿監司金禹錫,發靷時導駕後入來。
謝恩,司諫嚴緝。
政院啓曰,傳曰,今觀傳語,則贈玉帛祠后土在先,封鎖在後,次序何如是倒錯?摠護使封閉後,築灰狀啓,則先爲入來,而傳語則今始來到,而梓宮奉入外梓宮云,何如是相左稽傳耶?査覈以啓事,命下矣。問于兵曹,則以爲,傳語,十里內則部將次知,十里外則差使員次知,自此猝難査出,至於狀啓,則別定禁軍,騎馬飛傳,傳語則步軍次次傳授,故狀啓之先爲入來,其勢似然。一邊分付京畿監司,査問差使員處以啓,部長,則自本曹査問後稟處云矣,敢啓。傳曰,知道。
吏曹啓曰,臺諫有闕,政事,取稟。傳曰,明明日爲之。
明日再虞祭正時,四更一點,開門,三更三點。
司錄,以右議政南九萬意啓曰,今日初虞祭,百官陪祭時,禮貌官,於興平身跪哭之節,或誤唱,或疊唱,使大庭多官顚倒失儀,殊甚可駭。當該禮貌官,汰去,何如?傳曰,允。
政院啓曰,楊州牧使李思永拿來事,命下矣。楊州例兼防禦使,新牧使下去交代後,拿來之意,敢啓。傳曰,知道。
大駕詣路祭所,入幕次後,藥房·政院·玉堂問安。答曰,罔極。
神輦祗迎後,藥房·政院·玉堂問安。答曰,罔極。
大駕還詣明政殿,入幕次後,藥房·政院·玉堂·二品以上·六曹·兩司長官問安。答曰,罔極。
初虞祭親行後,大王大妃殿·大殿·中殿,藥房·政院·玉堂·百官奉慰問安。答曰,罔極。以上朝報
上在昌德宮廬次。
慶尙監司書目,知禮等官呈,以三月二十四日下雪數寸,事係變異事。
上在昌德宮廬次。
藥房啓曰,旱餘一雨,甚覺蘇夬,伏未審夜來聖體,若何?今夜又將有親祀之禮,而雨勢如此,日氣陰濕,冒夜行禮,必有添傷之患,今番則姑令攝行,似合於調攝之道。臣等竊不勝區區憂慮,敢來問安,竝此仰稟。答曰,知道。卿等之前後陳達如此,明日虞祀,依啓辭攝行。
明日三虞祭正時,四更一點,開門,三更三點。
假注書洪璛病,代沈季良。
掌令李國華,持平沈枰啓曰,臣等,忝在駿奔之列,再昨初虞祭時,事非豫講,觸處生疎,進退周旋,多不能中節,臣等固已惶愧,及其禮畢之際,又有大段失儀者。蓋笏記中,雖有亞獻官以下俯伏之文,至於諸執事,蓋欲與焉,而臣等,於此等儀注,未及熟講,只緣在庭者之一時就哭,未免隨衆做錯,雖因典僕之來止,旋卽起立,其爲失禮,亦不可掩矣。臣等,卽當自列引避,而當此因山之才畢,聖上遑遑之日,以此瀆擾,極知不安,趑趄未發矣。昨見朝報,始知伊日諸承旨以下,不善將事之故,或特命問備,或自劾待罪,臣等亦是做錯失儀之人,何敢獨爲晏然於臺職,有若全無失誤者然哉?其應避不避,累日泯默之罪,亦云大矣,請命遞斥臣等〈之〉職。答曰,勿辭,退待物論。
明日三虞祭正時,四更一點,開門,三更三點。
上在昌德宮廬次。
謝恩,典牲奉事成至敏。
三虞祭後,大王大妃殿·大殿·中殿,藥房·政院·玉堂·二品以上·六曹·兩司長官問安。答曰,罔極。
藥房啓曰,今日又過虞祀,伏想孝思益復罔極,伏未審夜間,聖體調攝,若何?臣等憂慮未弛,敢來問安。答曰,罔極,氣候與昨一樣矣。
全羅監司書目,茂朱兼任龍潭呈,以三月二十五日德裕山·大德山,下雪三四寸,係是變異事。
政院啓曰,臣卽考前例,親祭則正日及前期二日齋戒矣,初十日卽四虞祭,今日政事,何以爲之?敢稟。朝者,臣等,未及考見前例,以何承旨進去政廳之意,徑先仰稟,不勝惶恐。傳曰,前例雖如此,政官,旣已入來開政,且守令多窠,不可不趁卽差送,仍爲開政,而本院難免不察之失矣。
大司憲趙師錫啓曰,竝引嫌而退。今已失儀,勢難仍在,請掌令李國華,持平沈枰,竝命遞差。答曰,依啓。
都承旨尹趾善上疏。大槪,親祭時殿內贊導之任,闕而不行,乞賜罷免,仍治臣罪事。入啓。答曰,省疏具悉。卿其勿辭察職。
行副護軍李端夏上疏。大槪,敢陳所懷,仍乞退歸事。親祭齋戒,留政院。
左承旨宋昌啓曰,政事,過國忌爲之事,命下,而今日吏批政廳,承旨無進參之員,故臣於廳坐之初,依例取稟,仍進藥房問安矣,繼聞親祭發齋之日,例不得開政,故自院中措辭更稟,致勤聖敎,臣之初不詳察,徑先仰稟之失,實所難免,不勝惶恐待罪。傳曰,勿待罪。以上朝報
有政。吏批,以成虎徵爲掌樂正,鄭濟先爲持平,張善仲爲淮陽府使,具文洙爲歸厚別提,李孝源爲獻納,權愭爲宗簿正,李琩爲典設別檢,柳壽崙爲監察,尹爾霖爲文川郡守,李端夏爲左參贊,趙持謙爲刑曹參議,金晉明爲軍威縣監,申懹爲楊州牧使,安世徵爲掌令,沈益相爲密陽府使。
兵批,以金大有爲五衛將,李國華爲副護軍,沈枰爲副司直。
上在昌德宮廬次。
下直,平安監司柳尙運,龍宮縣監朴重徽。
藥房啓曰,雨後之氣沈陰,伏未審夜來聖候調攝,若何?臣等區區憂慮,敢來問安。答曰,知道,無事矣。
政院啓曰,右副承旨宋奎濂,素多疾病,實難供劇,而此時之病,有所不敢黽勉行公矣,近日以來,宿患塊症作惡,泄瀉兼發,症勢甚重,昨日召牌之下,旣未趨詣,今又陳疏到院,雖不敢捧入,而明日親祭時,執事不可不備員,似當有變通之意,敢此仰稟。傳曰,改差,卽爲口傳差出。
吏曹口傳政事,承旨尹攀落點,右副承旨尹攀。
謝恩,承旨尹攀。
明日親祭時,出宮正時,三更五點,祭正時,四更一點,開門,三更三點。
有政。吏批,以尹攀爲承旨。
上在昌德宮廬次。
下直,慶興府使李相勛,寧城僉使李後晟。
謝恩,掌令安世徵,楊州牧使申懹,軍威縣監金振鳴,淮陽府使張善仲,文川郡守尹爾霖。
四虞祭親臨後,大王大妃殿·大殿·中殿,藥房·政院·玉堂·百官奉慰問安。答曰,罔極。
藥房啓曰,冒夜勞動,親行祀禮,伏想哀臨摧隕之餘,聖體不瑕有所傷者乎?前頭五虞·六虞,決不可必爲親行,豫命有司,竝許攝行,是臣等區區之願也。臣等不任憂慮,竝此仰稟。答曰,罔極。卽今別無身恙,莫重虞祀,何可又爲攝行乎?卿等勿慮焉。
掌令安世徵啓曰,臣本庸陋,百無一取,而濫被不世之恩,荐蒙匪分之命,臣誠驚惶隕越,靡所容措。分義所在,固當奔走供職之不暇,而臣是議停煥啓者也。當此煥復張之日,決不可冒玷於臺席,而頃叨本職,自列見遞,到今難冒之勢,與前無異。且臣於初虞親祭時,猥忝執禮之任,而猝然痰塞胸膈,精神眩亂,笏記中一節,誤唱旋止,將事不善,臣罪大矣。以此以彼,俱難一刻苟冒,請命遞斥臣職。答曰,勿辭,退待物論。
都承旨尹趾善啓曰,自上行初獻禮時,贊禮,不待執禮及贊者之唱,徑請俯伏,而臣於急遽之際,亦隨以誤請,失禮之罪,臣亦難免,不勝惶恐。傳曰,知道。
大司憲趙師錫啓曰,引嫌而退。誤唱一節,雖非大段,嫌難晏然,前後無異,請掌令安世徵遞差。答曰,依啓。
領議政金壽恒,泰陵石物修改後入來。
吏曹啓曰,臺諫有闕,政事,取稟。傳曰,過齋戒後爲之。
領議政金壽恒箚子。大槪,敢陳所懷,以備裁處事。入啓。答曰,省箚具悉卿懇。今玆拿命,爲慮後弊,而箚陳之事,誠甚得宜,使之只推仍任焉。
自昧爽至辰時,沈霧。夜一更,月入太微西垣內。
上在昌德宮廬次。
下直,鏡城判官韓濙,泗川縣監陳孝達。
謝恩,監察柳壽崙,護軍鄭惟覺。
藥房啓曰,伏未審夜來聖候,若何?昨日臣等,以兩度虞祭攝行之意仰稟,而聖批不賜允許,伏不勝悶慮之至。聖上累月調攝之餘,自發靷以後,致傷之道非一,而前頭祭禮,尙有四次,決難一倂親行,臣等之請,蓋出於此也。且此明日虞祭,則尤不可强行於間日之內,以致必至之患。伏願更加深思,亟命攝行,以副群下之情。臣等倍切憂慮,敢來問安,竝此仰稟。答曰,知道。卿等之請至此,兩度虞祭,當令攝行焉。
上在昌德宮廬次。
自卯時至未時,日暈。
下直,金海府使禹弼漢,文化縣監朴泰斗。
謝恩,南兵使洪重亨。
五虞祭後,大王大妃殿·大殿·中殿,藥房·政院·玉堂·二品以上·六曹·兩司長官問安。答曰,罔極。
黃海監司書目,道內各邑,去月二十三日,今月初二·初六日,連有小雨,新溪等七邑,電災事。
平安監司〈書目〉,江西等十八邑,前月十六日·二十三日,兩日雨澤,及博川·泰川兩邑,十九日電災事。
江原監司書目,道內各邑農事,雨澤形止及洪川呈,以三月二十九日,雨雹交下,兩麥損傷,寧越呈,以三月二十三日,山高處下雪寸許,山頭皆白,事係變異事。
藥房啓曰,虞祀今已至五,仰惟孝思益復罔極,伏未審夜來聖體調攝,若何?臣等無任區區憂慮,敢來問安。答曰,罔極。氣候與前一樣矣。
政院啓曰,京畿監司金禹錫,以永宗僉使崔克泰同時肅拜,啓聞罷黜,道內守令·邊將之不得與監司同日肅謝,旣有定式,今此罷黜,,誠爲得體,而伊日崔克泰辭朝單子入啓之後,監司追後入來,故克泰請拔其單子,而旣已入啓,勢難拔去之意,自本院分付矣。其時事狀如此,敢啓。傳曰,事狀如此,則勿爲罷黜。
答副護軍李端夏疏曰,省疏具悉。社倉一事,雖未知前頭利害之如何,旣已議定事目,頒布八路,纔過數朔,旋又廢閣,事體未安,而疏辭如此,試令廟堂,商確善處,卿其安心,從速入來。
吏曹啓曰,以國葬都監啓辭,本都監都廳郞廳李后定,稱以有病,不爲仕進,令該曹察處事,允下矣。李后定實病與否,非所可知,而身帶都監郞廳之任,發靷只隔一宵,終不仕進,其在臣子分義,殊極未安。李后定,姑先從重推考,何如?傳曰,事極驚駭,先罷後推,以懲後人。此是國葬前啓辭,當在初二日,而誤書在此
院啓,請罪人金重夏嚴鞫處斷事。請還收罪人金煥放釋之命,嚴鞫得情,明白處斷事。請寢妖巫莫禮絶島定配之命,更加嚴鞫,依律處斷事。新啓,頃日兩司,以執義韓泰東特遞削黜還收之意,聯名陳箚,而未蒙允兪,只以酌處,更勿煩論爲敎,臣等竊不勝悶鬱之至。以下缺以上朝報
有政。吏批,以趙祉錫爲天安郡守,沈之灦爲長陵參奉,黃儁耉爲工曹參議,金昌集爲工曹佐郞,李宏爲司僕正,宋奎濂爲戶曹參議,李復初爲光陵參奉,鄭翊周爲懷德縣監,朱格爲校檢,鄭公奭爲監察,李溭爲直講,申懹爲兵曹參知。
兵曹,以李明彬爲景德將,李敏哲爲忠翊將,柳重起爲訓鍊都正,趙演爲四山監役,安時俊爲習讀,柳尙連爲玉浦萬戶,徐宗泰爲北評事,黃一徵爲濟物萬戶。
上在昌德宮廬次。
謝恩,掌樂正成虎徵,天安郡守趙祉錫,學正李寅錫,玉浦萬戶柳尙連,獻納李孝源。
藥房啓曰,朝晝異候,天氣沈陰,伏未審夜來聖體調攝,若何?臣等憂慮未弛,敢來問安。答曰,知道。無事矣。
獻納李孝源啓曰,臣本庸陋,最居人下,濫蒙洪私,忝竊踰涯,尋常愧懼,若隕淵谷。且臣方任密陽時,稅船致敗,方在越等之中,勢難一刻冒居臺職,緣臣病篤,未卽自列,今始扶曳來避,所失尤大。請命遞斥臣職。答曰,勿辭,退待物論。
院啓,引嫌而退。旣有越等,在例當遞,請獻納李孝源遞差。答曰,依啓。
吏曹啓曰,臺諫有闕,政事,取稟。傳曰,過齋戒後爲之。
明日六虞祭正時,四更一點,開門,三更三點。
上在昌德宮廬次。
謝恩,掌令李國華,參知申懹,典籍姜世輔,學正李秀英,知事吳斗寅,懷德縣監鄭翊周,五衛將金大得。
六虞祭後,大王大妃殿·大殿·中殿,藥房·政院·玉堂·二品以上·六曹·兩司長官問安。答曰,罔極。
藥房啓曰,今玆虞祭,次第而過,仰惟哀思,必倍罔極,伏未審夜來陰雨,聖體調攝,若何?臣等不任憂慮,敢來問安。答曰,罔極。與昨一樣矣。
政院啓曰,殿下於前後虞祀,旣已累次親行,玉候未盡完復之中,必多有勞傷之患,明日祀事,又將親臨,臣等固已憂悶,而仰體孝思之罔極,不敢有所陳請矣。卽今連日陰雨,氣候蒸濕,冒夜行禮,致傷必倍,且卒哭之祭,亦已迫近,連次親臨,尤極可慮,今番則姑令攝行,似合於戒愼之道。藥房都提調臣金壽興,以獻官,已詣祭所,故不得啓稟,送言于臣等,使之陳請,群下之請如此,敢此仰稟。傳曰,卿等之言如此,依啓辭攝行。
明日七虞祭正時,四更一點,開門,三更三點。
山陵都監提調南龍翼·朴信圭·吳斗寅,郞廳曺錫·朴之尙·鄭翊周·趙祺錫·申應澄·朴昌漢,監造官李相吉·李濟民·金德基·李德昌·柳萬齡·李益秀,繕工副奉事鄭纘輝,長興直長李昌稷,山陵畢役後入來。
傳曰,今番國恤時摠護使,多有往來勤勞之事,循例賞格之外,特賜豹皮一令,以表予意,自本院傳送。
上在昌德宮廬次。
自巳時至未時,四方昏蒙,若下塵。
謝恩,訓鍊都正柳重起,監察鄭公奭,工曹佐郞金昌集,濟物萬戶黃一徵。
七虞祭後,大王大妃殿·大殿·中殿,藥房·政院·玉堂·二品以上·六曹·兩司長官問安。答曰,罔極。
藥房啓曰,七虞奄至,伏想孝思,哀慕益切,夜來陰濕,伏未審聖體調攝,若何?臣等明發耿耿,敢來問安。答曰,罔極。與昨一樣矣。
上在昌德宮廬次。
自卯時至酉時,四方昏蒙若下塵。
謝恩,右參贊李端夏。
藥房啓曰,雨後風氣不佳,伏未審夜來,聖體調攝,若何?臣等憂慮未弛,敢來問安。答曰,知道。無事矣。
明日卒哭親祭時,出宮正時,三更五點,祭正時,四更一點,開門,三更三點。
府·院前啓,以親祭齋戒,今日姑停。
京畿監司書目,陽川呈,以持平鄭濟先,安山呈,以持平金晳病重,上去不得事。
開城留守書目,病勢危急,終難復起,更籲乞遞事,上疏上送事。
上在昌德宮廬次。
淸城府院君金錫胄箚子。大槪,敢暴私懇,祈蒙恩暇事。入啓。答曰,省箚具悉卿懇。箚辭如此,特許由暇,俾伸至情,卿其安心,從速往來焉。仍傳曰,遣史官傳諭,給由馬。
領敦寧閔維重箚子。大槪,猥伸情懇,乞蒙恩暇事。留政院。
藥房啓曰,日月不居,卒哭又過,仰惟聖上攀慕之慟,益無所逮,而冒夜勞動,親行祀禮,伏未審調攝中聖候,若何?卒哭後視事,自是前例,而聖上,旣經重症,仍遭巨創,卽今聖體,不可謂之完復如常,姑視近日氣候之如何,取稟,宜當。臣等不勝區區憂慮之私,敢此問安,竝爲仰稟。答曰,時月易邁,卒哭又過,哀慕罔極,益切摧隕而已。末端所陳事,依啓辭爲之。
卒哭祭後,大王大妃殿·大殿·中殿,藥房·政院·玉堂·百官奉慰問安。答曰,罔極。
黃海監司書目,長連縣監金壽能,法當相避,令該曹照例處置事。
傳曰,今此國葬三都監,摠護使以下,及襲斂時入參人員,竝書啓。
院前啓,請誣告罪人金重夏嚴鞫處斷事。請還收罪人金煥放釋之命,嚴鞫處斷事。請寢妖巫莫禮絶島定配之命,更加嚴鞫,依律處斷事。請還收執義韓泰東特遞罷職之命事。請還收當該承旨先罷後推之命事。入啓。答曰,勿煩。以上朝報
上在昌德宮廬次。停常參·經筵。
下直,全羅左水虞候申大謙,龍安縣監李世弼。
左承旨宋昌上疏。大槪,積敗之餘,宿患猝發,達夜呌苦,症勢危毒,冒死陳籲,乞遞職名事。禮曹參判鄭鑰上疏。大槪,父母宗嗣未定,敢陳私悃,冀蒙天恩事。入啓。
藥房啓曰,勞動哀臨,伏未審夜間,聖體調攝,若何?臣等憂慮未弛,敢來問安。答曰,知道。無事矣,勿爲問安。
政院啓曰,卽者吏曹郞廳來言,今日爲政事命下,而判書李翊陳疏,參判朴世采在外,參議李奎齡呈辭,不得開政云。李翊疏辭,出於情勢之不安,而當此開政命下之日,不可捧入,故其上疏及李奎齡呈辭,自本院竝爲還給矣。今日政事,何以爲之乎?敢稟。傳曰,竝牌招開政。
京畿監司〈書目〉,楊州呈,以工曹參議黃儁耉辭職上疏上送事。
禮曹啓曰,仁祖大王·孝宗大王世室及太祖大王·太宗大王加上諡號合四慶增廣別試雜科覆試,因國恤不得設行矣。吉日,令日官推擇,則覆試今四月二十五日,放榜來五月十一日卯時,爲吉云。以此日時擧行,何如?傳曰,允。
傳曰,泰陵修改都監堂上以下,書啓。
傳曰,今聞恩城府夫人遷葬云。遷葬等事,依禮文趁卽擧行事,分付該曹。
領敦寧閔維重箚子。入啓。答曰,省箚具悉卿懇。卿其依箚辭,安心往來焉。仍傳曰,給由馬。
以持平鄭濟先·金晢辭狀,踏啓字。
左承旨宋昌上疏。踏啓字。
傳曰,百官開素。
都承旨尹趾善初度呈辭。入啓。給由。
傳曰,淸城府院君留待,引見。
辰時,日暈。自巳時至申時,四方昏蒙若下塵。酉時,日暈左珥。以上朝報
備忘記,長生殿都提調領議政金壽恒,熟馬一匹,工曹判書朴信圭,半熟馬一匹,禮曹參判鄭載禧·參判鄭鑰,各兒馬一匹,參判柳尙運,參判洪萬容,各上弦弓一張,都廳南斗長·李萬石·朱宅正,郞廳崔巂,各加一資,資窮者,兒馬一匹,奉事南天錫,不粧弓一張賜給,員役工匠,令該曹米布分等磨鍊題給。以上長生殿謄錄
今日引見入侍時,淸城府院君金錫胄所啓,臣曾見兵曹,每以軍職遞兒之不多,不無艱窘之患,且念一事,最不着緊,有名無實者,欲爲陳達革罷,而旣遞本兵之後,遷延未果矣。軍中營陣法制,坐作程式,俱載於兵學指南一書,造作亇兒,排列廳上,以習陣鬪之形,故在前以積久行間,能習此事者,稱爲亇兒,敎授·訓長限五六人付祿,以爲敎訓年少武士之地,且以武弁曾經閫帥者,爲其廳堂上,以監其事,始初設置,可爲得宜。臣於乙卯,初入本曹,則其時,尙有能解其法者,爲其職矣,近來此任,但爲宰相家孽屬陞出仕路之地,其人,擧皆臨講茫然,反不如初學者。卽今見存之人,則旣已積仕,仕滿之日,不可不如前遷轉,而其後則更勿出代,惟於訓局·御營廳·禁衛營諸軍門,知彀敎鍊之中,擇其數三通曉是書者,自兵曹捧甘抄名,仍令該廳堂上,坐起之日,輪回往參,論難初學,定栍高下,如此則雖不設官,而事可着實矣。上曰,所陳之事,如是變通,則果爲便當,亦可着實,依爲之。以上訓局謄錄
司僕寺啓曰,前因山陵都監啓辭,本寺銀子二千兩取用事,啓下分付,而本寺銀貨,遺儲乏絶,江都入送銀子取來移送之意,定奪之後,發遣郞廳取來矣。該都監,只用四百兩,其餘則姑留本寺,而此則本與京司行用之物有異,自是江都所藏不時之需,則當初取來,雖出於不得已,到今餘數,不當與各衙門啓下者,一體移送於賑恤廳,所餘銀子一千六百兩,還爲入送江都,依前藏置,何如?啓。上曰,允。以上司僕寺謄錄
今日引見入侍時,淸城府院君金錫胄所啓,小臣,於前日登對時,以蔥嶺·位羅兩鎭,曾前劃給之地,見奪於遂安郡事,陳達,請令還給該鎭矣。今者得見文城鎭所報,此鎭火田一千七百餘日耕,亦爲見侵於谷山府,今方督徵癸亥田稅云。此事蓋因前年年分,許以單子收捧,以致加現頗多,而至於山峽結少之地,戶曹又爲申飭,今與舊癸卯量田案相准,故各邑之素嫉該鎭,多占火耕者,憑藉上司,刼取監營移來之元田,稱以加得,而今方責出稅米,屯民之前已納稅於上年者,擧皆驚駭,將有逃散之患,谷山之事,亦甚未便矣。大抵,曾屬監營之時,旣自本屯耕懇者,以屯爲鎭之後,尤不當有所侵削,一依時案付,仍給本鎭,而他鎭之與三鎭,同罹此患者,竝爲還給之意,分付,何如?上曰,依爲之。
所啓,在前餉屯之在於海西者,該邑,素懼餉使之論責,故自不敢爲侵役之計,及今陞設鎭堡之後,朝家雖以新設,有所顧護,而本邑之受弊者,亦不可不慮,故曾因黃海監司採問各邑弊瘼之啓,勅使時刷馬一款,從略出言於各鎭,以觀前頭便否,變通之意,自備局覆啓定奪矣。今聞峽民,多是有牛無馬者,而募耕屯田之人,亦有兼應元田之役者,且各邑官人,若逢鎭屬,種種侵暴,尤不可堪云,此事實難施行。且各邑素所忌嫉者,唯在於欲取火粟,若於新設各鎭,每鎭計其火田日耕,幾百日耕以上,則除出毛谷幾石,每年一度成冊,移送於本道監營雇馬廳,而其年,雖無勅行,亦自雇馬廳捧之,而雖二三次疊至,亦不可爲更送,以助一次而已,則監營,必能料理支用,諸鎭出馬之弊,亦可以少減矣。令勾管堂上,酌定穀數,分付諸鎭,定式施行,何如?上曰,依爲之。又所啓,臣於前年,陳達海西嶺隘樹木禁伐之意,分付該道矣。今則處處樹木頗盛,誠有設禁之效,而今聞自因道臣啓聞,守護·監官·山直之類,皆以鎭卒差定之故,鎭卒居在於距嶺絶遠處者,裹糧守直,最爲偏苦,而勿論元民·募民,其居之附近嶺底者,通同差定,而數十里外,不相往來之人,勿爲侵暴,以濟鎭卒難堪之弊,似當。今臣所陳數款,俱涉瑣細,本非煩溷申請之事,而初皆稟旨爲之者,到今不得不仰達矣。上曰,依爲之。又所啓,今番國恤時,三都監所用物力,又爲除出各軍門米布銀錢用之,而當初殘盛啓下之際,管理廳米五百石,則卽大興山城軍餉餘儲,其時欲以略減其數之意,陳達啓聞,摠護使之言,各廳所定數,頗有餘裕,管理廳米,似不至於盡用之故,姑爲等待矣。中間只用有三十石之外,果不加取,所餘至於四百七十石,而今聞賑恤廳堂上,有所陳啓,用餘米布,盡數請移於賑廳云。此事似未合當,而至於山城軍餉本來不富,尤不可無端移送,自山城仍爲留用,何如?上曰,依爲之。以上備局謄錄
淸城府院君金錫胄所啓,外方軍兵番上者,跋涉遠道,且於濕地,輪回入直,痛風濕腫等病,最爲頻發,針治之功,尤切於服藥,前日精抄廳,設置針醫者,亦以此也。醫官白光炫之子前萬戶白興齡,傳其父術,善於治腫,而時無屬處,且無官廩稱事之事,禁衛營針醫一遞兒,依精抄廳時例,付祿任使,何如?上曰,依爲之。以上禁衛營謄錄
有政。吏批,以金昌翕爲掌樂主簿,吳斗寅爲開城留守,金斗明爲獻納,尹誠敎爲持平,成震丙爲奉常正,金萬翼爲工曹佐郞,李震爲長連縣監,鄭仝昌爲平丘察訪,沈枰爲持平,申懹爲承旨。
兵批,崔寬爲副護軍,宋昌·李孝源·鄭濟先·金晢爲副司直。
上在昌德宮廬次。停常參·經筵。
卯時辰時,日暈。
備忘記,右參贊李端夏所進冊子,實是祖宗之嘉謨盛烈,而無非爲法於子孫者,予置諸左右,朝夕欽誦,而其爲國盡心之誠,極爲可嘉,特賜熟馬一匹,以表予意。
答校理金昌協疏曰,省疏具悉。憂愛陳戒之言,誠出於實,予用嘉尙,可不體念焉?爾其勿辭,調理察職。
吏曹佐郞李頤命,卒忠貞公曺繼商賜諡官,金溝縣出去。
下直,京畿水使閔暹,扶餘縣監柳㻶。
掌令韓構初度呈辭。入啓。給由。
假注書李宜昌改差,代南至熏。
傳曰,上年胎室加封時,進去提調及監役官以下員役,竝卽書啓。
都承旨尹趾善初度呈辭。入啓。加給由。
注書姜鋧,公州地加土呈辭。入啓。給由。
正言權恒啓曰,竊瞷近者,言議多端,是非未定,銓曹取舍,强拂公議,彈墨未乾,汲汲備擬,前後避遞,紛紜甚至,封陵之初,只隔一宵,臨急開政,事甚顚倒,一番相規,在所不已,故敢與同僚,相議請推矣。得見吏曹判書辭疏,則不思自反,費辭爭辨,乃以朝著無人,臺閣空窠等語,顯加非斥,而聖批,至以竝塞異已,爲敎,臣不勝瞿然也。全用停論之人,自以爲保合之道,務歸協和之意,果如是乎?銓曹之事已盡善,臣未信其必然,而又欲使言官,含默而不言,其亦異矣。銓官旣無所失,則臣之妄言之失,著矣,其何敢晏然乎?且臣伏聞昨日入侍大臣,以卒哭亞·終獻時斟酒事,有所陳達云。爵之爲制,兩頭高而中低,誠難滿酌,致有獻官之言,累次加斟,而所見猶未滿盈,臣以當該執事之人,不職之罪,在所難逃,莫重享祀,緣臣疎漏,至使同僚,亦以此引避,尤不勝惶愧之至。殘疾甚苦,方俟呈告,經宿來避,所失尤大。請命遞斥臣職。答曰,勿辭,退待物論。
左副承旨申懹辭職上疏。入啓。答曰,省疏具悉。爾其勿辭察職。
左議政閔鼎重箚子。大槪,發引之日,哀冊未卽內入,郞廳·監造官等,皆被罷拿之命,臣等之罪,實無異同,亟令攸司,一例勘罪事。入啓。答曰,省箚具悉卿懇。不察之失,責在郞官,於卿有何所嫌乎?卿其安心勿待罪。仍傳曰,遣史官傳諭。
廣州留守書目,本府居刑曹參議趙持謙辭職上疏上送事。答曰,省疏具悉。張皇呶呶,語多謬戾,誠可異也,勿辭上來。
大司諫鄭載禧啓曰,伏見吏曹判書李翊疏本,以本院之請推,有所云云,而深以論議橫潰,不肯上下爲慮,且保合鎭定,務歸協和爲念,善哉斯言,此固愚臣所望於今日者也。朝廷之上,人才藐然,出入臺閣者,其數不多,異論之人,分而二之,則兩司多官,一時竝差之際,擬望苟簡,事勢或然,而若其一二窠塡差之時,豈無推移之道,而亦皆混擬,無所分別,則人之見之者,其雖曰乏人而然哉?人之意見,不無參差,而及其公議已定,兩司爭執之後,則立異之人,不得備擬於言官,自是流來規例,而旣知其必不能就列,猶且擬無所顧藉,此果出於必欲鎭定之意哉?一邊被遞,一邊還差,非徒有駭瞻聽,至於因山迫近之日,顚倒稟政於嚴廬哀疚之中,所見尤爲未安,故擧其事體,妄有所論,而旣被政官無限譏斥,又承聖明情外嚴敎,何可晏然仍冒?殘疾適劇,無路自力,俟得少間,今始來避,所失尤大。請命遞斥臣職。答曰,勿辭,退待物論。
禮曹判書申晸,戶曹判書鄭載嵩,護軍李選上疏。大槪,都監郞廳·監造官,旣被罷職之罰,臣等罪無異同,亟令攸司,一體科律事。入啓。答曰,省疏具悉。卿等別無所嫌,勿辭察職。
玉堂箚子。大槪,大司憲趙師錫,掌令李國華,大司諫鄭載禧出仕,正言金澋·權恒遞差事。入啓。答曰,依啓。
左參贊李端夏上疏。大槪,意外恩典,不敢承受,伏乞還收,以安微分,仍乞歸掃父母墳塋,附陳所懷,冀蒙財處事。入啓。
備忘記,國葬都監摠護使左議政閔鼎重,誌文製述官宋時烈,哀冊文製述官右議政南九萬,請諡宗廟上諡殯殿時奉冊室官,及下玄宮時奉哀冊贈玉帛官領議政金壽恒,各鞍具馬一匹,行狀製述官淸城府院君金錫胄,熟馬一匹賜給,誌文書寫官李正英,哀冊文書寫官金宇亨,諡冊文製述官李端夏,諡冊文書寫官申晸,寶篆文書寫官金萬重,虞主題主官翊善君俁,提調鄭載嵩·尹趾完·李選,都廳嚴緝,竝加資,尹世紀,加資敍用,李后定,熟馬一匹,讀冊官南致熏,讀寶官金昌協,陪往大將具鎰,郞廳金相夏·沈益昌·李敏秀,各半熟馬一匹賜給,朴泰斗·沈鎭·尹世礎,竝陞敍,已準職者,半熟馬一匹,監造官趙儀徵·尹尙績·朴泰輿·李秀儁·李斗岳·金宇杭·尹世喜,誌石監造官申垕,虞主監造官金萬益,竝六品遷轉,已出六品者,陞敍,別工作假監役李世貞,別檢沈徵,奉事金時亮,竝陞敍,提調申晸,都廳韓泰東,郞廳金澍·李羽成·金盛最·李徵明·李國憲,頓體使睦來善,發靷時侍衛崔逸·崔錫恒·吳泰周·洪禹協·黃道光·梁儋·鄭齊泰·姜鋧,各兒馬一匹,陪往從事官李泓·李惟郁,銘旌差備內官崔鎭河·林萬柱,各加一資,資窮者,兒馬一匹,領率衛將李胤宗·趙忠善·崔承善·尹徵殷·趙世弼·文以明·河士淡·李得老·李之衍·金慶昌,各兒馬一匹,挽章書寫官徐宗泰·許墀·李徵龜·金昌協·南致熏·黃欽·尹弘离·兪命一·崔錫恒·鄭濟先,都廳李善溥,挾靈轝將崔尙峻·崔尙嶙,從事官楊時億·邢繼雲,將官李台老·李瀞,各上弦弓一張,郞廳申命元·洪萬恢,監造官李世晟·趙泰暈,各不粧弓一張賜給,奉哀冊官許熲等及其餘內外諸執事,各加一資,資窮者,代加,山陵都監摠護使左相,鞍具馬一匹,拭梓宮兼覆書官右相,熟馬一匹,提調南龍翼·朴信奎·吳斗寅,都廳李喜龍·李宏,玄宮封鎖官李喜龍,竝加資,都廳韓構,禮房承旨鄭勔·李秀彦·洪萬鍾·金鎭龜,各熟馬一匹,京畿監司金禹錫,郞廳朴蕃·趙祺錫,侍衛承旨宋昌·金鎭龜,各半熟〈馬〉一匹,曺錫·鄭翊周·申應澄·朴昌漢·朴枝尙,竝陞敍,已準職者,半熟馬一匹,監造官金德基·李相吉·李益壽·李濟民·柳萬齡·李德昌,竝六品遷轉,已出六品者,陞敍,分差官鄭巑輝·李昌稷,竝陞敍,陵內都差使員坡州牧使沈橒,排設差使員漣川縣監成虎祥,燔瓦所別提尹埉,各兒馬一匹,郞廳李國憲·許玧·權持,監造官南寯龜,各上弦弓一張,領役部將朱億世,不粧弓一張賜給,輸石所部將辛砌,領役部將趙廷元·李時益·金孝·尙景·宋翼·申倎,竝邊將除授,相地官朴振門·柳廷輸,令本衙門高品付祿,殯殿·魂殿兩都監摠護使左議政,鞍具馬一匹,提調金萬重·尹堦·洪萬容,銘旌書寫官李正英,都廳成虎徵,竝加資,梓宮上字書寫官吳泰周,初喪時都承旨沈梓·柳尙運·尹趾善,都廳朴致道·李畬,各熟馬一匹,提調鄭載嵩·尹趾完,各熟馬一匹,郞廳尹弘离·趙爾翰·李㝡·朱格·宋道興·安世徵,各兒馬一匹賜給,別工作監役洪受寬,陞敍,監造官李俊·李德成·鄭始先,竝六品遷轉,郞廳金日省·李世晟,各上弦弓一張,郞廳閔處重·趙景望,監役官宋彝錫,各不粧弓一張賜給,襲欽時入參吳泰周·金錫翼·金錫衍,各熟馬一匹面給,金錫達,六品遷轉,殯殿次知內官金以成·金鉉,竝加資,差備內官金聖輝,熟馬一匹,尙洗文碩胤,奉魂魄差備金厚白,奉虞主差備林成翼,各半熟馬一匹賜給,殯殿從事內官朴鍵·車天義,三度國恤時,連有勤苦之勞,竝特爲加資,殯殿次知別監梁時漢·李仁傑,書題司鑰中,待闕除授。今此三都監賞格,一人雖兼數事,無得疊受,一二日仕進者,竝勿論,員役·工匠·下人,令該曹米布分等照例磨鍊題給。胎封加封時進去提調洪萬容·沈梓,各熟馬一匹,書標官李輿祥,都差使員縣監李翊周·沈栻,各兒馬一匹賜給,繕工監役韓挺箕,六品遷轉,監役朴振門,相當職除授,奏時官洪得榮,上弦弓一張賜給,其餘員役·工匠等,令該曹米布磨鍊題給。泰陵石物修改都監堂上李秞·鄭始成,各半熟馬一匹,郞廳文獻徵·李商翼,各兒馬一匹賜給,監造官金世楨,六品遷轉,其餘奏時官及員役·工匠以下,令該曹米布磨鍊題給。長生殿都提調領議政,熟馬一匹,提調朴信圭,半熟馬一匹,鄭載禧·鄭鑰,各兒馬一匹,柳尙運·洪萬容,各上弦弓一張,都廳南斗七·李萬石·朱宅正,郞廳崔寯,各加一資,資窮者,兒馬一匹,奉事南天錫,不粧弓一張賜給。
答左參贊李端夏疏曰,省疏具悉。今玆賞典,實非偶然,何用辭爲?疏中事,出於人子之至情,有難强抑,卿其安心,從速往返,而北道評事,以承文參下,陞六品差送一款事,雖曰舊例,但近來,連以玉堂·銓郞差遣者,意在彈壓,今若一開參下之路,則未見着實之效,而終歸混雜之階而已,今不必更改也。徐宗泰事,情理可矜,特令該曹遞改焉。以上朝報
傳曰,卒哭後各軍門軍兵等各技試才事,曾已下敎矣。不可失信於軍民,今月內擧行事,分付。
兵曹啓曰,傳曰,卒哭後各軍門軍兵等各技試才事,曾已下敎矣。不可失信於軍民,今月內擧行事,命下矣。軍兵等試才,令諸軍門各自設行乎,將兵之臣,齊會一處,眼同設行乎,何以爲之?敢稟。各技必須取旨,然後方可擧行,別單書入之意,敢啓。傳曰,知道。以上訓局謄錄
上在昌德宮廬次。停常參·經筵。
午時,日暈。
謝恩,長連縣監李振。
掌令韓構再度呈辭。入啓。遞差。
都承旨尹趾善三度呈辭。入啓。遞差。
藥房啓曰,伏未審日間,聖候調攝,若何?臣等尙不勝區區之慮,敢此問安。答曰,知道。無事矣。
恩城府夫人遷葬時,中殿望哭後,藥房·政院·玉堂·二品以上·六曹問安。答曰,罔極。
吏曹啓曰,臺諫有闕,政事,取稟。傳曰,當日爲之。
大司諫鄭載禧,大司憲趙師錫,掌令李國華就職。
公洪監司書目,懷德兼任鎭岑呈,以奉朝賀宋時烈上疏上送事。啓。答曰,省疏具悉卿懇。居諸遄邁,因山已畢,卒哭又過,哀慕罔極,益無所逮,倍切摧痛而已。至於不腆庖廩,未足以稱禮賢之意,恒切慚歎矣,不料因此一事,過自撝謙,縷縷陳懇,寡昧之缺然,至此一倍,誠不知所以爲諭也。卿其安心領受,宜體思想之志,亟回長往之計,趁此時從速上來,以補不逮,以濟時艱。仍傳曰,遣史官傳諭。
持平沈枰上疏。大槪,已試蔑效之身,決不欲再叨言地,乞遞臣職,以安私分,仍將瞽說,附貢疏末,祈蒙財察事。入啓。以上朝報
有政。吏批,以李台龍爲正言,權斗紀爲司諫,洪重模爲工曹正郞,金錫衍爲原城縣監,鄭壽俊爲全羅都事,韓范齊爲掌令,徐宗泰爲修撰,尹敍績爲戶曹佐郞,梁重厦爲正言,李選爲承旨。
兵批,以尹趾善·韓構爲副護軍,金澋·權恒爲副司果,南至熏爲副司正。
上在昌德宮廬次。停常參·經筵。
慶尙監司書目,義城呈,以雨雹大如鷄卵,木花田,盡爲損傷事。
有政。吏批,以尹趾完爲左參贊,宋昌爲兵曹參知,金時郁爲工曹佐郞,申命元爲務安縣監,鄭是先爲義盈主簿,金澋爲兵曹佐郞。
兵批,以張時彦爲智島萬戶,成虎徵·李喜龍·尹世紀·韓天錫爲副護軍,李宇晉·柳成運爲副司正,李端夏爲副護軍,南龍翼爲知事,辛贇克爲僉知,宋光林爲鷹師牌頭,李宜茂爲僉知,高必光爲慶德衛將。
上在昌德宮廬次。停常參·經筵。
謝恩,持平沈枰,工曹正郞洪重模,戶曹佐郞尹殷績,全羅都事鄭壽俊,校檢朱格,校書博士李信傅,護軍韓天錫。
禮曹啓曰,傳敎矣。上候平復,實是前古所無之大慶,增廣設行,誠爲不可已之擧,今此下敎,固知聖意之有在,而拘於事勢,只設庭試,其在同慶之意,殊極缺然。式年之退行翌年,亦有前例,依前啓稟,先設增廣,式年諸科,則退行於明春,實合事宜,惶恐敢啓。傳曰,取人多少,則雖自別,而今此下敎,意蓋有在,依判付擧行,無妨矣。
工曹判書朴信圭上疏,懇乞還收加資賜馬之命,以安私分事。入啓。答曰,省疏具悉。今玆賞典,實循舊章,卿其安心勿辭焉。
吏曹,平安道推考敬差官權恒。
開城留守吳斗寅辭職上疏。入啓。答曰,省疏具悉。今玆賞典,實循舊章,故都留相,亦循公議,卿其安心勿辭,從速行公。
傳曰,今觀淸城府院君所患非輕云,慮念之懷,曷勝云諭?其令內醫院,御醫金有鉉·權愉,具爲除肅拜,給馬下送,以爲廣議鍼藥之地,而齎去藥物中,不足材料,亦令藥房一邊下送,一邊啓達事,分付。
府啓,請罪人金重夏嚴鞫處斷事。請還收罪人金煥放釋之命,嚴鞫處斷事。請妖巫莫禮,亟命有司,更加嚴鞫處斷事。執義韓泰東特遞之命還收事。請依該曹覆奏,軍令浦藿田,亟命還屬該府事。入啓。答曰,勿煩。
知事南龍翼上疏。大槪,乞收新授資級,以安賤分事。及禮曹判書申晸上疏。大槪,亟收加資之命,以安微分事。入啓。答曰,省疏具悉。今玆賞典,實循舊章,卿其安心勿辭焉。
備忘記,今日都試時,吏曹堂上,俱不進參,其在事體,殊甚未安,公故及在外人員外,推考警責。
行副護軍尹趾善上疏。大槪,混錄前後之官,誤蒙賜馬之恩,乞收成命,以重賞典事。入啓。答曰,省疏具悉。當考例處之焉。
都承旨李選上疏。大槪,亟遞職名,仍治私出江外之罪,且乞收回新授資級,以重賞典事。入啓。答曰,省疏具悉。有故往復,別無所傷,矧爾賞典,實遵舊章,卿其勿辭,從速察職。
刑曹判書尹堦上疏。大槪,疾病危篤,無望供職,新授資級,決難承當,竝乞鐫免,以幸公私事。入啓。答曰,省疏具悉。今玆賞典,實遵舊章,卿其安心勿辭,從速行公。
右議政南九萬箚子。大槪,敢陳血懇,冀蒙格外恩賞,還收之命事。入啓。答曰,省疏具悉卿懇。凡吉凶賞典,自有舊章,曾於己丑·己亥·甲寅春,諡冊文及行狀誌文製述官俱是大臣,而竝有鞍具馬賜給之命,故厥後遵用此規而已,則本非格外橫賞,有何不安之事乎?予以爲太過也。卿其安心領受焉。仍傳曰,遣史官傳諭。以上朝報
上在昌德宮廬次。停常參·經筵。
謝恩,掌令韓范齊,兵曹佐郞金澋,義盈主簿鄭是先。
禮曹判書申晸,加資肅拜。
藥房啓曰,近來風日不佳,伏未審聖候,若何?臣等憂慮未弛,敢來問安。答曰,知道。無事矣。
中殿望哭後,中殿,藥房·政院·玉堂·二品以上·六曹問安。答曰,罔極。
中殿誕日,中殿,藥房·政院·玉堂·二品以上·六曹問安。答曰,知道。
掌令韓范齊啓曰,臣年前忝在憲職也,以新進之人,未諳臺閣上體例,重被臺臣之疏斥,語意深刻,事在旣往,臣不欲一一辨破,而一端廉隅,不後於人,則將何顔面,復入臺端,重貽淸朝之羞辱也?且臣在湖邑時,以分養馬病傷之故,旣有越等之罰,以此以彼,俱不可苟冒。請命遞斥臣職。答曰,勿辭,退待物論。
政院啓曰,今日賓廳坐起日次,兩司之官,例當來待,而大司諫鄭載禧呈辭,獻納金斗明在外,司諫權斗紀,正言李台龍·梁重厦,俱未肅拜,或呈辭,或陳疏,無一行公之員,在外人外,呈辭未肅拜人員,竝卽牌招,以爲推移來待之地,何如?傳曰,允。
謝恩,修撰徐宗泰。
答判敦寧李正英箚子曰,省箚具悉。今玆賞典,實循舊章,何用辭爲?箚中事,初雖不審,更加詳覈,有何所傷?卿其安心勿辭焉。
今日引見時,庭試,以式年監試初試後,九月設行事,榻前定奪。
今日引見時,領議政所啓,故相臣李慶億,葬於公洪道鎭川地,而今聞將爲遷葬於隣邑云。相臣遷葬,自朝家顧助,曾有已行之恩例,敢此仰達。上曰,喪需·造墓軍·擔持軍,考例題給。又所啓,諸上司及三司,有各司定罰陪之事,此非今日所創始,而事涉無據,各司書吏,或有見過者,則雖是私事,又定罰陪,其官員所帶下人輩,侵虐無度,最爲難堪之弊,三司之官,尤不當爲如此非法之事,曾在孝宗朝,有申飭禁斷之擧矣。歲月久遠,因循謬習,近來亦不無此弊,不可不更加嚴飭矣。上曰,曾前申飭之事,年久之後,自爾廢却,今後則各別申飭禁斷,可也。吏曹判書李翊所啓,三司擬望之際,常患,而曾前玉堂,比於兩司,尤非倉卒通淸之窠,故誠難備擬,曾經玉堂之人,時在罷職者,似當有變通矣。上曰,罷職者幾人耶?翊曰,尹德駿·李后定·金萬吉,皆在罷職中,申思善則在奪告身中矣。上曰,以近日政目觀之,玉堂之人,誠爲苟簡矣。尹德駿·李后定·金萬吉,竝敍用。又所啓,臺閣數遞,近來痼弊,故朝家,爲矯此弊,旣以帶推勿遞,定式,則越等比推考,差有輕重之別,而反以此許遞,似未妥當,合有變通之道矣。上曰,然則雖有越等,勿爲遞職,可也。校理金昌協所啓,年前自上特命戒酒,凡在大小臣僚,所當惕念奉承,況此國恤初喪,異於常時,而大司成李秀彦,頃於虞祭之班,帶醉以入,至於顚仆,扶掖而出,觀者莫不爲駭,莫重陪祭,是百僚哀臨肅敬之地,而秀彦,以堂上名官,乃有此擧,不可無警責之道矣。上曰,當此上下哀遑之日,酗酒失儀,殊甚駭然,罷職。
引見時,右議政南九萬所啓,承文院參下官,右位有不得行公者,故下位不得陞遷,已至累年,至於文科榜出之後,卽爲分館,乃是例事,而上年增廣榜出後,仍承文參下,妨於右位,不得行公之故,尙未分館,不可無變通之道,頃日以此仰達,有變通之命矣。當次人,該曹,因傳敎付職,則自以爲流來古風,不可自其身變易,終不行公,若任其所爲,更無處置之事,則承文參下,更無遷轉之路,新榜諸人,亦無分館之日,敢此仰達。領議政金壽恒曰,遵行規例,乃是自中古風,而旣有朝家命令,則其在分義,固不當膠守自中之規,故右相,如是陳達矣。上曰,當初變通之擧,固出於事勢之不得已,而尙不遵行,當該官員則拿推,使之從速分館,可也。又所啓,還上虛錄守令永勿除職事,旣有定式矣。前海州牧使鄭時亨,以虛錄事拿囚,元情之後,未及結末,而因赦蒙放,故徒配之律,不得爲更施,而永勿除職事,自備局入啓,分付於該曹矣。更聞曲折,鄭時亨前官,有五千餘石虛錄之事,故時亨,將爲査報監司,則邑人,爲前官,皆願納穀免罪,故監司姑覈査啓矣。其後自朝家,監司,以許民納穀時亨之不欲査報事,竝爲拿問定配,而其穀物則竝爲蕩滌矣。時亨在官時,前官虛錄中受食人時存者抄出,別爲成冊,以爲日後收捧之地,故不入於蕩滌中矣,今以其成冊所付,爲時亨之虛錄云。實狀如此,則以前官虛錄之罪,加之時亨,事理不當矣。上曰,更令査得實狀,處之,可也。右議政南九萬所啓,上年,因右尹李翊上疏,各邑民丁,及軍額數,較其多寡,變通其收捧成冊於諸邑矣。聞各邑守令之言,則戶籍時,一從其所書單子而收捧,故凡爲軍役之人,或稱武學,或稱業儒,或稱幼學,混雜莫甚,若欲査其虛實,則極有騷擾之弊,不得不從戶籍所載,成冊以送,與實軍額,多寡不同,今若以其成冊施行,則必有抵捂違錯之事云。故臣待罪兵曹時,收捧其成冊,而不得有所處置,將欲更稟定奪矣。今當式年戶籍之時,各邑成籍時,先以其邑軍兵案,及凡有身役本案,比較其單子,必須一一相准,無贏縮互換違錯之弊,然後成籍,上送京中之後,自漢城府,考准軍案及役案,如或有換稱役名者,當該官吏,別爲論罪事,添入於事目中,嚴明分付,則必無如前虛僞之弊,有身役實數,旣爲明覈載錄,則其餘諸邑人,自無相混冒濫之患,以此分付於漢城府,着實施行,何如?上曰,戶籍之弊,混滯虛僞如此,則殊極可駭,以所啓之意,分付漢城府,着實申飭擧行,可也。領議政金壽恒所啓,頃者奉朝賀宋時烈,以月廩,有所不能自安,陳疏懇辭矣。日前下鄕之後,不受月廩,故臣以周急之意,有所陳達者,欲遵先朝已行之規,宋時烈不受月廩,非循例辭讓之比,大段不安於心,故懇辭至此,其在禮遇之道,不但不宜一向强迫,亦非所以惠養之意也。以食物賜給之例,時時周急,似爲合宜。上曰,奉朝賀,一者陳疏,懇辭月廩,不啻縷縷,一向强迫,似非禮遇之道,此後則依所達爲之,可也。
引見時,右議政南九萬所啓,在前以侍女揀擇事,閭巷間旣有弊端,先王朝甲辰年間,臣以大司諫,陳戒,有革罷之命,其後更無此弊,近間吏曹官員,及其他上司官員等,以陪吏執捉,事極有弊端,此本非法典所載,凡有貽弊之事,自君上亦皆革弊,則爲朝臣者,何可爲之乎?今後凡陪吏執捉等事,一切禁斷,似當。上曰,其弊如此,則與三司罰陪,一體禁斷,可也。以上朝報
今日引見入侍時,知事申□□所啓,近因朝家有事,物力凋弊,中旬久廢,軍情頗鬱,自上雖無試才之命,軍門自當依例爲之,而今此別試才擧行之後,例於中旬,繼而行之,則當此炎熱,戰馬之病斃可慮,勢難一時竝行,都監軍兵,則以常時中旬之規,各技試取兼行,則賞格之路,似以稍廣,軍情可慰,而軍兵之外,中軍以下諸將官·軍官·武藝別監之屬,以庚申已行別試才之規爲之,何如?領議政金壽恒曰,今此別試才,蓋爲奬勸技藝,慰悅軍情,而都監軍士所願,在於中旬,兼行,似好矣。上曰,依爲之。以上訓局謄錄
上在昌德宮廬次。停常參·經筵。
夜二更,流星出北斗星上,入東方天際,狀如鉢,尾長三四尺許,色赤。
全坪君漷,全山副正深,礪原君柱,昌陵墓神道碑竪立事,果川地出去。
謝恩,參知宋昌,開城留守吳斗寅。
司直申翼相上疏。入啓。答曰,省疏具悉。身有疾病,未得親納,別無所傷,卿其勿辭焉。
大司諫鄭載禧初度呈辭。入啓。給由。
都承旨李選上疏。入啓。答曰,省疏具悉。卿勿過辭,調理察職。
持平沈枰所啓,臣卽伏聞大臣陳達之言,惶悚震越,不知置身之所。臣之無似,連叨諫職,不惟觸事憒憒,無所稱塞,亦不能飭躬守法,以存臺官之體,人之非議,固知不免矣。日者新忝本職時,適以家間私事,欲招院隷,相知之吏,命送帶隷,至於兩次,其間曲折,臣不欲一一煩陳,而蓋緣臣之愚懵,只知隨行皀卒之任意使令,全昧法府體面之有所嫌礙,冥行妄作,至於如此,其敢曰事出無情,而有所自恕也哉?今此大臣所達,極其嚴截,臣之不守法度之罪,蓋無所逃,身帶臺職,首先壞法,則其何以刺擧時政,糾檢官邪,不負憲臺之職責乎?以臣情病,決不可一刻冒據於臺席,請命罷斥臣職。答曰,勿辭,退待物論。
正言李台龍所啓,如臣庸陋,百無肖似,濫蒙洪造,猥玷淸班,觸事生疣,居常愧懼矣。今者大臣,以三司罰陪之有弊,有所論斥,臣曾忝本職,因循舊規,亦有罰陪之擧,蓋本院,非刑杖衛門,故各司下人輩,或有頑悍失儀之罪,則以此爲責罰之道也,而今此大臣之言,至於如此,臣何敢自爲無失,而晏然在職乎?請命遞斥臣職。上曰,勿辭,退待物論。
掌令李國華啓曰,日昨請收李宏之賞資也,取考都監書啓,則宏之仕日,視他人最淺,故臣與長官相議,擧其尤者,而只論宏矣。退聞物議,國葬都監都廳嚴緝·尹世紀,或追後承傳,察任不久,或未及畢役,徑遞其任,皆非終始供仕之人,而混蒙加階之恩,至於護軍李后定,則差任以後,連事呈辭,實仕只是四日,而亦被賜馬之典,其爲僭賞,與宏無別,而不爲竝論,殊涉疎漏云。臣固不勝懼然,而昨又伏見小報,則亦以此陳達,至有嚴緝收資之命。臣於此,益切惶恧,而至嚴緝·尹世紀,差任日子,亦嘗考之於書啓中,則或經過六旬,或幾至三朔,比之於宏,日數稍多,故不覺其同歸濫觴,而妄有所差別,至於李后定,則其間行公與否,全未聞知,不卽竝請於論宏之日,臣之臨事昏謬,當論不論之失,著矣。賤疾危篤,無能自力,泯默屢日,今始來避,臣之所失,至此尤大,其何敢一刻仍冒於臺席乎?請命遞斥臣職。答曰,勿辭,退待物論。
大司憲趙師錫啓曰,臣於日昨詣臺,取考都監書啓文書,尹世紀·嚴緝·李宏,俱非終始察任者,而獨宏之仕日,最少於他人,故臣與同僚相議,請收其所陞之資矣。今聞物議,以有所區別,爲不可,且以李后定之無勞而受賞,而不爲竝論,大以爲非,則臣之所失,固所難免,而又因大臣之陳達,至有嚴緝收資之命,當論不論,至此尤著,何可一刻仍冒?請命遞斥臣職。答曰,勿辭,退待物論。
公洪道生員李之甲等上疏。大槪,爲儒賢前大司憲李惟泰辨誣事。入啓。答曰,省疏具悉。朝家旣知其被誣,則早晩伸辨,唯當一聽於公議,而迺者因該曹之循例覆啓,張皇侵攻,至以用心,無異於始壽之手段等語,大加凌踏,略不顧藉,竊爲多士,惜此擧措也。爾等退修學業。
判敦寧李正英箚子。入啓。答曰,省箚具悉。已諭於昨日箚批,卿勿爲執滯之見,從速議啓。
玉堂箚子。大槪,請掌令韓范齊,持平沈枰,正言李台龍出仕,掌令李國華,大司憲趙師錫遞差事。入啓。以上朝報
訓鍊都監啓曰,今此別試才馬·步軍兵,則依榻前定奪,以中旬試才規例,一體擧行,而中軍以下將校·軍官,則亦依庚申年例,柳葉箭·騎芻,從自願各試一藝,武藝別監,則鳥銃三放一巡,試才之意,敢啓。傳曰,知道。以上訓局謄錄
上在昌德宮廬次。停常參·經筵。
戶曹判書鄭載嵩,加資肅拜。
謝恩,知事南龍翼,戶曹參議宋奎濂,工曹佐郞金萬益。
掌令韓范齊,持平沈枰,正言李台龍就職。
大司諫鄭載禧再度呈辭。入啓。加給由。
右副承旨尹攀上疏。大槪,素患眩暈之症,重發於積傷之餘,精神昏亂,不省人事,添得泄痢,若將澌盡,未免扶曳經出,亟許遞改,以爲及時調治事。入啓。答曰,省疏具悉。爾其勿辭,調理察職。
江襄監司書目,淮陽等十五邑,今月十五日,雨雹交下,春秋兩麥及春耕各穀,多有損傷事。
吏曹參議李奎齡上疏。大槪,緣臣無似,重被湖儒之詆斥,不敢晏然於職次,不得不冒萬死自列,而情勢之外,病勢且劇,斷無供職之望,伏乞亟罷臣職,仍治臣罪,以謝人言事。入啓。
兵曹參判崔逸辭職上疏。入啓。答曰,省疏具悉。已諭於長官箚批,卿其勿辭察職。
政院啓曰,臺諫遞差傳旨啓下之後,政事,取稟,連爲催促,則該吏以爲,判書李翊,參議李奎齡,皆欲陳疏,姑待其入啓批下云矣。今日李翊·李奎齡,上疏批下之後,俱欲呈辭,而卽者郞廳,以判書·參議呈辭,參判朴世采在外,政事頉稟之意,來言,臺諫作闕,今已有日,而開政未易,何以爲之?敢稟。傳曰,明日政官牌招開政。
答知事金宇亨疏曰,省疏具悉。今玆賞典,實遵舊章,卿其安心勿辭焉。
禮曹,上候平復庭試吉日,來九月二十五日,放榜,十月十一日,甲子式年進士鄕,漢城試初試,八月初十日,生員初試,同月十二日,文·武科初試,同月二十八日,雜科初試,九月初十日,進士覆試,十月初二日,生員覆試,同月初四日,生·進放榜,十月十七日,各科講經,及武科覆試,十月十四日,文武科殿試,十月初二日,放榜,十一月三十日,雜科覆試,十二月初七日,放榜,十二月十七日,推擇。啓。以上朝報
大臣·備局堂上引見時,兵曹判書呂聖齊所啓,西北武士,初屬守禦廳,自戶曹給料十窠,守禦廳移鎭之後,此輩移屬兵曹,而因凶年,裁減其料,遠地之人,情實可憫,本曹,以御營·禁衛兩處移來保米,姑爲給料,以待戶曹之有裕,還使給料事,定奪矣。卽今保米已盡,他無出處,勢難繼給,依前定奪,令戶曹還爲給料,何如?右議政南九萬曰,此輩失祿於裁減之時,非因守禦廳之罷也。其時兵曹,適有軍門移來米,故兵曹啓達,姑爲自本曹給料,待秋後,還使戶曹給料事,定奪矣。今依前自戶曹給料,似當矣。上曰,依爲之。以上兵曹謄錄
上在昌德宮廬次。停常參·經筵。
未時,太白見於巳時。
謝恩,正言梁重厦,護軍洪萬容,工曹佐郞金時郁。
大司諫鄭載禧三度呈辭。入啓。遞差。
正言梁重厦啓曰,臣本駑庸,百不近似,濫蒙洪造,累玷臺閣,蔑補絲毫,徒取咎敗,杜門縮伏,自分廢捐,薇垣新命,遽出於意外,驚惶慚恧,罔知所措。臣於煥啓,有難更參,曾忝本職,以此避遞,難冒之嫌,到今無異。且政官請推之啓,緣臣等備擬言地,則公議之嚴,於此可見。臲卼之勢,轉加一層,揆以廉隅,決不可一刻苟冒,而所患疾病,適復發作,胸痛如刺,負席叫苦,召牌臨門,亦未祗赴,逋慢之誅,實所難免,俟病少間,今始來避,臣之所失,至此又大。請命遞斥臣職。答曰,勿辭,退待物論。
玉堂箚子。大槪,請持平沈枰出仕,正言梁重厦遞差事。入啓。答曰,依啓。
備邊司啓目,啓下是白置〈有〉亦,觀此李端夏上疏,則以社倉一事,多有非議之言,有所不安於心,請令廟堂,反復熟講,且問於八道監司,博採民情便否,以決其行與不行是白在果。自古爲國之道,雖良法美制,未有百利而無一害者,亦未有行之久遠,終始無弊者,唯當參商其利害輕重,量時度宜而行之是白置。社倉之制,自是昔賢之所已行而見效者,殖穀便民之策,莫善於此。行之今日,雖未能必期其諸道之遍設,來效之易見是白乎乃,漸此興行,自有利益,亦未必因此,致有大段弊端是白乎等,以旣已稟旨定奪,申明行會是白遣如中,法令未行,訾議先騰,乍作乍掇,使民情不信,最爲今日痼弊,而纔頒事目,旋又廢閣,其爲事體之未安,誠如聖敎,不可輕議還寢兺不喩,民情不願之處,則不必勒令設倉是白遣。秋間社倉所捧,多有逋欠,不及官家例捧之數,則使卽輸納邑倉,還作官糴,徵其逋欠等事,已自賑廳,別無行關知委,則議者所謂將失許多國穀之患,非所可慮,亦無更詢諸道民情之事是白在乎。任事之臣,不必以一時論議之異同,過爲引嫌,着實料畫,期於有成,宜當,以此分付,何如?上曰,依允。
持平沈枰就職。
府前啓,請罪人金重夏嚴鞫處斷事。請還收罪人金煥放釋之命,嚴鞫處斷事。妖巫莫禮,請命有司,更加嚴鞫處斷事。請執義韓泰東特遞罷職之命事,請依該曹覆奏,軍令浦藿田,還屬本府事。新啓,請還收國葬都監都廳尹世紀加資,李后定賜馬之命。答曰,不允。尹世紀之仕日,與李宏多少不同,則竝入於賞加之中,已有前例,勿煩。李后定,上弦弓一張賜給。以上朝報
上在昌德宮廬次。停常參·經筵。
夜五更,黑雲一道如氣,起自坤方,直指巽方,長十餘丈,廣尺許,漸移東方,良久乃滅。
知事金宇亨,加資肅拜。
謝恩,護軍李敏哲。
司諫權斗紀初度呈辭。給由。
右尹金錫翼再度呈辭。入啓。加給由。
吏曹判書李翊,參議李奎齡,牌不進,傳曰,雖有儒疏疏斥,在我無失,則本非深嫌之事,況今開政命下之後,一時違牌,此實前所未有之擧,其在事體,豈容如是?吏曹判書李翊,推考,更爲牌招開政。
司直李仁夏辭職上疏。入啓。答曰,省疏具悉。卿其勿辭,從速察職。
領府事金壽興箚子。大槪,敢陳所懷,以備裁處事。入啓。
公洪道生員李之甲等上疏。大槪,爲儒賢伸辨,同被重臣之斥,更伸委折,以請妄言之罪事。入啓。
吏曹判書李翊上疏。大槪,一日之內,召牌再降,嚴畏分義,不得不來詣闕外,而卽伏見李之甲等再疏,滿紙詬辱,更加一層,一邊被斥,一邊開政,揆以國體,斷無是理,乞罷臣職,仍治臣罪事。入啓。答曰,省疏具悉卿懇。已諭於前疏之批,須勿過辭,從速參政。
都承旨李選上疏。大槪,伏見臺章,無勞僭賞,尤不可濫竊,亟許收回,仍遞臣職,以還賞典,以便調治事。入啓。答曰,省疏具悉。今玆賞加,實遵舊章,何用固辭至此乎?卿其勿辭,從速察職。
答領府事金壽興疏曰,省箚具悉卿懇。箚事得宜,當令一體試才焉。
司僕寺官員,以提調意啓曰,各邑分養馬故失,價布徵捧之法,本爲懲勵之意,而本寺各樣需用,專靠於此矣。大同設行之道,則應納三十疋內,一半十五疋,例自宣惠廳劃給,而上年,因戶曹判書尹堦所啓,以年凶減矣。今年則大同米穀,旣已有裕,本寺用度,日漸苟簡,至於馬裝木,自工曹徵捧,以爲各樣馬飾諸具修補,馬鐵打造之用,而上年亦爲權減,卽今本掌,所儲竭乏,無以成樣,事甚可慮。故失木及馬裝木與作紙姑減之數,依定式復舊,何如?傳曰,允。以上朝報
有政。吏批,以李益壽爲典籍,南弼星爲掌令,李翊爲大司憲,宋奎濂爲大司成,李德昌爲禮賓別提,金尙夏爲濟州判官,徐宗泰爲金化縣監,金澋爲正言,趙弘璧爲禮曹佐郞,尹趾善爲大司諫,李東相爲中和府使,安垕爲工曹參議,李後望爲興海郡守,崔錫鼎爲刑曹參議,宋曇爲司饔奉事,鄭載嵩爲判義禁,嚴緝爲東萊府使。
兵批,鄭載禧·蘇斗山·崔錫鼎·李寅煥·李國華爲副護軍,尹趾善爲上護軍,李端夏爲司直,尹世紀爲副司直,安世徵爲司果。
上在昌德宮廬次。停常參·經筵。
未時,太白見於巳時。夜一更,白雲一道如氣,起自坤方,直指艮方,長八九尺,廣尺許,漸移北方,良久乃滅。
吏曹正郞李畬,文正公李敬輿賜諡官,義興地出去。
下直,天安郡守趙祉錫。
謝恩,學正金坽,僉知李宜茂,金化縣監徐宗泰。
司諫權斗紀再度呈辭。入啓。給由。
刑曹判書尹堦初度呈辭。入啓。給由。
司饔直長崔愼上疏。大槪,前大司憲尹拯,詆誣臣師奉朝賀臣宋時烈,以爲義利雙行,王覇竝用,機關權數之人,此實管·商·儀·秦之事,而拯,乃比而擬之,誠所謂指金爲鐵,指白爲黑,誣伯夷爲盜蹠者也。臣雖極知蚍蟻撼樹之爲無益,而見賢師枉被罔極之誣,而思欲辨白於天日之下者,實天理民彝,不容自定自己者也。敢冒萬死,仰叫天門,冀蒙睿察,洞辨邪正,以破一代之群疑,以定百世之是非,以幸斯文,以扶彝倫事。入啓。
知事南龍翼上疏。大槪,今臣忝除極品,提學之任,不可仍帶,請令該曹,考例處置事。入啓。答曰,省疏具悉。疏辭令該曹稟處焉。
檜原君倫上疏。入啓。答曰,省疏具悉。卿辭如此,享官之任,當許遞焉。
府前啓,日昏姑停。
淸城府院君金錫胄上疏。大槪,伏聞三都監賞格之下,臣名亦在賜馬之列云。臣於狀文撰進之初,旣蒙特頒在廐之典,則今不可疊受,懇乞還收成命,以重賞例,以安微分事。入啓。答曰,省疏具悉。今玆疾,出於積滯之餘,深用慮念,幸頼神明所扶,旋有勿藥之效,其幸曷諭?疏中事,前日之錫賚,實是特恩,今日之賞典,蓋遵舊例,何乃不安至此乎?卿其安心,勿辭領受,益加善攝,俟得少間,從容上來,毋孤企望。仍傳曰,遣史官傳諭。以上朝報
兵曹啓曰,守令·邊將之有功勞者,或被加資賜物之恩,則敎旨及諭旨,令該衙門下輩齎傳之際,多有弊端,故定送有廳軍士,齎傳監·兵營,使之頒給矣。今此下僉使金壽元處賜給表裏·諭書,自政院出給本曹,今當下送,而此去北兵營,道路絶遠,千餘里步行,旣難無事得生,而莫重賜物,不無虛疎之患,諭旨及表裏,竝付撥便,下送于北兵營,以爲頒給之地,則事甚順便,自今以後,有播撥處,依此定式施行,何如?傳曰,允。以上備局謄錄
上在昌德宮廬次。停常參·經筵。
未時,太白見於巳地,初昏流星出天中,入北方天際,狀如拳,尾長三四尺許,色白。
下直,軍威縣監金晉明。
謝恩,大司諫尹趾善,都承旨李選,務安縣監申命元,典籍李益壽,司饔奉事宋曇。
院前啓,無城上所,姑停,前啓,當該承旨罷職還收事,停啓。
府前啓,親祭齋戒,今明日姑停。
答司饔直長崔愼疏曰,省疏具悉。噫,奉朝賀,以碩德大老,荷兩朝之殊遇,爲士林之宗匠,寡昧之尊信,國人之景仰,以爲如何,而不料誣詆之罔極,乃至於此,深爲世道,不覺慨歎也。縷縷所陳,罔非爲師明辨之意,而言甚洞快,予用嘉尙,可不採納焉?以上朝報
上在昌德宮廬次。停常參·經筵。
未時,日暈。申時酉時,日暈兩珥。
下直,長連縣監李震。
謝恩,濟州牧官金尙夏。
刑曹判書尹堦再度呈辭,親祭齋戒,留政院。郞廳李運海校正。日記郞廳趙世選。
上在昌德宮。停常參·經筵。
卯時辰時,日暈兩珥。未時,日暈。
司直成虎徵,加資肅拜。
謝恩,中和府使李東祥。
朔祭後,大王大妃殿·大殿·中殿,藥房·政院·玉堂·百官奉慰問安。答曰,罔極。
藥房啓曰,朔日復臨,親行祀禮,伏未審勞動哀隕之餘,聖候,若何?仍竊伏念聖上,尙在調攝之中,前頭朔望及俗節祭奠,決不可每每親行,端午節祀,爲先攝行,此後則天時漸熱,一番冒夜行禮,致傷必多,限盛暑間,竝命攝行,實合於愼疾之意,臣等區區憂慮,敢來問安,竝此仰稟。
假注書李宇晉出仕,代元聖兪。
大司憲尹趾善啓曰,本院前啓中,有當該承旨罷職還收之論,僚員有故,雖不得連啓,論議之發,已浹旬望,不必一向相持,期於準請,而後公議可伸,且承代之人,引嫌不仕,親祭時執事,難以推移,故臣於肅謝之日,率意停啓矣。今聞物議以爲,以姑停前啓,書出朝報,雖是長官之事,至於傳啓與停啓,非有城上所,不得任自爲之,乃是規例,再啓旋停,亦失臺體云。臣之昏謬做錯,固已甚矣,而尤有所不安於心者,臣曾忝喉司之時,有韓泰東罷職之命。其日,臣以病在家,因同僚書問,旣有所酬酢,若以不捧傳旨爲罪,則臣與當該承旨,實無異同,而適當因山已迫,上下哀遑之日,不敢爲引咎之計,不得不黽勉行公,其後入侍,雖略陳曲節,而及授本職之後,則其在臺閣事體,宜卽自列,而臣矇不覺悟,不爲引避,又從而停啓,臣之以此非斥,臣實無以自解,決不可一刻仍冒,請命遞斥臣職。答曰,勿辭,退待物論。
答藥房曰,罔極。天時雖熱,別無身恙,莫重祀典,每每攝行,其在情理,有所不忍,至於端午節祀,則尤不可不親行,卿等勿爲過慮焉。
平安監司書目,郭山郡守吳伯周,聞母病重,廢務已久,平壤庶尹李光夏,因母病重,久不還任,竝只罷黜事。
政院啓曰,卒哭後,因藥房啓辭,視事姑爲頉稟,前頭觀勢取稟事,自本院啓達,允下矣。今已經月,此後則依例取稟乎?敢此仰稟。傳曰,過旬望後,取稟。
又啓曰,自前國恤三年內,春帖字·延祥詩等事,竝皆停廢,故今年春帖字·延祥詩,俱不製進矣。卽今大王大妃殿,雖已除服,三年內竝皆停廢,旣是前例,則今此端午帖,亦似不當爲之,何以爲之?敢稟。傳曰,今亦依例停止,可也。
判義禁李□□箚子。大槪,冒昧敢伸前請事。入啓。
府啓,請誣告罪人金重夏亟命嚴鞫處斷事。請還收罪人金煥放釋之命,嚴鞫處斷事。妖巫莫禮,請命有司,更加嚴鞫得情,依律處斷事。請還收執義韓泰東特遞罷職之命事。請依該曹覆奏,軍令浦藿田,亟命還屬該府事。請還收都廳尹世紀加資之命事。措辭見上陜川郡守趙泰來,賦性濫猾,無所顧忌,到任之後,惟事貪虐,其所營爲鄙鎖之事,不一而足,官吏·僧屬,相繼渙散,闔境嗷嗷,如在水火中,如此之人,不可仍置字牧之任,重貽民生之害,請陜川郡守趙泰來罷職不敍。柒谷府使南最星,爲人愚濫,全昧事面,目不識丁,政委下吏,彙緣操縱,罔有紀極,而稱以修補山城,大興土木之工,役民大濫,徵斂無藝,一境喁喁,怨聲載路,請柒谷府使南最星罷職。引嫌而退,無城上所,而率爾停啓,有違臺體,請行大司諫尹趾善遞差。答曰,不允。處置事,依啓。前啓李后定賜馬之命還收事,停啓。
政府翰林取才,柳尙載,左傳略。
吏曹啓曰,臺諫有闕,政事,取稟。傳曰,過國忌後爲之。
答判府事李尙眞箚子,省箚具悉卿懇。前後引年之請,非不知勤懇,而終靳允許者,誠以時事岌嶪,決非元老大臣休退恝視之秋也。卿胡不諒,更伸前請,若是其邁邁乎?卿之宿病,予固知之,未得進參,別無所傷,卿其安心勿辭,從容善攝。仍傳曰,遣史官傳諭。以上朝報
上在昌德宮。停常參·經筵。
禮曹正郞趙爾翰,在外大臣及儒臣處,陵寢祀享,用肉膳當否收議事,公洪等道出去。
校理金昌協,新本心經釋疑就議事,奉朝賀宋時烈處出去。
謝恩,大司成宋奎濂,工曹參議安垕,禮曹佐郞趙弘璧,興海郡守李後望。
京畿監司書目,楊州呈,以吏曹參判朴世采辭職上疏上送事。答曰,省疏具悉卿懇。卿之固辭,愈往愈懇,一向强迫,亦非禮遇之道,本職今姑勉副,卿其須體至意,安心上來,以補不逮。
司諫權斗紀三度呈辭。入啓。遞差。
右尹金錫翼三度呈辭。入啓。傳曰,卿辭至此,有難强迫,本職,今姑許遞焉。
戶曹判書鄭載嵩辭職上疏。入啓。答曰,省疏具悉。卿其勿辭,從速察職。
掌令南弼星上疏。大槪,滓穢之迹,彈墨未乾,決不可復玷淸班,再貽淸朝之羞辱,亟命鐫罷臣職,以重名器,以謝人言事。入啓。
傳曰,政事過國忌爲之事,昨已命下矣。今日諸道守令狀啓罷黜者,至於三人之多,此時守令,不可久曠,當日內開政事,分付。傳曰,史官一員待命,騎馬三匹,卜馬二匹立之。
府啓,請罪人金重夏嚴鞫處斷事。請還收罪人金煥放釋之命,嚴鞫處斷事。妖巫莫禮,請命有司,更加嚴鞫,依律處斷事。請還收執義韓泰東特遞罷職之命事。請依該曹覆奏,軍令浦藿田,還屬本府事。請還收都廳尹世紀加資之命,請陜川郡守趙泰來罷職不敍,請柒谷府使南最星罷職。答曰,勿煩。
答掌令南弼星疏曰,省疏具悉。爾其勿辭,從速察職。
謝恩,副修撰尹德駿。以上朝報
弘文館啓曰,本館上下番四員內,校理金昌協奉命出去,修撰金萬埰,呈辭入啓,副修撰南致熏,以親病呈辭出去,臣啓華,獨爲入直,下番無他推移之員,今日政,上下番闕員,以在京無故人差出,卽爲牌招察任,何如?傳曰,允。吏曹謄錄
上在昌德宮。停常參·經筵。
未時,太白見於巳地。
工曹判書朴信圭,加資肅拜。
謝恩,判義禁鄭載嵩,檢閱柳尙載,抱川縣監白光炫。
藥房啓曰,小雨未洽,天氣陰濕,伏未審日間,聖體調攝,若何?朔祭之行,才過數日,端午節祀,決難又爲親行,日昨陳請,未蒙允許,臣等伏不勝悶鬱焉。量筋力而行之,自是古訓,强而行之,實非聖人愼疾之道,伏願依前啓達,亟命攝行,臣等憂慮倍切,敢來問安,竝此仰稟。答曰,知道。卿等之請至此,當勉抑攝行焉。
政院啓曰,頃者副修撰尹德駿,又爲陳疏到院,以爲其母病,夜來一向苦劇,諸症又復添重,以無他長成兄弟之人,實難一刻離側,故急於救護,徑出闕門,乞蒙遞改其職云。莫重禁直之不得備員,事體未安,而德駿親病,旣如是深重,則其在體下之道,亦不當强迫,原疏則因齋戒不得捧入,而玉堂下番,將至闕員,何以爲之?敢稟。傳曰,親病果如是深重,則一向强迫,似未妥當,玉堂下番,亦無推移之員,其在事體,殊甚苟簡。自前如此之時,則雖値齋戒之日,有別樣變通之例,政官卽爲牌招開政,以在京無故人差出,仍卽牌招入直。
備邊司啓曰,新除授東萊府使嚴緝,呈狀於本司,以爲偏母年今七十六歲,且有沈痼之疾,情理不忍遠離,斯速照例處置云。武臣之除邊將·守令者,有父母年七十五歲已上,則隨其呈狀,入啓改差事,曾自本司啓稟定奪,以成近例,情理之切迫,文武無別,而嚴緝母年,且過定限,勢難仍令赴任,改差,何如?傳曰,允。
假注書柳尙載遷轉,代崔奎瑞,假注書崔奎瑞改差,代任翊元。
政院啓曰,今日新除授玉堂之官,竝皆在外,下番將未免闕直,事甚未安,何以爲之?敢稟。傳曰,玉堂新除之官,皆在外,則殊無變通之意,揆以事體,極涉未安,而一日之內,再度開政,亦甚顚倒。自前如此之時,兩館提學,無入直之規耶?前院,卽爲考啓。
又啓曰,命下矣。本院及玉堂,俱無可考文書,而問于玉堂老吏,則自前如此之時,或有不得已一員直宿之事,而提學無入直之規矣,敢啓。傳曰,今姑以一員直宿,而過國忌後,開政差出。以上朝報
孝宗大王忌辰齋戒。
尹攀啓曰,行大司憲李翊相,掌令南弼星未肅拜,執義未差,掌令韓范齊,持平沈枰式暇,持平尹誠敎在外,今日以監察茶時之意,敢啓。傳曰,知道。
又啓曰,備邊司郞廳,以領相意來言曰,今日賓廳坐起日次,而以國忌齋戒,缺二字外司坐起云矣,敢啓。傳曰,知道。
吏批啓曰,東萊府使嚴緝,旣已改差,所授加資,依例還收之意,敢啓。傳曰,知道。
有政。
尹攀啓曰,吏曹參判李選,牌不進矣。傳曰,知道。
吏批,判書李翊進,參判李選未肅拜,參議李奎齡病,左副承旨申懹進。
申懹啓曰,今日開政事,命下矣。都承旨鄭載禧未肅拜,左承旨金鎭龜,以家間切急之病,才已出去,右承旨鄭勔,同副承旨權是經,竝引嫌不爲仕進,廳中,只有臣懹,右副承旨尹攀,而臣以該房,兵批政廳,當爲進去,吏批政廳,則守院之外,無他進去之員,何以爲之?敢稟。傳曰,兵·吏批兼進。
以金萬吉爲副校理,李頤命爲副校理,李后定爲修撰,嚴緝爲司諫。
兵批,行判書呂聖齊進,參判崔逸進,參議柳椐進,右副〈承旨〉申懹進。副護軍李鳴夏·金慶胄·金有鼎。以上燼餘
上在昌德宮。停常參·經筵。
判敦寧李正英,判義禁減下,肅拜。
謝恩,護軍金錫翼,兵曹佐郞李益壽,典籍李斗岳,西學敎授姜世輔。
刑曹判書尹堦三度呈辭,以國忌,留政院。
全羅監司書目,咸悅縣監權以經病重,罷黜事。
政院啓曰,司憲府行大司憲李翊相未肅拜,執義未差,掌令韓范齊呈辭,掌令南弼星未肅拜,持平沈枰式暇,持平尹聖敎在外,今日茶時,又將以監察代行云。憲府之官,疏單未入啓前,勿使監察茶時事,已有定奪,且政院之官,或在外或未肅拜,無一行公者已久,事體未安,守令未署經人,亦至三員,當此農時,不可不急速下送,除在外式暇人外,兩司未肅拜呈告人員,竝牌招察任,何如?傳曰,允。
明日端午祭正時,四更一點,開門,三更三點。
大司憲李翊相,掌令南弼星,牌不進。以上朝報
孝宗大王忌辰。
尹攀啓曰,奉朝賀上疏到院,而以國忌留院之意,敢啓。傳曰,入之。
答奉朝賀宋時烈疏曰,省疏具悉卿懇。今玆賞典。以下缺以上燼餘
上在昌德宮。停常參·經筵。
修撰金萬埰再度呈辭。入啓。遞差。
刑曹判書尹堦三度呈辭。入啓。遞差。
公洪監司書目,懷德兼任鎭岺呈,以奉朝賀宋時烈上疏上送事。啓。答曰,省疏具悉卿懇。今玆賞典,實遵舊章,須勿以疊受爲嫌,安心領受,從速就途,毋孤企望。仍傳曰,遣史官傳諭。
副修撰尹德駿上疏。大槪,臣之母病,一向危劇,臣之情理,實不忍一刻離側,伏乞聖慈,特許遞改,以爲終始救護之地事。入啓。答曰,省疏具悉。爾其勿辭,救護母病。
藥房啓曰,節序遷改,今日又過祀事,伏想感時追慕,益復罔極,夜來雨氣陰濕,伏未審聖體調攝,若何?臣等區區憂慮,敢來問安。答曰,罔極。
大王大妃殿,藥房·政院·玉堂·二品以上·六曹問安。答曰,知道。
政院啓曰,農時守令,不可不急速署經發送,故昨以牌招臺官事,啓稟蒙允矣。大司憲李翊相,大司諫兪櫶,掌令南弼星,承牌不進,今日不爲肅拜,掌令韓范齊,正言金澋,承牌入來,仍爲呈辭,獻納金斗明,聞已上來云。此後連有國忌,無故之日不多,大司憲李翊相,大司諫兪櫶,掌令南弼星·韓范齊,獻納金斗明,正言金澋,竝牌招,以爲趁今明日署經之地,何如?傳曰,允。
吏曹參判李選辭職上疏。入啓。答曰,省疏具悉。卿其勿辭,從速察職。
傳曰,今觀公洪監司狀啓,宋奉朝賀所患,猝然危劇,慮念之懷,曷勝云諭?卽今內醫院御醫權愉·鄭安世等,持藥物,除肅拜,給馬發送,以爲相議用藥之地。
府前啓,請罪人金重夏嚴鞫處斷事。請還收罪人金煥放釋之命,嚴鞫處斷事。請妖巫莫禮亟命有司,更加嚴鞫,依律處斷事。請還收執義韓泰東特遞罷職之命事。請依該曹覆奏,軍令浦藿田,還屬本府事。請還收都廳尹世紀加資之命,請陜川郡守趙泰來罷職不敍,請柒谷府使南最星罷職,措辭見上親民之官,莫過於守令,守令之賢否,而民生之休戚係焉,故自前聖明,每以各別擇差之意,申飭銓曹,蓋所以慮民事也。新除授抱川縣監白光炫,出自賤類,無他可取,而徒以太醫供奉之勞,特畀畿縣字牧之任,不但國家官人之道,不當如是,其與平日愼擇守宰之旨,豈不逕庭乎?除命一下,物情俱駭,請抱川縣監白光炫遞差。答曰,不允。趙泰來先罪後推,南最星姑先推考,以觀其緘辭而處之。
政院啓曰,副提學申翊相,牌招不進,修撰權斗紀,再招不進,似當竝更牌招,而申翼相,宿病尙未夬愈,有難運動,權斗紀,抱病經年,近益添重,方在委頓中,俱無入來之勢云。玉堂下番,將無以推移,似當有變通之道,敢此仰稟。傳曰,權斗紀改差,今日望單子還入。
修撰望單子還入,以徐宗泰改落點。
奉敎鄭齊泰,待敎金洪福,檢閱柳尙載·沈權上疏。大槪,敢陳史局被薦人徑出之非,一依受敎,保存館中體例事。入啓。
修撰徐宗泰,牌招肅拜。以上朝報
申懹,以兵曹意啓曰,忠壯將金汝器呈狀內,前患鶴膝風復發,灸處方濃,不能行步,入直及中日往來,其勢末由,入啓改差云。宿衛輪直之地,病勢如此,不可等待其差歇,今姑改差,何如?傳曰,允。又啓曰,僉知中樞府事沈樞戶奴呈狀內,矣上典,猝患頭風之症,將至數旬,晝夜苦痛,又得阿堵之病,兩目幾至失明,症勢極重,差復未易,決難在職,斯速入啓處置云。病勢一向如此,不可虛帶職名,今姑改差,何如?傳曰,允。
有政。
金鎭龜啓曰,今日開政事,命下矣。近日本院行公之員,只是三人,左副承旨申懹,當進兵批政廳,而廳中,只有臣鎭龜及右副承旨尹攀,吏批政廳,何承旨進去乎?敢稟。傳曰,吏·兵批兼進。
吏批啓曰,新除授原城縣監金錫衍頃日呈狀內,曾任成川時,重得風痰之症,積月沈綿,僅得少蘇。又自去月,添感風寒,寒熱交復,痰火上塞,食飮全廢,眞元幻脫,旬月之間,萬無出肅之期,請速爲入啓處置,以從容調理赴任,題給矣。今日又爲呈狀曰,所患一向危劇,轉側須人,如此病勢,決無自力之望,當此農務方殷之日,外方夫馬留連之弊,亦不可不慮,原城縣監金錫衍,依近例罷黜,何如?傳曰,改差,可也。
吏批,判書李翊進,參判李選未肅拜,參議李奎齡呈辭受由,左副承旨申懹進。
兵批,行判書呂聖齊進,參判崔逸病,參議柳椐進,參知宋昌差祭,左副承旨申懹兼進。
吏批啓曰,玉堂闕員,今當差出,而無故可擬之人乏少,未赴任守令,竝擬,何如?傳曰,允。
吏批政事,副提學申翼相,缺數字刑曹判書朴信圭,咸悅縣監閔毅重。
兵批政事,同知權愉,北評事李頤命,僉知安汝宗,忠壯衛將金立誠,副護軍李元亨·梁克渡·柳祥漢,副司果洪受瀗,軍官洪順一,把摠沈樸,內禁衛宋壽基,以上折衝,別試才優等加資事,承傳。
兵批啓曰,慈母山城別將尙經周,以本城對峯墩臺完築,各樣軍器多數料理自備之功,加資事,命下矣。尙經周,雖已資窮,未經準職,何以爲之?敢啓。傳曰,特爲加資。
尹攀,以弘文館意啓曰,本館下番之闕直,今已累日,其在事體,殊甚未安,新除授修撰權斗紀,卽爲牌招入直,何如?傳曰,允。又啓曰,修撰權斗紀,牌招不進,玉堂下番,又將闕直,事極未安,更爲牌招,副提學申翼相,亦爲牌招,以爲推移入直之地,何如?傳曰,允。
以慶尙監司龜山鎭邑吏私奴守見等渰死事狀啓,傳于金鎭龜曰,渰死人等,令本道恤典擧行。
尹攀,以弘文館意啓曰,新除授修撰徐宗泰,卽爲牌招入直,何如?傳曰,允。
申懹,以兵曹意啓曰,自前武科規矩,臨時啓下,故外方擧子,不知某技之應取,不計才藝長短,皆懷僥倖之心,雖有坌集濫雜之弊,今番則依前定奪,規矩單子,書入啓下,一時頒布之意,敢啓。傳曰,知道。
尹攀,以內醫員意啓曰,御醫闕點尙多,內醫辛器碩·金慶華·李命相等,入屬旣久,術業頗精,竝御醫陞差,何如?傳曰,允。
申懹,以兵曹意啓曰,本曹參判崔逸,以同義禁兼帶同義禁引避之事,陳疏批下之後,尙未出仕,都試終場,定於明日,不可不備員,而除入直差祭堂上外,無他推移同參之員,參判崔逸,卽爲牌招,使之進參,何如?傳曰,允。
吏曹粘連啓目,觀此奉敎鄭齊泰等上疏,則以洪受瀗之已出六品,又爲費辭堅執,史局體例,不許輕遷,先朝受敎,亦非不嚴,然而被薦之人,有本館堂上相避,則以他逕陞出六品,亦非一二,曾因相臣相避,史局之許其陞遷,已有前例,今此洪受瀗,亦以相臣相避,終無應講之期,則史局,不必如是堅執,旣已依法陞遷之後,自本曹尤難有所變通,疏內辭緣,置之,何如?啓。傳曰,依允。以上燼餘
禮曹啓曰,今此雜科覆試,譯科·醫科,則今已畢試,律科亦當開場,而試官刑曹參判尹堦,受點後身病猝重,不得進參云,合有變通之道,令政院稟處,何如?傳曰,允。禮曹謄錄
上在昌德宮。停常參·經筵。
答奉敎鄭齊泰等疏曰,省疏具悉。疏辭令該曹稟處焉。
下直,茂山府使洪夏明,淮陽府使張善沖。
謝恩,右尹尹趾善,戶曹參議李喜龍,渭原郡守金淮,護軍尹弼諧,郭山郡守李錫一。
大司諫兪櫶上疏。大槪,臣於再昨,病未赴召,及至昨日,召牌復降,惶懼悶蹙,罔知攸措。忍死起動,進詣闕下,則所患眼病,猝然添劇,頃刻之間,痛剌難堪,咫只天陛,竟未入肅,乞削臣職。且治臣罪,以警具僚事。入啓。
戶曹判書鄭載嵩上疏。大槪,臣於李德老議處公事,有不敢可否之嫌,乞遞判義禁之任,以便公私事。入啓。
政院啓曰,陜川郡守趙泰來先罷後推,柒谷府使南最星姑先推考事,命下矣。臺諫,方以趙泰來罷職不敍,南最星罷職論啓,罷推傳旨,不得捧之之意,敢啓。傳曰,知道。
兵曹啓曰,庭試設行事,旣已啓下,而武科,則例有初試,在前試取之數,多寡不等,甲申·丙戌年,則分兩所取四百人,乙未·己酉年,則分兩所取二百人,癸巳年,則分兩所取三百人,今則當取幾人乎?敢此仰稟。傳曰,分兩所取五百人,可也。
假注書任翊元出仕,代李一台。
政院啓曰,連以守令署經事,啓請牌招臺官矣。憲府則昨已署經,而司諫院大司諫兪櫶,身病苦重,不堪行公,故辭疏今方捧入,正言金澋,承牌出肅,旋卽呈辭出去,昨日則違牌不進,獻納金斗明,肅拜之後,亦爲呈辭出去。正言金澋,獻納金斗明,更爲牌招,以爲趁今日署經之地,何如?傳曰,允。
兵曹啓曰,庭試武科初試,令日官推擇,則來八月初四日,爲吉云,以此知委擧行,何如?傳曰,允。
答戶曹判書鄭載嵩疏曰,省疏具悉。當令次官議讞,卿其勿辭察職。
判尹睦來善辭職上疏。入啓。答曰,省疏具悉。卿其勿辭領受,調理察職。
答大司諫兪櫶疏曰,省疏具悉。爾其勿辭,調理察職。
副提學申翼相上疏。大槪,累日撼頓之餘,賤疾添劇,方在危綴難保之境,未赴召命,罪大違慢,而朝夕之人,不可虛帶職名,論思之長,亦非久曠之任,亟命削臣仕籍,仍治臣罪事。入啓。答曰,省疏具悉。卿其勿辭,調理察職。
兵曹,來八月初四日,別試武科初試規矩,六兩〈箭〉三矢百步,柳葉箭五矢百二十步,一巡二中,騎蒭一次一中三技,取二技,落點。
正言金澋,牌不進。
昌城君佖上疏。大槪,身病猝劇,無望供仕,兼帶兩處提調之任,竝許遞免,以便公私事。入啓。答曰,省疏具悉。卿其安心勿辭,調理行公。仍傳曰,遣御醫看病。
院前啓,請罪人金重夏嚴鞫處斷事。請還收罪人金煥放釋之命,嚴鞫處斷事。請寢妖巫莫禮絶島定配之命,嚴鞫處斷事。請還收執義韓泰東特遞罷職之命事,新除授司諫嚴緝,時在京畿陽川地,請斯速乘馹上來事,下諭。答曰,不允。下諭事,依啓。
政院啓曰,右承旨鄭勔,同副承旨權是經,以前大司諫尹趾善避辭,引嫌出去,不爲仕進,今已累日矣。尹趾善之避,雖使當該承旨罷職還收事,率爾停啓爲言,與當初臺啓之直請還收,有間,則因此累日退在,殊爲太過,而亦難强迫,不卽請招矣。卽者諫官,來傳前啓,而當該承旨之啓,則更無擧論之事,到今行公,少無可嫌,鄭勔·權是經,竝卽牌招察任,何如?傳曰,允。
右承旨鄭勔上疏。大槪,情勢之外,胸腹痛,自數日重發,頃刻之間,昏絶者數三,伏枕待盡之中,嚴召遽降,欲起還仆,竟未祗赴。伏乞亟削臣職,仍下司敗,以正臣逋慢之罪事。入啓。踏啓字。
府啓,請罪人金重夏嚴鞫處斷事。請還收罪人金煥放釋之命,嚴鞫處斷事。妖巫莫禮,請命有司,更加嚴鞫,依法處斷事。請還收執義韓泰東特遞罷職之命事。請依該曹覆奏,軍令浦藿田還屬本府事,請還收都廳尹世紀加資之命事。請抱川郡縣監白光炫遞差。前啓,陜川郡守趙泰來不敍事,停啓。柒谷府使南最星罷職事,緘答間姑停。以上朝報
傳于申懹曰,今下弓矢,茂山府使洪夏明處給送。
備忘記,史官一員待命,騎馬三匹,卜馬二匹立之,長陵忌辰祭內摘奸。
傳于尹攀曰,米五十石,木布各七同,輸送于恩城府夫人墓所看役中使處事,分付該曹。
獻納金斗明啓曰,本院論金重夏當死狀,閱歲爭執,而兪音尙閟,臣不勝慨然也。當初重夏之上變也,被逮狼藉,及其按問也,皆無其實,則其爲誣告,不比翊戴之被䝱,而翊戴伏法之後,重夏,尙保首領,朝家處置,無惑乎四方之竊議也。雖其變書中一人,被栲而死,此則本不由於渠之所告,則不可以此,爲得生之端者,不啻明甚,究其罪犯,元無一毫之缺數行之道,而其弊終至奸人乘隙,而告密之門開矣,豈非大可憂哉?請勿留難,誣告罪人金重夏,亟命嚴鞫取招,按律處斷。刑法,人主之大柄也,刑法之得失,國家之治亂存亡,判焉,其所關係,斯不重且大哉?金煥嚴鞫之請,實出於輿情之所共憤,公議重發,閱歲爭執,而天聽邈然,終靳允兪之音,因赦幸免,卽同無故之人,其爲失刑,莫此爲甚。伏見聖敎,以爲元無可問之事,臣誠駭惑,莫曉聖意之所在也。如使煥,欲知柳命堅可疑之迹,則初頭探問,未爲不可,而旣知其別無謀逆情節,則置之不問,可也。乃反達夜誘脅,粧撰辭說,偕詣軍門,使之誣告,及其與翊戴面質之時,反爲隱諱,終不吐實。凡治獄之道,兩造對辨之後,如有推諉匿情之端,則嚴鞫得情,事理當然,而翊戴則輸情伏法,煥則全無訊問,臣未知此何獄體也,若以爲元無可問云爾,則當初朝家之參酌編配,亦何意歟?煥之有罪,此亦可見,而何其用法之道,苟簡糢糊,自相矛循乎?刑政紊舛,處分無當,至於如此,則宜乎人心不服,而公議益激也。至於偕詣軍門一款,渠亦不能自明,則其誘引指揮之迹,尤有所不可掩置者矣。殿下,又以事經大霈爲敎,此則尤有所不然者。若令朝家,嚴覈獄事,得其情實,參酌功罪,明正處決,則諉以經赦,猶或可也。今乃不然,一不訊問,終始曲庇,旋因大霈,混同全釋,竝與當初徒配之律,而不之加,其街談巷議,萬口如一,憤鬱不平,至此益甚,此臣之所以慨然憂歎,而必欲得請而後已者也。王法至嚴,公議難遏,請還收罪人金煥放釋之命,嚴鞫得情,明白處斷。今此妖巫缺數行只此現露之罪,亦難貸於王法之下,而隱忍牢諱,以爲死中求生之計,所當嚴加訊問,期於輸情,而今有該曹加刑之啓,殿下不賜允從,而反下定配之敎,臣固知聖意,出於好生之至德,而巫覡之祈人疾病,不過以妖言誑誘,濟其私慾而已,本無毫髮濟物之心,則此等不經之說,嚴加痛斥之不暇,豈有一分可恕之道乎?臣於聖敎,不能無慨然者矣。殿下若不快斷,以正王法,則竊恐宮禁不肅,而三尺不嚴,終未免後世之譏議,其所關係,顧不重且大乎?請寢妖巫絶島定配之命,更加嚴鞫,依律處斷。頃日兩司,以執義韓泰東特遞罷黜還收之意,聯名陳箚,而未蒙允兪,只以才已酌處,更勿煩論爲敎,臣竊不勝悶鬱之至。泰東前日代草之詞,不過下語不審,而抉摘爲病,咎責太深,雖以矯誣,罪廢經年,公議嗟惜,蓋已久矣。幸蒙恩敍,復入言地,自顧蹤跡,有難晏然,陳章乞免,仍及曲折,究其本情,斷斷無他,非斥大臣,豈有一分意慮之所及也?若其所論金益勳事,則尤有不得已者存焉,其子萬埰,急於訟冤,全不顧忌,侵攻臺臣,不遺餘力,故擧其所聞,逐條辨破,滿地縷縷,更申前言之意,寧有創出別語,必欲殲滅之計哉?殿下,於彼此情僞,不思裁量,均是臣僚,而欲示輕重,言辭之稍犯形勢,輒加威怒,慢罵摧折,不少假借,雖非今日所望於聖明者也。至於危險慘刻,自是小人之情態,忘君護黨,亦是人臣之極罪,泰東所陳,有何毫髮近似,而殿下,徒以一時好惡之私,遽下情外至冤之敎,大聖人平心恕物之道,恐不當若是。泰東之疏,旣缺數字被斥而發,則措語之間,設有過當,缺數行其爲日後之慮,可勝言哉?雖因大臣之言,已收削黜之命,言官遞罷之擧,終爲聖德之累,請還收執義韓泰東特遞罷職之命。批答見上以上燼餘
上在昌德宮。停常參·經筵。
謝恩,刑曹判書朴信圭,稷山縣監朴之尙,護軍韓翼世。
大司憲李翊相,都承旨鄭載禧,吏曹參議李奎齡再度呈辭,留政院。
公洪監司書目,沃川郡守曺殿周,受由上京,病勢轉劇,還任無期,罷黜事。
吏曹啓曰,承旨有闕,政事,取稟。傳曰,過國忌後爲之。
恩城府夫人安葬時,中殿望哭後,中殿,藥房·政院·玉堂·二品以上·六曹問安。答曰,罔極。
假注書李宇晉書啓,臣承命,馳往公洪道懷德地板橋村舍奉朝賀宋時烈所住處,傳諭聖旨,絶而幸甦,天恩所洎,臣僻在遠鄕,全不聞月廩還收之命,至於再瀆天聽,復煩聖諭,益復惶悚,無地自容,今復以亟回遐心爲敎,臣於此,何以爲心,亦何以奉對哉?亟欲以區區衷曲,附奏於史官之歸,而精神荒迷,亦未能自力,瞻望楓宸,涕泗橫流而已云矣,敢啓。傳曰,知道。以上朝報
仁祖大王忌辰祭齋戒。
申懹,以備邊司意啓曰,吏曹參判李選,本司堂上差下,使之仍察有司之任,何如?傳曰,允。以上燼餘
備邊司啓曰,吏曹參判李選,本司堂上差下,使之仍察有司之任,何如?答曰,允。
上在昌德宮。停常參·經筵。
夜一更,月入太微東垣內。
禮曹佐郞趙弘璧,禮山縣鄕校失火處慰安祭事,出去。
謝恩,典籍金德基。
長陵內摘奸。
上在昌德宮。停常參·經筵。
未時申時,日暈。
持平沈枰啓曰,臣之無似,連叨憲職,觸事生疣,絲毫蔑效,心常愧懼,若無所容,而不敢每每控辭,黽勉供職,人之譏議,固知不免矣。日昨,臣以城上所之任,循例出禁,其中蹄履被捉者二人,自稱名在扈衛幕下,而考之禁制,別無區別軍官之語,獨於騎馬禁條,有言各軍門敎鍊旗牌等有官銜人,勿禁云,而軍官,不在其中,以此推之,他可類知矣。渠等,本以賤流,雖或名在祿案,旣非出身之人,又無職掌之事,則比諸常漢,無甚差別,被捉之後,不當遽放,故使之依法受罪,渠乃自願納贖而退矣。翌日茶時,本廳移關,俾爲分揀,而臣之妄意以爲,禁制所載,旣無可據之文,況此蹄履不過閭里間私自穿着而已,非女衣服等物可用於軍門者,則雖有上司關文,終難容易放釋,以此意論理回移,且本府於犯禁物件,例皆裂破,而其中不緊之物,則如月令輩,不在禁限之人,自願以朔下代受外,有時出給,已成謬例矣。伊日月令,亦願以蹄履代受,臣意謂此輩,旣異於下人,禁物亦不是緊重,因循謬例,早許出給,而事在公退之後,未及分付該吏矣。今聞大臣,以分揀公事之不爲擧行,有所非斥,而禁物之移給他人,尤以爲不當,該吏又以瞞告之罪,至被囚禁云。臣聞來,不勝瞿然惶愧之至。臣於自叨本職,因本廳公事,解放犯禁人者,固非一二,而獨於此事,不敢欲爲準施者,只欲一從禁制,實非私創新例,若此禁物之許給員役,揆以法意,誠有大段失着者,身爲憲官,旣不能自守其法,則乃於上司之文移,反欲援法而爭之,則非斥之來,固所當然,臣雖有百喙,其何以自解於大臣之言哉?緣臣乖謬之擧,罪及下吏,臣之情迹,已難晏然,而況臣平日不職之罪,如此益著,其何敢一刻冒據於臺席乎?請命遞斥臣職。答曰,勿辭,退待物論。
太宗大王忌辰祭齋戒。以上燼餘
上在昌德宮。停常參·經筵。
謝恩,花山都正滾,直講尹弘离。
掌令韓范齊啓曰,伏見持平沈枰避辭,以物件出給員役,見非於大臣云。臣亦頃者代行城上所之日,出神祀禁亂,而其中不緊之物,果爲出給於本府,朔下未給月令,則因循謬規之失,與同僚無異,臣何獨晏然於臺席乎?昨緣日暮,今始來避,所失尤大,請命遞斥臣職。答曰,勿辭,退待物論。
政院啓曰,進上箭竹,曾前多有不可用者,故屢度申飭,亦或推考矣。今見全羅左水使吳道弘封進箭竹,則不但品甚不好,皆是曾未見之竹,自本院,招致稍知竹品之人,可用於軍器與否,詳聞以啓事,命下矣。卽者招致入直宣傳官等及矢人,一一看品,則箭竹七十浮內,稍優者三十八浮,最劣者三十二浮,而大抵竹品甚劣,體樣尖細,可用於軍器片箭者多,而長箭可合竹則甚少,若箇箇擇出,則稍優編中,或有不可用者,最劣編中,亦有可用者云矣,敢啓。傳曰,近年諸道監·兵營封進箭竹,可合於軍器者絶少,其在敬謹之道,已極寒心,而昨見全羅左兵使吳道弘所封箭竹,則竹品之麤劣,體樣之尖細,姑置勿論,與狀啓所稱三節竹,名實懸殊,無一箇可用者,故取其中尤甚無形者七十浮,竝下本院,使之招問稍知竹品之人矣。宣傳官等,亦知其品劣尖細,而强爲之區別,有若可合於軍器者然,實涉無據也。大抵,身爲武將,箭竹之品劣與否,猶且全然不知,混同着署,苟充封進者,至於此多,則其他職事之尸居,亦可推知,如此武夫,將焉用哉?殊甚駭然,左水使吳道弘,罷職不敍,其次知監色,令本道監司,各別嚴刑定配,領來色吏,亦令攸司囚禁,從重科罪,以杜後弊,內下箭竹,還爲下送,使之擇封。
院啓,竝引嫌而退,一從禁制,元非私創,大臣非斥,不須深嫌,而禁物移給,未免襲謬,揆以臺體,俱難在職,請持平沈枰,掌令韓范齊,竝命遞差。答曰,依啓。以上朝報
太宗大王忌辰。
左承旨金鎭龜啓曰,都承旨鄭載禧呈辭,右承旨未差,廳中旣甚不齊,而左副承旨申懹,又以病,不爲仕進,卽爲牌招察任,何如?傳曰,允。以上燼餘
上在昌德宮。停常參·經筵。
謝恩,刑曹參議崔錫鼎,僉知安汝宗,司饔奉事蘇后山,咸悅縣監閔毅重。
都承旨鄭載禧再度呈辭。入啓。遞差。
京畿監司書目,楊州呈,以副校理金萬吉辭職上疏上送事。又書目,永平呈,以戶曹參判兪瑒致仕上疏上送事。又書目,楊州呈,以副護軍朴世采上疏上送事。又書目,砥平呈,以行司直李端夏辭職上疏上送事。又書目,果川呈,以修撰李后定病重,上去不得事。
吏曹啓目,粘連啓下是白有亦,觀此南龍翼上疏,則兼帶藝文提學之任,卽是從二品之職,視本秩不啻隔等,有難仍帶,考例處置亦爲白有在果,取考前例,未有明白可據是白乎乃,庚申年間,淸城府院君金錫胄,以崇祿,陞輔國之後,辭遞所兼弘文提學爲白有置。觀此疏中辭意,過越三階,以行以守,俱無前例是如爲白有臥乎所,今此南龍翼所辭兼帶,似當依此施行是白乎矣,重臣進退,臣曹不敢擅便,上裁,何如?啓遞差。
修撰李后定辭狀。傳曰,堂下官之以病辭狀,本非古例,而況此經幄乏人之時,一向稱疾,無意上來,其在事體,殊甚未安,此狀啓還出給,使之從速上來。
答戶曹參判兪瑒疏曰,省疏具悉。休致事,已諭於前疏之批,卿其勿辭,調理上來察職。
答校理金萬吉疏曰,省疏具悉。意外人言,不必深嫌,爾其勿辭,從速上來察職。
假注書柳成運病,代成瓘。
答司直李端夏疏曰,省疏具悉卿懇。今玆賞典,實遵舊章,何用過辭至此乎?堂上加出事,當令廟堂處之,卿其安心,勿辭領受,從速上來焉。
答護軍朴世采疏曰,省疏具悉卿懇。已諭至意於前後之批,卿何撝謙,若是其縷縷懃懇乎?疏中事,於卿別無所嫌,卿其勿辭,從速上來,以補不逮。
謝恩,北評事李頤命。
獻納金斗明上疏。大槪,竊痛亡師之橫被誣詆,敢陳伸理之章,冀蒙睿察,以明好惡事。入啓。答曰,覽爾疏辭,俱已詳悉。尹宣擧之平日學行,予亦稔聞,則今此崔愼疏批中云云之說,豈指此而發哉?蓋其門徒之爲師伸辨,有足可尙之意也。
謝恩,左副承旨尹攀,右副承旨權是經,同副承旨李喜龍。
校理金昌協,奉朝賀宋時烈處,新本心經釋疑問議後,入來。以上朝報
尹攀啓曰,行大司憲李翊相呈辭,執義·掌令一員未差,掌令南弼星未肅拜呈辭,持平尹誠敎在外,今日以監察茶時之意,敢啓。傳曰,知道。
尹攀,以都摠府言啓曰,今日入直軍士,中日習射,請出標信。傳曰,知道。
以京畿監司以水原居私奴金乙生等七名渰死事狀啓,傳于金鎭龜曰,渰死人等,令本道恤典擧行。
以黃海監司以京船人私奴旕男等渰死事,及松禾縣居餘丁金聖律等燒死事狀啓,傳于金鎭龜曰,燒死·渰死人等,令本道恤典擧行。
有政。吏批,判書李翊進,參判李選未肅拜,參議李奎齡呈辭受由,右副承旨尹攀進。傳于尹攀曰,西原縣監遷轉代,今日政差出。
以李喜龍爲承旨,李國華爲掌令,鄭濟先爲持平,宋奎濂爲沃川郡守,趙景望爲陜川郡守,張楦爲金化縣監,尹尙績爲禮賓主簿,洪萬容爲工曹判書,尹趾完爲大司憲,安縝爲承旨,趙聖輔爲西原縣監,趙亨期爲東萊府使,都承旨安縝,左承旨金鎭龜,右承旨申懹,左副承旨尹攀,右副承旨權是經,同副承旨李喜龍。
吏批啓曰,成均博士許穎,身病猝重,不得行公,改差,何如?傳曰,允。
兵批,判書呂聖齊病,參判崔逸病,參議柳椐病,參知宋昌進,右副承旨尹攀進。以尹堦·金錫衍·沈樸·洪順一·宋壽基·鄭勔·韓范齊·沈樞·李之經爲護軍,金萬埰爲副司果,李一台爲副司正,沈枰爲副司直。
金鎭龜,以兵曹言啓曰,當日軍官梁善立稱名人,自丹鳳門入來,差備門外擊錚,極爲駭愕,令有司囚禁治罪,同門守門將張胄漢,常時不能禁斷雜人,以致闌入,亦難免其責,推考,何如?傳曰,允。
李喜龍,以弘文舘言啓曰,校理臣金昌協,以心經釋疑就議事,下去于奉朝賀宋時烈所住處矣。宋時烈病勢極重,方在昏昏之境,初欲其差歇,議定而歸矣,遲留兩日,病勢猶未大減,宋時烈以奉命之臣,久滯未安,使之留置原冊而去,將待氣力稍蘇,修潤上送云,故先爲上來之意,敢啓。傳曰,知道。
金鎭龜啓曰,新除授行承政院都承旨安縝,時在京畿楊州地,斯速乘馹上來事,下諭,何如?傳曰,允。以上燼餘
上在昌德宮。停常參·經筵。
辰時巳時,日暈。夜一更,木星入太微西垣內。
下直,開城留守吳斗寅,智島萬戶張時彦。
謝恩,僉知申贇克,護軍沈樸·洪順一·宋壽基。
政院啓曰,以守令署經事,兩司之官,累次牌招,而或牌不進,或承牌入來,呈辭出去之故,守令之未署經者甚多。當此方農,遠地人馬,久爲留滯,殊極可慮,連日監察茶時,亦甚未安。兩司呈辭受由人員外,竝卽牌招察任,何如?傳曰,允。
政院啓曰,新除授行都承旨安縝,時在京畿楊州地,斯速乘馹上來事,下諭,何如?傳曰,允。
謝恩,掌令李國華,大司憲尹趾善。
禁府都事李仁漢,弑夫罪人香仙拿來事,平壤地出去。
修撰徐宗泰上疏。大槪,猝聞母病添加,情理危迫,急於省護,不得不徑出直所,伏乞亟罷臣職名,俾得以專心醫治,仍治臣僣猥忘分之罪事。入啓。答曰,省疏具悉。爾其勿辭,求護母病。
全羅監司書目,敢陳前懇,冀蒙恩譴,以尋生路,且救母病事,上疏上送事。啓。答曰,省疏具悉。卿其勿辭,調理察職。
院啓,請罪人金重夏嚴鞫處斷事。請還收罪人金煥放釋之命,更加嚴鞫處斷事。請寢妖巫莫禮,絶島定配之命,嚴鞫處斷事。請還收執義韓泰東特遞罷職之命事。入啓。答曰,勿煩。以上朝報
右副承旨權是經啓曰,大司憲尹趾善,掌令李國華,持平鄭濟先未肅拜,執義未差,掌令南弼星呈辭,持平尹誠敎在外,今日以監察茶時之意,敢啓。傳曰,知道。以上燼餘
宣惠廳郞廳,以都提調意啓曰,上年湖南,以木花不實之故,上納大同木,從市直以錢代納事,入啓定奪,知委於本道矣。卽者本廳郞廳,稟告於堂上曰,全羅監營上送各邑大同木代大錢,觀其所貫,則其錢頗似薄小,故卽爲秤稱,則一文之重,不過一錢八九分,或一錢六七分,而間或有準二錢者。以本廳曾前所在錢文,更爲比較秤稱,則本廳大錢一文,其重皆準二錢,或有二錢一二分者。更爲都稱本廳大錢一兩,則其重二十五兩五錢,而全羅監營所送大錢,都稱一兩,其重僅滿十八兩,而或有未準十八兩者。錢文乃是京外通行之貨,宜無京外之異同,而本營所鑄,與京衙門所鑄,輕重之相左至此,不得依例捧上,擇其中京衙門所鑄之流布於本道,還爲上來者捧上,而本營新鑄者,則盡數退送云。當初鑄錢時大錢一文之重,以二錢爲式,故京衙門諸處所鑄,未有不滿二錢者,而今此全羅監營所鑄,如是薄小。自古錢貨之淆亂不行,每由於斤兩之剋減,好惡之相蒙,今若以此等薄小之錢,混雜通行,則前頭錢荒之弊,有不可勝言,本廳所納錢,則雖使退送,監營所鑄,此外亦必數多,不可不趁其未及流行,卽爲鎔銷改鑄,令戶曹,下送見樣錢文於本道,凡其斤兩文郭,使之依式樣急急改鑄,而已前監·色·工匠等,亦令戶曹發關本道,使之指名回關,依法科罪,監司李師命,亦難免不能檢飭之失,從重推考,何如?傳曰,允。以上宣惠廳謄錄
義禁府啓曰,以慶尙監司啓本,刑曹粘目,前聞慶兼任咸昌縣監吳道宗,移本府處置事,允下矣。吳道宗,方待命於本府,卽爲拿囚之意,敢啓。傳曰,知道。以上禁府謄錄
上在昌德宮。停常參·經筵。
謝恩,右承旨申懹,南學敎授朴載時,禮賓主簿尹尙迪。
大司諫兪櫶再度呈辭。遞差。
掌令南弼星三度呈辭。遞差。
藥房啓曰,伏未審近日,聖體調攝,若何?望日祭禮,以親行磨鍊矣。卽今日氣漸熱,夜晝之候,亦且不齊,若於此時,冒夜勞動,躬親行禮,則添傷之患,理所必至,伏願深思愼疾之道,亟命攝行,不勝幸甚。臣等區區憂慮,敢來問安,竝此仰稟。答曰,知道。卿等之請至此,當令攝行焉。
吏曹參議李奎齡三度呈辭。遞差。
引見時,獻納金斗明所啓,頃日前持平沈枰等之引避也,處置歸於本院,臣意以爲,蹄履,果是常漢犯禁之物,所謂軍官,則元無禁着蹄履之例,而蓋禁制中勿禁條,只稱各軍門知彀·敎鍊·旗牌官·禁軍等軍官稱號之說,曾不擧論,則今此蹄履之禁,不可以閭巷泛稱軍官輩,有所區別,故處置中,以一從禁制,元非初創爲言矣。今日筵中大臣,以此爲非,措語之失,在所難免,其何敢晏然在職乎?請命遞斥臣職。上曰,勿辭,退待物論。
引見入侍時,戶曹判書鄭載嵩所啓,仁政殿傾仄處修改事,定奪已久,而連値年凶,尙不得擧行,始役遲速,必須豫爲定奪,然後其積置之材木,可以區處矣。領議政金壽恒曰,若過今夏,則材木,必朽傷不可用,趁卽始役,似可矣。左議政閔鼎重曰,戶曹判書鄭載嵩之意,則欲待過霖雨擧行,而若不趁卽修改,又過今夏,則工役益難,宜速始役矣。鄭載嵩曰,材木,必運入於闕下廣闊處,然後可以聚匠劈鍊,而未能思得可合處矣。左議政南九萬曰,禁衛營,似可矣。上曰,仁政殿傾仄處,速爲修改,材木,劈鍊於禁衛營,可也。又所啓,入籍未推刷之類,一如邊民之規,入籍逃亡者,以其邑之大小,定其戶數,守令解由拘礙事,前已事目啓下,而此事多有窒礙難行處,必更爲定奪,然後可以永久遵行矣。領議政金壽恒曰,此雖出於嚴飭戶籍之意,若以此拘礙解由,則必無解由成出之人矣。上曰,戶籍事目中,付標削去,可也。領議政金壽恒所啓,頃日持平沈枰引避,以被斥於大臣爲辭,所謂大臣,卽指臣而言也。禁吏之因緣作弊,最爲都民怨苦之端,以扈衛廳言之,軍官旣佩傳令牌,則辨別不難,而雖非應禁之物,故爲執捉,必待本廳移文而後,始爲分揀。蓋犯禁應捉之人,則禁吏受賂還放,必以此,爲塞責呈課之地,而臺官未嘗有懲治之擧,此弊無時可防,本廳之續續移文,亦傷事體,固宜有別樣處置之道矣。數日前,本廳軍官二人所着蹄履,見捉於禁吏,自本廳移文,而亦不見施,蹄履則給與月令醫官,禁物之分給員役,已是非法,而醫官與軍官,無甚高下,奪此與彼,尤涉無據,招致憲府下吏,問其曲折,則又爲餙辭瞞告,事極可駭,故捉囚其吏,禁制條,只禁常漢蹄履,本廳軍官,固亦有微賤之類,而旣屬軍官,則不可謂之常漢,勿論出身前銜與閑良,其爲軍官則一也,何可與常漢,一例執捉乎?臺官處置之辭,以爲一從禁制者,亦未知可也。此事宜有申明定式之事,故敢此仰達。上曰,旣屬軍官,則自與常漢有別,更無議定禁制事,以此申飭,可也。禮曹判書申晸所啓,本曹廨宇,比他司最爲廣闊,而年久傷破,今將頹圮,不可不趁卽修補,而本曹淸寒特甚,無以備材力,若過今年雨水,則傾頹益甚,工役必倍,令戶兵曹量宜救助,以爲及今修改之地,何如?戶曹判書鄭載嵩曰,各司修理,非本曹所知,而禮曹形勢,果如所達,以木匹·米石,略爲救助,則可矣,而專責修理,則其勢誠難矣。申晸曰,若只以木匹·米石,塞責救助,則決難修補矣。上曰,戶兵曹參酌救助,可也。
引見入侍時,右議政南九萬所啓,前日奉朝賀宋時烈,以月廩受食未安之意,陳疏,大臣亦爲仰達,有停止之命,而臣考見大典,則堂上官致仕者,有本邑月給酒肉之規,奉朝賀宋時烈,以元老大臣,退在鄕邑,則尤與堂上官致仕者有異,月廩則雖以其不安於領受,使之停止,法典所在恩禮,則朝家有不可廢,宋時烈亦必不辭,使本邑定數月給酒肉,何如?上曰,奉朝賀之疏,似不尋常,故除其月廩矣。法典如此,則月廩酒肉事,分付,可也。以上朝報
巳時,上御養心閤,大臣·備局堂上,引見。
引見入侍,領議政金壽恒,左議政閔鼎重,右議政南九萬,禮曹判書申晸,刑曹判書朴信圭,戶曹判書鄭載嵩,副司直趙師錫,知中樞申汝哲,右參贊尹趾完,吏曹判書李翊,左副承旨尹攀,大司憲尹趾善,獻納金斗明,校理申啓華,假注書李一台·成瓘,記事官沈權·柳尙載。以上燼餘
今日引見時,知中樞府事申汝哲所啓,大興山城,雖未知他日,必爲保障之地,而城旣完築,則不可無禦敵之具。都監舊陳軍器,與弓箭·鳥銃·火藥等物,抄略移置事,頃日淸城府院君金錫胄,請對入侍時,有所陳達,而其時不出擧行條件,莫重軍物那移之事,不可無文書定奪之事,故敢此仰達矣。上曰,此事旣已定奪矣,依爲之。
刑曹判書朴信圭所啓,頃接麻田郡守安䌖牒報內以爲,郡居私賑人金淡,年旣七十,而當初啓聞中,年歲不爲懸錄之故,只減煙役事,覆啓行會,事極冤悶云。年滿七十之人,所賑穀物,準於定式,則皆給空名帖,而金淡,則以年歲不錄之故,獨爲落漏,事當依他例,以本廳所在通政帖給與,而係是賞典,不得不稟。上曰,給帖,可也。
又所啓,臣待罪賑恤廳,敢有所稟矣。江襄監司粘移中,以道內月課米,限一年停止事,旣有事目,而杆城郡癸亥春夏兩等月課米十四石,誤爲會錄,今當還爲出給事,論報矣。當初旣有停止之意,則今以本郡誤錄之故,仍錄於會案,實涉不均,還爲會錄,似不可已,而旣已會錄之後,該廳不得任意還給,仰達。上曰,會案中減去,可也。
領議政金壽恒所啓,公洪監司,以水使韓侃,與韓山郡守鄭恢,爲四寸親,而禁松事目中,沿海守令勤慢黜陟,令道臣與帥臣,同議爲之,似當有相避之意馳啓,下吏曹,吏曹覆啓,請令廟堂稟處矣。從前舟師所在各邑守令與水使,元無相避之規,則松禁雖嚴,未必加重於舟師,而獨於此,用相避之法,事涉未妥,守令數遞之弊,亦不可不慮,松禁一事,雖是水使所關,守令黜陟之權,專在監司,不必與水使同議相避,守令勿爲改差,事目中此一款刪改,仍爲定式施行,何如?上曰,自今依此定式,而元事目中,改付標,可也。以上備局謄錄
今日引見入侍時,行司直趙師錫所啓,國恤時,禁衛營銀一千兩,米一千三百石,自山陵都監啓請取用,而用餘銀六百兩,米六百餘石,則尙在本營矣。頃因賑恤廳堂上所啓,將爲移用於蔬菜之價云,此與陵役有異,軍儲之移送該廳,事未妥當,故敢陳達矣。左議政閔鼎重曰,山陵用餘米·銀取用云者,乃是陵所留置之數也。至於自軍門初不輸送者,竝爲移用,非臣之本意也。上曰,然則仍爲還給各軍門,可也。御營大將尹趾完曰,趙師錫,旣以用餘米·銀不當移送該廳事,陳達蒙允矣。本廳亦有三都監用餘米三百餘石,一體仍留不送之意,敢達。上曰,各軍門一體爲之,可也。以上御營廳謄錄
右議政南九萬所啓,全羅道·公洪道兩道監司,以沿海海利,專屬本道,以爲海防之用事啓聞,自備局回啓時,以定奪於榻前而請矣,尙無處分,不可一向置之,下詢於諸大臣,趁卽處決,何如?領議政金壽恒曰,此事最爲難處,今若以諸宮家·各衙門所屬海利,盡給本道,則諸宮家·各衙門,更無可以代給之處,朝家如以海防爲重,則一切勿許他事亦可,而其在事務,亦有不可然者矣。左議政閔鼎重曰,兩道監司之言誠是,而諸宮家·各衙門,若罷其折受處,則必請更爲折受於他處,而實無可以代給者。旣罷之後,若復還給,則不如初不罷之爲愈,若以與賊對敵之時論之,則誠難更計他事,而時無目前之急,則亦難爲一切之擧,以是難處,不卽回啓矣。右議政南九萬〈曰〉,此事之重難如此,朝家若以海防爲重,則不可更恤他事,如以時無目前之急,難於變革,則唯當姑依前例,而或欲參酌施行,則依全羅道蝟島例,凡諸宮家·各衙門所納,自本道知數,依前上送,而以其餘利,屬之本道,爲海防之用,亦或有一分之益,以此意詢問於本道而處之,何如?上曰,海防爲重,若言正大之道,則依啓聞出給爲當,而諸宮家·各衙門,亦不可不慮,依蝟島例,詢問變通,可也。領議政金壽恒曰,蝟島捉魚之利甚多,故上送該衙門外,亦有餘利,而他處,則恐海利數少,不足爲用,是可慮矣。海防之利,自今以後,各衙門·諸宮家折受一切勿許事,申明知委,何如?上曰,依爲之。以上御營廳謄錄
今日大臣·備局堂上引見入侍時,知事申汝哲所啓,臣待罪軍門,軍情有稱冤之事,故敢達矣。都監軍士料米,閑良則九斗,禁軍則十二斗,以此不能保其父母妻子之故,或有買賣之事,而平市署,稱以亂廛,不問是非,每每捉送於法司,或徵贖木,或被杖罰,而如是之際,法司下人之侵虐甚雜。且有軍匠中自手造作物件買賣者,亦被其患,貧寒軍卒之呼訴稱冤,殆無虛日,其爲情勢,實爲矜悶矣。自前軍兵,有市牌之人,則不爲捉禁矣。今則平市署,有所定奪之事,故不得變通矣。上曰,都提調之意,何如?領議政金壽恒曰,誠如此言,砲手果爲冤悶矣。但有市牌之類,固當勿捉,而或慮有弊,平市有此啓達矣。申汝哲曰,有市牌者,勿禁,何如?上曰,與平市相議變通,可也。訓局謄錄
今日入侍時,戶曹判書鄭載嵩所啓,勅使一番上下來時,畿邑各站所用之牛,至於四十首,而卽今分養之牛,其數不多,前頭繼用無策,在前如此之時,則司僕寺牧場牛隻,啓達取用矣。退與該寺相議,參酌定數,豫爲分養於各邑,臨時取用,何如?上曰,依爲之。
今日大臣·備局堂上引見入侍時,上曰,臺臣,以軍令浦藿田,還屬該府事,論執不已,而司僕寺,亦有句管藿田處云。問于本寺,以爲變通之地事,命下矣。本寺諸道牧場內,藿田句管處,只慶尙道蔚山場內,魴魚津有六處,而曾前或屬本府,或屬兵營矣。辛酉年間,自本寺啓請,竝移屬本寺,收稅補用矣,敢啓。傳曰,然則六處中一處,軍令浦折受代,還屬本府,可也。司僕寺謄錄
上在昌德宮。停常參·經筵。
未時,太白見於巳地。
下直,全羅都事鄭壽俊。
謝恩,工曹判書洪萬容,同敦寧金錫翼,陜川郡守趙景望。
大司憲尹趾善所啓,請誣告罪人金重夏嚴鞫處斷事。請還收罪人金煥放釋之命,嚴鞫處斷事。妖巫莫禮,請命有司,更加嚴鞫得情,依律處斷事。請還收執義韓泰東特遞罷職之命事。請依該曹覆奏,軍令浦藿田,亟命還屬本府事。請還收都廳尹世紀加資之命。請抱川縣監白光炫遞差。上曰,勿煩。又所啓,邊倅之文武交替,意非偶然,而新除授濟州判官金尙夏,爲人庸下,曾爲北路敎養官,到處見侮,且多擧措之可駭者。海外蘇殘之責,決非此人所堪,請濟州判官金尙夏罷職。上曰,依啓。又所啓,引嫌而退,大臣陳達之事,元非深斥之意,不可以此輕遞言官,請獻納金斗明出仕。上曰,依啓。
左參贊金萬重再度呈辭,留政院。
仁政殿修改廳堂上三,呂聖齊·鄭載嵩·洪萬容,郞廳三,李麟徵·洪萬恢·金時郁。
假注書成瓘書啓,臣承命,馳往京畿楊根牛川淸城府院君金錫胄所住處,傳諭聖批,以爲臣之病伏田廬,已浹旬朔,而前日請暇之事,久未克遂,玆敢更暴情迹,以煩宸聽矣。今承聖慈,曲加聽許,而至勞史官,遠宣恩諭,尤不勝惶恐感激,不知所達云矣,敢啓。傳曰,知道。以上朝報
左副承旨尹攀,以都摠府言啓曰,今日入直軍士,當爲中日習射,而望祭齋戒,不得爲之之意,敢啓。傳曰,知道。以上燼餘
可誣也,泰維所謂私家宴座,窮極侈靡云者,無不指此而言耶?臣是世祿之人,一毫一髮,何莫非吾君之賜,而至於壽親之物,則專出於君賜,聖恩如天,糜粉何報?設有侈靡之事,果如人言者,此則臣之不肖,豈爲臣父之罪案也?伊時地部郞官,以數端木·數石米,授引舊例,書單以送,而爲親宴壽,非自我得之者,終有所難安,故再三往復,辭而却之,地部所屬,無不知之,臣之壽親,有何絲毫見藉於地部之事也?臣之兄弟,殆近十人,一室同居,常患陝隘,臣父,以臣從仕斗祿之資,分鼎各處於臣祖父所營傍近小屋,而仍舊改葺,在於己未之夏,臣弟世綏之買家,亦在於庚申之春,臣父除拜度支,乃在壬戌之春,臣未知泰維所謂連起大宅云者,何所據而言也?十目其嚴,通朝共知,而泰維,强爲構揑之說,必欲陷臣父子於千丈之坑,自不覺其欺誣天聽之歸,其心所在,誠未可測也。臣父,自管地部以來,積年負債,各掌浪費,一時考出,徵捧釐正,下輩之造謗,固已聞之,臣父之必欲遞免者,豈徒疾病之難强而已也?三違召命,迫於嚴旨,黽勉就職,誠出於不獲已,則蹲踞之誚,吁亦甚矣。其所謂剝取細利,厚招民怨者,未知指何事,而身處脂膏,不能以淸勤自持云者,亦未知指何事而發也。泰維之疏,極口詬辱,恣意凌踏,則宜無所顧藉於臣父,而反爲此藏頭說話,陷人手段,巧且密矣。其所謂屢發於臺席云者,未知何臺官,發於何臺席也。缺二字所親,臣亦知之,完席論□,雖曰嚴秘,亦豈無萌脈端緖,缺三字人耳者乎?臣未知得聞,亦可異也,臣父半缺四行病之人,適當敦事之任,嚴畏分義,不敢言病,身缺五六字朔,飮噉頓減,精神都喪,形骸雖存,便一空殼,情缺四五字無冒出之理,召牌之下,竟未祗赴,臣之罪戾,至此益缺三四字聖慈,先削臣職,下臣司敗,仍治臣逋慢之罪,不勝幸甚,臣無任煎灼祈懇屛營之至。批答見上燼餘
上在昌德宮。停常參·經筵。
謝恩,原城縣監朴銑。
判府事李尙眞箚子。大槪,敢伸前請,冀蒙恩許事。入啓。答曰,省箚具悉卿懇。備陳決不可謝事恝視之意於前後章箚之批,而誠意未孚,引年之請,閱歲愈切,只自愧恧,無以爲喩。噫,目今國勢之岌嶪,人心之波蕩,日甚一日,實非新經倭亂時之比,則卿之以此爲諭,必期準請者,無乃或未之深思耶?斷不可允許,須體至意,安心勿辭,以濟時艱。仍傳曰,遣史官傳諭。
禁府啓曰,義州府尹金載顯矣,府尹例兼運餉使,而於本道兵使,乃是管下之人,則乘轎入城,難免損失體面,罪杖六十,贖奪告身一等。啓功減一等。傳曰,省鞫時,禁府堂上,不可不備員,故昨日兪瑒疏批中,同義禁之任,使之遞改矣。前頭開政未易,令該曹口傳差出,俾無臨時窘急之弊。
禁府都事李仁得,三省罪人香仙拿來。
玉堂啓曰,弑夫罪人香仙三省推鞫事,命下矣。委官,何大臣進去乎?敢稟。傳曰,領相進去。又啓曰,省鞫時兩司進參之意,城上所牌招言送,何如?傳曰,允。
傳曰,明日召對爲之。
注書姜鋧病,代假注書沈季良。
同副承旨李喜龍書啓,臣承命,馳往于香岳江村淸城府院君金錫胄所住處,傳諭聖旨,則以爲,臣於日昨,迫於私悃,敢以一疏,更請長暇,伏蒙聖慈,特賜寬許,方切惶感悚縮之忱矣。玆者近侍,又復遠臨於郊坰之地,諭旨懃懇,至以安心往來爲敎,臣於此,尤不勝惶恐隕越之地。屢承恩旨,所當蹶趨造,以效不俟駕之義,而陋疾尙未盡差,滿頭瘡癤,種種作苦,不得爲巾帽者,已至多日,當俟少歇,卽爲扶曳入城云矣,敢啓。傳曰,知道。
京畿監司書目,陽川呈,以司諫嚴緝辭職上疏上送事。啓。答曰,省疏具悉。爾其上來察職。
禁府省鞫問事郞廳二,李宏·李審。
吏曹啓曰,守令有闕,政事,取稟。傳曰,明日爲之。
吏曹口傳政事,同義禁洪萬容。
謝恩,同義禁洪萬容。
兵曹口傳政事,副司直金萬重。
謝恩,〈副〉司直金萬重,加資肅拜。
府啓,請誣告罪人金重夏嚴鞫處斷事。請還收罪人金煥放釋之命,嚴鞫處斷事。請妖巫莫禮,更令有〈司〉嚴鞫處斷事。請還收執義韓泰東特遞罷職之命事。請依該曹覆奏,軍令浦藿田還收本府事。請還收都廳尹世紀加資之命事。請抱川〈縣監〉白光炫遞差事。入啓。答曰,勿煩。以上朝報
傳曰,省鞫之時,禁府堂上,不可不備員,故昨日命賜疏批中,同義禁之任,使之遞改矣。前頭開政未易,令該曹口傳差出,俾無臨時窘急之弊。以上吏曹謄錄
上在昌德宮。停常參·經筵。
持平鄭濟先再度呈辭。入啓。遞差。
開城留守書目,旣與新除兼留守相避,應遞,令該曹照例處置事。
召對入侍,領府事金壽興,承旨李喜龍,玉堂申啓華·徐宗泰,假注書沈季良,史官沈權·柳尙載。
禁府,弑夫罪人香仙,當日唐古介行刑。啓。
刑曹參判沈梓上疏。大槪,臣於頃年,該院有因循謬例之失,懇乞罷免事。入啓。答曰,省疏具悉。卿其勿辭察職。
備忘記,昌嬪神道碑豎立時,主管堂上全坪君漷,熟馬一匹,郞廳全山副正深,礪原守柱,碑文製述官判書申晸,書寫官判領府事李正英,篆文書寫官東平君杭,墓誌文製述官右議政南九萬,書寫官掌令韓構,各半熟〈馬〉一匹,別工作監役官都事金世楨,兒馬一匹賜給,寫字官以下員役·工匠等,令該曹,米布分等磨鍊題給。
司果金萬埰,文臣朔試射時,稱病不進,依承傳罷職。
戶曹啓曰,本曹正郞洪萬恢,明敏解事,多有擧職之效,且以該掌之官,前頭待勅之需,今方料理措置矣。今日移拜尙衣院僉正,本曹之事,殊甚可慮,洪萬恢新授之職,今姑改差,使之仍察前任,何如?傳曰,允。
府啓,請罪人金重夏嚴鞫處斷事。請還收罪人金煥放釋之命,嚴鞫處斷事。妖巫莫禮,請命有司,更加嚴鞫,依律處斷事。請〈還收〉執義韓泰東特遞罷職之命事。請依該曹覆奏,軍令浦藿田還屬該府事。請還收都廳尹世紀加資之命事。請抱川縣監,白光炫遞差事。措辭見上入啓。答曰,毋庸瀆擾。
院前啓,請罪人金重夏嚴鞫處斷事。還收罪人金煥放釋之命,更加嚴鞫,明白處斷事。請寢妖巫莫禮絶島定配之命,更加嚴鞫,依律處斷事。請還收執義韓泰東特遞罷職之命事。措辭見上入啓。答曰,毋庸瀆擾。
召對時,領府事金壽興所啓,永慕殿朔望祭,該曹,例以親行磨鍊矣。當此盛熱,決難每每親行,故曾以此啓達,而前頭六七月,則日氣蒸熱,必倍於此時。卽今上候,雖已安寧,所經之症,是何等症候,而不思愼疾之道,繼以行之,若有一毫添傷之患,則群下之憂,亦何可盡達?七月盛暑間朔望祭,豫爲分付,使之攝行,實臣等之願也。上曰,莫重祀典,因此暑熱,屢次攝行,情禮缺然,故不爲允從矣。卿其再三陳達如此,六月朔望,則不得已姑勿攝行焉。又所啓,國家培養人才,專在於太學,故大司成,必久任然後,可以責效。以仁祖朝故事言之,多以正二品差出者,實是重其任而然也。卽今敎訓之方,雖不能如古法,如課製等事,亦不得擧行,此豈勸奬培養之道乎?臣意則毋論職秩擬差,雖移他職,仍令兼帶,久任責成,爲宜矣。上曰,卽今以乏人之故,承旨參議之窠,每每移除,實無責成之效,今後則毋論當品與否,極擇差出,雖除他職,兼帶久任,可也。又所啓,近來玉堂乏人,卽今上下番,無以推移,當此開筵之行,尤爲苟簡,雖欲差出,亦無擬望之人云。新錄然後,可以成樣矣,在前或一年內再次,或連三年新錄矣。上年雖才新錄,乏人如此,則合有變通之道矣。上曰,新錄之規,以三年一次爲定,而今則玉堂乏人之甚,至此如此,別無分付,使之新錄,可也。上曰,庚申間,因儒臣陳達,有字彙印出之敎,而其後國家多事,至今遷就矣。此冊,於字義考閱,最爲要切,不可不趁速印出,玉堂謄出之本,仔細校正後,分付兩南,使之印出,可也。以上朝報
義禁府啓曰,頒赦後敎文中,雖有已發覺未發覺咸宥之語,事發於赦前,勘罪於赦後,則例以宥旨前事施行,而事雖在於赦前,發覺於赦後,則不得以宥旨〈上曰〉前事擧論者,乃是本府流來之規矣。今年二月初四日大臣·備局堂上入侍時,刑曹判書尹堦所啓,赦文中,有已發覺·未發覺咸宥之語,而京中則雖有發覺於赦後者,事在赦前,則入於宥旨前事,而外方則不爲區別,故事雖出於一時,或有發覺於赦前者,或有發覺於赦後者,或宥或否,不均,甚矣,似當有京外一體定式遵行之事矣。左議政閔鼎重曰,赦前已發覺·未發覺之類,京外不當異同,今後則宜從尹堦所陳,一體施行。上曰,依爲之事,捧承傳於本府矣。觀其所達之言,欲令京外一體施行之意,非欲變其舊例,而所啓中誤以京中,則雖有發覺於赦後,故事在赦前,則入於宥旨前事爲辭,故或者以爲,旣以此捧承傳之後,則事在赦前,發於赦後者,無論年之遠近,竝當宥之云。若如是爲之,則不但有違於舊例,亦多有窒礙難行之事,必明白定式,然後可以遵行,何以爲之?敢稟。傳曰,依流來舊規爲之,而亦以此分付外方,一體施行,可也。以上禁府謄錄
吏批啓曰,新除授濟州牧判官曺挺宇子幼學夏翊,呈狀于政院曰,其父前在湖南,雖不得親爲呈狀,而祖母,今年七十六歲,人子情理,勢難遠離云,以代子呈狀,雖違常例,若待在遠人親呈辭狀,欲爲處置,則海外新迎下人之久滯,不可不慮,親年七十,勿除三百里外,自是法例,曺挺宇濟州判官,改差,何如?傳曰,允。
戶曹啓曰,本曹正郞洪萬恢,明敏解事,多有擧職之效,且以該掌之官,前頭待勅之需,今方料理措置矣。今日政,移拜尙衣僉正,本曹之事,殊甚可慮,洪萬恢新除之職,今姑改差,使之仍察前任,何如?傳曰,允。以上吏曹謄錄
漢城府啓曰,近來人心頑悍,不畏法禁,四山松木,恣意偸斫,極其痛駭,另加嚴禁矣。昨聞北道禁山之內,無頼人等,亂斫松木,取其元條,掩土斫根,燒火松枝,以爲滅跡之地,聞來不勝驚駭。發遣當道監役,使之摘奸,現出其犯禁之人,則北道監役黃爾明査報內,磚石峴內禁松之處,工曹書吏朴承一及朴承基等墳塜近處,小中松竝二十七條,兒松四十一條,果爲斫伐,掘出其掩土之處,則末端木十餘箇,其餘松枝,則盡爲燒火云云,事之可駭,莫此爲甚。朴承一等,捉來推問,則承一招內,渠之弟奴貴石母埋葬處,果爲斫松云,貴石,捉來推問,招內,渠之母墳近處,小松十三株,兒松二十一條,乘夜斫伐,體木盡爲燒火,枝木亦皆埋置,旣已現露,萬死無惜云云,朴承基招內,渠之父墳近處,小中松十四條,兒松二十株,果爲斫伐,體木盡爲燒火,末端木十餘箇,亦皆埋置,的實云,其蔑法自恣之狀,不可不痛治,竝爲囚禁,令攸司考律科罪,以爲懲戢之地,何如?傳曰,允。漢城府謄錄
上在昌德宮。停常參·經筵。
都承旨安縝上疏。大槪,臣於開城經歷金夏鉉被罪之事,有不可晏然者,玆敢冒陳其時曲折,冀蒙鐫罷事。入啓。答曰,省疏具悉卿懇。卿其勿辭察職。
院前啓,請罪人金重夏嚴鞫處斷事。請還收罪人金煥放釋之命,嚴鞫處斷事。請寢妖巫莫禮絶島定配之命,嚴鞫處斷事。請還收執義韓泰東特遞罷職之命事。新啓,頃日平安兵使金世翊,以中和府使安斌之決棍兵營軍官事,有所馳啓,守令之治棍上營軍官,大損事體,則兵使之馳啓稟處,未免其失,而伊時喉司,措辭防啓,仍又請推,遂使外藩啓聞之事,終歸勿施之地,此曾所未有之例也。其在後弊,關係非細,當該承旨,從重推考。答曰,不允。末端事,依啓。
正言金澋啓曰,臣之庸陋,百不一似,言責重地,旣非所堪,而及其再叨,則旣被銓官之譏斥,揆以臺體,勢難仍冒,詣臺自列,見阻喉司,雖欲冒出,嗤點可畏,縮伏之中,況玆宿病復發,症情危劇,召牌再降,一未抵赴,逋慢之罪,旣極難逃,復至於三牌,則臣雖無狀,亦有刑章,何敢只以一身之廉隅,都忘分義之至嚴,一向偃蹇至此哉?此則實是私意之所不敢出者也。且緣所患痰病之餘,遇暑益苦之際,咳逆之症,氣虛發作,頃刻之間,若將就盡,萬無復起自力之望,竟未克趨造詣臺,其忘分猥越之罪,將何所容?以此情病,決不可一刻仍冒,請命遞斥臣職。答曰,勿辭,退待物論。以上朝報
上在昌德宮。停常參·經筵。
謝恩,京畿監司李奎齡,柒谷府使李宇恒,茂朱府使李國憲,禮安縣監李明鎭,司評洪重模,掌樂主簿朴東衡,監察兪任重·李胤岳。
全羅監司書目,光陽縣田稅裝載時,縣監楊憲錫,受欺於奸吏,腐朽不能駕海船載送,以致敗船,罷黜事。又書目,高山·錦山呈,以今月初十日雨雹事。
院啓,請誣告罪人金重夏嚴鞫處斷事。請還收罪人金煥放釋之命,更加嚴鞫,明白處斷事。請寢妖巫莫禮絶島定配之命,依律處斷事。請執義韓泰東特遞罷職之命,還收事。新啓,引嫌而退,未赴召命,實緣疾病,一時未安之敎,元非深罪之意,不可以此徑遞言官,請正言金澋出仕。答曰,不允。末端事,疾病輕重,姑舍勿論,職在言地,不顧分義,三度違牌,無意赴召,其將何以規正他人乎?正言金澋,遞差。
京畿監司書目,楊州呈,以副校理金萬吉辭職上疏上送事。啓。踏啓字。
獻納金斗明啓曰,正言金澋之引避退待,臣意以爲,屢度違牌,雖甚未妥,疾病危苦之中,未能趨召,乃是實狀,則不可以一時未安之敎,徑遞言責之官,今此處置中,以此措語請出矣。伏承聖批,以職在言地,不顧分義爲敎,至下遞差之命,因臣庸陋,忝居不似,言未見信,致令聖明,終有特遞言官之擧,惶懼慙恧,無地自容,其何敢晏然仍冒於職次乎?請命遞斥臣職。答曰,勿辭。退待物論。
未時申時,日暈。以上朝報
上在昌德宮。停常參·經筵。
酉時,日暈兩珥。
謝恩,持平兪命一,護軍愼景尹,奉常奉事李秀英,開城經歷安世徵。
府啓,引嫌而退,屢違召命,雖未妥當,旣有實病,則其勢難便,處置請出,未見失當,雖有特遞之敎,不必以此爲嫌,請獻納金斗明出仕。前啓,國忌齋戒,今明姑停。
政院啓曰,卽者吏曹佐郞來廳,臺諫有闕,而判書李翊,鍼灸受由,參判李選,參議宋奎濂,俱未肅拜,政事不得取稟云,何以爲之?敢稟。傳曰,過國忌後,參判·參議,竝牌招開政。答府曰,依啓。
傳曰,史官一員待命,騎馬三匹立之,健元陵忌辰祭內摘奸。
獻納金斗明就職。以上朝報
上在昌德宮。停常參·經筵。
申時,日暈。
當日無肅拜。已上朝報
上在昌德宮。停常參·經筵。
下直,寧海郡守李後望,康翎縣監洪處道,懷德縣監鄭翊周。
謝恩,右尹尹以濟,吏曹參判李選,參議宋奎濂,工曹正郞李知廉,光陵參奉朴重奎,務安縣監金日省。
禮曹判書申晸,參判鄭鑰,參議鄭始成上疏。大槪,郞僚被勘,臣等亦難免不察之失,請遞事。入啓。答曰,省疏具悉。卿等勿辭察職。
傳曰,明日召對爲之。
公洪監司書目,洪州兼任結城呈,以持平尹誠敎,身病深重,且有母病,上來不得事。啓勿辭,救護〈母〉病,差後上來事,回諭。
開城府留守金禹錫,京畿監司遞來。
院啓,請誣告罪人金重夏嚴鞫處斷事。請還收罪人金煥放釋之命,嚴鞫得情,明白處斷事。請寢妖巫莫禮絶島定配之命,嚴鞫處斷事。請還收執義韓泰東特遞罷職之命事。入啓。答曰,勿煩。
府啓,請罪人金重夏嚴鞫處斷事。請還收罪人金煥放釋之命,嚴鞫處斷事。妖巫莫禮,請命有司,更加嚴鞫,依律處斷事。請還收執義韓泰東特遞罷職之命。請依該曹覆奏,軍令浦藿田,亟命還屬本府事。請還收都廳尹世紀加資之命事。請抱川縣監白光炫遞差事。入啓。答曰,勿煩。
京畿監司李奎齡,到界後入來。
副修撰尹德駿,牌招肅拜。以上朝報
上在昌德宮。停常參·經筵。
下直,開城經歷安世徵。
謝恩,濟州判官朴昌漢,成均博士曺武勛。
慶尙監司書目,蔚山府使李善源,今月十九日身死事。
假注書李一台改差,代李重章。
吏曹啓曰,卽接義禁府移文,則弑夫罪人香仙,鐵山居生,只依法例,鐵山府,降而爲縣,作變時府使柳東亨,亦爲罷職,時任府使崔好鎭,以縣監改下,下批,何如?傳曰,允。
右副承旨權是經上疏。大槪,病情危急,未趨召命,且被訟者之搆誣,俱難晏然於職次,亟賜遞免,以幸公私事。入啓。
傳曰,今日召對,停止。
府啓,請罪人金重夏嚴鞫處斷事。請還收罪人金煥放釋之命,嚴鞫處斷事。請妖巫莫禮,亟命有司更加嚴鞫,依律處斷事。請執義韓泰東特遞罷職之命還收事。請依該曹覆奏,軍令浦藿田,亟命還屬該府事。請還收都廳尹世紀加資之命事。請抱川縣監白光炫遞差事。入啓。答曰,勿煩。
院前啓,請罪人金重夏嚴鞫處斷事。請還收罪人金煥放釋之命,更加嚴鞫處斷事。請寢妖巫莫禮絶島定配之命,嚴鞫處斷事。請還收執義韓泰東特遞罷職之命事。入啓。答曰,勿煩。
答右副承旨權是經疏曰,省疏具悉。爾其勿辭,調理察職。
淸城府院君金錫胄箚子。大槪,昨由江路,歸伏私第,而瘡腫彌苦,不能巾帽盥洗,尙稽一謝,惶恐待罪事。入啓。答曰,省疏具悉卿懇。身有疾恙,不卽入城,少無所傷,卿何不安至此乎?卿其安心勿辭,俟得少間,除肅拜入來,以副予望。仍傳曰,遣史官傳諭。
京畿監司書目,修撰李后定辭職上疏上送事。啓。踏啓字。以上朝報
上在昌德宮。停常參·經筵。
申時,日暈。
下直,咸悅縣監閔毅重。
謝恩,戶曹正郞洪萬恢,護軍申如逿,兵曹正郞黃欽,光陽縣監南崙,尙衣僉正李商翼。
府啓,請誣告罪人金重夏嚴鞫處斷事。請還收罪人金煥放釋之命,嚴鞫依律處斷事。請妖巫莫禮,更命攸司,嚴鞫處斷事。請還收執義韓泰東特遞罷職之命事。請依該曹覆奏,軍令浦藿田,亟命還屬該府事。請還收都廳尹世紀加資之命事。請抱川縣監白光炫遞差事。入啓。答曰,勿煩。
院前啓,請罪人金重夏嚴鞫處斷事。請還收罪人金煥放釋之命,更加嚴鞫處斷事。請寢妖巫莫禮絶島定配之命,嚴鞫處斷事。請還收執義韓泰東特遞罷職之命事。入啓。答曰,勿煩。
京畿監司書目,陽川呈,以司諫嚴緝病重,上去不得事。
政院啓曰,卽者京畿監司,以司諫嚴緝辭狀馳啓矣。前日因修撰李后定辭狀,有堂上官辭狀,本非古例之敎,而且有狀啓還給之命,狀啓似當亦爲退送,而其時下敎中,別無定式不捧之事,何以爲之?敢稟。傳曰,勿爲捧入。此後則辭疏外,狀啓不捧事,定式擧行。
吏曹啓目,粘連啓下爲白乎矣。觀此奉敎鄭齊泰等上疏,則以洪受瀗之已出六品,又爲費辭堅執是白乎所,史官體例,不許徑遷,先朝受敎,亦非不嚴是白乎矣,然而被薦之人,有本館堂上相避,而以他逕陞出六品,亦非一二兺不喩,曾因相臣相避,史局之許其陞薦,已有前例。今此洪受瀗,亦以相臣相避,終無應講之期,則史局,從必如是堅執是白沙餘良,旣已依法典陞薦之後,自本曹尤難有所變通,疏內辭緣,置之,何如?啓。
吏曹,蔚山府使李善源身死,曾經臺侍,別致賻。
兵曹,護軍李球身死,曾經臺侍,別致賻。
告訃使書目,臣等一行,本月初四日,離發北京,十三日辰時量,無事出山海關事。
平安監司義州府尹書目,弔祭兩勅,本月十九日,自北京騎馬牌文,二十三日酉時量,出來事。
吏曹,遠接使尹堦,問禮官黃欽,館伴趙師錫,迎接都監提調鄭載嵩,郞廳八,李宏·兪夏謙·李星齡·朱會正·金昌集·具志禎·李麟徵·朴泰衡。以上朝報
御營廳啓曰,九番右部左中司全羅道十哨軍兵,及京案雜色軍逢點實數,一千八百六十八名,黃海道別馬隊四十八名,已爲整齊矣。來六月初一日,與右部前司軍兵,合操後,舊軍放送,而十哨赴番之後,則本廳軍兵,當入直於集春營,與訓鍊院都監軍兵,自初一日交替之意,敢啓。傳曰,知道。以上御營廳謄錄
上在昌德宮。停常參·經筵。
申時,日暈兩珥。
下直,郭山郡守李錫,渭原郡守金淮。
謝恩,學正李楨。
奉敎鄭齊泰,待敎金洪福,檢閱沈權,柳尙載等上疏。大槪,臣等,伏見該曹覆啓,有不敢泯默,缺二字館規者,玆不避僭猥,更申前請,伏乞亟下缺數字於該曹,更令稟啓,以遵祖宗受敎,以存缺二字事。入啓。答曰,省疏具悉。自前史局被薦人,拘於相避,徑出六品者,亦非一二,則今玆陞出,庸何傷於受敎乎?
平壤庶尹李增,謝恩後,仍爲下直。
問禮官黃欽,義州迎慰使郭文泳,遠接使尹堦,出去。
府前啓,請罪人金重夏嚴鞫處斷事。請還收罪人金煥放釋之命,嚴鞫處斷事。請還收執義韓泰東特遞罷職之命事。請依該曹覆奏,軍令浦藿田,還屬該府事。請妖巫莫禮,亟命有司,更加嚴鞫,依律處斷事。請抱川縣監白光炫遞差事。答曰,勿煩。前啓尹世紀加資還收事,停啓。以上朝報
禮曹啓曰,今此出來勅使時,各樣儀注,令承文院繕寫之際,問禮官旣已出去,令兵曹別定禁軍,撥馬下送,問禮官所到處,傳給,何如?傳曰,允。以上禮曹謄錄
御營廳啓曰,九番右部左中司全羅道十哨軍兵,及京案雜色軍逢點實數,一千八百六十八名,黃海道別馬隊四十八名,已爲整齊矣。六月初一日,與右部前司軍兵合操後,舊軍放送,而十哨舊番後,則本所軍兵,當入直於集春營,與訓鍊都監軍兵,自初一日交替之意,敢啓。傳曰,知道。訓局謄錄
都監啓曰,臣等,會同于南別宮,謄錄相考啓下外,不足郞廳五員加出,別單書入之意,敢啓。傳曰,知道。又啓曰,取考謄錄,則前後弔祭勅使出來時,儺禮竝不設行矣。分付儐臣,以依前不設之意,言及大通官後,卽爲馳啓,何如?傳曰,允。迎接都監謄錄
上在昌德宮。停常參·經筵。
申時酉時,日暈。
府前啓,無城上所,姑停。
吏曹啓曰,臺諫有闕,政事,取稟。答曰,過齋戒後爲之。
明日朔祭正時,四更一點,開門,三更三點。
賑恤廳啓曰,因大殿燈燭房內官手本,權減溫突燒木四竈內三竈,爲先復舊事,啓下矣。當初減損,旣經睿裁,則續續復舊,事體不便,而大內點火,自與他所有別,依手本,三竈復舊之意,分付宣惠廳,何如?答曰,允。以上備局謄錄
漢城府啓曰,本府判官朴尙郁,旣以戶籍都廳啓下,今方察任,役役無暇,而今者迎接都監,以朴尙郁,郞廳啓下云。莫重戶籍考準修正之時,決不可付之生手,都監郞廳改差,令判官朴尙郁,仍察戶籍都廳之任,何如?傳曰,允。迎接都監謄錄郞廳李運海校正。日記郞廳趙世選書。
上在昌德宮。停常參·經筵。
藥房啓曰,卽伏聞入侍醫官等所傳之言,自上脈候,則比前平順,不至煩數,今此咳嗽之症,專由於傷於暑濕之致,咳嗽門淸肺湯,加知母一錢,紫菀七分,黃柏鹽酒炒五分,連進五貼,宜當云。此藥劑入之意,敢啓。答曰,知道。
備邊司啓目,粘連公洪水使狀啓云云。本道今春上納稅船格軍,以能櫓軍定送者,舒川郡多至十七名,保寧縣七名,庇仁縣八名。治罪次,三邑監·色推捉,則舒川郡守李東溟,終不起送是如,罪狀令廟堂稟處爲白臥乎所,舟師所屬軍卒,無得調用於他役,事目至嚴是白去乙,當此風和待變之日,移定於稅船格軍,委屬可駭。該邑守令,有難免其罪是白在果,舒川郡守李東溟段,以秩高守令,自上司推致監·色之後,終不起送,其在事體,尤涉無據,而至於擅用能櫓軍之罪,三邑無異是白去乙,只以舒川郡,不遵上司號令之失,歸重請罪,亦未免失體是白去乎,水使韓侃推考,舒川郡守李東溟,拿問定罪,保寧·庇仁兩邑守令,竝罷黜,何如?啓依允。
京畿監司書目,龍仁縣令尹尙閔,病重罷黜事。以上朝報
司僕寺啓曰,本寺外方諸員,通各道逐朔排番,輪回立番,而各邑全不動念,每每闕番,事多苟簡,故春間定奪於榻前,尤甚闕番之邑,別爲論罪事,捧承傳行移各道,使之申飭擧行矣。今六月朔當番黃海道海州六十名,長連十五名,甕津五名,康翎七名內,海州諸員上來者,只是十二名,長連等三邑,則全然闕到,別爲申飭之後,各邑視之尋常,慢不擧行,事之可駭,莫甚於此。四邑守令,竝姑先從重推考,當該監·色,令本道移囚他官,各別刑推,而闕額之代,則無他變通之道,亦難一日曠闕,姑爲給價雇立,何如?啓依爲之。司僕寺謄錄
都監啓曰,加出郞廳漢城府判官朴尙郁,因本府啓辭,旣已遞改,其代,以成均館直講尹弘离差下,使之察任,何如?傳曰,允。迎接都監謄錄
上在昌德宮。停常參·經筵。
定州迎慰使黃道光出去。
謝恩,西原縣監趙聖輔。
藥房啓曰,夜來雨氣沈陰,伏未審聖體調攝,若何?咳嗽之候,與昨一樣,而劑入湯劑,其已盡御否乎?臣等終宵憂慮,敢來問安。答曰,知道。咳嗽之候,與昨無減,以此爲苦矣。
右副承旨尹攀上疏。大槪,頭痛氣眩之症,猝然重發,兼且毒腫,生於肘後,痛勢苦劇,不能起動,亟許遞改,以便公私事。入啓。踏啓字。
都摠管具鎰三度呈辭。入啓。遞差。
兵曹判書呂聖齊上疏。入啓。答曰,省疏具悉。郊外陪從次官中,自可推移,卿其安心,勿辭行公。
大殿,政院·玉堂問安。答曰,知道。勿爲問安。
京畿監司書目,永平呈,以戶曹參判兪瑒辭職上疏上送事。啓。答曰,省疏具悉。疏陳之事,意非不好,而第朝家用罰,欲其改過自新之意,有何抑揚彼此於其間,而今乃以豈用疲軟闒茸,斥逐剛直敢言等語,有若訑訑拒絶,無辜獲譴者然,玆由於上下情志,不能流通之致,良可慨也。前後固辭如此,本職今姑許遞,卿其調理上來焉。
傳曰,前府使李光迪,光南君金益勳,縣監金鏄,監司尹以道·沈攸,牧使尹理,府使黃玧,牧使柳譚厚,承旨洪萬鍾·朴致道,郡守吳伯周,府使柳東亨,假注書朴徵,判官張振文,別提崔天標,縣令洪受疇,察訪朴世華,正言朴世·李三碩,郡守曺挻夏,府使金灝,郡守李廷龍,獻納尹彬,郡守金濤,判官安宗悌,府使任弘亮,主簿朴世柄,縣監楊選漢·李成朝,敎授孫愈,縣監申瑞華,都事金始徽,察訪禹弘成,正郞尹世礎,佐郞李澄明,副正字金宇杭·宋伯龍·李震休·梁聖揆·金始慶·兪命弘,府使安烒,縣監鄭尙樸,庶尹李光廈,郡守安縡,判官金昌夏,縣監張楦·鄭載岱,牧使李鎬,著作李商雨,縣監沈益晉,主簿韓德謙等敍用。主簿宋之煥,別提崔天標,經歷金夏鉉,牧使尹理,內侍申淡等職帖還給。牧使李恢,府使李弘述,郡守柳德三等,降資還授。兵使李斗龜,水使申命全,護軍沈選·許徵,別將元后山,護軍李斗龜,萬戶趙應暄,權管文在中,司果金萬埰等敍用。監牧官金柱殷·丁誠一,萬戶許實等,職牒還給。兵使金城,判官尹等,降資還授。
吏曹判書李翊上疏。大槪,受由治病,久廢職事,惶懼方深,卽又重被宰臣之疏斥,揆以廉隅,不可仍冒於人物權衡之地,懇乞亟許鐫罷臣職,以謝公議,以安私分事。入啓。答曰,省疏具悉卿懇。卿無引嫌之事,安心勿辭,宜速行公。
府啓,請罪人金重夏嚴鞫處斷事。請還收罪人金煥放釋之命,嚴鞫處斷事。妖巫莫禮,請命有司,更加嚴鞫,依律處斷事。請還收執義韓泰東特遞罷職之命事。請該曹覆奏,軍令浦藿田,亟命還屬該府事。入啓。答曰,勿煩。前啓,抱川縣監白光炫遞差事,停啓。
謝恩,兼西學敎授徐宗泰。
有政。吏批,以朱宅正爲保寧縣監,趙厚錫爲庇仁縣監,徐宗泰爲西學敎授,李萬枝爲舒川郡守,李始興爲咸昌縣監,申厚載爲星州牧使,張瑱爲蔚山府使,沈瑱爲龍仁縣令,李宣岳爲工曹正郞,宋之軾爲西部主簿,宋昌爲承旨。
上在昌德宮。停常參·經筵。
謝恩,右承旨金鎭龜,左副承旨申懹,掌苑別提韓挺箕,庇仁縣監趙厚錫。
禮曹判書鄭鑰辭職上疏。入啓。答曰,省疏具悉。卿其勿辭,調理察職。
藥房啓曰,雨後凉冷,日候乖常,伏未審夜來,聖體調攝,若何,咳嗽之候,加減,亦何如?臣等憂慮倍切,敢來問安。答曰,知道。咳嗽之候,與昨一樣矣。
賓廳進不進單子,傳曰,過數日後來會。
政院啓曰,因司憲府照律公事,有慶尙左水使閔涵只贖之命,閔涵所坐,係關非細,山陵所用,事體自別,且其分定,只是綿布二同,則豈無方便措備之路,而敢以貸下會減等語,牒報備局,揆以分義,殊甚駭異。法府奏當,未爲過重,只贖之敎,出於依律之外,實有乖於警責之道矣。判付則纔已書入啓下,而竊有所懷,惶恐敢啓。傳曰,陳啓之言,誠爲得宜,依照律施行。
政院啓曰,今日乃賓廳坐起日次,兩司當爲來待,而大司諫李寅煥,司諫嚴緝在外,獻納金斗明,正言李台龍受由下鄕,正言沈枰未肅拜,諫院無入侍之員,沈枰,卽爲牌招肅拜,何如?傳曰,旣過數日後來會矣,勿爲牌招。
府前啓,請罪人金重夏嚴鞫處斷事。請還收罪人金煥放釋之命,嚴鞫處斷事。妖巫莫禮,請命有司,更加嚴鞫,依法處斷事。請還收執義韓泰東特遞之命事。請依該曹覆奏,軍令浦藿田,亟命還屬該府事。入啓。答曰,勿煩。
上在昌德宮。停常參·經筵。
下直,南兵使朴新胄,原城縣監朴銑,抱川縣監白光炫,安興僉使韓樞。
謝恩,保寧縣監朱宅正,副摠管元相,舒川郡守李萬枝,咸昌縣監李始興,龍仁縣監沈瑱。
藥房啓曰,潦雨支離,日候不齊,伏未審夜來,聖候調攝,若何?咳嗽之候,比昨,何如,而前劑入湯劑進御之後,亦無顯效否乎?臣等不勝憂慮,敢來問安。答曰,知道。夜來咳嗽,似有一分之減矣。
京畿監司書目,砥平呈,以左參贊李端夏上疏上送事。啓。答曰,省疏具悉卿懇。已諭於前疏之批,何用固辭至此乎?疏中擇人主張社倉事,自當依此擧行,而仍念此事,旣出於卿之建白,朝家又令句管,則其不可一向引疾恝視也,明矣。至於宿患,予雖詳知,本非奔走之任,庸何傷於精力乎?安心勿辭,從速上來,相議講究,期於有成,是所望於卿者也。
領議政金壽恒箚子。大槪,懇乞罷免,以謝人言事。入啓。答曰,省箚具悉卿懇。兪瑒疏中云云之說,未必果出於公心,則於卿有何不安之事,而意外侵斥,亦何足介懷乎?須體予意,安心勿辭,速出論道,以副至望。仍傳曰,遣史官傳諭。
吏曹參判李選,參議宋奎濂上疏。大槪,臣等,於宰臣之疏,有不敢晏然者,乞賜罷免,以謝物議事。入啓。答曰,省疏具悉。已諭於長官之批,卿等勿辭,從速察職。以上朝報
都監啓曰,郞廳李麟徵,前任兵曹正郞時,受由下鄕,時未上來,勅使渡江不遠,都監責應凡事,日漸繁多,不可等待其上來。李麟徵,今姑改差,其代,以司贍寺主簿金世楨差下,使之察任,何如?傳曰,允。迎接都監謄錄
上在昌德宮。停常參·經筵。
謝恩,西部主簿宋之軾。
掌令韓構三度呈辭。入啓。遞差。
夜一更,月入太微西垣內。
藥房啓曰,通宵大雨,日氣蒸濕,伏未審聖體調攝,若何?咳嗽之候,益有減歇之效乎?臣等倍切憂慮,敢來問安。答曰,知道。咳欶之候,差減之後,姑無加勝之效矣。
禁府照目,前濟州判官鄭載濟矣,常時使喚妓生,國恤之初,雖一倂退送,其後以衣服縫造·洗濯等事,時或往來衙下,而任其所爲,不爲斥絶,則殊無遠嫌之意,宜有人言之來是白乎旀,上官處事,如有不合於事理者,則面陳意見,固無不可,而對其幕下之人,歷擧某事之失,至發指的之言,則先失在我之道,終未免爲失體之歸。以此照律,罪杖八十,收贖,奪告身三等私罪。啓功減一等。
刑曹照目,前東萊府使蘇斗山矣,敢以自己去就之道,費辭馳啓,至請處置,雖出於情勢之難安,其在事體,殊涉猥越。罪杖八十,收贖,奪告身三等。啓依允。又照目,前虞候金舜岳矣,沿海各邑及諸島宜松之處,無論養松之宜不宜,混雜抄錄,至於大山表著之處,亦有落漏不抄,可見其不爲用意詳察之狀,殊涉可駭。罪杖一百,贖,告身追奪,而金舜岳之高祖澥,成廟朝宣武功臣是如,而宣武功臣,元非成廟朝勘錄,本道監司,難免不察之失,推考,付標安徐,何如?啓依允。
吏曹啓曰,臺諫有闕,政事,取稟。傳曰,當日爲之。
左議政閔鼎重箚子。大槪,冒陳危懇,乞賜譴斥事。入啓。答曰,省箚具悉卿懇。兪瑒疏中云云之說,未必果出於公心,則於卿有何不安之事,而意外侵斥,亦何足介懷乎?箚末事,予當體念,須體予意,安心勿辭,速出論道,以副至望。仍傳曰,遣史官傳諭。
謝恩,兼東學敎授申啓華,兼春秋尹德駿。
京畿監司書目,楊州呈,以右尹崔寬辭職上疏上送事。啓。答曰,省疏具悉。卿其勿辭調理,上來察職。
有政。
平安監司書目,道內各邑,前月十七日以後,大雨連注,田畓各穀,慘被損傷,加以蟲災,無處不熾,前頭民事,極爲可慮事。
上在昌德宮。停常參·經筵。
安州迎慰使崔渲出去。
下直,沃川郡守宋奎淵。
謝恩,都摠管尹趾善,濟用正尹恢,工曹正郞李宣岳,禁府都事閔宗魯,造紙別提李相吉,校書博士吳碩夏,護軍吳斗寅。
右議政南九萬箚子。大槪,敢陳危懇,冀蒙斥罷事。入啓。答曰,省箚具悉卿懇。於卿別無引嫌之事,何庸過辭乃爾?卿其安心勿辭,速出論道,以副至望。仍傳曰,遣史官傳諭。
慶尙監司書目,安東呈,以前府尹南天澤,五月二十一日身死事。
藥房啓曰,伏未審夜來,聖候調攝,若何,咳嗽之候,比昨,亦何如?前劑入淸肺湯進御者,幾貼乎?諸醫以爲,此藥曾前,亦多有效,今亦不可不繼進云,此藥連續劑入,宜當。臣等區區憂慮,敢來問安,竝此仰稟。答曰,知道。咳嗽之候,日漸減歇矣,勿爲逐日問安。
右參贊尹趾善上疏。大槪,新授摠管之任,勢難兼帶,乞賜遞改,以便公私事。入啓。答曰,省疏具悉。萬機之中,偶未覺察矣。事勢之妨礙,誠如疏辭,摠管之任,今姑勉副焉。
司諫嚴緝,正言沈枰,牌不進。
傳曰,史官一員待命,騎馬三匹,卜馬六匹立之。
比安幼學金道明上疏。大槪,略陳所懷,爲儒賢辨誣事。呈政院。
政院啓曰,頃者比安幼學金道明,來呈一疏,蓋爲前大司憲尹拯,請治崔愼誣賢之罪,而非但有違格處,先賢名號,亦爲誤書,故還給矣。今過十餘日之後,始爲改書來呈,雖稱以爲賢辨誣,旣無誠實之意,觀其措辭,亦多無倫之語。至於拈出崔愼疏中所引義利雙行·王覇竝用等語,以爲雖不得盡善盡美,元非誣毁,其所云云,尤不成說話,而係是儒疏,亦難一向退却,何以爲之?敢稟。傳曰,如此怪悖無倫之疏,何可捧入乎?還出給,此後切勿捧入,以杜紛紜之弊。
禮曹判書申晸,正郞金運乘,長陵曲墻及階石崩頹處奉審次出去。
府啓,請罪人金重夏嚴鞫處斷事。請還收罪人金煥放釋之命,嚴鞫處斷事。妖巫莫禮,請命有司,更加嚴鞫,依律處斷。請還收執義韓泰東特遞罷職之命事。請依該曹覆奏,軍令浦藿田,亟命還屬該府事。新啓,臣等得聞三南列邑,以成均館冊紙分定事,多有弊端,不勝怪訝。取見本館文書,則以進上書冊印出之紙,量宜分定於三南之意,泛然啓達,蒙允之後,不報該廳,直爲分定,而合而計之,其數至於楮注紙一萬四千卷之多。未知所已刊者何書,所欲印者何帙,而啓辭,則以量宜爲言,分定之數,不免於濫觴,此豈非可駭者乎?凡係進上之物,雖自該廳給價,民間猶患其價少難辦,況以科外不緊之役,責之於飢困之疲氓,而該廳所給之價,未半於常定之數云,其怨,安得不歸於國家耶?其所謂進上書冊,若是世所罕有,不得不印布者,則旣始之役,雖難停撤,而其率爾濫定,不念民弊之失,不可置而不論,請成均館當該堂上從重推考,容入之紙,令該廳稟旨酌定。新除授庇仁縣監趙厚錫,家在保寧地,其所居至近,地位且卑,聽斷之際,不無難便之端,本縣,且是文武交差之邑,而連以武臣差送,有乖法例。請庇仁縣監趙厚錫遞差,其代,以文官差送。答曰,不允。末端兩件事,依啓。
禁衛營啓曰,本營,以新設軍門,凡係器械資用之屬,竝皆未備,拮据充造,費繁事艱,極爲可慮,而其中筋角貿用,每患難繼,至於皮張,尤緊於縫甲之具,不可不豫先貯蓄,依前前守禦衙門在京時例,復設屠四五坐,減稅收捧筋角·皮張等物,以補軍需,何如?傳曰,允。以上禁衛營謄錄
上在昌德宮。停常參·經筵。
謝恩,知事趙師錫,副摠管沈梓,兵曹正郞尹弘离,慶尙左水使尹時達,羽林將崔槅,僉知尹埱,護軍李弘述·柳東亨,五衛將李䅔,所己萬戶金汝明。
黃海監司書目,道內前月十七日以後,雨澤形止及蝗蟲之災,日益熾盛,民事可慮事。
咸鏡監司書目,道內各邑水災蟲災,一時兼發,牟麥已無可望,稷粟亦被損害,民事可慮事。
府啓,請罪人金重夏嚴鞫處斷事。請還收罪人金煥放釋之命,嚴鞫處斷事。請妖巫莫禮,亟命有司,更加嚴鞫,依律處斷事。請還收執義韓泰東特遞罷職之命事。請依該曹覆奏,軍令浦藿田,亟命還屬該府事。答曰,勿煩。
公洪監司書目,鎭川呈,以大司諫李□□辭職上疏上送事,啓。答曰,省疏具悉。爾其勿辭,調理上來察職。
假注書李重章病,代尹星駿。以上朝報
郞廳,以都提調意啓曰,去癸亥秋冬等褒貶,因臣病未行公,未及磨勘矣。今春夏褒貶,一時等第以入之意,敢啓。傳曰,知道。訓局謄錄
上在昌德宮。停常參·經筵。
平壤迎慰使成虎徵,中路問安使黃道平,出去。
謝恩,訓鍊判官黃鑌,訓鍊主簿柳萬齡。
藥房啓曰,積雨初晴,暑氣愈熾,伏未審聖體調攝,若何,咳嗽之候,日有差效否乎?臣等憂慮未弛,敢來問安。答曰,知道。咳嗽之候,尙未快愈矣。
備邊司啓曰,新除授東萊府使趙亨期,偏母今年七十四歲云,親年七十五歲,則許遞邊倅,已成規例。亨期,今難赴任,若至明年正月,則必當援例請遞,爲其數月莅任差送,徒貽迎送之弊,趙亨期,仍任西原縣監,而東萊府使,則以他人,更爲差出,從速下送,何如?傳曰,允。
禮曹參議鄭始成,正郞趙爾翰,光陵丁字閣前面階砌崩頹處奉審事,出去。
府啓,請罪人金重夏嚴鞫處斷事。請罪人金煥嚴鞫處斷事。請妖巫莫禮,更命有司,嚴鞫得情,依律處斷事。請還收執義韓泰東特遞罷職之命事。請依該曹覆奏,軍令浦藿田,亟命還屬該府事。入啓。答曰,勿煩。以上朝報
吏批啓曰,兵曹正郞權持·李麟徵,北部參奉尹明運,俱以病重,不得行公,改差,何如?傳曰,允。以上吏曹謄錄
都監啓曰,勅使弔祭處所,必先定奪,然後祭物,當爲熟設於便近之處,取考甲寅謄錄,則受勅於仁政殿,弔祭於明政殿,熟設處所,則昌慶宮內兵曹,設行矣,今亦依此例爲之乎?敢稟。傳曰,依爲之。迎接都監謄錄
上在昌德宮。停常參·經筵。
謝恩,同知權順昌,禮曹佐郞李斗岳,司贍主簿金世楨。
政院啓曰,卽者淸城府院君金錫胄送言于本院曰,前日伏承竢病少間入來之敎,故來詣賓廳云矣。傳曰,知道。當爲引見,使之留待。
傳曰,淸城府院君引見。引見時,正言李台龍,親病受由下鄕,回還遲速,未可豫料,今姑遞差事。勅行渡江已迫,畿營守令未署經人,除署經發送事。及淸城府院君,前頭以求山事,往來時,依前有旨,仍爲給馬事,京畿監司處,更爲分付事,榻前下敎。
刑曹照目,前鏡城判官尹理,矣內奴婢等稅外雜役勿侵事,判下行會爲有去乙,莫重判付公事,掩置屢朔,終不擧行罪,杖一百收贖,告身盡行追奪,私罪。啓功減一等。又照目,前平山府使朴紳矣,抛棄軍器罪,杖一百收贖,告身盡行追奪,私罪。啓功減一等。
府啓,請罪人金重夏嚴鞫處斷事。請還收罪人金煥放釋之命,嚴鞫處斷事。請妖巫莫禮,亟命有司,更加嚴鞫,依律處斷事。請還收執義韓泰東特遞罷職之命事。請依該曹覆奏,軍令浦藿田,還屬該府事。入啓。答曰,勿煩。
吏曹啓曰,臺諫有闕,政事,取稟。明日爲之。
禮曹參議鄭始成,正郞趙爾翰,光陵奉審後入來。
東萊府使薦,朴致道·安如石·卞榥。
今日入侍時,淸城府院君金錫胄所啓,蒜山新鎭,卽棘城故地,實爲海西第一關防,頃於登對之時,旣已略陳要害曲折。當初設鎭,悉發道內民丁,爲築長堰,自本鎭西邊,直抵大也島,周回甚遠,而其中蘆田,一半則爲明惠公主房折受,一半則爲貞淑翁主房折受。今番築堰作畓之後,試爲打量,則兩宮家所受,俱至三百數十餘石落只矣。今欲盡數移給於本鎭,則宮家所失,若是其多,雖欲代給,亦必不易,而若復還給宮家,則又非當初築堰設鎭之本計,臣意則今兩宮家,各取一百石落種之地,則本〈以〉蒹葭草莽之地,坐得膏腴生穀之土者,實是宮家之大利,而本鎭又可以耕墾,其餘以成鎭堡模樣矣。前頭宮家,若不曉此等曲折,而或生意慾,有所爭論,則事體不當,玆敢不避細瑣,如是仰稟矣。上曰,依此分付,則公私實爲〈兩〉便,依爲之。以上禁府謄錄
今四月二十九日,禁衛營將官,及軍兵別試才時,敎鍊官李行昌,鳥銃貫二中,邊一中,直赴殿試事,承傳。以上禁衛營謄錄
淸城府院君金錫胄,引見入侍時所啓,海西步軍中,驍健有武才者,陞抄馬隊事,曾已定奪,分付本道兵使處矣。其後吏曹參判李選,應旨陳疏,以海西馬軍,致有民怨爲言,其疏自備局覆啓,轉往他司,本營尙未得見之,而槪聞海西民怨,則專出於校儒汰講,良丁搜括,而馬軍則已於前月,從願抄定,竝其自備馬毛色,自兵營成冊上送矣。分其番數,定其番次,自今九月輪回上番之意,當自本營,作爲節目,啓稟而爲之,而李選上疏,則旣已略陳曲折,今不必別爲回啓,敢此仰稟。上曰,馬軍立番事,依爲之。李選上疏,勿爲回啓,宜矣。
宣惠廳啓曰,司憲府啓辭內云云事,命下矣。成均館所刊四書諺解·周易諺解,今已畢刻,進上十件,以楮注紙,國用三十件,以厚白紙磨鍊,則楮注紙三百十二卷,厚白紙九百三十六卷,以此數爲先分定三南,而其餘書冊,則姑待畢刻,更爲磨鍊,分定,何如?答曰,允。以上宣惠謄錄
淸城府院君金錫胄所啓,訓局·御營兩軍門,則設立旣已年久,財用亦有出處,獨此禁衛營,合設未久,應捧保布·保米之外,他無儲財之路,而軍資·器械之備,又每於元米布中,除出而用之,事勢艱窘,至於加時木·箭竹等物,不得不求覓於兩南邊將,殘鎭瘦民,大以爲苦,臣等常以爲悶矣。適聞舊宮家,有折受靈巖地海島者,後孫不能收拾,願賣於本營,故本營纔已損出重價而買之,作爲屯田,將如御營德積之例,而發遣軍校,摘奸以來,則島名所安,又有小島名非迷者,不滿數里,爲其附庸,田畓則竝其陳起代田而量之,則合爲七十七結七十負零,松材木及加時木竹箭等物,亦爲産出云。田結則依他軍門屯田例,令戶曹·宣惠廳,竝爲免稅,而材木·竹箭等物,竝自本營,別爲守護長養,以爲軍門備用之資,何如?上曰,依爲之。宣惠廳謄錄
上在昌德宮。停常參·經筵。
下直,龍仁縣令沈瑱。
謝恩,都摠管東原君潗。
藥房啓曰,伏未審日間,聖體調攝,若何?咳嗽之候,亦復如何?淸肺湯,連日進御否乎?前劑入五貼,當盡於明日,此藥不可不繼進五貼,又爲加劑以入,宜當。臣等不任憂慮,敢來問安。答曰,知道。咳嗽日漸差愈矣,勿爲問安。
平安監司義州府尹書目,告訃使一行,今月初五日,無事還渡江事。
左副承旨申懹辭職上疏。入啓。踏啓字。
謝恩,右副承旨權是經。
府啓,請罪人金重夏嚴鞫處斷事。請還收罪人金煥放釋之命,嚴鞫處斷事。請妖巫莫禮,亟命有司,更加嚴鞫處斷事。請還收執義韓泰東特遞罷職之命事。請依該曹覆奏,軍令浦藿田,還屬該府事。新啓,咸鏡都事金元燮,赴任北幕也,當因山纔畢,卒哭未過之時,所過列邑,徵責茶啖酒肉,一如平常之日。且以所供之不豐,輒加鞭朴,擧措駭異,信聽所帶伴倘之言,貽弊於道內各邑,不一其端,人多傳說,莫不爲駭,請咸鏡都事金元燮罷職。答曰,不允。末端事,依啓。
謝恩,同副承旨成虎徵。
戶曹啓目,粘連啓下是白有亦,曾因黃海監司狀啓,海州牧虛錄穀物,査問本道,知其實數,然後區別處置之意,自備局覆啓蒙允爲白有等以,分付本道,使之査啓爲白有如乎。觀此監司李世白啓本,則未捧與下吏無面穀物開錄數爻爲白有臥乎所,李元龜在任時,以己未新捧,移錄於戊午以上是如爲白良置,前後會案中,旣無以此區別懸錄之事,到今不可擧論。於蕩滌年條之外,以啓各邑紛紜效尤之弊是白乎旀,下吏之數多無面,固非一人一時之事,而若輕蕩滌,則吏輩之弄奸行詐,將無以禁斷,無面各穀一千一百三石零,前後色吏處,準數生徵,宜當。以此回移爲白乎矣,鄭時亨段,前官虛錄之穀,受食時存人抄錄成冊時,以虛錄中抄出應捧之人,充上云,故稱爲反作而已,別無在官時虛錄之事是如爲白有置,鄭時亨,以無可論之罪,上裁,何如?啓依允。鄭時亨段,似不當混入於永勿除職之中,以此分付該曹。
禮曹判書申晸,正郞金運乘,長陵奉審後入來。
禁府,楊憲奭拿囚。啓。以上朝報
司僕寺啓曰,今春馬政變通別事目中,各牧場捉出分養馬上來後,軍兵所執,未滿十匹者,當該監牧官入啓論罰,以爲警責之地事啓下矣。上年分養馬,旣已畢捧,故各牧場軍兵所執,及邊立之數考出,則分養元數,未滿十五匹者,計除後,羅州牧場馬二十五匹,而軍兵所執及邊立馬,竝只是四匹,順天牧場馬四十五匹,而軍兵所執及邊立馬,只是三匹,珍島牧場馬二十五匹,而軍兵所執及邊立馬,竝只是三匹。其他則箇箇體小駑劣,終歸於無用,興陽牧場馬十五匹,而軍兵所執及邊立馬,無一匹可合者,馬政之虛踈,據此可知,事極寒心。四牧場當該監牧官,竝罷黜,何如?啓依允。以上司僕寺謄錄
禮曹啓曰,今此迎勅時,遠接使及迎慰使問禮官,各道觀察使以下,有紋黑團領具胷背,品帶行禮,而見官禮時,黑團領·烏紗帽·黑角帶,私見時,白衣·白帽·布裹·角帶,各務差使員及譯官,亦以一體爲之事,啓下行會矣。卽接遠接使狀啓,則自前雖國恤時,皆以黑衣笠,隨行勅使,出入館所,而甲寅年仁宣王后弔祭勅使時,遽遭顯宗大王國恤,仍以白衣笠隨行,果如今番該曹關文,而其餘國恤弔勅時,差員·譯官輩,未嘗有白衣私見之事,今若依甲寅年例接待,則必不免致訝詰責之擧,令該曹稟處云。曾前國恤弔勅時,本曹節目,則皆以白衣磨鍊,而甲寅年,因遠接使狀啓,譯官輩,以白衣往迎於金石山,則通官等以爲,勅使所見處,以白衣出入,事體不當,執此操縱云,故差員·譯官輩,以黑衣笠隨行事,自迎接都監定奪分付矣。今亦依此擧行之意,回移,何如?傳曰,允。迎接都監謄錄
上在昌德宮。停常參·經筵。
夜三更,月暈右珥。五更,流星出胃星下,入巽方天際,狀如鉢,尾長三四尺許,色赤,光照地。
謝恩,西原縣監趙亨期,軍資主簿李昌稷,校檢李信傅,護軍柳炅·韓搆,學錄延最績。
刑曹啓目,前宣川府使兼監牧官李弘述矣,身彌島遺失馬,至於四百二十三匹之多,事甚驚駭罪,杖九十收贖,追奪告身四等,私罪。啓功減一等。
大司憲尹趾善啓曰,昨日同僚,以金元燮,國恤卒哭前,徵責茶啖酒肉事,來言於臣,欲爲論劾,臣與之相議,啓請罷職矣。今始思得,實有慚愧不安於心者。臣曾忝喉司,進詣山陵,其時支供之邑,饋以常饌,不能退斥,則身旣有犯,不宜責人,而全不覺悟,矇然參啓,昏謬之失,莫此爲甚。旣覺之後,厭然掩置,自欺吾心,臣不敢爲也。今臣此事,非尋常做錯之比,不可晏然於臺席,請命罷斥臣職。答曰,勿辭,退待物論。
傳曰,典獄摘奸,輕囚放釋。
府啓,請罪人金重夏嚴鞫處斷事。請還收罪人金煥放釋之命,嚴鞫處斷事。妖巫莫禮,請命有司更加嚴鞫,依律處斷事。請還收執義韓泰東特遞罷職之命事。請依該曹覆奏,軍令浦藿田,還屬該府事。新啓,引嫌而退,循例支供,非所擧論,不必以此,過爲深嫌,請大司憲尹趾善出仕。答曰,不允。處置事,依啓。
大司憲尹趾善就職。以上朝報
兵曹啓曰,宣傳官南延年·朴師古,俱以本廳可否,三次不順,不爲許參云,南延年·朴師古汰去,薦主訓鍊都監把摠李台老,蒜山僉使趙世雄,依例罷職,何如?傳曰,允。訓局謄錄
上在昌德宮。停常參·經筵。
自辰時至未時,日暈。
謝恩,正言沈枰,直講曺錫,典籍尹世喜,歸厚別提趙錫孚,繕工奉事蔡徵,庇仁縣監李世機,金化縣監權傛。
都承旨安縝三度呈辭。入啓。遞差。
吏曹啓曰,承旨有闕,政事,取稟。傳曰,當日爲之。
刑曹參議崔錫鼎上疏。大槪,槐院副提調之任,決難承當,昨以本院殿最,冒沒進參,而揆分徊徨,終不可冒據,賤疾方劇,亦無陳力之望,本職及兼帶,懇乞鐫改,以幸公私事。入啓。答曰,省疏具悉。爾其勿辭,從速察職。
藥房啓曰,數日蒸炎倍甚,伏未審,聖體調攝,若何?卽因入侍醫官,伏聞大王大妃殿,自三四日前,腹部脹悶,便道秘滯,水刺亦甚厭進,伏不勝驚慮之至。臣等與諸醫相議,則皆以爲,此是當此盛熱,暑傷心肺之致,淸暑六和湯,加黃芩·枳殼,山桅炒各一錢,檳榔七分,連進三貼,宜當云。此藥卽爲劑入,何如?答曰,知道。大王大妃殿症候,已言於醫官矣。湯藥劑入事,依啓。
大王大妃殿·大殿,政院·玉堂問安。答曰,知道。
大王大妃殿,藥房問安。答曰,知道。
府前啓,請罪人金重夏嚴鞫處斷事。請還收罪人金煥放釋之命,嚴鞫處斷事。妖巫莫禮,請命有司,更加嚴鞫,依律處斷事。請還收執義韓泰東特遞罷職之命事。請依該曹覆奏,軍令浦藿田,亟命還屬該府事。新啓,新除授庇仁縣監李世機,地位卑微,且無可稱之才,出身未久,遽授字牧之任,除目之下,物議爲非,請庇仁縣監李世機遞差。引嫌而退。禁物一款,元非大段,則旣往之事,不須提起,政官疏語,出於泛稱,則初政擬除,非所可論,病勢難强,未赴召牌,則雖有聖敎,不必爲嫌,請正言沈枰出仕。答曰,不允。處置事,依啓。
有政。以上朝報
吏批啓曰,新除授長湍府使尹以濟爲奴呈狀內,奴矣上典,本以癃疾之人,四肢全未收拾,行步蹣跚之狀,人所共知,奔走積傷之餘,不但宿病添重,毒疔又發,瘡根深入,方在成膿之域,旬月之間,萬無赴任之期,若不急時變通,必有公私狼狽之患,斯速入啓處置云。當此客使朝暮渡江之日,苟有一分自力之勢,則揆以分義,必不敢托疾規免,其病勢如此,則不可等待其差歇赴任,長湍府使尹以濟,依近例一體罷黜,何如?傳曰,允。以上吏曹謄錄
今日引見入侍時,淸城府院君金錫胄所啓,蒜山新鎭,卽棘城故地,實爲海西第一關防,頃於登對之日,旣已略陳要害曲折。當初設鎭時,悉發道內民丁,爲築長堰,自本鎭西邊,直抵大也島,周回甚遠,而其中蘆田,一半則爲明惠公主房折受,一半則爲貞淑公主房折受,今番築堰作畓之後,試爲打量,則兩宮家所受,俱至三百數十餘石落只矣。今欲盡數移給於本鎭,則宮家所失,若是其多,雖欲代給,亦必不易,而若復還給宮家,則又非當初築堰設鎭之本計。臣意則令兩宮家,各取一百石落種之地,則本以蒹葭草莾之地,坐得膏腴生穀之土者,實是宮家之大利,而本鎭又可以耕墾,其餘以成鎭堡模樣矣。前頭宮家,若不曉此曲折,而或生意慾,有爭論,則事體不當,玆敢不避煩瑣,如是仰稟矣。上曰,依此給付,則公私實爲兩便,依爲之。以上戶曹謄錄
上在昌德宮。停常參·經筵。
繕工假監役李有老,山陵水道頹落處修築事,出去。
下直,陜川郡守趙景望。
謝恩,寧山君辛贇克,護軍黃玧,兵曹佐郞李斗岳,成均博士李寅錫,參知沈攸,司諫嚴緝。
大王大妃殿·大殿,政院·玉堂問安。答曰,知道。
藥房啓曰,伏未審夜來,聖體調攝,若何?大王大妃殿症候,比昨,何如?劑入湯劑,其已進御否乎?臣等不勝憂慮,敢來問安。答曰,知道。大王大妃殿症候,已言于醫女,湯藥昨已進御矣。
刑曹照目,前宣川府使兼監牧官楊逸澤矣,身彌島遺失馬,至於四百二十三匹之多,事甚驚駭罪,杖九十贖,奪告身四等,私罪。啓功減一等。
答正言崔錫恒疏曰,省疏具悉。爾其勿辭察職。
政院啓曰,近日新除守令人員,至於七邑,而諫院無行公之員,尙未署經,夫馬留京之弊,實爲可慮,卽今司諫嚴緝,旣已肅拜,而正言沈枰,昨日避嫌,就職後呈辭,正言崔錫恒,陳疏辭職,已下批,正言沈枰·崔錫恒,竝卽牌招,以爲趁速開坐署經之地,何如?傳曰,允。傳曰,大臣·備局堂上,引見。
謝恩,右副承旨李喜龍。
正言崔錫恒,牌不進。
今日引見時,右議政,兼帶大提學,戶曹判書鄭載嵩,兼帶判義禁改差事,及都承旨鄭載禧改差事,定奪,慶尙左水使尹時達遞差事,榻前定奪。
吏曹啓曰,承旨有闕,政事,取稟。傳曰,過齋戒後,爲之。
今日引見時,左議政閔鼎重所啓,左參贊李端夏前後上疏,累陳賑廳堂上不可不加出之意,自上旣已許之。且端夏,曾以李濡,習於吏事,詳知社倉便否,願與同事陳達矣。濡奉使出疆,今方回還,賑廳,亦有堂上官差下副提調前例,以濡差下賑廳堂上,使之同察社倉之事,何如?上曰,李濡,賑廳堂上,使之同察,可也。右議政南九萬所啓,臣久滯不當兼之職,故前已累度仰達,而未蒙恩遞,悶蹙之心,不敢一日自安,不得不更此仰達。國朝前例,以文衡兼帶之人,陞爲相職,當初雖不卽減下,終歸於必遞。卽今大提學,無接待華使之事,只掌課試之任,而相臣,本無入參試院之事,不得掌試,而仍帶其職,決無是理,前頭科擧不遠,不可不斯速出代,臣之不安情勢,姑置勿論,外議皆以爲訝矣。上曰,曾有以相職,兼帶文衡之古例,前者疏批,以此爲辭矣,所辭甚懇,不可一向强迫,今姑勉副矣。又所啓,頃者,徐宗泰,除北評事,朝家以其有病母之故,許遞,而其代,以李頤命差出。頤命,亦有病母,情勢與宗泰無異,旣遞宗泰,又差頤命,似不均一,故敢達。上曰,北評事尹德駿罷職之代,連爲遞易,事雖未安,而徐宗泰,旣以病母之故得遞,則李頤命,亦一體改差。今後有老病親者,勿爲差除,可也。又所啓,各邑戶籍,令漢城府,考準其役名虛實,群議或以爲,京中五部,則不必擧論云。臣意則諸般役名從實考出之事,京外似無異同矣。上曰,京中,亦令考覈虛實,俾無冒僞之弊,可也。
今日引見時,上曰,臺臣,以軍令浦藿田,還屬該府事,論執不已,而司僕寺,亦有句管藿田云,問于本寺,以爲變通之地。
今日引見時,戶曹判書鄭載嵩所啓,守令解由成出時,憑考新舊還上捧未捧多少,從分數施罰,乃是規例,而上年則自朝家分付各道,使之先持舊穀,故新舊還上捧未捧,有難以常例施行,守令,多有以此未出解由者,似當有變通之道矣。左議政閔鼎重曰,癸亥還上,則收捧之際,曲折甚多,與常年有異,特爲勿論,似可矣。領議政金壽恒曰,上年還上定式,異於常規,諸道各邑,其例不一,欲用常年解由拘碍之例,則多有窒礙難行之端,戶曹問于備局,而反覆商量,終未得善處之道。癸亥條,則別爲變通,竝勿拘礙,恐無不可矣。上曰,他無變通之道,事甚拘礙,特爲勿論,可也。
義禁府啓曰,戶曹啓辭,刑曹啓目,順天府使李日翼,移本府處置事,允下矣。李日翼,時在任所,依例發送府羅將,拿來,何如?傳曰,允。以上燼餘
今日引見入侍時,行兵曹判書呂聖齊所啓,淸城府院君金錫胄,曾爲守禦使時,南漢山城,有料理之事,啓請宣惠廳米穀,其時移送,而其中大同米一千石,常平廳眞麥四百石,皮牟五百石,未及移送矣。今者守禦使,移文本廳,請爲移送,問議于淸城府院君金錫胄,則以爲,當初料理之事,未得成就,到今不必盡給云,而係是啓下之事,本廳有難擅便,下詢大臣而處之,何如?左議政閔鼎重曰,宣惠廳穀物,皆是賦於民者,當初移給於軍門,未知其妥當,到今無用處,而更爲盡數移送,尤爲不可,其時啓請文書,爻周,宜矣。上曰,然則,爻周勿施,可也。以上宣惠廳謄錄
今日引見入侍時,行禮曹判書申晸所啓,頃者,松都儒生等,以汰講事,極以爲冤,陳疏爲籲,其疏下於本曹,臣當回啓,而臣待罪松都時,曾以此事馳啓,陳其不可之意,到今意見,與前無異,而此是廟堂稟定之事,不敢以己見,擅自回啓,敢此陳達矣。臣考見故相臣金堉松都誌,且聞松都故事,則太祖大王,於開創之後,久駐松京,雖留都,而視松都,一如漢都,時時臨幸,有同行宮,聖廟,仍稱曰成均,其養士之具,賜與之物,與卽今泮中無異,故爲儒生者,生進則稱以上齋,幼學則稱以下齋不以郡邑校生自處,而列聖之優待本府儒生,近於尋常。自中廟至仁祖朝,或親臨設科,或賜題直赴,三百年勸課振作之方,可謂至矣。曾在光海壬子間,亦有汰講之擧,因其留守李時彦馳啓,其時相臣李德馨·李恒福諸人,從其啓事,竟得還寢,而當此聖明之時,遽有此事,一府儒生,莫不冤抑矣。領議政金壽恒曰,雖曰同是留守,開城府,則乃是故都,與江華·廣州,事體有別,京外儒生通同考講,此不宜獨免,而若與江華·廣州校生,一體考講,汰定軍役,則渠輩稱冤,亦不爲無據,特爲許免,似可矣。左議政閔□□曰,臣等覆啓之意,則松都校生,多有濫雜冒錄之類,故欲爲簡汰,不許免講矣。渠輩乃以朝家視之,矣於漢都,爲之冤痛,復此陳疏,特許免講,以示優待之意,亦無不可矣。上曰,前日回啓,雖不許留守之請,而列聖,旣有別樣優待之事,則今亦特許免講,可也。以上備邊司謄錄
今日引見入侍時,兵曹判書呂聖齊所啓,永昭殿進上生獐一口價米,春則四石五斗內,上年裁減時,減一石,夏則五石內,減十斗矣。貢物主人輩,以其減價,呼冤呈訴,稟議于大臣,則大臣以爲,祭享所用,稱冤如此,則不可不復舊云。裁減別單中,改付標,何如?左議政閔鼎重曰,凶年裁減,故去夏農事稍勝,必欲復舊,其情可惡,而祭享之物,稱冤如此,則復舊宜矣。上曰,依爲之。戶曹謄錄
上在昌德宮。停常參·經筵。
或晴或陰,辰時巳時,日暈。
平壤迎慰使尹,出去。
謝恩,禮曹佐郞金德基,咸鏡都事尹葕。
大殿,政院·玉堂問安。答曰,知道。
大王大妃殿,藥房·政院·玉堂問安。答曰,知道。勿爲問安。
大司憲尹趾善所啓,請罪人金重夏嚴鞫處斷事。請還收罪人金煥放釋之命,嚴鞫處斷事。請妖巫莫禮,亟命有司,更加嚴鞫得情,依律處斷事。請依該曹覆奏,軍令浦藿田,還屬該府事。請還收執義韓泰東特遽罷職之命事。請庇仁縣監李世機遞差事。上曰,勿煩。李世機事,依啓。
藥房啓曰,夜來蒸鬱轉甚,伏未審,聖體調攝,若何?昨日引接移時,不瑕有所傷乎?咳嗽之候,近復何如?大王大妃殿症候,湯劑進御之後,抑有減歇之候否乎?臣等不任憂慮,敢來問安。答曰,知道。大王大妃殿腹部輪囷不平之候,頗似減歇,水刺厭進,比前亦有差勝之效矣。予則別無所傷矣。
正言沈枰啓曰,昨日司諫嚴緝,引避於筵中,今方退待,避辭旣下之後,卽宜處置,而第其所避,不是別事,且以頃日聖敎,有所不安,則臣亦以此,纔已自劾,何敢晏然處置,有所是非於其間哉?臣自叨言職,絲毫莫裨,數日之間,惟事瀆擾,臣罪尤大,以此以彼,俱難仍冒,請命遞斥臣職。答曰,勿辭,退待物論。
明日望祭正時,四更一點,開門,三更三點。以上朝報
都監啓曰,郞廳權傛外任之代,以歸厚署別提具文洙差下,使之察任,何如?傳曰,允。迎接都監謄錄
禮曹啓曰,曹所屬中司譯院譯官,軍職等去癸亥年秋冬,及社稷署·宗廟署·奉常寺·春秋館·弘文館·觀象監官員等,癸亥年秋冬等褒貶,各其司提調堂上有故,限內不得磨勘矣。今始等第以入,而藝文館·成均館·歸厚署·東西活人署官員等,今甲子年春夏等褒貶,各其司提調堂上有故,限內不得磨勘之意,敢啓。傳曰,知道。禮曹謄錄
上在昌德宮。停常參·經筵。
謝恩,長湍府使申懹。
判府事鄭知和箚子。大槪,冒進危懇,乞遞本兼提調之任事。入啓。答曰,省箚具悉卿懇。卿之宿患,予已詳知,不得進參,有何所傷?卿其安心勿辭,從容善攝。仍傳曰,遣史官傳諭。
望祭後,大王大妃殿,藥房·政院·玉堂·二品以上·六曹問安。答曰,知道。
大殿·中殿,藥房·政院·玉堂·二品以上·六曹問安。答曰,罔極。
藥房啓曰,今日望祀又過,伏想孝思,哀慕冞深,伏未審夜來,聖體調攝,若何?大王大妃殿症候,漸有差效否乎?淸暑六和湯仍進與否,當觀夜間症候,更爲議定,而自上進御淸肺湯前劑入五貼,當盡於今日,此藥不可不加進五貼,又爲劑入宜當。臣等區區憂慮,敢來問安。答曰,罔極。大王大妃殿症候,已言于醫女矣。湯藥加劑以入事。依啓。
政院啓曰,今日爲政事命下,而吏曹判書李翊,參判李選,以李仁夏備擬左尹事,因臺啓有所不安,陳疏辭職,參議宋奎濂,身病呈辭,本曹郞廳,以不得開政之意,來稟。判書李翊,參判李選,參議宋奎濂,竝卽牌招,開政,何如?傳曰,允。
遠接使書目,勅行渡江,似在於十五日間事。以上朝報
吏批,啓曰,判書受由未出仕,參議病不來,小臣獨政未安,何以爲之?敢稟。傳曰,允。
傳曰,京畿褒貶等第啓本,爲先啓下,居下守令之代,今日政差出,催促發送事,分付吏曹。以上吏曹謄錄
司譯院官員,以都提調意啓曰,淸學朴文煥,方以前銜,從事本院矣。上年增廣雜科初試時,冒赴陰陽科入格,今夏覆試,又爲冒赴,至於入格受牌,此實前所未有之事,朴文煥,已自本院,削去名籍,而若不別樣立防,此後諸學官生,皆不專心本業,將無以成才,請令該曹,從今定制,諸學生冒赴他學科製者,雖至入格,竝卽削榜論罪,俾無混雜之弊,何如?傳曰,允。禮曹謄錄
議政府啓曰,本府去癸亥秋冬等褒貶,限內有故,未及磨勘,今此春夏等褒貶,一時等第以入,而啓本中一處塗擦矣,敢啓。批答則今月十五日。傳曰,知道。各司新除授官員參謁時,工曹正郞李之濂,兵曹佐郞李益壽,本曹判書,前呈旬,俱不進參,故啓辭爲之啓曰,今日本府之合坐,各司新除授官員,依例參謁,而工曹正郞李之濂,兵曹佐郞李益壽,俱不進,令攸司推考,何如?傳曰,允。議政府謄錄
上在昌德宮。停常參·經筵。
戶曹判書鄭載嵩,判義禁減下,肅拜。
謝恩,軍資正黃世耉,兵曹佐郞南宮垕,典籍李德成,陽川縣監鄭淹,蒜山僉使成大萬。
吏曹啓曰,臺諫有闕,政事,取稟。傳曰,明日爲之。
大王大妃殿,藥房問安。答曰,知道。勿爲問安。
藥房啓曰,夜來風吹不佳,伏未審,聖體調攝,若何?大王大妃殿症候,寢睡水刺,亦復何如?臣等不任憂慮,敢來問安。答曰,知道。大王大妃殿症候,與昨姑無加減矣。
江襄監司書目,金化縣監崔柱廈,行到楊州地身死,其代,擇差下送事。
議政府司錄,以三公意啓曰,國綱解弛,百隷怠官,已成當今痼弊,而至於魂殿陪祭之班,進參者漸罕,分義所在,豈容如是?今日望祭,東西班堂上以上,尤甚稀疎,以病不進者,至於三十餘員,東班堂上,則以其擧案考之,稱病者無多,而班列則比前甚疎,旣書進字,厭然不進,尤極可駭,而追後考實,勢所未易,雖不得査出科罪,糾班監察,難免不能檢察之失,除衆所共知老病人外,東西班堂上以上不進之員,及當該監察,竝從重推考,何如?傳曰,允。
掌令李國華,就職。
知事南龍翼上疏。大槪,臣重患暑癨,症勢非輕,頃者兼衙褒貶之坐,昨日陪祭問安之班,俱不得進參,方欲陳疏待罪之際,又有金吾兼任之除,卽今筋力,實無出肅之望,乞收新命,以便公私事。入啓。答曰,省疏具悉。卿其安心勿辭,調理察職。
政院啓曰,今十八日,卽淸風府院君私忌日也。自前稟政時,若與私忌相値,則有私忌後爲之之敎,明日政事,旣已命下,何以爲之?敢稟。傳曰,過私忌後爲之。以上朝報
査正廳啓曰,忠勳府都事金魯得,自初兼察査正之事,詳知首末,而昨日政,除授韓山郡守,當此綜核査準之時,付之生手,則必有疎漏之患,金魯得,仍任忠勳都事,依前兼察,更勿遷動,何如?傳曰,允。以上吏曹謄錄
吏曹啓曰,臺諫有闕,政事,取稟。傳曰,明日爲之。
上在昌德宮。停常參·經筵。
右議政南九萬,大提學減下,肅拜。
謝恩,沃川郡守李宣岳,都承旨尹趾善,訓練正李澤,慶尙左水使梁侙,求禮縣監李重曄,典牲主簿李秀儁。
藥房啓曰,風候不佳,日氣乖常,伏未審夜來聖體,若何?大王大妃殿症候,抑有差勝之效乎?臣等憂慮未弛,敢來問安。答曰,知道。大王大妃殿症候,漸有差勝之效矣,勿爲逐日問安。
府啓,請誣告罪人金重夏嚴鞫處斷事。請還收罪人金煥定配之命,嚴鞫處斷事。妖巫莫禮,請命有司,更加嚴鞫,明白得情,依律處斷事。請還收執義韓泰東特遞罷職之命事。新啓,右尹李仁夏,爲人驕妄,性且躁愎,自授將任以後,率多顚倒之事,軍情之不服,久矣。上年巡操列邑之時,棍打朝士之擧,已是可惡之甚,而及到水原鎭,諉以犯馬,捉致士子,脫衣露身,復置馬上,至以酒桶倒冒其頭,擧措駭異,瞻視齊憤,如此之人,固不可久授將任,而況此京兆佐貳之官,地望不輕,爲任甚重,此雖曾所踐歷,不可復使濫冒,請左尹李仁夏罷職。答曰,不允。前啓軍令浦藿田,還屬該府事,變通間姑停。
注書姜鋧服制,代假注書呂必容。以上朝報
漢城府啓曰,頃因右議政南九萬所啓,今式年戶籍時,各道各邑,軍案及身案,爲先比較其單子,必須一一相準,無嬴縮互換違錯之弊,然後成籍上送之後,自漢城府,考準軍案及役案,如或有換稱役名者,當該官吏別爲論罪事,添入於事目中,付標入啓之時,諸般役名,所當通京外一體考準,故啓稟蒙允,頒布京外之後,自本府考準次,諸各司各軍門,所屬役案·軍案,無遺謄出事移文,則諸各衙門役案,則幾盡謄送,而惟兵曹及各軍門軍案,則皆以爲有難謄送,餘當稟議於廟堂云,故姑爲等待矣。今六月十三日,大臣·備局堂上引見入侍時,兵曹判書呂聖齊所啓,漢城府移文,本曹使之謄送軍案,而許多軍案,勢難謄送,敢此仰達。右參贊尹趾完曰,臣之軍門,亦有此事,而猝然謄書之勢,與呂聖齊所達之意無異矣。上曰,一體勿爲謄送,可也事,命下矣。同日入侍時,右議政南九萬曰,各邑戶籍,令漢城府,考準其役名實虛,群議或以爲,京中五部,則不必擧論云。臣意則諸般文從實考出之事,京外似無異同矣。上曰,京中亦有考覈虛實,俾無冒僞之弊事,可也事,命下矣。各道各邑成籍,上送本府之後,諸般役名,則可以憑考於各衙門謄送事,陳達於榻前,旣已蒙允。各道各邑軍兵役名,則無憑可考,當初大臣所啓,各邑成籍上送之後,自本府考準軍案,或有換稱役名者,當該官吏別爲論罪事一款,將不得奉行,委屬可慮。或以爲各邑戶籍末端,該邑諸邑軍兵摠數,別爲開錄,自本府,似當據此憑考之,而本府旣無軍案,亦難以考覈其換稱役名之弊矣。今此莫重軍案考準之擧,朝家旣已定奪之後,似不可中止,而自本府,旣無憑考之軍案。臣意,兵曹及各軍門所屬,京居軍兵,則別抄其五部單子,所捧中所錄之類,各件成冊,移送於該曹及各軍門,使之考準,則可知嬴縮互換違錯之弊矣。外方各道各邑所屬,各邑軍案,皆在於監營各邑,先以其本邑,一一考準之際,如或有換稱役名者,則道臣,請罪當該官吏,似涉便當,而以臣淺見,不敢直請,令廟堂稟旨定奪,何如?傳曰,允。以上備局謄錄
上在昌德宮。停常參·經筵。
謝恩,大司憲趙師錫,玉果縣監李墰,廣興倉奉事申漢相。
下直,長湍府使申懹。
全羅監司書目,道內農事形止,及旱乾太甚,民事可慮事。
大司憲趙師錫啓曰,臣伏聞,前大司憲尹趾善,以李仁夏之棍打朝士,實是可愕之擧,而仍其啓之姑停,終不更請而止,爲大失臺體云。此雖未擧論於自列之章,而其追咎之意,不啻峻且截矣。同僚旣以此引避,則臣以當初首發停論之人,固已不可晏然,況本府,今又請罷仁夏之職,而其中一款,卽前日已停之事也。臣之到今參啓,誠有所不安於心者,難冒之嫌,節節層加,何可一刻苟據於臺席乎?請命遞斥臣職。答曰,勿辭,退待物論。
司僕寺官員,以提調意啓曰,命下矣。本寺諸道牧場內藿田句管,只慶尙道壽山場內,鮮魚津有六處,而魚箭,或屬本府,或屬兵營,辛酉年間,自本寺啓請,竝移屬本寺,收稅補用矣,敢啓。傳曰,然則六處中一處,擇給該宮,軍令浦藿田,則還屬本府,可也。
告訃使李濡,書狀官李蓍晩,入來。
傳曰,告訃使·書狀官,留待引見。
鶴林君金世器,南兵使遞來。
掌令李國華啓曰,朝者,長官,以前日李仁夏罷職停啓事,引避退待,臣當處置,而當初議停之時,臣旣同參,故臣亦以此,纔已自劾,則固不敢是非於其間,而其避辭中所謂已停之事,卽指仁夏前日棍打朝士之事也。今此論罷仁夏,初非爲此事發,而旣論其人,則泛擧前事,似無不可,故臣於左尹請罷之論,全不覺其爲嫌,而俾及於遣辭之際矣。今者長官,以臣論啓中爲此一款,而有所不安於參啓,當初議停,臣與長官無異,而長官之不安於參啓者,以其添入已停之事,則況臣之矇然不察,親自提擧者乎?臣之難冒之勢,不但在於嫌難處置而已,其何敢一刻晏然於臺席乎?請命遞斥臣職。答曰,勿辭,退待物論。
上在昌德宮。停常參·經筵。
下直,務安縣監金日省。
謝恩,判決事趙聖輔,北評事金萬吉,淳昌郡守李商翼。
玉堂箚子。大槪,請司諫嚴緝,獻納金斗明,正言沈枰,行大司憲趙師錫,掌令李國華,竝命牌招出仕,仍陳所懷,以備財察事。入啓。答曰,依啓。箚末事,已諭予意於諫院之批矣。旣知其元無可鞫深罪之情,而苟從過激之論,減罷定配,揆以國體,寧有是理哉?至於處置之外,揷入己見,有若前疏所懷者然,亦未知其妥當也。
傳曰,今聞守陵官,身有所患云,卽命御醫崔聖任,持藥物給馬下送。
大王大妃殿,藥房問安。答曰,知道。勿爲問安。中殿,藥房問安。知道。
藥房啓曰,伏未審日間聖體,若何?大王大妃殿症候,亦復何如?必有平復之效,則湯劑不可一向進御,今姑停止,宜當,臣等區區憂慮,敢來問安。答曰,知道。大王大妃殿症候,幾盡平復矣,勿爲問安。
修撰徐宗泰辭職上疏。入啓。答曰,省疏具悉。爾之情事,予用矜憐,爾其勿辭察職。
知事金宇亨辭職上疏。入啓。答曰,省疏具悉。卿其勿辭,調理察職。
領府事金壽興,請對入侍時,前頭大政,遲滯可慮,吏曹判書李翊,牌招察任事,榻前下敎。
同副承旨成虎徵,當初引嫌出去,已涉太過,而至於三牌不進,尤極未安,其在事體,不可更爲牌招,推考,使之從速察任事,下敎。
大司憲趙師錫,掌令李國華,正言沈枰,獻納金斗明就職。
副修撰尹德駿上疏。入啓。答曰,省疏具悉。爾其勿辭,救護母病。
吏曹判書李翊,身病出仕。
院啓,請罪人金重夏嚴鞫處斷事。請罪人金煥嚴鞫得情,明白處斷事。請寢妖巫莫禮絶島定配之命,嚴鞫得情,依律處斷事。請還收執義韓泰東特遞罷職之命事。頃日歲抄之下,光南君金益勳,亦有敍用之命,臣等竊不勝駭惑之至,益勳之向日負犯,有非尋常罪過之比,國言喧藉,公議重發,從輕之典,猶至門黜,及其蒙放也。臺臣爭執,大臣陳達,終至還寢成命,則益勳不可輕釋,殿下亦已洞燭之矣。雖因大赦,幸免罪籍,物情之不平,固已久矣。曾未幾何,恩赦又下,復齒朝端,勳封如舊,凡在聽聞,莫不爲駭,請還收光南君金益勳敍用之命。答曰,勿煩。
今日請對時,領府事金壽興所啓,各道點馬上來後,監牧官及兼監牧官,以遺失馬事論罰,而宣川前府使李弘述,以兼監牧官,亦入推考之中,循例照律,至於奪告身矣。監牧官金尙鳴,赴任後私點場馬,知其遺失之數,報知本寺,故以此旣已分揀,則李弘述之到任,在於金尙鳴下去之後,則似當一體分揀,故敢此仰達。上曰,李弘述,與金尙鳴無異,一體分揀,可也。又所啓,近來紀綱廢弛,朝家命令,多不奉行,至於上年登科之人,尙未分館,頃者大臣,陳達筵中,使之打破廳規,別爲變通,而謬成規例,無意擧行,殊無設科取人之意,其在事體,誠可寒心矣。上曰,因大臣陳達,使之變通矣,李衡祥,被罪之後,尙不分館耶?左承旨宋昌曰,當初李衡祥,以久不分館之故,至於就理被罪,而卽今則,又諉以李衡祥,方在罷散,不爲擧行云矣。金壽興曰,雖無李衡祥,下位亦多,則豈拘於衡祥之被罪,而不爲分館乎?上曰,以李衡祥之被罪,豈有不得分館之理,速令擧行,而如是分付之後,若或如前推托,則當有各別警責之擧,以此意申飭,可也。以上朝報
今日引見入侍時,領中樞府事金壽興所啓,椵島之馬,自前稱爲好品,而頃年設鎭之時,移送其馬於身彌島矣,今則又爲移鎭於陸地,椵島爲空閑之地,身彌島牧場馬元數,至於千餘匹,使之分放於椵島,何如?上曰,依爲之。又所啓,全羅道牧場內,有禁松之事,分其山腰上下,以爲禁松養馬之地,事多拘礙,馬政日益虛疏,故點馬下去時,使之區別以啓事,定奪分付,而點馬書啓以爲,順天突山島·白也串二處,則無他空閑移馬之處,就本場內分界,一半則養馬,一半則禁松,爲便云,故依此覆啓允下之後,令監牧官與水使,眼同分界矣。得見監牧官所報,則其所分界設牧之地,甚爲狹小,許多馬群,無以游息,將來傷損致斃之患,理所必至,其在馬政,誠極可慮。臣意則別遣本寺正及備邊司解事郞廳,與水使眼同看審,參酌形勢,平均分養,俾無日後難處之弊,似合事宜,令廟堂稟旨擧行,何如?上曰,依爲之。司僕寺謄錄
上在昌德宮。停常參·經筵。
下直,茂朱府使李國憲。
謝恩,判義禁南龍翼,梁山郡守文獻徵,兼引儀丁達孝。
假注書成瓘病,代柳百乘。
傳曰,召對爲之。入侍,承旨金鎭龜,玉堂申啓華·嚴緝,史官鄭齊泰·柳尙載,假注書呂必容。
刑曹判書朴信圭上疏。大槪,更申前席之懇,乞遞賑廳之任事。入啓。答曰,省疏具悉。已諭於日昨筵中矣,卿勿過辭,從速行公。
今日召對時,明朝,三公·六卿·判尹·政府西壁牌招,大提學圈點,右議政承牌來詣後,依例使之薦望事,明日開政,大提學下批事,榻前下敎。
右副承旨李喜龍辭職上疏。入啓。踏啓字。
院啓,請誣告罪人金重夏嚴鞫處斷事。請罪人金煥嚴鞫得情,明白處斷事。請寢妖巫莫禮絶島定配之命,嚴鞫得情,依律處斷事。請還收執義韓泰東特遞罷職之命事。請還收光南君金益勳敍用之命事。新除授司諫李后定,時在京畿果川地,請斯速乘馹上來事,下諭。答曰,不允。下諭事,依啓。
吏曹,今春夏等褒貶,正郞李審中。以上朝報
今日入侍時,提調領中樞府事金□□所啓,內司僕御乘馬外,雖邊馬,亦給重價買立,而理馬輩,箇箇庸劣,馬或得病,終不能治療,方外有才之馬,若入內廏,則必爲無用之物,誠可寒心。外寺之馬政,則專責於馬醫司僕二人矣,內寺亦出馬醫司僕一人,使之檢擧,而凡馬之調馴,及肥瘠病傷,皆責於渠,以爲賞罰,則似有其效矣。上曰,依爲之。
司僕寺啓曰,內廏馬醫司僕差出事,旣已定奪矣,所當依例備三望以入,而理馬中切無可合之人,不得已以單望兵曹之意,敢啓。傳曰,知道。以上司僕寺謄錄
備邊司啓辭,云云事,命下矣。戶籍中役名之冒錄換稱,其弊莫甚,當此式年成籍之時,査準釐正之擧,所不可已,而兵曹及各軍門許多軍案,謄送該府,其勢誠難,旣已定奪之後,中止不行,亦涉未安。今此該府啓辭中,京居軍兵,則別抄其五部單子中所錄之類,成冊移送於該曹及各軍門,使之考準,方外則各邑,先以其本邑軍案考準,戶籍,輸送監營後,自營一一考準云者,果似便當試之,依此擧行之意,分付,何如?答曰,依允。以上備邊司謄錄
宗親府郞廳,以堂上意啓曰,貞淑翁主及東陽尉申翊聖,今方遷葬云,本府乃是接待之府,曾在戊申年,貞愼翁主之遷葬時,亦有啓稟之規,而臣等旣有所聞,惶恐敢啓。傳曰,考見前例,則貞愼翁主遷葬時,有依達城尉例,一體禮葬之命矣,今亦依例擧行事,分付該曹。禮曹謄錄
上在昌德宮。停常參·經筵。
未時,太白見於巳地。
下直,西原縣監趙亨期,柒谷府使李宇恒,所已萬戶金汝鳴。
謝恩,副摠管金錫翼,忠勳都事金魯得,禁府都事具文洙,宣傳官南巘,監察金後顔,洪原等敎養官金聲振,禮曹佐郞洪受疇。
正言崔錫恒辭職上疏。還出給。
傳曰,今觀書啓,守陵官所患,非輕云。予用慮念,御醫鄭安世·金汝器,卽爲除肅拜,給馬下送,以爲相議用藥之地。
備邊司啓目,粘連全羅監司啓本云云。今此古阜郡官吏罪犯,尤極痛駭,別樣科斷,在所不已是白去乎。典守官穀者之自爲偸食,旣有其律,計贓過四十貫,皆當爲一罪,不必別爲梟示,使之依此處斷爲白乎旀,未捧穀物乙良,準數徵捧於放屬爲白乎旀。前後虛錄爲白有在,郡守李斗煌·李世彬·沈極,兼官扶安縣監安垕等,竝只拿問定罪爲白乎矣,守令虛錄,下吏無面之罪,不以穀數多寡,有所異同爲白去乙,啓本中區別輕重,殊失藩臣事體,監司李師命,推考,何如?啓依允。
掌令李國華上疏。入啓。答曰,省疏具悉。爾其勿辭察職。
禮曹判書申晸上疏。大槪,猝患暑癨,症勢危劇,嚴召之下,竟未祗赴,乞遞臣職,仍治臣罪事。入啓。答曰,省疏具悉。卿其勿辭,調理察職。
大司憲趙師錫避嫌所啓。答曰,勿辭,退待物論。
院啓,請誣告罪人金重夏嚴鞫處斷事。請罪人金煥嚴鞫得情,明白處斷事。請寢妖巫絶島定配之命,嚴鞫處斷事。請還收執義韓泰東特遞罷職之命事。請還收光南君金益勳收用之命。答曰,勿煩。
右副承旨崔錫鼎,牌招肅拜。
掌令李國華啓曰,卽者長官,引避退待,臣當處置,而觀其避辭,不是別事,蓋緣臣陳疏而發,則其不欲是非也,決矣。玆事委折,纔已略暴於疏中,則今不敢復爲煩瀆,而臣之更提已停之事,旣是做錯之甚,則其敢曰泛及於自劾之後,而有所自解乎?退顧釁尤,旣極慚恧,而公廳是非,無異彈駁,隔壁大言,不啻面斥,則臣之難冒之勢,不但在於處置一款而已,其何顔面,復據臺席乎?請命遞斥臣職。答曰,勿辭,退待物論。
有政。
禁衛營啓曰,本營千摠李弘述,前任宣川府使時,以遺失馬事,入於奪告身之中矣。今則旣已分揀,本邑千摠,仍令察任,何如?傳曰,允。
吏批啓曰,江華留守有闕之代,依近例令備局議薦,何如?傳曰,允。
政院啓曰,傳曰,以勅使起馬日計之,則渡江之期,似在於今月望前,設有中路阻水之患,必無如是遲滯之理,其間或不無曲折,所當連續探候馳啓,而儐臣狀啓,十五日成貼,十七日來到之後,今過五日,尙無形影,自本院察啓事,命下矣。勅使消息,尙不入來,本院亦甚疑訝,今承下敎,他無探問之處,分付備局,以拔上卽爲探知於儐臣之意,敢啓。答曰,知道。以上備邊司謄錄
上在昌德宮。停常參·經筵。
未時,太白見於巳地。
下直,禮安縣監李明鎭。
謝恩,益山縣監趙厚錫,承文副正字崔奎瑞。
掌令南弼星三度呈辭。入啓。遞差。
修撰徐宗泰三度呈辭。入啓。遞差。
禁府照目,前舒川郡守李東溟矣,能櫓軍混定船格,他邑同然,則雖與獨先創開者有間,旣已現發之後,終爲違令之歸是白乎旀,監色等,終乃現身,至受書目,則雖與元不起送者有異,差後數日之期,則難免稽緩之責。以此參酌照律,罪,杖七十收贖,奪告身二等,私罪。啓功减一等。又照目,前光陽縣〈監〉楊憲奭矣,地土船二隻中,曲避鵲巢俗忌,必載官吏之船,以致人言,不無受欺之跡。以此參酌照律,罪,杖八十收贖,奪告身三等,私罪。啓功减一等。又照目,前金堤郡守李廷龍矣,近來人心極惡,吏習尤奸,百般舞弄,專事欺蔽,摘發幽隱,人固難能,而今此朴後儉之奸猾縱恣,罔有紀極,私分官糶,一至此多。顯露之後,旣已一罪論斷,則爲其守令者,一任被欺,終不覺察,其尸居不職之罪,在所難免。以此照律,罪,杖一百收贖,告身盡行追奪,私罪。啓,奸吏偸食之穀,至於五六百石之多,而慢不省察,混同懸錄於未捧之數爲臥乎所,其常時居官無狀,見欺受侮之迹,據此可知,則不但在於尸職而已,特爲徒配,以爲怠慢官吏懲戢之地。
吏曹啓曰,臺諫有闕,政事,取稟。傳曰,明日爲之。
政院啓曰,孟山縣監趙厚錫,今日肅拜後,卽當仍爲下直,而時未署經,何以爲之?敢稟。傳曰,除署經給馬發送。
下直,孟山縣監趙厚錫。
左承旨宋昌辭職上疏。入啓。踏啓字。
院啓,請罪人金重夏嚴鞫處斷事。請罪人金煥嚴鞫處斷。請寢妖巫莫禮絶島定配之命,更加嚴鞫處斷事。請還收執義韓泰東特遞罷職之命事。請還收光南君金益勳敍用之命事。竝引避而退。措語之間,意有難安,則相會消詳,未爲不可,而隔座非議,事欠平穩,嫌難處置,其勢固然,而泛擧前事,旣無所碍,則意外非斥,不必爲嫌,請大司憲趙師錫遞差,掌令李國華出仕。
護軍李濡上疏。大槪,賑廳副提調之任,萬萬不似,決無承當之理,懇乞亟賜遞改,以便公私事。入啓。答曰,省疏具悉,爾其勿辭。從速察職。
答院曰,不允。末端事,旣已相議停論,而又更提前事,前後所爲,如出二人之手者,今玆啓辭措語,雖曰視前有異,揆以臺體,未免做錯,長官酬酢,本非侵斥,則處置立落,實涉乖當也。大司憲趙師錫出仕,掌令李國華遞差。
大司憲趙師錫,牌不進。
正言沈枰啓曰,近日憲臣之相繼避嫌,只以李仁夏棍打朝士一款,意見參差,互相引嫌,而至於臺啓中更提此事,不過文字間泛然說過。其所請罪立意,初不在於是,故頃日兩臣之引避也,以無所嫌礙之意,論思之臣,竝請出仕,俱蒙允許矣。及至翌日,承牌就職也,憲長與掌令李國華,同在一廳,隔壁而坐,循例相會,自非難事,而況其執心爲嫌者,元非大段文字,則面議去就,尤無不可,而憲長不此之爲,只隔前事之不當,更擧隨參之有所難安,不許相會,旋卽出去。臣於伊時,親見其事,妄意以爲,彼旣以爲,無此一句,有何不可參,爲辭,而身旣詣臺,仍爲供職,則與同僚相議刪去,待其不從而後,除爲自處,有何所妨,而隔坐之間,顯加非議,至令同僚,狼貝引入。憲長此擧,無論所執之如何,殊欠平穩底意思,其爲擧措,未免失著矣。至於李國華,初雖同參於停啓,旣已摭實自劾,公議請出,則以他事論罪其人,少無不可,而措語間泛擧前事,亦未見前後之矛盾,故今於再避之後,與同僚相議處置,而或以處事之欠穩,或以泛論之無嫌,敢有所立落矣。伏奉聖批,至以處置立落,實涉乖當,爲敎。臣於此,不勝懼然惶愧之至,臣之是非玆事,只以耳目之所及,公議之所在,有所涇渭,一出一落,而今承批旨,若是嚴截,臣之論議乖謬之失著,何敢自以爲是,而晏然仍冒於言地乎?請命遞斥臣職。答曰,勿辭,退待物論。以上朝報
政院啓曰,以迎接都監草記中路別問安使,令政院考例稟處事,命下矣。取考本院日記,則甲寅勅行時,以宴享減除之故,令中路間安承旨許璋,仍差別問安使,問安使,傳呈御帖於平壤,而引庚戌勅行時前例,有此定奪矣。今番則安州迎慰使崔渲,旣自儐臣處,使之留待於安州,令崔渲仍差別問安使,實合事宜,以此意別爲下諭,卽定禁軍,馳拔以送,而御帖及崔渲名帖,別無改書之事,使之仍爲傳呈,何如?傳曰,允。以上備邊司謄錄
上在昌德宮。停常參·經筵。
未時,太白見於巳地。
謝恩,僉知洪處武·李廷龍,校書校理柳時蕃,副正字蔡廷麟,訓鍊副正辛錫一,典籍金宇杭。
戶曹參判申翼相三度呈辭。入啓。遞差。
吏曹參議宋奎濂再度呈辭。入啓。遞差。
政院啓曰,行大司憲趙師錫,違牌不進,執義掌令未差,持平尹誠敎在外,金澋未肅拜,今日賓廳日次,而無來待之員,且以監察,連日茶時未安,持平金澋,卽爲牌招,何如?傳曰,允。
獻納金斗明啓曰,日昨憲臣之相繼引避處置,歸於本院,臣意以爲,不許相會,隔壁非議,殊非待僚席之道,泛擧前事,仍及旣發之論,未見失臺體之嫌,其間是非,自可有歸,故臣與同僚,商確可否,敢有所論列矣。伏承聖批,以處置立落,實涉乖當爲敎,一出一遞,大違所料,此無非如臣陋劣,發言論思,無足重輕,致令臺閣立落,不在於言議之地,則難冒之嫌,與同僚無異,其何敢晏然苟據職次乎?請命遞斥臣職。答曰,勿辭,退待物論。
謝恩,持平金澋。
傳曰,大臣·備局堂上引見。
政院啓曰,驪陽府院君閔維重,來詣請對矣。傳曰,備局堂上引見時,入侍。
大司憲趙師錫辭職上疏。入啓。答曰,省疏具悉。卿其勿辭察職。
公洪監司書目,結城呈,以持平尹誠敎辭職上疏上送事。啓。踏啓字。
吏曹啓曰,臺諫有闕,政事,取稟。傳曰,明日爲之。
今日引見時,持平金澋所啓,請誣告罪人金重夏嚴鞫處斷事。請還收罪人金煥定配之命,嚴鞫處斷事。請妖巫莫禮,更加嚴鞫得情,依律處斷。請還收執義韓泰東特遞罷職之命事。請左尹李仁夏罷職事。上曰,勿煩。李仁夏棍打朝士事,臺官論啓,推考照勘後,旣已停啓,則不當更爲提起,捉致士子困辱事,道路所聞,未必眞的,此一款,令本道明査,啓聞處之。又所啓,竝引嫌而退,長官所爭,雖或有執,處事之際,旣乖和平,處置立落,未見失當,特遞之命,實出意外,不可以此,輕遞言官,請正言沈枰,獻納金斗明出仕。答曰,依啓。藿田事,停啓。
政院啓曰,新除授左承旨洪萬鍾,時在京畿衿川地,斯速乘馹上來事,下諭,何如?傳曰,允。
知事金宇亨辭職上疏。入啓。答曰,省疏具悉。卿辭如此,摠管之任,當許遞焉。
今日引見時,行兵曹判書呂聖齊所啓,忠義査正之事,今方擧行,必使漢城府官員句管,然後可以出納戶籍,往復文書,故以參軍尹普啓下,考籍郞廳,而參軍一人,決難獨當酬應。漢城府,亦有式年戶籍修正之役,本府官員,尙患不足,加請啓下,不可無變通之道,下詢大臣而處之,何如?領議政金壽恒曰,忠義冒屬之類,考出戶籍,然後可知其奸僞,而戶籍,例不得移送於他司,故郞廳一員,以本府參軍差下,以爲專管考籍之地,而考準之事,甚爲浩繁,參軍一員,誠難獨當。漢城府,舊有引儀兼參軍,今雖革罷,忠義査正,所關亦重,加出兼參軍一員,仍爲差下郞廳,使之分考戶籍,畢役後還爲减下,似無所妨矣。左議政閔鼎重曰,今年乃是式年,方修帳籍,故本府官員,未暇他事,兼參軍一員,姑爲加出,使之會于本府近處公廨,考準戶籍,則似便矣。上曰,依爲之。刑曹判書朴信圭所啓,以內需司手本,直下刑曹,推考朝士,其在事體,誠甚未安,以內司事,如有推考外方之事,則分付政院,推考似當矣。上曰,以內司手本,直送刑曹,亦是前例也。左議政閔鼎重曰,朴信圭之言,誠是矣。雖無前例,政院捧承傳後奉行,似宜矣。右議政南九萬曰,政院,喉舌之司也。朝家命令,寧有不得與知之事乎?上曰,此後當依此擧行矣。又所啓,頃因漢城府啓辭,都城禁標內入葬者,摘發移送刑曹矣。法典只有禁斷之令,而偸葬者,以某律科斷,無現出處,必須參酌定規後,可以爲永久遵行之地矣。領議政金壽恒曰,旣無可據律文,且無曾前受敎,誠難率爾定律,而盜園陵樹木之律,可以與此援引比擬,禁標內入葬之罪,依盜園陵樹木之律,定式施行,似當矣。上曰,依爲之。又所啓,訟者吳春山,壬子年間,與林義尙,相訟於安州牧,春山得決之後,又與文有明,更訟於永柔縣,又爲得決矣。因任震華妻母李氏上言,啓下該院之後,該院,以彼此曲直,明査啓聞之意,行關於黃海兵營,以海州牧使,定訟官,以渠等私和,別無査覈之事,泛然牒報,旣已兩度得決,則其所謂私和云者,誠甚可疑。況春山之打殺義尙,必辨其奴主與否而後,可以酌定其律,則所謂訟官之不爲明査,殊甚駭異,其時訟官,不可以久遠而置之,推考,何如?上曰,再度得決,明有受敎,而訟官所爲,誠極無據,拿推,可也。右議政南九萬曰,凡聽訟之道,再度得決,則不問文記有無,事狀曲直,勿許聽理,明有受敎,而其時該院,雖以上言啓下之事,故不爲防塞,亦難免不察之失,其時堂上,推考,何如?上曰,推考,可也。朴信圭曰,奴婢相訟者,再度得決之後,雖有換面立隻,爭其已決之奴婢者,以一奴婢事,三度接訟,有違定限之法,今後切勿聽理之意,更爲定式,似可矣。右議政南九萬曰,人心至巧,若以訟隻之換面,許其更訟,則無止訟之日矣。上曰,依受敎申明,可也。右議政南九萬所啓,奉朝賀宋時烈處,依法典月給酒肉事,臣曾已陳達允下,分付本道矣,似聞本道,不知所給多寡之數,至於肉,則外方各邑,元無出處,有難繼送云。臣意則湖西各邑,有大同餘米,以此定數代送,似宜矣。上曰,令該廳定數輸送,可也。右副承旨崔錫鼎所啓,伏聞咸鏡道褒貶啓本,則富寧府使朴元度,置之中考,而以病廢公務,爲其題目,邊倅雖有實病,或有狀啓稟處之時,未嘗輕用殿最,而今此朴元度之以病居中,揆以事體,殊未妥當。此路一開,後弊可慮,咸鏡監司李世華,推考,何如?領議政金壽恒曰,事體極爲未安,朴元度,似當仍任矣。上曰,李世華,推考,其殿最,勿施,朴元度,仍任,可也。驪陽府院君閔維重所啓,臣於上年,以年分踏驗,一從量案,覈其虛實之意,陳達於榻前,至蒙採納事,下戶曹,依臣言施行矣。臣雖欲知其利害得失之如何,而今年若又用此例,則其中有不可不變通者,敢此仰稟。上曰,此事比上年踏驗,頗有所益,今年亦當依上年例爲之矣。閔維重曰,上年踏驗時,各邑抄出陳荒之田,別爲論報,而戶曹以爲,量案所付起田,法典不許給陳,一切防塞各邑,不得已徵賦於不耕之田,民以此爲冤,守令之號爲善治者,或以量外所耕之地,推移充數於陳田之代,而文書修整之際,猶不免冒僞,雖曰爲民施惠,亦涉不職矣。所謂陳田量案中,初以時報懸錄,而或有村落撤廢而成陳者,或有薄田起墾而還廢者,或有墳墓入之而荒棄者,或有川反浦落而全無田形者,如此等處,其處無多,量後新墾之地,則有倍於給陳之數,田結欠縮,有所可慮矣。玆事甚重,今日三公及戶判入侍,下詢而處之,何如?右議政南九萬曰,臣頃日受暇往畿邑時,聞鄕人之言,則上年秋,自官家收捧陳單,不於民間,凡其久遠陳荒無主處,則元無呈單之人,其或有主而陳荒年久,入於久陳處,則民間亦不更爲呈單,而且上年新陳之田,出給單子,故單子外陳田,以無單之故,竝入於實結中,作結之後,民人等雖多呈訴,官家慮其紛紜,不得取舍,故有主之地,旣已出稅稱冤,而至於無主之陳稅,則侵及隣里云。今雖依上年踏驗,此類不可明白區別,俾無稱冤之端矣。戶曹判書鄭載嵩曰,隨起隨稅,事理固宜,而若許給陳,則無以防奸,故臣曹之曾前不許,槪出於不得已,而民冤如此,則依此所陳,陳荒處,別爲抄出成冊,覈其虛實而處置似當,故事目磨鍊時,添入此一款矣。上曰,如此等處,不可不給陳,依爲之。閔維重曰,臣之所陳,且欲一從量案,修整結數,而其中陳荒,及川反浦落覆沙,應給全災之處,守令親自踏驗,別爲成冊上送之後,自朝廷差送京官,覈其虛實,如或奸僞現露,則別樣重究然後,後弊可防。且許令田主,自爲呈狀,如有所不便,則別定監色而爲之,亦無不可矣。年分事目,例於八月令宣布,而此則專在於覈驗陳荒,及雜頉有無而已,趁今磨鍊事目,啓下宣布,恐無不可矣。上曰,事目從速磨鍊啓下,豫爲頒布,可也。
大臣·備局堂上引見入侍時,大將呂□□所啓,公洪道禁衛營別隊,依兩南例,營將專管事,榻前定奪。以上朝報
今日引見入侍時,監司可合人抄啓,而唯當精選,不必多抄事,命下矣。就議廟堂,監司可合人員抄擇,別單書入之意,敢啓。傳曰,知道。以上吏曹謄錄
今日引見入侍時,驪陽府院君閔維重所啓,頃因訓鍊大將申汝哲所啓,砲手亂廛之弊,令平市署相議變通事,命下矣。此事甚爲難處,今日都提調·大將,竝爲入侍,敢此仰達。大槪,平市署,本無亂廛推捉之事,而判府事李尙眞,爲提調時,始爲啓達擧行,若不逐日禁斷,則亂廛之類,無所懲畏,故市民以此來訴,則不得不推捉,而其中砲手輩,如網巾·帶子雜物自業手持者,初不擧論。至於布木私賣者,雖非累疋,犯禁之後,分揀放送,仍以爲例,則潛商之輩,或與砲手同謀,冒托買賣者有之,此弊亦不可不慮。本署非用刑衙門,他無處置之道,無論所持多少,輒卽執送法曹,渠輩呼冤,其勢固宜,臣意則軍兵,旣有所受之保布,一二疋私賣,固不當禁斷,而若以此定式,則恐有憑依亂賣之弊,故以此持難矣。申汝哲曰,軍兵手持之物勿禁事,捧承傳,而卽今亂廛,色目甚多,軍兵若干料布外,他無資生之路,備得小小物件,欲爲賣食,則稱以亂廛,實難支堪矣。領議政金壽興曰,此事曾已仰達矣。都監軍士所受朔布,使不得賣食,則是絶其生路,些少之物,勿禁,似宜矣,而平市署,則亦欲禁斷定式,實難矣。上曰,自本署參酌處置,可也。又所啓,凉太廛設置,已過二十餘年,今難卒罷,而所謂凉太,皆是城外,無依寡女,及砲手妻,手造爲業,賣食資生者也。此類旣難同入市案,以應市役,而又從而禁斷,則絶其生道,事甚矜惻,故雖或被捉於亂廛,不爲嚴治矣。頃日本廛人,以都監砲手,恣意呈狀,卽以査問之意,題付本署,本署官員,捉致砲手市民,一處憑閱之際,都監將官,領率軍牢十餘人,突入本署開坐處,放送砲手,執捉市民而去。至於決棍,若使本署,有違法處置之事,都監體面莫重,或啓罷官員,或推論下吏,俱無不可,而凌踏殘司,刼奪推閱之人,其爲擧措,殊涉未安,若此則砲手之亂廛者,市民將不得發告,此弊不可不防矣。領議政金壽興曰,彼此曲折,雖未能詳知,而都監,憑藉上司之勢,奪去該司推問之人,事涉不當矣。上曰,此事殊甚非矣。當該將官,自都監査出論罪。以上訓局謄錄
都監啓曰,郞廳文獻徵,除授梁山郡守,具文洙,移拜禁府都事,其代,以禮曹佐郞金德基,典牲署主簿李秀儁差下,使之察任,何如?傳曰,允。又啓曰,卽見遠接使狀啓,則通官等以爲,今行爲弔祭而來,不可受宴,一路七站上下來,竝爲停宴云。自前宴享減除之時,則例有中路別遣問安使之擧,而儐臣,爲慮其往來之有弊,旣令安州迎慰使,姑留本州,以待朝家分付矣。令政院急速,稟處,何如?傳曰,允。
政院啓曰,以迎接都監草記,中路別問安使,令政院考例稟處事,命下矣。取考本院日記,則甲寅勅行時,以宴享减除之故,令中路問安承旨許璋,仍差別問安使,使之傳呈御帖於平壤,而引庚戌勅行時前例,有此定奪矣。今番則安州迎慰使崔渲,旣自儐臣,使之留待於安州,令崔渲仍差別問使,實合事宜,以此意別爲下諭,卽定禁軍,馳撥以送,而御帖及崔渲名帖,別無改書之事,使之仍爲傳呈,何如?傳曰,允。以上迎接都監謄錄
今日入侍時,驪陽府院君閔維重所啓,扈衛廳軍官三十八員內,二十七員,則依例給料,而十一員料米,則自本廳受來,以所任軍官三員,及都房子二名無料之故,以此分給朔料,而又以餘米,爲柴油債,苟且細瑣,莫此爲甚。臣意則柴油米,皆令戶曹上下,而軍官三十八員,使之準數受料,恐合於事體矣。領議政金壽恒曰,閔維重所達,誠是矣。此事甚爲苟簡,常欲變通,而以國儲不足,曾不敢煩請矣。所任軍官三員,則自戶曹題給放料,恐宜矣。上曰,分付該曹,依此爲之。扈衛廳謄錄
上在昌德宮。停常參·經筵。
未時,太白見於巳地。夜一更,流星出危星下,入東方天際,狀如鉢拳,尾長三四尺許,色赤。
謝恩,軍資奉事李耉,戶曹正郞尹敍績,校書博士李應錫,韓山郡守尹塼,中部主簿尹㙊,長興直長韓聖佑。
司果李蓍晩,兼持平減下肅拜。
遠接使平安監司義州府尹書目,勅行,今月二十日渡江,而來月初四日,當爲入京事。
獻納金斗明就職。
右議政南九萬箚子。大槪,昨日筵中,有誤達之事,不勝惶恐俟罪事。入啓。答曰,省箚具悉。偶然做錯陳達,有何所傷,卿其安心勿待罪。仍傳曰,遣史官傳諭。
府啓,請誣告罪人金重夏嚴鞫處斷事。請還收罪人金煥定配之命,嚴鞫處斷事。請妖巫莫禮,更命有司嚴鞫,依律處斷事。請還收執義韓泰東特遞罷職之命事。入啓。答曰,勿煩,前啓李仁夏罷職事,本道査覈間,姑停。
有政。以上朝報
吏批啓曰,本曹參議,及玉堂闕員,今當差出,而擬望之人乏少,外任竝擬,何如?傳曰,允。
今六月二十三日引見時,玉堂東壁,以二望備擬事,榻前下敎。以上吏曹謄錄
都監啓曰,卽見遠接使上送路程記,則勅行,今月二十一日,自義州離發,來七月初四日,當爲入京云。以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。
又啓曰,應辦色郞廳戶曹正郞李星齡,移拜他職,其代,以戶曹正郞尹敍績,差下,使之察任,何如?傳曰,允。又啓曰,弔祭時祭物物目器數,依甲寅年謄錄,別單書入,以此分付各該司,使之措備以待,而實果,非時産之物,則依前例以時産果實代封,官員則都監宴享色郞廳,及奉常寺官員,專掌次知,而都監郞廳,則往來看檢之意,敢啓。傳曰,允。又啓曰,取考甲寅年謄錄,則其時弔祭勅使入京之日,直詣闕內,故祭文,置於仁政殿東階上,勅使還出後,移置於殿內,而禮曹郞廳,及別差守直官二員守直,而祭日,禮曹郞廳,自闕中奉詣祭所矣。今亦依此擧行宜當,禮曹郞廳及守直官,令該曹豫爲差出之意,分付,何如?傳曰,允。迎接都監謄錄
上在昌德宮。停常參·經筵。
未時,太白見於巳地。夜一更,流星出北極星下,入西方天際,狀如鉢,尾長三四尺許,色赤。
下直,舒川郡守李萬枝。
謝恩,星州牧使申厚載,工曹佐郞朴泰衡,典籍李濟民,兼春秋李斗岳。
備忘記,自春徂夏,雨暘時若,百穀蕃蕪,庶幾有西成之望矣,不幸政當發穗長養之節,惡風浹旬,大昨霂霢,乍作旋霽,烈炎如焚,雨意猶邈,田疇龜坼,禾穀焦枯,此農家所謂鋤後之旱,民事之遑遑切急,殆有甚於春夏之旱。一日二日,終不得霈澤於今月之內,則哀我民生,靡有孑遺,興言及此,不覺心斷而氣塞也。其令禮官,不卜日斯速虔誠祈禱,使無辜赤子,得免塡壑之患。
政院啓曰,大司憲趙師錫,疏批已下之後,連呈辭疏,不爲行公,勅使旣已渡江,而師錫,方帶館伴,都監之事,亦甚緊切,卽爲牌招,何如?傳曰,允。
遠接使書目,勅行,今月二十一日,良策止宿事。
傳曰,當此悶旱虔禱之日,不可無欽恤疏釋之典,禁府·刑曹時囚及徒流案,趁卽修正,今二十六日榻前疏決事,分付。
政院啓曰,明日疏決時,應參之員刑曹參議尹世紀,時未肅謝,卽爲牌招,諫院未拜之員,竝卽牌招,以爲推移入參之地,何如?傳曰,允。又啓曰,明日疏決事,命下矣。自前疏決時,時任大臣·禁府·刑曹堂上三司各一員,例爲入參,而原任大臣,則或參或不參,承旨或一員,或二員入參,今則何以爲之?敢稟。傳曰,原任大臣,亦爲入參,承旨一員入侍,可也。
禮曹啓曰,命下矣,惡風連吹,烈日杲杲,發穗之穀,幾盡枯損,若不得甘霈於數日之內,則前頭年事,誠極可慮,故臣曹,方欲啓請祈禱矣,今承聖敎,辭旨惻怛,可以泣鬼神矣。初次祈雨祭,風雲雷雨山川·雩祀,三角山·木覓山·漢江等處,不卜日來二十七日設行事,知委,何如?傳曰,依啓。不可謬守常規,特遣重臣·近侍設行,可也。
右承旨金鎭龜上疏。大槪,冒陳痛迫私情,冀蒙遞免事。及左副承旨權是經上疏。大槪,敢陳痛迫情勢,乞遞職名事。入啓。
答金鎭龜·權是經疏曰,省疏具悉。許伸私情,已有近規,本職當許遞焉。
傳曰,承旨二員,纔已遞職矣,其代,以在京無故人,卽爲口傳差出,以爲推移進參之地。
府啓,請罪人金重夏嚴鞫處斷事。請還收罪人金煥定配之命,嚴鞫處斷事。請妖巫莫禮,亟命有司,更加嚴鞫,依律處斷事。請還收執義韓泰東特遞罷職之命事。新啓,近來紀綱頹廢,人不畏法,至於武弁,尤爲悖慢,實爲寒心。公洪兵虞侯尹就商,蠱惑禮山官婢,去秋武科試所,至於率往,屢千擧子,莫不駭笑,及其本官推還之後,竊載歸於營下。今年二月巡歷時,又爲載往於所到之處,此乃國恤初喪也,豈臣子載妓之時乎?如此無狀之人,不可諉以無識武夫而置之,請公洪道兵虞侯尹就商削去仕版。新除授持平黃欽,以問禮官西下,請斯速乘馹上來事,下諭。
昌城君佖上疏。大槪,客行臨迫,而身病沈痼,無望供仕,乞遞厨院提調,以便公私事。入啓。答曰,省疏具悉。卿其勿辭,調理察職。
大司憲趙師錫上疏。大槪,情勢之外,賤疾且劇,再辱召命,終闕祗赴,乞賜遞改,以伸公議,仍治臣罪,以戒具僚事。入啓。答曰,省疏具悉。卿辭如此,本職當勉副焉。答府曰,不允。削版事,依啓,下諭事,竣事自當上來,姑勿下諭。
吏曹口傳政事,承旨二,尹攀·金載顯。
判府事鄭知和箚子。大槪,方患頷下濕瘡,連項濃破,末由穿衣,故不得進參於疏決入侍之列,惶恐待罪事。入啓。答曰,省箚具悉卿懇。適有所患,不得進參,別無所傷,卿其安心勿辭,亦勿待罪。仍傳曰,遣史官傳諭。
謝恩,右承旨尹攀,右副承旨崔錫鼎,左副承旨成虎徵,同副承旨金載顯。
兵曹口傳政事,副司果趙師錫。
傳曰,原任大臣,亦爲入參,承旨一員入侍,可也。又啓曰,明日疏決,應參之員,刑曹參議尹世紀,時未肅謝,卽爲牌招,諫院則司諫權斗紀,獻納金斗明,正言沈枰,俱在呈辭中,竝爲牌招,以爲推移入參之地,何如?傳曰,允。以上禁府謄錄
義禁府啓曰,前海州牧使鄭時亨,拿推傳旨啓下矣,鄭時亨,時在公洪道林川地,依例府羅將發遣,拿來,何如?傳曰,允。
禁衛營啓曰,上番別左司屬平安道五哨軍兵,逢點實數六百九十七名,來七月初一日,與內外三處入直軍兵,依例替代後,舊軍放送之意,敢啓。傳曰,知道。以上禁衛營謄錄
禮曹啓曰,今此勅使魂殿致祭時,執事官等,依前例令吏曹豫爲差出事,分付,何如?傳曰,允。
又啓曰,今此出來弔祭勅使,一路及京中各宴,竝勿設行云。入京後各宴,則雖不爲之,至於接見時茶禮,則自前國恤時,竝爲豫備以待,令該司磨鍊擧行,何如?傳曰,允。以上禮曹謄錄
上在昌德宮。停常參·經筵。
夜五更,流星出危星下,入坤方天際,狀如鉢,尾長三四尺許,色赤,光照地。
答淸城府院君金錫胄箚曰,省箚具悉卿懇。瘡患支離,尙未夬瘳,予用慮念不得進參,有何所傷,卿其安心勿待罪,從容善攝。仍傳曰,遣史官傳諭。
遠接使書目,勅行今月二十二日,林畔止宿事。又書目,勅行二十三日,定州止宿事。
京畿監司書目,衿川呈,以左承旨洪萬鍾辭職上疏上送事。啓。答曰,省疏具悉。旣往之事,何必追咎乎?疏末陳誡,誠甚切實,予當體念。禱雨一款,已令該曹設行矣,爾其勿辭,從速上來察職。
傳曰,史官三員待命,騎馬九匹立之,祈雨祭所內摘奸。
今日疏決時,前頭勅使入京日,郊外擧動出還宮,皆由敦義門事,及副校理李頤命牌招察任事,定奪。持平金澋所啓,頃者,諫官之引避也。臣以爲長官所爭,雖有所執,其爲擧措,似欠平穩,以此立落,未爲不可,雖有乖當之敎,不必深以爲嫌,故處置請出矣。今者諫官,又引其陳疏,竝爲引避,而處置歸於本府。臣第觀其辭意,一則曰論事做錯,一則物議喧然,臣不勝懼然慚恧之至,後旣未免做錯,以致物議之喧然,則臣之前日處置乖當之失,到此益著矣。旣以是非謬戾之人,今不敢晏然仍冒,更爲立落於玆事,請命遞斥臣職。答曰,勿辭,退待物論。
判府事李尙眞箚子。大槪,賤疾方劇,違命震越事。入啓。
上曰,疏決時,義禁府時囚罪人,蒙宥罪人朴安亮,門黜罪人洪萬朝·李玄祚,徒年罪人尹以聘·金得輝·趙謇·劉烶·禹濟民·卞承業,定配罪人朴贄·成胤童等,放送。
義禁府啓曰,今此勅使在館時,三門把守假都事三員,令該曹依例差出,三度習儀時,以爲調用之地,何如?傳曰,允。
今日入侍疏決時,左副承旨崔錫鼎所啓,臣伏見疏決文書,則平安道定配罪人李建三罪目中,庚午七月事,以今七月書入,必因謄通前日疏決文書,以致如此,雖緣忙迫,難免不察之失,判義禁府事南□□推考,何如?上曰,推考,可也。以上禁府謄錄
入侍時,右議政南九萬所啓,守令還上虛錄,發覺之後,朝家,皆以徒配,永勿除職之律,施之,其中或有換錄年條者,則或云與虛錄有異,今此陳再昌罪目,亦以爲與未捧爲已捧,殊異云,此似然矣。若復當年條蕩滌之時,則其未捧者,在於已捧之中,故不得蒙惠,民以爲冤,與反上虛錄,元無異同矣。然,朝家,時無明白定奪,若無一定之式,而加之以永勿除職之律,被罪者又稱冤矣。上曰,換錄年條之罪,與虛錄無異,一體勘斷事,定式施行,可也。以上備邊司謄錄
今日疏決入侍時,以諸大臣陳達,來七月朔祭攝行事,定奪。禮曹謄錄
禮曹啓曰,弔慰差倭進香吉日,自今月十四日,三十日至,推擇設行事分付矣。卽接東萊府使牒報,則以爲,今此弔慰禮,係是新創,一依乙卯年弔慰爲之,則床卓等物,所當新造,請來問接慰官,設行茶禮,香燭捧上上送,得達京中,似難及於今月三十日內,進香日期,以開月旬望間改擇云。前日所擇吉日,乃釜山館行禮之日,上京進香日期,則元無推擇之事,而東萊府使,未能詳審,有此馳報,卽今日字已迫,勢將不及於三十日,故令日官更爲推擇,則七月十二日·十五日·十八日·二十一日,爲吉云。以此日中,觀勢進退擧行之意,分付,何如?傳曰,允。禮曹謄錄
上在昌德宮。停常參·經筵。
未時,太白見於巳地。
刑曹參議尹世紀,疏決時牌不進,辭職上疏。入啓。
副校理申啓華上疏。入啓。
今六月二十六日疏決入侍時,校理申啓華所啓,啓覆時,則禁府·刑曹文書,有書示三司之規,而疏決時,則不爲書示。禁府文書,則係是朝士之事,故或得於聞見,或憑於朝報,而至於刑曹文書,未知其委折,三司殊無入侍之本意,此後依啓覆例,禁府·刑曹文書,疏決時,亦爲書示三司,何如?上曰,依爲之。以上禁府謄錄
都監啓曰,今此勅使,各處宴享,旣已減除,而茶啖則遠接使狀啓中,無減除之語,故依例磨鍊,措備以待,而便殿接見時,例有茶禮之擧,御床則用素膳,勅使床則用肉膳事,豫爲分付司饔院,何如?傳曰,允。迎接都監謄錄
上在昌德宮。停常參·經筵。
昧爽,流星出天中,入南方天際,狀如鉢,尾長三四尺許,色白。未時,太白見於巳地。
副校理李頤命辭職上疏。入啓。
都承旨尹趾完上疏。大槪,乞命先罷臣職,仍令攸司,科斷臣罪事。留政院。答曰,省疏具悉。卿其勿辭察職。
政院啓曰,勅使接見酬酌時說話,自前豫爲撰定書入,以備睿裁矣。此外如有酬應之說,則不可不先期講定,令備局商度定奪,何如?傳曰,允。
備邊司啓辭,云云事,命下矣。初頭接見時,循例說話,則政院所撰定者,別無未盡之處,而告訃使臣,自彼捉問之事,似宜略及於酬酌之間,故此一款,別爲添入,且改其略干措語,送于政院,改書之以入之意,敢啓。答曰,知道。
上在昌德宮。停常參·經筵。
司僕寺啓曰,內寺馬醫司僕一人,旣已定奪加出矣。今當付祿,而馬醫司僕所受,只是二遞兒,七品一遞兒,加出,以爲推移付祿之地,何如?啓依允。以上司僕寺謄錄
修撰嚴緝乞郡上疏。答曰,省疏具悉。爾之情事,良用矜惻,特令該曹,依願施行焉。
禮曹啓曰,魂殿弔祭習儀,來七月初三日,明政殿爲之,而史使·承旨及諸執事,竝爲進參,服色則以白衣·白帽·布裹帶。行禮幕次,床卓排設等事,令都監專掌檢飭,何如?傳曰,允。禮曹謄錄
扈衛廳啓曰,頃日引見時,本廳所任軍官,四廳各三員,自戶曹題給散料事,啓稟定奪矣。一廳每三員朔料,移給於入番軍官,則當爲二十一員,自來月爲始,內入軍官,以一番七員磨鍊,以爲前頭觀勢,更加其數之地,所任軍官朔料,與他軍官有別,依各軍門將官例,竝以參上題給之意,分付,何如?傳曰,允。扈衛廳謄錄
司僕寺官員,以提調意啓曰,內寺馬醫司僕一人,旣已定奪加出矣。今當付祿,而馬醫司僕所受,只有二遞兒,七品一遞兒加出,以爲推移付祿之地,何如?傳曰,允。司僕寺謄錄
上在昌德宮。停常參·經筵。
都監啓曰,在前弔祭勅使出來時,不爲用樂,故以依例入京日,陳而不作之意,措辭言及於通官事,自都監移文於遠接使矣。得見其回移,則用樂未安之意,言於通官,使之傳言於勅使,則兩勅會于一處,相與論難,以爲所以用樂者,爲皇恩也,豈有傷禮節乎?國喪迎勅時動樂,非一非再,而今有此問,未知其故,觀其辭色,似不聽許云。取考謄錄,則己丑·己亥·甲寅國恤弔祭時,竝皆陳而不作。彼之所言,果據何時之例,而其所堅執如此,令禮官稟處,何如?傳曰,允。
又啓曰,勅使行中齎來各段十五疋內,除出白段一疋,以爲祭幣行祭後燒火之意,言于通官輩事,自都監移文於儐臣矣。回移內,通官等,以爲依前爲之,不必相問云,依此擧行之意,敢啓。傳曰,知道。又啓曰,卽接遠接使移文,動樂一款,措辭開諭,已得準許矣。依前例陳而不作之意,分付該曹,何如?傳曰,允。以上迎接都監謄錄郞廳李運海校正。日記郞廳趙世選書。
上在昌德宮。停常參·經筵。
自昧爽至辰時,有霧氣。
下直,蔚山府使張瑱。
謝恩,中樞經歷林翼喬。
朔祭後,大王大妃殿,藥房·政院·玉堂·二品以上·六曹·大司諫問安。答曰,知道。
大殿·中殿,藥房·政院·玉堂·二品以上·六曹·大司諫問安。答曰,罔極。
大司憲李翊相上疏。大槪,陳情乞遞事。入啓。答曰,省疏具悉。卿其勿辭,調理察職。
藥房啓曰,節候遄改,秋序又屆。仰惟孝思,益復哀慕,而旱魃爲虐,圭璧無徵,丙枕憂勞,必倍不安。伏未審聖候調攝,若何?臣等不勝憂慮之至,敢來問安。答曰,罔極。
遠接使書目,勅行二十九日,瑞興止宿事。
校理申啓華上疏。大槪,重被人侵斥,終不敢晏然於榮次,乞賜遞改事。入啓。答曰,省疏具悉。爾其勿辭,從速察職。
答刑曹參議尹世紀疏曰,省疏具悉。盛氣呶呶,語欠平穩,殊甚未妥也。爾其勿辭察職。
府前啓,請罪人金重夏嚴鞫處斷事。請還收罪人金煥定配之命,嚴鞫處斷事。請妖巫莫禮,亟命有司,更加嚴鞫處斷事。請還收執義韓泰東特遞罷職之命事。請左尹李仁夏罷職事。措辭見上引嫌而退。旣停其論,以此見遞,則今難參啓,勢所固然,持平黃欽,請命遞差。答曰,不允。處置事,依啓。
禮曹判書申晸請對時,初四日迎勅擧動時出宮,以寅卯間,何時定行事,榻前定奪。
吏曹啓曰,臺諫有闕,政事,取稟。傳曰,明日爲之。
假注書呂必容病,代李震休。以上朝報
禮曹判書申晸請對入侍時,四次祈雨祭,南郊,遣大臣攝行,楮子島·龍山江,遣重臣,竝不卜日,來初四日設行,而祭文則令弘文提學製進事,榻前定奪。
又啓曰,初六日魂殿致祭吉時,令日官推擇,則同日卯時爲吉云。以此時設行之意,勅使入京後,使差備譯官言于通官事,分付都監,何如?傳曰,允。以上禮曹謄錄
義禁府啓曰,以全羅監司狀啓,刑曹粘目,前康津縣監南有星,兼官前靈巖郡守申鍒等,移本府處置事,允下矣。南有星·申鍒,方待命於本府,卽爲拿囚之意,敢啓。傳曰,知道。禁府謄錄
上在昌德宮。停常參·經筵。
謝恩,引儀兼參軍沈轍,校書著作李商雨。
司諫權斗紀再度呈辭。入啓。遞差。
政院啓曰,近來兩司,位甚不齊,諫院則只有長官,憲府則無行公之員,明日習儀,再明日擧動時,事甚苟簡。在外及陳疏受由外呈告人員,及今日新除授持平金澋,竝卽牌招察任,何如?傳曰,允。
謝恩,掌令南弼星,持平金澋。
右議政南九萬箚子。大槪,敢陳兵曹軍案定式諸事,請令該曹,議于廟堂處置事。入啓。答曰,省箚具悉。條陳之事,令該曹,就議于廟堂而稟處焉。
遠接使書目,勅行今初二日,開城府止宿事。
府前啓,請罪人金重夏嚴鞫處斷事。請還收罪人金煥定配之命,嚴鞫處斷事。請妖巫莫女,更加,嚴鞫得情,依律處斷事。請還收執義韓泰東特遞罷職之命事。左尹李仁夏,爲人驕妄,性且躁愎,自授將任以後,率多顚倒之事,軍情不□久矣。上年巡操列邑之時,棍打朝士之擧,已是可惡之甚,而及至水原鎭,諉以犯馬,捉致士子,脫衣露身,復置馬上,至以酒桶倒冒,擧措駭異,瞻聆齊憤。如此之人,固不可久授將任,而況此京兆佐貳之官,地望不輕,爲任甚重,此雖曾所履歷,決不復使濫冒也,審矣。今此請之論,不但爲水原一事而已,則不可等待其査覈而處之,請左尹李仁夏罷職。新除授持平權持,時在京畿廣州地,請斯速乘馹上來事,下諭。
院前啓,請罪人金重夏嚴鞫處斷事。請罪人金煥嚴鞫得情,明白處斷事。請寢妖巫莫禮絶島定配之命,嚴鞫得情,依律處斷事。請還收執義韓泰東特遞罷職之命事。頃日歲抄之下,光南君金益勳,亦有敍用之命。臣竊不勝駭惑之至。益勳之向日負犯,有非尋常罪過之比,國言喧藉,公議重發,從輕之典,猶至門黜,其蒙放也,臺臣爭執,大臣陳達,終至還寢成命,則益勳之不可輕釋,殿下亦已明燭之矣。雖因大赦,倖免罪籍,物情之不平,固已久矣,曾未幾何,恩賜又下,復齒朝端,勳封如舊,凡在聽聞,莫不爲駭。請還收光南君金益勳敍用之命。新除授司諫李后定,時在京畿果川地,請斯速乘馹上來事,下諭。
答府〈曰〉,不允。朝家用人〈之〉道,惟明棄短取長而已,則設令仁夏,果有驕妄躁愎之性,元非深惡罪斥之事,而況此人門地才望,與他武弁有異,故曾前陞擢,實非偶然,何乃更提旣往之事,務爲已甚之論乎?殊甚不快也。亟停勿煩。下諭事,依啓。
備邊司啓曰,館伴趙師錫,時無實職,見禮官時,不可以軍職,書塡於名帖。依例假銜啓下之意,分付該曹,何如?傳曰,允。備局謄錄
禁府啓曰,罪人申鍒,旣已就拿,卽當捧招以入,而身病方劇,不能起動云。後坐起追捧之意,敢啓。傳曰,知道。禁府謄錄
上在昌德宮。停常參·經筵。
領議政金壽恒,都承旨尹趾善,弘濟院出去。
謝恩,正言兪命一,司饔僉正權世經,慈仁縣監李溭,庇仁縣監孫愚,副摠管金世器,昌樂察訪朱恒道,直講南宮垕,兵曹佐郞洪受疇,掌樂主簿李德昌,禮曹參議李濡,佐郞金宇杭,吏曹佐郞金昌協。
遠接使書目,勅行初二日,坡州止宿事。
正言兪□□啓曰,臣之先壟,在於廣州地,有急時看護事,未暇受由,冒沒馳往,中途患暍,症勢危苦,委頓旅舍,喘喘欲死。不意此際,召旨遠降,臣誠驚惶感激,不知置身之所。分義所在,不敢久淹,力疾作行,入謝恩命,而冒法下鄕之失,在所難免。且臣伏聞日者,筵中大臣,以臣曾在憲職時,處置長官尹趾善事,有所非斥云,臣不勝懼然之至。臣之論劾金元燮,專在於到處鞭扑,徵責酒肉,而趾善之所引嫌者,比此有間,故臣於處置之際,以循例支供,非所擧論,措辭請出矣。大臣之言,旣如是其嚴截,則臣之昏謬之失,於此著矣,臣何敢一刻仍冒乎?請命遞斥臣職。答曰,勿辭,退待物論。
謝恩,護軍李國芳。
明日慕華館,迎勅擧動出宮,初嚴,寅初一刻,二嚴,寅正初刻,三嚴,寅正三刻,開門,四更五點。以上朝報
領議政金壽恒請對,引見入侍時所啓,判府事李尙眞箚末所陳,各衙門·各軍門,行關外方,徵斂貽弊等事,近緣各軍門之太多,弊及外方者,固不少。其中亦有法例之所當然,事勢之不可已者,雖難全廢,而如有規外新創之事,爲弊於郡邑,貽害於民間者,則一切停止之意,分付於各衙門·各軍門,而諸道各營,亦爲分付,使之論移本衙門,勿施,何如?上曰,依爲之。訓局謄錄
今日請對入侍時,領議政金壽恒所啓,累年飢荒之餘,國計蕩竭,民生未蘇,而今年災害,又至於此,今雖得雨,其爲凶年則已決矣。百爾思之,他無救民之策,惟有愛惜財用,節縮浮費,爲今第一急務。苟能一分節損,則必有一分及民之惠,凡干不緊之事,無論費用多少,皆停罷。若以所費不多,而因循如舊,則節損之功,終無以行矣。伏聞頃者,有內下書法,令校書館開刊之命,方爲取石於忠州地云。此等不緊之役,亦非此時所宜,爲先下敎停止,而自上常以不作無益爲心,凡事務從節省,仍爲申飭有司之臣,大小浮費,一切停罷,似當矣。上曰,節用愛民,爲國之先務,雖在常年,亦宜體念。況今年事如此,大臣所陳,意非偶然,校書館刻役,則爲先停止,凡干浮費,一切停罷之意,分付諸司,可也。備局謄錄
今日入侍時,領議政金壽恒所啓,行判中樞府事李尙眞箚子,啓下備局矣。此與他人疏箚有異,不可以文字,泛然回啓,且其中,有須經稟定者,故敢此仰達矣。觀其箚辭,以朝著之潰裂,生民之侵擾,爲今日召災之本,反覆懃懇,無非藥石之言。朝著潰裂事,則初因論議之不合,輾轉乖激,以至於此,自上先恢蕩平之道,痛祛偏係之私,群下各捨執迷,共底和平,如箚中所論,則調劑鎭靜之道,不外於此,此誠上下之所宜交勉者也。生民侵擾事,則箚中所論,一則舊還上收捧也,一則業儒考講事也。自庚申以後,數年之間,朝家非有別樣更張之擧,而民生之怨咨,日以益甚,如臣才識淺短之人,久叨鼎席,全昧時務緩急之憂,大變通大設施,固非可望,至於捧糶定式,豈是難事,而猶不能善處,未免爲侵擾厲民之歸。措事失宜,於此可見,雖被非斥,何敢有所自解乎?但臣等之意,則近緣連歲凶荒,每令只捧新糶,故民間亦習以爲常,舊還上則延拖歲月,望其蕩滌,而無意還納。若以周世宗父不責子償之道言之,則不獨舊還上,雖新還上,亦不必收捧,而如不能一倂蕩滌,則年久之後,不但官家收捧之難,在民間,亦爲無窮之弊,參量年事民力,漸次收捧,所不可已,故上年冬還上收捧,以舊分給爲主。今年畿甸春牟,亦令收捧舊糶者,蓋出於此,而終爲大失人心之擧,此亦臣等錯料之過也。然旣往之失,言之無及,今則春牟還上,隨其民力,以訖收捧云。旱乾如此,客行又到,雖有未捧之數,不可更爲徵督,令道臣只據其已捧實數,磨勘上送於該曹,而其中所捧元數,未滿一半,則令該曹相考處置之意,分付似當矣。上曰,依爲之。戶曹謄錄
上在昌德宮。停常參·經筵。
自昧爽至卯時,有霧氣。申時,日暈兩珥。
當日無肅拜。
大駕詣慕華館入幕次後,藥房·政院·玉堂問安。答曰,知道。
遠接使尹堦,京畿監司李奎齡,入來。
大駕還宮後,藥房·政院·玉堂·二品以上·六曹·大司諫問安。答曰,知道。
謝恩,江華留守尹堦。
吏曹啓曰,臺諫有闕,政事,取稟。傳曰,明日爲之。
禮曹,五次祈雨祭,楊津·德津·五冠山·紺岳山·松岳山等處,遣重臣,不卜日,來初八日設行事,典祀官兼大祝祭物,自京下送,執事官及犧牲,則令本道差定進排之意,各司及京畿監營,知委,何如?啓依所啓施行。
院啓,請罪人金重夏嚴鞫處斷事。請罪人金煥嚴鞫處斷事。請寢妖巫莫禮絶島定配之命,嚴鞫處斷事。請還收光南君金益勳敍用之命事。新啓,臣等伏見刑曹參議尹世紀疏本,則醜詆前持平金晢,滿紙臚列,無不顧藉,而其間所引文字,若非鄙悖無倫,隱然驅人於不測之地,此何辭氣也,此何擧措也?世紀,出入侍從之人,其所自處,不比庶官,而向日引避之辭,揷入贅語,詬辱同僚,大失相敬之道,則公議之駁正,固其自取,不思反求,益懷忿怒,恣意凌踏,惟務夬心。至於金煥鞫問之啓,實是一國公共之論,而敢以偏係等語,䝱持臺論,有若角勝者然,其不恤公議,肆然無忌,胡至於此哉?瞻聆所及,莫不爲駭,請刑曹參議尹世紀罷職不敍。前啓,韓泰東事,停啓。答曰,不允。
大司憲李翊相辭職上疏。入啓。答曰,省疏具悉。卿辭至此,本職當許遞焉。
傳曰,旱災愈往愈甚,凡係祈禳之方,靡所不用其極。戰亡等處,遣近侍致祭事,令該曹考例,斯速擧行。
府前啓,請罪人金重夏嚴鞫處斷事。請還收罪人金煥定配之命,嚴鞫處斷事。妖巫莫禮,請命有司,更加嚴鞫處斷事。請還收執義韓泰東特遞罷職之命事。請左尹李仁夏罷職事。入啓。答曰,勿煩。以上朝報
禮曹啓曰,戰亡等處,致祭事,命下矣。曾前致祭處,考見文書,則錦山·晉州·南原·尙州·㺚川·江華·兎山·金化·雙嶺·險川等十二處,而西郊愍忠壇,亦曾有致祭之擧。此等處,計其道里遠近,令日官參酌卜日,下送香祝,依前例擧行,何如?傳曰,依啓。祭官,令吏曹差出。又啓曰,戰亡等處,遣近臣致祭吉日,計其道里遠近,令日官參酌,卜日設行事,啓下矣。行祭吉日,令日官推擇,則愍忠壇,今七月初九日,江華·雙嶺·險川,同月十二日,㺚川·原城·金化·兎山,同月十五日,錦山·尙州,同月十八日,晉州·南原,同月十九日,蔚山,同月二十一日,爲吉云。以此日擧行,而循例行會,以致遲滯,則事甚可慮,除畿甸外,依前例發馬知委,何如?傳曰,依啓。東西郊庚辛餓死民人等處厲祭,亦爲遣近侍設行,可也。以上禮曹謄錄
都監啓曰,卽聞遠接使之言,彼中所送匹段等物,勅使若齎入闕庭,則自上有親受之禮,故自中路直送都監之意,言及於通官輩云。依此擧行之意,敢啓。傳曰,知道。又啓曰,卽刻勅使來入館所之意,敢啓。傳曰,知道。又啓曰,勅使入京日,茶啖依例備待於闕內矣,使之待候於館所,故到館後卽爲入給,而館所茶啖,亦爲入給之意,敢啓。傳曰,知道。又啓曰,勅使旣入館所,各色郞廳,輪回直宿之意,敢啓。傳曰,知道。又啓曰,勅使,令差備譯官,傳言於臣等曰,纔於接見之時見之,則國王及侍衛諸臣,皆着素服,而館中別監·中禁軍·軍牢等,以在此之故,獨着紅衣,俺等心甚未安,靑黑色中隨所得改着,宜當云。依其言卽爲分付之意,敢啓。傳曰,知道。又啓曰,勅使差備譯官,請行見官禮,則兩勅相議以爲,不但日氣甚熱,未及致祭之前,先行見官禮,事體未安。且百官之變着吉服,亦涉難便,仍爲停止,宜當云。敢啓。傳曰,知道。又啓曰,勅使齎來疋段等物,直送館所事,纔已啓達矣。取考前例,則正銀二百兩,疋段十四疋,移送戶曹,銀甁一,銀鍾三,檀香柱一炷,白大段一疋,移送弔祭所。今亦依此擧行之意,敢啓。傳曰,知道。銀子二百兩,令該曹送于龍洞宮。又啓曰,各樣差備軍中,不緊者七十六名內,二名永放,七十四名姑放之意,敢啓。傳曰,知道。又啓曰,卽者上勅,欲爲診脈,求見醫官李應斗,而係是御醫,不敢直爲招來,敢啓。傳曰,依例招送。
傳曰,弔祭處所,旣以歡慶殿設行矣。明政殿纔已修理,所入諸具,竝皆移用於歡慶殿,而离明門,比前狹小,亦當改造。竝爲分付于該曹及都監,諸色工匠·物力,急速整齊,趁曉始役事,着實知委。又啓曰,上勅,招見醫官李應斗,使之診脈,欲施鍼灸,應斗以爲,當此盛熱,不宜鍼灸,藥則亦非數十貼所可責效云爾,則仍令退去矣,敢啓。傳曰,知道。以上迎接都監謄錄
上在昌德宮。停常參·經筵。
自昧爽至卯時,有霧氣。
謝恩,典籍趙儀徵。
藥房啓曰,昨日凌晨動駕,遠臨郊外,仍又冒熱行禮,接待移時,伏未審夜來,聖體,若何?臣等不勝區區之慮,敢來問安。答曰,知道。無事矣。
咸鏡監司書目,道內農事,酷被水災·蟲災之餘,秋序已屆,更無可望,民事節節悶慮事。
京畿監司書目,道內各邑,旱澇風蝗,各穀被傷,民事可慮事。
慶尙監司書目,道內農事,蟲患熾發,食禾根莖,民事實爲罔極事。
都承旨尹趾善辭職上疏。入啓。答曰,省疏具悉。卿辭如此,本職當許遞焉。
明日勅使弔祭正時,卯正一刻,大殿出宮正時,卯初一刻,開門罷漏後。
謝恩,都承旨沈梓。
備忘記,國家不幸,亢旱之災,無歲無之,而豈有如今日之甚者乎?正當萬實收成之節,彌月恒暘,虐炎愈酷,遍禱群望,圭壁旣卒,京外罷囚,亦多疏釋,而一日二日,尙靳甘霈,秋節已屆,更無所望,言念民事,誠極渴悶,靜言思之,咎在寡躬,召災之道,固非一端,而亦未嘗不由於冤鬱之氣,上干天和,故一夫一婦之呼冤,猶且枯旱三年,則矧今許多滯獄之罪囚,安得無一人抱冤者乎?頃因旱災,纔已疏決,而不過就其徒配及輕罪中,略施寬典而已,甚非所以聽天以實,導迪和氣之道也。予意則刑曹時囚,勿論已究竟未究竟,特施曠蕩之典,一體赦宥,以示靡不用極之意,似乎得宜。大臣,必以予言爲過,而今玆酷旱,振古所無,此非徒守文法,因循度日之秋,令該曹以此意,卽問于大臣以啓。
院啓,請罪人金重夏嚴鞫處斷事。請罪人金煥嚴鞫得情,明白處斷事。請寢妖巫莫禮絶島定配之命,嚴鞫處斷事。請還收光南君金益勳敍用之命事。請刑曹參議尹世紀罷職不敍。
府啓,請罪人金重夏嚴鞫處斷事。請還收罪人金煥定配之命,嚴鞫處斷事。妖巫莫禮,請命有司,更加嚴鞫,依律處斷事。請左尹李仁夏罷職事。新啓,各司之正,乃一司之長,蔭官中陞拜是職者,必有聲望素著,然後方可爲之,其不可人人而冒據也,明矣。軍資監正黃世耉,本以常調,素蔑聲稱,除目之下,物情駭異,衆議喧藉,久而未已,請軍資監正黃世耉遞差。新除授大司憲李敏敍,時在江華府任所,請斯速乘馹上來事,下諭。答曰,不允。黃世耉事,依啓。下諭事,交代〈後〉自當上來,姑勿下諭。
答院曰,勿煩。
府前啓,執義韓泰東特遞罷職之命還收事,停啓。以上朝報
禮曹啓曰,戰亡處,遣近臣致祭吉日推擇草記。傳曰,依啓。東西郊庚辛餓死民人等處厲祭,亦爲遣近侍設行,可也事,傳敎矣。取考文書,則上年因旱災,東西南三郊,遣近臣致祭矣。今亦依此例,東西南三郊凈潔處,設壇所,來初九日,遣近臣設行事,知委,何如?傳曰,允。禮曹謄錄
都監啓曰,今日乃是空日,別茶啖·別雌牛,依例入給之意,敢啓。傳曰,知道。又啓曰,勅使若減各宴,則入京第三日,大臣有請行茶禮之例,而弔祭日相値,似當請行於再明,何以爲之?敢稟。傳曰,依爲之。又啓曰,上勅,以差備譯官,傳言於臣等曰,朝者醫官李應斗,欲施鍼灸,而以日氣極熱之故,姑令退去矣。今則腹中甚爲不平,藥醫之中,精於術業者,欲得見之云,分付醫司,擧行之意,敢啓。傳曰,知道。又啓曰,勅使明日弔祭詣闕時,初吹寅正,二吹寅末,三吹卯初,出軍令之意,敢啓。傳曰,知道。又啓曰,臣等,使譯官,傳言明日行祭時刻,則勅使以爲,致祭之行,不必乘轎,以鞍馬備待,自彼齎來軍物,及羅將軍牢外,其他前導,竝勿排立,且參祭百官,皆着素服,則都監之官,以隨行俺等之故,獨着吉服,似爲未安,白衣往來,無妨云。依此擧行之意,敢啓。傳曰,知道。以上迎接都監謄錄
今日戶曹判書鄭載嵩,請對入侍時,左副承旨崔錫鼎所啓,政院啓辭紙,頃年裁減時,每朔十卷內減四卷之故,院中所用不足矣。卽今多事之時,所用尤爲苟簡,雖難盡數復舊,參酌加給,似當矣。上曰,每朔二卷,變通加給,可也。備局謄錄
兵曹啓曰,本曹郞廳八員內,一員迎接都監郞廳,一員假通禮啓下,一員把守郞廳,一員未差,只有四員,而明日迎勅擧動時,守宮及各差備,勢難推移,未差之代,以在京無故人,口傳差出,使之察任,何如?傳曰,允。吏曹謄錄
上在昌德宮。停常參·經筵。
夜一更,月有左珥。
傳曰,政事,過齋戒後爲之。
弔祭後,大殿,藥房·政院·玉堂·二品以上·六曹·大司諫問安。答曰,罔極。
刑曹啓曰,下敎矣,問于大臣,則領議政金壽恒以爲,卽今旱乾之慘,至於此酷,其所以召和致雨之道,固當靡所不用其極,此所以聖敎懇惻,欲釋罪囚,而在囚之類,或有死罪承服,方待啓覆者,或有情犯深重,未及究竟者,勿論輕重,竝皆放釋,實非聽天以實之道,重囚外,他餘罪人,則令該曹仰體聖意,趁卽疏放,似當云。左議政閔鼎重以爲,卽今罪囚中啓覆罪人,及情犯深重,未及究竟者,亦多有之,勿論輕重,竝皆放釋,未爲召和致雨之道,當與諸大臣,相議請對云。右議政南九萬以爲,臣意則與領議政金壽恒無異,而前冬,無論罪犯輕重,一倂放釋云,故非但人言至今不快,亦有難處之端,當與諸大臣,商確請對云,敢啓。傳曰,知道。
吏曹口傳政事,謝恩兼冬至使,右議政南九萬,副使李世華,書狀官李宏,伴送事申晸。啓。
傳曰,史官一員待命,騎馬三匹卜馬二匹立之。
三公請對入侍時,因三公陳達,永慕殿秋享大祭攝行事,榻前定奪。
府·院前啓,日暮姑停。以上朝報
都監啓曰,卽刻勅使,館所離發,進詣祭所之意,敢啓。傳曰,知道。又啓曰,卽刻勅使,來到館所矣,敢啓。傳曰,知道。又啓曰,卽刻大通官,以勅使之意,分付,使之結棚於開春亭云,故卽爲擧行之意,敢啓。傳曰,知道。又啓曰,兩勅,率家丁登棚觀望云矣,敢啓。傳曰,知道。又啓曰,上勅,在棚上,以彈子射中飛鳶云矣,敢啓。傳曰,知道。以上迎接都監謄錄
備邊司啓曰,遠接使尹堦,移授江都之任,勅使回還時,伴送使,以他人差出之意,分付該曹,何如?答曰,允。又啓曰,今此勅行回還後,當有謝恩之擧,而前頭節使之行,兼差送,似當,使臣,令該曹,卽爲差出,方物措備,文書撰出等事,亦爲分付各該司,何如?答曰,允。備局謄錄
今日三公請對時,領議政金壽恒所啓,自古弭災之道不一,而要不出於收拾人才,疏決刑獄等事而已,近來每當災異,輒有別薦人才之擧,非止一再,上年別薦,厥數尤多,而未及抄擇調用,今雖更令別薦,恐未免爲文具也。但文官之已出仕籍者,或有久在罪廢者,或有沈滯鄕曲者,而或積年不得甄敍,至於嶺南,則作散者最多,其中亦豈無可用之才乎?分付銓曹,使之隨才收用,則是亦伸幽鬱之一道也,敢此仰達矣。上曰,着實收用事,分付該曹,毋如前日之歸於虛套,可也。吏曹謄錄
上在昌德宮。停常參·經筵。
夜五更,黑雲一道如氣,起自艮方,直指巽方,長十餘丈,廣尺許,良久乃滅。
謝恩,宣陵參奉安相萬。
永慕殿秋享大祭後,大王大妃殿,藥房·政院·玉堂·二品以上·六曹·大司諫問安。答曰,知道。
大殿·中殿,藥房·政院·玉堂·二品以上·六曹·大司諫問安。答曰,罔極。
藥房啓曰,節序已邁,秋享又過,伏想感時追慕,益切哀隕,伏未審夜來聖體,若何?臣等區區憂慮,敢來問安。答曰,罔極。氣候無事矣。
以禮曹六次祈雨祭磨鍊單子,傳曰,其雨其雨,尙靳霈澤,節序漸晩,民事渴急,宗廟·社稷·北郊,更遣大臣,不卜日初十日設行。
政院啓曰,副校理李頤命,數日前,以情勢難安,陳疏乞遞,其疏則以齋戒留院矣。卽因本館草記,牌招,而來到闕外,又爲陳疏退去,後呈之疏,則雖還出給,辭疏留院,便同入啓,不宜强令行公,而玉堂上番,無推移之員,勢將闕直,頤命情勢,雖曰不安,元非大段難便之事,前此旣已陳疏承批,則一向引嫌,殊涉過當,留院之疏,卽還出給,更爲牌招,以爲入直之地,何如?傳曰,允。
吏曹啓曰,咸鏡監司有闕,依近例,令備邊司議薦,何如?傳曰,允。
謝恩,副校理李頤命。以上朝報
都監啓曰,今日,以大臣別茶啖設行之日,故別茶啖,勿爲排入,別雌牛則依例入給之意,敢啓。傳曰,知道。又啓曰,自上明日親臨館所之意,令譯官言於通官,使之傳及於勅使,則兩勅,會于一處,相議以爲,自上來臨館所,固知有前例,而今則異於常日,自上方在哀疚之中,不必降臨,其言雖如此,而觀其氣,似非固辭之意云。自都監,更爲措辭言及乎,何以爲之?敢稟。傳曰,更爲措辭言及,可也。又啓曰,上勅使譯官,傳言於臣等曰,都監所入九味淸心元,服數丸之後,腹中不平之氣,頗似減歇,若得御府珍劑,則其效必多,願以十餘丸覓惠云。以該曹所在者,謂之出自內局而入給,何如?傳曰,允。又啓曰,卽者通官等,送言曰,勅使,初九日,往見三田渡碑閣云。碑閣及道路,豫爲修治事,各該司及京畿監司處,分付,何如?傳曰,允。都監郞廳,以領議政意啓曰,臣等,來詣館所,令差備譯官,以承命請行茶禮之意,措辭傳言於勅使,則答以大臣,雖以上命,來請茶禮,而異於常時,行禮未安,勢難出受云,故只呈御帖後,卽爲退去之意,敢啓。傳曰,知道。又啓曰,領議政,來詣館所,請行茶禮,則勅使以爲,大臣雖承命來請,而異於常時,行禮未安,勢難出受云,故只呈御帖後退去矣。床排,依前例,分入各房之意,敢啓。傳曰,知道。又啓曰,自上明日,必欲親臨館所之意,更令譯官措辭言及,則勅使答以,當此哀疚之日,自上至於親臨,其在俺等之心,實爲未安,願勿動駕云。彼之所言雖如此,似當措辭更請,以觀其所答之如何,何以爲之?敢稟。傳曰,依爲之。又啓曰,勅使三田渡出往時,臣師錫,都廳李宏,軍色郞廳金世楨,依前例,當以戎服隨往,而飯俸旣令勿設,他掌郞廳,竝皆落留,一行員役,則依前例,自持飯往來,勅使所住處鋪陳諸具,亦當自都監搬運矣。以此分付於京畿監司處之意,敢啓。傳曰,知道。又啓曰,卽者勅使,欲爲試放鳥銃於山亭云,故善放砲手,分付入送之意,敢啓。傳曰,知道。又啓曰,勅使送言於都監曰,再明往碑閣時,勿設飯俸,只以猪口·西·眞果等物備待,而大通官一員,次通官二員,家丁八名,廚子四名,譯官八人,軍牢四雙,別監二雙當爲率去云。依此擧行事,分付京畿,及各該司之意,敢啓。傳曰,知道。又啓曰,草記允下之後,卽令譯官,更爲言及親臨之意,則勅使所答,不過更申前言,以示不安之意,而且以爲,俺等非不欲躬詣請接,而亦不爲之者,蓋慮哀疚之中,出入起居,或有所不便,何必至於親臨乎?願勿復請云矣,敢啓。傳曰,知道。又啓曰,在前餞慰宴勿設之時,別遣問安使開城府·平壤·義州等三處矣,今番亦當依此擧行,令政院稟處,何如?傳曰,允。又啓曰,勅使回還路程記,自館中書出,而初十日弘濟院·碧蹄中火,坡州止宿,發京第十五日,當到義州,自都監,依例請留之意,敢啓。傳曰,知道。以上迎接都監謄錄
備邊司啓曰,咸鏡監司李世華,到任纔及一朞,多有經營料理之事,姑未就緖,而今者,見差謝恩副使,不但遞易可惜,其代亦難得人,且交符上來之際,自至稽延,使行治任,亦不無窘迫之患,李世華,姑仍前任,副使則以在京無故人差送,何如?答曰,啓辭中辭意,予非不念之,而委差使臣,亦有意存焉。且前日西藩,曾有以奉使而改差者,仍差送之,其代擇擬無妨矣。備局謄錄
政院啓曰,政事過齋戒後爲之事,命下矣。明日當爲開政,而愍忠壇等處受香,初九日國忌齋戒,初十日國忌正日,何以爲之?敢稟。傳曰,過國忌後爲之。吏曹謄錄
上在昌德宮。停常參·經筵。
領府事金壽興箚子,今方牲幣之禮,遍於群望,醴齊之饗,又及國殤,或可以感召和氣,竊記孝宗朝,湖南舟師習操日,其時水閫匪人,號令失宜,累百水卒,擧作魚腹之冤魂,每於天氣陰晦之日,波濤中衆鬼,哭號震動云。伏願一倂施祭云。答曰,省箚具悉卿懇。旱暵之災,何代無之,而豈有如今之孔酷者乎?靡神不擧,圭璧旣卒,而視天夢夢,雨意愈漠,哀我民斯,大命近止,爲民父母,當復如何?靜言思之,咎在寡躬,憂心如惔,息食靡安,寧欲尙寐無吪,而不可得也。箚中所陳,誠甚切實,深用嘉納,予當體念,而卽令該曹,湖南水操時,渰死軍人等處,一體致祭事,稟旨施行焉。仍傳曰,遣史官傳諭。以上朝報
兵曹啓曰,明日勅使,自館所出往三田渡時,傳語軍士,以訓鍊都監軍兵除出,量宜排定,飛傳,何如?傳曰,允。訓局謄錄
都監啓曰,臣等進詣西宴廳,使差備譯官,措辭請留,則勅使答以,俺等爲致祭而來,旣已行禮,歸意甚忙,當以定日作行云。似當依前例,別遣近侍·大臣·中使請留矣,敢啓。傳曰,知道。政院啓曰,臣承命馳詣館所,措辭請留,則答云,特遣近侍請留,不勝感激,而俺等留館,已過累日,歸意甚忙,不得留住,前定日發程云矣,敢啓。傳曰,知道。遣大臣請留。又啓曰,以迎接都監啓辭,別遣問安使於三處,令政院稟處事,允下矣。平壤問安使,則自本院,當爲差出,而開城府·義州,則令該曹,依例差送事,分付,何如?傳曰,允。都監啓曰,兩勅使,求請加西木各七箇,分付於軍器寺,遺在取來,看品於勅使,則皆以品劣退却,而本寺,則無一條稍優者,依前例,兩局所在加西木,取來擇給之意,敢啓。傳曰,知道。又啓曰,自前勅使,或出往他處,則還入館所後,都監郞廳,例以上命,問安於勅使後,馳告政院矣。明日勅使,三田渡往來後,依此擧行之意,敢啓。傳曰,知道。又啓曰,今日乃是空日,別茶啖,依例入給之意,敢啓。傳曰,知道。
都監郞廳,以領議政意啓曰,臣來詣館所,以承命請留之意,使差備譯官,傳告于勅使,則答以俺等,歸意甚忙,必欲於初十日回程矣。委遣大臣,如是勤請,不得已更留一日云,敢啓。傳曰,知道。又啓曰,領議政,來詣館所,以承命請留之意,使差備譯官,傳言於勅使,則答以俺等,歸意甚忙,必欲於初十日回程矣。因委遣大臣,如是勤請,不得已更留一日云矣,敢啓。傳曰,知道。又啓曰,勅使明日,三田渡出往時,軍令,初吹未明,二吹欲明,三吹日出,書出矣,敢啓。傳曰,知道。以上迎接都監謄錄
上在昌德宮。停常參·經筵。
謝恩,淳昌郡守尹悏,禧陵參奉鄭弼周。
全羅監司書目,本道農事形止,及旱乾慘酷,民事罔極事。
府·院前啓,國忌齋戒,今明日姑停。以上朝報
都監啓曰,卽者勅使,捨轎乘馬,離發館所,出往三田渡矣,敢啓。傳曰,知道。又啓曰,勅使,自三田渡,來入館所矣,敢啓。傳曰,知道。又啓曰,勅使來路,歷入關王廟,勅使以下至前,皆行再叩頭後,卽爲入來矣,敢啓。傳曰,知道。又啓曰,今日乃是空日,別茶啖,依例排入,別雌牛,亦爲入給之意,敢啓。傳曰,知道。又啓曰,都給禮單,無弊入給,而所給馬匹,連三日點退,不爲擇執一匹,卽刻大通官,捉入司僕書吏,決棍大度,責納好馬云,故分付司僕寺,使之更擇以入之意,敢啓。傳曰,知道。又啓曰,大通官李一善,使譯輩,送言於臣等曰,副使禮單馬,則多般言及,今纔被執,而上勅,則終始點退,明發登道,而尙無所執,此無他,其意專在於來時所騎京畿驛馬一匹,若無變通之擧,則難塞其慾,俺等,以本國自前防塞不許之意,非不累度力言,而亦不回聽,事甚可慮,不得已通之云。嚴飭譯官,使之更加措辭開諭,期於牢塞之意,敢啓。傳曰,知道。又啓曰,更令譯官開諭,而不肯回聽之意,已啓達矣。卽者首譯安日新,率差備譯官等,入見李一善,以曾前所無之事,到今創開,以爲日後口實,殊極不可之意,反覆申懇,則李一善曰,俺亦非不知其事勢之如許,而終日力言,無意聽終,將以何顔更爲提起乎?如是言之,而卽爲起去,與副勅附耳相議後,仍勸副勅,往見上勅,言其不可,一善,又踵而入去,言於上勅曰,今此驛馬,旣非在前禮單應給之馬,則其不欲開路,勢所固然,故都監堂上,亦不得任意啓達,罔知所爲云。俺等,今若不顧事理,勒爲取去,則此後出來者,必有因此藉口之端,何不深思也云爾,則上勅,默然良久曰,事勢如此,俺則更無所言,唯在汝善處云,故一善,出言於譯官等曰,今幸艱得其諾,今日試才諸馬中,擇其可合者一匹,喂養以待云,依其言,極擇以給之意,敢啓。傳曰,知道。又啓曰,勅使回程牌文發送之意,敢啓。傳曰,知道。以上迎接都監謄錄
上在昌德宮。停常參·經筵。
夜五更,流星出參星上,入東方天際,狀如拳,尾長三四尺許,色赤。
禮曹啓曰,禮山縣鄕校燒燼之變,極爲驚慘,卽遣禮官,設行慰安祭,且令本道,趁速造成位版,重建鄕校事,卽已啓下知委矣。擧行形止,本道尙未馳啓,必是新位版未及造成之致,監司所爲,誠極遲緩,自臣曹,旣已行關,問其曲折,而取考謄錄,則曾在丙申秋間,寧邊府鄕校,爲震風所壓頹,五聖位版,亦爲傷破,而適値式年初試,其時兵曹佐郞崔攸之,以位版未改造,權案之前,不可設場之意,陳疏,啓下該曹,議于大臣,差退科擧,以待位版造成矣。其後館學儒生等,陳疏以爲,廟貌權安,正殿未建,則先聖妥靈之所未定,而國家尊聖之典有闕,不可諉以權安,開場試士,有若無故設科者然,該曹更請議大臣,則諸大臣以爲,崔攸之疏,則請於位版權安後設科,故臣等獻議,亦請差退試期矣。今者館學儒生,至於陳疏,多士之意旣如此,則廟宮未成之前,恐難設科,仍退式年初試,於翌年之春,卽今科期已迫,而禮山聖廟,重建未易,位版亦未及造成權安,大比科,每每遷退,事極重難,而前例如是,不可不從速稟定,議大臣以處,何如?傳曰,允。
義州問安使黃道平,中路問安承旨卞榥,開城府問安使尹,出去。
迎接都監堂上鄭載嵩,館伴趙師錫,請對入侍時,明日擧動之意,自都監言及勅使後,草記事,榻前下敎。
傳曰,明日郊外擧動時,出宮敦義門,還宮崇禮門作路事,分付擧行。
明日慕華館擧動時,出宮初嚴寅初一刻,二嚴寅正初刻,三嚴寅正三刻,開門四更五點。
謝恩,正言崔錫恒。
伴送使申晸,京畿監司李奎齡,勅使袛迎事,出去。
右議政南九萬,都承旨沈梓,弘濟院,出去。
正言崔錫恒避嫌。大槪,臣之情勢,不可冒出之狀,略已陳暴於前疏,今不敢更爲提起,而頃日煥啓之批,有以一種浮議,相繼闖發,爲敎,臣於春初,再發煥鞫之論,則浮議之罪,臣實爲首,以此以彼,不宜一刻晏然,請遞事。呈政院。政院啓曰,正言崔錫恒,承牌入來,仍爲避嫌,而觀其措語,則頃日本院煥啓之批,以一種浮議,相繼闖發,爲敎,臣於春初,適叨言地,再發煥啓,則浮議之罪,臣實爲首,而一時聖批,本非深嫌之事,前事勿避,亦有規例,故還爲出給,則累度往復,必欲捧入,臺官避辭,不可一向退却,何以爲之?敢稟。傳曰,勿爲捧入。以上朝報
禮曹啓曰,因領府事金壽興箚子,有湖南水操時,渰沒軍人等處,一體致祭事,命下矣。取考文書,則丙申九月,因備局啓辭,全南道右水營,戰船敗沒時,渰死軍卒,父母妻子等處,別遣御史,宣諭給米,仍令海邊淨潔處,設壇賜祭矣。今此湖南,渰沒軍人等處,亦有依箚批致祭,而此與當初宣諭致祭有異,軍卒渰沒,亦異於將士戰亡,令本道差定祭官,精備祭物,不卜日設行之意,急速分付,而香祝,亦令該司,依例磨鍊下送,何如?傳曰,允。禮曹謄錄
都監啓曰,勅使明日回程,軍令,初吹未明,二吹欲明,三吹平明,書出矣,敢啓。傳曰,知道。又啓曰,明日郊外擧動之意,使譯官,傳言於勅使,則以爲,今此擧動,非爲俺等,爲皇帝也。俺等有不可辭云,敢啓。傳曰,知道。卽爲分付擧行。又啓曰,勅使言于差備譯官曰,明日出去時,自上旣己親臨郊外,俺等不可乘轎,當騎馬以行,自館所至慕華館,軍樂亦爲陳而不作,以此分付擧行云,敢啓。傳曰,知道。又啓曰,今日乃是空日,別茶啖,依例入給之意,敢啓。傳曰,知道。又啓曰,勅使所求鳥銃,上勅五柄,副勅四柄,大通官李一善四柄,李承會三柄,兩次通官各一柄,各自擇執,加西木則上勅十箇,副勅八箇,兩大通官各八箇,次通官文奉善五箇,亦爲取去,而鳥銃,則以戶曹所在者,入給,加西木,則戶曹所在者,竝皆見退,故以軍器寺·訓鍊都監所在,推移以給之意,敢啓。傳曰,知道。又啓曰,本船隻一款,只問於譯輩,而譯輩,以不能詳知其數,答之,則更無提起以問於臣等之事,姑勿擧論之意,敢啓。傳曰,知道。以上迎接都監謄錄
政院啓曰,明日郊外勅使接見時,酬酢說話,撰定書入,以備睿裁,而此外,亦有酬應之說,則不可不講定,令備局商度定奪,何如?傳曰,允。又啓曰,告訃使,到北京被問之時,旣以歲遣船許給往來之事,及於說話間,則到今不必隱諱,而所對辭,亦不必多費曲折,只以日本送使之例,則壬辰以後,自我國防塞,議定約條後,此相通之事,皆令對馬島主句管,而島中差倭,持書契往來之船,以十二隻定數,每年所給,大約不過數百同木等意,措辭言及,宜當。後果有問於都監之事,則以此爲答之意,分付都監,何如?傳曰,允。又啓曰,云云事,命下矣。郊外接見時說話,政院所書入者,似無未盡之事,此外則惟在臨時觀勢酬酢而已,敢啓。答曰,知道。備局謄錄
上在昌德宮。停常參·經筵。
大駕詣慕華館,入幕次後,政院·玉堂問安。答曰,知道。
傳曰,還宮時,自出馬橋,至崇禮門,捧上言。
大駕還宮後,藥房·政院·玉堂·二品以上·六曹·大司諫問安。答曰,知道。
京畿監司書目,楊州呈,以副校理徐宗泰,辭職上疏上送事。又書目,楊州呈,以戶曹參判崔寬,副提學朴世堂病重,上去不得事。
廣州留守書目,持平權持,辭職上疏上送事。
右副承旨崔錫鼎上疏。大槪,經書校正廳堂上之任,決難承當,懇乞回收成命,以重公選,以安私分事。及江華留守尹堦上疏。大槪,保障重任,決難承當,亟許遞改,以便公私事。入啓。
右議政南九萬,都承旨沈梓,勅使祗送後,入來。
禮曹啓曰,曹啓辭傳敎矣。議于大臣,則領議政金壽恒,以判中樞府事鄭知和,左議政閔□□以爲,禮山縣聖廟燒燼,固是莫大之變,該曹所引,丙申退科之例,亦有可據者,而第念國家大比設科,事體亦重,因一郡邑鄕校之有災,差退八路通行之科,揆以道理,未見其當然,況禮山聖廟重建,今猶未易,則試期遷退,尤涉重難,而位版改造,必在於其前,使之趁速權安然後,仍爲設科,恐合事宜,伏惟上裁。領中樞府事金壽興,淸城府院君金錫胄,右議政南九萬以爲,以聖廟之未及營建,位版之未及奉安,停廢科擧,前事之所未聞,而至於丙申年,則寧邊鄕校,有雷震之變,聖廟頹壓,位版傷損,誠是莫大之災異,故有退科之議矣。今此禮山鄕校,則雖因燒燼,未及改建聖廟,造成位版,而似與雷震之變有異,且聞壬辰亂後,兵燹所及,鄕校無不燒毁,而西關行在時,及還都未久時,亦爲設行科擧云。其時京中太學,及各邑鄕校,亦必有聖廟之未及改建,位版之未及奉安,則至於今日,似不必以此爲拘,停止已定之科,伏惟上裁。行判中樞府事李尙眞,病不收議,奉朝賀宋時烈,在外不得收議,大臣之意如此,上裁,何如?傳曰,仍爲設行,可也。
禮曹啓曰,因領府事金壽興箚子,有湖南水操時,渰沒軍人等處,一體致祭事,命下矣。取考文書,則丙申九月,因備局啓辭,全南道左水營,戰船敗沒時,渰死軍卒,父母妻子等處,別遣御史,宣諭給米,仍令海邊之淨潔處,設壇賜祭矣。今此湖南渰沒軍人,亦爲依箚批致祭,而此與當初宣諭致祭,有異,軍卒渰沒,亦異於將士戰亡,令本道差定祭官,精備祭物,不卜日設行之意,急速分付,而香祝,亦令該司,依例磨鍊下送,何如?傳曰,允。
領府事金壽興箚子。大槪,賤疾甚苦,不得進參於陪從之列,藥房起居之禮,亦且闕焉,惶恐俟罪事。入啓。答曰,省箚具悉卿懇。有疾未參,別無所傷,卿其安心,勿待罪。仍傳曰,遣史官傳諭,遣御醫看病。以上朝報
禁衛營啓曰,黃海道新抄別驍衛,今年九月爲始上番事,已爲事目,啓下矣。馬軍元數,十三番內,馬軍六十三名,步軍標下一名,合六十四名,來九月爲始,上番每一朔替代,周而復始,而當其番次,依例每於前月二十五日,京中逢點之意,本道監·兵使處,行文知委,何如?傳曰,允。又啓曰,禁衛別隊前部,屬黃海道軍兵,十七哨內,前司五哨,則來九月一朔立番,左司五哨,則十月一朔立番,中司五哨,則十一月一朔立番,右司二哨,則十二月一朔立番,而當其番次,依例每於前二十五日,京中逢點之意,本道監·兵使處,豫爲行文知委,何如?傳曰,允。以上禁營謄錄
都監啓曰,卽者勅使,館所離發,出去之意,敢啓。傳曰,知道。又啓曰,勅使到沙峴底,駐馬路中,使譯官送言曰,以俺等之故,累日勤勞,心深不安云,而仍令臣等,還入帳幕,通官以下,皆下馬進前,稱謝而去矣,敢啓。傳曰,知道。迎接都監謄錄
傳曰,今此啓下,諸道言,令各該司,趁卽回啓,俾無凶歲遐氓,久留京中之弊。備局謄錄
義禁府啓曰,以刑曹啓曰,同知李斗鎭,移本府處置事,允下矣。李斗鎭,方待命於本府,卽爲拿囚之意,敢啓。傳曰,知道。禁府謄錄
上在昌德宮。停常參·經筵。
謝恩,知事趙師錫。
下直,韓山郡守尹博,金化縣監權傛,庇仁縣監孫愚,沃川郡守李宣岳。
判府事李尙眞箚子。大槪,屢犯逋慢,惶恐待罪事。入啓。答曰,省箚具悉卿懇。今玆亢旱,亦孔之酷,正當收成,閱月恒暘,加以風淒日杲,雨意愈漠,言念民事,不覺心寒氣短也。縷縷箚陳,實出於憂國憂民之至意,深用感歎,當與大臣熟講以處,而卿之宿患,予已詳知未得進參,別無所傷,卿其安心勿辭,益加善攝。仍傳曰,遣史官傳諭。
謝恩,刑曹參判尹趾善。
大殿,政院·玉堂問安。答曰,知道。
藥房啓曰,昨日動駕郊外,觸冒暑熱,伏未審夜來聖候,若何?臣等無任區區憂慮,敢來問安。答曰,知道。無事矣。
司直金萬重上疏。大槪,緣臣不能豫先自處,斷闕起居之禮,乞遞臣藥房之任,仍治臣罪事。及吏曹參判李選上疏。大槪,重被臺臣疏斥,且有賤疾,未赴召命,乞遞職名,仍治臣罪事。入啓。答金萬重疏曰,省疏具悉,此出於事勢之適然,卿其安心勿辭焉。答李選疏曰,省疏具悉。於卿無介嫌之事,卿其勿辭,從速察職,俾無大政遷就之弊。
政院啓曰,大臣及二品以上三司,來會賓廳矣。傳曰,引見。
政院啓曰,今日是處暑,視事例當取稟,而老炎愈酷,姑觀前頭日氣,生凉後更稟之意,敢啓。傳曰,知道。
今日引見時,領議政金壽恒所啓,守令之剝割民生者,固不足言,而又有一種要譽之輩,官中應捧之物,無論多少,一切減除,使官家不成貌樣而後已,至於凡百徭役之不可廢事,民力之所能辦者,亦必頉報,上司,惟以遷延退捧爲務,以爲目前姑息之計,致令積逋漸多,終爲民間無窮之弊,其流之害,殆與剝割者無別,如此之類,固當責罰禁抑,不宜崇用,以長其習,而從前,或有冒沒虛譽,至被陞擢者,殊非朝家勸懲之道,令該曹詳察其名實,以爲黜陟之地,何如?上曰,依爲之。已上朝報
今日大臣·二品以上三司,引見入侍時,上曰,今年旱災,三南尤甚,進上特爲停封,以示節省之意,宗廟祭享,雖不敢減省,而永昭殿祭享,減半事,分付,其他凡百裁省等事,亦令賑廳商確稟定,可也。宣惠廳謄錄
戶曹判書鄭載嵩所啓,守令虛錄之罪,已有定法,而反庫之時,守令,惟事掩覆,不以實聞,今後如有守令虛錄發覺之事,則反庫時守令,亦當論罪,定奪施行,何如?上曰,此言然矣。反庫守令之罪,似當稍減於虛錄守令之罪,其輕重,問于廟堂定奪,可也。備局謄錄
今日入侍時,上曰,禁府罪囚,纔已疏決,而其中,或不無可疑之人,禁府堂上,更議于大臣,雖一二人,付標持入,可也。知事趙師錫所啓,百隷怠官,爲當今痼弊,外方守令,必皆親執文書,而京官,則專委於胥吏之手,沒不知爲何事,且卯仕酉罷,乃是古法,而近來,則開坐之日旣小,或赴衙,旋卽罷歸,事不着實,若此不已,何事可做乎?必須申明此法,使官員親執文書,無踵弊習,然後庶有一分之效矣。領議政金壽恒曰,大典,有卯仕酉罷後,一員留司,古今異宜,或未必盡行,而曾前亦有講定開坐之數,更爲分其閑劇,定式施行,爲宜。上曰,卯仕酉罷,旣有法典,至於一朔開坐度數,亦載大典,則今不必更爲定式,以此嚴飭各該司,凡限內開坐之日,一一卯仕酉罷,俾不至如前怠慢,宜當。且各司公事之夜深後入啓,回啓之過限遷就,事極未妥,故曾已屢度申飭,而至於近日,漸爲解弛,更加嚴飭,可也。禁府謄錄
今日入侍時,戶曹判書鄭載嵩所啓,今因校理申啓華所陳內需司之言,臣曹亦有仰達矣。得見內需司啓下公事,則松板四百立,使板商,代取於江陵·三陟地,而自本曹移文成給,亦令其邑,別定色吏,勿禁斫伐,減除地稅云,江陵·三陟,乃是黃腸禁山,若許斫伐,則必有濫雜之弊,其公事,勿施,何如?上曰,其公事勿施,可也。戶曹謄錄
今日入侍時,判府事鄭知和所啓,古人云,匹夫含冤,三年枯旱,頃因大臣所啓,嶺南文臣沈滯之人,有收用之命,此外曩時,權門染跡之類,亦多有坐廢者,其中可用之人,亦爲收用,俾無冤屈之嘆,則實爲召和氣之一助也。上曰,嶺南人才收用事,曾已分付矣。大臣之言,又如此,各別申飭銓曹,可也。吏曹謄錄
副修撰尹德駿所啓,卽今天災,未必不由於民怨苦,多由於守令之剝割,臣之前後奉使,備知民命之係於守令。蓋我國郡邑甚多,除拜之際,該曹亦安能一一善擇耶?許多守令中,以蔭調補者過半,而蔭之初頭入仕也,以積仕宰邑爲期,及其陞出六品之後,生·進則直除,幼學則考講而除,銓官漠然不知者外,無論賢否,擧皆循例除拜,安有其選擇守令,以紓民隱之意也?苟求其本,則實由於初入仕不擇之故也。初入仕選擇之意,在前申飭,非止一二,而仕路混淆,與前無異,今宜各別申飭,以責實效矣。領議政金壽恒曰,雖在常時,守令固宜愼簡,而賑政當前,尤不可不擇,許多守令,銓官聞見有限,誠難一一精擇,而注擬之際,若以爲官擇人爲主,無爲人擇官之心,則必有愼簡之效矣。銓官方爲入侍,別爲申飭,何如?吏曹判書李翊曰,初入仕之人,生·進別薦之外,又有淸白吏子孫,戰亡子孫,其他捧承傳之類甚多,此等人物,初非試用之人,實難精察,至於守令除拜,非出於別樣人,監察·禁府都事積仕應遷之人,次第調用,然後有隨闕陞遷之規,此人,亦何可一一,盡知其與否也?領議政金壽恒曰,大政則事勢固然,而初入仕,各別擇擬,以淸其本,常時六品以上窠闕,亦必以可合牧民者擇差,則守令,自可得人矣。雖在大政,郡守以上,則多以前銜擬望,亦豈無選擇之道乎?上曰,生民休戚,係於守令,而仕路混淆,致有不擇之患,曾前亦多申飭,而卽今大政當前,別爲申飭擧行,可也。知事趙師錫所啓,朝臣之廢錮沈淪者,不爲不多,而罪名輕重,各自不同,隨後論議,不能自拔者,亦多有之,今若一倂廢置,不爲收用,亦豈無抑鬱之嘆乎?其中明犯難恕者,雖難一時倂用,至於罪名稍輕者,不可一向禁錮,令銓官博採群議,或以治郡有績,或以文才之優異,分等抄錄,稟議于大臣,隨才調敍,則不但有補於國事,亦合於宣暢幽鬱之道矣。第念自前遇災下詢,求助臣隣之意,非不至矣,終未免爲文具之歸,未見其着實之效,今此廢錮人收用事,大臣亦爲陳達矣,必須分付該曹,毋踵前習,拔例擧行,何如?上曰,令該曹抄出稟處,大臣收用,可也。領議政金壽恒所啓,上年奉朝賀宋時烈陳箚建白,守令中,治績表著者,令該曹聞見陞擢事,旣有成命,而今已經歲,尙不擧行,事體未安,申飭該曹,使之速爲擧行,何如?上曰,依爲之。吏曹謄錄
伴送使書目,勅行,今十一日,坡州止宿事。
江襄監司書目,嶺東九邑段,霖雨支離,水邊田畓,多有川反浦落之處,而發穗各穀,擧皆蹲蹜腐傷是乎旀,嶺西各邑段,一向旱乾,亢陽如焚,如在洪爐之中,而六月望後,惡風連晝夜,至今不止,今雖得雨,已無回蘇之望,民皆遑遑,所見慘酷,前頭民事,罔知攸措事。已上朝報
上在昌德宮。停常參·經筵。
大司諫李寅煥啓曰,卽聞宰臣陳達之辭,近日臺閣之上,直氣索然,雖有貪墨,不能擧劾云。非斥之來,臣實自知,何敢晏然於臺席乎?請遞斥臣職。答曰,勿辭,退待物論。
執義嚴緝避嫌。大槪,卽聞宰臣,以臺閣之上,直氣索然,雖有貪墨,不敢論劾,只擧微細,塞責是事,陳達,如臣罷軟,何敢晏然於臺席?請命遞斥臣職。答曰,勿辭,退待物論。
掌令安奎·南弼星等避嫌。大槪,曾忝臺職,被人醜詆,分甘滓穢之蹤,永爲聖世之棄物。不意恩除疊降,不敢一向退伏,私竊愧蹙,加以宰臣,斥以臺閣之上,直氣索然云。臣之情迹,一倍難安,請命遞斥臣職。答曰,勿辭,退待物論。
獻納金斗明,正言沈枰避嫌。大槪,重被宰臣之斥,乞命遞斥臣職。答曰,勿辭,退待物論。以上朝報
疊書,今日大臣·二品以上·三司,引見入侍時,領議政金壽恒所啓,守令之剝割民生者,固不足言,而又有一種要譽之輩,官中應捧之物,無論多少,一切減除,使官家不成模樣而後已,至於凡干徭役之不可廢,而民力之所能辦者,亦必頉報上司,惟以遷延退捧爲務,以爲目前姑息之計,致令積逋漸多,終爲民間無窮之弊,其流之害,殆與剝割者無別,如此之類,固當責罰禁抑,不宜崇用,以長其弊習,而從前,或有冒得虛譽,至被陞擢者,殊非朝家勸懲之道,令該曹詳察其名實,以爲黜陟之地,何如?上曰,依爲之。吏曹謄錄
上在昌德宮。停常參·經筵。
疏決時,判府事鄭知和所啓,古人云,匹婦含冤,三年枯旱,頃因大臣所啓,嶺南文官沈滯之人,竝爲收用之命,此外曩時權門染跡之類,亦多有坐廢者,其中可用之人,亦宜收用,俾無冤屈之嘆,則實爲召和氣之一助也。上曰,嶺南人才收用事,曾已分付矣。大臣之言,又如此,各別申飭銓曹,可也。
判義禁南龍翼所啓,曩時中外儒生,因其罪犯,被儒罰者甚多矣。太學則仍朝家之令,解者若干人,而未解者猶多,外方則多不遵令,解者絶小,連歲慶科,俱不得赴,其間或有抱才之罪輕者,則豈非感傷和氣之一端乎?請令各道,分付各邑,仍令各邑,採取一鄕公論,罪犯甚重者外,情有可恕者,一倂解罰,何如?上曰,依爲之。
領議政金壽恒所啓,御前停擧,令該曹考出解罰,似當矣。上曰,當初施罰,罰已行矣。分付該曹,解罰,可也。
左副承旨崔錫鼎上疏。大槪,玆當愍旱求助之日,敢陳區區所懷,冀蒙省察事。留政院。以上朝報
禮曹啓曰,曹啓辭,蜥蝪童子祈雨,屛柳等事,爲先設行,而南北門開閉,近市土龍祭等事,追後擧行事。傳曰,依爲之事,命下矣。必於祈雨祭日爲始設行,旣是前例,而冠岳山等處祈雨祭,當行於今十五日,慕華館池邊蜥蝪童子祈雨,閭閻屛柳,竝自同日爲始,三日而止事,知委擧行,何如?傳曰,允。禮曹謄錄
上在昌德宮。停常參·經筵。
自昧爽至卯時,有霧氣。自巳時至酉時,日暈,日入後,靑赤氣一道如虹,直立艮方天際,長二三丈,廣尺許,良久乃滅。
刑曹參判尹趾善上疏。大槪,請辨臺諫避辭,仍陳所懷,乞蒙察納事。入啓。答曰,面諭之本意,予豈不知哉?疏末事,實出於靡不用極,可不採納焉?
上在昌德宮。停常參·經筵。
執義嚴緝上疏。大槪,略附所懷,以應聖旨事。入啓。答曰,陳戒殊切,予當體念,而金重夏等事,當初處分,意有所在,本非出於偏係而然也。至於罪人疏放事,自當一從公議酌處也,爾其勿辭察職。
今日引見時,領議政金壽恒所啓,李仁夏捕盜大將之任,今姑改差事,榻前定奪。領議政金壽恒所啓,頃日入侍時,因判府事李尙眞箚辭,下詢科擧退行當否,臣等之意,旱災如此,年事可知,此時設科,似爲重難,而今若退定,則明年豐凶,又不可預料,莫重大比之科,亦不宜一向遷延,朝家凡事,若一如兵戈搶攘之中,一式年之科,停廢無妨云爾,則可也。不然則科場凡事,十分節省,仍爲設行,宜當,故以此意仰稟,而自上特慮外方之弊,且以原任大臣之言爲重,以退行式年於明秋事下敎,臣等亦不敢强請仍行矣,退聞外議,則多以退行爲非宜,又因承旨崔錫鼎之疏,有更令廟堂,稟處之敎,錫鼎疏中所論,誠爲得宜,其所援據,亦甚的當矣。外方儒生,齎糧赴擧,雖似有弊,比之咸聚京師,主客俱困之弊,則不無差別,且士子輩,以科擧爲重,科期旣迫,屈指計日,今聞退定之前,不無落莫之嘆,其中治經之類,積年着工,居館圓點,而一年之間,疾病·事故,有不可預知,故尤以退行爲憫矣。至於設場之邑,凡事預爲料理,物力幾盡措備之後,遽令退行於明秋,則未免兩番糜費,莫如十分節省,仍行之爲愈也。左議政閔鼎重之意,自初以退行爲重難,而今又通議,則以仍行爲當,此不可不以文字,泛然回啓,故敢此面稟矣。上曰,今年旱災孔慘,元老大臣之言亦重,故慮其貽弊,欲令退行於明秋矣。承旨之疏,誠爲切實,諸大臣之意見,皆以勿退爲宜,以前定日仍爲設行,而凡事務從節損,以省弊端之意,分付諸道,可也。又所啓,前乫坡知僉使崔文徵遞歸時,南兵使金世器處,以參換馬之說,旣出於文徵奴子之招,果有是事,則世器之罪,浮於文徵,而晏然帶職,且令本道,査問於土卒,事體不當,金世器,拿問,何如?上曰,金世器拿推,以爲査覈稟處之地,可也。前待敎金洪福居中,蕩滌,被薦人宋疇錫,推考,別爲催促事,榻前下敎。
禮曹啓曰,傳敎矣。取考文書,則辛酉九月,兩賢從祀時,生員朴性義,投疏淩侮,故特命停擧,其後因大臣所啓,請與性義同被罪罰疏頭進士趙九畹,又爲停擧,以其疏語之,亦甚陰慘故也。南原幼學陳世明,欲爲陳試,詐稱三寸之喪,誣呈本曹,査覈現露而被停,此三人等罪犯,俱涉不輕,而聖敎如此,一體解停之意,分付四館,何如?啓。傳曰,知道。
政院啓曰,以甁柳內摘奸單子有頉處,察推事,命下矣。令該部査出,則宗班一人,幼學呂必時等七人,哨官出身各一人,常漢朴戒楚等五名,宗班則推考傳旨捧入,而其後,令該曹推治,何如?傳曰,允。
假注書洪璛病,代李宜昌。
伴送使書目,勅行,十五日,鳳山止宿事。
大司諫李寅煥上疏。大槪,略陳所懷,以備裁擇事。入啓。
禁府,金世器拿囚。啓。
傳曰,史官一員待命,騎馬一匹立之,甁柳內摘奸。以上朝報
大司諫李寅煥,獻納金斗明,正言沈枰啓曰,國家不幸,荐値凶荒,旱災之慘,至于今年而極矣。秋節已屆,雨意漠然,旣無西成之望,前頭救民之策,莫如不煩不擾,俾無流散之患矣。伏聞公洪·江襄兩道事目,旣已頒布,待秋擧行云。夫正經界·均賦役,實是王政之所不可廢者,第念卽今民事,到此地頭,凡有怨咨之端,宜當一切除去,以爲軫恤保安之地,而今此量田,大爲窮民之弊,則此豈非今日汲汲所當行者哉?自朝家,申明事目,只存監官,減去書員,一面之內,五謂其所,蓋出於除弊速行之意,而許多田畓尺量之役,數月之間,決難完畢,則員役輩,縱橫田野,延拖時日,出入村閭,徵討食酒,其他種種之弊,不可殫記,至於江襄一道,打量纔畢,施不更擧,峽中殘民,尤受其害,其所以均田者,適足爲厲民之歸也。如此莫大之擧,雖在常年,固已重且難矣,況遭此慘災,民命近止之日,其可容易行之乎?請寢公洪·江襄兩邑,量田之擧,以除窮民之弊。上曰,依啓。備局謄錄
今日請對時,承旨崔錫鼎所啓,臣待罪槐院之任,有所仰達矣。大臣,曾以槐院參下,積滯之弊,建請變通,使之不拘右位,循以陞遷,而陞付二員,不爲行公,殿最居中,居中者,無遞職之事,而其都目,勿敍右職,乃是法例也。一都目之前,將不得以次陞遷,合有變通之道矣。領議政金壽恒曰,槐院之規,謬守古風,不欲墜落,今雖於朝命,欲爲分館,而至於陞遷,則不欲踰越右位,輕出六品云,所謂右位,卽李文興·吳尙游·柳㘽·徐宗憲等四人也。李文興,主張告廟之疏,曾被削版之論,柳㘽,累出逆口之招,吳尙游,罪人之子,不可不復齒仕籍,以此等罪累之人,每每拘礙,使無故之人,應遷而不遷,殊非朝家交付之道,至於徐宗憲實病,人所共知,不可等待其完蘇,徐宗憲,除授他職,李文興·吳尙游·柳㘽三人,勿爲拘礙,次次陞遷,俾無無故人,積滯之患,何如?上曰,依爲之。槐院中考,亦爲蕩滌。吏曹謄錄
禮曹啓曰,今七月十二日,大臣·二品以上三司,引見入侍時,領議政金壽恒所啓,儒生中,曾有御前停擧之人,此非如定配罷散之類,入於歲抄疏決之時,故雖經上年大廓之典,久不得擧論,令該曹考出解罰,似當矣。上曰,當初施罰,罰已行矣。分付該曹,解罰可也事,傳敎矣。取考文書,則辛酉九月,兩賢從祀時,生員朴性義,投疏侮辱,故特命停擧,其後因大臣所啓,請與性義同被罪罰疏頭進士趙九畹,又爲停擧,以其疏語之,亦甚陰慘故也。南原幼學陳世明,欲爲陳試,詐稱三寸之喪,誣呈本曹,査覈現露而被停,此三人等罪犯,俱涉不輕,而聖敎如此,一體解停事,分付四館之意,敢啓。傳曰,知道。禮曹謄錄
上在昌德宮。停常參·經筵。
下直,玉果縣監李墰。
兵曹,右邊捕盜大將具鎰。
答大司諫李寅煥疏曰,省疏具悉。應旨陳戒,無非憂愛之誠,而言甚切實,深用嘉尙,可不體念焉?何以議處事,令該曹稟處。
公洪監司書目,前參判李惟泰,今月初十日卒逝事。傳曰,前參判李惟泰,受恩兩朝,眷遇非常矣。今聞卒逝之奇,慘悼之懷,可勝云喩?令該曹,喪需優厚題給,擔持軍,亦令該道監司,量宜定送,以表予意。以上朝報
禮曹啓曰,今月十二日,大臣·二品以上·三司,引見入侍時,上曰,今年旱災,三南尤甚云。三南進上,特爲停封,以示節省之意事,分付事,命下矣。所當依此,分付擧行,而曾於辛亥年,以凶荒之故,亦有諸道進上,及大妃殿外各殿所封,限明秋停止之命,而全然停廢,事甚缺然,其中若干新産物種,不可不參酌仍存之意,大臣陳達,有別單書入付標,量減之擧矣。今此旱乾之慘,振古所無,前頭之事,殆將有甚於辛亥,三南進上,特爲停封之敎,實出於憂災恤民之至意,而在臣子享上之道,全然停封,亦所未安,似當依辛亥年例,所封進上各種物目,別單書入,以備睿覽,何以爲之?敢稟。傳曰,別單書入,量減付標啓下後,大王大妃殿外,限明秋停止事,分付,可也。
又啓曰,卽接恭陵參奉所報,則本陵丁字閣,創建百有餘年,奐輪丹雘,雖不覺大有變於外,而材木之心,已皆蠧朽腐爍,不可復支持者,久矣。自數十年前,請報重建,前後非一,至丁巳年,始設重建之役,旋爲中止,而月廊上門間,與正殿連接處,拔退幾落,故不得已以片鐵引傅,今在丁巳年,將至十年之久,卽今所見,極爲未安,丁巳以後種種修補之役,無歲無之,徒費物力,少無功效,遷延歲月,迄至于今,崩頹之患,朝夕可慮。今此霖雨後,逐日奉審,則雖無大段雨漏處,年久蓋瓦,腐朽如土,故雨意透濕,殿內三間上樑,及道里丹骨壁土,盡爲朽裂成罅,幾至墜落,御門內前一間仰壁,亦皆裂破如龜紋,月廊仰壁,剝落七處,而長四寸·廣三寸者二處,長三寸·廣二寸者五處,渝色如漆處八處,而或大或小,有難尺量,正殿東邊朴工頭仰壁,長一尺·廣七寸之土,竝與其散子而墜地,失莫沙一張,亦爲墜落,樑上塗灰,前面則處處剝落,後面盡爲剝落,以今形勢觀之,則重建一事,似難遲緩云。今此本陵丁字閣有頉,至於如此之多,則似當有變通之道,而重建與否,不可以參奉所報,有所施行,本曹堂上·郞廳,率工匠進去,詳細奉審後稟處,何如?傳曰,允。以上禮曹謄錄
今日大臣·禁府堂上,請對入侍時,工曹判書洪萬容所啓,臣待罪水曹,有所仰達事矣。本曹句管船隻,烙印成冊,照數收稅,乃是法典所載,而近年以來,各軍門·各衙門及諸宮家,皆爲冒占,其中濫占之處,則或有四五十餘隻之多,而本曹不得下手,至於海船·稅船,則戶曹所當句管,其他京江往來船,則非戶曹所當與知,而上年李翊相,爲本曹判書時,以此具由論啓,而其時戶曹判書尹堦以爲,津船則工曹所屬,而海船·水上船·水下船,當爲戶曹所屬,令備局議啓,而當無更稟之事矣。卽今津船,方有改造之事,而物力蕩竭,尤無辦出之路,此事令廟堂從速稟處,海船則屬於戶曹,京江水上船·水下船,一一釐正,皆屬本曹,何如?領議政金壽恒曰,尹堦爲戶曹判書時,以京外各衙門,及諸宮家所屬船隻,鹽盆·漁場參酌定數之外,竝屬戶曹,收稅補用於經費事,入啓定奪,別單啓下矣。厥後有更議稟處之命,而該曹未及稟處。工曹,又以江船竝屬本曹之意,啓請,令廟堂分付,而江·海船隻,竝入於戶曹別單定數之中,必待此事停當,然後可以議處,故至今未果,工曹形勢,亦涉可慮,令該曹從速稟定,可矣。右議政南九萬曰,各衙門所屬船隻,若盡數移屬於戶曹,則本衙門,必有續續相爭之弊,通議于各衙門,定奪額數,以爲收稅之地,宜矣。上曰,令廟堂·該曹,從速稟處,可也。備局謄錄
今日大臣·禁府堂上,請對入侍時,領議政金壽恒所啓,前坡僉使崔文徵遞歸時,南兵使金世器處,以參換馬之說,旣出於文徵奴子之招,果有是事,則世器之罪,浮於文徵,而世器則晏然帶職,只令本道,査問於土卒,事體不當,金世器,拿問,何如?上曰,金世器,拿推,以爲査覈稟處之地,可也。禁府謄錄
今日入侍時,右議政南九萬所啓,朝家每以守令愼簡事,申飭該曹,至於郞僚之職,古稱上應列宿,爲任亦不輕,人之賢否,在內,固難易知,而至於病孱不堪擧職之狀,則見其外貌,亦可知矣。陽川縣令鄭淹,下直於臣,臣之答問,耳聾不能解聽,其所自言,亦蹇澁,臣不能解聽,行步之際,亦甚蹣跚,殆至顚仆,所見殊甚未安。又於宗廟,及永慕殿差祭時,工曹正郞具仁卿,佐郞金萬翼等,以進排來詣,而仁卿,年老耳聾,而氣力衰敗,數步之間,殆不能自運,萬翼,亦病甚不能運身,才能任職之人,雖不可得,以如此衆所共知孱病之人,除授銓官,似難免不察之失。上曰,此三人老病實狀,大臣旣已目睹而言之,竝改差,銓官推考,可也。吏曹謄錄
傳曰,前參判李惟泰,受恩兩朝,眷遇非常矣。今聞卒逝之奇,慘悼之懷,可勝云喩?令該曹,喪需優厚題給,擔持軍,亦令量宜定送,以表予意。禮曹謄錄
上在昌德宮。停常參·經筵。
下直,江華留守尹堦,北評事金萬吉。
謝恩,兼東學敎授趙儀徵。
左承旨洪萬鍾上疏。入啓。遞差。
伴送使書目,勅行,十六日,黃州止宿事。
禮曹啓曰,暵乾孔極之餘,今十六日,幸得甘澍,而似未周洽,卽今亦有雨意,而有難等待,八次祈雨祭,風雲雷雨,山川雩祀,又遣重臣,三角山·木覓山·漢江,更遣近侍,不卜日,來二十一日,設行爲白乎矣,慶會樓池邊蜥蝪童子祈雨,亦於同日爲始,三日而止事,知委擧行,何如?啓依所啓施行。
吏曹啓曰,承旨及守令有闕,政事,取稟。傳曰,明日爲之。
副修撰尹德駿上疏。大槪,敢陳前席未達之懷,以應求言之旨事。入啓。答曰,省疏具悉。職在論思,勤勤誡誨,無非憂愛之忱,切急之言,深用嘉尙,可不留心而服膺焉?
吏曹啓曰,都目政事,今二十日爲之事,啓下,而判書臣李翊,卽遭同姓姪子喪,退定之意,敢啓。傳曰,知道。
府啓,請罪人金重夏嚴鞫處斷事。請還收罪人金煥定配之命,嚴鞫處斷事。請妖巫莫禮嚴鞫處斷事。請左尹李仁夏罷職事。今年八路凶荒之慘,實前古所未有,自前如此之時,則科擧,亦必退行,非獨爲設科之有弊,天災孔慘,則其在恐懼修省之道,不可晏然設科,有若常年故也。今此大比之科,旣因大臣陳箚而退行,或可以爲恐懼修省之一助,而又因筵臣之疏,復有設行之令。夫設科之擧,旣非應災之道,而旣退旋行,擧措顚倒,筵臣意見,未知何所據,而域內民生,號泣奔走之狀,殆甚兵火,實國家危亡所關,則奚暇念及於設科乎,而況鄕儒之救死不贍者,萬無裹糧赴擧之勢,則其爲慰悅之道,反爲怨咨之歸也。物情皆以爲不可設行,故敢有所論列矣。伏承聖批,以大意固好,而旣與二三大臣,博詢而處之,今又撓改,實涉顚倒爲敎,臣竊惑焉。大臣之意,雖未可知,蓋爲事體之重難也。方外物情,大異於是,豈可謬守撓改之顚倒,而不諒遇災恐懼之至意乎?大義旣好,則些少事勢,有不暇顧,請勿留難,今年大比之科,依前退行。答曰,勿煩。
院前啓,請罪人金重夏嚴鞫處斷事。請罪人金煥嚴鞫得情,明白處斷事。請寢妖巫莫禮絶島定配之命,嚴鞫處斷事。新啓,忠義衛冒屬之弊,實爲奸民之痼習,設廳査正,蓋欲其考覈虛僞,搜出閑丁,以爲補逃故之缺,除隣族之弊,其意在便民,而非病民也。然收捧單子,已經三年,考準戶籍,始于今日,則文書委積,功役浩繁,除非一兩年難以完了,況此大無凶歲,不遑救死之際,行關列邑,推捉究覈,村閭驚擾,公庭塡咽,怨謗朋興,去去騷然,其中冒錄之輩,擧皆規免汰正,而計無所出,奔走請托,賂遺吏胥者,不勝其紛紜,此非所以除去弊端,安集饑民之道也。至於加設郞廳,各色員役等廩料之費,逐朔支計,其數甚多,此時省減補急之策,所當無所不用其極,以助一分,豈可以平世設施之事,重貽荒年不貲之害也哉?請命停罷査正廳,以待年豐擧行。答曰,不允。査正廳停罷事,令本廳稟處。
掌令南弼星上疏。大槪,敢陳病狀,冀蒙恩遞,仍陳所懷,以應聖旨事。及正言崔錫恒上疏。大槪,敢陳狂瞽之說,以應明旨,兼陳情病難冒之勢,冀蒙恩遞事。入啓。
政院啓曰,槐院分館之至今遷延,事極寒心,朝家特爲變通,使之趁速分館者,亦非一二,而昨日槐院官齊會可否之際,論議不一,終至罷坐,雖未知所爭之如何,而其在事體,殊甚可駭,槐院當該官員,姑先從重推考,使於數日內,更爲開坐分館,何如?傳曰,前後申飭,極其嚴截,而尙今遷就,終不奉行,是朝家命令,反不如自中之古風,揆以事體,豈容如是?此無非綱紀凌夷,國體不尊之致,誠極寒心,不可不別樣痛懲,當該官員,拿問處之。
拿問現告,承文副正字崔奎瑞·南彦昌。以上朝報
禮曹啓曰,永昭殿祭物器數,減半磨鍊,別單書入,時自本曹,無他可考之事,分付奉常寺,使之開錄以來,依此書入矣。單子啓下之後,本曹下人,又爲來言,當初所錄,有差誤之處,蓋以三年內所用祭物,錯認書呈云。不得已原單子中,改付標以入,莫重入啓之事,如是差誤,殊涉可駭,該寺下吏,自本曹當爲治罪,而臣曹亦難免不察之失,惶恐敢啓。傳曰,知道。禮曹謄錄
上在昌德宮。停常參·經筵。
校理申啓華上疏。大槪,敢陳區區所懷,冀蒙察納事。入啓。答曰,省疏具悉。縷縷戒誨,無非藥石之論,深用嘉嘆,可不留心而體念焉?至於內司餘財,盡歸賑資事,尤爲切實,而但念連歲飢荒,貯蓄蕩然,莫重祭需,亦多資賴,則雖不得一如疏辭,從當參酌除出,俾補賑需焉。
答掌令南弼星疏曰,省疏具悉。應旨進言之誠,予用嘉之,可不留心焉?諸道被災之處,斯速區別啓聞,預爲料理等事,令該曹稟處,爾其勿辭察職。
答正言崔錫恒疏曰,省疏具悉。憂愛陳戒之誠,溢於辭表,予用嘉尙,可不體念焉?至於道臣之斥黜,蓋出於鎭靜之道,而第朝家用罰,只欲使其改過自新而已,本非永棄之意,則豈無漸次牽復之擧乎?考講事,問於大臣,已令待年考講矣。今不必革罷也,爾其勿辭察職。
下直,慶尙左水使梁侙。
謝恩,咸鏡監司權是經,北部參奉洪灝。
禁府,南彦昌·崔奎瑞拿囚。啓。
掌令安奎再度呈辭。入啓。遞差。
全羅監司書目,旱災一向孔慘,民事罔極事。
京畿監司書目,楊州等四邑,今月十六日亥時,一樣下雨,極爲多幸事。
伴送使書目,勅使,十七日,中和止宿事。
開城留守書目,本府今月十六日,幸得雨澤,而猶未浹洽事。
黃海監司書目,道內各邑農事形止,及初七八日,十二日,若干邑驟雨,十六日,又爲下雨一犂許事。
謝恩,都承旨尹趾善,右承旨金鎭龜。
府啓,請罪人金重夏嚴鞫處斷事。請還收罪人金煥定配之命,嚴鞫處斷事,妖巫莫禮,請命有司,更加嚴鞫,依律處斷事。請左尹李仁夏罷職事,請勿留難,今年大比之科,依前退行事。措辭見上。答曰,亟停勿煩。
司諫李后定辭職上疏。入啓。答曰,省疏具悉。恬退之節,予固嘉尙,而第當此國勢之岌嶪,不思竭力共濟之義,一向牢臥,有若高蹈者然,殊涉太過也,更勿控辭,斯速上來。
院前啓,請誣告罪人金重夏嚴鞫處斷事。請罪人金煥,嚴鞫得情,明白處斷事。請寢妖巫莫禮絶島定配之命,依律處斷事。答院曰,亟停勿煩。
修撰嚴緝上疏。大槪,母病危苦,不忍離捨,召牌之下,終未祗赴,伏乞亟遞臣職名,仍治逋慢之罪事。入啓。答曰,省疏具悉。爾其勿辭,救護母病。
禮曹,謝恩兼冬至使拜表,來十月二十四日辰時,方物封裹,同月二十一日,推擇。啓。
京畿監司書目,衿川呈,以大司憲李敏敍,辭職上疏上送事。啓。答曰,省疏具悉。風憲之長,文衡之任,俱不容久曠,卿其勿辭,從速上來察職。以上朝報
備邊司啓曰,畿甸·海西·湖西軍兵,割屬江都之意,曾已定奪於榻前,軍兵分屬之數〈?〉酌磨鍊書入,待啓下後,議定事目,分付江都,及三道之意,敢啓。答曰,知道。備局謄錄
禁府啓曰,以平安監司狀啓,刑曹粘目,長足屯前別將崔晉翊·李成老,馬越洞屯前別將崔興瑞等,移本府決杖定配事,允下矣。崔晉翊·李成老·崔興瑞,方拘留於典獄署,卽爲移囚之意,敢啓。傳曰,知道。禁府謄錄
上在昌德宮。停常參·經筵。
辰巳時,日暈。
禮曹參判安縝,正郞金時郁,恭陵奉審事,出去。
下直,平安兵使柳斐然。
謝恩,安山郡守崔聖任,待敎金洪福。
大司成宋奎濂三度呈辭·祈雨祭齋戒,留政院。
備忘記,東萊府使蘇斗山,改差後,五六朔之間,旋除旋遞者,非一非再,雖曰事勢適然,其政體之顚倒,固已極矣。新除授府使朴致道,除授閱月,無意赴任,其不念事體,偃蹇自便之習,不可不懲,從重推考,令該曹,更爲催促。
禁府,崔奎瑞·南彦昌等,原情云云,泛稱遲晩,刑推,何如?啓除刑推議處。又啓目,前靈巖郡守申鍒矣,康津縣兼官時,不爲親往收捧,直委本郡監色之手,實涉怠忽,凡虛錄之罪,兼官與本邑守令,差別用律,而已有近例,比諸一時文簿不察之兼官,亦似有間,參酌照律,罪杖八十,收贖,奪告身三等。啓功減一等。
禁府,沈極,廣州德豐驛,徒三年定配。啓。以上朝報
禮曹啓曰,大殿·中宮殿進上,全羅·慶尙兩道,逐朔所封,及端午臘肉統營別進上等物種,一從辛亥年例,依傳敎,各書別單以入,而公洪道,則逐朔所封各種,自宣惠廳封進,仍存,本道段,只是六種,更無可減之物,故辛亥年,不爲書入,且臘肉一種,與他道一體書入矣。依此書入之意,敢啓。傳曰,知道。辛亥付標,別單入之。禮曹謄錄
禁府啓曰,罪人李日翼,病重保放矣。卽接月令醫員手本,則病勢今已差歇云,卽爲還囚之意,敢啓。傳曰,知道。禁府謄錄
上在昌德宮。停常參·經筵。
海寧君伋,加資肅拜。
下直,求禮縣監李重燁。
謝恩,東萊府使朴致道。
大司成宋奎濂三度呈辭。入啓。遞差。
傳曰,今觀憲府單子,時推未勘者,至於九十餘度之多,斯速開坐照勘事,分付。
査正廳啓曰,命下矣。忠義査正之事,設廳已久,而中因郞廳之不仕,遷延撕捱,迄未完了,加出郞廳,更爲査閱者,今纔數朔,而試聚戶籍,與本廳所捧單子,先爲憑準,則曾前冒屬者,雖以忠義入錄於戶籍,至於嫡長單子,則畏㥘不錄者有之,或於未及冒屬之前,直錄本派於戶籍,故追屬之際,始改四祖之職役名字者有之,頃日,請以京兆官員,兼差査正郞廳,以爲考出戶籍之地者,蓋以此也。京外功臣子孫單子與成冊,則旣已收捧,而卽今本廳,不過考出戶籍,抄錄忠義稱名之類而已。此事旣畢之後,始可與成冊單子相準,有所摘發,而至於文移推捉,驚擾村閭,實是前頭弊端之可慮者,故臺諫以此,陳啓請罷,今雖停罷,姑無所難,但念査正冒錄之擧,終不可不一爲之,而頭緖稍就,而旋卽停罷,則奸僞益多,了事無期,此亦不可不慮,今姑勿罷,仍爲考出戶籍,與單子成冊詳細憑準,作爲一錄之後,更爲觀勢稟處,而文移外方推捉等事,徐待日後擧行,何如?傳曰,允。
政院啓曰,臣伏見文臣朔試時單子,則副校理李頤命,以病不進懸頉,頤命之以母病陳疏,受由屬耳,則宜以此懸頉,而旋稱情勢不安,故犯罷職之科,事未妥當,而當此玉堂乏人之時,雖有故之人,尙宜變通,則今此李頤命之事,係是應頉,罷職傳旨,似不當爲捧入,何以爲之?敢稟。傳曰,故犯之習,殊甚未便,只推勿罷。
傳曰,召對爲之。
答校理申啓華疏曰,省疏具悉,爾其勿辭,調理察職。
承文副正字宋儒龍·金弘楨·李廷謙·李震休,司勇朴澄,文臣朔試射時,稱病不進,依承傳罷職。
傳曰,史官一員待命,騎馬三匹立之,童子祈雨內摘奸。
召對入侍,承旨金載顯,玉堂李頤命·尹德駿,假注書元聖兪,史官金洪福·柳尙載。
府啓,請罪人金重夏嚴鞫處斷事。請還收罪人金煥定配之命,嚴鞫處斷事,妖巫莫禮,請命有司,更加嚴鞫,依律處斷事。請左尹李仁夏罷職事,請勿留難。今年大比之科,依前退行事,措辭見上答曰,勿煩。
備忘記,嗚呼,旱暵之災,何代無之,而豈有如今歲之孔酷且慘者乎?靜思厥咎,亶由於寡昧之否德,獲戾于天,有以致之,夙宵憂懼,幾忘寢息,罔知攸濟也。仍念今卿以碩德元老,負世重望,當此國勢阽危,民命近止之日,不思扶顚持危之責,固守若浼之志,杳無幡然之期,甚非平日所望者也。卿其體寡昧之至誠求助之意,凡係弭災救民之策,悉陳無隱,以補不逮,以濟時艱,而見今秋凉漸生,講筵將開,此時思想,不啻若大旱雲霓,飢渴食飮而已,卿宜念哉,毋孤企望事。遣史官傳諭于宋奉朝賀。
備忘記,嗚乎,旱暵之災,何代無之,而豈有如今歲之孔酷且慘者乎?靜思厥咎,亶由於寡昧之否德,獲戾于天,有以致之,夙宵憂懼,幾忘寢食,罔知攸濟也。仍念卿以世祿休戚之臣,負世重望,當此國勢阽危,民命近止之日,不思共濟之義,固守若浼之志,杳無幡然之期,甚非平日所望者也。卿其體寡昧至誠求助之意,凡係弭災救民之策,悉陳無隱,以補不逮,以濟時艱,而況今秋凉漸生,講筵將開,此時思想,不啻若大旱雲霓,飢渴食飮而已,卿宜念哉,毋孤至望事,下諭于副護軍朴世采·前參判李翔。
禮曹參判安縝,正郞金時郁,恭陵丁字閣,奉審後入來。
上在昌德宮。停常參·經筵。
夜四更,月入畢星。
謝恩,工曹佐郞李德成。
政院啓曰,以憲府時推單子,斯速開坐,照勘事,命下矣。大司憲李敏敍,持平權持在外,執義權斗紀,掌令李國華未肅拜,掌令南弼星呈辭,行公者,只持平金澋,不得備員開坐云。呈告·未肅拜人,竝卽牌招,以爲開坐照勘之地,諫院時推未勘,亦至累十度,而司諫李后定在外,大司諫以下,竝在呈告中,除在外人員外,亦爲牌招察任,何如?傳曰,允。
掌令李國華,謝恩後啓曰,如臣無狀,屢叨匪據,絲毫蔑效,觸處生疣,前日論啓中,更提已停之事,卽其做錯之一驗也。旣被長官之斥,繼有特遞之命,釁尤未湔悚恧實深,固不可從他笑罵,復叨言地,而且臣曾忝本職時,長官尹趾善,因金元燮論罷之啓,有若引避,臣意以爲,循例支供之不爲退却,與金元燮之徵責酒肉,其事自別,則不必以此爲嫌,故處置之際,臣與持平兪命一,相議請出矣,伏聞日者,筵中大臣,以其時處置之失當,有所非斥云,臣之昏謬之失,至此而益無所逃矣。命一,旣以此引嫌諫職,則臣以伊時同參處置之人,何可獨爲晏然而已乎?以此以彼,俱難仍冒,請命遞斥臣職。答曰,勿辭,退待物論。
慶尙監司書目,慶州府尹權脩病重,淸河縣監韓翊昌,久不還任,竝只罷黜事。
伴送使書目,勅行,十九日,肅川止宿事。
吏曹啓曰,守令有闕,政事,取稟。傳曰,明日爲之。
院啓,請罪人金重夏嚴鞫處斷事。請罪人金煥嚴鞫得情,明白處斷事。請寢妖巫莫禮絶島定配之命,依律處斷事。入啓。答曰,毋庸瀆擾,前啓,査正廳,停罷事,停啓。
假注書元聖兪出使,代任翊元。
中路問安使卞榥,入來。
府啓,請罪人金重夏嚴鞫處斷事。請還收罪人金煥定配之命,嚴鞫處斷事。請妖巫莫禮,亟命有司,更加嚴鞫,依律處斷事。請左尹李仁夏罷職事。請今年大比之科,依前退行事。措辭見上引嫌而退,旣往之事,不須更提,而處置乖宜,嫌無異同,請掌令李國華遞差。答曰,不允。處置事,依啓。
上在昌德宮。停常參·經筵。
下直,昌樂察訪朱恒道。
謝恩,刑曹參議宋昌,五衛將金聲國。
右副承旨成虎徵上疏。入啓。踏啓字。
沃川幼學金曄上疏。大槪,敢應聖上求言之旨,明辨賢師被誣之事,以進弭災之道,冀蒙財察事。呈政院。
政院啓曰,卽者,沃川幼學金曄,來呈一疏,疏中有應旨之語,而觀其疏辭,則無他陳列救弊之事,專擧前大司憲尹拯書札事,請辨奉朝賀宋時烈被誣,而頃日比安儒生金道明上疏,到院啓辭時,特命還出給,以此後切勿捧入,以杜紛紜之弊爲敎,今此金曄之疏,與道明之疏,立意雖異,係是一事,且朝家,旣已處置之後,如是疏辯,亦涉紛紜,而旣以應旨爲言,臣等有難直爲退却,不得不捧入之意,敢啓。傳曰,知道。
沃川幼學金曄上疏。入啓。答曰,覽爾疏辭,憂國之忱,尊師之誠,良用嘉尙,尹拯之事,元非難明之是非,顧何有損於大老乎?予旣洞知,亦不必以此陳辯也。至於民咎召災,朝廷不和等說,實由於予之凉德,不能孚格於上下,反躬自責,徒切慙歎而已。
副修撰尹德駿上疏。大槪,臣猝聞母病危重之報,急於奔救,徑出闕下,懇乞亟許遞改,仍治臣忘分僭猥事。入啓。答曰,省疏具悉。爾其勿辭,救護母病。
傳曰,大臣·備局堂上引見,引見時,吏曹判書李翊,服制雖未盡,大政不可遲延,且有前例,卽爲牌招,使之改定日開政事,及修撰嚴緝,牌招入直事,榻前定奪,前正郞李畬,前修撰南致熏,中考蕩滌事,榻前下敎。
謝恩,都摠管趙師錫,右副承旨李濡,修撰嚴緝。
今甲子春夏等,褒貶等第,殷栗縣監李泰經,金郊察訪李四翼,登山串萬戶白時謙,以上中,甕津縣監宋胤先,吾叉浦萬戶崔柱天,下。
今日引見時,祈雨祭,今姑停止事,榻前定奪。
傳曰,七次祈雨祭獻官諸執事,及慕華館蜥蝪祈雨獻官,竝書啓。
吏曹啓曰,都目政事,來二十六日爲之之意,敢啓。傳曰,知道。
今日引見時,領議政金壽恒所啓,今年旱災,湖南尤甚,前頭賑飢救民之策,不可不預爲講究,監司李師命,瓜期在於來月,而其偏母有病,纔已上京,今若使之仍任,則私情必爲切迫,而此時國事爲重,且師命,在任累年,非但詳知道內物情,前頭賑政料理,不可付之新到手生之人,廟堂諸議,本道民情,皆以仍任爲宜,故敢此仰達。左議政閔鼎重曰,師命之私情,雖甚切迫,當此設賑救民之日,私情有不暇顧,而旣久其任,備知物情,且難其代,仍任,宜矣。上曰,李師命,在外已久,私情如此,其在使臣之道,不當又爲仍任,而大臣之言如此,今姑限麥秋仍任,可也。大司諫李寅煥所啓,臣以所懷,有所仰達者,其意專在於御醫之前後除授守令,非止一二人,則私恩之濫授,官方之淆亂,莫此爲甚,顧惜恩除,以塞其路,而玉堂之臣,以不爲擧劾崔聖任爲非,臣雖疲劣,論一守令,有何所憚?第以醫官特除之下,每每論劾,殊涉紛紜,至於崔聖任,累經縣邑,雖不無治效,今臣所達之言,亦在於聖任之特除,而固不止一人而已,故終不指名駁正,儒臣之言如此,臣何敢自以爲是乎?請命遞斥臣職。上曰,自前臺官,或以啓辭陳達,或以所懷陳達,今此所陳,只言其弊,非欲駁遞,以所懷言之,固無所妨,不必以此爲嫌,勿辭,亦勿退待。又所啓,請誣告罪人金重夏嚴鞫處斷事。上曰,勿煩。又所啓,請罪人金煥嚴鞫得情,明白處斷事。上曰,勿煩。又所啓,請寢妖巫莫禮絶島定配之命,更加嚴鞫,依律處斷事。上曰,勿煩。持平金澋所啓,請罪人金重夏嚴鞫處斷事,請還收罪人金煥定配之命,嚴鞫處斷事,請妖巫莫禮,竝命有司,更加嚴鞫得情,依律處斷事。上曰,勿煩。又所啓,請左尹李仁夏罷職事。上曰,水原査覈虛實,時未可知,亦非苦口力爭之事,勿爲煩論。又所啓,請今年大比之科,依前退行事。上曰,當初爲慮貽弊,使之退行矣。旋回近臣之疏,更詢大臣,還爲設行,意有所在,科日已迫,又復如是爭執?勢將狼狽,毋庸瀆擾。以上朝報
備邊司啓曰,中江開市,例在於八月十五日,依前商賈,預爲整齊,多持物貨,及期入送,俾無埋沒之弊事,兩西監司,及開城留守處,知委施行,何如?答曰,允。備局謄錄
備忘記,濟州歲貢馬,必於七月旬前上來,意有所在,其前亦以此,累度申飭矣。今月殆盡,了無形影,別爲嚴飭之意,果安在哉?雖是海外之事,委涉未妥,當該牧使,推考,以警後日。
司僕寺啓曰,云云事,傳敎矣。濟州年例進上馬,必於五月內裝載,七月初上來,而今年,則七月已盡,頓無消息,事極疑怪,自本寺,移文全羅監司,使之査問矣。卽者海南縣監移牒內,濟州馬所載船,十四隻內,十一隻,則六月二十二日,到泊於縣境,三隻,則因風漂流,七月初二日,始爲來泊,點檢下陸云。六月二十二日,旣已到泊,則所當卽爲馳通而已,過一朔之後,今始報來本縣,稽緩之失,不可置之,海南縣監崔容云,推考。馬匹上來時,所經各邑,各別善養,趁卽交替護送之意,三道監司處,行文申飭,何如?上曰,依允。司僕寺謄錄
吏曹啓曰,判書服制,參議在外,未上來,小臣獨政未安,何以爲之?敢稟。傳曰,仍爲之。吏曹謄錄
上在昌德宮。停常參·經筵。
繕工奉事蔡汝澂,長陵曲墻修改事,出去。
下直,安山郡守崔聖任,咸鏡都事尹荇。
謝恩,右尹柳炅,工曹參議黃玧,司贍僉正沈轍。
綾平君具鎰辭職上疏。入啓。答曰,省疏具悉。旣往之事,今不必追咎,卿其勿辭,從速察職。
伴送使書目,勅行,二十一日,嘉山止宿事。
廣州留守書目,今月二十二日曉頭,南風大作,折木走石,差晩,急雨如注,疾雷兼震,同日午時乃霽,當此亢旱之餘,幸得滂沱之雨,已枯田穀,雖未及救,發穗之禾,庶有回蘇之望,誠爲多幸事。
傳曰,八次祈雨祭獻官諸執事,及慶會樓蜥蝪祈雨祭獻官,竝書啓。
備忘記,七次祈雨祭,獻官朗善君俁,花春君㵾,晉平君澤,工曹參判李秞,司導正兪夏謙,蜥蝪童子祈雨祭獻官行副護軍睦林東,各半熟馬一匹,典祀官兼大祝典籍金喜臣·李濟民,訓導曺武勛,別檢李琩,直講鄭尙獻,各兒馬一匹,監察以下諸執事,各上弦弓,一張賜給。
傳曰,召對爲之,入侍承旨李濡,玉堂李頤命·嚴緝,假注書任翊元,史官鄭齊泰·金洪福。
京畿監司書目,衿川呈,以大司憲李敏敍,辭職上疏上送事。啓。答曰,省疏具悉卿懇。已喩於前疏之批,何用控辭若是乎?至於考試之出於無情,不惟予所洞知,抑亦同朝之所共知,則尤不宜過自追咎,一向撕捱,須勿固辭,從速上來察職。
備忘記,八次祈雨祭,獻官知事趙師錫,瀛昌君沈,左副承旨崔錫鼎,都承旨尹趾善,左承旨金鎭龜,護軍鄭后亮,各半熟馬一匹,典祀官兼大祝正郞金運乘,典籍姜世輔·申垕,主夫金玉鉉,博士李寅錫,各兒馬一匹,監察以下諸執事,各上弦弓一張賜給。
院啓,請罪人金重夏嚴鞫處斷事。請罪人金煥嚴鞫得情,按法處斷事。請寢妖巫莫禮絶島定配之命,更加嚴鞫,依律處斷事。入啓。答曰,勿煩。
府啓,請罪人金重夏嚴鞫處斷事。請還收罪人金煥定配之命,嚴鞫處斷事。妖巫莫禮,請命有司,更加嚴鞫得情,依律處斷事。請左尹李仁夏罷職事。新除授掌令李國芳,以祈雨厲祭獻官,時在慶尙道蔚山地,請斯速乘馹上來事,下諭。前啓,大比之科,依前退行事,停啓。
答府曰,不允。末端事,竣事後自當上來,姑勿下諭。
傳曰,明日諸承旨,持公事入侍。以上朝報
禁衛營啓曰,昨日臣聖齊,以本營軍兵停番事,問議于都提調臣金壽興,則曾於年事凶歉之時,御營軍,亦有停番不上之例,今旱災尤慘,諸道失稔,不但軍餉難繼,言念國計,實爲罔措,停番之議,臣不敢異同。且禁衛一軍,摠爲二十司,每司每朔,輪次上番,今纔恰周一次矣。來朔關西軍兵,旣已上來,逢點之期,只隔一日,此則當令立番後下去,而前頭更爲番上之時,則與新設初改束隊伍之日,有異,依騎兵及御營軍例,以每番兩朔定限,以爲節適疏數,從容訓鍊之地,宜當,而至海西別驍衛,則御營廳,亦有步軍停番時,馬隊仍番之例,此軍,則又是新設,不可不上番云矣,敢啓。傳曰,知道。禁營謄錄
上在昌德宮。停常參·經筵。
禮曹參判安縝,正郞金運乘,長陵奉審事,出去。
謝恩,工曹佐郞趙泰期,慶基殿參奉李東馣,開雲萬戶鄭錫邦,砥平縣監鄭重基,淸河縣監鄭楦,慶州府尹安如石。
執義權斗紀三度呈辭。入啓。遞差。
戶曹判書鄭載嵩,光南君金益勳,辭職上疏。入啓。
司憲府照目,待敎金洪福矣,牌不進,罪笞五十收贖,解見任別敍,私罪。啓依允。
廣州留守書目,持平權持辭職上疏上送事。
京畿監司書目,砥平呈,以右參贊李端夏上疏上送事。
慶尙監司書目,病重乞遞事,上疏上送事。
都承旨尹趾善,左承旨金鎭龜,左副承旨崔錫鼎上疏。大槪,臣等以一時將事,猥承賜馬之命,惶愧罔措,敢陳至懇,祈蒙收回恩命,以重賞典,以安私分事。入啓。答曰,省疏具悉。今玆賞典,實循舊章,卿等勿辭領受焉。
府啓,請罪人金重夏嚴鞫處斷事。請還收罪人金煥定配之命,嚴鞫處斷事。請妖巫莫禮,亟命有司,更加嚴鞫,依律處斷事。請左尹李仁夏罷職事。答曰,勿煩。
答戶曹判書鄭載嵩疏曰,省疏具悉。此時度支之任,決不可輕遞,卿其安心勿辭,更加調理察職。
答光南君金益勳疏曰,省疏具悉。卿之心事,予固洞知,情外構揑,何可介懷?安心勿辭,從速行公。
答慶尙監司徐文重疏曰,省疏具悉。疏辭如此,令廟堂稟處。
吏曹參判李選上疏。大槪,又被臺臣構揑,乞遞本職及兼帶,以謝人言事。入啓。
吏曹啓曰,臺諫有闕,政事,取稟。
院前啓,請罪人金重夏嚴鞫處斷事。請罪人金煥嚴鞫取招,按律處斷事。請寢妖巫莫禮絶島定配之命,依律處斷事。入啓。答曰,勿煩。
傳曰,政事·都目政兼行。
今日入侍時,都承旨尹趾善所啓,邊倅朔數,未滿定限,徑先遞歸者,還收其資級,已有先朝定式。任翰伯,曾任吉州牧使時,餘朔後遞來,而猶且還收加資矣,近來則此法解弛,不能遵守,以病遞歸者,未聞有收資之擧。旣無中間啓稟變通之事,而自下任自廢閣,殊甚不當。分付該曹,更爲申飭,何如?上曰,分付該曹,考見前例啓稟,以爲遵行之地,可也。又所啓,守令未及瓜滿,限以病圖遞,則當爲準朔不敍,而限內勿論京外,不得除職,乃是不敍之本意,而近來,雖犯此科,至於郞廳之任,則輒皆差下云。此固謬例,不可因循,敢此仰稟。左承旨金鎭龜曰,小臣,曾以代房,往吏批政廳,亦聞舊例矣。所謂準期不敍者,堂上則三年,堂下則六年,各以其瓜期爲限之後,還除外職,乃是法文,則未及準期之前,勿論京外,似不當除職矣。上曰,分付該曹,考例稟處,可也。左副承旨崔錫鼎所啓,近來以兒弱充定,守令之見罷,其數甚多,至於一名充定,亦皆缺數字時,數遞守令,貽弊不貲。蓋兒弱之充定軍額,誠有罪矣,而近來守令,鮮有不犯此科者,今若勿論多少,一切論罪,則前後被罪者,將不勝其紛紜。此後則似當有酌定名數,明白定奪,以爲遵行之地。係是該房之事,敢此仰達。上曰,兒弱充定,實爲民弊,故湖南諸邑,先爲査出,旣已査出之類,不可置之,故一例論罪矣。承旨之言,不無意見,酌定名數,區別論罪,似合事宜。分付該曹,使之商議啓稟,定式施行,可也。以上朝報
禁衛營啓曰,上番別右司屬平安道五哨軍兵,逢點實數六百九十八名,來八月初一日,與內外三處入直軍兵,依例替代後,舊軍放送之意,敢啓。傳曰,允。又啓曰,今月二十五日,本營將官朔試射時,哨官閔鎭朝,未滿四十,依例汰去之意,敢啓。傳曰,知道。禁衛營謄錄
備邊司啓曰,今此大比之科,仍爲設行,雖出於不得已,凡事不可不十分節省,故當初科事稟定時,旣以此意,陳達於榻前矣。外方設科之時,試官支供之需,場屋責辦之物,極其浩多,縻費無節,。雖在常年,固宜定式裁減,而況此災荒慘酷之日,尤不當仍循謬例。凡干浮費,一切省減,試官支供,務從簡約,以遵朝命,以除民弊之意,別爲分付諸道,而京試官辭朝時,亦令政院,以此申飭以送,何如?答曰,允。以上備局謄錄
禁府啓曰,臣等於頃日之間,回啓各人等上言,而其中李鳴震所訴,頗涉可矜。逆賊䃏,雖斃於杖下,逆狀昭著,因傳敎,以逆律施行,則其子婦之定屬爲婢,實是法例,而但其子挺世之死,在於獄事十年之前,又無子女依息父家,則比諸其時伏法與緣坐兩子之婦,少似差別,而當此憂災欽恤,靡不用極之時,他餘上言,皆無可以聽施者,惟此所籲,或有容恕之道,故相議回啓,而猶不敢直請施行,以事係緣坐重律,不敢擅便,上裁,爲結語矣。政院執法之論,如是嚴峻,雖有原公事改入之命,緣臣等做錯之失,而旣下判下,亦將追改,臣等不勝惶恐,原公事結語,不當改入,而連因祈雨齋戒,不得開坐,今始付標以入之意,敢啓。傳曰,知道。禁府謄錄
備忘記,嘗觀祖宗朝故事,方面之臣,或以治效表著,或以荒政修擧,前後璽褒贈秩者,非止一二。今此全羅監司李師命,受任三年,盡心奉公,政績著聞,一方字惠,予甚嘉之。上年賑民之後,數三守宰,竝施功賞,道臣則欲別爲褒奬,而未果矣。今者,又値大無之災,不得不更循借冠之民情,姑限麥秋仍任矣。其令該曹,特加一資,以示予嘉奬之意,卿須益惕念,無替終始,以活溝壑之民,以紓南顧之憂事,自本院,別爲下諭。吏曹謄錄
吏曹啓曰,今日承旨持公事入侍時,守令未及瓜滿,以病圖遞之類,準朔不敍,還除外任,乃是法文,近來雖犯此科,至於郞廳之任,皆輒差下,此因謬例,不可仍循,分付該曹,考例稟處事,命下矣。所謂準朔不敍者,堂上則三年,堂下六年,瓜期未滿,徑先圖遞者,別敍用蕩滌外,不爲書入於年例歲抄,自是規例。今此疏廳差下郞廳,似是未詳法意之致,此外無他可考之事矣。敢啓。傳曰,知道。今後則一依法文,勿之撓改,可也。宣惠廳謄錄
伴送使書目,勅行,二十二日,宣川止宿事。
傳曰,政事·都目政兼行。以上吏曹謄錄
上在昌德宮。停常參·經筵。
政院啓曰,今日,乃是都目大政,而吏曹參判李選,不爲來詣,雖有難安情勢,昨日陳疏,旣已批下,則以此爲嫌,殊涉太過,卽爲牌招,使之參政,何如?傳曰,允。
傳曰,罰已行矣,前大司成李秀彦敍用。
府啓,請罪人金重夏嚴鞫處斷事。請還收罪人金煥定配之命,嚴鞫處斷事。妖巫莫禮,亟命有司,更加嚴鞫,依律處斷事。請左尹李仁夏罷職事。入啓。答曰,勿煩。
院前啓,請罪人金重夏嚴鞫處斷事。請罪人金煥嚴鞫得情,按法處斷事。請寢妖巫莫禮絶島定配之命,依律處斷事。入啓。答曰,勿煩。
持平金澋啓曰,臣與兼持平韓構,有婚家相避之嫌,不可仍冒,請命遞斥臣職。答曰,勿辭,退待物論。
備邊司啓目,粘連慶尙監司徐文重上疏云云。今年三南,被災尤酷,前頭賑穀之責,專在道臣,不可代以新手,瓜期已滿,情理切迫之人段置,特命仍任,意有所在。控辭雖懇,有難輕許改遞,使之調理察任,何如?啓。觀此回啓,誠爲得體是在果,病勢不至沈苦,則必不縷縷陳懇於此時是置,仍令强疾行公,有乖體下之道,今姑許遞,其代各別擇差。
傳曰,當此凶歲,賑政料理,一日爲急,又因大政之過限,官事之虛曠,今已閱月,此亦不可不念。都目政新除授守令,竝趁卽辭朝事,分付。
伴送使書目,勅行,二十三日,林畔止宿事。
慶尙監司書目,都事李泰郁,身病受由歸家,科期已迫,而連呈病狀,久不還任,罷黜事。以上朝報
吏房承旨,以司謁啓曰,傳曰,咸平縣監望落點之後,更考交差官案,則今此交代,當差武臣,而連以文臣差出,朝家之申飭,曾未幾何,如是廢閣不行,誠甚未便也,使之改擬以入事,命下矣。前日瑞山郡守差出時,自上非不丁寧下敎,而如嶺南之東萊·蔚山,關東之江陵·三陟,湖南之順天·扶安·咸平等邑,皆是大典所付交差之地,而曾未有武臣差遣之時,如欲一倂間差,必須大段變通,可以永久遵行,故其時,以此意啓稟,而未有明白發洛,且命改入瑞山之望,故以武臣備擬矣。今者聖敎如此,咸平之宰,亦當改擬以入,而但本縣素稱難治,且民人所望,每以武臣不如文吏,從前狀請,亦非一二邑。況當無前飢歲,撫摩安集之策,尤宜擇遣良吏,不可以大典所付交差之故,一切遵守,以孤民願。區區所懷,敢此仰達。傳曰,如東萊·義州,則雖是法典所付交差之邑,今難變通,而此外蔚山·三陟·順天等邑,以武臣各別擇差,未爲不可,議于廟堂稟定,宜當。至於治民不如文吏等語,予以爲不然也。凡守令之賢否,專在於銓曹愼簡之如何,苟或公不勝私,不爲官擇人,則其貽害於小民,豈特武夫而已哉?今乃以撫摩之政,徒責於文吏,可謂舍本而取末也。備局謄錄
政院啓曰,今日,乃是都目大政,而吏曹參判李選,不爲來詣云。雖有難安情勢,昨日陳疏,旣已批下,則以此爲嫌,殊涉太過。卽爲牌招,使之察任,何如?傳曰,允。
吏批啓曰,今都目政,各岐仕滿應遷者,相避及未準朔監察·禁府都事,刑曹·掌隷院郞官,各司久任時推人員,竝擬,何如?傳曰,允。又啓曰,大司成,今當差出,而擬望之人乏少,承旨竝擬,何如?傳曰,允。
傳曰,仕路之混淆,職由於初入仕之不擇,故纔已申飭矣。各別惕念于中事,分付。
傳曰,前後扈從有功勞人·及淸白吏·戰亡子孫,各別錄用事,言于兩銓。
傳曰,五考五上,十考十上連三次褒啓守令·邊將及勘勳時別單人員,各別收用事,言于兩銓。
啓曰,新除授尙州牧使沈楫,與本道右兵使姜碩萬,同壻相避,在下當遞。尙州牧使沈楫,改差,何如?傳曰,柳以升·沈楫之,皆以善治褒啓,前後特除者,其意誠非偶然,而或以解由,或以相避,旋除旋遞,使嘉奬激勵之擧,卒未免不行之歸,雖緣事勢之遞然,實涉未安,昨日政除授守令中,換差,可也。
啓曰,兵曹佐郞李德成,持平擬望之時,誤以禮曹佐郞,書塡於單子中,受點之後,仍以禮曹抄闕出代。臣等紛擾中,昏謬不察,不勝惶恐。持平望改付標以入,而禮曹佐郞望單子,還下,以爲爻周之地,何如?傳曰,允。
傳曰,順天府使,今日政差出,狀啓則直下於兵曹矣。吏曹謄錄
都目政事。吏批,以洪重模爲司議,柳長培爲宜寧縣監,李泰楨爲熊川縣監,金萬栽爲司贍主簿,申熲爲松羅察訪,崔錫鼎爲大司成,嚴緝爲執義,具志禎爲牙山縣監,尹世興爲歸厚別提,尹世績爲靑陽縣監,沈梓爲刑曹參判,南天錫爲司贍直長,金壽恒爲持平,李畬爲副校理,曺錫爲甕津縣令,鄭載岳爲順興府使,申範夏爲淸安縣監,宋克悌爲博川郡守,崔以球爲洪原縣監,朴世標爲濟用直長,金後彭爲三水郡守,李禛爲瓦署別提,李世瑗爲繕工奉事,李文博爲嘉山郡守,洪萬鍾爲承旨,李敏敍爲歸厚別提,尹必昌爲監察,金鎬爲刑曹正郞,金德恒爲戶曹正郞,崔斗瑞爲軍資直長,權守經爲陽智縣監,權榰爲大興郡守,金胤重爲造紙別提,申晸爲內資提調,黃瑄爲咸平縣監,金正國爲掌樂主簿,洪受寬爲司僕主簿,徐文裕爲禮賓別提,李世馪爲輸城察〈訪〉,南致勳爲修撰,趙儀徵爲禮曹佐郞,趙錫周爲直講,宋光爲掌樂正,尹彬爲奉常判事,吳遂一爲平市奉事,尹爲長城府使,柳昌運爲漢城參軍,鄭翰周爲尙瑞直長,李德成爲兵曹佐郞,尹世興爲司評,李昌稷爲禁府都事,李胤岳爲刑曹佐郞,權恒爲慶尙都事,李厚芳爲戶曹佐郞,徐宗泰爲金城縣令,李稹爲司僕主簿,鄭道先爲司評,尹訓甲爲工曹佐郞,許玧爲刑曹正郞,徐文裕爲軍資主簿,徐文海爲繕工監役,李震斗爲司宰主簿,李廷益爲尙瑞副直長。
上在昌德宮。停常參·經筵。
下直,洪州牧使李喜龍。
司憲府照目,前牧使愼景尹矣,曺漢相等,雖犯殺人之罪,已經大霈,一體放釋事,覆啓允下矣,便是啓下公事,而不有朝命,任意酷杖,致殞人命,罪杖一百贖,盡奪告身。啓功減一等。又照目,長城府使朴鎭圭矣,壬戌歲抄,兒弱一名,冒年充定,罪杖一百贖,盡奪告身,私罪。啓功減一等。
院啓,請罪人金重夏嚴鞫處斷事。請罪人金煥嚴鞫得情,按法處斷事。請寢妖巫莫禮絶島定配之命,更加嚴鞫,依律處斷事。入啓。答曰,勿煩。
府啓,請罪人金重夏亟命嚴鞫處斷事。請還收罪人金煥定配之命,嚴鞫處斷事。妖巫莫禮,請命有司,更加嚴鞫處斷事。請左尹李仁夏罷職事。新啓,引嫌而退。相避之法,在下當遞,請持平金澋遞差。答曰,不允。處置事,依啓。
判義禁南龍翼,知義禁金萬重·洪萬容,同義禁崔逸上疏。大槪,臣等伏聞再昨榻前,政院,以本府議讞中,虛錄守令,罪同律異,大加非斥云。不得不細陳曲折,而旣致情外之斥,決難一刻仍冒,乞遞臣等兼帶之任,仍治擬律不公之罪事。入啓。答曰,省疏具悉。當初區別處分,且觀其罪狀,元非萬萬所低仰,則未詳曲折之言,不必爲嫌,卿等勿辭察職。
謝恩,右承旨尹攀,左副承旨李濡,右副承旨趙聖輔,修撰南致熏。以上朝報
司僕寺啓曰,漢平副守演,呈狀于本寺曰,曾前己丑年間,上進列聖御筆,特蒙加資之命,而因其時大臣陳達,卽爲還收,熟馬賜給,故丙辰年,受出馬匹矣。今者更蒙天恩,得受加資之典,則賜馬之賞,不當疊受,而所受之馬,不幸致斃,願以其子瞻漢所受熟馬帖代納云。事係賞典,臣等擅。
文書,上府相考,則偸斫放賣之事,不啻狼藉,而盡爲刪削,掩置不報,詰問其由,則推諉於書員之所爲,其所處事,尤極可駭。監役官趙演汰去。哲俊等斫松三處,發遣郞廳摘奸,則伐里·長位·陵洞等處,今夏風落松二十四條斫痕,計除,生小中松四十二條,小松二百六十一條偸斫之痕,旣已摘發,事極驚駭。哲俊處更推,招內,渠與惡先,符同賣松,分用價錢之事,始爲直招,且問賣去人姓名,則市人李承先,給價賣去云,故承先,招來推問,則哲俊·惡先等處,果爲給價,陵洞·佛巖近處,中房木·椽木竝一百介,斫伐載運之事,從實直招,而其餘一百二十五條去處,哲俊處,更加推問,招內,山直曺惡先等,椽木百餘介,受價放賣於府奴鄭必永處云。必永,捉來推問,招內,李哲俊·李惡先等,來言於以下缺三行。尹攀,以校書館官員,以提調意啓曰,傳敎內,權姓士人家所藏御筆眞本,使之覓入,且所謂得其摹本之唱準者,爲誰耶?命下矣。御筆眞本,依下敎,移文於安東官,使之上送,而摹本覓得之人,乃本館唱準金興祚也。敢此仰達。傳曰,知道。
以宣陵內摘奸所單子,傳曰,有頉處,令該曹,斯速修改。假注書元聖兪啓曰,臣承命往諭于懷德板梯里,奉朝賀宋時烈所住處,則以爲,臣粵自夏初,大病嬰身,萬無一幸矣,猥蒙天恩,醫藥便蕃,生氣扶接,得有今日,臣常感泣,圖報無階。不料玆者,聖上遇災恐懼,不遑寢昧,遠遣近侍,求助於溝壑之臣。噫,雖微聖敎,臣固仰惟聖心之焦勞,而事勢至此,實不知所以爲聖上計者,且臣雖在盛年,無所知識,矧今就木之日,耗聵。以下缺傳曰,知道。縷縷條陳,無非藥石之至論,當今之急務,予甚感歎。當與大臣,相議以處,須體如渴之旨,亟回長往之心,從速就途,毋孤企望,共濟時艱事,仍令史官傳諭。獻納金斗明啓曰,請金重夏嚴鞫處斷事。請金煥嚴鞫處斷事。請妖巫莫禮按律處斷事。上曰,勿煩。新啓,請書狀官前持平鄭濟先拿問事。上曰,依啓。持平金宇杭·李德成等啓曰,請金重夏·金煥嚴鞫處斷事。請妖巫莫禮依律處斷事。上曰,勿煩。判義禁南龍翼疏曰,伏以臣,得伏見都承旨尹趾善疏本,則標別頭辭,專攻臣身,提起他事,欲添臣罪。臣看來驚瞿,繼以一哂。日者李鳴震上言事,法雖至嚴,情或不恕,故與同僚相議回啓,不覺做錯矣。及其因政院啓辭,改入命下之後,則卽當付標以入,而初因齋戒,又因臣推勘,照入之日,連四日不得擧行,似涉遲緩,故俱由作草記,而旣有做錯之失,則政院請推,實是執法之論,故以執法爲言矣。今反以草記爲非,執法爲譏,不亦異乎?至於議讞一款,已悉於前疏,今不欲呶呶更辦,而今此疏中語意,專以循私,驅納臣於罪穽,不得不冒瀆覼縷焉。臣於忝居此任之後,適當虛錄守令勘罪之擧,取考前例,則壬寅年引見時,因相臣所以下缺答曰,省疏具悉。玆事,本非該府之任自低仰,意外非斥,何足深咎乎?卿其安心勿辭,從速行公。
右副承旨趙聖輔上疏,伏以,臣於日昨,待罪掌隷院也,逆䃏籍沒奴應種,擊錚公事回啓時,忠勳府所上,籍沒文書相考,則應種妻毛佐里,竝其所生,及其兄德從妻莫今等,以他家奴婢,混入明白,故出給本主之意,入啓允下矣。及叨本職之後,例閱該房承傳冊,則逆家奴婢籍沒,過三年後,勿許出給事,曾有。以下缺
大司成崔錫鼎上疏,伏以臣,空疏愚劣,無所肖似,濫沐洪造,屢玷華貫,涯分已溢,愧懼常積。乃於日昨,移授國子之長,聞命悸恐,撫躬徊徨,誠不知所以自措也。竊念六部百職,各有司存,錢穀甲兵,無非事者,而至於太學訓迪之官,爲任自別,援古以論,則舜之敎胄,周之造士。是以,蓋爲政之道,必本於禮樂敎化,而興敎之源,寔在於庠·序·學·校,其規模節目,在於朱子大學序者,亦可槪見矣。以下缺。答曰,省疏具悉。國子之長,實循公議,爾其勿辭,從速〈察〉職。
知義禁洪萬容·金萬重·崔逸等上疏,伏以臣等,伏見都承旨尹趾善疏本,則其所以罪狀本府,極其嚴峻,而至其末端數語,則抑揚操縱,出入諸臣於循私弄法之科,臣等看來,不覺毛骨之竦然也。玆事曲折,已悉於長官之疏,今不敢爲疊床之語,以煩睿覽,而唯是身爲法官,用法不均,爲罪人分疏,此極罪也。臣等負此罪名,不容暫逭刑章,伏望聖明,亟罷臣等職名,仍命有司,勘治臣等之罪,以杜日後援例循私之弊,不勝幸甚。答曰,省疏具悉。已諭於長官疏批,卿其勿辭,從速察職。
右議政南九萬箚,伏以臣,以至庸極陋之人,猥承匪望過分之恩,節次推遷,馴致於具瞻之地。臣雖愚蠢,亦豈不知輿人之失望,國勢之不尊,而逃遁不得,尙此冒竊,此臣之罪也。今者旱澇之災,備無皆極。臣誠愚暗,不知天之譴怒,果由於何事,而若言朝政之大失,以如臣者,備數於三公,豈不其尤甚乎?伏乞聖明,卽命嚴明斥黜臣身,以爲應天之一助,不勝萬幸。仍竊伏念,自古遇水旱,雖有祈禱之事,必須求諸人事,無可以致災者,然後乃可責於神道。若於人事,猶或有可議者,則專以牲醴·圭璧,爲感回天心之方,未知其可也。伏見昨日備忘記,以雨水之太過,憂念民事,有祈晴及四門禜祭設行之命,聖上惕慮憂勤之意,誠可謂切矣。以下缺燼餘
弘文館啓曰,本館上番見存之員內,副應敎李畬在外,副校理李頤命,以親病陳疏,有救護之命,校理申啓華,獨爲入直,而所患吐血之症,尙未差愈,兼患血痢,症勢危重,當此開筵之日,苟簡莫甚。今日政,上番闕員,無論吏曹郞官,以在京無故人差出,卽爲牌招察任,何如?傳曰,允。
吏批啓曰,判書呈辭受由,參議在外未上來,小臣獨政未安,何以爲之?敢稟。傳仍爲之。以上吏曹謄錄
禮曹啓曰,臣奎濂,與本曹佐郞趙弘璧,馳進宣陵,詳細奉審,則大王陵上,自東邊文武石後地,尺四十五尺許外,有崩頹處,自南至北二十九尺,自東至西六十三尺,土深五尺,丁字閣後階下,左右平地,水破成坑,水刺間前庭,南北二十一尺,東西九尺五寸,爲水所衝,缺破成坎,砌石七箇,亦爲頹倒,自丁字閣經階下,至紅箭門內,左右庭路缺破,而右邊尤甚,陵上坎·癸方屛風石,及乙·辰方駕石相接處,塗灰剝落,大抵所見,與本陵參奉所報,大同小異。王后陵上,竝爲奉審,則卯·乙方曲墻內,層階石七箇違倒,魂遊石東北隅缺損,東邊馬石口喙缺損,而此則倭變時所傷,而曾以油灰補添矣。他餘傷處,則不至大段,而文武石崩頹處,長廣尺數,至於如此,卽今土脈方濃,又無着根餘草,如値雨水,則漸次頹落,勢必難免,故分付陵官,姑爲收合草芚,從便蓋覆,以備目前之急,而修築之役,則稍待潦雨開霽,土脈乾固,擇日擧行,何如?傳曰,允。禮曹謄錄
今日入侍時,淸城府院君金錫胄所啓,昨日禁軍別將柳重起,以本職訓鍊都正,呈辭掃墳受由,來辭於臣,臣問以假別將差出與否,則兵曹時無定奪之事云。禁衛營設立之後,禁軍亦自本營句管,而兵判,則方在呈辭之中,故臣敢替達矣。禁軍別將,實摠禁旅,爲任最重,不可暫曠,而如有出外之事,則以七番將中,擇差假別將,仍爲兼察本營中軍之任,宜當。以此分付擧行,何如?上曰,依爲之。禁衛營謄錄
上在昌德宮。停常參·經筵。
夜五更,流星出鉤陳星上,入艮方天際,狀如拳,尾長二三尺許,色赤。
下直,惠山僉使李東奭。
謝恩,大司成崔錫鼎,刑曹佐郞李胤岳,司贍直長趙性朝,甕津縣監曺錫,內贍主夫尹烇,兵曹佐郞金德基,鎭海縣監朴思重。
答知義禁金萬重等疏曰,省疏具悉。已諭於長官疏批,卿等,勿辭察職。
注書姜鋧出使,代假注書洪璛,假注書柳百乘病,代沈季良。
傳曰,大臣·備局堂上引見。
明日武科庭試初試,一所試官三,李秞·盧錠·尹時達,參試官三,許玧·李泰東·邊時泰,二所試官三,吳斗寅·具鎰·睦林奇,參試官三,兪夏謙·鄭道恒·鄭相斗。
都承旨尹趾善上疏。大槪,臣之情勢,決難仍冒於近密,乞罷臣職名,俾得退伏省愆事。入啓。
領府事金壽興箚子。大槪,猥陳私懇,冀蒙矜許事。入啓。
今日引見時,獻納金斗明所啓,請罪人金重夏嚴鞫處斷事,請罪人金煥嚴鞫得情處斷事,請寢妖巫莫禮絶島定配之命,更加嚴鞫,依律處斷事。上曰,勿煩。持平金宇杭所啓,請罪人金重夏嚴鞫處斷事,請還收罪人金煥定配之命,嚴鞫處斷事,妖巫莫禮,請命有司,更加嚴鞫,依律處斷事,請左尹李仁夏,罷職事。上曰,勿煩。又所啓,新除授執義李畬,時在京畿驪州地,請斯速乘馹上來事,下諭。上曰,依啓。
今日引見時,領議政金壽恒所啓,承文院分館事,卽因副提調崔錫鼎所啓,更考前例稟定之意,陳達矣。退而聞之,則本院此等前例,元無謄錄,可以考據者,且分館之時,或因論議不一,姑罷更會,則有之,而至如今番,仍爲罷坐,乃是無前之事,且本院官員,有在外不參之人,而今雖使之上來察任,其無故卽來,亦未可知,他無善處之道,在囚二人,及試射故犯,坐罷諸人,別爲變通,仍令速爲分館,似當,至於金文夏·朴樂鼎·李東標,三人之疵累,俱非一時微過,而擧世之所共知,當初自中私議,則固非朝家之所知,今則旣已上達天聽,如此有累之人,何敢更爲擧論乎?國家用人,雖有累疵,固無永痼之理,前頭隨才調用,則可也。出身之初,必欲置之淸選,則殊甚無謂矣。上曰,三人,皆有疵累,則公議之不許,固宜。今不當擧論,而崔奎瑞·南彦昌等放送,故犯罷職人,亦爲敍用,使之趁卽分館,可也。淸城府院君金錫胄所啓,年少武弁中,有將來可用者,有酷被情外罪名者,敢此陳達矣。前公洪兵虞侯尹就商,卽天賚之子也。天賚年老,坐廢不用,而就商則爲人精緊,且解文字,本非無識之類也。前日臺啓,以試場挾妓,爲千萬擧子所笑罵,國恤後巡歷時,亦駄妓往來爲言,至於削去仕版,臣始見臺啓,不勝其疑怪,今得詳問其實狀,近年武科設場,在於溫陽,其時同爲試官者,皆以爲未見此事,國喪後駄妓之說,則尤爲無據,其妓,在於禮山,而就商之行,亦未嘗取路於禮山云。實狀如是,而終不暴白,則似爲冤枉矣。金壽恒曰,事若如此,則不可黯默置之,尹就商拿問,得其實情,處之,何如?上曰,尹就商,爲先拿問,可也。
今日引見時,領議政金壽恒所啓,頃者,李世彬之罪,禁府,以上裁稟啓,有罪職之命矣。世彬,果無虛錄之罪,而準捧入庫之後,爲下吏偸竊,以致穀物無面,則罷職之罰,亦不當施,此事,更令本道,詳査實狀,啓聞後議處,似當矣。上曰,令本道査覈啓聞,可也。刑曹判書朴信達所啓,臣於科擧事,常有慨然者,今因試所論定,敢此仰達矣。凡於錄名時,毋論文武擧子,有四祖單子,親呈於主掌官,自是古事,至於監試,則必考照訖,然後許錄,亦在事目中,而近來士習不古,列錄其姓名於小紙,袖傳於四館,許多四館,迭往錄名,事相混錄,致令無照訖者,及不應赴擧者,亦入於錄名之中,隨從闌入之弊,實由於此,科場重事,豈容如是?出榜後錄名單子,送于法府,與榜目較準,如有無單子冒占者,竝爲拔去,則庶可革弊矣。上曰,依爲之。領議政金壽恒所啓,近來守令還上虛錄之弊,亦專由於守令之無狀,各邑,雖以所捧實數,報監營,而自監營,不許磨勘其文書,必以準捧,勒令磨勘,致有此弊,今後切勿如是之意,申飭諸道,可矣。右議政南九萬曰,虛錄根本,蓋由於此,然所無定數分付之事,而只令勿爲準捧,則事無依據,亦難必其遵行,或折半,或定分數,一從元穀收捧之例施行事,諸道監兵·統·水營及各邑,一一知委,使之定式施行,可矣。上曰,以此分付申飭,可也。以上朝報
金載顯啓曰,明日社稷大祭齋戒相値,視事,頉稟。傳曰,知道。
正言沈枰啓曰,臣自客月念後,重患血痢,度數無算,症勢極重,沈淹累日,一向危苦,召牌下降,竟未祗赴,揆分悚蹙,祗竢誅譴矣。不圖玆者,又辱嚴召,分義所在,不敢終始偃伏,强策病軀,忍死來詣,而第臣於病伏中,伏見前陜川郡守趙泰來緘辭,詆斥其時臺官,無少還忌,一則臺啓所謂貪虐,以下缺。答曰,勿辭。
政院啓曰,正言沈枰,再啓煩瀆,退待物論矣。傳曰,知道。
領中樞府事金壽興箚曰,伏以臣,狗馬賤質,猥蒙聖慈之軫念,太醫臨時趁劑便蕃,數日之間,漸得差效,臣誠銜恩感激,不知報答之路矣。抑臣竊有切迫私懇,冒死呼籲於天地父母之前,臣之父母墳塋,在於一舍之外,而昨年以後,連因國家多故,久未往省,以下缺。答曰,省箚具悉卿懇。卿其依箚辭安心往來焉。仍傳曰,給由馬澆奠床,備給。
李濡啓曰,金領府事箚子批答,當爲傳諭,而中樞經歷,以試官,承牌來待,遣史官傳諭之意,敢啓。傳曰,知道。
行都承旨尹趾善上疏,伏以臣樸愚麤率,不知高低,妄論金吾用法之不均,致令重臣,怒意層加,再疏張皇之語,不特自明而已,其所侵攻臣身者,至爲深密,臣齰舌自怪,而聖批,又以意外非斥,何足深咎,爲敎,在臣之道,惟當惶悚縮伏,不敢復有所云云,而第其疏辭,事語矛盾,有非臣昏昧之見,所能曉然,不得不略陳一二,以辯其不然,疏中有曰,壬寅年引見時,因大臣所啓,凡虛錄兼官,減律於本邑守令,罪止罷職,仍爲成式遵行,且聞新事目中,本邑守令虛錄者,則有申明之令,而兼官,則元無擧論處,仍用前定奪之外,更難自創新律云,壬寅年相臣,卽臣之內舅鄭太和也。其所達之言,雖不能詳記,而以下缺。答曰,省疏具悉。不必互相爭辯,以損事體,卿其勿辭,宜速察職。以上燼餘
當日引見時,長城府使朴鎭圭仍任事,榻前定奪。以上吏曹謄錄
備邊司啓曰,大提學李敏敍,本司提調差下,何如?傳曰,允。備局謄錄
大臣·備局堂上引見入侍時,淸城府院君金錫胄所啓,臣於壬戌秋間,建請精抄別隊,合設一營之後,今右相南九萬,時爲本兵,又以庚申逃故,旣査而未除,爲憂,故臣與之相議,除出兩軍保人九千餘名,以充闕額,而充定於海西者,亦至累千餘名矣。今者禁衛別隊,二十司軍兵,旣以輪番一次,改爲團束,成出軍案,而保人之未充定者,及新抄馬兵當給兩保者,其數亦多,若得海西査丁一千,可以充定,且念別隊精抄,移定於海西騎步兵者,幾至五千餘兵,則備局千名之餘丁,本爲充補闕軍置之,特爲許給,似無所難,下詢於領相,而許其劃給,何如?領議政金壽恒曰,海西閑丁,當初只憑戶籍査出,枚報於備局,故其數頗多,而厥後累加査正,充定本道軍額之外,餘數,比初減數,且訓局卜馬軍,未充之數,亦欲得此而充定,當更考實數,參酌劃給於禁營矣。右議政南九萬曰,禁營保人,未充定之數,黃海道外他邑,亦可推移充定,則兵曹軍額充定外,餘存者,有忠原守禦,年弱牙兵移來者,數百名,公洪監·兵營新選數外汰去,成冊上送者,亦累百名,如此之類,竝爲充定,似可矣。金壽恒曰,今聞右相之言,兵曹閑丁之未定各邑者,亦多有之,備局閑丁,雖未得千數,只得六七百,亦好,其餘,則又以兵曹所餘之軍,準數充給,何如?上曰,依爲之。備局謄錄
禮曹啓曰,卽接山陵參奉牒報,則今月初一日曉頭雨後,奉審殿宇,則無有點水之漏,而但有沾潤之氣者,殿內外各三處,厥後雨不快晴,至初三日又雨,六處之沾潤者,其仰壁沙土,片片落下,或小如指,或大如童子之拳,蓋其雖無漏處,而急雨之注於瓦溝者,不能順流而下,有此沾潤云。今此所報有頉之處,不至大段,參奉所報,又已詳悉,似當直爲及時擇日修改,而事體重大,發遣郞廳奉審書啓後,稟處,何如?傳曰,允。禮曹謄錄
今日引見時,右參贊尹趾完所啓,近來武弁堂上,不爲不多,而各處營將,諸軍門將官,其數,亦多任用之患,本廳別將·千摠,方有窠闕,而不得差出矣。千摠李斗龜,以曾任宣川府使時,兼監牧官遺失馬之事,纔被奪告身之罰,而今者原任大臣,以楊逸漢事,陳達,斗龜之罪,與逸漢元無異同,李斗龜,亦爲變通,何如?上曰,李斗龜,職牒還給,可也。御營謄錄
右參贊尹趾完所啓,海西閑丁査出之後,淸城府院君金錫胄,勸臣請局査丁,以增馬兵之額,臣於榻前,請得千餘人,其時大臣,以整頓後,量宜劃給之意,陳達矣。今則以禁衛營馬兵新設之擧,多得增額,固不敢望,而本廳馬兵中,有已出身,仍存行伍者,不但渠輩稱冤,馬兵,皆有不平之意,欲以此類陞爲軍官,以閑丁代定出身之類,不過二十五人,而出身馬兵,則元無給保之規,故初所給之保人,或移給新入無保人,今若以閑丁代定,則元保竝,當爲一百五十人,願得此類,敢達。上曰,自備局與訓局禁營,一體劃給,可也。訓局謄錄
今日引見時,右議政南九萬所啓,臣於前秋,待罪知館事,有試院事,有所稟達,有別設一處之命,其時禮曹判書尹志完,承命而出矣。趾完,卽遞禮判,故尙未擧行矣。設場之處,泮水堂外,無他可合處,今聞壯洞仁慶宮,舊基廣濶,可合置試所云。今雖不卽設置,願爲分付,使之上其基地,可以爲日後設置之地矣。領議政金壽恒曰,試場一處,例設東崇,而東崇,亦不便擧子之出入試院,若設於壯義洞闕基,則似好矣。淸城府院君金錫胄曰,壯義洞宮家之基,雖好,亦必營造而後,可設試所模樣,今有一處有可合於試場者,鑄子洞守禦廳,新造營舍,卽臣守禦使時所建,而今自禁衛營,千金賣之,戶曹若能移送其價於禁衛營,仍爲移設南學於其處,則處所,極爲寬廣,館舍頗多,各樣差備官,又足以分房入處,但門外路狹,士子之許多人馬,無以接着,其營北墻之外,卽蔭官朴尙郁家,或以舊南學相換,或賣南學於願得之人,取價而換之,撤其家而廣其墟,則人馬亦可以容足,如是排置,則可與泮水貴爲南北兩所,此似差勝於他處矣。領議政金壽恒曰,金錫胄所達,似好矣。今科,則雖不可不及,禮曹·太學,與戶曹相議稟定,何如?上曰,舊守禦廳,及仁慶宮舊基中,擇其便好處,稟定試所事,分付禮曹·成均館·戶曹,相議擧行,可也。禁衛營謄錄
上在昌德宮。停常參·經筵。
公洪左道京試官李蓍晩,出去。
禮曹佐郞趙弘璧,山陵丁字閣,隱溝頹陷處奉審事,出去。
下直,蛇梁萬戶鄭模。
謝恩,咸平縣□李世璜。
禮曹啓曰,傳敎矣,新陵展謁吉日,令日官推擇,則今八月二十四日·二十五日,來九月初四日,皆吉云。此三日中,以何日定行乎?敢稟。傳曰,以二十五日定行,可也。
備邊司啓曰,漢城府啓辭,近因公洪都事金儁相牒報,令本道行査,則辛酉帳簿,校生等冒增其數者,舒川郡一百九十人,報恩縣七十二人,保寧縣十六人,連山縣三人,燕岐縣二十五人,懷仁縣校生,落漏者六十二人,當該守令·監色,竝令漢城府,依事目處置,以防日後奸僞之弊,何如?傳曰,允事,命下矣。舒川·報恩·保寧·連山·燕岐等邑校生,元額之外,辛酉帳簿中,冒增其數者,多至於此,各邑守令及監色等,當其成籍之時,不謹致察之罪,在所難免,第考流來戶籍事目,則虛錄之罪,曾無磨鍊之處,事異常規,自本府有難擅便,舒川等邑守令,及監色罪狀,令廟堂稟處,懷仁校生落漏者,則至於六十二人之多,所當以事目,十名以上漏籍之律,論斷,而得接公洪監司,報備邊司文狀,則懷仁戶籍監官朴以亮,色吏金戒信等招內,戶籍,則不無錯誤之處,而講案修正時,童蒙輩,不爲査出,致有戶籍數,與講案數加減之擧云。其所謂校生落漏者,六十二人,果皆入籍,而若於講案修正之時,不能詳察,致有戶籍數講案相違之弊,則似非成籍時,當該守,令及監色之罪,實是講案,不謹修正之致,其漏落校生六十二人,入籍與否,令本道得査,啓聞後稟處,何如?傳曰,允事,命下矣。曾在乙卯年,因該府啓請,自本司入啓,長淵府使李晩輝,長水縣監李埜,以戶籍僞增之罪,拿推定配,監色等,嚴刑三次後,全家定配,而僞增之罪,與落漏者,同律之意,定式分付於該府矣。今此舒川等,五邑守令監色等,校生元額之外,冒增其數之罪,自有當施之律,而該府,以虛錄之罪,戶籍事目,曾無磨鍊之處,爲辭,更請廟堂稟處,殊涉不察,當該堂上,推考,使之依事目處置,何如?傳曰,允。
吏曹判書李翊,兵曹判書呂聖齊,左承旨洪萬鍾三度呈辭,以社稷大祭齋戒,留政院。左議政閔鼎重再度呈辭。不允批答,王若曰,已悉昨者之面諭,方竢造朝有期,又見今日之巽辭,何忍棄予若浼?敷心腹腎腸而告,是危急存亡之秋,尙賴輔弼之共休,以冀基業之永固,何意皇天之降戾,將見國勢之阽危,時雨普沾於四方,大小相賀,旱災遍慘於八路,禾穀盡枯,變和氣而爲殃,誰執厥咎?事鬼神而不格,惟予有辜。惟玆秋令之已行,遽値雨勢之如注,輦轂之下,街巷成川,原野之間,田畝沈水,艱難致苦,望已失於登場,負抱携持,命將迫於塡壑,誠意無僞,念天命之靡常,災眚不虛,亦人事之所召。是以欲安,厥任每難,寧丁我躬,顧小子之無良,幸賴大臣之匡救,庶天意之有助,克致宗社之乂安,念卿四朝之舊臣,久膺三事之重任,始釋褐於仁廟,素負盛名,逮正笏於寧陵,思振頹俗,遂蒙顯考之拔擢,任以本兵,仍爲寡昧之登崇,置諸左相,英猷敏識,蔚有李佖之風,直節淸規,擧稱楊綰之儉,夫何求助之日,遽見引疾之章,顧行止之大防,雖在晩景,念進退之有義,豈宜今時,縱榮術之愆和,勞瘁爲祟,而年齡之未暮,完養何難?矧此朝論之紛紜,加以民業之罄竭,調和鎭定之道,捨卿其誰?撫摩設施之方,在今愈急,定安危之所係,奚去就之是輕?於戱,諸葛盡忠,欲報先帝之遇,君奭告退,勉從周公之留,冀卿三思,肆予再告,所辭宜不允,故玆敎示,想宜知悉。知製敎黃玧製進。
副校理嚴緝,牌招肅拜。
傳曰,史官一員待命,騎馬二匹立之。
大司諫沈□□啓曰,引嫌而退,費辭自明,侵詆臺官,其責在彼,有何所嫌?正言沈枰,請命出仕。答曰,依啓。
府院前啓,以大祭齋戒,今日姑停。
社稷大祭所內摘奸。以上朝報
金載顯啓曰,明日社稷大祭,正日相値,視事,頉稟。傳曰,知道。李濡,以都摠府言啓曰,今日入直軍士,當爲中日習射,而社稷大祭,正日相値,不得爲之意,敢啓。傳曰,知道。以上燼餘
今月初三日,大臣·備局堂上,引見入侍時,淸城府院君金錫胄所啓,大興山城別將宋克悌,拜博川郡守,其代,以前府使楊逸漢差出,啓下事。今聞逸漢,曾任宣川府使時,兼帶監牧,因牧場馬故失事,方在奪告身之地,守官之兼帶,監牧者,本不使之兼察馬政,而只爲土地之主,或前牧場有虎患時,入送砲卒,驅馬邊場之際,亦發丁夫而已,今以虛帶監牧官之任,故許多守令,竝被罪罰,已極紛擾,且逸漢之爲宣川,在乙卯,而丙辰點馬之時,旣以無一匹雜頉,入於書啓之中,而又以累百匹故失之罪,十年後居官諸人,同被奪告身之律,殊極冤抑,且在前軍門緊用之人,則自上曾有許令減罪任使之命,敢達。上曰,楊逸漢,似爲無罪,敍用差出,可也。備局謄錄
上在昌德宮。停常參·經筵。
謝恩,禮曹佐郞趙義徵,監察鄭翊周,典籍李浚,司贍主夫金萬栽。
左議政閔鼎重三度呈辭。入啓。傳曰,不允批答。
左承旨洪萬鍾三度呈辭。入啓。遞差。
兵曹判書呂聖齊三度呈辭。只遞本職。
傳曰,明日晝講爲之。
禮曹佐郞趙弘璧,山陵丁字閣,隱溝頹陷處,奉審後入來。以上朝報
趙聖輔,以兵曹言啓曰,內三廳將,未瓜滿前,不得遷動,已有先朝定式,而羽林衛將李世璜,瓜限未滿,移換咸平縣監,今姑改差,使之仍察前任,何如?傳曰,允。
以都承旨尹趾善呈辭,傳于尹攀曰,近來銀臺之長,頻數遞改,無一朔行公之時,常未安矣。都承旨尹趾善,稱以情勢不安,連章乞遞,今又尋單引入,彼此所爭,元非大段,亦非循私低昻,媢嫉侵犯之意,則兩人之一時呈單,殊涉太過,此呈辭,還出給,都承旨尹趾善,判義禁南龍翼,竝卽牌招察任。以上燼餘
兵曹啓曰,內三廳將,未瓜滿前,不得遷動,已有先朝定式,而羽林將李世璜,瓜限未滿,移授咸平縣監,今姑改差,使之仍察前任,何如?傳曰,允。以上吏曹謄錄
大臣·備局堂上引見入侍時,領議政金壽恒所啓,頃者,李世彬之罪,禁府以上裁稟啓,有罷職之命矣,李世彬,果無虛錄之罪,準捧入庫之後,爲下輩偸竊,以致穀物無面,則罷職之罰,亦不當施,此事,更令本道詳査實狀,啓下後稟處,似當矣。上曰,令本道査覈啓聞,可也。又所啓,近以虛錄守令勘罪不均之事,承旨與禁府堂上,互相陳疏爭辯,蓋其前後,照律之各異,禁府,亦非愛憎於其間,而外間,未詳曲折,不無致疑於同罪異律矣,取考禁府,及戶曹文書,則曾在先朝羅州虛錄事發,牧使李垕,及兼官南平縣監李晸,俱以徒配照律,以入則特命,李晸流配矣。厥後井邑縣監羅襻,以長城兼官,定配判下之後,故相臣鄭太和,入侍陳達,以爲李晶·李世翊,則以鏡城兼官時事,止於罷職全東屹,則以古阜兼官時事,至於定配,其後因近臣啓達,均被罷職之律矣。今者羅襻之定配,似甚冤抑云。先王特命,依李晶等例,一體罷職矣。以此觀之,則其時兼官勘罪,亦無一定之式,今番吳道宗,則旣知其邊上之虛錄,而仍爲磨勘文書,其罪與本邑守令,少無差別,依律徒配,在所不已,安垕則禁府,依李晶·羅襻等例,以罷職科斷,而申鍒則又自禁府,以徒配罷職之間,參酌照律,故奪告身,則未免有參差不齊之患,不可不自今定式,以爲劃一遵行之地,兼官雖與本官有異,朝家旣令兼察其事務,意非偶然,而各邑兼官,慢不致察,及至生事之後,自以爲初不干涉,以爲免罪之地,事涉無據,今後則兼官,亦依本官,一體勘律,以俟自上裁處,似當矣。上曰,今此虛錄守令論罪之各異,固非該府,循私低仰之致,而以其前後照律不同之故,外議如此,今後該府一例照律以入,則當觀其情犯輕重處之,而兼官與本官,亦不無差別之道,永勿除職一款,則勿施於兼官,以此定式,可也。以上禁府謄錄
尹攀啓曰,吏曹郞廳來言,承旨及兵曹判書有闕,政事,何以爲之?取稟。傳曰,明日爲之。
答慶尙監司徐文重疏曰,省疏具悉。憂愛進言之誠,深用嘉尙,予當體念,可以議處事,令廟堂處之。
上在昌德宮。停常參,只晝講。
辰時巳時,日暈。夜一更,月暈。四更,流星出五車星下,入東方天際,狀如拳,尾長三四尺許,色赤光照地。
晝講入侍時,特進官尹趾完,同知事李選,參贊官趙聖輔,侍讀官嚴緝,檢討官尹德駿,假注書洪璛,記事金洪福·柳尙栽。講心經,自孟子曰牛山之木,止不知人之疾痛也。
傳曰,明日晝講爲之。
吏曹判書李翊上疏。大槪,三度給由之命,出於格外,惶悶狼狽,不得不更陳危懇,本兼諸任,冀蒙竝許遞改事。入啓。答曰,省疏具悉。發論之人,旣已被遞,則可見公議之以通淸爲非矣。卿其安心勿辭,從速察職。
左議政閔鼎重三度呈辭。不允批答,王若曰,懇諭宣於前後,方冀卿心之或回,巽辭至於再三,深愧予誠之未格。玆煩申誥,毋執撝謙,顧玆國事之艱危,難以言說而覼縷,天災時變之荐疊,値極傷極無之凶,人心世道之澆訛,有將滅將蹶之勢,論議方潰於朝著,若何調劑。資實已罄於公私,不爲哀痛,屬聞八路之消息,不覺中夜而彷徨,方有一二同德之臣,尙賴左右承弼之力。惟卿,氣剛而大,才鉅而通,范希文之先憂,志存經濟,胡康侯之特立,學有淵源,正色立朝,允爲百僚之標準,竭心奉職,不憚一身之勤勞,淸華歷敭而名益彰,風雷震凌而節乃見。中間寵辱,警罹元祐之黨碑,晩歲徵庸,遂虛宣室之夜席,爰宅百揆,俾輔一人,忠藎之忱,閱累朝而彌篤,陳達之誠,綜庶務而曲當,肆予倚毗之心,迄玆無替,謂卿篤棐之效,尙亦有終,誰知丐閑之章,遽及注意之日,積勞成疾,或慮榮腠之不愆,勿藥有瘳,定知神明之默相,憂虞已至此極,蓋曰在家而不知,精力自瘉他人,未妨臥閤而論道,固知百責所萃,胡乃三辭益堅,殷盛思沖,縱懷竇長君之戒,鞠躬盡瘁,亦想忠武侯之心,惟齒髮未艾,天年非所論於行止,抑股肱相須之義,實義同於休戚,卿毋復辭,時不可去。於戱,執群論之折衷,必待魏公之一言,參國政之圖便,不取富弼之固讓,亟回若浼之志,以副如渴之誠,所辭宜不允,故玆敎示,想宜知悉。知製敎崔錫鼎製進。
今日晝講時,禁府堂上,竝遞差,卽令政官,開政差出事,榻前定奪。
武一所參試官許玧,相避,代成碩藎。
晝講時榻前,持平李德成所啓,請罪人金重夏嚴鞫處斷事,請還收罪人金煥定配之命,嚴鞫處斷事,妖巫莫禮,請命有司,更加嚴鞫,依律處斷事,請左尹李仁夏罷職事。北門鎖鑰,爲任甚重,廟堂薦擬,視他尤別,當品按節,率循人望,超階膺命,尤愼其選,新除授咸鏡監司權是經,本無寸長,且乏聲望,纔試南藩,亦蔑成績,遽膺玆命,物情未厭,請命改正。邊郡字牧之畀,本不可以匪人,況當凶歲,愼擇尤別,新除授三水郡守金後朝,爲人殘劣,無他可取,從前除拜,率多濫授,曾任西郡,亦犯可駭之罪,以此坐罷,今此新除之下,物情駭訝,請命遞差。上曰,不允。又所啓,請順安郡守金公權,罷職事。上曰,爲先推考,觀其緘辭而處之。又所啓,臣初以咸鏡監司權是經,改正事,有所陳啓,而自上詢問大臣,旣不允從,且於臺啓未畢之前,大臣因陳李仁夏無罪之狀,縷縷陳辯,故臣意以爲,前後陳啓臺臣,亦非以仁夏之罪,爲深重,而決不可貸,裸體上馬,旣行異常之罪罰,倒冒酒桶,不檢醉卒之贊助,則不可謂全然無罪,而自上一聽大臣之言,不饒臺閣之啓,其在聽納之道,不能無嫌,故玆敢有所仰達,而大臣,乃以仁夏事,初非聖敎之發問,而竝以詢問大臣,誤爲陳達,深加詆斥,臣何敢一刻仍冒?請命遞斥臣職。上曰,勿辭,退待物論。以上朝報
傳于尹趾善曰,歸厚署棺板一部,送于內需司事,言于該曹。
晝講入侍時,禁府堂上竝遞差,卽令政官,開政差出事,榻前下敎。
趙聖輔啓曰,今日晝講時,持平李德成,引嫌而後,退待物論之意,當爲啓達,而臣未諳規例,不得啓達,不勝惶恐,敢啓。傳曰,知道。
吏批啓曰,判書李翊受由未出仕,參議尹敬敎在外,小臣獨政未安,何以爲之?敢稟。傳曰,仍爲之。
以呂聖齊爲判義禁,趙師錫·吳斗寅爲知義禁,安縝爲同義禁,李寅煥爲刑曹參議,趙益剛爲司䆃正,安漢珪爲直講。以下缺
金載顯,以魂殿都監郞廳,以摠護使意啓曰,殯殿·魂殿兩都監儀軌,繕寫粧䌙以入之意,敢啓。傳曰,知道。
趙聖輔,以兵曹言啓曰,今八月初十日,式年監試·初試兩所場中軍,及十二日,行昭顯宮仲朔祭軍,合一百三十八名,依例前期定送,而各處派定軍士,一百二十名,旣已出用於庭試武科,初試場中軍,此外無他推移之路,不得已闕內啓下勿用處,及各衙門派定軍士等,除出調用處,別單以入之意,敢啓。傳曰,知道。
金載顯,以禮曹言啓曰,今八月初三日,大臣·備局堂上,引見入侍時,上曰,今此山陵展謁節目,當臨時定奪,而舊丁字閣行祭服色,將何如?淸城府院君金錫胄,以下缺五六行爲議政,李時白問議,大略以爲,享廟主敬,省陵主享,拜陵之擧,專出於三年內,欲伸霜露之至情,則享省爲重,奠薦爲次。五禮儀所載者,此有士夫家考妣竝享之祀,若是,則衰服旣嫌,至情兼伸,祖宗朝典禮,亦無變改之弊,必欲各設於兩陵丁字閣,則使官攝行,親行變服,俱涉難便,至於祝文,則略爲措辭,或爲兩祝,無妨。左議政趙翼,以爲新舊陵一時竝行,旣無妨碍,新陵則當爲衰服行之,舊陵則不可仍以衰服行之,恐當如忌辰,以素服行之,而獻酌俄頃之間,變着兩服,恐涉煩褻,決不可行,恐當別出獻官攝行云云。自上敎以舊陵攝行,情所不忍,依領·右相議,施行事,命下矣。本曹,以一祝措辭,兩祝與否,啓稟,則自上敎以禮文,旣無兩祝之說,依禮文爲之事,命下。本曹,又以告由後移安王后靈座於大王丁字閣之意,入啓蒙允矣。此是可據前例,似當依此擧行,而但庚寅年,則大王陵,爲新陵,王后陵,爲舊陵,雖移安王后靈座於大王丁字閣,以衰服一時竝行,旣無壓尊之嫌。且合禮文之宜,而今日事勢如前不同,新陵爲王后陵,舊陵爲大王陵,移安合設,節節難便,若以舊陵爲主,則似違於享省新陵之意,又不可新陵爲主,不顧壓尊之嫌,雖以服色一節,言之,衰服與變服,各有妨於新舊兩陵,以此論之,舊陵,則攝行之外,無他變通之道矣。且自上詣陵所之後,有望陵禮一款,故取考庚寅年謄錄,則自上詣齋室,改着衰服,紅箭門內,一時行兩陵展謁拜哭之禮事,本曹單子,啓下矣。此亦大王陵爲新陵,故節目自當如此,而今則似不可遵用此例,此則其爲難處,視諸合享與否一款,尤有甚焉。若各行,則當有變服之節,若衰服竝行,則又有壓尊之嫌,而旣無可證禮文,又無可據前例,當此拜陵之擧,上項兩款,俱係變禮之大者,臣曹,不敢擅便裁斷,議大臣定奪,何如?上曰,依啓。
吏曹判書李翊上疏。伏以臣任職不效,理難久冒,宿疾且苦,無望陳力,三告乞免,實出衷赤,不但爲大政後,循例應文之事而已,不意加由之命,又下於格外,臣誠惶悶,不知所出,竊念臣當初受命,蓋是承乏苟充,非謂地望才器,本足以堪此也。一自叨〈?〉來,譏謗畓至,貶議日興,臺臣白簡,斥之以含糊,局外淸論,或疑其循私,前後侵凌,不勝其紛紜,雖荷聖度曲包,不卽斥退,自惟臣身愧恥,何地可容?只緣辭避不得,尙此蹲據,妨賢之誚,尺竊之懼,臣已自知,昨者諫臣,又以洪受疇通淸事,欲罪臣曹,臣於此尤不勝懼然之至,受疇,旣是世閥,且有文名,向雖有些浮謗流傳,未必盡信,到今始擬臺望,亦是愼重之道,而人心不如我心,世道日益險隘,人雖有一藝一能,將何以展布所蘊?臣重爲國家慨然也。旣被臺劾,固宜退縮,豈可以其言之不行,而幸其得免,晏然復出乎?顧臣久處權衡之地,未能允協群情,一有除目,輒致人言,誠無尺寸以下缺。答曰,省疏具悉。發論之人,旣已被遞,則可見公議之不以通淸爲非,卿其安心勿辭,從速察職。以上燼餘
吏批啓曰,判書受由未出仕,參議在外未上來,小臣獨政未安,何以爲之?傳曰,仍爲之。又啓曰,新除授順天府使楊顯望,呈狀內,前任舒川郡守時,辛酉式年戶籍中,校生·業儒以上,比實數濫爲加劾之故,因本道都事所報,自備局入啓,當該守令,監色,方令漢城府,照勘其罪。以應入現告之人,今此新除本職,決不可赴任,斯速入啓處置云,戶籍中摠數,濫爲加錄,雖與戶口增書,有異,自前例爲被罪,而方在待譴之中,當此催促之時,〈?〉難赴任,亦不可等待結末,順天府使楊顯望,改差,何如?傳曰,允。順天府使南宮垕,咸平縣監沈樸,長城府使朴鎭圭,良才察訪崔廷然。
當日晝講時,禁府堂上,竝遞差,卽令政官差出事,榻前定奪。以上吏曹謄錄
禮曹啓曰,禮山縣鄕校,燒燼之變,極爲警慘,卽遣禮官,設行慰安祭,且令本道,趁速造成位版,重建鄕校事,旣已啓下知委矣。擧行形止,本道尙未馳報,必是新位版未及造成之致,監司所爲,誠極遲緩,自臣曹已爲行關,問其曲折,而取考謄錄,則曾在丙申秋間,寧邊府鄕校,爲震風所壓頹,五聖位版,亦爲傷破,而適値式年初試,其時兵曹佐郞崔攸之,以位版未改造權安之前,不可設場之意,陳疏啓下該曹,議于大臣,差退科期,以待位版造成矣。其後館學儒生等,陳疏以爲,廟貌權安,正殿未建,則先聖安靈之所,未定,而國家尊聖之典,有闕,不可諉以權安,開場試生,有若無故設科者然,該曹,更請議大臣,則諸大臣以爲,崔攸之疏,則請於位版權安後設科,故臣等獻議,亦請差退試期矣。今者館學儒生,至於陳疏,多士之意,旣如此,則廟宮未成之前,恐難設科,仍退式年初試於翌年之春,則今科期已迫,而禮山聖廟,重建未易,位版亦未及造成權安,大比科,每每遷退,事極重難,而前後如是,不可不斯速稟定,議大臣以處,何如?傳曰,允事,傳敎矣。議于大臣,則行議政金壽恒,行判中樞府事鄭知和,左議政閔鼎重,以爲禮山聖廟燒燼,固是莫大之變,該曹所引丙申退科之例,亦有可據者,而第念國家大比設科,事體亦重,因一郡邑鄕校之有災,至退八路通行之科,揆以道理,未見其當然況禮山聖廟重建,今猶未易,則試期遷退,尤涉重難,而位版改造,必在於其前,使之趁速權安,然後仍爲設科,恐合事宜,伏惟上裁。領中樞府事金壽興,淸城府院君右議政南九萬,以爲聖廟之未及營建,位版之未及奉安,停廢科擧,前事之未聞,而至於丙申年,則寧邊鄕校,有雷震之變,聖廟頹壓,位版傷損,誠是莫大之災異,故有退科之議矣。今此禮山鄕校,則雖因燒燼,未及改建聖廟,造成位版,似與雷震之變,有異,自壬辰亂後兵燹所及,鄕校無〈不〉燒毁,而西關行在時,及還都未久時,亦爲設行科擧云。其時京中太學,及各邑鄕校,亦必有聖廟之未及改建,位版之未及奉安,則至於今日,似不可以此爲拘,停止已定之科,伏惟上裁。行判中樞府李尙眞,病不收議,奉朝賀宋時烈,在外不得收議,大臣之意,如此,上裁何如?傳曰,仍爲設行,可也。禮曹謄錄
漢城府啓曰,禮曹,以貞淑翁主,長湍邑內遷葬裁穴處,令漢城府,發遣郞廳摘奸後,稟處事回啓之故,政院,啓其客舍迫近處,決難許葬之意,則傳曰,比論於水原之說,殊未的當,而啓辭如此,令漢城府,卽爲發遣郞廳,山岡向背,竝爲摘奸圖形以來,以爲處決之地事,命下矣。本府郞廳一員,今當下送,郞廳及書吏所騎馬,令兵曹給送,何如?傳曰,允。漢城府謄錄
下直,淳昌郡守尹悏,洪原縣監崔以球,薪智萬戶尹尙履,別害僉使李貴點,雲寵萬戶徐廷逸,赤梁萬戶林世茂,淸江萬戶金琓。
備忘記,傳于李濡曰,今下弓矢,別害僉使李貴點,雲寵萬戶徐廷逸處,給送。
上在昌德宮。停常參,只晝講。
卯時辰時,日暈。
晝講入侍時,特進官朴信圭,同知事李選,參贊官李濡,侍讀官李頤命,檢討官尹德駿,假注書洪璛,記事官金洪福·柳尙載。講心經,自蘭溪范氏曰君子之學,止吁可畏哉。
下直,淸安縣監申範華,古豐山萬戶金世重,砥平縣監鄭重基,在德萬戶金重鳴,德津萬戶田獲。
謝恩,判決事尹以道,司䆃正趙益列,羽林將李世璜,重林察訪尹寔,咸平縣監沈樸。
禮曹佐郞鄭推,謝恩後,山陵丁字閣仰壁落下處,奉審事出去。
引儀兼參軍柳昌運,貞淑翁主遷葬處摘奸事,長湍地出去。
今日晝講時,上曰,吏曹郞廳巡檢時,外各司闕直者,則依大典罷職,而闕內及外各司摘奸時,闕直者,則只被推,收贖,晝夜無間隔,論罰,亦宜異同,此後摘奸時,闕直者,亦爲罷職,可也。右議政南九萬所啓,小臣,曾在本兵時,有修改軍案之事,一軍色,則掌有廳軍士,二軍色,則掌騎步兵,而正郞許墀,時察二軍色,久任句管,一軍色,則正郞李徵龜,頗能擧職矣。上年以試官,牌不進,罷職之後,交代者數遞,故軍案修整之役,三年未就,卽今一軍色郞廳,又以京試官出往遠路,竣事之期尙遠,故今姑改差,其代,令該曹擇差,以爲斯速畢役之地,似可。此是本曹擧行之事,而本曹判書,時未出仕,故敢此仰達。上曰,依啓。又所啓,臣頃以槐院變通事,有所陳達矣。近聞槐院,自中之議,分館,則雖因朝家命令,不得不擧行,而至於陞遷事,則本院古規,終不可墜落,右位不得陞遷之前,下位,有難越次行公云。若無別樣變通,則又必有違越朝令之事,凡官除授後,病滿三十日者,只遞差,自是規例,則以此槐院參下,雖病滿三十日遞差,旣遞翌日,又當付職,在下位者,該曹,設或計仕陞遷,嫌於冒進,不敢行公,其勢亦然,其後槐院參下官付職後,病滿三十日不仕者,竝爲罷職,則下位之計仕陞遷,似無所妨矣。且此弊,非但槐院,而成均館校書參下官,亦然,不可異同,竝令一體施行,似可矣。上曰,此後,則病滿三十日,罷職,可也。以上朝報
尹攀啓曰,陵行旣定之後,則朝臣之不得呈辭掃墳加土,例也,奉敎鄭齊泰,加土受由,雖在於陵行未定之前,卽今出去,實所不可,而臣於悤擾之中,不能覺察,出去單子,矇然捧入,不勝惶恐,鄭齊泰,雖以拜辭,使之勿爲出去,何如?傳曰,允。
趙聖輔啓曰,咸鏡監司有闕,依近例令備局議薦,何如?
又啓曰,以內摘奸單子,有頉處察推事,命下矣。闕到水口門部將,推考傳旨,書入,而軍士八名,場中小則軍三名,取考該曹文書,果爲的實,而食代懸頉二名,則雖與全然闕點者,有間,旣非公故,則其間虛實,亦難憑覈,令本衛,參酌推治,津船之腐傷者,則亦爲趁速修補事,分付該曹,何如?傳曰,允。
兵曹判書趙師錫疏曰,伏以臣之庸陋無似,百無一取,不亶臣所自知,實通朝之所共知,也,不亶通朝之所共知仰惟聖明,亦猶俯燭之審矣。尋常職務,是懼不敢承當,顧玆本兵之地,任重而責大,此豈人人所可堪叨,歷數國朝以來,居是職者,何嘗有如臣之識慮淺短,神精銷耗,臨事憒憒,若墜煙霧者哉,在平昔無事之時,固不可節次推排,承乏苟充,以責其圖事理功,矧今國家多事,憂慮溢目,施設之繁,銓注之難,有倍於前,雖使諳鍊時務,以下缺五六行答曰,省疏具悉卿懇。卿其安心勿辭,從速行公。
吏曹判書李翊疏曰,伏以臣猥陳血懇,冀蒙恩許,不料聖鑑不諒,反賜溫批,至以發論之人,旣被遞,則可見公議之不以爲非,爲敎,委曲開曉,有同家人父子,自惟無狀賤臣,何以得此於聖明,感激惶隕,惟當奔走供職之不暇,而顧臣難冒之勢,不但此一事而已,蓋以庸下之資,本無寸長,而徒仗鴻造,濫叨重任,不稱之刺,僨事之誚,自知不免,況今朝論橫潰,浮議肆行,波蕩風靡,止泊無期,如非大規模大力量,其誠心昭著,足以感人者,難望其有濟,以如臣癃孱陋劣,萬萬不似,爲世所輕者,置人物權衡之地,只欲其久於其任,責以成效,是何異望焦僥以擔千鈞,借瞽師而辨靑黃哉?其不至覆跌狼狽者,幾希矣。若其臺彈之不絶,人心之齊怒,固也,無足怪也。然而臣之尙能見容於朝端,豈不以稍知廉隅,再過大政,自當有引遞之義耶?今若仰恃隆眷,專昧自處,揚揚復出,任其嘲罵,則斥逐之論,必將四至,聖上,雖欲曲庇微臣,其於物議何哉?且臣疾病漸固,筋力已愆,其中最所悶急者,宿患疝痛,傷暑益危,衝逆之氣。以下缺以上燼餘
今日晝講時,近來銓曹,開政日晏,今後申飭事,及晝講召對時,臺諫不爲入侍事,曾有分付,更爲申飭事,及情勢不安實病外呈辭,勿爲持入事,及下直守令,除給馬發送者外,齋戒日不爲下直事,及咸鏡監司權是經,今姑改差,其代,明日政差出,十日內,使之赴任事,定奪。京畿罷黜守令,平安道居中·居下應遞守令,明日政,竝爲差出,催促發送事,榻前定奪。
今八月初六日,晝講入侍時,領議政金壽恒所啓,頃日政,禁軍將李世璜,移拜咸平縣監,以未準朔之故,兵曹,啓請仍任矣。禁軍將,自孝廟朝,別爲擇差,定其朔數,俾不得數遞矣。此規,漸至廢弛,或有除授未久,而差除別任者,故自上曾有數遞不當之敎,且因大臣所達,更爲申明舊式,而但在禁軍將,吏·兵批會擬,外任,則必先啓請,後注擬,而近來,則不計其久近。又所啓,請直爲擬望,此亦異於舊規,今後,則雖有不得已備擬之事,啓請擬望之,分付兩銓,何如?上曰,該曹循例擬望,故或有旣除還仍之擧,此後,則任擬望時,啓請,可也。
啓曰,咸鏡監司有闕,依近例令備局議薦,何如?傳曰,允。又啓曰,咸鏡監司權是經,旣已改差,所授加資,依例還收之意,敢啓。傳曰,知道。
又啓曰,新除授甕津縣令曺錫,頃以素有氣塞之症,胸膈痁憊,手足難運,情神昏憒,以此病狀,末由赴任,願卽處置事,呈狀,而前患諸症,一向增重,小不差減之外,加得毒痢,下關不閉,十分苦劇,萬無起動作行之望,從速入啓處置云。本道文官守令,其數甚少,前頭東堂試期不遠,不可等待其差歇,甕津縣令曺錫,依近例罷黜,何如?傳曰,允。
咸鏡監司狀啓,東堂科期不遠等,敎養官金聲震,催促下送事。
全羅監司狀啓,扶安縣監成瑨罷黜事。傳曰,今日內口傳擇差,催促發送。
刑曹啓曰,本曹佐郞李胤岳,落馬重傷,不能運動,前頭差復,未可易期,多事之地,不可久曠,李胤岳,今姑改差,何如?傳曰,允。
吏曹啓曰,判書在外未出仕,參議未差,小臣獨政未安,何以爲之?敢稟。傳曰,仍爲之。又啓曰,持平李德成,旣有遞差,還收之命,持平望單子,還入爻周之意,敢啓。傳曰,知道。
又啓曰,新除授順興府使鄭載岳,呈狀內,以曾任安岳縣監時,重得水土之疾,左邊偏苦,兩目澁痛,視物不明,已至十六朔之久,萬無起動之勢,請速入啓遞差,以調理赴任,題退矣。到今呈狀四度,症情一向無滅,有難等待其差復,順興府使鄭載岳,依近例罷黜,何如?傳曰,允。以上吏曹謄錄
司僕寺啓曰,漢城府啓辭,刑曹啓目,出身金鳴漢,移本府處置事,允下矣。金鳴漢,方待命於本府,卽爲拿囚之意,敢啓。傳曰,知道。禁府謄錄
答吏曹判書李翊疏曰,省疏具悉卿懇。卿勿過辭,從速察職。元疏見上
尹攀啓曰,明日常參·經筵,取稟。傳曰,停。又以吏曹言啓曰,政事,何以爲之?取稟。傳曰,明日爲之。
傳于尹攀曰,使官待命,騎馬九匹立之,尹攀啓曰,命下矣。使官不備,宣傳官二員,代送之意,敢啓。傳曰,知道。
上在昌德宮。停常參·經筵。
公洪監司書目,定山呈,以吏曹參議尹敬敎,病重上去不得事。啓遞差。
下直,陽智縣監權守經。
謝恩,掌令李國芳,左承旨宋昌,順天府使南宮垕,奉常判官張震文,禁府都事鄭甲祥。
掌令李國芳啓曰,臣於金煥之啓,避已煩瀆,言亦支離,而當初議停之時,旣已酬應,今且重夏之論,亦難隨參,請命遞斥臣職。答曰,勿辭,退待物論。
參知李秀彦上疏。大槪,罪陋之蹤,決不可玷汚朝班,乞蒙鐫削,俾得杜門省愆,以安微分事。入啓。答曰,省疏具悉。何必追咎於旣往乎?勿爲過辭,痛戒麴糱,欽乃職事。
政院啓曰,卽者武一所差備官,以試官意,來呈草記,而以監試官掌令南弼星,以李仁夏事,連啓同僚特遞之故,引入不出,兩司不齊,勢難仍爲開場之由,啓稟矣。自前臺諫承命進去試所者,雖有應避之嫌,待其竣事後,引嫌,例也。今此南弼星,遽爾引入不出,致令莫重國試,不得仍爲開場,事甚可慮,使之卽爲進參之意,分付試所,何如?傳曰,允。
武二所差備官,以試官意啓曰,卽者一所,以試官南弼星之因李仁夏事,連啓,同僚特罷之故,引入不出,兩司不齊,勢難仍爲開場之意,具由稟啓矣。本所監試官持平金□□亦以此引嫌,不爲參坐,何以爲之?敢稟。傳曰,亦依一所例,使之進參,可也。
答都承旨尹趾善疏曰,省疏具悉。卿其勿辭,調理察職。
政院啓曰,再昨因義禁府,殺人罪人李斗鎭,收議公事,特爲減死定配事判下,而判府中律文諸條,亦未知其襯合,强引比律斷刑,有乖於審克之道之敎,似爲允當,故循例書入判付矣。此乃莫重之獄,不可不十分詳愼,今因該府定配單子,更爲取考其文書,則斗鎭之罪,專在於結縳上船,因而落水致死,毋論有情無情,貴得之死,實由於斗鎭,則律文內戱殺誤殺,皆在償命之科,何可諉之以非用意故殺之計,而傍求可生之道,曲施冤僨之典乎?雖以其供辭而見之,所謂善,還來對卞間,姑爲結縳云者,不成說話,貴得,旣非善同舟之人,又非其親族,則元不相干,乘他船過去之人,有何結縳拘留,以待其竝來對辯之理乎?其間必有隱情,而終不鉤得其實狀,徑先減死,實非斷獄明愼之道也。且因斗鎭之事,取見刑曹玄風殺人罪人郭廷賚公事,則本道狀啓,以爲廷賚之當初結縳吾石,只出於禁止醉人,原其本情,非有欲殺之意,而刑曹,則引威力制縳八條,竝以主使之人爲首之文,而以廷賚,難免主使之罪,爲其斷案,至於蒙允,無情誤殺,廷賚與斗鎭,無所差別,則一死一生,如是懸殊者,其所用法,亦涉不均,更令該府,各別窮覈,依律定罪,似合獄體,臣待罪該房,區區所懷,敢此仰達。傳曰,旣已原情酌處,不必更論,郭廷賚,令該曹更爲參商情法,稟啓,可也。
院啓,請罪人金重夏,嚴鞫處斷事,請罪人金煥,嚴鞫得情,按法處斷事,請寢妖巫莫禮,絶島定配之命,更加嚴鞫,依律處斷事,敢啓。臣伏覩聖批,有持平李德成特遞之命,臣不勝驚訝焉,李仁夏請罪之論,槪其擧措之乖悖,則道臣査啓中,雖有些少異同,其所執以爲罪者,未嘗全歸爽實,此臺臣所以力持前論,不容但己者也,査後仍啓,才過數日,不卽停論,蓋亦有執,而今因前席之申請,遽致聖心之激惱,處置立落,不用公議,而特遞之罰,乃及於連啓之人,是何殿下之厭薄言者,一至此哉?德成,以新除臺官,初登筵席,奏對之際,雖有聽瑩誤建之事,其所失着,容有可恕,則聖度海涵,宜加包容,而今乃抉摘爲罪,咎責隨至,豈臣僚所望於聖明者哉?臺臣處置,一時之公論,言官特遞,亦非盛世之美事,請還收持平李德成遞差之命。竝引嫌而退,曾未停論,嫌不在職,則難安之勢,前後無異,請出憲官,臺體當然,遣辭不審,難免疏漏,請掌令李國芳,大司諫沈攸,竝遞差。答曰,不允。處置事,依啓。以上朝報
有政。吏批,判書李翊,受由未出仕,參判李選進,參議未差,左承旨宋昌進。兵批,判書以下缺五六行。吏批,以申翊相爲大司憲,權斗紀爲司諫,尹世喜爲持平,辛聖重爲果川縣監,金嗣胤爲龜城府使,申履壯爲朔州府使,李惟郁爲熙川郡守,韓紀百爲典籍,趙師錫爲軍器提調,李秀彦爲咸鏡監司,趙錫胄爲甕津縣令。
兵批,以李敏敍·李后定·尹敬敎爲副護軍,南至熏爲副司正,崔天壁爲副司勇,李德成爲副司直。吏批啓曰,咸鏡監司權是經,旣已遞差,所授加資,依例還收之意,敢啓。傳曰,知道。
金載顯,以漢城府言啓曰,今八月初三日,大臣·備局堂上,引見入侍時,新陵陵行,以八月念後,來月初,擇日以入,而凡事除弊,勿爲植炬,道路亦勿修治事,命下矣。自上特軫民弊,有此傳敎,本府,謹當奉行,而第念頃日暴雨之後,多有道路坑陷,橋梁頹圮之處,不可不略加修治之意,臣等,相議後就議於大臣,則大臣之意,亦爲然,臣柳昊,親自遍審於東路,則道路非但處處坑陷,石橋之外,前日擧動之時,作橋之處,被水衝破,如許等處,略爲修治,在所不已,令各部官,監董修治,何如?傳曰,允。
李濡啓曰,卽者武一所差備官,以試官意,來呈草記,而以監試官掌令南弼星,以李仁夏事,連啓,同僚特遞之故,引入不出,兩司不齊,勢難仍爲開之由,啓稟矣。自前臺官之承命進去試所者,雖有應避之嫌,待其竣事後引避,例也。今此掌令南弼星,遽爾引入不出,致令莫重國試,不得仍爲開場,事甚可慮,使之進參之意,分付試所,何如?傳曰,允。
趙聖輔啓曰,再昨因禁府,殺人罪人李斗鎭,收議公事,減死定配事,判下矣。殺人者死,三尺至嚴,而臣欲有所陳啓,而判付中律文諸條,亦未知其襯合,强引比律斷刑,有乖於審克之道之敎,似爲允當,故循例書入判下矣。此乃莫重之獄,不可不十分詳愼,今因該府定配單子,更爲其取考文書,則斗鎭之罪,專在於結縳上船,因以落水致死,無論有情無情,貴得之死,實由於斗鎭,則律文中戱殺誤殺,皆在瀆命之科,何可諉之以非用意故殺之計,而傍求可生之道,曲施寬貸之典乎?雖以其供辭而之,所謂先,還來對卞間,姑爲結縳云者,不成話說,貴得,旣非先同船之人,又非其親屬,則元不相干,乘他船過去之人,有何結縳拘留,以待其還來對卞之理乎?其間必有隱情,而終不鉤得其實狀,徑先減死,實非斷獄明愼之道。且因斗鎭之事,取見玄風殺人罪人郭廷賚公事,則本道狀啓,以爲廷賚之當初結縳吾石,只出於禁止醉人,原其本情,非有欲罪之人,而刑曹,則引威力制縳人條,竝以主使之爲之文,而以廷賚,難免主使之罪,爲其斷案,至於蒙允,無情誤殺,廷賚與斗鎭,無所差別,則一生一死,如是懸殊者,其所用法,亦涉不均,更令該府,各別嚴覈,依律定罪,似合獄體,臣待罪該房,區區所懷,敢此仰達。傳曰,旣已原情酌處,不必更論,郭廷賚事,令刑曹,更爲參商情法,稟啓,可也。以上燼餘
備邊司,咸鏡監司李秀彦。
又啓曰,咸鏡道武士抄擇事,曾以仰達於榻前,而與本道監·兵使往復,問其便否,自至遲延,今姑磨鍊節目之意,敢啓。傳曰,知道。備局謄錄
上在昌德宮。停常參,只晝講。
晝講入侍時,知事鄭載嵩,特進官沈梓,參贊官宋昌,侍讀官申啓華,檢討官南致熏,假注書南至熏,記事官金洪福·柳尙載。講心經,自問人心紛擾時,止亦不知顚倒。
下直,東萊府使朴致道,開雲萬戶鄭錫邦。
謝恩,軍資正權世經,都摠管金樂重,厚陵參奉朴斗健,朔州府使申殷壯,護軍楊逸漢。
吏曹啓曰,臺諫有闕,政事,取稟。
明日監試初試,一所試官三,崔錫鼎·兪命一,梁重厦,二所,兪櫶·許墀·趙相愚。
左議政閔鼎重五度呈辭。入啓。傳曰,安心調理。
禮曹啓曰,曹啓辭,今月初六日,晝講入侍時,領議政金壽恒所啓,從前國恤三年內,士子出入學校,及試場時,着白衣巾,而近來大小場屋,士子輩,皆以黑頭巾出入,與前有異,五禮儀,則以爲生進生徒,初喪,則着白頭巾,卒哭後出入學校,着黑頭巾,常時,則着白衣白笠黑帶云。不但士子如此,卒哭後,則服色,雖百官,亦用烏紗帽·烏角帶,而至于宣祖朝,壬申國恤時,持平閔純,始言其非禮,先正臣文成公李珥,亦力贊其論,以白帽白帶,改定行之云。至今士子輩,卒哭後黑帶之制,亦不遵用矣。臣意,則其時只改百官服色,而士子服色,則無擧論之事,故厥後該曹,但據五禮儀,因循磨鍊,如此矣。似聞己亥國恤時,禮官,議于儒賢,以黑頭巾爲定云。此必有所據,而以己丑以前,已行之禮,言之,則以黑頭巾出入學校試場,恐涉未安,卽今監試已迫,士子,以白衣巾入場事,令禮曹須爲稟定分付,何如?上曰,依爲之事命下矣。國恤卒哭後,宗親文武百官,衣衣·烏紗帽·烏角帶,生進生徒,卒哭後,入學校,白衣·黑頭巾,乃是五禮儀所載,而宣祖朝壬申國恤時,始以白帽·白帶改定,而只改百官服色,士子,則不爲擧論,厥後該曹,但據五禮儀,因循磨鍊,誠如大臣所達矣。朝官,旣改以白帽·白帶,而士子,獨用黑巾,揆以事理,實涉未安,第考本曹所上,己亥謄錄,則以當用黑巾·黑帶之意,知委於太學及漢城府,而其文有曰,卒哭後選人皁巾靑帶,旣有朱子之說,生進之入學校,黑頭巾,亦是時王之制,而不可不據此行之云云。大臣所達,己亥禮官,議于儒賢黑頭巾爲定之者,似是此事,以此言之,則卽今士子之出入學校,用黑頭巾,果合於道理否也。若從宣祖朝改定而論之,則朝官·士子,似不可異同,若從朱子選人皁巾靑帶之說,則勿論學宮科場,似當用黑巾·黑帶,此事似係大段變通,有非臣曹所可創卒臆斷,議于大臣定奪,何如?傳曰,依啓事,傳敎矣。議于大臣,則領議政金壽恒,以爲國恤三年內,士子服色,以臣所親經己丑國恤時已行之事,言之,則出入學校場屋,皆用皁巾白帶,而近來服色,有異於前,竊不能無疑於心,敢有所陳達於榻前矣。今見該曹啓辭,己亥所定黑巾·黑帶之制,蓋出於遵據朱子皁巾靑帶之說,則固不敢更容別議,而第以五禮儀觀之,百官,則卒哭後白衣·白笠·烏紗帽·烏角帶,生進生徒,則卒哭後白衣·白笠·黑帶,入學校黑頭巾而其所定制,無甚差等,而到今百官,則烏帽·黑帶,皆以白色,生進生徒黑帶之制,不復遵用,考諸己亥謄錄,亦以白帶改定,以此終喪,與朝士無異,而獨於學校,仍用黑巾,未知其果無乖於祖宗朝一體定制之意,且未知朱子所論皁巾·靑帶,以終喪者,義意曲折,亦如此否也,況場屋,異於學校,則變白笠而着黑巾,尤恐其未安也。然臣蒙陋之見,不敢自信,惟在聖明博詢而審處之,伏惟上裁。領中樞府事金壽興,以爲如臣蒙陋之見,其於禮之變者,有不敢容喙,而姑以身親經歷者言之,己丑國恤卒哭之後,生進生徒入學校,皆着白頭巾,則雖未知其改定於何時,而此非己丑國恤後所創始也。其後己亥國恤時,禮官問議於儒賢,援據朱子之論,以黑頭巾磨鍊,頒布遵行,則到今實難以臆見擅改,而第臣竊有所疑者,朱子答余正甫書,以爲選人·小使臣,旣祔除衰,而皁巾·靑帶,卽旣祔之後變制之服,則卒哭儒生所着,旣定白笠,而只於入學校黑頭巾云爾,則學校之外,其不當變黑,無疑矣。此與宋朝之朱子,不可爲之相合,今夫常着白笠,而獨於場屋,變着黑巾,抑未知其如何也。目今科日已迫,猝然變通,亦涉顚倒,而古今禮制,不無差異者,則從容討論,定爲一定之制,恐不可已,伏惟上裁。行判中樞府事鄭知和,淸城府院君金錫胄,右議政南九萬,以爲國恤卒哭後,選人之皁巾·靑帶,旣有朱子說,生進生徒,卒哭後入學校,着黑巾,亦載於五禮儀,己亥年國恤時,儒賢在朝者多,其所講定,必有意見,到今難議變改,似涉重難,而己亥以後,累經國恤,遵用此制,已久,只自今年四月卒哭以後,士子之出入於學校課製,皆着黑巾云。監試科日,在於再明,一日之內,猝變前規,則許多士子輩,必有未及聞知,顚倒眩惑之弊,且京中試場,則雖或着白巾,外方諸道擧子,則必依前規,仍着黑巾,同日設場,中外異色,其在事體,亦涉未安,己丑國恤時,場屋之着白巾,雖未知因何曲折,而卽今變通,事勢急遽,今番監試,姑仍己亥定奪,使之着黑巾,而更使禮官,徐議博詢,以爲從容講定之地,似當,伏惟上裁。行判中樞府事李尙眞,以爲選人·小使臣,旣祔除衰,而皁巾·白凉彩·靑帶,以終喪者,雖是朱子之定論,而今之儒生,旣無卒哭後除衰之節,常着白笠·白帶,以終喪,則獨於科場所着之巾帶,則用黑色,固未知其允合於朱子之意,而朱子所定之君臣服議,尙未得遵用,則不必只取其古今異宜之儒服而行之也。五禮儀中,朝臣烏帽之制,旣爲白帽,則儒生黑巾,亦當變爲白巾,己丑國恤時,雖未知其必有改定知委之事,而似乎倣於白帽而爲之,則不啻爲從厚之道也。無論前後互用黑白之曲折,如何?而宣祖朝,旣變朝士之帽矣。今聖上,又變儒生之巾,則實是遵先王而同一揆矣,誠宜斷以行之,竝使儒服歸正,而第念科日,只隔一宵,事勢之窘焉,如此,京中場屋,尙未免黑白相混,外方,則必將依前皆着黑巾,京外異同,亦甚有礙,今姑置之,以待庭試及會試,豫爲知委,使之變白,則以合事宜,而臣之愚見,未必爲是,伏惟上裁。左議政閔鼎重,病不收議,奉朝賀宋時烈,在外不得收議,大臣之意如此,上裁,何如?啓。傳曰,百官服色,旣已變改,則獨士子,以黑巾出入學校試場,實涉未安,今後,則以白衣巾,一體定制施行,宜當,而今番監試,只隔一宵,勢難周旋,姑依近規着黑巾,可也。
晝講時,正言沈枰所啓,請罪人金重夏,嚴鞫處斷事,請罪人金煥,更加嚴鞫,依律處斷事,請寢妖巫〈莫禮〉絶島定配之命,嚴鞫得情,依律處斷事。上曰,勿煩。又所啓,逆賊孝立,以凶逆之魁,旣已承款伏法,則其出嫁女之得免隨坐,亦云幸矣。而今者靈豐君溟,爲其嫡毋,投進上言,敢請封帖之還授,當初朝家之只收封帖,而許其與大君同居者,實出於聖祖友愛之至德,而渠等,不知感激,乃反稱冤,敢於累朝之後,累陳僣猥之請,或命特罷,或加峻斥,前後處分,極其嚴截,而猶不懲戢,又此煩訴,孝立大憝,非辭連被罪之類,逆魁親女,豈王室至親之比,而乃敢援據他人,眩亂辭說,至以孝立,死於仁城之獄等說,肆然下語,有若孝立,連累他獄之生死者然,其爲縱恣無嚴,乃至於此,雖因該曹回啓,有問備之命,如此猥越蔑法之人,不可推考而止,請靈豐君溟,罷職不敍。上曰,依啓。又所啓,臣近緣賤疾苦重,又在呈告中,塊蟄深巷,絶人還往,故其於李斗鎭事,全未聞出場之如何矣?今日進詣閤門之時,始因下吏,聞自上有李斗鎭減死定配之判付,政院,至於覆逆,臣雖庸闒,方帶諫職,豈不知隨其論執之爲不可已,而第玆事,未及出於朝報,且不見該府文書,故擬於筵席罷出後,詳知其前後委折而處之矣。卽者儒臣,以諫臣之不卽爭執,大以爲非,臣不勝瞿然慚恧之至,斗鎭,旣犯殺人之科,考律勘處,自是獄體,今此定配之敎,誠爲失刑之大者,則判付已下之後,爲言官者,所當汲汲捄正之不暇,奚待考閱其文案而知之哉?緣臣見事鈍滯,過於消詳,致令當論之事,未免稽遲,公議之非斥,烏得免乎?臣之昏謬不職之失,於益著,決不可一刻冒居於職次,請命遞斥臣職。上曰,勿辭,退待物論。
今日晝講時,領議政金壽恒所啓,頃日晝講入侍時,李仁夏事,初無下詢小臣之事,而持平李德成,有聽瑩誤達之事,且仁夏罷職之啓,本道査啓上來後,旣知犯馬之人,元非士子,而謂之大意無異,至於犒饋後飮醉之卒,自外倒冒酒桶,非大將所可知,而歸罪於大將,有若常時縱卒作弊者然,其間仁夏,固不無所失,而以此爲罪,恐非臺閣據實論事之體,此雖非德成始發之論,因此連啓,敢陳其曲折矣。德成,以此引避,一時誤聽聖敎,不足爲咎,以此措辭請出,固無不可,而大司諫沈攸,處置之際,以曰是曰非,何妨言路,爲辭?且以由於德成避辭不明之致,大扺此事,初非大段,臺諫立落,惟當一時公議,而至有特遞之命,政院陳啓,諫臣爭執,而亦不允許,恐涉未安,敢此仰達。上曰,李仁夏罷職之啓,雖非德成之發論,而査覈上來之後,措語亦不稱停,已極非矣。咫尺之地,又以權是經詢問事,誤認李仁夏事,而且其避辭不明,處置請出之語,亦不着題,故特遞矣。大臣所達,如此,且非大是非所關之事,持平李德成,勿爲遞差,可也。上曰,不幸連歲凶荒之故,守令有自備穀物,而賑救者,則自前有論賞之擧矣。年前有一言官張皇詆辱,無所不至,予實未知其穩當也,近歲善賑守令,令該曹分等抄錄以啓。以上朝報
以全羅監司李師命,扶安縣監成瑨罷黜狀啓,傳曰,今日內卽爲口傳擇差,催促發送。
吏批口傳,有政。申命元爲扶安縣監。
兵曹判書趙師錫疏曰,伏以臣,備將難冒之狀,瀝血陳懇,冀蒙憐察,聖意不諒,非惟不賜遞改,乃諭以從速察職,爲敎,臣誠驚惶縮蹐,罔知置身之所,分義所在,固當趍肅之不暇,而第伏念臣之事君,必量已而進,君之任人,必審才而授,身不量已,驟叨匪據,則不但災其身而已,其弊,必至於僨事,君不審才,輕畀重權,則不但癏厥官而已,其害,必至於病國,豈不大可懼哉?今此所叨之職,決非駑劣如臣,所可堪任者,臣若徒感榮寵,冒昧承當,則奚獨微身,招僨事之譏,仰惟聖上,亦不免病國之憂,此臣之所以寧被違命之誅,而終不敢冒進,以累我聖明愼簡之政也。且臣難安之勢,尤有不可以一日仍帶者,已於右參贊尹趾完之疏,陳之詳矣。臣於日昨,請免之章,急於先暴不敢當之狀,雖未暇竝及此意,而其分擔戒兵之嫌,臣與趾完,固一般也。夫將兵之官,不是等閑之任,連姻之間,自有牽締之情,以下缺答曰,省疏具悉卿懇。卿之心事,予固知之,矧玆文衡之薦,實循公議,則何可以一時情外之謗,每每深咎於經年之議乎?予以爲太過也,疏末之事,私情雖切,〈工〉務亦重,宜遂前旨,安心勿辭,從速上來。以上燼餘
今日入侍時,知事鄭載嵩所啓,頃者全羅監司李師命,欲除各邑民弊,鑄送錢文於宣惠廳,而體樣薄劣,錢數未準定式,故其錢文,還送本道,使之鎔化,監鑄監色査出治罪事,曾已定奪矣。今見李師命文移,則營中,有流來稱子,行用已久,實不知與京中稱子,輕重差殊,以此稱量,自致薄劣,實非監色之用奸云。旣非用奸,則似無推治之罪,故敢此仰達矣。領議政金壽恒曰,錢文之薄劣,由於稱子之太輕,而其稱子,乃是營中久遠流來之物云。如此實非監色之罪,而初旣啓請推治,自下不敢擅便,有此仰達矣。上曰,然則監色,勿爲推治,可也。宣惠廳謄錄
晝講入侍時,上曰,陵幸旣定,而兵曹判書趙師錫,尙不出仕,今日牌招,且禁衛營新設軍門,近緣大將數遞,軍政不無虛疏之患,出仕後,依都提調約束,相議爲之事,別爲分付,可也。禁府謄錄
尹攀啓曰,明日常參·經筵,取稟。傳曰,停。
上在昌德宮。停常參·經筵。
自昧爽至卯時,沈霧。夜四更,流星出日卯時下,入巽方天際,狀如鉢,尾長四五尺許,色赤。
吏曹佐郞金昌協,試官牌不進,依承傳罷職。
吏曹口傳政事,扶安縣監申命元。
謝恩,熙川郡守李惟郁,良才察訪崔廷龍,甕津縣令趙錫周。
傳曰,明日晝講爲之。
院前啓,持平李德成,特遞還收事,停啓。
京畿監司書目,衿川呈,以副護軍李敏敍辭職上疏上送事。啓。答曰,省疏具悉卿懇。卿之心事,予固知之,矧玆文衡之薦,實循公議,則何可以一時情外之謗,每每深咎於經年之後乎?予以爲太過也。疏末事,私情雖切,公務亦重,宜遵前旨,安心勿辭,從速上來。
禁府,李斗鎭,平安道鐵山府減死定配。啓。
明日輪對官落點,左通禮韓翊周,司僕判官洪重模,尙衣僉正李星齡,中學校授文榮後,內贍主簿尹烇。
兵曹判書趙師錫上疏。大槪,臣所帶禁衛·御營等提調,照例處置事。入啓。答曰,省疏具悉。疏辭,令該曹稟處焉。
引儀兼參軍柳昌運,長湍地貞淑翁主遷葬處摘奸後,入來。
傳曰,地方官所報,旣曰,非邑居主山,非官居對沖,至於步數,亦至二百餘步云,則別無自官禁斷之事,而因政院啓辭,試令該府,發遣郞廳摘奸,圖形以來矣。今觀書啓及圖形,不但與前日所報無異,且龍虎內田畓,各人等處,亦爲準價買得,則客舍簷甍之望見,元非大段,依前判下,勿爲禁斷。
公洪監司書目,木川呈,以前右尹李翊上疏上送事。啓。答曰,省疏具悉卿懇。縷縷陳說,罔非切至之論,深用嘉尙,可不留心而體念焉。疏末辭,令該曹稟處,宜遵前旨,亟回遐心,從速上來,以補不逮。以上朝報
金載顯,以吏曹言啓曰,今此式年監試初試時,謄錄官成均館典籍李浚,稱病不來,李浚,推考,典籍金喜臣,改付標以入之意,敢啓。傳曰,知道。
執義李畬疏曰,伏以臣,以至庸極陋,過蒙拂拭,榮寵逾涯,報答無堦,惟當竭其筋力,顚仆爲期,遠近險夷,無非臣欲死之所,而只爲家有老病兩親,情理切迫,有異他人,蓋臣父,自少多病,氣血甚衰,今年六十二,以廢疾自居者,已過累歲,齒牙盡脫,肥肉瘦削,癃羸之形,殆甚於七八十之人,少失將護,疾患連綿,臣母有胷腹痛,數十年沈痼之症,每當寒節,例被增劇,長委枕席,又自數年來,添得面部風丹之症,若値暑月,輒復發作,以此恒於寒暑兩節,一倍危迫,難於暫離,臣自出身登朝以來,常在邇列,而蔑有絲毫裨補,徒以乞由陳情爲事,一年之內,强半在鄕,公私兩妨,進退俱難,臣之早合自廢,固已決矣。至于昨歲,臣父重患感傷,失於醫治,仍治彌留,自春經夏,旁症疊生,輾轉危苦,臣屢承恩召,一未祗赴,及拜北幕之任。以下缺答曰,省疏具悉。爾其勿辭,從速上來察職。以上燼餘
備邊司啓曰,副護軍呂聖齊,本司堂上差下,使之察任,何如?上曰,允。
李濡,以都摠府言啓曰,今日入直軍士,中日習射,請出表。傳曰,知道。
上在昌德宮。停常參,只晝講。
二更,月暈。四更,流星出天津星上,入艮方天際,狀如鉢,尾長四五尺許,色赤。
晝講入侍時,特進官申汝哲,同知事李選,參贊官尹攀,侍讀官嚴緝,檢討官南致熏,假注書南至熏,記事官金洪福·柳尙載。講張子曰心,止敬之一字有力。
下直,咸平縣監沈樸,定城縣監徐宗泰,群山萬戶金善鳴。
謝恩,務安縣監申命元。
答咸鏡監司李秀彦疏曰,省疏具悉。卿其勿辭,速往欽哉。
備邊司啓曰,副護軍呂聖齊,本曹堂上差下,使之察任,何如?傳曰,允。
右參贊尹趾完上疏。大槪,更陳危迫悶切之情,乞遞將任事。入啓。答曰,省疏具悉卿懇。才諭於兪疏之批,復何多誥,雖日呈三章,予志已定,斷無許遞之理,須勿控辭,從速察職。
左議政閔鼎重五度呈辭。入啓。傳曰,連觀丐閑之章,不覺愕然失意,無以爲諭,卿或未之深思,肆予敷心腹而告耳。嗚乎,今日國事,可謂殆哉岌岌乎,天降喪亂,飢饉荐臻,極無之慘,八路同然,哀我赤子,或散而之四,或塡於溝壑,推究其致此之由,亶在寡昧之否德,夙宵憂懼,若殞淵谷,加以朝著潰裂,保合難期,無一毫可恃之勢,有萬分難支之端,如大厦之將傾,涉大川而無涯,正宜君臣上下,不遑寧處,救焚拯溺之秋也。況今歷事三朝,宿負士林之重望,使宅百揆,允協國人之具瞻,遭此時事之多艱,扶顚持危,辛甘調劑之策,微卿碩德,其孰能之?斯乃百責所萃,安危所係,豈忍退休,袖手恝視,顧予德薄,誠不足有爲,獨不念累朝之恩眷,邦本之將蹶乎?卿若念及于玆,克必惕然于中,幡然而起,何待敦勉之縷縷哉?雖日呈十單,斷無釋負之理,至於積瘁之餘,縱有榮衛之愆,神明所扶,庶幾勿藥自瘳,須體至意,亟斷巽辭之章,勉副如渴之望。仍傳曰,遣史官傳諭。
副校理李頤命上疏。大槪,母病沈綿,無望供仕,更申至懇,冀蒙恩遞事。入啓。答曰,省疏具悉。爾其勿辭,救護母病。
兵曹判書趙師錫上疏。大槪,臣雖迫於嚴召,不得不黽勉出肅,而反復思惟,終有所不安,冒死申籲,冀蒙恩遞事。入啓。答曰,省疏具悉卿懇。彼此元非深嫌之事,安心勿辭,從速行公。
伴送使申晸入來。
下直,扶安縣監申命元。
左副承旨李濡書啓,臣秪奉聖批,往議于左議政閔鼎重,則以爲臣之疾病情勢,不可久叨匪據,夫人皆知之,臣亦豈敢自昧,而只緣國事艱虞,災異荐臻,上下憂勞靡所遑〈處〉,一身之私懇,有不得煩浼於宵旰之中者,悶嘿徊徨,只俟策免之命,不幸入秋以來,胘疾猝發,精神昏迷,知覺荒昧,一日之內,不省人事者,殆至過半。以此症疾,陳力無期,呈章乞免,誠出萬不獲已,不意聖明,猶未諒察,至遣近臣,訓辭丁寧,引喩遍盛,俱非賤臣不敢承當,而其所以感激惶懼,則又加一倍矣。臣當趍詣闕下,仰暴情悃,以竢處分,席藁請命云矣。敢啓。傳曰,知道。
今日晝講時,上曰,自前陵幸時,例有宗廟告祭之禮矣。揆以出告反面,事亡如事存之義,亦當祗告於永慕殿。今此陵幸,宗廟告時,永慕殿,一體告祭事,分付該曹,擧行,可也。以上朝報
尹攀進曰,輪對官,來待閤門矣。上曰,入侍。左通禮韓翊周,進職銜姓名。上曰,本院有何弊乎?翊周〈曰〉,殘弊莫甚,不成模樣,而別無所達之事矣。李星齡,進職銜姓名。上曰,有何弊乎?本院無弊瘼所達之事,而無率丁匠人,坊役勿侵事,曾有捧承傳,而其後無施行之擧,匠人輩,不無餘冤矣。上曰,坊民之役,甚爲偏苦,曾以輪對陳達,別有事目,申明分付,而坊役如前云。承旨,自政院分付部官,可也。洪重模,進職銜姓名。上曰,有何弊乎?重模曰,雖或有弊端,稟報提調,啓達變通,無他所達之事矣。文榮後,進職銜姓名。上曰,有何事乎?榮後曰,本非米布衙門,別無所達矣。
金載顯,以戶曹言啓曰,保社功臣宜豐君南斗北,賜牌田畓,尙未受出,故慶尙道仁同數外官屯田三結七十三負,全羅道海南縣弑主罪人崔無叱世,屬公田畓竝二結八十六負五束,自本望呈矣,依例折給,何如?傳曰,允。以上燼餘
今日晝講時,典籍高緯奎,兼養賢庫主簿,今姑改差事,榻前定奪。以上吏曹謄錄
八月初九日晝講入侍時,知事李選所啓,以內需司公事,有楡店寺田畓出給奉先寺之敎矣。此田畓相爭,久矣。楡店寺今者奉先寺,再度得決,臣待罪京兆時,亦當考其文券,決給於楡店寺,欲爲據奪,殊極不當,內司公事,似不詳盡,故自上有出給之命,而旣已兩度得決,其田畓,不可奪給於奉先寺,故敢此仰達。上曰,初未知其曲折,而且是陵寢近處,故使之出給矣。今聞再度得決云,其田畓,還給楡店寺,可也。
又所啓,得見內需司啓下公事,則茂長縣內司魚箭所入眞長木,使之斫伐於扶安邊山矣。邊山松眞木,乃是禁伐長養之木,若許斫伐,則必有濫雜之患,其公事,似當勿施矣。領議政金□□曰,邊山禁伐,爲養船材,而造船之際,眞長木,亦多有緊用處,故松眞木,一體禁伐矣。今爲魚箭所用,使之斫伐,事體不當矣。上曰,如此,則邊山眞木,勿令斫伐,可也。以上戶曹謄錄
特進官申汝哲所啓,陵行,旣已判下矣。軍門號令節目間,有所稟定事,敢此仰達矣。自前陵幸擧動,禁軍·馬兵等下馬時,嗚鑼,騎馬時,吹哱囉等事,禁軍別將,及馬兵別將,號令之意,兵曹事目中,磨鍊,而步軍,則設布帳時,吹單攞,開撤布帳時,摔鏺等號令臨時啓稟之際,事多顚倒之擧,今後,則馬兵,一體除啓稟擧行之意,兵曹事目中,一體磨鍊事,分付,何如?上曰,依所啓分付兵曹,可也。訓局謄錄
上在昌德宮。停常參·經筵。
昧爽,白雲一道如氣,起自東方,直指天中,長十餘尺,廣尺許,漸移北方,良久乃滅。
謝恩,果川縣監辛聖重。
右議政南九萬箚子。大槪,略陳所懷,冀蒙裁察事。入啓。答曰,省箚具悉卿懇。噫,世降俗末,人心不古,士夫之間,憑恃勢力,濫殺無辜殘氓之弊,比比有之,予常以爲其情狀之痛惡,十倍於凡人矣。何獨於斗鎭之獄,變其素心,曲爲寬貸哉?第以獄情及法文,反復參商,斷以償命,有非審克之道,特爲原情酌處,庸何關於後弊哉?第二件事,當初地方官所報,非邑居主山,官居對沖,且其步數,幾至數百餘步,故使之許葬矣。箚中所論,儘爲詳盡,勿令入葬焉。仍傳曰,遣史官傳諭。
咸鏡監司書目,居山察訪梁益明,專事聚斂,且多不法,罷黜事。
左議政閔鼎重箚子。大槪,冒陳危懇,乞遞職任事。入啓。答曰,省箚具悉卿懇。纔諭至意於昨者之批,復何多誥?儀軌之訛誤,責在該郞,於卿有何引咎之事乎?須體如渴之志,安心勿辭,亟斷來章,臥閤論道,以副朝野之望仍。傳曰,遣史官傳諭。
玉堂箚子。大槪,請正言沈□,掌令李國華出仕,持平李德成遞差事。入啓。答曰,依啓。
刑曹佐郞金錞,山訟摘奸後,入來。以上朝報
趙聖輔,以禮曹言啓曰,卽接寧陵參奉所報,則大王·王后兩陵上,前已牒報,則其時本曹堂上,稟定於榻前,姑待萌生矣。今六月七月苦旱之餘,不無加損,而今雖得雨,初秋已過,茂盛難望。其損傷處,以營造尺更爲尺量,則大王陵上子方,長一尺,廣八寸,寅方,長一尺,廣五寸,戌方,長一尺,廣六寸,亥方,長一尺二寸,廣六寸,又長一尺六寸,廣一尺,又長一尺六寸,廣六寸,又長一尺,廣九寸,王后陵上,丑方,長一尺七寸,廣一尺四寸,寅方,長一尺八寸,廣一尺,又長一尺一寸,廣一尺,辰方,長一尺,廣七寸,午方,長一尺二寸,廣一尺,未方,長一尺,廣八寸,欄干石縫合處塗灰,小小剝落,曲墻內面子丑間塗灰粉沙,亦爲剝落,後面女防瓦十張破傷,粉沙塗灰剝落,丁字閣樑上塗灰,擧皆剝落云。依例政府以下,進去奉審後,稟處,何如?傳曰,允。
掌令李國華啓曰,臣卽伏見邸報,日昨筵中大臣,以李仁夏事,據本道査問,有所陳達,而拈出臺啓中,捉致士子,倒冒酒桶等款,謂非據實之論。臣於此,不勝瞿然之至。裸置馬上,旣是可駭之擧,而醉卒之任自冒桶,亦可見軍中紀律之不嚴,則雖以此觀之,固不謂全然無失,而若其啓辭中,以軍裨,誤稱士子,以冒桶,直爲仁夏之事者,誠未免爲爽實之歸,而此啓之發,臣實。以下缺以上燼餘
神德王后忌辰齋戒。
夜二更至四更,有霧氣。五更,乾方,有氣如火光。
上在昌德宮。停常參·經筵。
夜三更,月暈,暈上有冠,色內赤外靑。
謝恩,軍器僉正金重器,訓鍊主簿李後靖。
左議政閔鼎重七度呈辭。入啓。傳曰,安心調理。
掌令李國華,正言沈□就職。
吏曹啓曰,臺諫有闕,政事,取稟。傳曰,過齋戒後爲之。
傳曰,十五日,自內有別茶禮設行之事。望祭及別茶禮,勢難竝爲親行,望祭則姑令攝行事,分付。
傳曰,吏曹判書三度加由,爲日已久,而一向引入,每以參判獨政,殊甚未妥。卽爲牌招察任。
領議政金壽恒箚子。大槪,病廢職事,乞賜遞免事。入啓。答曰,省箚具悉卿懇。所患如此,深用慮念。卿其安心勿辭,從容善攝。仍傳曰,遣御醫看病。
禮曹參判安縝,正郞金運乘,繕工奉事蔡河徵,長陵曲墻修改後,入來。
政院啓曰,咸鏡監司,曾有十日內發送之敎,而新監司李秀彦,除授已久,尙不肅謝,慶尙監司金鎭龜,亦連呈辭疏,無意出肅,辭朝赴任,漸至稽滯,事甚可慮。竝卽牌招肅拜,何如?傳曰,允。
吏曹判書李翊,牌不進。傳曰,雖未知有何難强之疾,難安之勢,而連違召牌,無意供職,殊甚未安。推考,更爲牌招察任。
吏曹判書李翊,身病出仕。
謝恩,咸鏡監司李秀彦,慶尙監司金鎭龜。以上朝報
趙聖輔啓曰,前因大臣所啓,自今啓覆,秋分後卽爲啓稟,九十月擇日擧行事,定奪矣。今年已決案,死囚四名,而秋分已過,依定式啓覆文案,新爲修正,臨時更稟擧行之意,分付該曹,何如?傳曰,允。
金載顯啓曰,左議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
傳曰,今此拜陵時,軍兵犒饋處,使喚軍定給事,分付。以上燼餘
禮曹啓曰,卽見京畿監司李奎齡狀啓,則崇陵外階砌上,莎草枯損處,長三十四尺六寸,廣五寸,或六寸,外階砌上,莎草枯損處,長六尺,廣八九寸,新陵內階砌上,莎草枯損處,長四十六尺,廣七八寸,或五六寸,而階石上莎草,與他莎草有異,石上着根,其勢難剖,去枯莎,改以新莎,其不爲枯損,亦未可必也,如或姑置不改,以待時月,則階砌上邊莎根,漸至盤延,自然覆蓋前階石云云。道臣,旣已親進奉審,疏陳形勢,石上之莎,果與他莎有異,則當此節晩之後,雖爲改覆,決無着根茂盛之勢,姑爲仍存舊莎,待明春觀勢以改,似或無妨,而內外階莎草枯損,事體重大,上裁,何如?傳曰,此時改莎,似無着根茂盛之勢,姑待明春更稟,可也。禮曹謄錄
上在昌德宮。停常參·經筵。
夜一更二更,月暈。
謝恩,大興郡守權愭,工曹佐郞李文俊,博川郡守宋克悌。
司饔奉事宋日中,柴場摘奸事,廣州地出去。
繕工奉事李世瑗,山陵丁字閣修改事,出去。
府院前啓,望祭齋戒,今日姑停。
明日望祭正時,四更一點,開門,三更三點。以上朝報
上在昌德宮。停常參·經筵。
望祭後,大王大妃殿,藥房·政院·玉堂·二品以上·六曹問安。答曰,知道。
大殿·中殿,政院·玉堂·二品以上·六曹問安。答曰,罔極。
大殿誕日,大殿,政院·玉堂·二品以上·六曹問安。答曰,知道。
大王大妃殿·中殿,政院·玉堂問安。答曰,知道。
藥房啓曰,節屆秋夕,祀事又過,伏想感時追慕,益復罔極。秋序已半,日氣尙熱,伏未審聖體,若何?臣等無任區區之慮,敢來問安。答曰,罔極。無事矣。
政院啓曰,今此拜陵時,新舊兩陵,祭禮服色,因諸大臣獻議,自上旣已裁定矣。第念此時,莫重變禮,不可不十分詳講,俾無未盡之悔。諸大臣收議中,皆以更詢大老·儒臣處之,爲請,而無詢問之敎,事涉未安。日期雖已迫近,猶可趁行幸前,往來講定,卽令禮官,往問停當,允合於愼重之道。大臣之意,亦如此。臣待罪該房,敢此仰稟。傳曰,然則禮曹郞廳,今日內發送,以爲趁卽問議稟定之地。
備忘記,朝者因政院啓辭,在外大老·儒臣處,遣禮官趁卽問議事,下敎矣,日色過午,肅拜單子,尙不來納,殊甚駭緩。當該郞廳,推考,使之從速往來。
禮曹正郞趙爾翰,收議事,全義·懷德等地出去。
禮曹正郞金時郁,收議事,金川地出去。
院啓,請罪人金重夏嚴鞫處斷事。請罪人金煥嚴鞫得情,按法處斷事。請寢妖巫莫禮絶島定配之命,依律處斷事。請還收罪人李斗鎭減死定配之命,更令該府,考律勘斷事。措辭見上新除授大司諫崔寬,時在京畿楊州地,請斯速乘馹上來事,下諭。答曰,不允。下諭事,依啓。
府啓,請罪人金重夏嚴鞫處斷事。請還收罪人金煥定配之命,嚴鞫處斷事。請妖巫莫禮,亟命有司,更加嚴鞫,依律處斷事。請左尹李仁夏罷職事。請三水府使金後彭罷職事。請還收罪人李斗鎭減死定配之命,更令該府,考律勘斷事。措辭見上答曰,不允。金後彭事,依啓。前啓,順安縣監李公權事,緘答間姑停。以上朝報
金載顯,以禮曹言啓曰,因政院啓辭,今此幸行時,新舊兩陵祭禮,及展謁服色,發遣郞廳,問議於行副護軍朴世采則以爲,臣旣承回批,適有所事於先臣丘壠,舁疾經行,僅免道死,徒切罪懼而已,玆者伏承聖慈,別遣禮官,諭以陵行時節目,尤增惶愧。第此在臣微分,從前不敢仰對,今安有所異哉?且臣伏覩兩陵望祭時服色,朝廷之所稟議,聖上之所裁敎,似皆允協於人情事理之〈折〉衷,臣固難容喙矣,抑臣不知所懲。嘗論閭巷間,遭此等變禮者,殆亦不背於今日國家所定,蓋以尊卑之分,雖殊,以吉凶之辨,略同故耳。然則臣誠愚僣,自無所事於云云也。惟念王朝大禮,事體益□,宜申考典訓,俾無一毫未盡之患,以俟聖明之俯察而。以下缺數三行以上燼餘
司僕寺啓曰,濟州再運出來年例進上馬八匹,御乘馬二十匹,誕日進上馬二十匹內,一匹,到本寺所失,冬至進上馬二十匹,來乙丑年正朝進上馬二十匹,差備進上馬八十匹內,一匹,到中路病留,式年凶咎馬一百匹內,二匹,到中路病留,一匹,到海南爲虎咬斃,年例一百匹內,三匹,到中路病留,其餘三百六十匹,禾毛色,別單書入之意,敢啓。傳曰,知道。
又啓曰,今此山陵擧動時,所把馬匹數,別單書入,以此整齊,而其中擇馬,則依例令兵曹知會該道,使之入把,何如?傳曰,允。以上司僕謄錄
上在昌德宮。停常參·經筵。
工曹判書洪萬容,知義禁減下肅拜。
下直,大興郡守權愭,靑陽縣監尹敍績,松羅察訪申熲,全羅右水虞候李萬鎰,鎭海縣監朴思中,甘浦萬戶洪如洵,甕津縣監趙錫周,宣沙浦僉使金是振。
左議政閔鼎重八度呈辭。入啓。傳曰,安心調理。
參知權是經上疏。大槪,滓穢賤臣,決不可耐彈冒出,重汚朝端,懇乞遞免,以謝人言事。入啓。答曰,省疏具悉。今玆臺論之過重,朝家業已知之,爾其勿辭,從速察職。
知事南龍翼辭職上疏。入啓。答曰,省疏具悉。卿其勿辭,調理察職。
院啓,請罪人金重夏嚴鞫處斷事。請罪人金煥嚴鞫處斷事。請妖巫莫禮嚴鞫處斷事。請還收罪人李斗鎭減死定配之命,更令該府,考律勘斷事。措辭見上答曰,勿煩。
府啓,請罪人金重夏嚴鞫處斷事。請罪人金煥嚴鞫處斷事。請妖巫莫禮嚴鞫處斷事。請左尹李仁夏罷職事。請還收罪人李斗鎭減死定配之命,更令該府,考律勘斷事。措辭見上答曰,勿煩。以上朝報
吏曹啓曰,今八月初九日晝講入侍時,上曰,不幸連歲凶荒之故,守令,有自備穀物而賑救者,則自前例有論賞之擧矣。近來善賑守令,該曹分等抄錄,別單書入事,命下矣。癸亥年各道善賑守令,旣已蒙賞者,及以之次不在論賞之中者,爲先區別,別單書入,而癸亥以前,則事在久遠,有難以聞見,猝辦其虛實,且其文書,皆在該廳,數甚汗漫,不可容易考出,其中表表者,從公論追後抄啓之意,敢啓。傳曰,知道。今此抄錄〈別〉單之人,果能考其虛〈實〉,參以公議,十分精抄耶?以上吏曹謄錄
上在昌德宮。停常參·經筵。
謝恩,訓鍊主簿朴誠臣,大司憲申翼相。司諫權斗紀再度呈辭。國忌齋戒,留政院。
吏曹啓曰,今八月初九日晝講時,上曰,不幸連歲凶荒之故,守令,有自備穀物而賑救者,則自前例有論賞之擧矣。近歲善賑守令,令該曹分等抄錄,別單書入事,命下矣。癸亥年各道別備善賑守令,旣已蒙賞者,及以之次不在論賞之中者,則爲先區別,別單書入,而癸亥以前,則事在久遠,有難以聞見,猝辨其虛實,且其文書,皆在該廳,數甚汗漫,不可容易考出,其中表表者,從公論追後抄啓之意,敢啓。傳曰,知道。今此抄錄別單之人,果能考其虛實,參以公論,十分精抄耶?又啓曰,去七月二十五日,承旨持公事入侍時,守令未及瓜滿,以病圖遞之類,準期不敍,還除外任,乃是法文,近來雖犯此科,至於郞廳之任,輒皆差下,此固謬例,不可因循,分付該曹,考例稟處事,命下矣。所謂準期不敍者,堂上則三年,堂下則六年,瓜期未滿,徑先圖遞者,別敍用蕩滌之外,不爲書入於年例歲抄,自是規例,今此該廳之差下郞廳,似是未詳法意之致,此外無他可考之事矣,敢啓。傳曰,知道。今後,則一依法文,勿令撓改,可也。
府·院前啓,國忌齋戒,今明日姑停。
傳曰,史官一員待命,騎馬三匹立之,崇陵忌辰祭內摘奸。
宋昌啓曰,來二十一日,輪對日次,而國忌齋戒相値,頉稟。傳曰,知道。以上燼餘
備邊司啓曰,宣傳官鄭翔周烽燧摘奸書啓別單中,條陳各邑侵虐烽燧軍之弊。所謂進上大索合所之規,乃是永興之事,而本司覆啓搆草之際,誤以永平書出,仍以此入啓,致有永平縣令先罷後推之〈命〉,不勝惶恐。永平縣令,則勿罷仍任,永興府當該守令,當受罷推之罰,取考北道民役詳定案,永興府直所,以屯田麻出給烽軍,交索用下事,永有定〈式〉。以此觀之,則大索合所之責定烽軍,似非守令之罪。元粘目中,此一款,改其措語,付標以入之意,敢啓。傳曰,知道。備局謄錄。顯宗大王忌辰齋戒。
上在昌德宮。停常參·經筵。
訓鍊都正柳重起,加土後入來。
謝恩,兵曹正郞李徵龜,三嘉縣監李行敏,三水郡守李觀國,部將睦林說。
全羅監司書目,靈光呈,以法聖浦潮水泡色,或靑或赤,終爲黃色,而腥穢之臭,遍滿於浦邊閭里者,至於四日,事係變異事。
黃海監司書目,金川呈,以今月初十日地震,事係變異事。
政院啓曰,朝者武科二所差備官,來呈草記,觀其措語,則以監試官持平金宇杭,病重不爲進去,今日不得開場,令政院稟處云。旣已奉命進去試所之後,則續續遞易,事體未安,故草記還爲出給,使之强疾進參矣。差備官,又以試官意來言,金宇杭病勢,決難進參,日已向晩,事甚狼狽云矣。其實病如此,則亦不可一向强迫,而終無變通之道,當初監試官望單子中,已遞臺官,以新除之員,付標書入,待改落點,卽爲牌招,使之進參,何如?傳曰,允。
武二所監試官,掌令李國華,改落點。
禮曹正郞金時郁,朴世采處,新舊兩陵祭禮·服色收議後,入來。
傳曰,新除授咸鏡監司,十日內辭朝事,曾已下敎矣,已過十日,尙此寂然,事甚未妥。念日內辭朝事,分付。
禮曹啓曰,因政院啓辭,今此行幸時,新舊兩陵祭禮,及展謁服色,發遣郞廳,問議于行副護軍朴世采則以爲,臣旣承回批,適有所事於先臣丘壠,舁疾經行,僅免道死,徒切罪懼而已,玆者伏承聖慈,別遣禮官,詢以陵行時節目,尤增惶愧。第此臣微分,從前不敢仰對,到今安有所異者哉?且臣伏覩兩陵望祭時服色,朝廷之所稟議,聖上之所裁敎,似皆允協於人情事理之所當,臣固難容一喙矣。抑臣不知所懲,嘗論閭巷間,遭此等變禮者,殆亦不背於今日國家所定,蓋以尊卑之分,雖殊,而吉凶之辨,略同故耳。然則臣誠愚僣,自無所事於云云也,惟念王朝大禮,事體益重,所宜申考典訓,俾無一毫未盡之患,以俟聖明之俯察,而臣精昏特甚,行又不持一書,終無以遂此賤誠,不勝區區隕越之至云矣。敢啓。傳曰,知道。今日晝講時,副提學,以在京無故人,後政差出,牌招察任事,定奪。今後,則晝講時刻,以午正退定事,下敎。檢討官尹德駿所啓,伏聞槐院分館,今始爲之云。規例,本院堂上,開坐揀擇之後,其餘,移送吏曹,則吏曹,隨其門地人望,分差於成均·校書兩館矣。槐院參下,例以年少聰敏擇差,故仍成淸選之地,而國子之任,亦不可全無取舍,近來成均參下,多不擇人,頗有冒濫之稱。今宜申飭該曹,俾無如前混淆之弊矣。上曰,各別擇差之意,分付該曹,可也。正言崔錫恒所啓,請罪人金重夏嚴重處斷事。請罪人金煥嚴鞫處斷事。請寢妖巫莫禮絶島定配之命,依律處斷事。請還收罪人李斗鎭減死定配之命,更令該府,考律勘斷事。上曰,勿煩。以上朝報
尹趾善啓曰,假注書南至熏,自數日前,重患寒疾,達夜苦痛,□難察任。今姑改差,他假注書,差出,何如?傳曰,允。以宋疇錫爲假注書。
古阜出身金斗南疏曰,微末武夫,素無知識,而生長鄕曲,〈□〉諳民間之弊,晩幸出身,粗知軍旅之事,思以一得之愚,仰瀆九重之聽,而天門弱水,獻芹無路,適値憂災之日,特下求言之旨,無問賤疏,使得畢陳,而一札十行,辭旨懇惻,臣奉讀以來,不覺感淚之沾襟。玆敢裹足上來,不避僣越,謹以民憂國計,終始獻焉,伏願殿下,不以人廢言,小垂察焉。當今民弊,不可毛擧,而其〈田〉政也,還上也,賑政也。何謂田政之弊也?書員之偸竊結卜,實是諸路之通患,而湖南尤爲甚焉,自甲戌量後,至今五十餘年,舊陳皆起,加耕亦多,以此實數,比諸甲量,則其數必倍,而書員之輩,奸弄舞文,盡爲偸竊。以上燼餘
政院啓曰,因宣傳官鄭翔周烽燧摘奸書啓單子中,條陳各邑侵虐烽軍之弊,自備局覆啓,有當該守令,先罷後推之擧。其中抱川前縣監洪處道,時任康翎縣監,而入於後推現告,日昨政,旣已差出其代矣。得聞抱川縣烽燧摘奸,在於洪處道未赴任前云云,故其赴任月日,問于吏曹,則今年二月廾九日下直,初一日到任云,且考鄭翔周書啓別單,則二月二十八日,到本縣摘奸云。以此見之,當其摘奸時,洪處道之未及赴任,果爲的實,而誤爲罷推,事涉冤枉,其前當該守令,更爲査出施罰,洪處道,則事當分揀,仍任康翎。旣知其實狀如此,故敢此仰稟。傳曰,依啓。該曹之率爾出代,殊欠詳審矣。以上吏曹謄錄
禮曹啓曰,自辛酉九月課試,至癸亥二月賜柑,〈給〉二分,八人,給一分,二十九人矣。給二分八人,則依前例直赴會試,給一分二十九人,則分送漢城試兩所,較藝等第之意,分付,何如?傳曰,允。禮曹謄錄。顯宗大王忌辰。
上在昌德宮。停常參·經筵。
夜二三更,月暈。
政院啓曰,卽者憲府吏以監察茶時之意,來言,而除在外人員外,掌令李國華·南弼星呈辭未入,無故之員,旣有二人,則不可以監察,代行茶時,掌令李國華·南弼星,竝卽牌招察任,何如?傳曰,允。
府·院前啓,親祭齋戒,今明日姑停。
領議政金壽恒,請對入侍,入侍時,禁府議處公事,多有積滯之弊,判義禁呂聖齊,卽爲牌招察任事,榻前下敎。
備邊司薦望,御營大將徐文重。
傳曰,掌兵重任,不容久曠,新除授御營大將徐文重,令兵曹考例催促。
正言崔錫恒啓曰,臣伏聞今日筵中,以前御營大將尹趾完,不爲論劾事,聖敎嚴峻,大以爲非,臣聞來不勝悚然之至,趾完,當擧動臨迫之日,累違嚴召,傷損國體,固有所失,而若其本意,則不過過自引嫌,偏守所執而已,實無慢命自便之意,故請罪之擧,非臣淺慮之所及也。然旣勤嚴敎,何敢一刻抗顔於臺席乎?請命遞斥臣職。答曰,設令尹趾完所失,果如爾言矣,身居將任,强引不當引之嫌,終守己見,累度違慢之罪,固所難免,而況其意,則專在於嫌避者乎?今玆避辭,予實未曉也,勿辭,退待物論。以上朝報
尹趾善啓曰,假注書南至熏,自數日前,重患寒疾,達夜苦痛,勢難察任,今姑改差,以他假注書差出,何如?傳曰,允。
以宋疇錫爲假注書。
李濡啓曰,日者兵曹判書牌招肅拜之後,旋又呈辭引入,不但卽今公務之積滯,陵幸擧動,只隔四五日,凡干節目,亦不得及時擧行,事甚可慮,兵曹判書趙師錫,卽爲牌招察任,何如?傳曰,允。
尹趾善啓曰,日昨卽伏見軍兵犒饋處,使喚軍定送之敎,臣等,竊以爲未安也。今番幸行,異於常時,因山未久,聖慕彌深,奉此上陵之擧,則展哀之外,不必念及於他事,而一邊犒饋軍兵,其在事理,恐未合宜,此外弊端,雖不足〈?〉而該曹進排之物,旣甚不貲,況又畿邑之造作架家,聚納器皿等事,皆出於民力,則其在省弊之道,亦不可不慮,若以曾有已行之例,有難全廢,則待除還宮之後,以其所入各種,出給軍門,使其主將,隨便犒饋,以爲得當。臣等,不勝區區之忱,惶恐敢啓。傳曰,知道。犒饋之有前例,故分付擧行矣。啓辭誠然,□□各其軍門犒饋,可也。以上燼餘
今日兵曹判書趙師錫,請對入侍時,兵曹佐郞洪受疇,今姑改差,後日政差出事,榻前定奪。以上吏曹謄錄
上在昌德宮。停常參·經筵。
辰時,日暈兩珥。
下直,咸鏡監司李秀彦,善積僉使李東柱。
謝恩,司藝李國芳,敬陵參奉李仁著。
咸鏡監司書目,鍾城府使金粹五,今月初六日身死事。
政院啓曰,大司憲申翼相受由,執義李畬在外,掌令李國華,以監試官,武二所進去,掌令南弼星避嫌退待,持平金宇杭呈辭,持平李斗岳未肅拜,憲府無行公之員,連以監察茶時,事甚未安。持平金宇杭·李斗岳,竝卽牌招察任,何如?傳曰,允。
大司憲申翼相,司諫權斗紀三度呈辭。入啓。遞差。
吏曹啓曰,臺諫有闕,政事,取稟。傳曰,當日爲之。
持平金宇杭牌不進。謝恩,持平李斗岳。
政院啓曰,卽者吏曹郞廳來言,判書李翊,出使未還,參判李選,身病呈辭,參議宋奎濂,時未肅拜,不得開政云。參判李選,參議宋奎濂,竝卽牌招,使之開政,何如?傳曰,允。
領議政金壽恒,請對入侍。入侍時,陵幸,以二十四日進定事,榻前下敎。漢城府判尹李仁夏本職,今姑改差,新除授順興府使洪受湸,遞差,淸道郡守仍任,其代,勿論堂上堂下,文蔭有聲績之人,各別擇差事,榻前定奪。
謝恩,吏曹參議宋奎濂。
今日領議政金壽恒請對時,所啓卽今史官備員,而沈枰,身病甚重,呈辭見遞之後,不得付職,史官一員,前頭當爲進去於太白山,將不得備員,新薦未及取才者,二人,而李廷謙,以槐院中考,不得應講,史官被薦者,曾亦有殿覆變通之例,故敢此仰達。上曰,史官,異於他職,李廷謙中考蕩滌,可也。左副承旨趙聖輔所啓,臣伏見公洪道都事金儁相,儒·校生考講啓目,則海美校生,以詐稱母喪,宜於降定,且有令本道從重治罪考律處置之令矣,以俊,今年十二歲也,年少之人,有何知識,詐稱母喪,必非渠之所自爲,似當有參酌之道矣。領議政金壽恒曰,詐稱母喪,有關風敎,故當初回啓,以嚴刑定罪,啓請蒙允,而今聞承旨之言,果是稚少之人,則其間曲折,令本道爲先査問,得其實狀而處之,似當矣。上曰,令本道詳査曲折,啓聞後稟處,可也。以上朝報
吏曹啓曰,判書,奉命未還,參判病不來,小臣獨政未安,何以爲之?敢稟。傳曰,只出緊任。又啓曰,永平縣監朴一開,旣有仍任之命,永平縣監望單子,還入爻周之意,敢啓。傳曰,知道。
吏曹啓曰,云云事,命下矣。今此善賑守令,一從賑恤廳文書抄啓,而蓋觀其時論賞一款,回啓本道,其中自備穀物最多者,得蒙加資之典,之次,則或以準職除授,或以熟馬表裏等物,啓下。如義城縣監南尙熏,安東府使兪櫶別備賑穀,雖至二千餘石之多,而興海郡守李益華,以別備穀三千餘石,特陞堂上,南尙熏·兪櫶,則以之次,或準職,或賜馬。羅州牧使李喜龍,別備賑租一千八百二十石,米七百四十餘石,而全州判官尹選,以別備穀二千五百石,至於加資。雲峰縣監李萬校,別備米租一千一百五十餘石,而以殘邑善辦之勞,特陞堂上。李喜龍,則以之次,賞止賜馬。瑞山郡守趙顯期,別備賑穀一千九百四十餘石,而牟與租,作米計之,則合米九百九十餘石,故依權徽等例,賞止準職,江襄·咸鏡兩道,則穀物之雖辦,有異他道,故所備之數,雖不及三南論賞之類,襄陽府使崔商翼,吉州牧使睦林奇,或以盡心蠲役,賑救飢民,或以至誠救活,善賑爲最,俱爲加資,當初蒙賞之各有差等,不專在於穀物多少,與至誠奉公,治績表著者,而區別其高下,其間虛僞不實之事,到今日月旣久之後,誠難明覈,今承勤敎,不勝惶恐,敢此更達。答曰,知道。抄啓之人,善爲錄用,以示激勸之意。以上吏曹謄錄
領議政金壽恒,請對入侍時,上曰,御營大將尹趾完,前後疏批,縷縷開諭,不啻丁寧,而當此擧動臨迫之日,一向引入,無意出仕,極爲未安矣。自前有相避者,各掌軍門之時,亦多有之,況此趾完之引嫌,尤非可嫌者乎?卽爲牌招察任,可也。傳曰,允。御營謄錄
上在昌德宮。停常參·經筵。
謝恩,泰陵參奉鄭世模,慶基殿參奉金璠。
正言沈枰就職。
廣州留守書目,猥陳私懇,冀蒙矜許事,上疏上送事。啓。答曰,省疏具悉。卿之情私,予用惻然,卿其安心,勿辭往返焉。
全羅監司書目,無勞之賞,過實之褒,決無承當之理,懇乞還收新授資級,以安微分,以存國體事,上疏上送事。啓。答曰,省疏具悉卿懇。今玆陞秩,實非偶然,卿其安意勿辭,益用欽哉,無替終始,以活塡壑之民,以舒南輔之憂。
左議政閔鼎重十度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,過齋戒後爲之。
假注書宋疇錫改差,代李重章。
武二所,出榜詣闕。
持平李斗岳啓曰,言責重地,非臣所堪,身病且苦,無望供仕,陳章見阻,承牌出肅,愧懼之私,已不勝言,而又有所不敢晏然者,本府請鞫,金重夏啓辭中,有閔黯,卽臣之異姓四寸兄也。臣之愚意,初以爲措語間擧名,似非大段嫌礙之事,故循例連啓矣。今聞物議,有以不避爲罪,臣之昏謬不察之失,著矣,何可冒居臺席乎?請命遞斥臣職。答曰,勿辭,退待物論。
府啓,引嫌而退,仍他論啓,名在遣辭,以此爲嫌,殊涉太過,請持平李斗岳,出仕。答曰,依啓。謝恩,知義禁吳斗寅。
兵曹口傳政事,都摠管沈梓。
館學儒生趙正萬等上疏。大槪,奉朝賀宋時烈,重被門人之詆誣,敢陳申辨之章,冀蒙察納,以植綱常,以正世道事。入啓。
持平李斗岳就職。
監試二所,出榜詣闕。
謝恩,兵曹佐郞趙相愚。
禮曹正郞趙爾翰,收議後入來。以上朝報
成均館進士趙正萬疏曰,伏以臣等,伏見宋之季世,有邢恕者,初出於程子之門,及時事大變,畔攻其師,遂使邪說橫流,君子道削,馴致百年之禍亂,臣等,未嘗不痛恨於斯矣。不知今者邪恕之事,復出於聖明之朝,將致人心糜潰,世道壞亂,國家士林之憂,有不可盡言者,其何敢以煩聒爲俱,而終始泯默而已。請爲殿下一陳之,惟聖明。缺以上燼餘
上在昌德宮。停常參·經筵。
謝恩,參知權是經,兵曹佐郞金澋,直講安漢珪。
答館〈學〉儒生趙正萬等疏曰,省疏具悉。噫,人心陷溺,義理晦塞,乃以平日尊慕之人,醜詆譏斥,一至於此極,是豈但斯文之不幸而已哉,實國家之不幸也。卽因相臣陳達,旣已明辨斥絶,而爾等,居首善之地,痛賢師之被誣,齊籲伸辨,辭意嚴正,予甚嘉尙也。
禁府照目,前郡守楊顯望,元情云云,旣已遲晩,以此照律,何如?啓依允。又照目,前虞候尹就商,元情云云,刑推,何如?啓姑停刑推,令本道明査啓聞後,稟處。又照目,本道虞候趙演元情云云,刑推,何如?啓姑停刑推,議處。又照目,前持平鄭濟先,元情云云,刑推,何如?啓自明之言,不足取信,姑爲停刑,令本道詳査啓聞後,稟處。又照目粘連,咸鏡監司査啓,崔文徵及宣世器,似不可以難明之事,斷爲罪案,上裁,何如?
領議政金壽恒,請對入侍時所啓,慶尙監司金鎭龜,年雖少,爲人似可堪當,故當初擬除,蓋出於此,而鎭龜,自以年少未經事,猝膺重任,決難堪當,肅謝之後,連呈辭疏,無意赴任,朝家用人之道,當觀才器之如何?不必拘於年紀之多少,而第其決科未久,且未經歷外任。嶺南,異於他道,最爲煩劇,雖以才任經事之人,亦難堪任,故鎭龜,難於承當,力辭至此,諸大臣,亦爲國家用人,不先屢試,而徑授重任,似非愛惜人才之道云。前監司徐文重,遞職,雖出於特命,而當此凶歲,賑救方急之日,遽遞解事之人,代以新年,實非所宜,而到今不敢更請仍任,金鎭龜,亦難强令赴任,姑爲許遞,速出其代,似當矣。上曰,鎭龜除授之後,久不肅謝,故政院,至請牌招矣。厥後尙無赴任之意,諸大臣之意,又如此,今姑改差,以他人以送,可也。以上朝報
尹攀,以禮曹言啓曰,今此陵行時,服色,依判府事李尙眞,右議政南九萬議爲之事,判下之後,因政院啓辭,發遣本曹郞廳,更議于奉朝賀宋時烈及諸儒臣處,而未及上來之前,陵行日期,已迫,故行祭時節目,爲先磨鍊以啓,而服色,以崇陵望拜及行祭時,則以白袍磨鍊,山陵望拜及行祭,則以衰服磨鍊以啓矣。卽伏見宋時烈收議,則一依領議政議,以新舊陵望拜,竝以素冠白袍,兼行哭禮之意,議啓,依議施行事,命下矣。前入節目中,以此改付標以入之意,敢啓。傳曰,知道。以上燼餘
領議政金壽恒,請對入侍時,今此擧動時,御營大將尹趾完,終不出仕,留都大將之任,都提調代行事,下敎。御營謄錄
上在昌德宮。停常參·經筵。
辰時巳時,日暈。夜四更,日犯東井左脚第三星。
明日崇陵擧動時,大駕出宮,初嚴,寅正一刻,二嚴,寅正初刻,三嚴,寅正三刻,開門,四更五點。
左議政閔鼎重箚子。大槪,敢陳所懷,冀蒙財處事。入啓。答曰,省箚具悉卿懇。御將事,才已處分,箚末仍任事,令廟堂稟處。
京畿監司書目,砥平呈,以左參贊李端夏,病重上去不得事。又書目,驪州呈,以執義李畬辭職上疏,上送事。公洪監司書目,鎭川呈,以刑曹參議李寅煥,病重上去不得事。以上朝報
傳于李濡曰,戎臣自處之義,與他臣自別,而御營大將尹趾完,强引法典所無之嫌,稱疾引入,凡干軍務,一切抛棄,已極可駭,況前後曉諭,不啻丁寧,山陵幸行,只隔一宵,而數日之內,四度違牌,偃臥不起,其意不在於引嫌,而專欲圖遞便身之計也,是豈竭誠體國之意哉?尤極寒心,所當嚴加譴罰,以肅軍務,而適足以中其願矣,爲先以此分付,使之卽速察任。以上燼餘
領議金壽恒,請對入侍時,右副承旨李濡所啓,前因全羅兵使啓本,淳昌等邑守令,以一二名,冒年充定事,被罪矣。承旨入侍之日,該房承旨,以兒弱一名,充定者,竝爲論罪,則如此之類,其數必多,亦涉難處之意,陳達,自上有旣已論罪者,今難更改,而此後,則當參酌處之敎矣。道臣又啓,以爲淳昌·求禮·玉果·長城等邑,論罪事,多有稱冤之端,詳細査出,則本官充定,皆是年壯之人,而其父母,欲免數三年軍布之役,以兒弱代點之類,移囚刑推懲治,而四邑守令,竝無可論之罪云云,故其中長興府使朴鎭奎,則分揀仍任,淳昌等邑守令,則別無論擧之事矣。其後他邑守令之同罪者,自刑曹覆啓勘律,而二三名以下,冒定者,竝以只贖判下,不但前後不均,淳昌等邑守令,兒弱充定一款,旣知其冤狀,則尤無可罪之事,故敢此仰達。上曰,然則淳昌等邑守令之罪,亦爲分揀,可也。以上吏曹謄錄
今八月二十二日,領議政金壽恒,請對入侍時所啓,頃因全羅監司李師憲狀啓,陞戶砲手,勿爲上番事,覆啓定奪分付矣。陞戶砲手,異於他役,外方軍士,擧族訣別,治裝上京,雖常年最爲冤苦之端,湖南,則凶荒特甚,故旣許其勿爲上送,而諸道被災,雖有輕重之別,如閑丁歲抄擾民之事,竝皆一體停止,則陞戶砲手,不當獨爲抄定,諸道陞戶,亦令待明秋抄定上送之意,分付,何如?上曰,依爲之。備局謄錄
傳曰,今此陵幸時,陪從諸臣,左右屬將,如有禾穀踐踏傷損之事,則難免違令之律,以此嚴明分付禁府·吏曹·漢城府·訓鍊都監·兵曹。禁府謄錄
上在昌德宮。停常參·經筵。
當日無肅拜。
大駕,詣晝停所,入幕次,藥房·政院·玉堂問安。答曰,罔極。
詣陵所入幕次後,藥房·政院·玉堂·二品以上·六曹問安。答曰,罔極。
祭罷後,藥房·政院·玉堂·百官奉慰問安。答曰,罔極。
還宮時,初嚴,午正一刻,二嚴,午正二刻,三嚴,午正三刻。
傳曰,左議政,來待於洞口,而追到晝停事,遣史官傳諭。
傳曰,自忘憂里,至普濟院,捧上言。
以承傳色下敎曰,左議政來待晝停所,則欲爲引見,此意,史官以口傳往諭于左議政。
注書姜鋧啓曰,臣承命以口傳,往諭于左議政閔鼎重,則以爲自上有展謁新陵之擧,臣以山陵監董之人,不敢退伏,强疾來待於閭舍矣。玆者特遣史官,傳諭聖敎,分義所在,卽當進詣於晝停所,而但卽今病勢,至於登對,則恐難自力,伏切惶恐云矣。傳曰,必欲面諭,先詣晝停所,待候登對事,更遣史官傳諭。
注書姜鋧啓曰,臣承命更諭于左議政閔鼎重,則以爲史官再臨,傳諭聖旨,益增惶殞,今方進詣於晝停所,當更觀病勢,而承命云矣,敢啓。答曰,知道。
大駕,還詣晝停,入幕次後,藥房·政院·玉堂問安。答曰,知道。政院啓曰,左議政閔鼎重,來詣晝停所矣。傳曰,引見。
左議政閔鼎重,身病出仕單子。傳曰,除肅拜入侍。
還宮後,藥房·政院·玉堂·二品以上·六曹問安。答曰,知道。以上朝報
金載顯啓曰,小臣,馳進大王大妣殿問安,則以知道發落之意,敢啓。傳曰,知道。上詣舊陵丁字閣,行拜禮畢,仍行酌獻禮。上,初獻降復位,領·左相,行亞·終獻,禮畢,還小次。上詣新陵丁字閣,哭臨後,行禮如舊陵禮,禮畢哭盡哀,侍從亦哭,上還幕次。以上燼餘
上在昌德宮。停常參·經筵。
申時酉時,日暈。
謝恩,康陵參奉尹愉。
大殿,政院·玉堂·二品以上·六曹問安。答曰,知道。
藥房啓曰,昨日凌晨動駕,觸冒風露,登降山陵,仍行祀禮,鏡奩之感,哀動臣隣,經年調攝之餘,必有所傷,伏未審夜來聖候,若何?臣等,竊不勝憂慮之至,敢來問安。以下缺
吏曹口傳政事,珍島郡守李弼弘。
知事南龍翼上疏。大槪,臣本以脚病之人,昨日山陵上下之際,痰熱忽升,胸膈痞塞,腰脚俱痛,顚仆不能起,新陵陪祭時,則仍伏外班列,不成拜跪之禮,終未隨參而返,今日起居之班,亦闕進參,縮伏惶怵,無地自容,乞遞臣職,仍治臣職事。入啓。答曰,省疏具悉。卿其勿辭,調理察職。府啓,請罪人金重夏嚴鞫處斷事。請還收金煥定配之命,嚴鞫處斷。請妖巫莫禮,亟命有司更加嚴鞫,依律處斷事。請前左尹李仁夏罷職事。請還收殺人罪人李斗鎭,減死定配之命,更令該府,考律勘斷事。新啓,正之爲任,長於一守,從前蔭官之除此者,率皆有聲望表著之人,則其不可人人而冒居也,明矣。軍資正權世經,本以常調,且多訾謗,遽授是職,物情未厭,請軍資監正權世經,遞差。龜城府使金嗣胤,門地卑賤,且無才能,因緣善事,驟叨字牧,曾前所授,已極冒濫,而況且家在道內,連除近邑,題目之下,人言喧藉,龜城府使金嗣胤,請命罷職。新除授大司憲朴世采,時在黃海道金川地,請斯速乘馹上來事,下諭。答曰,不允。下諭事,依啓。
朗原君儷,永平地掃墳呈辭。入啓。給由馬,澆奠床備給。
政院啓曰,右承旨尹攀,外三寸叔幼學尹鴻擧,身死,服制已行四日,出仕,何如?傳曰,允。
院啓,請罪人金重夏夏嚴鞫處斷事。請罪人金煥嚴鞫處斷事。請寢妖巫〈莫禮〉,絶島定配之命,更加嚴鞫處斷,請還收罪人李斗鎭減死定配之命,更令該府,考律勘斷事。新啓,臣等,伏見該曹災傷事目,各道田畓被災之處,只給全災,不許分數,臣等,竊以爲不當也。今歲近來旱澇之災,振古所無,農事失稔之慘,遠邇同然,其中晩種禾穀,全不掛鎌處,川反浦落,永無田形者,自朝家許給全災,盡蠲稅入,民之蒙惠,固已多矣,而至於一田之中,災實各異,或有此邊稍稔,而彼則全損者,或有數畦幸全,而餘皆覆沙者,通計諸路,此類最多,今若以一邊之堇存田形者,一畝之稍有所穫者,擧入於實給之中,而責其十分之稅,則彼阻飢之民,將何以堪其命乎?頃日湖南道臣,以此馳啓,請給分災,其所縷縷條陳者,不但本道爲然,諸路形勢,亦可推此而知之矣。廟堂覆啓,特許準施,而他道給災處,不爲竝請變通者,何哉?湖南年事之凶歉,比諸他路,固有甚焉,而若其災處之當蠲,窮民之宜恤,則彼此亦無所別矣,以聖上一視均惠之仁,豈宜有取舍於其間哉?自前朝家之不欲輕許分災者,蓋慮其奸胥用事,虛實相蒙之弊,而此則新頒事目中,惟當嚴立科條,另行申飭,使其邑宰,親自踏驗,又令京官,重加推覈,以防其欺詐冒弄之患而已,何可以一時弊端之難防,不恤窮民目前之急哉?請諸道水田被災者,水旱而不入於全災者,令該曹量給分災,以爲均蒙實惠之地。臣等,伏聞昨日通禮院引儀呂賢齊,來到,兩日依幕,欲爲入坐,本院下人,援例不許,則遽生忿怒,使奴子捽入拳敺,該司官員,不敢混坐於兩司依幕,自是流來古規,則賢齊之必欲强入,已爲失體。設令本院下人,眞有可罪之人,從容通報,據法徵治,有何不可,而乃反不顧事體之重,作此可駭之擧,如此顚妄鄙悖之人,不可無懲勵之道。請通禮院引儀呂賢齊,汰去。答曰,不允。量給分災事,令廟堂稟處,汰去事,依啓。以上朝報
宋昌,以校書館官員,以提調意啓曰,權姓士人家所藏御筆眞本,不見入事,命下矣。自本館發遣唱準金興祚於慶尙道安東官,贈左承旨權宇曾,孫權以錠家所藏御筆一冊,已爲齎擎來矣。謹此封入之意,敢啓。傳曰,知道。幼學權以錠,準職除授,金興祚,亦令該曹,從重厚賞,可也。
傳曰,兵曹佐郞趙相愚,前佐郞金昌協,校理李頤命,竝卽牌招來待。以上燼餘
吏批啓曰,獻納今當差出,而擬望之人乏少,外任竝擬,何如?傳曰,允。
傳曰,珍島郡守有闕,其代,口傳差出事,分付。
傳曰,守陵官全城君,侍陵官李應順,各加一資,參奉韓德亮·宋世貞,忠義尹必命,進上內官金成業·許任,各加一資,資窮者代加。
吏曹啓曰,頃因備局烽燧摘奸單子回啓,抱川時任縣監,有罷黜之命,故取見啓下公事,則乃是四月所呈書啓,而別無奉命下去時摘奸之語,考其年月,康翎縣監洪處道,明是四月以前,抱川時任守令矣。曾前以啓目罷黜守令,則自該曹當考閱當該,差出其代,本是流例,而及見政院啓辭,始覺從後聞見之果爲詳悉,洪處道,旣是二月摘奸時守令,今則二月以前在任縣監,卽鄭載恒也,鄭載恒,罷黜,何如?傳曰,允。以上吏曹謄錄傳曰,諸道上言,先爲啓下矣。令各該曹趁卽回啓,俾無凶歲遐氓留滯京中之弊。備局謄錄
今日引見時,上曰,江襄道九月令,永慕殿薦新山葡萄·獼猴桃,非但濃潰,其色且變,以致不得薦新,莫重薦新之物,如是不謹。誠極可駭,所當別樣重治,而當此凶歲,迎送之弊,亦不可不念,封進官春川府使,從重推考,以爲警責之地,監司,亦不無不能檢飭之失,推考,可也。禮曹謄錄
禁衛營啓曰,一番海西別驍衛六十三名,步軍標下一名,已爲逢點整齊矣。來九月初一日,爲始,哨官李弘璧率領,依事目本營入直,晝則出送試場,逐日私習,夜則還爲入直,而私習與中日試射,依御營別馬儀例,除標信出用事,定式施行,何如?傳曰,允。又啓曰,平安道五哨軍兵,今已準立,來九月初一日,依例放送,而本營上番軍兵,自九月爲始,停番事,旣已定奪矣。闕內建陽門及西營替入之軍,令兵曹趁卽豫先稟處,何如?傳曰,允。禁府謄錄
上在昌德宮。停常參·經筵。
領議政金壽恒,繕工提調李翊,假監役李有老,禮曹參判安縝,正郞金運乘,顯陵·崇陵奉審事,出去。
繕工奉事蔡河徵,宣陵陵上石物,及丁字閣修改事,出去。
下直,慶州府尹安如石,熊川縣監李泰禎,白峙僉使成就程。
慶基殿參奉金璠,越松萬戶尹欽,淸河縣監鄭楦,安骨萬戶邊就晟。
知事申汝哲上疏。大槪,病勢危劇,無望供職,所帶判義禁,爲先遞改,俾無滯獄之弊事。及兵曹判書趙師錫上疏。大槪,臣雖迫於嚴命,不得不冒出,而臲卼之勢,終有所不敢自安者,且臣左臂戰掉之症,恐成類中之疾,玆敢冒死瀝血,仰瀆宸嚴,將臣本兼諸任,竝許鐫改事。入啓。
答判義禁呂聖齊疏曰,省疏具悉。卿其勿辭,調理察職。
答知事申汝哲疏曰,省疏具悉。卿其依疏辭,安心往來焉。仍傳曰,給由馬。
答兵曹判書趙師錫疏曰,省疏具悉卿懇。御將之不念事體,一向偃蹇,實涉駭異,卿何必效此不美之習,連章撕捱,若是乎?予未知其穩當也。安心勿辭,速出察職。
政院啓〈曰〉,昨日,以二十八日宣陵·順陵先告事由祭,祭監·監察,式年文武科監試官,搜挾監箭官,無以分差,未署經監察四員,竝於當日內,開坐署經之意,兩司城上所牌招言送事,啓稟蒙允矣。卽者憲府書吏來言,憲府在京無故之人,只有三員,而掌令南弼星,纔遭服制,掌令李國華,身病不得開坐云。兩陵受香及文武科分差,只隔一宵,監察,不可不備員塡差,而臺官二員開坐,亦有前例,掌令李國華牌招,以爲趁今日署經之地,何如?傳曰,允。
備忘記,卽今嶺伯,難得其人,而尹趾完,累辭兵任,多傷國體,且前任此道,不無輯績,凡係賑事,與初任手生之人,不同,必多善處之事,尹趾完慶尙監司除授,十日內發送。
京畿監司李奎齡,落後入來。以上朝報
義禁府啓曰,今此式年初試時,文武五所禁亂官五員,本府公事交代各一員,當以八員分差,而本府都事十員內,八員赴擧,不足之數六員,假都事六員,令該曹趁卽差出,以爲分差之地,何如?傳曰,允。禁府謄錄禮曹啓曰,今月二十五日引見時,左承旨宋昌所啓,關東進上生雉,例必去其羽毛,監封上送之際,動經屢日,易致傷毁,其去羽與否,雖不係於民弊有無,而論以實用,以有羽者封進,似宜矣。上曰,分付廚院,依此爲之,可也。禮曹謄錄
上在昌德宮。停常參·經筵。
下直,公洪兵虞候李泓。
謝恩,慶尙監司尹趾完,兼春秋鄭權。
知事申汝哲上疏。大槪,格外異數,不敢承受,乞收給馬之命,以安私分事。
領議政金壽恒,繕工提調李翊,假監役李有老,禮曹參判安縝,正郞金運乘,顯陵·崇陵奉審後,入來。
明日式年東堂初試,一所試官三,宋光淵·趙儀徵·李國芳,二所試官三,洪萬鍾·尹以道·兪命一,館試試官三,沈攸·許墀·金澋。
傳曰,明日晝講爲之。
兵曹判書趙師錫辭職上疏。入啓。答曰,省疏具悉。尹趾完之力辭將任,不在於引嫌,而在於圖遞,則疏中所謂非有他端,以臣之故云者,不亦左乎?於卿元無深嫌之端,宜勿控辭,從速察職。
答知事申汝哲疏曰,省疏具悉。今玆給馬之命,意非偶然,卿其安心勿辭焉。
明日武科式年東堂初試,一所試官一,沈梓,參試官三,趙弘璧·洪禹協·李相仁,二所試官一,鄭重徽,參試官三,鄭仁壽·金重器·具翧。
傳曰,史官二員待命,騎馬六匹立之。
吏曹判書李翊上疏。大槪,猥陳私懇,冀蒙恩許事。入啓。答曰,省疏具悉。卿其勿辭,依疏辭安心往來焉。
禮曹參判安縝,正郞金運乘,宣陵修改事,出去。
院啓,請罪人金重夏嚴鞫處斷事。請罪人金煥嚴鞫處斷事。請寢妖巫莫禮,絶島定配之命更加嚴鞫,依律處斷事。請還收罪人李斗鎭減死定配之命,更令該府考律勘斷事。入啓。
府啓,請罪人金重夏嚴鞫處斷事。請還收罪人金煥定配之命,嚴鞫處斷事。請寢妖巫,絶島定配之命,更加嚴鞫,依律處斷事。請還收罪人李斗鎭減死定配之命,更令該府考律勘斷事。請前左尹李仁夏罷職事。請龜城府使金嗣胤罷職事。措辭見上答府院曰,不允。
監試官,一所申垕,二所李琨,館試柳壽崙,武一所崔世選,二所鄭翊周。
津船內摘奸。
文二所試官洪萬鍾,一所進去。
參知權是經,試官牌不進,依承傳罷職。
吏曹啓曰,今此東堂初試三所試官,堂下中可擬之人,絶乏,一望,依近例以堂上備擬,而堂上·堂下,無以備員,不得已每望,以二員擬入之意,敢啓。傳曰,知道。以上朝報
昨日領府事金壽興,請對入侍時,領府事金壽興所啓,頃年釐正廳郞廳賞格中,有所仰達矣。釐正郞廳,居多以儒生·忠義中,熟詣譜牒之人,差下,而只有陞敍之命,名雖郞廳,旣是儒生,則陞敍之典,無施之處矣。其時堂上郞善君俁陳疏,儒生·郞廳等,竝請除職蒙允,而韓德亮一人之外,皆未及除職,今若還收陞敍之命,除職承傳,令該曹擧行,則似爲便當矣。上曰,依爲之。以上吏曹謄錄
戶曹啓曰,靖社功臣順原君朴孝立,賜牌田畓,尙未受出矣,全羅道順天府,數外官屯田二結六十二負二束,自本家望呈,依例折給,何如?傳曰,允。行移全羅道。以上戶曹謄錄
備邊司,云云事,命下矣。諸道水田竝給分災事,纔因公洪監司狀啓,自本司旣已覆啓定奪,分付該司,今無更爲稟處之事,故啓。傳曰,知道。備局謄錄
禮曹啓曰,慶尙道觀察使,封進九月令薦新石榴,昨日來到,故二十七日薦新之意,一邊入啓,一邊使其陪持人,輸送奉常寺及魂殿矣,卽接奉常寺牒報,則曰石榴,今日始爲來到,勢將二十八日薦新,而日子相違,不可循例封進云。莫重薦新之物,不卽進呈,致令日子差違,陪持所爲,極爲痛駭,令攸司囚禁治罪,而明日曉頭薦進事,分付,何如?傳曰,知道。
又啓曰,今八月二十五日,引見時,左承旨宋昌所啓,臣待罪關東時,監封進上,有欲啓聞變通之事,而未果矣,卽者自上以薦新之事,有所下敎,故敢此仰達。本道鰱魚食鹽封進之規,鰱魚每一尾,切作四五片,量以升斗,納之缸器,而無和飯作沈之事,雖未知封進之後,自內所用之如何,而旣不作沈,則勿爲切斷,以全尾,參酌定數封進,似合實用矣。上曰,令該曹參酌定數,以全尾封進事,分付可也事,傳敎矣。今此進上鰱魚食鹽,以全尾幾許,當爲參酌定數,而臣曹,有難明知,令本道,量其定數,以全尾封進事,分付,何如?傳曰,允。
又啓曰,顯陵大王·王后兩陵上莎草有頉處,擇日修改事,啓下矣。修改吉日,令日官推擇,九月,則拘忌,來十月初二日卯時爲吉云,以此日時擧行,而事目,則臨時磨鍊,何如?傳曰,允。以上禮曹謄錄
兵曹啓曰,云云事,命下矣。闕內建陽門及西營,他無推移派定軍,以訓局軍兵,替代之意,敢啓。傳曰,知道。禁府謄錄
上在昌德宮。停常參,只晝講。
卯時辰時,日暈。
晝講入侍時,同知事金萬重,特進官具鎰,參贊官金載顯,檢討官南致熏·尹德駿,假注書李重章,記事官金洪福·柳尙載,講心經。自又曰入道,止具列如左。
謝恩,獻納申啓華。
政院啓曰,慶尙監司尹趾完,昨已肅拜,聞於數日後,欲爲辭朝,而尙未下批,似當有開政下批之擧,明日以後,則親祭齋戒相値,何以爲之?敢稟。傳曰,當日開政。
公洪監司書目,全義縣監權惟,病重罷黜事。
備邊司啓曰,諫院啓辭,諸道水田之被災於水旱事,不入於全災者,令該曹量給分災,以爲均蒙實惠之地事,答曰,量給分災事。令廟堂稟處事,命下矣。諸道水田,竝給分災事,纔因公洪監司狀啓,自本司旣已覆啓定奪,分付該曹,今無更爲稟處之事,敢啓。傳曰,知道。
刑曹判書朴信圭上疏。大槪,酷被訟者之侵辱,乞賜罷免事。入啓。答曰,省疏具悉。訟者之搆捏,不足掛齒,卿其安心勿辭,從速察職。
吏曹參判李選上疏。大槪,情勢難安,召牌之下,又未祗赴,亟遞臣職,仍治臣罪事。入啓。答曰,省疏具悉。用人之道,只取其才能,本不係於門地高下,則今玆信擬,予未知其不可也。卿無所嫌,勿辭察職。
傳曰,史官三員待命,騎馬九匹立之,文科三所內摘奸。
謝恩,副校理申啓華。
今日晝講時,副提學,以在京無故人,後政差出,牌招察任事,定奪。今後,則晝講時刻,以午正退定事下敎。檢討官尹德駿啓曰,伏聞槐院分館,今始爲之云,規例,本院堂上,開坐揀擇後,其餘,移送吏曹,則吏曹,隨其門地人望,分差於成均·校書兩館矣。槐院參下,例以年少聰明,擇差,故仍成淸選之地,而國子之任,亦不可全無取舍,近來成均參下,多不擇人,頗有冒濫之稱,今宜申飭該曹,俾無如前混淆之弊矣。上曰,各別擇差之意,分付該曹,可也。正言崔錫恒所啓,請誣告罪人金重夏,亟命嚴鞫取招,按法處斷事。請罪人金煥嚴鞫處斷事。請寢妖巫莫禮,絶島定配之命,依律處斷事。請還收罪人李斗鎭減死定配之命,更令該府考律勘斷事。答曰,勿煩。
有政。以上朝報
吏批啓曰,判書,受由在外,參判,病不來,小臣獨政未安,何以爲之?敢稟。傳曰,仍爲之。又啓曰,慶尙監司尹趾完,秩是正二品,當爲依例送西,付京職,而續錄內,各道正二品以上觀察使,兼差京職云,而其下,以兩界,則啓懸註,此是以兼府尹之故,不爲疊付京職也。慶尙監司,亦兼大邱府使,依兩界例,不爲送西之意,敢啓。傳曰,知道。以上吏曹謄錄
義禁府啓曰,以全羅監司狀啓,刑曹粘目,前珍島郡守金淇移本府處置事,允下矣。金淇,方在任所,依例發遣府羅將拿來,何如?傳曰,允。禁府謄錄
上在昌德宮。停常參·經筵。
巳時,太白見於未地。
政院啓曰,卽者憲吏,以監察茶時之意,來告,而除在外人員外,掌令李國華·南弼星呈辭未入,無故之員,旣有二人,則不可以監察代行茶時,掌令李國華·南弼星,竝牌招察任,何如?傳曰,允。
領議政金壽恒,請對入侍。入侍時,禁府議處公事,多有積滯之弊,判義禁呂聖齊,牌招察任事,榻前定奪。
正言崔錫恒啓曰,臣伏聞今日筵中,以前御營大將尹趾完,不爲論劾事,聖敎嚴峻,大以爲非,臣聞來不勝悚然之至。趾完,當擧動臨迫之日,累違嚴召,傷損國體,固有所失,而若其本意,則不過過自引嫌,偏守所見而已,實無慢命自便之意,故請罪之擧,非臣淺慮之所及也。然旣勤嚴敎,何敢一刻抗顔於臺席乎?請命遞斥臣職。答曰,勿辭。設令尹趾完,所失果如爾言,其身居將任,强引不當引之嫌,終守己見,累度違慢,固所難逭,而況其意,不專在於嫌避者乎?今玆避辭,予實未曉也。勿辭退待物論。
領議政金壽恒請對時,所啓,鍾城府使金粹五,身死之代,以韓構差出,而韓構,以京試官,方在全羅道,此其出榜上來之期,似在開月望間,上來之後,治裝赴任,亦當費了多日。前官身死之代,不可不趁速下送,韓構,今姑改差,以在京無故人,差遣,似當矣。上曰,依爲之。以上朝報
以徐文重爲御營大將。
傳曰,將兵重任,不宜久曠,新除授御營大將徐文重,令兵曹考例催促。備局謄錄
吏曹參議宋奎濂上疏內,伏以,臣之譾劣,實無寸長,才不堪任事,病不堪供務,直一庸腐無用之資耳。夫何近年以來,過蒙洪造,凡有淸顯之窠,輒先從吹,徒使授受頗洊,辭免紛紜,重汚朝廷之名器,厚招有識之譏議,此豈微分之所敢安,亦豈聖明之所宜有哉。況此天曹佐貳,何等職任,而三載之間,六膺除命,初旣不能力辭,後乃仍循叨據,雖或因依長席,僅免僨敗,環顧前後,有何一分擧職之實效,而乃於今日,又敢冒沒承當哉?且臣狗馬賤疾,經夏積傷,入秋轉甚,舊患新症,竝發交攻,目今精神之剝脫,氣力之澌敗,奄奄莫保朝夕,雖使臣謝事就閑,積久調治,猶懼其不能復起,尙何望出肅恩命,奔走率職也哉?伏乞聖慈,曲垂矜察,亟賜遞改,回授可堪之人,以幸公私,不勝大願。且臣竊有區區所懷,敢此附陳焉。今此儒生白巾之制,大臣,旣已獻議,聖明旣處分,誠不敢更容別議,而第念初因科場服色之變通,終與學宮而還改舊制,此未知果如何也。蓋學宮,卽聖上所在也,其爲事體之嚴重,自別於他所,今使守聖廟之靑衿,變爲純素,日夕游處於聖廟至近之齋室,毋或涉於未安耶?夫選人之皁巾靑帶,朱子之說,不啻分曉,生徒之學校黑巾,五禮儀所載,似亦有據,則宣廟,只改百官服色,而不論儒生者,無乃當日諸賢,實有折衷之深意耶?所謂學校者,內而太學,外而邑校,是也。此皆先聖妥靈之所,則禮文之拈出黑布,先哲之仍存不改者,夫豈無所自而然哉?雖然因此而至於四學,與大小場屋,皆用黑布,則果是無稽之甚者,此則應在釐正之科,而如聖廟所在,則勿論京外,恐不可視同他所,一例施行也。以此而言之,雖外方祠院之奉安前代儒賢者,亦可旁推,似當有一番講定之道矣。但科場之設,若在太學,則白黑之間,俱有所碍,從科場,則黑非所可,論聖廟,則白非所宜。臣之愚意,則國恤三年內,大小科擧,設於他所,雖如館設雜製,亦設於四學,而使館官入守聖廟,恐或無妨,如是裁處,無乃得於尊聖之道耶?臣於待罪儀曹之日,旣以此事,承命稟啓,而淺見本來如此,玆不敢終始泯默,略贅於祈免之章,而亦不敢自信其必是,惟在聖明更加博詢而處之,俾無未盡之懷,幸甚。禮曹謄錄
上在昌德宮。停常參·經筵。
巳時,太白見於未地。
謝恩,右參贊金萬重,全義縣監李相吉,護軍李璟。
掌令李國華·南弼星啓曰,臣等,伏聞昨日筵中,以尹趾完之不爲糾正,李仁夏之久此論劾,聖敎嚴截,至以爲輕重倒置,臣等於此,誠不勝悚然而自失也。趾完,當陵幸迫頭之日,身爲大將,累違召命,執迹以觀,固難免違慢之失,而原其本心,則不過以連姻之人,分掌兵柄,有所不安,膠守所執而已,雖不可謂全無所失,亦非出於慢命圖便,則以此深罪,實非臣等淺蔽之見,所可料得也。至於仁夏,積失軍心,擧措顚妄,誠不可以不劾,亦不可以遽止,則此與趾完之事,自有相懸,故臣等之不論於趾完,而爭執於仁夏者,蓋以此也,非有抑揚於其間,而自不覺其輕重倒置矣。今者聖敎,至於如此,臣等,何敢抗顔仍冒,以益其罪矣乎?請命遞斥臣等之職。答曰,已諭於諫院避辭之批矣,勿辭,退待物論。
傳曰,尹趾完,身爲將任,累辭圖遞,其習不美,予非不知特施譴罰,而不但中其便身之計,適當嶺伯有窠,而朝家,方以得人爲難,此人,曾任此道,不無聲績,凡係賑事,與初任手生者,不同,故特除是任,一以施警責之意,一以使阻飢之民,得免塡壑矣。昨日筵中下敎,不過體例間循例言及之事,況新除授御營大將,必待交印後,上來,尤不可一刻遲緩,慶尙監司尹趾完,當日內辭朝事,分付。以上朝報
今八月二十九日,領議政金〈壽恒〉,請對入侍時,領議政金〈壽恒〉所啓,鍾城府使金粹五,身死,代以韓構差出,而韓構,以京試官,方在全羅道,計其出榜上來之期,似在開月望前,上來之後,治裝赴任,不當費了多日,外官身死之代,不可不趁卽下送,韓構,今姑改差,以在京無故人,差遣,似當矣。上曰,依爲之。以上吏曹謄錄
政院啓曰,在前訓局大將,或因公出去,或受由在外,則所授命召,或替授兵曹判書·御營大將,而皆先有定奪,然後傳授矣。今此訓鍊大將申汝哲,受由拜辭,仍納所授命召,傳授之人,未有定奪之事,何以爲之?敢稟。傳曰,替授兵曹判書。
兵曹判書趙師錫,牌不進矣,傳曰,知道。訓鍊都監都提調,命招傳授,可也。訓局謄錄郞廳李運海校正。日記郞廳趙世選書。
上在昌德宮。停常參·經筵。
藥房啓曰,日月遄邁,月朔殷奠,又過,伏想孝思追慕,益復罔極。展陵之行,纔經數日,今又冒夜哀臨,親行祀事,玉體之勞悴,未有甚於此時。臣等,無任憂慮,敢來問安。答曰,罔極,別無所傷矣。
戶曹參判李世華,咸鏡監司遞來。
掌令李國華·南弼星,就職。
府啓,請罪人金重夏嚴鞫處斷事。請罪人金煥嚴鞫處斷事。請妖巫莫禮更加嚴刑,依律處斷事。請前左尹李仁夏罷職事。請殺人罪人李斗鎭減死定配之命還收,更令該府考律勘斷事。龜城府使金嗣胤,門地卑賤,且無才能,因緣善事,驟叨字牧,曾前所授,已極冒濫,而況其家在道內,連除近邑,除目之下,人言喧藉。龜城府使金嗣胤,請命罷職。答曰,勿煩。
政府,翰林取才,李廷謙·宋疇錫,綱目略。
武一所,出榜詣闕。
備忘記,生民之休戚,係守令之賢否,故或於下直之時,親自戒飭,意非偶然,而及其到任之後,怠棄官事,無一人惕念察職者,事之痛駭,比他守令,尤有甚焉。不可無別樣懲勵之擧,自今以後,親承傳敎之後,殿最居下守令,令該曹永不敍用,勿爲年例歲抄。
傳曰,明日諸承旨,持公事入侍。以上朝報
兵曹啓曰,以禁衛營啓辭,新設別驍衛六十三名,旣已上來逢點,自今月初一日,入直於本營事,亦已啓下矣,今聞御營別馬隊,自今日下番云。東營守直之處,似當以訓局馬兵替入,而今此別驍衛,乃前日所無之軍兵,依前只入,則南營,可無番次更數之患,令兵曹趁卽稟處,何如?傳曰,允事,命下矣。御營別馬隊,旣已下番,則東營守直之處,勢將以訓局馬兵,替入,不無番次頻數之慮矣。以禁衛營別驍衛,替入於御營軍下番之代,實合事宜而訓局之兵,已自今日入直,待其準三日後,替代之意,禁營及訓局等處,分付,何如?傳曰,允。訓局謄錄
傳曰,魂殿朔望祀典,旣不得躬親視膳,雖或有不謹不潔之事,何以知之乎?今後,則五享俗節及朔望行祭後,各色果,依南別殿餕餘內入之例,封入事,分付。禮曹謄錄
禁衛營啓曰,禁衛軍,自今月初一日爲始,旣已停番矣。本營無守直之兵,以京案付標下軍,依御營廳例,替把之意,敢啓。傳曰,知道。禁衛營謄錄
上在昌德宮。停常參·經筵。
巳時,太白見於未地。
下直,慶尙右兵使姜萬碩,文城僉使朴瑞圭,富寧府使朴思敦,輸城察訪李世馪,統虞候洪處武,順天府使南宮垕,博川郡守宋克悌,仇寧萬戶高漢柱。
謝恩,典籍金萬益。
副摠管金錫翼上疏。大槪,兩度擧動,病未進參,亟削臣本兼諸任,仍治臣罪事。入啓。答曰,省疏具悉。疾病如此,深用念慮,不得進參,有何所傷?卿其安意勿辭,從容調理。
刑曹參判沈梓上疏。大槪,敢陳訟者韓以弼,前後曲折,冀蒙遞免事。入啓。答曰,省疏具悉。卿其勿辭,從速察職。府前啓。請罪人金重夏嚴鞫處斷事。請還收罪人金煥定配之命,嚴鞫處斷事。請妖巫莫禮更加嚴鞫,依律處斷事。請還收殺人罪人李斗鎭減死定配之命,更令該府考律勘斷事。請龜城府使金嗣胤罷職事。入啓。答曰,勿煩。前啓,前左尹李仁夏罷職事,停啓。
傳曰,史官一員待命,騎馬三匹立之,文一所內摘奸。
吏曹啓曰,承文院權知副正字李宇晉,李宜昌·沈季良·李一台·南至熏·呂必容·任翊元·柳成運·尹星駿·林濩·羅學川,右等,如口傳施行,何如?啓依允。
今日諸承旨,持公事入侍時,右承旨尹攀所啓,昨者以親承傳敎之守令,褒貶居下者,永勿敍用事,下敎矣。凡諸守令,職是分憂,爲任最重,生民休戚,係於治否,則所當十分盡心,而多有怠忽不治者,實甚可惡。況下直之際,聖敎丁寧戒飭,則固宜倍自勉勵,而曾不惕念,怠棄職事,至於居下者,比比有之。此則尤極痛駭,不可無別樣治罪之事,而第各道殿最之規,本無定式,因有以不職居下者,而間或以見忤上使,或以體例間公罪,或以病故,難於無端啓罷,而褒貶時論貶者,該曹,不論罪犯輕重之如何,而一以下直時引見而居下者,竝入於永不敍用之中,而勿論於歲抄,則便是禁錮,不但事涉冤枉,且關後弊,似當有各別酌處之道矣。臣有區區所懷,敢此仰達。上曰,守令,更不念分憂之重,怠慢不職者,誠甚可駭,親承傳官,而不治官事者,尤極痛惡,故以殿最居下者,永勿敍用事,下敎矣。予意亦非欲盡用此罰,貶目中罪狀最著,及御史書啓,尤甚怠忽者,欲別樣處置矣,已前居下者,勿論,而此後,引見守令居下者,該曹,考見貶目及書啓措語,拈出最甚不職者,永勿敍用,可也。右副承旨趙聖輔所啓,安東士人權以錠,以御筆寶藏,有六品除職之命矣,除授六品,太濫,外議皆以爲非矣。右承旨尹攀曰,權以錠,累代藏置御筆,少無傷汚之事,其意可尙,論賞亦宜,以六品除職之典,則當施於有職者,而權以錠,卽士人,元無職名,而直除六品,實涉過濫,若以相當職除授施賞,則似好矣。上曰,權以錠,珍藏御筆,其意可尙,有此特命矣。物議如此,則相當職除授,可也。左副承旨李濡所啓,刑者,捕治之具,而人命至重,故王者用刑,必加審愼,罪雖應死,必待三覆之後,處決。以人主之威,猶且如此,則況外方監兵使,雖曰主一道生殺之權,豈可以任其私意,而濫用刑杖乎?若其罪犯可死者,則殺之無惜,循例刑杖,初非出於欲殺之計,則設有邂逅致死者,亦不必爲咎,而或以體例間事,及微細之過,遽發暴怒,輕施重杖,以致往往至死,此蓋由於旣無救正之人,故無所忌憚而然也。向者前平安兵使金世翊,以中和府使失體之故,捉致該邑鄕所,重棍致斃,鄕所,不過以其守令之失替,受其罪,則有何深惡之事,而不念人命之可惜,惟夬其心,已至於此?以此推之,則外方無故冤死之類,必亦至此,豈不可驗乎?且凡刑杖,自有定制,而或任意別造大杖以用,其爲違法,亦甚矣,受杖而徑斃,固無足怪也。今宜以此各別戒飭,俾無此弊矣。上曰,承旨之言,是也。人之隕命,亦或有邂逅致死者,而若別造大杖,濫刑殺人,則事極不當。此後監兵使及守令,如有復踵此習,濫殺無辜之人,則現發之後,當爲從重科罪,以此出於擧行條件,可也。以上朝報
備邊司啓曰,昨日啓下統制使狀啓,本司粘目中,更令統制使商度之下,當有啓聞二字,而出草之際,誤爲抹去,以致落書入啓,不勝惶恐,元粘目中,付標改入之意,敢啓。答曰,知道。備局謄錄
今日入侍時,禁府罪囚多滯,頻數開坐,俾無滯獄之弊,分付禁府事,榻前下敎。禁府謄錄
諸承旨持公事入侍時,鍾城府使·大丘判官,有闕而代,明日開政差出事,榻前定奪。吏曹謄錄
上在昌德宮。停常參·經筵。
巳時,太白見於未地。
政院啓曰,今日乃賓所日次,兩司當爲來待,而大司諫崔錫鼎,司諫嚴緝,獻納李□□俱在外,正言崔錫恒·沈枰,連呈辭單,諫院無行公之員,正言崔錫恒·沈枰,竝卽牌招,以爲入侍之地,何如?傳曰,允。兵曹判書趙師錫辭職上疏。入啓。答曰,省疏具悉。已悉予意於前後之批,何乃一向撕捱,壞了事體,至此乎?卿毋固滯,從速察職。
護軍李敏敍辭職上疏。入啓。傳曰,大提學李敏敍,前日所遭,不過無情之事,文衡之薦,旣已公議,除拜之後,亦無異論,則有何大段難安之嫌?不念分義,一向撕捱,無意出肅,其在事體,豈容若是?此上疏還給,卽爲牌招。
傳曰,大臣·備局堂上引見。
館所,出榜詣闕。
謝恩,參知沈攸,檢閱李廷謙。
今日引見時,當日開政,淸城府院君金錫胄,兼兵曹判書下批事,榻前下敎。
掌令南弼星所啓,請罪人金重夏嚴鞫處斷事。請罪人金煥嚴鞫處斷事。請寢妖巫絶島定配之命更加嚴鞫,依律處斷事。請還收殺人罪人李斗鎭減死定配之命,更令該府考律勘斷事。上曰,勿煩。又所啓,恩賞濫雜,爲近日痼弊,而今者廣州留守李䎘,以城機別將論賞事,陳達未蒙允許之後,猶復力請,已爲失體,至於經歷衙舍之營造,是豈朝家所知,而乃請監官之賞格,其在事體,極爲未妥。請廣州留守李䎘,推考。上曰,旣已參酌論賞,李䎘,不必推考矣。又所啓,新除授獻納李畬,時在京畿驪州地,請斯速乘馹上來事,下諭。上曰,依啓。
今日引見時,護軍呂聖齊所啓,頃以年事凶荒,裁省等事,有豫爲商確稟定之敎矣。京營物膳,各道使客夫供米,竝依前仍減,京畿·三南營官需,及各道需用各樣價米,上年秋復舊者,還爲減除,而廣州·喬桐官需米,則與他邑有異,似當勿減,此意旣已商議於大臣,敢此仰達。上曰,依爲之。禮曹判書申晸所啓,三名日方物及物膳,大王大妃殿外,大殿·中殿,則每因年凶權減矣。上年因本曹啓稟,自其年冬至,至今年誕日,姑減事,傳敎矣。今年冬至後,則當爲復舊封進乎?上曰,仍爲權減,可也。又所啓,臣行過宣川境上,時有一老嫗,與其子婦,蒙白悲泣於路傍,見之極爲矜惻,駐馬問之,則老嫗,納其呈狀。其狀內,以爲淸江前萬戶李景建,在任時,聞本州民,田自會·崔成吉等,田間得銀之說,執捉自會等,周牢窮問,則自會等,以爲埋置家北云,而矣子金永稷,時爲萬戶軍官,故使率自會等,掘地之際,自會,逃躱,景建,稱以受賂,故縱捉告,府使李弘述,終日周牢,七日致斃。景建,又以永稷之父明哲,勒定監官,使之待令於鐵堡,而誣以詬辱萬戶之罪。又爲往言於本府,報使刑推,而以不鍊木爲杖,一次卽斃,五六朔之內,父子俱死其手云。景建,貪其銀貨,前後誣陷,殺人父子於五六朔之內,聞來不勝痛駭,敢此仰達矣。上曰,明哲父子,連被酷刑,一時殞命,聞來不勝驚慘。李景建·李弘述等,濫殺無辜之狀,極爲痛駭,不可不別樣處置,竝拿鞫定罪,可也。戶曹判書鄭載嵩所啓,今者入侍諸臣,以公債徵捧事,有所陳達,臣亦有定奪之事矣。紙契下人,受價於官家,以其價物,分給於寺刹,及紙匠等處,換貿紙地,納於官家,而其中,或有受價而趁不備給者,則例自本曹,移文各邑,使之徵捧矣。受價人等,聞公私債停捧之令,無意備給,以此紙契下人,訴悶於本曹,似當有變通之道矣。上曰,此與徵債不同,依前移文各邑,使之徵捧,可也。
今日引見時,校理申啓華所啓,心經釋義,已有奉朝賀宋時烈處,修正以來,今方繕寫,當依前日定奪,送于校書館,付之剞劂,而外方刻手收集之際,非但其弊不貲,必將延拖時日。伏聞成均館,以四書三經諺解開刊事,多集匠手,而因大司成崔錫鼎啓達,連續放送云。此蓋慮外方匠人久留之弊,而但自上方講心經,則釋義之刊進,不容小緩,且其張數不多,若得刻手四五名,可以急速完役,成均刻手,姑勿放送,送于校書館,使之刊出心經釋義,則事甚便當,而旣已啓稟放送,自下不敢任意留置,敢此仰達矣。上曰,心經釋義,張數不多,工役亦不至浩大,且方講心經,則不可不從速刊行,依爲之,可也。吏曹判書李選所啓,大提學李敏敍,向者所遭,實前古所罕有之事也。自上雖洞燭其實狀,終始收用眷待,今日又有牌招之命,未知渠何以進退,而朝廷之上,則尙無爲敏敍,暴白其心事者,蓋以領·右相,皆有姻婭之嫌故也。然若自上下詢,則亦豈敢容私而對應?謁聖黃柑,元無考官·擧子相避之法,況李鼎命之居首,出於兩提學之所主張,申晸,以其時提學,今方入侍矣。上曰,去年黃柑時,大提學及兩館提學,同爲考取,敏敍,則欲以鼎命之表,置諸第二,而兩館提學,堅執不可,竟至居首,則非敏敍用私之致也。禮曹判書申晸曰,其時臣與金萬重,聯名陳疏,明辨其時曲折,自上旣已洞燭,今不必更爲縷縷,而言端旣發,故敢此仰達矣。昨年敏敍之考取柑製也,臣與萬重,同爲考官,敏敍,初得一表,極口稱譽曰,此表,甚有才氣,可爲壯元矣。數軸之後,臣與萬重,又得一表,則句法圓熟,全篇完備,比敏敍所得,不啻隔等,故欲以爲壯元。敏敍,性剛自守,不肯撓屈。臣等,力主其表,累度固爭之後,敏敍,不得已舍其前表,而以後出者,爲首。及其拆名啓下之後,先傳於敏敍,而臣等所坐,與敏敍稍遠,故燭影之下,未知榜中居首者爲誰某,再三叩問,則敏敍,索然無語,久乃應之曰,吾之姪子,爲壯元,豈有如此不幸之事乎?氣色其爲慘然,凡人家子弟,得參科名,則向其父兄,人皆稱賀,而臣等,目見此狀故,終不得爲賀矣。伊日之事,不過如此,敏敍之被論,實臣等之過也。敏敍,如是不安,則臣等,亦安得晏然而已乎?領議政金壽恒曰,庭·謁聖與賜柑·節製,本無試官擧子相避之法,而近來人心,不古,故擧子之有相避者,欲避人言,初不入場,則或有之矣,而旣無相避之法,則入場製述,不是異事,至於居首,初非所料,循私之跡,無現著之事則,朝家,不當以此爲罪。同朝之人,知敏敍心事者,未嘗有致疑之意,而一種嘵嘵之說,至發於臺啓,臣與左議政閔鼎重相議,以爲還收賜第之命,改下賞格,則或可以鎭定臺論,故稟達酌處矣。厥後臺論,久而不止,則敏敍之不安,宜矣。自上旣已下燭其心事,前後批旨,開示丁寧,無以加矣,而在敏敍之道,不欲復當主文之任,亦其情勢之所然也。臣與右議政南九萬,於敏敍,俱有婚家之嫌,雖有分疏之言,人必不以爲公論,而今者筵臣,有下詢之請,言端旣發,且敏敍,一向力辭而不承命者,非出於違慢,故敢此仰陳曲折矣。上曰,非但庭·謁聖·節製之本無相避,旣知實狀之無私,則不必以此爲嫌。且其時許遞文衡,雖出於慰安其心,而及今更除之後,尤不當以情外之謗,每每引嫌,而累度下諭,始爲入城,入城之後,又復固辭,故還給其疏,牌招命出矣,今又牌不進矣。臺閣之論,雖出於未諳心事之致,而終始解釋之後,一向引入,事極未安,分付促出,可也。刑曹判書朴信圭所啓,今年公私債,旣有停捧之令,而賑所所儲,自前爲其息利貸下者,甚多,今若不捧,則將來賑資,無以成樣,不可不仍爲徵捧,敢此仰達。知事申汝哲曰,非獨賑所爲然,以訓局言之,衙門軍需,若無生殖之路,則此是難繼之道,故有給債之擧矣。今若一切禁捧,則不但所貸之物,仍爲永失,徒爲富民益富之資,富商之償債,何與於年事之凶歉,而不爲捧之乎?領議政金壽恒曰,負債之人,當身身死之後,侵徵一族,亦係擾民之弊,故凶年,則例爲停捧,而富商之不爲償債,誠極痛駭矣。右議政南九萬曰,徵債,若於出債當身處徵捧,則不必爲弊,而徵諸一族,其弊甚矣。臣曾任諫長時,以勿侵一族事,至爲上達定奪,而其後各衙門,亦或有侵及一族之事云。今若只捧於受債之人,勿侵其一族,則似可矣。上曰,事勢如此,不可無變通之道,當身現存者,依前徵捧,一族,則切勿侵責,可也。江華留守尹堦所啓,本府中軍之任,當以曾經閫帥者爲之,而可合者,只是李佖,而方在削版中,不可循例啓請,故敢此仰達矣。領議政金壽恒曰,李佖,前任全羅兵使,其被彈論,至於拿推,厥後又因臺啓,削去仕版,佖之曾前罪犯,旣以此屢次被罪,不可以一事,每每論劾,湖閫時事,本道守令,亦多有稱冤者,佖雖有疵謗,當此乏人之時,亦不宜永棄矣。右議政南九萬曰,李佖,以兵使,被論拿囚,査問本道,則本道査啓,終無事實,而未及回啓,以赦蒙放矣。厥後原任大臣,自湖中上來,以爲稱冤云。且聞兵營隣近數三守令之言,則皆極稱冤,故小臣,待罪兵曹時,擬差摠管矣,臺諫,又引曾前疵謗,至於削版矣。上曰,李佖,因臺啓拿推,査啓上來,旣已歸虛,未及回啓之前,先爲蒙放,而其後摠管之除,又被臺論矣。當被所坐,旣是風聞,則不可以此永廢其人,李佖敍用,差下中軍,可也。以上朝報
今日引見時,江華留守尹堦所啓,江都舊有行宮,丙子兵火,盡爲燒燼,卽今留守所入家舍,甚爲狹陋,雖有客舍,亦且湫隘,斷非臨御之所,營造行宮,誠爲緊急,自前留守,亦非留意經營,而本府境內,素無材木,尙爾遷就矣。今聞江襄道水邊各邑,宣惠廳例納所謂太作木,士夫家及商賈輩,備納之後,乃以材木,折價換來云,若自本府,備送其宣惠廳所納作木後,分付江襄道,取用其材木,則可以營造矣。領議政金壽恒曰,本府,本無材木出處,江襄道所納太作木,自江都備送於該廳,而換用其材木,似爲兩便矣。上曰,依爲之。以上宣惠廳謄錄
大臣·備局堂上引見入侍時,領議政金壽恒所啓,御營·禁衛上番之軍,以年事凶歉之故,旣令停番,闕內入直之處,當以都監軍兵替入,而都監軍兵元數,比前減小,常時入番處所,甚多,雖在出番之時,連有習陣私習之事,少無休息之暇,而今又替入於他軍兵之代,則番次太數,其爲偏苦呼冤,勢所必至,亦非朝家,均其勞逸之道,合有變通之擧矣。建陽門,則曾以精抄軍入番,而精抄軍罷去之後,以御營軍替入矣。進善門入番,乃是近年新創之規,且非緊處,姑爲停罷,建陽門入番之軍,亦爲參酌減數,似當。訓局大將,方入侍,下詢而裁處,何如?上曰,禁營·御營兩軍,勿爲上番之後,則番次之苟簡,勢所然也。訓將,今方入侍,陳稟,可也。訓鍊大將申汝哲曰,都監軍兵,中年別內入增加之後,番次常患頻數,而今此禁衛·御營軍停番之故,其所直之處,又以都監軍兵替代,其爲番次,尤爲苟簡矣。進善門,則元非軍兵入番之所,曾於乙卯年間,臣待罪御營時,與其時兵曹判書臣金□□相議,御營軍一百名,別爲輪直事,定奪,此則近規,而直處,亦不緊關。建陽門,則自古乃是武藝別監之直處,而武藝別監額數,初則三十名,中年以四十名加數矣。今則又加二十名,卽今額數,以六十名相替入番,精抄軍,冬三朔上番時,亦以一哨之軍,輪直矣。精抄,變爲禁衛軍之後,亦依精抄軍例,入直處所之故,此兩處,皆以都監之軍,今方替代,而都監軍兵中,除卜馬雜色軍,只以元軍四千餘名,宮墻內外營及新營,下都監入番之數,將至七百名之多矣。除病故雜頉,則一朔番次,將爲四五次,出番時,亦有習陣私習之役,軍兵等,實無閑歇之暇,軍情之偏苦,雖不敢慮,建陽門,則武藝別監六十名輪直,似爲不少,而軍兵直處裁減一款,事體重大,臣不敢斷定而仰達,惟在自上裁處之便當矣。上曰,都監軍士之偏苦,亦不可不慮。建陽門,則以四十名入番,進善門,則限御營·禁衛軍上番間,姑停入番,可也。以上訓局謄錄
今日引見時,禮曹判書申晸所啓,王氏諸陵,有三年一次遣禮官摘奸之例,而發遣京官,不無厨傅之弊,故若値凶年,只令本道,定送守令摘奸,已成近規。辛酉年凶,令本道摘奸啓聞,今亦依辛酉年例,令本道摘奸,未知何如?上曰,依爲之事,傳敎敎是置,京畿段,高陽·長湍·豐德,黃海道段,金川等地所在王陵,定步數之內,偸葬與耕墾與否,分付地方官,詳細摘奸,牒報後啓聞施行爲乎矣,到付時日移文事。禮曹謄錄
今日大臣·備局堂上引見入侍時,江華留守尹堦所啓,江華各樣軍器,雖多,最緊者火藥,所儲無多,各墩臺內,皆置火砲,此實禦敵之第一軍器,則事當放較其砲丸之遠近高低,以爲臨急之用,而火藥不足,曾無試放較量之事,不可不多備火藥,而我國焰焇,多出於嶺南,嶺南之年事凶荒,米價甚高云。此時貿得,必異於常年,若得京倉所納大同米數千石,則定送管下軍官,使之私自換貿,大同所納之米,自江都代納京倉,似合兩便矣。領議政金壽恒曰,火藥,乃是軍門最緊之物,而江都所儲不多,則不可不多數措備,嶺南大同米三千石,應爲納上者,除出劃給於江都,以爲換貿焰焇之資,大同米之代,則令江都,充償於該廳,何如?上曰,依爲之。宣惠廳謄錄
今日大臣·備局堂上引見入侍時,右議政南九萬所啓,臣前者奉審寧陵時,行到廣州·利川,聞兩邑民人之言,則以爲廣州無甲山,本是司饔院柴場,而今年春,自守禦廳,折受其地,故司饔院,以其代改折受於廣州·利川接境之地,周回數十里處,將欲斫伐樹木,役民收稅,其中,多久遠公卿家墓山,上下人民,驚駭怨苦云。司饔院提調李翊,適與臣同行,故臣問其曲折於李翊,則曰,本院,已知其不便,將又移定其他處云。臣以爲民弊一也,彼此何間云,則翊曰,將欲折受於江襄道遠京深峽之地云。臣意,廣州司饔院柴場,旣定,自古流來之處,有難移給他處,又欲給其代於本院,京畿,本無環數十里空閑之地,遠道深峽,又爲創開司饔院折受之規,則民之驚駭,必甚於他衙門折受,而日後之弊,亦必尤大難防矣。守禦廳,從前無此柴場,已多年矣,未知有何不得已割給之事,而如有不可不給之事,則無寧使守禦廳,折受深峽之地,而厨院柴場,則仍舊勿移,似可矣。令厨院·守禦廳,更爲變通,議從便處之,何如?上曰,大臣之言,如此,柴場折受事,自厨院從便變通,可也。備局謄錄
江華留守尹堦所啓,小臣未赴任之前,慶尙監司尹趾完,詳言島中形勢,及諸處築城等事,而臣曾未見江都,故只聞其言而已矣。到任之後,詳察形勢,則實是保障之地,而防禦之具,亦多未備,宮城石築,最是急務,沿海土築,亦不可已。至於外五處,多在於村落稍遠之地,守直者,不過數人,設有强悍十餘人,一棹來泊,傳置守卒,乘夜偸竊,亦無奈何矣。石城·土城·倉城三件事,俱是不可已之役,而當此凶歲,似難竝擧,下詢大臣,量度事勢,使之指揮,何如?領議政金壽恒曰,江都守城修築之議,其來旣久,朝家亦已有定奪而連値凶歲,事力不逮,尙今未就矣。保障之地形勢,雖好,必須多積糧餉,緩急可以有恃,而卽今軍餉留儲之數,比前大縮,此最寒心,臣聞尹堦之言,築城工費,略爲磨鍊,則須得萬餘石之米,可以完役云。此時萬餘石軍餉,除出費用,實爲重難,姑視前頭年事,豫爲蓄力,待時始役,似當至於行宮,亦不可不營建,而外倉築城,最爲要緊,此則工役,不至如府城之浩大,爲先料理擧行,宜當矣。右議政南九萬曰,臣頃往江都時,留守趙師錫,力言邑城·文殊山城,不可不築之矣,今尹堦,又言津邊土城事矣。第臣意江都之所恃以爲險者,乃天塹也。若失守天塹,則雖有邑城,人心潰亂,似難堅守,且倉舍四處,皆以出納之後,列置於水邊,如或江津失守,退守邑城,則倉穀,皆將爲敵人之有,旣失糧餉,則邑城,尤不可守,此最可慮。本府沿海,時有邊將十處,察其形便,或倉舍所在處,便好,則移邊將而就倉舍,或邊將所在處,便好,則移倉舍就邊將,合築一城,倉舍四處,使四邊將,兼爲守直,以爲有事變時防護之地,則似合事宜。邑城·文殊城·津邊土城,事力浩大,皆難始役於凶年,而四處倉城,則自今年隨力始築,以爲早晩完畢之計,似不至大段重難矣。上曰,凡事萬全,然後可以緩急得力,而可築之處,尙多,抛棄,則譬於有家而無藩籬也。築城等事,固不可已,而卽今年事凶荒,難以一時竝行,與備局豫爲講定,以爲日後擧行之地,邑倉,則爲先始築,可也。備局謄錄
今日大臣·備局堂上引見入侍時,上曰,禁衛營新設之後,屬於本兵,事體之重,有異於前,而以祖宗朝故事觀之,大臣之兼帶吏兵判,亦多有之,今亦欲依此爲之,未知大臣之意何如。領議政金壽恒曰,祖宗朝大臣之兼帶六卿,不止一二,久遠之事,雖未能的知,而以宣祖朝事言之,當癸未年間,先正臣李珥,爲兵判,而故相臣朴淳,以特命兼判兵曹,雖曰,大臣,必須望實俱優,鍊達戎政之後,可以當之,不可徒以大臣,兼是任也。臣等,亦待罪大臣之列,有不敢容議矣。右議政南九萬曰,大臣之兼六卿,祖宗朝,固多有之,至於亂後,故相臣沈悅,亦兼戶判矣,然亦不可人人而兼之也。雖不敢知睿簡之所屬,而此當斷自上意,自下何敢容議乎?上曰,祖宗朝故事,旣如此,淸城府院君金錫胄,久居將任,鍊達兵政,欲令兼帶矣。金壽恒曰,卽今本兵事體,比前尤重,旣兼禁衛大將之後,事務甚劇,雖有才之人,亦難堪任,金錫胄前後掌兵,熟諳戎務軍情,若令兼帶而摠察,必有着實之效矣。上曰,卽今本兵,兼帶禁衛大將,非但事務甚劇,體面比前自別,大臣勾管,然後事必着實矣。金錫胄,累經將任,備諳軍務,且有忠庸,國家之所以倚重者也。特令兼兵判事,遣史官傳諭,而參政一款,考出故事,可也。備局謄錄
今日引見入侍時,兼兵曹判書參政一款,故事考出事,命下矣。問于兵曹·備邊司,則兵曹·備邊司,皆無可考文書云,而大臣,書送仁祖朝右議政沈悅,兼戶曹判書辭箚中一條,有云。祖宗朝,兩銓禮部,大臣兼帶,而皆有實判書,大臣,則兼領摠察而已,申叔舟之禮部,朴淳之兵部,柳成龍之吏部,皆有實判書,而此三人兼之,柳成龍之事,則分明記憶矣。人物進退,典禮,軍政,本曹堂上,往來詢問云云,此似當爲可懲之故事,敢啓。傳曰,故事雖如此,大臣旣兼本兵之後,不得參政,事體未安,他餘事務,則相考奉行,未爲不可,而至於開政之時,不可不來參,兼判,或有故不來,依東銓例,以獨政敢稟,似乎得宜,未知何如,卽爲問議于三公,以啓。備局謄錄
吏批啓曰,鍾城府使韓構,旣己改差,所授加資,依例還收之意,敢啓。傳曰,知道。吏曹謄錄
査正廳啓曰,今査正廳郞廳,勿移外職事,自本廳,捧承傳分付該曹矣。郞廳鄭悏,今日政,除拜大兵判官,査正之役,極其浩繁,完畢之期,尙且未易,而近因郞廳之頻數遞移,事不着實,委屬可慮。新除授大丘判官鄭悏,改差,使之仍察本廳郞廳之任,何如?傳曰,允。吏曹謄錄
今日入侍時,廣州留守李翊所啓,本廳所屬忠原·鐵原兩鎭,還屬本道之後,守堞之卒,有所減縮,故淸城府院君金錫胄,曾爲守禦使時,建白榻前於,洪川·橫城等地,募入牙兵二三哨元帳付內,時起處,則盡歸地部,陳荒處,則使此民耕作,從某至某,割給本廳,立標定界,以爲收稅之地,故今春,洪川縣監洪澤普,論報本道,必欲革罷,而該曹,亦擧前後委折,旣已防啓矣。洪澤普,必欲遂其初志,稱以量田事目,更生冒占之計,而事未究竟,故欲覩其前頭所爲而處之矣。量役姑停之後,臣以爲量田旣停,則似無仍占之理,依前收稅之意,發關分付,而略不動念,直爲粘移於備局,詆毁本廳任事之人,必欲以量役未勘之田,仍屬元結,事若可施,則雖論本廳,自可聽許,而不此之爲,張皇辭說,有若脅持者然,臣雖疲軟,職是重任,澤普所爲,有傷事體。請命推考,量役未結末前,收稅,何如?上曰,今年年事凶荒,故量田,旣令停止,收稅,則自本廳勾管,洪澤普論報備局,實出於爲民,不必推考矣。戶曹謄錄
今日入侍時,刑曹判書朴信圭所啓,貢物裁減事,曾有傳敎,而年前裁減之外,無他更爲裁減之物,今當依前裁減施行,而裁減之後,亦有復舊者,如大內燒木,纔已復舊,此則何以爲之?上曰,初以闕內,占火處多,故復舊矣,仍存勿減,可也。戶曹謄錄
今日入侍時,戶曹判書鄭載嵩所啓,頃日政本曹佐郞李世晟,移拜永平縣令,旋因永平前縣監朴一開之仍任,自吏曹,啓稟爻周其望單子,則世晟,自當依舊例,仍察前任,故臣曹,不爲啓請仍任矣。或有以不爲改啓下,而無端仍帶前任爲言云者,近日之事,臣雖能詳知,而曾在仁祖朝,先臣爲都承旨時,故判書尹絳,以應敎陞拜承旨,尹絳於先臣,有相避,故卽遞改承旨,而仍察應敎之任,無改下批之事,此則臣所記憶,而近規亦如此云。吏曹堂上,今方入侍,明白定奪,何如?吏曹參判李選曰,本曹規例,凡除職望單子,還入爻周,則自前仍察前任,更請仍任事,故兵曹佐郞尹世喜持平除授望單子,爻周後,初亦依例行公,而人有非斥者,故今不敢供職云矣。領議政金壽恒曰,自前望單子爻周,則仍察前職,例也,此則不知規例之言也。上曰,望單子,旣已爻周,則當察前帶之職,此兩人小無所嫌,使之行公,可也。吏曹謄錄
上在昌德宮。停常參·經筵。
副校理申啓華,兼春秋減下肅拜。
下直,南虞候李時宰。
傳曰,明日晝講爲之。
判尹睦來善三度呈辭。入啓。遞差。
禁府,楊顯望,迎曙驛徒一年定配。啓。
淸城府院君金錫胄箚子。大槪,敢陳危懇,乞改新差兼任事。入啓。以上朝報
今日備局堂上引見入侍時,領議政金壽恒所啓,上年全羅監司李師命,以漕船革罷事,狀啓陳請,蓋漕船之糜費,漕卒之愁苦,其弊莫甚,果能善處,則罷之固宜,而群議不無異同,故更詢便否於各道,且觀今春賃船漕運之如何,欲爲定奪矣。頃者,自上,以今年漕運致敗最多,似由於賃船不便,爲敎,不可以一年之事,斷定其利害,故欲更覩前頭而稟處矣。今見全羅監司狀啓,則李師命之意,亦異於前,以漕船革罷,爲重難,就其中料理變通之道,條陳別單矣。漕船設置,其來,旣已祖宗朝定制,到今卒罷,或有日後難處之患,不可不慮,道臣所陳如此,似無更觀來年之事,漕船則仍存勿罷,只以其別單條陳之事,參商變通,以祛其弊端,似當矣。上曰,漕船,從前多言其弊端,故欲爲變通矣。以今年漕運觀之,則賃船之不如漕船,可知,他日緩急,亦甚可慮,不必更觀來年,漕船,則仍存,依道臣所陳別單,商議變通,可也。備局謄錄
禮曹啓曰,宗廟奉審時,本曹郞廳,例有進參執事之事,而正郞兪運乘,大臣旣到之後,累度催促,而日晩之後,始爲來到,不得已使本署官員,代行其事,其爲怠慢之習,殊極可駭,汰去,何如?傳曰,允。吏曹謄錄
上在昌德宮。停常參,只晝講。
巳時,太白見於未地。未申時,日暈。
晝講入侍時,知事呂聖齊,特進官沈梓,參贊官尹趾善,侍讀官申啓華,檢討官南致熏,注書姜鋧,記事官金洪福·李廷謙,講心經,自又曰呂與叔,至緊要處。
答淸城府院君金錫胄箚曰,省箚具悉至懇。今玆新命,斷自予心,允叶輿望,況大臣之兼判,實多祖宗朝古事?此時此任,微卿勳庸德望,而其誰乎?卿其體寡昧倚毗之誠,念國家休戚之義,安心休謙,速出行公,勉副至望。仍傳曰,遣史官傳諭。
謝恩,護軍任大材,南學訓導曺徵漢,司藝趙爾翰,學正延最績。
戶曹參議鄭勔上疏。大槪,伏見善山府使李世茂,應旨之疏,有不敢晏然復冒於朝端者,乞削臣職名,以謝人言事。入啓。答曰,省疏具悉。爾其勿辭,從速察職。
晝講入侍時,領府事金壽興,掌令南弼星。
副提學崔錫鼎,牌招察任事,榻前下敎。
禁府,李弘述拿囚。啓。
京畿監司書目,高陽呈,以刑曹參議宋光淵,辭職上疏上送事。啓。答曰,省疏具悉。爾其勿辭,上來察職。
淸城府院君金錫胄再箚。大槪,更申前懇,乞收新命事。入啓。以上朝報
上在昌德宮。停常參,只晝講。
夜三更,流星出參星下,入坤方天際,狀如鉢,尾長二三尺許,色白。巳時,太白見於未地。
晝講入侍時,知事鄭載嵩,特進官李世華,參贊官趙聖輔,檢討官南致熏·尹德駿,注書姜鋧,記事柳尙載·李廷謙,講心經,自問一向把,止深未之也。
答淸城府院君金錫胄箚曰,省疏具悉卿懇。才悉至意於前箚之批矣,誠信未孚,撝謙愈懇,愕然慚恧,無以爲諭。亟體勤懇之旨,安心勿爲固辭,速出行公,以副予望。仍傳曰,遣史官傳諭。
下直,朔州府使申履壯。
謝恩,宗簿正安圭,鍾城府使兪夏謙。
左議政閔鼎重箚子。大槪,更陳危懇,乞蒙恩許事。入啓。答曰,省箚具悉卿懇。已諭至意於前後之批,復何多誥?卿宜安心勿待罪,益加善攝,臥閤論道,以副如渴之望。仍傳曰,遣使官傳諭。
左副承旨李濡上疏。大槪,臣之病勢,決無自力供仕之望,坐違召牌,罪合萬死,伏乞聖明,亟許遞改臣本職,及兼帶賑廳之任,以便公私事。入啓。答曰,省疏具悉。爾其勿辭,從速察職。
掌令李國華啓曰,臣等,病伏中得見善山府使李世茂疏本,託以應旨,揷入金煥事,至以請鞫之論,反謂之已甚,力詆公共之議,陰濟護煥之私,敢以勇赴血戰,私相朋比等語,侵斥前後臺臣,無復餘地,其所爲言,誠不滿一哂。臣雖疲劣,固不欲與此輩,有所呶呶,以傷事面,而抑其疏中,裒耳瞟眼,伏馬戒嗚等語,則實中如臣噤默疲軟者之病,臣旣在言地,亦安敢謂其言之不足怒而晏然職次,不自以爲罪乎?賤疾危苦,且遭喪慽,自劾之章,亦後於人,所失尤大。請命遞斥臣職。答曰,勿辭,退待物論。
公洪左道京試官李蓍晩,入來。
淸城府院君金錫胄箚子。大槪,更暴危懇,乞解兵務事。入啓。以上朝報
今九月初五日,晝講入侍時,領府事金壽興所啓,御營軍停番之後,外方軍兵中,流丐者,姑無上來,而京畿軍七名,來訴,願爲入屬標下受料云。此後流丐軍之多少,姑未知如何,而此則爲先付料使喚,實前頭如有入來者,則一體付料賑活何如?上曰,依爲之。以上御營廳謄錄
今日晝講入侍時,特進官李世華所啓,外方軍政之疎虞,莫甚於近年,誠極寒心。當此凶歲,兵使·營將,巡歷·操鍊等事,自朝家有特爲停止之令,此實息民除弊之至意,而其在陰雨備豫之道,亦不可全然抛棄,令各其守令,時或乘間聚點軍卒於官門,敎以坐作試放之法,則皆諸營將·兵使巡歷時,各邑軍兵褁糧往來,省弊亦多,且此荒年官吏軍民,互相管攝,目見貧殘飢餒之狀,或爲饋遺,其中技藝之最優,參酌施賞,似合事宜。下詢大臣,稟旨分付各道,何如?上曰,問于廟堂稟處,可也。備局謄錄
領府事金壽興〈曰〉,鎭江場革罷事,旣已定奪,必得處所,然後方可移設,故與江華留守尹堦,亦已相議矣。或云松浦,可合設牧,而但松浦,乃是平野,本無山川,馬群,無依泊避寒之處,而雖或設牧,北一場馬,移於此,而鎭江馬,則移牧於北一場,爲便,姑未知其形勢之如何。今日內發遣該邑郞廳,審察形勢後,議定,何如?上曰,江華留守,亦已言之矣。發遣郞廳,看審後議定,可也。司僕寺謄錄
上在昌德宮。停常參·經筵。
答淸城府院君金錫胄箚曰,省箚具悉卿懇。已竭予意,而卿辭愈懇,益用慚靦,無以爲懷,亟遵前旨,安心勿辭,速出行公,毋孤企望。仍傳曰,遣史官傳諭。
政院啓曰,來十一日輪對日次,取稟。傳曰,爲之。
玉堂箚子。大槪,請正言崔錫恒,掌令南弼星·李國華,竝命出仕事。入啓。答曰,依啓。
傳曰,本兵之長,又兼禁衛大將,其事務之煩劇,實非前日之比,而兵曹判書趙師錫,不念分義之森嚴,公務之委滯,强引法典所無之嫌,連呈辭疏,無意供仕,揆以事體,已極未妥。況尹趾完之外補,不專在於引嫌而已,則以此不安,尤涉大過,卽爲牌招察任。
傳曰,史官一員待命,騎馬三匹,卜馬一匹立之。
正言崔錫恒,掌令南弼星·李國華就職。
府院前啓,國忌齋戒,今明日姑停。以上朝報
政院啓曰,今番陵幸時,所捧上言啓下之後,臣等,親執考閱抄出,猥濫違格,則下吏輩,無敢有干豫之事,而受賂之說,傳播閭閻,雖未知虛實之如何,事之可駭,莫此爲甚。前後啓下上言,無論猥濫違格,竝下各該司,使之抄出,猥濫違格,分類防啓,可以施行者,仍爲回啓,似合事宜,而以前啓字爻周之類,亦當更爲啓下,一體施行,臣旣有所聞,敢此仰稟。傳曰,曾前爻周之類,一倂還爲啓下,事未妥當。中間受賂之說,果如閭閻所傳,則該曹抄出防啓之際,獨無人言乎?以予意推度,下吏之操縱受賂,不但在於爻周上言而已,不可不嚴防此習,自本院猥濫違格,依例抄啓爻周,而今後,則上言啓下各該司之後,下吏輩,如有呈上言人處,徵索賂物之事,則使之切勿備給,一一呈狀該曹,從輕重隨現懲治,吏胥奸濫之習,少可懲戢,以此分付,着實施行。訓局謄錄
上在昌德宮。停常參·經筵。
午時,雨雹,狀如小豆。巳時,太白見於未地。
右議政南九萬上疏。大槪,出壃不遠,請得恩暇,往省父母墳事。入啓。答曰,省疏具悉卿懇,卿其安心往來焉。仍傳曰,給由馬·澆奠床,備給。
傳曰,今聞以大提學·大司成未出仕之故,明日科製,將欲退行云。近者節製,每每退行,雖出於事勢之適然,實涉未妥,大司成沈攸,卽爲牌招察任,大提學李敏敍,明朝牌招來待。
備忘記,昨日光陵忌辰祭摘奸中使,行到雙樹驛,替馬之時,吏卒輩,各持馬匹,一倂逃匿山中,頓無形影云,聞來不勝驚駭。近來郞官,尸居職事,一不留意於馬政,以致如此之患,脫有緩急,將何以傳命乎?不可不別樣重究,當該察訪,拿問定罪,該驛吏卒,亦令攸司,各別嚴囚,從重科罪。
政院啓曰,今番上言中,以年八十,請蒙恩典者,皆已依例啓下該曹矣。至於或以納穀,或以扈從,曾已加資者,及其年滿八十之後,又冀老職之類,從前或有啓下該曹之時,或以猥濫啓稟爻周之時,而今番,則以老職上言者,至於五百餘張之多,而曾受通嘉善之資,而又請陞資者,其數亦多,揆以事勢,殊甚煩猥,故外方上言中,如此之類,則旣已啓稟爻周,而但念納穀·扈從之與老職,其事自別,爲親祈恩,亦不爲無據,一倂勿施,則其在聖朝優老之典,似涉埋沒,無寧竝下該曹,詳覈虛實後,覆啓處置之爲宜矣。曾前爻周之類,還爲啓下之未妥,果如昨日聖敎,雖不敢更請,而此則與他猥濫有異,旣有所懷,惶恐敢稟。傳曰,依爲之。
備忘記,我國取人,專在於科目,此誠士子出身之初程,而人才之得失,亦皆考試之善不善,則今之爲考官者,可不別樣愼擇哉?自今以後,各別嚴飭該曹,必以能文之人,十分擇擬,切勿如前日之混雜。
謝恩,大司成沈攸。
傳曰,今聞大提學·大司成未出仕之故,明日課製,將欲退行云。近者節製,每每退行,雖出於事勢之適然,而實涉未妥,大司成沈攸,卽爲牌招察任,大提學〈李〉敏敍,明朝牌招來待。以上成均謄錄
上在昌德宮。停常參·經筵。
下直,熙川郡守李惟郁。
謝恩,引儀金益炳,大丘判官姜琛。
左副承旨李濡上疏。大槪,冒萬死更陳病難供職之狀,冀蒙恩遞事。入啓。只遞本職。
右尹柳炅上疏。入啓。答曰,省疏具悉。卿其勿辭,調理察職。
政院啓曰,大提學李敏敍,牌招不進矣。聞大臣,將爲合坐,而弘文提學金萬重,以政府西壁,將爲進參云,雖無大提學,仍爲開坐試製之意,分付乎?敢稟。傳曰,朝家,旣已洞燭,開牌之後,一向引入,極涉未妥,更爲牌招。
謝恩,護軍李敏敍。
右承旨尹攀辭職上疏。入啓。答曰,省疏具悉。爾其勿辭察職。
京畿監司書目,楊州呈,以大司諫崔□□辭職上疏上送事。啓。答曰,省疏具悉。卿勿固辭,宜速上來察職。
吏曹啓曰,承旨有闕,政事,取稟。
綾平君具鎰上疏。大槪,臣之父母墳,在於楊州地,頃日雨水,塋域頹圮,今將修茸,身帶職名,不敢擅離,倘蒙數日恩暇,可以完役。伏乞聖慈,特垂體下之仁,俾遂人子之情事。入啓。答曰,省疏具悉。卿其依疏辭往來。仍傳曰,澆奠床備給。
持平李斗岳避嫌。大槪,臣旣勤嚴敎,被人醜詆,而且有受由違限之失,請遞事。呈政院。政院啓曰,卽者持平李斗岳,以尹趾完之不論,李仁夏之久劾,頃日筵中,辭旨嚴峻,且以金煥事,見斥於李世茂等語,來避,而仁祖朝,有臺諫有全數引嫌之事,而同僚,或以病在家,或有故下鄕,及其出仕上來,更有瀆擾者,勿爲捧入事,承傳,故臣以避辭中所擧數三條,在京他僚,旣已引避出仕,今無更爲引避之事云,而退却不捧,則斗岳,再三送言,必欲捧入,臺官事體,與庶官有別,似不當終始退却,何以爲之?敢稟。傳曰,依承傳勿捧,可也。
傳曰,政事,明日爲之。
京畿監司李奎齡,各陵奉審後入來。以上朝報
政院啓曰,大提學李敏敍,牌招不進矣。聞大臣,將爲合坐,而弘文提學金萬重,以政府西壁,亦爲進參云,雖無大提學,仍爲開坐試製之意,分付乎?敢稟。傳曰,朝家旣己洞燭,開釋之後,一向引入,極涉未妥,更爲牌招。以上成均館謄錄
政院又啓曰,大提學李敏敍,旣已來待,表題使之書入事,命下矣。節日政府以下,例爲合坐出題試製矣,何以爲之?敢稟。傳曰,今日當爲別遣承旨,在前如此之時,出題,自此書入耶,開坐後相議書入耶?考啓事又爲命下矣。取見謄錄,則庚子九月初九日節製,退行於十一日,而政府以下,命坐課製,書題,則大提學,在闕書入矣,敢稟。傳曰,然則使之卽爲書入。
傳曰,都承旨與大提學,偕往泮宮,儒生等製述以來。
成均館官員,以右議政意啓曰,今日承旨,奉御題入來泮宮,已及午時矣。所在定限,申時已過,儒生等納券,只是二十八張,以此課次,則太似埋沒,而限時已過。臣等,不敢擅便,何以爲之?敢稟。傳曰,酉時差退。以上成均館謄錄
司僕寺啓曰,每年八月,箭串馬匹,分給軍兵,自是定規,而今年,則連因公私事故,不得趁時擧行矣。今初十日臣等,與訓鍊大將申□□,兵曹判書趙師錫,出往分給之意,敢啓。傳曰,知道。訓局謄錄
禁衛營啓曰,本營軍兵操鍊,例於一朔之內,三次爲之,而步軍,自今月已爲停番,卽今輪直之兵,只是海西別驍衛及七番禁軍矣。禁軍,未及合付本營之前,只行一月一操,今依此例,新舊別驍衛替番之時,與七番禁軍,合操於每月三十日事,定式擧行,何如?傳曰,允。禁衛營謄錄
上在昌德宮。停常參·經筵。
夜一更,月暈,黑雲一道如氣,起自艮方,直指坤方,長竟天,廣尺許,漸移東方,良久乃滅。五更,流星出天中淡雲間巽方天際,狀如拳,尾長二三尺許,色赤。
下直,三水郡守李觀國。
謝恩,護軍朴敷。
傳曰,兼兵曹判書淸城府院君金錫胄,三牌旣已批下,明朝命招,傳授命召。
刑曹參判沈梓上疏。大槪,酷被情外誣詆,乞賜罷免事。及右尹柳炅上疏。大槪,重被訟者搆誣,不敢抗顔行公,亟許遞免,以謝人言事。入啓。答沈梓疏曰,省疏具悉。卿其勿辭察職。答柳炅疏曰,省疏具悉。卿其勿辭察職。
兵曹啓曰,政院啓辭,今月初三日,備局堂上引見時,兼兵曹判書參議一款,故事考出事,命下矣。問于兵曹·備邊司,則兵曹·備邊司,皆無可考文書云,而大臣,書送仁祖朝右議政沈悅,兼戶曹判書辭箚中一款,有云,祖宗朝,兩銓禮部,大臣兼帶,而皆有實判書,大臣,則兼領摠察而已,申叔舟之禮部,朴淳之兵部,柳成龍之吏部,皆有實判書,而此三人兼之,柳成龍之事,則分明記憶矣。人物進退,典禮·軍政,本曹堂上,往來詢問云云。此似當爲可徵之故事,敢啓。傳曰,故事雖如此,大臣旣兼本兵之後,不得參政,事體未安,他餘事務,則相議擧行,未爲不可,而至於開政之時,不可不來參,兼判,或有故不來,依東銓例,以獨政敢稟,似乎得宜,未知如何,卽爲問議于三公,以啓事,命下矣。使本曹郞廳,往問于三公,則領議政金壽恒,右議政南九萬,以爲本兵,專摠內外戎政,無非重者,而至於選用武士,甄拔將才,爲尤重,今此大臣兼兵判之命,聖意旣在於重邦政,則專畀用人之權,事體誠然,而但參政一款,他無可據之例,觀於故相臣沈悅辭箚,旣曰往來詢問,則槪可知古事之如此矣。祖宗朝,特令大臣兼判,而仍置實官,意必有在,今日遵行,恐不如此也。臣之愚見,雖不參政,除閑慢差除外,如重任緊窠,皆合問議,而擬差,則其爲言用舍之權,無間於身參政席,未知其如何也,伏惟上裁。左議政閔鼎重,眩病方劇,不能仰對云,大臣之意如此,上裁,何如?傳曰,依議施行。
司直李仁夏辭職上疏。入啓。答曰,省疏具悉。過當之論,不必深嫌,卿其勿辭,從速察職。政院啓曰,卽者憲府吏,以監察茶時來告,而憲官,除在外服制人外,掌令南弼星,持平李斗岳,俱呈辭未入,無故之員,旣有二人,則不可以監察代行茶時,且樂安縣監·全義縣監,除授已久,而以憲府未署經之故,不得下直云。推緘未照勘者,其數亦多,掌令南弼星,持平李斗岳,竝牌招,使之開坐,守令署經,推緘照勘,何如?傳曰,允。
掌令南弼星,持平李斗岳,牌不進。
傳曰,明日晝講爲之。備忘記,居首進士韓聖佑,直赴殿試,之次生員朴泰淳·金恒壽,進士尹濟民·李震吉,幼學林世儉·沈榰,各給二分。
明日輪對官落點,司䆃正趙益剛,平市令李尙隣,南學兼敎授朴載時,中部主簿尹埉,南部主簿丁煌。
謝恩,兼兵曹判書金錫胄,右承旨金鎭龜。
上在昌德宮。停常參,只晝講。
巳時,太白見於巳地。午未時,日暈。
晝講入侍時,特進官李秞,同知事李選,參贊官宋昌,檢討官南致熏·尹德駿,注書姜鋧,記事官柳尙載·李廷謙,講心經,自孟子曰,止亦何所益。
下直,城津僉使鄭晉元,居山察訪洪夏臣,吾叉浦萬戶李後晟。
謝恩,司成尹彬,兵曹正郞黃欽,禮曹正郞魏定相,校書正字蔡廷麟。
判尹吳斗寅上疏。大槪,詞訟重地,決難堪任,冒陳危懇,祈蒙恩遞事。入啓。答曰,省疏具悉。卿其勿辭,從速察職。
左議政閔鼎重初度呈辭。入啓。傳曰,遣承旨敦諭。
平安監司書目,永柔縣令尹坪,病未赴任,罷黜事。
京畿監司書目,金浦呈,以左尹崔逸,高陽呈,以刑曹參議宋光淵,病重上去不得事。啓遞差。
又書目,仁川呈,以執義李后定,辭職上疏上送事。啓。傳曰,人臣恬退之節,雖曰可尙,其所以自處之義,則大有別於高蹈忘世之士,況所居之地,乃是諫官之語,其職品,則一郞屬耳,何可每每縣道陳章,有若宰列辭職之爲哉?執義李后定,前後除拜,一不赴召,今又陳疏乞遞,而其所□納,不過病狀而已,雖未知此外,有何大段難進之嫌,而其在分義,決不當若是。此疏還出給,使之從速上來。
謝恩,右副承旨尹攀。
假注書李重章,改差,代呂必容。
慶尙左道京試官尹弘离,入來。
今日晝講時,今十五日望祭攝行事,榻前下敎。順天府使南宮垕,居山察訪洪夏臣,竝改遞差事,及同副承旨金載顯,明日牌招察任事,及賑恤廳堂上李濡推考,使之從速察任事,及此兩度開筵之日,不宜引入,而副提學崔錫鼎,再度違牌,雖不可更招,速爲出仕之意,分付事下敎。
右副承旨趙聖輔書啓,臣承命敦諭于左議政閔鼎重,則以爲臣之病勢,日甚一日,差復無期,不得不更呈辭單,佇望開許,不意近侍,來宣寵命,慰諭敦勉,丁寧勤懇,恩出非常,事踰例表,臣捧戴感泣,尤不知所以自措。臣雖極無狀,亦不至全昧分義,所患疾病,苟有一分回蘇之望,豈敢冒犯嚴威,懇籲哀呼,如是其瀆屑乎?區區情悃,無以自暴,惶恐抑塞,不知所達云矣,敢啓。傳曰,知道。
今日晝講入侍時,上曰,臺諫之帶推行公,蓋慮數遞之弊,而變通之後,承牌不進,猶且紛紜,掌令南弼星,持平李斗岳,昨日承牌不進,掌令李國華,今日牌招,亦爲不進。臺閣,職在紏劾,而先有所失,則將何以紏正他人乎?南弼星,則引避出仕,一番傳啓之後,旋又引入,李斗岳,則南弼星出仕之後,尤無引嫌之事,而無端承牌不進,卽今時推而未及照勘者,甚多,守令未署經者,亦有之,臺諫引避,亦有累日,不得處置,而一時引入,至於牌招,亦皆不進,事甚駭然。掌令南弼星·李國華,持平李斗岳,竝爲遞差。右議政南九萬曰,臣意亦以爲駭然矣。凡帶臺閣之臣,言事之際,則固當優容,而至於事體間事,則亦宜警責。今此三臣,旣無可嫌之事,而一時承牌不進,不可不別樣警責,遞差似輕,罷職似當。上曰,罷職,可也。上曰,兩司推考,互相照勘事,旣已變通矣。憲府官員,時推亦多,諫院若備二員,則可以開坐照勘,而且向日引見時,書寫借用事,亦爲定奪,而諫院,尙未開坐照勘,事甚未妥,政院分付,使之斯速照勘,可也。
上曰,庭·謁聖,與別試有異,例爲卽日出榜,試官,非不欲着實考取,而以急遽之故,未得精考。今番庭試,則依殿試試官,留宿闕內,從容考試,俾無遺才之患,宜當。領府事金壽興曰,試官,旣令留宿闕內,以爲從容取考之地,則收券時刻,亦爲差退,宜矣。右議政南九萬曰,臣於上年,掌試泮製,其時收券,多至千張,而不爲分考,與兩提學,合而考之,達曉至午,始爲出榜,出榜遷延,雖似未安,而考較專一,故所取之文,似勝於他科矣。再昨泮宮節製,則七處分考,人各異見,故雖有善製,似未免遺失,庭試,若使留宿闕內,從容科次,則似當合考一處,而庭試時刻,若爲差退,則收券,想必數多,雖數三日,必難盡考,未知何以則可也。金壽興曰,大提學與提學,及曾經提學之人,分爲三處,而考試,則雖曰分考,似爲着實矣。上曰,依此爲之,而試官必以有文望之人,各別擇擬事,政院知悉擧行,可也。右議政南九萬所啓,在前則別試,多有講經,而近來此弊,漸廢,自丙申別試講經後,今將三十年,而其令別試,皆無講經,以此士子等,尤不讀經書,朝家,設有大慶,有何令士子不讀書之理乎?事極無謂。古例,則非但別試有講,謁聖亦有講經,而近來弊習,如此,自今以後,勿論慶事大小三百試六百試,皆令講經,何如?領府事金壽興曰,以久無講經之故,經書講習之人,尤罕,誠爲近來痼弊矣。上曰,此後別試,則勿論三百試六百試,皆使講經事,分付該曹,定式施行,可也。又所啓,臣有所懷,切欲陳達,而未及矣。卽者進講心經中,有但欲曉解文義,雖盡通諸經,不錯一字,亦何所益之語,於心不能無感發,敢此開陳矣。治經者,雖曉解文義,不錯一字,若無反身之功,則亦無所益,況全不曉文義,只求其不錯一字,則其弊,又將何如,而今日朝廷設科取人,以爲治國之需者,乃在於此,豈不大加寒心哉?聖君明主,旁求俊彦,固自有道,而至於極無道若武后者,唯以求才爲務,至其將死之年,猶曰,思得一奇士用之。陸贄之稱武后曰,累朝,賴多士之用,然則欲治其國,可不以得人爲先耶?今朝家,雖有別薦之規,所薦之人,不過蔭仕常調而已。至於三司宰列,布置朝廷者,皆用科目出身,當今之世,科目用人,誠不可變。若言其取之之法,則式年文科,每三年取三十三人,其中或不無一二可用之才,而槪而論之,只取其口誦,元不曉文義,遐鄕鹵莽之人,或以諺文,自幼習讀,及至登科,不能爲書札酬應之文,進於此者,尙何望於此等之人耶?今之議者曰,祖宗朝,只有明經科,而文章巨公,多由此出,今若多問文義,且取製述計畫,則此弊可救,此言似宜,而實則不然。在昔講規,不知何如,而以近者講規言之,註中一字之加減,諺解一釋一吐之錯誤,皆定立落,以些少精神,使之盡誦四書三經,而且求其解文義能製述,此非中人以下之所可能也。以此今之應講者,皆不曉文義,應講連畫者,皆不能製述,求之於其中,何以得解文義能製述之人耶?惟其如是,故方今文官名數,雖多,至於三司等職,每患乏人,京外試官等任,亦或苟充,流弊已痼,至於此極,則不可無更張改絃之擧。今倣朱子學校私議中規式,四書外詩·書·易·春秋四經,分屬於子·午·卯·酉四式年,使之輪回於四書一經之講,則誦讀之功,大省於前,凡應科目之士,皆將樂之,而四經,亦無偏廢之患矣。只以四書一經,取其連畫,則能文之人,必多入選,夫然後,文義可問,而計畫可出矣。以此取士,經綸大才,雖不可得,凡可爲三司試官之人,必將林立,其中亦豈無大材之間出乎?卽今非但明經之弊,如此,以製述登科,如臣等輩,其爲擧業時,以式年應講,爲登天之難,初不敢生意,故因於經書中,終無一部所習,明經與製述,交相爲病,若行四書一經應講之規,則人之習讀,過四式年後,必多盡讀四經之人。夫如是,則不但於明經科,可以得人,凡以製述決科者,亦必多經學之士,豈不兩得其宜,而有成才之效耶?曾在先朝己酉年間,臣爲大司成,與知館事臣趙復陽,同知館事臣朴長遠,相議此事,則兩臣,竝以臣言爲可,欲有所變通,而其時廟堂之臣,或以爲流來國法,有難猝變,且若行新規,則遐方孤寒之人,得參於科第者,必少,此不可不慮云,臣亦非久解職,不得陳請於朝矣。方今亦多以此爲難者,而臣意,則設科之意,本在於爲國得人而已,不當爲遐方絶域鹵莽不文者,慰悅之地,較其輕重得失,豈不懸殊乎?領府事金壽興曰,此弊已久,果如右相所達,自前亦多有變通之議矣。曾在孝廟朝,故相臣趙瀷,亦慮此弊,請臨文試講,問其文義,其意非不好矣,而末世,私不勝公,雖隔帳應講,猶慮用私,況臨文而試取乎?以此諸議,皆以爲不可,故不得變通矣。今若以四書一經,爲講書,而又取製述計畫,則製述之士,必多應講,得人之路,似廣矣。卽今科法,實甚難處,若全取計畫,則誦十五六分者,或以見落稱冤,若重講畫,則皆是無用之人,誠不可不更張之,似當下詢諸大臣而處之耳。上曰,用人之方,科目爲重,而式年之科,雖曰明經,考見前後榜目,則絶無大用之人。右相所陳,誠甚得宜,而此乃大段變通,問議于他大臣,稟處,可也。以上朝報
晝講入侍時,領府事金壽興所啓,事體微細,而敢此仰達。御營廳,自前有洞內人坐更之事,而曾因漢城府啓辭,各衙門坐更革罷時,一倂停罷矣。軍兵上番之時,則雖無坐更,不甚關緊,而今則軍兵,旣已停番,軍需軍物所在之地,甚爲虛疎,故分付漢城府,使之坐更,則漢城府,以啓下之事,有難任自復設云,依前坐更之意,分付,何如?上曰,依爲之。御營廳謄錄
今日晝講時,右議政南九萬所啓,順興府當初革邑,民情以爲冤抑,陳疏請復,其實,則陳疏者,皆是儒品等兩班,則初何與於其論乎?及其許復之後,許多官舍造成事,當初邑民,請以民力營造,故朝家元無劃給之物,而小民,困於役事,反爲嫉怨,當初陳疏之兩班,此地,乃安文成公所居之地,而奉安其畵像矣。其地兩班,多是文成公子孫,故民人等,裂破其畵像,棄置於道云。民習誠爲痛惡,而怨苦之狀,亦可想矣。然所謂造成官舍,今僅蓋瓦而已,前頭役事,極爲浩大。今聞新府使沈楫之言,此後造成官舍之役,更難役民,自大同,必須劃給四五百石之米,可以成樣,官奴婢吏胥等人,亦不可不劃給。還上,自豐基移給之數,極少,本府田稅,必須數三年留置,可以爲糶糴之用。今之府界,豐基七面·榮川四面·奉化二面,割屬,而奉化,只六面之邑,割其二面,將不成模樣,豐基,以嶺底初程,邑殘役重,亦難支保,而想其形勢,極爲難處,朝家旣令復設之後,未及一年,又使還罷,則事體極涉顚倒,必欲仍成,則不可不劃給造成官舍物力,而奉化,則決不可分割,卽今定界,自朝家只當從其便於事勢爲之,何可一從地理志所有,若訟者之推尋文記所付田地乎?似聞安東屬縣乃城·春陽,近於順興云,安東,本是大邑,雖割此地,似無所損,以此割給,似可矣。然設置郡邑,本有益於事,而今此順興復設,雖割聚各邑之地,別作一邑,未知其於事爲益,朝家,如以還罷爲重難,則有一道焉。頃者忠原,處於鳥嶺之下,朝廷,亦爲關防,有設置獨鎭之議,今若合豐基·順興,以爲大邑,則處於竹嶺之下,可作關防。竹嶺之上,有御留山城,故相臣李敬輿,曾請修築此城,亦必有意見,今使豐·順兩邑,合爲一邑,以爲扼守竹嶺,修築御留之地,則可與鳥嶺之忠原,相屬表裡,以此處之,則於事亦或爲便矣。但聞前慶尙監司權是經之言,則豐基之人,因分邑事,與順興人,相爲水火,今若以豐基,合順興,則亦必有爭端云矣。然若於事爲便,則此等事,亦何可盡顧也?領府事金壽興曰,順興復設之後,朝家無顧見之事,故不成模樣,今若隨其地誌所載,而割給,則數邑受病,安東之春陽·奈城,最近順興,割給似宜矣。今若以順興·豐基,合爲一府,則實爲關防矣。所謂豐民,不便云者,凡民情,惡屬他縣,此與寧海·英陽相爭事,相類,而旣已合設之後,必無兩邑相爭之端。且其山城,自古有名,合兩邑爲一鎭,則豈不便好乎?爲先詢問便否於本道而處之,宜矣。上曰,與豐基相合便否,本道方伯處,詢問,使之啓問後,使廟堂稟處,可也。
今日入侍時,右議政南九萬所啓,臣今將奉使燕京,事雖煩瑣,亦有不可不仰達者,自前使行時,朝家,慮有私賚貨物,渡江之際,追送搜銀御史,搜驗一行,其嚴禁可想,而近來使行,則輒貸得各衙門貨物之失,臣常以爲非矣。今臣差使行之後,聞之,則卽今形勢,大異於前,使臣到彼之後,大通官以下,例有收合行中銀貨定數贈給之規,行中所賚,雖有多寡,而所贈之物,則不得加減,且或有意外所遭,則彌縫之際,其所給之物,又致倍簁,故不得不加歛於行中而酬應矣。數年以來,赴京商賈,輒皆失利而還,故一行賚去物貨,則漸不如前,而收歛之數,則比前倍多,事甚可慮矣。各衙門銀貨,設令貨得,還報甚難,員役輩,亦不敢生意,聞江都,有戶曹留置年久木同,若以改色折價,受出四五百同,還來後,或以本色,或以三升方絲紬等,可合軍需唐物折價,與其邊利還納,其在公私,皆似便當矣。領府事金壽興曰,小臣曾亦往來彼中,詳知其形勢矣。近年以來,大通官以下,皆有所給,每於一行員役商賈等處,取歛責應,而一從一行賚去銀貨之多少,定其聚歛之數,故行中所持者,狹則實有苟簡之弊,亦不無貽辱使臣之請,又如有意外之事,則必難免狼狽之患。以常道言之,則彼中賣買,元非美事,而此蓋出於不得已也。問於戶曹,江都其改色木,知數後許貸,似宜矣。上曰,事勢誠然,問于戶曹貸給,可也。備局謄錄
禁衛營啓曰,本營別驍衛事目磨鍊時,以柳葉箭三中,片箭一中,兩技俱入者,兼司僕給帖事,添入啓下矣。取考御營廳事目,則甲辰年,因傳敎,以片箭貫一中邊一中,改付標擧行云。今此別驍衛試才等事,皆倣御營廳馬兵例爲之,則亦不可異同,依此擧行,何如?傳曰,允。禁衛營謄錄
司僕寺啓曰,臣等昨日出往,箭串馬兵等處,捉給馬匹,訓局二十七匹,御營廳三匹,禁衛營九匹,禁軍十六匹,擇執矣,敢啓。傳曰,知道。司僕寺謄錄
上在昌德宮。停常參·經筵。
巳時,太白見於未地。
謝恩,判尹吳斗寅,參知洪萬鍾,承文正字崔奎瑞,護軍宋玧,平丘察訪李世榏。
左議政閔鼎重箚子。大槪,昨蒙恩諭,感激惶蹙,益無所措,不得不更暴危迫之悃,懇乞亟賜開許事。入啓。答曰,省疏具悉卿懇。前後敦勉,不啻懃懇,而只緣誠意未孚,更尋釋負之單,杳無共濟之義,不覺愕然,繼以慚恧,寧欲無言。此時輔相弼違之任,決不可允許,欽體如渴之意,安心勿辭,臥閤論道,以副朝野之望。仍傳曰,遣史官傳諭。
淸城府院君金錫胄,請對入侍。
護軍徐文重上疏。大槪,輿疾就道,來伏城外,更申前懇,乞遞大將之任事。入啓。答曰,省疏具悉。已諭於前疏之批,卿勿過辭,從速入來察職。
傳曰,御營大將疏批已下,卽爲牌招,傳授密符。
今日淸城府院君金錫胄請對時,御營大將徐文重,備邊司堂上差下事,榻前下敎。
政院啓曰,正言崔錫恒引嫌退待,有日,而兩司多官,或在外,或罷職尙未處置,正言尹世喜,卽爲牌招肅拜,使之處置,何如?傳曰,允。
謝恩,正言尹世喜。
護軍徐文重,慶尙監司遞來。以上朝報
今日引見入侍時,淸城府院君金錫胄所啓,今番陵幸時,有將士犒饋之命,旋因政院,啓辭令各軍門擧行事,判下矣。以事體言之,則當自戶曹犒饋,而以旣有令各軍門擧行之敎,故不爲責應,至今遷就,事體未安矣。至於禁軍,兵曹有布木,可以備饋,禁衛營·御營廳,亦可以自本營本廳備饋,而都監,則似當自戶曹犒饋矣。上曰,去月分付之事,尙未擧行,殊甚未安矣。各軍門將士,自戶曹犒饋,事體當然,而目今經費,亦患不足,都監,則令戶曹犒饋,其餘將士,令各軍門犒饋,可也。又所啓,全羅監司李師命,貸去江華木一半之代,旣已備償,而其餘一半,猶未措辦云,故禁衛營委送幹事者,收捧價米,以補軍餉,仍以營儲銀子,轉償江都府,旣已捧銀之後,追考當初文書,則有一半,以木還償之語之,故欲以木同還捧。此亦不難,而第念前頭軍布,必至大減,卽今十分撙節,猶恐有經乏之患,恐不可輕易輸送。且厥銀,旣準於本價,藏置之便,又便於木同,以銀子捧置之意,言于備局,以爲分付江華之地,何如?上曰,以銀捧置,亦爲便當,以此分付。又所啓,長弓一千張,造給禁軍事,前已陳達,取用兵曹木六十同,凡具已辦,今方始役,而前日所給之長弓,亦爲修補,作爲交子弓,以給禁軍矣。役布五同,不足云,取用,何如?上曰,依爲之。
淸城府院君金錫胄所啓,禁衛營外面營造,今已垂畢,而前日買得守禦廳,作爲新營,各樣儲置其中之故,別隊上番之際,派送軍士,使之守直者,其數不少,卽今停番之時,則收合標下軍兵,輪回守直,事益不便,所謂新營,尤不可不合設,前所陳令戶曹買取,以爲試場者,亦以本營事勢,不可不變通故也。庫舍所用材木,或給價貿取,或以保布換捧,自嶺西今方流下京江,以減稅之意,移文戶曹,則戶曹,必欲更爲啓達後,許減,故敢此更達。今此到江者外,本邑所貿材木,則竝爲詳考標識,許減其稅之意,分付戶曹,何如?上曰,依爲之。戶曹謄錄
傳曰,司憲府掌令南弼星·李國華,持平李斗岳等,改臺閣,職在糾劾,而先有所失,則將何以糾正他人乎?南弼星,則引避出仕,一番傳啓之後,旋又引入,李斗岳,則南弼星出仕之後,尤無引嫌之事,而無端牌不進,卽今時推之未及照勘者,甚多,守令未署經者,亦有之。臺諫引嫌,亦有累日不得處置者,而一時引入,至於牌招,亦皆不進,事甚駭然,竝罷職事。吏曹謄錄
上在昌德宮。停常參·經筵。
謝恩,副提學崔錫鼎。
左議政閔鼎重再度呈辭。入啓。傳曰,安心調理。
正言崔錫恒,就職。
政院啓曰,同副承旨金載顯,昨日再牌之下,不得已扶舁入來矣,自夜間,病勢添重,僵臥直廬,不能運動,而精神昏憒,亦不能陳疏自列。病重實狀如此,似當有變通之道,敢此仰稟。傳曰,改差。
謝恩,右承旨洪萬鍾,左副承旨金鎭龜,右副承旨尹攀,同副承旨趙聖輔。
傳曰,大臣·備局堂上引見。引見時,摠戎使李仁夏,今姑改差事,及江襄監司申琓,母病甚重,特爲改差,當日開政差出交代,催促發送事,定奪。上曰,君臣之間,雖曰猶父子,至於朝廷之禮,不可不嚴,而近來紀綱壞了,頃日晝講時,副修撰尹德駿,俯伏之際,幾於側臥,擧措駭異。伊日輪對官司䆃正趙益剛奏對之時,則不爲俯伏,偃然起坐,略無敬謹之意。不可無警責之道,尹德駿,從重推考,趙益綱罷職。
兵曹參判任相元上疏。大槪,草土之餘,因得下泄之症,決無供職之望,今日嚴召之下,又不得祗赴,亟賜遞免,且治臣慢命之罪事。入啓。
今日引見時,正言崔錫恒所啓,請誣告罪人金重夏嚴鞫處斷事。請罪人金煥嚴鞫處斷事。請寢妖巫絶島定配之命,更加嚴鞫,依律處斷事。請還收罪人李斗鎭減死定配之命,更令該府考律勘斷事。上曰,勿煩。又所啓,金煥請鞫之啓,乃一國公共之論,雖輿儓之賤,媍孺之迷,萬口一辭,皆曰可殺,誠以脅人誣告,情節險凶,嫉惡之心,人所同得故也。兩司俱發,閱歲爭執,可見公議之所在,而善山府使李世茂,投進一疏,費辭營救,上以熒惑天聽,下以沮遏公論,自謂得計,恬不知耻,其乘機俯仰之態,如見肝肺,物論喧沸,久而愈激,不可諉以應旨而置之。請善山府使李世茂罷職不敍。上曰,已諭毋煩。上曰,科場搜挾,所當申飭,經書外,至如東人私集等書,則尤不當持入,曾於數年前,筵中別爲下敎,而未必無令久廢弛之患。今此庭試,則與監試有異,別無經書持入之事,各別搜挾之意,分付,可也。右議政南九萬曰,曾在孝廟朝辛卯年間,特命嚴禁挾冊,故其時士子,只持韻冊以入矣,紀綱漸弛,士習不美,此法之不行,久矣。今若有嚴禁之命,則固當奉行,而第念如會試之科,士子數小,可以嚴禁,而庭試,則累千多士爭入之際,以若干軍士,多寡不敵,禁之誠難,反必有喧亂躁踐之弊矣。大提學李敏敍曰,人心甚巧,至以書冊,或納貼席,或入袴中,禁之誠難,反傷事體。如負入書冊之類,可以禁斷矣。副提學崔錫鼎曰,士子之挾冊入場,爲今痼弊,難可卒變,而朝家若爲嚴立禁令,則士子亦有知識,發身初頭,豈可自犯於朝家之禁令乎?庭試,則雖曰擧子數多,難以禁斷,而闕門有數三,其每門,各定入門官,使之禁斷,至於罷出時,亦令執捉其挾冊者,則禁斷尤當矣。上曰,春塘臺時擧子輩,負入冊帒,肆然無忌,極爲駭異。前頭監試會試不遠,別爲嚴禁,庭試,則每門各定入門官,亦爲各別嚴禁,自今以後,大小科士子出入門時,一體嚴禁,而如是分付之後,摘奸見捉,則入門官,當被重罪,嚴明申飭,可也。右議政南九萬曰,搜挾見捉者,豫定罪目,然後士子輩,可以畏戢,而不敢犯矣。上曰,挾冊,與冒入借述者,有異,限三年停擧,可也。李敏敍曰,朝家嚴立搜挾之法,則庭·試謁聖時,書示解題,似可矣。右議政南九萬曰,策問,則不必出解題,而賦表,則士子必來問題意然後,書示解題,似當矣。上曰,依爲之。右議政南九萬所啓,再作筵中,以近來場屋,深夜不罷,或至三四更,走草冒濫之弊,日甚,故凡京外大小科場收券時刻,限二更事定奪矣,追聞物議,則皆以爲太緩。蓋亂雜之弊,例出於擧火之後,延至二更,則別無革弊之意,似當更爲參酌以定矣。大提學,方爲入侍,下詢,何如?大提學李敏敍曰,文具各體,大小不同,難可酌定,而殿試收券,例限人定,若爲定式,當從此例矣。南九萬曰,殿策,最是大文字,非但製之爲難,寫之亦難,而猶以人定爲限。如詩賦論表等作,尤無未及製呈之理,一依殿試例,以人定爲限,似當矣。上曰,依爲之。又所啓,江襄監司申琓,以獨子無兄弟之人,其母病勢,十分危重,專人急通,而琓方出巡嶺東,故卽未聞知,雖無陳疏乞免之章,朝家合有變通之道。自前藩臣,有親病則或有特命,使之來見之例,故敢此仰達。上曰,然則申琓本職,遞差,今日開政,差出其代,而秋務方殷,賑政亦急,催促下送,可也。吏曹參判李選所啓,今番陵幸時,上言之下吏曹者,甚多,而率是八十加資之請也。其中雖稱以兩班者,亦有冒年之弊,無以的知。今方移文漢城府,取考累式年帳簿,故未及回啓,而事甚難處。至於私賤,則去番上言時,雖因辛酉回啓時措語,以上裁稟啓,以有加資之命,而此是別恩,似難每每爲之,敢此仰達。南九萬曰,鄕曲之人,皆知年八十,則應爲堂上,故冒年入籍者,滔滔皆是。臣在鄕時,多見其事,濫僞之弊,亦可駭異。凡堂上資有旨,乃是法典,雖兩班年八十,該曹例爲防啓,自上察其情理,或可特許,至於公私賤,則尤不當擧論,該曹不爲回啓,似可矣。崔錫鼎曰,國典所載,年八十加一階者,蓋指郞階,而近來勿論士子常漢,必以堂上加資爲請,此非法文本意也。上曰,如有冒年之類,則事多虛僞,而凡爲人子者,爲親上言,則亦難一切防塞。至於公私賤,則勿許加資,上言啓下者,亦勿回啓,可也。右議政南九萬所啓,摠戎使李仁夏事,自上旣有下燭臺啓之過當,査啓措語,又與臺啓差異,而仁夏,身被重駁,非特水原一事,至以多失軍情,爲語,則將臣自處,雖異於三司,而所帶之職,係是重任,亦不當勒令出仕。且聞本廳軍士,自來月有上番之事,而疏批旣下之後,亦不欲行公之曠廢軍務重事,殊可慮也。今姑遞差,何如?上曰,臺啓措語,旣非實狀,亦甚過當,故終不允從矣。今雖停啓,仁夏情勢不安,疏批已下之後,又爲呈辭,其在體下之道,不當一向强迫其出仕,姑爲改差,其代,趁卽差出,可也。戶曹判書鄭載嵩所啓,連因年凶,供上及各司進排物種,不得復舊。此外雜職祿俸,各樣散料,亦仍前權減,何如?上曰,依爲之。以上朝報
備邊司啓曰,會寧開市事,北京啓文,今已出來,以此分付該曹,使之依例擧行,回咨,令承文院撰出,付送於前頭使臣之行,何如?答曰,允。
又啓曰,云云事,命下矣。雖當凶歲,陰雨之備,亦不可抛棄。各邑守令,若能得體朝家之意,從容聚點軍卒於官門,一邊試藝,一邊賑飢,兼行整飭撫摩之政,則豈不便好,而但意凡諸操鍊巡歷等事,旣以年凶,竝使停止矣。朝家,今又有聚點軍兵之令,則諸道列邑,一時聚軍,必不無顚擾之弊,其於賑政軍政,亦未必有大利益。今姑依前分付停止,待明秋擧行操鍊等事,似合事宜,敢啓。答曰,知道。備局謄錄
吏批啓曰,判書受由在外,參議病不來,小臣獨政未安,何以爲之?敢稟。傳曰,仍爲之。又啓曰,江襄監司,今當差出,而擬望之人乏少,承旨竝擬,何如?傳曰,允。吏曹謄錄
今日入侍時,良才,以京畿殘驛,每於使行及摘奸時,輒有執頉生事之弊,此由於不擇官員之致,今此崔廷龍罷黜之代,令該曹各別擇差,以爲蘇殘之地事,榻前下敎。吏曹謄錄
上在昌德宮。停常參·經筵。
夜一更,流星出天掊星下,入乾方天際,狀如鉢,尾長三四尺許,色赤。
謝恩,順天府使李蓍晩,樂安縣監閔碩才,同副承旨黃玧,校書博士李商雨。
答兵曹參判任相元疏曰,省疏具悉。卿其勿辭,調理察職。
黃海監司書目,金川呈,以大司憲朴世采,辭職上疏上送事。
明日望祭正時,四更五點,開門,三更三點。
謝恩,掌令安圭,持平柳命一。
傳曰,摠戎使,同敦寧金錫翼除授。
府院前啓,望祭齋戒,今日姑停。以上朝報
上在昌德宮。停常參·經筵。
巳時,太白見於未地。夜自二更至五更,月暈。
謝恩,奉常正柳英立,兵曹佐郞趙儀徵,居山察訪黃汝楫,右通禮金斗明,贊儀鄭後僑,永柔縣令李商翼,禮曹參議李濡。
吏曹判書李翊上疏。大槪,中途病劇,還朝未易,不得不上章陳懇,本職及兼帶禁衛營提調等任,竝許遞改,以便公私事。留政院。
永慕殿望祭後,大王大妃殿,藥房·政院·玉堂·二品以上·六曹問安。答曰,知道。大殿·中殿,藥房·政院·玉堂·二品以上·六曹問安。答曰,罔極。
傳曰,明日諸承旨,持公事入侍。
藥房啓曰,此月已半,殷奠又過,伏想感時哀慕,益復罔極。夜晝之間,寒暖異候,伏未審聖候,若何?日昨臣金壽興入侍書筵,伏見咳嗽頻發,數日以來,加減,何如?淸肺湯,自前頗有一時之效,今亦連進收效,宜當。臣等區區憂慮,敢來問安,竝此仰稟。答曰,罔極。咳嗽,比昨差減矣。淸肺湯,仍前加入五貼劑入。
左議政閔鼎重三度呈辭。入啓。傳曰,安心調理。
江襄監司趙聖輔辭職上疏。入啓。答曰,省疏具悉。卿其勿辭,速往欽哉。
領議政金壽恒箚子。大槪,病久廢職,又未赴祭班,惶恐待罪,仍乞罷免事。入啓。答曰,省箚具悉卿懇。所患尙未夬瘳,予用慮念。未得進參,有何所傷?卿其安心勿辭,從容善攝。仍傳曰,遣史官傳諭。
府啓,請罪人金重夏嚴鞫處斷事。請還收罪人金煥定配之命,嚴鞫處斷事。請妖巫莫禮,亟命有司,更加嚴鞫,依律處斷事。請還收罪人李斗鎭減死定配之命,更令該府,考律勘斷事。請龜城府使金嗣胤罷職事。新啓,臣等伏聞,昨日有同敦寧金錫翼特拜摠戎使之命,竊不勝駭惑之至。夫摠戎之任,爲國重寄,決非人人之所可冒據,而錫翼,徒以肺腑之親,素無才器之可稱,曾前歷職,多出於中批,物議之未愜,固已久矣。今此將任之除,出於注擬之外,此豈聖世之美事,而允合於群情者哉?瞻聆所及,莫不爲駭。請還收同敦寧金錫翼特除摠戎使之命。新除授掌令朴徵,時在江華府任所,請斯速乘馹上來事,下諭。竝引嫌而退。托以應旨,詆斥公議,論劾之擧,誠得宜,而別生意見,乃反立異,其在臺體,豈容如是?請正言尹世喜·崔錫恒,竝命出仕,司諫嚴緝,遞差。答曰,不允。今玆摠戎使之特除,意非偶然。況其才器,必無不可堪之理,而每於中批之下,彈論輒發,侵侮至此,予甚不快也。決不可允從,亟停無益之論。下諭及處置事,依啓。以上朝報
備邊司啓曰,云云事,命下矣。順興革邑,已過二百餘年,尙未還復,一境士民,咸懷冤痛之情,至於上章呌閽。朝家之特許復設,意有所在,此與英陽縣復設,只爲解紛息爭之地者,事體不同。且近來綱常罪人作變之邑,革罷未及年限,而或有特命還復,以循民願者,非止一二,則況此數百年革罷之邑,從願復設,以慰民情,在所不已。設邑經年之後,因其有弊端,旋卽還罷,則擧措顚倒,恐未免有傷於國體也。至其所謂弊端者,有二,其一,則傍近諸邑,以失其土地人民,爲不便,一,則境內小民,以困於役使營造,爲怨苦。此皆事勢之所固然,而順興未革邑之前,傍近諸邑,各以其土地人民,亦不得以爲邑,到今順興復設之後,推還其舊地,自是當然之事。朝家處置,只當觀其事理之當否,不當以傍邑之便與不便,而有所從違。新設之邑,凡百布置之際,功費不貲,而朝家元無劃給之物力,大小力役,皆責於民間,則小民不識事理,固宜有怨苦之端。今若酌量前頭役事之多少,劃大同餘米,以爲完役之地,則民力可敍,而民怨可除矣。新差府使,又是遴柬之人,必能善於料理,今若仍爲下送,使之稟議道臣,隨宜措處,則不至多費功力,而自可以成其規模矣。且伏聞比日筵中,右議政南九萬,以順興事,有所陳達,條件頗多,特爲啓下分付,而旋因有還罷之議,遂至中寢云。今以其各項所陳,書出擧行條件,仍爲詢問便否於本道新監司,以爲商度變通之地,似合事宜。左議政臣閔鼎重,雖在呈告之中,意見則無異,敢啓。答曰,他大臣之意,如此,則依此爲之。備局謄錄
司僕寺啓曰,箭串所放之馬,分給軍兵之後,盡數捉出,臣等開坐本寺,依上年定奪,辛酉以上帖子,收聚分給矣,辛酉以上帖子,願受之人不多,而餘馬,他無區處之道,故持壬戌帖子,願受之類,亦爲分給,仍以壬戌,改定年限之意,敢啓。傳曰,知道。司僕寺謄錄
上在昌德宮。停常參·經筵。
自辰時至未時,日暈。
下直,高嶺僉使李熘,三嘉縣令李行夏。
謝恩,參判鄭勔,刑曹參議卞榥,左尹鄭鑰,禮曹佐郞李濟民,工曹佐郞李牧,護軍閔㮨。
府啓,請罪人金重夏嚴鞫處斷事。請還收罪人金煥定配之命,嚴鞫處斷事。請妖巫莫禮,亟命有司,更加嚴鞫,依律處斷事。請還收殺人罪人李斗鎭減死定配之命,更令該府,考律勘斷事。請龜城府使金嗣胤罷職事。請還收同敦寧金錫翼特除摠戎使之命。答曰,勿煩。
諸承旨入侍時,右承旨洪萬鍾所啓,以孫世甲上言事,刑曹判書朴信圭上疏,纔已批答矣。京外訟者起訟,未結給前,理屈者,則自知其必屈,或是上言,或是議送於監營,搆誣訟官,必欲移訟於他司及他官,其習誠極痛駭。爲其訟官者,被誣之後,則不得晏然決訟,請移其訟於他司他官,正中訟者之願,其在事體,豈容如是?且相避之法,載在法典,而法外親屬之呈狀者,亦爲謀避,以致遷延滯訟,亦甚不當。今後,訟官之被誣移訟,及法外親屬之訟,謀避圖免之弊,一切禁斷事,定式施行。且孫世甲之未決訟前,搆誣訟官之罪,不可不徵,其上言則勿施,而依明宗朝受敎別敎,別樣懲治,何如?上曰,依此定式施行。孫世甲上言則勿施,令該曹科罪,可也。以上朝報
備忘記,靈海副令昉,封進兩朝御筆,其誠可嘉。特加一資。吏曹謄錄
上在昌德宮。停常參·經筵。
巳時,太白見於未地。午時,日暈。酉時,日暈左珥。
謝恩,江襄監司趙聖輔,廣興主簿權德衍,護軍金光㸁。
左議政閔鼎重四度呈辭。入啓。傳曰,安心調理。
正言崔錫恒啓曰,官事相規,自是淸朝之美事,而近世以來,專務周容,事關卿宰,則雖有所失,莫敢擧劾,臣嘗慨然於此矣。伏見銓曹注擬,多不滿人意,除目之下,未免指議。且頃以臺閣擬望之失,白簡相尋,而耐彈行公,不思改圖,雖謂之不顧廉隅,誠未爲過也。迺者同僚,以請罷之意,發言於席上,臣與之聯名參啓矣,伏承聖批,乃以未知此果出於公平,爲敎。臣不勝瞿然失圖,繼之以慨歎也。臣伏聞祖宗朝古事,則銓官之長,責任甚重,故小有所失,輒被彈章,雖名臣賢宰,猶且不免。以此人皆畏彈,不敢爲非。前輩風稜,固非後生所可企及,而抑我祖宗培養直氣,優容言者之所致也。今則不能一時相規,元非大段,而反承情外未安之敎,此豈平日所望於聖明者哉?同僚旣以此引避,則臣何敢獨爲晏然乎?請命遞斥臣職。答曰,勿辭,退待物論。
政院啓曰,以司憲府照律公事,傳曰,二品以上推考,例請上裁,而今此權儔推考,何乃徑先照律耶事,命下矣。問于該吏,則數多文書,勘入之際,不能覺察,以致誤爲照律云。此公事還出給,使於後日坐改入,而臣以該房,奏御文字,矇然捧入,不勝惶恐。答曰,知道。掌令安圭,持平兪命一啓曰,臣等昨日開坐本府,推緘公事,考律照勘之際,非不一一審察,而文書積滯,自致怠擾。前京畿水使權儔推考,所當以上裁啓稟,而全未覺悟,徑先照律,致勤聖敎,臣等不勝惶懼之至。奏獄文書,係是重大,而未免做錯,臣等昏謬不察之罪,無所逃矣。何敢一刻晏然於臺席乎?請命遞斥臣等之職。答曰,勿辭,退待物論。
東平尉鄭載崙上疏。大槪,緣臣家事,誣及舍兄,敢陳情實,乞蒙譴何事。入啓。答曰,省疏具悉卿懇。今因疏辭,詳知曲折矣。於卿,有何不安之事乎?卿其安心焉。
京畿監司書目,楊根郡守尹梅,今月十六日遭母喪事。以上朝報
大臣·禁府堂上,請對入侍時,領議政金壽恒所啓,觀象監三學中,天文學最重,卽古之羲和之職。自先朝每有敎授別擇之命,而近來尤甚乏人,占候玄象之法,知者鮮矣。嶺南人曺漢明,自其先世,精通天文,故今方差爲本學敎授,而第其遠來旋官,異於在京之人,料祿其薄,無以支持,勢將還爲下鄕。此事殊甚可慮,曺漢明,參上付料,何如?承旨崔錫鼎曰,曆法推算,乃天學之末事,而通曉者亦鮮。大統曆,變爲時憲曆,觀象監,僅能摸做推步,而至於七政曆,一依大統之規,而不用時憲之法,月之大小及閏月,與行用三曆,多有不同,其爲䮕雜,甚矣。申飭本監,使之學習推算,以爲漸行修明之地,何如?上曰,曺漢明,參上付料事,分付,曆法事,亦令本監着實擧行,可也。以上戶曹謄錄
上在昌德宮。停常參·經筵。
傳曰,史官五員待命,騎馬十五匹立之,津船內摘奸。
政院啓曰,新除授檢閱宋疇錫,時在京畿交河地,斯速乘馹上來事,下諭,何如?傳曰,允。
府前啓,請罪人金重夏嚴鞫處斷事,請罪人金煥嚴鞫處斷事,請妖巫莫禮,嚴鞫得情,依律處斷事,請還收罪人李斗鎭減死定配之命,更令該府考律勘處事,請龜城府使金嗣胤罷職事,請還收同敦寧金錫翼,特除摠戎使之命事,請平山府使崔元立罷職事。聖明,深慮畿驛凋殘之弊,特下郵官擇差之敎,而新除授察訪張振文,地望寒微,且無才能,蘇完殘驛之責,決不可付諸此人,請良才察訪張振文,遞差,竝引嫌而退,不顧權要,隨事規劾,臺閣風稜,無讓前輩,情外之敎,何必爲嫌?勘律之際,文書雖積,不察之失,在所難免,請正言尹世喜·崔錫恒,竝命出仕,掌令安圭,持平兪命一,竝命遞差。答曰,不允。凡臺閣論事,惟觀其所爭之輕重,以爲了當之遲速,體例則然,而今則不然,毋論大小,彈章一發,相持旬朔,此誠末俗之謬習,甚非事體之得宜,金嗣胤請罷之論,非係大段,頃於臺批,且示予意,而一向力爭,有若關係重大者然,未可曉也。至於將兵之任,自祖宗朝以來,必畀勳戚之臣,意有所在,況此虞憂溢目之日,畿輔摠戎之重寄,捨此人其誰?而爾等年少後輩,未諳故事,徒知侵侮之心,反以中批之秀任,尤有駭於群聽爲言,吁亦異矣。張振文事,曾聞大臣,以當官盡心,有所陳達矣,何必拘於地望之寒微乎?竝勿煩論,崔元立,姑先推考,以觀緘辭,處置事,依啓。
戶曹參議申琓,江襄監司遞來。以上朝報
訓鍊都監啓曰,軍兵犒饋,定於今月二十二日矣。明日習陣,當爲兼行於二十二日之意,敢啓。傳曰,知道。訓局謄錄
備忘記,曾前歲貢馬,雖有分運上來之時,其間日字,多不過一旬,而今番三運馬,則已過屢朔,頓無消息,此近來所未有之事,今雖上來,草衰之後,致斃者必多,殊無先朝申飭之意,此由於未及越海而然耶?越海後,各邑趁不護送之致乎?且觀本州牧使馳報,三運馬,以船隻不足之故,待先運馬下陸,方可發送云。自前式年馬,例多於常年,分三運出來,亦或有之,而未聞因船隻之不足,如是稽滯之擧行。今始以此云云者,未知其故也。令該司稟處,啓曰,以濟州三運馬,頓無消息,令該寺稟處事,命下矣。今此三運馬,雖曰船隻不足,分運上送,而尙今未到,實是曾所未有之事,臣等,亦甚疑怪矣。昨日海南縣監馳報,以爲濟州出來駑駘馬二百匹所載七隻內,三隻,則今月初三日,到泊,其餘四隻,則以風勢之不順,不得偕泊,別定輕快船,探知於海島云。聞來不勝驚駭,到泊後,星火牒報之意,分付矣。歲貢馬匹數,雖多,必須一時裝載出送,自是前例,而今年,則諉以船隻不足,風高之後,始爲追後出送,越海之際,未免漂失之患,本牧之不能檢擧,極爲非矣。濟州牧使金世龜,從重推考,何如?傳曰,依啓。今番本牧所爲,極涉無據,所當從重論罪,而今姑斟酌,日後更有如此之弊,則罪不止此,自本寺各別嚴飭,可也。司僕寺謄錄
上在昌德宮。停常參·經筵。
京畿監司書目,楊州呈,以大司諫崔寬病重上去不得事。
傳曰,卿辭如此,本職,當許遞事,回諭。
下直,江襄監司趙聖輔。
左議政閔鼎重五度呈辭。入啓。傳曰,頃於郊外面諭也,敷心腹腎腸,竭其所蘊,以冀其幡然改圖矣。只緣誠信之未孚,致令釋負之章,旋寢旋推,自顧愧恧,復何多誥?仍念當此災荒溢目,虞憂多端之日,小子之所以倚毗仰成者,惟在輔弼之任,此時大臣之去就,亦係國家之安危,故不念及于扶顚共濟之責,而冷然捨予求退乎?若玆莫或改圖,甚非平日之所期待,而亦非卿鞠躬盡瘁之意也。日上十單,萬無勉從之理,卿其思王室之艱難,念寡昧之無助,亟斷巽辭之章,臥閤論道,以副如渴之望。仍傳曰,遣史官傳諭。
政院啓曰,卽者吏曹郞廳來言,臺諫有闕,而判書李翊,在外被論,參判李選,參議宋奎濂,皆呈辭,故政事不得取稟矣,何以爲之?敢稟。傳曰,佐貳之官,一時呈辭,雖未知緣何事故,而其在事體,誠爲未安,竝卽牌招開政。
今日領議政金壽恒請對入侍時,金壽恒所啓,今番庭試,令試官留宿闕內,從容科次,而只以大提學及曾經提學之人,分三所考次事,旣已定奪,此固出於恐失人才,別樣變通之意,而但庭試,異於殿試易書之科,科次出榜,若至太遲,則事異舊規,亦恐不便,雖非曾經提學之人,其中善於文詞者,分爲四五所,相議科次,俾無經行遲延之弊,似可矣。上曰,凡庭·謁聖,卽日出榜之故,許多試券,不得精考,慮有失人才之患,使之三所分考,從容出榜矣。大臣之言,如此,不必以三所爲定,而雖於翌日出榜,俾不至暮,可也。
今日領議政金壽恒所啓,摠戎廳壯抄軍,例於十月上番,故豫爲知委畿邑,而前摠戎事李仁夏,久在被論中,不得行公,新授摠戎使金錫翼,亦被臺論,在前,大將有故,則中軍或從事官,有代行之規,而今則中軍從事官,皆見闕未差,上番之期,已迫,尙未得行關分付云。令兵曹行會畿邑,以爲趁期上番之地,何如?上曰,依爲之。以上摠戎廳謄錄
扈衛廳啓曰,本廳軍官,每年別試射,啓稟擧行,以爲激勸奬勵之地,意非偶然,而上年以後,連値朝家多事,未得設行,武士輩,不無落莫之歎,以明日依前試射於慕華館,而入直軍士等,亦爲除標信出射後,還入直之意,敢啓。傳曰,知道。以上扈衛廳謄錄
今日入侍時,領議政金壽恒所啓,訓鍊都監砲保價布,自庚申以後,逃故及被災邑蠲減之數,多至九百八十餘同,其代,他無充給之路,故辛酉·壬戌兩年,則以戶曹木三百八十同,啓請取用,上年,則以兵曹木二百同,啓請取用,而未充給之數,亦至四百餘同,都監遺儲之木,只有二百四十餘同,今年災邑所減,亦必不少,將來需用之難乏,姑不暇論,而卽今冬節已迫,軍兵衣資,必有三百三十同,然後可以分給,以此遺儲,無以準給,戶曹之木,則前後取用,已多,兵曹所儲軍木,比前頗優云。二百同,使之移給都監,何如?上曰,兵曹木二百同,移送都監,以爲分給軍士衣資之地,可也。訓局謄錄
上在昌德宮。停常參·經筵。
自昧爽至辰時,有霧氣。自午時至申時,日暈。
下直,順興府使沈楫。
謝恩,禮曹正郞盧光協,江華經歷姜碩老,檢閱宋疇錫。
藥房啓曰,雨後風氣不佳,伏未審聖體,若何?咳嗽之候,亦復何如?淸腑湯,進御之後,抑有其效否乎?前劑入五貼,當進御,今日又爲限五貼加劑以入乎?臣等,憂慮未弛,敢來問安,竝此仰稟。答曰,知道。咳嗽之候,幾盡差愈,苦口之劑,不必進御矣。
備忘記,淸城府院君,以喬木休戚之臣,當國家危疑之際,竭誠殫力,誅除凶孽,使幾危之宗社,得以再安,其蓋世之勳庸,貫日之誠貞,實無愧於古人,而亦可質於神明矣。及其更化之後,凡所以訏謨廊廟,協輔王室者,無非一斗腔血中流出,此誠鞠躬盡瘁,死而後已者也。豈料國家不幸,方切倚信仰成之辰,凶聞遽至,幽明永隔耶?驚疑莫定,痛悼難抑,嗚呼。彼蒼者天,奪我棟樑,國將奚賴,予將疇依?興言及此,不覺長呼一聲,涕下沾襟也。其令該曹,一等禮葬,祿俸,亦爲限三年仍給,以表予意,而凡百葬需,各司官員,躬親進排,俾無一毫未盡之懷,擧哀一款,亦令禮官,斯速磨鍊擧行。
傳曰,卒淸城府院君家,特遣都承旨致弔。
傳曰,卒淸城府院君家,一等禮葬事,纔已下敎矣。此外一應雜物,護喪內官言聽,入量進排事,卽分付該曹。
傳曰,淸城府院君擧哀時,仁祖朝,爲元勳喪,進五日素膳,故朝者,依此例分付矣。今者諸承旨,累次陳達,自今日至明日,進素膳事,改分付。以上朝報
扈衛廳啓曰,本廳軍官,今日慕華館別試射之意,昨已啓達矣。大將淸城府院君金錫胄,不意卒逝,不得爲之之意,敢啓。傳曰,知道。以上扈衛廳謄錄
禮曹啓曰,取考五禮儀,則大臣之喪,有擧哀之禮,而自上方在哀疚之中,且考前例,則大臣之喪,自孝廟朝再次擧行之後,此禮廢閣,以至今日,故以不爲擧行之意,方欲啓稟矣。今承聖敎,辭旨惻怛,依五禮儀擧哀一款,今方磨鍊而處所,以何殿庭爲之乎?竝此仰稟。傳曰,熙政堂爲之。以上禮曹謄錄又啓曰,大臣之喪,殿下,若親臨擧哀於別殿,則百官,亦有從上服,助哀於殿庭之事,而取考謄錄,則戊申年淑靜公主之喪,自上擧哀於熙政堂,該曹,以百官助哀一款,磨鍊以入矣。其時大臣,以爲自上出臨熙政堂,則與別殿有異,旣無立班等事,卽同自內擧哀也。自內擧哀之時,百官,以素服哭於闕庭,其爲失禮,莫此爲甚。禮曹,凡有禮節,卽報政府,以爲分付各司擧行之地,自是常規,而今日,則報知最晩,臣等,顚倒詣闕,則時刻已迫,不及請改儀注,禮曹之誤爲磨鍊,致令失禮,極爲無據,政院,亦有不能檢察之失,該曹當該堂郞,及該房承旨,竝推考何如事蒙允矣。今此淸城府院君金錫胄喪擧哀,以熙政堂爲之事,命下矣。前例如此,百官助哀一款不爲磨鍊以入之意,敢啓。傳曰,知道。傳曰,淸城府院君喪家,遣都承旨致弔事,纔已分付,而初喪致弔,難便禮節,成服後擧行,可也。以上禮曹謄錄
上在昌德宮。停常參·經筵。
謝恩,南兵使尹時達,僉知尹聖耉·梁倓·鄭昌翰,承文正字南彦昌,副正字宋儒龍,掌令金斗明。
左議政閔鼎重箚子。大槪,再蒙恩諭,惶恐罔措,更暴衷懇,乞賜開許事。入啓。答曰,省箚具悉卿懇。已諭至意於近侍傳諭之批,復何多誥?至於吏判劾遞之章,泛論縱恣,語無歸宿,其心所存,如見腑肝,故已於臺批中,略示未安之意矣。今觀卿箚,可想意見之相符也。閔光翼事,尤無所嫌,卿其安心勿辭,臥閤論道,以副如渴之望。仍傳曰,遣史官傳諭。
備忘記,黨同伐異之習,已成累百年難醫之痼疾,公肆護黨,全不顧憚,又安有如今日之甚者乎?所謂名官年少輩,憂國不如家,愛君不如官,凡所以汲汲奔走,日夜營爲者,惟是謀害病國,沽名趨勢,至於國家大小事,置之度外,不啻若秦越而已,夫如是,故時勢,日以益非,朋比,日以益甚,駸駸然日趨於危亡之域,而無一人念及于此者,寧不大可寒心?而若使賈誼,生於今時,則痛哭流涕,奚止於六哉?試以一事言之,吏判彈劾之章,尤極放肆無嚴,何以爲其然也?國家不幸,朝論橫潰,是非不明,此時進退人物之權,專在於天官,吏曹判書李翊,自秉銓衡以來,但見擧職之效,未聞縱恣之迹,而惟是不能阿附時論之故,猝被意外之橫逆,惜乎,向使李翊,引進外補沽名之流,充滿朝廷,則豈有此患耶?其心術之不正,雖婦孺輿儓,亦所當曉,而朴世,乃敢以臺閣風稜,無讓前輩,極口稱道,其誰欺,欺天乎?仍念世降俗末,公道淪喪,私意大行,言官所論,未必的當,則不卽允兪,勢不獲已,而頃日有一大臣,以臺臣違牌,謂由於不爲聽納之致,是何情志之阻隔,一至此哉?予實慨然也。正言崔錫恒·尹世喜,竝削去仕版,持平朴世,罷職。今後,則如此浮薄喜事之輩,切勿擬望,使爲人臣者,庶免忘君不忠之罪。政院啓曰,臣等,卽伏見備忘記,有正言崔錫恒·尹世喜削去仕版,持平朴世罷職之命,臣等,竊以爲太過也。隨事相規,固是臺閣之職責,而今此諫臣論劾銓官之啓,則未免有措語失當,擬律過重之失,宜有所不槪於聖心者,而摧折太甚,有欠包容之量,至於削版之律,則雖微末庶官,若其所犯,非有關於行撿者,則固不宜輕施,況可施之於臺閣之臣乎?此實曾所未有之擧也。且朴世,則只以處置文字間所失,至施罷職之罰,亦涉過中。臣等,非敢有一毫營護之意,而竊恐有乖於聖明和平之道,請加三思,還收正言崔錫恒·尹世喜削去仕版,持平朴世罷職之命,臣等,待罪近密,區區所懷,惶恐仰達。答曰,今此備忘記辭旨,實非一時警責之比,乃平日素所痛惋於中心者,而今始重陳所蘊矣。爾等,何敢伸救若是乎?勿爲煩論,速捧傳旨。
獻納韓構,副校理申啓華,修撰南致熏,副修撰尹德駿,請對入侍。入侍時,獻納韓構所啓,自祖宗朝以來,臺臣無因彈論宰相獲罪之時,請還收正言崔錫恒·尹世喜削去仕版,持平朴世罷職之命。上曰,勿煩。又所啓,臣咫尺天顔,誠意淺薄,言不見採,將何用此諫臣哉?請命遞斥臣職。答曰,臺閣處置乖當,則卽爲引避,事體當然矣。至以實涉無謂,爲敎,而急於營救,乃敢請對,有所論啓,始乃引避,可謂晩矣,勿辭退待物論。
右承旨洪萬鍾所啓,正言崔錫恒·尹世喜,削去仕版,持平朴世罷職事命下,而臺諫方請還收,傳旨不得捧入之意,敢啓。上曰,姑勿捧之。以上朝報
訓鍊都監啓曰,今日十九日,例次習陣與軍兵犒饋,明日兼行之意,已爲啓稟定奪矣。停朝市相値,二十四日退行之意,敢啓。傳曰,知道。訓局謄錄
掌令金斗明啓曰,庸陋如臣,頃忝諫職,碌碌尸素,宿據五朔,報蔑絲毫,罪積瘝曠。且於李斗鎭考律之啓,意見參差,引避獲遞,釁尤在躬,譏評四至,尋常愧縮,只自內訟,不意令者,又叨臺憲之命,驚惶兢懼,若無所容,顧此偏滯之見,若不知變,强屈隨參,有違宿心,其何能晏然仍冒於職次乎?請命遞行臣職。答曰,勿辭,退待物論。以上朝報
上在昌德宮。停常參·經筵。
自卯時至午時,日暈。夜五更,月犯輿鬼西北星,土星,入犯太微西垣第四星,月暈。
左議政閔鼎重六度呈辭。入啓。傳曰,安心調理。
領議政金壽恒針灸呈辭。入啓。傳曰,安心調理。
同副承旨黃玧上疏。大槪,老母宿病,復發於驚慘之餘,症情危篤,伏乞聖慈,特許鐫免,俾得及時救護事。呈政院。
傳曰,江襄監司劾遞之論,未知其的當,若以常例言之,則徐待臺啓結末後,自處,而此則與面看交代者,有異,且勿論其言之虛實,旣被臺論,則其在廉隅,勢難赴任,方伯任重,累日虛曠,亦甚未安,江襄監司趙聖輔,今姑改差,其代,卽爲差出,三日內下直事分付。
兵曹,武科庭試殿試規矩,柳葉箭一巡二分,騎蒭一次二中,兩技取一技。
今日右議政南九萬,請對入侍。入侍時,上曰,淸城府院君,勤勞王家,勳庸德望,在人耳目,其在酬報之道,不可不卽施易名之典,待其家狀,速爲議諡事,分付,可也。南九萬所啓,凡臺閣言事之臣,設有過激之失,自上固宜優容寬假,而今日正言崔錫恒等削版之命,出於意外,錫恒等啓辭及避嫌措語,誠不無所失,而諫臣彈論宰相,至被削版之罰,此是祖宗朝所未有之擧,其貽累於聖德,爲如何哉?有關後弊,亦不可不念,臣旣有所懷惶恐敢達。上曰,近來朝廷之上,論議携貳,互相朋比,放肆無忌,至於錫恒等,劾李翊事,而極矣。祖宗朝,亦有竄逐諫臣之事,而特從末減之典,只施削版之罰矣。大臣之言如此,削奪官爵。
謝恩,右承旨尹以濟,同副承旨金載顯。
政院啓曰,昨日諫官之應避不避,冒沒入侍,臣固不得與知,而旣於榻前,已發還收之啓,則臺啓未結末之前,亦不敢捧傳旨,在例當然,且削版削奪,律名雖異,臺啓本意,在於言官之不可罪,則在本院之道,不宜諉以非削版,而直捧削奪傳旨,以創無前之事也。凡臺諫,有請罷之論,自上雖下推考之命,本院援例頉稟者,誠以臺啓方張,則無論輕重,有不得輕施也。臣非有一毫他意於其間,只欲守古規也,重事體也。後弊所關,不得不復此陳達,不勝惶恐,敢啓。傳曰,非予所知,任自爲之。
政院啓曰,臣於正言崔錫恒·尹世喜等削奪官爵捧傳旨事,非敢有一毫他意,而體例所關,不得不略與所陳達矣。誠意淺薄,未蒙開釋,至有非予所知,任自爲之敎,臣惶恐震越,敢此待罪。傳曰,勿待罪,以昨日備忘記傳旨,卽爲捧入。以上朝報
備忘記,淸城府院君,以功存社稷,朝家柱石之元勳,未愈耳順之年,不幸早世,使予不復見其雅量,震悼之懷,愈往愈深也。易名之典,已令太常,待其家狀,速爲擧行,而至於送終之事,自朝家不可不別樣顧見,其令觀象監,別遣地師中曉解風水者二三人,極擇吉兆,以示終始軫念之意。以上禮曹謄錄
政院啓曰,江襄監司,卽爲差出,三日內下直事,命下矣。今日,乃國忌齋戒,不得循例開政,何以爲之?敢稟。傳曰,自前如許緊窠,則雖値齋戒,有開政之例,卽爲牌招開政。吏曹謄錄
政啓曰,同副承旨黃玧,再昨聞老母有病,蒼黃出直,卽者陳疏到院,觀其措語,則老母新遭慘慽,宿患添重,醫藥救護,決難離側供仕云,原疏,則以國忌齋戒,不敢捧入,而黃玧母病之深重,人所共知,有難强令察任,而多事之地,亦不可久曠,宜有變通之道,何以爲之?敢稟。傳曰,改差。以上朝報
上在昌德宮。停常參·經筵。
夜三更,月暈。流星出天中淡雲間,入坤方天際,狀如拳,尾長二三尺許,色赤。
禮曹正郞盧光協,繕工假監役李有老,顯陵修改事出去。
謝恩,典籍韓紀百。
備忘記,比來士論,日益浮薄,厥咎專在於父兄也。噫,家無嚴父兄,朝無賢師儒,他日立身,將焉用哉?自今以後,大司成,必有文學凝重寡默者,各別擇差,丕變士習。
以監察茶時,傳曰,連以監察代行茶時,事甚未妥,當憲臣引避退待,已過兩日,而尙未處置,亦甚未安,執義李后定,持平金宇杭,竝牌招察任。
政院啓曰,執義李后定,持平金宇杭,牌招察任事,命下矣。金宇杭,則昨日以病陳疏,兼陳所懷,故今方留院矣。下敎如此,卽爲牌招,而諫院亦無行公之員,大司諫任□□竝卽牌招察任,何如?傳曰,依啓。金宇杭疏本入之。又啓曰,江襄監司,三日內下直事,曾有下敎矣。新除授洪萬鍾今日陳疏辭免,不爲肅謝,其疏,則旣已還出給,而本道曠任,已至多日,事甚未安,洪萬鍾,卽爲牌招,使之斯速赴任,何如?傳曰,允。
吏曹啓曰,臺諫有闕,政事,取稟。傳曰,明日爲之。
持平金宇杭上疏。入啓。答曰,省疏具悉。今此天官劾罷之章,情態盡露,昭不可掩。頃於臺批,微示不平之意,而惟是護黨之罪,不可不正,是非所關,不可不明,故略施末減之典,元非激惱於大臣之箚,則疏中云云,不亦臆逆之太甚乎?況目今朝著論議,三分四裂,寧靖無期,此有識者之所深憂竊歎,而乃敢顧安有有別爲標榜?朋比黨私之患等語,公私欺蔽,反以今日之罪臺臣,謂之不可使聞於後世,誠可笑而不足怒也,爾其勿辭察職。
謝恩,江襄監司洪萬鍾。
右議政南九萬箚子。大槪,敢陳震惕之懷,冀蒙斥罷事。入啓。答曰,省箚具悉卿懇。日昨備忘中云云,不過上下之間,情志流通,毋復阻隔而已,非有他意。卿胡引咎,若是其過乎?須體予意,安心勿辭,亦勿待罪,速出行公。仍傳曰,遣史官傳諭。
玉堂箚子。大槪,請掌令金斗明遞差,獻納韓構出仕事。入啓。答曰,依啓。以上朝報
吏曹啓曰,新除授沃溝縣監鄭推,呈狀內,其父母,皆年踰七十,情理所在,決難遠離赴任云,親年七十,勿敍三百里外,載在法典,沃溝縣監鄭推,改差,何如?傳曰,依啓。其代,卽爲口傳差出。又啓曰,前永興府使卞榥,今甲子歲首,守令應薦不薦,憲府粘目公事,推考判付內,此必中間閪失之致,令該曹査處事,命下矣。卞榥緘答中,以薦擧單子,修送于京主人之處,則其告目內,卽呈于政院,爲辭,故推捉京主人,則逃走已久,臣曹無他査處之路,令攸司尋捕推問,處置,何如?傳曰,允。以上吏曹謄錄
今日入侍時,戶曹判書鄭載嵩所啓,凡供上及各司進排物種,今年又不得復舊,此外雜職祿體,各樣散料,亦依前仍爲權減之意,敢啓。傳曰,知道。戶曹謄錄
上在昌德宮。停常參·經筵。
下直,全義縣監李相吉,居山察訪黃汝楫,鐵串僉使梁必興,永宗僉使李邁。
謝恩,護軍韓榰·具仁熙,良才察訪朴世華,奉常判官柳時蕃。
左議政閔鼎重七度呈辭。入啓。傳曰,安心調理。
政院啓曰,憲府之官,有故,連以監察代行茶時,事甚未安,昨日承牌不進之人,似不可更請牌招,而掌令朴徵,昨已上來云,卽爲牌招察任,何如?傳曰,允。全羅監司書目,光州牧使李綸,病旣沉痼,還任未易,罷黜事。又書目,沃溝縣監金命胄,古阜郡守李天根,以年少武夫,不識民事,當此賑救,政無頭緖,可駭之事,不一而足,竝只罷黜事。
京畿監司書目,陽川呈,以校理嚴緝辭職上疏上送事。又書目,敢瀝肝血,更申前懇,冀蒙財察事,上疏上送事。
傳曰,壬戌年啓覆時,今後罷囚覆奏,必於秋分後,卽爲敢稟,九十月間爲之事,榻前下敎矣。比日本院,以文書豫爲修正事,一番啓稟知委後,今月殆盡,尙無更稟之事,有違定奪本意也,以開月,排日擧行。
戶曹參議申琓上疏。入啓。答曰,省疏具悉。憐其情事,特許徑還,此予體下之恩,非爾擅歸之罪,勿辭察職。
明日武科殿試參試官三,趙師錫·申汝哲·具鎰,參考官三,梁重厦·鄭祥斗·鄭淵。
廣州留守書目,辭職上疏上送事。啓。答曰,省疏具悉。私情雖切,公務尤重,不可輕遞,而固辭至此,試令廟堂稟處。
答校理嚴緝疏曰,省疏具悉。爾其勿辭,俟間上來。
謝恩,掌令朴徵。
明日仁政殿儒生應試時,讀券官,右議政南九萬·南龍翼·朴信圭·申晸·李敏敍·金萬重·洪萬容,對讀官,崔錫鼎·李濡·宋奎廉·沈攸·尹彬·李宏·南致熏·趙儀徵·黃欽·洪受疇。
政院啓曰,江襄監司,三日內下直事,曾有下敎,故新監司洪萬鍾,昨日肅謝時,明日當下直云,而今日不爲辭朝,此必未及治行之致矣。今日雖晩,卽爲下直之意,分付,何如?傳曰,允。
判府事鄭知和箚子。大槪,近患寒疾,委頓床席,伏聞臣名,亦入於讀券官擬望之中,冒陳危懇,乞遞職名事。入啓。答曰,省箚具悉。身病不參,別無所傷,安心勿辭,從容善攝。仍傳曰,遣史官傳諭。
下直,江襄監司洪萬鍾。
答大司諫任□□疏曰,省疏具悉。立殿陛之上,與天子爭是非者,乃是諫臣之職,則豈因一冡宰之殫劾,還加摧折哉?此則大有所不然,而必欲混加優容者,誠未曉其意之所在也。噫,國家旣以進退百僚之權,專畀銓衡之長,目今居是任者,未見其循私蔑公之跡,而徒以其不能隨時俯仰之故,勒加情外之罪,欲售護黨之私計,事之痛駭,孰有甚於此者乎?噫,政在臺閣,本非治世之事,國家之福也。卿其勿辭,宜速察職。
傳曰,武科命官,金領府事進去。
傳曰,湖南三邑守令,數日內催促發送。
謝恩,掌令安圭。
右副承旨尹攀,請對入侍。入侍時,今番庭試赴擧儒生,其數甚多,決難容入於內庭,仁政門洞開,其外設棘事,下敎。今番庭試,乃增廣代設行之科,異於例行庭·謁聖,特爲廣取事,榻前下敎。
謝恩,大司諫任相元。
傳曰,陵幸時,隨駕武藝別監,自都監一體犒饋。訓局謄錄
上在昌德宮。停常參·經筵。
對讀官洪受疇在外,代金斗明改落點。
謝恩,注書崔奎瑞,光州牧使鄭重徽。
吏曹口傳政事,沃溝縣監金德基。
獻納韓構,就職後,啓曰,臣旣有做錯之失,聖批嚴峻,非止一再,則其何可仍居帶席乎?處置請出,實是意外。且正言金澋,卽臣之婚家也,在例應避,請命遞斥臣職。答曰,勿辭,退待物論。
府啓,請罪人金重夏嚴鞫處斷事,請還收罪人金煥定配之命,嚴鞫處斷事,妖巫莫禮,請命有司更加嚴鞫得情,依律處斷事,請還收罪人李斗鎭減死定配之命,更令該府考律勘斷事,請龜城府使金嗣胤遞差事,請還收同敦寧金錫翼,特遞摠戎使之命事,請平安兵使金世翊拿問定罪事,臣等,昨以正言崔錫恒·尹世喜削奪官爵,持平朴世罷職還收事,有所論列,而殿下,以斷不可允從,爲敎,臣等,竊不勝悶鬱焉。夫錫恒等,論劾銓長,自是官師相規,而臺閣之言,率多峻激,在殿下聽納之道,固宜優容寬假,以養其直氣,而今殿下,摧折之太過,先之以削版,減之爲削奪,版削削奪,輕重差殊,而其爲罰,則一也。諫臣論一宰臣,而至受削奪之罰,此豈淸朝之美事哉?後弊所關,不可不念,而殿下激憎之餘,有此過中之擧,臣等,竊爲殿下惜之。至於世㷪,則處置間,雖有過當之擧,而措語所失,元非大段,殿下及復拈出文字,斷爲罪案,責以欺天,律以罷職,此實前所未有之事也。聖敎一下,群情俱惑,請亟霽雷威,還收正言崔錫恒·尹世喜削奪官爵,持平朴世罷職之命。答曰,勿煩。
永豐副守沆上疏。大槪,臣家,有孝宗大王親題御禮二遍,顯宗大王御筆大字七帖,不避僣猥,冒死封進事。入啓。答曰,省疏具悉。所進兩朝御筆,再三欽玩,不覺追慕,益增涕泗交頤也。
備忘記,永豐副守沆,封進兩朝御筆,其誠可嘉,特爲加資。
上在昌德宮。停常參·經筵。
巳時,太白見於未地。夜五更,月入太微垣端門內。
下直,光州牧使鄭重徽。
謝恩,五衛將李光迪,沃溝縣監金德基。
左議政閔鼎重八度呈辭。入啓。傳曰,安心調理。
政院啓曰,湖南三邑守令,數日內催促發送事,旣已下敎矣。古阜郡守任堂,分付吏曹,屢度催促,而稱以身病,時未肅謝,殊甚未妥,請推考,令吏曹更加催促。且沃溝縣監兪德基,今日謝恩,而諫院不得備員,署經未易,何以爲之?敢稟。傳曰,依啓。金德基,除署經卽爲發送。
下直,沃溝縣監金德基。
左議政閔鼎重箚子。大槪,更陳危懇,乞賜遞免事。入啓。答曰,省箚具悉卿懇。錫恒等所坐,不比語言薄過,則何可諉以非一朝之不平,而全無徵勵之擧乎?至於不腆廩祿,尤不必過辭,卿其安心,勿辭領受,臥閤論道,以副至望。仍傳曰,遣史官傳諭。
禮曹郞廳,以領議政金壽恒意啓曰,今番庭試,乃是增廣代行之科,外方儒生,傳聞朝家,將有比前廣取之擧,諸應赴式年會試者外,上來觀光者,其數甚多,實是曾所未有而及至入場之後,鄕儒不閑駢侶之文,率多曳白而出,其爲失望,莫甚。自前大小科初試之後,或有慮遺才之歎,別設大輪次,以其入格者,許赴於會試矣。趁此外方擧子,未及散歸之前,分付成均館,急速設行大輪次,以爲慰悅多士之地,似合事宜。左議政閔鼎重,意見亦然,敢此仰稟。傳曰,大臣之言,正合予意,依此擧行。
府前啓,請罪人金重夏嚴鞫處斷事,請還收罪人金煥定配之命,嚴鞫處斷事,請妖巫莫禮嚴鞫得情,依律處斷事,請罪人李斗鎭,更令該府考律勘斷事,請龜城府使金嗣胤遞差事,請還收同敦寧金錫翼特除摠戎使之任事,請正言崔錫恒·尹世喜削奪官爵,持平朴世罷職之命,還收事,請平安前兵使金世翊拿問定罪事。入啓。答曰,勿煩。以上朝報
戶曹啓曰,卽接廣興倉所報,則來十月朔頒料次,倉官進去于左議政閔鼎重家,請受祿牌,則方在呈告中,不爲出給云,何以爲之?敢稟。傳曰,令倉官輸送。以上戶曹謄錄
傳曰,監試入場儒生等,經書外,東人私集,毋得持入事,才已嚴敎,擧子琴悌謙,不畏國法,偃然挾持,現捉於內摘奸之時,事極可駭。琴悌謙依榻前下敎,限三年停擧,入門官,所當重罪,而姑先從重推考,觀其緘辭而處之。以上禮曹謄錄
備邊司啓曰,以江襄監司狀啓,本司粘目,本道災邑,分等蠲役事,判府內,田稅,特爲量減,似當,更爲議處事,命下矣。所當卽爲議啓,而今年形勢,與前有異,如他道被災尤甚之處,田稅大同蠲減一款,姑無擧論之事,獨於本道,先爲量減,則未免輕重失宜,事不便當,更加商議,以待後日登對,稟處之意,敢啓。答曰,知道。備局謄錄
上在昌德宮。停常參·經筵。
巳時,太白見於未地。
大司成沈攸辭職上疏。入啓。答曰,敎胄之任,實非等閑,故凡於差出之後,必須着念擇擬事,有所申飭而已,非指謂卽今大司成也。沈攸文名,不但可合此任,且其爲人之謹愼,有足可尙,況大輪次之設行,不容遲緩,此疏還出給,使之從速行公。
傳曰,庭試外方擧子上來者,無麗數千,而第其所習,有京鄕之異,故曳白而出者,幾至過半云,不但多士之失望,亦豈與八路同慶之意哉?,雖因大臣啓辭,大輪次,使之從速設行,而不可無別樣聳動慰悅之擧,竝於明朝,盡數來會泮宮,大提學,亦爲待開門牌招。
左參贊李端夏上疏。入啓。答曰,省疏具悉。卿其安心勿辭,調理察職。
上在昌德宮。停常參·經筵。
下直,江華經歷姜碩老。
謝恩,護軍申渶,兵曹佐郞李濟民。
傳曰,昨日判付中,庭試赴擧外方儒生等,來會之意,下敎,而旋因政院啓稟,有所啓下矣。更爲思惟,今此別製,專出於慰悅外方之多士,則混同赴擧,殊無別設之本意,依前判付,只令外方儒生製述。
政院啓曰,大提學李敏敍來詣矣。傳曰,賦題書入。
傳曰,連日日氣猝寒,雖不至大段,微有咳嗽之候,來月朔祭攝行事,分付。
傳曰,都承旨與大提學,偕往泮宮,外方儒生等製述以來。
左議政閔鼎重九度呈辭。傳曰,安心調理。兵曹啓曰,政院啓辭。傳曰,今番庭試,不但增廣設行之科,與循例庭試,有異,故武科初試,旣取五百人,殿試規矩,比前稍歇,予意,專在於廣取矣。及見榜目,入格者,堇至五分之一,實有乖於本意,而其所以落莫失望,豈有文武之異哉?雖或有太過之事,決不可變其初心,昨日殿試時,柳葉箭一中,騎蒭一中者,一從成冊,一體賜第,而榜目,卽爲付粘以入事,命下矣。今番庭試,異於他慶設行之科,殿試規矩,且以稍歇,而入格,堇至一百餘人,群情亦以爲埋沒,今此一中者,一體賜第之命,固知聖意之有在,而第念旣已出榜啓下之後,追後一體賜第,事體重大,令該曹詢問大臣後,稟處何如?傳曰,曾前庭試,亦或有近百試取之時,今番庭試,則事體與前有別,而入格之數,如是埋沒,大有乖於予意,決不可不變通,今日內,卽爲問啓事,命下矣。問于大臣,則領議政金壽恒,行判中樞府事鄭載禧,以爲庭試,與別試有異,曾前試取,多有未滿百數之時,今番庭試,雖是增廣代行之科,凡增廣定額,文取三十三人,武取二十八人,而今此武科入格者,至於過百,則比之文科,不啻倍蓗,不可謂之不爲廣取矣。方其參榜者,外方武士,與軍保之輩,其〈?〉多,則其爲落莫失望,亦不可比同於鄕儒矣,到今抄出其定規外一中之類,一體賜第,似爲落榜者慰悅之地,揆以國體,極涉苟且。今此下敎,固知聖意有在,而出榜啓下之後,追加額數,實是無前之擧,後弊所關,恐不可輕議,伏惟上裁。領中樞府事金壽興,以爲國家之因慶設科,雖出於慰悅之意,設科取人,必以得人爲言,則且當論人才之得不得,則必以多寡爲言矣。今番庭試,雖是增廣代行之科,入格百餘人,比之增廣額數,不爲不多,而臣忝承參試之命,進詣試所,考見初試榜目,則諸般有身役之類,過半,故殿試入格者,亦無非此類,則設或盡數取之,實無一二可用之人,誠可慨然。今此聖敎,專出於慰悅人心之聖意,而科場事體,極其嚴重,旣定規矩,試所出榜之後,決不當輕易撓改,以開日後無窮之弊矣,伏惟上裁。傳曰,大臣之意,實出於嚴科場慮後弊,不當撓改也。
政院啓曰,大提學李敏敍,以爲今日別製,當爲設行大輪次,則監試會試前,無空日,欲得擧行云矣,敢啓。傳曰,知道。
政院啓曰,今日外方儒生製述四百五十張,旣以收券以來矣。大提學李敏敍,弘文提學金萬重,竝卽牌招課次,何如?傳曰,依啓。今此別製,與節日課試有異,取數十人,而居首,亦不當只取一二人,以此分付。
上在昌德宮。停常參·經筵。
永豐副守沆,加資肅拜。
下直,大丘判官姜琛。
謝恩,護軍黃玧,持平金宇杭。
政院啓曰,大提學李敏敍,送言于本院,副提學崔錫鼎,今方入直,儒生試券,同參課次之意,使之啓稟,敢此仰達。傳曰,知道。藥房啓曰,夜來寒氣斗緊。伏未審聖體,調攝,若何?咳嗽之候,加減,何如?湯劑進御之後,姑無其效否乎?臣等,區區憂慮,敢來問安。答曰,知道。咳嗽,姑無加減矣。
備忘記,幼學孫德升·蔡成胤,生員吳世胄,竝直赴殿試,三下,幼學尹弼鼎·李瑞英·金命煥·朴泰昌,生員李斗年·蔡之沔,進士琴暹,生員李恒徵,忠義衛趙裕慶,生員崔鼎良,幼學朴泰恒,生員李煜,進士柳宰,幼學郭大徵,進士李晢,幼學白以受,竝直赴會試。
傳曰,今此直赴儒生,孫德升等三人,竝許赴於今式年殿試,直赴會試,儒生等,竝許赴於後式年。
傳曰,史官四員待命,騎馬十二匹,卜馬八匹立之。以上朝報
禮曹啓曰,卽接工曹移文,則今此顯陵莎草修改時,繕工監提調,有故,代本曹堂上一員,當爲代行,而判書洪萬容,以觀象監提調,應爲進去,繕工監提調代,亦爲兼送事,自本曹啓稟云。曾前如此之時,亦有兼進之例,依前例兼爲進去事,分付,何如?傳曰,允。禮曹謄錄郞廳李運海校正。日記郞廳趙世選〈書〉。
上在昌德宮。停常參·經筵。
自辰時至申時,日暈。
右議政南九萬,觀象監提調洪萬容,禮曹參議李濡,顯陵修改事,出去。
藥房啓曰,秋序已盡,新朔又屆,伏想以孝思哀慕,益復罔極。伏未審夜來,聖體調攝,若何?咳嗽之候,比昨,何如?臣等,不任憂慮,敢來問安。答曰,罔極。咳嗽,比昨似有減歇之勢矣。
黃海監司書目,金川呈,以大司憲朴世采辭職上疏上送事。答曰,省疏具悉卿懇。前後固辭,至此,本職,今姑勉副,卿其安心,從速上來,以補不逮。
左議政閔鼎重十度呈辭。入啓。傳曰,昔疾今愈,想賴神明之扶護,遜辭繼至,自愧誠信之未孚,卿勿困我,予欲無言,念玆邦家之多難,實由寡德而不辟,天心未豫,飢饉之慘,八路同然,國步斯艱,憂虞之端,有難形諭。當此之時,思欲得賢而共理,要以保邦而安民,在山林尙且于于,居鼎鼐其何邁邁?嗚呼,萬機至煩,非寡躬之獨斷,百責所萃,捨大臣而疇依,此誠安危之所關,決非補相之辭退,勞瘁已甚,雖嬰無妄之疾,筋力未衰,宜見勿藥之喜,卿其追念先王之殊遇,勿以去就爲言,勉回若況之心,亟副如渴之望。仍傳曰,遣承旨傳諭。
假注書沈季良,出仕,代李宜昌。
政院啓曰,頃者寧海副令昉,永興副守沆等,連進列祖御筆,而臣等,有難退却,直欲捧入矣。其後考見本院日記,則曾在戊午年筵臣以上,來呈先朝御筆者,頗多,旣呈之後,自上輒施恩賞,以此希恩望賞之輩,至於購得而進,不勝其紛紜,自今以後,申明禁斷,以杜其弊之意,有所稟達,則今後申飭,切勿來呈事,允下矣。臣等,初不覺察,昉等所獻,雖已捧入,而旣知有此承傳之後,則亦不可使其希賞輩,一任其來呈,以長猥雜之習,依前成命,更加申飭,俾勿進獻,何如?傳曰,允。又啓曰,二所試官二望內,行知中樞府事南龍翼,漢城府判尹吳斗寅,吏曹參判李選,俱爲牌招不進,將無以備員,合有變通之道,更爲牌招乎?敢稟。傳曰,近來擧子中,有相避之人,則輒皆規避,其習可惡。今此三人之一時違牌,雖未知緣何事故,而其在事體,殊甚駭異,竝從重推考,更爲牌招。
同副承旨金載顯書啓,臣承命往諭于左議政閔鼎重,則以爲臣,委身枕席,已過數月,凜凜危篤,惟以職事解否,爲其死生之分,情勢之窮蹙,私懇之切至,無可以上徹蓋高之天,而微衷莫暴,異數橫加,近侍臨辱,宣諭至三,詞旨之隆厚,實非愚賤小臣,所可承當,雖甚冥愚,亦有心腸,豈不欲感激忘身,趨奉恩命,上應殊遇,下盡微分,而顧臣疾病氣力,實無起動之勢,況臣不自量力,導成君父過中之擧,惹得群議,攻斥之端,其在公議,尤不敢冒沒仍據於具瞻之地,今臣心神昏迷,耳目聾暗,白黑錯視,牛蟻眩聽,已無陳力之望,重之以難安之義,惟願聖慈諒察,亟賜遞免,俾得安意調理,無至喪失廉隅,則臣當含恩感德,結草爲報云矣,敢啓。傳曰,知道。
傳曰,摠戎重地,非久曠之任,臺啓亦已收殺,新除授摠戎使敎書,卽速製進,以爲牌招傳授之地。以上朝報
禁衛營啓曰,禁軍及本營標下軍犒饋,今初五六日,鱗次設行於本營矣。所入器皿等物,今日各該司,進排,何如?傳曰,允。禁營謄錄
上在昌德宮。停常參·經筵。
夜三更,流星出北河星上,入天倉星下,狀如鉢,尾長五六尺許,色赤。
吏曹參議宋奎濂,兵曹正郞許墀,試官牌不進,依承傳罷職。
政院啓曰,吏曹郞廳來言,臺諫有闕,政事當爲取稟,而判書李翊被論,參判李選辭疏,參議宋奎濂罷職,不得取稟云,敢稟。傳曰,知道。
同副承旨金載顯上疏。大槪,幸蒙恩暇,今方發行,而喉司重地,不可久曠,懇乞遞免,以便公私事。入啓。遞差。
政院啓曰,摠戎使金錫翼敎書,旣已啓下,卽爲牌招,傳授密符之地,何如?傳曰,允。
同敦寧金錫翼上疏。大槪,嚴召之下,不得不趨承闕外,而新授之命,決不可堪,伏乞聖明,亟遞臣本職及兼帶摠戎使之任,以謝公議,以安微分事。入啓。答曰,省疏具悉卿懇。當此多艱之秋,畿輔掌戎之柄,微卿其誰?況卿,介潔謹愼,忠勤素著,今玆簡拔,夫豈偶然哉?須體至意,安意勿辭,速出察職,克盡誥戎之方。
藥房口傳啓曰,初五日,是冬享大祭,而自上方在調攝之中,勢難親行之意,豫爲分付,何如?答曰,咳嗽,漸向差愈,莫重大禮,不可攝行矣。又啓曰,咳嗽之候,雖向差減,猶未夬復,今若冒曉親行祭禮,則必有復發之患,決不可親行,玆敢更達。答曰,今番大祭,必欲親行矣。卿等,如是累次陳達,使之攝行。
傳曰,史官二員待命,騎馬六匹立之,監試一二所內摘奸。
右副承旨尹攀上疏。入啓。遞差。
政院啓曰,吏曹參判李選,旣已承牌出仕矣。憲府作窠已至兩日,承旨二員,亦且遞改,使之卽爲開政,何如?傳曰,允。
府前啓。請罪人金重夏嚴鞫處斷事,請還收罪人金煥定配之命,嚴鞫處斷事,請妖巫莫禮,嚴鞫處斷事,請還收罪人李斗鎭減死定配之命,更令該府考律勘斷事,請龜城府使金嗣胤遞差事,請平安前兵使金世翊拿問定罪事,請還收正言崔錫恒·尹世喜削奪官爵,持平朴世㷪罷職之命事,請勿留難,亟罷別製之榜事。入啓。答曰,已諭勿煩。以上朝報
政院啓曰,當日爲政事,命下矣。卽今廳中,只有昌及左副承旨金鎭龜,臣等,則進吏兵批,則無他推移在廳之員,何以爲之?敢稟。且近日僚員不齊,事多苟簡,承旨闕員,以在京無故人,差出,明日對待門牌招,使之察任,何如?傳曰,允。
吏批啓曰,判書被論,參議未差,小臣獨政未安,何以爲之?敢稟。傳曰,仍爲之。
又啓曰,大司憲今當差出,而擬望之人,乏少,承旨竝擬,何如?傳曰,允。以上吏曹謄錄
司僕寺啓曰,濟州山馬監牧官金振煜,封進馬二匹,來到本寺,禾毛色,別單書入,而依例內廐立養之意,敢啓。司僕謄錄
藥房啓曰,伏未審夜來,聖體調攝,若何?咳嗽之候,漸有差效否乎?前劑入蔘蘇飮,當盡於昨日,卽今症候,必須詳知,然後可以議定繼進之藥,臣等,憂慮未弭。敢來問安,竝此仰稟。傳曰,知道。咳嗽之候,日漸減歇,從容調理,自可瘳矣。淸肺湯,依前加入五貼劑入,勿爲問安。以上朝報
上在昌德宮。停常參·經筵。
夜二三更,電光。
下直,廣梁僉使閔錡。
謝恩,濟用正任弘亮。
左議政閔鼎重十一度呈辭。入啓。傳曰,安心調理。
兵曹參判申翼相辭職上疏。入啓。答曰,省疏具悉。卿其勿辭,調理察職。
監試二所內摘奸單子。傳曰,監試入場儒生等,經書外,東人私集,毋得持入事,才已嚴禁,而擧子琴悌謙,不畏國法,偃然挾持,現捉於內摘奸之時,事極可駭。琴悌謙,依榻前下敎,限三年停擧,入門官,所當重究,而姑先從重推考,觀其緘辭而處之。
各陵內摘奸。傳曰,恭陵主山及靑龍斫伐雜木,至於八條,翼陵靑龍白虎斫伐松木,亦至五條,比諸他陵,尤爲狼藉,事極驚駭。兩陵出入番參奉,竝拿問定罪,守僕等,令攸司囚禁從重科罪,昭顯墓白虎近處松木,亦爲多數斫伐,守直·別監,一體囚治,章陵內靑龍白虎近處,松木·眞木,有斫伐之痕,雖曰風折後斫去,不足取信,當該參奉,姑先推考,觀其緘辭而處之,英陵主山栢子木一條,公然斫伐,常時不能禁斷之狀,極爲駭異,出入番參奉,竝先罷後推。
傳曰,今觀內摘奸單子,光陵參奉朴重奎,擧職之狀,誠爲可嘉,輕重間不可無激勵之道,令該曹考例稟處。
政院啓曰,恭陵參奉成至行·鄭爾亮,翼陵參奉李萬亨·李蕃,拿推,英陵參奉李泰朝·李世敬,罷推事,旣命下矣,陵寢重地,不可蹔曠,假官入直,亦爲未安,事當趁卽差出,以爲入直之地,而開政未易,何以爲之乎?敢稟。傳曰,竝卽口傳差出。
禁府,鄭爾亮·李蕃,拿囚。啓。
公洪監司書目,連山縣監李日三,文書,見捉於御史,旣是歸家,罷黜事。啓。傳曰,卽爲口傳差出。吏曹口傳政事,翼陵參奉洪受寅·宋相抃,英陵參奉趙泰東·舜英,恭陵參奉黃爾章·尹潭。
同副承旨趙聖輔辭職上疏。入啓。答曰,省疏具悉。爾其勿辭,從速察職。
府前啓,請罪人金重夏嚴鞫處斷事,請還收罪人金煥定配之命,嚴鞫處斷事,請妖巫莫禮,亟命有司更加嚴鞫,依律處斷事,請還收殺人罪人李斗鎭減死定配之命,更令該府考律勘斷事,請龜城府使金嗣胤遞差事,請平安前兵使金世翊拿問定罪事,請還收正言崔錫恒·尹世喜削奪官爵,持平朴世罷職之命事,請勿留難,亟罷別製之榜事。司饔院分院郞廳,頃以本院田畓災傷急察事,下往於廣州地,臥牛山田畓所在處,將欲應審之際,竝作人等,遽生作變之計,聚會放砲於山谷間,至於砲丸,飛過於牽馬驛卒頭上,所率下人,一時駭散,不得前進,廣州之人,藉藉傳說,而分院郞廳,遭此無前之變,掩諱不報,誠可駭也。夫司饔院,雖是微末,以公幹騎驛下去,則此非私行,而白晝放砲,肆然無所畏忌,人心之奸惡,至於如此,實是非常之變也。若不搜覈,別樣嚴治,則日後之弊,有不可言,而分院郞官,掩置不報之狀,亦甚無謂,請司饔分院郞官,汰去,其放炮人等,令本官搜捕,一一科罪。新除授大司憲李翊,時在公洪道全義地,請斯速上來事,下諭。答曰,不允。汰去事,及下諭事,依啓。放炮作變,事極驚駭,今本道,刻日搜捕啓聞。
吏曹口傳政事,連山縣監尹尙績。以上朝報
以賓廳坐起頉稟。傳曰,知道。過數日後來會。
傳曰,江襄監司狀啓內,內弓房所納弓槊,啓稟災減事,自備局覆啓,允下矣。弓槊木,乃軍器緊用之物,一依狀啓,盡數停封,其勢誠難,而亦不可不參酌變通,元數六百介內,三百介,特爲權減事,分付。備局謄錄
今月初七日,大臣·備局堂上引見入侍時,知中樞府事申汝哲所啓,體府罷後,仍爲管理廳,故相臣金□□主管矣。壬戌年間,金,卜相之後,只在其管理廳號,使備局主簿,而大臣之成貼文簿,有所難便,故使小臣,次知其文簿矣。主管大臣,今已卒逝,小臣,有難獨當,自朝家或罷,或似他大臣句管事,必有處分,然後方可爲之,敢達。上曰,領相主管,可也,領議政金壽恒曰,管理廳事,臣固欲陳而未及仰達矣。蓋體府罷後,量餉軍器,無屬處,故別設管理廳,而令淸城府院君金錫胄主管矣,厥後,罷管理廳,自備局主管,而淸城府院君,久在將任,凡干設施之事,熟諳始末,故仍令摠察,又以備局堂上中一員,次知其文書酬應之事矣。今有令小臣主管之命,不但臣之本非其任,此非大臣替代兼察之事,事涉妨碍,且其所管,只是本府若干糧餉軍器,與大興山城檢察之事而已,依永宗鎭屬御營例,移屬於訓鍊都監,使大將,仍爲主管,則事涉着實矣。他大臣之意,亦如此,故敢達。上曰,欲使卿兼察矣。他大臣之意,亦以移屬訓局,爲宜,則屬於訓局,仍令訓鍊大將主管,可也。
兵曹判書趙師錫所啓,北道軍兵五衛之制,金汝水,爲北兵使時,啓罷矣。其後柳赫然爲兵使,又爲啓聞復設,請自廟堂,定送其節目,而道理形勢,必須詳審後,可以議定,而急難遙度,不可自此磨鍊節目,分付于本道兵使,商度磨鍊之後,自廟堂折衷,何如?上曰,自此有難遙度,問于本道兵使,議定節目,可也。以上備局謄錄
義禁府啓曰,恭陵參奉鄭爾亮·成至行,翼陵參奉李蕃·李萬亨等,拿問定罪事,傳旨啓下矣。鄭爾亮·李蕃等段,今方待命,卽爲拿囚,而成至行·李萬亨等段,時在各陵齋所,依例發遣府羅將,拿來,何如?傳曰,允。禁府謄錄
上在昌德宮。停常參·經筵。
巳時,太白見於未地。夜三更,流星出北極星下,入乾方天際,狀如拳,尾長二三尺許,色赤。五更,黑雲一道如氣,起自乾方,直指巽方,〈長〉十餘丈,廣尺許,漸移北方,良久乃滅。
謝恩,檢閱沈權。
傳曰,史官二員待命,騎馬六匹立之,大祭所內摘奸。
明日永慕殿冬享大祭正時,四更一點,開門,三更三點。傳曰,賙賑之政,例在於春間,而至於湖南,則不可不趁歲前設賑,故自內司以〈米〉五十石,木綿十同,布子七同,特下賑恤廳,以補賑資之萬一,而不幸連歲凶歉,稅入太縮,出給之數,比前零星,心甚未安。以此意言于該廳,使之趁卽輸去,監試覆試一所內摘奸單子。傳曰,搜挾之令,甚嚴,停擧之罰,才行,而法綱解弛,士習不古,數日之內,連次見捉,事之可駭,莫此爲甚。擧子洪野·河世廷,一體限三年停擧,入門官及搜挾監察,竝先罷後推。
汰去現告,司饔奉事宋日中。以上朝報
云云事,命下矣。取考前例,則曾在庚寅年間,康陵參奉李後岳,修理齋舍七間,新創祭器庫一間,泰陵參奉李卿雪,新造齋舍三間,祭器庫一間,竝蒙陞敍之典,其後丁巳年,順陵參奉金弼相,丁字閣及諸處修理之役,竝皆一新。光陵參奉朴賢安,香廳等處修改,丹靑明麗,其爲工役,與李後岳無異,金弼相,則該曹物力之外,私自拮据,尤爲可尙,而施賞重事,係于恩命,以上裁回啓,則金弼相,特爲六品遷轉,朴賢〈安〉,爲陞敍判下,而戊午〈年〉間本曹堂上,榻前啓曰,近來陵官,以別備營造,陞六品者,有之,而陵官,與守令有異,若不侵虐陵卒,則自備之物,從何辦出乎?已往陵官之以此陞遷者,人言甚多,不防此路,則其流之弊,有不可勝言者,今後,則陵官之以營造陞出之規,還寢宜當。本曹,方有陵官別備回啓之事,而今姑置之意,敢此竝稟,蒙允。今此光陵參奉朴重奎,不過丁字閣前面庭除修築,安香廳等三處精修而已,別無大段,自備工役之事,比諸曾前陞敍之類,亦爲未及,而且陵官論賞還寢事,已有成命,自該曹考例,請施無路,何以爲之?敢稟。傳曰,然則論賞一款,安徐以上吏曹謄錄傳曰,史官二員待命,騎馬六匹立之,監試一二所內摘奸。
上在昌德宮。停常參·經筵。
自辰時至午時,日暈。夜一更,月暈。
謝恩,校書校理張振文,禮曹佐郞韓紀百,連山縣監尹尙績,恭陵參奉黃爾章,翼陵參奉洪受寅,英陵參奉李舜英。
左議政閔鼎重十二度呈辭。傳曰,安心調理。
冬享大祭後,大王大妃殿,政院·玉堂·二品以上·六曹問安。答曰,知道。大殿·中殿,政院·玉堂·二品以上·六曹問安。答曰,罔極。
藥房啓曰,今日享祀又過,仰惟孝思必倍,哀隕數日,寒事漸緊。伏未審聖體調攝,若何?咳嗽之候,益有差效否乎?前劑入淸腑湯,連日進御,則當盡於明日,此後限五貼加劑以入乎?臣等,區區憂慮,敢來問安,竝此仰稟。答曰,居諸遄邁,秋序已盡。初期只隔一朔,哀慕罔極,倍切摧隕。咳嗽,旣盡差愈,湯劑,不必連進矣。
京畿監司書目,楊州呈,以工曹參議黃儁耉,病重上去不得事。啓遞差。
罷職現告,監察金胤重,學正曺徵漢。
吏曹啓目,粘連檢閱李廷謙上疏云云。廷謙,與檢閱沈權,旣是舅甥之親,則揆以法例,不可同在史局,而在下者當避,檢閱李廷謙,改差,何如?啓依允。
傳曰,召對爲之。入侍,承旨鄭勔,玉堂申啓華·南致熏,注書崔奎瑞,史官柳尙載·宋疇錫,掌令安圭,亦爲入侍。侍讀官申啓華所啓,頃者都承旨尹趾善,以司諫李孝源之不赴北幕,有所陳達於榻前,李孝源,以此不安,累違召命,而此蓋有曲折,當初李孝源之拜北評事也,適有催促發送之命,而其病親,在於鄕家,人子情理,不忍不見而去,欲得數日之暇,往見而來,以此意呈狀于兵曹,則自上特憐其離親遠赴,使之改差,此固出於聖上體下之意,而李孝源,常不安于心,累拜淸顯之職,而不敢行公,去年因上候未寧,始乃供職,此其意,本非厭避邊任,貪戀榮寵者也。趾善,未詳曲折,初乃上達,而厥後得聞實狀,更暴其心事之無他,則元無未安之事,而過爲引嫌,累次陳達,士夫廉隅,雖重,分義,亦不可不顧,況此事,本非有關於廉隅,自上嚴加警責,則渠何敢不來乎?當此三司乏人之時,不可任其退去,故敢此仰達矣。上曰,李孝源之得遞北幕,本非渠所厭避,尹趾善所陳,蓋由於未詳曲折之致,而厥後,又陳其實狀,以明其心事,則李孝源,少無引嫌之事,而累次陳疏,終始違命,分義掃地,不可無警責之道,李孝源,推考,使之從速上來,可也。參贊官鄭勔所啓,初四日內摘奸時,一所擧子,有書冊見捉之事,故當該搜挾監察,旣有罷推之命矣。初二日摘奸時,二所擧子,亦有書冊見捉之事,而搜挾監察,獨免施罪之擧,凡科場搜挾之事,監察,例爲主管,則今此兩所之異同,似爲不均矣。上曰,二所監察,亦爲推考。以上朝報
吏批啓曰,判書被論,參議未差,小臣獨政未安,何以爲之?敢稟。傳曰,仍爲之。
備邊司啓曰,本司武郞廳副司勇高應文,通計在任在喪,前仕已滿十五朔,依例六品遷轉事,捧承傳施行,何如?傳曰,允。以上吏曹謄錄
上在昌德宮。停常參·經筵。
夜五更,黑雲一道如氣,起自艮方,直指坤方,長十餘丈,廣尺許,漸移東方,良久乃滅。流星出狼星下,入南方天際,狀如拳,尾長四五尺許,色赤,光照地。
下直,鍾城府使兪夏謙。
謝恩,兵曹佐郞鄭權,工曹參議黃玧,英陵參奉趙泰東,校書著作魚瑞龍。
注書姜鋧病,代假注書任翊元。
京畿監司書目,陽川呈,以校理嚴緝辭職上疏上送事。啓。踏啓字。
府前啓,請罪人金重夏嚴鞫處斷事,請還收罪人金燠定配之命,嚴鞫處斷事,請妖巫莫禮,亟命有司更加嚴鞫,依律處斷事,請還收罪人李斗鎭減死定配之命,更令該府考律勘斷事,請平安兵使金世翊,拿問定罪事,請還收正言崔錫恒·尹世喜削奪官爵,持平朴世罷職之命事,請罷別製之榜事。入啓。答曰,勿煩。
傳曰,史官二員待命,騎馬六匹立之,外各司內摘奸。以上朝報
禁衛營啓曰,禁衛別隊分授鳥銃,自本營令敎鍊官李行昌·申行楫等,監造一千柄,別備一百柄,纔已畢造矣。別造鳥銃十柄,具南羅箇·鉛袋等物,封進之意,敢啓。傳曰,知道。製造極爲精緻,監造官,考例稟處。禁營謄錄
上在昌德宮。停常參·經筵。
未時,日暈。申時,日有重暈,內暈,有兩珥,暈上有冠,外暈上,有背,色皆內赤外靑。夜五更,流星出北極星下,入艮方天際,狀如鉢,尾長三四尺許,色赤。
謝恩,副摠管崔逸,內禁將趙世雄,護軍田好謙·韓正立,直講金時郁,典籍李渶,學正琴聖奎,司䆃奉事兪樸,承文副正字金弘楨。
左議政閔鼎重十三度呈辭。入啓。傳曰,安心調理。
同副承旨趙聖輔三度呈辭。入啓。遞差。
吏曹啓曰,承旨有闕,政事,取稟。傳曰,明明日爲之。
監試覆試一二所,出榜詣闕。傳曰,大臣·備局堂上,引見。引見時,左參贊李端夏陳疏,調理今已有日,賑廳之事,亦出緊急,斯速察任之意,分付事,及前持平朴世,令政院招致闕外,前監司趙聖輔,論啓中,身有重謗一款,問啓事,榻前下敎。上曰,靈恩君涵,以衣冠之人,爲其田畓相爭之事,親往內需司云,其爲無識,莫此爲甚,罷職。大司諫任相元所啓,臣於頃日,妄陳所懷,仍進規警之語。今聞大臣之言,臣所論獨運不足之語,未免爲失當之歸,不可仍冒臺席,請命遞斥臣職。上曰,勿辭。退待物論。掌令安圭所啓,請罪人金重夏嚴鞫處斷事,請還收罪人金煥定配之命,嚴鞫處斷事,請妖巫莫禮更加嚴鞫得情,依律處斷事,請還收罪人李斗鎭減死定配之命,更令該府考律勘斷事,請還收正言崔錫恒·尹世喜削奪官爵,持平朴世罷職之命事,請罷別製之榜事。上曰,勿煩。又所啓,今番庭試壯元,申必淸,賦性陰險,處心回譎,皷唱邪論,勇參凶疏。至與流竄罪人權大夏,會於鄕院,醜辱儒賢,無所不至,終至於墨名而後已。其他凶悖之語,多有不忍聞不忍言者,大夏,以此旣被流竄,而必淸,獨爲漏網,湖西士夫,已極駭惋矣。付黃之罰,未解,偃然赴擧,至占魁科,如許凶邪罔測之人,不可置諸榜首,庭試壯元申必淸,請命拔去。上曰,不允。此後,則凡儒生被罰者,勿論庭·謁聖,勿許赴擧事,永爲定式,雖有入格者,使之拔去,仍爲論罪,可也。政院啓曰,前持平朴世,令政院招致闕外,趙聖輔論啓中,身有重謗一款,問啓事,命下矣。朴世,卽爲牌招,以問,則以爲大凡臺閣論人之體,不一其規,或意在於規警,而卽爲明斥,或竊附於忠厚,而不爲索言,蓋趙聖輔,當其父病劇之日,不自侍側,及喉司請牌之後,晏然出仕,其父之疾,非一朝一夕猝發之症,而沈綿累朔,奄奄垂盡,則君命雖重,何忍汲汲赴召,有若平常無事之人哉?昨日行公,翌日出去,則疾勢,已無可爲,人子情理,於此掃地,若是而責之以移孝爲忠,臣未見其有得也,不特是也。尹灣府時,事多鄙瑣,宰海邑時,務爲肥己,臣於奉使西關之日,略聞其槪,還到洛下之後,人無不說,臣意以爲由前言之,則旣有如彼之謗,由後言之,則又有如此之謗,謗之虛實,雖未可知,而謗言喧藉,久而愈激,則其必有以自取之者,外臺風憲之任,決不可畀諸他人,故果爲擧劾。不曰重累,而曰重謗者,蓋附於忠厚之義而已矣。今於發問之下,不得不據實仰達,不勝惶悚之至云矣,敢啓。答曰,知道。鄙瑣肥己云者,旣是風聞,不必盡信,而至於父病危劇,不自侍側,及其喉司請牌之後,則汲汲出仕等語,未知其時之事狀,一如朴世之所云云乎?諸承旨,察啓。又啓曰,以前持平朴世㷪,論劾趙聖輔啓辭中,身有重謗一款,問啓。傳曰,諸承旨察啓事,命下矣。臣等,取考本院日記,則趙聖輔,曾在壬戌二月十九日,除授同副承旨,二十日,本院,以同副承旨除授日肅謝,例也,而今日亦不肅謝,事甚未便之意,啓請牌招,而以其父病,不赴,其日夕,本院,又以迎勅擧動時,不可不備員,明日待開門更招之意,陳啓,故二十一日,承牌出仕,過擧動後,卽爲出去,二十二日,臺諫有闕,政事之時,聖輔在喪之代,臣以道,差除。以此推之,則聖輔之遭父喪,似在於二十一日昏夜之間,而且聞於本院下吏,則渠輩,亦於二十二日曉,來到,待罷漏始聞其遭喪云。其時事狀,如此,略啓。傳曰,今觀啓辭,趙聖輔除授承旨之後,以其父病,趁未肅謝,本院請招,亦不赴召,又以擧動臨迫更招之後,始乃不得已承牌出肅,才經擧動,旋卽出去,則於聖輔,有何可論之疵,而世,至以如是,而移孝爲忠,未見其有得等語,橫加罔極之罪案。噫,雖微官庶品,彈劾之際,固宜審愼,而況方伯,是何等職任,告君,是何等重事,而何敢以糊塗之說,率爾發論,隱然陷人於不孝之罪乎?殊甚無謂也。至若鄙瑣肥己之誚,不但聞風之不足盡信,昨日筵臣,以灣尹時,不無治聲之意,有所陳達,則尤不必以此爲咎也。領議政金壽恒所啓,吏曹判書李翊所被臺論,雖未知其得當,而觀其前後措語,非尋常彈劾之比。冢宰,國之重臣,遭此重論,終難晏然在職,國家任使之道,亦不可强令察職。且卽今吏曹堂上,只有參判李選,銓長之任,不宜久曠,姑爲遞改,似當矣。上曰,非以臺論爲是也。此與尋常彈劾,有異,雖停啓之後,似難强迫出仕,李翊,本職今姑改差,可也。右議政南九萬所啓,賑恤廳堂上,常時,則無甚緊事,而今年,則諸道蠲役等事,必自賑恤廳,料理所儲多寡,以爲還償所蠲之數於本衙門之地,然後可以議定,而本廳堂上三人中,朴信圭,本職煩劇,多有未遑,李端夏,素多疾病,不堪劇任,李濡,可以專一察任,而賑廳堂上,必兼備局凡事,可以相議爲之,李濡,差下備局堂上,似當,而領相,有親嫌,難於可否,故敢達。上曰,然則李濡,副提學差下。領議政金壽恒所啓,今年各道諸般身役,當年條所捧,則一從被災輕重,分等量減,而癸亥以上諸般未收,則勢難一時徵督,若全不收捧,則亦涉難便,湖南一道,則已往未收,竝令停捧,他道,則勿論未收多寡,依上年例,只捧一疋事,定奪分付,何如?上曰,依爲之。吏曹參判李選所啓,前日筵中,以趙渭叟不爲擬望事,有所下敎,而臣取考官案,則渭叟,有越五等,故不得擬望,非但渭叟。此外亦多有善治者,而入於越等,故不得收用,在前累有越等蕩滌之時,今亦議于大臣,以爲抄啓變通之地,何如?領議政金壽恒曰,此時一善治守令,誠爲難得,越等,雖不可一例蕩滌,比之敍內,則有間,其中治績表著者,令該曹,抄啓,蕩滌而用之,似無所妨矣。上曰,依爲之。又所啓,準期不敍之法,蓋爲防托疾圖遞之弊,故必以在其官次,以病遞者,準期不敍,而若在官罷歸者,則曾不竝坐,而前羅州牧使任弘望,在其任所,身病甚重,故道臣,問於公兄,知其實病,然後合有變通之道矣。領議政金壽恒曰,勿論身病之輕重,在官而以病見罷者,則無準期不敍之規,而此則必該曹不察,渾入於準期之中矣。且弘望,素稱剛明,合有變通之道矣。〈以下疊〉金壽恒曰,勿論身病之輕重,在官而以病見罷者,則無準期不敍之規,而此則必該曹不察,混入於準期之中矣,且弘望,素稱剛明,合有變通之道矣。〈以上疊〉李選又曰,前淮陽府使崔碩英,在官時,遭其子喪,携柩還鄕,傷痛得疾,不得還官,以此見罷,故混入於準期之中,其時病重實狀,人所共知。且其人,廉謹善治,廢置可惜,雖在準期之中,政官,若知其實病,則曾有啓達變通之事,亦問于大臣,以爲變通,何如?壽恒曰,碩英,素稱廉謹善治,且當初見罷,非出於厭避,當此主牧乏人之時,別爲變通敍用,似當矣。上曰,準期之法,固難續續變改,而如此乏人之時,可合字牧之人,實爲難得。大臣之意,亦如此,任弘望·崔碩英,準期不敍,竝勿論,可也。以上朝報
禮曹啓曰,庭試文武科唱榜,只隔一宵,而臺諫,以壯元申必淸拔去事,論啓矣。在前登科之人,或以病故,或以服制,雖不得進參於唱榜之日,紅牌賜花,直爲出給,而此則方在被論中,紅牌,不得書塡,唱榜日字,姑爲退定,以待臺論收殺,何如?傳曰,允。以上禮曹謄錄
今日引見入侍時,領議政金壽恒所啓,三南月課軍器,自各軍門造送所用,其價米事,曾已定奪矣。今年,則實結收米,比前大縮,該廳需用,必有難繼之患。月課價米,自本道,必有移補賑資之事,各衙門造送軍器之事,勢難施行,竝一體停止事,豫爲定奪分付,何如?上曰,一體分付,可也。以上宣惠廳謄錄
今日入侍時,兵曹判書趙師錫所啓,臣得見擧行條件,則本曹木二百同,當移送于訓鍊都監,而本兵,只有若干木同,用度甚煩,而今秋所捧,又將以年凶,太半減縮,一時準數輸送,誠有所難。今番與戶曹,各送一百同,則明年,雖與戶曹,分半以送,猶勝於一時盡送矣,敢此仰達。領議政金壽恒曰,庚申以後,砲保價布蠲減之數,甚多,其代,以戶·兵曹木,啓請充給,而戶曹木取用之數,較多,故今番,則請以兵曹木二百同,移給矣。卽今未及準給者,其數,亦多,前頭戶曹木,又當啓請取用,兩次分半移送,有同朝三暮四,而在訓局,則所用無異。趙師錫所達如此,戶·兵曹,各一百同,使之移送,何如?上曰,令戶曹·兵曹移送,而戶曹木,各別擇給,可也。訓局謄錄
扈衛廳啓曰,前月二十日本廳軍官等,試射不得爲之之意,旣已啓達矣。明日將爲試射於慕華館,入直軍官,亦爲除標信出射後,還入直之意,敢啓。傳曰,知道。扈衛廳謄錄
上在昌德宮。停常參·經筵。
巳時,太白見於未地。
謝恩,平康縣監羅良佐,海南縣監金德恒。
政院啓曰,全羅監司李師命狀啓,海南縣監,給馬下送云,而新除授縣監金德恒,諫院無行公之員,署經未易,何以爲之?敢稟。傳曰,除署經發送。
謝恩,判決事成虎徵。
下直,海南縣監金德恒。以上朝報
吏批啓曰,新判書命牌,同參政事,何如?傳曰,允。
又啓曰,判書命牌不進,參議未差,小臣獨政未安,何以爲之?敢稟。傳曰,仍爲之。吏房承旨,以司謁啓曰,新除授兪櫶,與右副承旨鄭勔,婚家相避,何以爲之?敢稟。傳曰,右副承旨改差。以上吏曹謄錄
上在昌德宮。停常參·經筵。
巳時,太白見於未地。
答都承旨尹趾善疏曰,省疏具悉。臺閣論人,極涉糢糊,則招問事實於政院,未見其擧措之未安,疏末愼喜怒事,予當留意,卿其勿辭,調理察職。
下直,永柔縣令李商翼。
謝恩,左參贊李端夏,恭陵參奉尹譚,宣傳官鄭德徵,護軍李威。
左議政閔鼎重十四度呈辭。入啓。傳曰,安心調理。
左承旨宋昌辭職上疏。入啓。踏啓字。
護軍徐文重辭職上疏。入啓。答曰,省疏具悉。卿其勿辭,從速察任。
傳曰,臺諫,人主之耳目,本非引日虛帶之職,而執義李后定,迫於嚴批,旣已上來之後,旋又違牌,尙未行公,其在事體,殊甚未安,本院申飭。
右議政南九萬箚子。大槪,冒陳危懇,乞於出疆之前,先解職事。入啓。答曰,省箚具悉卿懇。今日是何等時,大臣,是何等職,而乃因一時疾恙,遽欲釋負就閑,恝視國事乎?殊非所望於卿者也,行期尙隔旬望,從容調治,自可差愈,須體予意,宜勿控辭,安心善攝。仍傳曰,遣史官傳諭。
左副承旨金鎭龜上疏。大槪,臣於長官之疏,有不敢晏然職次者,亟賜鐫免,以幸公私事。入啓。答曰,省疏具悉。爾無所失,勿辭察職。
謝恩,同副承旨黃玧,右副承旨金鎭龜,左承旨李寅煥。
參知尹攀上疏。大槪,情勢病勢,俱難冒出,亟許遞改事。入啓。
左副承旨尹以道上疏。大槪,臣於長官之疏,有不敢晏然者,亟賜鐫免,以幸公私事入啓以上朝報扈衛廳啓曰,扈衛四廳軍官,慕華館試射之意,旣已啓達矣。臣壽恒,臣維重,昨日同會開坐,依前例柳葉箭五矢十巡試射,各廳名下,得中矢數,開錄別單,而計畫之際,日勢已暮,今始書入之意,敢啓。傳曰,知道。
備忘記,領議政軍官出身尹英傑加資,前權管朴震昌,邊將除授,閑良林元喬·金鼎九,直赴殿試,出身崔承潤,半熟馬一匹賜給。以上扈衛廳謄錄
慶尙監司書目,義興縣監李鼎若,以親病固辭,有難强迫,罷黜事。
府前啓,請罪人金重夏嚴鞫處斷事,請還收罪人金煥定配之命,嚴鞫處斷事,請妖巫莫禮,亟命有司更加嚴鞫,依律處斷事,請還〈收〉罪人李斗鎭減死定配之命,更令該府考律勘斷事,請還收正言崔錫恒·尹世喜削奪官,〈爵〉持平朴世罷職之命,請罷別製之榜事,今番庭試壯元申必淸,賦性陰險,處心回猾,鼓唱邪論,勇參凶疏。至去流竄罪人權大夏,會於鄕院,醜辱儒賢,無所不至,終至於墨名而後已。其他凶慘之語,多有不忍聞不忍言者,大夏,以此旣被流竄,而必淸,獨爲漏網,京外士夫,已極憤惋,而付黃之罰,未解,偃然赴擧,至於魁科,其凶邪縱恣之狀,爲如何哉?從前雖有被罰得科,而罪名不至若此人之尤甚,況其時,亦能論劾削去?已失臺體,則亦不可推以爲例,仍置榜令,庭試壯元申必淸,請命拔去。答曰,勿煩。以上朝報
上在昌德宮。停常參·經筵。
答右副承旨尹以道,參知尹攀疏曰,省疏具悉。爾其勿辭察職。
謝恩,禮曹正郞韓紀百,戶曹正郞李亨稷,工曹佐郞申瑞華,部將尹致慶。
禮曹參議李濡上疏。入啓。答曰,省疏具悉。爾其勿辭,從速察職。
政院啓曰,執義李后定,獻納韓構,竝卽牌招,何如?傳曰,允。
同副承旨黃玧上疏。入啓。答曰,省疏具悉。爾其勿辭,救護母病。
廣州留守書目,辭職上疏上送事。啓。答曰,省疏具悉。保障重寄,決難輕遞,過重之斥,不須深嫌,卿其安心勿辭,從速察職。
備忘記,比來士大夫,徒知廉隅之自恤,莫念分義之至嚴,毋論情迹之如何?惟以牌不進,爲一能事,其習誠可惡,而不可長也。執義李后定,若謂有難强之疾病,則必不能登程,如或情勢難安,則趁卽自列,臺體當然,而上來有日,遲徊旅邸,累違召命,今無黑白,其在事體,已極駭異,若此不已,將何以振肅頹綱乎?執義李后定,姑先遞差。
禮曹啓曰,庭試文武科唱榜,只隔一宵,而臺諫,以壯元申必淸拔去事,論啓矣。在前登科之人,或以病故,或以服制,雖不得進參於唱榜之日,紅牌賜花,直爲出給,而此則方在被論中,紅牌不得書塡,唱榜日子,姑爲退定,以待臺論收殺,何如?傳曰,允。
政院啓曰,獻納韓構,承牌入來,以正言金澋相避之嫌,又爲引避,本院,以一事再避,據例退却,則還爲出去,仍呈辭單。大司諫任相元,引避今已累日,而尙未處置,何以爲之?敢稟。傳曰,一事毋得再避,不但明有受敎,相避之法,在下當遞,則處置請出之後,一向引避,實未知其得當也,使之卽爲處置。
謝恩,左副承旨尹以道。
傳曰,政事,明日爲之。
吏批啓曰,判書未肅拜,參議未差,小臣獨政未安,何以爲之?敢稟。傳曰,仍爲之。
吏曹啓曰,守令可合人抄出,越等蕩滌事,榻前定奪矣。問議大臣,以二十六人抄出,別單書入之意,敢啓。傳曰,知道。竝蕩滌。
備邊司,甘結內,因慶尙監司狀啓,河陽·慶山兩邑守令段,俱以被災邑,遞易不便,依狀啓,竝只限麥秋,仍任事。吏曹謄錄
義禁府啓曰,刑曹啓目,水口門部將金夢業,崇禮門護軍宋時達,移本府決杖事,允下矣。金夢業·宋時達,方待命於本府,卽爲拿囚之意,敢啓。傳曰,知道。禁府謄錄
上在昌德宮。停常參·經筵。
下直,濟州判官尹世礎。
謝恩,兵曹佐郞洪受潤,義興縣監李厚芳,中學敎授全聖準。
左議政閔鼎重十五度呈辭。入啓。傳曰,安心調理。
都承旨尹趾善三度呈辭。入啓。遞差。
兵曹判書趙師錫上疏。入啓。答曰,省疏具悉。此非引咎之事,卿其安心勿辭,從速察職。
同副承旨黃玧上疏。入啓。答曰,遞差。
政院啓曰,卽因刑曹啓目,有西原縣監趙亨期,令本道監司從重決杖之敎,當此賑民之日,遞易之弊,誠不可不慮,則以此處分,亦無所不可,而第念自前守令之罪,苟非係關軍務者,則罕有營門決杖之擧,今此亨期所犯,旣係聖廟之事,只爲其遞易之弊,施以此律,恐未妥當,臣旣有所懷,惶恐敢達。傳曰,雖非係關戎務之事,亦或有營門決杖之時,今此處分,似無不可矣。
吏曹判書呂聖齊上疏。大槪,新除之命,出於千萬意外,驚惶罔措,決無承當之望。且臣,才遭慘慽,制限尙遠,獄囚多滯,疏釋無期。伏乞聖明,亟許遞改臣新授職名及兼帶判義禁,以便公私事。入啓。
傳曰,諫長,引避退待,今已六日,而因諫臣之呈告,尙未處置,此實前所未有之事,其在事體,極爲未安。自今以後,兩司諸臣,竝引避退待之後,强引不當嫌之嫌,呈告引入者,及未肅拜人員,本院詳察,卽請牌招,俾無如今日之遷就。
公洪道暗行御史李頤命入來。
謝恩,同副承旨鄭勔。以上朝報
兵曹啓曰,曾因筵臣啓達,外方各邑,月課鳥銃,則每年措備,不爲不多,藥丸,則常時試放難繼,似當減却鳥銃之數,添備藥丸,而問于各道爲之事,定奪,故各道成冊,纔已上來,而今年月課,以年凶竝爲停止之意,日昨筵中,大臣旣已稟定矣。待年事稍稔,月課還復之意,敢啓。傳曰,知道。備局謄錄
上在昌德宮。停常參·經筵。
謝恩,護軍李萬夏,掌樂正尹彬,禮賓主簿李夢錫,楊根郡守徐漢柱,東學敎授金萬益。
兵曹參判申翼相三度呈辭。入啓。遞差。
大司諫任相元就職。
大司諫任相元啓曰,頃日入侍,有前持平朴世招問之論。臣亦前陳,以此非問備議罪之比。詢得事實,將欲處分,則命召以問,似非過當,故因謂其不可矣。繼見喉司之臣,抗章稱其擧措之未安,且聞物議,以臺官論劾,若加究詰,實關後日之弊,而不能爭執,爲非。臣之謬見,不但不爭而已,復請行公,所失尤大。此不可仍冒臺席,請命遞斥臣職。答曰,勿辭,退待物論。
朗原君偘上疏。大槪,敢陳病狀,乞免摠管之任,兼附宗中欠缺之事,冀蒙察納事。入啓。答曰,省疏具悉。所陳之事,令該曹處之,卿其勿辭,調理察職。
都承旨安縝上疏。入啓。答曰,省疏具悉。卿其勿辭,調理察職。
備忘記,近來大小諸臣,不顧分義,無緣牌不進之弊,愈往愈甚,而至于李后定之事而極矣。不可遞差而止,拿推,使偃蹇慢命者,稍知分義。
政院啓曰,臣等伏見備忘記,有前執義李后定拿推之命。臣等相顧,不勝驚惶之至。后定之前後違牌,非止一再,揆以事體,雖甚未安,第念人臣事君,分義固重,而進退之際,亦有自守之節。其於聖明勵世之道,固當優容嘉奬,而豈可以馳驟而束縳也哉?后定,凡有除拜,不爲赴召者,已累年矣。頃日嚴召之下,不敢退伏,雖已上來,以其難强之疾,終未出仕,則在聖上使臣以禮之道,亦不宜一向强迫。況可以罪之乎?且殿下,旣置之於臺閣,而只以召牌不進,爲其罪案,昨遞其職,今又拿推,其有累於聖德者如何哉?聽聞所及,莫不駭惑。伏願聖上,更加三思,還收前執義李后定拿推之命。臣等待罪近密,區區所懷,惶恐敢達。傳曰,臺臣違牌見遞之後,直爲禁推,乃是前規,則今此拿問,本非異事。且近來綱紀凌夷,分義掃地,偃臥違慢之習,日以益甚,若不嚴治,後弊難防。爾等之復逆,實出意外,而至以聽聞所及,莫不駭惑爲言,誠可怪也。
右承旨尹以道上疏。大槪,臣所患結胸之症,決無自力供職之望,曾忝湖臬之時,又有按獄不審之失,乞遞臣職,仍治臣罪事。入啓。遞差。
上在昌德宮。停常參·經筵。
自巳時至未時,日暈。夜自一更至四更,月暈。
答吏曹參判李選疏曰,省疏具悉。毋論古事之如何,臺閣論人,若是其糢糊,則招問事實,小無不可,誠不料因一此擧,紛鬧之至此也。疏末事,尤無所嫌,卿其勿辭,從速察職。
謝恩,都承旨安縝,楊州牧使成虎徵,兼執義李宏,引儀柳文燧。
吏曹啓曰,臺諫及承旨有闕,政事,取稟。傳曰,過齋戒後爲之。
禁府,李后定拿囚。啓。
左議政閔鼎重十六度呈辭。入啓。答曰。安心調理。
政院啓曰,卽者左副承旨申琓,以其母病一向危篤,決不可供職,而又爲陳疏到院,今日乃望祭齋戒,不得捧入,而親祭時執事,不可不備員,似當有變通之道,敢此仰稟。傳曰,改差。又啓曰,親祭時執事,不可不備員之意,纔已啓達矣,承旨二員,今方有闕,而有政事過齋戒後爲之之命。何以爲之?敢稟。傳曰,然則當日開政。
政院啓曰,掌令安圭·朴徵,俱爲引避退待。持平金宇杭,當爲處置,而仍呈辭疏,尙未詣臺。卽爲牌招,使之處置,何如?傳曰,允。
謝恩,左承旨宋昌,右承旨李寅煥,右副承旨尹攀。
持平金宇杭啓曰,臣妄陳所懷,獲戾旣多,而聖度天大,誅譴不及,臣當感激趨承,第臣負犯,實非歇後。公肆欺蔽,是何等罪目,而乃敢幸其苟免,靦然仍據於臺閣之上,以重玷淸朝之羞辱哉?有罪不治,爲國失刑,忘廉冒進,亦臣所恥。此臣所以期於受罪,而不敢承命者也。且兩掌令,以前持平朴世招問時,不能爭執,相繼引避。夫招致臺官,詰問所論,誠爲大段失擧,而臣旣居言地,暗無一言,則見非物議,與同僚無異,豈敢以方在呈告自解,而獨爲晏然處置同僚乎?請命遞罷臣職。答曰,勿辭,退待物論。以上朝報
有政。吏批,判書呂聖齊未肅拜,參判李選進,參議未差,都承旨安縝進。以宋昌爲左承旨,尹攀爲同副承旨,尹趾善爲兵曹參判,徐文重爲禮曹參判,尹敬敎爲大司諫,黃玧爲戶曹參議,申琓爲工曹參議,宋光淵爲判決事,邊是泰爲咸安郡守,任相元爲同義禁,李國芳爲左通禮,高緯奎爲監察,宋疇錫單付檢閱。兵批,判書趙師錫禁軍都試進,參判未差,參議柳椐進,參知尹攀未肅拜,左副承旨金鎭龜進。以下缺以上燼餘
政院啓曰,當日開政事,命下矣。承旨二員,除在外及有實病人員,以無故人,備擬差出,卽爲牌招察任,何如?傳曰,允。以上吏曹謄錄
義禁府啓曰,以公洪監司啓本,刑曹粘目,前直長尹濟亨,移本府處置事,允下矣。尹濟亨,時在公洪道溫陽地本家云,依例發遣府羅將,拿來,何如?傳曰,允。禁府謄錄
上在昌德宮。停常參·經筵。
夜三更,月暈。流星出玉井星下,入巽方天際,狀如拳,尾長三四尺,色赤。四更,月暈。
謝恩,禮曹參判徐文重,右通禮李國芳,檢閱宋疇錫。
明日望祭,親臨正時,四更一點,開門,三更三點。
司僕僉正金必振,江華鎭江場移設處,看審後入來。
獻納韓構啓曰,臣於日昨處置長官也,以爲臺官招問,實是無前之事,且關日後之弊,入侍臺臣,所當爭執,而伊日在外臺官,則旣不當之,且非追後可論之事,故妄意如臣呈告者,似無嫌礙,率爾處置矣。卽者憲府諸臣處置,歸於本院,臣當處置,而伏見持平金宇杭避辭,則其中以臺啓詰問,〈爲〉大段過擧。旣居重地,暗無一言,見非物議,與同僚無異,豈敢以方在呈告自解,晏然處置等語,爲辭?臣於此,不勝瞿然之至。臣之身居臺官,暗無一言,與宇杭無異,則其見非物議,不敢以呈告自解者,亦奚異哉?臣之所失著矣,而至於應避不避,矇然處置之失,更加一節矣。臣之謬戾至此,何敢抗顔臺席,處置他人乎?決不可一刻仍冒,請命遞斥臣職。答曰,勿辭,退待物論。
玉堂箚子。大槪,請掌令安圭·朴徵,持平金宇杭,獻納韓構,竝命遞差事。入啓。答曰,依啓。以上朝報
鄭勔啓曰,大司憲李翔,執義嚴緝在外,掌令安圭·朴徵,持平金宇杭,避嫌退待,持平一員未差,今日以監察茶時之意,敢啓。傳曰,知道。
金鎭龜,以都摠府言啓曰,今日入直軍士,當爲中日試射,而永慕殿望祭齋戒相値,不得爲之之意,敢啓。傳曰,知道。以上燼餘
上在昌德宮。停常參·經筵。
巳時,太白見於未地。
謝恩,護軍任相元·金順望,監察李垈·高緯奎,載寧郡守邊是泰。
吏曹判書呂聖齊辭職上疏,留政院。
左議政閔鼎重十七度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,明日爲之。
望祭後,大王大妃殿,藥房·政院·玉堂·百官,奉慰問安。答曰,知道。大殿·中殿,藥房·政院·王堂·百官,奉慰問安。答曰,罔極。
判府事李尙眞箚子。大槪,闕禮俟罪事。入啓。答曰,省箚具悉卿懇。宿患如此,〈未得〉進參,庸何傷哉?縷縷勤懇而尙靳祈免乞章,萬無準請之理,宜體至意,安心,以副上下之望,仍傳曰,遣史官傳諭。
右議政南九萬箚子。大槪,今日陪祭,病未進參,且有頃日筵中,妄發之失,不勝惶恐俟罪事。入啓。答曰,省箚具悉卿懇。非時痢病如此,予用深念。未得進參,其何所傷?卿之前席緘問之請,蓋出於欲知其事實,則意外紛紜之論,不必深嫌。卿其安心勿辭,亦勿待罪,從容善攝。仍傳曰,遣史官傳諭,遣御醫看病。
待敎金洪福,實錄閣修改後,入來。以上朝報
鄭勔啓曰,大司憲李翔,執義嚴緝在外,掌令二員未差,今日以監察茶時之意,敢啓。傳曰,知道。以上燼餘郞廳李運海校。郞廳趙世選書。
上在昌德宮。停常參·經筵。
夜一更,月暈兩珥。自二更至五更,月暈。
下直,南兵使尹時達,楊根郡守徐漢柱。
謝恩,兵曹參判尹趾善,護軍鄭弼漢·鄭翊漢,成均博士任世全。
左承旨宋昌上疏。大槪,賤疾尙爾危苦,而職名乍遞旋授,惶恐狠狽。不得不冒死更籲,伏乞亟賜鐫免,俾得及時調治,以尋生路事。入啓。答曰,省疏具悉。爾其勿辭,調理察職。
吏曹判書呂聖齊辭職上疏。入啓。答曰,省疏具悉。卿勿固辭,從速察職。
副校理李頤命辭職上疏。入啓。答曰,省疏具悉。爾其勿辭,從速察職。
政院啓曰,大臣·備局堂上來言,賓廳兩司官員,或在外,或未差,無故人員,只有大司諫尹敬敎,亦未肅拜,無來待之員。尹敬敎牌招,使之來待,何如?傳曰,允。
備忘記,槐院官員,每每闕直之弊,極爲可駭,故曾已累度申飭,頃於晝講時,亦且嚴明下敎,而去夜內摘奸,又爲闕直。其不畏國法,縱恣無忌之狀,殊甚可駭。不可循例罷職而止,副正字柳成運拿推。
傳曰,南兵使尹時達引見。
明日生進放榜時開門,差早。
傳曰,大臣·備局堂上引見。
備忘記,今觀慶尙監司尹趾完狀啓,洪厚亮所犯,昭著難掩,而奉化縣監朴泰延等,身爲推官,循例緩獄,欲爲伸救之計,事極痛駭。此而尋常處之,國家三尺之典,將爲一官吏弄法低昴之歸。朴泰延·鄭載大·南宮鈺,竝拿問,嚴明處之,三邑守令之代,卽令該曹,口傳擇差,催促下送。
禁府,柳成運拿囚。啓。
今日引見時,吏曹判書呂聖齊,卽爲牌招察任事,定奪。
吏曹口傳政事,榮川郡守申應澄,豐基郡守尹弘离,奉化縣監李淰。
左參贊李端夏辭職上疏。入啓。答曰,省疏具悉。卿其勿辭,調理行公。
謝恩,吏曹判書呂聖齊。
傳曰,史官一員待命,騎馬三匹立之,成均館內摘奸。
禁府啓目,前執義李后定原情云云,旣已遲晩,照律,何如?啓罷職放送。以上朝報
今日引見時,刑曹判書朴信圭所啓,頃於監試時,李喜三,爲蔡煜,代講於照訖所現捉,故臣曹遲晩取招後,考定事目,則照訖代講,雖無擧論之事,其罪犯,視闌入場中者,爲尤重,故依闌入例,水軍充定事,議啓蒙允,移送兵曹矣,喜三之父上言,下兵曹,則兵曹回啓內以爲,癸亥新定事目六條中,無照訖代講者充定水軍之文,渠之稱冤,容有其端,更令臣曹稟處事,啓下。闌入·代述,俱在水軍充定之科,喜三等充軍,似無可疑,而當初事目,旣經大臣議定,則臣曹有難添入。大臣今方入侍,更爲詢問,明白定式,不容但已,敢此仰達。領議政金壽恒曰,借述·代述者,旣令充定水軍,則照訖代講之罪,與此無異,而當初事目講定時,此一款,旣不擧論於六條之中,他人之犯此罪者,曾以徒三年照斷,則李喜三等所犯,當一體施之徒三年律。自今以後,照訖代講之類,亦爲充定水軍事,添入於事目中,似可矣。上曰,李喜三等,姑以徒三年定罪,此後則照訖代講者,充定水軍之律,添入事目中,可也。以上禮曹謄錄
金鎭龜,以司僕寺官員,以都提調意啓曰,濟州後運駑駘馬二百匹,今纔上來,而船中所失一匹,到中路故失一匹,病留十匹,到本寺故失六匹計除,則實數雌雄馬,竝一百八十二匹也。故禾毛色,別單書入之意,敢啓。傳曰,知道。以上燼餘
吏批啓曰,判書未肅拜,參議未差,小臣獨政未安,何以爲之?敢稟。傳曰,仍爲之。又啓曰,兩司多官,今當差出,而擬望之人乏少,外任竝擬,何如?傳曰,允。以上吏曹謄錄
禁衛營啓曰,軍兵所給環刀二千柄,槍一千一百四十柄,令敎鍊官南斗六監造,今已畢役矣。別造環刀十柄,槍二柄封進之意,敢啓。傳曰,知道。監造官,令該曹,考例稟處。禁謄錄
今日入侍時,領議政金壽恒所啓,宣惠廳堂上一員,驪陽府院君閔維重,遞改之意,尙未差出矣。以禮曹參判徐文重差下,使之察任,何如?上曰,依爲之。宣惠廳謄錄
上在昌德宮。停常參·經筵。
夜一更,月有重暈,內暈有右珥,暈上有背,外暈上有冠,色皆內赤外靑。自二更至四更,月暈右珥。白氣如虹,起自乾方,橫過暈中,直指坤方,長十餘丈,廣尺許,良久乃滅。巳時,太白見於未地。
謝恩,豐基郡守尹弘离,奉化縣監李淰,長水察訪丁煌。
政院啓曰,連日監察茶時未安。昨日新除授掌令李國芳·洪受疇,持平李德成,竝牌招察任,何如?傳曰,允。
左議政閔鼎重十八度呈辭。入啓。傳曰,安心調理。
傳曰,今此太學到記儒生等,竝於今十八日仁政殿,命官殿講事,分付。
謝恩,掌令李國芳。
掌令李國芳啓曰,臣於本府金煥之啓,曾以酬應停論之嫌,勢難隨參於重發之議。雖忝臺職,而皆已被遞,則今此難冒之勢,固無前後之異。且臣頃者,伏見善山府使李世茂疏本,論及煥事,而以旣參停論,後乃苟避者,意在模稜,迹涉顧望等語,隱然譏斥。雖不擧臣名,其語意,實指臣而言也。臣之臚列無狀,累度匪據,終不能裨補萬一,而猶被世茂之譏罵者,尤何可抗顔於臺閣乎?以此以彼,決不可一刻苟冒,請命遞斥臣職。答曰,勿辭,退待物論。
明日儒生殿講時,考官二,鄭載嵩·任相元,參考官四,沈攸·尹以道·李頤命·尹德駿。
政院啓曰,明日仁政殿儒生殿講時,命官,何大臣進去乎?敢稟。傳曰,領相進去。
禮曹,冬至使拜表吉日,今月二十七日,方物封裹,同月二十三日,改推擇啓。
吏曹啓目,粘連公洪道暗行御史李頤命書啓云云。觀此書啓,則鴻山縣監柳軸段,爲人不明,政令顚錯,當事茫然,不識攸爲,隨事自詢者,非奸吏則乃土豪,而厚受欺慢,不自覺察,凡干訟獄,多用請托,年分賑恤兩事,擧委於奸猾品官,餘結所捧,一任其中間消滅。且令公會,許其擧家入接是如爲白臥乎所,其昏謬尸居,委任品官之狀,極可駭,罷黜爲白乎旀,連山縣監李日三段,爲人昏劣,全不省事,加以嗜酒,醒日常少,乘醉用刑,罰不當罪,貿易過重,害及閭里,爲其女壻,營造家舍,所用鐵物,盡責於境內鐵店,其他種種弊段,不一而足,作木私用文書,旣已現捉是如爲白臥乎所,作木私用,旣謂不法封進,現捉文書,則不可以已爲見罷而置之,其罪狀,令攸司,稟處爲白乎旀,海美縣監李以時段,爲政寬平,一意愛民,瓜期將迫,民皆願留,衙眷旣少,用度節縮,自奉淸簡,官廚冷淡,家在傍近,距本縣四十里地,而民無以此爲言。其淸約一節,求之武弁,罕有其比,實合褒奬,以勸他人是白乎矣,但接待邑人,過自卑屈,束下太寬,不甚嚴憚是如爲白乎旀,丹陽縣監沈思弘段,爲政儒雅,平易可尙,上年國恤時,分定雜物,其數不些,而不煩民力,皆自官辦是白乎旀,境內儒生武學,皆加勸奬,頗有成效是白乎矣,但衙率猥多,用度浩繁,此非荒年節約之政是如爲白臥乎所,李以時段,雖有過恭太寬之失,不至爲大段之疵,而淸約一節,誠爲可嘉,加以賞典,似爲合宜是白乎旀,沈思弘段,政雖儒雅,不至表著,衙率雖多,亦無濫眷,又係應用,則似無可論,今姑置之,以觀將來爲白乎旀,邊將乙良,令兵曹,稟處,何如?啓依回啓施行爲乎矣,李以時段,貢賦及奴婢身貢,畢納與否,令該曹,相考稟處。以上朝報
司僕寺官員,以提調意啓曰,以全羅監司狀〈啓〉,備邊司覆啓內,本道各衙門,屯田稅穀,移用於賑資事,定奪分付矣。本寺用度,專靠於湖南四牧場所納稅穀,而連値凶荒,所捧比前大縮,卽今形勢,萬無前頭支堪之勢矣。今年災荒之餘,些小所捧,又將見失,則前頭用度,委屬狼狽。依壬戌年例,各屯穀物移用之數,令賑廳,料理還償,以爲支過之地,何如?啓依允。備局謄錄
禁衛營啓曰,軍器所藏之弓,必須力强體大,然後可以耐久致遠,而近來中外軍門所造弓子,體制狹小,外似精妙,而內實無力,歲月漸久,易致傷病,終不免爲無用之物,事甚可慮。使敎鍊官洪箕疇,依倣舊制,別造弓子一千五百張,今已畢役,其中十張封進,敢啓。傳曰,製造極爲精妙,監造官,令該曹,攷例稟處。禁衛營謄錄
成均館官員,以同知館事意啓曰,本館居齋儒生,所供飯米饌價米太,該曹例以七十五人役只,逐朔上下,而一自丙廛收用,魚菜革罷之後,每朔儒生房酒,及別味魚鹽蔬菜等價,皆出於七十五人役只贏餘米太,故居齋儒生,或至五十餘人,則米太俱爲不足。至於論報該曹,加得米石,以爲支供補用,而卽今秋圓點儒生,及八路會講來集儒生,幾至八十餘人,不足飯米及應下之物,他無料理辦出之勢,逐日儒生所供不足之數,責辦於貧殘典僕等,其在養士之道,殊甚苟且,將未免多士闕供之弊,事勢誠極可慮。不足米太,令該曹,量宜加給,以爲多士供饋之意,敢啓。傳曰,知道。戶曹謄錄
上在昌德宮。停常參·經筵。
辰巳時,日有重暈,內暈兩珥,暈上有背,外暈上有戴,色皆內赤外靑。以上朝報
今十月十六日,大臣·備局堂上引見入侍時,領議政金壽恒所啓,頃日筵中吏曹參判李選,以守令越等蕩滌事陳達,臣亦以居中,治績表著者,抄出蕩滌之意仰達,旣已抄啓蕩滌,而但治績表著者,極爲尠少,抄出之際,取舍未必精當。且考前例,則先朝丙午年間,亦有越等抄啓,而故相臣鄭太和以爲,抄啓之際,未必無不均不精之弊。且越等,本非重罪,勿論等數多少,竝皆蕩滌宜當云,故特命竝爲蕩滌,其時蕩滌者,至於百餘人,其後丙辰年,亦依此例蕩滌,庚申年則自該曹書入,付標以下,餘還上未捧,最多者外,竝爲蕩滌,至於八十餘人,卽今乏人莫甚,依丙午年例,盡數蕩滌,或依庚申年例,抄啓蕩滌,似宜矣。上曰,依丙午年例,一倂蕩滌,可也。
又所啓,楊州牧使李思永,坡州牧使沈檀,以山訟誤決事,因刑曹啓目,以奪告身勘罪,旣出其代,而第李思永·沈檀,皆是善治守令,當此凶歲,遞易迎送之弊,不可不慮,其罪名若重,則固難宥貸,如出於一時失誤,不至大段,則參量處分,似當,他大臣之意,亦如此,故敢達。上曰,李思永等,不無其罪,今此勘罪,蓋爲一時警責,而當此凶歲,善治守令,不可輕遞。大臣之言,亦如此,李思永·沈檀,只贖仍任,可也。
戶曹判書鄭載嵩所啓,新除授本曹佐郞李挺晩,以曾經本曹正郞,其在體例,不可行公爲言,呈狀引入,臣曹,未詳規例之如何,遞仍當否,令該曹稟處,何如?上曰,依爲之。
又所啓,本曹正郞洪萬恢,身有疾病,久未行公,多事之地,不可其等待其差復,改差,何如?上曰,改差。
吏曹啓曰,戶曹判書鄭載嵩所啓,新除授佐郞李挺晩,以曾經本曹正郞,其在體例,不可行公爲言,呈狀引入,遞仍當否,令該曹稟處事,命下矣。曾經正郞,復除授佐郞者,遞其不遞,元無其式之事,六曹郞官,異於他各司,在前雖或有除授佐郞,拘於體例,不得行公云。戶曹佐郞李挺晩,改差,何如?傳曰,允。以上吏曹謄錄
今月十六日,大臣·備局堂上引見入侍時,戶曹判書鄭載嵩所啓,臣見右議政南九萬,則以爲今番使行,員役輩所持物貸,數甚零星,到彼之後,必有意外周旋之事,必有公私狼狽之患,而爲此請得銀貨以去,事體重大,本曹銀子數千兩,約定利式,分給員役,事甚便當,此意,已與僚相相議云。而凡公家銀貨,勿爲私自貸人事,曾有定奪,臣不敢擅便,仰達。領議政金壽恒曰,上年使臣之行,彼中需索之殷,漸至層加,譯輩,必有所持之物然後,凡事可以周旋,得免生梗之患,而今番使行,員役所持者甚少,右相,以此爲慮,各衙門銀貨,欲令許貸,而此事曾有定奪防塞之擧,故載嵩,不敢擅〈便〉,此意敢達矣。禮曹參判徐文重曰,非但戶曹,御營廳出債之故,欲爲一體許去,依戶曹例,參酌出給,何如?上曰,此非私用之費,參酌出給,可也。江華留守尹堦所啓,紫燕一島,遮在江都一面,實爲海防一隅,卽今雖有僉使,官秩旣卑,事權又輕,似難得力於鎭守,喬桐水營船泊處,甚爲不便,一朔兩度湖滿之時,只可運船,地勢平衍,固非據險防守之處,日後緩急,委屬可慮,若令水使,移營於紫燕,則船泊處,旣勝於喬桐,江都紫燕,相爲應援號令,水路,亦與僉使有異,合有變通之道矣。領議政金壽恒曰,紫燕形勢,臣雖未見,而年前右議政南九萬,下去江都時,往見而來,嘗言紫燕形勢之勝於江都矣。自孝廟朝,令備局堂上一員,主管經營措置,意非偶然,而事未就緖,未免中廢,今則專屬御營廳,以僉使兼摠,而僉使,官卑望輕,凡事不能着實。且京畿水營,自花梁,移設於喬桐,必有意,喬桐,處於江都海西之間,亦是要害之地,而形勢則似不如紫燕,今若水營於此,則似爲宜矣。但係大段變通,不可率爾以定,問于他大臣,熟講而處之,何如?上曰,水營移設,事體甚重,不可輕易處之,令統御使審察形勢,從速啓聞後,廟堂相議稟處,可也。備局謄錄
今日入侍時,領議政金壽恒所啓,訓局所管,有四色,而廳各異處,郞廳四員,輪回入直,故當其直次,則入於所掌之處,以此每日入直一處,而三處則未免闕直矣。今番摘奸時,鳥銃色郞廳金命雄,以軍色郞廳趙相愚,出使之故,代察軍色,其日入直於新營,故內摘奸時,以鳥銃色闕直見罷,似非其罪,敢此仰達曲折矣。上曰,雖是微官,而旣非其罪,則分揀,可也。江華留守尹堦所啓,甲串倉城之始役,今已多日,完役之遲速,在於石工之多寡,而卽今赴役者,只是五十餘名,冬日漸寒,誠爲悶慮,訓局·御營·摠戎所在石工,雖是輦下宿衛之卒,相距不遠,使之沒數起送,赴役,何如?領議政金壽恒曰,軍門石手,許赴外處,雖涉重難,而此則係是保障重地,異於他役,許令起送,似當矣。上曰,分付各衙門,斯速起送,可也。訓局謄錄
觀象監官〈員〉,以領事意啓曰,以政院啓辭。傳曰,國葬置簿中,不用之山,幾處耶?問于該監以啓事,命下矣。以本監所藏國陵置簿冊相考,則前後抄錄,竝四十餘處,而國陵都局內十餘處,士夫家墓山二十餘處,官家圖局內五處,每於國恤時,看審矣。其中抱川新坪,及文化月籠山,前參議李元鎭,妻墓掘去處,亦入於置簿中,而抱川新坪,則以山名不佳,自己丑以後,山陵看審時,一不往見,月籠山則有所不用,仍爲棄置,此兩處外,皆無不用之山矣,敢啓。傳曰,知道。祖宗朝,待忠臣之道自別,故或以國陵置簿中,特爲題給,非特一二人也,今此抱川新坪,特爲賜給於卒淸城府院君家,以表予意。禮曹謄錄
上在昌德宮。停常參·經筵。
吏批啓曰,本曹佐郞,今當差出,而擬望之人乏少,外任竝擬,何如?傳曰,允。
又啓曰,四館積滯,依近例,〈待〉秋別遷,何如?傳曰,允。
吏批啓曰,成均館典籍李浚,身病危重,不得行公云,改差,何如?傳曰,允。以上吏曹謄錄
上在昌德宮。停常參·經筵。
辰時,日有左珥。
謝恩,鴻山縣監李世晟,造紙別提洪處宇,監察金運乘,都摠經歷李道源。
政院啓曰,近日兩司,無一行公之員,事體未安,掌令安圭,昨日臺諫牌招時,以出往畿甸仰達,而昨夕入來,今日呈辭,大司諫兪□□,持平李德成,獻納韓構,亦爲呈辭,竝卽牌招察任,何如?傳曰,允。
藥房啓曰,伏未審夜來,聖體調攝,如何?齒痛之候,比昨益有差效否乎?臣等憂慮未弛,敢來問安。答曰,知道。齒痛之候,幾盡差愈,更加調攝,自可快瘳,勿爲問安。
謝恩,掌令安圭,獻納韓構。
獻納韓構避嫌。大槪,臣旣已做錯見遞,今不可晏然,正言金澋,婚家相避猶前,勢難復冒請遞事。呈政院。
上在昌德宮。停常參·經筵。
巳時,太白見於未地。
歸厚別提申益華,加定官洪夏績,卒淸城府院君禮葬官,抱川地,出去。
謝恩,戶曹參議黃玧,北虞候金匡輝,宣傳官睦存善,五衛將崔文徵,禮曹佐郞申垕,工曹佐郞李琨,禮賓奉事李公幹,龍津萬戶李世興,文山萬戶金世振,護軍洪應龜。
掌令洪受疇三度呈辭。入啓。遞差。
禁府照目,承文副正字柳成運矣,槐院官員每每闕直之弊,極爲可駭,故曾已累度申飭,頃於晝講時,亦且嚴明下敎,而內摘奸,又爲闕直,其不畏國法,縱恣無忌之狀,殊甚可駭,不可循例罷職而止,罪杖八十,收贖,奪告身三等,私罪啓,功減一等。又照目,前縣監李有星矣,還上出納文書,全不親執,致令奸吏偸竊,虛錄雜穀之數,至於一千三百五石零,事極可駭,罪決杖一百·徒三年,告身盡行追奪,私罪啓,功減一等。
刑曹啓目,江襄都事李嵂矣。本道儒生等,上年秋講時,有頉人,所當依分付,趁時追講啓聞,到任亦已過累朔,遷延頉報,今始擧行,難免稽緩之失,不察事目本意,只憑本官頉報,竝許分揀,其失體不職,莫此爲甚,罪決杖一百,告身盡行追奪,私罪。啓依允。
京畿監司書目,高陽呈,以判決事宋光淵,病重上去不得事。啓遞差。
平安監司書目,義州等五邑,今月初一日海溢,事係變異事。
全羅監司書目,咸悅縣監閔毅重,病重罷黜事。
左參贊李端夏上疏。入啓。答曰,省疏具悉。卿辭至此,試令廟堂稟處焉。
司直權斗紀,司果金宇杭,待敎金洪福,文臣朔試射時,稱病不進,依承傳罷職。
左議政閔鼎重二十度呈辭。入啓。傳曰,備悉勤懇之旨於前後箚單之批,辭已竭矣,意已窮矣。巽辭之章,幾至三十上之多,自愧誠信之未孚,誠未知所以爲喩也。第念卿之宿患,予素詳知,況卿三朝元老,身佩安危,義同休戚,今玆縷縷祈免,累月不止者,固知出於萬不獲已,非爲恝視便身之意,其在慰安大臣之道,亦不當一向强迫,故本職,今姑勉副,以安病裏裡之心懷,須體至意,善攝三冬,毋孤寡昧之企望。仍傳曰,遣史官傳諭。
政院啓曰,昨日備邊司啓辭,式年文武科,會試四所,諫院進參之員,宜有變通之道,令政院,考例稟處事,允下矣。臣等,取考前例,與今日事勢,未得其沕合可據者,兩曾在庚申閏八月初三日,引見時,領議政金壽恒,以文武科試所,及鞫廳之坐,兩司當爲進參,而諫官元數不足,今若盡送試所,不參鞫坐,則事體未安,不可無變通之道,常時諫官,無入直之員,則有監察代直之例,武科試所一處,以文監察代送之意,陳達蒙允矣。卽今正言兪□□·金□□,旣不得行公,則見存之員,只是三員,四處試所,將無以推移,而亦無他善處之道,似當依此例擧行,而事係變通,何以爲之?敢稟。傳曰,今亦以文監察代送,可也。
吏曹啓曰,大臣處置及臺諫有闕,政事,取稟。傳曰,當日爲之。
傳曰,外方査覈啓本末端,監司,必添入已見結尾事,曾已下敎矣。近觀諸道査啓,勿論事之輕重,只擧査官所報以聞,殊未妥當,更爲申飭。
府前啓,請罪人金重夏嚴鞫處斷事,請還收罪人金煥定配之命,嚴鞫處斷事,請還收罪人李斗鎭減死定配之命,更令該府考律勘斷事,請還收正言崔錫恒·尹世益削奪官爵,持平朴世罷職之命事,請別製罷榜事,庭試壯元申必淸,請命拔去,前啓妖巫莫禮事,停啓。答曰,不允。爵賞,人主御世之大柄,故其所以激勵之道,不一其端,或有遵守舊章而莫之踰越者,或有恩出非常,而聳動振作者,今玆以鄕儒三人,竝賜及第,蓋由於一時慰悅之擧,則有何濫於恩典,有何關於後弊,而不惟爭執太過,添入新語,有若不得不救正者然,終未知其恰當也,亟停勿煩。
廣州留守書目,辭職上疏上送事。啓。答曰,省疏具悉。卿之固辭,一至於此,更令廟堂稟處焉。
公洪監司書目,全義呈,以大司憲李翔辭職上疏上送事。啓。答曰,省疏具悉卿懇。霜臺之長,非卿莫可,安心勿辭,從速上來察職。以上朝報
吏批啓曰,左議政閔鼎重,旣已遞職,今當置處,而本曹無相當職,依例送西之意,敢啓。傳曰,知道。
兵批啓曰,左議政閔鼎重送西事,命下矣。當爲置處,而領中·判中樞,大臣,俱以見帶,知中樞一窠作闕,依前例,循其次第,判中樞李尙眞,降付知中樞,左議政閔鼎重,判中樞下批之意,敢啓。傳曰,知道。
有政。吏批,判書呂聖齊進,參判李選病,參議未肅拜,安縝進。
兵批,判書趙師錫病,參判尹趾善病,參議柳椐病,參知金載顯進,金鎭龜進。
拜韓構爲掌令,朴泰衡爲咸悅縣監,成虎徵爲判決事,權尙夏爲戶曹佐郞,趙祺錫爲宗簿主簿,安烒爲司成,申啓華爲獻納。
以閔鼎重,爲判中樞府事,李尙眞爲知中樞府事,李之翼·宋光淵·洪受疇爲副護軍,金命錫爲副司果。以上燼餘
備邊司啓曰,式年文武科會試四所設場處,兩司各一員,當爲進參,而諫院之官五員內,正言兪命一·金澋,以前正言崔錫恒·尹世喜,削職還收臺啓未停之故,不得行公,其他三員,設令無故,進參三處試所,而一處則將無進參之人,科日,在於今二十四日,其間臺啓之收殺,有不可必,科日退定,亦涉重難,宜有及時變通之道,令政院,考例稟處,何如?答曰,允。
又啓曰,畿甸·海西軍兵,割屬江都之後,議定事目,分付江都及三道之意,稟啓,命下矣。鎭撫使事目磨鍊,別單書入之意,敢啓。答曰,知道。
備邊司郞廳,以三公意啓曰,今此大比之科,仍爲設行,雖出於不得已,凡事,不可不十分節省,故當初科事稟定時,旣以此意,陳達於榻前矣。外方設科之時,試官支供之需,場屋責辦之物,極其浩多,糜費無節,雖在常年,固宜定式裁減,而況此災荒慘酷之日,尤不當因循謬例,凡干浮費,一切省減,試官支供,務從簡約,以遵朝令,以除民弊之意,別爲分付諸道,而京試官辭朝時,亦令政院,以此申飭以送,何如?答曰,允。備局謄錄
傳曰,昨因備局粘目,江華鎭江牧場移設與否,與該寺相議更稟事,判下矣。後日備局引見時,司僕寺提調,亦爲入侍,面稟定奪事,分付。備局謄錄
司僕寺啓曰,本寺僉正金必振,往來江華後稟中,以爲鎭江場馬群驅入驅出之事,漸至廢弛,今番則逆場之馬甚多,假家六處,亦未蓋覆云。自前該色郞廳,頻頻下去檢飭,故事多着實矣。近〈年〉以來,連因事故,不得如前往見,以致如此,而監牧官,專任馬政,不能遵守舊規,凡事之解弛,乃至於此,殊甚可駭,不可無別樣警飭之道,監牧官韓相夔,罷黜,何如?傳曰,身爲監牧官,所幹不過馬政,而尋常應行之事,如是抛棄之狀,極爲痛駭,韓相夔拿問定罪。
又啓曰,鎭江場移設之處,本寺郞廳,卽已看審以來,而許多曲折,不可以文字陳達,姑待他日登對,定奪,何如?傳曰,允。
又啓曰,江華往來郞廳稟目中,以爲本府羔羊累十群,放牧於煤音場內,謄羯之臭,素爲馬忌,群羊所過之處,馬不食草,故場馬之不得蕃息,蓋由於此,且煤音·注文·無乙島·信島四場牧子,本以疲殘之輩,旣應本牧之役,艱難支過,而本府每以生物進排之事,無時侵責,當此凶歲,將難支保。至於注文,則九名牧子,盡數逃走,只有群頭一名,其在馬政,事事可慮云。煤音牧羊之害,各島牧子被侵之弊,自前郞廳之往來者,亦多言之,不可不變通,故自本寺,論移本府,而一向因循,以至於此,事甚不當。本府羔羊,從速移放於無馬之島,各島牧子,切勿侵責,使之安接,俾無難堪逃散之弊,何如?傳曰,允。司僕寺謄錄
上在昌德宮。停常參·經筵。
政院啓曰,吏曹判書呂聖齊,來詣請對矣。傳曰,引見。
又啓曰,吏曹參判李選,牌招不進矣。傳曰,知道。
有政。
上在熙政堂,吏曹判書呂聖齊請對引見入侍時,同副承旨尹攀,假注書申奎,記事官沈權·宋疇錫。
傳曰,右參贊,今日政差出。
今日引見入侍時,吏曹判書呂聖齊啓曰,卽今兩司亞長及闕員,當爲差出,而無故擬望之人乏少,臣曾忝諫職,未有如此苟簡之時,到今科場迫近,實無推移分送文武四所之路,今當差出,而除在外有故之員,則亦無可合備擬之人,居中罷職人等,合有變通擬望之事,故敢此仰達矣。上曰,罷職居中者,有幾人耶?聖齊曰,韓泰東·李后定,罷職在外,李孝源居中見罷,權斗紀·許墀·金宇杭等,亦在罷散中,若敍用蕩滌,則可以推移備擬矣。上曰,今無新通淸可以備擬之人乎?聖齊曰,至於亞長,責任尤重,若非曾經之人,則不可猝爲備擬矣。上曰,權斗紀·許墀·金宇杭敍用,李孝源居中蕩滌,可也。聖齊曰,李國華·南弼星等,以牌不進,亦與許墀同罷,何以爲之乎?上曰,牌不進之事,雖非大段可惡之罪,近來此習,乃成規例,太涉放肆,姑置之。同副承旨尹攀曰,今此傳敎,許墀等敍用,李孝源居中蕩滌事,若以擧行條施行,則事勢窘急,何以爲之乎?敢達。上曰,以榻前下敎,施行可也。吏判以下,皆退。
以尹趾善爲大司憲,韓構爲執義,以下缺以李翔·嚴緝·李畬爲副護軍,申奎爲副司正。
司僕寺啓曰,本寺僉正金必振,往來江華後稟目中,以爲鎭江場馬群驅入驅出之事,漸至廢弛,今番則逆場之馬甚多,假家六處,亦未蓋覆云。自前該色郞廳,頻頻下去檢飭,故事多着實矣。近年以來,連値事故,不得如前往見,以致如此,而監牧官,專任馬政,不能遵守舊規,凡事之廢弛,乃至於此,殊甚可駭,不可無別樣警飭之擧,監牧官韓相夔,罷黜,何如?傳曰,身爲監牧官,所幹不過馬政,而尋常應行之事,如是抛棄之狀,極可痛駭,韓相夔拿問定罪。
右參贊李端夏辭職上疏。入啓。答曰,省疏具悉。疏辭,令該曹稟處,卿其勿辭調理焉。
左副承旨金鎭龜上疏。入啓。踏啓字。
兵曹判書趙師錫辭職上疏。入啓。答曰,省疏具悉。卿其勿辭,調理行公。仍傳曰,遣內醫看病。
注書崔奎瑞上疏。入啓。答曰,省疏具悉。爾其勿辭,救護親癠。以上朝報
李寅煥,以都摠府言啓曰,副摠管沈梓,除請標信,刑曹坐起進去之意,敢啓。傳曰,知道。以上燼餘義禁府啓曰,以公洪道暗行御史書啓,刑曹啓目,前連山縣監李日三,前保寧縣監姜山斗,移本府處置。刑曹啓目。御營哨官鄭道績,移本府決杖事,允下矣。姜山斗·鄭道績,方待命於本府,卽爲拿囚,而李日三,時在公洪道鴻山地本家云。依例發遣府羅將拿來,何如?傳曰,允。禁府謄錄
上在昌德宮。停常參·經筵。
夜一更,有霧氣,流星出五車星上,入北方天際,狀如拳,尾長三四尺許,色赤,光照地。
謝恩,左參贊申晸,校書博士李喜昌。
京畿監司書目,交河·長湍官呈,以海溢事,係變異事。
明日東堂會試,文科一所試官三,鄭載嵩·沈梓·沈攸,參試官四,金斗明·任弘亮·趙爾翰·李徵龜。二所試官三,朴信圭·李秞·尹敬敎。參試官四,柳英立·李台龍·韓厚明·黃欽。武科一所試官三,金宇亨·柳重起·元相。參試官三,魏定相·洪禹協·曺廷亮。二所試官三,徐文重·申汝哲·具鎰。參試官三,李國芳·鄭道行·李道源。
禮曹啓曰,庭試文武科放榜吉日,令日官推擇,則今十月二十八日爲吉云。以此日,原粘目中,付標以入之意,敢啓。傳曰,知道。
傳曰,大臣·備局堂上,引見。
謝恩,左副承旨尹以道。
全羅道暗行御史趙相愚,入來。
謝恩,兵曹佐郞趙相愚。
左副承旨尹以道上疏。大槪,臣之情勢,有所難安,新除職名,決難冒玷,亟許鐫削,以安微分事。入啓。答曰,省疏具悉。爾其勿辭察職。
試官李端夏·李選·柳炅·金世器·鄭好信·尹德駿,牌不進。
副修撰尹德駿,試官牌不進,依承傳罷職。
監試官,文一所,大司諫任相元·韓構。二所,獻納申啓華·安圭。武一所,尹趾善·金運乘。二所,李德成·柳壽崙。
今日引見時,大司憲尹趾善所啓,請罪人金重夏嚴鞫處斷事,請還收罪人金煥定配之命,嚴鞫處斷事,請還收罪人李斗鎭減死定配之命,更令該府考律勘斷事,請還收正言崔錫恒·尹世喜削奪官爵,持平朴世罷職之命事,請罷別製之榜事。上曰,勿煩。已諭予意於再昨之批矣。第其所啓中,添入辛丑年事,與今日事,大相不同,引此爲言,殊未知其穩當也,毋庸凟擾。又所啓,掌令洪受疇,時在京畿衿川地,請斯速乘馹上來事,下諭。依啓。大司諫任相元所啓,請罪人金重夏嚴鞫處斷事,請罪人金煥嚴鞫處斷事,請還收罪人李斗鎭減死定配之命,更令該府,考律勘斷事。上曰,勿煩。又所啓,請前吏曹判書李翊罷職事。上曰,毋庸凟擾。又所啓,請還收正言崔錫恒·尹世喜等削奪官爵,持平朴世罷職之命事。上曰,勿煩。又所啓,新除授司諫李孝源,時在公洪道藍浦地,請斯速乘馹上來事,下諭。上曰,依啓。
今日引見時,大司憲尹趾善所啓,臣有所懷,敢此更陳。臣於前日,待罪本職,入侍榻前,以金煥事,有所陳達,而自上敎以煥實無罪,只爲鎭定朝論而定配,故群情愈激,止泊無期,上下相持,徒傷事體,不得不仰達矣。蓋金煥之罪,情節可惡,實難容貸,而其所酌處,終難爲鎭定之道,若能明其誘脅誣告之罪,而特以發告璽賊之功,減死定配,則雖不能一準所請,公議之拂鬱,似不至於今日之甚,臺閣之上,庶或有收殺之期,而今乃不然,以煥,有若全無可罪,而勉從定罪者然,若此不改,則朝著之寧靖,終無其路矣。大司諫任相元曰,金煥事,將以啓辭爭執,而先有所懷,敢此仰達矣。論罪之際,必參以情法,然後酌律斷案,方可得中矣。臣雖不知法文之爲,如何?而若以其情論之,則金煥,有萬分罔赦之罪,無一毫可恕之端,自上必須夬從臺論,庶無公議之拂鬱矣。副提學崔錫鼎曰,金煥之啓,今已閱歲,一煥之幸免伏法,固是失刑之大者,而因此朝著終無寧靖之期,不幸甚矣。頃日酌處時,朝家若爲明白其罪狀,而以功減等,則庶有收殺之望,而乃以煥實無罪,只爲鎭定爲敎,群情安得不拂鬱乎?此事,兩司爭執,經年不止,前後參啓臺疏,其數甚多,人之所見,豈必盡同?而至於煥事,則衆口皆同,此可見公議之所在也。今宜快從公論,以爲收殺之地矣。上曰,諸大臣之意,何如?領議政金壽恒曰,臣於此事,陳達意見,非止一再,今不必更煩,而因煥一事,臺論經年爭執,了無收殺之期,朝著,亦多不靖之端。前日自上酌處,蓋出於此,旣已酌處,則煥之論罪輕重,固非可論矣。但上意,則以煥爲無可罪,臺論則終始以爲必可殺,上下意見,逕庭至此,終無歸一之理,今必欲以煥有可殺之罪,如臺論然後,始爲定罪之地,則其勢誠難矣。領府事金壽興曰,金煥之罪狀可惡處,以見著者言之,則在於窮詰翊戴,以此成罪,未爲不可,而但其所窮詰,只欲知可疑情節,本無誘脅誣告之事矣。且以翊戴臨死之招觀之,煥之所爲,果如其言,則誠極無狀,而此則翊戴未死之前,不得辨覈,到今旣無元隻,但鞫金煥,則有死而已,此甚難處,若以窮詰翊戴事,及翊戴臨死所招,成其罪目,而以功酌處,則似當矣。右議政南九萬〈曰〉,前者臣,累以此事陳達,今無更陳之餘意,而翊戴結案招辭中,旣以爲金煥添餙言語,敎誘發告云矣。翊戴之未及正刑,先辨其招辭之虛實,決定金煥所犯之有無,然後處斷翊戴,則實合於獄體,而當其時,煥與翊戴,互相推諉,彼此虛實,不得歸一,而翊戴先死矣。翊戴結案,出諸朝報,傳示八方,中外見之者,皆以爲翊戴,則以受敎於金煥,至於正刑,而敎誘之金煥,獨得免罪,乃是失刑云。到今旣死之翊戴,不可更問,金煥之無罪,辨覈無路,朝家,若無罪煥之事,則人心之疑惑,終不可解,煥旣有發告許璽之功,將功折罪,則雖不可直加誣告之律,亦不可全然脫出,遠地流配之典,決不可不施矣。旣使流配,而不明其本罪,只爲鎭定朝論,有若無罪而黽勉流配者然,則非但臺論之反激,其於朝家用法之道,亦甚不當矣。上曰,各陳所見。吏曹判書呂聖齊曰,金煥,誘脅翊戴之狀,有不可掩,故當初下詢時,臣亦以鞫問宜當陳達,而卽今事勢,與翊戴生時有異,旣無可辨之路,雖難議鞫,而誘脅之罪,終不可解脫,自上以功酌處,則庶可以收殺矣。刑曹判書朴信圭曰,金煥誘脅之罪,旣已昭著,決難容貸,臺論爭執,不爲過矣,必別樣論罪然後,公議爲快矣。戶曹判書鄭載嵩曰,金煥誘脅翊戴之狀,以朝報所出者觀之,昭不可掩,若論其罪,則可謂重矣。知中樞府事申汝哲曰,臣其時推案,旣不得目見,有難輕議,而以臺啓觀之,則誘脅誣告之罪,出於翊戴之招,而翊戴則今無可問之路,金煥,無誘脅一款,明白發之,請以此參酌定罪,似爲得當矣。禮曹參判徐文重曰,臣旣以該房承旨,終始參酌,詳知顚末矣。金煥之上變,旣出於譏察,則詰問翊戴,雖甚刻深,知其無逆謀,而不入於上變之書,亦無使翊戴,自爲上變之語,則臣不知其爲金煥之罪矣。右議政南九萬曰,煥,旣以詗察爲事,則雖有詰問翊戴之事,似不可爲罪,而惟敎翊戴添餙言語事,出於翊戴之結案,而翊戴生時,旣不得發明,則到今有難解脫,以此定爲罪名,而以功減等定配,則似爲合當矣。領議政金壽恒曰,煥之誘脅翊戴,本出於探問逆謀情節,則不可以此爲罪,依右相所陳,論定其罪,恐無不可矣。上曰,翊戴招辭,旣以煥敎誘添餙辭說爲言,則此一款,雖似有鞫問之事,而翊戴旣死,今無對辨之路。且有告璽之功,大臣之欲爲參酌定罪,似爲得當,以此減等遠配事,政院,明白書出傳旨,可也。以上朝報
今日引見入侍時,大司憲尹趾善所啓,頃者庭試及監試覆試時,儒生出入之際,挾冊見捉之類,搜挾監察,呈課已久,尙今留置,而此與內摘奸時,被捉有異,不必每每啓下,直自本府,移送四館所,依定式施罰,何如?上曰,移送四館所,限三年停擧,可也。以上禮曹謄錄
政院啓辭,昨日,以備邊司啓辭,式年文武科,會試四所,諫院進參之官,宜有變通之道,令政院,考例稟處事,允下矣。臣等,取考前例與今日事勢,未得其沕合可據者,而曾在庚申閏八月初三日引見時,領議政金壽恒,以文武科試所,及鞫廳之坐,兩司當爲進參,而諫官元數不足,今若盡送試所,不參鞫廳,則事體未安,不可無變通之道,常時諫院,無入直之員,則有監察代直之例,武科試所一處,以文監察代送之意,陳達蒙允矣。卽今正言兪命一·金灝,旣不得行公,則見存之員,只是三人,四處試所,將無以推移,而亦無他善處之道,似當依此例擧行,而事係變通,何以爲之?敢稟。傳曰,今亦以文監察代送,可也。以上禮曹謄錄
南九萬曰,臣方奉使赴燕行中員役所,持物貨不足,將無以責應彼中,故戶曹·御營廳·禁衛營諸處許貸銀貨之意,言之矣。頃日引見時,臣則病不得入侍,戶曹判書鄭載嵩,御營大將徐文重入侍,已爲陳達許貸之云,而禁衛營,則末及陳達,一體許貸之意,敢達。上曰,一體貸去,可也。
南九萬曰,行到彼中,需索多端,且或有意外責應之事,亦不可不慮,今此京衙門所貸,其數不敷,以此恐難爲用,依前例兩西管餉·運餉·銀貨,從優許貸事,分付,何如?上曰,依爲之。九萬曰,行中員役盤纏,自管餉,例給百兩,而近來每患絶乏,故爲加給八十兩之規,今亦依前規,使之加給,何如?領府事金壽興曰,冬至使員役,比他尤多,前者沈益顯赴京,及臣赴京時,亦有加賚事,則此異於他用,不可不加給矣。上曰,依例使之加給,可也。以上燼餘
大臣·備局堂上引見入侍時,右議政南九萬所啓,前以此事,累次陳達,而曲折煩多,辭不達意,故敢此更達矣。兵曹騎·步兵,旣是分番應役之軍,則凡其老故有闕,所當隨闕,卽爲充定,至於歲末,都合一年內所充定啓聞,而近來謬例,必待歲抄,拔丁充定,故春夏秋物故之人,則當其番次,旣無代定之人,故不得不仍爲徵役。且許多闕額,亦難盡充矣,欲於歲末,一時充定,以此騷擾之弊尤甚,而闕額,亦難盡充矣。且朝家,每於年凶時,有歲抄停止之命,故前後闕額,相仍數多,或有一色闕額,殆近一千五百餘人,軍案遂成虛簿,而戊午渡遼,丙子戰亡者,竝不得代定,其弊日甚,將不成形樣,故故淸城府院君金錫胄,深知此弊,爲萬不獲已之計,割出御營·禁營軍兵,使之移定其代,辛苦數年,僅得畢境。今則騎·步兵軍案,無一闕額矣。今之出闕者,不可續續物故老除而已,此類,不可等待歲末,拔丁充定,只以各邑兒弱,騎步兵之退出餘軍成冊者,及備局所關落講餘丁,隨其有闕,卽爲代定而已,何可又襲前規,延至歲末,而又以年凶,停止歲抄,使旣成之軍案,又復頹廢如前乎?臣今年夏間上箚,騎·步兵隨闕代定,勿爲等待歲末事,請爲定式,則下于廟堂,使之依箚施行矣。頃間,又以諸道年凶,道〈臣?〉馳啓請停歲抄,此皆不知卽今形勢,異於前日,元無許多闕額。且有餘軍餘丁,不煩拔丁,可以充代者故也。然以朝家,唯以凶年歲抄爲慮,凡有餘軍餘丁可以代定者外,使之停止歲抄,朝家慮擾民之政,誠爲切至矣。法令一定,則亦不當旋爲變改,使中外無所持循,而終至於壞廢之歸矣。以此兵曹,則因臣箚回啓,分付各邑,使之隨闕代定,而各邑,則又因備局回啓,稱以停止歲抄,不爲代定,中外不相應,事無歸宿,不但已修之軍案,因此解弛,爲之可惜,凡干命令,亦將不得取信於外方,兵曹判書趙師錫,以此難處之意,來問於臣,臣亦欲與師錫,同爲入侍,細陳曲折之如此矣。卽者師錫有病,不得入侍,臣又將數日後,奉命出使,故敢此獨爲陳達矣。臣意軍額之有闕者,不待歲末,隨闕卽定事,及兵曹餘軍及備邊司餘丁,竝使各官,取其可合年滿者充定,而其中,設或有無餘軍無餘丁之處,亦不可爲若干邑,廢此定式,亦使以今年爲籍時所得閑丁,使之代定,而至於全羅道,則飢荒之慘尤甚,全羅一道,則依前分付,姑停歲抄,其他諸道,則更以此意,分付,何如?領議政金壽恒曰,歲抄定奪停止之時,右議政南九萬箚辭,臣等,未及覺察,旣已停止之意,知委矣。今又變通,事涉顚倒,而若以相臣所達前後曲折,別爲擧行條件,知委諸道,則似無所妨矣。領府事金壽興曰,年凶時歲抄停止,專爲搜括之弊矣。若以待年者及落講之類,隨闕充定,則似無民間擾騷之端,而亦無闕額未充定之弊矣。上曰,歲抄,以凶年之故,爲慮搜括之有弊,每其停止矣。軍丁闕額,亦不可〈不〉慮,全羅道,雖不可一時竝行,而他道則依右議政所達,施行可也。
右議政南九萬所啓,頃者,咸鏡監司狀啓,先王朝,己酉以後,公私賤娶良妻所生,從母許良立法之後,朝家,又有百日內使之出立案之命,中間革罷,從良之法矣。自庚申以後,更使從良,而遐方小民,百日內出立案者絶無,己酉後所生,或於庚申後,與其後所生,同出立案於立旨者,今若以其不出於百日內之故,竝爲還賤,則將無從良之人。至於私賤之上典,則以其無立案,或過百日出立案者,皆謂之違法,呈官請其還賤,其中,多有已定良役者,今除其良役而又爲還賤,亦甚重難,已前出立案者,無論百日內外,皆許從良,而其無立案及元不入籍者,請爲還賤云。此事,有難泛然回啓,故欲爲登對稟定,尙不回啓矣。臣意,當初己酉年從良時,則朝家或慮戊申冬所生,詐稱己酉春所生,有此百日內立案之法,而到今從良已久,似不必憑考立案。且以賤人許良,則宜有免賤立案,而今朝家,旣定從母役之法,則以良女之子,應爲良人,有何出立案之事乎?且軍兵之老除物故者,非不欲卽出立案,以兔其役,而呈訴官家,成出立案之際,官吏徵索多端,故甘爲應役,而不得出立案者,滔滔皆是,今爲新生赤子,不知前頭之生死者,而行賂官吏,呈訴出立案,其勢誠難,其中,或爲上典之所脅,不敢出立案,或苦良役,詐爲賤人,仍不出立案者,亦多有之,從母許良之法,若爲革罷則已,如欲行此法,而又必考準立案,無立案者,竝爲還賤,則從良者,必無幾矣。至於不入籍者,亦當以不入籍之罪,治之而已,良女之子,自爲良人,有何還賤之事乎?咸鏡監司狀啓中,雖有不入籍者還賤之言,其言,亦似不當,毋論某頉,若皆還賤之路,則紛紜之弊,終必難防矣。然朝家,旣有出立案事目,今欲變改,不可不詢問諸臣,定其可否?下問於入侍諸臣,更立定式,頒布諸道,何如?領議政金壽恒曰,必令成出立案而後,始許從良,則從母許良之法,終不得行矣。其母,明是良女,則其子之爲良人,不待立案而可知,如欲申明良法,則此一款,不可不變通。禮曹參判徐文重曰,臣,待罪外方最久,備知此事之不便,前在嶺南,欲爲啓稟而未果矣。公私賤,有良妻所生者,非不欲從良,而不但或爲其主所禁,爲其赤子未定前頭之生死者,出入官門,成出立案,其勢誠難,故絶無成出者,及其官家簽丁之際,知其爲良母所生,則雖無立案,充定軍役者居多。且一父母所生,而或出立案,或未出立案,則良賤相間,已爲難便,至於今番新降事目中,驛奴率良妻所生,直使從良,而獨於公私賤所生,立案後從良,亦似不均,似當有變通之道矣。刑曹判書朴信圭曰,只考己酉戶口以後從其母役,率皆從良,雖無立案,以此爲準,不得撓改,則恐涉便當矣。戶曹判書鄭載嵩曰,臣意一從戶籍所錄,其母果是良女,則其所生,不問立案有無,率皆充定良役,以此爲準,似可便宜。若其未入籍之民,則自有其罪,不當還賤矣。上曰,憑考戶籍,其母果是良人,則無論立案有無,直使從母許良,更立科條,分付中外,可也。以上備局謄錄
今日大臣·備局堂上引見入侍時,右議政南九萬曰,待罪兵曹時,兼管禁衛營,使營中將校三人,監造鳥銃及弓槍,又一人則使之監造營廨矣。今伏聞監造鳥銃及弓槍三人,各以其所造進上,得蒙加資之賞,監造營廨者,則以無進上之事,故獨未蒙賞典云。近來中外〈監〉造之人,以公家物力,聚工匠,造成六七朔看役之功,皆蒙賞典,殊甚濫雜,故臣在兵曹時,每以此陳達,而自上以爲,已成規例,不可猝罷矣。此等賞典,若皆不施,則誠合於愼賞之道,而旣不得不依近規加資,亦不可不均一,而看造鳥銃弓槍者,不過一年半年,坐爲看役而已。至於監造營廨者,勞其心力,不翅十倍,而獨以不得進上,不蒙恩典,似不均一,亦令本營,稟處,何如?傳曰,果爲不均,令該營稟處,可也。禁營謄錄
今日引見時,領府事金壽興所啓,國家得人之道,無論文武,必培養而可得可用之才,而至於今番庭試,武科殿試,承命掌試,而入格百餘人中,士夫子枝,無一人得參,豈不寒心?若無別樣培養之擧,則前頭緩急,將何所恃?曾在先朝,別設勸武廳,意非偶然,訓鍊大將申汝哲,不但爲大將,實是卽今武臣之領袖,更加申飭,着實培養,則不無其效矣。上曰,武臣乏人,誠如所陳,勸武培養,別爲着實留意爲之,可也。訓局謄錄
今日入侍時,副提學崔錫鼎所啓,臣待罪承文副提調之任,故敢此仰達矣。本院正字,自前闕直時常多,近日自上申飭之後,連日直宿,而但聞之,入直之官所用柴油,減節太甚,無以支堪云。旣已申飭入直之後,則亦當量宜添給,俾得支堪矣。上曰,變通加給,可也。承文院謄錄
今日入侍時,右議政南九萬所啓,仁祖朝靖社功臣咸綾府院君李澥,無嫡子,以其庶子久松,奉祀矣。比者久松上言,以爲渠已年老無子,且無可合繼後之人,請以渠之嫡四寸,移奉其父祀,自上憐其情事,特許其願,而但念李澥生時,旣使久松奉祀,則久松未死之前,移之他人,求之禮制及規例,皆無可據,若使久松,無後身死,則李澥,以功臣不可絶祀,其後自勳府或朝廷,自將特許立後,久松生時,則仍使奉祀,似可矣。定人父子之倫,事體重大,法例之外,似難輕許,故敢達。領議政金壽恒曰,聞久松,不至衰朽,此後嗣續有無,姑未可知,而李澥之生時,旣令久松,承嫡奉祀,則久松未死之前,自朝家,以他人,改定其奉祀,恐涉未妥矣。南九萬曰,若以古人之事論之,伯夷,重父命,叔齊,重天倫,今久松之欲以其嫡四寸繼嗣者,雖出於重享祀之意,未死之前,移祀他人,旣非父命,況其當爲後者,旣無自己父母之命,又無李澥之遺命,而只因久松之上言,使之奉祀,則在渠道理,似不敢當矣。上曰,當初則矜其情理,而且慮功臣之絶祀,特從其願矣。事勢如此,則令久松,因爲奉祀,可也。禮曹謄錄
上在昌德宮。停常參·經筵。
自昧爽至辰時,有霧氣。四更,月入太微西垣內。五更,流星出北斗星下,入艮方天際,狀如拳,尾長二三尺許,色白,月暈回土星。
下直,咸悅縣監朴泰輿。
謝恩,知事李翊相。
府前啓,順安縣令李公權罷職事,停啓。以上朝報
以備忘記,傳于尹以道曰,典獄摘奸,輕囚放釋。
傳于尹以道曰,當此大無之歲,賑政料理,一日爲急,而禮曹參議李濡,備局副提調啓下之後,連稱病故,前後本司及賓廳之坐,一不進參,其在事體,極爲未安,使之從速察任事,分付。
尹攀,以宗簿寺提調意啓曰,頃者,因故慶安君夫人許氏,呈單本寺草記批答內,洪九敍姑先從重推考,使之趁卽行昏,而如是分付之後,又有稱頉,則更呈本寺,以爲從重處置事,判下矣。卽者,慶安君夫人許氏,又以諺書,呈單于本寺曰,未亡之人,得蒙國家罔極之恩,子息婚娶辭緣,已陳於前單中,不必更爲煩陳,而第嶺東,冬寒則非但路險,將有雪塞之患,欲於其前,牢定婚事後,入去計料,而。以下缺五六行
尹攀啓曰,臣卽伏見宗簿寺草記批答,有洪九敍拿推之命,臣竊爲太過也。宗戚婚姻,雖有自朝家□□之事,九敍之前後持難,而必有所以,初旣有推考之命,則□□緘辭而從容處之,事合事體。今此不問曲折,特命拿推,實爲過重,臣有區區所懷,敢此仰達。傳曰,此人推緘,旣已照勘,別無更待緘答之事。且宗戚求婚,而不許者拿問,曾有古例,未知其過重也。以上燼餘
今十月二十三日,大臣·備局堂上引見入侍時,領議政金壽恒所啓,廣州留守李䎘,以私情切迫,累次辭職,而保障重任,不可輕遞,故頃者,疏下備局,不爲許遞矣。今爲陳疏,有更爲稟處之命,前後懇辭至此者,出於病勢之難强之致,重地職務之曠廢,亦涉可慮,姑爲改遞,何如?上曰,遞差,可也。
又所啓,左參贊李端夏,本以宿病之人,來寓旅邸,病勢添劇,不得行公,陳疏乞免,有令廟堂稟處之命矣。政府西壁,本非緊務,而猶以曠職不安,如是力辭本職,今姑許遞,使之從容調理,專察賑廳之任,何如?上曰,依爲之。以上吏曹謄錄
今十月二十三日,大臣·備局堂上引見入侍時,領府事金壽興所啓,鎭江場移設處,太僕郞廳,旣已看審上來矣。煤音,若與松浦,通作牧場,則地方可謂廣濶,而但松浦,以海浦斥鹵之地,且無深阻之山川,馬群之避風避寒,種種不便,不可謂之恰好,此外,無他可合之處,無已則北一場,雖不及鎭江,猶勝於煤音,此場馬,則移放於煤音,鎭江馬,則移放於北一場似宜,而臣意則北一場,以大小論之,雖或差少於鎭江,卽今長山串土卒及牧子輩,已爲起耕田畓,將至一百六十餘石,落種之多,此外可耕之地,亦不爲不多,若以此場,罷給於江華,以爲募民之次,而長串別將,則還移於井浦,鎭江場,則仍存勿罷,實爲便順,故臣與江華留守尹堦相議,則必欲得鎭江矣。鎭江之罷,雖極重難,國家以關防大計,不得不罷,則臣亦不敢爭論,而形勢則如此矣。領議政金壽恒曰,鎭江土地,㝡宜於耕食,故自孝宗朝,已有虛棄可惜之議,至於臺論爭執,而終不允許矣。到今前後留守,皆以此陳情,欲爲募民多取之地,而移馬之處,不便如許。且以紫燕一島觀之,島中田土,多有士夫家冒占云。近來國綱解弛,法令不嚴,今此鎭江之地,亦安保其果無此弊乎?畢竟募民事,未有實效,則輕罷累朝所重之牧場,亦涉重難,北一場,不如鎭江,而姑以此許給本府,亦不無補益矣。上曰,鎭江之不可罷,非不知之,自前亦當持難,而今以關防大計,欲爲許罷矣。移設之處,如是不便,且本場馬品,與他場自別,孝廟朝設立之意,實非偶然,勿罷可也。領府事金□□曰,勿罷此場,而不爲代給於江華,則亦似埋沒,北一場,許給於江華,北一場馬,則移放於煤音,而北一場馬品,惡於鎭江,煤音場馬,則個個駑劣,將無所用,合放之際,必有傷害之弊,煤音馬,沒數捉出區處,煤音·松浦,合爲一場,似爲便當矣。上曰,依爲之。領府事曰,松浦,移屬喬桐之後,起耕田畓已多,而民戶亦至五十餘戶云。此則設場之時,勿入於場內,仍爲畫給,則其在喬桐,實爲兩便矣。上曰,依此爲之,可也。以上備局謄錄
上在昌德宮。停常參·經筵。
謝恩,判決事成虎徵,工曹參議申琓,禮曹佐郞尹誠敎,典籍吳碩夏,宗簿主簿趙祺錫,慶基殿參奉李必益,僉知朴興文。
備忘記,軍中凡事,務在嚴密,軍號二字,騎省堂上,必自親書,喉司亦不得坼見,蓋所以防奸也。兵曹參議柳椐,書呈軍號,非止一再,其字畫之工拙,予已詳矣。今此字畫,大異於前,決非老筆,故有所下問矣。果爲倩人代書云,事之可駭,莫此爲甚。柳椐罷職,莫重軍號,不可仍用宣泄之字,令他堂上,卽速改入。
傳曰,史官一員待命,騎馬三匹立之,翼陵內摘奸。
吏曹啓曰,廣州留守有闕,令備邊司,議薦,何如?傳曰,允。
大殿,政院·玉堂問安。答曰,知道。
藥房啓曰,卽伏聞自上猝有外感之候,不勝驚慮之至。臣等,與諸醫等,議爲入侍診察後議藥宜當,敢來問安。答曰,知道。勿爲入診。以上朝報
有政。吏批,判書呂聖齊進,參判李選呈辭受由,參議□□敎進,李寅煥進。
兵批,判書趙師錫進,參判·參議未差,參知金載顯病,尹以道進。
上曰,牌文,旣已急傳,則其行必疾,柳尙運馳啓,雖曰來月初一二日,當到灣上云,而此則以常時度其行也。予恐傳此而〈?〉到,遠接使差送,可也。以上燼餘
上在昌德宮。停常參·經筵。
辰時,日有右珥。巳時,太白見於未地。
謝恩,司導正南宮垕,戶曹佐郞權尙夏,貞陵參奉鄭徽。
藥房啓曰,臣等與入侍御醫權愉,金汝器及諸醫,則自上未寧之候,觸感風寒而發,不可不趁卽劑進蔘蘇飮,加羌活缺數字一錢,桑白皮七分,連進三貼宜當云,此藥劑入之意,敢啓。答曰,知道。以上朝報
上在昌德宮。停常參·經筵。
冬至使右議政南九萬,副使李世華,書狀官李宏,出去。
下直,平康縣監羅良佐,連山縣監尹尙績,慶基殿參奉李必益。
謝恩,知中樞李□□,護軍金萬重,監察柳萬齡。
傳曰,當此大無之歲,賑政料理,一日爲急,而禮曹參議李濡,備局副提調,啓下之後,連稱病故,前後本司,及賓廳之坐,一不進參,其在事體,殊甚未安,使之從速察任事,分付。
戶曹啓曰,卽接廣倉所報,則來十一月朔頒料次,倉官,進去于行判中樞閔鼎重家,請受祿牌,則時未肅謝,不爲出給云,何以爲之?敢稟。傳曰,令倉官輸送。
答前參贊李端夏疏曰,省疏具悉。刑判移處之〈事〉朝家非不知,而司寇之長,久難得人,故姑未及變通矣。卿其安心勿辭,從容調理,專察賑政。
答藥房曰,知道。外感之候,已得和解,而餘熱,猶未盡去矣,勿爲入診。
判府事閔鼎重箚子。大槪,敢陳不安之私義,乞寢廩料輸送之命事。入啓。答曰,省箚具悉卿懇。所患如此,深用慮念,至於廩祿,本自薄略,何乃不安至此乎?卿其安心勿辭領受,從容善攝。仍傳曰,遣史官傳諭,遣御醫看病。
藥房再啓曰,伏承問安之批,有外感之候,已得和解,而餘熱猶未盡去之敎,卽與權愉等諸御醫,商議繼進之藥,則皆以爲和解散,加山梔,羌汁炒,竹茹各一錢,知母·桑白皮各七分,只角五分,連進三貼宜當云,此藥劑入之意,敢啓。答曰,知道。
禮曹啓曰,去九月十一日晝講時,以右議政所啓,傳敎矣。議于大臣,則領議政金壽恒以爲,近來式年文科之無取人之實,誠如大臣所陳,而其所論變通之道,亦可謂得宜矣。第念明經科之設,意非偶然,粤自祖宗朝,創定規制,行之數百年,而祖宗朝則名公顯士,多由此進,到今流弊如此者,非法之不美也,其必有致弊之由矣。臣則以爲,今之致此弊有二端,一則講規之漸變古昔也,一則京儒之不務經學也。夫人之精力有限,其能遍誦四書·三經,而兼通文義者,固難矣。然而文義亦有深淺難易之別,如經書中微辭奧旨,雖以終身探賾之士,亦有不能盡究者,而至於句義字訓之尋常淺近者,則豈待疲精費力而後,能通曉哉?臣嘗於儒生殿講之日,忝爲命官,以一二訓詁名義之易知者,臨文發問,而亦有矇然不對者,如此之類,自其始學,未嘗致意於此,豈皆精力不足而然哉?不惟爲士者,學習如此,每當講試之日,考官之所取舍,亦徒視誦讀之能否,訓詁,則雖一字一音之差,輒皆祖宗朝敦尙經術,式年講經之外,如庭試·謁聖之科,旣試製述,又試經書,或不時招集居泮之儒,試講激勸,間或特命賜第,以是士子之業科擧者,雖非式年應講之類,無不以經書爲根基,常常諷誦,有若日用之茶飯,或有不利於製述者,移就講科,不甚費功力,而亦能優爲,以其有素習也。久遠之事,固無論,而至於仁祖朝以後,京儒之有才望者,以明經取第,出入卿宰臺侍者,代不乏人,而自頃十數年以來,幾乎絶無,蓋以朝家連有謁科,竝與別試而久廢講經之規,士子輩,惟以剽獵文字,爲出身之捷徑,而不復用力於經傳上工夫,習尙之渝薄,未必不由於朝家導率之乖宜,其弊,豈但以明經科之失也。近年以來,別設之科,前後相續,自庚申,至今五年之間,以製述取人,至於一百四十人之多,比之兩式年額數,其數過倍,設令式年所取,皆是鄕曲鹵莽之類,而製述之科,果皆得人,則人才之盛,何患不足於用乎?然而乏人之嘆,愈往益甚者,恐不但專由於明經之流弊也。以此推之,則今雖變改舊式,定爲四書,一經之講,而亦難保其果爲得人之效,終不過京儒之應講參榜者,比舊稍多而已,如其未有實效,則數百年遵行之制,恐不宜輕改也。至如遐方寒士之失望,較諸爲國得人之道,輕重誠爲懸殊矣。然而畢竟得人之效,果無大異於前日,而只廣京儒得第之路,以取八方多士之怨,則此亦不可不慮也。臣之愚見,講經之士,雖不可遽責以貫穿奧旨,必取其略通大義,必於應講大文,能通其義然後,始許遍誦他大文,出栍高下,亦必以此爲主,無如前日之徒以口誦無滯爲貴,至於覆試製述,雖不能必得超等之文,而其有體制稍備,文字稍善,則選取,而毋以講畫生畫之多少,豫先計較於與奪之間,則或可以漸變講規,而少救弊習也。別試之必令講經,旣已定奪,誠合事宜,而至於別爲勸奬作興,使一世之士,爭經學,以復祖宗之舊,惟在聖明留意而力行,伏惟上裁。領府事金壽興以爲,明經科之規,會試初場,講經書,中場終場,取製述,則其意不專歸重於講經,故祖宗朝經術文章之士,皆由此進,豈非選擧之美法,而中世以後,漸不古若,至于今日,便作無用之剽科,人莫不以變通爲言,而終不得善變之道,一向因循,誠可慨然。臣於頃日,與右議政南九萬,入侍書筵,南九萬,以更張之意,縷縷陳達,臣亦略有所仰達矣。退而訪問物情,則皆以爲不便,其所謂不便云者,無他,祖宗法制,固不可輕變,而如是變通之後,不過爲京儒僥倖之階梯,遠外孤寒之類,則無復有發身之路,不但渠輩之冤屈而已,其在朝家擧措,決不當變改云。自古法久則弊,弊極則變,自是不可已者,而善變旣難,況又人情不便,則亦未有拂人情而能行法者,臣於是,始知在前欲變而不能變者,良以此也。然而憫念遠外孤寒之冤屈,一循舊套,終不改絃,則明經三十三人之額數,只爲慰遠外孤寒之資,其於取士爲國之道,豈不戾哉?今若稍變講規,問以易知之文義,則或可彼善於此,而此亦無甚着實,畢竟如舊而止,臣未知其大段有益也。臣以爲,祖宗朝立法之初,必不如今日之爲,今且仍存舊制,而就其中可變者,是生畫之多取也,生畫旣多,則講畫之優者,或未免見屈,似不無稱冤之弊,而此則有不暇恤者也。例於中終製述之日,講畫之優者,有分庭之規矣。臣意則革去分庭之規,通融試製,出榜之際,竝與講畫·生畫而計之,定其次第,則講畫之十四五分以上,必無見屈之理,而十二三分以下生畫之超升者,亦多有之,如是行之,若過數三式年,則恐不至如今日之鹵莽矣。詢問之下,妄陳淺見,惟在聖明之財擇,伏惟上裁。行判中樞鄭□□以爲,今此大臣所陳,實出於矯弊之意,而非但變改祖宗朝,舊制爲難,不善變通,徒爲儒生僥倖得第之階梯,則無寧仍舊講試七冊,問其文義,以爲取舍,似乎得宜,伏惟上裁。左議政閔鼎重,判府事李尙眞,病不收議,奉朝賀宋時烈在外,不得收議,大臣之意如此,上裁,何如?傳曰,病不收議大臣處,亦爲收議。
禮曹啓曰,傳敎矣。議于病不收議大臣,則行判府事閔鼎重以爲,大比得人之難,講經無實之弊,誠如諸臣所陳達者,不可無變改之擧。臣曾忝國子之任,請設通讀之規,欲以講論文義,且廣解額,轉成取重生畫之蹊,而行之數年,未見效益,終歸於爲儒生開一倖門矣。今若略倣朱子之議,改定講法,則似可矯救此弊,漸見實效,而祖宗朝所制,三百年遵行,取人之法,恐不可輕易變改也。抑臣聞之,講經舊規,得以正文爲主,故應講得分者多,及其會試製述,生畫,幾乎參半,近來則不問文義通曉與否,有能多誦注釋者,輒與通籤,此其所以爲弊之源也。從今更令申明舊規,使應講者,先誦正文,音釋不差,則考官,逐字問其旨意,所答,不失先儒註解本意。又能通誦一章首尾,則雖不能多誦註釋,竝許粗略之籤,使得第,其立落於會試,製述文於殿試,拈出其未成篇及全不成文理者,使之改試於來式年,必待粗成篇樣後,始許賜第,則雖不大加變通,自可漸復祖宗朝故事,通經之士,皆能製述矣,伏惟上裁。行知中樞府事李尙眞以爲,臣本以懵識,因病益昏,事之利害,茫然莫卞,此臣所以初不敢仰復聖問,而再詢之下,雖難終嘿,對以臆見,未必當理,臣之惶愧,前後惟均,蓋講規之弊,人多言之,今者大臣建白,欲有所變通,其意固好,而其令,亦不無難行之端。七書之講,已是祖宗朝舊制,曾未聞以卷帙之多,廢其文義之講,而末流之弊,乃至於今,雖減其書,而其所講誦,尙難責之以盡其精微,則亦難保其他日弊不復生,無寧姑循舊章,申明講法,必問文義,決其立落,而間以生畫相參,則其所取者,必不至於盡爲鹵莽,通變之方,似不外此,惟其生畫,專務多取,則亦恐其勤苦習誦者,必致太落莫,而且漸啓僥倖之路,其爲弊,反有甚於前者矣。此亦酌定其若干額數,無使過多,則可得以兩便也。臣於此,抑有區區所懷,敢爲之竝陳焉。凡人物高下,本不以講經製述者之專事剽竊,其間不能以才,均之爲無補實用矣。如是而乃於用人之際,顯有取舍於彼此者,不亦偏且謬乎?今夫講經所選,率多鄕人,旣非名族,又乏扳援,則多質少文,雖蘊奇才,人必視之輕侮,不問其中之有無,混謂之鹵莽而棄之。噫,若此類,豈盡無用者乎?今世,苟有留意掄材者,擺脫常套,而擇其可者,拂拭用之,則小才必多,或不無大才伏於其間者矣。當此乏人之日,是亦救弊之道,而臣言迂愚,未必爲是,伏惟上裁。大臣之意如此,上裁,何如?傳曰,依閔判府事議施行,而式年試取多士,豈皆鹵莽滅裂哉?自今以後,擇其中可用者,隨才調用事,分付該曹,可也。
明日唱榜,開門差早。
傳曰,典獄摘奸,輕囚放釋。
文科一所,出榜詣闕。
府院前啓,無城上所,姑停。以上朝報
工曹啓曰,本曹,自前物力凋殘,而全賴外方匠人價布,僅得牽補支用矣。一自辛亥以後,連歲飢荒,逃故太半,尤無以成樣,又値今年凶歉,外方應納價布,每每稱頉,全不上納,雖或間有來納者,亦甚零星,本曹諸般朔下,進上雜物價,各司應用進排筆墨價,一朔上下者,合以計之,則至於七同之多,而卽今遺儲木一同·錢三十兩零,百爾思量,他無繼用之路,本曹形勢,萬分切迫,諸司鑄錢,今雖姑罷,不可無料理變通之道,各衙門有米布處,貸出若干債,更設鑄錢,以爲補用之地,誠爲便益。且泮船,方有新造之役,而許多工匠朔下料布,亦難料理分給,勢將停役,此亦可慮,賑廳所儲錢布,參酌貸用,追後還償,事亦宜當,而至於鑄錢事,係是變通,令廟堂,稟旨施行,何如?答曰,允。備局謄錄
吏曹啓目,粘連全羅道暗行御史趙相愚云云。觀此書啓,則海南縣監崔容臣段,軍器·戰船等物,頗有自備修正之事,而譽少毁多,見捉文書中,稅船別載,至於二百二十餘石,而或以別備鳥銃焰硝價,或以校書館冊價懸錄是白乎矣,其中米二十石五斗零,太四石十三斗零,終無歸處是白乎旀,且以官需及各樣米一百九十一石零,出給於金重夏等處,或以長利,或以甲折,分給之狀,極爲可駭是白乎旀,以微細之事,捉致校生韓世佑,着枷不解,因旋笞杖,纔過旬日,遽致殞斃,世佑之弟,往呈議送,則以越發怒,無數恐㤼,使不得發狀是白乎旀,年分段置,推牲摘奸,則給災之處,亦不均一是如爲白有臥乎所,不法文書,旣已見捉,各項罪狀,如是現著,雖已罷歸,不可置之,其罪狀,令有司稟處爲白乎旀,昌平縣令安汝器段,性本迂疎,政多解弭,鄕任輩,乘時濫雜,貽弊民間,而曾不禁抑,不治之聲,播諸道路,災傷踏驗,亦不能明白區別,民多呼冤乙仍于,親往摘奸,則分數之給,災實之別,果多有差錯不均之處是如爲白有臥〈乎〉所,不治之狀,旣已昭著兺不喩,當此凶歲,莫重田政,不能詳察,分數災實,多有差錯不均之弊,則殊極可駭,先罷後推爲白乎旀,龍潭縣令李世甲段,政尙撫摩,束下嚴猛,衙率旣簡,自奉甚約,戶曹雜物,廣興倉作紙,及他餘雜役之出自民戶者,多自官辦,今年災傷,親自踏驗,災實區別,一從公論爲白乎矣,但時或飮酒,不無乘醉過杖之失是如爲白有臥乎所,盡職愛民之誠,災實從公之事,誠爲可嘉,而時或飮酒,乘醉過杖,難免其失,推考何如爲白乎旀,興海李萱段,衙率旣少,自奉甚約,廨宇倉舍,一竝修改,黔毛浦倉庫,論報上使,移設近浦,將爲便民之政,上年賑救,民到今稱之,前頭賑政,亦有可恃是白乎矣,年分踏驗之處,有虛實相蒙之弊,而不至大段是如爲白有臥乎所,用度之簡約,廨宇之修治,可見職事之修擧,誠爲嘉尙,年分踏驗,雖或有虛實相蒙之失,亦不至大段,則今姑置之,以責來救爲白乎旀,興陽縣監宋時彬段,爲人勇幹,盡心職事,穀物捧上,務從輕平,虎贖木價二十七石,自官辦出,民以此稱譽是如爲白有臥乎所,雖有盡職蠲役之事,別無表著之績,今姑置之爲白乎旀,各鎭邊將等乙良,令兵曹,稟處,何如?啓依允。以上朝報
上在昌德宮。停常參·經筵。
謝恩,司藝李,東部參奉崔實。
大殿,政院·玉堂問安。答曰,知道。勿爲問安。
藥房啓曰,夜來下雪寒凜,伏未審聖體,調攝若何?餘熱咳嗽等症,比昨何如?劑入和解散,其已進御否乎?臣等,區區憂慮,敢來問安。答曰,知道。所患,日漸差勝,而咳嗽猶未快愈,湯劑,昨已盡服矣,勿爲逐日問安。
平安監司義州府尹書目,頒詔兩勅之行,本月二十一日,自北京起馬,牌文出來事。
吏曹,遠接使吳斗寅,問禮官李國芳,迎接都監提調鄭載嵩,館伴申晸,郞廳八金斗明·李光夏·李琨·李濟民·兪任重·鄭是先·盧光協。
文科二所,講畢後,詣闕。
備忘記,自卿蒼黃去國之後,光陰倐忽,已屆一載,缺然思想,未嘗少弛于中矣。今見湖伯馳啓,卿爲見膝下病患,來到近畿不遠之地云,小子之虛佇,士林之喜幸,爲如何哉?他餘說話,匪久面對,姑不煩諭耳,須體如渴之旨,亟回遐心,與近侍,從速偕來事,承旨卽往傳于宋奉朝賀所到處。
公洪監司書目,奉朝賀宋時烈,爲見孫子病患,砥平地下去事。
傳曰,領議政及金領府事,引見,引見時,今日開政,禮曹判書·禁府·兵曹堂上闕員差出事,下敎。
傳曰,前府使申□□,前執義韓泰東,前修撰尹德駿,竝敍用。
遠接使吳斗寅,問禮官李國芳,出去。
今日引見時,今此式年文武科,殿試及放榜日子,次次進定事,榻前下敎。
政院啓曰,臣伏見宗簿寺草記批答,有洪九敍拿推之敎,臣竊以爲太過,宗戚婚姻,雖有自朝家分付之事,九敍之前後持難,必有所以,初旣有推考之命,則今觀其緘辭而從容處之,似爲事體,今此不問曲折,特命拿推,實涉過重,臣有區區所懷,敢此仰達。答曰,此人推緘,旣已照勘,別無更待緘答之事,且宗戚求婚,而不許者拿問,曾有古例,予未知其過重也。
禁府,洪九敍拿囚。啓。
政院啓曰,來十一月朔祭,只隔二日,而聖候方在未寧之中,攝行事,分付,何如?傳曰,允。
冬至正使書目,辭職上疏上送事。啓。答曰,省疏具悉卿懇。已悉予意於日昨箚批,復何多誥?大臣之職,自別卿宰,曾有奉使遞職之事,卿其安心,勿辭往來焉。
院前啓,請罪人金重夏嚴鞫處斷事,請還收罪人李斗鎭減死定配之命,更令該府考律勘斷事,請還收正言崔錫恒·尹世喜削奪官爵,持平朴世罷職之命事。入啓。答曰,勿煩。前啓,金煥事及李翊罷職事,停啓。
府啓,請罪人金重夏嚴鞫處斷事,請還收罪人李斗鎭減死定配之命,更令該府考律勘斷事,請還收罪人崔錫恒·尹世喜削奪官爵,持平朴世罷職之命事。入啓。答曰,勿煩。
今日引見時,上曰,今年,乃是慈懿殿王大妃周甲也。此誠莫大之慶,曾欲兼進豐呈,別設慶賀,而顧予不弔,罹此茶毒,莫伸受日之情,至今至痛在心,喜懼交切,至以閭閻家言之,若逢如此之慶,則雖於在疚之中,亦有別樣慰悅之擧矣。今者慈懿殿誕日不遠,自內,將有設供之事,而宮中侍御人等,亦皆有頒賜之典,該曹亦宜知悉,於年例進上數外,各別加進物件之意,豫爲分付,定日頒赦,百官加〈資〉事,亦爲分付擧行,而常時,則例以頒敎磨鍊,臨時始下頒赦之命矣。今番則直以頒赦磨鍊,可也。領議政金壽恒曰,至尊周甲,古今希有之慶,將爲兼進豐呈於兩宮,而意外遭此國恤,意不得行,凡在臣民之情,尙切痛恨,況聖上孝思,豈不爲無窮之痛也?卽今異於常時,雖不得備禮設慶,今此下敎,實合情禮,而但頒赦,百官加,則例有陳賀之擧,此一款,亦令禮曹,熟講稟處,似當矣。領府事金壽興曰,至尊周甲,實是莫大之慶,而豐呈之禮,竟不得行,臣民之痛,何可盡達?今此聖敎,誠爲允當,陳賀一款,雖未知禮節之如何?令禮官,稟定宜當,而誕日循例封進物件外,別爲封進,似合情禮矣。上曰,今此傳敎辭緣,詳出擧行條件,分付該曹,可也。以上朝報
今日引見時,今日開政,禮曹堂上·禁府·兵曹堂上,闕員差出事,榻前下敎。以上吏曹謄錄
傳曰,勅使牌文來到之後,備局例當開坐,大臣及備局堂上·藥房入來,原任大臣,亦爲引見,以此分付。
傳曰,當此年事大侵之餘,客使牌文,出於意外,言念民事,罔知攸爲。且念今此牌文,如前有異,紙文頭辭,旣稱以兵部公務云。其間事情,有不可測,而渡江之期,想必不遠,遠接使急速差出,使之卽爲辭朝,畿邑·兩西未赴任守令,亦爲催促發送。
備邊司啓曰,卽接義州府尹朴泰遜狀啓謄報,則勅使二員,以公務頒詔事,出來鳳城,淸人來傳牌文,而不用木牌,以紙文書傳云,雖未知所幹何事,而當此凶歲,勅行繼至,兩西·畿甸責應之事,誠極可慮,遠接使問禮官,卽爲差出發遣,迎接都監堂上,亦令該曹,依例差出,而凡干接待事,各別豫爲整齊,俾無生事之意,申飭一路,何如?答曰,允。
政院啓曰,大臣·備局堂上·藥房入來,原任大臣引見時,三司,亦爲入參乎?敢此仰稟。傳曰,北使牌文出來,則例自備局開坐,故進參時,大臣及藥房入來,原任大臣引見之意,下敎矣。今此啓辭,竝與備局堂上而引見者然,無乃聽瑩而然耶?三司,別無牌招入參之事矣。
禮曹啓曰,今此出來勅使時,各樣儀注,令承文院繕寫之際,問禮官,旣已出去,令兵曹,別定禁軍,發馬下送,問禮官所到處,傳給,何如?傳曰,允。以上備局謄錄
上在昌德宮。停常參·經筵。
禮曹啓曰,自前勅使,在我境,如遇節日,則所到處,例有遣官設宴之擧矣。今年冬至,在於來十一月十六日,而今此出來勅使渡江,若在於其前,則不可無問慰之擧,依前例問慰官,令該曹差出,御帖禮單,照例磨鍊下送,亦令本道,依例設行之意,平安監司及遠接使處,下諭,何如?傳曰,允。禮曹謄錄郞廳李運海校正。日記廳郞廳趙世選書。
上在昌德宮。停常參·經筵。
下直,榮川郡守申應澄,長水察訪丁煌。
謝恩,所斤僉使任後錫,護軍張宗益。
朔祭後,大王大妃殿,藥房·政院·玉堂·二品以上·六曹·大司憲問安。答曰,知道。
大殿·中殿,藥房·政院·玉堂·二品以上·六曹·大司憲問安。答曰,罔極。
藥房啓曰,伏未審夜來,聖體調攝若何?咽喉之痛,惡心之症,亦復何如?未寧之候,今已累日,又有別症,臣等下情之憂慮,有不可盡達。今日臣等,與諸醫等,入侍診察,以爲商確議藥之地,宜當。臣等,終宵悶慮,敢來問安,竝此仰稟。答曰,知道。症候,已言于醫官,勿爲入診。
大司憲尹趾善啓曰,臣卽見同僚簡通,則乃前日臺臣,削奪傳旨,捧入承旨論劾事也。臣看來,實有惶愧不安於心者。臣於伊時,略陳未安之意,而終不敢出而力爭,及時救正,則臣之罪,固無異同,自訟之不暇,何敢退論同列?揆以廉義事理,決難同參,不可一刻苟冒,請命遞斥臣職。答曰,勿辭,退待物論。
謝恩,禮曹判書洪萬容。
內醫院官員,以都提調·副提調意啓曰,金有鉉,久在本院議藥之列,詳知自上症候,實非他醫之比,而身在喪中,依前李東馨·崔聖任等例起復,同參議藥,何如?傳曰,允。
藥房口傳啓曰,自上,雖有勿爲入診之敎,而卽今未寧之候,如是彌留,下情不勝悶迫,昌城君佖,自前詳知症候,使之入診,何如?答曰,依爲之。
再啓曰,昌城君佖,今方來待,當爲入診,而曾前入侍醫官數人,亦令入診,以爲商確議藥之地宜當。崔聖任·權愉等,旣令待候,而此外,亦有自前入侍議藥之醫官,亦爲一體待候,何如?答曰,依爲之。
三啓曰,自上方在靜攝之中,今此入診時,臣等則入侍於寢室之外,待候之意,敢啓。答曰,知道。
四啓曰,自今日,臣等,率諸醫直宿之意,敢啓。答曰,知道。
又啓曰,臣等,入診退出之後,與昌城君佖及崔聖任·權愉諸御醫等商議,則皆以爲自上卽今惡心·嘔吐·煩渴等症,皆由於外感餘熱,入裏不解,而傷於勞役之致,小柴胡湯,合橘梔竹茹湯,加知毋酒炒,乾葛各一錢,黃栢鹽酒炒七分,連進三貼宜當云。此藥劑入之意,敢啓。答曰,知道。以上朝報
上在昌德宮。停常參·經筵。
謝恩,判府事閔□□,典籍金昌集,護軍尹英傑,翼陵參奉宋相拚,兵曹參議金鎭龜。
江襄監司書目,江陵府使任奎,病重罷黜事。
京畿監司書目,砥平呈,以奉朝賀宋時烈,道中觸冒風雪,仍致添傷,卽今病勢非輕,方爲服藥調治事。啓。傳曰,遣御醫,持藥物看病。
大殿,藥房·政院·玉堂·二品以上·六曹問安。答曰,知道。
藥房啓曰,伏未審夜來,聖體調攝若何?惡心·煩渴等症,比昨何如?湯劑進御之後,抑有發散之效否乎?臣於今日,又與昌城君佖及諸醫等入診宜當,臣等,通宵憂慮,敢來問安,竝此仰稟。答曰,知道。症候,已言于醫官矣。入診事,依啓。
再啓曰,臣等,入診退出之後,與昌城君佖及諸醫等商議,則皆以爲去夜取汗,猶未浹洽,脈度之數,與昨無異,熱候,小無所減,更以小柴胡湯,加乾葛·竹茹·山梔仁炒各一錢,黃連干汁炒·知母·黃栢竝鹽酒炒各七分,連進三貼宜當云。此藥,連續煎入之意,敢啓。答曰,知道。
以口傳,又啓曰,煩渴之時,辰砂六一散,兼進宜當云。此藥,亦爲劑入之意,敢啓。答曰,知道。
再啓曰,臣等,在於藥房,相距稍遠,藥物煎入之時,未免遲延,自今日,移來于司饔院之意,敢啓。答曰,依爲之。
禁府,金煥,三水郡遠配。啓。同府,李日三,拿囚。啓。
大司憲尹趾善就職。
定州迎慰使成虎徵出去。
府啓,請罪人金重夏嚴鞫處斷事,請還收殺人罪人李斗鎭減死定配之命,更令該府考律勘斷事,請還收正言崔錫恒·尹世喜削奪官爵,持平朴世罷職之命事,請當該捧入承旨罷職事。入啓。答曰,勿煩。以上朝報
上在昌德宮。停常參·經筵。
巳時,日暈兩珥。
宗簿主簿趙祺錫,璿源錄奉安事,奉化等地,出去。
下直,恃塞僉使崔處大。
謝恩,護軍趙渭叟,宣傳官李壽民,南部主簿金孝昌,濟州敎授文榮後。
大殿,政院·玉堂·二品以上·六曹·大司憲問安。答曰,知道。
藥房啓曰,伏未審夜來,聖體調攝,若何?伏聞昨日午後,取汗頗洽,汗出之後,煩熱·惡心等候,加減何如?臣等,今日與昌城君佖及諸醫等,入診宜當。臣等,不勝憂悶之至,敢此問安,竝爲仰稟。答曰,知道。症候,已言于醫官,入診事,依啓。
安州迎慰使卞榥,出去。
禮曹佐郞申垕,大王大妃殿誕日陳賀當否問議事,奉朝賀宋時烈處,出去。
同副承旨尹攀書啓,臣承命,馳往砥平奉朝賀宋時烈所到處,傳諭聖旨,則以爲小臣,不堪老舐之情,忍死作行,適値風雨雪雪,大致感傷,方此倥傯垂絶,將不免爲羈鬼矣。忽於此際,近侍遠來,傳諭聖旨,病裏情懷,一倍惶感,有淚如瀉,徒覺疾病增加。噫,如臣無狀,何以得此於聖明?雖千磨萬粉,曷有圖報之望哉?臣旣涉近甸,略有一分自力之勢,則豈敢不匍匐扶曳,少伸平日戀闕之心哉?此去西京舊居,只二日之程,歸死之心,如渴求水,而亦不敢生意,況敢望冒入城闕,以登天陛乎?祗伏旅次,只自飮泣而已云矣。敢啓。傳曰,他承旨,更往敦諭。
藥房再啓曰,臣等,入診退出後,與昌城君佖,廣州經歷洪有龜及諸醫等商議,則皆以爲自上症候,今日熱脈數之候,比昨稍歇,表感,亦似少解,而熱在上下二焦,惡心·煩渴,小便赤澁,不可不趁用淸熱分利之劑,瀉心導赤散,加竹茹·木通各一錢,黃栢鹽酒炒五分,調琥珀末五分,姑進二三貼宜當云。此藥煎入之意,敢啓。答曰,知道。
藥房口傳啓曰,他醫官,則今曉旣已入診。今此入診時,則金有鉉·崔聖任·權愉及鄭安世等四人,且令入侍,議藥同參,許坫,雖年少,頗精於醫術,廣州經歷洪有龜,亦爲招來待候,竝爲入侍,何如?上曰,依爲之。
今日入診時,都提調金壽興所啓,卽今緊急公事,則不得不入啓,實有妨於調攝之道,如西路勅使時,凡事陳情狀啓,應爲許副者,則大臣相議,爲先分付擧行,上候平復後,啓達,何如?上曰,依爲之。
院前啓,請罪人金重夏嚴鞫處斷事,請還收罪人李斗鎭減死定配之命,更令該府考律勘斷事,請還收正言崔錫恒·尹世喜削奪官爵,持平朴世罷職之命事。入啓。答曰,勿煩。
府啓,與院啓同。答曰,勿煩。
大殿,藥房·政院·玉堂夕問安。答曰,知道。以上朝報
尹以道啓曰,備邊司郞廳來言,今日賓廳日次,而自上在未寧中,不得來會云矣。敢啓。傳曰,知道。
又以都摠府言啓曰,副摠管柳靈,除標信,漢城府坐起之意,敢啓。傳曰,知道。
又以都摠府言啓曰,今日入直軍士,當爲中日習射,而上候未寧,限平復間,姑停之意,敢啓。傳曰,知道。
李寅煥,以禮曹言啓曰,大王大妃殿誕日陳賀一款,奉朝賀及儒臣處,卽爲問啓事,命下矣。奉朝賀宋時烈,時在京畿砥平地,卽爲發遣郞廳收議,而副護軍朴世采,時在黃海道金川地,副護軍李翔,時在公洪道全義地,道里稍遠,計其日字,初七日前,勢難往返,何以爲之?敢此仰稟。傳曰,然則,只聞于奉朝賀。
又以戶曹言啓曰,以本曹草記,大王大妃殿誕日,年例進上常數外加進物件,問于大臣,磨鍊稟處事,命下矣。加進物件,問議大臣,別單書入之意,敢啓。傳曰,知道。
藥房夕問安。答曰,知道。
政院·玉堂夕問安。答曰,知道。
傳于尹以道曰,今下弓矢,恃塞僉使崔處大處,給送。
巳時,上御儲廂。藥房入診時,都提調金壽興,提調金萬重,副提調安縝,昌城君佖,記事官姜鋧·柳尙載·宋疇錫,廣州經歷洪有龜,醫官金有鉉·崔聖任·權愉·鄭安世·許坫入侍。都提調以下,伏於寢室之外,昌城君佖及洪有龜諸醫等,次次入診退出後,金壽興,以承傳色,啓請瞻望玉色。上曰,依爲之。三提調,次次趨進,入侍臥內,翰注,伏於戶外,寢室狹窄故也。壽興曰,伏聞醫官之言,上候漸有差減之勢云,下情欣幸,第病裡調攝之方,尤難於脫着起居之節,必宜愼重。水刺之不進,今已累日,煩渴之時,則不但進服冷藥而已,米飮頻頻進御,宜當。上曰,唯。以上燼餘
上在昌德宮。停常參·經筵。
申時,日暈。
禮曹正郞魏定相,勅使出來時,節日問慰官,西路,出去。
下直,義興縣監李厚芳。
謝恩,護軍李端夏,廣州留守李選,工曹佐郞趙持憲。
大殿,政院·玉堂問安。答曰,知道。
藥房啓曰,伏未審夜來,聖體調攝若何?煩熱·惡心等症候,亦復何如?今日臣等,與昌城君佖·洪有龜及諸醫等,入診宜當。臣等不任憂慮,敢來問安,竝爲仰稟。答曰,知道。症候,已言于醫官矣。入診事,依啓。
再啓曰,入診後,臣等,退與昌城君佖·洪有龜及諸醫等商議,則皆以爲昨日,則惡心·煩渴·肌熱·脈數之候,稍有所減矣。今日則當此平朝,反似有加,未有漸減之效,此是入裏之熱,升降往來之致,瀉心導赤散,昨今旣已連進二貼,姑觀今日症候之如何?議定繼進之藥,宜當云矣。敢啓。答曰,知道。
護軍李枝遠,慶尙左兵使遞來。
藥房入診時,都提調金壽興所啓,大王大妃殿誕日頒赦敎文,大提學,當爲撰出,而大提學李敏敍在外,提學金萬重,以內醫院提調,待候於藥房,自前如此之時,則前大提學,有撰出之例,使前大提學李端夏,製進,何如?上曰,依爲之。
院前啓,請罪人金重夏嚴鞫處斷事,請還收罪人李斗鎭減死定配之命,更令該府考律勘斷事,請還收正言崔錫恒·尹世喜削奪官爵,持平朴世罷職之命事。入啓。答曰,勿煩。
府前啓,請罪人金重夏嚴鞫處斷事,請還收罪人李斗鎭減死定配之命,更令該府考律勘斷事,請還收正言崔錫恒·尹世喜削奪官爵,持平朴世罷職事,凡於成命之下,臺閣之上,卽請還收,則政院,以不得捧傳旨之意,據例啓達,雖以君父之威命,猶不能迫令奉承者,可見國朝以來重臺閣之至意也。向日三臺臣削罷譴罰,實是聖上無前之過擧,雖因大臣陳達,改以他罰,而諫臣所爭,本在於言者之不可罪,而不在於罰名之輕重,則喉司之臣,所當竭誠罄意,反復開陳,必以得請爲期,而數次覆逆之啓,終未免爲草草之歸,一承未安之敎,便卽汲汲奉行,還使聖上激惱之擧,終無以及時救正,其在出納惟允之道,果何如也?竊恐從今以後,設有過當之擧,有大於此者,惟命是從,莫之敢爭,臺閣之言,將不得有無於其間,日後無窮之弊,可勝言哉?不可以事在旣往而終無規勸之擧,其時當該捧入承旨,請命罷職。答曰,勿煩。
文武式年會試,出榜詣闕。
京畿監司書目,桃源察訪李斗相,今月初二日,母在喪事。
政院啓曰,桃源察訪李斗相,在喪之代,當此勅使出來之時,似當卽爲差出,而開政未易,何以爲之?敢稟。傳曰,口傳差出。
大殿,藥房·政院·玉堂夕問安。答曰,知道。
吏曹口傳政事,桃源察訪李震吉。
兵曹口傳政事,副司直金有鉉。以上朝報
李寅煥,以禮曹言啓曰,今此大王大妃殿誕日,政府·六曹物膳,年例進上外,加磨鍊物種,則自戶曹,旣已別單啓下矣。京畿所封雉鮮·生獐等物,亦當一體加磨鍊封進,故亦爲別單書入之意,敢啓。傳曰,知道。
又以內醫院官員,以都提調意啓曰,御醫金有鉉,旣已起復,而入侍御前,冠服不便,依例付軍給料,冠帶出入,何如?傳曰,允。
大王大妃殿,以諺書,下敎于藥房曰,大殿未寧之候,累日彌留,憂慮之中,闕內又有災異,尤以此爲慮,欲勸移御久矣,而非但自上不肯允從,無可合移御處所,以是爲悶矣。今自上症患如此,其在俗忌,亦不可不念,而闕內則無他可合處,欲勸移御于昌慶宮內贍院矣。
藥房,口傳啓曰,內間之事,臣等,雖不敢知,而此時移御,實涉重難,未知自內旣已商確議定否,而當以下敎之意,啓達于大殿矣。大王大妃殿,藥房,又以口傳啓曰,移御之擧,旣有下敎,設使出於不得已,卽今上候,決難勞動移御,姑觀數日後,以下缺
巳時,上御別儲廂,藥房入診時,都提調金壽興,副提調金萬重,副提調安縝,記事官姜鋧,記事官沈權·柳尙載,廣州經歷洪有龜,醫官崔聖任·權愉·崔有泰·鄭惟覺·李弘章·鄭安世·金汝器·尹世耉·鄭斗俊入侍。都提調以下,依前伏於寢室之外,昌城君佖及諸醫等,入診退後,金壽興,啓請入侍。上曰,依爲之。三提調,入侍臥內,翰·注伏於戶外,亦如前。壽興曰,自上,夜間咳嗽頗盛,寢睡不安云,伏不勝煎慮,卽今熱候·神氣何如?上曰,無差勝之勢矣。安縝曰,咳嗽之時,則不宜臥。壽興曰,止嗽降火之藥,莫如童便,累試有效,臣等,思之而未及仰達,此藥,和薑汁,連進宜當。上曰,依爲之。壽興曰,自上缺二行,又此仰達,設有不得已移御之擧,卽今上候,決難勞動,差退日字,何如?上曰,差退日字,可也。壽興曰,臣伏見右議政南九萬狀啓,以奏文中,開市時,牛隻一款,改送事陳請,其言是矣。其回報,勢難及於明春開市之時,此一款,依狀啓刪改後,令承文院改書,別定禁軍,卽爲下送,何如?上曰,依爲之。
申時,上御別儲廂,藥房入診時,都提調金壽興,提調金萬重,副提調安縝,昌城君佖,記事官姜鋧,記事官沈權·柳尙載,廣州經歷洪有龜入侍。都提調以下,伏於寢室之戶外,昌城君佖及洪有龜,只相替入診後退出,無記事。以上燼餘
兵批,副護軍尹攀·李尙·金夢良,副司直李翊。
上在昌德宮。停常參·經筵。
夜四更,木星與火星,相犯。
承文副正字尹星駿,卒淸城府院君題主官,抱川地,出去。
大殿,政院·玉堂·二品以上·六曹·兩司長官問安。答曰,知道。
藥房啓曰,伏未審夜來,聖體調攝若何,寢睡何如,而煩渴·惡心等候,抑有所減乎?臣等,與昌城君佖·洪有龜及諸醫等入診宜當。臣等,憂慮倍切,敢此問安,竝爲仰稟。答曰,知道。症候,詳言于醫官矣。入診事,依啓。
府院前啓,上候平復間,姑停。
府前啓,當該承旨罷職事,停啓。
藥房再啓曰,臣等,入診退出之後,與昌城君佖,洪有龜及諸醫等商議,則皆以爲去夜,小便似利,熱勢稍減,卽今脈度虛弱,氣甚困惱。此時,不可不繼進淸補之劑,麥門冬湯,最宜於此等症候云。此藥連續煎入之意,敢啓。答曰,知道。
政院啓曰,大王大妃殿誕日,頒赦時敎文,使前大提學李端夏,撰進事,命下矣。某罪以下宥之乎?敢稟。傳曰,雜犯死罪以下,竝宥。
大王大妃殿,以承傳色,下敎于藥房曰,大殿,初欲移御于昌慶宮內贍院矣。今欲移御于太和堂,此意知悉。藥房口傳啓曰,今此移御之擧,設或出於不得已,卽今自上未寧之候,決難觸寒勞動,臣等,當以此意,啓達于大殿矣。
大殿,藥房以承傳色,口傳啓曰,卽伏承大王大妃殿下敎,自上有移御別堂之敎,臣等,固未知緣何故,而有此移御之擧。卽今上候,雖寢室之內,其在調攝之道,凡起居之節,不可不十分謹愼,凡此寒節,勞動移御,實爲重難,區區所懷,敢此仰稟。傳曰,非但大王大妃殿下敎如此,時御處所,甚爲狹隘,有妨於調攝,而別堂則稍似寬敞,故欲爲移御矣。
藥房,又以口傳啓曰,前頭設或不得已,而有移御之擧,姑觀數日症情,從容議定,未爲不可,以卽今上候觀之,則決不可勞動移御,故惶恐更達。傳曰,近日則日氣溫暖,相距亦不遠,暫時移御,別無添傷之慮矣。藥房,又以口傳啓曰,臣等,亦非以移御之擧,爲不可,設或移御,更加調攝,從容移御,亦似未晩,敢此更達。傳曰,當臨時觀勢而處之矣。以上朝報
上在昌德宮。停常參·經筵。
巳時,太白見於未地。
謝恩,桃源察訪李震吉。
大殿,政院·玉堂·二品以上·六曹·兩司長官問安。答曰,知道。
藥房啓曰,伏未審夜來,聖體調攝若何,困惱·煩熱等症,比昨何如?今日臣等,與昌城君佖·洪有龜及諸醫等,入診宜當。臣等不勝憂慮,敢此問安,竝爲昻稟。答曰,知道。症候,已言于醫官矣。入診事,依啓。
禮曹啓曰,大王大妃殿誕日,陳賀當否事,發遣郞廳,問議于奉朝賀宋時烈則以爲,臣病伏旅次,心神莾然,今玆國家典禮,何能思量獻議哉?然明命下臨,不敢引病而終辭,請略陳其愚焉。恭惟聖上,孝思無窮,欲以慈懿殿周甲之歲,設行慶禮,凡在瞻聆,孰不欽仰化服哉?但竊惟念,語曰,一人向隅,滿堂不樂。今聖上,以上下神人之重,方在哀疚之中,兼且永慕魂殿,密邇於咫尺之地,以慈懿殿慈愛之德推之,豈安於享受慶禮哉?恐亦略違於三從之義也。慈懿殿之心如此,而聖上迫於至情,强行其所未安者,則亦非順心養志之道矣。仍伏惟念,兼設豐呈於兩宮之議,自昔年,已有之矣。今日獨享縟儀,其在慈懿殿,必有所追思不忍之心,而其在臣僚,慶喜之心少,而哀疚之情多也。愚意以爲,聖上於是日,誠不欲昧然經過,則別有供獻,以致喜慶之意,而姑竢永慕殿祔廟之後,涓吉退行,兼示以久視祈祝之義,則周甲踰年,愈久而愈可喜慶也。臣將死昏茫,語無倫脊,罪當萬死,伏惟上裁云。敢啓。傳曰,然則只設頒赦,百官加,可也。
藥房再啓曰,臣等入診後,退與昌城君佖·洪有龜及諸醫等商議,則皆以爲困惱·煩熱之候,比諸昨日,不無稍減,而夜來咳嗽甚苦,尤致寢睡之不安,此是大熱乘肺,膈痰用事而然,千金麥門湯,加地骨皮·知母各七分,爲先進御三貼,宜當云。此藥連續煎入之意,敢啓。答曰,知道。以上朝報
今日藥房入侍〈時〉,都提調金壽恒所啓,伏見右議政南九萬狀啓,以奏文中,開市時牛隻一款,改送事陳請,其言誠然。欲其回報,勢難及於明春開市之前,此一款,依狀啓刪改後,令承文院改書,別定禁軍,卽爲下送,何如?上曰,依爲之。備局謄錄
上在昌德宮。停常參·經筵。
巳時,太白見於未地。
下直,鴻山縣監李世晟。
謝恩,康陵參奉洪鎭宗。
藥房啓曰,伏未審夜來,聖體調攝若何?湯劑進御後,煩熱·咳嗽等候,抑有所減,而寢睡亦復何如?臣等,今日依前入診宜當。臣等不任憂慮,敢此問安,竝爲仰稟。答曰,知道。症候,已言于醫官矣。入診事,依啓。
吏曹啓曰,在前頒赦爲之,則例有別歲抄之擧。今則何以爲之?敢稟。傳曰,依例書入。
又啓曰,別歲抄爲之事,命下矣。初不敍用,準期不敍,災傷罷黜,居中居下人員,依例書入乎?敢稟。傳曰,竝書入。
大王大妃殿誕日,大王大妃殿·大殿,藥房·政院·玉堂·二品以上·六曹·兩司長官問安。答曰,知道。中殿,藥房·政院·玉堂問安。答曰,知道。
吏曹啓曰,百官加下批,政事,取稟。
敎,王若曰,六旬更始於今年,當慈聖周甲之會,七日來復於此月,屬瑞慶初度之期。凡在覆育之中,孰不歡抃於下?爰霈解澤,誕敷渙音。恭惟慈懿恭愼徽獻大王大妃殿下,心存塞淵,德叶持載。子視萬姓而以節省爲恩,母儀三朝而以貞靜爲則。矧惟沖藐之質,夙承艱大之基。禍難危疑,咸仰擁佑之烈,疾病憂慮,益篤保護之慈。玆逢齡筭之重回,丕膺川休之滋至。微誠自切,上壽擬進豐呈於兩宮,長信奄催,登遐奈値遏密於八域?縟儀竟闕,至痛何窮?甲子爲曆紀之元,正還六十一載,玆辰屆誕降之節,新數百千萬秋。雖窮閻之細民,尙志斯喜,況至尊之大慶,豈忍虛過?薄具略修於內間,莫遂稱觴之擧,多儀特加於常數,惟盡獻幣之忱。施及侍御之倫,竝沾頒賜之典,更推德意,普釋罪囚。自本月初七日昧爽以前,雜犯死罪以下,咸宥除之,在官者,各加一資,資窮者代加。於戱,國以孝理爲先,民以彝倫爲重。周而復始,方祝萬壽無疆,咸與維新,毋以數赦爲幸。故玆敎示,想宜知悉。副護軍李端夏製進。
藥房再啓曰,臣於入診退出之後,與昌城君佖·洪有龜,及諸醫等商議,則皆以爲夜間煩熱,及朝後困惱之候,比諸昨日,不無稍減之效,柴胡四物湯,今日差晩後,更進一貼宜當云。此藥,隨時煎入之意,敢啓。答曰,知道。
京畿監司書目,富平府使鄭載厚,病重罷黜事。傳曰,富平府使罷黜之代,卽爲口傳差出。
大殿,藥房·政院·玉堂問安。答曰,知道。
禮曹啓曰,今式年文武科殿試,以今十一月十二日,放榜,同月二十六日辰時,進定事草記,傳曰,放榜日子,似爲稍遠,進定可也事,傳敎矣。放榜日子,更問于日官,則同月十八日辰時平吉,而此外,他無吉日。以此日改付標以入之意,敢啓。傳曰,知道。
今日入診時,副提調安縝所啓,本院,乃出納多事之地,而承旨一員,如或有故,則苟簡甚矣。同副承旨尹攀,以頃日臺諫削奪傳旨捧入之事,重被臺論。尹攀,以其時該房,累度覆逆之後,猝承未安之敎,惶恐出去,而言于同僚,使之書入傳旨矣。今者尹攀,以此引嫌,久不行公。渠雖不自捧入傳旨,而揆以廉隅,情勢之難安,理勢固然,合有變通之道矣。上曰,尹攀本職,今姑改差。
上曰,今者大王大妃殿周甲誕日,適當此時,莫伸慶賀之禮,只令頒赦矣。古語曰,老吾老,以及人之老。不可不別爲推恩,以示上下同慶之意。朝臣及庶老勿論,公私賤八十以上,特爲加資,仁祖朝曾經侍從人員,竝食物題給。
吏曹口傳政事,富平府使趙渭叟。
藥房口傳啓曰,昌城君佖及諸醫等入診後,皆以爲自上困惱之候,非但有熱候而然,似是元氣不足之致,且以小便之色淡見之,可知熱勢之已退,宜用人蔘麥門冬湯云,此藥,已爲煎入。昌城君佖及洪有龜入診罷出之後,闕門已閉,且夜間,慮或有議藥之事,昌城君佖·洪有龜,令入省記之意,敢啓。答曰,依爲之。以上朝報
申時,上御別儲廂,藥房入診時,都提調金壽興,提調金萬重,副提調安縝,昌城君佖,記事官姜鋧,記事官柳尙載,醫官金有鉉·崔有泰·鄭惟覺·李弘章·鄭安世·鄭斗俊入侍。都提調以下,皆伏於寢室之戶外,昌城君佖及諸醫等,次次入診後退出。無記事。
巳時,上御別儲廂,都提調金壽興,提調金萬重,副提調安縝,昌城君佖,記事官姜鋧,記事官沈權·柳尙載,廣州經歷洪有龜,醫官金有鉉·崔聖任·權愉·崔有泰·鄭惟覺·李弘章·鄭安世·金汝器·尹聖耉·鄭斗俊入侍。都提調以下,依前伏於寢室之戶外,昌城君佖及諸醫等,次次入診退後,金壽興,啓請瞻望玉色,上曰,依爲之。三提調則入侍臥內,翰·注,伏於戶外,亦如前。以上燼餘
上在昌德宮。停常參·經筵。
夜五更,流星出星星下,入五車星上,狀如鉢,尾長三四尺許,色赤
下直,豐基郡守尹弘离。
左水運判官成熙胄,漕運後入來。
大殿,政院·玉堂·二品以上·六曹·兩司長官問安。答曰,知道。
藥房啓曰,伏未審夜來,聖體調攝若何?昨日煎入人蔘麥門冬湯,其已盡御,而煩熱·困惱之候,亦復何如?今日臣等,依前入診宜當。臣等終宵憂慮,敢此問安,竝爲仰稟。答曰,知道。症候,已言于醫官矣。入診事,依啓。
傳曰,政事,當日爲之。
禮曹啓曰,九月九日課製居首韓聖佑,同月二十八日,別製幼學孫德升·蔡成胤,生員吳世周等,直赴殿試事,命下矣。依前例,許赴於今式年殿試,何如?傳曰,允。
藥房口傳啓曰,差備待令醫官,則連日無常入診,今日則本院未入診醫官六人,別爲抄出入診,以爲詳察脈度,商確議藥之地,何如?傳曰,依啓。
口傳再啓曰,入診退出之後,卽當議藥,而今日上候,比昨頗有差勝之效。此際用藥,尤宜詳愼,姑觀午間症候,議藥之意,敢啓。答曰,依啓。
平安監司書目,碧潼郡守張治世,今月初一日,母在喪事。
注書姜鋧·崔奎瑞,檢閱柳尙載,加資肅拜。
大殿,藥房·政院·玉堂夕問安。答曰,知道。
慶尙道暗行御史金昌協,入來。
謝恩,吏曹佐郞金昌協。以上朝報
兵批,判書趙師錫進,參判沈梓式暇,參議金載顯出使,左副承旨尹以道進。
吏批,以金鎭龜爲右副承旨,朴世采爲吏曹參判。宋光淵爲春川府使,趙以健爲碧潼郡守。
百官加下批,傳曰,錦平尉朴弼成,東平君杭,竝百官加親授。
吏批,錦平尉朴弼成,今加靖德,東平君杭,今加昭德。
兵批,尹攀·李尙·金夢良付副護軍。
巳時,上御別儲廂。藥房入診時,都提調金壽興,提調金萬重,副提調安縝,昌城君佖,記事官姜鋧,記事官沈權·柳尙載,廣州經歷洪有龜,醫官李命常·玄萬運·韓俊興·趙錫孚·李時聖·朴聖錫入侍。都提〈調〉以下,依前伏於寢室之外,昌城君佖及諸醫等,次次入診退後,金壽興啓請入侍。上曰,依爲之。三提調入侍臥內,翰·注,伏於戶外,亦如前。壽興曰,聖候比昨,何如?上曰,比昨差勝。壽興曰,熱候有無何如?上曰,餘熱則有之。壽興曰,瞻望天顔,今日則倍覺消瘦,熱退可驗,困惱之候何如?上曰,熱退後則困惱矣。壽興曰,小便已通,餘熱漸退,此時調攝尤難,衣服脫着之際,益加謹愼幸甚。諸症則漸減,思食之念何如?缺二行餘醫官,則未得診察矣。凡傷寒之病,診脈後,可以論症,而議藥可否之際,各有一得,故本院待候醫官,今日抄擇入診矣。上曰,唯。遂退出。以上燼餘
兵批,副司猛李壽民,副司勇具必壽,副司正金夏重·張時傑,副護軍任後昌·洪以度。
上在昌德宮。停常參·經筵。
辰時,日有兩珥。未時,太白見於巳地。
東平君杭,錦平尉朴弼成,奉敎鄭齊泰,加資肅拜。
承文副正字尹星駿,卒淸城府院君題主後,入來。
謝恩,右副承旨金鎭龜,同副承旨鄭勔。
大殿,政院·玉堂·二品以上·六曹·兩司長官問安。答曰,知道。勿爲問安。
藥房啓曰,伏未審夜來,聖體調攝若何?煩熱·困惱等症,比昨何如?臣等今日依前入診宜當。臣等,倍切憂慮,敢此問安,竝爲仰稟。答曰,知道。病候,已言于醫官〈矣〉。入診事,依啓。
今日入診時,式年文科殿試,昌德宮崇政殿設行事,定奪。
藥房再啓曰,臣等入診後,與昌城君佖·洪有龜及諸醫等商議,則皆以爲卽今上候煩熱等症,日漸向歇,而朝晝之間,尙有往來升降之時,此是血分餘熱,未及淨盡之致,當歸飮,加知母·黃栢竝鹽酒炒各五分,連進三貼宜當云。此藥煎入之意,敢啓。答曰,知道。
兵曹武科殿試規矩,柳葉箭一巡,落點。
大殿,藥房·政院·玉堂夕問安。答曰,知道。
都承旨安縝,身病猝重,留門,出去。傳曰,都承旨安縝處,遣內醫看病。以上朝報
巳時,上御別儲廂,藥房入診時,都提調金壽興,提調金萬重,副提調安縝,昌城君佖,記事官姜鋧,記事官鄭齊泰·柳尙載,廣州經歷洪有龜,醫官金有鉉·崔聖任·權愉入侍。都提調以下,依前伏於寢室之外,昌城君佖及諸醫等,次次入診。退後,金壽興,啓請入侍。上曰,依爲之。三提調,入侍臥內,翰·注則伏於戶外,亦如前。壽興曰,聖候,比昨何如?上曰,咳嗽不作之時,比昨稍勝。壽興曰,咳嗽,雖未及減歇,以玉色消瘦見之,則熱勢頗減。聞昌城君佖及諸醫等之言,病後調攝最難,況適値寒節,此時調攝,尤難矣。縝曰,如今日日寒之時,咳嗽之加,不怪矣。壽興曰,今日白粥,連續進御,而常有思食之念否?上曰,白粥甚厭矣。以下缺以上燼餘
上在昌德宮。停常參·經筵。
中路問安使李弘逸,平壤迎慰使李光迪,出去。
持平李德成,加資肅拜。
下直,文山萬戶金世振。
謝恩,碧潼郡守趙以健。
大殿,政院·玉堂問安。答曰,知道。勿爲問安。
藥房啓曰,伏未審夜來,聖體調攝若何?伏聞入診醫官之言,熱候則幾盡減歇,而咳嗽甚苦,寢睡不安,此時不可不先進治嗽之劑。諸醫皆以爲,浮火淸肺湯,加吉更一錢,知母·天花粉各七分,連進三貼云。此藥,亦爲煎入,而臣等今日依前入診宜當。臣等不勝憂慮,敢此問安,竝爲仰稟。答曰,知道。入診事,依啓。
今日入診時,都承旨安縝,今姑改差,當日開政差出事,榻前定奪。
藥房口傳啓曰,差備待令醫官,則連日無常入診,今日則本院醫官三人,又爲抄擇入診,以爲詳察脈度,商確議藥之地。茂朱府使李國憲,亦已招來待候,竝令入診,何如?答曰,依爲之。
口傳再啓曰,臣等,入診退出後,與諸醫商議,則皆以爲自上諸症,幾盡差歇,而咳嗽之候,最爲苦悶。治嗽湯劑,則朝者旣已劑入,今無更爲議藥之事,而玄霜雪梨膏,間間進服,亦當云。此藥劑入之意,敢啓。答曰,依爲之。
江襄監司書目,金化縣監權傛,考覈官厭避,罷黜事。
大殿,藥房夕問安。答曰,知道。
藥房口傳三啓曰,新除授都承旨尹趾善,牌招察任之意,敢啓。答曰,依爲之。
謝恩,都承旨尹趾善,兼春秋尹德駿。
京畿監司書目,砥平呈,以奉朝賀宋時烈,上疏上送事。啓。答曰,省疏具悉卿懇。頃於近侍之傳諭也,罄渴至意,以冀幡然造朝,而誠意未孚,莫回遐心,缺然慙恧,無以爲懷。至於疾病之作,出於冒雪跋涉之餘,深用慮念矣。幸賴神明所扶,旋有勿藥之效,其幸曷喩?卿其安心勿待罪,益加善攝,從容上來,毋孤企望。仍傳曰,遣史官傳諭。以上朝報
兵批,副司直安縝。
上在昌德宮。停常參·經筵。
下直,奉化縣監李淰。
富平府使趙渭叟,謝恩後,仍爲下直。
大殿,政院·玉堂問安。答曰,知道。
藥房啓曰,夜來下雪寒凜,伏未審聖體調攝,若何?咳嗽之候,其得減歇,而寢睡,亦復何如?臣等,今日依前入診宜當。臣等,區區憂慮,敢此問安,竝爲仰稟。答曰,知道。咳嗽之候,夜來頗減矣,入診事,依啓。
明日崇政殿文科式年殿試時,讀券官三,領議政金壽恒·洪萬容·李秞,對讀官四,崔錫鼎·沈攸·趙相愚·黃欽,武科殿試試官三,趙師錫·申汝哲·金世翊,參試官三,趙儀徵·李泰東·鄭淵。
政院啓曰,明日慕華館武科殿試時,命官,何大臣進去乎?敢稟。傳曰,李判府事進去。
又啓曰,明日慕華館武科殿試時,兩司進參事,城上所,牌招言送之意,敢啓。傳曰,知道。
司饔參奉蘇后山,白土掘取後,入來。
藥房口傳啓曰,臣等,退與商議,則諸醫等以爲,自上諸症,皆已差減,脈度亦和平,而咳嗽,猶未盡減,今日則曉頭,煎入瀉火淸肺湯連進,而姑觀明日症候,更議他藥宜當云,敢啓。且於入診時,伏承提調輪直之敎,而移御,旣定於明日,移御後,更觀聖候,以爲輪直之地,何如?答曰,竝依爲之。
假注書李宜昌改差,代金盛迪。
政院啓曰,事變假注書金盛迪,備擬受點矣。卽聞盛迪,以掃墳事下鄕云。他假注書差出,何如?傳曰,允。
以林濩,爲事變假注書。
今日入診時,都提調金壽興所啓,頃日入診時,老人加資事,及仁祖朝侍從臣食物題給事,下敎矣。仁祖朝大臣李仁遠妻及勳臣延陽府院君李時白,完南府院君李厚源二人妻,尙存,其他故大臣宰〈相〉,妻年七十以上,似不過數三人,亦一體食物題給,實合於優老推恩之道,故敢此仰達。上曰,一體題給,可也。以上朝報
李寅煥,以司饔院官員,以監膳提調意啓曰,咸鏡道所封大王大妃殿冬至進上,今日來到,而物種中,鰱魚卵二斗六升內,欠縮二升。紅蛤醢四斗六升內,欠縮二升,莫重進上,如是不謹封進,事極可駭,當該封進官,從重推考,當該陪持及京主人,令攸司,囚禁治罪,以懲日後,何如?傳曰,允。
又以內醫院官員,以都提調意啓曰,今年臘藥,方爲磨鍊,而材料中牛黃伍十部,犀角一斤半,龍腦拾三兩,朱砂一斤,丁香一斤半,寒水石四兩,白豆蔻拾三兩,砂仁九兩,三乃子拾兩,眞珠五錢,山梔子五斤,竝皆不足,依前例,令該曹,趁速貿易,何如?傳曰,允。
巳時,上御別儲廂,藥房入診時,都提調金壽興,提調金萬重,副提調尹趾善,昌城君佖,記事官姜鋧,記事官沈權·柳尙載,茂朱府使李國憲,廣州經歷洪有龜,醫官金有鉉·崔聖任·權愉入侍。都提調以下,依前伏於寢室之戶外,昌城君及諸醫等,次次入診退後,金壽興啓請,入侍臥內,翰·注則伏於戶外,亦如前。壽興曰,咳嗽寢睡,漸有差勝之效乎?伏聞入診醫官之言,脈度漸至和緩云,伏切喜幸,水刺漸加,而無滯膈之患否?上曰,無之,壽興曰,天顔,今日則倍覺消瘦矣。上曰,自昨,諸症頗勝矣。壽興曰,別堂移御之吉日,擇於明日矣。卽今時御處所,甚爲隘陜,聖意已定移御,雖不敢强請中缺二行。上曰,缺三字日晩後,欲爲移御,有何觸風添傷之慮。萬重曰,日寒如此,差退數日後移御,實合愼疾之道矣。趾善曰,雖平常之時,觸風勞動,實爲重難,況此調攝之中乎?壽興曰,以處所言之,則雖曰彼勝於此,而日氣如此,故敢有差退之請矣。上曰,已定矣,卿等,勿慮焉。壽興曰,聖候,方在調攝中,望祭則攝行事,旣已仰達,而冬至節祭,亦當攝行矣。上曰,依爲之,提調,自明日,輪回直宿,可也。壽興曰,臣等,雖退往私室,益倍憂慮之下情,聖敎雖如此,欲姑爲仍直矣。以上出朝報以下燼餘
上在昌德宮。停常參·經筵。
自昧爽至辰時,沈霧。
下直,於蘭萬戶李振華。
謝恩,金化縣令盧光協。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?瀉火淸肺湯,旣進二貼,咳嗽之候,抑有所減否,寢睡,亦復何如?臣等,今日依前入診,宜當,臣等,不任憂慮,敢此問安,竝爲仰稟。答曰,知道。咳嗽之候,苦歇無常,猶未快愈,寢睡,亦不得如常矣,入診事,依啓。
藥房再啓曰,臣等入診後,退與昌城君佖·李國憲·洪有龜,及諸醫等商議,則皆以爲卽今自上症候,已入差愈之境,只是餘熱乘肺,咳嗽有時作苦,前日議定千金麥門冬湯,加地骨皮·知母各七分,片芩酒炒五分,連續進御宜當云。此藥,逐日煎入之意,敢啓。答曰,知道。
大殿,太和堂移御後,藥房·政院·玉堂·二品以上·六曹問安。答曰,知道。
今日藥房入診時,藥房提調,自今日輪直,昌城君佖,廣州經歷洪有龜直宿,亦爲罷出事,榻前下敎。
假注書金盛迪在外,代林濩。
大殿,藥房夕問安。答曰,知道。以上朝報
傳于金鎭龜曰,纔已移御太和堂,政院知悉,且宣傳廳,移接於他處事,分付。
尹以道,以武科殿試差備官,以命官意啓曰,榜目中,兼司僕金坡一之名,當初直赴啓下時,以破日書塡,而所射之矢,書以坡一,事涉可疑,故取考其腰牌,則亦以坡一刻之,如是入啓時誤書之致,從其腰牌,以坡一書入,且直赴中,敎鍊官李行昌,遭喪未赴,待其喪畢,以付後科之意,分付該曹,何如?傳曰,允。
巳時,上御別儲廂。藥房入診時,都提調金壽興,提調金萬重,副提調尹趾善,昌城君佖,記事官姜鋧,記事官沈權·柳尙載,茂朱府使李國憲,廣州經歷洪有龜,醫官金有鉉·崔聖任·權愉入侍。都提調以下,依前伏於寢室之外,昌城君佖及諸醫等,次次入診,退後,金壽興,啓請入侍。上曰,依爲之,三提調,入侍臥內,而翰注伏於戶外,亦如前,壽興曰,夜間咳嗽,比昨,何如?上曰,今夜則頗減。趾善曰,玉色比昨,亦似頗勝。壽興曰,此時調保尤難,而脫着之際,添傷益可慮,腠裏未完復之前,暫露肌膚,則受傷不難,萬分愼重,伏切懇祈。上曰,唯。昌城君佖及洪有龜,連日直宿,夜則出去,晝則來缺二行臣等,還爲下去藥房之意,敢啓。上曰,依爲之。曾見禮曹練祭後服色磨鍊節目,則內官等出外服色一節,不爲擧論,且或因公出外,則與外朝服不同,事體殊常,似當與百官服同,宜有變通之擧,分付禮曹,使之講定稟處。遂退出。以上燼餘
迎接都監啓曰,宴享色郞廳禮曹正郞盧光協外任,代以禮曹正郞韓紀百差下,使之察任,何如?傳曰,允。迎接都監謄錄
上在昌德宮。停常參·經筵。
謝恩,校理嚴緝。
大殿,政院·玉堂問安。答曰,知道。勿爲問安。
藥房啓曰,夜來風寒甚緊,伏未審聖體調攝,若何?移御之後,別無添傷之患乎,咳嗽寢睡,亦復何如?臣等,今日依前入診宜當。臣等,憂慮倍切,敢此問安,竝爲仰稟。答曰,知道。症候,已言于醫官矣,入診事,依啓。
禁府蒙宥,金淇·尹濟亨·韓相夔·姜山斗·朴泰延·鄭載大·南宮鈺。
吏曹啓曰,新恩政事,取稟。
大殿,藥房夕問安。答曰,知道。以上朝報
尹以道,以摠戎廳意啓曰,本廳再運壯抄三哨·牙兵一哨軍兵,昨日上來,逢點矣。壯抄軍則廣智營,牙兵則本營與初運軍兵,今十五日,依前例替代,輪回入直之意,敢啓。傳曰,知道。
李寅煥,以迎接都監言啓曰,宴享廳禮曹正郞盧光協外任之代,以禮曹正郞韓紀百差下,使之察任,何如?傳曰,允。
金鎭龜啓曰,卽見尙瑞院手本,則昨日崇政殿殿試時,收券安寶之後,寶匣鑰匙,本院官員,入囊封標,承旨着押,依例出給本院書員,使之入置於安寶器具所盛皮帒中矣。昏夜悤擾之中,以致閪失云。寶匣鑰匙五介,及所盛囊子,今方分付該司,使之急速改造,而當該書員不謹看護之失,殊甚可駭,令攸司推治,何如?傳曰,允。
鄭勔,以禮曹言啓曰,迎勅吉日,令日官,更爲加擇啓下,而十五日·十七日·十八日,以二十五日·二十七日·二十八日,誤爲書塡,莫重奏御文字,不能詳察,以致差誤,不勝惶恐,原單子中,以十五日·十七日·十八日,改付標以入之意,敢啓。傳曰,知道。
又以禮曹意啓曰,今十一月十二日藥房入診時,上曰,見禮曹練祭後,服色磨鍊節目,則內官等出外服色一節,不爲擧論,如或因公出外,則與外朝服色不同,事體殊常,似當與百官服同,宜有變通之擧,分付禮曹,使之講定稟處事,命下矣。取考五禮儀服制條云,內侍·司謁·司鑰·書房色·飯首服,與百官服同。其註云,內喪,則自初喪至卒哭,與百官服同,唯十三月練後,仍着白衣·烏紗帽·黑角帶,二十五月祥後,深染玉色衣,二十七月禫後吉服云。而烏紗帽·黑角帶,今變爲白帽布·黑角帶,則二十五月祥前服色,已與百官不同,且不缺二行以考出可據之例,此一款,議大臣定奪,何如?傳曰,允。
鄭勔啓曰,今月初四日義禁府當直入番都事朴奎世,入啓省記中,書塡姓名,而上直牌,終不受去,竊以爲問于該吏,則奎世,適以公事,往于堂上家,入啓文書起草之後,汲汲馳來,則闕門已閉,未及受牌,只自上直云,故該吏,卽爲囚禁,而今此頒赦,雖已蒙宥,伊日不受牌之官員,不可以事在旣往而置之,請都事朴奎世,推考,何如?傳曰,宥旨前事勿推,可也。
藥房夕問安。答曰,知道。以上燼餘
上在昌德宮。停常參·經筵。
巳時,太白見於未地。夜三更,月入畢星中。
藥房啓曰,伏未審夜來,聖體調攝,若何?咳嗽·寢睡,亦復何如?臣等,今日依前入診宜當。臣等區區憂慮,敢此問安,竝爲仰稟。答曰,知道。咳嗽,比昨差減,寢睡頗穩矣,今日勿爲入診。
假注書李宜昌書啓,臣承命,馳到砥平縣釜淵里,奉朝賀宋時烈,所住村舍,傳諭聖旨,則以爲臣之待罪之章,實出誠心,非是體例,不料聖慈,猥賜寬宥,且下溫批,遠遣近侍,宣諭丁寧,奉讀悲咽,誠不能自已也。至於誠意未孚,莫回遐心之諭,此蓋老臣無狀,誠未上格之致,一倍競惶,無地自容,竊伏聞聖候已復勿藥之效,而餘症,尙未快袪,兼且日月易得,聖母練日,只隔再旬,釋衰之期日促,社飯之感益切,臣之疾病,若有一分自力之勢,則顧何忍低徊近畿,終阻天陛哉?病情愈惡,死期日迫,瞻望宸嚴,但自悲隕而已云矣,敢啓。答曰,知道。
護軍朴新胄,南兵使遞來。
明日望祭正時,四更一點,開門,三更三點。
大殿,藥房夕問安。答曰,知道。勿爲問安。以上朝報
金鎭龜,以摠戎廳言啓曰,本廳壯抄·牙兵,旣已逢點整頓矣,兩色新舊。缺二行
司饔院官員,以監膳提調意啓曰,生鮮廛人等,呈訴於本院曰,卽今江水合氷,漁船不能往來,日下鮮魚,無路捉得,遠道陳魚,時未入來,其間,願以雜魚,依前例代封云。曾前如此時,則果有雜魚代封之規,今亦合有變通之道,而莫重御供,自下不得擅便,惶恐敢稟。傳曰,依爲之。
中宗大王忌辰祭齋戒。以上燼餘
政院啓辭,義禁府公事中,尹濟亨照律,韓相夔·姜山斗·朴泰延·鄭載大·南宮鈺等原情公事,亦爲留院矣。濟亨等,旣已因赦蒙放,今無可論之事,原公事,似當還爲出給之意,敢稟。傳曰,依爲之。禁府謄錄
上在昌德宮。停常參·經筵。
辰時巳時,日暈兩珥。
望祭後,大王大〈妃〉殿,藥房·政院·玉堂·二品以上·六曹·大司諫問安。答曰,知道。
大殿·中殿,藥房·政院·玉堂·二品以上·六曹·大司諫問安。答曰,罔極。
判府事閔鼎重箚子。大槪,冒死自列,伏乞亟被違慢之罪事。入啓。答曰,省箚具悉卿懇。卿之宿患,予已知之,未得進參,別無所傷,卿其安心勿辭,從容善攝。仍傳曰,遣御醫看病。
藥房啓曰,伏未審夜來,聖體調攝,若何?咳嗽之候,比昨何如,而寢睡·水刺,抑有漸勝之效乎?昨日有勿爲入診之敎矣,今日則依前入診乎?臣等,憂慮未已,敢此問安,竝爲仰稟。答曰,日月易得,初朞只隔數旬,哀慕罔極,益切摧隕而已。症候,已言于醫官矣,入診事,依啓。
傳曰,政事,明明日爲之。
明日冬至祭正時,四更一點,開門,三更三點。
政院啓曰,右議政南九萬,到順安,猝患癨亂,稍定之後,仍向前路,到安州,眩症甚重,不得作行,至送病錄,問藥於京醫云。係是大臣病患,敢達。傳曰,遣御醫,持藥物看病。
今日入診時,上曰,奉朝賀宋時烈,爲見病孫,來住近畿,而冒寒作行,病勢甚重,久留旅次,凡事艱楚云,令本道,食物從優題給。
吏曹,山陵參奉韓德亮病,代趙益彬差下。啓。
謝恩,山陵參奉趙益彬。以上朝報
中宗大王忌辰。
李寅煥,以禮曹言啓曰,曹啓辭今十一月十二日,藥房入診時,上曰,見禮曹練祭後,服色磨鍊節目,則內官等出外服色一節,不爲擧論,如或因公出外,則與外朝服色不同,事體殊常,似當如百官服同,宜有變通之擧,分付禮曹,使之講定稟處事,命下矣。取考五禮儀服制條云,內侍·司謁·司鑰·書房色·飯首服,與百官服同。其注云,內喪則自初喪,至卒哭,與百官服同,唯十三月練後,仍着白依·烏紗帽·黑角帶,二十五月祥後,深染玉色衣,二十七月禫後吉服云,而烏紗帽·黑角帶之制,今變爲白帽布·黑帶,則二十五月祥前服色,已與百官不同,且不擧論,闕內出外服色異同,故一從五禮儀,磨鍊以入矣。今承下敎,使本曹,講定稟處,而本曹久遠謄錄不備,無以考出可據之例,此一款,議大臣定奪,何如?傳曰,允事,傳敎矣。議于大臣,則領議政金壽恒,行判中樞府事鄭知和,行知中樞府事李尙眞以爲,今此下詢練祭後,內官以下服色,內外異同之節,考之古今禮制,他無可據以爲對者。第以五禮儀所載觀之,內喪則自初喪,至卒哭,與百官服同,而唯十三月練後,百官則服吉服,內侍缺二行變爲白帽布·〈黑〉帶,練後祥前服色,已有與百官不同者矣。百官則服制雖盡,殿下未及闋服之前,不敢以吉服進現,進現與出外,服色各異,勢固然矣。至於內侍以下,竝從上服,以終三年,旣是祖宗朝定制,則其服色,必不以內外而有異,練後,白衣·白帽之制,只行於禁中,而纔出闕外,便與百官,一體服吉,則恐有違於從服之義也,雖以古禮言之,近臣及僕驂乘從服之制,自與群臣有別,五禮儀所定,蓋倣於此,似不當到今輕改也。然臣蒙陋之見,有不敢臆斷,伏惟上裁。領中樞府事金壽興以爲,五禮儀所載,內侍以下三年之服,旣從上服,故出外服色,不爲磨鍊者,似出於此,而在前國恤時可據之例,今難考出,則無於禮之禮,非臣蒙陋之見所敢臆斷,伏惟上裁。行判中樞府事閔鼎重,病不收議,奉朝賀宋時烈在外,右議政南九萬出使,不得收議,大臣之意如此,上裁,何如?傳曰,依議施行。
巳時,上御太和堂。藥房入診時,都提調金壽興,提調金萬重,副提調尹趾善,昌城君佖,記事官姜鋧,記事官柳尙載·宋疇錫,茂朱府使李國憲,廣州經歷洪有龜,醫官金有鉉·崔聖任·權愉入侍。都提調以下,伏於寢室之戶外,昌城君佖及諸醫等,依前次次入診,退後,金壽興,啓請入侍。上曰,依爲之。三提調及下番翰林,入侍於寢室之內,上番翰林及注書,伏於戶外,亦如前。壽興曰,咳嗽之候,有漸減之效乎?上曰,比昨差減。壽興曰,水刺之進御,漸勝乎?上曰,一樣矣。壽興曰,玉色,倍覺消瘦,病差之後,則消瘐例也,此後不必連日入診,如有議進他藥之事,則當請入診矣。上曰。缺二行以上出朝報以下燼餘
上在昌德宮。停常參·經筵。
辰時,日有右珥。自巳時至未時,日暈。五更末,月入時,月體虧缺之狀,暫見於雲隙。
下直,廣州留守李選。
冬至祭後,大殿·中殿,政院·玉堂·二品以上·六曹·大司諫問安。答曰,罔極。
大王大妃殿,藥房·政院·玉堂·二品以上·六曹·大司諫問安。答曰,知道。
藥房啓曰,節氣遷改,又値長至,仰惟感時追慕,必倍哀隕。伏未審夜來,聖體調攝,若何?咳嗽之候,及寢睡水刺,日漸差勝乎?臣等,不任憂慮,敢此問安。答曰,罔極。與昨姑無加減矣。
口傳啓曰,廣州經歷洪有龜,今方留待,而卽今別無議藥之事,且當新舊留守交遞之時,官事不無虛疎之慮,趁令先爲下送之意,敢啓。答曰,依啓。全羅道被災尤甚,料理賑政,一日爲急,茂朱府使李國憲,亦一體下送,可也。
傳曰,明朝領相命招,使之卜相。
假注書姜鋧服制,代假注書呂必容。以上朝報
下直,長興營將李咸。
傳于李寅煥曰,自前大臣赴燕時,例有別遣御醫隨往之事,而偶未覺得,不卽分付矣。今看醫官鄭斗俊,仍爲隨往北京,而衣資盤纏,令龍灣,從優題給事,卽爲分付。
敎廣州留守兼守禦使李選書,大司成沈攸製進。王若曰,倚保障於雄府,惟天設險之方,寄居守於宗卿,今日制勝之務,薦章何用僉擧,迪簡實在予衷,惟卿,才識通明,器度端雅,揚于邇列,爭稱奕世之天曹,仕自先朝,允協蜚英之地望,相門遺訓,韋玄成之傳經,宗國深憂,劉子政之抗疏。獨持風裁,名自標於儒林,屢竭忠猷,操不撓於直道。向者久屈于外,何畏孔壬?遂自更化之初,卽膺顯擢,爰畀江都之鎭撫,暫勞日畿之旬宣。出入經營,卽仗龍虎之節,周旋侍從,幾賁羽儀之庭。睠彼十濟之方城,實維三輔之重鎭,泱泱漢水,逶迤萬堞之臺隍,歷歷華山,環拱雙闕之象緯,統驪·廣之士馬,控制上游,通水陸之舟車,輻溱都會。追憶丙丁之亂,每軫庚甲之謨,國容播遷,寧忘在莒之日,民懷安集,或從借寇之時,當此諱兵之辰,敢宣築壇之意旨,尙有用武之地,乃講開府之便宜,別造獜符官銜,視八座之秩,移闢虎帳體統,等兩局之管,玆授卿以廣州留守兼守禦使,諒予宵旰之憂,體予眷注之意,制置懲毖之策,自有善圖,弛張離合之機,亦可精透,參籌司之區畫,奏事須待登筵,拓戟門而安閑,意氣常若對壘,督餉飛輓幾州轉輸之缺二行治平,每靜黃覇之鎭,細柳嚴重,不動亞夫之營,寧容多誥之誕敷,惟其歷試而皆辦。於戱,修城恃山河之固,用作金湯,聽鼓思將帥之才,豈借頗·牧?天災時變之孔棘,際此多艱,地利人和之相須,可與弘濟,當思盡瘁於終始,可勉匪懈於夙宵,故玆敎示,想宜知悉。以上燼餘
上在昌德宮。停常參·經筵。
夜五更,金星入氐星中。
下直,咸安郡守邊是泰,所斤僉使任後錫。
藥房啓曰,伏未審夜來,聖體調攝,若何?咳嗽寢睡,亦復何如?臣等,今日與昌城君佖及諸醫等入診,更察脈候,宜當。臣等,不任憂慮,敢此問安。答曰,知道。症候,已言于醫官矣,入診事,依啓。
公洪監司書目,保寧縣監朱宅正,棄官罷黜事。
賓廳,卜相封入。
今日入診時,昌平縣監沈棡改差,其代,今日政差出事,榻前下敎。
明日放榜時,開門差早。
藥房再啓曰,臣等,入診退出後,與昌城君佖及諸醫等商議,則皆以爲卽今自上症候,日臻平復之域,脈度平和,少無熱候,而只是水刺之進,尙未復常,昨今不無厭進之意,此由於胃氣不足之致,千金麥門冬湯,則今不可停止,更以茶飮淸補胃氣者,兼進,宜當,人蔘麥門茶,不可不連進云。自今日,逐日煎入之意,敢啓。答曰,知道。
今日入診時,都承旨尹趾善所啓,今番別歲抄,方爲書入,前頭年例歲抄,亦且不遠,而卽今上候,雖入平復之境,公事之續續出入,實有妨於調攝,別歲抄後,雖或有若干人罷散,此則使之別單書入,以爲同時下批之地,何如?上曰,在前別歲抄,與年例歲抄相値,則同時下批,而亦有追後書入之例,今亦依此爲之,可也。
兵曹啓曰,本曹事務,非如他司之比,堂上四員內,如有事故,則每患苟簡矣。參知金載顯,以迎慰使出去,還來未易,參議睦林儒,未肅拜,參判沈梓,方爲入直,前頭將鬼薦取才及都試終場時,將無以備員,不可無變通之道。參知金載顯,姑爲改差,後政差出,參議睦林儒,卽爲牌招,使之察任,何如?傳曰,允。
謝恩,兵曹參議睦林儒。以上朝報
有政。吏批,行判書呂聖齊式暇,參判朴世采在外,小臣獨政未安,何以爲之?敢稟。傳曰,只出緊任。又啓曰,文科甲科第二第三人,當付七品職,而時無窠闕,仕滿參軍·直長中,遷轉作闕,付職,何如?傳曰,允。又啓曰,厚陵參奉金宗鉉,身病甚重,不得行公,改差,何如?傳曰,允。
傳于李寅煥曰,禁衛營都提調,今日政差出,以鄭知和爲議政府左議政·承文院都提調,以禁衛營都提調望單子,傳曰,加望,以閔鼎重爲禁衛營都提調,睦林儒爲兵曹參議,趙弘璧爲禮曹正郞,姜世輔爲保寧縣監,尹邦憲爲校書校理,尹普爲禁府都事,李夢翼爲典籍,柳壽崙爲禮曹佐郞,朴尙郁爲昌平縣令,南部主簿金孝昌,加通政,登科前資窮,以洪受漸,單付典籍,文甲科第一人,魚景亮,單付南部主簿,武甲科第一人,韓弼聖,單付漢城參軍,文甲科第二人,柳曼,單付司宰直長,文甲科第三人。
兵批,判書趙師錫·禁衛營坐起進,參判沈梓進,參議未差,參知金載顯迎慰使出去,左副承旨尹以道進。以李壽完爲副司正,武甲科第二人,金翊遠爲副司正,武甲科第三人。
尹以道,以御營廳言啓曰,去十月二十九日,本廳無軍將官朔試射時,哨官元萬和,未滿四矢。依例汰去,何如?傳曰,允。
巳時,上御太和堂。藥房入診時,都提調金壽興,提調金萬重,副提調尹趾善,昌城君佖,注書崔奎瑞,記事官宋疇錫,醫官金有鉉·崔聖任·權愉入侍。昌城君佖及醫官,先入診脈,退出後,都提調以下,始爲入對。都提調金壽興曰,夜來寢睡安穩,脈候亦頗勝,而水刺,至今無差勝之效,臣等不勝悶慮。上曰,口味尙無差勝之效矣。壽興曰,常時脾胃不實,少有未寧之候,則每有惡心之症矣。卽今更無議藥之事,退欲與諸醫商議,以茶飮進御,宜當,而千金湯,則是治嗽之藥,不可停止,生脈散·白雪膏等,亦須兼爲進御。且食物中,若有思嘗之物,則思量下敎。上曰,卽今則口味甚淡,無思食之物矣。壽興曰,病後調攝之道,思慮安靜爲上。古人,以養心,爲養病之要,公事若或緊急,則不可不入啓,而思慮最妨於調養,不必强爲酬酢,無事閑寧之時,使內侍,讀而聽之,似當矣。趾善曰,公事留滯者,甚多,踏啓字公事,似當稍稍入啓矣。上曰,雖非踏啓字公事,稍稍入之,可也。趾善曰,査正廳,以昌平縣監沈棡,仍任査正廳郞廳事,有草記矣。伊時,上候方在未寧中,雖不得入啓,而渠亦不敢下去云,合有變通矣。壽興曰,査正廳,以其首末詳知,故欲爲仍任云矣。上敎見上萬重曰,卽今內醫院醫官,其數雖多,無着實議藥之人,金有鉉在喪,崔聖任外任,權愉獨爲隨行矣。金萬重,年久隨行,且其醫術精明,臣與都提調相議,欲爲還屬,而萬直,以高陽郡守見罷之後,久不得隨行於內局,不可無緣還屬,故敢此仰達矣。趾善曰,萬直,向日與楨·柟相親,故士夫中,亦有相絶者矣。莫重御藥,豈可使此人同參耶?壽興曰,臣於先朝,忝叨藥房提調,熟知萬直醫術精明,且其人物,亦非闒茸,而上在春宮時,親近萬直,不比諸醫,卽今萬直,不爲隨行於內局已久,自上必有下敎,而尙無處分,向時事,雖未知虛實,自上不爲下敎之前,徑先陳達,惶恐不敢矣。趾善所達之言,臣在鄕曲,雖不得詳知,以臣所聞,萬直,與許積最爲親切,而與楨·柟相親之說,不得聞知云矣。上曰,與柟相親之說,予亦不聞,只是與積相親云耳。萬重曰,曩時與積相親之說,雖有之,醫官往來積家,何足責也?蓋醫官,酬應問病之人甚難,故若干士人,不得問藥而退,以此謗言,甚多,趾善想是傳聞此言,而以積爲柟矣。醫官,雖與士夫有異,固是出入御前之人,萬直,若有此事,固當斥絶,而若或冤枉,則豈可令無罪之人,枉受惡名乎?壽興曰,萬重所達,乃爲御藥,而趾善之言如是,虛實間,旣有此言,則不可使參於議藥之地矣。趾善曰,萬重之言,不當矣。卽今宰相家,亦有相絶者,豈可使議御藥耶?以下缺以上燼餘
上在昌德宮。停常參·經筵。
謝恩,禮曹正郞趙弘璧,禁府都事尹普。
藥房啓曰,伏未審夜來,聖體調攝,若何?咳嗽之候及寢睡之節,比昨,何如?臣等,區區憂慮,敢此問安。答曰,知道。寢睡,比前頗穩,咳嗽,雖未夬去,亦有差減之效矣。
府啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。臣等,以三臺臣削罷還收事,閱月論列,而兪音尙閟,竊不勝悶鬱,而繼之以慨然也。夫錫恒等,新進剛銳,職在言責,唯以隨事論列,盡言無諱,爲報效之地,目見銓曹所爲,多不厭於人心,而因採一時公共之論,有所規警,則臺閣風采,有足可尙,而殿下震疊之怒,遽出於激惱之後,臆逆之敎,求之於心迹之外,摧折譴責,無復餘地,大臣力陳,而只改其罰名,臺臣苦爭,而終不賜允可,何殿下爲一宰臣地,而自廢耳目,拒塞言路,啓日後無窮之弊,而莫之恤乎?竊恐從今以後,權貴宰執,設有可論之失,必將怵威畏罪,緘口結舌,巽軟成習,瞻顧是事,終至於莫敢矯非之域,豈不大可懼哉?至於朴世,心留兩臣之敢言,而推許之意,自發於請出之辭,若謂之文字生疎,則猶或可也,亦何有一毫他意於其間,而至謂竝罷其職,豈不有歉於大聖人不遷怒之盛德也?請亟霽雷威,還收正言崔錫恒·尹世喜削奪官爵,持平朴世罷職之命。頃者,以平山府使崔元立,迎勅時,出用鄕校齋服,仍借隣邑之事,論列請罷,而有問備之命矣。今見其緘答,則費飾辭說,多所自明,而其時本官儒生,呈單爭執,至有通文太學之擧。臺官所論,實非泛然風聞之比,事之可駭,莫此爲甚,而雖以其緘辭觀之,齋服之持出,諉之於下吏,而自擅儒生之通文,稱之以邑子之謀陷,詖遁苟且之狀,亦不能自掩,決不可推考而止。平山府使崔元立,請命罷職。答曰,不允。
傳曰,前水使吳道弘,司勇李仁成,僉使禹瑞圭,副司直李台老,權管金光國,郞廳鄭仁壽,奉事鄭宗周,監牧官金柱廈·丁誠一,萬戶許棠等,敍用。水使申命全·閔涵·申命全,哨官趙彬·李義旻,武兼沈弼漢,監牧官尹以聘·金得輝·趙謇·劉烶·禹濟民,牟有秋別將鄭起宗,虞候金舜岳,習讀文天錫·安壽先,哨官劉漢英,出身李邦瀗,監役趙演,哨官鄭道積等,職牒還授,去癸亥年秋冬等居中·居下,今甲子春夏等居中居下,竝勿論。判決事李慣,府使慶㝡,尹以濟·朴元度,參知權是經,參議柳椐·宋奎濂·申琓·尹世紀,縣監安至,主簿宋之煥,別提崔天標,經歷金夏鉉,郡守趙顯期,縣監宋基泰·李文著·金載文·李休徵,府使金世鼎,郡守金涑·任以道·曺殿周,判官朴昌漢,縣監權以經·尹尙閔·韓翊昌·尹坪,府使李敏章·李斗龜·睦林馨,府尹權脩,牧使李綸·尹理,郡守趙泰來,司諫金潪,正郞李集成,縣監閔處重·李碩祚·李綸·孫志·韓碩愈·曺錫·朱瑨,敎養官尹贇,郡守尹鼎和·金後彭,察訪吳勣,都事李東郁,府使鄭載岳,縣監鄭載恒,判官李恒,博士李應錫,掌令李國華·南弼星,持平李斗岳,正趙益剛,察訪崔廷龍,郡守李天根,縣監金命胄,監察金胤重,學正曺徵漢,別提宋裕錫,奉事尹揆,校理張振文,引儀黃應龜·洪敍疇,縣監李鼎命,副正金益昌,奉事尹攇,典籍金喜臣,執義李后定,待敎金洪福,縣監閔毅重,正尹彬,綾豐副令純謙,坡綾守榏,丹川監良憲,淳興監枝㣧等,敍用。李元成·朴贄·蘇斗山·柳德三,牧使尹理·愼景尹·任弘望·申厚命,郡守李東溟·李迪吉,正字李衡祥,縣監李德老·楊憲奭,府使朴紳·李益泰,修撰洪萬朝,參奉韓聖翼,郡守尹煒,牧使尹以益,府使申㶅·宋光璧·趙時瑗,縣監徐穉,察訪鄭仝昌,正字柳成運·成瓘,都事李嵂,朗善君俁,靈豐君㵓,平海令惟斅等,職牒還授,去癸亥年秋冬等褒貶居下,今甲子年春夏等褒貶居中·居下,竝勿論。以上朝報
上在昌德宮。停常參·經筵。
巳時,太白見於未地。
下直,濟州敎授文榮後。
謝恩,司成安烒,保寧縣監姜世輔。
藥房啓曰,伏未審夜來,聖體調攝,若何?寢睡水刺,亦漸差勝否乎?臣等,今日與昌城君佖,及諸醫等,入診宜當。臣等憂慮未弛,敢此問安,竝爲仰稟。答曰,知道。寢睡水刺,與昨一樣矣,入診事,依啓。
今日入診時,同副承旨鄭勔,今姑改差事,榻前下敎。平山府使崔元立,今姑改差,其代,今日內,口傳差出,急速下送事,榻前下敎。
左議政鄭知和上疏。大槪,冒萬死,敢陳危懇,乞遞新授職名事。入啓。答曰,省疏具悉卿懇。卿以三朝元老,德望素著,況大臣職責,本不在於奔走服勞,則縱有宿恙,庸何傷於臥閤論道哉?且念北使渡江不遠,尤不可一向引入,恝視國事,卿其安心勿辭,速出論道,以副上下之望。仍傳曰,遣史官傳諭。
今日入診時,藥房提調輪直罷出事,榻前下敎。莫重祥祭,不可不親行,而氣候數日之後,則自可完復,親祭磨鍊事,分付,可也事,下敎。
傳曰,今番未寧時,都提調以下,及同參議藥昌城君等,竝書啓。
戶曹啓曰,本曹佐郞李寅熽,卽者移拜昌平縣監,其爲人精詳,宜久置本任,以責成效,且方以應辦色郞廳,專掌待勅之需,當此勅使入京不遠之日,尤不可遷動,李寅熽昌平縣監,今姑改差,使之仍察前任,何如?傳曰,依啓。其代,卽爲口傳差出。
吏曹啓曰,承旨有闕,政事,取稟。傳曰,明明日爲之。
漢城府啓曰,今番戶籍,異於常年,役名査出,極其浩繁,追事目頒布,亦纔數日,則査正未易,完了無期,而判官朴尙郁,以當初主管郞廳,詳知首末,頗有擧職之稱矣。昨日政,除授昌平縣監,莫重査準之役,今不可付諸生手之人,判官朴尙郁,仍任本職,使之卽爲口傳差出。
吏曹口傳政事,昌平縣監李寅熽。
今日入診時,副提調尹趾善所啓,文書之續續啓達,恐有妨於調攝,故年例歲抄及別歲抄,同時下批之意,陳達蒙允,而更爲思量,別歲抄後,若干罷散之類,則難以別單書入,而至於奪告身之類,則歲抄時,旣已還授職牒,則年例歲抄時,或不無從輕敍用者,而以歲抄一番書入之故,此類則不得入於蒙宥之中,合有更爲變通之道矣。上曰,別單書入之時,今番奪告身之還授職牒之類,亦一體書入,可也。又所啓,公洪監司李端錫,以保寧縣監朱宅正,罷黜事狀啓,而當初朱宅正之與水使相詰一款,全沒曲折,又請罪狀,令攸司稟處,事甚朦朧。公洪監司李端錫,推考,何如?上曰,李端錫推考,可也,而朱宅正,則似無令攸司,稟處之事矣。
吏曹口傳政事,平山府使李國華,昌平縣監李垈。
司直李端夏上疏。大槪,乞遞賑廳之任,仍陳所懷事。入啓。以上朝報
金鎭龜啓曰,近日各司,及外方入啓公事,姑爲留院,欲爲從其緩緊,連次入啓矣。京畿監司李奎齡啓本,水原府使元萬春,身爲訟官,托以不得辦別,使之接訟於他邑,推考,及水原府使元萬春,坡州牧使沈橒,今甲子年守令邊將,應薦不薦,推考取招事。公洪監司李端錫啓本,前連山縣監宋奎明,辛酉戶籍已上中,校生三人加錄,推考,及前所江僉使禹瑞圭,長山串船材禁標處,終不轉報備局,推考取招事。黃海監司李世白啓本,康翎縣監洪處道,前任抱川時山訟,推托不決,推考,及海州牧使李奎徵,今甲子邊將,應薦不薦,推考取招事。平安監司柳尙運啓本,營色吏鄭興宗,納淸亭,不有事目,任自出站,推考取招事。慶尙監司尹趾完啓本,前左兵使李枝遠,旣已遞歸,禁軍別將時,禁軍弓子破傷處,不爲報知,推考不得取招事。廣州留守啓本,崔元泰等元情,據朴師古上言,辭緣査覈事,亦爲留院,而此等推考,今番頒赦後,竝皆蒙宥。崔元泰·朴師古,則因禁府啓目,亦已放送,俱無可論之事。此等啓本,似當仍不入啓,敢稟。傳曰,依爲之。
傳于李寅煥曰,前參議李濡敍用,付軍職,使之仍察賑廳之任。
答李端夏疏曰,省疏具悉。疏辭,當令廟堂稟處,卿其安心勿辭,調理察職。
啓下備邊司,備邊司啓目粘連,啓下是白有亦,李端夏疏末所陳,李濡還差賑廳堂上事段,自上旣已特賜處分敎是白在果,賑廳堂上,雖不兼差備局,凡係賑政文狀,皆令周示,而如有議定之事,來詣備局之坐,與之商確,則似合事宜,依疏辭施行之意,分付,何如?啓依允。
卯時,上御太和堂。藥房入診時,都提調金壽興,提調金萬重,副提調尹趾善,昌城君佖,記事官姜鋧,記事官柳尙載·宋疇錫·醫官金有鉉·權愉·崔有泰·鄭惟覺·李弘章·鄭安世入侍。昌城君佖及諸醫等,依前次次入診,退後,金壽興,啓請入侍。上曰,依爲之。三提調及下番翰林,只入侍於臥內,上番翰林及注書,伏於寢室之戶外,亦如前。壽興曰,寢睡水刺及諸症,比昨,何如?上曰,今朝水刺,則口味頗勝矣。壽興曰,聖候之入於差道,至五六日,水刺,日漸差勝。壽興曰,玉色,亦覺漸勝矣。上曰,昨見憲府啓辭,平山府使崔元立罷職之啓,已發矣。勅二行缺旨言之矣。其緘辭發明,不足爲怪,而至不請罪下吏,尤涉冤抑,臺啓,未知其穩當矣。上曰,今則水刺漸勝,卿等之直宿已久,自今日提調直宿,罷出,可也。以上見上上曰,初朞,只隔一旬,而卽今症勢,漸至完復,莫重祥祭,二行缺然後,可以議定。上曰,祥祭,異於朔望俗節,莫重大祭,若不親行,罔極之懷,病裏又添一病,此心之少安,終莫如親行矣。壽興曰,親行,於禮則然,而卽今聖候,自量則可知,聖孝雖無涯,大病之餘,筋力必有所不逮,臣等,固知今番則決不可親行,哭臨於寢殿,其於情禮,亦何所傷?自上迫於至情,雖欲親行,行步拜揖之命,亦豈成禮?此不在可否之間,更勿留難,寢殿行禮,不勝幸甚。萬重曰,聖候尙在調攝之中,祥祭日子已迫,決難親行,設使已盡完復於數日之內,完復後議送,亦未爲晩,前期思慮,則最有妨於調攝之道,唯以善攝爲念,而日後之事,則勿爲豫思,幸甚。壽興曰,雖以已往之事言之,今春上候之未寧,在於正月,而發靷,在於四月,其間日月已多,而猶且强抑至情,未得親臨於郊外,況此旬望之間,豈可望完復參祭?上曰,莫重大祭,何可攝行?曾在丙辰年大祥時,亦纔經重病,而其時參祭之後,別無大段添傷之事矣。壽興曰,症候,有輕重,今此愆候,實非一時外感之比,前頭症情,自上亦難自量,親行與否,立可豫量。上曰,寢殿行禮,則於心不安,親行祀事,則此心稍安,予意已定矣,更勿煩請。壽興曰,臨時則未知何如,而以卽今聖候言之,則決難期其親行。臣等,則在於保護之地,區區下情,庸有其極,而在外之諸臣,亦必庭請而後已矣。臣等,連以此爲慮,而亦不料今日,豫有此下敎矣。聖候如此,竊不勝悶迫之下懷。以下付二十三日朝報以上燼餘
今日藥房入診時,上曰,焜·熀之當初編配,非謂其有罪,實出於保全之意,曾前累欲放釋,而因大臣之持難,尙今未果矣。今以大王大妃殿周甲之慶,特爲頒赦,此則異於常赦,雜犯死罪,旣令咸宥,則焜·熀之於大王大妃殿,乃是子孫,尤不可不爲擧論,今欲放釋,未知如何。都提調金壽興曰,焜·熀事,臣屢度陳達,到今淺慮,如前無異,而大槪此兩人當初所遭,非謂其眞有罪犯,國家處置,只爲其保全矣。若以保全之道言之,則莫如姑不擧論之爲愈,如濟州·珍島卽遠惡之地,知其無罪,而仍置於遠惡之地,固爲矜惻,卽今所配之處,自是善地,厚恤之全安之,宜矣。至於放還輦下,則決知其不便,臣不敢更變前見矣。上曰,大臣所達,固出於深長之慮,而旣知其無罪,又當無前之赦,予意則放釋無妨,令該府,問于諸大臣稟處事,命下矣。議于諸大臣爲白乎矣,領議政金壽恒以爲,焜·熀之當初定配,非曰有罪,只爲保全之地,厥後累經赦宥,尙未放釋,亦出於深遠之慮,則到今似不當輕議,而第念今番頒赦,旣爲大王大妃殿周甲之慶,與常赦不同,聖敎惻怛,有足以感動聽聞者,雖不得放還輦下,移置稍近之地,以示聖上推恩廣孝之意,未知其何如耶。唯在聖明博詢而審處之,左議政鄭知和,病不收議,行判中樞府事李尙眞以爲,焜·熀之無罪,非但國人之所共言,實聖明之所已洞燭,只爲保全之地,初從流屛之議,而聖心之軫念,久愈不替矣。臣嘗縷縷請釋於前席者,誠以此也。臣之淺見,今亦無異,況伏見聖敎,今因大王大妃殿周甲之慶,謂此兩人,在子孫之列,竝欲放釋,辭旨切至,字字惻怛,益知聖德,超出百王,凡今在廷之臣,孰不感動欽仰,而思所以將順其美乎?唯其大臣獻議之中,有所持難者,揆以叔季處變之道,固爲萬分曲全之計,則誰敢有非之者?而臣今直欲以隆古之道,期望於殿下,意愚言妄,竊自愧懼,唯在天地之仁,日月之明,參酌群議,處得其中,伏惟上裁。行判中樞府事閔鼎重,病不收議,大臣之議如此,伏惟上裁。判付內,病不收議大臣處,亦爲問啓爲良如敎,更問于病不收議大臣爲白乎矣,左議政鄭知和以爲,兩人編配,初出於保全之道,今因大王大妃殿周甲之慶,況有聖敎惻怛,孰不欽仰感動?若以放還輦下,謂非萬全之地,則移之稍近之境,豈不愈於仍置遠配?伏惟上裁。行判中樞府事閔鼎重以爲,臣自數日以來,病勢增劇,氣息綿綴,精神昏憒,不能構成文字,仰對明旨,今承再詢,不敢不略陳愚見。當初焜·熀之投配海島也,恐有觸冒霧露,致傷聖上保全之本意,曾於筵席,屢以或移或釋,有所陳達,及其出陸,與之善地,則姑令仍置,以防意外之慮云者,亦是一道,故去冬大霈之時,臣亦以姑勿擧論,爲對矣。今殿下,廣孝推仁,特下曠蕩之典,先此二人,欲施親族之恩,從前保全慮患之說,雖不無意見,聖敎至此,何可不爲之將順乎?伏惟上裁。大臣之議如此,伏惟上裁。判付內,諸大臣中,或以全釋,爲重難者,實是深長之慮是在果,大抵當初編配,非謂有罪,專出於曲全之意,而累經赦宥,尙未蒙放,甚非親戚之意兺不喩,今因大王大妃殿周甲之慶,特施曠蕩之典,死罪咸宥,且此兩人,俱在子孫之列,則値此無前之慶,獨不擧論於大霈之日,實未知其得當是置,特爲放釋爲良如敎。禁府謄錄
上在昌德宮。停常參·經筵。
夜五更,月暈。
答司直李端夏疏曰,省疏具悉。疏辭,當令廟堂稟處,卿其安心勿辭,調理察職。
傳曰,前參議李濡,敍用,付軍職,使之仍察賑廳之任。
平山府使李國華,謝恩後,仍爲下直。
藥房啓曰,伏未審夜來,聖體調攝,若何?寢睡水刺,亦復何如?臣等,不任憂慮,敢來問安。答曰,知道。寢睡一樣安穩,水刺,比前似有差勝之效矣。
藥房都提調以下請對。傳曰,依爲之。
執義韓構啓曰,再昨同僚,以平山府使崔元立,其所緘答,則多有苟且飾辭之狀,且其時儒生,呈單苦爭,又有通文太學之擧,當初臺啓,實非泛然風傳之比,則以其自明之辭,重發之論,有難仍置不論之意,爲問于臣,臣亦不以其言爲非,故有所連啓矣。伏聞昨日筵中,大臣,以此爲非斥,當停不停之失,臣與同僚,實無同異,何敢晏然仍冒。而昨緣日暮,今始來避,所失尤大,請命遞斥臣職。答曰,勿辭,退待物論。
京畿監司書目,衿川呈,以掌令洪受疇辭職上疏上送事。啓。答曰,省疏具悉。爾其勿辭,調理上來察職。
備忘記,都提調領府事金壽興,鞍具馬一匹,子孫中一人除職,豹皮一令,提調副護軍金萬重,加資,豹皮一令賜給,前副提調司直安縝,加資,副提調都承旨尹趾善,熟馬一匹賜給,同參議藥昌城君佖,經歷洪有龜,各熟馬一匹面給,府使李國憲,半熟馬一匹賜給,注書姜鋧,六品遷轉,檢閱沈權·柳尙載,各半熟馬一匹,注書崔奎瑞,上弦弓一張賜給,醫官金有鉉·崔聖任·權愉,竝加資,崔有泰·鄭惟覺·李弘章·鄭安世·金汝器·尹聖齊·鄭斗俊,各熟馬一匹,柳湛·李命常·玄萬運·韓俊興·趙錫孚·李時聖·朴聖錫·玄萬胄·許坫,各半熟馬一匹,別掌務官金慶和·崔萬尙·尹聖輔,掌務官尹昶,竝準職除授,金壽峯·韓重愈·方震夔,各兒馬一匹,金立誠·崔㣧迪·李應斗·崔迪·白光璘·金壽嵩·李以禎·崔時省·鄭獜祥,各上弦弓一張賜給,入番侍長番內官鄭希哲·崔世柱·金益胄,竝加資,承傳色內官金鉉·文碩胤·方鏶·金厚白·金善弼·朴瑌,各熟馬一匹,入侍長番內官裵麟·金禹鼎·宋尙殷·楊世潤·柳元一·景以源·曺漢卿,各半熟馬一匹,金以秋·金以宰·金倫·林成翼,司謁李厚根·庾重安,各兒馬一匹賜給,其餘司鑰及下人等,令該曹,米布分等磨鍊題給。以上朝報
以江華留守京江龍山居格軍私奴士郞金等渰死事狀啓,傳于宋昌曰,渰死人等,令本府,恤典擧行。
以慶尙監司巨濟呈,以能櫓軍私奴朴明發等渰死事,傳于宋昌曰,渰死人等,令本道,恤典擧行。
以慶尙監司密陽呈,以私奴上立妻母李山介等燒死事,傳于宋昌曰,燒死人等,令本道,恤典擧行。
尹以道,以兵曹言啓曰,衛將金聲國·李箕徵等戶奴呈狀內,上典,年老病痼,不堪供仕,入啓處置云。兩人老病之狀,衆所共知,不可强令察任,竝今姑改差,何如?傳曰,允。
巳時,上御太和堂。藥房請對時,都提調金壽興,提調金萬重,副提調尹趾善,記事官姜鋧,記事官柳尙載·宋疇錫入侍。壽興曰,今朝水刺,何如?上曰,頗勝。壽興曰,咳嗽,何如?上曰,一樣。壽興曰,昨日,以祥祭不可親行之意,反復陳達,而前頭日子尙多,故姑爲停止,以爲臨時更請之計矣。且伏聞自明日,有進素饍之敎云。下情之悶迫,不可言,不容泛然以文字仰達,敢請入侍矣。自上脾胃,本來虛弱,故從前未寧之候,皆是脾胃之症,卽今諸症雖減,元氣未完,未復常膳之前,何以又進素膳耶?仰惟祥日已迫,孝思靡窮,至情所在,雖有此下敎,而自上亦可自量,豈可行素於此時乎?二行缺。壽興曰,卽今聖候,雖向差境,朝夕進御,未復常膳,豈可行素於此際,以致添傷乎,此則關係非細,不得請,則決不可止矣。萬重曰,卽今外感雖減,元氣末蘇,諸醫皆以爲完復尙遠,調攝之節,此際尤難,而凡保養之方,食治爲本,藥餌次之,苟有不安節,則雖初喪,亦不當行素,況祥日,比於初喪,亦有輕重,豈可徑情,直行不思節哀終孝之道乎?臣等,在於保護之地,不得一兪字,則終不敢退矣。趾善曰,聖候之尙未完復,只緣胃弱之致,今又行素,則所傷必多,臣等,決知其不可,故玆敢仰溷於靜攝之中,必以回天爲期者也。壽興曰,臣等日昨,以今春已行之事,旣已仰陳矣。聖候之未寧,在於正月發靷之時,則已過數月,而其時臣等,仰陳煎迫之下情,則自上猶且勉從,況今聖候之向差,幾箇日矣,而比諸初喪,則禮有所降殺,勉抑至哀,亟賜允兪,千萬幸甚。趾善曰,非但忝在於保護之地者,悶煎罔涯,諸臣之在外聞之者,莫不驚慮矣。上曰,旣已參酌下敎矣。旬望之間,豈至於大段致傷?卿等,勿爲過慮。萬重曰,閭巷之人,或有當大忌,則前期行素者,而自是無於禮之禮也。聖候,若如此時,則雖喪前三日內致齋之日,亦難强而行之,況此半月行素,決知其不可,臣等,不得請,則在外諸臣,亦必廷請而後已矣。壽興曰,人主一身,上焉宗社之托,下焉臣民之望係之,殿下,亦安得以自輕乎?雖在平常之時,不當過二行缺。上曰,卿等之言,雖如此,罔涯之至慟,終有所難抑,體此哀悰,更勿煩請。壽興曰,毁不滅性之訓,於禮有之,故不勝喪,君子謂之不孝,雖閭巷匹夫,猶思終孝之道,況至尊之身乎?上曰,初欲行旬望之素矣,大臣之力諍如此,自二十二日,始爲行素事,分付,可也。壽興曰,不過一日之間,豈有節哀勉從之意乎?臣等所達,非謂差退一兩日也,雖被重譴,得請而後已矣。趾善曰,嘔氣等症,皆由於脾胃虛弱,醫官等,皆以爲若或行素於此時,將未免前功盡棄云矣。壽興曰,古人曰,不疑何卜,此豈問於醫官而知之。上曰,其在情禮,不忍允從,而卿等之請,縷縷如是,自來月初一日,行素,可也。壽興曰,此亦日子尙多,而聖敎至此,臣等,不敢更請矣。上曰,今此勅行,非大曼㺚子之事也,只以歲逢甲子,故頒赦矣。壽興曰,詔則其國之事也,勅則我國之事也。自前如是,而謂之運逢昇平,欲爲誇大,語甚虛浪矣。遂退出。以上燼餘
上在昌德宮。停常參·經筵。
巳時,太白見於未地。夜二更,月暈右珥。三四更,月暈。
藥房啓曰,伏未審夜來,聖體調攝,若何?咳嗽之候,亦復何如?而寢睡水刺,其得漸勝否乎?臣等,不任憂慮,敢來問安。答曰,知道。咳嗽,猶未快愈,寢睡水刺,與昨一樣矣。
領中樞府事金壽興箚子。大槪,亟命收回賞典,以安私分事。入啓。答曰,省箚具悉卿懇。今玆賞典,實循舊章,卿其安心勿辭,領受焉。仍傳曰,遣史官傳諭。以上朝報
有政。吏批啓曰,典籍望,以成均博士任世憲擬望,而世憲之憲字,誤以亮字書入,難免不察之失,不勝惶恐,單子中,改付標以入之意,敢啓。傳曰,知道。
以宋相琦爲事變假注書。
權是經,以吏曹言啓曰,仁祖朝曾經侍從人員,食物題給事,傳敎矣。抄出別單,書入之意,敢啓。傳曰,知道。令該曹擧行。
吏批啓曰,本曹郞官,今當差出,外任竝擬,何如?傳曰,允。
執義韓構,持平李德成啓曰,金重夏嚴鞫處斷事。還收殺人罪人李斗鎭減死定配之命,更令該府,考律勘斷事。還收正言崔錫恒·尹世喜削奪官爵,持平朴世罷職之命事。請前平山府使崔元立罷職,請典籍申必淸削去仕版,新除授大司憲李翔,時在公洪道全義地,請斯速乘馹上來事,下諭。答曰,不允。下諭事,依啓。以上燼餘
備忘記,都提調領中樞府事金壽興,鞍具馬一匹,子孫中一人除職,虎皮一令,提調副護軍金萬重,加資,豹皮一令賜給,前副提調司直安縝,加資,副提調都承旨尹趾善,熟馬一匹賜給,同參議藥昌城君佖,經歷洪有龜,各熟馬一匹面給,府使李國憲,半熟馬一匹賜給,注書姜鋧,六品遷轉,檢閱沈權·柳尙載,各半熟馬一匹,注書崔奎瑞,上弦弓一張賜給,醫官金有鉉·崔聖任·權愉,竝加資,崔有泰·鄭惟覺·李弘章·鄭安世·安汝器·尹聖耉·鄭斗俊,各熟馬一匹,柳湛·李命常·玄萬運·韓俊興·趙錫孚·李時聖·朴聖錫·玄萬胄·許坫,各半熟馬一匹,別掌務官金景華·崔萬尙·尹聖輔,掌務官尹昶,竝準職除授,金壽崶·韓重愈·方震夔,各兒馬一匹,金立誠·崔允迪·李庭斗·崔迪·白光璘·金壽業·李以禎·崔時省·鄭獜祥,各上弦弓一張賜給,內侍內官鄭希哲·崔世柱·金益胄,竝加資,承傳色內官金鉉·文錫胤·方鏶·金厚白·金善弼·朴碝,各兒馬一匹,入侍長番內官裵璘·金處鼎·尹尙殷·楊世潤·柳元一·姜以元·曺漢卿,各半熟馬,金以秋·金以章·金玲·林成翼,司謁李厚根·庾重安,各兒馬一匹賜給,其餘司鑰等下人,令該曹,分等米布,磨鍊題給。吏曹謄錄
兵批,武兼金纘夏爲,文兼韓後望爲,知中樞金萬重爲,五衛將高必光爲,李光震爲,副摠管徐文重爲,金世翊爲,判中樞李尙眞爲,白峙僉使許諧爲,三陟營將林翼喬爲,馬梁僉使柳以元爲,江華監牧官李時衡爲,副護軍金城,副司直崔斗炡,全州營將任翊夏。
上在昌德宮。停常參·經筵。
謝恩,掌樂正金斗明,戶曹佐郞李寅熽,禮曹佐郞柳壽崙,典籍任世憲,碧沙察訪李世機,承文著作南益昌。
左議政鄭知和上疏。大槪,更申前懇,冀蒙矜許事。入啓。答曰,省疏具悉卿懇。年齡雖高,精力尙旺,至於日昨疏批中云云,蓋欲其從速行公,與首席,相議酬應而已,須體予意,安心更勿固辭,速出論道,以副如渴之望。仍傳曰,遣史官傳諭。
昌城君佖上疏。大槪,乞收賜馬之命,以安私分事。入啓。答曰,省疏具悉。今玆賞典,實循舊章,卿其安心勿辭領受焉。
藥房啓曰,伏未審夜來,聖體調攝,若何?咳嗽及寢睡水刺,比昨,何如?千金麥門冬湯,已盡御,則當準十貼矣,今日臣等,與昌城君佖及諸醫等入診後,更議繼進之藥,宜當。臣等區區憂慮,敢來問安,竝此仰稟。答曰,知道。寢睡咳嗽,比昨一樣,水刺,漸有差勝之效矣。入診事,依啓。
都承旨尹趾善上疏。大槪,賜馬之命,出於意外,伏乞還收成命,以重賞典事。入啓。答曰,省疏具悉。今玆賞典,實循舊章,卿其勿辭領受焉。
全羅監司書目,濟原察訪崔啓翁,差使員差定後,不爲上去罷黜事。
假注書林濩病,代宋相琦。
奉敎鄭齊泰,文臣朔試射時,稱病不進,依承傳罷職。
禁府啓曰,洪九敍稟處云云。取考前例,則丙申年分,王子夫人可合處子單子收捧時,前正郞楊震行,幼學朴成胤不爲書給單子,洞內二人驅逐之罪,杖八十·徒二年照律,而此外,元無可據之例。禮文內主婚者,無朞以上喪者,乃可成婚,今此九敍,身在喪中,實非無端不許之比,此與前例有異,上裁,何如?啓。未闋服之前,雖不得冒死行婚,自朝家,旣已嚴加警責之後,略不動念,竝與許婚,而終始牢拒之狀,極涉駭異,以此照律爲乎矣,闋服後,趁卽成婚,俾無更爲推托之弊。
內醫院官員,以都提調·副提調意啓曰,掌務官金慶華·尹昶等,準職除授事,命下矣。兩人,皆已經準職,何以爲之?敢稟。傳曰,竝加資。
藥房再啓曰,臣等,入診退出後,與昌城君佖及諸醫等商議,則皆以爲今則自上症候,旣盡平復,只是咳嗽,時時發作,此乃常時所患,作歇無常,不可不專用治嗽之劑,前日議定淸嗽寧肺湯,加片芩酒炒·紫菀蜜水洗·地骨皮各七分,連進收效宜當云,此藥五貼,爲先劑入之意,敢啓。答曰,知道。
今日入診時,判府事閔鼎重病患差復間,御醫往來看病事,榻前下敎。
公洪監司書目,藍浦呈,以司諫李孝源辭職上疏上送事。
今日入診時,都提調金壽興所啓,堂下臺官與堂上官等馬,蓋出於國家優待臺諫之意,而武臣堂上,或有不敢抗禮,私自避馬者矣。內乘,若是堂上,則雖逢臺諫,固無避馬之事,況內乘所騎,乃是御乘,故故事內乘下馬,則雖宰相,亦爲下馬,蓋出於式路馬之意也。近聞堂下臺官,以內乘之不爲隱避,至於捉致御乘牽夫云,其在法例與事體,殊甚未安,今後則內乘,雖見堂下臺官,依法例勿避事,定式施行,何如?上曰,此必出於新進臺官,不知法例之致,此後則使之定式施行,可也。以上朝報
巳時,上御太和堂。藥房入診,都提調金壽興,副提調尹趾善,昌城君佖,注書崔奎瑞,記事官柳尙載·宋疇錫,醫官金有鉉·權愉·鄭惟覺·李弘章·鄭安世·金汝器入侍。醫官退出後,都提調以下,始爲入對。都提調金壽興曰,朝者伏見啓辭批答,水刺漸有差勝之效,不勝多幸,而咳嗽尙爾云,未知比前,如何?上曰,近來咳嗽之頻數,比前差勝,而朝晝或初昏時發作,不爲全祛矣。壽興曰,此症,自有源委,非今番猝發之症,卽今他無議藥之事,當專用治嗽之劑矣。昌城君,今日欲同議繼進之藥,故與之入侍矣。此後則似不必入侍矣。上曰,今後醫官,雖入侍,昌城君,則不必入矣。上曰,前日齎咨官所得淸書,胡至今不爲譯入耶?壽興曰,淸書譯官中,唯李濈知之,他無曉解者,故想不得譯入矣。見疏中頒詔文,則以邦內太平,有此事,事極虛浪矣。上曰,五月出去,八月始還,九月出去,臘月當還云。以此計之,一年長在路上矣。上曰,今番齎咨譯官,當初遞易,專爲問知疏中事,而今見文書,別無加詳之事矣。壽興曰,入館中之後,詳知事情固難,而觀其狀啓中,無別樣事情,所得文書,亦不關緊矣,遂罷出。以上燼餘
司諫李孝源上疏。入啓。答曰,省疏具悉。爾其勿辭,從速上來察職。
吏曹參判朴世采辭職上疏。入啓。答曰,省疏具悉。天官佐貳,亦非久曠之任,卿其安心勿辭,宜速上來察職。以上燼餘
禮曹啓曰,今此練後,永慕殿·山陵獻官以下服色,則一依禮文所載,以淺淡服受香,仍爲行祭,親祭時陪祭百官,亦當以淺淡服入參,而永昭殿·翼陵祭官服色,以白衣受香行祭矣。前頭練後,則服色,亦當有變改之節,而無他可據之例,亦依永慕殿·山陵祭官服色例,以淺淡服受香,仍爲行祭,宜當,以此知委擧行,何如?傳曰,允。禮曹謄錄
今日藥房入診時,都提調金壽興所啓,自前客使時所用芙蓉香及衣香,自都監,取用於內局矣。曾因前都提調金壽興陳達,芙蓉香,則令醫司進排,以爲定式,而衣香,則其時無擧論之事,故仍前取用於內局,自今衣香,亦依芙蓉香例,令兩醫司進排,何如?傳曰,允。迎接都監謄錄
上曰,齎咨官到江之報入來,已至四日,勅使到鳳城與否,當有連續探問啓聞之事,而尙無聲息,事甚未安,義州府尹推考,勅使渡江之期,自備局移文,更爲通問,可也。備局謄錄
上在昌德宮。停常參·經筵。
夜五更,月入太微東垣內。
謝恩,右通禮趙益剛,漢城判官朴尙郁,校書校理尹邦憲,著作蔡廷麟,馬梁僉使柳以元,白峙僉使許鍇,護軍洪箕疇·林翼喬,咸陽郡守李星齡,南海縣監尹烇。
藥房啓曰,伏未審夜來,聖體調攝,若何?昨日劑入湯劑,其已盡御,而咳嗽之候,一向無減乎,寢睡水刺,亦何如?臣等,不任憂慮,敢來問安。答曰,知道。咳嗽,姑無加減,寢睡·水刺,日漸差勝矣。
禁府啓目,今十一月十九日藥房入診時,上曰,焜·熀之當初編配,非爲其有罪,實出於保全之意,曾前屢欲放赦,而因大臣之持難,尙今未果矣。今以大王大妃殿周甲之慶,特爲頒釋,此則異於常赦,雜犯死罪,旣令咸宥,則焜·熀之於大王大妃殿,乃是子孫,尤不可不爲擧論,今欲放釋,未知如何。都提調金壽恒曰,焜·熀事,臣屢度陳達,到今淺慮,與前無異,而大槪,此兩人當初所遭,非爲其眞有所犯,國家處置,只爲其保全矣。若以保全之道言之,則莫如姑不擧論之爲愈,如濟州·珍島,卽遠惡地,知其無罪,而仍置於遠惡地,固爲矜惻,卽今所配之處,自是善地,厚恤而全安之,宜矣。至於放還輦下,則決知其不便,臣不敢更變前見矣。上曰,大臣所見,固出於深長之慮,而旣知其無罪,又當無前之赦,予意則放釋無妨,令該府,問于諸大臣,稟處。
府啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。請還收正言崔錫恒·尹世喜削奪官爵,持平朴世罷職之命事。典籍申必淸,賦性陰險,處心回譎,鼓煽邪論,倡起凶疏,至與流竄罪人權大夏,竝於鄕院,醜辱大老,塗墨其姓名,其他悖慢之語,有不忍聞者,大夏流竄,而獨爲網漏,京外士論,已極駭憤,而冒赴得第,至齒仕籍,物情愈激,久而未已,請典籍申必淸削去仕版。前啓,前平山府使崔元立罷職事,停啓。答曰,不允。申必淸事,依啓。以上朝報
尹趾善,以宗簿寺官員,以提調意啓曰,因漢城府草記,比日全羅道任實居柳以星呈狀內,渠之祖先家垈一百六十間,在於蓮池洞梨峴宮東門外,而一自落南之後,家垈中,常漢三人,借造家舍,故每年收稅矣。自庚戌年,爲宮家所侵,不能支保,盡爲出去,便作空垈之後,自宮家,退築墻垣,太半割入,至於作家鑿池,遐方之人,勢難私自還推,具由呈狀云云,卽令部官,從文券打量,靈豐君家東邊新墻之內,柳以星空垈十六間半,果爲割入,而十六間半之內,舊築墻臺,宛然仍存,作家鑿池,一如以星所訴,事甚無據,被奪空垈,則卽已推給本主,而靈豐君家當初對訟之奴,自本府將欲推治,再三發差,終不來現,誠極痛駭,本府笞罰,不足以懲其頑悍之習,令攸司囚禁重治,且靈豐君累千間家垈,猶以爲不足,有主空垈,公然占奪,舊墻之外,退築新墻,至於作家鑿池,其縱恣無忌之狀,旣已現露,則不可只治其奴而止,竝令攸司,稟處事,允下矣。前靈豐君湜,占奪他人空垈之狀,旣已現露,則他無稟處之道,當爲以此照律,而係是宥旨前事,似當分揀。以下二行缺
傳于尹以道曰,焜·熀等上來時,令兩道監司,給馬供饋事,下諭。
權是經,以賑恤廳言啓曰,當此大無之歲,國內儲蓄蕩竭,萬無生穀濟民之策。今番庭試,及式年武科出身,除防納米,以補賑資事,就議備局,群議僉同,依丙辰年除防例,每一人納米五石,不願者,任其赴防,爲當,禁軍應爲除防者外,兩榜出身實數成冊,移送本廳,一竝行會外方,使之來納本廳之意,分付兵曹,何如?傳曰,允。
又以賑恤廳言啓曰,兩西管餉穀運來,以爲賑資之意,大臣,頃以陳達於榻前,而更爲商量,則海西餉穀,元數不多,今姑置之,關西餉穀,以船路便近邑,時留庫大小米豆太參酌取來之數,別單書入,而山郡則以糶糴太多,反貽民弊,次次移轉,充給沿海邑,取來之數,宜當,而欲待過勅後分付事,亦卽啓達矣。本道,必須豫知此意,有所整待,可無臨時窘迫之患,故旣已議定于廟堂矣。以此趁卽知委于平安監司處,何如?傳曰,允。
又以備邊司言啓曰,黃海監司李世白,曾以勅需措辦次,管餉米·關西木,參酌前例,特爲劃給事稟請,啓下本司,而適値上候方在未寧之中,未卽覆啓矣。厥後以勅行所關,應爲許副者,則廟堂相議,爲先分付擧行事,有前規,故管餉耗米一千五百石·關西遼木十五同,本司句管,兵營木十五同,參考壬戌前例,特爲劃給,令本道量宜推移,耗米則分給於各站,遼木則專歸於各驛,兵營木,自本營,充給於各站雇貰之價,而以此意,竝爲分付於平安監·兵使處矣,敢啓。傳曰,知道。
又以備邊司言啓曰,京畿監司李奎齡,曾以勅行時,六驛人馬留養京中之資,以賑恤廳米太,各五六十石,特爲出給事,及松都留待往返之時,人馬糧資,以賑恤廳會錄高陽·坡州·長湍·開城府米太,各六七石式出給事,陳請,啓下本司,而適値上候未寧,凡干公事,不得出入,未卽覆啓矣。厥後,以事關勅行,應爲許副者二行〈缺〉資而松都留待之時,題給糧資,雖有一時施惠之事,不可每以爲例,且松都會付之穀,漸至減少,實是難繼之道,故已令寢罷,而今年則勅行繼至,且値凶歲,畿驛形勢之切急,不可不念,米太各二十石,特爲劃給,令本道,參酌分定於三邑,出給各驛後數爻,枚報於該廳,以爲會減之地,至於末端所謂空名帖,則勅需措辦,異於賑救,在前雖或有許副之時,本非援例應行之事,不得許副之意,旣已分付矣,敢啓。傳曰,知道。以上燼餘
上在昌德宮。停常參·經筵。
初昏,流星出天中,入北方天際,狀如鉢,尾長二三尺許,色赤。
謝恩,判府事李尙眞,副摠管徐文重,掌樂僉正趙爾後。
藥房啓曰,夜來下雪寒凛,伏未審,聖體調攝,若何?咳嗽之候及寢睡水刺,亦復何如?臣等,憂慮未弛,敢來問安。答曰,知道。與昨一樣矣。
政院啓曰,守令之諫院未署經,至於三員,此時夫馬留待之弊,不可不慮,而獻納申啓華,以病呈辭,卽爲牌招,使之署經,何如?傳曰,允。
判義禁呂聖齊,知義禁趙師錫,同義禁徐文重聯名上疏。大槪,奏御文書,有不察之失,乞遞臣等兼帶金吾之任事。入啓。答曰,省疏具悉。卿其勿辭察職。
備忘記,頃觀禁府放未放單子,全無稟秩,直以放秩書入者太多,而其中洪九敍,則特命拿推,未處分,李日三,因暗行御史書啓,纔已被囚,未及納供,旋置放秩,雖無別遣繡衣廉問之意,而爲守令者,亦何懲戢乎?該府所爲,極涉未便,而伊時病甚,不卽警責,只付標以下矣。其在事體,不可以旣往事置之,禁府當該堂上郞廳,竝從重推考。
禁府啓曰,以焜·熀放釋事,行中樞府事李尙眞收議中,流屛之議下,有而字,而正書時,落而不書,臣等不能覺察,不勝惶恐。元啓目中,付標以入,而莫重奏御文書,至於落字,不能詳察,當該都事尹普汰去,該吏,自本府治罪之意,敢啓。傳曰,知道。
知事金萬重上疏。大槪,冒死陳懇,乞收新授資級,以重名器,以安微分事。入啓。答曰,省疏具悉卿懇。念玆賞典,實循舊章,卿其安心勿辭焉。
掌令安圭啓曰,臣伏見大臣筵中陳達之事,以爲堂下臺官,以內乘之不爲隱避,捉致牽夫,其在事體,殊甚未安云。臣於去月,忝叨本職,詣臺出還之際,適有武官,乘馬立於路左,不爲隱避,心竊怪訝,其所帶下人,使之知家。厥後詳問,則乃是內乘羅弘佐,而其下人,則自知家所進去,仍而置之矣。今此大臣所達,必指其時之事,臣不勝瞿然之至,臺官與堂上官,雖有等馬之規,而至於武官,雖是堂上,若無前導,則輒爲隱避,已成近例。且臣意,雖以式路馬之義言之,所謂式者,只是車上俯伏而已,非謂下車也。又嘗略聞古規,內乘,路遇宰相·臺官,例爲下馬而立於路上,則臺官,或爲隱避,或爲回馬首云,而今此羅弘佐,則旣不隱避,又不立馬,其於近例古規,俱無所據,臣之捉致下人,蓋出於此,而至被大臣之非斥,何敢自以爲是,而晏然仍冒於臺席乎?請命遞斥臣職。答曰,勿辭,退待物論。
持平李德成啓曰,本府,以規正風憲爲名,故士夫之受辱於常漢者,例多呈訴推治,而亦或有親舊遭此境,則以其所聞,發差捉致,推重治罪者有之矣。臣,適有親屬,意外酷被詬辱於洞漢者,捉囚經日,略施笞罰矣。今聞洞漢輩誣訴當部,有若其家以前日催糴之嫌,囑臣治罪者然,當部轉報賑廳,至於推治其人云。臣不勝瞿然之至,玆事曲折,自有先後彼此之可別者,臣不敢呶呶辯明,以傷事體,而臣雖無似,亦豈以洞人之催糴於親屬家,有若嫌怒,而該廳,旣因其報,而有推劾之擧,臣於此,有不敢晏然者,請命遞斥臣職。答曰,勿辭,退待物論。
府前啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。請還收正言崔錫恒·尹世喜削奪官爵,持平朴世罷職之命事。竝引嫌而退。律無所據,姑置勿論,觀其所然,乃是御乘,則牽夫捉去,未免失當,捉治頑悍,法府常例,賑廳推覈,出於誤認,則在我無失,不足爲嫌,請掌令安圭遞差,持平李德成出仕。答曰,不允。處置事,依啓。以上朝報
宋昌,以平市署提調言啓曰,平市署官員,例於勅使時,領率市民,待候於迎接都監,而奉事吳道一,有痛迫情事,不得參涉於接待之地,合有變通之道,以他司奉事,換差,何如?傳曰,依爲之。
又以掌苑署提調言啓曰,掌苑署每日各殿封進生果·乾果,旣有定式,故每朔,依例報戶曹會減,而至於引用進排之果,以其在於常式之外,戶曹不許會減,通計各殿前後引用之數,則至於三十石之多,此非勒懲於貢物主人也,皆以每年用餘及不緊他果,換作貿易,推移進排,而戶曹,終若不許會減,虛錄其數,遺缺二字則前頭,必有難處之弊,不可不速爲變通,從前引用缺二字實數,則自本署,詳細筭出,先報戶曹,盡爲會減,而自今以後,每朔常式進排實果,各殿該掌內官,成給踏印手標,以爲牒報戶曹,憑考會減之地,何如?傳曰,依爲之。
宋昌,以漢城府言啓曰,九月初三日大臣·備局堂上引見入侍時,刑曹判書朴信圭所啓,曾以參判徐文重陳疏,有全家定配之類,變通之敎矣。續案以後,或因受敎,或因事目,以全家定配者,其數甚多,故依判付,問議于大臣,或改以他律,或還用本律,或仍舊不改,或以限己身爲奴,各其條下,竝爲懸錄,而隨其罪犯緊歇,以絶島邊遠,他道爲奴,分等定式,蓋全家,則一逃輒死,爲奴,則再逃乃死故也。今當別單書入,而漏籍全家者,則右議政南九萬請對時,士族,則充定騎步兵,平民,則充定漕軍事,有所陳白,而至於公私賤漏籍者,則全家外,無相當可施之罪,此則更詢入侍大臣而定式,何如?領議政金壽恒曰,士族之充定騎步兵,良民之充定漕軍·水軍,則誠爲得宜,而公私賤之充定官奴婢,不無難便之端,此類則嚴刑三次後,勿限年邊遠定配,亦可防漏籍之弊矣。右議政南九萬曰,此類,不必遠配,雖在本土,亦有施罪之道,士族,則充定騎步兵,中人以下,則充定漕軍,而公私賤,則沒爲各官奴婢,則各官,利於得奴婢,必着實搜出,而公私賤,見其漏籍,而爲官奴婢,則必皆入籍,自將無犯罪之人,故臣曾以此意,仰達矣。金壽恒曰,公私賤之爲官奴婢,渠必爲苦,而私賤之謀叛本主者,若爲官奴婢,則反以爲便,必有故犯者矣。朴信圭曰,然則絶島定配,似當矣。南九萬曰,我國之絶島無多,漏籍者,有難盡配,西北邊地,限己身定配,兼爲實邊地之道,似可矣。且漏籍,當身,旣減其律,則家長·統首等論罪,似當與當身,一體減律矣。上曰,三次嚴刑,輕斃可慮,嚴刑一次後,竝爲勿限年定配於西北絶遠之地,而統首及家長以下,亦以此定罪可也事,命下矣。漏籍當身,旣減全家之律,則家長·統首以下全家者,亦當一體減律,故戶籍元事目中,付標以入之意,敢啓。傳曰,知道。
金鎭龜啓曰,臺諫出仕事,命下矣。闕門已閉,明日,待開門牌招之意,敢啓。傳曰,知道。以上燼餘
禁府啓曰,以焜·熀放釋事,行判中樞府事李尙眞收議中,流屛之議下,有而字,而正書時,落而不書,臣等未能覺察,不勝惶恐。元啓目中,付標以入,而莫重奏御文書,至於落字,不能詳察,當該都事尹普汰去,該吏,自本府治罪之意,敢啓。傳曰,知道。
又啓曰,以全羅監司狀啓,刑曹粘目,濟原察訪崔啓翁,移本府處置事,允下矣。崔啓翁,時在全羅道南原地本家,依例,府羅將發遣,拿來,何如?傳曰,允。禁府謄錄
上在昌德宮。停常參·經筵。
謝恩,護軍吳道弘,典簿李夢錫,典籍洪受漸。
禮曹參判徐文重上疏。大槪,乞遞摠管之任,以便公私事。入啓。
藥房啓曰,伏未審夜來,聖體調攝,若何?寢睡水刺,何如?而咳嗽之候,其無止歇之效乎?臣等,不任憂慮,敢來問安。答曰,知道。寢睡·水刺,與昨一樣,咳嗽,尙未差愈矣。
答禮曹參判徐文重疏,省疏具悉。事勢之難便,誠如疏辭,摠管之任,當許遞焉。
持平李德成就職。
吏曹啓曰,臺諫有闕,政事,取稟。傳曰,當日爲之。
府前啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。請還收正言崔錫恒·尹世喜削奪官爵,持平朴世罷職之命事。入啓。答曰,勿煩。以上朝報
副司直安縝上疏。入啓。答曰,省疏具悉。本職之遞,正在向差之後,則賞加之典,元非濫觴,卿其勿辭焉。
又以兵曹言啓曰,昨日宣傳官·武臣兼宣傳官·南所將官等朔試射時,宣傳官李奎童,兼宣傳官南復圭·李梯漢,御營廳哨官禹之度,皆滿四中,竝依例汰去,何如?傳曰,允。
又以兵曹言啓曰,當日,前宣傳官朴師古,自丹鳳門入來,差備門外擊錚,極爲駭愕,令攸司囚禁治罪,同守門將崔峻衡,常時不能禁斷雜人,以致闌入,難免其責,推考,何如?傳曰,允。以上燼餘
吏曹啓曰,英陵參奉趙泰東,身病甚重,不得行公,改差,何如?傳曰,允。吏曹謄錄
上在昌德宮。停常參·經筵。
知事金萬重加資肅拜。
謝恩,刑曹參判崔逸,副摠管金世翊,護軍禹瑞圭,典籍姜鋧。
藥房啓曰,雪後寒緊,伏未審夜來,聖體調攝,若何?咳嗽之候,亦復何如?寢睡水刺,比昨一樣乎?前劑入寧嗽淸肺湯五貼,當盡於今日,此藥,不可不連續進御,五貼加劑以入,宜當。臣等區區憂慮,敢來問安。答曰,知道。寢睡水刺,與昨一樣,咳嗽,已有源委,作歇無常,快瘳未易矣。
左副承旨尹以道上疏。入啓。踏啓字。
公洪監司書目,恩津縣監李碩堅,棄官罷黜事。
吏曹判書呂聖齊上疏。入啓。答曰,省疏具悉。卿其勿辭,宜速行公。
注書姜鋧遷轉,代假注書金夢臣。
戶曹啓曰,卽接廣興倉所報,則來十二月朔頒料次,倉官,進去于左議政鄭知和家,請受祿牌,則以病未肅拜之故,不爲出給云。何以爲之?敢稟。傳曰,令倉官輸送,。
吏曹啓曰,承旨有闕,政事,取稟。傳曰,當日爲之。
禁府照目,前連山縣監李日三矣,爲女壻造家之事,鐵物督捧之說,極爲曖昧是如爲白良置,旣入於御史廉問,則不可以其矣自明之辭,有所取信,至於作木私用,雖與倉庫錢糧有間,入已之罪,亦所難免,罪從重杖一百,收贖,告身盡行追奪。啓依允。又照目。舍人洪九敍矣,未闋服前,雖不得冒禮行婚,自朝家,旣已嚴加警責之後,略不動念,終始牢拒,罪杖一百,告身盡行追奪。啓依允。
備邊司啓目,粘連慶尙道暗行御史金昌協別單云云。各邑災實,連道分等,啓聞覆啓施行爲白有在果,風憲踏驗,惟在該曹,臨時稟旨施行是白乎旀,旱田及分數給災之令,雖云追下,而各邑,不能趁卽摘奸區別,致有民怨,俱難免不謹田政,怠忽職務之失,慶州等四邑守令,竝只令該曹稟處爲白乎旀,梁山郡龍堂廟前江捕魚之地,宮家折受處,使之革罷爲白乎旀,抽栍外守令,不許竝入於廉問中是白乎矣,兩邑守令,俱有貪縱不治之罪,不可仍置字牧之任,巨濟縣監高後適,彦陽縣監宋揆,竝只罷黜是白乎旀,他餘事乙良,令該衙門相考稟處,何如?啓依允。此宮,乃是祭祀之宮,梁山龍堂廟前江革罷之,代令該宮,卽改望定折受。
兵曹判書趙師錫,知義禁辭免上疏。入啓。答曰,省疏具悉。卿其勿辭,從速行公。
傳曰,客使,旣已渡江,站上責應,一日爲急。且當此凶歲,賑政料理,不容少緩,官事之瘝曠,亦不可不慮。果川縣監權愉,明日內辭朝,而恩津縣監辛聖重,本縣人馬,未及上來,則亦爲給馬下送事,分付。
遠接使書目,勅行,當日出柵,金石山止宿事,〈?〉日當爲渡江事。
謝恩,左副承旨金鎭龜,右副承旨權是經,同副承旨韓構。以上朝報
有政。吏批,行判書呂聖齊進,參判朴世采在外,參議尹敬敎病,左承旨宋昌進。
吏批啓曰,通禮院贊儀鄭後僑,身病甚重,不得行公,依例改差,何如?傳曰,允。
又啓曰,尙瑞院官員,奉持御寶,故自前秩卑之人,則不得爲之矣。廣興倉副奉事李之憕當行,而此是秩卑之人,不可不變通,副奉事李之憕,與他司實奉事,相換,何如?傳曰,允。
傳于吏批曰,恩津縣監權愉,畿邑守令中,相換。
吏批,以韓構爲同副承旨,金鎭龜爲左副承旨,權是經爲右副承旨,鄭勔爲兵曹參知,崔世選爲彦陽縣監,孔尙廉爲巨濟縣令,金時亮爲漢城參軍,李䎘爲觀象監提調,沈最良爲英陵參奉,兼春秋魏定相·黃欽·尹訓甲·李琨,以柳翊爲贊儀,承文正字單宋儒龍,廣興副奉事李之憕,禮賓奉事李公幹,相換,李畬爲執義。
傳曰,知中樞權愉,除授恩津縣監,果川縣監辛聖重,相換。
兵批,以李世華·朴思良·尹昶·金慶華爲副護軍,尹以道爲副司直,韓聖佑爲副司果,科前資窮金夢臣爲副司正。以上燼餘
禮曹啓曰,禮文,內練後無哭,而己丑·己亥兩年國恤時,不用五禮儀練後無哭之文,而至於祥後禫前朔望奠之哭,議大臣行之。且於甲寅年仁宣王后國恤練後親祭時,亞獻官以下及近侍諸臣,從上哭外庭,陪祭百官,則旣釋衰,且不入魂殿之門,勿爲從哭,稍存順變之節,而攝行時獻官,亦宜哭臨事,竝議大臣擧行矣。今此練後,魂殿行祭時,依前仍行哭例,而陪祭百官之勿爲從哭,山陵,亦爲一體擧行之意,知委,何如?傳曰,允。禮曹謄錄
備邊司啓辭,海西沿邊船材長養之處,一依三南禁松節目之意,曾因道臣狀啓,覆啓分付矣。其間形勢,與三南,不無異同,故雖其事目,參酌加減,別單書入,依此知委擧行之意,敢啓。答曰,知道。備局謄錄
禁府啓曰,以慶尙道暗行御史書啓,刑曹粘目,西生僉使金萬英,移本府置處,允下矣。金萬英,時在任所,依例發遣府拿將,拿來,何如?傳曰,允。
又啓曰,以全羅道暗行御史書啓,刑曹粘目,前海南縣監崔容之,移本府處置事,允下矣。崔容之,方待命於本府,卽爲拿囚之意,敢啓。傳曰,知道。以上禁府謄錄
兵批,副護軍李世華·朴思良·尹昶·金慶華,副司直尹以道,副司果韓聖佑,副司正金夢臣,司正宋相琦。
上在昌德宮。停常參·經筵。
自昧爽至辰時,有霧氣。申時,日暈。
謝恩,兵曹參議宋奎濂,海運判官李台龍,護軍金慶華·尹昶,濟源察訪李宇晉,內贍主簿李方岳,平市奉事李耉,軍資奉事吳遂一,禮賓主簿韓弼聖,果川縣監權愉,花陵監時憲,典籍權彭老,尙衣僉正李夢錫,承文正字宋儒龍,西學敎授任世憲。
藥房啓曰,伏未審夜來,聖體調攝,若何?咳嗽之候,及寢睡水刺,亦復何如?臣等憂慮未弛,敢來問安。答曰,知道。夜來咳嗽稍歇,寢睡,亦頗安穩矣。勿爲逐日問安。
京畿監司書目,衿川呈,以掌令洪受疇辭職上疏上送事。啓遞差。
遠接使書目,勅行,二十四日當渡江事。
吏曹啓曰,臺諫有闕,政事,取稟。傳曰,明明日爲之。
下直,果川縣監權愉。
修撰尹德駿上疏。大槪,臣卽在直中,猝聞母病苦劇,急於救護,不得不徑出闕門。伏乞亟遞臣職,仍治臣擅離直所之罪事。入啓。答曰,省疏具悉。爾其勿辭,救護母病。
遠接使書目,勅行,二十四日渡江事。義州府尹書目,勅行,二十四日渡江,二十五日仍留事。以上朝報
權是經,以都摠府言啓曰,今日入直軍士,中日習射,請出標信。傳曰,知道。
李寅煥,以承文院官員,以都提調意啓曰,院前副正字李衡祥,權知副正字成瓘·柳成運,俱在罷散中,依例肄習官啓下,付軍職,冠帶常仕,何如?傳曰,允。
傳于韓構曰,今年凶荒,八路同然。賙賑撫摩之政,不容少緩,如有趁速擧行事,則賑廳堂上,爲先就議廟堂後稟處,俾無緩不及時之弊。
韓構,以禁衛營言啓曰,四番海西別驍衛六十三名,步軍標下一名,已爲整齊矣。來十二月初一日,與東營入直三番別驍衛替代後,舊軍放送之意,敢啓。傳曰,知道。
又以賑恤廳言啓曰,今年凶荒,至於此極,而國內儲蓄蕩竭,無策可濟。頃者全羅監司李師命,以儒·校生納米免講事啓請,而事體苟且,廟堂防啓矣。目今民飢日甚,無他生穀賑哺之路,故就議于廟堂,則群議不無異同,而皆以事體苟且,當此萬姓濱死之日,救民爲急,則不必固守事體,終無變通之道云。原任大臣之意,亦皆如此,兩湖被災尤甚邑,儒·校生應講之類,依辛丑年額外校生,納米免講之例,或限十年,或限終身免講募粟,而十年免講,則米五石,終身免講,則米十石,以此定式施行之意,分付於兩道監司處,何如?傳曰,依啓。
以平安監司柳尙運,頒敎赦文,病不得出迎事待罪啓,傳于金載顯曰,勿待罪事,回諭。
李寅煥,以弘文館言啓曰,本館下番見存三員內,修撰尹德駿,連日入直矣,卽者聞其母病猝劇,陳疏出去,而修撰南致熏,以病呈辭,副修撰洪萬遂,陳疏未肅拜,他無推移之員。修撰南致熏,副修撰洪萬遂,竝卽牌招,使之入直,何如?傳曰,允。
韓構,以都摠府言啓曰,今日中日試射時,內下弓二百張內,得中弓五十六張,弓人姓名,載錄於原單子中,而弓人車銀輅所造一張,角端折傷,餘皆無頉之意,敢啓。答曰,知道。
李寅煥,以迎接都監言啓曰,卽見遠接使上送路程記,則今月二十六日,自義州離發,來十二月十二日,當爲入京云,而禮曹所擇吉日中,十二日亦吉,以此日入京之意,以下缺二行前月初,黃海監司李世白,以缺二字僞造罪人崔武先,承服辭緣結案取招啓聞,而參見人福玄·明玄等,更爲嚴囚刑推,取服歸一後啓聞之意,覆啓行會之後,元啓本,置於庫中矣。本曹使令厚立,瞰其無人,潛入庫中,公然偸去,藏置於其家,現捉於他吏,僅得推來,而卽今裂破,無以考見。厚立情狀,極爲痛駭,方爲囚禁刑推,而莫重啓下公事,不能看守,以致見偸,該吏亦難免其罪,亦自本曹,從重推治,其啓本,令本道,依營上草本,一一謄書,更爲啓聞之意,行移,何如?傳曰,依啓。厚立,用情偸出裂破之迹,昭不可掩,其爲情狀,極可痛駭,各別嚴刑得情。
李寅煥啓曰,卽者,上番翰林柳尙載,猝然呈疏出去,觀其疏辭,則以下番翰林宋疇錫,不存體例,墜落古風爲辭。史局體例自別,不無所執,而其所相較,元非大段。下番翰林宋疇錫,以其上番出去之故,諉以不安,亦爲投疏出去。此不過一時體例間事,而史局重地,徑先離出。其疏皆已還出給,而督令還入,終不入來,其在事體,殊甚未安。上番翰林柳尙載,下番翰林宋疇錫,請竝命推考,卽爲牌招入直,何如?傳曰,允。以上燼餘
迎接都監啓曰,卽見遠接使上送路程記,則勅行,今月二十六日,自義州離發,來十二月十二日,當爲入京云,而禮曹所擇吉日中,十二日亦吉云。以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。迎接都監謄錄
上在昌德宮。停常參·經筵。
巳時,太白見於未地。夜五更,流星出天中,入軫星下,狀如拳,尾長三四尺許,色赤。
黃州迎慰使崔演,出去。
謝恩,彦陽縣監崔世選,巨濟縣監孔尙廉,兼春秋魏定相·李琨,漢城參軍金時亮,厚陵參奉黃鐸。
獻納申啓華三度呈辭。入啓。遞差。
備忘記,時事多艱,鼎席未備,客使渡江,酬應浩多。其不可一向引入,連章巽辭,恝視國事也,明矣。至於卿之宿患,予所詳知。拜跪肅謝之際,必有所妨,除肅拜,從速出仕事,遣史官,傳諭于左相。
檢閱柳尙載書啓,臣承命往諭于左議政鄭知和則以爲,臣瀝血陳懇,已至於再,未蒙矜許,不敢更瀆,將欲調理出謝,而近緣日氣陰濕,精神昏瞀,未卽自力,千萬意外,伏蒙特遣近侍,至諭以除肅拜出仕,臣誠感激,不覺涕淚盈襟。擬於明日,强起趨詣祗謝云矣,敢啓。傳曰,知道。
知事金萬重上疏。大槪,冒陳痛迫情勢,乞解摠府兼任事。入啓。答曰,省疏具悉。摠府僚員旣多,自可推移侍衛,卿其安心勿辭焉。
左副承旨金鎭龜上疏。大槪,冒陳痛迫私情,冀蒙終始矜許,亟遞職名事。及右副承旨權是經上疏。大槪,臣有痛迫情勢,有難晏然於職次,懇乞遞免事。入啓。答曰,省疏具悉。許伸私情,已有近例,本職許遞焉。
政院啓曰,聖候方在調攝之中,朔祭只隔數日,勢難親臨。攝行之意,豫爲分付,何如?傳曰,允。以上朝報
上在昌德宮。停常參·經筵。
傳曰,左議政,除肅拜行公。
戶曹參議黃玧上疏。大槪,臣忝居地部佐貳之任,而事有難便,情事崩迫,伏乞亟遞臣職名,以安私分事。入啓。答曰,省疏具悉。爾其勿辭察職。
持平李德成三度呈辭。入啓。遞差。
藥房啓曰,連日雨雪,風寒且緊,伏未審聖體調攝,若何?咳嗽之候,益有差效,而寢睡水刺,亦勝於前乎?臣等不得入侍,已過累日,而與諸醫等入診,宜當。臣等不任憂慮,敢來問安。答曰,知道。寢睡水刺,日漸差勝,咳嗽,數日內,雖似減歇,而猶未快愈矣。入診事,依啓。
以監察茶時,傳曰,連以監察,代行茶時,事〈甚〉未妥,呈告人員,卽爲牌招察任。
平安監司書目,冬至使一行,今月二十五日渡江事。
謝恩,掌令朴徵。
右尹柳炅上疏。大槪,敢將痛迫至情,摠府兼任,亟許遞免事。入啓。答曰,省疏具悉。卿其勿辭察職。
今日入診時,守令之赴任,不可稽遲,諫院未署經守令,竝卽除署經發送事,下敎。
左副承旨申琓,右副承旨宋奎濂,牌招肅拜。
府前啓,請罪人金重夏嚴鞫處斷事。請罪人李斗鎭更令該府考律勘斷事。請還收正言崔錫恒·尹世喜削奪官爵,持平朴世罷職之命事。新除授執義李畬,時在京畿驪州地,請斯速乘馹上來事,下諭。答曰,不允。下諭事,依啓。
今日入診時,前日所御之所,不便於調攝,故猝然移御于此處,而大內相近,不可久居,來十二月晦前,欲爲移御於昌慶宮瑤華堂。當此日寒之時,不可不豫爲修理,而各別從略,可改之處,改塗褙,宜當,此意分付該曹,政院·玉堂·藥房·兵曹·都摠府移去事,下敎。
今日入診時,都提調金壽恒所啓,臣等於向日入診時,以練祭決難親行之意,反復陳達,自上終不允許,而其時日子尙遠,故欲臨時仰達,泯默而退矣。今則日子已迫,而自上卽今筋力,萬無行祀之勢。雖以凡人言之,筋力若有不逮,則不當徑情直行。自上孝思,雖罔極,元氣旣未完復,起居之節,尙不得如常,親行祭禮,決不可爲。至於咳嗽之候,觸寒則尤重,下情悶迫,有難盡達。伏願深思,亟命攝行。上曰,莫重大禮,豈可不親行乎?今則寢睡水刺,比前頗勝,決不可攝行矣。提調金萬重曰,伏聞醫官之言,卽今房內行步,亦不得如常云。以此筋力,豈能親行大祭乎?副提調尹趾善曰,此時若添傷,其爲所慮,當復如何?自上若自量筋力,則豈無斟酌之道乎?上曰,脚力雖或不逮,左右當有扶持之人,豈妨於行禮?今若常時朔望之祭,則雖許攝行,至於大祭,則情理罔極,必欲親行。金壽恒曰,自上若有可行之勢,則臣等固當將順,豈敢更爲陳達乎?若以練日,仍處寢殿爲缺然,則自上進詣齋殿,入臨變除之後,還入齋殿,自初獻,竝令攝行,則猶勝於親行祭禮,自上旣不允許,故臣等憂悶之極,敢以此更達。上曰,旣詣齋殿後,初獻以下使之攝行,於事理,未知何如?金壽恒曰,旣已入臨變除,則自上得伸孝思,而行禮節目,亦可減省,於情禮於事理,少無所妨矣。上曰,練祭不得親行,情理罔極,而卿等如是縷縷陳達,且進詣齋殿,入臨變除,則猶愈於在此經過,依此爲之。金壽恒曰,令禮官,以此磨鍊於儀注,如何?上曰,依爲之。又所啓,災傷事目,有發遣京官摘奸之事,而三南則纔已發遣御史,廉問書啓中,災傷一款,旣已詳盡載錄,則此與摘奸無異,而京畿及兩西,則客使迫頭,有難擧行,北道及嶺東,則當此深冬雪積之日,踏驗無路,雖或踏驗,終歸文具。今年則京官摘奸,似爲難便矣。上曰,事勢如此,今年則京官摘奸,勿爲,之可也。又所啓,恩典重事,續續陳達,極爲惶恐,而仁祖朝侍從及大臣·宰臣妻七十以上,旣已題給食物矣。其時侍從之官,至大臣宰列者妻,卽今見存者,不過三四人,年雖未滿七十,事當一體題給,而至於故弼善鄭雷卿妻,故府尹黃一皓妻,至今生存,年且八十。此等冤死人之妻,朝家尤宜軫恤,而貞明公主,以王室尊屬,年過八十。當此大王大妃殿周甲之慶,特施優老之典,則亦當別爲題給,故敢此仰達。上曰,依爲之,而鄭雷卿·黃一皓兩人冤死之狀,至今思之,尙且矜惻。一體食物題給,貞明公主,則衣資食物,從優題給,可也。副提調尹趾善曰,故參判李行進妻,則以宰臣之妻,得參食物之列,而其母則年今九十三歲,而獨未蒙推恩之典矣。上曰,亦爲分付該曹,一體題給,可也。副提調尹趾善所啓,聞玉堂官員之言,則故判書臣朴長遠,遺命其子,使勿請諡,而向仍大臣陳達,自朝家,有賜諡之命矣。凡賜諡之規,必有諡狀然後,乃可以摭實議定,而長遠家子孫,以有遺命之故,不爲撰進諡狀。在昔故相臣吳允謙,則無諡狀,而自朝家特爲賜諡,其後李愼儀,則亦有特爲賜諡之命,而或以無諡狀而賜諡,爲不當。使之撰進諡狀,更爲議諡。今此朴長遠之事,與李愼儀事,雖爲少異,而旣不用吳允謙前例,則似當使其子孫撰進諡狀,必有朝家指一處分然後,自玉堂可以擧行矣。上曰,曾在庚申年,故相臣鄭太和,亦以遺命,不爲請諡,而自朝家,分付其家,使之撰成諡狀賜諡矣。今亦分付本家,使之從速撰進,可也。以上朝報
吏批,行判書呂聖齊進,參判朴世采在外,參議尹敬敎病,都承旨尹趾善進。
兵批,判書趙師錫,訓鍊院將鬼薦取才進,參判沈梓服制,參議宋奎濂,參知鄭勔未肅拜,左承旨宋昌進。
有政。吏批,以申琓爲左副承旨,宋奎濂爲右副承旨,金世鼎爲獻納,南弼星爲掌令,南彦弼爲長興庫直長,李瞻漢爲監察,白光瑞爲長興庫奉事,黃欽爲持平,李宜昌爲氷庫別檢,閔增爲軍器判官,金萬重兼知經筵,趙師錫兼同知經筵,李夢翼兼養賢庫主簿,南彦昌單付奉常寺直長,朴光潤·柳百乘·呂聖擧,單付學諭。
兵批,金鎭龜·權是經·洪受疇付副護軍,申啓華·李德成付副司直,李衡祥·成瓘·柳成運付副司勇。
申琓,以兵曹言啓曰,本曹堂上四員內,臣趙師錫,將鬼薦取才,來在訓鍊院,參判沈梓,服制未盡,參議宋奎濂,方爲入直,移拜承旨。參知鄭勔,卽爲牌招,替直,何如?傳曰,允。
尹趾善,以迎接都監言啓曰,卽接遠接使狀啓,則差備譯官韓錫祚來言,備陳民方飢困之意於大通官金大憲處,則兩勅會坐,招致首譯等言曰,因通官聞之,本國失稔,飢荒太甚,不可無一分除弊之事。自義州,至弘濟院,七處宴享,竝爲減除,一路各站朝茶飯,及中火處茶飯,亦爲減除云。自前宴享減除之時,則例有中路問安使之擧,而不必別爲差出,以貽廚傳之弊。平壤延慰使,使之仍留,等待勅行,措辭致謝之意,令政院,急速擧行,何如?傳曰,允。
尹趾善啓〈曰〉,假注書金夢臣·宋相琦,與新差兩承旨,俱有相避。假官,雖異於實官,事多難便,不可仍在。竝卽改差,他假注書差出,使之察任,何如?傳曰,允。
宋奎濂啓曰,咸鏡監司李秀彦,以朝元堡定屬婢丹玉物故事馳啓,而巫男權五成之成字,落而不書,難免不察之失,推考,何如?傳曰,允。
韓構啓曰,今觀統制使邊國翰狀啓,則以能櫓軍朴命發等三人渰死事,分給粗石。此雖應行之事,而不待稟旨,徑先擧行,其在事體,殊甚未妥。京畿水使閔暹狀啓,則以紫燕島看審後還營事馳啓,而末端規式,落沒不書,難免不察之失,竝推考,何如?傳曰,允。
巳時,上御太和堂。藥房入診,都提調金壽興,提調金萬重,副提調尹趾善,注書崔奎瑞,記事官柳尙載·宋疇錫,醫官金有鉉·崔有泰·鄭惟覺·鄭安世·金汝器入侍。醫官輩入診退後,都提調以下,始爲入對。都提調金壽興曰,寢睡水刺差勝云,而咳嗽,尙未止息,未知比前加減,何如?上曰,昨日則咳嗽,比前幾盡差愈,而今日復如前,雖有一兩日稍間之時,而難可信其快愈矣。壽興曰,日氣連日溫暖,夜來猝寒,調攝極難。上曰,近來連日溫暖,夜來猝然寒甚矣。壽興曰,祥日迫近,伏想罔極愈新。上曰,罔極。以下出擧條已上朝報壽興曰,今日入侍之後,咳嗽頻數,未知日寒而然耶?時時發作而然耶?上曰,本來如此矣。遂退出。以上燼餘
都監啓曰,卽接遠接使狀啓,則差備譯官韓錫祚等來言,備陳民方飢困之意於大通官金大憲處,則兩勅會坐,招致首譯等言曰,因通官聞之,本國今年失稔,飢荒太甚,不可無一分除弊之事。自義州至弘濟院,至七處宴享,竝爲減除,一路各站朝茶啖,及中火處茶啖,亦爲減除云。自前宴享減除之時,則例有中路別遣問安使之擧,而不必別爲差出,以貽廚傳之弊。平壤迎慰使,使之仍留,等待勅行,措辭致謝之意,令政院,急速擧行,何如?傳曰,允。
又啓曰,都監草記,中路別問安使,政院急速擧行事,允下矣。取考本院院記,則甲寅勅使時,以宴享減除之故,令中路問安假承旨,仍差別問安使,使之傳呈御帖於平壤矣。今亦以平壤假承旨李弘逸,仍差別問安使,使之留待勅行,措辭致謝之意,別爲下諭,而御帖·名帖,曾已齎去,以此仍傳,何如?傳曰,允。以上迎接都監謄錄
兵批,副護軍金鎭龜·權是經·洪受疇,副司直申啓華·李德成,副司勇李衡祥·成瓘·柳成運。
上在昌德宮。停常參·經筵。
辰時,日有兩珥。巳時午時,日暈。夜三更,流星出天中淡雲隙,入南方天際,狀如鉢,尾長三四尺許,色赤。
謝恩,同經筵趙師錫,禮曹參議兪櫶,江陵府使睦林儒,學諭朴光潤,南部主簿魚景亮。
遠接使書目,勅行,二十六日良策止宿事。
假注書宋相琦改差,代任翊元,金夢臣改差,代朴光潤。
府前啓,朔祭齊戒,今日姑停。
明日朔祭正時,四更一點,開門,三更三點。以上朝報
今十一月二十九日藥房入診時,都提調金壽興啓曰,紫燕島,移屬御營廳之後,凡事不成貌樣。頃日,前御營大將尹趾完,以本廳千摠崔克泰,自辟爲永宗僉使,使之料理,則克泰下去之後,凡事多所修擧,軍兵一哨,亦加團束,而軍兵等處所給環刀一千五百柄,題給物力,使之打造,則如炭石等物,隨便辦備,四朔之內,能得畢役,所造,亦極精利。其盡心勤勞之狀,誠爲可嘉,而千餘柄軍器打造之事,不可不上聞,故敢此仰達矣。上曰,數朔之內,乃能打造千餘柄環刀,極爲可嘉。不可無論賞之擧,令該曹考例稟處,可也。以上御營謄錄
今日入診時,都提調金壽興所啓,內司僕,禾老無用之馬頗多,曾有改立之敎,故不得已訪問於閭閻,而絶無可合之馬矣。宗室耽陵守㝸家有一馬,曾已捉入,至經御覽之後,其人,以價本之少,呈狀於臣,臣分付郞廳,使之加給五六兩,則再次呈狀,又請增價。厥馬元不合於御乘,而觀其狀辭,殊極無狀,故題其狀尾,使之還給。渠若知人事,則宜有不安於心,而得臣題辭,反以爲幸,促還渠馬。其人之事,固不足責,而其在事體,極爲駭怪。馬則還爲出給,而不可不施〈□〉,以存事體。此馬,旣經御覽,故敢此仰達矣。上曰,耽陵守所爲,極無無狀,罷職,馬則還給,可也。司僕寺謄錄郞廳李運海校正。日記廳郞廳趙世選書。
上在昌德宮。停常參·經筵。
夜五更,流星出大角星下,入翼星上,狀如鉢,尾長二三尺許,色赤。
謝恩,知經筵金萬重,監察李瞻漢,長興直長南彦弼,學諭呂聖擧。
朔祭後,大王大妃殿,藥房·政院·玉堂·二品以上·六曹·大司諫問安。答曰,知道。
大殿·中殿,藥房·政院·玉堂·二品以上·六曹·大司諫問安。答曰,罔極。
藥房啓曰,朔日復臨,練期奄迫,伏想孝思哀慕,益復罔極。伏未審,聖體調攝,若何?咳嗽之候,及寢睡水刺,亦復何如?伏聞昨夕,有左邊手脈牽痛之氣,伏不勝驚慮之至,夜間,抑有止歇之勢乎?臣等,與諸醫,入侍診察,宜當。臣等,倍切區區之憂,敢來問安,竝此仰稟。答曰,知道。日月遄邁,練日奄臨,哀慕罔極,益切摧隕而已。咳嗽·寢睡·水刺,與前一樣,手脈牽痛之候,比昨稍似減歇矣。入診事,依啓。
大司諫任相元啓曰,新除授獻納金世鼎,時在京畿積城地,請斯速乘馹上來事,下諭。答曰,依啓。
遠接使書目,勅行,二十七日林畔止宿事。又書目,二十八日定州止宿事。
公洪監司書目,全義呈,以大司憲李翔辭職上疏上送事。啓。答曰,省疏具悉卿懇。風憲之任,不可久曠,卿其安心勿辭,從速上來察職。
持平黃欽上疏。大槪,敢將病勢情勢,俱難冒出之狀,冀蒙鐫改職名,附陳瞽說,以備裁擇事。入啓。答曰,省疏具悉。錫恒等所坐,實非薄物細故,則豈可以言官之故,過加容恕乎?疏未兩件事,當令該曹稟處,爾其勿辭察職。
大王大妃殿,藥房口傳啓曰,自上纔經大病,猶未完復,而有自今日素膳進御之敎,臣等,伏不勝煎悶之至。雖一日之間,亦易致傷,至於五日,則決知其難行。自再昨行素,亦爲三日,今明則以常膳進御,似爲宜當,自下,亦當稟達,而臣等之言,難可得力,必自內勸勉之意,惶恐敢達。答曰,大病之餘,累日行素,極爲悶迫,故自昨日,縷縷勸勉,而猶未得請。今日當更爲力言,期於回聽矣。
大殿,藥房口傳啓曰,臣等,以累日素膳之悶慮,曾於入診時,縷縷陳達,而未得允許,泯默而退矣。凡素膳之傷損脾胃,有不可言,雖一日之間,亦易致傷,至於五日,則決不可行,自上纔經重病,猶未完復,況卽今又有別症,尤爲悶迫。雖自再昨行素,亦爲三日,伏願勉抑至情,自初三日,進御素膳之意,惶恐敢達。答曰,當於入診時,發落矣。
府啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。請還收正言崔錫恒·尹世喜削奪官爵,持平朴世㷪罷職之命事。入啓。答曰,勿煩。
傳曰,前參議尹攀,府使尹搢·朴贄·蘇斗山·柳德三·朴紳·李益泰·宋光璧·趙時瑗·鄭載厚,完興君李元成,牧使尹理·愼景尹·任弘望·申厚命·尹以益,郡守李東溟·柳德三·尹煒,朗善君俁,靈豐君湜,平海令惟斅,副正字李衡祥,縣監李德老·楊憲·權傛,修撰洪萬朝,參奉韓聖翼,府使申㶅,縣監徐穉,副正字柳成運·成瓘,都事李嵂,奉敎鄭齊泰,水使申命全·閔涵,護軍李汝柱,別將鄭起宗,虞候金舜魯,習讀文天錫·安壽先,哨官劉英漢,出身李邦潤,監役趙演,哨官鄭道積·趙彬,知彀官李義旻,武兼沈弼漢等敍用事,下吏兵批。以上朝報
戶曹啓曰,曾因江襄監司弊瘼狀啓,勅使時,道內各邑,松都站所送雜物,及駄價,以本曹會付耗穀,磨鍊題給之意,自備局,旣已覆啓蒙允,而卽今江襄各邑遺在元穀,其數甚爲零星,非但不足於春秋祭享之用。勅使時,刷馬折價,例自該廳,磨鍊上下,曾無自本曹擧行之事,令備局更爲稟處,何如?傳曰,允。備局謄錄
上在昌德宮。停常參·經筵。
辰時,日暈。
藥房啓曰,夜來寒威倍甚,伏未審,聖體調攝,若何?手腕牽痛之氣,漸有差減之效乎?咳嗽之候,及寢睡水刺,亦復何如?臣等,不任憂慮,敢來問安。答曰,知道。手腕牽痛之候,日漸差愈矣。
知敦寧李晢上疏。大槪,今此食物,實出尋常,而病勢危篤,不得祗謝。亟命去臣仕籍,俾得安意就盡事。入啓。答曰,省疏具悉。疾病之來,人所難免,卿其勿辭焉。
遠接使書目,勅行,二十九日嘉山止宿事。
府前啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。請還收正言崔錫恒·尹世喜削奪官爵,持平朴世罷職之命事。入啓。答曰,勿煩。
京畿監司李奎齡,因分付,還爲入來。
平壤迎慰使李光迪,入來。以上朝報
禮曹啓曰,自前勅使入京後,各宴中,下馬宴及翌日宴·餞宴,則例以親臨磨鍊矣。今此出來勅使,則三宴,不可循例以親臨磨鍊,令都監臨時觀勢定奪,何如?傳曰,允。以上禮曹〈謄錄〉
備邊司啓曰,以黃海監司狀啓,騎·步兵·砲保等身役,一體蠲減事,本司覆啓粘目,旣已啓下,而其中步兵價布,以其番次之,與騎兵無異,在前蠲役之時,不爲許減。卽今事勢,亦有所難便,砲保減布一款措語,亦有疎漏之處,元粘目中,竝爲付標,改入之意,敢啓。答曰,知道。備局謄錄
上在昌德宮。停常參·經筵。
巳時,太白見於未地。夜一更,流星出天倉星下,入南方天際,狀如鉢,尾長四五尺許,色赤,光照〈地〉,有聲。
謝恩,右參贊李䎘,戶曹參判崔寬,護軍金鎭龜·李濡·權是經,執義李畬,掌令南弼星,持平黃欽,典籍李夢翼,軍器判官閔增。
藥房啓曰,寒威一向嚴酷。伏未審夜來,聖體調攝,若何,咳嗽及寢睡水刺,亦復何如?手腕牽痛之候,益有差效乎?臣等,今日與諸醫等,更爲入侍診察,宜當。臣等,不任憂慮,敢來問安,竝此仰稟。答曰,知道。手腕牽痛之候,幾至差愈矣。入診事,依啓。
問禮官李國芳,入來。
執義李畬啓曰,臣之蹤迹,斷無復廁侍從之理,久逋嚴召,罪合萬殞。日月不居,聖母初朞奄臨,擧國悲號,靡所逮及,臣子情理,無地可伸,趁日趨朝,擬參祭班,而末由矣,不意此際,新命遽降,進退維谷,惶蹙罔措。拜章陳籲,見阻喉司,不得不冒沒入謝,而顧此風憲亞席,終非滓穢賤臣所可堪任。且臣於本府前正言崔錫恒等削罷還收之啓,有不可同參之嫌,蓋錫恒等,擧劾前吏曹判書李翊,而其中一款,以頃日臺擬之失爲言,則臣以其時郞屬,可否取舍,實所與論,是雖不竝擧臣名,而臣固同被其論矣。今何敢開喙,有所是非乎?臣之不可暫時苟冒,於此益決,未免瀆擾於齋廬罔極中,臣罪尤大,請命鐫遞臣職。答曰,勿辭,退待物論。
持平黃欽啓曰,臣於日昨,猥上疏辭,備陳情勢之難安,而聖明不許鐫免,反降溫批,臣益復惶悚,悶縮度日矣。今者聖母初朞,只隔二宵,揆以臣子情理,有難退伏,玆敢冒昧出肅,而卽伏見執義李畬引避之辭,更擧頃日臺擬之失,以爲卽今難冒之嫌,臣以其時見擬之人,亦何敢仍蹲冒據,處置同僚,自同平常無故之人哉?臣屢忝言責,曾蔑毫補,而每以引避爲事,尋常愧恨,若無所容,而今又瀆擾於齋廬罔極之中,臣罪至此,益無所逃。請命遞斥臣職。答曰,勿辭,退待物論。
義州迎慰使金載顯,定川迎慰使成虎徵,安州迎慰使卞榥,還爲入來。
遠接使書目,勅行,三十日安州止宿事。
京畿監司書目,楊根呈,以奉朝賀宋時烈上疏上送事。啓。答曰,省疏具悉卿懇。昨因道臣狀聞,始知卿跋涉上來,罔極之中,深以爲幸,指日佇待矣,意外疾患如此,慮念之懷,曷可云喩?至於食物題給之命,意非偶然。卿其安心,勿辭領受,須體思想之意,亟回遐心,益加善攝,從容登途,以副上下之望。仍傳曰,遣史官傳諭,遣御醫看病。
府前啓,請罪人金重夏嚴鞫處斷事。請罪人李斗鎭更令該府考律勘斷事。請還收正言崔錫恒·尹世喜削奪官爵,持平朴世罷職之命事。竝引嫌而退。旣有所嫌,勢難同參,不可仍在,泛言臺擬,强自引避,似涉太過,請執義李畬遞差,持平黃欽出仕。答曰,不允。處置事,依啓。
今日入診時,都提調金壽興所啓,練祭時決難親行之意,臣等,前已屢度陳達,而終不允許,故不得已,又以致詣齋殿,只行入臨變除之節,仰請蒙允矣。卽今聖候,尙未完復,種種病候,又復如許,而近日寒威甚酷,凡人之暫時出入,亦自難堪,況聖候,方在調攝之中,不得開窓者已久?今若猝然觸寒,出臨於庭除之間,則其大段致傷之患,勢所必至,臣等悶迫之憂,何可盡達?進詣齋殿之擧,決難爲之矣。上曰,情理罔極,必欲親行祭禮矣。卿等前後陳達,不翅縷縷,故只欲入臨變除,今不可又廢此禮矣。都提調金壽興曰,臣等,亦豈不知聖上情理之罔極,而日寒如此,且以卽今聖候觀之,則終必有大段致傷之患,明知其大段致傷,而何可徑情直行,以致後悔乎?宗社,臣民之托,在於殿下之一身,殿下,固不當自私,而慈聖陟降之靈,以平日惟疾之憂,亦必不安於冥冥之中矣。殿下,何不念及於此乎?伏願更加深思,亟賜允許。提調金萬重曰,都提調之言,已盡之,臣等,若不蒙允從之命,則何敢退去乎?副提調尹趾善曰,自上,若犯夜親臨,則添傷之患,在所必至,在外諸臣,莫不以此爲慮矣。金壽興曰,不但臣等之如此,在廷諸臣,孰不悶慮也?若不得請,則臣等決不敢退矣。上曰,今則所患,比前漸勝,豈有添傷之事?須勿過慮也。金壽恒曰,聖候雖在平常之時,如此極寒,犯夜勞動,則必有所傷,況此調攝之中乎?伏聞左右脚部,有牽引之候,登降階砌之際,或有所傷,則雖悔何及,自上獨不思今春症候乎?情理雖曰罔極,關係甚重,聖上何可自輕,不念宗社之托乎?上曰,如可允從,則何待屢度陳達乎?若入臨於齋殿,則情理罔極,尤難自抑矣。金壽興曰,臣等,辭窮意竭,而自上若不允從,終有添傷之患,則臣等,忝在保護之列,甘伏重誅,致傷之後,則臣等雖萬死,亦何益乎?稍待日氣和暖,聖候平復,或於朔望之祭,親詣行事,則亦可以展哀。伏願更加深思焉。上曰,不得入臨,非但情理缺然,入臨,似無大段添傷之患矣。金壽興曰,臣等,日昨陪祭時,片時班行,肌膚如剖,況入臨節次,亦當移時,以今日聖候,其果無添傷之患乎?伏願勿爲堅執。上曰,莫重大祭,不可不親行,而卿等憂慮之意,實非泛然,終難强拂,故大祭則使之攝行,而必欲行入哭變服之節,大王大妃殿,累致下敎,亦甚懇切,而不得奉承矣。卿等之言,又復如此,上奉慈旨,勉從群情,不得不允許,而情理則一倍罔極矣。以上朝報
今日入診時,副提調尹趾善所啓,譯官千永善,有所幹事,入送於皇曆之行矣。還渡江之後,觀其手本,則不爲擧論,入京肅拜後,亦無呈納之物,事甚可怪矣。都提調金壽興曰,千永善之事,極可痛駭矣。皇曆齎咨之行,不可易次,而以渠所幹之事,易次入送,則回還之日,毋論得不得,所當擧論於手本中,而只送未分明之文書,渠之見賣,固不足責,其周旋之際,亦豈無曲折與辭說乎?誠極無狀。當此客行時,雖不卽論罪,而爲先削去譯官之名,宜當矣。趾善曰,似不可削名而止矣。壽興曰,其罪,似當拿問,而姑待勅使回還後,處置,何如?上曰,渠旣有所幹之事,而不爲擧論於手本中,入京日,招致差備下問後,始言其文書得來之事,全無曲折,事極可駭。勅使回還後,拿問定罪,而爲先削去譯官之名。且譯官中,絶無淸語之人,擇得淸譯中聰敏之人,使之學習於李濈,以爲成就之地事,亦爲分付於諫院。禁府謄錄
上在昌德宮。停常參·經筵。
謝恩,護軍慶㝡,五衛將李光震,監察朴載時,吏曹佐郞李頤命,長興奉事白光瑞,護軍洪受疇。
藥房啓曰,練日只隔一宵。伏想孝思,哀慕隕抑,必倍罔極。伏未審,調攝中聖體,若何?咳嗽之候,寢睡之節,亦復何如?左右脚部牽引處及齒牙之痛,姑無加減,而手腕牽痛之症,幾盡差愈否?臣等,竊不勝憂慮之至,敢來問安。答曰,日月其逝,初朞倐迫,哀慕罔極,益復如新,而重病如此,莫重大祭,亦不得親行,倍切摧隕罔極而已。所患諸症,與昨一樣矣。
持平黃欽就職。
吏曹啓曰,臺諫有闕,政事,取稟。傳曰,過齋戒後,爲之。
遠接使書目,勅行,初一日肅川止宿事。
明日練祭正時,四更一點,改題主正時,三更二點,開門,二更一點。
宗簿主簿趙祺錫,璿源錄奉安後,入來。
謝恩,禁府都事趙祺錫。以上朝報
義禁府啓曰,今此勅使在館時,三門把手假都事三員,令該曹,趁卽差出,以爲三度習儀時,調用之地,何如?傳曰,允。禁府謄錄
上在昌德宮。停常參·經筵。
京畿監司李奎齡,勅使迎候事,出去。
藥房啓曰,日月不居,練事奄至。仰惟聖上攀慕之痛,益復如新。調攝之中,冒夜勞動,哀臨數次,必有添傷之患。伏未審聖體,若何?脚部牽引之症,及咳嗽之候,亦復何如?臣等終宵憂慮,敢來問安。答曰,居諸不留,初朞奄過,益切摧痛罔極而已。脚部牽痛及咳嗽之候,與昨姑無加減矣。
檢閱沈權書啓,臣承命,馳往楊州陶山村舍奉朝賀宋時烈所到處,諭以聖批,則以爲臣病伏路傍,若將重垂盡,忽於此際,近侍來傳聖批,丁寧之意,視前有加,臣感隕兢惶,措身無地。臣已近新陵之下,擬於明日,忍死起發,權與陵官,伸哀於巡衛之間,仍復調治,幸而一息未絶,則謹當冒進,得參起居之班,而第臣,憊劣如許,臣亦未能自期也云矣。敢啓。傳曰,知道。
遠接使書目,勅行,初二日順安止宿事。又書目,勅行,初三日平壤止宿事。
慶尙監司書目,進上生鹿闕封,蔚山府使張琪罷黜事。
練祭後,大王大妃殿·大殿·中殿,藥房·政院·玉堂·百官奉慰問安。答曰,罔極。
上在昌德宮。停常參·經筵。
巳時,太白見於未地。
宗簿直長李鎭華,璿源錄奉安事,茂朱地出去。
下直,江襄都事柳世鳴,南海縣監尹烇。
謝恩,護軍李仁徵。
大王大妃殿,藥房·政院·玉堂·二品以上·六曹·大司諫問安。答曰,知道。
大殿·中殿,藥房·政院·玉堂·二品以上·六曹·大司諫問安。答曰,罔極。
藥房啓曰,伏未審夜來,聖體調攝,若何?昨日犯夜哀臨之後,脚部牽痛之症,及咳嗽之候,果無添傷之患,而寢睡亦復安寧否乎?臣等,不勝憂慮之至,敢來問安。答曰,罔極。寢睡脚部牽痛之候,與前一樣矣。咳嗽,亦無大段添傷之患矣。藥房口傳啓曰,前劑入淸嗽寧肺湯,當盡於今日,五貼,又爲加劑以入之意,敢啓。傳曰,依爲之。
傳曰,領議政引見。
大司憲李翔上疏。大槪,聖母練期奄過,臣子分義,不敢退伏,旣已黽勉上來,趨參外班,少伸情理,而顧此職名猥甚,終難出肅,玆又陳疏,冀蒙鐫改,無曠言責事。入啓。答曰,省疏具悉卿懇。卿不我遐棄,幡然上來,心竊喜幸矣,不料坐席未暖,留疏徑歸,行色邁邁,此無非誠意未孚於平日之致,缺然且慚,不知所以爲諭。須體思想之至意,亟回長往之心,從速回途,毋孤企望。仍傳曰,遣史官傳諭。
今日領議政金壽恒引見時,今番推恩,年八十應爲加資之人,在京者,爲先從速下批事,榻前定奪。
奉朝賀宋時烈入來。
奉朝賀宋時烈,大殿問安。答曰,知道。暫爲留待引見。
府前啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。請還收正言崔錫恒·尹世喜削奪官爵,持平朴世罷職之命事。入啓。答曰,勿煩。
謝恩,待敎沈權,中學訓導朴光潤。以上朝報
吏批啓曰,前巨濟縣令高後適,以軍器別備加資事,判下矣。未經準職,何以爲之?敢稟。傳曰,特爲加資。
兵批,鉢浦萬戶鄭纘佑,晉州監牧官崔興門,豐川監牧官曺世傑,副護軍吳道弘·禹瑞圭,司直李世華,副司直尹攀·李東溟,副司果安圭,西生浦僉使任壽昌,守門將崔日熙,慶德宮假衛將李基泰,宣傳官徐宗謙,訓鍊副正元德徽,都摠管慶㝡,知中樞李端夏。
上在昌德宮。停常參·經筵。
謝恩,同經筵李敏敍,兼漢學敎授金昌協,南學敎授權彭老,承文副正字李衡祥,校書副正字朴俊蕾。
下直,春川府使宋光淵。
藥房啓曰,伏未審夜來,聖體調攝,若何?咳嗽及寢睡,亦復何如?脚部牽痛之症,姑無加減乎?臣等,區區憂慮,敢來問安。答曰,知道。寢睡,一樣安穩,咳嗽,比諸數日前,雖似有加,不至大段,脚部牽痛之症,姑無加減矣。勿爲逐日問安。
右參贊李䎘上疏。大槪,喪慘之餘,疾病添劇,雜科覆試時,無計進參。伏乞亟遞臣職,仍治臣逋慢之罪事。入啓。
開城府問安承旨宋昌,出去。
遠接使書目,勅行,初四日中和止宿事。又書目,勅行,初五日黃州止宿事。
以慶尙監司進上生鹿一口闕封蔚山府使張琪罷黜事狀啓,傳曰,勿待罪事,回諭。當此凶歲,迎送有弊,只推勿罷。
傳曰,奉朝賀所住處,令該曹,食物·柴炭,從優題給。
京畿監司〈書目〉,楊州呈,以吏曹參判朴世采,病重上去不得事。啓。傳曰,亟遵前旨,安心更勿固辭,調理上來,毋孤虛佇之望事,回諭。
平安監司書目,賤疾一向彌留,旬日之內,決無復起爲人之望,亟賜處分,以幸公私事。啓。傳曰,卿其勿辭,調理察職。
政院啓曰,奉朝賀宋時烈,昨已出城,今朝仍向近畿云。係是大臣去就,敢啓。
備忘記,昨於引對之日,敷心腹肝膈,面諭如渴之意,不啻勤懇反復,而誠信未孚,歸志甚忙,不得不以雖不能留住京邸,當此艱虞之時,亦不可捨予長往,恝視國事之意,丁寧申複矣。今聞卿昨已出郊,仍尋歸路,缺然思想之懷,曷勝云喩?卿其體予前席敦勉之至意,亟回遐心,久留郊坰便近之地,從容調息,自量筋力,時時出入朝堂,弘濟時艱,匡救不逮事。遣史官,傳諭于奉朝賀所住處。
傳曰,陵殿守侍陵官宗室,及題主官以下,竝書啓。以上朝報
上在昌德宮。停常參·經筵。
巳時,日暈兩珥,白氣如虹,出自右珥,長二三尺,廣尺許,良久乃滅。
答右參贊李䎘疏曰,省疏具悉。雜科覆試試官,當令他提調進參,卿其安心勿辭,調理察職。
謝恩,獻納金斗明,副摠管慶㝡,護軍崔克泰·李壽完,西生僉使任壽昌,鉢浦萬戶鄭纘佑。
獻納金斗明啓曰,庸陋如臣,累玷匪據,碌碌隨行,毫毛無裨。且於李斗鎭考律之啓,意見參差,再造引避,輒皆遞免,今玆新除,又當前論,昏滯之見,著不知變,勉屈隨參,有違初心,其何敢晏然仍冒於言地乎?請命遞斥臣職。答曰,勿辭,退待物論。
檢閱柳尙載書啓,臣承命,馳往廣州地沙斤川村舍大司憲李翔所到處,傳諭聖旨,則以爲臣之此行,本爲玉候之未寧,國祥之奄迫,而旣聞玉候之漸復天和,且得趨參於外班,則此外所望,只在於一瞻天光然後,退死林壑。然又思之,臣若淹滯都下,則殿下,必以臣爲供仕而來。然則愚臣辱名器之罪,尤無可免之路,此臣所以不得不遄返者也。且竊念陳力就列,引君當道者,公義也,以戀主之忱,而希望晝晉之寵者,私情也,臣之退歸,歲幾周矣。其一接天光之願,誠非不切,而旣是私情,則揆以國家之公議,不無輕重之別,區區犬馬之懷,非所可論也,不但此也。臣上來之時,適値隆寒,數日觸冒,所損非細,四肢百體,無一不痛,誠恐死於道路,重玷千古之譏,急於歸家調治,不計顚仆,方疾其驅,千萬意外,史官來臨,拜受恩諭,辭旨懇惻,讀未旣,不覺感涕之自零也。嗚呼,此乃千古聖王禮遇,方外之盛事也。臣是何人,敢當此禮,惶恐震灼,無地自容,而賤臣所懷,旣如右相所陳,玆不敢仰副洪恩,臣之罪戾,至此尤大,且擬還鄕,恭俟司敗之誅而已云矣,敢啓。傳曰,纔付至意於史官傳諭之批,幡然改圖,予日望之,顧予誠意未孚,莫回遐心,只自愧恧,無以爲諭。卿其體寡昧前後慇懃之意,從速上來,毋孤企望,以補不逮事,更往傳諭。
遠接使書目,勅行,初六日鳳山止宿事。以上朝報
都監啓曰,京中七宴設行與否,自都監曾已移文矣。卽見遠接使回移,則勅使渡江後,自義州探問於通官處,則以爲入京後設行之宴,不可自此停當云。每站言及,不爲明言,而行到鳳山站上,副勅會于一處相議後,不言某某宴,七宴中,只設三宴,而通官等,又以爲勅使入京過一兩日後,當往三田渡云。竝依此擧行事,各該司及京畿監司處分付之意,敢啓。傳曰,知道。迎接都監謄錄
上在昌德宮。停常參·經筵。
辰時,日暈右珥。
下直,江陵府使睦林儒。
謝恩,舍人李畬,工曹參議李東溟,兵曹正郞沈枰,承文正字金弘楨,宗簿主簿沈徵。
藥房啓曰,伏未審日間,聖體調攝,若何?寢睡水刺,亦復何如,而脚部牽痛之候,抑無差減之勢耶?臣等,憂慮未弛,敢來問安。答曰,知道。脚部牽痛之候,頗似減歇矣。
中路問安使李弘逸,入來。
遠接使書目,勅行,初七日瑞興止宿事。
戶曹啓曰,奉朝賀宋時烈處,依傳敎,食物·柴炭各種,使本曹郞廳,領納於奉朝賀所住廣州地,則稱以不安,從當陳疏云云,辭而不受,何以爲之?敢稟。傳曰,此與月廩有異,更爲輸送。
檢閱宋疇錫書啓,臣承命馳往廣州地宮村奉朝賀宋時烈所到處,傳諭聖旨,則以爲臣昨於榻前,面承近畿之命矣,況臣竊仰天顔,大異昔時,臣心憂慮,自倍於遠外承聞之日,亦獨何心,遠去鄕里哉?惟是賤疾日惡,路傍無着身處,臣有些少庄穫,在水原地,臣將匍匐就之,以竢聖候復寧然後,歸塡溝壑矣。第有一事,臣以無用殘骸,徒誤眷遇,日夕隕穫,無地自容矣。玆者戶曹郞官,以命輸致食物,臣於東畿,猥辭恩賜而不得命,今復有此者,固有周急之事而後,有免死而已之訓,則今玆荐疊,極涉濫汰,兼且老耽寵利,以招飢鳥之譏者,古人深戒,玆不敢冒受,還納該曹,古所謂不恭之罪,臣實犯之,不勝惶恐請罪之至云矣,敢啓。傳曰,備悉至意於史官之行矣。卿不我遐棄,留住近畿,喜幸之懷,有難形喩,而第書啓中,尙有以俟復常長往之計,此予所以心甚缺然,自愧誠信之未孚者也。至於食物,本自薄略,不足稱禮賢之誠,而況今玆之命,殊異乎月廩輸送之時,尤無固辭之意。卿其安心,勿辭領受,須體前後之旨,安心久留,毋孤企望事,更往傳諭。以上朝報
都監啓曰,勅使入京後七宴,宰臣,當爲依例磨鍊書入,而迎接都監,以勅使之言,只設三宴事,入啓,允下矣。泛稱三宴,不言某某宴,故宰臣,以一二三宴磨鍊以入之意,敢啓。傳曰,知道。迎接都監謄錄
傳曰,守陵官全城君濬,侍陵官李應順,竝加資。參奉宋世鼎·趙益彬,忠義尹必希,進止內官金成業·許任,各加一資,資窮者代加。題主官兵曹判書趙師錫加資,練主監造官副奉事金齡,繕工監監役官李觀成,竝六品遷轉。練主侍衛長番內官及諸執事,各加一資,資窮者代加。吏曹謄錄
政院啓曰,勅使接見時說話,依前所錄,略爲加減書入,而此外未盡措語,令廟堂,豫爲講定,以備睿覽,何如?傳曰,允。備局謄錄
上在昌德宮。停常參·經筵。
謝恩,安東府使權是經,宗廟奉事沈思徵,宣傳官徐宗謙·崔日熙。
遠接使書目,勅行,初一日平山止宿事。又書目,勅行,初九日開城府止宿事。
府前啓,請罪人金重夏嚴鞫處斷事。請罪人李斗鎭更令該府考律勘斷事。請還收正言崔錫恒·尹世喜削奪官爵,持平朴世罷職之命事。新除授執義金世鼎,時在京畿積城地,請斯速乘馹上來事,下諭。答曰,不允。下諭事,依啓。
大司諫任相元啓曰,引嫌而退。前避已遞,則今難同參,請獻納金斗明遞差。答曰,依啓。前啓,無城上所,姑停。
禁府,崔啓翁拿囚。啓。
參知鄭勔上疏。入啓。遞差。
傳曰,參知,口傳差出。
吏曹啓曰,臺諫有闕,政事,取稟。傳曰,明日爲之。
吏曹口傳政事,參知尹攀。
備邊司啓辭,云云事,命下矣。接見時循例酬酢說話,則政院所書入者,似無未盡之事,而頒詔一款,不可不爲擧論,故略爲添改措語,書送於政院,使之依此改書以入,仰備睿覽之意,敢啓。傳曰,知道。備局謄錄
又啓曰,卽接戶曹判書鄭載崇到松都狀啓,則以上候未寧,未得郊迎之意,再三開諭,而勅使不答,終無明白之語,似當有更爲開諭之擧,請令廟堂稟處矣。勅使所答,雖如此,初頭不爲明言快許,自是從前常事,不必更遣重臣開諭,而且勅行入京已迫,勢未及往復。於明日大臣出往弘濟院時,仍爲停當而來,似當敢啓。答曰,知道。備局謄錄
上在昌德宮。停常參·經筵。
夜五更,流星出女壯星下,入艮方天際,狀如鉢,尾長二三尺許,色赤。
下直,碧潼郡守趙以健,白峙僉使柳以元,馬梁僉使許瑎。
謝恩,朗善君俁,參知尹攀,典簿金鼎象。
領議政金壽恒,都承旨尹趾善,勅使迎候事,弘濟院出去。藥房啓曰,伏未審數日,聖體調攝,若何?咳嗽之候及脚部牽引之症,漸有差效否,寢睡水刺,亦復何如?臣等,累日不得入侍矣。今日與諸醫入診,宜當臣等憂慮未弛,敢來問安,竝此仰稟。答曰,知道。寢睡水刺,日漸差勝,咳嗽及牽引之候,亦似減歇矣。入診事,依啓。
遠接使書目,勅行,初十日坡州止宿事。
四學儒生李聖佐等上疏。大槪,請留大老,以慰士林之望事。入啓。答曰,省疏具悉。爲國留賢之誠,深用嘉尙,可不體念焉。
廣州留守書目,兵曹參議趙持謙,病重上去不得事。啓遞差。
持平黃欽啓曰,臣情勢難安,今不敢更瀆,而只緣賤疾彌留,轉就沈痼,委頓枕席,無望供仕,尋單請急,實不獲已,而見阻喉司,益復悶蹙。昨於政府參謁之坐,亦無自力之路,竟未進參,揆以法例,在所當罷,不可一刻仍冒也,決矣。昨因疾甚未卽自列,經宿之後,今始來避,臣之所失,至此尤大,請命遞斥臣職。答曰,勿辭,退待物論。
掌令朴徵啓曰,臣猥以無似,忝叨匪據,顧分思義,惟當趨走供職之不暇,而臣曾患水土之疾,乘寒添劇,達夜終夕,咳嗽不絶,食飮全廢,元氣漸削,玷身床席,轉動隨人。病勢如此,末由行公,而尋單請急,見阻喉司,蹙伏惶悶,恭竢罪戾而已。昨於政府參謁之坐,亦無自力之勢,欲起還仆,竟未得參,夫參謁不參者,在例當罷,則臣以應罷之官,不可一日在職。昨因寒緊病劇,未得自列,今始來避,所失尤大,請命遞斥臣職。答曰,勿辭,退待物論。
兵曹判書趙師錫,加資肅拜。
府啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。請還收正言崔錫恒·尹世喜削奪官爵,持平朴世罷職之命事。竝引嫌而退。不參參謁,在例應遞,請持平黃欽,掌令朴徵遞差。答曰,不允。處置事,依啓。
遠接使書目,勅行,當日到弘濟院止宿事。
領議政金壽恒,都承旨尹趾善,入來。
今日入診時,上曰,貞明公主年高,食物衣資,特令題給,而今此大王大妃殿周甲之慶,凡在子孫之列者,不可不一體推恩。淑安公主·淑明公主·淑徽公主·明安公主·慶順郡主·崇善君澂·樂善君潚,亦依貞明公主例,食物衣資,竝爲題給,東平尉·錦平尉·錦昌副尉·卒慶安君夫人,衣資食物,亦爲分等題給矣。都提調金壽興所啓,仁祖朝侍從及宰臣妻年七十以上,旣有食物題給之命,而宗班二品以上之妻,年七十寡居之人,似不過一二人,以臣所聞,故陽寧君妻,年過七十云。此外亦未知有幾人,而其在聖上親親之誼,似當一體推恩矣。上曰,令該曹,食物,亦爲一體題給,可也。又所啓,宗室平原令惟徹,卽成宗大王裔孫,未親盡,至今生存,而曾於丙辰年間,引見諸宗時,特爲加資,優賜食物矣。卽今年七十九,若過旬望,則當以八十,入於加資之列,而伏聞病勢方劇,難保朝夕云,若或溘然而未及蒙優老之恩,則實爲欠典矣。頃日具仁熙亦未及八十,而有特爲加資之命,此亦依此例,及其未死之前,俾蒙推恩之典,何如?上曰,依具仁熙例,特爲加資,可也。右承旨李寅煥所啓,今番移御時,以宗室草記,本院有所啓達,有入侍時稟處之敎,而無他變通推移之道矣。金壽興曰,小臣亦於藥房,與都承旨尹趾善相議,想其形勢,更無推移之地。朔望祭時,不過一夜經宿,而初獻官則旣奉香祝,不可處於他所,恐終獻官則亦可齋宿近處,各司其餘參奉·忠義,竝就一處,亦無不可。此外,更無變通之道矣。上曰,無他變通之道,依此爲之,可也。
今日入診時,今十三日中腕穴受灸事,榻前定奪。當此日寒,凍獄逮囚可慮。外方狀啓,亦有啓下者,而禁府久未開坐云,斯速開坐稟處事,榻前下敎。以上朝報
都監啓曰,今日勅使三度宴享,當爲習儀,而宴享宰臣兵曹判書趙師錫加資下批,時未肅拜,令政院卽爲牌招,使之來參,何如?傳曰,允。迎接都監謄錄
吏批啓曰,今以大王大妃殿周甲之慶,特推老老之恩,有八十以上人竝爲加資之命,在鄕之人及下賤之輩,則隨其抄啓,追後下批,而至於士夫中,衆所共知應爲加資者,爲先下批事,命下矣。年八十以上,應爲加資之類,參以聞見,且考前日啓本單子,爲先下批之意,敢啓。傳曰,知道。吏曹謄錄
兵批,副護軍鄭勔,副司直金斗明。
上在昌德宮。停常參·經筵。
謝恩,兵曹參議尹以道。
今日,勅使便殿接見正時,午初一刻。
戶曹參議黃玧三度呈辭。入啓。遞差。
吏曹啓曰,臺諫有闕,政事,取稟。傳曰,明日爲之。
禮曹啓曰,今日藥房入診時,瑤華堂移御吉日推擇事,榻前定奪矣。移御吉日,令日官推擇,則今十二月二十五日巳時,二十六日午時爲吉云。以此兩日中,以何日定行乎?敢此仰稟。傳曰,以二十六日定行,可也。
檢閱宋疇錫書啓,臣承命,馳往水原萬儀村奉朝賀宋時烈所住處,傳諭聖旨,則以爲臣,忍死就途,顚頓扶曳,跧伏路傍,萬念俱灰,淸渭·終南,不忍漸遙,玆者,近侍復來,宣旨丁寧懇惻,愈往愈摰,顧臣何人,乃敢承膺,惶隕震越,措身無地。噫,聖明,憐臣衰癃,旣許以休致,又使之偃息郊坰,其所愍念老臣曲爲之地者,可謂至矣。臣非木石,寧不感動,思有以少承聖旨哉?以故姑此低徊,兼爲頻承聖候之地,而第臣病勢日加,亦難久留於旅次,倘有卒然,不可知者,而不能自抑其首丘之念,則終至於狂奔疾走,將不克仰體聖上勤懇之意矣。臣以是惟懼,又添一病,臣之情勢,其亦蹙矣。至於食物之命,申復至此,臣不敢復浼天聽,然目今庚癸,稍可支吾,若至朝夕不食,不出門戶,則謹當祗受,卒承恩命之云矣,敢啓。傳曰,知道。
遠接使吳斗寅,京畿監司李奎齡,入來。
京畿監司書目,仁川呈,以副護軍鄭始成上疏上送事。啓。答曰,省疏具悉。疏辭,知道。
便殿勅使接見後,藥房·政院·玉堂問安。答曰,知道。
府前啓,請罪人金重夏嚴鞫處斷事。請還收罪人李斗鎭減死定配之命,令該曹考律勘斷事。請還收正言崔錫恒·尹世喜削奪官爵,持平朴世罷職之命事。入啓。答曰,勿煩。
左承旨宋昌上疏。入啓。遞差。
明日頒敎時,開門差早。以上朝報
都監啓曰,勅使,到迎恩門,勅書,上龍亭後,罷其觀戱,仍爲前進矣,敢啓。傳曰,知道。又啓曰,卽者,勅使,來入館所矣,敢啓。傳曰,知道。又啓曰,見官禮,未及請行之前,差備譯官,以勅使之意,來言,日寒如此,見官禮,停止,宜當云,敢啓。傳曰,知道。又啓曰,勅使,旣入館所,各色郞廳,依例輪回直宿之意,敢啓。傳曰,知道。又啓曰,入京日,茶啖,依例備待於闕內矣,使之待候於館所,故到館所後,卽爲入給,而館所茶啖,亦爲入給之意,敢啓。傳曰,知道。又啓曰,館所各差備不緊者,及遠方才人留待與否,使差備譯官,探問於通官輩,則問於勅使後,以退送宜當爲答,故不緊差備軍及才人等,竝爲放送之意,敢啓。傳曰,知道。又啓曰,卽者大通官,以勅使言,結棚於開春亭北云,依此分付之意,敢啓。傳曰,知道。又啓曰,卽者勅使,率家丁,登棚觀望云矣,敢啓。傳曰,知道。又啓曰,副勅使,使差備譯官,傳言於臣等曰,願得漢唐詩文中一書,留館時,欲爲破寂云,故分付校書館,唐律廣選二冊覓入之意,敢啓。傳曰,知道。又啓曰,在前下馬宴,例以親臨磨鍊,而卽今聖候,方在調攝中,以宰臣代行之意,使差備驛官,言於大通官,則大通官以爲,上候未寧,旣不得郊迎,則如此宴享,何可親臨乎?未得親臨之意,不必言及於勅使,宰臣代行,宜當云,故敢啓。傳曰,知道。以上迎接都監謄錄
備邊司啓曰,今此勅行,當有謝恩之擧。使臣,令該曹差出,方物措備,文書撰出等事,亦爲分付各該司,何如?傳曰,允。備局謄錄
備邊司啓辭,今甲子式年戶籍磨勘期限,累次退定,以歲末爲限,而事目中,諸般役名窒礙條件,該府議于廟堂,更爲磨鍊啓下,纔於前月,頒布京外矣。似聞外方戶籍文書,修正垂畢,而又有此退頒事目,許多役名之冒濫窒礙者,區別釐正之際,不但多有弊端,決無趁限磨勘之勢云。莫重戶籍,不可一向遷延,而若又延拖,過式年之限,則事體尤涉未安,諸般役名,則姑令仍舊入籍,更爲從容商議,待後式年稟定,未行京外戶籍,則依前定限,趁歲前磨勘之意,分付漢城府,使之急速知委,何如?答曰,允。備局謄錄
上在昌德宮。停常參·經筵。
謝恩,刑曹正郞李文俊,司畜別提金時亮,義城縣令安重,成均博士琴聖奎。
藥房啓曰,昨於調攝中,勞動玉體,接待客使,伏未審夜來聖候,如何?咳嗽及脚部牽痛之症,抑無添傷之患乎?今日中腕更灸事,旣已定奪矣。時分定以午初,宜當。臣等,不任憂慮,敢來問安,竝此仰稟。答曰,知道。別無添傷之患矣。
傳曰,頒赦·百官加爲之。
禁府啓目,粘連公洪監司放未放啓本云云。本府所管未放秩冕段,依啓聞仍配,其中李斗熀·李成老·南有星段,俱以還上虛錄之罪徒配,而纔因廣州放未放啓本虛錄爲白在,沈極·鄭敏,皆已蒙放,今不可異同,似當一體放釋,他餘罪人,令各該司,稟處,何如?啓依允。又啓目,粘連京畿監司放未放啓本云云。本府所管放秩,楊顯望·李日翼·金鳴漢·張晩弘段,依啓聞施行。稟秩崔晉翊·崔興瑞·吳道宗·陳再昌段,雖有虛錄之多少,俱是徒配之類,而同罪之沈極·鄭敏等,旣已蒙放,今不可異同,似當一體放釋。李廷龍段,見欺奸吏,尸居其職,誠有其罪,而此與身犯有間,當此大霈之日,合有參酌之道,亦當放釋。他餘罪人,令該曹稟處,何如?啓依允。
政院啓曰,頒赦·百官加爲之事,命下矣。某罪以下宥之乎?敢稟。傳曰,徒流以下,竝宥。
府啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。請還收正言崔錫恒·尹世喜削奪官爵,持平朴世罷職之命事。入啓。答曰,勿煩。
備邊司啓曰,藏氷時,例捧價米於坊民市民,而從前或値凶歲,則自賑恤廳,料理充給,非止一再。至於上年,則出自特敎,以爲慰悅都民之地矣,固不可每每援例。有若逐年應行之事,而今年,亦未免凶歉,又當勅行,坊民市民之役,有倍於常時,責徵氷米,其勢似難,不可無軫恤之道,依上年例,勿爲收捧,令賑恤廳充給其米,何如?傳曰,允。
禁府啓目,前縣監崔容原情云云。承服不冬,刑推,何如?啓姑停刑推,議處。又啓目,前馬梁僉使方萬元原情云云。旣已遲晩,照律,何如?啓觀此供辭,直爲抛棄,瞞報論斷,似非元情定罪之道,分揀。
敎,王若曰,六飛時巡,大恩已被於寰宇,一札遠降,皇華又臨於偏邦。玆申誕告之音,用示同慶之意。念大國承運而御極,向上天眷命而用休。凡諸制度行事之方,動必稽古,至於征伐梗化之域,役不踰時。以値海內之乂安,乃勤山右之行幸。覲後頒瑞,遵方岳之舊儀,布德施仁,法帝王之盛節。矧今甲子之改紀,尤見太平之肇基,從一方之推恩,及八隅之均惠,何幸僻陋之地,亦蒙優異之榮。瞻玉節而周章,如近咫尺,奉德音而兢惕,無間邇遐。斯實曠世之隆光,可無滌瑕之洪澤。自本月十三日昧爽以前,徒流以下,咸宥除之,在官者,各加一資,資窮者代加。於戱,神人咸膺,聿値昌泰之期,吉凶與同,尙見休嘉之福。故玆敎示,想宜知悉。大提學李敏敍製進以上朝報
都監啓曰,卽者,次通官崔太吉,出給諺書一封,使之傳致於南大門內居韓繼仁處。拆見其書,則被擄人繼仁之三寸叔朴淑之書,而安否外,別無他語,故依其言傳給之意,敢啓。傳曰,知道。又啓曰,副勅使,披覽唐律廣選之後,使差備譯官,傳言於臣等,求見玉嬌梨,而此非芸閣所有之書,令譯官,求得於渠輩,入給之意,敢啓。傳曰,知道。又啓曰,臣與朗善君俁·海昌尉吳泰周,來詣館所,令差備譯官,以下馬宴請行之意,傳告於勅使,則答以俺等,遠路驅馳之餘,氣甚困憊,日氣且寒,不得出受,宴床,分入各房云,故只呈御帖後,臣等退出之意,敢啓。傳曰,知道。又啓曰,領議政與朗善君俁,海昌尉吳泰周,來詣館所,令差備譯官,以下馬宴請行之意,傳告於勅使,則答以俺等,遠路驅馳之餘,氣甚困憊,日氣且寒,不得出受,宴床,分入各房云,故只呈御帖後退出,宴床,卽爲入給之意,敢啓。傳曰,知道。疊又啓曰,自前勅行,在我境,如遇節日,則所到處,例有遣官設宴之擧矣。今此勅行,正朝節日,當爲經過於我境,依前例令該曹,問慰官,豫爲差出,御帖禮單,照例磨鍊,臨時下送,所到處,依例設行之意,知委,何如?傳曰,允。以上迎接都監謄錄
傳曰,日寒如此,薄衣軍士,襦衣題給。
上在昌德宮。停常參·經筵。
謝恩,漢城參軍許憕。
大殿,政院·玉堂問安。答曰,知道。
藥房啓曰,夜來風雪甚緊,伏未審聖體調攝,若何?受灸之後,別無煩熱之候乎?寢睡水刺,亦何如?臣等,不任憂慮,敢來問安。答曰,知道。無事矣。
以承傳色,言于藥房曰,凡受灸之時,則例有各司廢坐之事,而今春受灸之時,以不得廢坐事,已爲擧行矣。今番,亦依前例不爲廢坐事,分付各司。
吏曹啓曰,自前有頒赦之擧,則例有別歲抄之事,今則何以爲之?敢稟。傳曰,纔經別歲抄及年例歲抄,勿爲書入。
檢閱柳尙載書啓,臣承命,馳到公洪道全義縣打愚村大司憲李翔所居村舍,更以聖旨傳諭,則以爲臣竊惟,史官傳諭,乃尊禮大臣之盛典,可使强之於如臣萬不近似之身哉?臣自頃承命之後,戰懼之意,迄未能已,不意玆者,又逢格外之異數,惶恐窘急之意,又豈可勝言也哉?嗚呼,以招一愚臣之故,而謬誤之恩,至於此極,恐不免爲聖上之過擧,此無非賤臣欺誣之致。然則臣之罪戾,益無所逃,惟願亟被刑章,而不可得也。噫,以天日之明,其於愚臣謬妄無用之實,必無遺照,而無前異數,愈往愈加,何也?其於賤臣難强之情勢,亦必洞燭,而必欲冒進而無已,抑何也?求諸古昔,或有以死骨而致千里者,亦或有不然者,若今巖穴之士,誠不爲無人矣,必皆以廉隅爲重,則視臣之不顧禮義而冒進,必將爲之唾鄙焉,惟恐入山之不深,則經綸大業,豈臣愚昧所獨當也哉?臣之所望於殿下者,益盡誠禮,終致宿德重望之臣,則如臣頹塌,冠群出次之後,亦未浼也。於戱,臣之肺膈,不得不畢露於君父之前,惟願殿下,從今綴其召旨,刊其仕籍,以勉進當初第一人,以圖回大業,不勝幸甚云矣,敢啓。傳曰,知道。
知事南龍翼上疏。大槪,臣方忝春秋館堂上之任,與相臣,有婚家相避之嫌,而未詳法文,不卽辭遞,矇然不察,甚矣。亟令該曹,考例處置事。留政院。
司僕僉正金必振,主簿洪受寬,工曹正郞趙泰期,佐郞申瑞華,奉常主簿金尙夏,東氷庫別提李彭齡,軍器判官尹時進·閔增,平市令李尙協,奉事李耉,藏氷事,出去。以上朝報
禁衛營啓曰,本營郞廳及將官等,今甲子秋冬等褒貶等第,而因都提調臣閔鼎重有身病,不得磨勘之意,敢啓。傳曰,知道。以上禁衛營謄錄
都監啓曰,今日,乃是空日,別茶啖·別雌牛,依例入給之意,敢啓。傳曰,知道。又啓曰,卽者通官等,送言於臣等曰,十六日早食後,兩勅使,欲爲往見三田渡碑閣,而支供有弊,只設中火,大猪一口,亦爲待令云,而率去人數,則大通官一人,次通官二人,家丁七,譯官六,小通事四,廚子五,軍牢四,羅將八,吹打手,依例隨往,而都監堂上,則日寒如此,不必出去,都廳一員,軍色郞廳一員隨往,宜當云。故接待等事,一依前例,分付于京畿監司及各該司之意,敢啓。傳曰,知道。又啓曰,卽者通官等送言,勅使當於十七日回程云,自都監,爲先依例請留之意,敢啓。傳曰,知道。又啓曰,臣等,進詣西宴廳,使差備譯官,措辭請留,則勅使,答以俺等,旣已竣事,歸意甚忙,當以定日作行云,似當依前例,別遣近侍·大臣·中使,請留矣,敢啓。傳曰,知道。遣近侍請留。又啓曰,明日別宴,以宰臣,依例請行之意,敢啓。傳曰,知道。
政院啓曰,小臣,馳進館所請留,則勅使,答以奉皇帝命來到,旣已竣事,已留五六日,歸思甚忙,遣近侍請留,不勝感激,而勢難遲留,更勿請留云矣,敢啓。傳曰,知道。明朝,遣大臣請留。以上迎接都監謄錄
禮曹啓曰,觀象監提調李䎘疏批,雜科試官,當令他提調進參事,傳敎矣。元望單子還入之意,敢啓。傳曰,知道。禮曹謄錄
上在昌德宮。停常參·經筵。
知事沈之溟,司勇李璟,加資肅拜。
謝恩,知事李端夏,奉敎鄭齊泰,咸陽郡守沈轍,戶曹參議李濡。
中殿差備六處失火。大殿·中殿,政院·玉堂問安。答曰,知道。
藥房啓曰,寒威轉嚴,伏未審夜來,聖體調攝,如何?咳嗽及脚部牽引之症,比前益有差減之效否乎?臣等,憂慮未弛,敢來問安。答曰,知道。脚部牽引之候,比前頗減,而猶未如常矣。
藥房口傳啓曰,前劑入淸嗽寧肺湯,當盡於今日,連爲劑入之意,敢啓。答曰,知道。
義禁府啓目,今甲子年秋冬等府都事等褒貶等第,判義禁未差,限內不得磨勘之意,敢啓。傳曰,知道。
戶曹啓曰,本曹今秋冬等褒貶,當爲等第,而參判臣崔寬身病呈辭,參議臣李濡未肅拜,限內不得磨勘之意,敢啓。傳曰,知道。
禁衛營啓曰,本營郞廳及將官等,今甲子秋冬等褒貶,當爲等第,而因都提調臣閔鼎重,有身病,限內不得磨勘之意,敢啓。傳曰,知道。以上朝報
兵曹啓曰,明日勅使,自館所,出往三田渡時,傳語軍,以訓鍊都監軍兵除出,量宜排立,何如?傳曰,允。
迎接都監啓曰,卽者勅使,欲擇執鳥銃,使之試放,故善放砲手等,分付入送之意,敢啓。傳曰,知道。又啓曰,勅使及通官等,各求加時木,而該曹無遺在,以兩局所儲者,依前例取用,何如?傳曰,允。
今十二月十六日受灸入侍時,藥房都提調金壽興所啓,各軍門將官朔射時,柳葉箭二十五中以上,則有賜馬之命。此亦恩典,而第柳葉箭,比他技最難,今十一月試射,御營廳將官趙愿,柳葉箭二十八中,此實絶無而僅有者,而亦止於賜馬。曾前且或有四五次居首,而一例賜馬,渠輩頗懷落莫,雖以文官月課言之,連三次居首,則例有加資之典矣。各軍門將官,積年勤仕所望,只是大政時久勤而已。雖有才藝,無他激勸之道,柳葉箭二十五中以上及連三次居首者,別爲施賞,則可以激勸矣。臣待罪軍門提調,而將士等物情如此,故敢此仰達,令兵曹,更爲稟旨定式,何如?上曰,無軍將官朔試射居首者,曾無論賞之事,而己未年間,始爲定奪論賞矣。今後則柳葉箭二十五中,則依前賜馬,二十六中以上,則邊將除授,可也。至於連三次居首者,則予亦嘗欲別爲論賞,而萬幾中遺忘,未免施賞矣。今後則連三次壯元者,使之懸錄於試射單子中以入,則當有別樣論賞之事矣。以上訓局謄錄
都監郞廳,以別宴宰臣東平君杭意啓曰,臣與西川君榥,林原君杓,來詣館所,使差備譯官,依前請宴,則勅使,答以日寒如此,身且困憊,明日,將有三田渡之行,不意出受,宴床,分入各房,宜當云。故臣等,只呈御帖,卽爲罷歸之意,敢啓。傳曰,知道。
又啓曰,卽者勅使,欲見舞童樂工,使之招入,故依其言,分付入送之意,敢啓。傳曰,知道。又啓曰,臣卽者來詣館所,承命請留之意,使差備譯官傳告於勅使,則答以俺等,旣已竣事,歸意甚忙,昨日都監近侍,相繼請留,而不得從命矣。又遣大臣,如是勤請,當更留一日,十八日則定爲回程云。敢啓。傳曰,允。又啓曰,勅使及通官等,各求加西木,而該曹無遺在,以兩局所儲者,依前例取用,何如?傳曰,允。又啓曰,卽者勅使,欲擇鳥銃,使之試放,故善放砲手等,分付入送之意,敢啓。傳曰,知道。
又啓曰,明日,勅使三田渡出往時軍令,以初吹未明,二吹平明,三吹〈?〉吹出,書出矣,敢啓。傳曰,知道。又啓曰,明日,勅使三田渡往來時,都廳任弘亮,軍色郞廳鄭尙獻,依前例,當以戎服隨往,而盤膳色郞廳金昌國,米麪色郞廳李稹,雜物色郞廳李琨,以中火支供事,先爲出往之意,敢啓。傳曰,知道。又啓曰,卽者勅使,回還路程記書出,而今月十九日過弘濟院,碧蹄中火,坡州止宿,發京第十七日,當到義州矣,敢啓。傳曰,知道。又啓曰,自前勅使,或出往他處,還入館所,則都監郞廳,例以上命,問安於勅使後,馳告政院矣。明日勅使,三田渡往來後,依此擧行之意,敢啓。傳曰,知道。又啓曰,在前勅使往見碑閣時舖陳,自都監搬運,都廳以下員役,則竝自持飯往來,今亦依此擧行,而亦爲分付於京畿監司之意,敢啓。傳曰,知道。以上迎接都監謄錄
上在昌慶宮。停常參·經筵。
夜一二更,月暈。
司直吳䎙,加資肅拜。
謝恩,待敎金洪福,獻陵參奉沈益成。
藥房啓曰,伏未審夜來,聖體調攝,若何?今日又將受灸時刻,則依前定以午初宜當。臣等區區憂慮,敢來問安,竝此仰稟。答曰,知道。無事矣。
大提學李敏敍牌不進。傳曰,弘文提學命招。
政院啓曰,弘文提學金萬重,承牌入來矣。傳曰,書題書入。
吏曹判書呂聖齊,兵曹判書趙師錫初度呈辭。入啓。傳曰,兩銓之長,職繁任重,非他諸曹閑慢之比,都目大政,亦且迫近,而吏兵判,一時呈告引入,其在事體,殊甚未安。此呈辭,還出給。
傳曰,都承旨與提學,偕往泮宮儒生等製述而來。
答知事南龍翼疏曰,省疏具悉。疏辭,令該曹稟處。
謝恩,兵曹參議尹攀。
領議政金壽恒箚子。大槪,賤疾猝劇,未赴起居之班,兼有瘝曠之罪,惶恐俟譴事。入啓。答曰,省箚具悉卿懇。疾患如此,予用慮念。未得進參,有何所傷?卿其安心勿辭,從容善攝。仍傳曰,遣御醫看病。
傳曰,同義禁徐文重,旣已遞罷,而開政未易,今日內,口傳差出。
今日受灸時,藝文提學申晸,卽爲牌招,賜柑儒生製述,同參科次事,榻前下敎。
奉敎鄭齊泰,檢閱柳尙載,加資肅拜。
謝恩,判義禁申晸。
大殿受灸後,政院·玉堂·二品以上·六曹·大司諫問安。答曰,知道。
府前啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。請還收正言崔錫恒·尹世喜削奪官爵,持平朴世罷職之命事。入啓。答曰,毋庸瀆擾。
今日受灸時,藥房都提調金壽興所啓,禁府堂上中,判義禁旣已遞差。今日政,差出其代,而同義禁徐文重,當初亦爲同議獻讞,則勢難晏然於職次。今方陳疏,而推考後陳疏,依例不可,故自政院退却矣。歲律已盡,滯獄可慮,同義禁徐文重,今姑改差,以爲備員開坐之地,何如?上曰,徐文重改差,可也。以上朝報
都監啓曰,卽者勅使,館所離發,出往三田渡矣,敢啓。傳曰,知道。又啓曰,卽刻勅使,來入館所矣,敢啓。傳曰,知道。迎接都監謄錄
吏批啓曰,判書呈辭,入啓,參判在外,小臣獨政未安,何以爲之?敢稟。傳曰,只出緊任。
傳曰,藝文提學,今日政差出。
又啓曰,藝文提學,今日政差出事,命下矣。曾前擬望之人,只有二員,臣於獨政,不敢以新望備擬,何以爲之?敢稟。傳曰,以二員備擬。吏曹謄錄
上在昌慶宮。停常參·經筵。
夜三更,流星出軒轅星下,入軫星上,狀如鉢,尾長二三尺許,色赤。
吏曹口傳政事,同義禁沈梓。
下直,碧沙察訪李世機。
謝恩,掌令安圭,持平金宇杭。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?受灸之後,一向安寧否乎?今日受灸時刻,依前定以午初,宜當。臣等憂慮未弛,敢來問安,竝此仰稟。答曰,知道。無事矣。
備忘記,居首生員朴泰淳,直赴殿試,之次進士趙泰老,生員尹普·朴權,幼學金振南,各給二分。
持平金宇杭啓曰,如臣無似,濫蒙洪造,叨忝本職,前後至再,而才識空疎,蔑有絲毫之報,疾病沈痼,徒積瘝曠之罪。撫躬循省,尋常愧慄,不意憲職新命,又及於已試無用之身,驚惶震惕,不知所措。在臣之道,惟宜不計顚沛,奔走供職之不暇,而第本府,有李斗鎭考律勘斷之啓,斗鎭,卽臣之異姓五寸叔也。揆以公法,雖無應避之嫌,顧臣私義,豈可隨參於勘斷之請乎?勿論他事,卽此一款,極涉嫌礙。且臣宿患內傷之症,遇寒添劇,元氣大耗,日就凘削,加以腰脇牽强,脚部疼痛,累日稽謝,分義未安,不得不黽勉出肅,情勢病勢,俱難仍冒於臺席,請命遞斥臣職。答曰,勿辭,退待物論。
掌令安圭啓曰,臣之庸陋,最出人下。臺閣重任,萬不近似,頃忝本職,又有做錯之失,引避見遞,纔過旬日,復此忝叨,臣誠惶愧,不知所出。陳章乞免,見阻喉司,臣之不安情勢,迄未上徹。蓋臣前日引避,以捉致內乘之人爲言,牽夫,路馬之執鞚也,下人,內乘之隨率也。輕重有間,而同僚見其避辭,不復區別,臣之所失,至此尤重,臣何敢更冒臺席乎?請命遞斥臣職。答曰,勿辭,退待物論。
大殿受灸後,藥房·政院·玉堂·二品以上·六曹·大司諫問安。答曰,知道。以上朝報
都監啓曰,勅使回還時,弘濟院過站磨鍊,則似無大臣承旨出去之事,故問於通官,則不爲出去宜當云,敢啓。傳曰,知道。又啓曰,今日,乃是空日,別茶啖,依例入給之意,敢啓。傳曰,知道。又啓曰,明日上馬宴,以宰臣,依例請行之意,敢啓。傳曰,知道。又啓曰,勅使回還時,各站茶啖及宴禮設行與否,累度探問於大通官,而不爲應答矣。卽者大通官,使差備譯官等傳言曰,七處宴享及勅使以下朝晝茶啖,竝勿設行,只備待夕茶啖,宜當云,此出於除弊之意。自前如此之時,則有遣中使申謝之例,且有中路別遣問安使之擧,令政院,考例擧行,何如?傳曰,允。
政院啓曰,勅使回還時,中路別遣問安使,令政院,考例擧行事,允下矣。平壤假承旨,當自本院差送,而開城府·義州兩處問安使,則依例令吏曹,差送,何如?傳曰,允。
都監啓曰,勅使回程牌文,以十九日辰時書出,依例發送之意,敢啓。傳曰,知道。迎接都監謄錄
上在昌慶宮。停常參·經筵。
巳時,日暈兩珥,上有背,色內赤外靑。夜一二更,月暈。
答獻納洪□□疏曰,省疏具悉。憂愛陳誡之誠,予用嘉尙,可不體念焉。爾其勿辭,調理察職。
待敎金洪福,加資肅拜。
謝恩,護軍金庭謹·黃澤,刑曹佐郞沈徵,參知金鎭龜,執義金世鼎。
吏曹,伴送使吳斗寅。啓。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?脚部牽引之候,漸有差效否乎?今日受灸時刻,依前定以午初宜當。臣等區區憂慮,敢來問安,竝此仰稟。答曰,知道。脚部牽引之候,日漸差勝矣。
兵曹參判沈梓,同義禁辭免上疏。入啓。答曰,省疏具悉。卿其勿辭察職。
掌令南弼星啓曰,臣於昨日,處置同僚也,意謂金宇杭與斗鎭,乃是一家至親,則雖無公法應避之嫌,其於斗鎭勘律之啓,有難强迫隨參,而不爲聯名,似或無妨,故援例請出矣。今聞物議,以爲宇杭,法外引避,大違臺體,泛然請出,殊涉苟且云。臣之處置乖當之失,著矣,何敢晏然仍冒乎?請命遞斥臣職。答曰,勿辭,退待物論。
大殿受灸後,藥房·政院·玉堂·二品以上·六曹·大司諫問安。答曰,知道。
義州別問安使崔渲,中路問安使郭文溶,出去。
開城府問安使李東溟,出去。
兵曹判書趙師錫上疏。大槪,臣之情勢病勢,俱難一刻冒據將臣,本兼諸任,竝許鐫罷,仍令勘臣之罪,以爲奉法不嚴之戒事。
知事金萬重上疏。大槪,臣所本帶弘文提學,與大提學,坐次非便。頃日本館褒貶之坐,亦不得進參,乞賜遞改事。入啓。
答趙師錫疏曰,省疏具悉。卿其勿辭,宜速行公。
答金萬重疏曰,省疏具悉。疏辭,令該曹稟處。
伴送使吳斗寅,出去。
京畿監司李奎齡,勅使支送事,出去。
判尹吳斗寅上疏。大槪,今又奉使西下,前後往返,將費三朔,本職及兼帶,亟許鐫改,俾無久曠之弊事。入啓。答曰,省疏具悉卿懇。卿辭如此,京兆尹之任,當勉副,卿其安心往來焉。
持平金宇杭啓曰,相避之法,雖有定制,臣與李斗鎭,爲至親,則今此按律之請,理難隨參,故昨者出肅,以此自列,而處置請出,出於意外,召牌繼降,不敢偃然,黽勉祗赴,仍尋長單,見阻喉司,一味惶縮。昨伏見同僚避辭,以臣法外避嫌,大違臺體,而泛然請出,見非物議爲言,繼又伏聞,今日筵中,自上下敎,以規外避辭捧入之故,有當該承旨特推之命,臣不勝惶怖瞿然之至。臣之引避,旣違法例,致令同僚,處置乖當。又勤聖敎於靜攝之中,喉司之臣,至被問備,臣之越法謬妄之失,於是大矣。臣何敢一刻仍冒於臺席乎?請命遞斥臣職。答曰,勿辭,退待物論。
今日受灸時,上曰,昨日金宇杭引避之事,係是法外。曾前有一臺臣,以法外事引避,其後大臣,定奪法外引避,使勿捧入事承傳,而宇杭之避辭,政院無啓稟之事,直爲捧入,不察,甚矣。當該捧入承旨推考。上曰,近來勿論文武,人才眇然,統制使·西北兵使之外,其他閫帥,則無議薦之事。向日閫帥可合人,自備局抄擇,而蔭官中,亦必有才能表著,計慮深長,勝於常調武弁者,勿論堂上,令廟堂,別擇一二人啓下,以爲擢用於閫帥之地。
傳曰,近日諫院,長官一人外,無他行公之員,闕啓已至累日,事甚未安。獻納洪□□,明朝牌招察任。以上朝報
都監啓曰,勅使明日回程軍令,初吹未明,二吹平明,三吹辰正書出矣,敢啓。傳曰,知道。
迎接都監郞廳,以上馬宴宰臣行刑曹判書朴信圭意啓曰,臣與行副護軍慶㝡,刑曹參判崔逸,來詣館所,使差備譯官,依例請宴,則勅使,答以自上軫念俺等,逐日饋饌,又遣宰臣,請行宴禮,非不感激,而行期已迫,事多紛擾,不得出受,宴牀,分入各房,宜當云。故臣等,只呈御帖,退出之意,敢啓。傳曰,知道。
又啓曰,宰臣行刑曹判書朴信圭,行副護軍慶㝡,刑曹參判崔逸,來詣館所,使差備譯官,依例請宴,則勅使,答以自上軫念俺等,逐日饋饌,又遣宰臣,請行宴禮,非不感激,而行期已迫,事多紛擾,不得出受,宴床,分入各房云。故只呈御帖後,退出矣,敢啓。傳曰,知道。
又啓曰,都給禮單及馬匹,無弊入給。鳥銃則上勅四柄,副勅五柄,大通官金大憲三柄,尹孫二柄,兩次通官各一柄。加西木,則兩勅各七介,兩大通官各六介,次通官崔太吉五介,各自擇執矣,敢啓。傳曰,知道。
上在昌慶宮。停常參·經筵。
謝恩,同義禁沈梓,護軍安縝,宣陵參奉李喜茂。
吏曹判書呂聖齊上疏。大槪,臣之情勢,決難晏然於職次,冒死呼籲於靜攝之中,亟許遞改臣本職及兼帶知經筵等任,仍治臣罪事。入啓。答曰,省疏具悉。卿其勿辭,宜速行公。
左承旨李寅煥辭職上疏。入啓。踏啓字。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?連日受灸之餘,寢睡起居之節,一向安寧否乎?臣等憂慮未弛,敢來問安。答曰,知道。無事矣。
謝恩,獻納洪□□。
吏曹啓曰,承旨有闕,政事,取稟。傳曰,當日爲之。
平安監司書目,江界等九邑,十一月以後,牛疫致斃者,三千八百餘首,熙川等五邑,染病方痛一百七十七名,死亡十四名事。
傳曰,今觀武臣堂上朔試射書啓,前僉使禹瑞圭得中之數,幾至二十分之多。其常時不爲抛棄之狀,可以推知,特賜兒馬一匹,使廢業閑遊武弁,稍知朝家激勸之意。
院前啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。正言崔錫恒·尹世喜等,雖以大臣之陳達,有改律之敎,削版削奪,元無輕重之別,至於持平朴世,處置措語,尤無可斥之端,而乃有罷職之命,以致臺閣上氣像索然,無復餘地,誰料聖明之世,有如此無前之過擧也?世喜等,以年少新進之人,只欲隨事進言,無負言責疎戇之意,不識忌諱,有何一毫黨同伐異之意哉?其間殿下,疑之旣深,臆逆太過,摧折之至於此極,此奚但世喜等無罪獲罪之爲可惜,而其爲聖德之累,爲如何哉?實非平日之所望於聖明者也。假使李翊,無一毫可言之事,而世喜等,果有所論,其新入臺閣,敢論重臣者,可謂有戇直之風矣,況銓曹所爲,未必一出於正,多不服於人心者耶?朴世㷪則其所措語,本非自創,尹世喜避辭中,旣引先朝故事,崔錫恒之引避,又有前輩之風稜,故欲以兩人之避語,爲請出之文字,此豈可斷以欺天,施以罷職之律乎?摧折臺閣,拒塞言路,竊謂聖明之過擧,無大於此矣。自今以後,其在權貴宰執,雖有大段可言之事,臺臣,將皆箝口,不敢發言,朝廷之上,無復是非,此豈淸朝之美事,而殿下之耳目,將付之於何所耶?若不速視日蝕之更,則其累聖德,而始後譏者,實不淺尠。請加三思,亟令還收正言崔錫恒·尹世喜等削奪官爵,持平朴世罷職之命。答曰,不允。崔錫恒·尹世喜,特爲末減,竝罷職,朴世,遞差。
戶曹啓目,粘連公洪道暗行御史李頤命別單云云。鴻山縣監柳軸段,數朔曠官之餘,九月旬後,始爲還官,初頭踏驗,給災爲過多爲白遣,再擧覆審,隨處陞分,奸猾之徒,因緣濫報,本縣,以尤甚被災之邑,民皆呼冤。連山縣監李日三段,踏驗最晩,不成頭緖,任事之人,又乘空官,以實爲災處,其數頗多是如爲白在如中,兩邑守令,俱難免居官不職之罪,竝只罷黜,何如?啓依允。
府前啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。臣卽伏見諫院批答,有正言崔錫恒·尹世喜,特減罪名,只罷其職之命,此實出於殿下之優容臺閣,從諫如流之聖意也。臣欽仰聖德,不勝感歎之至,而第念罷職,雖曰薄罰,臺閣之以言語獲罪,終非聖世之美事,而殿下猶靳全釋,終有憾於天地之大,此臣所以不避煩瀆,必欲准請者也。請更加三思,還收正言崔錫恒·尹世喜罷職之命。竝引嫌而退。處置措辭,未免差謬,規外引避,終涉苟且,掌令南弼星,持平金宇杭,請命罷職。前啓持平朴世罷職還收事,停啓。答曰,不允。崔錫恒等事,當初爭執,太涉支離,今旣末減之後,一向堅執,有若關係重大者然,予未知其穩當也,亟停勿煩。處置事,依啓。
謝恩,左承旨尹以道,右承旨申琓,左副承旨金鎭龜。以上朝報
禮曹啓曰,永慕殿及山陵祭需,當初限一年所用,自戶曹,分定外方封進矣。卽接本殿參奉牒報,則當初磨鍊祭需,返虞日爲始計之,則當盡於明年四月初五云。自四月初六日,十二月初五日至,所用祭需,亦令戶曹,磨鍊分定之意,分付,何如?傳曰,允。禮曹謄錄
都監啓曰,卽者勅使,捨轎乘馬,館所離發,出去之意,敢啓。傳曰,知道。又啓曰,勅使,到迎恩門,百官班列前,使大通官送言曰,緣俺等之行,致令大臣勤勞,心甚未安,因令東西班背立,乘馬過去矣,敢啓。傳曰,知道。又啓曰,勅使,到沙峴底駐馬,使大通官,送言於臣等曰,以俺等之故,屢日勤勞,心甚不安,因令臣等,還入帳幕,通官以下,皆下馬稱謝而去矣,敢啓。傳曰,知道。
兵批,僉知三,金元瑋·羅弘佐·鄭弘佑,護軍吳斗寅,副護軍金尙鉉,副司直李寅煥·李善溥。
上在昌慶宮。停常參·經筵。
巳時,太白見於未地。
去夜,外各司內摘奸。
禮曹正郞趙弘璧,勅使回還時,正朝問慰事,出去。
下直,西生僉使任壽昌。
謝恩,僉知羅弘佐。
吏曹啓曰,臺諫有闕,政事,取稟。
藥房啓曰,伏未審夜來,聖體調攝,若何?今日受灸時刻,依前定以午初,宜當。臣等區區憂慮,敢來問安,竝此仰稟。答曰,知道。無事矣。
公洪監司書目,全義呈,以大司憲李翔病重上去不得事。啓。傳曰,卿之固辭至此,本職,今姑勉副,以安卿心,須體予意,宜速上來,共濟時艱事,回諭。
公洪監司書目,保寧縣監姜世輔,今月十三日,父在喪事。
傳曰,政事,當日爲之。
禮曹判書洪萬容辭職上疏。入啓。答曰,省疏具悉。卿其安心勿辭,調理察職。
大殿受灸後,藥房·政院·玉堂·二品以上·六曹問安。答曰,知道。
院前啓,請罪人金重夏嚴鞫處斷事。請還收罪人李斗鎭減死定配之命,更令該府,考律勘斷事。以正言崔錫恒·尹世喜削奪官爵,持平朴世罷職還收之請,兩司閱月爭執,而天聽邈然,久未得請,竊不勝悶鬱之至,昨日承批,有特減罪名之敎。殿下之終不欲强拂公議,曲賜勉從者,實出於包容之大德,而第念錫恒等,初無可罪之端,則罷職,雖曰薄罰,而亦豈容輕施於無罪之人哉?無論律之輕重,而終歸於以言獲罪,則竊恐貽累聖德,無甚懸於前後也。殿下,旣不吝由重,而減之於輕矣,又何不因此全捨,而夬示日月之更乎?請更加三思,還收正言崔錫恒·尹世喜罷職之命。前啓持平朴世遞差還收事,停啓。
府前啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。請更加三思,還收正言崔錫恒·尹世喜罷職之命事。
左參贊申晸上疏。大槪,兼帶館職,有體例拘礙之事,請令該曹,照例處置事。入啓。答曰,省疏具悉。疏辭,令該曹稟處。
公洪監司書目,臣之病勢危重,乞遞職名事,上送事。啓。答曰,省疏具悉。此非方伯言病之日,卿其勿辭,調理察職。
答府曰,勿煩。
答院曰,不允。末端事,已諭於憲府之批,勿煩。以上朝報
吏批啓曰,前日陵幸時,老職上言,啓下本曹者,使漢城府,考籍後稟處事蒙允,故爲先考籍者一百八十四人,頃日政,爲先入啓,加資下批矣。一百七十三人,又爲考籍以來,故依前單子書入,而此後則隨其考籍,陸續書入,何如?傳曰,允。吏曹謄錄
兵批,副護軍李翔,副司直南弼星·金宇杭。
伴送使書目,勅行,十九日坡州止宿事。
上在昌慶宮。停常參·經筵。
謝恩,參知尹攀,護軍趙汝秀,南學訓導曺徵漢。
左議政鄭知和初度呈辭。入啓。傳曰,不允批答。
藥房啓曰,伏未審夜來,聖體調攝,若何?今日受灸時刻,依前定以午初宜當。臣等,憂慮未弛,敢來問安,竝此仰稟。答曰,知道。無事矣。
大殿,政院·玉堂問安。答曰,知道。
戶曹今秋冬等褒貶,司圃別提李徵龜,中。
京畿都事書目,水原呈,以奉朝賀宋時烈,今月十九日仍向懷德事。
承文副正字羅學川·兪命弘·朴濩,文臣朔試射時,稱病不進,依承傳罷職。
大殿受灸後,藥房·政院·玉堂·二品以上·六曹問安。答曰,知道。
院啓,請罪人金重夏嚴鞫處斷事。請還收罪人李斗鎭減死定配之命,更令該府,考律勘斷事。請還收正言崔錫恒·尹世喜罷職之命事。入啓。答曰,勿煩。
備忘記,前席敦勉,不啻勤懇,傳諭之批,又竭至意,而顧予小子,誠有所未孚,禮有所未盡,留信近畿,曾未旬望,蒼黃南歸,棄予如遺,是何君臣間情志之不相孚,一至於此耶?始焉驚惑,終焉慚嘆,莫知所以爲諭。仍念儒賢之去就,實關世道之汚隆,況當危急存亡之秋,寡昧之尊信,惟卿一人,在卿圖報之誠,亦無愧於古人,而遭此多難,盍念扶顚盡瘁之義,顧乃卷而懷之,有若袖手傍觀者然哉?竊爲卿深惜而繼之以慨也。須體如渴之旨,幡然改圖,從速回途,毋孤企望,以濟時艱事。承旨卽往,傳諭于奉朝賀。
京畿都事書目,水原呈,以奉朝賀宋時烈上疏上送事。啓。答曰,省疏具悉卿懇。聞卿浩然南歸之奇,心甚驚愕。纔遣近侍,諭予至意,今不必多誥,而枚卜一事,已諭於前席,至若四學請留疏語,有何大難安決去就之嫌,而不念勉留之至懇,汲汲然捨予長往,只自忸怩,無以爲心也。疏末戒誨,誠甚切至,深用嘉歎,可不留心焉。宜體思想之旨,亟回遐心,從速上來,以補不逮。仍傳曰,遣史官傳諭。
府啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。請還收正言崔錫恒·尹世喜罷職之命事。新啓,北路各驛應役之苦,倍蓰於他道,必須十分優恤,然後可以支保,而居山·輸城兩驛察訪,自前例以文官差送,自戊午年後,以驛卒作隊之故,改送武弁,人皆輕侮,察訪廢弛。邊將武士之往返者,相續於道路,而視爲同類,略無忌顧,多有過濫侵責之患,凋殘日甚,怨讟朋興,驛隷之不遠千里,呈訴本府,亦至屢度,若不及今變通,則驛卒散亡之患,勢所必至矣。蓋戊午以後差遣武弁,雖緣驛卒作隊之故,而以各道郡邑之例言之,文官之爲守令者,亦皆有編伍軍兵,兼管操鍊之事,則何獨於兩驛察訪,必以武弁差送,以貽殘驛之害乎?今後則居山·輸城察訪,令該曹,以文官,隨闕差送。新除授持平梁重殷,時在京畿安城地,請斯速乘馹上來事,下諭。答曰,不允。兩驛察訪,以武臣差送,意有所在,令該曹稟處。下諭事,依啓。以上朝報
今日引見入侍時,金壽興所啓,目今國勢艱危,百弊俱興,而連歲飢荒,民皆救死不贍,凡事無復有着手處,惟當收拾人才,以爲緩急之用。昨者自上,亦有乏人之嘆,蔭官之可合閫任者,特命抄啓矣。臣曾於榻前,以勸武廳申飭培養之意陳達,而此亦不能着實,大放子弟,無路勸入,其所願入之人,則不過常調而已,終難望成就。以臣所聞,申汝哲之姪申瓁,爲人沈重,多有計慮,實非等閑之輩,故相臣洪命夏之孫洪得龜,甚有才幹,兼且膂力絶倫,而此兩人,皆是儒生,旣不可入屬於勸武廳,依孝宗朝申汝哲·具文治等奬成之例,爲先除職,陞出六品後,隨才調用,則似好矣。不但臣意如此,他大臣之意,亦以爲然矣。上曰,旣有申汝哲·具文治之例,此人等,使之先習武藝而用之乎?金壽興曰,此人等,本以儒生,似難猝習武藝,姑除初入仕之職,爲宜矣。上曰,依爲之。吏曹謄錄
備邊司啓辭,咸鏡監司李秀彦,曾以私賤娶良女,己酉以後辛酉以前中間所生,受立案從良之規,前後事目各異,外方莫適所從。立案違格過限者,究覈之際,亦多紛紜難處之端,請令廟堂稟處事狀啓,啓下本司矣。此事,旣已陳稟於榻前,定式知委,今無更議之事,元狀啓不爲回啓之意,敢啓。傳曰,知道。備局謄錄
上在昌慶宮。停常參·經筵。
巳時,太白見於未地。
今日受灸入侍時,都提調金壽興所啓,司僕寺巨達番,爲廐馬養飼之役,而司鑰房掃室軍十五名,以巨達定送云。雖未知創於何時,事甚無據,革罷,宜當,而且夏間諸各司馬通,使巨達進排各司之數,乃是二十一處,除出數十巨達,則廐馬喂養,極爲虛疎。今後則內醫院·政院之外,他各司則雖上司,使各其司,使喚軍士取去事,奉承傳施行,何如?上曰,依爲之。備局謄錄
今日入侍時,都提調金壽興所啓,千永善事,曾已仰達矣。別無更問之事,而渠之所供,必不過差備下問時所對,且聞永善,行到柵門,渠之所騎驛馬則棄置,而代一商賈之馬,此則利其受價而然,入柵之後,或有徒步之時云。譯官,雖是賤類,旣爲差人,入往他國,則與他自別,而所爲如是,辱國,甚矣。以此等罪,直爲論斷,似宜矣。上曰,當初旣有所幹事入去,而出來之後,手本中全不擧論,及其下詢之後,只以未分明之語爲對,已極駭異矣。今聞大臣之言,尤爲無狀,且關後弊,直爲定配,可也。禁府謄錄
上在昌慶宮。停常參·經筵。
謝恩,判尹李敏敍。
大殿,政院·玉堂問安。答曰,知道。
左議政鄭知和再度呈辭。入啓。傳曰,不允批答。
藥房啓曰,伏未審夜來,聖體調攝,若何?昨日兩度受灸之後,亦無煩熱之侯,而一樣安寧否乎?臣等,憂慮未弛,敢來問安。答曰,知道。無事矣,勿爲問安。
持平李斗岳上疏。大槪,風憲重任,決非已試無似之臣所可承當,賤疾且重,無望供仕,冀蒙恩遞,俾得全意調治,兼陳區區所懷,以備財察事。國忌齊戒,留政院。
伴送使書目,勅行,二十二日平山止宿事。
禁府,金萬英拿囚。啓。
工曹正郞趙泰期,藏氷後,入來。
京畿監司李奎齡,勅行支送後,入來。
戶曹啓曰,卽接廣興倉所報,則來正月朔頒料次,倉官,進去于左議政鄭知和家,請授祿牌,則方在呈告中,不爲出給云。何以爲之?敢稟。傳曰,令倉官輸送。
上在昌慶宮。停常參·經筵。
辰時,日暈兩珥。
大司憲李翊相啓曰,臣之宿患,近來加劇,伏枕沈淹,無計起動,祇謝新命,其勢末由,尋單請急,見阻喉司,不得不扶曳出肅,而本府,方有李斗鎭考律勘斷事啓,斗鎭,卽臣之異姓四寸兄也。相避之人,在例當遞,而至於首席,尤有節節難便者,且引見入侍論啓時,亦有窒礙之處,臣之不可仍冒也,決矣。請命遞斥臣職。答曰,勿辭,退待物論。
左議政鄭知和再度呈辭。不允批答,王若曰,前諭已勤,再辭胡至。今雖引疾,尙神明之有扶,予思濟艱,捨老成而誰賴。念國事之罔措,竭忱辭之復伸。嗚呼,此何等時,凜然若不可保。一年之內,旱漫交災,八域之中,餓殍相望。國儲已竭,奈無策於賑饑,民役雖蠲,亦莫救於塡壑。伊宵旰憂虞之方急,仰廟堂區畫之得宜。惟卿德望之隆,實予倚毗之篤。楊彪家世,四代五公,裵度忠賢,三朝一節。富貴自遍,非有營進之心,廊廟再登,每形逡巡之色。屬玆左揆之缺位,復從西樞之躡班。予實圖任乎舊人,朝多矜式於耆德。方謂臥閤而論道,有所贊揚,何意坐席之未溫,遽爾引入?近緣客使來往於極寒之時,至使我卿接應於久閑之後。惟其勞瘁所祟,不瑕有傷,至以辭遞爲言,非意所及。不可猝然求去,奈何棄之如遺?縱卿年齡之已衰,尙有精力之可恃,謂卿疾病之難强,不過榮衛之所愆。大臣職在摠方,未必奔走以爲事,古人事君而不退,式由安危之係身。時事艱虞之形,言之已悉,世臣休戚之誼,豈曰不知。復庸諄諄而告之,毋懷望望然去也。於戱,詢玆黃髮,所望實深,罄乃丹忱,庶幾自勗。須諒至意,亟回遐心。所辭宜不允,故玆敎示,想宜知悉。知製敎尹德駿製進
伴送使書目,勅行,二十二日瑞興止宿事。
宗簿直長李震華,璿源錄奉安後,入來。
奉常主簿金尙夏,東氷庫別檢李彭齡,藏氷後,入來。
假注書朴光潤病,代金演。
府啓,引嫌而退。嫌不聯名,雖有近規,入侍陳啓,實涉難便。請大司憲李翊相遞差。答曰,依啓。以上朝報
禁衛營啓曰,五番海西別驍衛六十三名,步軍標下一名,已爲整齊矣。來乙丑正月初一日,與東營入直別驍衛替代後,舊軍放送之意,敢啓。傳曰,知道。以上禁衛營謄錄
上在昌慶宮。停常參·經筵。
下直,鉢浦萬戶鄭纘佑。
謝恩,掌令李國芳,護軍閔涵,監察金萬㦳,宗簿正尹彬。
吏曹啓曰,臺諫有闕,政事,取稟。傳曰,當日爲之。
左議政鄭知和三度呈辭。入啓。傳曰,不允批答。
掌令李國芳啓曰,臣之無狀,濫蒙恩私,忝竊臺任,非止一再,蔑有毫報,徒積罪負,今者新命又下,已過累日,而連有式暇,尙稽祗肅,惶感之餘,縮伏私次矣。卽者詣臺,伏見本府前啓,則臣於崔錫恒等還收之事,實有難安之情。當初錫恒等,論罷前吏曹判書李翊也,其中臺擬之失,卽其一款,而臣已其時累擬之人也。今其還收措語,所謂銓曹所爲,多不厭於人心云者,雖不枚擧其實,而語意渾成,亦可知兼指臺擬而發也。臣於此,何敢自謂不干於己,而晏然隨參乎?況同時見擬之人,旣以此引避,則臣之情勢,尤難獨冒於臺席,請命遞斥臣職。答曰,勿辭,退待物論。
全羅監司書目,臣老母病重,情私危迫,懇乞恩遞,歸救母病事,上疏上送事。啓。答曰,省疏具悉。私情雖切,賑事方張,不可輕許遞免。卿其安意,勿辭察職。
伴送使書目,勅行,二十三日鳳山止宿事。
京畿監司書目,楊州呈,以吏曹參判朴世采辭職上疏上送事。啓。答曰,省疏具悉卿懇。已諭於前後之批,胡乃撝謙若是其過乎?佐貳之任,固辭至此,今姑勉副,以安卿心,須諒予意,從速上來,共濟時艱。
持平李斗岳上疏。入啓。答曰,省疏具悉。職在言責,憂國進言之誠,心甚嘉尙,予當體念,可以議處事,令廟堂稟處。至於用舍之際,克祛私意,恢張公道一款,亦當申飭銓曹,而明善·明惠兩公主祠宇,移構於壽進宮,以其財糓,盡歸賑資事,意非不好,而第當初仍存宮莊,別立祠宇,實是先朝遺意,而下敎丁寧,尙今在耳,頃於憲府請罷之論,備悉此意矣,無乃未及聞之乎?賑政雖重,決不可違兩聖之意,而輕易變改也。疏末愛惡係着等說,雖未知其得當,而其進言無隱之誠,予用嘉尙,爾其勿辭察職。
都承旨尹趾善,左承旨尹以道,右承旨申琓,左副承旨金鎭龜,右副承旨宋奎濂上疏。大槪,臣等,於諸史官引嫌之事,亦有所不可晏然者,乞遞臣等之職,以安私分事。入啓。答曰,省疏具悉。卿等勿辭察職。
府啓,請罪人金重夏嚴鞫處斷事。請罪人李斗鎭更令該府考律勘斷事。請還收正言崔錫恒·尹世喜罷職之命事。新啓,百隷怠慢之習,爲近日痼弊,今此正朝望闕禮習儀時,東班正三品以上來參者,只有兩人,而西班亦甚虛疎,不成貌樣,誠極寒心。除實病公故者外,應參不參者,請竝命從重推考。引嫌而退。該曹所爲,旣不枚擧,則泛然之言,何必爲嫌?請掌令李國芳出仕。答曰,不允。推考及處置事,依啓。
兵批,南陽監牧官朴世址,羅州監牧官鄭後僑,副司直朴世,司正金演,司勇李仁徵·朴思良,副司勇鄭道存·閔光憲·卞廷郁·韓范齊·朴斗樞,副司直李翊相。
上在昌慶宮。停常參·經筵。
巳時午時,日暈。
謝恩,知春秋鄭載嵩,兵曹參議李寅煥,禮曹佐郞姜鋧,校書副正字陳晩宰。
今日昌慶宮移御正時,午正一刻。
左議政鄭知和三度呈辭不允批答,王若曰,溫批再宣,庶可諭意,避辭三至,胡其不思。去就不可以輕,安危所係者重。言念經綸之業,必待耆舊之賢。裵丞相身歷四朝,未可退休於綠野,文潞公齒迫八耋,不憚周旋於黃扉。卿無愧古之大臣,予竊喜廷有良弼。再宅百揆〈□〉大厦之棟樑,四世五公炳一門之功烈。是以倚毗之彌篤,顧其謙讓而不居。樞府優閑,元老之謝病已久,鼎席閑曠,蒼生之係望愈深。肆切求舊之誠,復畀秉勻之任。詢玆黃髮,實非偶然,竭其丹心,宜所勉者。夫何注意之日,旋尋乞骸之章。彌月造朝,縱或愆於筋力,勿藥有喜,庶幾賴於神明。以卿盡瘁之忠,奚忍決去,矧今可虞之勢,有難形言。下民阻飢,賑貸之政無策,上天示警,燮理之方在誰。首台久勞,豈無獨賢之嘆,右揆遠役,尙淹言旋之期。此正鞫躬之辰,詎合便身之計?卿固老矣,尙少太公之八年,國其殆哉,盍盡武候之一節?於戱,君臣際遇,貴誠意之交孚,廊廟疇咨,舍老成而奚托?不妨臥閤而論道,可以隨時而養痾。所辭宜不允,故玆敎示,想宜知悉。知製敎嚴緝製進
吏曹判書呂聖齊,參議尹敬敎上疏。大槪,臣等,旣被憲臣疏斥,不可晏然於職次,乞遞臣等之職,以謝公和事。入啓。答曰,省疏具悉。卿等勿辭,從速察職。
昌慶宮移御後,大殿·中殿,藥房·政院·玉堂·二品以上·六曹·大司諫問安。答曰,知道。
注書崔奎瑞病,代假注書鄭澔。
兵曹,司直權斗紀,今月二十五日身死,曾經臺侍。啓別致賻。
府啓,請罪人金重夏嚴鞫處斷事。請還收罪人李斗鎭減死定配之命,更令該府考律勘斷事。請還收正言崔錫恒·尹世喜罷職之命事。入啓。答曰,勿煩。
上在昌慶宮。停常參·經筵。
謝恩,軍資正金斗明,義盈主簿李商雨,奉事安相億。以上朝報裂破
上在昌慶宮。停常參·經筵。
自巳時至申時,日暈。
乙卯三月二十六日,大臣·備局堂上引見時,兵曹判書金□□所啓,近來稱以先賢後裔,規避軍役者甚多,臣曾聞朝家定式,雖是先賢後裔,七般賤役之外,騎步兵則俱是良役,故竝皆充定,而今則國綱解弛,人人皆欲閑遊,事極寒心,不可不更爲定式矣。領議政曰,雖是先賢後裔,奉祀孫外,充定良役,曾在先朝,已爲定奪,至於四王及大王子孫嫡派,當爲忠義者外,凡係賤庶之類,亦以六代爲限,其餘,竝爲充定軍役事,亦已定奪,申明施行,似當矣。上曰,依爲之。以上兵曹謄錄
備邊司啓辭,全羅監司李師〈命〉,康津等諸般身役米布,竝爲取用於賑資事,狀啓,稟請本司,旣已覆啓啓下,而本道所請各樣米布,俱係京衙門緊用之需,至於砲保價布,及訓局保米,乃是軍兵衣糧之資,不可不隨卽充償者,故令本道料理還償,其餘諸司米布,則令該廳計數充給矣。更與賑恤廳堂上相議,則卽今本廳,遺儲蕩竭,諸道災邑身役蠲減之代,亦無以充給,方渴悶,今此湖南稍實邑,應納諸司米布,實無充給之路云。事勢誠然,勿限早晩,竝令本道,料理還償,元粘目中,以此付標以入之意,敢啓。答曰,知道。備局謄錄
上在昌慶宮。停常參·經筵。
禮曹參判徐文重,同義禁減下肅拜。
謝恩,同春秋洪萬容。
同副承旨韓構書啓,臣承命,馳往懷德板橋里奉朝賀宋時烈所住處,傳諭聖旨,則以爲,臣於日者,不敢昧然就道,所留一疏,猥陳情悃,尙獲登途,庶蒙矜察矣。夫以臣之萬萬無狀,而聖明,猶不鄙夷者,豈不以區區廉恥,猶或粗識,不至於全然冒處耶?今以皓首殘年,崎嶇旅次,招譏忍詬,不足以貽辱恩眷,況今加之以四學之疏,不避嫌疑,恥成人言,故賤臣之狷狹褊心,不能一刻忍耐,狂奔疾走,歸臥鄕里,里鄕同是甚紛紛,將不免懷抱冊書,輾轉深入矣。夫臣之自處,未論其如何,而負面諭之隆旨,忘追申之至意,竟至徑情而自遂,罪宜罔赦,萬死何贖?不料玆者,承宣遠來,傳諭綸音,責臣之已往,勉臣以圖新,臣於國勢之危急,若有一毫半絲之裨益,則雖轉鐵輪於頂上,亦何所辭避哉?惟是忘廉恥,祇辱於世道,招拳惹踢,積羞於身心,此臣所以終不敢承命者也。以殿下之神聖,必垂澄察而矜憐矣。惶恐俟罪之餘,祇以自慰矣云矣,敢啓。傳曰,罄竭至意於再度傳諭之批,幡然改圖,予日望之,近侍空返,遐心莫回,只恨誠信之未孚,復何多誥?惟當更竭誠禮,期致左右,而第念卿以大耋之年,當此寒冱之節,旋又跋涉上來,必致感傷,亦非所安於予心者,故雖不得一向敦迫,而小子之缺然思想,曷有其已?須體此意,從容調息,稍俟日氣之和暖,幡然登途,毋孤虛竚之至望,以濟岌嶪之國勢事,更往傳諭。
伴送使書目,勅行,二十六日平壤止宿事。
左議政鄭知和五度呈辭。入啓。傳曰,卿之復入黃閣,纔閱月矣,方其倚毗之冞篤,告老退休之章,胡至斯也?實慚誠信之未孚。卿或未之深思而然?肆予敷心腹以諭。嗚呼,此何等時歟?國勢危如綴旒,生民困於溝壑,若汲汲□救,而顧無一毫可恃之勢,蹈虎尾涉春氷,未足以喩其急。當此之際,君臣上下,不遑寧處,竭心共濟,猶懼其不克,矧卿顧命之元老,邦家之柱石,再宅百揆,德望益著,身佩安危,義同休戚,決不可奉身以退,坐視顚隮也,明矣。頃値國家之多事,縱有一時之微恙,調理旣久,庶幾勿藥而有喜,筋力尙旺,何妨臥閤而論道?卿其體寡昧如渴之辭,念昔人盡瘁之義,亟斷來章,速出造朝,勉副至望,以濟時艱。仍傳曰,遣承旨傳諭。
大王大妃殿·大殿·中殿,政院·玉堂·二品以上·六曹過歲問安。答曰,知道。以上朝報
政院啓辭,章陵忌辰祭內摘奸單子,有數處察處事,命下矣。考見單子,則陵內祭井不精,酒罇蓋袱三浮,竝渝色,而一浮庫上蠧破,紅箭門箭兩箇破折矣。祭井之不爲修潔,蠧破蓋袱,破折箭之不卽修改,當該參奉,難免其責,推考□□□修改。
