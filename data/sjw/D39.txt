上在慶德宮。停常參·經筵。
辰時,日有左珥。
大殿·中殿·世子宮,政院·玉堂·二品以上·六曹歲謁問安。答曰,知道。
嬪宮,政院·玉堂歲謁問安。答曰,知道。
黃海監司書目,海州呈,以李邦益,當其親病,冒氷求魚,終至溺死,其子楫·柃兄弟,見其父渰死,亦入水中,隨以死之,一家三人同死。其孝,實是前牒之所罕聞,不可不速加旌表,以礪末俗事。
禮曹啓曰,太廟展謁,每年歲首,恒式取稟事,曾已定奪矣。展謁吉日,以何間推擇乎?敢稟。傳曰,以今月望前推擇,可也。又啓曰,命下矣。太廟展謁吉日,令日官推擇,則今月十二日爲吉云,以此日擧行,何如?傳曰,允。又啓曰,今此太廟展謁時,王世子隨駕,依例磨鍊乎?敢稟。傳曰,依爲之。又啓曰,每年歲首,王世子永昭殿展謁事,曾已下敎矣。永昭殿及敬寧殿展謁,擇日擧行,何如?傳曰,允。
兵曹,今正月初五日,崇政門,百官朝參,何如?啓。依所啓施行。
備忘記,孟春之月,命布農事,載在月令,古者宣農,於此可見矣。噫,當漢文富庶之時,詔書之下,必先於農。蓋農者,民所恃而生也,矧此荐饑之日乎?歲籥載換,東作不遠,申飭勸課,其可少緩?且尤甚被災邑,將有賙賑之政,濟活之道,貴在至誠。苟能如此,民必蒙惠矣。宜令廟堂另飭道臣,軆此至意,悉心奉行。
京畿監司書目,水原呈,以判決事鄭是先病重,上去不得事。啓遞差。朝報
禮曹啓曰,永禧殿第二室影幀有頉處,依前例仍修補,而待日氣和暖擧行事,大臣,以本曹堂上,入侍時稟定矣。所當依例設置都監,而未及和暖之前,姑無可以擧行者。考庚戌年謄錄,則己酉十二月,大臣與本曹堂上奉審,以待春和修補之意定奪,而至庚戌閏二月,始爲差出都監堂上郞廳,料理擧行矣。今亦不必前期設置,令該曹趁來三月初,差出修補都監堂上·郞廳,何如?傳曰,允。影幀都監謄錄
上在慶德宮。停常參·經筵。
正言李禎億初度呈辭。入啓。給由。
備忘記,卿之去國,倐已三載,缺然思想,何嘗少弛于中哉?雖在治泰之時,大臣之退居田廬,尙云不可,矧今艱虞溢目之日乎?往在辛卯秋,卿之入城也,竊自欣喜,面諭勤懇矣,曾未幾何,旋尋歸路。莫非情志不孚之致,心焉驚愕,繼以愧恧,久而未已也。玆遣史官,諭予至意,卿其亟回遐心,須速偕來,用副予虛佇之望。仍傳曰,此備忘,傳諭于驪州李判府事。
知事李基夏辭職上疏。入啓。答曰,省疏具悉。享官預差,令該曹變通,卿其安心勿辭,調理行公。仍傳曰,遣御醫看病。
參知金相稷辭職上疏。入啓。答曰,省疏具悉。構誣之言,何足爲嫌?爾其勿辭,從速察職。
府啓,向因國有大慶,特推廣蕩之典,咸宥重辟,固出於我聖上好生之德,而第黃順中之女服逞妖,法當抵死者,亦在混釋之中,臣竊以爲不可也。夫世降俗末,妖孽層生,隨現懲治,不可不嚴,而至於順中,則變換服着,男化爲女,出入閭巷,誑惑愚氓。其妖惡情節,論以國法,斷不可一日容貸,請還收黃順中放釋之命,仍令該曹嚴加窮問,依律處斷。柳赫然·李元禎等,當初罪犯,關係甚重,而迺者因其子孫之鳴冤,遽有復官之命,臣竊訝惑焉。夫峽兵團束,體府復設,卽是庚申逆獄之大關捩,而兩臣者,或不稟朝令,擅自作隊,或猝變前見,力請必復,俱爲諸賊之所藉口,則到今年久之後,其可諉之以無通謀預知之跡,而輕議寬典,以啓日後無窮之弊乎?王章至嚴,公議難遏,決不容但已,請還收柳赫然·李元禎復官之命。凡諸科場試券中,不敢用異常有標之字者,蓋所以防奸也。今番庭試入格人李獻英·獻章兄弟試券,書題中龔字,皆以字書之,其變幻字樣,大異常規之狀,有難免設標用奸之跡,而金吾公坐之處,旣著違端,前後臺臣之疏,累陳可覈之端,則論以國法,終有所不可掩置者,而臺章重發,兪音尙閟,群情之咈鬱,久而益激。雖以古事言之,試券字樣,稍異常格者,亦且旣中旋拔,則今此題字之異於試所之所書出者,比之原篇中一字,其爲違格,尤甚明白,其在嚴科場杜後弊之道,決不宜仍置榜中,請李獻英·獻章試券,令該曹更加考覈,拔去榜中。至親之間,不可援引,事理誠然,而人臣告君之辭,亦不可不愼也。前校理李夏源,當初疏中,泛引一家人,自證敦化門之不開,而及其緘問之際,終不據實直陳,至於王府嚴問之下,始乃謂之至親間私語,又謂之父子兄弟不相告引,其爲情狀,誠甚無謂。若是至親之間,則初何以一家人泛稱之也,旣知其不相告引之義,則亦何以登諸章牘,爲證於獄事方張之日乎?初旣急於分疏罪囚,挺身立證,末乃變幻辭說,含糊不吐,敢以壞法敗倫等語,肆然爲違拒明命之計。其厚誣天聰,眩亂獄情之罪,不可以告身薄罰而止,請前校理李夏源,削奪官爵,門外黜送。喬桐,實爲水路之要衝,江都之翰蔽,其不可人人而濫授也,決矣。水使李天根,本以常調武夫,善事發身,曾任南臬西邑,專以虐民見能爲事,酷刑作威,貪斂無藝,及授本閫,侵括漁戶,徵求百端,船載絡續,媚賄朝紳,以爲悅人弭謗之資,漁村一空,流移避居於江都者,扶携滿路。爲一名宰,中其意指,良民闔戶,經月囚繫,致令蕩析其家産,民不堪命,怨讟朋興。如此貪鄙不法之人,決不宜仍畀海防重任,以貽軍民之害,請京畿水使李天根,罷職不敍。朝家革罷諸宮家折受之後,獨於壽進宮,許以全羅道康津等四邑,數千餘結折給者,蓋所以重祀享之用也。上年收稅米累百餘石,本宮次知及任掌輩,符同作奸,自船所盡數分用,宮無一石之納云,四邑之累千結收米上送,數過累百餘石,甚非小可之物,而畢竟爲奸細輩潤槖之資。不可不一切痛繩,以杜後弊,請該宮次知,拿問定罪,任掌輩,竝令攸司囚禁重究。答曰,不允。末端事,依啓。
傳曰,召對爲之。入侍,承旨許玧,玉堂李澤·李喬岳,注書洪廷相,史官沈珙·徐命均。
拿問現告,次知內官韓信國。朝報
上在慶德宮。停常參·經筵。
午時·未時,日暈。
下直,慶基殿參奉朴光元。
文川郡守李德運,昌平縣監李夏命,開城敎授許溥,桃源察訪柳重鼎,魚川察訪鄭時溆,寅火堡萬戶劉壽斗,差使員還下去。
假注書李光普出使,代以趙尙絅爲假注書。
傳曰,還下去守令·察訪,留待引見。
正言李禎億再度呈辭。入啓。加給由。
禮曹,來甲午式年諸科初試吉日,進士鄕·漢城試初試,八月二十四日,生員鄕·漢城試初試,同月二十六日,文·武科鄕·漢城試初試,九月十五日,雜科初試,九月三十日,推擇啓。
吏曹啓目,粘連慶尙監司狀啓云云,機張縣監崔震一,親年七十,依法典改差,何如?啓依允。
明日朝參時,崇政門殿坐初嚴,辰初一刻,二嚴,辰正初刻,三嚴,辰正三刻,開門,罷漏後。
護軍李森,慶尙左兵使遞來。
執義李允文啓曰,無狀小臣,濫被洪造,曾玷臺次,塗汚已極。況今七袠衰癃,飾巾待期,而聖明不棄,復叨憲職,辭章未徹,情地愈蹙,拖曳病軀,祗謝恩命,而本府有故判書臣李元禎·柳赫然等復官還收之啓,臣竊以爲已甚也。夫兩臣冤狀,業已聖明之所洞燭也,哀憐之敎,感動臣隣,雨露之澤,沾被枯骨,冥冥感泣,姑舍勿論,其所以光聖德而服人心,爲如何哉,而臺議撕捱,奄到改歲,此果合於將順德意之道乎?意見如許,決難隨參,則亦不容一刻苟冒於臺席,請命遞斥臣職。答曰,勿辭,退待物論。
禁府,韓信國拿囚。啓。
備邊司郞廳,以領議政意啓曰,今年,卽我聖上四十年,稱慶一節,旣有祖宗朝已行之例,而歲翻之後,該曹尙無啓稟之事,當該堂上,從重推考,使之卽爲擧行,何如?傳曰,勿推,勿爲擧行。且乙卯紀元,則今年未滿四十矣。
玉堂箚子。大槪,臣等適當歲律之新,不勝憂愛之忱,略陳瞽說,以備澄省事。入啓。
全羅監司書目,求禮呈,以一牛兩頭,事係變異事。
京畿監司書目,楊州呈,以私奴戊寅妻良女玉梅,一胎生三男,事係異常事。
答玉堂箚曰,省箚具悉。爾等以帷幄之臣,當歲律之新,乃進一箚,陳戒勤懇,愛予之誠,嘉歎不已,可不置諸左右而留心焉?朝報
昨日政院啓曰,卽伏見北兵使李澤,各邑·各鎭巡審後,勤慢及犒饋取稟啓本,則下端空紙連幅踏印處折去。此必是中官·撥軍輩所爲,決非該營封進時不謹之致。沿路撥軍處,嚴加査問,從重治罪,以懲日後之意,令該曹發關分付于北兵使處,何如?傳曰,允。備局謄錄
上在慶德宮。停常參·經筵。
夜四更,土星追入軒轅大星內。
正言李禎億三度呈辭。入啓。遞差。
今日朝參時,實病人及情勢難安者外不參人員,竝査出罷職事,及副提學權尙游推考,使之斯速上來察任事,及去壬辰年庭試諸試官及承旨,竝敍用事。榻前下敎
吏曹啓曰,臺諫有闕,政事,取稟。傳曰,明日爲之。
副校理李澤上疏。大槪,今日筵中,諫長,以修史未完,罪在應罷,引避而出。臣以同罪之人,不可晏然榮次,玆敢投疏迸出,臣罪萬萬。伏乞亟罷臣職,仍治臣擅離之罪事。入啓。答曰,省疏具悉。爾其勿辭,從速察職。
傳曰,今日筵中所勉從者,只在賀禮,至於宴禮,斷不可行,故固已牢定于心,而諸臣陳達所懷時,有宴需從略之語,此必不諒悉而然也。不可不明示予意,只行陳賀之禮事,分付。
副校理李澤牌不進,依承傳罷職傳旨,傳曰,只推勿罷。
大司諫金興慶所啓,匪分之職,實難承當,負罪之蹤,不容冒進,連上請譴之章,見阻喉司,再犯違命之誅,輒蒙寬假,進退狼狽,惶蹙罔措。今日朝參之禮,未敢息偃在家,不得不冒昩祗肅,以爲少伸分義之計,而顧臣情地,有不可仍據者。昨年秋間,因筵臣陳達,以修史事,旣有定限論罪之令,則史草未完之前,固是臣俟罪之日。身負應罷之罪,而晏然淟涊於榮次,決無是理,請命遞斥臣職。上曰,勿辭,退待物論。掌令洪好人所啓,臣猥以無似,冒玷臺地,絲毫莫補,愧懼徒積,近緣病狀添苦,尋單縮伏,一味惶悚。昨見右僚避辭,則立異於柳赫然·李元禎等事,至以已甚撕捱等說,顯加譏斥,臣不勝駭惑之至。夫兩臣者,或不稟朝令,擅自作隊,猝變前見,力請必復,俱爲諸賊之所藉口。綢繆情節,實無一毫可恕之端,而國綱不嚴,邦憲寖弛,因其子孫之鳴冤,遽有復官之命。此輿情之所共咈鬱,而臺章之所以重發也。居臺閣者,竭論爭執,必請反汗,臺體當然,而今者右僚,急於庇護,敢生異議,不論罪狀之有無,其所爲說,專務哀矜,以爲伸救之計,如許臺體,臣未之見也。雖然,臣以聯啓之人,旣被其斥,則不可一日仍冒於臺次,請命遞斥臣職。上曰,勿辭,退待物論。
掌令鄭東後所啓,臣之無似,忝居臺端,怵分畏義,黽勉出肅,而非敢爲仍因蹲冒之計矣,昨見右僚避辭,則立異於柳赫然·李元禎等事,顯加譏斥,臣不勝駭惑之至。夫兩臣之罪犯,關係逆獄,斷不容貸,而邦憲解弛,刑章不嚴,因其子孫之鳴冤,遽爲復官之命,此輿情之所共咈鬱,臺章之所以發也。任其責者,殫論力爭,必請反汗,臺體之所當然,而今者右僚,急於庇護,不論罪狀之有無,至譏以越歲撕捱,不責以不能將順。夫不度事之當否,惟知不敢撕捱,而專以將順爲心,是豈人臣事君之義哉?如許臺體,臣未之見也。雖然臣以聯啓之人,混被其斥,而同僚旣以此引避,則臣何可獨爲晏然於臺次乎?請命遞斥臣職。上曰,勿辭,退待物論。
正言李秉常所啓,金海府定配罪人河,撲殺其子,殄滅天倫,結項掩跡,尤極憯毒。此實人理之所不忍,王法之所不貸。原其本情,死有餘罪,而頃因疏決之擧,遽有減死之命,將無以正倫常之罪,快國人之憤,請還收罪人河減死定配之命,更加嚴刑得情,依律處斷。上曰,勿煩。又所啓,唐津量移罪人金泰潤,罪犯深重,情迹陰秘,雖以渠之自明之招觀之,與兇逆輩,交通往來之狀,有不可掩。初旣容貸,旋又量移,固已失之太寬。不可以歲月之稍久,遽施惟輕之典,請還收唐津量移罪人金泰潤減等之命。上曰,勿煩。又所啓,日昨啓覆時,因金吾稟裁,有李墪付處之命,臣不勝駭惑之至。今春科場之不嚴,國言喧藉,前古所無,而李墪,以主使之人,詣闕受點之後,忽然還家者,必不無隱情於其間,決不可諉以老昏所致,而況其擧子家歷抵之狀,參證俱在,傔從皆服,則墪雖恃其年·位,終始抵賴,十目所覩,十手所指,情節盡露,更無餘蘊。歷抵一款,固不待墪之承款,而昭然難掩矣。其所用情與否,專在於歷抵,而歷抵旣如是明白,且歷抵之家,乃墪平生親舊,情同骨肉者,而及其榜出,果取其人,則其和應用情,不問可知。至於遷葬指揮之言,全不成說,北所休憩之語,尤極巧僞。歷抵之跡,綢繆之狀,有若泥中之鬪獸,墪雖百計牢諱,其可得乎?夫科場之法,莫重於用奸,人臣之罪,莫大於欺罔,而墪以望八老臣,受國厚恩,承命主試之際,敢生負國循私之計,又於諸證明白,肆然欺隱於前後嚴問之下,論其罪狀,豈有一分容恕之道乎?王法至嚴,輿論益激,請付處罪人李墪遠竄。上曰,中道付處,足以懲其罪,遠竄則過矣。勿煩。又所啓,李墪歷抵,旣已綻露無餘,則其擧子之同情和應,理勢固然,此金吾之所以請拿者也。其在獄體,不可不覈實勘斷,而一次納供之後,遽然酌處,罰以編配,有若微眚薄過者然,聽聞莫不爲駭,王法職此益壞,請徒配罪人吳遂元,更爲拿覈處之。上曰,李墪旣已酌處後,吳遂元,自當徒配,何必拿覈?勿煩。又所啓,殺獄罪人劉次先酌處之命,蓋出於好生之德,參以情法,而勿論戱殺·誤殺,殺人者死,三尺至嚴。不可諉以無情之事,而有所容貸,請殺獄罪人劉次先依律處斷。上曰,勿煩。又所啓,有殺獄罪人韓順巾減死之命,臣竊以爲不然也。凡殺人之罪,雖戱殺,不爲容貸,設法之意,蓋有所在。況順巾,憤怒所激,杖打足蹴,仍使無罪之人,顚仆於丘壑積雪之中,竟爲致斃,論其罪狀,豈有一分可恕之道乎?且王言一出,四方爲則。臣恐自今以往,水懦人狎,爲官吏者,藉其官令,易犯殺人之罪,爲守令者,諉以公事,翫視殺獄之罪。宥一順巾,啓日後無窮之弊,請殺獄罪人韓順巾依律處斷。上曰,勿煩。持平李挺周所啓,請還收黃順中放釋之命,仍令該曹嚴加窮問,依律處斷。上曰,勿煩。又所啓,請還收柳赫然·李元禎復官之命。上曰,此非力爭之事,須勿煩論。又所啓,請李獻英·獻章試券,令該曹更加考覈,拔去榜中。上曰,勿煩。又所啓,請前校理李夏源,削奪官爵,門外黜送。上曰,旣已削職,何至於門黜乎?勿煩。又所啓,請京畿水使李天根,罷職不敍。上曰,姑先推考,觀其緘辭而處之。又所啓,引嫌而退。意在庇護,崖異重論,揆以臺體,勢難仍在,請執義李允文,遞差。上曰,依啓。
朝參時,領議政李濡所啓,今日朝參盛擧,百僚歡忭之忱,曷有其已?大小臣僚,所當竭蹶趨造,而臣取見今日進·不進擧案,則以病懸頉不參者甚多。怠慢之習,不可無警責之道,令政院詳査,衆所共知實病人及情勢難安者外,不參人員,不可推考薄罰而止,竝罷職,何如?上曰,衆所共知情病之外,不參人員,竝令査出罷職,可也。朝報
備邊司郞廳,以領議政意啓曰,今年,卽我聖上四十年。稱慶一節,卽有祖宗朝已行之例,而歲飜之後,該曹尙無啓稟之事,當該堂上,從重推考,使之卽爲擧行,何如?傳曰,勿推,勿爲擧行。且乙卯紀元,則今年未滿四十矣。
又啓曰,辭歲前次對時,以豆滿江源更審事仰稟,則以文官堂上姑勿差遣,先使本道監·兵使,從便送人,詳審其水源端處,明白啓聞,且待差員拿來査問後,商議處之可也,爲敎矣。今當以此發關本道,而第念當初水派之審定,及今番設標時,覺其差誤之狀,固當査問於差員,徑先分付本道,使之更審,似違前後之序,且此亦非目前緊急之事。姑徐發關,以待差員拿來,觀其供辭而稟旨分付,何如?傳曰,允。
傳曰,近來百隷怠官,忨愒成習,予常慨然於此,前後勅勵,固非一再,而不但呈告之紛紜,備局坐進參之員,亦且絶少,事之未安,莫此爲甚。各別申飭,俾無如前怠慢之習,可也。
朝參入侍時,戶曹判書趙泰耉所啓,今已獻歲發春矣。三陽回泰,萬品昭蘇,此政人君順時布令,發政施仁之時也。臣伏見日昨備忘記,勸農·恤民之意,溢於詞表,群下之情,孰不感激?小臣,卽有司之臣,掌國家財賦,爲任不輕而重,中夜無寐,百慮嬰懷,切有區區之懷,敢此仰達。卽今年事飢荒,民生困悴,昨年日候頗暖,昏霧連塞,前頭癘疫,不無其慮。且歲前非時之雨,連日大注,雨後凝寒,傳聞外方之言,則麥根凍死,將有失稔之憂。且見外方文報,則嶺南盜賊熾盛,上納工曹價布,搶掠於邑內,慶尙都事,行到陰竹縣邑內,而卜物,亦爲賊所奪掠,所帶下人,多有刃傷者。都事,卽都承旨南致熏之姪,故得以詳聞。國家上納之物及官行,無所顧忌,而官府至近之地,如是搶掠,其爲放恣無忌,據此可知,嗣歲之憂,有不可言。備忘中,仁民·恤窮之意,滿紙藹然,倘能罔懈此心,毋使徒爲文具,而事事念念,惟懋實德,不自滿暇,益加憂勤,則國家幸甚。前頭各道尤甚邑賑政,必以至誠賙救之意,申明分付,殿下惟以純實底道理,常自勉勉,而不事虛文,此政轉災爲祥之一大機會也。至於弭盜之策,亦爲各別申飭於外方討捕使處,何如?旣有所懷,故敢此仰達。上曰,歲首陳戒之言,好矣,當留意焉。賑政事,申飭外方,而盜賊之熾發,極可驚駭,此亦嚴明分付於討捕使,使之各別治盜,可也。以上備局謄錄
朝參時,大臣·重臣·承旨,請以臨御四十年稱慶,上不卽允從。左承旨金德基曰,民之所欲,天必從之。群情旣如此,先朝亦已行之,而猶且牢拒,則上下情志之阻隔,當如何哉?如是之故,大臣·重臣,久有大論,而莫肯爲之先請,到今寂寥者,此也。行兵曹判書趙泰采曰,左承旨所達,久有大論云者,雖未盡發,卽尊號之謂也,其所謂重臣,卽指臣也。此論已發於乙酉年大臣入侍時,而其後臺臣疏語,臣果有聞,然此非一二人所可陳請者,故尙未得一發矣。傳曰,非堯·舜,不陳於君。豈可以中世列辟,望我殿下,而歷代帝王,如有功德著稱者,則臣子褒揚之誠,無所不用其極,故自漢·唐·宋,曁于皇朝·我朝,皆有稱行之禮,有若典例者然。我聖上盛德巍烈,迥出百王,尊號之請,實出輿情,而特以聖德撝謙不居之故,群下尙不敢發此論矣。聖上撝謙之德,則豈不有光於前列,而在群下之情,則終不可已矣。左副承旨李德英曰,金德基·趙泰采所達之言,其有已久矣。臣觀公車前後,章奏沓至,而自上曾有禁令,故不敢捧入,而群情其可遏乎?今日異於他日,諸大臣皆入侍,故群情尤切顒望云矣。領議政李濡曰,承旨·重臣所達之言,其來久矣。蓋自乙酉年,始有此說,其時適當臨御三十年。國朝故事,未及備諳,而條貫各異,故只行三十年稱慶矣。其後尊號之議,因以相繼,朝臣及儒臣武臣,以至坊民之疏,連續不絶,而聖上深執撝謙,至有令政院勿捧之敎,故群下有不敢言矣。今者承旨·重臣之所達如此,蓋見群情之難遏矣。以聖上之盛德,享國長久,値此四十年之慶,則雖云條貫各異,以臣民愛戴之誠,其所顒望如此,恐不可終始撝謙矣。又曰,承旨·重臣發端之言旣如此,此乃莫重之議,使入侍諸臣,各陳所見,宜矣。判府事李頤命曰,尊號之議,非今日始發,而特以聖上撝謙太過,故群臣久不敢仰請矣。尊號,固非三代聖王之禮也,自唐·宋以來有之,歷代人君,多受其號,我朝列聖,亦嘗受之,元非必不可受之事。況聖朝盛烈,前古所罕乎?然此事,群下議定,竭誠仰請,可矣,不可於上前講定,似當退而議請矣。都承旨南致熏曰,往在乙酉年,領議政李畬,以尊號事請對時,臣以承旨入侍,有所陳達,聖上亦必記有之矣。臣之淺見,已陳於其日筵中,今不必更爲煩陳,而其後疏章沓至,猥雜之流,亦多投疏者,故政院之定式不捧,欲防其紛紜之弊矣。上曰,稱慶之事,猶且勉從,況此事則自初牢定,豈可允許乎?朝參罷後,大臣及二品以上,退詣賓廳,以初十日會議,出令。尊崇都監儀軌
上在慶德宮。停常參·經筵。
夜一更,月暈。
豐川府使鄭以雲,差使員還下去。
下直,忠淸兵使沈澍,上土僉使李渭老。
政院啓曰,掌令洪好人·鄭東後,引避退待,旣已經宿,持平李挺周牌招,使之處置,何如?傳曰,允。又啓曰,吏曹郞廳來言,今日爲政事命下,而判書李健命受由未出仕,參判李晩成式暇,參議李宜顯掃墳後昨纔入來而未及肅拜,不得開政云。判書李健命,參判李晩成,參議李宜顯,竝卽牌招開政,何如?傳曰,允。
傳曰,忠淸兵使沈澍,留待引見。
都承旨南致熏初度呈辭。入啓。給由。
吏曹判書李健命牌不進。
成均館官員,以同知館事意啓曰,今正月初七日,儒生上旬輪次,當爲設行,而大提學·大司成,俱未差,且與春享大祭齋戒相値,限內不得爲之,今月內無故日,退行之意,敢啓。傳曰,知道。
備邊司啓曰,吏曹判書李健命,大政之後,一向引入,前後疏批,累勤敦勉,而終不出仕。當初雖有難安之端,到今不宜更以此爲辭,揆以進退之義,實涉太過,而臘月大政,未免過時,前頭遲速,亦未可期,其在國體,極涉未安。且貶罷守令之代,若不趁速差送,則外方賑政·勸農等事,將無以及時擧行,有乖於日昨特下備忘之至意,李健命推考,卽爲牌招察任,何如?傳曰,允。
開城留守書目,辭職上疏上送事。啓。答曰,省疏具悉。構誣之言,不必爲嫌,卿其勿辭,從速察職。
戶曹判書趙泰耉上疏。大槪,敢貢愚忱,以備察納,且於春貼字出韻課次之命,有不可替當者,玆不得不坐違嚴命,臣罪萬死。伏乞遞臣之職,治臣之罪,改命應行之人,無苟事體事。入啓。
今日忠淸兵使留待引見時,禮曹判書金鎭圭,今姑改差事。出榻敎
校理李澤上疏。大槪,情跡之難安,與昨無異,且有率爾筵奏之失,不敢晏然承命,今於再召之下,不敢不祗詣闕下,席藁控籲,亟命罷斥,以安微分事。入啓。
正言李秉常啓曰,臣於昨日朝參時,班行迥絶,筵中說話,未得詳悉,且聞稱慶一節,旣已允從,意以爲稱慶後進宴,自有應行之例,敢以凡干節目,務從省約之意,附陳於所懷仰達之際矣,伏見下政院傳敎,至以必不諒悉,爲敎。臣之未詳筵敎本意,率爾陳白,已不勝惶蹙之至。且榻前論啓之必以右位爲之者,乃所以重事體也。昨日大司諫金興慶,引避退去,獻納韓永祚,所當隨次陳啓,而永祚素患癨氣,猝然復作,實無登筵奏事之勢,臣目見其病狀之難强,不得不越次替行矣,追聞物議,則皆以爲右位雖有病故,在家之時,則或私相推移,旣已同立朝班,而下僚替當,實是前所未有之規云。臣之新進生踈,墜損臺例之失,著矣。以此以彼,俱不可晏然於臺次,請命遞斥臣職。答曰,勿辭,退待物論。
府前啓,請還收黃順中放釋之命,仍令該曹更加嚴問,依律處斷事。請還收柳赫然·李元禎復官之命事。請李獻英·獻章試券,令該曹更加考覈,拔去榜中事。請前校理李夏源削奪官爵,門外出送事。請京畿水使李天根罷職不敍事。新啓,竝引嫌而退。前後爭執,旣出公議,營護之論,何足爲嫌?請掌令洪好人·鄭東後,竝命出仕。答曰,不允。處置事,依啓。
謝恩,奉敎金在魯,司書李禎億。
副校理李喬岳上疏。大槪,臣於昨日筵對,有不能詳審之失,亟遞臣職,仍治臣罪事。入啓。
檢閱徐命均上疏。大槪,臣與新除右僚,有應避之嫌,伏乞亟命該曹,照例稟處事。入啓。答曰,省疏具悉。疏辭,令該曹稟處。
獻納韓永祚啓曰,凡入侍陳啓,右位當之者,乃所以重事體,而自是兩司規例,則昨於朝參入侍,大司諫金興慶引避退出,臣當隨次陳啓,而臣以癃病之人,力疾僅參於班行,曉寒添傷之餘,癨氣復作,方有目前顚仆之慮,決無陞降殿陛,作氣奏事之勢,不得已與僚臺相議,使之替行矣。今聞物議大以爲非,僚臺至於引避。臣以應爲陳啓之人,旣在班行,乃使僚臺替行,其壞損臺體之失,臣實爲首,其何敢一刻仍冒於臺次乎?請命遞斥臣職。答曰,勿辭,退待物論。
答戶曹判書趙泰耉疏曰,省疏具悉。所論切至,可不留心焉?卿其勿辭,從速行公。
答校理李澤·李喬岳疏曰,省疏具悉。爾其勿辭察職。
政院啓曰,吏曹判書李健命牌不進,推考傳旨,今方捧入,而日勢已暮,明日待開門更爲牌招,使之察任,何如?傳曰,允。
罷職現告,同知孫必億,僉知洪處宙·李萬樹·鄭斗平·權碩,司果李大成·李徵龜·沈仲良·鄭來祥·呂必容·柳重茂·宋徵殷·金致龍·李頤晩·李麟徵·崔敬中·李正臣·兪命凝·韓重熙·成碩夔·李眞儉·魚有龜,司猛李世瑗,帶原君光胤,東昌君炡,密善君格,月善君焵,光原君積,坡陵都正槮,西陵都正煜,原陽都正炅,韓豊副正枰,壺平副守橒,韓原副正樞,夏溪令椐,夏平正樴,韓山副正渙,全陽正檏,昌星守濡,夏雲守枋,齊平守㰒,昌平副守浚,成平副守渾,齊陵副守濈,壺山副守檉,南原守,韓陽正楹,韓昌令橧。已上春防朝報
未時,上御興政堂,忠淸兵使沈澍,同副承旨申鐔,記事官洪廷相,記事官沈珙,記事官徐命均入侍。
沈澍進伏。上曰,制閫之任,不輕而重。軍政必多有疎漏之弊,到任後,各別數字缺盡心奉職,可也。澍曰,親承聖敎,敢不竭力奉行乎?上曰,有欲稟定之事乎?澍曰,姑無稟定之事。下去後若有稟達之事,則當連續狀聞備局,可以啓稟變通矣。上曰,變通之端,似非一二,趁卽狀聞,可也。承旨讀諭書後,上命賜弓矢·臘藥等物,澍雙擎退出。
申鐔進伏曰,大臣頃於筵中,以倭人圖書事擧行條件中,以當初備局覆啓之語,改付標之意,定奪矣。卽者自備局書送添刪措語,故欲爲付標四行缺政院日記,必於院中修納,不得出闕門之外,明有定式,則持往遠地,極涉駭然。不可無警責之道,從重推考,何如?上曰,政院日記,爲其修整,持往遠地,殊甚無據,後弊所關。不可推考而止,罷職,可也。出擧條鐔又曰,稱慶一事,因大臣·諸臣之力請,幸得回天,群下之欣聳,何可勝達?旣已勉從之後,則該曹卽當擧行。而得聞禮官,以備局請推之啓,擧皆不安引入,昨日朝參,亦不敢進參,又有査處之命,以此尤爲不安,尙不擧行,事體殊極未安。且如此重事,必有長官,然後可以擧行。諸議皆言,宜有及時變通之擧云,故敢達。上曰,禮曹判書,今姑改差。出榻前下敎鐔又曰,今此稱慶,實是古今罕有之盛禮,則只行陳賀一節,誠甚埋沒。進宴,不過節目間應行之事,且設有些少糜費,有不足言。至於裁損與否,自可臨時爲之,而玉堂諸臣,倉卒之間,不能詳知,徑先論及,殊〈甚〉未安矣。自上不許進宴,雖出於省約之至意,君臣之合席燕樂,乃是飾喜志慶之一大節,況乙酉已行之事,今何可異同乎?今年則尤別於乙酉矣。前頭大臣·諸臣,必有陳請之擧,而群情莫不缺然,故敢達。上曰,陳賀一款,亦且勉從。進宴,尤爲不可,只行陳賀,庸何妨乎?
鐔又曰,昨日諸臣,以尊號事,有所陳達。臣意亦與諸臣無異,欲爲繼陳,而因大臣徑退,未及發口矣。此議之發,今已十年,至於今年,則以卽位四十年大慶之故,臣民顒望,倍切於前日矣。聖上撝謙之盛德,群下孰不欽誦,而一國輿情,終不沮遏,故此所以大臣·諸臣,發端於前席,末又以退出後,合辭陳請之意,仰陳矣。得聞昨日退出後,大臣出令,欲爲賓廳之啓,而以二品以上員數之不多,姑退日字云。此何等大事,而旣已出令,又退日期耶?事體極爲未安矣。四行缺上曰,尊號缺予意已定,有何更論之事乎?諸臣遂退出。
上在慶德宮。停常參·經筵。
申鐔啓曰,來十一日,文臣殿講日次,取稟。傳曰,停。
又啓曰,判府事趙相愚箚子到院,而以大祭齋戒,留院之意,敢啓。傳曰,入之。
李德英,以都摠府言啓曰,今日入直軍士,當爲中日習射,而春享大祭齋戒相値,不得爲之之意,敢啓。傳曰,知道。
又以弘文館言啓曰,副校理李澤,疏批已下,更爲牌招入直,何如?傳曰,允。
缺都監堂上,以禮曹參議趙道彬三行缺卽爲牌招,使於今日內進去之地,何如?傳曰,允。
又啓曰,藝文提學宋相琦,弘文提學金鎭圭,俱爲違牌不進,推考傳旨,今方捧入矣,鎭圭,則以前日備局請推禮官之啓及朝參不參人査處事,情勢難安,陳疏到院,而以大祭齋戒,不得捧入。春貼字出韻科次,不宜每每遷就,宋相琦·金鎭圭,竝卽更爲牌招,何如?傳曰,允。
以備忘記,傳于申鐔曰,史官二員待命,騎馬六匹立之。
申鐔,以弘文館言啓曰,本館下番,闕直已久,而副校理李澤,纔有罷職之命,無他推移入直之員,令政院稟旨變通,何如?傳曰,允。
又啓曰,因弘文館草記,下番闕直,令政院稟旨變通事,允下矣。在前雖値齋戒,如此之時,曾有政官牌招開政之例。政官卽爲牌招開政,差出闕員,何如?傳曰,允。
又啓曰,吏曹判書李健命牌招不進,推考傳旨,纔已啓下矣,累召之下,又此撕捱,不卽趨承,分義事體,俱極未安,更爲牌招察任,何如?傳曰,前後批旨,已悉予意,則何可不念君臣大義,一向撕捱乎?予實慨然也。少無必遞乃已之義,更卽牌招察任。
又啓曰,以獻陵石物改修都監堂上禮曹參議趙道彬牌招進去奉審事,啓稟蒙允矣,卽聞道彬,今才承命入來,而其病狀甚重,實無作氣進去之望云。莫重奉審,不宜遷就,卽令該曹斯速變通,以爲趁卽奉審之地,何如?傳曰,允。
又以禮曹言啓曰,凡告廟陳賀時,例有方物物膳封進之規矣。今此稱慶陳賀時,亦當有方物物膳封進之擧。大殿·中宮殿·世子宮方物物膳,依冬至物目數封進,而日字不遠,勢難及期封進,依近例隨所備封進之意,分付諸道及開城府,何如?傳曰,依啓。物膳,減半封進,可也。
以大司諫金興慶牌不進罷職傳旨,傳于申鐔曰,推考傳旨捧入。
有政。吏批,判書李健命牌不進,參判李晩成進,參議李宜顯進,右承旨許玧進,四行缺洪構爲典籍,申銋爲大司成,左尹朴弼明,右尹李善溥。
兵批,以李溭·李耋·尹行敎爲副護軍。
申鐔,以吏曹言啓曰,政院啓辭,禮曹參議趙道彬,以獻陵石物修改進去奉審事,承牌入來,而病狀甚重,實無作氣進去之望,卽令該曹斯速變通事,允下矣。趙道彬,雖有身病,旣已承牌詣闕,病勢似不至大段,使之調理進去,奉審,何如?傳曰,允。
又以禮曹言啓曰,今正月初五日朝參入侍時,今春缺祭親行事,榻前下敎矣。親祭吉日,令日官推擇,則來三月初七日爲吉云,而親祭前一日,當動駕齋宿於昌德宮。動駕之日,亦不可不卜吉,故竝令推擇,則初六日亦吉云,以初七日定行,何如?傳曰,允。
傳于申鐔曰,觀此政官進不進,則吏判待命於金吾云,勿待命事,分付。
掌令鄭東後啓曰,大司諫金興慶,正言李秉常,獻納韓永祚,竝引嫌而退。未及定限,不必强嫌,何可以此輕遞言官?筵席陳啓,大意固好,替行傳啓,勢出不已,病狀卒劇,勢難入奏,僚臺替行,在我無損,其所引嫌,俱非大段,請大司諫金興慶,正言李秉常,獻納韓永祚,竝命出仕。答曰,依啓。避嫌措語見上
答行判中樞趙相愚箚曰,省箚具悉。有疾未參,別無所傷,卿其安心勿辭,亦勿待罪。仍傳曰,遣史官傳諭。
行判中樞府事趙相愚箚曰,伏以,歲律維新,寶座高臨,百僚造班,忱誠畢伸,至請賀禮,幸蒙兪音,此誠何等盛擧,而顧臣宿病之外,脚部蹇澁,近又添㞃,跬步莫運,終未進參於諸臣之後,誠禮俱缺,罪訟彌深。繼伏聞不參人員,有査罷之命,臣實爲首,嚴譴是俟,聖度天大,曲賜寬貸,臣於是惶感悚戢,措身無地。玆敢席藁私次,露章自列,伏乞聖明,亟削臣職,以嚴邦憲,以警具僚,不勝幸甚云云。
上在慶德宮。停常參·經筵。
夜一更二更,月暈。
下直,昆陽郡守李之張,珍島郡守李基福。
李德英啓曰,大司憲權尙游,執義吳命恒,持平金有慶在外,掌令洪好人·鄭東後,持平李挺周呈辭,今日以監察茶時之意,敢啓。傳曰,知道。
又啓曰,吏曹郞廳來言,承旨有闕,政事,何以爲之?取稟。傳曰,明日爲之。以上燼餘
申鐔啓曰,吏曹判書李健命,旣有勿待命之敎矣。累度敦勉之下,過引嫌端,尙此撕捱,事體已極未安,大政遷就,亦甚可慮。卽爲牌招,使之察任,何如?傳曰,允。
假注書李光普書啓,臣承命馳往于驪州睡谷村判府事李畬所住處,傳宣聖旨則以爲,臣於牀席垂盡中,又新遭同氣之慽,病情昏頓,縷喘僅存,方以兼司冬考之廢,元朝賀儀之阻,欲上章請譴,而亦不能構成文字,日夕悚隕,但有北泣。乃於千萬意外,召命特降,史官遠臨,辭旨縷縷,有踰十行,敎以須速偕來。臣心魂震爽,莫知所出,不覺涕泗之交流也。臣涯分已溢,癃病已極,斷無就列陳力之望,至於朝賀往來,則不敢有所自阻,曾亦以此仰陳於章牘矣。今聖敎勤款至此,使臣如有扶曳起動之勢,則顧以何心,敢爲遲徊之計哉?臣之昏仆奄奄之狀,史官之所目見也。跬步之地,末由自力前進,忱誠莫伸,罪戾層積,聸望宸極,萬殞是甘。稍俟精神少定,當以文字仰暴危懇云矣。大臣病患彌留,姑無作行之勢,而臣旣承偕來之命,仍留之意,竝此馳啓。
說書洪錫輔初度呈辭。入啓。給由。
都承旨南致熏再度呈辭。入啓。遞差。
京畿監司書目,果川呈,以修撰鄭纘先辭職上疏,上送事。啓。答曰,省疏具悉。爾其勿辭,上來察職。
答禮曹判書宋相琦疏曰,省疏具悉。李夏源疏語之謬戾,李墪自明之供辭,俱不必爲嫌,曾經文衡之人,後拜提學,亦有可據之例,何用辭爲?卿其安心勿辭,速出行公。
答副護軍金鎭圭疏曰,省疏具悉。卿其勿辭,從速行公。
答禮曹參議趙道彬疏曰,省疏具悉。爾其勿辭,調理察職。
政院啓曰,來初十日陳賀後頒敎文,藝文提學,當先期製進,且大禮迫近,此時儀曹長席,不可暫曠,而判書宋相琦,兼帶提學,尙不出仕。今日疏批,亦旣開釋,更無可引之嫌,卽爲牌招察任,何如?傳曰,允。
答副提學權尙游疏曰,省疏具悉。三疏控免,殊涉太過,須勿固辭,從速察職。
答禮曹參判李壄疏曰,省疏具悉。疏中所陳,出於憂愛之誠,可不留心焉?卿其勿辭,從速察職。
答吏曹判書李健命疏曰,省疏具悉。天官長席,非久曠之任,都政遷就,亦不可不念。卿其體予前後批旨,安心勿辭,速出行公。
答京畿監司洪萬朝疏曰,省疏具悉。卿其勿辭,從速察職。
答副應敎朴鳳齡疏曰,省疏具悉。縷縷所陳,出於憂愛之誠,予甚嘉尙,可不留心焉?爾其勿辭,從速察職。
答判決事尹世綏,正言朴聖輅疏曰,省疏具悉。爾其勿辭,從速察職。
政院啓曰,禮曹判書宋相琦牌招不進,推考傳旨,今方捧入矣。所當更請牌招,而日勢已暮,明日待開門,牌招察任,何如?傳曰,允。以上朝報
正言朴聖輅疏曰,伏以,上之官人,必審其能否而用舍之,下之受爵,必量其才分而進退焉。非然者,上有謬擧之失,下招虛受之譏,馴致擧措失宜,官方乖舛,非細故也。庶官尙然,矧爾言責重任乎?臣年少識昧,百不猶人,聖明特以未試之故,猶未察其不肖,簡置於耳目之寄,而臣之自量則已審,決不敢冒玷淸朝之名器也。抑臣情地危蹙之端,非止一二,敢冒萬死,略暴於宸嚴之下焉。頃年臣與同通諸臣,初擬臺望也,銓議不一,互相參錯,雖其爲言,囫圇說去,不復分晳,而同擬數臣,率以此爲辭,或至坐罷,則臣何敢以日月之稍久,耳目之漸遠,自以爲解,而揚揚冒出乎?且臣前夏待罪北部之日,身嬰難强之疾,而適於其時,驛路多事,驅馳道途,病情添㞃。百爾思度,萬無奔走酬應之望,略擧實狀,呈牒營門,冀得數日調治之暇而已,非有仍此遞缷之計,而道臣四行缺以此情勢,尤無抗顔冒進之望,伏乞聖明,察臣才分之不稱,諒臣情跡之臲卼,亟遞新授職名,以安微分,千萬幸甚云云。
禮曹參判李壄疏曰,伏以,臣卽今情地,萬分臲卼,決難廁跡於周行之間,實通朝之所共知,頃於新除之下,因眞殿奉審,事體至重,義不敢他顧,不得不承牌冒出,而私心赧恧,已不可言,旋尋長單,一味縮伏,凡諸曹務,一未與聞。且臣自數日前,素患腹痛,處冷添劇,如刀攢刺,痛不堪忍,貼席叫苦,頃刻難保。情病如右,朝參盛禮,亦不得趨參,跡涉偃蹇,罪合萬殞,辭疏未徹,悚惕冞深。伏聞日昨備局,有當該禮官請推之啓,又於朝參之日,有不參人員査罷之敎。臣於是驚懍震怵,無所容措,席藁私次,恭俟譴何,及其現告,特以情勢之難安,終至倖免,臣誠一倍憫蹙,莫省其所以也。顧今稱賀之日已迫,禮官奉行之事甚多,而臣以應罷之人,萬無冒沒行公之理。玆敢疾聲呼籲於仁覆之下,伏乞聖慈,曲賜矜諒,將臣本職,亟行鐫免,仍治臣罪,以礪群工,以安私分,不勝萬幸。臣方覬免,不敢贅陳他事,而區區憂愛之忱,自有不能已者。今此陳賀之擧,實是往牒之所稀覯者,而億萬年無疆之休,我殿下,實始基焉,此皆宗社神靈之所默祐,擧國含生之所仰禱者。群議盈庭,懇迫祈請,則聖上之初示謙挹,終乃勉從,可以無損於聖德,有辭於方來,而若以臣子致隆之誠,靡不用極,而遽議更加一層之禮,則恐有乖於聖上彌執謙抑之本意也。殿下聰明睿智,方之以三代而無愧,巍功偉績,求之乎前史而有加,其所以鋪張對天之閎休,揚厲無前之盛業,尤在於克讓自美,聖不自居而已。數字之徽稱,何足以增聖德之萬一,而三行缺終始不撓,益守謙節,則可以增光於聖德,而垂耀於千億矣。臣職忝儀曹,旣有淺見,則不敢以情跡之難安,有所自外,聖明之下,玆敢附陳於疏末,惟聖明澄省焉云云。
京畿監司洪萬朝疏曰,伏以臣,昨伏見政目,以臣爲京畿觀察使。臣始焉惶悸,中而愧恧,終又繼之以惕然憂懼也。如臣無似,猥玷周行,歷敭已過矣,涯分已踰矣。殿下不知臣之不才,一試·再試,殆遍諸路,而臣之所以仰報殿下者,曾無一毫可紀,則是宜斥之廢之,不容復置於藩臬,而乃以畿輔重地,加之於已試蔑效之身,此臣之所以惶悸也。竊觀國朝以來,最重方岳之選。其或屢經藩任,至於七八者,絶無而僅有,此豈空疎譾劣,所可輒叨?而今臣,凡七按道八持節矣。臣是何人,敢當前輩之所罕有乎?此臣之所以愧恧也。燭之武有言曰,臣少也尙不如人,今老矣無能爲。臣自初按藩,汔于今首尾二十年餘矣。精神之昏眊,筋力之衰敗,非復舊日樣子,年來淹伏,已分癃廢,凡有除命,每以祈免爲事,而目今所授之任,素稱劇地,其所策應,異於遠道,則以臣病殘,其何能修擧職務,毋負委寄之意哉?此臣之所惕然憂懼也。況臣所患宿痾,遇寒轉㞃,表裡俱虛,風寒易襲,入冬以來,長在牀褥,頃忝春曹,竟稽祗謝,陵寢奉審之擧,將未免緣臣遷就,病裏悚縮,若無所容。幸因大臣之陳請,獲蒙聖旨之諒許,私分粗安,感頌方極,今玆新命,遽及於病遞之餘,此豈臣望想之所到哉?顧臣病源,本非偶發之比,旬月之間,差復難期,方伯之任,不宜暫曠,伏乞聖慈,諒臣沈痼之疾,亟許鐫解臣職,以便公私,不勝幸甚云云。
副修撰鄭纘先疏曰,伏以臣,頃忝館職,竟未赴召,縣道封章,猥陳情懇,獲蒙恩遞,私分粗安,曾未匝旬,三行缺忝竊踰涯,歷職內外,絲毫無補,惟以不擇劇易,隨遇彈竭,爲一分報效之圖。從前恩除之下,未嘗力辭,殆至於有命輒承,而獨於館職,矢心自劃,終始撕捱者,夫豈可已而不已哉?誠以無似之實,不稱之狀,不待人言,自知已明故也。臣若不自揣量,妄意堪任,貪榮利祿,揚揚就列,則區區廉隅,縱不足恤,其爲辱名器而羞朝廷,亦豈細故也哉?朱子曰,士大夫辭受出處,非獨其身之事而已。如臣無似,雖不敢跂擬於古君子之去就,其不獨爲一身計,則自謂無異矣。臣之前後控籲,非止一再,苦心血懇,庶幾見諒於上下,而銓曹之擧擬,恩點之屢下,有若無故控仕者然,此蓋由於名在謬錄,汔未刊削,承乏充擬,不加區分之致,而臣身之狼狽窮蹙,尤萬萬矣。雖然毋論供仕與否,臣之離違京輦,倐已經歲,一息未泯,寸心猶丹,豈不願趁此新正,趨身闕庭,仍參呼嵩之末班,少伸臣子之情禮,而不幸痼疾纏髓,歲加月增,經冬寒疾,轉輾彌留,變症百出,危兆疊現,氣息奄奄,若將頃刻就盡,委身牀褥,作一僵尸。以此病勢,斷無起動趨命之望,臣之罪戾,到此益重,而臣之情事,亦云戚矣。伏乞聖慈,天地父母,諒臣情地,萬分迫隘,憐臣病狀,萬分危篤,亟許鐫削臣所叨之職,仍治違慢,且命選部,勿復檢擧於玉署,以重官方,以安賤分,不勝萬幸云云。
應敎朴鳳齡疏曰,伏以,臣於昨年,忝叨參考之末,不善奉職,自速抨議,妄主己見,至被囚證,惶悚慙恧,靡所自措,席藁俟罪,幾至半年,而畢竟勘律,只止罷免。又未幾何,恩敍特下,而有玉署新命。嚴召之下,分義是懼,謹此來詣於闕門之外,而第秋曹査事,尙未了畢,則一邊按問,一邊甄用,不但有損於朝家事體,三行缺筵中諸臣,以尊號事,有所仰請云,臣於此不勝憂歎之心,略此附陳焉。今之爲此議者,其說莫不曰,此尊君也,愛君也,臣則竊以爲不然也。尊莫大於期吾君以堯·舜·三代,而邃古之世,未聞有此,愛莫大於責吾君以謙恭寅畏,而豫大之擧,未有過此。然則其所以尊之者,乃不過降比季世,愛之者,適足以貽損聖德,嗚呼,其可謂尊君而愛君乎?況自十餘年來,朝廷章疏,屢擧此事,而意在挾雜,又不一出於尊愛,故臣嘗慨惋於斯,亦已論斥於前後疏啓矣,誠不料今日此議,乃發於大庭參會之班也。請之者,雖在群下,而從與不從,惟在聖上,臣未知殿下一定之心,果無所撓奪於群起衆請之中耶?殿下於頃年,下敎喉院,此等章奏,使勿捧入,甚盛擧也。臣每欽仰感歎以爲,此與漢光武使不言聖,同一意也。書之簡冊,傳之後世,其爲聖德之輝光,有非若箇字尊崇之比也。臣固知聖明持盈好謙之意,不間前後,而區區所過慮者,殿下春秋漸高,志氣漸衰,遜悅之言,易爲流入,夸大之心,從而難制,則劉敞所謂數字,不足盡聖德,而前美竝棄,誠亦可惜矣者,毋亦近之耶?傳云,君子愛人以德。於敵以下,猶不可不愛之以德,況臣之於君乎?今日庭臣,亦可謂全昧於將順其美之義也。嗚呼,目今時事,亦云孔艱,法綱凌夷,風俗頹敗,國勢之委靡,如水益下,罔知攸屆。以言乎邦內,則朝著潰裂,戈戟相尋,傾奪轉甚,幾成仇敵,則寅協昭融,不可緩也,饑饉荐臻,公私蕩竭,生民困悴,殿屎方急,則春和議賑,此其時也。以言乎域外,則北儲廢易,亂兆已萠,南酋新立,事變難測,而邊圉疎虞,戎務全弛,則綢繆之策,亦所當急也。是宜君臣上下,專心一力,易慮改圖,深戎玩惕之習,益盡謹畏之方,而朝廷之上,意不及此,民憂國計,不遑他顧,歲首訏謨,只在豐豫之擧,是何擧措之忙迫,三行缺聖明,永執至道,終始一德,以無損四十年昭升之美焉。昔,朱子告其君請勿受賀禮曰,群臣方賀於外,而聖上不受於內,則尤有光於聖德。臣愚不自揆,竊附此義,敢達狂瞽之言,惟殿下,勿以人而廢其言。臣無任云云。
副提學權尙游疏曰,伏以,滓穢賤臣,蒙被鴻渥,分外除命,如蚊負山,徊徨道路,屢違嚴命。臣雖㝠頑,尙克知罪,惟自跼蹐,譴罰是俟,乃於日昨,有辭狀還給之命。臣於此,心神飛越,益無所措,不計顚仆,强疾入來,而顧臣所叨職任,實有死不敢承當之義,復抽肝腎,仰叫天閽,冀蒙憐察焉。臣聞聖王之世,公議行而黜陟明,賢者在位而不肖者不敢進,能者在職而不才者不敢干。苟使公議不行,黜陟不明,則承乏苟充,僥倖競進,上取曠官之敗,下長喪廉之風。庶官皆然,況於經幄之任乎?程子曰,君德成就,責經筵。先正解其義曰,古者設師傅保之官,師,道之敎訓,傅,傅之德義,保,保其身體。此法旣廢,而師傅保之責,在於經筵,其任之輕重,顧如何也,而長官,又自別焉,則此豈輕與而妄受者哉?今臣,直是不學無識,愚騃鈍劣之一庸夫也。自臣之忝承誤恩,愛臣者,憂其負乘致寇,不然則弱者笑,强者罵。其笑與罵者,又非私惡於臣,實皆一世之公議也,則臣豈敢捐廉恥而一日安於匪據之地哉?抑又伏念聖上,不察臣之無狀,而猥授臣以此任者,非以苟榮其身,蓋欲求鷄犬鳴吠之助耳。今臣不揆己分,不有公議,揚揚冒出而膺命,傷則哲之明,招覆餗之災,立見其敗,非但不能稱職而已。此其罪,可勝贖哉?臣旣屢辭而不獲命,黽勉趨召,未及入城,又有推考之命,臣心惶隕,到此一倍,而經幄重任,終難冒據,至於疾病深重之狀,亦不暇具列而仰溷焉。伏乞聖明,重惜名器,鑑察愚衷,亟賜遞改臣。數行缺
弘文提學金鎭圭疏曰,伏以,日者臣之待罪禮官也,廟堂以今歲卽聖上四十年,稱慶有祖宗已行之例,而該曹尙無啓稟,請問備該堂,而使之擧行。聖明不準其請,而臣之悚慄,無地自措,繼伏聞因大臣·諸臣之力請,而勉許稱慶。今於成命旣下之後,不宜追煩未啓稟之由,而事有委折,非無端寢閣,則亦安得不一暴情實於君父之前哉?蓋頃在癸未,廷臣有以三十年稱慶之議,而殿下謙挹不許。臣忝侍經幄,敢陳紀年法之先儒所論,與夫人臣頌祝,當在寶算之無疆,不必計年稱慶,終又贊揚謙挹之聖德,得蒙嘉納。其後乙酉,大臣率卿宰陳請,而臣以有前言,不敢隨參而止,請罪之章,又被包容矣。今年之於紀年法,爲三十九年者,如癸未之爲二十九年,區區愚見,亦無異於前,故以此酬酢於僚席大臣之招,曹吏有問,亦對之如右,而乃有此論責之啓。大臣所言,因有故事之可據,數行缺苟其不然,則犬馬之誠,亦豈不喜忭於臨御之多年,而大臣以有前例而不啓稟,爲罪。此雖臣迷滯之致,而若直謂以遇邦慶不請賀,則其罪大矣。縱聖明仁恕,不加缷罰,顧臣引罪之忱,有不容自安。昨値朝參盛儀,而以此不得趨詣,大臣,請査罪不參班行者,而館職召命,適降此際,身方待勘,勢難冒出,自速逋慢之科,罪上添罪,隕蹙轉深。終以情勢之難安,見漏査罪之中,而春貼子考進之日期迫近,庚牌狎臨,懇牘未徹,不免强顔承命,而中心惶愧,若墜淵谷。念臣前後負犯,旣不輕,則今不可以禮官之幸遞,査啓之曲貸,且已承命就列,遂自晏然如無罪之人,玆敢露章請譴,伏乞聖明,亟命所司,勘臣前後罪狀,使典禮重而邦憲嚴,不勝幸甚云云。
禮曹參議趙道彬疏曰,伏以臣,日昨伏見備局草記,以祖宗朝已行之例,該曹尙不陳請,請推該堂。臣於是竊不勝震惶之至。稱慶陳賀,實係國家莫重莫大之擧,有非參佐之官,所可擅自裁稟,而忝在一曹,旣未卽據例陳達,則當該與否,姑置勿論,溺職之罪,在所難逃,再昨朝參,亦不敢趨造末班,分義未安,益切悚蹙。繼又伏聞,因大臣筵奏,至有不參人員査罷之命。雖臣情勢之難安,特未勘罪,而旣未克進參盛禮,則終不敢以區別爲幸,而晏然仍冒於職次,略具短疏,仰暴危懇,而見阻喉司,只俟譴何。此際,以陵所奉審事,嚴召下降,區區情勢,有難暇顧,不得不黽勉承命,而顧臣宿患諸症,添㞃於去臘社壇享祭時將事之餘,火升膽厥,頭暈目眩,胸腹痞結,俯仰俱妨,呼吸急促,煩悶欲絶。凡此皆所有之症,而因之以內傷,重之以外感,展轉增加,危兆疊出,寒戰未已,火熱隨作,委頓莫省,食飮專廢,有頃刻難保之憂。以此病狀,斷無作氣進詣之望,乃煩喉司之啓稟,卽令變通,而該曹不諒數行缺今雖欲差待病勢稍歇,卽爲馳進,臣之此病,非如一時感寒之比,積傷所祟,變動未易,及時進去,有未可必。莫重奉審,緣臣遲延,則臣罪至此,益復萬死。玆敢疾聲哀籲於紸纊之下,伏乞聖慈,亟命削臣之職,治臣之罪,俾無公私狼狽之患,不勝幸甚云云。
吏曹判書李健命疏曰,伏以臣,自前月加由之後,有命輒違者,指不勝屈,而及至近日,兩日之內,四違天牌,如非情勢之萬不獲已,臣豈敢樂爲哉?伏見聖上答政院之批,乃以不念君臣大義,爲敎。臣於是惶懼震慄,五內崩隕,覓死不得,走伏金吾門外,以俟刑章,而勿待命之敎,又出望外。噫,臣雖無狀,猶不至於全無知識,昨年所遭誣衊,實無抗顔朝端之望,而屢承嚴敎,黽勉就列者,只欲少伸分義,而廉恥一節,則已不暇顧矣,及今連章累牘,不避鈇鉞者,非敢爲一時圖便之計,亦非不顧前後之相戾也。竊自以爲,人臣辭受之義,非拘一節,而處各有宜,聖明御下之道,不宜迫促,而要使以禮,若臣今日之辭,已定計於受命之初,而督迫優容,實有望於造化生成之妙矣。區區此心,可質神明,而誠微人輕,旣不能上格天心,荏苒時月,適足以下招譏議,莫非臣初不審量,妄自隱度,冒沒輕進,致有此無限狼狽,尙誰尤哉?然而枯朽之株,尙沾雨露,抔蟄之物,咸仰日月,則以聖朝體下之仁,若軫簪履之舊,特推欲生之恩,則微臣情實,庶蒙矜諒,而日夜頌禱,何啻如桎梏之思脫,飢渴之得飮哉?況臣虛脆之資,輾轉觸感,無望驅策,歲時起居之班,日昨朝參之列,俱未進參,情禮虧缺,分義掃地,旣犯應罷之科,幸蒙寬宥之恩,罪戾山積,萬殞猶輕,終至胥命之境,則本職未解之前,斷無更出之例,而前頭賀班,亦無進參之望,臣之情勢,可謂窮隘而無餘地矣。抑臣又有不安於心,數行缺不能見重於僚寀,亦可見矣。臣方負罪俟譴,而亦不得不略及焉,伏乞聖慈,諒臣肝血之懇,亟削臣本兼諸任,仍治臣不念分義之罪,以肅朝綱,千萬幸甚云云。
禮曹判書宋相琦疏曰,伏以臣,曾以科事,受人誣辱,不止一端,中間謬恩之下,力辭獲免,畢竟勘罷之命,實出寬貸,感戴鴻私,以罪爲榮,雖在疾病垂死之中,庶幾安意將息,少延危喘,其不敢冒恥攘詬,復立周行則決矣。不料玆者,遽蒙收敍,宗伯·藝苑之命,竝下於一日之內,積釁如臣,何以得此於聖明?臣誠惝怳戰悸,靡所容措。臣之不肖無狀,最居人下,尋常職事,尙懼不堪,況此宗伯,立一國之禮儀,藝苑,掌一代之詞命,地望之高華,委任之隆重,夫豈如臣萬萬庸駑,所可濫叨者乎?此外情跡之難安,尤有所不可冒出者。前者趙遠命,詆臣以前後反覆,吳命恒,斥臣以推諉自脫,酷加醜辱,無復餘地。一被此目,其陋難洗,凡在他人,尙且爲臣羞之,況身親當之者,更施何顔,自列於淸朝士夫之間乎?臣於伊時,隨卽陳辨,曲荷聖明備盡開釋,今不敢更煩覼縷,而其後李夏源之疏,又繼遠命·命恒而發。其所把持臣身者,大抵一串貫來,而旨意之非常,愈出愈奇,至以衛將之罪,勒歸必死之科,殺一不辜,又爲聖德之累,而此皆爲臣之罪,末乃以不仁甚矣等,語一句勘斷,此則雖遠命·命恒之辱臣,亦未之有也。夫臣之前後所辨門事,只據實狀,則衛將之罪與不罪,固非所知,而設令臣果有構虛移罪之意,聖明在上,無微不燭,豈有以臣之故,殺一無罪之理哉?其言之背理,不但誣臣,不幾近於誣聖明乎?臣於其時,纔遞天官,方在散職,縮伏俟罪之中,雖不敢輒露章牘,至今泯默,而追思怖慄,尙覺心寒,何敢以聖上之洞燭,時月之已過,不爲之一暴乎?且伏見李數行缺今不敢追提往事,更有云云,而蓋臣疏語,本據所聞,非有故相陷害之意,落點先後,亦不關於其罪之有無,而齗齗不已,有若由臣而被罪者然,自明之辭,無怪如此,而臣誠駭惑,莫知其故也。臣之臲卼之情,種種如此。今若仰恃寵靈,强顔供職,則眞所謂無恥之鄙夫,而亦何以自解於遠命等詬辱之言乎?且於藝苑兼任,亦有不敢承當者。曾經文衡之人,後拜提學,例多辭避,前輩所處,班班可考。如臣不文濫叨者,何敢以曾經主文之人,偃然自居,而政格·官序,終不可放倒,此亦臣當遞之一端也。今此稱慶陳賀,纔已定日,本兼兩任,俱有職事。前任金鎭圭,旣以情勢難安,引入不出見遞,則事當差出無故之人,俾免顚倒之歸,而臣之難安,視鎭圭有加,遞彼授臣,烏在其變通之意乎?昨者召牌再降,而臣之情勢,如上所陳,疾病危綴,猶是餘事。玆不可不大聲疾呼,伏乞聖慈,遞臣本職,藝苑兼任,亦令該曹照例處置,千萬幸甚云云。
上在慶德宮。停常參·經筵。
許玧啓曰,大司憲權尙夏,執義吳命恒,持平金有慶在外,掌令洪好人·鄭東後,持平李挺周呈辭,今日以監察茶時之意,敢啓。傳曰,知道。
金德基,以弘文館言啓曰,本館下番闕直,已至多日,事甚未安。應敎朴鳳齡,疏批已下,校理洪禹瑞,昨日自鄕入來,竝卽牌招,以爲推移入直之地,何如?傳曰,允。
又以禮曹言啓曰,來三月初七日,大報壇親祭時,王世子陪祭一款,依例缺。又啓曰,玉堂之一員入直,已兩行缺洪禹瑞,因本館草記,已爲出牌,行副提學權尙游,入來之後,陳疏承批,今日不爲出肅,而本館拘於規例,不敢請牌云。行副提學權尙游,卽爲牌招察任,何如?傳曰,允。
以校理洪禹瑞牌不進罷職傳旨,傳于李世最曰,推考傳旨捧入。
金德基啓曰,吏曹郞廳來言,今日爲政事,命下,而判書李健命,參判李晩成,參議李宜顯,俱以病不來,不得開政云。判書李健命,參判李晩成,參議李宜顯,竝卽牌招,使之開政,何如?傳曰,允。
李世最,以備邊司言啓曰,吏曹判書李健命,前後嚴召批諭,不知其幾,而終不肯承命,已極未安。當此國有大慶,親臨受賀之儀,只隔一日,而猶且引入不出,揆以分義,豈容如是?李健命推考,更爲牌招察任,何如?傳曰,允。
有政。吏批,判書李健命牌不進,參判李晩成進,參議李宜顯進,左承旨金德基進。
兵批,行判書趙泰采病,參判兪命雄進,參議黃一河病,參知金相稷式暇,左承旨金德基兼進。
吏批啓曰,靖陵參奉尹淳,莊陵參奉李柬,身病甚重,不得察任云,改差,何如?傳曰,允。
兵批啓曰,昌德宮假衛將李有華呈狀內,身病極重,方在奄奄之中,數月之內,差復無期,斯速入啓處置云。輪番之地,身病如此,則不可等待,今姑改差,何如?傳曰,允。
吏〈批〉,以金萬埰爲工曹參判,金濟謙爲戶曹佐郞,尹世謙爲漢城判官,權尙游爲都承旨。兵〈批〉,以南致熏付副司直,李泌付副司果,徐命均付副司勇。
李德英,以備邊司言啓曰,行司直崔錫恒,右參贊金宇杭,禮曹判書宋相琦,行司直李彦綱,本司堂上差下,有司堂上二員未差之代,以兵曹判書趙泰采,副提學權尙游,使之察任,何如?傳曰,允。
李世最,以兵曹言啓曰,今此宗廟展謁擧動,王世子隨駕時,本曹兩驛騎馬四十匹內,除病傷馬,各差備應把之數,無以推移,依前例京畿驛馬,限十一匹補把,以充不足之數事,本道監司處,分付,何如?傳曰,允。
以全羅監司柳鳳輝,以濟州私奴義俊等十二名渰死事狀啓,傳于李世最曰,渰死人等,令本道恤典擧行。
行判府事趙相愚箚曰,伏以,惟我聖上,臨御以後,闕儀歉典,率擧無憾,施措劃事業作爲,皆功德,就其尤赫然動耳目者而言,數行缺坤道旣奠,庶姓得遂。間不無天災之飢癘札殺,而終不能勝上澤之涵濡生息,則殿下今日所就,可謂越四十年治矣。鴻功盛美,自有所歸,鴻號尊名,早宜奉上。今日在廷之請,臣亦恨其晼晩,而惟是殿下素性沖挹,自降已甚,責躬之敎,每下,攻身之章,無誅,豐享豫大之戒,常在於色辭風旨之間,故致隆歸美之悃,莫伸於治平嘉泰之辰。至于今日,念致理之艱難,思衆志之抑鬱,勉允稱慶,將發德音,而獨於加號之節,聖意落落,朝列陳請之言,旣靳準許,重宰勉戒之疏,反蒙嘉歎。臣於病伏中,聞此處分,竊以爲聖人作爲,雖當如此,臣子忱誠,不可但已。凡我同列,合請爲宜,而抑又惟念,曾子曰,君子愛人以德,不以姑息。蓋歸美名於君父,姑息之愛也,成君父之謙德,以德而愛也。以殿下聖德賢聞,又尙之以謙牧之盛節,則豈不爲錦上之花,而若而字之徽稱,恐不足以增堯仁,而反累克讓之美也。然則在臣子敬王愛君之道,不以堯·舜期之,而乃欲强之以秦漢以來中主之事耶?昔漢光武,始拒封禪,非不峻切,而卒登梁父,爲聖德之玷,亦由當時群臣,不能奉承初詔,將就美意也。故區區老臣之意,只欲我殿下,固執謙德,終謝彌文,毋或如光武之無終,則聖德之光,臣與榮焉。豈可以急於歸美,而不思所以贊成媺擧也哉?臣老病垂死,跡阻元會,稱慶之請,宜同,而旣不展忱,上號之議又始,而獨未獻見,如臣耄廢,固不足有無於朝論,而惓惓之忱,終不自噤,略陳其一二,伏願聖明,少垂察納焉。取進止。答曰,省疏具悉。元老大臣之箚陳,亶出惓惓之忱,予甚感歎。可不加意焉?仍傳曰,遣史官傳諭。
大司諫金興慶疏曰,伏以臣,一參朝班,只爲少伸分義,而身負重罪,斷無冒沒仍據之理,故不得不引避退待矣。處置請出,出於萬萬意慮之外,召牌之下,未敢祗承,坐犯違慢之誅,恭俟譴罷之命,而聖度涵貸,又命只推,不知無狀如臣,何以得此於聖明?數行缺何敢獨自晏然於諫議之首席,以貽無恥之譏耶?廉義所在,決難冒出。明日賀儀,卽千載罕覩之盛擧,凡我在廷臣庶,莫不歡欣鼓舞,而顧臣情勢,如右所陳,未能趨簉於忭蹈之列,以效嵩祝之悃,臣罪,於是尤萬萬矣。伏乞聖明,亟命鐫罷臣職,仍正臣前後罪犯,以肅朝綱,以安賤分。顧臣區區愚衷,不以進退而有間,敢此附陳焉。夫尊號者,上世所無,而昉自後代,豈以三代之盛,無功德可紀,無政治可稱而然哉?殆後來彌文勝而末節繁之致也。此有先儒之所定論,而實爲後王之所鑑戒。伏惟聖學高明,博淹經史,洞觀大體,則其於是非取舍之辨,固已審矣。日昨顯號之請,實出於臣子致隆之誠,靡不用極,而允兪之音,竟靳於前席,有以見我殿下謙挹之德,迥出千古,豈不猗歟盛乎?臣謹按易之謙曰,謙,亨,君子有終。程子傳之曰,有其德而不居,謂之謙。以謙巽自處,何往而不亨乎?君子,安履乎謙,終身不易,自卑而人益尊之,自晦而德益光顯,此所謂君子有終也。儻殿下,聖不自聖,謙而益謙,一意抑損,不自滿暇,毋使虛名,以掩實美,則巍蕩之德,益底光顯,深有得謙亨有終之義,而可以有辭於後,數字徽稱,何足少補於聖德之萬一耶?臣於登筵之日,急於自劾,未暇論列,而耿耿愚忱,終不敢自阻於紸纊之下,伏願殿下,恕其妄而察其忠焉。臣無任云云。答曰,省疏具悉。爾疏所論切實,深庸嘉尙,可不留心焉?須勿過辭,從速察職。
全羅監司柳鳳輝疏曰,伏以臣,猥將私悃,冒瀆嚴聽,日夜所冀望,惟在於得解職名,少快人心,伏承聖批,辭旨溫淳,臣感激惶霣,繼以悶鬱,實不知所以自處也。臣誠不幸,與人爭較,卽見對擧之疏,專以辱臣爲事,自咎自責之外,更有何言?夫二名,本與嫌名有異,言徵不稱在,固是常法,而世之欲諱親名者,强自區別於音韻高低之間,言徵稱哉,無少疑難,未知於人子之心,安乎否乎?此則各有所行,不必求其與同,而當初自辨之章,旣與臣數行缺觀其用意,察其設計,則不明而暗,非正而邪。臣果偏急,不能少遜於遣辭之際,到今思之,臣方自悔其與此人相涉,而輒復以言語相觸,眞可謂知悔而不知戒者也。臣疏,旣曰音相似之字,又以不踐石爲辭,則此非反覆參究後可知之事,而始則佯驚曰愕然,終則結之以若然者,臣未見其有光明正大底意思也。若自謂無心而只斥臣身,則醜悖之說,雖倍於此,亦當任之,顧安有相辨之意哉?第念凡人之與人相較者,不當輒擧其父兄名字,道理然矣。今其疏中,雖或槪陳事狀,豈無他可以措辭之道,而先臣名字,斥然正而書之,臣心痛迫,尤當如何?臣雖愚迷,今而後,亦知不可以此等道理,責之此人,而緣臣妄率,貽辱至此,此臣所以不敢以煩猥自阻,略暴深自咎責之意者也。伏乞聖慈,天地父母,俯賜諒察於臣之至懇至悃,亟命遞罷臣所有職名,俾臣得以少贖愆尤,不勝萬幸云云。答曰,省疏具悉。卿勿過辭,從速察職。
右參贊金宇杭疏曰,伏以臣,自有科獄以來,不敢行公,待罪地部,許久瘝曠,泯默縮伏,只俟嚴譴,畢竟勘斷,末減坐罷,曾未幾何,忽有敍命,除旨又下,授臣以政府西壁,臣誠驚隕震惕,不知所以措躬也。在臣分義,惟當感激趨承之不暇,而第臣情勢,有不可晏然冒出者,不得不略暴焉。蓋昨歲試場之雜亂,專由於雨勢之非常,擧子之紛畓,而場屋之不嚴則甚矣。論以大體,爲考官者,烏得以辭其責哉?然而科事可疑之跡,初無摸捉之端,而諸試官傔從,一倂囚覈。噫,科後囂囂之言,何時無之,而似此擧措,實是古今之所未聞。朝家事體之如何,臣固不宜容喙,而其爲縉紳之羞恥,孰甚於此也?伊時儒臣疏中,雜坐考官之房,奸濫易生云者,最是緊處,而只以充滿之說,取招諸囚而已,生奸一款,終不窮覈,不分虛實,容易勘處,司寇議獄,不亦異乎?身爲試官,見疑莫白,今雖日月稍久,臣安得自安於心也?至於門之開閉,實關試官罪之輕重,而金吾·秋曹,囚繫滿獄,累日推覈,終未歸一,末梢廷尉之奏當,亦欠別白,數行缺雖蒙寬典,旋有牽復之命,而區區自靖之義,何可以暫時微譴,有所自恕,而揚揚冒廁於周行也?況今該曹罪囚之係干科査者,尙未收殺,此事未了當之前,臣之難安,猶夫前也,此又臣不可出之一端也。且臣衰朽積病之身,已無陳力之望,又自前夏,兩目猝然翳暗,轉成內障之症,半年治療,終無分效,今則不能視物,咫尺之間,未辨黑白,自分爲廢疾之人,安有供職之念乎?情地·病狀,俱無出肅新命之路,不得不冒控危悃於宸嚴之下,伏乞聖慈,俯賜諒察,將臣所授職名,亟許鐫遞,以便調治,以安私分,不勝幸甚。答曰,省疏具悉。卿其安心勿辭,速出行公。
判義禁閔鎭厚疏曰,伏以臣,冒死陳情,乞暇還鄕,展省祠墓,躬執薦獻,受恩感深,慕先悲切,衷情易激,涕淚無從。始擬卽日歸朝,趨供職事,少效夙夜之勞,以圖涓埃之酬,不幸狗馬之疾,比益沈劇,一日二日,轉就難醫之域,擔曳作行,亦無其路,欲起還仆,稽滯至今,此殆臣運氣將盡而然,尙何言哉?蓋臣平生痼疾,到衰轉加,居常凜凜,若不可支,靜處調養,粗遣時日,前冬入城,冒寒從仕,仍之以風寒跋涉,原野登降,添傷旣多,感冒甚重,頭痛欲碎,汗流如瀉,寒熱互作,肢體皆疼,咳嗽絡續,呼吸急促。夜而失睡,達晝猶然,勺水之飮,不吐則泄,氣息綿綴,實有奄奄之憂,鄕里見者,莫不危之。設令賴天之靈,復起爲人,此非旬月間所可期者,而臣之所帶職任,無非重地緊務,在鄕虛帶,爲日已多,病裡惶懼,靡所容措。況新正起居,未伸鰲忭之誠,朝參盛儀,獨阻駿奔之列,有臣如此,不如死之久矣。臣之從前負犯,不啻如山,而今又逋慢至此,尤不可終逭刑章。伏乞聖明,亟命有司,勘正臣罪,先將臣本兼諸職,竝行鐫削,以礪臣節,以安賤分,千萬幸甚。答曰,省疏具悉。卿其安心勿辭,從速上來行公。
上在慶德宮。停常參·經筵。
李世最啓曰,備邊司郞廳,以大臣意來言,今日賓廳坐起日次,而陳賀相値,不得來會云矣,敢啓。傳曰,知道。
權尙游啓曰,吏曹郞廳來言,百官加爲之事,命下矣。政事何以爲之?取稟。傳曰,當日爲之。
又啓曰,旣已頒赦,未承授推考傳旨二十一張,自本院依例爻周之意,敢啓。傳曰,知道。
許玧啓曰,太廟展謁擧動時,漢城府堂上,當爲導駕,而判尹金錫衍,數行缺何以爲之?敢稟。傳曰,右尹朴弼明,改差。
李德英,以都摠府言啓曰,今日入直軍士,當爲中日習射,而親臨陳賀相値,不得爲之之意,敢啓。傳曰,知道。
以備忘記,傳于李世最曰,頒赦百官,加爲之。
又啓曰,頒赦百官加爲之事,命下矣。藝文提學宋相琦牌招,赦句添入之意,敢啓。傳曰,知道。
又啓曰,百官加爲之事,命下矣。某罪以下,竝宥乎?敢稟。傳曰,雜犯死罪以下,竝宥。
南致熏,以吏曹言啓曰,在前頒赦之時,則例有別歲抄之事,今則何以爲之?敢稟。傳曰,書入。
又以吏曹言啓曰,別歲抄爲之事,命下矣。準期不敍,災傷罷黜,褒貶居中,竝爲書入乎?敢稟。傳曰,竝書入。
李世最,以義禁府言啓曰,頒赦事,命下矣。時囚門黜及未及拿來罪人等放·未放,當爲分秩書啓,而判義禁臣閔鎭厚,受由在外,勢難趁卽擧行,何以爲之?敢稟。傳曰,書啓。
有政。吏批,判書李健命進,參判李晩成病,參議李宜顯病,左承旨金德基進。
兵批,行兵曹判書趙泰采,賓廳會議進,參判兪命雄進,參議黃一河病,參知金相稷病,右副承旨李世最進。
吏批,以趙泰耉爲兼同春秋,黃河弼爲工曹佐郞,黃瑞河爲禁府都事,辛相東爲光陵參奉,李纘慶爲靖陵參奉,朴浩爲莊陵參奉,徐命均爲說書,金宇杭爲繕工提調,宋相琦爲掌苑提調,李光迪爲瓦署提調,崔錫恒爲司譯提調,申銋爲觀象提調,南致熏爲左尹,百官加下批。兵批,以洪錫輔爲副司正。
吏批啓曰,因右副承旨李世最所啓,故左議政尹趾善妻洪氏,以望九之年,喪其壯子二人,只有弱孫,而家業素貧,菽水難繼,畀之寸廩,使得便養事,有令該曹稟處之命矣。尹趾善,以眷待之相臣,卒逝未久,家事旁落,今洪氏,年迫九十,有此菽水難繼之患,則在聖朝軫念古大臣之義,宜有收錄其子孫之道,前頭隨窠調用,何如?傳曰,允。
兵批啓曰,全羅右水虞候鄭齊奎,前僉使吳尙欽,前萬戶李天起,前權管李承緖,閑良金貴山,通德郞李琯,前哨官金道光,軍官申武孟,前縣監魏東荃,屯監官姜一周,前司果鄭憘,宣敎郞李鈺,閑良鄭重萬,前宣傳官尹經,閑良金時澤等,或軍器別備,拯活人命,捕賊之功,俱有加資之命,而鄭齊奎,吳尙欽·魏東荃,李天起等,雖已資窮,未經準職,李承緖·李琯·金道光·申武孟·姜一周·李鈺·尹經等,未資窮未準職,金貴山·鄭重萬·金時澤等,係是閑良,何以爲之?敢稟。傳曰,竝特爲加資。
李世最,以兵曹言啓曰,今正月十一日,武臣賓廳武經七書講書日次,而宗廟展謁擧動,只隔一日,不得爲之之意,敢啓。傳曰,知道。
申鐔,以禮曹言啓曰,今此卽位四十年,實爲宗社莫大之慶,先朝舊例,旣行告廟·頒敎·陳賀第應行之節,設科同慶,亦當次等擧行,取考前例,則宣廟朝,以卽位四十年增廣別試,取三十三人,直赴三人,合三十六人,有特命講經,三經中自願一經,四書中抽栍一書,取粗以上,試賦·表·策,乙酉年卽位三十年慶科,依宣廟朝例,以增廣設行,無講經取三十三人,今亦似當依乙酉年例,除講經設行增廣,且增廣,例有圓點設行之規,而乙酉年增廣時,以糜費甚多,且無益於取士之道,除圓點,不設館試,只設兩所,而館試試取之數,分屬兩所,此亦依前例爲之乎?敢稟。傳曰,依爲之。
議政府領議政臣李濡,行判中樞府事臣李頤命,行兵曹判書臣趙泰采,判尹臣金錫衍,禮曹判書臣宋相琦,吏曹判書臣李健命,副護軍臣李光迪,知中樞府事臣李基夏,知中樞府事臣柳重起,刑曹判書臣尹就商,行大司成臣申銋,行司直臣南致熏,同知臣李弘逸,兵曹參判臣兪命雄,副摠管李宇恒·李溶·柳星樞·李世祥·李泓啓曰,惟我主上殿下臨御四十年間,嚴恭自度,敬天勤民,仁聲善敎,洋溢薰蒸,使神人胥悅,區宇乂安,猗歟盛哉,故雖窮閻·僻壤,愚夫·愚婦,莫不欣戴贊頌,況臣等遭遇盛際,豈不思鋪張德美,揚厲洪休?而只緣聖德謙沖,群臣不敢不仰體,進號之議,旣興而旋寢,莫重之禮,久闕而不行,中外人心,轉益抑鬱矣。今者新元,玉座儼臨,百僚咸造,天光旣邇,下情益激,從前囁嚅之言,自發於歡慶之際,而不但殿下,益存謙挹,不賜允可,威顔咫尺,惶懼踧踖,臣等,亦不能竭其誠畢其辭矣。於戱,聖明嗣服以來,盛德洪業,其宜揄揚大稱者,誠不可縷指殫擧。若追復端宗大王位號,宗祊永無闕典,聖孝益光前烈。且向者坤位之重正,咸仰日月之貞明,此實漢·宋哲王之所未有也,而謹就其尤大最著而言之,殿下,追神皇罔極之恩,體孝廟至痛之敎,築壇享祀,以致如在之誠,斯擧也,大義關於天下,風聲動于一國,千古列國之所未有也。嗚呼,天地飜覆,今幾年所?人情,久則易忘,忘則義理,亦幾於晦矣,而殿下,乃克明之於將晦之際,碩果不食,固未有陽盡之時,此可以有辭於天下·後世,今臣等之所以頌聖明者,乃所以彰大義也,非所以崇虛美也。惟我宣祖大王,實有盛德·大業,群臣,仰請尊號,則始讓而終受,夫豈不可,而聖祖苟然受之,臣等所期於殿下者,亦惟在於率聖祖攸行,非敢以豫大之說,累聖上執謙之德也。伏乞聖明,克遵祖宗已行之例,俯察臣民顒若之望,亟賜兪音,不勝幸甚。答曰,今日是何等時耶?歲飢民困,災異荐疊,顧瞻中外無一可恃,夙夜憂歎,不遑寧處矣。今玆進號之請,出於萬萬意外,心甚驚愕,久而靡正也。玆事得失,考之往牒,斑斑可知,予之取舍,固已審矣。雖曰,有祖宗朝已行之例,尤非涼德之所敢望者也。斷無允從之理,勿復陳請,少安予心。
掌令洪好人·鄭東後·李挺周啓曰,請還收黃順中放釋之命,仍令該曹嚴加窮問,依律處斷。請還收柳赫然·李元禎復官之命。請李獻英·獻章試券,令該曹更加考覈,拔去榜中。請前校理李夏源,削奪官爵,門外黜送。請京畿水使李天根,罷職不敍。措辭竝見上柳敏廷·趙銘等前後招辭,多有違端,而終不得實,其在嚴科場杜奸僞之道,不可不嚴覈得情,故竝加訊問之命,判下已久,而該曹一向遷就,不卽擧行,物情之訝惑,已不可言,而今因赦旨,混同蒙宥,則隱情終無以鉤發,王法終無以得伸,論以國體,寧容若是?請柳敏廷·趙銘,仍囚嚴訊,期於輸情,新除授執義吳命恒,時在黃海道海州牧,請斯速乘馹上來事,下諭。答曰,不允。末端事及下諭事,依啓。
以判府事李畬上疏,傳于李世最曰,遣承旨敦諭。
答戶曹參判梁重厦疏曰,省疏具悉。疏陳殊切,可不留心焉?卿其勿辭,從速察職。
答判府事徐宗泰箚曰,省箚具悉卿懇。縷縷陳戒,亶出忠愛,而所引宋臣之言,尤爲切至,感歎不已,可不留心焉?卿其安心勿待罪。仍傳曰,遣史官傳諭。
行判中樞府事臣徐宗泰箚曰,伏以日昨朝參之時,大臣,以尊號事,各陳所見之稟請,而聖上堅持初志,不賜開納,臣之愚以爲,此尤爲爲聖德徽美也。此議之發,有年矣,臣未嘗得言端,指陳於前,而竊嘗敢謂在今時勢艱棘,事雖可爲,決不當有此豫大之擧,聖志謙抑,至發於宸製篇什,甚盛德也。擧國歡頌,臣子之義,固宜將順。且觀司馬光,以勿受尊號,勸導其君者,忠愛篤至,可爲師則。臣未嘗不三復感歎,旣以是存之於心,而又每發於對人言語之間矣。今者旣以聖曆稱慶,而是議繼發,大臣以下,合辭以請,擧措重大,賤臣區區,豈獨無尊君贊揚之忱?而省顧初見,不敢變改,以是終不得隨進而參班矣。宋治平間,廷臣,請上尊號,司馬光,累上箚請勿受,熙寧初,又有是請,光又上箚,其言槪曰,謙德之美,尊而益光,施之神人,無不悅豫。以陛下聰明睿智,徽柔懿恭,享有鴻名,云何不可?屬者,五稼漂沒,編戶失業,吁嗟之聲盈路,陛下政宜深自抑損,以承天譴,二行缺至於人心悅豫,然後推崇徽稱,何晩之有?陛下,曩者辭尊號不受,天下稱頌盛德,至今未已,是虛名而得實名,推虛美而取實美,於陛下何損焉?其言理明辭懇,出於至悃矣。伏惟聖明盛德之美,光祖宗而超前代者,輝映感發於中外,膺受尊名,實無歉愧,而且尊號,雖云非隆古令典,旣有國朝一二故事,則亦非今日創請,第今天威·邊虞,朝象·民艱,俱在十分之地,與祖宗時不同,聖上,政宜日夕兢業,益自沖挹,務恢遠圖,何可安於昇平之美觀,而蹈唐·宋衰世之軌乎?我朝世祖·成廟兩朝,業崇治成,最稱郅隆,而未有別上徽稱之禮,然而聲烈赫然,垂光百代,爲聖朝盛德之主,不以尊號之有無而德美有所增損,〈於〉此可見矣。聖學高明,超然遠覽,深察古賢臣之忠猷,益守聖志,使謙光增美,是賤臣之至願也。臣之不肖,不能仰補天地恩造之萬一,垂死之日,徒以稱頌上德,爲事,實非本心,而當此擧朝籲請之日,不得聯班叩陛,共貢忱誠,伏不勝悚懼俟罪之至。
戶曹參判梁重厦疏曰,伏以恭惟我聖上殿下,尊臨寶位,于今四十年所,鴻休盛烈,卓越百王,擧國民庶,莫不愛戴頌祝,趁此稱慶之日,欲進顯號,以彰聖德者,固出於致隆之至誠,而惟聖上,聖不自聖,謙而益謙,粤自年前朝野章疏,交上公車,而明旨屢降,宸製繼頒,藹然撝謙之意,溢於辭表,此誠千古帝王所未有之盛節,凡在瞻聆,孰不欽仰感歎也哉?迺者朝參之班,大臣·重宰,又發此議,合辭陳請,而聖意牢定,不賜允可,至於伊日筵臣,各陳勉戒,則溫諭勤摰,和顔而翕受,厥後諸臣,有懷陳疏,則批旨諄切,虛心而敷納,執謙之志,克讓之美,終始如一,愈往愈固,足以有光於簡策,垂法於後昆,在今日群下之道,亦宜贊揚將順,仰體君上之美意,何必懇迫祈請,强加數字之徽稱乎?誠願聖上,益軫挹損之戒,允執沖謙之德,一念堅持,毋或撓奪於今日之廷議。二行缺臣愚衷所激,妄有所論列,惟聖上,恕其狂僭,而少垂察焉。臣以望八垂死之年,値曠百稀有之慶,强扶衰疾,進參賀班,少伸區區歡忭之忱,竊聞大臣·諸宰,欲議于賓廳,而愚迷之見,有不可强參末議者,玆敢徑還私次,露章自列,伏乞聖明,特賜諒察,亟罷臣職,仍治臣罪,以安私分,以警具僚,不勝幸甚。
判中樞府事李畬疏曰,伏以臣沈淹之疾,逐年漸加,氣息綿綿,如縷僅延。至于前冬,感寒連發,彌留不解,家又不幸,只有一弟,而遽見喪亡,孔懷之情,自不禁摧剝,病狀頓劇,頃刻若絶。臣年位已極,萬念都盡,惟是國恩未答,朝暮入地,犬馬微忱,至死難泯。至於所帶兼司,冬考又廢,元朝頌祝,天閽遠隔,愆負增積,食息靡安。方擬仰陳一疏,以請誅譴,而心神迷瞀,不能自力構成,一味怔營,遷就累日,乃於此際,史官遠臨,傳宣特召之旨,十行綸音,誨勉丁寧,諭以思想之意,責以大臣之義,促臣與近侍偕來,臣聞命惶駭,精魄飛越,以首頓地,但有向闕涕泣而已。噫,臣最以無似,濫蒙不世之知遇,至忝大僚之列,國家休戚,身實共之,使臣處於朝班,苟有分毫可以裨補國事者,則死生·夷險,非所敢計,臣何獨自保軀命,但以畎畝爲安哉?臣之末本,實聖明之所臨燭也。前後四冒,但積罪戾,上負殊私,下喪身名,蓋其當退,實非一端也。臣進旣無以輔佐聖治,退猶可以存其廉義,免爲淸世之辱,其所以仰答隆旨者,庶不在彼而在此也。加以年迫懸車,積病癃羸,棲遑道路,實有生行死歸之慮,往歲入朝,亦不敢久淹者,職此故也。聖上,覆以至仁,臨以至明,曲全終始,以至今日,臣之一身頂踵,皆上之賜也。臣雖愚迷,何敢自阻於父母日月之下,而二行缺顧臣一息雖存,便同未冷之屍,房闥之外,無路轉身,今若迫於威命,扶曳就途,未及中程,必立見顚斃,聖上召臣之本意,宜不如此。玆敢披露衷悃,冒死陳籲,伏乞聖明,憐賤臣之病,難復强動,念王人之重,非可久辱,收還史官偕來之命,俾安晷刻之喘,仍治臣辜恩違命之罪,以警具僚,不勝萬幸。
敎中外大·小臣僚·耆老·軍民·閑良人等書,王若曰,群情難遏,未遂執謙之初心,縟儀載陳,式遵稱慶之舊典。肆颺渙號,誕告多方。永言寡躬,叨承洪緖。體先謨之丕顯,寧忽繼述之圖?思天位之孔艱,不弛兢業之念。敢云勵精於宵旰,常懼獲戾于臣民。至治未臻,安有億兆人愛戴?流光易邁,奄及四十載春秋。不意群僚之進言,乃引前事而爲請,惟穆廟業盛嘉靖,在眇末而難望。顧今日運値艱屯,豈昇平之可擬?然念在廷之齊籲,可想擧國之同情。前後之歲籥,相同,自知多忝,祖宗之彝章,斯在,宜率攸行。慰顒望之深誠,終至勉副,膺曠絶之盛擧,曷敢自安?禮止呼嵩,少示抑損之意,儀停進爵,彌戒豐豫之觀。爰命淸廟之修禋,仍許大庭之伸賀。千官歡忭,多稱慶福之無疆,萬姓尊親,若爲前烈之追配。臨深履薄,憂更切於盈成,敬德諴民,念益篤於祈永。綿薄寔賴於乘隲,繼序詎忘於增光。商宗之曆年久長,玆乃迪哲,周后之至日中昃,予所儀刑。萬年惟王,固出臣子之頌祝,一人有慶,亶由邦國之榮懷。豈閎休之獨專?宜解澤之普及。滌瑕蕩垢,咸與維新,布德施恩,自今更始。自本月初十日昧爽以前,除謀反大逆,謀叛子孫,謀殺歐罵祖父母·父母,妻妾謀殺夫,奴婢殺主,謀故殺人,魘魅蠱毒關係國家綱常·贓汚·强竊盜外,雜犯死罪以下,徒流·付處·安置·充軍·已至配所·未至配所二行缺於戱,王者,順時行令,君子,體仁長人。三陽載回,屬天地交泰之運,一德克享,正君臣相勉之時。庶獲順信之祥,共保靈長之治。故玆敎示,想宜知悉。資憲大夫禮曹判書兼藝文館提學世子左副賓客臣宋相琦製進。
午時中嚴,上出御崇政殿,繖扇侍衛如常儀,近臣及執事,先行四拜,三嚴,通禮,啓外辦,上乘輿以出,協律郞,擧麾樂作。通禮,啓請降輿,都承旨權尙游,跪進圭,上執圭陞座,侍衛如常儀。相禮,引王世子入就位,典禮,唱四拜,王世子四拜,樂止。王世子跪,代致詞官,進詣御座前,宣讀王世子賀箋記,王世子四拜出就位。引儀,分引宗親·文武百官,皆四拜,樂止。百官跪,代致詞,進詣王世子入就位,宣敎官,臨階西向立,讀宣敎書訖,王世子及百官,皆四拜·三叩頭三呼,宣箋官,進詣箋案,讀宣王世子賀箋訖,又宣讀百官賀箋。典儀,跪請以禮物,付有司。通禮,進當御座前,跪啓禮畢,上降座釋圭。通禮,啓請乘輿,鼓吹振作,二行缺王世子,受箋函及禮物函,以授尙傳,四拜訖出就次。乘輿還內,宗親文武百官,入就位皆四拜跪,致詞官,北向致詞訖。領議政李濡,受箋函及禮物函,以授尙傳,又四拜訖,以次退出。
上在慶德宮。停常參·經筵。
藥房都提調臣李頤命,提調臣趙泰耉,副提調臣權尙游啓曰,寒洌特甚,伏未審此時,聖體,若何?朝參受賀,連續勞動,手部·脚部,不瑕有損乎?王世子冒寒行禮,氣候,亦如何?太廟擧動,只隔一日,而日寒如此,此時動駕,伏切悶慮,姑俟數日來日氣稍和時,改卜吉日,允合愼疾之道,臣等不任憂慮,敢來問安,竝此仰稟。二行缺
備忘記,傳于兪命弘曰,今下弓矢,安義僉使吳斗輔處給送。
權尙游啓曰,左承旨金德基,右承旨許玧,左副承旨李德英,今日病不仕進,右副承旨李世最,以敦諭,今將出去,廳中只有臣及同副承旨申鐔,出納之際,百事極爲苟簡,竝卽牌招,何如?傳曰,允。
注書李國休服制,代以尹大英爲之。
尹憲柱,以義禁府言啓曰,今此宗廟展謁擧動時,本府都事十員內,九員,大駕各差備隨駕,一員本府入直,王世子考喧左右都事,無以備數,假都事二員,令該曹差出,以爲分差之地,何如?傳曰,允。
金德基啓曰,明日太廟展謁擧動時,承旨不可不備員,而右副承旨李世最,纔已奉命出外,何以爲之?敢稟。傳曰改差。
申鐔啓曰,明日擧動時,承旨不可不備員,政官,卽爲牌招開政,承旨有闕之代,以在京無故人差出,仍卽牌招察任,何如?傳曰,允。
有政。吏批,判書李健命牌不進,參判李晩成上疏。入啓。參議李宜顯進,左承旨金德基進。
兵批,行判書趙泰采病,參判兪命雄病,參議黃一夏病,參知金相稷進,左承旨金德基進。
吏批啓曰,判書李健命牌招不進,參判李晩成陳疏,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避·外任,竝擬,何如?傳曰,允。
吏批,以兪命弘·尹憲柱爲承旨,李晩堅爲副應敎,洪致中爲校理,李澤爲副校理,洪重休爲副修撰,帶原君光胤,密善君格,光原君樍,西陵都正煜,韓豐副守枰,韓原副守樞,昌善正楣,韓山副守澳,坡陵都正槮,壺平副守橒,星昌守濡,齊平正㰒,成平副守澤,壺山副守檉,韓陽令楹,原興守煦,東昌君炡,月善君,原陽都正炅,夏溪令椐,夏平正檝,全陽正樸,夏雲守榜,昌平副守浚,齊陵副守楇,副護軍李嵂,今加嘉善。一行缺
兵批,以黃欽·尹星駿·李德英·李世最·柳龜徵·柳胤興·邊震英·元德夏·洪彪·李順坤·金命熙·閔周憲·張孝源·趙泰興·鄭琳·孫必億·柳重茂·李大成·沈仲良·鄭來祥·呂必容·李頤晩·李麟徵·李正臣·崔敬中·李允望·洪處宙·李萬樹·鄭斗平·權碩·韓爾溫·梁始昌·高泰齊·鄭文彬·金壽河·元萬樹·具永立爲副護軍,閔鎭遠·李徵龜·宋徵殷·金致龍爲副司直,金普澤爲副司果。
領議政〈臣〉李濡,行判中樞府事臣李頤命,領敦寧府事臣金柱臣,行兵曹判書臣趙泰采,知中樞府事臣李基夏,行司直臣李光迪,判尹臣金錫衍,知中樞府事臣柳重起,同敦寧臣李弘逸,刑曹參判〈臣〉尹就商,副摠管臣李宇恒,左尹臣南致熏,兵曹參判〈臣〉兪命雄,副摠管臣柳星樞,副摠管臣李溶,副摠管臣李泓,副摠管臣李世祥啓曰,臣等於昨日,謹詣朝堂,仰徹群情,而言辭蕪拙,不能竭其悃懇,及奉批旨,未蒙允許,臣等且懼且恐,自恨誠薄,莫回天聽也。臣等,謹按尊號之儀,實自中古,而其間明君·賢辟,或莫不承行,雖以我祖宗之盛焉而亦且受之,鴻功茂典,昭垂國乘,則今日之所當法者,非此而誰?臣等,聞事貴得中,禮譏失宜,無其實而受其名,固爲失宜,而有其實而辭其名,豈云得中?得失之衷,惟在於此,況唐·宋之君,貽譏後世者,特以一經郊天,輒上尊號耳,曷嘗有大義·實德,與今日比者哉?今聖敎所謂得失·取舍,無乃未免於過中者耶?宣廟之初受尊號,〈以〉宗系之辨誣也,再受,以禍亂之勘定也,而竊觀其時,逆亂甫平,島夷陸梁,憂虞多端,民生未必盡安,天災未必盡祛,年穀未必盡登,而然而群臣,敦請不已,聖祖始讓而終受者,誠以豐功·盛烈,允合大稱,有不可以彼而掩此故也。今我殿下,敬天恤民,孜孜不懈,四十年如一日,二行缺聖敎所謂歲飢民困,災異荐疊者,蓋可見殿下,聖不自聖,一味憂勤之意,臣等,莊誦再三,愚衷倍激。噫,端廟追復之典,坤位重正之慶,國祚靈長,終必賴之,而至若禁苑設壇,寓誠香火,則事絶千古,有辭萬世,不有所宣揚,將何以彰義烈於天下,不有所崇飾,將何以聳民心於域中?故臣等勤懇之忱,非特以贊聖德也,實欲因此而明大義·樹風聲,庶幾有補於孝廟未伸之志事也。殿下亦何忍堅守謙讓之小節,而不念關係之至重也?帝王之行,莫大於率祖攸行,故禮曰,有其擧之,莫敢廢也,蓋欲其恪遵奮章,罔敢或違,豈使之獨守其志,輕違祖典乎?殿下於此,必能知所擇矣。臣等雖甚無狀,豈敢以無稽之說,導殿下爲豐豫之擧乎?伏乞聖明,特垂睿察,上念國典,下軫衆願,亟降兪音,千萬幸甚。答曰,昨日之批,明示予意,此非一時撝謙之辭,決不可允從矣。
掌令鄭東後啓曰,請還收黃順中放釋之命,仍令該曹嚴加窮問,依律處斷。請還收柳赫然·李元禎復官之命。請李獻章·獻英試券,令該曹更加考覈,拔去榜中。至親之間,不相援引,事理誠然,而人臣告君之辭,亦不可不愼也。前校理李夏源,當初疏中,泛引一家人,自證敦化門之不開,及其緘問之際,終不據實直陳,至於王府嚴問之下,始乃謂之至親間私語,又謂之父子·兄弟不相告引,其爲情狀,誠甚無謂。若是至親之間,初何以一家人泛稱之也?旣知其不相告引之義,則亦何以謄諸章牘,爲證於獄事方張之日乎?初旣急於分疏罪囚,挺身立證,末乃變幻辭說,含糊不吐,敢以壞法·敗倫等語,肆然爲違拒明命之計,其厚誣天聰,眩亂獄情之狀,豈非可駭之甚者耶?此臺啓之所以累次爭執,期於準請,而昨承聖批,以旣已削職,何至門黜爲敎?臣竊以爲不然也。夫夏源,職在經幄,甘心自陷於懷私罔上之科,二行缺臣以壽進宮屬,偸食稅米,覈實究罪事,論啓蒙允,而聞其不卽就囚,頗有綢繆作奸之跡,不勝駭然。自本府,捉致宮奴·庫子·大廳直等七人,次第取招,則皆以果無一石米納宮,同辭直告,而又以就囚前夜,開出庫藏文書,幻改還藏之狀,一一納招,噫,莫重啓下文書,猶可乘夜幻改,以爲掩跡之計,奸慝之罔極,一至於此,則偸食稅米,特其零細事也。其爲罪狀,尤不可不究覈嚴治,而適因赦命,混同蒙宥,將無以懲奸情·杜後弊,請該宮次知及任掌等,更令該府嚴覈正罪。答曰,不允。
申鐔啓曰,修撰洪致中,以所懷陳疏,今方捧入,而觀其措語,且以前校理李澤史事引嫌違罷之故,有所不安,徑出禁直,所當直捧禁推,而此與無端徑出,有異,推考警責,何如?傳曰,允。
金德基啓曰,延礽君·延齡君昍,與諸宗臣,聯名上章,聖批纔下,卽以宗親府郞廳,進來闕外,祗受批旨傳諭之意,分付宗親府吏,則該吏以爲本府郞廳,家在城外,無由率來云,王子疏批未下,而郞廳之偃然在家,不爲來待,殊極駭然。事體所關,事當從重請罪,而本院無他可施之罰,當該郞廳,從重推考,該吏不爲先期率來之罪,亦不可不懲,令攸司囚禁科罪,批旨,姑無傳諭之官,經夜稽傳,極涉未安,何以爲之?竝此仰稟。傳曰,依啓。郞廳罷職,遣史官傳諭。
答工曹判書尹德駿疏曰,省疏具悉。陳戒之言,可不留心焉?
答吏曹判書李晩成疏曰,省疏具悉。昨旣勉戒前席,又將未盡之懷,縷縷不已,益用嘉之,可不加意焉?卿其勿辭,從速察職。
答護軍金鎭圭疏曰,省疏具悉。所執是矣,不參何嫌?卿其勿辭,安心行公。
答持平李挺周疏曰,省疏具悉。爾其勿辭,往省焉。
答工曹參判金萬埰疏曰,省疏具悉。卿勿過辭,宜速察職。
答刑曹判書朴權疏曰,省疏具悉。有疾不得赴衙,別無所嫌,卿其安心勿辭。
答修撰洪致中疏曰,省疏具悉。二字缺陳戒,出於憂愛之忱,深用嘉尙,可不留心焉?以史事引嫌,殊涉太過,爾其勿辭,從速察職。
答正言朴聖輅疏曰,省疏具悉。陳戒之辭,寔出憂愛,嘉尙不已,可不留心焉?爾其勿辭,從速察職。
答校理洪禹瑞疏曰,省疏具悉。陳戒之辭,寔出憂愛,嘉尙不已,可不留心焉?爾其勿辭,從速察職。
答大司成申銋疏曰,省疏具悉。卿勿過辭,從速察職。
答同副承旨申鐔疏曰,省疏具悉。爾其勿辭,從速察職。
答掌令洪好人疏曰,省疏具悉。今玆陳戒,誠切愛君,予用嘉尙,可不留心焉?
答知義禁趙泰耉,同義禁李晩成·兪命雄疏曰,省疏具悉。卽令次官備三員,分秩書啓,無妨矣。
答延礽君等疏曰,省疏具悉。昨於賓廳啓辭之批,已悉予意,萬無允許之理也。
京畿監司金萬埰疏曰,伏以臣,頃蒙聖恩,獲遞藩任,蓋聖明,察臣苦情,許臣私懇,而俾臣得以少安乎私分耳。臣於是且喜且感,不自知涕血之交迸也。自此以往,惟有歸伏田廬,杜門省愆,誦祝聖明生成之德意而已,不料今者,忽復有冬官新命,臣誠震駭惝怳,不知其何以得此也。顧臣向來所遭,實非薄物細故之比,而兼以違逋瀆擾,罪戾山積,揆以邦憲,萬死是甘,而過蒙聖上,覆以至仁,臨以至明,不惟不加之罪,從而開釋慰諭,迥出尋常,旣又憫憐矜恤,曲副忱辭,而猶復不忍棄捐,旋有此收錄之恩,凡所以爲臣地者,委曲備至,無復餘憾,是聖明援臣於坑坎之中,而措臣於袵席之上也。臣雖至頑極迷,豈不知感激聖恩,而爲報效萬一之圖哉?第臣罪釁至深,玷汚亦極,有不敢以恩旨之隆疊,職名之改易,晏然自解,而冒居於榮次者,若幸一時之會,忘宿昔之心,揚揚復出,自同無故之人,則二行缺。且臣於本職,尤有所難冒者,臣與本曹判書尹德駿,旣有嫌礙,至以一時交龜,爲難洗之罪累,則其不可聯席周旋,以重傷私義也,較然矣。聖上,每以臣僚之引私嫌,爲不當,而前後誨責於微臣者,亦甚嚴截,則今又以此煩瀆,極知惶懼,而衷悃所迫,亦何敢自阻於閔下之聽也?抑臣又有所惶悚者,今此陳賀頒敎之擧,實國家莫大之慶,凡於敎命之下,爲道臣者,躬自祗受後,頒布各邑者,古例卽然,而昨於敎令之下布也,臣不但情跡之危蹙。且以賤疾濱死,無由轉動,致使幕官遞行,事涉苟簡,跡似偃蹇,臣罪至此,實無所逃。玆敢竝此附陳,仰請譴何,伏乞聖慈,察臣情病之難强,亟遞新授之職,丐以殘骸,許避榮塗,使得安意待盡,以終始天地生成之惠,仍命所司,勘治臣慢命壞事例之罪,以警具僚,公私不勝幸甚。
工曹判書尹德駿疏曰,伏以今者,大臣率宰臣,有合辭之請,而顧臣有區區賤見,不敢自外於聖明從善之下,昧死仰陳。殿下卽位以來,政令施措,動法古聖,敬天愛民,篤學勤政,受天之佑,享國久長,四十年來,域內無事,此固億兆臣庶,所共愛戴·歌頌之不足者。第伏念殿下,萬善足焉之中,表爲首稱者,謙德也。何以言之?殿下受祖宗艱大之投,有淵氷臨履之懼,凡於豐豫之擧,頌美之事,不以自居,今玆尊號之議,發端久矣。十餘年來,章疏陳請者,殿下輒斷然揮斥,至有勿爲捧入之敎,此尤盛德也。臣愚以爲將順斯美,以彰抑損之實,則傳之史冊,必增其光,比之於數字徽稱,不足以形容天地日月者,豈不相懸乎哉?二行缺惟聖明垂察焉。
左副承旨李德英疏曰,伏以臣本癃病之人,夙夜之任,決非所堪,而猥蒙拂拭,擢置近密,念臣報效之圖,惟在筋力奔走,故忍死供劇,已至五朔,其間實多難强之時,而終不敢爲呼籲乞免之計者,蓋欲少伸微悃矣。自四五日前,左目忽然腫痛,毒氣所注,半面浮高,以此病狀,戶庭之間,亦難出入,而昨日縟儀,乃是千載盛擧,跛躄皆忭之日,臣不忍獨後,擿埴隨行,僅免顚躓,此則班行之所共目見,退出之後,痛勢浮氣,一倍添重,加以風寒所傷,外感兼作,達夜叫痛,方在昏昏不省之中,此際天牌奄臨,不敢坐違,扶曳來到禁扃之外,而病勢至此,旣無入直之望,太廟擧動隔宵,亦無陪衛之勢,玆不得不疾聲仰籲於天地父母之前,伏乞聖慈,特加憐察,亟許遞改,俾無臨時窘急之患,以便公私,千萬幸甚。
刑曹判書朴權疏曰,伏以臣一病沈綿,今已旬有日矣。伏枕昏昏,與死爲隣,朝參盛儀,未得趨進,而名漏於現告之中,獨免罪罷,私心愧懼,已不可言。昨日稱慶之禮,實是千古罕有之慶,擧國臣民,莫不懽欣鼓舞,而旣未能致身於呼嵩之班,少伸區區犬馬之悃,繼伏聞廷臣合辭,有致隆加號之請,而亦無由廁跡末議,以竭愛戴揄揚之忱,有臣如此,生不如死,撫躬自悼,惟有涕淚。席藁私次,但竢鈇鉞,卽伏見臺啓,論趙銘·柳敏廷事,有該曹一向遷就,不卽擧行二行缺臣於初一日候班,重得寒疾,委頓數日,初四日適値無故,將欲强疾赴衙,早起盥櫛,仍致再感,症情苦㞃,幾死僅甦,轉輾沈重,前後大禮,俱未克進參,則其不能暇及於按囚,事勢則然,而臺啓所謂一向遷就者,似疑臣無故爲延拖之計。同朝之間,不相諒悉,乃至於此,則尙何望見察於蓋高之天耶?緣臣不善攝生,嬰此奇疾,罪戾層積,無以自解。情窮勢極,不得不疾聲仰籲於天地父母之前,伏乞聖明,亟令鐫削臣職名,先治臣屢闕賀禮,不參會議之罪,仍勘臣廢閣成命,不卽擧行之律,以嚴國法,以安私分,千萬幸甚。
正言朴聖輅疏曰,伏以臣才分疎淺,情地臬兀,一日虛帶,罪戾冞積,昨上辭疏,未蒙恩遞,至以從速察職,爲批,臣誠驚顧踧踖,措躬無所。國有大慶,他不暇顧,爲參賀儀,冒昧出肅,獲陪耿光,少伸分義,蹈舞之忱,倍切于中,念臣情勢,終無淟涊仍冒之理,伏乞聖明,亟賜處分焉。且臣於近日廷臣之議,竊有所慨然者,略此贅陳,冀蒙聖明之財察。臣謹按易之謙,彖曰謙,尊而光,蓋謂人君,以謙虛爲心,則盛德巍煥,休光宣著,可以垂令名於竹帛,熙鴻號於無窮矣。今我聖上,知出庶物,明竝日月,光臨民國,于今四十年所,政令注措,動中機宜,勉而率之,姚姒可配,而猶且一心謙挹,不自滿盈,雖於陳賀之節,始猶持難,至若進號之請,一向牢拒,臣於是再三欽歎,有以見聖上此擧,深有契於羲易居謙之義也。今日廷臣,固宜仰體德意,順成休美,如古人所謂俾厥后堯·舜,而乃於嵩呼之餘,復提前說,期於準請而後已,其所爲說,雖出於尊愛之誠,而以厥后堯·舜之義,揆之,果何如也?二行缺噫,殿下之所自期,臣隣之所仰勉者,常在於三代盛時,而今欲以季世中主之事,相率而陳請者,何歟?古語曰,泰山不可施尋丈,河海不可量斗斛,今殿下功德之,不翅若山海之崇深,區區數字,豈足以形容萬一,而亦豈待數字之稱然後,爲盛德之光哉?伏願聖上,益自挹損,堅定聖志,毋撓衆請,特降明旨,洞示盛意,使謙謙之德,永有光於天下後世也。仍伏念人主一心,寔萬化之源,出治之本也。一舍·一操之間,國家之治亂,係焉,可不懼哉?伏覩昨日縟禮斯擧,百僚欣忭,宗社無疆之休,臣民歡祝之誠,容有其極?第念豐享豫大之餘,易有流蕩放失之漸,亦望殿下,益存戒懼之心,使本源之地,瑩然澄澈,無少假僞,無少間斷,無一毫自暇自逸之念,得以參錯於其間也。傳曰,操則存,舍則亡,此正今日殿下所宜體念處也云云。
校理洪禹瑞疏曰,伏以臣,獲蒙恩暇,往省先壠,感結幽明,不知死所,觸冒嚴寒,賤疾猝劇,僵仆舊廬,頓臻危域,屢日調息,僅尋生路,而還鄕之後,症情猶苦,荏苒之間,由限倐過,病旣難强,罪亦當罷,日昨違牌,諒非獲已,而聖度天大,罰止問備,惶感之極,若隕淵谷。扶曳病軀,肅命寅陛,仍參獻賀之列,少伸鰲抃之忱,而强起行動之餘,病情越添,旬月之內,決無復起供仕之望。淸廟展謁,期在明日,而身忝從班,末由陪扈,臣之罪戾,萬隕猶輕。伏乞聖慈,俯賜軫念,亟命鐫削,臣本兼諸任,二行缺恭惟主上殿下,以聖神文武之資,受祖宗艱大之投,憂勤恭儉,終始如一,至澤深仁,浹人肌骨,矧惟臨御區宇,今四十載,皇天之眷佑,益篤,國家之寶曆,冞永,此實前牒之所罕見,而率土之所共頌者也。何幸聖明,勉許稱慶之請,呼嵩之盛儀載擧,祝聖之群情轉切,凡在臣民,孰不懽忭鼓舞,思見太平萬世之休也哉?臣仄聞朝參時,大臣以下,請上尊號,而自上堅執不許,賓廳之啓繼發,陳請懇至,而聖批愈謙,十行諄諄,臣於是益不勝欽仰焉。自有此議,今幾年矣,前後章奏,凡幾上矣?殿下一切靳許。且命麾却,而至于今日,猶且讓而不居,猗歟盛矣。我殿下沖挹之德,可謂光前而掩後,奚但數字徽稱之可以揚休而已乎?嗚呼,揄揚盛烈,固群下致隆之誠,而將順其美,亦人臣事君之道,臣之愚意,只願將順而已。何況此事,本非古制,鏡考前史,得失可知,而殿下謙光,卓冠千古,臣雖庸陋,固當仰贊盛美之不暇,若夫逸豫夸大之漸,非可論於持滿戒盈之聖時,而危治世憂明主,古人有言,則微忱所切,亦何敢無過慮於此也?臣待罪論思之地,有懷不敢隱,略暴迷見,以備暬御之箴,倘蒙聖明加意澄省,永執至道,則大德蕩蕩,民無能名,小心翼翼,不自滿假,罔俾專美於隆古,而可以垂訓於萬代,豈不偉歟云云。
戶曹判書趙泰耉,吏曹參判李晩成,兵曹參判兪命雄疏曰,伏以臣等,伏見金吾稟啓之批,有書啓之命,所當卽爲奉行,而在前疏決及頒赦時罪人放·未放等事,必待首堂上擧行者,蓋所以重事體也。次官書啓,曾無其例,赦令之下,稽延時日,雖甚未安,而創行無前之規,以啓日後之弊,關係尤重,姑待判義禁上來後擧行,恐合事宜,敢陳迷滯之見,冀蒙聖明之裁處焉。
大司成申銋疏曰,伏以二字缺乞免中,國子新除,又及於千萬夢寐之外,驚駭悚惕,罔知置身之所。披瀝肝血,冀蒙鐫改,仍請前後闕禮之罪,而喉司,惟事阻搪,不爲捧入,在臣私分,固不當冒沒出肅,而適値昨日獻賀之禮,此實前古罕有之慶,一身區區廉義,有不可恤,玆敢祗謝恩命,趨詣於駿奔之列,非敢爲因仍冒當之計也。夫賢關師席,何等地望,何等責任?苟非經術·文學,可以服一世者,莫宜居之,蓋以表率儒林,敎養成材,乃其職也。臣本庸下,幼而失學,壯嬰奇疾,半生廢業,分疎書籍,其於經學,旣乏師友之益,立朝以後,又無聲望之稱,晩來雖蒙翦拂之恩,濫廁名塗匪分之榮,而至於文望,未曾踐歷,此可見公議,而到今年紀衰耗,精力消亡,雖尋常文字間,舊聞茫然,怳若前生事,末藝詞華之習,亦皆放失無餘,尙何望講釋經義,訓誨諸生乎?目今朝著之上,群彦林立,豈無可堪之人,而臣以空疎無似,徒藉先蔭,有同世職,在臣私門,雖極榮耀,豈不有乖於淸朝掄選之道乎?當此士趨不古,風習大壞之日,師儒之任,尤宜極擇,如臣魯莾,百無可取,而苟然充位於皐比之上,見侮多士,詒笑四方,實非細故也。自量才分,萬無堪勝之理,且臣八十垂盡之年,獲覩莫大之慶,不勝蹈舞之忱,扶舁進參,仰瞻耿光,少伸情禮,歡喜交竝,終日冷處,不知爲風寒所觸傷,暴得泄痢,度數頻數,僅僅還家,委頓呻楚,以此症情,尤無供職之望。伏乞聖慈,諒臣所控,非出飾讓,憐臣病狀,萬分難强,亟命鐫遞,以幸公私,幸甚。
持平李挺周疏曰,伏以臣之所生母,在於楊州地,今年七十六歲矣。筋力衰謝,疾病沈綿,每當寒節,咳嗽輒發,委頓牀席,轉側須人。今朝進詣茶坐之後,得見家信,則老母病勢,自數日極寒以來,諸症一倍苦劇,四支寒縮,頭部隱痛,氣息奄奄,神精昏憒,頃之間,若將難支云。臣自聞此報,方寸煎灼,五情飛越,未及請暇,留疏徑出,臣罪至此,萬殞難贖。伏乞聖慈,諒臣情勢之萬分危迫,亟賜鐫削,俾得專心救護,仍治臣擅離之罪,以肅朝綱,以安私分,不勝幸甚。
掌令洪好人疏曰,伏以臣,猥蒙鴻造,廁跡邇列,屢玷臺省,恩榮已極,思欲罄竭愚衷,以效涓埃之報,而學識魯莾,言議膚淺,徒積尸素之誚,恒切愧懼之中矣。國有大事,義不容默,玆敢冒貢愚忱,干冒宸嚴,惟聖明少垂察焉。恭惟我殿下,嗣無疆之曆,膺無疆之福,享有寶位,三紀有餘矣。此所以廷僚之懽忭而鼓舞,仰請陳賀之儀於歲新之初,而我殿下,始則執謙而不許,末乃勉從而塞下,玆誠千百載罕見之盛節,億萬年綿逖之休慶也。擧國臣民,莫不仰戴如天,思所以致隆之極也,則尊號之請,又出於前席,而聖上撝謙之德,終靳允兪,其爲聖德之光輝,後世之懿範,奚持數字之徽稱而已哉?臣固知聖上克讓之意,出於尋常萬萬,則今日廷臣,所當將順其美之不暇,而亦何至以準請爲期,必欲掩實美而務虛文乎?噫,殿下卽祚以後,德澤之入人者深,功烈之載牒者盛,雖臣子尊崇之誠,靡所不至,而倘殿下沖挹之心,終始不撓,則其爲有光於天下萬世者當如何哉?書稱帝堯之德曰,允恭克讓,又稱文王之德曰,徽柔懿恭,誠以謙恭者,聖而益聖之美德,是以,大易謙卦之彖曰謙,尊而光,卑而不可踰,程子釋之曰,謙爲卑巽也,而其道尊大而光顯,自處雖卑,而其德實高,不可加尙,旨哉言乎,人君之德,孰有大於聖不自居,謙虛以持者乎?二行缺伏願聖明,堅持一定志,勿循遜悅之請,毋以夸大爲心,益以實德爲務,則聖德彌光,國家幸甚。臣本人微而望輕,今當朝廷之大議,固不敢妄有評議,而顧臣見帶之職,其言責也,敢將憂愛之忱,略效一日之責,惟聖明,勿以人廢言,裁擇而聽納焉。
修撰洪致中疏曰,伏以臣所叨新除之命,適下於受暇省墓之日,而臣旣迫於私情,不得遽離先壠,積傷所祟,疾病且劇,延引時日,未卽趨召矣。伏聞太廟展謁,吉日已卜,賀禮將行,擧國同慶,臣職忝近班,不敢退在,再昨之夕,始力疾入城,而諫臣·儒臣,俱以史事,相繼引咎,儒臣則至於違牌坐罷,臣於年前,雖亦以此自列,其向來冒沒之實,於是乎益著矣。廉義所關,固不當晏然就列,而黽勉出肅,入參賀儀者,只欲伸慶忭之誠而已,非因仍供職之意也。昨日賀班罷後,擬欲陳疏退出,而省記已入,日勢且暮,緣臣闕直,分義未安,故不得不仍留直宿,其進退之無據,廉隅之壞喪,益無餘地矣。玆敢捉進一疏,徑出禁門,伏乞亟罷臣職,仍治臣罪,以嚴邦憲,以安私分,不勝萬幸。且臣一日帶職,便有一日之責,區區憂愛之忱,有不能自抑,輒此附陳,惟聖明之垂察焉。向於朝參之班,有以尊號事發言,而聖志堅定,不賜肯可,昨日賓廳啓辭之批,辭旨丁寧,亦靳允兪,有以見殿下終始執謙之盛意也,臣竊不勝欽仰感歎之至。夫尊號之興,非古也,不見於三代以上,始昉於漢·唐以後,此不足爲輕重於今日,固已明矣。況朝野章疏之以此陳請者,前後非一,而殿下輒一例嚴斥,其見於批旨,發於吟詠者,悉出於至誠沖謙之美,中外臣庶,莫不知聖意之所在,則今日此擧,決知非殿下所欲聞,而在廷諸臣,誠有愧於將順其美,二行缺其爲臣下者,勸勉警戒,亦未嘗以其君之聖焉而少懈,豈有但以稱揚崇奉,爲事者哉?惟聖上不自居之,盛德足以軼隆於虞夏,良史書之,垂之無窮,其光輝之所照灼,又豈但比倫於數字之徽稱?而今也慮不及此,欲令殿下自居其有,將不免爲損其有之歸,劉敞所謂受虛名而棄實美者,誠不幸而近之矣,臣竊爲之慨惜也。伏聞數日以來,貢忠之章,輒承嘉納之批,固知一哉之聖心,俾無撓奪於浮議,而忱誠所激,不敢不陳,伏願聖明,深加之意,毋使聖德,旣光而復晦焉。
延礽君疏曰,伏以臣等所處之地,不宜干預於朝廷之事,而今者國有大議,卿士協從,惟我東方億萬年無疆之休,實基於此,將以增光於祖宗,有辭於後世,則臣等雖與朝臣有異,若其分義與忱誠,則又有所自別者,其何敢泯默,而不爲協贊於褒揚盛美之擧也哉?近年以來,朝野臣庶,請獻尊號,章牘相繼,而天聽未回,盛典久曠,何幸今者,元正屆節,天運維新,而筵臣合辭,復申前請,廟堂諸臣,今又披啓懇誠,事稽國典,言出公議,而殿下崇執謙讓,尙靳允許,臣等,不勝兢鬱之至。臣聞帝王之道,莫大於奉天而不敢違,帝王之孝,莫隆於率祖而不敢廢,皇天,旣錫殿下以聖神,而豐功·偉德,卓冠今古,祖宗,旣貽殿下以典則,而茂章·鴻儀,昭在國策,殿下乃反務遵少讓,久拂群情,則其於天意,何哉,其於祖典,何哉?恭惟我殿下臨御四十年間,皇天之眷顧彌新,祖宗之保佑愈勤,二陲無警,四境謐如,所宜昭揭大稱,永垂無疆者,誠未易一二數,而其盛德·大業,洋溢人之耳目,深仁·厚澤,淪浹民之肌髓,倫常正而大義明,神人和而邦內安,社稷靈長,終必賴之,而況殿下,追復端宗大王位號,大孝通於神明,典禮備於宗祊,巍乎卓乎,無以加矣。揆以舊典,實合揄揚,而至於皇壇,尤有大焉,以數級之壇壝,寄萬古之綱常,繼聖祖之志事者在此,激遺民之義膽者在此,而聖上,旣以一片之壇,寫尊周之誠,群臣,欲以數字之號,表彰義理之實,則今日臣民之請,非出於潤飾聖德之意也,將欲因此而風勵天下,彰示後世,其於唐·宋諸君,循襲亹文,享受崇名者,事若似而實則異。所係至重,所及至遠,以殿下之聖明,何不慮此,而欲守退讓之小節乎?今數三臣僚,或謙德爲言,而此亦有可言者。夫以我宣廟之聖,亦且再受尊號,而不得終拒,則何嘗有損於謙德?蓋不深軫於大體也,殿下之所當法,其不在此乎?噫,尊顯君父之心,秉彝之所同得,而伏況臣等,忝居宗列,義則君臣,恩則父子,聖德·聖烈,知之尤深,苟可以褒揚其萬一,不敢愛惜於髮膚,而幸覩今皇天永命,慶禮已申,闕典復明,縟儀將擧,庶幾億萬斯年,仰戴聖上,與國同休,而尙未蒙允可之音,則甚非殿下繼遵祖典之意也。臣等結轖堙隘,不能自勝,玆敢不避猥越,相率仰瀆於宸嚴之下,伏乞聖明速降德音,卽從群臣之請,千萬幸甚。
吏曹參判李晩成疏曰,伏以我聖上,端臨寶位,今已四十年于玆,是固史牒之所罕,宗社之大慶,大小臣民,莫不懽欣奔走,呼嵩大庭,臣幸小須臾無死,獲覩曠世之盛儀,舞蹈抃祝之誠,容有極哉?玆者賀班纔轍,繼有賓廳陳請之擧,凡在卿宰之列者,職當同聲齊籲,而第臣於日昨朝參時,敢以愚見,略有所達,今不可苟然隨參,玆將伊日未盡之懷,附陳于請譴之章,臣罪萬死。夫尊號,非古也。降及季世,彌文是尙,崇其號,無補於實德,徽其稱,未彰其盛美,有若唐臣陸贄,宋臣司馬光諸賢,其尊崇君父之誠,豈後於人,而乃以執謙之意,勉戒於其君者,不翅眷眷,觀其奏疏,得失可知也。粤惟我朝列聖鴻功盛烈,二行缺若其謙挹之德,遜讓之敎,溢發於辭令之間,畢竟勉從,蓋迫群下之請,其非出於聖祖之本意者,有以仰見矣。今我殿下,往在乙酉年間,至下雲漢之章,昭示聖意者,蓋將以遵守祖廟以來三聖謙光之遺法也。向臣所達,縱出於箴戒之誠,語甚拙澁,不足有槪聖聽,而特賜開納,至有留意之敎,臣於伊日,欽仰感歎,退而語心曰,我殿下謙德,至矣盡矣,億萬無疆之休,必自今日始矣。奈何合辭之請,旋又繼發,秪知稱揚之爲愛戴,不思將順之爲美事,惜乎今之議者,其不達於事君之大體也。仰惟聖德謙謙,不自滿假,將見永執至道,愼終如始,而今臣獻誡之忱,猶不能自已者,不過爲區區之至慮,惟聖明,恕其愚而留神焉。且伏聞湖閫引見時,承宣以臣之前所陳劉敞之語,有異於今日事,爲達,臣於是,不勝瞿然之至。敞之言,有曰,陛下寶元以來,不受尊號,今且二十年,天下莫不知天子持盈好謙,復加數字,不足盡聖德,而前美竝棄,可惜云。蓋其意專以謙讓進戒,臣之引援於奏對者,亦嘗竊取此義,而今筵臣,謂始上,與加上有異,强爲區別,欲歸之於失其本旨,何其不究語意而苛摘耶?夫以宋帝之已受號而猶戒其加受,今聖明之自初撝謙,未嘗以虛文損實德,而乃欲强請,未知使劉敞,在今日,以筵臣爲何如耶?今此所請,係是莫大之典禮,而旣不能屈意隨參,又不免妄有所道,言雖出於忠愛,若夫僭妄則大矣。伏乞聖明,亟命鐫臣職名,仍治臣不參陳請之罪,使典禮重而私分安,不勝幸甚。
弘文提學金鎭圭疏曰,伏以臣,頃以被責於廟堂者,自列而請罪,則恩批甚溫,臣惶感交深,不敢更事撕捱,强起趨朝,跡廁環衛之列,親見縟儀之成,慶關宗祊,喜溢臣隣,而區區歡忭之誠,有倍尋常。賀班纔罷,大臣,會卿宰於賓廳,陳啓請上尊號,臣職忝卿列,亦當赴會,而二行缺至乙酉,鄕儒投疏,轉爲上號之論,而大臣·重臣,以此繼陳筵席,又會賓廳,啓請其言無甚辨別,臣以有癸未講筵之言,不敢同參,而疏言殿下之於玆事,示宸章,下明敎,撝謙之德,實群下之所當將順,仍請被不能從衆之罪,則殿下包容而嘉納之,宗臣斥臣以熒惑沮抑,而殿下又慰諭臣對辨之疏矣。蓋稱慶與上號,爲其說者,或分或合,最後大臣入對,明言辨別,而只請遵故事而稱慶,殿下始勉許矣。今又繼稱慶而有此議,無論今日此議之如何,今之首相,卽乙酉筵奏之大臣,事之權輿,實在前日,則如臣之自初欽頌謙德,必期將順,不欲使吾君,受數字之號,而永有一謙四益之報者,前言猶可稽矣。今何敢不顧其稱文之有損於實德,變前言從群議,下以負初心,下以欺聖主哉?抑臣又有耿耿於中者,臣嘗妄論宴禮,因被凶人所構誣,幾不免湛滅之禍,而幸蒙殿下之俯諒,得至有今日矣。噫,此與卽事,條貫雖差別,其異於群議則類也,而臣之自列愚妄,與聖度之寬大,蓋如此,竊謂生臣者父母,而知臣者吾君。設令臣因歧異於此等之論,嘗被郵罰,尙不可懲創而變改,況其所嘗受知於受恩旣深厚,初無可以懲創者,聖德之謙抑,又往而彌固,而臣若不思所以終始將順之道,改頭換面,以苟同於人,則此果人臣事君之義耶?然而公卿之合辭陳請,其體則重,而臣乃歧貳而有此陳列,是雖事勢之所不得不爾,而其爲愚妄,可謂轉甚,如是而每加包容,亦非所以尊國體也。伏乞聖明,亟命攸司治臣膠守愚見,不隨群議之罪,使國體尊而私義安,不勝竝幸。
同副承旨申鐔疏曰,伏以日昨,筵臣,以稱慶及尊號事,次第陳達,設宴一事,則未及擧論,而從略之請,遽發於意外,且稱慶蒙允之後,儀曹多有擧行之事,而堂上引入,行公無員,二行缺其後數三臣,相繼陳章,贊揚撝謙之美,而自附於勉戒之義,此固不害爲各陳所見矣。臣卽伏見吏曹參判李晩成疏本,其大意,蓋與諸臣之疏,無甚異同,而疏末,又擧臣所陳劉敞事,咎臣以不究語意而苛摘,臣尤歎惜焉。噫,自有此議以來,今幾十年,臣與宰臣,論此事固爛熟矣。各持所見,不言苟同,則到今何必辨爭,以惹紛鬧,而至若敞所云云事,實有差異者,臣亦豈無可辨之語,而此亦一付之公規,不欲與之呶呶也。大抵國家事,雖在微細,不無甲乙之爭,矧此大事乎?姑以宣廟朝事言之,同異之言,固非一二,今可歷數其人,而論其平生,則未必此賢於彼,彼劣於此,而況當時力請準許之人,率多名臣·碩輔,則豈亦全昧義理而然哉?誠以人各異見,言各有當,曰可曰否,出於尊君爲國之誠故也,又何較絜其長短乎?雖然,宰臣疏語如此,其不宜晏然於邇列也,審矣。玆敢露章自列,伏乞聖明,亟賜鐫遞,以安微分,以謝人言,不勝幸甚。
上在慶德宮。停常參·經筵。
申鐔啓曰,內乘來言捲簾,取稟。傳曰,捲三面。
金德基,以弘文館意啓曰,本館下番闕直,事甚未安,昨日政新除授校理洪致中,副校理李澤,副修撰洪重休,竝卽牌招察任,新除授副應敎李晩堅,時在京畿高陽地,請斯速乘馹上來事,下諭。答曰,依啓。
申鐔,以弘文館言啓曰,應敎朴鳳齡,以親病陳疏出去,下番將未免闕直,校理洪禹瑞·洪致中,副校理李喬岳,副修撰洪重休,竝卽牌招,以爲推移入直之地,何如?傳曰,允。
又以兵曹言啓曰,新除授羅暖萬戶李榏,以無兄弟獨子,其母病重,不得趁速赴任,呈狀本曹,故待差病發行之意,嚴題分付矣。今又呈狀內,母病一向沈重,死生難分,而旬月之內,萬無待差之望云,李榏親病,危重如此,則不可强令赴任,邊地鎭堡,亦不可久曠,李榏罷黜,准期不敍,差出其代,發送,何如?傳曰,允。
注書洪廷相病,代以李太元爲假注書。
以弘文館校理洪致中,副修撰洪重休牌不進,罷職傳旨,傳于金德基曰,竝推考傳旨捧入。
以校理洪致中再牌不進,罷職傳旨,傳于金德基曰,推考傳旨捧入。
以校理洪禹瑞,副校理李喬岳牌不進,罷職傳旨,傳于金德基曰,推考傳旨捧入。以黃海監司狀啓,延安居私奴高月正等十二名渰死事,傳于許玧曰,渰死人等,令本道恤典擧行。
申鐔,以義禁府意啓曰,本府罪人放未放,旣有次官備三員分秩書啓之命,竝依傳敎擧行,而其中罪人趙泰億,與知事臣趙泰耉有親嫌,不得書入之意,敢啓。傳曰,知道。一體放其門黜。
申鐔啓曰,卽者應敎朴鳳齡,下番翰林沈珙,俱以母病,陳疏徑出,上番翰林金在魯,又以不能檢下,投疏出去,所當直捧禁推傳旨,而此與無端徑出有異,竝推考警責。莫重史局,不可暫曠,而沈珙,則旣以親病陳疏,金在魯,卽爲牌招入直,何如?傳曰,允。
尹憲柱啓曰,今日擧動時,有逸馬馳過駕前,不勝驚駭。問之則乃是內廐馬云,其常時不能調習之失,不可無警責之道,當該內乘,推考,下人,令攸司推治,何如?傳曰,允。
掌令洪好人所啓,請還收黃順中放釋之命,令該曹嚴加窮問,依律處斷。請李獻英·獻章試券,令該曹更加考覈,拔去榜中。請壽進宮次知及任掌等,更令該府·該曹,嚴覈正罪。措辭竝見上答曰,不允。末端事,缺
辰時,上展謁太廟。大駕詣太廟入齋室後,藥房,口傳問安,仍啓曰,自上脚患未差,近年來殿內奉審,令大臣攝行,今亦依前例攝行之意,敢達。傳曰,依爲之。
政院·玉堂問安。答曰,知道。王世子問安。答曰,知道。
上入太廟御板位,行四拜禮,王世子,亦四拜。上命史官,招領議政李濡,濡入來進伏。上曰,善爲奉審而來。李濡奉審後,來奏曰,十一室,無大段有頉處,而但六室·七室·九室,龕室外帳,色渝,前頭春奉審時,更爲奉審,竝與小小有頉處而修補,褥席當改之意,前已陳達,亦於春奉審時修改之意,敢達。上曰,依爲之。上出廟門外,入小次後,藥房及諸大臣來詣,口傳啓。二行缺上詣永寧殿御板位,行四拜禮如初儀,王世子亦四拜訖,上又命史官,招領議政李濡,濡曰,奉審命下矣,當如前殿奉審乎?上曰,依爲之。李濡奉審後來奏曰,各室奉審,皆無大段有頉處,而神卓漆色,間間有渝,春奉審時修改之意,敢達。傳曰,依爲之。上展謁禮畢,還入齋室,藥房·政院·玉堂問安。答曰,知道。王世子問安。答曰,知道。午時,大駕還宮,樂作,王世子先出廟門,祗送大駕。還宮後,藥房·政院·玉堂問安。答曰,知道。世子宮,政院·玉堂問安。答曰,知道。
刑曹參議任埅上疏,伏以,臣日昨,伏見臺啓論趙銘·柳敏廷事,有該曹一向遷就,不卽擧行,物情訝惑之語,臣於此不勝瞿然惶悚之至。科獄按査,只餘兩囚,淹滯經年,猶作未了之案,筵席定奪,聖敎申飭,爲刑官者,豈敢有一日遷就之意哉?擧條之降,在於臘末,而連値公故,歲後長僚,卽復患病,不得開坐,以至于今,其間事狀,已悉於長僚之疏,臣不必更煩,而臺臣所論,語意頗峻,此雖出於事勢之適然,而延拖之責,在所難免,長僚旣以此引咎,則臣安得獨爲晏然而已乎?且臣衰耄已甚,癃病漸痼,而比因連日趨與於朝班,觸冒風冷,重添寒疾,委頓牀席,達夜叫痛,今於太廟展謁之日,竟不得進參於陪從之列,分義虧缺,惶隕益深,玆敢冒死哀籲,伏乞聖慈,亟命罷臣職名,勘臣罪辜,以謝臺議,不勝萬幸。答曰,省疏具悉。爾其勿辭,從速察職。
說書徐命均上疏,伏以,臣母,自前冬重得泄痢之症,淹過屢朔,劇歇無常,數日以來,症情越添,屢試藥餌,未見小效,原委深痼,非如一時感傷之比,私心煼灼,已不勝言。意外伏蒙春坊除命,適値太廟展謁之禮,職忝陪侍,不敢言私,不得不秪肅,仍趨從班之末,而顧臣見今情理,萬無强抑供仕之望,玆敢冒死仰陳於孝理之下,伏乞聖慈,亟遞臣職,俾便救親,千萬幸甚。答曰,省疏具悉。爾其勿辭,救護母病。
待敎沈珙上疏,伏以,臣之老母,衰病侵尋,長在呻吟之中,近又重患寒疾,昨今症情,萬分危重,其在情理,實難一刻淹直,而動駕迫頭,不敢言私,黽勉供職,徒自抑塞。卽者又聞病勢,有加無減云,臣於此,精魄飛越,方寸煎灼,不得已疾聲哀籲於孝理之下,而急於歸親,蒼黃迸出,伏乞聖慈,亟削臣職,俾得專意救護,仍治臣罪,以存館規,不勝幸甚。答曰,省疏具悉。爾其勿辭,救護母病。
應敎朴鳳齡上疏,伏以,臣偏母宿疾,積年沈痼,客冬又經重病,尙未蘇完,以臣情理,實無離側供職之勢,而適値朝家曠絶之盛擧,分義所在,不敢言私,隨牌出肅,入參賀儀,卽於太廟陪從罷歸之際,得接家信,母病,朝來又復添加,臣方寸飛越,不能自定,不得不留疏徑出,伏乞聖慈,亟命鐫削臣職,俾得專意救護,不勝萬幸。答曰,省疏具悉。爾其勿辭,救護母病。
副修撰洪重休上疏,伏以,臣之老母,年今七十一歲,素抱奇疾,寧日恒少,又自再昨,重感風寒,叫痛三日,欲汗未汗,老人氣息,若將難保。臣之情理,萬分煎迫,實無暫時離側之勢,終未免更犯慢命之科,論以邦憲,罪合萬戮,而聖恩天大,罰止問備,庚牌繼而降臨,臣於此,又不敢每每坐違,抑情强赴於禁扄之外,而方寸已亂,無望入肅而就直,玆敢冒萬死陳懇徑退。伏乞天地父母,俯賜矜察,亟許鐫免,俾得專意救護,仍勘臣違傲之罪,以肅朝綱,公私萬幸。答曰,省疏具悉。爾其勿辭,救護母病。
行司直崔錫恒上疏,伏以,臣於昨年,忝叨考官之任,不善奉職,屢被人言,半年席藁,恭俟嚴譴,畢竟勘斷,終至罷職,杜門省愆,分甘廢棄,不意收敍之命,及於經月之後,籌司兼任,次第啓下,惶感之極,措躬無地。夫法庭試士,何等重事,而如使科場不嚴,至於如此,則律以邦憲,合置重典,暫時薄罰,不足以償塞,況傔從行査之擧,本爲覈得用奸之跡,而該曹不詳査虛實,汎以有難窮覈,徑請上裁,置之於黯黮疑信之間,在朝家嚴科場·杜後弊之道,決不當若是含糊,爲考官者,亦安可幸其苟免,而恬不知愧,晏然自居乎?且臣於試士之外,難安情勢,非止一端,雖不敢一一追暴,以犯古人自靖無辨之戒,亦何可都無一言,終始泯默哉?前大司諫李宜顯,疏論出題時事,大異實狀,則臣之一疏自列,在所不已,而及其避辭,詬罵凌蹙,殆無餘地,至今追思,餘悸靡定。此蓋不愼語默,自速駭機,咋指無及,更誰尤哉?至於前持平金相玉疏中,所謂買家之說,不無委折,事雖微瑣,亦安得自阻於慈覆之下,不一陳暴乎?臣之舊廬,在於親舍之後,曾無移卜之計,只緣臣命道奇薄,連得孫兒,輒見殤夭,情理慘切,無所歸咎。久居之宅,不能自保,移買隣家,雖非出於求美之意,臺臣之未詳事實,汎聽論刺二行缺以千金買家爲言,有若臣黷取官貨,營置美宅者然,此不但爲臣難洗之汚衊,其貽累淸朝,乃至於此,怵然驚心,愧汗浹背。第於其時,伏見聖批,不待臣自明,照燭無餘,臣何敢多辨也?且前正言李禎億,則以臣曾任金吾時,前監司韓配夏査覈議啓事,非斥深緊,臣於是,竊不勝訝惑也。凡係行査之事,一從査狀而覆奏,王府體例,自古以然,有何私意於其間?而今乃追提年久之事,斷斷不已,吁亦異矣。噫,如臣譾劣,百無肖似,歷試中外,無一可記,而濫蒙洪造,致身崇顯,過福之災,理所必至,受人拳踢,前後非一,而輒蒙聖慈,曲加周全,得保軀命,以至今日,受恩深重,未忍決退,貪戀遲回,動積尤悔,卒陷危機,衆鏑叢身,今若徒恃寵眷,不思斂退,自同恒人,揚揚就列,則上以貽朝廷之羞辱,下以喪一身之廉愧,臣雖淟涊,亦不忍爲此也。昨日陳賀之禮,實是三百年稀有之慶,大小臣僚,咸造齊抃,而顧臣情地危蹙,不得進參於呼嵩之列,情禮莫伸,分義虧缺,瞻望象魏,撫躬自悼。伏乞聖慈,俯諒危懇,將臣所帶軍銜及籌司兼任,亟賜鐫削,以安私分,治臣闕禮之罪,以肅朝綱,仍許丐臣殘骸,歸伏田廬,以畢生成之澤云云。答曰,省疏具悉。臺疏中千金買家之說,予已知其不近理矣。卿其安心勿辭,速出行公。
領議政臣李濡,行判中樞府事〈臣〉李頤命,領敦寧府事〈臣〉金柱臣,行兵曹判書臣趙泰采,知中樞府事臣李基夏,行司直臣李光廸,判尹臣金錫衍,左尹臣南致熏,刑曹判書臣尹就商,行大司成臣申銋,兵曹參判臣兪命雄,副摠管臣李宇恒·柳星樞·李世祥,前副摠管臣李泓等啓曰,臣等合辭陳請,今已至再,批旨諄切,一向牢拒,噫,聖上撝謙之德則至矣,而其於群下之缺望,爲如何哉?臣等雖甚無狀,亦嘗粗知事君之義矣,豈敢無稽違理之說,勸殿下强聒不已,以累我聖上之德也?一行缺此不但爲一時之功烈,抑天下後世之所共賴者,而今殿下前後事業,實有得於斯義,若莊陵之附廟,坤位之重復,卽其事也。至於皇壇一事,實史籍之所未見,千古之所罕聞,其陰扶旣晦之義理,振作衰世之風聲,深得春秋尊周之義,上繼孝廟志事之道者,可謂至矣盛矣。臣等,竊謂今日國勢彌弱,時運艱否,而卽此一擧,眞可以迓續邦命,鞏固王業,社稷靈長,終必賴之者,正謂此也。雖書之史冊,傳之後世,猶將咨嗟歎息,誦美稱說之不暇,況臣等,親逢盛際,目覩徽烈,其欲發揮揚厲,以昭聖德之萬一者,寧有旣哉?歷代諸臣陳戒之辭,臣等,亦已知之矣。歷數唐·宋諸君,果有如殿下此擧之嵬卓者乎?夫無其實而有其名,則君子固非之,而若有其實而名不稱,則亦豈得禮之正乎?此宣祖大王之終不得不勉從群情者也。然則臣等今日之請,可幸無罪,而殿下於此,亦安可徒執謙沖,不副群下喁喁之望乎?玆敢相率來詣,更陳衷懇,伏願遵聖祖已行之典,特回聖聰,亟賜兪音。答曰,日者稱慶之請,只許賀禮,意有所在,則況進乎此者耶?予志牢定,決難允從也。
上在慶德宮。停常參·經筵。
仁獻王后忌辰齋戒。
未時,雷動。
申鐔啓曰,副校理李澤,稱以情勢難安,陳疏徑出,館直一空,事體極爲未安,所當直捧禁推傳旨,而觀其疏語,則以洪致中,因史事違牌,則不可獨自淟涊,此與無端徑出,有異,推考警責。校理洪禹瑞·洪致中,副校理李喬岳·李澤,竝卽牌招,以爲推移入直之地,何如?傳曰,允。二行缺尹憲柱,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
假注書李太元差祭在外,代以申兼濟爲假注書。
兪命弘啓曰,以校理洪禹瑞,副校理李喬岳牌不進,罷職傳旨。傳曰,竝推考傳旨捧入。
又以弘文館言啓曰,副修撰洪重休,以親病陳疏受由,下番他無推移之員,不得已以上番,姑降入直之意,敢啓。傳曰,知道。
領議政臣李濡,行判中樞府事臣李頤命等,率百官啓曰,臣等,以請上尊號事,來言賓廳,陳啓仰請,昨已三度,而天聽邈然,尙靳一兪,臣等,不任其抑塞悶迫,玆敢摠率百僚,進詣大庭,竭誠申懇,以冀聖明之垂察焉。臣等,歷觀前代人主,其所以敦孝而追遠,正心而明倫,豈有如我聖明乎?況皇壇香火,義激萬世,風動四方,比春秋之載之行事,尤深切著明,此則賓廳三上之啓,論列已悉,今無用疊陳,請只以殿下之不宜過執謙德,堅拒群情者,冒死申復焉。臣等,竊念尊號之擧,雖創自中古,而若乃人臣之贊揚其君,則其來尙矣。以其載於經者言之,或以爲聖神文武,或以爲勇智寬仁,此皆出於一堂都兪之際。且其歸美而頌德,若是之隆,而上不嫌於豫大,下無愧於虛夸者,無他,誠以有實德,則斯有顯名故耳。今殿下旣有可以揄揚之盛德,而獨不許群臣進號之稱,此豈非謙沖之太過?而竊恐有其實而闕其名,非事理之宜也。雖曰,聖不自居,而亦不曰,大德必得名乎?二行缺其意,本非謂聖明之德,或有未協於大號也。然則輿人之情,莫不願歸美而贊頌者,從可見矣。人心所同,則天意所在,而聖王之所不可忽也。伏乞殿下,亟循盈庭之請,以慰擧國之望,千萬幸甚。答曰,前後啓辭之批,非出於一時謙挹,而卿等不諒,陳請至此,益切不安也。宜體予意,須勿復請。
掌令鄭東後,獻納韓永祚等啓,臣等,伏見賓廳諸臣,請上尊號,連日仰籲,天聽未回,兪音尙靳,臣竊恐殿下於此,或未之深思也。惟我殿下,臨御四十年間,崇功嵬德,已悉於諸臣啓牘中,臣等,固不敢摹天畫日,復爲縷陳,而莊陵位號之追復,克擧曠典,宗祊增重,甲戌壼位之重正,大明彝倫,王化攸基,雖古聖王,無以加此。至於禁苑築壇,寓誠苾芬,則繼述孝廟未盡之遺志,而大義廓然復明於旣晦之日,垂諸後世而有辭,質諸春秋而無愧,則必有所張大宣揚,崇以徽稱,昭示八方,然後可以永樹風聲,而聳動人心,此誠倫常之所由立,義理之所由彰,而尊號之典,亦我列聖之所嘗行者,已爲國典,夫列聖,豈不以謙德爲美?而然且勉從者,誠以群情不可終孤,盛典不可終闕故也。惟殿下之崇執謙讓,辭而不受,無乃有未安者乎?矧今諸臣之請,雖若揄揚德美,勉遵成憲,而要其歸趣,則誠欲以數字之號,彰揭尊周之義也,區區此心,其亦慽矣。是豈出於循襲彌文,如唐·宋列辟之意也哉?執謙之德,止於一己,明義之功,及於萬世,殿下其可以一己之德,而不念萬世之功乎?二行缺答曰,近日賓廳啓辭之批,已悉予意,斷無允從之理也。
判府事趙相愚箚曰,伏以,臣本病胃症之外,脚部痺弱,日甚一日,入冬以後,長在牀席,而頃者稱慶,實是國家罕有之擧,歡欣之極,沈痾若祛,玆以不計顚仆,趨詣賀列,而半日觸冷,諸症越添,元氣苶然,涔涔委頓,昨日聖上,親謁太廟,未克進參於陪扈之列,分義掃地,生不如死。臣愚見已陳,未能趨參於加號之請,病勢沈淹,又復偃伏於動駕之日,前後負犯,萬戮猶輕。玆敢不避煩猥,露章自列,伏乞聖明,先削臣職,因治臣罪,以礪群工,以安私分,不勝萬幸。答曰,省箚具悉卿懇。卿其安心勿辭,亦勿待罪,從容善攝焉。仍傳曰,遣史官傳諭。
前兵使李碩寬等疏曰,伏以,臣等,俱以蹶張之流,何所知識,而若其致隆君父之誠,則乃其秉彝之性,然也。今者大臣·卿宰,贊揚聖德,請上尊號,而臣等,俱以散班,不得與於陳請之列,不勝其抑鬱之忱,敢冒萬死,相率而封章,惟聖明恕其僭妄,而少垂省察焉。恭惟我殿下,臨御以來,夙夜憂勤,勵精圖治,于今四十年。德澤洋溢,黎民蘇息,邊陲晏然,靡有煙火之警,毋論一國含生之類,擧皆蒙被聖化,如臣等輩,捐軀死敵,卽其本分,而賴聖上躬致太平,得免積屍於鋒鏑之間,粗效職責於環衛之列,此其區區愛戴之心,尤有倍於他人矣。二行缺且一自天地飜覆之後,春秋之義,寢以微滅,惟聖上追思皇明再造之恩,克紹孝廟至痛之志,設壇而報祀,神皇義聲所曁,雖喑聾跛躄,亦增百倍之氣,況臣等,素所蓄積而激仰者乎?惟此三事,實關於大倫·大義,而殿下之所以行之者,光明巍蕩,可以有辭於天下後世。噫,殿下旣有此鴻休閎烈,則不但百官萬民之所共稱頌,伏想祖宗,在天之靈亦必嘉悅,不但祖宗之嘉悅,皇天亦必眷顧而申休,聖上雖欲謙挹,其可以孤皇天祖宗之心,而咈擧國群生之誠哉?伏願聖明,毋執撝謙,亟許尊號之請,以答群下之顒望,千萬幸甚。答曰,省疏具悉。予於玆事,旣已堅定,故公卿兩司之陳啓,皆不允許,斷無變改之理也。
上在慶德宮。停常參·經筵。
仁獻王后忌辰。
兪命弘啓曰,大司憲權尙夏,執義吳命恒,持平金有慶,在外,掌令洪好人·鄭東後,呈辭,持平李挺周,受由在外,今日以監察茶時之意,敢啓。傳曰,知道。
權尙游啓曰,領議政箚子到院,而以國忌留院之意,敢啓。傳曰,入之。
尹憲柱啓曰,掌令洪好人,再啓煩瀆,退待物論矣。傳曰,知道。
申鐔啓曰,吏曹郞廳來言,本曹判書有開政事,何以爲之?敢稟。傳曰,明日爲之。
尹憲柱啓曰,掌令鄭東後,再啓煩瀆,退待物論矣。傳曰,知道。
權尙游啓曰,注書李國休,同姓七寸叔幼學沈,身死,服制已行四日,出仕,何如?傳曰,允。
又啓曰,待敎沈珙,以親病受由,今已累日,莫重史局,連以兼春秋代直,事極未安,卽爲牌招察任。前檢閱徐命均,曾以相避遞職,今無拘礙,令該曹口傳付職,亦爲牌招察任,何如?傳曰,允。
吏曹口傳政事,檢閱單徐命均。
尹憲柱,以摠戎廳言啓曰,西營入直三運軍兵,今已準番,依前例與訓鍊都監軍兵,今月十五日,還爲替代放送之意,敢啓。傳曰,知道。
又啓曰,注書李國休服制,代假注書尹大英差出矣。國休服制,今日已盡,而家有拘忌之疾,陳疏不進,假注書尹大英,姑爲仍察,何如?傳曰,允。
領議政李濡,判府事李頤命等,率百官啓曰,臣等於昨日,倡率百僚,齊簉大庭,仰請群情,而及承批旨,天聽愈邈,乃有不諒·不安等敎,臣等,聚首奉讀,不勝惶悚抑鬱之至。聖上,方且謙沖退託,聖不自居,而臣等,必欲贊頌褒揚,奉以徽稱,聖敎所謂不諒者,蓋出於此,而至以爲不安於聖心,臣等雖甚無狀,豈敢不諒聖心,而反貽其不安乎?噫,殿下之大德盛烈,光明嵬蕩,允爲祖宗之所嘉悅,永系黎庶之所愛戴,而今日廷臣,不思所以贊頌褒揚,則是將無以仰體祖宗嘉悅之意,下副黎庶愛戴之誠也,而於昭上天之靈,其必曰,不諒予之眷傾,擧國含生之類,亦皆不安於盛典之久稽,臣等寧受不諒·不安之責,而殿下而不敢孤祖宗黎庶之望也。今殿下力拒群請,久靳允從者,無亦以尊號,肇自中古,謂不足法歟?臣下之稱述君德,自唐·虞已然,昨疏備陳,今不更煩,而苟使唐·宋諸君之受尊號者,果能如殿下之敦大孝·正大倫,而明天下之大義,則當時之明臣·直士,其誰曰不可,而後世之尙論者,亦何敢容議乎?只緣其未有實德·眞功,而欲自鋪張豫大,故陳戒於當時,招譏於後世,殿下見此,而徒曰尊號非古,決意不受,則不幾近於匹夫膠滯之見乎?仰惟聖學博達,必不如此,而苟以尊號爲不可也,則惟我宣廟,何以始讓而終受耶?宣廟之再受尊號,蓋因辨雪宗誣,克敍彝倫,至誠事大,而再造區宇,則其所以敦孝·正倫·明義者,正與殿下今日之事,同符也。宣廟,旣以功光祖宗,義關天下,不得守謙讓之小節,何殿下不念此意,欲違宣廟之攸行乎?臣等誠意淺薄,尙未回天,此實臣等之罪,而若其所執,則只欲導殿下以法聖祖而已,殿下於此,亦安可久咈而牢拒乎?伏願聖明,更加睿察,遄降兪音。答曰,茲事如可勉從,則奚待百僚之盈庭乎?惟我宣祖大王豐功·盛烈,非眇末之所望,至於唐·宋諸君事,本非可法,卿等,深體予意,幸勿復請。延礽君·延齡君昍等,率諸宗啓曰,臣等幸際昌辰,獲覩大慶,百僚咸造,嵩呼蹈舞,歡忭之忱,倍激于中,敢以素所畜積於心而未敢發諸口者,踵廷臣之後,循蒸庶大同之願,據先朝已經之典,相率陳章於宸嚴之下,文辭荒拙,誠意淺薄,未能昭格天心。聖批,以已悉予意於賓廳之啓,萬無允從之理,爲敎,臣等聚首惶蹙,不勝抑塞悶鬱之至。恭惟我聖上,以幼沖之年,丕承艱大之業,嚴恭寅畏,宵旰靡遑,子惠萬民,勵精圖治,于今四紀于玆,不自滿暇,終始如一,深仁·厚澤,普及萬方,垂䯻·戴白,罔不呴嚅於春臺壽域之中,然而康衢之謠徒聞,華封之祝未獻,凡我臣庶,同聲齊籲二字缺顯號於吾君者,實是秉彝之所同得而不能自已者。聖明謙挹太過,以致章牘屢發而旋遏,因循至此,群情之抑鬱,無窮期矣。天意所在,民心可見,何幸今日,大臣,因一國臣民喁望之心,齊進大庭,竭誠陳請,而聖意愈邈,一向牢拒,臣等益不勝愕然失圖也。噫,從古帝王,夫豈有咈民情而徒執謙沖,如今日者哉?我聖上臨御寶曆,恰滿四十,筵臣援擧宣廟朝稱慶之典,陳奏榻前,殿下始也撝謙,終焉勉副,是乃率聖祖攸行也。群下莫不欽仰我殿下善繼善承之德,則何獨於數字徽稱,若是其靳許也?洪惟我宣祖大王豐功·盛烈,曠絶今古,伊時群臣,以爲若無大稱,則無以揄揚聖德於天下後世,合辭陳白,初雖謙遜,竟以輿情之難抑,特降兪音,至於再受而不讓,此豈非我朝之大經大法,而貽厥神孫,永世取法者哉?今日廷臣之所褒揚聖德者,指不勝屈,而築壇禁中,義存尊周,追復莊陵,孝思奉先,坤位復正,日月重明,凡此功烈,千古罕聞,雖神堯之仁,大舜之孝,何以加焉?至若漢光·宋仁,不足數也。有如此之德,有如此之功,同符宣廟,奈何獨辭聖祖旣經之禮,堅執不許,有若閭巷匹夫,務小節·廢大義,而使億兆群工,咨嗟疑惑也哉?臣等俱以無似,迹忝璿籍,愚衷所激,不知自止,而矇無知識,縱未克遠引唐·宋故事,爰據所聞見於我祖宗所已行者,與諸臣齊會大庭,復此號籲,伏乞聖慈,快從廷臣之請,以副蒸民顒若之望,千萬幸甚。答曰,以寡昧之無德,每聞此不敢當之言,且驚且慙,實不知所以爲諭,惟願此議遄停,使予心少安也。掌令鄭東後獻納韓永祚等啓曰,臣等於昨日合辭之啓,披瀝肝血,仰請徽號者,誠欲我殿下,率由國典,克紹先烈,彰揭大義,昭示後世,而忱誠未孚,不賜允許,臣等不勝抑鬱,復此祈籲冀殿下之採納焉。夫聖明之終靳兪音,久咈衆情者,蓋所以務執沖謙也。進言者,亦以謙之一字,申申勉戒,意非不美,而臣等,竊稽謙卦四爻之傳曰,凡人之謙,有所宜施,不可過其宜也,五爻之傳曰,人君之道,不可專尙謙柔,聖人以謙之過,謂非人君之中道,故謙之諸爻皆言謙,而獨於五爻君位,不言謙,以示深意,殿下之過於謙挹者,無乃未及深察於五爻之義,而或非中道之謙乎?質諸聖訓而如彼,考之國典而可行,宣揚大義,尤有辭於無窮,則不識殿下,復何所持疑,而不循顒望之群情乎?臣等,雖甚膚淺,亦嘗聞歷代諸臣陳戒之言,而猶且勤請不已者,誠以我殿下豐功·盛烈,卓冠百王,而大義明晦,實係於此,有非唐·宋諸君,徒尙彌文之比,故區區愚忠,必欲勉之以中道之謙也。伏願聖明,體義義爻無不利之義,遵先王所已行之例,夬恢聖聰,亟賜兪音。答曰,謙之六五,程傳所云,君道,不可專尙謙柔者,必須威武相濟,然後能懷服天下之謂也,與今日之事,不同矣。每見爾等之疏啓,益增不安,食亦不甘也,宜體予意,須勿煩請。
掌令洪好人啓曰,臣於日昨陪從後傳啓之際,停論柳赫然·李元禎等復官還收之請矣。追聞物議,則以臣擅停重發之論,大加非斥,臣於是,不勝瞿然悚恧之至。夫兩人之當初罪犯,關係甚重,而年久之後,因其子孫之鳴冤,遽有復官之命,此輿情之所共拂菀,臺章之所以重發者也,而第閱歲爭執,兪音逾邈,二行缺臣果爲通議於發論之人,而有所寢啓矣。今者非議之來,至此,臣何敢自以爲無失,而晏然仍冒於臺席乎?請命遞斥臣職。答曰,勿辭。
掌令鄭東後啓曰,今者僚臺,以柳赫然·李元禎等復官還收之請,停論事,致有物議,至於引避,處置歸於臣身,而臣於此事,有不可參涉者。日者僚臺,以停論之意,問於臣,臣略有所酬酢矣。僚臺旣以此爲避,臣何可獨爲晏然於臺次乎?請命遞斥臣職。答曰,勿辭。
領議政李濡箚曰,伏以,朝家,自有科査以來,百事不成模樣,至於一歲將盡之後,僅得設行六月都目政矣。以銓長引入不出之故,臘月大政,又未免過時,前頭遲速,亦未可期,貶罷守令,若不趁速差送,則方春賑民勸農之政,將無以周旋,極爲可慮,而實有乖於歲初特下備忘之意。故吏曹判書李健命,自備局屢請牌招者,蓋出於此,而日者爲參賀班,乍出旋入,更無行公之意,今欲更請牌招,而得聞健命,以爲當初膺命黽勉,過大政卽免,乃其素計,到今雖被罪罰,萬無復出之理云。一向請牌,徒損國體,其在體下之道,亦不宜强迫,玆敢陳白,惟聖明裁處。答曰,省箚具悉。吏判之纔出旋入,意在必遞,則一向强迫,亦有乖於禮使之道,本職今姑許遞,爲宜也。
王世子上疏,疏本不下伏以,臣無才庸質,忝叨儲聞,居常愧懼,若隕淵谷,而愛日之忱,出於秉彝,冒萬死仰瀆於宸嚴之下,伏願聖明垂察焉。近日大小臣僚,仰請崇號,而終靳允許,臣不勝其抑塞悶鬱之至。恭惟我聖上,壽躋六旬,臨御四十載,身致太平,一國寧謐,至德·盛功,大有光於祖宗,尊周大義,亦有伸於天下,垂諸後世而有辭,質諸春秋而無愧,傳曰,有大德,必得其名,今此群下進號之請,實遵古禮也。伏願聖上,俯垂睿察,特允所請,宗社幸甚,臣民幸甚。答曰,省爾疏辭,固知稟出忱誠,而第於玆事,予志之定,久矣,觀於頃年章疏勿捧之敎,可以知也。予之所執者是,則但當堅持不撓而已也。
上在慶德宮。停常參·經筵。
夜自一更至五更,月暈廻土星。
吏批啓曰,新判書宋相琦命招,同參政事,何如?傳曰,允。
又啓曰,判書宋相琦命招不進,參議李宜顯陳疏,小臣獨政未安,何以爲之?敢稟。傳曰,仍爲之。
吏批,判書宋相琦未肅拜,參判李晩成進,參議李宜顯上疏,入啓。兵批,行判書趙泰采庭請進。一行缺
兪命弘啓曰,大司憲權尙夏,執義吳命恒,持平金有慶在外,掌令洪好人·鄭東後避嫌退待,持平李挺周受由在外,今日以監察茶時之意,敢啓。傳曰,知道。
尹憲柱啓曰,備邊司郞廳,以大臣意來言,今日賓廳坐起日次,而庭請相値,不得來會云矣,敢啓。傳曰,知道。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
金德基啓曰,昨以議政府司錄尹大英,假注書仍察之意,啓稟蒙允矣。卽者大臣,以政府無他郞廳,尹大英假官之任,宜速改差,送言。且注書洪廷相病,代以申兼濟差下行公矣。今曰,洪廷相仕進,則申兼濟,卽已出去,尹大英改差之代,以申兼濟仍察,何如?傳曰,允。
尹憲柱啓曰,癸巳正月十五日,忠淸監司狀啓,前營將朴東相,方在奪告身中,而以中軍啓請待罪事。傳曰,勿待罪事,回諭。
金德基啓曰,卽者下番兼春秋禮曹佐郞嚴慶遂,身病猝重,勢難在直,兼春秋之任,今姑減下,今日政,他郞廳差出,何如?傳曰,允。
又以侍講院言啓曰,明日王世子永昭殿展謁時,宮官,不可不備員,今日政,新除授說書,待下批卽爲牌招,以爲備員入參之地,何如?傳曰,允。
權尙游啓曰,以吏曹判書差出事,今日爲政事,命下矣。卽者吏曹郞廳來言,參判李晩成病不來,參議李宜顯陳疏入啓,不得開政云,參判李晩成,卽爲牌招開政,何如?傳曰,允。
吏批,以宋相琦爲吏判,李健命爲知敦寧,金宇杭爲禮判,任埅爲戶曹參議,韓聖箕爲典籍,李挺益爲軍資主簿,洪錫輔爲說書,金國礪爲兎山縣監。一行缺
備忘記,今日陳請,與乙酉事,大相不同。內官,何敢干預朝議,而擅呈上疏於政院之後,始爲啓達,極可驚駭。此路一開,後弊難防,當該內官,査出重究。
兪命弘啓曰,當該內官査出重究事,命下矣。令攸司使之査出現告,以爲重究之地,何如?傳曰,允。
尹憲柱,以兵曹言啓曰,本曹佐郞呂必禧,以身病累呈辭狀,而聞其病勢,果是實狀云。輪直之地,不宜久曠,今姑改差,何如?傳曰,允。
又以兵曹言啓曰,近來科場用奸之弊,無所不至。至於武科,則一人疊錄其名於兩所,此所見落,則又赴彼所,或至入格,多致人言,若果如此,則事之痛駭,莫此爲甚。自今以後,錄名官,各別擇差,錄名單子及成冊,移送本曹考准,如有犯者,錄名官及擧子,竝以科場用情之律,施行之意,節目中添入,何如?傳曰,允。
領議政李濡,判府事李頤命等,率百官啓曰,臣等之陳啓請上尊號者,今已屢日,而訖未蒙一兪,臣等辭已竭矣。然其區區之誠,不自知止者,誠有苦心血忱,非特爲殿下,贊揚盛烈而已,則殿下,終有所不可得而辭者矣,惟殿下垂省焉。恭惟我殿下卽祚以來,厚德深仁,則安民而宰物也,洪功盛烈,則光前而裕後也。就其大者,有通神明之大孝焉,有正倫常之盛擧焉,此旣具載於已陳之辭,無非允合於揄揚之典,而若其尤大而最重者,卽皇壇一事也。玆事,所以關係於至大者,臣等亦嘗備陳,而今請極其意而畢其說焉。夫惟春秋之義,莫嚴於大一統,雖以桓·文之假仁,聖人猶褒其尊周之功,其旨微矣。惟我東方,雖本見稱爲禮義之邦,而尊周之義,始著於本朝立國之初,卽我太祖大王威化回軍之擧,是也。惟其開創大業也,以此,故其貽厥孫謀也,亦以此,式至於宣祖大王,至誠事大,一德格天,始以此而辨雪先誣,終以此而勘定禍亂,自有天子諸候以來,所未嘗聞之盛美也。一治一亂,雖無奈於天地之氣數,而孝宗大王,深惟仁祖之付託,至痛在心,奮發大志,將以明天理·定人心,信大義於天下,其事未卒,而其功則偉,由此觀之,尊周二字,不但爲常經通義,實是殿下世守之家法也。禁苑築壇之禮,卽所以寓匪風下泉之感於齊明芬苾之間者,而其所追思而不忘者,卽宣祖所嘗被之大恩也,其所感愴而興發者,卽孝宗所未畢之志事也。夫自宣祖·孝宗,至於殿下,相承如此者,莫非我太祖所以垂統者然也。是以宣祖大王,當瘡痍甫定之後,顧何心於豐豫之典,而再受尊號者,豈非事關尊周而然歟?我殿下,嘗追上太祖之號諡,議定孝宗之世室,二聖之所以光膺崇奉,殿下之所以闡明照垂者,亦豈不在於尊周之義歟?然則自太祖以來,列聖恪謹畏天之德,受報於壬辰之中興,則宣廟因之以正名受號,自仁廟以來,列聖至誠惻怛之悲,表見於甲申之築壇,則殿下又因之而正名受號,豈不爲增光前烈,益昭大義,激勵人心,存樹風聲也?雖然宣廟之時,卽皇朝盛際耳,宣廟猶欲使後人,不忘神皇之大恩,誕受徽稱而不辭,況今滄桑變矣,冠屨倒矣。積陰之下,一陽微矣,殿下其忍徒守撝謙之小節,不念義理之將晦,靳受數字之號,以孤負列聖之志事耶?以殿下愾然寤歎之思,請將流涕而受之,豈意退託日甚,至於昨日之批而過也?聖批有曰,宣廟之豐功·盛烈,非眇末所可望,以殿下謙孝之心,固宜若是。噫,宣廟,亦何嘗以豐盛自居?觀於徽稱之字義,則亶以感戴皇恩,有不可辭者耳。然藩邦再造,一國懷恩,則當日群下之進號,誠以歸美於格天之盛德,顧今耳目旣遠,效誠無地,而殿下惟恐大義之寢久而寢忘,寓此深誠於香火,臣等,則以爲今日之義,尤有光於列祖,非可望之敎,恐不可仰承也。今臣等之所以苦口力請者,誠欲因此而顯揚昭揭,而覺窹黎庶之視聽,聳動士大夫之志氣,使義理之明者愈明,而永無晦塞之患,此所謂苦口血忱,非特爲殿下贊揚盛烈而已也,豈惟如此而已?傳曰,名之必可言也,言之必可行也,又曰,顧名而思義,臣等竊願以大名奉殿下,而因勉其益懋其實,終有所自盡於繼述尊攘之事,豈不知將順之道而然也?或謂尊號之上,亦近虛文,無益實事而然,孔·孟,亦嘗被之空言,誅亂賊·閑聖道,而功配舜·禹,則況今名言揭號,格于神祇,垂示八方,以新一代之耳目者乎?至於批辭所謂唐·宋諸君,非可法者,臣等,本未嘗以唐·宋,仰期於殿下,則今亦不須辨爭,所陳論者,惟我太祖之創業貽謨而已,宣廟之至誠格天而已,孝宗之明天理·正人心而已,未知唐·宋之世,亦有此家法,而有實德善繼述,如殿下者乎?臣等之言至此,而殿下亦無所感發而勉從,則臣等之更有何言?稽之舊典,宣廟之不得不受者如彼,揆之時世,此義之不可不明者如此,聖明,倘回淵鑑,特垂睿察,則不待臣等之章辭而夬賜頷,可矣。且伏聞王世子昨以上章仰請,辭甚切而義至明矣。聖明,已察其出於忱誠,而亦不允兪,噫,父子·君臣之間,亦豈無絜矩之道哉?以殿下追尊列聖之心,獨不念東宮尊親之孝乎?臣等不避煩猥,更瀝肝血,不得請則不敢退矣。伏乞亟遵祖典,以副衆願,千萬幸甚。答曰,卿等之陳請雖懇,予之必欲堅守初志者,亦有所執,決不可允從也。
上在慶德宮。停常參·經筵。
金德基啓曰,副護軍趙泰興,肅拜單子呈入之後,未及來肅,推考,何如?傳曰,允。
王世子永昭殿展謁還宮後,政院·玉堂問安。答曰,知道。
兪命弘啓曰,大司憲權尙夏,執義吳命恒,持平金有慶在外,持平李挺周受由在外,掌令二員未差,今日以監察茶時之意,敢啓。傳曰,知道。三行缺
金德基,以弘文館言啓曰,本館僚員,近甚不齊,姑降入直,今已多日,事極未安。上番校理洪致中,以春坊兼任,今日王世子永昭殿展謁時,陪從進去矣,應敎朴鳳齡,副修撰洪重休,受由已過四日,校理洪禹瑞,副校理李喬岳,再違只推之後,相繼呈單,竝卽牌招察任,何如?傳曰,允。
注書洪廷相出使,代以金在魯爲假注書。
又以侍講院言啓曰,新除授說書洪錫輔,時在京畿廣州地,書筵入番事緊,斯速乘馹上來事,下諭,何如?傳曰,允。
尹憲柱,以兵曹言啓曰,今十七日,卽武臣堂上朔試射日次,而以庭請,內試射,旣已頉稟,堂上試射不得爲之之意,敢啓。傳曰,知道。
行副護軍李世最啓曰,臣承命馳往于驪州睡谷村行判中樞府事李畬所住處,傳宣聖批,則以爲臣病勢沈頓,嚴召之下,末由趨承,冒上請譴之章,萬死是甘。又伏聞朝家,遵舊典·稱大慶,百僚獻祝,擧國歡欣,而臣乃委伏田廬,遠隔天閽,愆負增深,悚慄竢命矣。聖明不惟不加之罪,至遣銀臺之臣,臨宣敦諭之旨,恩禮隆異,詞意諄懇,十行縷縷,反復丁寧,不知螻蟻賤臣,何以得此於聖明?臣驚惑惶駭,五情震錯,自不覺涕淚之盈襟也。臣若可進而不進,旣致史官之來留,又辱非常之寵恩,二行缺惟望聖上,少賜寬假,召還史官,容臣待差登途,免作道路之屍,則實天地生成之大德也。臣精神迷亂,不能成語以對,謹當更具一疏,以陳危懇,而伏地隕越,但有悲泣云矣,敢啓。傳曰,知道。
領議政臣李濡,判府事臣李頤命等,率百官啓曰,臣等連日造庭,累陳衷懇,而天聽猶邈,兪音終閟,相顧錯莫,罔知所以。再昨聖批,敎以唐·宋諸君不足法,然後始知臣等,辭不達意,聖明誤認以彌文仰勉也。是故,昨日之啓,不避煩絮,罄竭忱誠,而又未蒙諒察,自愧言拙,尙有所未盡也,玆敢復申前說,以冀裁擇。蓋事有言相近而意則異,名相似而實不同者。二行缺誠如聖敎,而至於我列聖,則不然,有實德而不得辭,振鴻名而垂世敎,觀於宣廟再受徽號,皆以尊周之義,則可見也,何可以徽號二字之相似,而不究其實之不同也?昔孔子之作春秋也,假魯史之名,而明一王之法,今臣等不揆僭猥,竊取其義,亦欲以徽號之名,而表尊周之義,何可以其言之相似,而不察其意之絶異也?臣等之言,則祖宗之舊典也,臣等之意,則尊周之大義也,果有一毫彷彿於唐·宋之事者乎?夫所惡於尊號者,以其崇虛文而啓侈心也,而今殿下偉功·巍烈,至孝·大德,通於神明,協于家邦,體宣廟事大之誠,一句缺奉皇祀於旣替,激義烈於將晦,二行缺然則今之言者,謂之事涉豐豫,未也,謂之有損謙德,未也。臣等竊意聖明於此,必能亟回淵鑑,夬副群情矣。今承還旨,若曰堅守初志,亦有所執,臣等未知殿下之所執,果何在耶?其謂今日之請,有近於唐·宋之事乎,有違於祖宗之舊典乎,或涉於豐享豫大乎,或損於聖德之謙光乎?四者無一,所當如上所陳,而殿下,猶且堅執而不賜允許,此臣等所以抑鬱悶塞,而期於準請者也。仍竊伏念,臣等猥以無似,奉事殿下,今幾年矣?非徒殿下,已知臣等之心,臣等亦知殿下之心,則豈敢以非理之事,嘗試於殿下哉?言實有稽,而意實有在,伏乞聖明,俯察臣民顒若之情,仰遵祖宗已行之典,沛然回慮,遄降明命,不勝萬幸。答曰,昨日卿等陳啓之意,予非不知,而自謂此乃出於尊周之義,而我朝有已行之事,晏然守之,於予心,安乎不安乎?反復思惟,決難勉從也。延礽君·延齡君昍等,率諸宗啓曰,臣等日造明庭,相與瀝盡肝血,冒瀆宸嚴,誠未格天,兪音靳閟,聖批至以昨者之批,已諭予意,牢定之志,決難變改也,爲敎,臣等,聚首兢惶,不勝悶鬱抑塞之至。臣等,雖矇無知識,豈敢以無稽之言,不詢之謀,進之於君父之前哉?噫,自古帝王,有非常之功德,則必有非常之稱號,故本朝列聖,不能不勉副群情者,誠以人心難遏也,天命難違也。惟我主上殿下,聖神·文武,聰明·睿智,豐功·偉烈,卓乎千古,洪恩·厚澤,浹于萬民,八域謳歌,億兆願戴,皆欲以徽稱,上於吾君者,將以表大義於天下也,永有辭於後世也,此實人情之所同得,而有不可以尊威壓而沮之。二行缺以殿下,久靳允兪,使吾儲君至情未伸,不遑寢食,以聖上止慈之仁,何不念及於此也?臣等同聲合辭,叩墀血懇而不知止者,顧我祖宗已行之典,昭如日星,垂裕後昆,則在今日肯構繼述,尤有光於祖宗,而殿下終執謙挹,牢拒此請,則豈不違於揄揚祖宗聖德之意哉?臣等之所大懼悶者,不但在於縟禮之不行而已。玆不避鈇鉞之誅,復此瀆擾,雖被大何,不得准請,則不敢退也。伏乞聖慈,更加三思,亟賜兪音,以副一國臣庶之望,不勝幸甚。答曰,予意已諭於庭請之批矣。
王世子上疏,伏以,臣於日昨,敢將懇迫之忱,仰瀆宸嚴之聽,伏承聖批,不賜允可,至以予之所執者是,則但當堅持不撓爲敎,臣不勝抑塞悶鬱之至。恭惟我聖明,臨御四十載,邊陲無煙火之警,黔首有奠居之安,豐功·盛德,有光祖宗,尊周大義,伸於天下,環東土數千里,凡有血氣者,莫不引領擧踵,佇聞揄揚之典,臣率循輿情,疾聲申籲,伏願聖明,夬賜允許,以副一國含生之願,千萬幸甚。答曰,連章陳請,雖出誠悃,以予寡德,敢曰是祖宗朝已行之典,而猥受尊號乎?此予所以大不安于心,極意牢拒者也,其勿復請。
上在慶德宮。停常參·經筵。
兪命弘啓曰,大司憲權尙夏,執義吳命恒,持平金有慶在外,持平李挺周受由在外,掌令二員未差,今日以監察茶時之意,敢啓。傳曰,知道。
權尙游啓曰,卽者吏曹郞廳來言,今日爲政事,命下,而判書宋相琦,陳疏入啓,參判李晩成,參議李宜顯,俱以病不來,不得開政云。參判李晩成,參議李宜顯,竝卽牌招開政,何如?傳曰,允。二行缺
有政。吏批,判書宋相琦陳疏,參判李晩成進,參議李宜顯牌招不進,都承旨權尙游進。兵批,行判書趙泰采,參判兪命雄,參知金相稷庭請進,參議黃一夏進,左副承旨尹憲柱進。
吏批啓曰,判書宋相琦陳疏,參議李宜顯牌招不進,小臣獨政未安,何以爲之?敢稟。傳曰,仍爲之。
以尹世綏爲大司諫,金楺·李相周爲掌令,李德英爲刑曹參議,金宇杭爲兼同春秋,崔錫恒爲右參贊,李鳳年爲兵曹佐郞,柳鳳鳴爲典籍,黃欽爲奉常提調,閔鎭遠爲校書提調,金宇杭陞付知春秋,金鎭圭降付同春秋,以金興慶·洪好人·鄭東後爲副護軍,金在魯爲副司正。
領議政臣李濡,行判中樞府事臣李頤命等,率百官啓曰,臣等昨日伏承聖批,有曰,陳啓之意,予非不知,而自謂乃出於尊周之義,而先朝有已行之事,晏然受之,於予心,安乎不安乎?噫,群下之苦心,殿下已知之矣,猶有不能自安於聖心者,此則殿下撝謙之素志也。然臣等誠有所不敢仰承者,竊觀隆古聖王,苟灼見天意·人心之所在,則雖自耕漁而受大位,未嘗嫌其自謂有德,而辭而不受。嗚呼,皇綱久絶,四海腥膻,而獨我殿下,明大義於偏隅者,豈非天意揄揚之典?擧國喁望,人心所在,又不言而可知也,而數字之名,殿下猶不能安,抑獨何哉?雖以先朝之事言之,其前後以進號爲請者,蓋多一時名臣,而卒以宣祖之聖焉而受之,諸臣,豈嘗請其所不當請,而宣祖,尤豈嘗受其所不當受者乎?宣廟初,答玉堂之批,可謂落落難合,而其終則曰,不得不受,其始讓而終受者,又豈不安而强爲之耶?今殿下之讓,亦已至矣,而如宣祖之始矣,又何可不終受之也?況所謂尊周之義,與宣祖之世,有不同者,殿下所以當冠屨之旣倒,而明義理於將晦者,其事愈奇矣,其功愈偉矣。四行缺夫以天下萬世之義,而前有聖祖·賢臣之所講行,後有盈庭之請,擧國之情加之,臣等所以寓勉戒於揄揚之中者,又如許而殿下方且謙挹退託,闕而不圖,臣等但知其讓之太過,而未見其受之爲不安也。以宣祖之所受,而殿下獨不受,得無反有所不安者乎?傳曰,繼序思不忘,又曰,遵先王之法而過者,未之有也。伏乞殿下,亟行宣祖之舊典,以副一國之群情,不勝幸甚。答曰,卿等累日盈庭,力請至此,謙挹之初心,終難自遂,不得不勉從焉。
延礽君,率諸宗啓曰,臣等日聚大庭,竭盡血忱,號籲不已者,以聖上豐功·盛烈,徽稱不擧,典禮有闕,則將無以揄揚於天下後世也。不避瀆擾,庶幾日月之回照,微誠未格,天聽愈邈,聖批,至以予意已諭於庭請之批矣。臣等取見庭請之批,則聖敎有曰,卿等陳戒之意,予非不知,而自謂此乃出於尊周之義,而我朝有已行之事,晏然受之,於予心,安乎不安乎?反復思惟,決難允從也。臣等,相顧錯愕,抑塞悶鬱,而又不敢知聖意之所在也。臣等,竊惟春秋之義,莫重於明義·正倫,帝王之孝,莫大於繼志·述事,而恭惟我殿下,聖神·文武,體宣祖格天之德,承孝廟未伸之志,皇壇報祀,大義重明,巍蕩功德,浹人肌骨,擧國臣民,贊揚聖烈,援擧祖典,欲上崇號於聖躬者,將以表白天下,有辭後世,此固天理·人情之所不可已者,聖上亦當率聖祖攸行,副群下喁望,夬賜允從,其在我殿下繼述之道,至矣美矣,有何一毫不安於聖心者而過執撝謙,使群情抑鬱,至此之久也?臣等繼伏聞王世子邸下,又復上章祈請,藹然忱誠,感動神明,上自卿士,下至匹庶,遑遑奔走,至有流涕者曰,我聖上止慈之仁,曷不念吾儲君惻怛之誠,至情未遂,鬱悒若此也?三行缺濟濟群工,無非理義之臣,亦豈以無稽之言,干瀆聖聰,以增其不安於淵衷哉?臣等莊誦聖批,疑惑滋甚,不能無憾於天地之大也。臣等,干冒鈇鉞,更瀝肝血,叩首丹墀,齊聲呼籲,伏乞聖慈,勿復留難,快從群議,以答擧國臣庶之望,不勝大幸。答曰,累日盈庭,力請至此,謙挹之初心,終難自遂,不得不勉從焉。
申鐔啓曰,尊號之請,旣已勉從矣。禮曹多有擧行之事,而判書金宇杭未肅拜,參判李壄,參議趙道彬呈辭,不爲行公,竝卽牌招,以爲及時擧行之地,何如?傳曰,允。
又以禮曹言啓曰,上尊號庭請啓辭之批,卿等累日盈庭,力請至此,謙挹之初心,終難自遂,不得不勉從焉事,命下矣。尊號都監堂上·郞廳,令該曹速爲差出擧行,何如?傳曰,允。
吏曹判書宋相琦上疏。答曰,省疏具悉。復授天官之長,予意非偶。至若卿之所遭,前後疏批,開釋已悉,每引爲嫌,無已太過?卿其安心勿辭,速出行公。
行判中樞尹拯上疏。答曰,省疏具悉卿懇。今玆所送若干酒膳,曷云盡待賢之禮哉?卿之年齡雖高,精力尙旺,須體予虛佇之誠,安心勿辭,從容就途,毋孤至望。仍傳曰,遣史官傳諭。
行大司憲權尙夏上疏。答曰,省疏具悉卿懇。今玆所送如干酒膳,曷云盡待賢之禮哉?疏末所陳,可不留心焉?卿其安心勿待罪。
獻納韓永祚上疏。答曰,省疏具悉。爾其勿辭,救護母病。
領議政李濡箚子。答曰,省箚具悉。大提學,明日圈點焉。
傳于申鐔曰,明日開政事,分付。
申鐔啓曰,大提學明日圈點事,命下矣。明日待開門,大臣·六卿·判尹,依例命招圈點,政府西壁,亦當依例牌招,而左參贊閔鎭厚,右參贊崔錫恒,俱在外,何以爲之?敢稟。傳曰,依啓。左右參贊,今姑改差。
又啓曰,明日大提學圈點事,命下矣。前大提學金鎭圭,明日待開門牌招,使之薦望,何如?傳曰,允。
吏曹判書宋相琦疏曰,三行缺且念臣醜陋本末,罔逃於明鑑之下,此後睿簡,必不至重誤矣,豈料今者,又有此萬萬不敢當之恩也?夫天官職責之重且大,聖上所知,何待臣言?而此雖當平世負重望者,猶或難之,況今時勢艱險,朝象睽乖,一擧措之間,動輒罣礙,詬謗隨之,前後諸臣,其才地力量,皆非臣比,而一入其地,鮮不顚沛,如臣輕疏·迂淺,百不猶人,人之視臣,曾不足爲軒輊,而今乃據權衡之長,操進退之柄,不量己分,偃然冒當,則臣之爲世僇笑,固不足暇恤,而終不免孤負隆寄,僨誤國事,則到此之後,雖萬被罪,亦何所及哉?近來官方,雖曰大壞,若使如臣等輩,循序平進,不少難愼,則其駭瞻聆·辱名器,莫此爲甚,而貽累聖上則哲之明,亦將如何哉?此臣之所深懼,不但爲一身之私義而已。且臣前日所被人言,已經辨暴,且蒙開釋,今不敢每每提說,煩溷天聽,而惟是辱人之賤行,奴隷之所羞,湊合成罪,狼藉難掩,至今思之,心肝欲墜,雖曰,橫逆之來,自反無愧,汚辱之名,已不可洗矣。臣竊見近者,朝廷之上,論事一不合,輒以聲色相加,惡言凌藉,無復斟量,此風已成,殆難救藥,而若乃疑人於心術之間,直歸於憸小之科,則如臣所遭,亦未之見,此固臣平日言行,不見信重,當風波互激之時,爲一種脅持之資,而上累淸朝,下辱身名,皆臣自取,尙誰尤哉?今若諉以一番自處,便謂無嫌,視同平人,冒廁周行,則一世嗤點,將何以自解,而不幾近於不識人間羞恥事乎?日昨恩除,出於罪廢之餘,誠不勝其感激兢惶,而適値國有大慶,賀禮隔宵,職事所關,嚴召荐降,逃遁不得,强顔冒出,只欲一參呼嵩之列,少伸情禮而已,因仍蹲據,本非臣意,況此新命,尤是分外,雖無他故,豈有一分承當之望乎?伏乞聖慈,諒臣危迫之忱,將臣本兼諸任,亟賜鐫免,以重國事,仍命斥退,勿復旋擧,使臣得以全其私義,守其本分,則亦可爲養廉恥·礪臣節之一助矣。臣無任區區。
草莾臣尹拯疏曰,伏以,垂死賤臣,尙未溘然,匪分官名,猶在身上,本當連章控乞,以蒙恩解免爲期,而猥疏之上,輒煩恩批,恩批之降,輒煩史官,臣實以是爲惶懼,不敢復爲煩瀆之計,只得泯默縮伏,以待死期而已。不意聖慈,特垂眷顧,乃於昨者,委遣掖庭下人,臨問死生,加以七種食物,賜賚優渥,辭謝無路,伏地祗受,臣不勝驚惶隕越,繼以感泣,罔知所以仰諭也。仍竊伏念,臣以溝壑賤分,螻蟻微物,蒙被聖朝恩命,與天無極,而終無涓埃之報,朝暮待盡於牖下,孤恩負國之罪,死有餘誅,日夜兢戰,措躬無地,卽今喉下,雖有一縷殘喘,而盲聾尸居,已無生人之事,安有如此而尙係朝籍之理?今因聖問之及,冀蒙哀憐之恩,敢冒萬死,復申籲號,伏乞聖慈,天地父母,特賜矜諒,將臣崇資樞銜,一倂收還,俾臣一息未絶之前,得以還其賤分以死,千萬幸甚。
前司果臣權尙夏疏曰,伏以,臣於日昨,敢以乞免之章,附上縣道,猥瀆極矣。方此惶恐俟罪,千萬夢寐之外,禁掖臺人,遠臨樵牧之社,宣賜法酒,副以御廚珍羞,此誠聖王優侍賢德,曠絶千古之恩數,而今乃施之於至愚極陋之賤臣,此何擧措也?臣驚惶震越,不覺汗發沾衣也。噫,凡人於鄕里長老,偶蒙一呻之饋,猶不勝榮感,況臣得此於君父,何等鴻渥,而至再至三,前後繾綣,臣雖粉骨糜身,何以報罔極之恩哉?顧此望八之年,效答無地,則惟當趨詣天門,百拜九頓,仰獻嵩華之祝,少伸犬馬之忱,而牀席危喘,朝暮待盡,雖欲强起,其勢末由,瞻望雲天,只有涕淚而已。二行缺目今諸路飢荒,流丐盈路,臣雖受此,誠不忍獨食,倘蒙遍加矜恤,使赤子得免顚壑之患,則臣雖木食澗飮,與有榮光,伏願聖上垂省焉。
獻納韓永祚疏曰,伏以,臣之老母,今年七十五矣。宿嬰奇疾,沈綿牀簀,常有凜凜之憂矣。自數日來,寒熱·嘔逆等症,萬分危惡,方在昏委不省中。臣以獨身藥物,救護之方,無他人可恃,晝夜扶持,焦遑煎迫,以此情理,決無離舍供職之勢,玆敢冒死陳籲,伏乞聖慈,俯賜矜諒,亟命鐫遞,俾得專意救護,以伸至情,千萬幸甚。
領議政李濡箚曰,伏以,百僚盈庭,罄瀝肝血,伏蒙聖明,俯諒群情,特下兪音,國家萬年無疆之休,其自是歟?臣無任驚喜聳抃,不省所言,大禮儀節,當有次第擧行者,而賓廳會議時,不可無主文之臣。大提學,今方有闕,似當趁速變通,惟聖明之裁處焉。
上在慶德宮。停常參·經筵。
自昧爽至辰時,有霧氣。
金德基,以禮曹言啓曰,上尊號事,旣已命下矣。永昭殿·敬寧殿·中宮殿尊號,亦當一體議定,依宣廟朝已行之例,擧行,何如?傳曰,允。
又啓曰,今日以大提學圈點事,政府西壁,方開政差出,待下批卽爲牌招,使之同參圈點,何如?傳曰,允。三行缺
吏批啓曰,判書宋相琦未肅拜,參議李宜顯病不來,小臣獨政未安,何以爲之?敢稟。傳曰,仍爲之。
以金鎭圭爲左參贊,李健命爲右參贊,李大成爲禮曹參議,李濡爲尊崇都監都提調,趙泰采·金宇杭·趙泰耉·宋相琦爲尊崇都監提調,李眞儉·金普澤·李有壽·金始鑌·嚴慶遂·閔在洙·趙榮福·李潗爲尊崇都監郞廳,金致龍爲判決事,鄭必東爲宗簿正,大提學圈點,宋相琦·崔奎瑞,竝六點,落點宋相琦。
兵批,判書趙泰采,參議黃一夏進,參判兪命雄,參知金相稷病,左副承旨尹憲柱進。以李光迪爲知事,朴星瑞·朴廉·吳斗建爲同知,趙湜·李耋·李溭爲僉知,朴泰圭爲忠壯將,朴廷豪爲忠翊將,鄭逴爲鷹牌頭,黃遇漢爲昌德宮假衛將,李彦鑌爲羅暖萬戶,李炯爲武兼,劉起邦爲造山萬戶,趙正緖爲翊衛,李志尹爲衛率,閔鎭厚爲副護軍,崔錫恒爲副司直。
尹憲柱啓曰,卽伏見平安監司兪集一去壬辰秋冬等褒貶則啓本,則邊將無一人居下,殊無嚴明殿最之意,平安監司兪集一推考,何如?傳曰,允。
右參贊李健命上疏。答曰,省疏具悉。疏辭,令該曹稟處。
韓山幼學李勛相等上疏。答曰,省疏具悉。疏辭,令該曹稟處。
掌令李相周上疏。答曰,省疏具悉。爾其勿辭,從速察職。
金德基啓曰,今二十一日賓廳尊號議定時,政府西壁,不可不備員,而右參贊李健命,旣已遞職,其代,明日待開門政官牌招,使之開政差出何如?傳曰,允。
右參贊李健命上疏,伏以,臣之情病,決難自力,幸蒙天恩,得解銓任,日夜頌祝,無地仰酬,敦府散秩,猶懷兢惕,千萬意外,忽叨新命,召牌下降,不敢坐違,來詣闕外,而臣與左參贊臣金鎭圭,有四寸娚妹應避之嫌,不可仍帶,伏乞聖慈,竝命該曹,照例遞改,不勝幸甚。
韓山幼學李勛相等上疏,伏以,臣等竊伏惟念三行缺麗朝韓山伯贈諡文靖公李穡書院,在於臣等所居之地,而宣額致享,幾數百年矣。凡爲其子孫者,有節行如種學,有道學如耘,而皆得以配食,獨故集賢殿校理李塏,以穡之曾孫,其忠節之卓然,實繼祖武,而尙未與於配享之列,此豈非聖世之欠典,志士之嗟惜者耶?夫李塏之與成三問等,爲端廟死義之蹟,至今昭在人耳目,而精忠大節,固可以撑柱乎宇宙,炳烺乎日星,則不待臣等之臚列,而亦已聖明之洞燭矣。況且其祖穡之文章·德業,旣爲麗朝之名臣,而有孫如此,則如李塏者,可謂無忝爾所生,而不墜其家聲者矣。嗚呼,其孫之忠節,若是其偉然,則其所同享於一室之內者,在私固爲奇事,而在公亦係盛典,尤所當不已者也。臣等竊見我殿下,自臨御以後,列聖未遑之典,幾盡修擧,而至於李塏等六臣,其所崇奬者,尤無餘蘊矣。愍節頒額,旣在壬申,官爵追復,又在甲戌,而褒忠顯節之意,亦屢發於篇章,故今者臣等之來也,歷過露湖,仰誦揭壁之宸藻,又入洛下,擎讀覽稿之親製,苟非我聖上所作爲,出尋常萬萬,則其何能爲六臣地者,若斯之至矣乎?臣等固知聖意之眷眷者已如此,而追享一事,尤易於頒額·復官,則一上封章,允音卽下,顧何有一毫遲疑之事哉?此臣等所以氷路裹足,齊聲仰籲於九闕之下者也。伏願殿下,察臣等慕義之誠,許臣等追配之請,特使李塏,同享於其祖之祠院,則其有光於聖朝者何如也,其勵節乎士林者何如也?臣等無任區區云云。
掌令李相周上疏,伏以,臣本庸駑,百不猶人,而濫蒙洪造,歷敭華貫,居常愧懼,若隕淵谷,今此風憲之職,又及於千萬夢寐之外,臣驚霣感惕,實不知置身之所也。固當含恩畏義,竭蹶趨承之不暇,而第臣年前,猥陳一疏,略論己卯科事,臣實無他意於其間,只採公誦之言,而伊後衆怒群咻,不勝紛紜,或操戈於同席,或聲罪以熒惑,此豈非萬萬情外耶?二行缺此固臣難進之一大關捩也。臣自前冬,宿患痰火之病,一倍添重,近以國有大擧,百僚陳請,義分所在,不敢退坐,力疾强起,趨造闕下者屢日矣。此時言病,固知不敢,而觸冒行動之餘,症情越添,旬月之內,決無復起爲人之望,不得不大聲疾籲於宸嚴之下,伏乞聖慈,天地父母,憐臣病纏膏肓,察臣言出肝膈,亟許遞改臣所帶職名,以安微分,以延殘喘,不勝幸甚。
上在慶德宮。停常參·經筵。
下直,撫夷萬戶朴安豪。
王世子,遣宮官,大殿·中宮殿問安。答曰,知道。
許玧啓曰,憲府,連以監察茶時,諫院闕啓,亦已多日,兩司之官,除在外·受由外,呈告未肅拜人員,竝卽牌招察任,何如?傳曰,允。
以備忘記,傳于兪命弘曰,今下弓矢,撫夷萬戶朴安豪處賜給。二行缺
又以司僕寺官員,以提調意啓曰,本寺分養馬,如有故失瘦瘠之事,則每於畢上納後抄出,分授營邑,從輕重施罰矣。赦令旣下,時惟歲抄,竝有蕩滌之命,今此抄啓,似不當循例擧行,何以爲之?敢稟。傳曰,勿爲抄啓。
金德基啓曰,近日史官金在魯·沈珙·徐命均,相繼坐罷之後,上下番,連以兼春秋入直,當此朝家有事之時,事極苟簡。昨日下番兼春秋柳瑍,以批旨傳諭事,下去尼山地,上下番,雖僅備員,而豫備時,無無故現存之員,柳瑍兼春秋之任,今姑改差,禮曹他郞廳中,今日政差下,何如?傳曰,允。
又以吏曹言啓曰,卽接成均館牒呈,則典籍柳諫,身病甚重,不得察任云,改差,何如?傳曰,允。
有政。吏批,判書宋相琦未肅拜,參判李晩成,參議李宜顯,左承旨金德基進。以黃欽爲右參贊,李健命爲知敦寧,兼春秋申壽華,左參贊黃欽,右參贊金鎭圭。
兵批,判書趙泰采,尊崇都監會同坐起進去,參判兪命雄病,參議黃一夏進,參知金相稷,王世子陪衛進去,右副承旨兪命弘進。以李健命爲副司直,李眞儉爲副司果。
假注書金在魯病,代權宏爲之。
兪命弘啓曰,假注書權宏,時無職名,依例付軍職冠帶常仕,何如?傳曰,允。
申鐔,以尊崇都監郞廳,以提調意啓曰,今此尊崇時,玉冊·玉寶所造玉片,當遣監造官,率匠手下去南陽,採取以來,而不無廚傳之弊,依近例分付京畿監司,以南陽府使,別定差使員,限八十塊監採上送,而二行缺都監監造官六員,差出,別單書入之意,敢啓。傳曰,知道。
尊崇都監監造官六,繕工假監役閔啓洙,平市奉事朴弼健,世子翊衛司侍直李益命,濟用監奉事金養謙,氷庫別檢金可行,濟用監奉事李景茂。王世子,敬寧殿展謁還宮後,政院·玉堂問安。答曰,知道。
正言李秉常·朴聖輅啓曰,請還收罪人河減死定配之命,更加嚴加嚴刑得情,依律處斷。請還收唐津量移罪人金泰潤減等之命。請付處罪人李塾遠竄。請徒配罪人吳遂元更爲拿覈處之。請殺獄罪人劉次先依律處斷。請殺獄罪人韓順中依律處斷。措辭竝見上新除授司憲府掌令金楺,時在京畿果川地,請斯速乘馹上來事,下諭。答曰,不允。下諭事,依啓。
大司諫尹世綏啓曰,臣於千萬夢寐之外,諫長新命,遽及於已試蔑效之身,臣誠惶惑震爽,罔知攸措。念臣屢忝臺職,動遭顚躓,前後僇辱,俱極非常,今於歲月旣久之後,固不宜更事煩瀆,而不可復蹈覆轍,則明矣。且本院,方有李塾·吳遂元之啓,至以科場不嚴,前古所無,爲語,臣亦以其時考官,至被罪罷,今雖曲荷寬貸,卽賜甄復,而顧臣情勢,決不可參涉此啓,方欲以此陳疏自列,不意此際,召牌儼臨,臣含恩畏義,不敢坐違,黽勉出肅,而以臣踪地,何可一刻仍冒於臺次乎?請命遞斥臣職。答曰,勿辭。
判府事李畬上疏。答曰,省疏具悉卿懇。今卿疏中,有待差登途之語,此爲可幸,而第以復覲退塡等文字觀之,其非久留之計,可以揣知,是豈予特遣史官敦召之意哉?情志之不孚,一至於此,繼以愧恧,無以爲心,而卿之疾恙如此,抑鬱之極,欲自臨視而不可得也。言出肝膈,卿須體諒,卽起造朝,安心仍留,毋孤予如渴之望。仍傳曰,此批答,使偕來史官傳諭。原疏缺
吏曹判書宋相琦疏曰,伏以,國家文衡之任,重矣,非其人而濫授,一猶不可,其可再乎?臣於此任,昔嘗承之,陋劣之狀,爲世嗤點,追思至今,慙汗尙浹,豈意今者,復有此誤恩也?臣之不才·不文,無與比數,尋常詞翰,亦不猶人,窘澁短拙,隨處敗露,其在少時,已負此媿,況今衰老,神精消亡,元來面墻,成一空殼,眞所謂鉛刀不可試割,禿帚不可掃物者也。臣之本末伎倆,擧世所知,特以一經匪據,便謂宿硏,下不欲刊汰其名,上未及勘破其實,致令擧措重失,名器再辱,噫嘻,此何事也?聖朝才俊,磊落相望,宿望新次,俱多有人,擧而授之,莫非踰臣,臣獨何人,兜占不已,視若己物,不恤公議,屢犯糠粃之譏乎?況臣本職,濫猥已甚,揣分量力,萬無一堪,而今乃加之以莫重之任,譬如僬僥擔上,又添千匂,顚沛覆跌,理不旋踵,福過災生,身且不保,螻螘微命,雖不足惜,天地大德,寧不有傷?臣自聞此命,五內焚灼,罔知所處。卽今國家大典,將擧,事體至重,日期且迫,而千思萬望,承命無路,誅戮是甘,更無他道,此豈但爲臣一身計也?伏乞聖慈,天地父母,曲垂鑑諒,將臣新除文衡之命,亟先收還,毋令流布四方,大駭瞻聆,本兼諸職,亦賜次第鐫免,回授可堪之人,以重國事,以安賤分,千萬幸甚。答曰,省疏具悉。再授文衡之任,實循公議,卿其安心勿辭,速出行公。
上在慶德宮。停常參·經筵。
自二更至五更,月暈廻火星。
兪命弘啓曰,今日賓廳日次,兩司當爲來待,而憲府無行公之員,除在外外,陳疏未肅拜人員,卽爲牌招,何如?傳曰,允。
又啓曰,因禮曹單子,明日賓廳議號時,大臣以下命招事,允下矣。時·原任大臣及政府西壁·館閣堂上·六曹參判以上,明日待開門牌招,何如?傳曰,允。二行缺
又以備邊司言啓曰,會寧開市,旣已完畢,令承文院撰出回咨,別定禁軍,下送于義州府,使之傳給鳳凰城將處,以爲入送北京之地,何如?傳曰,允。
又以兵曹言啓曰,今正月二十一日,武臣賓廳講書日次,而賓廳會議相値,不得爲之之意,敢啓。傳曰,知道。
又以刑曹言啓曰,尊崇都監,設局於本曹,本曹移設於典醫監之意,敢啓。傳曰,知道。
又以兵曹言啓曰,新除授同知中樞府事吳斗建呈狀內,以年過八十之人,前月晦間,落馬重傷,不能動步,差復無期,入啓處置云。西樞雖是閑局,病勢如此,則不可虛帶,今姑改差,何如?傳曰,允。
又以兵曹言啓曰,新除授鷹牌頭鄭逴呈狀內,居在江郊,伏聞除命,登途向京之際,忽於馬上,猝得中風之症,不能起動,入啓處置云。逐日供上之地,不可等待其差病,今姑改差,何如?傳曰,允。
權尙游啓曰,左副承旨尹憲柱,連日病不仕進。今日乃是賓廳日次,該房承旨,尤不可退在,卽爲牌招察任,何如?傳曰,允。
傳于兪命弘曰,大臣·備局堂上引見。
申鐔啓曰,吏·兵批御覽官案,當爲趁早修正以入,而兵曹入直郞廳郭萬績,纔聞同姓三寸叔母喪,不敢冠帶行公,他郞廳推移入直之際,日勢漸晩,事體極爲未安,爲先推考警責,何如?傳曰,允。
吏曹口傳政事,奉敎單金在魯,待敎單沈珙,檢閱單徐命均。兪命弘啓曰,藝文館奉敎金在魯,時在京畿果川地,斯速乘馹上來事,下諭,何如?傳曰,允。
行判中樞府事崔錫鼎疏曰,伏以臣向遭私戚,營葬於湖右,自郊寓轉尋南路,職名在身,理當上聞乞暇,而負罪之蹤,不敢以情私仰瀆,權窆淺土,待春安厝,又未免遲留數朔,擬於完事還捿之後,一陳請罪之忱矣。伏聞比日,因大臣諸臣陳請,有大庭稱慶之擧,於惟我聖上殿下,一德享天,寶曆方永,迺於三元之月,誕膺百僚之賀,玆實曠古稀有之慶,億萬年無疆之休,率土含生,頌祝惟均,田夫野老,擧皆欣欣相告,念臣蒙被渥恩,屢忝大僚,區區犬馬之心,曷勝其懽躍抃蹈之誠哉?顧以罪衅非常,情實未白,有不敢徑入修門,晏然趨造於嵩呼獸舞之列,身落窮鄕,疾病沈淹,又未克進伏城外,小效瞻辰之悃,戀結雲霄,但有涕淚。鄕居僻左,晩始承聞,訟愆亦至緩後,私心尤增悸恐。伏乞聖明,先命遞罷臣職,仍勘臣前後罪犯,以安微分,以肅朝綱,不勝幸甚。答曰,省疏具悉卿懇。卿其安心勿辭,亦勿待罪,從速上來行公。仍傳曰,遣史官傳諭。
左參贊黃欽疏曰,伏以臣,本以篤老癃病之人,兼有卒發暴重之症,俄頃之間,便作死人。前冬春官之除,適會疾作之時,天牌踵臨,事勢急遽,未及陳暴病狀,無端違逋,論其負犯,合被大何,而匪怒之敎,旣出寬大之度,罷免之罰,又從末減之科,臣含恩訟罪,分甘廢捐,而不自意恩敍遄降,除命又至,不知負罪賤臣,何從得此?在臣之道,惟當卽日祗肅,以少伸感戴之忱,而竊伏聞向來大臣筵斥,極其嚴峻,臣一倍驚怖,靡所容措。衷情未白,轉益危蹙,雖蒙滌瑕甄錄之異數,而有不宜唐突冒進於周行者,玆又冒萬死畢陳危懇,仰瀆宸嚴之下。二行缺答曰,省疏具悉。卿其勿辭,從速行公。
左副承旨尹憲柱疏曰,伏以臣獲戾神天,禍延先父,雖頑不死滅,以至於服除,而罪釁餘喘,無復有當世之念矣。迺者聖明,記識於三年不呼之餘,除命遽宣,俾踐銀臺之宿硏,臣痛念昔日,感激新恩,自不覺涕淚之交迸也。臣本庸下,無一行能,而濫竊科第,歷試內外,以躋大夫之列,菽水之養,幸不乏絶,又以臣叨塵侍從,推恩之典,再及於臣父未死之前,一念感結,不知死所,只欲糜身粉骨,以酬萬一者,是臣宿昔之志也。噫,古人云,無父何怙,無母何恃?臣今不天,旣失怙恃,固當以事父母之誠,一移於事殿下,夷險燥濕,惟聖上之所使,而顧臣受氣本薄,居常善病,五年之內,連遭終天之慟,草土之後,氣血俱竭,便成癃廢之物,而適當太廟展謁之日,天牌狎臨,臣迫於嚴命,忍死趨參於陪從之列,繼以朝有大慶,百僚庭籲,不敢言病,連日就直,病勢越添,有若病家之論症,雖不敢猥瀆天聽,而最是支體麻木,艱於運步,目視昏花,不能辨字,法筵登侍之際,王言出納之間,誠有所萬萬不可强者矣。今日賓廳次對,臣以該房,當爲入侍,又有牌召之命,臣不得不擔曳病軀,秪詣於九閽之外,悉暴情悃,干冒宸聽,伏乞聖慈,俯賜矜察,亟許遞改,以便公私,不勝幸甚。答曰,省疏具悉。爾其勿辭,調理察職。
禮曹參議李大成疏曰,伏以臣於病伏省愆之中,忽叨儀曹佐貳之命,當此國有大慶,百僚歡抃之辰,春官職掌,視他尤緊,在臣分義,固當聞命卽謝,奔走效勞,而三行缺顧臣性本巽懦,生平不曾以惡言,加諸人,況今白首垂死之年,寧有爲兒子修郄,不顧事面,噴罵言者之理哉?此已萬萬情外,而至於李萬休事,尤不滿一笑。萬休之當初春曹懸錄者,不過欲明其自己呈券之早晩而已,元非出於故爲挨逼臣子之意,初無一毫可怒於其人之端,抑獨何心,公然蓄憾,悖言叱辱於稠廣之中哉?若夫狂易之人,或有以不相涉之事,無端詬辱者,而臣雖昏愚,猶不至於病風喪性,豈可恨憾於無可怒之人,作此駭悖之擧耶?如許無根不近理之言,未知臺臣,於何得聞,而容易至達於紸纊之前哉?伊時聖批,旣以傳聞不可信,爲敎,則天鑑已燭其孟浪矣。經年之後,臣何必縷縷陳暴,以犯古人無犯之戒哉?只恨臣涉世昧方,言行未孚,未能見重於同朝,末乃得此意外之謗,莫非臣自取,尙誰咎哉?臣遭此以來,情跡危蹙,身帶軍銜,而亦不能束帶結冠,趨參於歲首朝謁之班,至入於現罷之中,分義惶懼,至今未已,不意玆者,恩敍纔下,除命隨降,而以臣卽今情勢,萬無抗顔冒出之理,伏乞聖慈,亟賜鐫免,以安私分,以快人心,千萬幸甚。答曰,省疏具悉。憲臣疏中云云,大不近理,予已燭其孟浪矣。爾其勿辭,從速察職。
司諫權忭疏曰,伏以臣釋褐登朝,殆逾二紀,忝列從班,亦有年所,狗馬之齒,今已六十有三矣。螢窓操觚之志,本不期於高蹈,雲衢立揚之願,初不異於諸人,而召旨之下,前後陳乞,未嘗一日立於朝者,豈有他哉?始焉名義至嚴,不敢冒進,中焉私情悶迫,願乞終養,終焉賤疾沈篤,自分屛廢,臣之始終本末,不過如斯而已。到今白首之年,死期將迫,灰心世途,已絶陳力之望,二行缺臣之從前控免,雖非一端,卽今難强之勢,專在於身疾,衰齡宿疴,已不須言,而前秋別症,最關死生,半身不遂,殆閱五朔,叫號牀席,作一僵屍,自斷此生,萬無更起之路,不得不瀝血哀鳴,復籲於天地父母之前,伏乞聖慈,俯諒危懇,特許鐫免,仍命選曹,永刊朝籍,則雖死之日,猶生之年也。臣無任區區。答曰,省疏具悉。爾其勿辭,從速上來察職。
說書洪錫輔疏曰,伏以臣於頃者,橫被全羅監司柳鳳輝無限醜辱,在臣廉隅,誠不可一日蹲冒於榮次,連尋長單,幸蒙恩遞,退處郊野,自追愆尤,曾未數日,除書降臨,召命勤摯,臣是何人,叨此寵數?所當含恩趨榮,以伸微分,而第觀鳳輝後疏,尤不勝其駭惑也。臣之前疏,旣明其出於無心,則彼雖始或妄疑,終必自悟,而意在遂非,佯若不知,必欲勒歸之,强下其字,終不覺其自辱,此實萬萬常情之外。況其言徵不稱在之引,此是爲人子各諱其親之義,今鳳輝,以己之所當處者,反責之他人,咎臣以不避音相似之字,有若禁止其管下吏屬,固已可笑,若乃斥然正而書之之云,尤極無謂。凡於章奏之間,苟有可擧之端,親名亦不敢諱,昔年臣疏,亦用此例,則今豈可以對鳳輝之故,强諱鳳輝之所諱乎?臣之所與鳳輝辨者其肯綮,只在於其父故相臣名字,不擧其名字,將無以明其不然,而告君之辭,不得不然矣。乃敢肆然增怒,至謂之痛迫詬辱,孰謂其人之不識事理,乃若是耶?臣聞敬親者,不敢慢於人,臣未知鳳輝之加人以不忍加之惡言,齕齕斷斷,不小反省者,果可謂知所以敬親乎?其言固不足辨,然其誣衊,實是莫大之辱,決不可諉以橫逆,晏然自如,況此胄筵勸講,何等職責,今臣受誣,何等惡名,而惡名未譾,職責遽加。二行缺若夫抗顔冒進,則不惟淸朝士大夫,羞與竝肩,將不必食其餘矣。伏乞聖慈,俯賜諒察,刊臣職秩,以快人心,以靖私義,不勝幸甚。答曰,省疏具悉。柳鳳輝疏語,殊涉太過,何必深嫌?爾其勿辭,從速上來察職。
檢閱徐命均疏曰,伏以臣於日昨,伏蒙恩由,護視病母,不意史局起鬧,移除有命,召牌遽降,而臣之母病,一向莫重,其在情理,斷無離違就直之望,終未免坐違,猥越之極,祗竢威罰,聖度寬大,只賜坐罷,感激惶隕,不知死所。玆者意外牽復舊硏,嚴召踵至,臣怵分畏義,敢此趨詣禁闥之外,臣之私情,有不敢每每仰煩,而第有萬萬難安之情,向日右僚疏,擧臣而曰,無端違牌,壞損館規,臣不勝瞿然慙恧之至。臣之違召,誠出於萬不獲已,右僚,豈不諒悉,而其爲言,乃至於此,三百年館規,緣臣而壞損,則其罪伊何?此不但爲右僚之呵責而已,臣何敢徒恃寵靈,而拔置廉隅乎?且臣與奉敎臣金在魯,有應避之嫌,前旣疏陳蒙遞,則今不可冒嫌仍帶。二行缺答曰,省疏具悉。疏辭,令該曹稟處。
午時,上御興政堂,大臣·備局堂上引見時,領議政李濡,漢城判尹金錫衍,禮曹判書金宇杭,韓城君李基夏,刑曹判書朴權,右副承旨兪命弘,掌令李相周,正言李秉常,校理洪禹瑞,假注書權宏·趙尙絅,編修官洪慶先,記注官申壽華入侍。李濡進伏曰,歲後日氣,連日不佳,此時聖體,若何?上曰無事。濡曰,臣等屢日率百僚,陳請徽號,而聖批撝謙,牢拒不許,臣等悶鬱度日矣。聖上特察群情,終賜勉從,一國含生之類,孰不鼓舞懽忭乎。臣等於啓辭中,以顧名務實之意,亦旣陳戒,而聖上自今以後,益務實德,以基億萬年無疆之休,則宗社幸甚矣。三行缺濡曰,今此尊崇都監擧行凡事,當考舊例,而祖宗朝,雖有已行之典,世祖朝謄錄,則久遠無存,只有宣祖朝甲辰謄錄,而亦多涉缺,此外無他可以凭據者,恐不無疏漏未盡之患。世祖·宣祖兩朝,江華所在實錄,遣史官考出以來,何如?上曰,依爲之。出擧條濡曰,卽今史官,皆在坐罷中,自上有收敍之命,後可以考來矣。上曰,竝敍用,可也。出榻前下敎濡曰,今此兩大慶設科一款,以祖宗朝舊例觀之,則皆以增廣設行,而曾無一年內,疊行增廣之事,今番則稠疊於一時,旣不可踰年而疊行,則事勢實爲難便。外議皆以爲宜有變通之道,而事體重大,自下有不敢輕議,今因入侍仰稟矣。上曰,曾有合慶設科之規矣。濡曰,今此兩慶,古所罕有,合慶設科,事體未安,而辛卯年孝廟朝合七慶設大擧別試矣。辛丑年,合五慶設大增廣,而其時兩大妃殿,俱上尊號,至於聖上誕降,實是莫大之慶,而有此合設矣。丙辰年合七慶設大增廣,而其時亦有兩大妃殿尊號及宣廟世室之慶矣。今番則事體有難合設,故自下不敢輕議矣。上曰,合慶設行大增廣,可也。三行缺濡曰,歲首特下備忘記,專以勸農爲敎,軫念民事云,聖意至矣盡矣。卽今農節將迫,所當着念奉行,而自前申飭,非止一再,漸不如初,終無實效,此莫非守令輩怠忽之致也。上年農事,未免凶歉,三南各邑,雖或有慘被災害之處,其中亦多有稍優之處,而今年收租,實結大縮。爲守令者,憑藉被災,以致如此,地部稅入,未滿十萬石云。前頭經用,實爲難繼,今秋又若不登,則公私狼狽,有不可言。大抵民之休戚,係於守令之能否,而銓曹未盡擇差,道臣不善黜陟,臺官亦無論劾之擧,故全不畏憚矣。申飭銓曹,守令必爲擇差。且褒貶中下考守令之窠,若待大政差出,則必至遲延,農節漸晩,殊甚可慮,使之爲先差送,別諭道臣,使之申飭各邑,着實勸農,嚴明黜陟,毋踵前套,似爲得宜矣。上曰,大臣所達,誠是,依爲之。出擧條濡曰,頃以差出嶺南巡撫使,先至星州,按覈殺獄事,有所定奪,而非但朝臣,多在罷散中,可合差送之人,未易,尙今遷延矣。咸鏡監司權,曾在西藩時,治績茂著,故當初薦授本職,蓋以此也,而其辭疏中革職一款,實有拘礙之端,北道開市,監司姓名,例入於咨文中,恐不可强令赴任,今宜遞改,仍差嶺南巡撫使,催促上來,以爲趁速下去之地,何如?上曰,開市時咨文拘礙事,然矣。權遞改,仍差嶺南巡撫使,催促下送,可也。出擧條濡曰,慕華館峴上,曾建唐將碑,而因彼人之往來,仆置久矣,所見,誠爲未安。若於稍僻處豎立,則別無所妨,以此分付該曹,何如?上曰,碑石無傷處乎?錫衍曰,樵傔所傷,不無瑕痕云矣。二行缺濡曰,臣見平安監司兪集一狀啓,則今番使行時,刷馬驅人六十二名,見闕於柵門逢點時,有所詰問,則領去差員靑城僉使張翊文,惶㤼,以初不來誤對,以此城將,馳通於義州,使之査報,故六十二名內,三十六名,則捉得推問,皆是徑先出來者,其餘二十六名,則不知本處,未及査問云云,蓋使行時,餘馬隨往,瀋陽擇把後,其餘出送,則因使買賣以來者,例也,而爲差員者,旣爲領率入去,則出來之時,所當一一點閱。二行缺上曰,張翊文拿問,李敏英罷職,可也。出擧條濡曰,前日校理李喬岳在鄕時,疏陳三南凶荒之狀,請減收米,令廟堂稟處矣,又於筵席申請,有令廟堂稟處之命矣。上年農事,雖云凶歉,其被災之處則慘矣,而其餘則亦多稍實,近聞市直,亦不甚低,朝家時加優卹,至於綿田,亦許給災,以致實結大縮,前頭經用,將無以繼矣。若非乙·丙大無之時,則曾無許減收米之事,今亦似難許減,而儒臣目擊陳請,聖上每軫民憂,循例陳啓,有所未安,故今因入侍敢達矣。上曰,然則姑置之,可也。出擧條濡曰,今此都監擧行事,以甲辰謄錄觀之,則未議號之前,宣廟特令先行告廟之禮,大槪此則宣廟,以賴大明而中興之意,先告宗廟,故有此敎也。今番則旣先議號,且以近例觀之,則皆於陳賀時,前期三日,行告廟之禮,該曹,今亦依此擧行,而甲辰年,則宣廟特敎如此,故敢達其曲折矣。上曰,然矣。
掌令李相周所啓,請還收黃順中放釋之命,令該曹嚴加窮問,依律處斷。措辭見上上曰,勿煩。
又所啓,凡諸科場試券中,不敢用異常有標之字者,蓋所以妨奸也。今番庭試入格人李獻英·獻章兄弟試券,書題中龔字,皆以字書之,此字,雖曰,古體有之,旣非題板所書之字,今不可勒歸於用情之科,而字樣旣非恒用之體,則其在執法之道,宜有論劾之擧,請李獻英·獻章試券,令該曹更加考出拔去。上曰,勿煩。二行缺又所啓,請還收唐津量移罪人金泰潤減等之命。措辭見上上曰,勿煩。
又所啓,請付處罪人李墪遠竄。措辭見上上曰,勿煩。
又所啓,請徒配罪人吳遂元,更爲拿覈處之。措辭見上上曰,勿煩。
又所啓,請殺獄罪人劉次先,依律處斷。措辭見上上曰,勿煩。
又所啓,請殺獄罪人韓順中,依律處斷。措辭見上上曰,勿煩。
又所啓,大司諫尹世綏,以措辭見上引嫌而退,不嚴二字,只出汎論,以此引嫌,殊涉太過,請大司諫尹世綏,出仕。上曰,依啓。
兪命弘曰,因大臣陳達,以實錄考出事,有史局上下番竝爲敍用之命矣。莫重史局,連以兼春秋替直,亦甚未安,令該曹卽爲口傳差出,仍卽牌招察任,何如?上曰,依爲之。諸臣遂罷出。
上在慶德宮。停常參·經筵。
下直,㐚足萬戶丁履輝。
兪命弘啓曰,大司憲權尙夏,執義吳命恒,掌令金楺,持平金有慶,在外,掌令李相周,呈辭,持平李挺周,受由在外,今日以監察茶時之意,敢啓。傳曰,知道。
賓廳議定尊號,大殿尊號,顯義·光倫·睿聖·英烈,永昭殿尊號,光烈。一行缺
大殿·永昭殿·敬寧殿·中宮殿尊號,旣已啓下,招致禮曹郞廳,出給單子之意,敢啓。傳曰,知道。
又口傳啓曰,各殿尊號單子,旣已啓下,判付,當爲書給該曹,而此與他文書有異,以癸巳正月卄一日書給之意,敢啓。傳曰,知道。
以備忘記傳于兪命弘曰,今下弓矢,㐚足萬戶丁履輝處給送。
注書李國休出使,代以沈尙鼎爲假注書。
兪命弘,以兵曹言啓曰,武臣賓廳講書及武經七書前後被抄之員,或外任遷轉,或汰去,或在喪,卽今應講見存之員,甚少,武臣中可合人加抄,別單書入之意,敢啓。傳曰,知道。
申鐔,以尊崇都監郞廳,以都提調意啓曰,都監,自今日始役,郞廳監造官,分房別單書入,而監造官一員,依前例輪回入直之意,敢啓。傳曰,知道。
又以尊崇都監郞廳,以都提調意啓曰,今此尊崇時,有轝輦陳設之儀,大殿·中宮殿轝輦,在內司僕德應房者,爲先奉審後,改造與修補,當爲議定,預爲陪來都監之意,敢啓。傳曰,知道。修補,可也。
又以尊崇都監郞廳,以都提調意啓曰,今此尊崇時,玉冊文製述官,書寫官及樂章文製述官,玉寶篆文書寫官,別單書入之意,敢啓。傳曰,知道。
兪命弘啓曰,監司遞來後,密符親納,例也,而前京畿監司金萬埰,以身病呈疏,使其軍官替納,事體未安。金萬埰推考,何如?傳曰,允。
掌令金楺疏曰,伏以臣,有事先壠,病滯旅次,卽伏奉今月十九日承政院成貼有旨,以臣爲司憲府掌令,令臣斯速乘馹上來者,臣聞命駴恐,五情爽惑,進退路窮,數字缺噫,臣身名汚辱,情地迫隘,前在冬間,忝叨兩行缺愚誠上格,日月回光。從今以後,必不枉其志願,重誤檢擧,豈意今者,恩敍纔降,新命復及,淸班膴仕,有若序取然哉?伏念臣,天植疏率,不慣修飾,捩手轉喉,動麗危謗,譚經潤觚,皆爲罪案,僇辱備加,踐踏無嚴,雖使臣杜門斂跡,與世兩忘,駭機危途,尙患難免,況此科名牽復,爲人所持,拗作身累久矣。汚衊之來,殆同下流,而所叨言責之地,亦易招怨,臣若不復顧慮,貪榮冒進,全昧公議,輕犯衆怒,則澤麋虎皮,鋒鏑四集,一身顚沛,固不足恤,貽累淸朝,曷可勝言?臣於曩日,請還科名,冀全廉愧,前後疏供,罄竭忱懇,而今乃以一番坐罷,塞責彌縫,抗顔朝端,揚揚臺閣,則從前苦口之辭,盡歸於假飾,而日後嗤點之言,將何以自解?此臣所以甘心重戮,而不敢趨命者也。且臣痞膈之症,三歲作苦,莽蒼之程,亦致勞傷,僵臥村舍,宛轉叫死,旬月之內,斷無登進之望,目今國有大慶,賀禮將擧,而末由致身京邸,瞻依輦轂,辜負恩渥,益增惶霣,玆敢不避猥越,封章轉達,伏乞聖慈,曲加諒察,亟許鐫改,仍令選部,削名仕籍,俾臣得以退守本分,苟延餘喘,千萬幸甚。答曰,省疏具悉。科名旣復,開釋已悉,而一向撕捱,無意出仕,決知其太過也。爾其勿辭,從速上來察職。
敎京畿觀察使兼兵馬水軍節度使巡察使洪萬朝書,王若曰,畿轉告缺,廷簡推賢。作屛建牙,假外臺之提憲,臨軒授節,按故事而頒綸。惟國家設八路藩維,而甸服爲四方輻湊,控引江海,捍衛京師。責重保釐,所統則沁都·松岳,地名要劇,卽古者馮翊·扶風。故以强幹弱支之謨,最難承流宣化之選。矧艱虞之孔棘,尤根本之易撓。土壤瘠疏,歲輒凶歉,京輦密邇,俗雜奇衺。陵寢列峙,而徭役不時,山城新設,而策應多緖。兵民之害交掣,桴鼓之警數興,苟不能一行缺精金美玉之資,文雅自飭,錯節盤根之器,政事兼通。雲路致身,不借外譽,風波閱世,獨保完名。歷試殆遍於方隅,聲績茂著於前後。威風肅物,豈專柱波之殫治,甘雨流仁,屢播棠陰之歌詠。福星所照,庖刃自恢,非鄕才獨長於藩宣,蓋朝議特取其功效。玆授卿京畿觀察使兼兵馬水軍節度使·巡察使·開城府留守·江華府留守,兼轄水陸,摠節制之雄,賜履郊畿,設管籥之重。於廉訪刺擧之外,有甲兵財賦之權,卿其恪守官箴,欽宣德意。本之以仁愛,以惠疲癃,輔之以威明,以糾奸慝。設施則務合乎條格,咨詢則默察其嚬呻。激濁揚淸,無憚希文之勾去,祛害興利,須效仲舒之勞來。比因氷雪之爲災,已兆春秋之無麥,宜急勸農之政,預備賑飢之方。至於闊狹弛張,惟在自運,若夫裁決稟請,厥有恒規。於戱,歷數一代縉紳,疇有八秉旌鉞,承風問俗,修明此日之皇華。樹功揚聲,勉究前時之治績,故玆敎示,想宜知悉。知製敎李熊徵製進
上在慶德宮。停常參·經筵。
兪命弘,以都摠府言啓曰,今日入直軍士,當爲中日習射,而崇政殿百官上箋相値,不得爲之之意,敢啓。傳曰,知道。
又啓曰,以勸農事,八道監司處別諭事,命下矣。兩都留守處,一體別諭之意,敢啓。傳曰,知道。
金德基,以尊崇都監郞廳,以都提調意啓曰,缺玉冊文等製述官,以在外大臣,啓下,而缺判中樞府事崔錫鼎,方在鎭川地,竝從速上來之意,令政院考例稟旨,下諭,何如?傳曰,允。
又啓曰,以尊崇都監草記,大殿玉冊文製述官行判中樞府事李畬,時在驪州地,永昭殿玉冊文製述官預差行判中樞府事崔錫鼎,時在鎭川地,竝從速上來之意,令政院考例稟旨,下諭事,允下矣。兩大臣處,上來事,依例遣史官傳諭,上來時給馬事,兩道監司處,亦爲下諭,何如?傳曰,允。
又以春秋館郞廳,以領事意啓曰,日昨筵中,世祖·宣祖兩朝江華所在實錄,遣史官考出以來事,定奪矣。實錄考出,事體重大,自前例爲竝送堂郞,今亦不可只送史官,依前例本館堂郞,竝令下去考出,何如?傳曰,允。
又以吏曹言啓曰,今正月二十日大臣·備局堂上引見入侍時,因大臣陳達,褒貶中下考守令之窠,若待大政差出,則必致遲延,爲先差送事,命下矣。所當趁卽擧行,而卽今吏兵兩曹,皆無故,大政定行,似在不遠,不必先爲差出,姑待大政差出,議于大臣則亦以爲然,何以爲之?敢稟。傳曰,依爲之。
傳于金德基曰,召對爲之。
金德基,以禮曹言啓曰,今此慶科合設大增廣,必於夏間設行事,定奪矣。以規例言之,則合慶之科,禮成陳賀後,當爲擇日頒布,而都監役事遲速,雖難預度,似當於三月旬前畢役,若以陳賀後擇日,則頒布擧行之際,必有窘急之患。諸議皆以爲旣已議號進箋之後,則預先擇日頒布,未爲不可,大臣之意亦如此,何以爲之?敢稟。傳曰,依爲之。
持平李挺周所啓,請還收黃順中放釋之命,仍令該曹嚴加窮問,依律處斷。請李獻英·獻章試券,令該曹更加考覈,拔去榜中。請該宮任掌等,更令該曹嚴覈正罪。請還收柳赫然·李元禎等復官之命。措語竝見上臺閣論人之體,固不可苟且爲說,而卽見掌令李相周啓辭,則於李獻英兄弟試券,考出拔去事,前啓措語,任意變幻,而語甚苟簡,全不成說,極可駭然也。旣曰,非題板所書之字,又曰,字樣非行用之體,而末乃揷入,不可勒驅於用情等語,有若分疏者然,夫字樣,旣異於題板所書,又非擧世之行用,而今此獻英兄弟,獨用其滿庭多士所不用之體,其爲設標之跡,有不可撓,則何能臆料其必無奸狀,而乃謂之不可歸之於用情之科耶?如此重發之論,不問於發啓之人,擅自刪改,而上下語意,自相矛盾,顯有陽斥陰扶之態,臺體之壞損,莫此爲甚,決不宜仍置於臺閣之列,請掌令李相周,遞差。答曰,不允。
慶尙道義興幼學洪成田等疏曰,伏以惟我國家,丕闡文敎,尊尙儒賢,八路郡縣宗儒之祠,錯落相望,其得宣賜恩額,列于祀典者,不可勝記,此所以尊賢崇德,風勵士林而興儒術之源也。是以敎化所覃,風聲所被,雖在荒僻之地,樸陋之俗,士皆知尊儒賢尙祠廟,而其三字缺者,則用以爲恥,此誠聖朝奬成之二字缺也。況此嶺南一路,卽前賢輩出之鄕,而書院之設,創自豐基之白雲洞,故尙賢之風,享賢之所,最盛於他道,殆至於無邑無之,而獨二字缺所居之邑,今在一隅,尙無爲先賢建宇之擧,後生小子,無以寓景仰之誠,無以爲二行缺文成公李珥,文簡公成渾,文元公金長生三賢臣合享於此,十年缺度,廟宇齋舍,已次第垂成矣。臣等,竊伏念三賢臣道德學問,蔚爲百世之師表,實我東國之大賢,則凡在尊崇之道,無論其所居生所經歷,固宜戶享而家奉之矣。夫德厚者,尊之也隆,功大者,報之也廣,尊之隆而報之廣者,則無所往數字缺祀,可也。若必以其人之所居生所經歷,然後始可爲享祀云爾,則是夫子之廟,只可在於曲阜,文公之祠,不宜遍於關中也。是以濂溪未嘗有桂林,二程未嘗居婺源,而亦皆祠焉,三賢臣之於我國,亦惟宋朝之濂溪·二程,卽向所謂無所往而不祀者也。況臣等愛慕之情,自倍於人,則今日享祀,烏可已乎?且夫國家所以有疊設院宇之禁者,亦以其人不必廣祀,而廣祀之爲濫者也,非謂道德學問,如三賢臣之謂。是以,畿·湖之間,建宇致享者,率皆三臣俎豆之地,而在在宣額,賁有恩典,朝家之於三賢臣,亦不以疊享拘之者,此可見矣。矧於嶺南,則李珥·金長生之廟院,只是靑松府一處,而若成渾享祀之所,又無一焉,其爲士林之欠缺,誠如何哉?然則三賢臣之於嶺南,尤不可以疊享爲禁也,明矣。臣等此請,不惟一邑之願,實亦一路多士之所顒望,今若泛因疊設之禁,而未享已成之廟,則臣等之缺望,固不須論,而在聖朝尊尙儒賢之意,不亦有歉乎?此臣等所以千里裹足,仰干震嚴者也。伏願殿下,念三臣道學之崇,察臣等愛慕之誠,無以廟難疊設,禁其已成之院,亦無以縣無遺躅,而沮其瞻仰之情,特許三賢竝享之請,仍令有司亟宣恩額,以慰多士之心,斯文幸甚,士林幸甚。臣等無任云云。答曰,省疏具悉。疏辭,令該曹稟處。
未時,上御興政堂,召對入侍,參贊官兪命弘,侍讀官洪致中·李喬岳,假注書沈尙鼎,編修官洪慶先,記注官申壽華。洪致中,進讀歷代名臣奏議,自開封府推官蘇紳陳便宜至妄刑于萬人矣。上曰,下番讀之。李喬岳進讀,自英宗時王安石至推人之情可見矣。上曰,承旨讀之。兪命弘進讀自熙寧元年至缺末。致中進釋文義曰,第一章,蘇紳,奏以重爵賞,爲第一務,此言好矣。蓋賞爵者,乃人君御世之柄,古之喆王,爵必加於有德,賞不加於罔功,一或反是,則無以杜僥倖之門,防私僻之蹊。夫賞一人官一人,似若無甚關係,而漢時五侯封缺觀之,則爵賞之濫,足爲亡國缺漢唐之制,則養將帥之道,未嘗限以文武,國朝,則文武路異,以文官爲帥臣者,絶無而僅有矣。臣,新自北關來,適有所懷,因文義敢達矣。六鎭,城池·器械,一無可恃,此固可憂,而最是人心,莫可收拾也。蓋北路,衣食甚艱,生理旣薄,而各邑,又不無科外侵漁之弊,故朝家非不軫恤,而民不蒙其澤,邊上民情,怨缺日甚,脫有緩急,何以得力?言念及此,誠可寒心,此非蠲一役祛一弊,所可捄得者。又擇帥臣及守宰,另加撫恤,然後庶可得其歡心矣。自前議者,或以爲宜置南北道監司,蓋爲六鎭,距京師絶遠,監營,亦過十餘日程,小民雖有疾苦,實無往訴之路故也。南北監司,則係是大段變通,固難輕議,而若以文臣·宰臣中,有識慮威望者,間間差送北兵使,則其於彈壓列邑,鎭撫邊民之道,庶有大效,六鎭守令,亦擇文官中有地望,交差以送,則收拾人心之策,似無過於此者矣,下詢廟堂而處之,何如?上曰,南北道監司,則今不可猝然變通,而兵使及六鎭守令,間間文官,極擇差送,似好矣,令廟堂稟處,可也。出擧條喬岳曰,此下恤民疾苦,寬民徭役云云,此等說話,前後諸臣,筵奏疏陳,殆無餘蘊,固是陳腐之談,而當連歲凶歉,民生困悴之日,當務所先,外是而不可他求,益加留心,則民生之幸也。上曰然矣。喬岳曰,八張,輔相則責其效,臺諫則信其說云云,夫輔相者,人君之股肱,臺諫者,人君之耳目,旣得其人而任之,則固宜誠心以待,虛已以受,使之講究治道,論列時政,曰都曰兪,一可一否,以示倚毗之意,優容之量,此固敬大臣恢言路之道矣。上曰,缺當留心焉。致中曰,第十張,廢貪贓云云。一行缺臺諫·御史,或有發贓者,而必令本道行査,行査則未有不得白脫者,白脫則依舊調用矣。欲矯此弊而廢行査之法,則亦有窒礙而難行者,惟在監司之嚴飭明査,而監司之莫敢輕發,古亦然矣,此甚可憫矣。上曰,行査則必白脫,果如儒臣之言,重罪,亦豈可不査而輕斷耶?申飭監司,嚴覈之外,更無他道矣。喬岳曰,申飭監司,別定剛明官嚴査,則庶可革此弊矣。致中曰,旣査而得脫,則亦豈可永廢,而第若有廉聲,則豈入於臺諫·御史之言乎?此類,似不宜卽爲調用,此則銓部,當審處之矣。上曰,銓曹,當審處而不可卽用矣。喬岳曰,三十五編第一張,詩曰,呦呦鹿鳴,食我之苹云云,蓋君臣之分,以嚴爲主,朝廷之禮,以敬爲主,而一於嚴敬,則無以通上下之情,故當其饗讌之時,以示和樂之意,上之人,以至誠接下,下之人,以至誠事上,以致君臣交孚,天地通泰,此固三復詠歎處也。上曰,鹿鳴章,人之好我,示我周行之句,尤好矣。讌饗和樂之時,所望於群臣者,惟在示以大道,則可謂樂而不淫矣。喬岳曰,此下,以堯之聖,不自用云云,書曰,自用則少,蓋不詢獨斷之爲自用,以堯則天之大,尙恐其所見之或偏,必博詢于衆,聖人之道,固如此,凡缺獨斷,盡合於理,則好矣,而不然則歸於偏小,此同可缺上曰,人主自用之事,雖或合於理,猶且不可,況難保其合於理耶?儒臣陳戒之言,好矣,可不留心焉?喬岳曰,第七張,詩云,曾孫來止,以其婦子,饁彼南畝,田畯至喜,此天子之勸農。又曰,嗟嗟保介,維莫之春,亦又何求,如何缺夫農者,天下之大本,一行缺殿下,誠能不忘民隱,念玆在玆,必以推實·責實效爲務,則臣民幸甚矣。上曰,農者,天下之本,每於歲首,特降備忘,而未見實效,此可憫也。致中曰,臣,數年居鄕,稍知民事,凡守土業農者,則雖値歉荒,免於死亡,而至以興販爲生之類,則一遭耗落,輒皆流離塡壑,農功之重,此亦可見。蓋勸農之任,惟在守令,而必以農政勤慢,爲殿最,然後方可責効,近來守令,多不擇人,前後雖有以善治別薦之人,而銓曹,亦無各別收用之事,且監司,亦未能嚴黜陟之法,此所以上雖有勸農之敎,而終無其效也。臣見政院日記,則先王朝,以不爲糾劾守令,有申飭之敎矣。卽今臺諫之彈劾守令,亦甚稀罕,其何以懲礪之乎?上曰,此言是矣。第近來民俗甚悍,毁譽無眞,臺諫風聞,未必盡信,予每於臺啓,以更加詳察,爲批者,蓋以此也。監司則異於臺諫,在其道內守令之能否,宜無不知之理,申飭監司,俾嚴黜陟之法,則庶有效矣。致中曰,臣亦屢忝臺職,而每慮風傳之易爽,必欲詳聞而後,始爲論啓,故自爾未易矣。監司則在道內,豈不能詳知其能否耶?上曰,上番,新自北關來,詳言北關事,可也。致中曰,北路無田稅大同之規,供上之外,別無可蠲之民役,而軍丁之難以充定,無異三南。臣見北兵使習操時,則軍容殆不成樣,至於新軍,則有不識鳥銃者,聞聲輒駭,重地戎政,若是疎虞,此甚可慮矣,而第北人雖悍頑,一定其心,則未嘗二行缺平日無畏彼人之心,他日不幸國家用兵,則捨北兵莫可矣,卽今急務,惟在固結人心矣。上曰,北兵,與他路有異,能忍飢渴善馳射,緩急可用矣。致中曰,固結人心,則不但得力於緩急,庶無北顧之憂矣。上曰,然矣。致中曰,北關士子之有文學者,近來富盛,不下於三南,誠可貴也。鏡城之李載亨,會寧之尹敏達,儒士中以行誼稱,而曾入剡薦,鍾城之韓世讓,慶源之蔡振遠,一經齋郞,不復收錄,此四人,皆一道之望也。前頭大政時,申飭銓曹,另爲收用,則北路人心,必當聳動,故敢達矣。上曰,分付銓曹,各別收用,可也。出擧條致中曰,白山定界處設標事,臣已陳諫,廟堂從當回啓,而此山,除犯越採蔘人外,自古朝臣,未有登覽者,故不見於古今書籍中,試以所見者,仰達矣。臣於前秋,因朝令往來,蓋自茂山行七十里,至臨江臺,又行十里,渡魚潤江,始抵山底,自此以後,廣漠無人煙,山路險峻,盤回百折而上,及其登覽,則地勢平衍,非峯卽野,北人以德名之,自魚江至白山,地無雜木,只有杉樹參天,不知東西,不見日月者,殆三百地,行五日始到立碑處,所謂石碑,長廣甚短狹,厚纔數寸餘,硺磨亦甚不精,衣之以蠟,刻字塡朱,而豎之不牢,搖之將仆,穆克登,以康熙貴幸臣,奉命定界,爲任固不輕,宜其爲久遠之計,而虛疎至此,則其無致力,可知矣。自立碑處,望見最高峯,不甚陡絶,押緣而上,則十四峯巒,羅立四圍,相對拱抱,自成一洞府,中有大澤,水色深缺輿地勝覽,則以周回八十里,錄缺四時不消,白頭之稱,非本色,乃以雪名也。上曰,四十里亦大矣。奏畢,諸臣以次退出。
上在慶德宮。停常參·經筵。
兪命弘啓曰,大司憲權尙夏,執義吳命恒,掌令金楺,持平金有慶在外,掌令李相周,被論,持平李挺周,呈辭,今日以監察茶時之意,敢啓。傳曰,知道。
權尙游啓曰,吏曹郞廳來言,守令有闕,政事何以爲之?敢稟。傳曰,明日爲之。
金德基啓曰,待敎沈珙,親病受由,已過屢日,卽爲牌招察任,何如?傳曰,允。
權尙游,以吏曹言啓曰,以政院啓辭,江原監司朴泰恒狀啓,平海郡守李弘肇,與三陟營將黃鑌,婚家相避,直請罷黜,有違規例,相避守令,令該曹稟處事,允下矣。李弘肇,旣與黃鑌,有應避之嫌,則法當改差,而相避守令,曾無罷黜之規,平海郡守李弘肇,改差,何如?傳曰,允。
假注書權宏出使,代以李善行爲假注書,假注書沈尙鼎出使,代以趙鎭禧爲假注書。
金德基啓曰,假注書李善行·趙鎭禧,時無職名,竝付軍職,軍帶常仕,何如?傳曰,允。
申鐔,以吏曹言啓曰,卽因政院啓辭,獻陵石物修改都監禮曹堂上參判李壄呈辭入啓之代,令該曹斯速變通事,允下矣。卽今禮曹判書金宇杭,尊崇都監提調啓下,勢難進去陵所,參議李大成,修改堂上差下,使之急速往審,何如?傳曰,允。
黃海監司吳命峻狀啓,位羅鎭底人金俊必等五十四戶煨燼,事極驚慘事。傳曰,事極驚慘,令該曹考例顧恤。
申鐔,以戶曹言啓曰,行都承旨權尙游,辛卯年中宮殿痘患時,以內醫院副提調,恩賜田畓,尙未準受矣。忠淸道丹陽郡數外官屯畓五十九負四束,平安道定州牧數外官屯畓三十八負六束,驪州牧數外官屯田三十二負一束等庫,自本家望呈願受,依例折給,何如?傳曰,允。
又啓曰,醫員金有鉉,缺王世子痘患時,恩賜田畓,尙未準受。一行缺尹根壽恩賜田畓,尙未準受矣。京畿龍仁縣屬公田畓,竝一結四負一束,自本家望呈願受,依例折給,何如?傳曰,允。
又啓曰,故咸陵府院君李澥,長陵守陵官恩賜田畓,尙未準受矣。忠淸道公州牧數外官屯田二結六十八負九束,自本家望呈願受,依例折給,何如?傳曰,允。
又啓曰,譯官李後勉,甲戌年奏請使時恩賜田畓,尙未準受矣。慶尙道開寧縣數外官屯田畓竝二結,望呈願受,依例折給,何如?傳曰,允。
又啓曰,故宣武功臣永嘉府院君權慄恩賜田畓,尙未準受矣。京畿水原府數外官屯田畓竝五十負,自本家望呈願受,依例折給,何如?傳曰,允。
司直閔鎭厚疏曰,伏以臣之受暇還鄕,今過一朔,而陳章承批,亦已浹旬矣。雖素患賤疾,源委旣痼,尙謂調治稍久,漸當向歇,曾不料轉益沈淹,以至于今日也。今則前病之外,又添頭風之症,痛勢異常,頃刻難忍,寢食之專廢,形神之消脫,蓋不翅曩日比矣。竊伏聞聖曆靈長,親擧褥儀,百僚陳請,勉受鴻號,此實宗社無疆之休,史冊罕覯之慶,凡在含生之倫,莫不歡欣鼓舞,況臣自少及老,偏被恩渥,須臾毋死,獲覩盛擧,區區忭幸之誠,尤有萬倍於恒人者,而適此委身牀席,無計起動,終不得仰伸呼嵩之祝,趨與簉庭之列,至於霈澤旁流之日,金吾議啓,代屬次官,賓廳會議之時,政府西壁,臨急變通,此皆以臣之故,而不免於苟簡,臣心惶悚,已不可言,最是軍門體嚴,由程有限,而身帶密符,久滯鄕廬,國綱緣臣而隳壞,聽聞缺疾痛之呼,庶幾見憐於父母之慈,輒忘僭猥,復此煩籲,伏乞聖明,上念王法之不可屈,俯察臣病之不可爲,將臣軍銜及所兼判義禁·守禦使·籌司·槐院·司饔·尙衣諸提調,亟命盡行鐫削,仍付有司,勘臣前後負犯,使國體稍尊,危喘獲延,則其在公私,實爲萬幸。答曰,省疏具悉。卿初作省墓之行,仍上引疾之章,今已月餘,而尙不還朝,揆以事體,殊涉未安也。卿其勿復撕捱,作速上來行公。
持平李挺周疏曰,伏以不肖如臣,猥玷臺地,絲毫莫補,愧懼徒積,適聞母病猝劇,方寸煎灼,留上一疏,擅歸鄕廬,雖緣情理之萬不獲已,論其違越格例之罪,則合被重律,而不料聖度天大,恩庇曲加,不賜誅責,特許往省,臣聞命驚惶,不覺感淚之交頤也。在臣分義,固當感激恩數,作速就列,而顧臣老母,望八衰年,疾病沈篤,至情所迫,不忍離側,憂遑度日,奄過一旬,頃當國有大慶,百僚陳請之日,偃然退伏,未能效一言於殿陛之上,舊愆未勘,新罪又積,而曲蒙優渥,尙逭譴罰,惶霣悚縮,罔知所以自措也。得伏聞昨日大庭,臣僚咸集,寶號之進,賀箋之上,次第而行,區區犬馬之誠,不勝歡忭,黽勉入城,趨造於班行之末,而念臣罪重才疏,自顧多忸,其何敢因仍蹲據於風憲之地,以招人之嗤點哉?況臣母病,雖得少蘇,根委旣深,完復無期,久離供職,情亦難抑。伏乞聖明,俯賜諒察,亟命鐫削臣職名,仍治臣前後負犯,以肅朝綱,以伸私情,缺臣於乞免之章,不宜贅陳他說,而愚二行缺否泰相承,如寒暑之代序,自古及今,未嘗有常否常泰之時,而其所以否之泰之者,實由於人,故人君,當審否泰之機,勉其所以泰,去其所以否,而期於必泰而已。伏覩殿下,聰明冠古,英斷出天,光臨寶位,四十年于玆矣。寶算靈長,慶禮纔擧,聖德巍蕩,徽號繼進,億兆之願戴想望,便同卽祚之初,而殿下之憂勤兢惕,必將倍切于前,此正君臣上下,興起淬勵,維新邦命之一大機會也。當此之時,若不大有作爲,益加振發,則臣恐宴安之心,易萌,而儆戒之念,或怠也。鳴呼,繼自今知我初服,不自滿暇,勅勵群工,協心共濟,傾否回泰,迓續天命,則殿下今日之擧,尤有光於前烈,而將有辭於後世矣。伏願殿下,其疾敬德,自貽哲命焉。夫自古國家之治亂,君德之修否,亦在學問之勤忽,人君不欲治則已,如欲爲治,必先下工於窮格之地,用力於誠正之域,工夫不懈,實有其效,然後德可以進,治可以致矣。恭惟殿下,勤御經筵,法講頻開,勉學好問之誠,卓越千古,而國勢之岌嶪,猶昔,生民之困悴,益甚,用工徒勞,食效愈迫,臣竊恐殿下於誠意正心之工,居敬窮理之方,或未能實踐力行而然也。伏願殿下,奮發大志,亟加實工,修德當以格致誠正爲先,而盡躬行心得之實,爲政當以仁義禮讓爲先,而盡道德齊禮之方,講讀聖賢之書,則探其奧旨,抽繹深思,蘊之爲德行,發之爲政事,筵臣陳戒於前席,則毋徒以可不留念等敎,泛然酬酢,而內自循省,有則改之,無則加勉,則日新又新,自造乎高明之域,而風動一行缺從諫如流,則上下之情志阻隔,而國事,無由可正矣。不幸近年朝論歧異,傾軋成風,彼之所是者,此則非之,此之所非者,彼則是之,苟其黨也,則雖罪不輕,合被論劾者,彈章一出,群起而力救,竝與言者而斥之,自上亦不深察本事之是非,而疑其傾軋,過加摧折,輕施譴責,至有一言忤旨,每靳天點,出入三司之臣,經年廢棄者,前後非一,故擧世之人,皆以勁直爲戒,軟熟爲務,除拜言官,則必欲回避,如不得已而承命,則父兄之所期望,儕友之所勉戒,惟在於含糊不言,無觸時諱,而間有心懷憂國之誠,論列救時之策,則事之大者,以爲重難而不輕擧,事之小者,付諸該司而爲故紙,嘉言讜論,率歸無用,言念及此,誠可寒心。伏願殿下,虛心平氣,容受直言,俾盡不諱之忠,克祛阻隔之患,情志流通,公議得伸矣。書曰,舍己從人,又曰,從諫弗咈,此亦殿下之所宜留念也。臣又按書曰,官不必備,惟其人,夫設官分職,各有所司,而人之才分,不能周遍,或有短於彼而長於此者,亦有工於小而拙於大者,古之官人,必隨其才而器使之,故無瘝官曠職之歎矣。我朝則不然,不問才器之能否,惟視地望之高低,若其顯閥之人,則雖魯莽庸陋之徒,歷揚中外,無所枳礙,如或衰微之蹤,則雖智能技藝之類,潦倒微官,終身坎柯,如是而尙可望位事惟能,而不失人才耶?而況黨習日痼,私意橫流,阿其所好,稱譽過實,小有才具,則許以大器,而過加擢用,終必至於病國害民者,多矣。伏望缺辨別廷臣之能否,而申飭銓部,缺殿下留意焉。且夫士林,國家之元氣,而近來風敎頹敗,士習不美,京外設場之際,作拿罷場之弊,非一非再。至於泮宮頒柑,何等盛擧,群聚攘奪,恬不知愧,事之寒心,莫此爲甚,而其他可駭可愕之擧,不一而足,此實由於人心陷溺,習俗汚下,而亦未必不由於蒙養導率之失其道爾。敎胄之責,實係於師儒之長,而朝拜夕遷,有同傳舍,雖其學行文雅,足爲多士之表準者,未及施其敎而責其效矣。必須簡拔廷臣之可爲模範於後生者,久任責成,而雖拜他職,仍令兼帶,勿許輕遞,則漸磨敎導,庶幾有作成丕變之效矣。至於科場紛挐之習,亦不必專責擧子,近來場屋,例多淆雜之謗,而至於鄕科,則尤有甚焉,考官將赴試所,則擧子雲集於過行之處,潛相約標,用奸狼藉,不然則雖字字珠玉,句句錦繡,未免飮墨之歎,以此齊憤,致有紛拿之弊,若不痛加矯革,則其流之害,有不可勝言。伏願自今以後,京外考試之任,必擇公正端慤之人,各別申飭,無襲前套,而如有用奸行私之跡,則隨現重繩,然後或可有懲戢之道矣。臣又按書曰,克詰爾戎兵,夫治兵繕甲,以備不虞,有國之不可闕者也。目今軍政疎虞,四徼無備,脫有緩急,將何所恃?言念及此,不覺膽慄。考閱軍案,則逋亡過半,點視戎器,則朽鈍無用,而外方軍卒,不堪侵虐,其在平時,已有離叛之勢,刁斗一警,則孰肯持兵操戈,捍衛王室乎?爲邊帥者,所當惕念于玆,期盡撫恤之方,而雄藩大鎭,率多不法之人,罔念軍政之繕修,惟以貪虐善事爲務,則干城爪牙之任,其可責之於缺守城事言之,都城,根本之所也,雖有一行缺足爲都城之輔車,而至於大駕駐蹕,則狹窄難容,水根且少,勢不可久留矣,旣已堅築,區劃略備,到今廢棄,亦足可惜,宜加經理,以備緩急之助,而堅定死守都城之計,漸加修築,示民不去之意,則衆心自固,必將戮力共守矣。且伏聞廟堂,陳稟於榻前,江上倉庫,盡移於造紙署洞云,廟算旣決,臣不可容議,而臣愚以爲,苟不築城,而許多倉庫,移置於此,則賊兵之至,當爲必爭之所,若不能守,而爲賊所有,使外寇峙糧,留據於兩城之間,則首尾不相顧,勢必敗矣。以此爲慮,必欲築城以守,則旣以都城,謂之闊大不可保,而復益以兩城,延袤四十餘里,當以何兵可守耶?以此以彼,臣恐非計之宜也。不如輸入倉庫於都城之內,決意固守之爲得也。伏願殿下,申飭西銓,擇差閫任,俾盡撫摩克詰之道。且令廟堂,熟講籌策,以爲堅守都城之地焉。臣又按書曰,民惟邦本,本固邦寧,夫國家之治亂,係於民心之向背,而后我讐我,安危判矣。不幸數十年來,饑饉荐臻,民不料生,加以弊政多端,塗炭轉極,守令貪虐,誅求無藝,爲生民難堪之害者,有難盡擧,而若言其大者,則一族切隣之弊,是也。自夫乙丙以後,流亡太半,而必侵其一族及切隣一族,切隣不能支保,亦至逃散,則又侵其一族之一族,切隣之切隣,一人之逃,害及千戶,其勢必至於民無孑遺然後乃已也。若不更張,則邦本顚蹶,無以爲國,故頃日諫臣疏中,口錢之議,出於萬不得已也。口錢·戶布之規,雖非盛世之良法,救今之弊,無出於此,而至於虐吏侵徵之習,不可不痛加懲勵,伏望殿下,亟令廟堂,商確諫臣之所論列,如其可行,則斯速稟定,以解倒懸之民。又一行缺頻數,發遣御史,廉問列邑半行缺夤緣盜竊,則公私俱乏,無以支堪矣。當今國儲垂罄,公用不贍,中外儲置之資,其數尙夥,而太半尾閭於胥吏之手,徒存虛簿而已。臣聞地部待勅之需,預爲授價於市民,使之前期備納,其流之弊,漸至濫觴,近來則預授之數,殆將十勅行所用,而曾前捧置之數,亦且甚多,陳久染破者,十居七八,有司之臣,慮其空棄,時或發賣,則受帖之人,符同於胥吏,必以新捧鮮好者受出,若其陳久之物,則染者又染,破者又破,未免空棄,而該曹,亦不致察,猶且更出米布,預受不已,有司不恤經費之道,不宜若是也。且聞戶曹財貨,乍反一庫,則無面之數,亦多云,此非一朝一夕之故意,其積年花消於吏輩,不能覺察而然也。至於平安兵營流來留庫銀貨,曾至五十萬金,而卽今見存之數,只餘三萬餘金,其外則或給債於牟利之徒,歲久年深,不能收捧,或貸於赴燕之行,及至歸路,負債之人,多般行賂於營中,皆以物貨,略定以納,若論其價,則太半欠縮於元數,故仍爲積擧於庫中。前官如是,後官又如是,久遠之後,鼠破腐傷,陳陳相因,便作無用之物,豈非可駭之甚者乎?大抵關西給債之規,若貸一千兩,則例以二百兩納官,故不廉之徒,利其財物,輕易出給,其流之弊,乃至於此。臣之所聞,適詳於兵營,而他營所儲,亦可以推知矣。伏望殿下,務尙儉約,愛恤經費,凡干需用,量入爲出,而申飭該曹,勅需預授之規,姑限前儲之未盡,自今防塞,郞官遞易,則前後交承,會坐一處,本邑所掌之物,一依重記,反庫點視,而至於外方財用之出入,則定其規式,每於歲末,抄出公用及留在之數,詳細錄報,二行缺散在民間者,將必指徵無處,而物件之陳腐者,終歸浪棄之地也,惟聖明裁處焉。若夫刑獄,所以詰奸懲暴,而三尺至嚴,不可輕重,故罪苟難捨,則雖其所愛,亦不能貸之,情苟可恕,則雖其所惡,亦不可罪之矣。臣竊伏見近日處分,則不無大拂於人情者,黃順中之女服逞妖,死有餘罪,而臺臣,閱月爭執,尙靳允兪,權卨之陰祕情節,法當嚴鞫,而雖因臺啓,更爲囚禁,閱月經年,迄未訊問,至於河,則撲殺其子,結項掩跡,凶忍慘毒,滅絶倫常,論以邦憲,斷不可一日容息於覆載之間,而特以宗戚之故,屈法減〈死〉,其在王者無私之義,恐未得當,若以向日科査事言之,李墪之歷抵一款,詞證固已明白,而若其不待自服,輕付勘處之律,大非按獄之體也。至於吳遂元之酌處徒配輕遽,臣未知王府議讞之體,何所據而然也,夫勘律與酌處,乃罪人承款後事也。承牌考官,歷抵於臨科之擧子,綢繆之跡,雖不可掩,而論以獄體,則必待遲晩,然後始可擬律也。若謂之歷抵,旣有明證,以此定罪,亦無不可云爾,則勘以遠竄,乃其當然之律,何可付處而止乎?李世德之疏,狂噴亂嚷,構捏諸臣,而一篇精神,專出於一反獄案,救解罪囚之計,故聖明,痛其情態,流竄嶺外,而勘墪之罪,則但止於輕典,豈有元犯之罪,反輕伸救者之理哉?以今日罪墪者而觀之,則世德之竄,無乃太過乎?朝家用罰,不宜若是其斑駁也。伏願殿下,亟允兩司之啓,毋使群情拂鬱焉。且臣於近日朝象,尤有所慨然者,自夫論議之歧貳,縉紳之間,疑阻日甚,少有不悅之言,則輒以惡言相加,有識之寒心,固已久矣。頃者全羅監司柳鳳輝之疏,半行缺抉摘其行語間二字,至謂之犯其半行缺此莫非情志阻隔,常有猜疑之心,故乘機詬辱,自不覺其大傷於事體也,黨論之害,可勝言哉?伏願殿下,恢無偏無黨之德,盡建極建中之道,調劑廷臣,務致寅協焉。臣以眇然新進,妄論軍國大事,狂僭猥越,無所逃罪,而旣有所懷,不敢不直陳宸嚴之下,惟聖明恕其僭而察其愚焉。臣無任云云。答曰,省疏具悉。一時勉循陳請之後,予曷敢傲然自大哉?兢業之心,倍切于中矣。今爾進戒之辭,亶出憂愛之忱,予甚嘉尙,可不益加留意焉?北漢已定大計,倉庫亦當漸次移建,不必更議。口錢之議,不無意見,而第此等新法,未必有利於民,而反生一弊,不可輕議也。黃順中事,曾於筵中,已諭予意,河之減死,李墪·吳遂元酌處,予未見其不可也。京外試官之任擇差事及勅需預授等數件事,竝令該曹稟處,爾其勿辭,從速察職。
上在慶德宮。停常參·經筵。
夜一更,黑雲一道如氣,起自巽方,直指乾方,長十餘丈,廣尺許,良久乃滅。四更,月犯心大星。
有政。吏批,判書宋相琦進,參判李晩成式暇,參議李宜顯進,都承旨權尙游進。兵批,行判書趙泰采備局坐起進,參判兪命雄,參議黃一夏病,參知金相稷,左副承旨尹憲柱進。
吏批,以李溶爲南陽府使,半行缺辛受和爲安山郡守。缺兵批,以趙鎭禧·李善行竝付副司正,徐命均,單付副司勇。
兪命弘啓曰,大司憲權尙夏,執義吳命恒,掌令金楺,持平金有慶在外,掌令李相周被論,持平李挺周呈辭,今日以監察茶時之意,敢啓。傳曰,知道。
申鐔,以禮曹言啓曰,卽位四十年及上尊號合二慶大增廣設行事,旣已定奪矣。前日啓下事目中,頭辭及額數,改付標以入之意,敢啓。傳曰,知道。
權尙游,以尊崇都監郞廳,以都提調意啓曰,尊崇時儀仗,以甲辰謄錄觀之,則其時纔經兵亂,庶事草創,只以小駕儀物,備用矣。今則大駕儀物,旣皆備存,不當用甲辰之例,大殿·中宮殿儀仗,取來看審後,或改造或修補,且考甲辰謄錄,孝敬殿儀仗,以國葬時吉儀仗,取用矣,永昭·敬寧兩殿儀物,亦依此例,吉儀仗取來看審,以爲修補以用之地,何如?傳曰,允。
申鐔,以春秋館郞廳,以領事意啓曰,今日政府合坐時,翰林被薦人朴師益,將爲取才,而稱以有病,屢度催促,終不進來,新進怠慢之習,殊甚可駭,朴師益從重推考,更爲催促,使之應講,何如?傳曰,允。
尹憲柱,以禁衛營言啓曰,北漢城廓材木,斫用於獅子項近處,而木根今多腐棄,見偸亦甚可惜。本營方有焰硝之役,出番鄕軍一哨,今月二十六日爲始,輪回出送,斫伐輸入,取用煮硝之意,敢啓。傳曰,知道。
兵批啓曰,新除授城津僉使朴守剛呈狀內,年迫七十,素抱疾病,且於上年,落馬於巖石之處,右脚折傷,委頓床席,斷無赴任之望,所帶之職,改差云。聞其病勢,則果是實狀,且在嶺外鄕家,上來無期,邊鎭久曠,事多可慮,不得已罷黜,何如?傳曰,允。
尹憲柱,以春秋館郞廳,以領事意啓曰,今日政府合坐,翰林被薦人朴師益,以下缺
尹憲柱,又以備邊司言啓曰,行副護軍權,遞改藩任,仍兼嶺南巡撫使,催促上來,以爲趁速下去之地事,頃已定奪矣。嶺南海防,幅員旣廣,春序亦向半,巡撫之行,不容遲滯,權上來時給馬之意,分付忠淸監司處,何如?傳曰,允。
尹憲柱,又以宗簿寺官員,以都提調·提調意啓曰,尊號已上,永昭殿·敬寧殿,又各追上徽號,中宮殿,又上徽號,御牒及璿源錄,當爲修正。御牒及璿源錄當改之張,依前例竝修正,冊寶封進後,爲先廳奉安,太白·五臺·赤裳·江華等四處,前頭次第擇日奉安,何如?傳曰,允。
尹憲柱,又以備邊司言啓曰,纔以嶺南巡撫使權上來時給馬事,啓稟,而倥傯之中,只擧忠情道,京畿則未免遺漏,不勝惶恐。兩道一體給馬之意,令政院竝依前例,分付,何如?傳曰,允。
上在慶德宮。停常參·經筵。
下直,北靑判官鄭啓章,森森坡萬戶金起漢。
兪命弘啓曰,大司憲權尙夏,執義吳命恒,掌令金楺,在外,掌令李相周被論,持平金有慶未肅拜,持平李挺周呈辭,今日以監察茶時之意,敢啓。傳曰,知道。
尹憲柱啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
申鐔,以都摠府言啓曰,都摠管尹德駿,工曹坐起進去之意,敢啓。傳曰,知道。
以備忘記傳于尹憲柱曰,今下弓矢,森森坡萬戶金起漢處賜給。
尹憲柱,以御營郞廳,以都提調意啓曰,今日新番軍兵等點考後,下番軍兵等,試才賞格事,昨已啓下,而大將臣金錫衍,猝有身病,不得進參,本廳中軍張相漢代行之意,敢啓。傳曰,知道。
又以訓鍊都監言啓曰,本局軍餉色郞廳沈之海所告內,今正月二十二日本色開坐時,以銀子捧入事,本色樓上庫開見,則庫中所上銀櫃一部,割其封標而未開,而又一部,拔其鎖金,顯有偸出之跡。卽與其日入直旗牌官梁萬弘,同入庫中仔細看審,則庫中前後左右,少無穿窬之處,而樓上中柱邊廳板一立,有拔擧還排之痕,留庫等物,一一點察,則丁銀一千三百二十五兩零,錢文九百九十二兩零,偸去的實云。軍門異於他司,將校領率軍卒,守直巡更,非不嚴明,而許多銀錢,如是見失,事極驚駭。庫子及近日守直軍卒輩,自本局多般詰問,而平問之下,互相發明,終不得端緖。上項庫子,則先爲移送捕廳,嚴訊得情,前後守直軍卒,亦當一體移送,而見偸日子,不能的知,今姑拘留本局,以觀捕廳之推覈,隨現捉送,仍令左右捕廳,別定軍官,廣加詗察,期於捕得,何如?傳曰,允。
又以御營廳言啓曰,頃日北漢城廓造作時,獅子項三千洞近處所在松木,斫伐取用矣。兩處松根及末端木,多有腐棄,而本廳方有焰硝再鍊之事,且有蕩春臺庫舍造成之役,本廳出番鄕軍一哨,今月二十六日爲始,輪回出送斫伐,役軍炊飯木及再鍊時取用之意,敢稟。傳曰,知道。
兪命弘,以兵曹言啓曰,今正月二十一行缺不能禁斷雜人,以致闌入,亦難免其責,推考,何如?傳曰,允。
申鐔,以吏曹言啓曰,上年十一月二十日引見時,因領議政李濡所啓,宗廟大門改建之後,物力浩多,其時監董官勤勞不少,輕重間不宜全無論賞之擧,令該曹考例稟處事,命下矣。取考前例,則甲戌年社稷神室修改時,監董官,有六品遷轉之命,壬午年興仁門修改時,監董官有陞敍之命,今此宗廟大門,與社稷神室,事體有間,而比諸城門,不翅較重,其時監董官·監役官,似當有陞敍之典,而恩賞重事,自下不敢擅便,上裁,何如?傳曰,陞敍。
又以吏曹言啓曰,今日本曹褒貶坐起時,考見慶尙監司李坦褒貶等第啓本,則漆原縣監全聖徵,以頗聽吏言爲目,而置之中考,去辛卯秋冬等褒貶,亦以頗欠束下,居中,雖經赦令蕩滌,前後貶目如此,則其不治之狀,據此可知,漆原縣監全聖徵,罷黜,何如?傳曰,允。
又以吏曹言啓曰,今日本曹褒貶坐起,新除授參謁時,社稷署奉事孟萬錫,司饔奉事南鶴增,稱病不進。雖未知疾病之如何,事涉怠慢,竝推考,何如?傳曰,允。
兪命弘,以訓鍊都監言啓曰,都監中軍,爲任緊重,必擇聲望表著之人差除者,所以重軍門宿衛之地也。中軍李溶,昨日政,除拜南陽府使,此時守令,雖重,內外有別,其代,亦難得無故可合之人。李溶南陽府使改差,使之仍察中軍之任,何如?傳曰,允。
持平金有慶疏曰,伏以臣頃上辭疏,冀蒙恩遞,及承溫批,開釋備至,奉讀以來,感極涕零,在臣分義,固當行缺病疾忽熾,渾舍傳痛,臣喪耦鱞居,半行缺且臣本以羸病之身,撼頓之餘,添得身恙,僵臥旅次,達夜叫苦,顧此病狀,實無出肅之望。伏乞聖慈,特加諒察,亟許遞改,以肅朝綱,以安私分,不勝幸甚。臣於乞免之章,竊有區區所懷,敢此贅陳,臣益增猥越之至。書曰,本固邦寧,國家安危,惟在於生民之休戚,而乃者民困已極,歲事又歉,多般侵徵,不堪剝髓之痛,終年勤苦,未充卒歲之資,民間遑遑,流丐盈路,懷保之策,不容暫緩,而朝廷之上,成一戰場,彼此經營,惟患得失,民憂國計,獨委至尊,金宮九重,錦玉靡寧,蠲役之意,特示於前席,賑飢之令,又下於歲首,傳播遠近,老羸咸聳,則居廟堂之上者,固當仰體聖意,推廣惠澤,而乃反以豐豫侈大之擧,勸導君上,至於聖主憂勤之旨,念不暇及,尙未奉行,臣竊爲今日廟謨而慨然也。尊號之議,出已久矣,而殿下不自居聖,執謙冞堅,其爲聖德之光,是前代之所未有,則揆以引君當道之義,固當將順其旨,而庭請伏閤,準許乃已,致使吾君謙挹之盛意,不克有終,臣竊爲今日庭臣而惜之也。仍伏念殿下,春秋向衰,志氣已倦,豫怠之念,生於苟安,堅確之操,漸不如初,遂使近十年牢守之志,遽爾撓奪於一朝,臣謂今日此擧,不可專辜於群下也。且於庭請啓辭中,稱頌尊周之義,竊有所感慨於心者,夫皇壇香火,足以有辭於天下後世,而言念聖祖未伸之遺志,不但止斯,則其在缺固不可以此自足於心。伏願缺然則此豈非國家之福乎?言乎朝廷,則戈戟相尋,言乎民生,則殿屎方極,官方混淆,而闒葺盈朝,軍政疎闊,而邊圍多虞,大綱解而奸猾不戢,嘉言伏而諂諛成習,若使古人,復生於今,則可爲痛哭者,奚止一而已哉?伏願殿下,毋悅贊揚之言,益加戒懼之念焉。自有黨論以來,言出異己,則雖是而不取,事係同色,則雖短而必護,此誠近來已痼之弊習矣。己卯科之追復,終涉苟簡,則持貳於分館之議者,不是異事而同一榜也。一邊見枳於槐院,一邊許通於淸路,此等政體事理,臣實未曉也。男女之倫,三綱所係,而凡在匹庶,斷不可任其壞亂,而莫之整治,況士夫家乎?頃年故判書兪正基夫妻,對起呈辨,經年査究,畢竟處分,未免爲未了之案,前秋陵幸,正基上言駕前,以聽法斷,未及回啓,遽爾身故,此事關係,實在倫綱,則豈以其人之已故,而仍置之於昧昧乎?昔在先朝,有士夫女非喜之獄,先王,命收議大臣而處之,時有五大臣,而三相獻議,亦可以折獄矣。先王,必更詢不收議之大臣,仍命先正臣贊善宋浚吉,亦爲獻議,是可見先王審愼之意,尤在於倫常之獄。今泰英之事,比非喜不翅較重,而初議此獄,只因原任一大臣之議,處分草草,有識竊歎。臣愚謂依先朝故事,更詢大臣,爰及在外大臣儒臣,詢之又詢,處得其當,似合正風化之敎,伏願聖明垂察焉。臣愚衷所激,言不知裁,僭妄之誅,固知難逃,而旣半行缺伏願聖明,勿以人廢言,幸甚。臣無任云云。答曰,省疏具悉。缺乙卯科全羅一榜,大有乖於區別枉直之道故也。處分已定之後,銓曹之許通於淸路,少無不可,而乃反扶植廷弼怪妄之論,至以見枳槐院,爲言,予實未曉也。下款事,令金吾議于諸大臣稟處,勿辭察職。
副修撰鄭纘先疏曰,伏以積逋罪滿,萬死有餘,而況今病伏鄕廬,久違嚴召,至使經幄輪直之任,作一虛窠,私心惶恐,尤如何哉?故臣於日昨,敢凭縣道,猥上辭本,聖批之下,不許罷免,至有勿辭上來之敎,臣於是愕貽失圖,悚㦖抑塞,不知所以自措也。如使臣之病勢,或可以一分自力,則趨命供職,雖不敢望,致身輦下,一謝天陛,瀝盡肝血,仍請處分,豈非微臣之至願,而素患痰火之症,積痼沈嬰,已無可爲。前冬所添寒疾,尙未和解,委身牀簀,朝暮待盡,以此病勢,旣無復起爲人之望,莽蒼之地,無由自致,北望宸極,徒有涕淚而已。且臣伏聞國有大慶,盛儀將擧,率土含生,惟均歡祝,田夫野老,欣欣相告,而顧臣職忝通列,病滯郊坰,終未能獲預於百僚騰頌之班,臣尤死罪死罪。伏乞聖明,特垂矜察,先遞所叨之職,次治臣違命不參大禮之罪,以警具僚,以安賤分,不勝萬幸。臣方病急祈免,不宜付贅,而竊不勝區區憂愛之忱,略效瞽說,以冀聖明之垂覽焉。恭惟一行缺第臣竊伏惟念,古昔帝王,或始初淸明,而終變昏亂者,有之,或狃於久安,而漸肆侈汰者,有之,人君之一心操捨,而治亂安危,係焉,鳴呼,可不懼哉?伏願殿下,勿論今日之已安已治,而少忽謹畏之念,勿謂聖德之至矣盡矣,而益篤修省之實,一心匪懈,終始勉勉,以基我東方億萬年無疆之休焉。臣病昏垂死,文辭且短,固未足以敷演所懷,而竊自附於憂治世,危明主之意,草草陳列,言不知擇,伏願聖明,恕其愚而留神澄省焉。答曰,省疏具悉。疏末陳戒之辭,見於憂愛之忱,深用嘉尙,可不留心焉?爾勿過辭,從速上來察職。
上在慶德宮。停常參·經筵。
兪命弘啓曰,憲府無行公之員,連以監察茶時,事甚未安。除在外被論外,呈告未肅拜人員,竝卽牌招察任,何如?傳曰,允。
有政。吏批,判書宋相琦,參判李晩成病,參議李宜顯進,左承旨金德基進。
兵批,行判書趙泰采,參判兪命雄,參議黃一夏病,參知金相稷進,左副承旨尹憲柱進。
吏批啓曰,判書參判,俱以病不來,小臣獨政未安,何以爲之?敢稟。傳曰,只出緊任。
以金普澤爲獻納,李世祥爲南陽府使,李潗一行缺。兵批,以李溶付副護軍,韓永祚付副司直。
尹憲柱,以侍講院言啓曰,本院新除授兼說書徐命均,除拜累日,尙不出肅,卽爲牌招察任,何如?傳曰,允。
又以御營廳言啓曰,本廳來四月五月兩朔應立,右部前司屬,忠淸右道五哨軍兵,三月二十五日,京中逢點,四月初一日,與中部後司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳來二月三月兩朔應立,中部後司屬,忠淸右道五哨軍兵六百七十名,已爲逢點整齊矣。來二月初一日,與右司軍兵替代後,舊軍放送之意,敢啓。傳曰,知道。
又以御營廳言啓曰,本廳屬海西二番別馬隊五十五名,標下軍一名,已爲逢點整齊矣。來二月初一日,與北二營入直一番別馬隊替代後,舊軍放送之意,敢啓。傳曰,知道。
又以御營廳言啓曰,本廳來四月五月當,海西別馬隊,逐朔立番次,趁期調送事,本道監司處,依例知會之意,敢啓。傳曰,知道。
又以御營廳言啓曰,今此下番馬步軍兵別破陣試才賞格,從分數多寡,以本廳所儲木綿,面給後別單書入之意,敢啓。傳曰,知道。
又以禁衛營言啓曰,來四月當,慶尙左道軍兵,當爲連續上番,而係是農月,故依事目十三番後部後司五哨,則四月一朔立番,一番前部前司五哨,則五月一朔立番,而當其番次,每於前月二十五日,京中逢點,十四番十五番海西別驍衛,一體調送,逐朔立番之意,兩道監·兵處,預爲知委,何如?傳曰,允。
以掌令金楺牌不進罷職傳旨,傳于兪命弘曰,推考傳旨捧入。
傳于尹憲柱曰,召對爲之。
注書洪廷相書啓,臣承命馳往于忠淸道淸風黃仁驛村行司憲府大司憲權尙夏所住處,傳宣聖批則以爲,無狀小臣,受恩如海,徒煩控乞,罪戾冞積,方此席藁俟譴。不意近侍復臨,傳宣聖批,十行絲綸,去益隆重,奉讀以還,惶汗浹身,臣雖至愚,亦有秉彝,何敢頑然不動,以孤聖渥哉?而卽今垂死之喘,添得寒疾,奄奄欲盡,又不免虛辱恩命,臣罪萬死萬死。噫,遭逢聖世,士之大願,如臣所被,可謂曠絶千古,而一向辜負,死期將迫,每奉恩諭,寧欲速溘而無知也。若夫大旱雲霓之敎,此豈蟣蝨微臣之所可承聞,而至於寤寐思見之旨,亶出聖心之勤摯,區區犬馬之忱,亦何嘗頃刻不係於楓宸哉?一覲淸光,素所積蓄,而只以病勢沈篤,無望自力,瞻望雲天,但有涕淚而已云矣。敢啓。傳曰,知道。
金德基啓曰,上尊號後,中外疏章奏御文字,例書尊號於主上殿下之上矣。今尊號議定,已過多日,而問諸該曹,且考本院日記,以兵燹蕩失之故,自某時書進,俱無凭考之文,議號進箋之後,尙不得頒示京外,事極未安。自今疏章文字中,主上殿下之上,以尊號依例書進之意,分付,何如?傳曰,允。
持平李挺周啓曰,請還收黃順中放釋之命,仍令該曹嚴加窮問,依律處斷。請李獻英兄弟試券,令該曹更加考覈,拔去榜中。請壽進宮任掌,令該曹嚴覈正罪。請還收柳赫然·李元禎等復官之命。請掌令李相周遞差。措辭竝見上答曰,勿煩。
持平金有慶啓曰,臣本以庸姿,猥蒙洪造,前後忝竊,踰越涯分,鴻恩盛德,圖報罔極,區區所自期者,只是有懷無隱,以爲裨補絲毫之計而已。昨日疏陳,固知狂僭之極,而不惟不罪,反降恩批,臣誠感激,不知所喩,而第於己卯榜之論,批旨極嚴,臣竊不勝惶霣悚惕之至,夫己卯榜之變怪,實是前古所無,經年査究,奸計狼藉,非不知自述得中者之爲可冤,而誠以嚴科法杜後弊之道,不得不如是故耳。及至十餘年之後,遽爾追復,處分顚倒,輿情大駭,臺啓之閱年爭執,可見公議之拂鬱,則歧貳於分館之議者,不是異事。銓曹姑俟分館之收殺,異議之稍定,徐徐稠用,固無不可,何必汲汲通淸,視若無故之榜耶?臣之所論,蓋以此也,而反承嚴旨,至以扶植怪妄之論,爲敎,臣誠惝恍,繼以訝惑也。雖然臣旣承嚴批,則不可一刻仍冒於臺次,請命遞斥臣職。答曰,勿辭。
兪命弘啓曰,持平金有慶再啓煩瀆,退待之意,敢啓。傳曰,知道。
今日召對時,歙谷縣令李㙫還付宗職事,及朴師益及金吾諸囚,令次官議讞事,榻前下敎。
午時,上御興政堂。召對入侍,參贊官尹憲柱,侍讀官洪致中·李喬岳,假注書趙鎭禧,記事官金在魯·沈珙。洪致中,讀名臣奏議三十六編司馬光疏,自宋神宗,至威福在已。致中曰,絲之有記下,當有吐。上曰,有吐則尤分明矣。致中曰,猝辯之辯字,似是誤印,宜作辨字。上曰,唯。上曰,下番讀之,可也。喬岳,讀自曷若謹擇,止蘇軾擬進士策以次得矣。致中曰,尙勝者吐,似誤矣。上曰,承旨讀之,可也。憲柱,讀自有所不爲,止惟陛下察之。致中曰,守法而已之吐,甚曲,不如只讀守法而已。一行缺漢唐小康之治,無不爲有體要,豈有無體要而能成治道者乎?目今百隷怠官,庶務不擧,若欲逐事整理,則恐致煩擾,願以立聖志爲體,得人才爲要。上曰,所達恰好,予當留心。喬岳曰,柳宗元梓人傳所謂審曲面勢者,便是知體要,而體要之本,實在於紀綱。大雅棫樸章曰,勉勉我爲,綱紀四方,假樂章曰,之綱之紀,燕及朋友,宋臣呂祖謙釋之曰,君燕其臣,臣媚其君,此上下交而爲泰之時也。蓋安泰之時,易於恬憘,故棫樸之詩,意在勸勉,假樂之什,辭寓規戒,而莫不皆以紀綱爲本,宜與司馬光之言,一體參會。上曰,唯。致中曰,第三章司馬光疏曰,久在其位,識其人情,知其物宜,若不久任責成,則雖有聰明榦局之人,何能周知物情,亦何以展布其才乎?雖以卽今言之,京外久任之法,非不申明,而近來多不遵守,爲官員者,不得久於其職,故官事簿書,輒一委下吏,以此錢穀句管之司,多有疎漏之弊,至於守令,視京司,責任尤重矣。有所坐應遞者外,另加申飭,俾無數遞之患,則其功效必多矣。上曰,久任然後方可以責成,宜令申飭,勿爲數數遷動,可也。出擧條喬岳曰,第七張曰,淸心平慮,蓋本源淸而思慮定,然後凡百猷爲,皆得其正,不然則必有妄錯膠擾之患,故拈出以達。此等處,別爲留意,幸甚。上曰,然矣。致中曰,第九張范鎭疏,言二可去,此時新法方行,王安石當國,司馬光諸人,皆擯斥不用,故鎭亦決歸,此下蘇軾策,皆論新法事也。古人云,作法於涼,其弊猶貪,作法於貪,其弊,如何?雖初不聚斂,其流之弊,易至二行缺范鎭言,蘇軾,孔文仲,可謂獻忠矣。陛下拒而不納,必有獻侫以誤陛下者,其言豈不鯁直乎?然而猶不獲譴,則宋時人君,亦有容直之量矣。上曰,唯,喬岳曰,蘇軾言,成事在理,服人以誠。蓋事不循理,則民不服,事皆循理,則其效之極,至於天下鼓舞,此等處勿爲泛看,幸甚。上曰,唯。致中曰,十六張,蘇軾,引劉向之意曰,衆賢和於朝,萬物和於野,豈有朝廷不和,而致萬民之咸和者乎?朝廷之不和,比之則猶同舟之相競,兄弟之鬩墻,其可不思所以鎭靖和合之道乎?小臣於年前,敢以務主調劑之意,陳達於筵席,特蒙嘉納,至今莊誦于中矣。今日急務,無出於此,而此又不可以力致,必自上克恢蕩平之道,使用捨好惡,無少偏係,然後人皆悅服,自致寅協之效。先儒所謂皇極,卽此道也。今當歲首,萬民顒若,而況國有大慶,沛澤旁流,此正咸與維新之時也。願以此軫念,以大公至正之道,建極於上,以爲和朝廷之本,幸甚。致中曰,臣有所懷,因此敢達矣。歙谷縣令李㙫之平日秉心持論,本不偏激,通朝之所共知也。以此推之,則向來一疏,似不專出營護,而尙補嶺外,今已經年矣。方今國有大慶,解澤旁流,如趙遠命門黜之罰,亦旣蒙宥,則㙫之獨不蒙恩,豈無向隅之歎乎?且渠以無娣妹獨子,家有七十偏母,宿疾沈淹,旣無將往之理?渠有官守,亦不得任意來視,情理誠甚㦖惻,孝理之下,宜加矜念,故惶恐敢達矣。喬岳曰,李㙫昨年之疏,語多乖戾,故朝家有所黜補,而今則罰已行矣。況當此春陽扇和,萬物昭蘇之日,二行缺日夜呼泣云,孝理之下,似當缺。上曰,今則罰已行矣,歲已更矣。且聞儒臣之言,其母子情理,亦甚可矜,令該曹還付京職,可也。出榻敎喬岳曰,第十九張,蘇軾策曰,必畏天,必從衆,必法祖宗,此三言,實是爲國之要務也。竊見聖明修省之德,捨己之量,法祖之道,莫不欽仰,則蔑以加矣,而若於此三事,尤加意焉,則不勝幸甚。上曰,當體念焉。憲柱曰,卽今金吾滯囚,頗多,翰林取才人朴師益,亦爲拿推,而以判義禁之在外,議讞無期,在前如此之時,例有令次官代行之事,故惶恐敢達。上曰,令次官議讞,可也。出榻敎諸臣遂退出。
上在慶德宮。停常參·經筵。
下直,韓山郡守兪命健,白翎僉使李文海,從浦萬戶成德涵。
以備忘記傳于尹憲柱曰,今下弓矢,從浦萬戶成德涵處給送。
尹憲柱啓曰,今月垂盡,視事當爲取稟,而春寒未解,日氣不和,姑待稍暖,更稟之意,敢啓。批答缺
申鐔啓曰,吏曹郞廳來言,臺諫有闕,政事,取稟。傳曰,明日爲之。
金德基啓曰,尊崇都監戶曹判書趙泰耉,以實錄考出事,纔已下直出去,行兵曹判書趙泰采,禮曹判書金宇杭,吏曹判書宋相琦,謂有難安情勢,今日皆不赴坐云。都監凡事,一日爲急,而諸堂之一時引入,殊涉未安。竝卽牌招,使之察任,何如?傳曰,允。
假注書權宏書啓,臣承命馳往于驪州睡谷村行判中樞府事李畬所住處,傳宣聖旨則以爲,臣於前疏承批後,宜卽陳章請譴,而病勢頓加,昏昏迷瞀,經營未就,以至數日矣。又於千萬意外,史官馳臨,傳宣聖旨,以玉冊文製述之任,令臣乘馹上來,臣一息未絶,叨逢亨嘉之會,苟有可以自效者,則臣實與有榮焉,何敢有一刻遲留之意?而不惟臣之魯莽昏耗,無以冒當莫大撰述,不幸病方如此,萬無及時詣京之望,罪戾疊增,無所逃逭,惟願速就刑章珙。竊想聖明仁恕體下,特未察賤臣病篤實狀,屢申促旨至此也。臣旣末由轉動,涕泣呼籲之外,更無他道,伏地震怖,不省所達云矣。敢啓。傳曰,知道。
持平李挺周啓曰,請還收黃順中放釋之命,仍令該曹,嚴加窮問,依律處斷。請李獻英兄弟試券,令該曹更加考覈,拔去榜中。請壽進宮任掌等,更令該曹,嚴覈正罪。請還收柳赫然·李元禎復官之命。新啓,引嫌而退,科名旣復,調用亦宜,到今追論,殊涉太過。請持平金有慶,遞差。答曰,不允。處置事,依啓。
行判中樞府事李畬疏曰,伏以臣於前疏封進後,伏聞聖上,迫於群情,勉從徽典之請,邦命增休,擧國與榮,凡在覆幬之下,莫不聳欣歡忭。臣以廟堂舊臣,此時一日退處,罪尤萬死,竊自以爲臣之本情,非欲不進,而只爲病方垂盡,不能登時就道。聖明若哀憐微命,不欲使顚隕於道路,則臣疏之上,庶宜有所察諒,許寬程限,不然則國有常憲,臣罪雖萬被戮,無以當其誅,日夕悚懍,佇俟處分矣。伏承聖批,旣不許其少淹,又不加以嚴誅,十行溫綸,懇惻丁寧,有若臣可進不進,托疾稽程,而聖上乃欲以恩禮亟致之,反復誨勉,令臣卽起二行缺臣旣將趨京,前疏控籲,實非出於盤桓之意,而職緣誠淺辭拙,區區忠赤,無以見諒於君父,致勤聖敎至此,何莫非臣之罪也?聖敎,又以臣疏所陳,復覲淸光,退塡丘壑之願,謂非久留之計,此直是臣自暴其衷悃,初非敢以久速預擬也。臣以癃廢之身,更無陳力之望,歸死田里,固其本分,而淸渭·終南,實人情之所同戀,臣於入京之後,病如可堪,則亦何敢便歸哉?今臣固當不計死生,竭蹶趨承之不暇,而强欲扶起於房闥之內,十顚九仆,殆於頓絶,劃卽登程,實無其路,臣罪固大,臣情亦慽矣。且臣病,專由於火鬱,近因情事迫隘,一倍增劇,晝夜煩亂,頃刻不能自定,恐遂溘盡,永作負罪之鬼。若蒙聖慈,少賜寬暇,召還史官,俾臣得以調病作行,則前頭春氣稍舒,臣病亦庶有起動前進之望矣。臣極知瀆冒之爲罪,而理勢窮極,又不免疾聲仰號於仁覆之下,席藁悚慄,鈇鉞是俟,惟聖明財察焉。臣方治疏未及上,又被特遣史官,傳宣聖旨,命臣以玉冊文製述之任,令臣斯速乘馹上來,臣以床簀殘命,宜死不死,荐辱君命至此,益增震怖,惟願速滅,而不能得也。顧今東方臣庶,咸濡於四十年至治之澤,將快覩徽美之典,雖在儓隷之微,皆欲自效於其間,當此時聖上,乃以此任,屬之賤臣,在臣光榮極矣。臣如有可以承當者,則何敢以軀命自惜哉?念臣本心,鹵莽昏耗,病又至此,氣息僅存,精神都錯,使臣雖在京,實無以揄揚盛烈,昭示來許,當重爲罪,而卽一行缺以重大冊,仍治臣前後違命之罪,以爲具僚之戒,不勝萬幸云云。答曰,省疏具悉卿懇。卿旣有調疾作行之意,疏中,又有何敢便歸之語,予甚欣幸也。至於製述之任,尤無許改之理,卿其須體前後之旨,安心勿待罪,俟間偕來,用副予虛佇之望。仍傳于申鐔曰,此批答,使偕來史官傳諭。
領議政李濡箚曰,伏以臣,伏見持平金有慶之疏,譏斥廟堂之臣,不遺餘力,其論庭請之擧,語意尤極非常,臣於此不勝駭怖之至。夫國家典禮,雖非三代之制,必以祖宗已行之例,爲重,進號一事,不必遠引歷代,惟我列聖,亦多行之。至若宣廟再循廷臣之懇,蓋嘗始靳而終許,其時名臣碩輔,如盧守愼·鄭澈·李恒福·李元翼·申欽諸人,皆無異辭,力請準許而已。今日臣等之所以爲請者,夫豈導君上以豐豫之事,而聖上之所以勉從者,亦豈出於侈大之念哉?誠以追聖祖之志業,闡大義於來世,而斯禮也,實是祖宗之攸行,則必立己見,强爲崖異者,非臣意慮之所及。然而當其議之始發也,各陳所懷,未爲不可,而乃於兪音旣降,褥儀將行之時,追咎上下,至以不可專辜群下爲言者,其於事體道理,果何如也?噫,我聖上臨御四十年,鴻功盛烈,有光祖宗,幸有今日,克擧徽稱,凡在匝域含生之類,莫不歡欣慶忭,而只緣如臣無似,忝居百僚之上,缺以致貽辱朝廷,傷損國體。以下缺。答曰,省疏具悉卿懇。金有慶疏辭,乃自己事,雖不明言,觀於批旨,可以知之。蓋此與議發之初,有異,分義道理,不當如是故也。卿無所嫌,安心勿辭,速出行公。仍傳曰,遣史官傳諭。
行判中樞府事李頤命箚曰,伏以臣伏見持平金有慶之疏,其論尊號一事,語意甚峻,臣不勝悚然懼然,若無以自措也。古人有言曰,主上明聖,而德不布聞,有司之過也。今我群臣,事殿下四十年,獲覩盛德鴻烈,而揄揚之請,屢發而未就者,實緣殿下沖挹之德,出於至誠矣,而若臣子之心,其可一日自安乎?況此連章懇叩,闡揚徽稱者,罔非據實德而寓大義焉,則何有一毫夸大之辭,崇飾虛美,而論議之不一,乃至於此?臣實未曉。竊觀歷代及本朝故事,凡在此等典禮之始,間有一二言事之臣,自附忠愛之誠,勉之以傷損謙益之義者,而未聞如此時之多,豈今之人,踰古人而然歟?此則仰恃聖明,天地好謙之德,河海容物之量,猶不害爲各陳其言,及今言之於褥儀已定之後,尤豈常情所及哉?顧惟聖度恢弘,寧復芥滯乎是,而以臣等言之,則旣被其不識引君當道之斥矣。臣以同聲籲請之人,其何可莫恤人言,仍據上秩乎?伏乞聖明,俯諒危悃,亟許斥退臣身,以謝人言,不勝幸甚。批答仝上仍傳曰,遣史官傳諭。
行兵曹判書趙泰采疏曰,伏以臣伏見持平金有慶之疏,半行缺語意非常,把持無餘,半行缺此則主於大義,彼則主於謙德,所主而言者,雖異,而其心則同出於公也。議發之初,各陳所見,誰曰不可,而今有慶之疏則不然。矻矻於處分旣定之後,已非常情之所及,而其操切抑勒,不一而足,將欲驅一世於媚悅君上之科,人之爲言,胡至於此?昔在宣廟朝,上尊號時,諸臣意見,始雖參差,而及至準請,無復有異議者,豈其識見,不及今日臺臣而然歟?誠以分義道理,不當如是故耳。庭請本志,非出豐豫之意,已悉於前後啓辭之中,而不復徐究,至以勸導等語,爲攻斥廷臣之資,吁亦異矣。臣自始至終,連日參啓,則論其負犯,比他尤重,而歸辜之言,亦及於上躬,不忠不義,萬戮猶輕,席藁私次,恭俟譴何。不意此際,召命降辱,臣誠驚惶罔措,置身無地。今臣情勢,何等危蹙,而其敢不恤人言,冒沒趨承乎?惟願速解職務,早伏刑章。伏乞聖明,夬擇乾斷,亟加勘處,以爲人臣無狀者之戒,千萬幸甚。答曰,省疏具悉卿懇。大臣箚批,已悉予意矣。卿無所嫌,安心勿辭,速出行公。
吏曹參判李晩成疏曰,伏以臣,伏見持平金有慶疏本,則深斥己卯後科人通淸之非,至以政體事理,爲言,及其引避也,謂之視若無故之榜,臣誠惶怖,繼之以駭惑也。夫己卯科追復事,臣於頃年下詢之日,亦嘗言其不可矣。其後半行缺臺閣,閱年爭執,終未準請,二行缺通淸,此皆其人地才望之所當得者也。至於槐院之歧貳於分館,雖未知其所執之如何,而人各有見,職事又別,則何可一循年少輩偏係之論,必欲擧全榜而棄之也。公朝甄敍之道,恐不宜若是,而今臺臣之言,有若銓曹,痼於黨習,故爲護短匿非者然,何其言之不諒,至此耶?雖臣久冒匪據,無少裨補,釁尤百出,罪戾層生,縱荷聖度含覆,得逭誅責,若復因仍盤礴,不早斂避,則他日持臣之論,不但止於壞損政體而已。伏乞聖〈明〉,亟命鐫臣職名,以謝公議,以安私分,不勝幸甚。答曰,省疏具悉。今玆通淸,未見有乖於政體,則意外臺言,在我何嫌?卿其勿辭,從速察職。
校理洪禹瑞疏曰,伏以臣,伏見持平金有慶疏本,則追論己卯科事,而至以一邊見塞,一邊許通,政體事理,臣實未曉,爲言,侵攻政地,指意深緊。及其引避也,又復以汲汲通淸,視若無故等說,詆斥尤力,向來主張新通者,卽臣其人也。臣於此,竊不勝瞿然,繼之以訝惑也。但玆復科之擧,在於年久之後,朝家擧措,固涉顚倒,而諸人無辜混被罷削,實有玉石俱焚之歎,此聖上所以廣詢許復,終不允臺啓者也。此科不復則已,旣復之後,則次第疏通,事理則然,槐院之汔未分館,雖未知其意之何居,而通淸一款,本不係於分館與否,則豈可以此爲拘,一任錮廢,而二行缺事過之後,譏切備至,隱然歸之於黨私之科,可謂不諒之甚矣。又況還收之啓,停止已久,則雖加調用,少無不可,何必以汲汲二字,見誚,而旣已追復之後,則便同平常之科,謂之視若無故者,不亦過乎?雖然,政曹通塞,何等重大,而臣以無似,冒當匪據,一參銓席,致速臺評,僨誤之罪,實所難免,臣何敢自以爲是,而一例晏然於榮次乎?敢冒萬死,仰暴危懇,伏乞聖慈,亟命鐫削臣本兼諸任,仍治臣任職無狀之罪,以謝臺言,以靖私義,不勝幸甚云云。答曰,省疏具悉。亞銓疏批,已悉予意矣。爾無所嫌,勿辭察職。
獻納金普澤疏曰,伏以臣於昨年,忝叨庭科對讀之任,雖以人微職卑之故,不能有無於檢飭考試之事,而至若擧子之充滿房舍,試門之全無防限,則凡爲考官者,擧不得辭其不職之責,而臣亦考官之一也,揆以邦憲,宜被重譴,而聖上寬恕,罰止罷職,曾未幾何,敍命遽下,臣之情勢,實甚危蹙,而頃當百僚庭籲之日,身帶軍銜,不能退伏,旋又受任都監,勉就有日矣。昨於千萬意外,忽叨諫省新除,驚惶感激,宜卽出謝恩命,而顧臣僨誤之餘,愧懼尙切,何敢諉以卸罰已行,而晏然冒進於榮次乎?抑臣又有難安者,臣之處地,異於他人,而曾叨言地,旣不能引分力辭,又不能隨人俛仰,妄有論列,重觸時諱,詆訶溢世,嫉怨次骨,惟臣闔家之得有今日者,仰賴天地之仁,日月之明,而中間人言之罔極,危二行缺言議崎爭,將至於莫可收拾之域,當此之時,如臣情跡,乃當言責,雖欲出意見論是非,以不負耳目之寄,其如速戾臣身,貽累聖治,何哉?玆敢不避煩猥,仰籲於宸嚴之下。伏乞聖明,察臣危苦之懇,亟許遞臣新授職名,以安賤分,千萬幸甚。答曰,省疏具悉。爾勿過辭,從速察職。
行司直崔錫恒疏曰,伏以臣之情跡,轉亦危蹙,退伏郊扉,杜門培蟄,加以重患寒疾,症情漸劇,晝則飮啖全廢,夜則咳嗽不止,伏枕涔涔,轉側須人。適於此際,伏見都監關文,以臣見差中宮殿玉冊,文製述預差之任,臣於此不勝惶愧驚惑之至。臣之蒙學不文之狀,擧世之所共知,雖尋常應製,固不敢遽然祗受,矧此玉冊事體,何等重大,而都監之循例啓下,實是意慮之外,其何敢冒沒承當,重貽聽聞之駭乎?預差爲任,雖與實差有間,自量才分,萬無堪承之理,情病俱苦,又無徑進之路。伏乞聖慈,亟命都監,斯速變通,以安微分,公私不勝幸甚。答曰,省疏具悉。卿其安心勿辭焉。
副應敎李晩堅疏曰,伏以天祐宗祊,寶算靈長,乃於履端之月,誕受獻賀之禮,雖以如臣癃殘跛蹩,亦得以趨簉班行,獲覩盛儀,區區忭幸之誠,容有其極,而數日旅邸,宿疾轉加,舁還舊棲,昏昏欲死,不料玉署二行缺豈不欲竭蹶趨承,不俟駕屨,而第臣所患諸症,一向沈綴,末由進伏輦下,仰請嚴誅,臣之罪戾,萬殞猶輕。竊伏聞日者,聖上勉循上號之請,繼有進箋之擧,此實國家無疆之慶,率土含生之倫,莫不歡欣舞蹈,況如臣之久參從班,受恩罔極者,其爲忭祝,尤如何哉?今殿下,居至尊之位,膺至崇之號,是亦一初之期也。臣民之想望維新,邦命之迓續在玆,正宜淬勵奮發,惕慮憂勤,蠖濩淵涓之中,恒存兢畏,政令施措之間,務盡誠實,以爲回否爲泰之圖,而況殿下之所嘗愾念者,尊周,群下之所欲稱揚者,明義,有其名者,必有其實,倘能擴充此心,無少怠弛,益盡修攘之策,丕恢宏遠之業,則將不恨聖祖之志事,不伸於當日,可以有辭於天下後世,豈不偉哉?然而人情安,則流於侈大,天道滿,則易於招損,其可以轉移之機,惟在殿下之一心耳。誠願自今,隨事猛省,執德堅牢,勿以豐豫爲念,惟以警惕存心,毋歉於謙德之罔終,加勉於實功之日新。雖於都監諸節,亦皆務從省約,以示抑損之意,使中外臣庶,咸曰吾君之今日受號,非所以豫大也,乃欲因此激勵,將大有爲,則臣雖不侫,聖而益聖之休,敢不爲殿下誦之耶?臣方病昏,不能悉心披陳,而憂愛之誠,猶不自已,略效愚悃於請譴之章,臣尤死罪。伏乞以下缺。答曰,省疏具悉。進戒之辭,誠甚切至,深用嘉尙,可不加勉焉?爾其勿辭,從速上來察職。
行司直閔鎭遠疏曰,伏以臣,負犯至重,譴罰至輕,纔閱旬而國有大慶,混蒙恩赦,欣忭之餘,感悚冞增,顧以罪釁層積,情實未暴,有不敢輕進朝班者,跧伏田廬,只得與村翁野老,共效祝聖之悃矣。此際伏見敬寧殿寶篆書寫官,以臣名啓下云,臣誠驚怪縮恧,直欲逃遁而不可得也。臣於篆家,素所昧昧,昔年朔篆之寫進也,仰念朝家勤奬之意,雖不敢借手於他人,而依樣摸畫,不成字體,陞資之後,仍又廢閣者,今至十餘年矣,莫重寶篆書寫之任,決不可承當。伏況今玆縟儀,實是曠世罕聞之盛擧,尤何敢以罪戾滓穢之蹤,玷汚於其間乎?見今預差之員,曉解篆法,素名善寫,而都監之啓下也,班資是計,工拙倒置,其所取捨,未免乖宜,臣竊惑焉。伏望下臣此疏於都監,亟賜變通焉,抑臣區區情地,決不可復廁於簪紳之列,玆敢冒萬死附陳焉。噫,士習之不古,久矣。前此師儒之被逐於儒生者,固多其人,而夫豈有若臣所遭之至汚至穢,不可洗濯者哉?臣本不學無文,名論素輕,冒居皐比,宜致顚躓,苦辭哀懇,亶出血忱,而聖明,視之以例讓恩召,促臣莅職喉司,不許申懇,臣心力素弱,不敢違拒,終受此無前之橫逆,皆臣自取,尙誰咎哉?伊時二行缺贓賄行焉,則其辱賢關而羞當世,莫此若也。虛實未分,職秩依舊,朝家事體,豈容如是,而在臣私義,何敢晏然抗顔,重貽聖世之累乎?至於放場事,臣之前疏,唯以引罪爲急,而恐傷事體,不敢辨明,以致大臣上箚,聖批亦示未安,臣至今悚慄,食息靡安,何敢以後時爲嫌,而不一陳暴其委折耶?夫臣之所遵行者,啓下節目,而大臣則以其有違於祖宗朝受敎及朴權啓語責臣,彼此所執各異,則宜乎枘鑿之不合也。朴權啓語,臣未及見,祖宗朝受敎,臣亦知之,而地旣狹磽,節過耕播,境外流民,無以募聚,而古今事勢,亦有異宜者,此其時節目之所以作也。然若罪臣以節目磨鍊,有欠詳審,則臣亦何敢自以爲是?而前日筵奏中節目有無,元不擧論,只以有違當初本意,爲言,有若臣無朝命而擅行私意者然,其爲惶悚,爲如何哉?臣之初疏,謂品官元無入耕者,摘奸郞廳稟目中,亦無此語,而筵奏遽曰,豪右兼竝,品官分執,此則必是牧卒輩,請張眩惑之致也。夫品官,非臣所禁,而適無入耕者,品官有無,元不關緊,而臣疏之以爲無者,大臣必以爲有强,以僉使別將幼學謂之品官,而臣言,自歸於虛罔,臣之見信於大臣,果如牧卒否乎?至於場內所收之稅,屬之備局,而三分之一,則以田稅大同之代,移送官廳者,其時啓下節目也。及其城役之告畢也,以屬之備局者,移送修城所,而亦以二行缺臣恐此言,亦出於未及詳察也。牧卒折受,其數甚優,平日不能盡爲執耕,例多賣稅於他人,而牧卒輩罷之後,不當仍全給,以爲其賣稅牟利之資,故自已耕作處,盡爲屬公者,其時節目也。屬公之土,分給於場邊無土窮餓之民矣,無何而太僕,仍存牧卒還推,折受貧民之分受者,未及一年耕作,而旋卽見奪,今反以爲牧卒之所執耕,見奪於兩班,此亦出於牧卒輩膚受之愬也。夫大臣之言,惟在於重馬政,則公也非私也。臣雖無似,亦嘗見知於大臣,而非有私惡,則大臣豈有一毫構罪臣之意哉?特以其心,在於重馬政,罷場之後,每有還屬之意,而牧卒輩煽動之言,有以易入,故筵奏之辭,自與臣疏,節節相左,至若賤臣之陷於行私飾詐之罪,非唯不暇恤,蓋亦不之覺也。臣豈有慍憾之心於大臣哉?惟是臣之罪狀,因大臣之言而彰露無餘,無朝命而擅行私意,其罪一也。欲掩其罪,欺慢天聽,其罪二也。公田之稅,歸之私用,其罪三也。凡此三罪,關係至重,律以邦憲,厥有常刑,而大臣謂無可嫌之端,其後筵奏,又歸於不察之小失,臣知大臣之意,蓋欲曲爲臣地,而揆以國家刑政,果何如也?抑大臣箚末,以不論其事之是非,咎臣,是導臣使言也。臣請尾陳區區慨惋之忱,以副其廣忠益之盛意焉。夫本場,卽該寺屢十年相持不忍舍之地,而迫於朝令,不得已許罷矣。繼而聖敎屢降,又不得已許以移馬矣。二行缺必欲摘奸,則自有備局郞廳,何與於太僕,而必遣太僕郞耶?如果以土民執耕,疑於豪右兼竝,則備局,分付本府,使之驅出,更募流民,可也,還屬太僕,抑何義也?臣竊瞷殿下,於軍國大計,或不能商度裁處,堅定不撓,故施罷太遽,變易無常,此爲今日之所深憂,而至於此事,本府帥臣,備陳事勢,條列利害之啓,纔經睿覽,而亦不之省,一循該寺之意,而不少留難,致使政令,有顚倒之患,島民,起愁怨之端,臣竊惜之。臣仰恃吾君吾相包容之量,乃於席藁之中,又復妄發,狂僭之罪,益無所逃。懇乞聖明,命有司下臣司敗,按驗師儒時受賂虛實,如有一毫近似,則竝與前所稱三件罪,一體科斷,仍令選部,永刊朝籍,以嚴懲勵之典,以洗士林之羞,公私不勝幸甚。答曰,省疏具悉。書寫之任,不宜過辭,金事,極可痛駭,卿之慘被誣衊,奚待推覈而後,可知哉?牧場事,每引爲嫌,太涉支離,遣辭之際,亦欠和平,而旣曰牧場,則還屬太僕,未見其不可也。卿其勿辭,從速上來焉。
上在慶德宮。停常參·經筵。
下直,富寧府使柳東起,金堤郡守沈玹。
有政。吏批,判書宋相琦,參判李晩成牌不進,參議李宜顯進,右承旨許玧進。兵批,行判書趙泰采,參判兪命雄病,參議黃一夏進,參知金相稷病,左副承旨尹憲柱進。
吏批啓曰,判書參判,竝牌不進,小臣獨政未安,何以爲之?敢稟。傳曰,只出緊任。
又啓曰,歙谷縣令李㙫,還付京職事,命下矣。本曹時無相當之窠,今姑送西之意,敢啓。傳曰,知道。
吏批,以權熀爲持平,閔鎭遠爲禮曹參判,趙裕壽爲歙谷縣令,金相玉單付接慰官。副護軍白漢相,今加嘉善,前任統虞候付軍器別備加資事,承傳。
兵批,以李㙫付副護軍,李壄·金有慶付副司直,成瑍付副司果。
兪命弘啓曰,大司憲權尙夏,執義吳命恒在外,掌令李相周被論,掌令金楺未肅拜,持平李挺周呈辭,持平一員未差,今日以監察茶時之意,敢啓。傳曰,知道。
尹憲柱,以都摠府言啓曰,今日入直軍士,中日習射,請出標信。傳曰,知道。
以備忘記傳于尹憲柱曰,今下弓矢,富寧府使柳東起處給送。
權尙游啓曰,卽者吏曹郞廳來言,今日爲政事,命下矣。判書宋相琦,參判李晩成,參議李宜顯,俱以病不來,不得開政云。判書參判參議,竝卽牌招開政,何如?傳曰,允。
權尙游啓曰,吏曹判書參判,竝牌不進,推考傳旨,纔已捧入。參議,陳疏入啓,而政事命下之後,不卽擧行,事體未安,判書參判,竝更牌招開政,何如?傳曰,允。
又啓曰,吏曹參議李宜顯,疏批已下,亦爲牌招,何如?傳曰,允。
傳于兪命弘曰,召對爲之。
尹憲柱啓曰,卽者召對爲之事,命下,而校理洪禹瑞牌招不進,罷職傳旨,今方捧入。玉堂上下番,不備,何以爲之?敢稟。傳曰,停。
以校理洪禹瑞牌不進罷職傳旨,傳于尹憲柱曰,推考傳旨捧入。
又以校理洪禹瑞再牌不進,罷職傳旨,傳于尹憲柱曰,推考傳旨捧入。
兪命弘,以弘文館言啓曰,本館上番校理洪致中,以身病陳疏,受由出去矣。校理洪禹瑞,昨日陳疏承批之後,尙不行公,卽爲牌招入直,何如?傳曰,允。
尹憲柱,以弘文館言啓曰,校理洪禹瑞,旣有只推之命,更爲牌招入直,何如?傳曰,允。
又以獻陵石物修改都監言啓曰,浮石所監造官,再明當爲發遣,而曾前郞廳一員,亦有偕往監董之規,今亦依前例,郞廳一員,發送看役之地,何如?傳曰,允。
兼春秋柳瑍書啓,臣承命馳往于忠淸道尼山酉峯村行判中樞府事尹拯所住處,傳宣聖批則以爲,臣冒死拜章,祗俟威命,史官又臨,恩批彌溫,眷顧之旨,愈往愈隆,臣又不勝惶恐震越之至。臣今縷喘雖延,人事已絶,安有一分精力之可言?缺及此,尤不知措躬之所,前後號籲,悉暴半行缺昏仆迷塞,末由措辭更籲,伏地戰慄而已云矣。敢啓。傳曰,知道。
左承旨金德基疏曰,伏以臣,猥以無似,忝叨近密,向於歲新之初,獲覩朝參之盛擧,敢將近十年臣民顒若之情,仰陳於齊請稱慶之餘,而言辭拙訥,未能罄盡忱悃,草草數語,未能揄揚聖德之萬一,退而慙惶,久猶耿耿。及至盈庭竭誠之請,竟回好謙之天,兪音特下,褥儀將擧,凡有血氣,孰不歡欣鼓舞,而如臣螻蟻之微,實倍吾身親見之幸矣。此際伏見前持平金有慶之疏,竊不勝悚然而駭惑也。上號事體,至重且大,凡人所見,不同如面,在初爭論,勢所必有,而遣辭之間,不當顯加詬詆,況今處分已定之後,强以惡意辱言,勒歸廷臣於罔測之科者,無論事理之如何,實未二行缺殿下近日疏批中,予曷敢傲然自大之敎,則亦可以仰認殿下益加兢業之念,而不可專辜之言,至及上躬,何其言之謬戾,一至於此哉?雖然大臣諸臣,相繼引罪,則臣尤不可冒玷邇列。伏乞聖明,亟命斥罷臣職名,以謝臺議,以安賤分,千萬幸甚。答曰,省疏具悉。大臣箚批,已悉予意矣。爾其勿辭,從速察職。
同副承旨申鐔疏曰,伏以日昨,持平金有慶,疏論今日庭請事,遣辭指意,極其非常,臣不勝駭悚焉。噫,今此諸臣之合辭陳請,闡揚徽稱者,欲望聖上,遵累朝已行之典禮,繼列祖未伸之志事而已,則有慶之投籲追咎於庭議大定之日,已非恒情之所可測,至以引君不以當道,不可專辜群下等語,肆然爲說,略無顧忌,此豈分義之所敢出乎?何其謬妄之至此耶?雖然臣於此事,旣陳所懷於前席,而大臣諸臣相繼引咎,固已萬萬不安,而且其疏避,以己卯科追復,爲苟簡,仍又掇拾李廷弼輩餘論,詆斥銓官,以爲盡錮全榜之計,噫,亦甚矣。此科初若不復則已,聖明旣察其冤枉,特命牽復,則隨才調用,自是政曹之事。且見枳槐院者,未嘗擬於淸塗,雖以先輩名賢事言之,見枳於槐院·國子,而分隷芸閣者,亦二行缺嘗因詢問,亦陳其可復之由,諸人通擬時,政郞洪禹瑞,來問於臣,臣且有所酬酢,則今此臺言,雖甚乖謬,亦何可晏然而已乎?以此以彼,決不可冒據於通列,今始露章自列。伏乞聖明,亟治臣前後辜犯,以謝人言,以尊國體,不勝幸甚,答曰,省疏具悉。大臣之箚,銓官之疏,已諭予意矣。俱無可嫌之事,爾其勿辭,從速察職。
知敦寧李健命疏曰,伏以臣,跡危病痼,念絶當世,而遲回京輦,未卽便訣,敦府閑秩,前後遞仍,庶幾杜門省尤,少延微喘,而涵泳聖澤矣。卽伏聞大臣·銓臣,以被斥於臺疏,相繼自列,臣於是俱不勝惶隕悚慄之至。當初廟議之發,臣亦與聞,則凡有非責,理難獨逭,至於己卯榜新通,實臣忝叻首席時事也。竊謂朝家,削其有罪,復其無故,則隨才甄用,政理當然,雖有槐院之異議,政曹用捨,本不係於分館高下,則以此爲拘,臣實未曉也。夫同異色目,誠黨習之所由成,而苟欲避此,或不免於矯枉過直,則豈不失於公正之發耶?然以臣當退之身,添此難貰之罪,其不可晏然自恕也,明矣。伏乞聖慈,亟罷臣本兼諸任,以謝臺議,以安私分,不勝幸甚。答曰,省疏具悉。大臣·銓官疏批,已悉予意矣。卿無所嫌,安心勿辭,從速行公。
吏曹參議李宜顯疏曰,伏以臣,伏見前持平金有慶之疏,數字缺復科人許通淸路一行缺獨政之日,擧其中一人,備擬四五字缺以年少偏激之論,定銓地用捨之案,則曾未缺得矣。到今臺言如此,仍前擬望,受斥惟均,何可晏然仍據於職次乎?日昨雖不免黽勉參政,而情勢臲卼,病狀且苦,連呈辭單,未獲登徹。此際嚴召遽下,而不敢拒顔,復入政席,趨伏闕外,猥控危悃。伏乞聖明,俯垂鑑諒,亟命斥罷,以謝物議,公私千萬幸甚。答曰,省疏具悉。偏激之論,不必爲嫌,爾其勿辭,從速察職。
大司諫尹世綏疏曰,伏以臣,情病兩苦,不敢供職,尋單請免,一味縮伏之中,臣之老母,往在臣弟任所,疾連綿,入春尤甚,歲換之後,尙阻一面,歸省之計,一日爲急,而拘牽職責,迄未戒行,心事搖搖,不能自定。伏乞聖慈,諒臣踪地之臲卼,情理之煎迫,亟許鐫解,任便往來,千萬祈懇。臣適有所懷,玆敢附陳,以備財察。臣得見前持平金有慶之疏,構捏廷臣,無復餘地,至以惟患得失,諂諛成習,豐豫勸導等語,恣意噴薄,必欲空朝廷而後已,臣不勝驚怕,繼之以駭惋也。今日庭請之擧,實是一國之輿願,祖宗之舊典,朝野臣庶,以此投函陳懇,十年于玆,物情之鬱抑,蓋已久矣。適因四十年稱慶之餘,齊聲同請,發於悃愊,寧有一毫計較於其間哉?今有慶,乃以諂諛患得之目,肆然加之二行缺決非人臣分義之所敢出半行缺曰可曰否,同出於愛君體國之心,則有何利害之可言,而今其言,不曾就事論事,乃以危言相加,擠之於罔測之科,擧一國朝紳而誣之以鄙夫,有慶何人,敢肆汚衊,一至於此哉?至如不可專辜於群下之說,尤涉無嚴,此則不但誣辱諸臣而已,臣竊爲之寒心也。蓋其語脈,上下擺弄,左右闔闢,外假題目,內售壞亂之計,此而置之,日後之患,有不可勝言。伏願聖明,明示好惡,使枉直夬分,而朝廷少安焉。至於己卯文科,旣命牽復之後,還收之論,三歲相持,旣涉已甚,而持貳於分館之際者,斷非公心,專由於黨伐之習,則在朝家之道,惟當痛抑之不暇,而乃反掇拾餘論,意在全塞,欲以懸合於一邊之心,此等伎倆,亦可惡也。臣於庭請之啓,復科之論,俱有參涉,則今此所論,似若有礙,而第念所嫌至少,所係甚大,不敢隱默,略此陳列,而憂深慮遠,言不知裁。惟聖明,恕其愚而察其忠焉。答曰,省疏具悉。昨者大臣箚批,略示予意。今觀爾疏,有慶情態,可謂明白寫出也。大抵玆事,關係自己,故雖不明言顯斥,謂必有可言者矣。及見憲府之啓,循例處置而止,未知事體果何如也。其論復科人通淸事,亦甚乖戾矣。爾具勿辭,從速察職。
禮曹判書金宇杭疏曰,伏以臣,伏見持平金有慶之疏,其中一款進號事,以廷紳之强請二行缺盛烈,致隆君父之至誠,我殿下弗咈群情,久而後勉從,斯豈非國家莫大之慶幸也?今於事成之後,宜無異議,而臺臣追咎之言,出於意外,臣於庭請,亦嘗進參於諸大夫之後矣。人言如此,不敢晏然行公,昨承召命,竟未祗詣,逋慢之誅,實無所逃。伏乞聖明,俯賜諒察,亟遞臣職,仍治臣罪,以謝臺議,以肅朝綱,不勝幸甚。答曰,省疏具悉卿懇。予意已悉於大臣箚批矣。卿無可嫌之事,安心勿辭,速出行公。
校理洪致中疏曰,伏以臣於再昨召對罷後,失汗過多,風寒外襲,忽覺毛髮灑浙,肢體如束,取汗而不得汗,當食而不得食。昨今以來,一倍危惡,鬼事已迫,殆不可爲,若不及今歸治,實有汚穢淸禁之慮。玆敢略綴短疏,仰陳疾痛之呼,伏乞聖慈,天地父母,亟遞臣職名,俾得及時醫治,以尋生路,千萬幸甚。答曰,省疏具悉。爾其勿辭,調理察職。
敦寧府事崔奎瑞疏曰,伏以臣於向日,因病二行缺念臣乘死之狀,已悉前疏,而旅次荒寒,益無調攝之路,不得已復尋鄕路,以爲寸寸前進,歸家就盡之計,而纔到十里之地,氣力已不能支吾,道中留滯,今至累日。此際伏接尊崇都監關文,以臣啓下敬寧殿玉冊文製述官預差,臣於是尤不勝惶塞之至。實差,旣已有人,臣於撰述之事,固無所關,然關文中,旣令臣急速上來,則朝令之下,宜卽趨承,以俟進退之命,顧臣卽今事狀,萬無一分進達輦下之望,玆敢席藁私次,忍死陳籲。伏乞聖明,俯垂憐察,分付都監於啓單中,亟賜改付標,仍治臣虧闕分義之罪,以重大事,以勵群工,不勝幸甚。答曰,省疏具悉。卿其安心勿辭焉。
上在慶德宮。停常參·經筵。
兪命弘啓曰,大司憲權尙夏,執義吳命恒,持平權熀在外,掌令李相周被論,掌令金楺未肅拜,持平李挺周呈辭,今日以監察茶時之意,敢啓。傳曰,知道。
尹憲柱啓曰,都摠府郞廳來言,闕內各處入直軍兵,晝巡檢云矣。敢啓。傳曰,知道。
申鐔,以議政府言啓曰,本府每於歲首,例爲觀察使·節度使薦,而領議政臣李濡,病未行公,左右相未差,限內不得議薦之意,敢啓。傳曰,知道。
又以弘文館言啓曰,本館上番闕直,事甚未安。校理洪禹瑞,又有只推之命,更爲牌招入直,何如?傳曰,依啓。一向違牌,實涉太過矣。
又以禁衛營習操頉啓單子,傳曰,明日習操事,分付。
又以禮曹言啓曰,卽接成均館郞廳所報,則今正月初七日儒生上巡輪次,今月內無故日退行事,曾已啓達,而卽今大提學·同知館事,俱爲陳疏,同知館事一員赴京,大司成方在呈告中,今月已盡,不得設行之意,依前例自本曹頉啓云矣。敢啓。傳曰,知道。
傳于申鐔曰,諸臣疏批已下,竝爲牌招察任。
以左承旨金德基牌不進罷職傳旨,傳于申鐔曰,推考傳旨捧入。
傳于申鐔曰,今日諸臣違牌者多,大損事體,明朝竝更爲牌招察任。
兪命弘,以兵曹言啓曰,今此慶科,以大增廣設行事,旣已定奪。武科節目,當爲磨鍊,故取考前例,則覆試額數,取五十六人,而初試分定數,京中一百九十人,慶尙道八十人,全羅道六十五人,忠淸道六十五人,咸鏡道二十六人,平安道二十六人,黃海道二十六人,江原道二十六人矣。今亦依此擧行之意,知委京外,何如?傳曰,允。
注書李國休書啓。臣承命馳往于忠淸道鎭川縣東草坪里行判中樞府事崔錫鼎所住處,傳宣聖旨,則以爲三行缺聖度包荒,不惟不罪,特遣史官,儼辱於窮巷蓬蓽之中,曲加寬恕,諭以安心勿待罪,斯速上來,臣跪奉批旨,心神惝怳,感淚交頤,不知所以自措也。乃者宗祊篤祐,邦慶重重,誕膺鴻號,將擧縟儀,區區忭祝之心,於是一倍,雖不敢徑造周行,待得疾患之稍蘇,謹當進身畿郊,更有陳暴云矣。敢啓。傳曰,知道。
持平李挺周啓曰,臣猥以無似,冒玷臺地,絲毫莫補,愧懼恒切。近緣母病沈痼,實無離違供職之望,日尋長單,見阻喉院,而日昨僚臺處置,歸於臣身,不得不黽勉冒當矣。昨伏見大司諫尹世綏疏批,則有及見憲府之啓,循例處置而止,未知事體,果何如之敎?臣於是竊不勝瞿然悚蹙之至。今玆進號一事,當其議之始發也,雖有崖異之論,此則姑不害於各陳所見,務欲歸於至當之地,而至於前持平金有慶之疏,則追後提論於寶號旣進,縟儀將行之際,直驅大臣諸臣於不韙之科,其在事體,極涉未安,而第有慶疏中,亦論己卯科通淸一款,至承未安之批,以此引避,則大凡臺閣處置,就其避辭中是非,定其立落,自是流來之規,故臣果只循舊例,置之落科,而若其攙引別語於避辭之外,則非臣意慮之所及也。臣以新進愚陋,昧於事體,一當處置,致勤聖敎,自顧愧悚,罔知攸措。昨因母病添重,日勢且暮,今始來避,所失尤大,臣何敢一刻晏然於臺次乎?請命遞斥臣職。答曰,勿辭,退待物論。以上燼餘
掌令金楺上疏。大槪,臣於前持平金有慶之疏,情地轉益危迫,冒進之路已斷,積逋之罪且重。伏乞亟賜鐫削,永勿檢擧,仍治負犯,以肅朝綱事。入啓。答曰,省疏具悉。追復科名,察其冤枉也。許通淸路,亦循公議,則今玆臺言,乖謬甚矣。何必深嫌?爾其勿辭,從速察職。
校理洪禹瑞牌不進,罷職傳旨。傳曰,只推勿罷。
答兵曹判書趙泰采疏曰,省疏具悉卿懇。金有慶之疏,出於處分已定之後,事未前聞,而況其造意非常,予雖寡德,使渠少知分義,安敢若是乎?卿若不出,適足以中其壞亂之計,今又控免,予以爲大損事體也。卿其須體此意,安心勿辭,卽出行公。
答禮曹判書金宇杭箚曰,省箚具悉。箚辭,問于大臣稟處。
上在慶德宮。停常參·經筵。
政院啓曰,持平李挺周,引避退待,今已經宿,而憲府無行公之員,大司諫尹世綏,正言朴聖輅,竝卽牌招,以爲處置之地,何如?傳曰,允。
大司諫尹世綏牌不進,罷職傳旨。傳曰,只推勿罷。
正言朴聖輅啓曰,人臣事君之義,莫貴於剛直,而進言之道,莫要於隨時,隨時之義,大矣哉。日昨金有慶之疏,大意雖好,而語不擇發,時亦後焉,是所謂好强而其弊也狂,好直而其弊也絞,向日廷臣,所執差殊,欽誦功德,而必欲揄揚乎嵬渙者,愛君之至意也,將順謙沖,必欲駸駕乎堯·舜者,敬王之至誠也。其言雖殊,其心則同,及其群請愈懇,聖心勉從,徽稱已上,縟禮將行,則擧國臣僚,莫不歡欣蹈忭,而今有慶膠守初心,莫念事體之重,譏斥諸臣,大起鬧端,雖以臣妄守賤見之意,論之不可謂之不顚妄,而第臺閣之論,雖有過激狂妄之言,若其本心,非出於壞亂朝廷之計,則固當優容寬暇,以恢言路而已,而長僚拈出妄着文字,必欲繩以深文,臣固不能無慨然於中,而伏見聖批,辭旨極嚴,臣竊恐有乖於大聖人包荒容物之量也。臣嘗見其爲人,强項自用,任其愚戇,强立己見,觸犯衆怒,而若其不避忌諱,語涉攻上者,豈不以我聖上,自有是事以來,不自居聖,欲守撝謙,章奏紛然,而益加沖挹,每下嘉奬,仰此以恃,言不知時,有若穉兒之愛父母而然也。今若仍此而上下交持,欲置重究,則此豈所望於淸朝,而亦豈不有歉於聖德乎?臣身病久淹,昏倒牀席,連呈辭單,見阻喉司,今當處置,力疾承牌,而聖批中,必有可言之敎,極其嚴峻,臣亦言官之一也。今於憲臣處置,何敢冒當,而旣不能處置,則亦何可一刻仍冒於臺端乎?請命遞斥臣職。答曰,勿辭,退待物論。
領議政李濡箚子。大槪,重被宰臣之斥,情勢尤有所不安,敢暴危悃,冀蒙鐫免本兼諸任事。入啓。答曰,省箚具悉卿懇。前箚之批,已悉予意矣,卿胡祈免至此也?閔鎭遠之復提牧場事,張皇論辨,實涉太過,何必深嫌?箚末所陳,誠爲得宜,可不留心焉?卿其安心勿辭,卽起視事,以副至望。仍傳曰,遣史官傳諭。以上朝報郞廳李澤徵書。郞廳柳埅校。
上在慶德宮。停常參·經筵。
政院啓曰,兩司之官,皆已引避經宿,大司諫尹世綏,卽爲牌招,使之處置,何如?傳曰,允。
禮曹啓目,粘連禮曹判書金宇杭箚批,問于大臣稟處事,命下矣。問于大臣,則領議政李濡以爲,未及告宗廟受冊寶之前,徑書尊號於奏御文字,似爲未安云者,果如禮官箚中所論,伏惟上裁。判府事徐宗泰以爲,奏御文字徑書尊號,在於受冊寶與兩殿改題之前,似或不至甚妨,而在於告宗廟前,則事體恐涉未安,誠有如禮官箚稟者矣。伏惟上裁。判府事李頤命·趙相愚,與領議政李濡議同,領府事尹趾完,判府事崔錫鼎·李畬·尹拯在外,判府事金昌集,赴京不得收議,大臣之議如此,上裁,何如?啓告宗廟受冊寶後書進。
假注書臣沈尙鼎承命馳往于忠淸道鎭川地草坪里判府事崔錫鼎所住處,傳宣有旨則以爲,臣於昨者,伏承批旨,敢以俟病少蘇,進身江郊之外,仰達矣。乃者史官跋來,傳宣有旨,以臣差永昭殿玉冊製述官預差,令臣乘馹上來,臣尤不勝悸恐之至。屬當邦家有大慶,禮召臣以文字之役,分義所在,有不敢滯留遠地,謹當從近力疾,進詣江郊,更陳兢蹙之忱云矣。敢啓。傳曰,知道。
大司諫尹世綏啓曰,臣再昨,承牌詣闕,往來觸傷,所患痰喘,達夜苦劇。此際召牌下臨,而欲起還仆,竟至坐違,只推之恩,在於格外,今以兩司處置,又有牌招之命,臣誠惶悚霣越,不得不强疾趨承,而憲臣之避,旣因臣疏之批,則固難可否於其間。且伏見僚臺之避辭,以臣日昨疏語,顯加議切,或曰拈出妄着文字,或曰嘅然于中,臣不勝駭惑之至。金有慶疏語顚妄之實,僚臺亦已歷陳之矣。旣謂之妄着,又謂之譏斥諸臣,大起鬧端,則僚臺,何以必知其本心之不出於壞亂耶?臣之初疏,只據其所自言,略加辨析,稍存警責,以示分義道理之嚴重而已,深文重究之說,何爲而發也?且僚臺,自謂知其本心,而所以操弄非斥,殆有過於臣疏,則乃反爲臣嘅然,不亦可笑之甚乎?至若稚兒愛父之云,自不覺其爲臺閣之深羞,他嘗何說哉?然臣旣被其斥,亦安可晏然處置乎?請命遞斥臣職。答曰,勿辭,退待物論。
玉堂箚子。大槪,請改下前後聖批未安之批,俾聖德益光事。以國忌正日,留政院。
上在慶德宮。停常參·經筵。
夜五更,流星出華蓋星下,入天際,狀如鉢,尾長二三尺許,色赤。
工曹參判金萬埰三度呈辭。入啓。遞差。
大司成申銋再度呈辭。入啓。加給由。
兵曹,副護軍洪萬紀身死,曾經臺侍,啓別致賻。
副校理李喬岳上疏。大槪,臣於直中,猝得暴急之疾,症情萬萬危惡,急於歸死,不得已封章徑退,亟遞臣職,俾得安意就盡事。入啓。答曰,省疏具悉,爾其勿辭,調理察職。
玉堂留院箚子。入啓。答曰,省覽爾等之箚,出於愛予之誠,深用嘉尙。批旨中未安之處,改下焉。
答兵曹判書趙泰采疏曰,省疏具悉卿懇。金有慶之疏,出於處分已定之後,事未前聞,語不擇發,則不必過自引嫌,而今又控免,予以爲大損事體也。卿其須體此意,安心勿辭,卽出行公,改下。
答大司諫尹世綏疏曰,省疏具悉。昨者大臣箚批,已悉予意矣。大抵玆事,以分義事體言之,則殊涉未安,而其論復科人通淸事,亦甚乖謬矣。爾其勿辭,從速察職。改下。
判尹金錫衍上疏。大槪,情病俱苦,方此縮伏尋單之中,又差大祭獻官,目今病狀,實無一分自力之勢,玆敢仰籲。伏乞亟命改臣享官之任,俾無臨時窘急之患,仍遞所帶諸任,以謝人言,以延殘喘事。入啓。答曰,省疏具悉。大臣箚批,已悉予意矣。卿之疾恙如此,享官令該曹變通,卿其安心勿辭,調理行公。仍傳曰,遣御醫看病。
注書李國休服制,代以金鎭商爲假注書。
知事李基夏上疏。大槪,衰病已深,日夜叫死之際,見差社稷享官預差,而卽今病狀,萬無起動之望。且臣頭面瘡腫,濃汁不已,以此醜穢之症,何敢出入於肅敬之地乎?伏乞亟命趁卽變通,仍削臣本兼諸任,以便公私事。入啓。答曰,省疏具悉。卿之疾患如此,享官之任,令該曹變通,安心勿辭,調理行公。仍傳曰,遣御醫看病。
政院啓曰,因弘文館草記,下番空虛,令政院稟旨變通事,允下矣。政官卽爲牌招開政,差出闕員,仍卽牌招入直,何如?傳曰,允。
吏曹啓曰,來初六日,都目政事爲之之意,敢啓。傳曰,知道。
副校理洪禹瑞上疏。大槪,兩司處置歸於本館,而臣於持平李挺周之避,有不敢冒當處置,則亦何敢晏然於職次乎?乞遞職名,以安微分事。入啓。答曰,省疏具悉。爾其勿辭察職。
傳,前應敎朴鳳齡,校理洪重休,竝敍用。
有政。兵批,以崔錫恒爲知中樞府事,以李碩寬爲統制使,以李壄爲副司直,以金相玉爲副司直,以李秉常爲副司果,以金萬埰爲副司直,以李廷傑爲副司直。
吏批啓曰,忠州牧使,今當差出,而本州物衆地大,素稱難治,不可不各別擇差,守令中有聲績人,竝擬,何如?傳曰,允。
政院啓曰,今癸巳年例守令薦單子一百六十七張捧入,而其中應薦不薦人員,令該曹察處,何如?傳曰,允。
吏批啓曰,卽因政院啓辭,玉堂闕員差出事,允下矣。卽今無故可擬之人絶乏,違牌坐罷人員,合有變通之道,何以爲之?敢稟。傳曰,別單書入。吏曹謄錄
吏批。以洪禹瑞爲校理,鄭錫爲司評,李明觀爲陽川縣監,李利中爲龍安縣監,呂謙濟爲鐵山府使,李汝迪爲宣川府使,金夏鼎爲巨濟府使,安斗齡爲永興府使,李潗爲咸興判官,李箕佐爲刑曹佐郞,金弘機爲司評,黃霨爲尙瑞直長,金明錫爲繕工監役,李萬郁爲靑丹察訪,朴東樞爲碧潼縣監,沈壽賢爲襄陽府使,金克之爲麒麟察訪,金鎭望爲禁府都事,鄭錫圭爲司僕主簿,崔東濟爲谷城縣監,李觀命爲大司諫,李有壽爲漢城庶尹,權尙游爲副提學,李基命爲彦陽縣監,任泂爲禮曹正郞,朴致遠爲禮曹佐郞,李世復爲軍器主簿,金鼎三爲樂安郡守,張萬里爲河東府使,李喬岳爲掌令,吳盛載爲順川郡守,任遭爲工曹佐郞,洪禹寧爲執義,金洵爲利川府使,鄭澔爲大司成,洪錫輔爲正言,黃夏弼爲工曹正郞,蔡以章爲濟州牧使,鄭是先爲安東府使,朴世挺爲甲山府使,李晩堅爲兼輔德,趙尙絅爲說書,朴泰三爲典籍,李秀英爲司藝,李挺益爲漢城判尹,李需命爲召村察訪,金汝器爲監察,申慶濟爲宗簿正,金礪爲禧陵參奉,李悟爲禮賓別提,李德成爲引儀。
尊崇都監郞廳,以都提調意啓曰,永昭殿·敬寧殿兩殿玉冊·玉寶,前頭奉安時,前排欌體廣狹,若不預爲詳審,則或有臨時難排之慮,臣率都監堂郞,進詣奉審之意,敢啓。傳曰,知道。尊崇儀軌
上在慶德宮。停常參·經筵。
京畿都事金東弼,判府事崔錫鼎迎候事,出去。
假注書金鎭商有頉,代以李廷傑爲假注書。
政院啓曰,兩司處置,歸於玉堂,而校理洪禹瑞,以持平李挺周避辭中,己卯榜通淸一句語,陳疏引嫌,不爲處置。當初李挺周之引避,只由於聖批中事體果如何之敎,處置立落,在此一款,而强引行語間不當引之事,累度往復,終不自當,事甚未安。使之卽爲處置,何如?傳曰,允。
假注書李光普狀啓,臣於去月二十九日初昏,祗受二十八日同副承旨申鐔成貼有旨,下送判府事李畬疏批,使臣傳諭者,臣卽爲傳諭于判府事李畬處則以爲,臣以牀簀殘喘,末由急趨嚴召,日益窮隘,天日高遠,萬死是俟。又伏承史官傳宣聖批,辭旨愈勤,寵數愈隆,不知無狀賤臣,何以得此於聖明?臣誠惶隕感激,自不覺其涕零如雨也。聖明,旣不許改製述之任,而令臣安心勿待罪,又令臣俟間偕來,是聖明,不欲使臣,顚殞於道路也。臣病本由於感傷火鬱,非得靜伏安攝,以待日氣暄解,則實無回甦之望,其勢不可以旬望爲期,而史官辱留,不限遲速,坐待於蓬蓽之下,其在國體,傷損已極。至於莫重大冊,工役方坐,非何一日等待,若緣臣不免於稽誤,則是聖明,雖使臣安心,臣心其可頃刻自安乎?雖使臣勿待罪,臣罪其可勝誅哉?聖明,旣許臣俟間作行,則是宜不待臣更籲,庶幾有所裁諒,亟賜處分,則是公私不至於交損也。臣於昏迷中,不勝恫塞,敢此冒陳情實,伏地悚慄,惟望聖明矜憐云。大臣固有差待赴召之意,而卽今病患,有難趁速登途,臣則更爲仍留事,馳啓。
玉堂箚子。大槪,請持平李挺周出仕,正言朴聖輅,大司諫尹世綏遞差事。入啓。答曰,依啓。朝報
都監郞廳,以都提調意啓曰,臣等進詣永昭殿·敬寧殿,玉冊玉寶欌,詳細奉審,則兩殿左右所排之欌,各三層,而其廣,足以推移奉安,不無可改之事矣。敢啓。傳曰,知道。尊崇儀軌
上在慶德宮。停常參·經筵。
下直,海州判官洪九采,尼山察訪鄭自東。
大司成申銋三度呈辭。入啓。只遞本職。
掌令金楺初度呈辭。入啓。給由。
傳曰,召對爲之。入侍承旨金德基,玉堂朴鳳齡·洪禹瑞,假注書李廷傑,兼春秋洪慶先,史官沈珙。
吏曹啓曰,臺諫有闕,政事,取稟。傳曰,都目政差出。
今日召對時,副提學,以在京無故人差出,新錄使之速爲事。出榻敎召對入侍時,侍讀官朴鳳齡所啓,近來縉紳章奏間,詆辱成習,少無禮敬之風,有識之寒心久矣。向者,全羅監司柳鳳輝,以說書洪錫輔疏中行用文字,無心使下之事,過自爲嫌,至以陰邪暗毒等語,白地詬辱,事甚可駭。夫陰邪暗毒,何等罔測之目,而仍其一時之疑怒,無端橫加於人,而朝家若不爲辨別,則不但當之者,無以自白,當此論議轉激,疑阻益甚之日,廷臣之得免於僇辱者,必尠矣。此弊誠不可不慮,宜有警責之道,故敢達。參贊官金德基曰,洪錫輔,豈以音相似之字,用意而强下之乎?柳鳳輝,反以此疑怒,目之以陰邪暗毒,事極無據,宜有所辨別,故儒臣所達,如此矣。上曰,柳鳳輝,頃於洪錫輔疏中,尙云二字,以無心爲有意,至謂之陰邪暗毒,極爲非矣。奏御文字,所當詳愼,而今其爲言,殊涉可駭,士夫風習,不宜如此,柳鳳輝,從重推考,可也。
侍讀官洪禹瑞所啓,同副,以新錄速完事,請差出副提學矣。應敎李晩堅,參賀班,旋卽還鄕,尙不上來,今當新錄之日,不可不備員,令政院各別催促,使之上來,何如?上曰,催促上來事,分付,可也。
禮曹啓曰,卽接光陵參奉所報,則猛虎踰墻,突入齋室,囕殺馬匹,事甚驚駭。前頭祭享,暮夜將事之時,尤有所深慮,不可無防患之道云,陵寢重地,有此虎患,事甚可慮,令軍門發遣砲手,使之捕捉,何如?傳曰,允。
上在慶德宮。停常參·經筵。
自巳時至申時,日暈。夜一更二更,月暈。
政院啓曰,今日賓廳日次,兩司當爲入侍,而俱無行公之員,除在外被論呈辭受由外,呈告未肅拜人員,竝卽牌招,以爲推移入侍之地,何如?傳曰,允。
掌令金楺再度呈辭。入啓。加給由。
謝恩,獻納金普澤。
備邊司啓曰,近日本司堂上,員數雖多,無故行公者少,開坐之時,每患苟簡。今日賓廳日次,進參者只是二員,事體極爲未安。除以病陳疏受由外,竝卽牌招入侍,何如?傳曰,允。
京畿監司書目,廣州兼任龍仁呈,以禮曹參判閔鎭遠辭職上疏上送事。啓。答曰,省疏具悉。卿其勿辭,從速上來察職。
正言洪禹迪上疏。大槪,臣於新除之下,實無承當之勢,而且於近事,終難泯默,略治短疏,方欲呈上之際,天牌下臨,怵分畏義,謹此趨承於禁扄之外,而揆以廉隅,有不可不以暴其難安之端而冒出者,玆敢投疏徑退。伏乞聖明,亟賜諒察,仍治臣違傲之罪事。入啓。
同副承旨申鐔上疏。大槪,臣之宿病,一倍添重,又自數日,舊腫結核,方此肆毒欲濃,以此病狀,萬無束帶察任之望,玆敢疾聲哀籲,懇乞亟賜鐫免,以尋生路事。入啓。
今日引見時,兵曹佐郞李廣道汰去事,及慶源府使趙世望催促赴任事,及前副提學鄭澔敍用事,及翰林被薦人朴師益放送,斯送應講事,及賓廳之坐,備局堂上陳疏受由,及在外人員外,稱病不進人員從重推考事。榻前下敎
答正言洪啓迪疏曰,省疏具悉。旣往之事,不必爲嫌。疏中所陳,大意固好,而譴罷之說,未見其可也。爾其勿辭,從速察職。
答同副承旨申鐔疏曰,省疏具悉。爾其勿辭,調理察職。
參知李台佐上疏。大槪,臣之情勢,決難冒進,乞蒙鐫罷,以幸公私事。入啓。
答參知李台佐疏曰,省疏具悉。爾其勿辭,從速察職。
引見入侍時,持平李挺周所啓,請還收黃順中放釋之命,令該曹嚴加窮問,依律處斷。上曰,勿煩。又所啓,請李獻英·獻章試券,令該曹更加考覈,拔去榜中。上曰,勿煩。措語竝見上又所啓,曾以壽進宮宮屬偸竊稅米覈實究罪事,論啓蒙允,而聞其不卽就囚,頗有綢繆作奸之跡,不勝駭然。自本府捉致宮奴庫子,大廳直等七人,次第取招,則皆以果無一石米納宮,同辭直告,而又以就囚前夜,開出庫藏文書,幻改還藏之狀,一一納招。噫,莫重啓下文書,猶且乘夜幻改,以爲掩跡之計,奸慝巧黠,一至於此,則偸食稅米,特一細事也,其爲罪狀,又不可不究覈嚴治,而適仍赦令,混同蒙宥,將無以懲奸情杜後弊。請該宮任掌等,更令該曹,嚴覈正罪。上曰,勿煩。又所啓,柳赫然·李元楨等當初罪犯,關係甚重,而乃者因其子孫之鳴冤,遽有復官之命,此輿情之所共憤鬱,臺章之所以峻發,而閱年爭執,兪音久閟,重發之論,遽爾停止,臣於是,竊不勝訝惑之至。夫峽兵團束,體府復設,卽是庚申逆獄之大關捩,而兩臣者,或不稟朝令,擅自作隊,或猝變前見,力請必復,俱爲諸賊之所藉口,其綢繆情節,斷無一毫可恕之端,故當初處分,蓋出於嚴刑正法之意,而國綱不嚴,邦憲寢弛,到今年久之後,諉之以無通謀與知之跡,而輕議寬典,則日後無窮之弊,有不可勝言,王章至嚴,公議難遏,決不容但已。請還收柳赫然·李元楨復官之命。上曰,勿煩。又所啓,新除授持平權熀,時在平安道都事任所,請斯速乘馹上來事,下諭。上曰,依啓。前啓掌令李相周遞差事,停啓。獻納金普澤所啓,臣之情跡,本不合於言地,而意外忝叨本職,陳章祈免,聖批不準。今因召命,不敢違慢,黽勉出肅,而本院,有李墪遠竄之啓,前大司諫尹世綏,以其啓辭中科場不嚴之語,引避,臣與世綏,同是其時考官,則其不可參涉,亦與世綏無異矣。墪今已死,其啓將停,而臣旣不敢參涉,故亦不敢書出停啓,何可仍冒於臺次乎?請命遞斥臣職。上曰,勿辭,退待物論。
引見時,領議政李濡所啓,鄭澔之事,頃於臺批,以不永棄爲敎,旋給職牒,聖上包荒之量,孰不欽仰乎?且其爲人,曾有剛介之敎,其人品,亦聖上之所知也。以其剛介之故,言論太峻,臣亦以是病之矣。其時事則過聽人言,亦有非其實狀者,而累年譴謫之餘,豈無自懲之心乎?澔之剛介,實有可取,文學見識,亦優於人,罪罰已行,自上旣無永棄之意,則趁今收敍進用,實有光於聖德,故敢達。兵曹判書趙泰采曰,澔之頃年所坐,大臣已陳之,而向來儒疏,以澔指嗾爲言,此非實狀也。臣熟知澔之爲人,言論雖或峻激,而其廉潔剛介,文學風節,實出於流輩,今若棄短取長,收置舊踐,則庶有裨益矣。古語,與人不求備,堯·舜之時,尙如此,況今末世,如許人,豈易得哉?副校理李澤曰,鄭澔事,每欲一陳而不敢矣。今者大臣發端,敢此仰達。澔之剛直介潔,見重於世,聖上亦嘗以剛介許之,可謂知臣莫如君矣。向來被譴,由於李東宇之疏,而專出於構誣,人皆稱冤。年前自北謫量移時,諸大臣皆以爲,遣子邀致鄕儒之說,出於孟浪,至謂之至冤極痛,聖明亦必洞燭而記有之矣。澔之言議,雖曰峻激,其不顧利害,誠心體國,則人所難及。且其文學,拔於流俗,萬死歸來,白首窮餓,而譚經講學,猶且不廢云,聖明之世,管蒯之才,亦皆收聚,而如澔之人,棄置不用,誠爲可惜矣。今若收敍進用,置之經幄,且使之出入胄筵,則豈不有益於國家乎?吏曹參判李晩成曰,澔卽故相臣澈之孫也。廉潔剛介,乃其世傳之風,歷試內外,俱以廉白風節著稱,而頃爲鄕儒所構誣,終至竄謫,臣聞其居謫之時,不廢講學,惟以敎授學子爲任,北人不無覩感之效,其盡於處窮之義,可見矣。此已有過人者,當此振滯之日,若加收敍進用,則補益必不少矣。獻納金普澤曰,其時李東宇之疏,專出於構捏,聖明旣已洞燭,臣不敢更陳,而澔平生愛君體國,不顧私利害,故忌嫉者多,而不但風節可尙,到老讀書,見今科目出身中有經學者,無出澔右。當此人物渺然之時,如澔者,置之舊踐,則其裨益國家,必不少矣。上曰,鄭澔不無病痛,而人孰無病痛,所當棄短取長,敍用,可也。
吏曹參判李晩成所啓,永不敍用,比徒年較重,曾於己丑年間,因大臣所達,有過三年後遇赦則書入之命,故今番頒赦後別歲抄時,亦不敢書入,而若是徒流竝宥之赦,則過三年書入,猶或可也。雜犯死罪,竝宥之,大霈則不爲書入,恐似太過,雖不滿三年之限,一體書入於歲抄,未爲不可,下詢大臣而處之,何如?上曰,大臣之意,何如?領議政李濡曰,永不敍用雖重,然大霈之時,死罪尙宥,則永不敍用之類,似不當獨不擧論,勿拘書入,似無所妨矣。上曰,大赦之時,則勿拘三年之限,竝爲書入,可也。朝報引見時,開城留守金演所啓,本府勅使求請鍮鑄器皿所入銅鐵,多至一千五百餘斤,而近來京外銅鐵絶乏,許多所需,無路貿用。自前勅使時,本府連爲請得,或買用於地部云,雖不得白給,生銅·尺銅各十稱減價許賣事,分付戶曹,何如?上曰,令該曹稟處。又所啓,本府支勅一款,萬分切急,如此之時,若自朝家不爲顧助,則實難支過,詳定米,如或持難,則銀錢布間,自京司劃給爲好。臣爲此上來陳請,不可不請得以去矣。領議政李濡曰,出去相議,當有所稟處矣,上曰,稟處,可也。
領議政李濡所啓,湖南荏子島,以司僕牧場設鎭,而有可以築堰取資之處,曾因巡撫使書啓,完築補用事,節目啓下矣。自本鎭今將始役,有所請報,分付本道監司,使之量給軍丁,何如?上曰,依爲之。
又所啓,慶源府使趙世望,與北評事李世瑾,有親嫌,呈狀於備局,而未及處決矣。此兩人,皆未赴任,以事體言之,則守令所當遞改,評事則仍遣,而六鎭守令之遞改,亦涉重難,故敢此稟達矣。吏曹參判李晩成曰,趙世望,以評事親嫌,呈狀本曹,而評事乃兵曹幕佐,於守令,無殿最干涉之事,雖於驗驗之時,與都事替授行之,則亦無可嫌之端,以此論理題給矣。今若以評事相避,創出無前之新規,則未知於事體,何如?近來北道守令,規避成習,旣無相避之法,而輕許遞改,則日後之弊,似不可言。大臣所達兵使·守令之無相避而然矣。李濡曰,臣果未詳法例,而有所仰陳矣。旣無相避,則趙世望,除授已久,催促下送,宜矣。上曰,旣無相避,則不必變通,催促下送,可也。以上備局謄錄
入侍時,吏曹參判李晩成所啓,大政時初入仕,每有各別擇差之敎,而近來入仕之路侵廣,生進及被薦人,則應在調用之中,功臣子孫,以嫡長收錄,亦有定制,戰亡冤死人先賢子孫,勿論嫡長支庶,混加錄用,無有限節,憑藉希覬,不勝其紛,如此倖門之所由啓也,必有一定之制,然後可無此患也。功臣永世不遷者外,如淸白吏之類,奉祀止於四代,四代之後,不計支嫡,擇其子孫之賢者,每一代,只取一人,以爲定式,則庶可爲淸仕路之一端,而且本曹所在淸白吏等諸案,不能明白考推,令銓曹就議廟堂,修正抄錄,以爲永久遵行之地,亦似得宜,下詢大臣而處之,何如?上曰,大臣之意,何如?領議政李濡曰,功臣子孫,勿論支嫡而竝用者,惟有鰲城府院君李恒福及靖社功臣子孫,其餘則只用嫡長,而至於淸白吏,則其志節之可以激勵頹俗者,尤有別焉。世代久遠之後,非如功臣不遷之位,似無奉祀孫之不論,而初不限代,亦不分支嫡,而竝爲收用者,或出於此耶?今若定以每一代只取一人,則似爲得宜,而但銓曹所錄之案,不能分明,詳加抄錄,取次收用則好矣。上曰,所當只用直孫,而若無直孫,則雖支孫,收用,可也。淸白吏等諸案,修正,可也。兵曹謄錄
上在慶德宮。停常參·經筵。
下直,蔚山府使崔慶湜。
刑曹判書朴權初度呈辭。入啓。給由。
掌令金楺三度呈辭。入啓。遞差。
咸鏡監司書目,咸興判官鄭赫先,政務刻核,多有民怨,不得已罷黜事。
掌令李相周初度呈辭。入啓。給由。
府前啓,請還收黃順中放釋之命,仍令該曹,更加嚴刑得情,依律處斷事。請李獻英·獻章試券,令該曹更加考覈,拔去榜中事。請壽進宮任掌等,令該曹更加窮覈正罪事。請還收柳赫然·李元禎復官之命事。新啓,生民休戚,係於守令,其不可不擇也明矣。黃澗縣監尹春敎,出於名家,不解文字,庸鈍無識,全沒士夫貌樣,五載居官,無一善狀,其鄙瑣之誚,怪駭之擧,不一其端,而潛奸邑婢,所言皆從,多畜私客,凡事與議,詞訟聽斷之間,請托多門,軍丁搜括之際,賄賂公行,有一倉吏,濫竊許多倉穀,而及其發覺之後,曲循其請,不爲推治,所偸之穀,分徵於民間,一境之人,不勝其冤,齊進泣訴於官門。請治倉吏之罪,而終不聽許,移怒於鄕任之不敎民習,旣施刑杖,且送印信兵符於鄕廳,使之代察其任,事之怪駭,莫此爲甚。闔境怨謗,隣邑嗤點,如此無恥不法之人,不宜仍置字牧之任,以貽生民之害。請黃澗縣監尹春敎罷職。近來偸葬之習,極其紛紜,而至於挾其官威,劫奪境內民山,尤豈非可駭之甚者耶?卽伏見長湍童蒙李蓍家呈狀辭緣,則金川郡守尹會,曾任京畿都事時,恃其威勢,偸葬其兄於蓍家母墳階砌之下,蓍家不勝痛迫,呈訴本府,欲爲爭辨,則多率列邑軍丁,持杖列立,結縛訟隻,使不得接跡,而捉致訟官所帶之吏,嚴加刑杖。且縱惡子,詬罵驅逐,而其他怪駭之擧,不一而足,訟隻之言,雖不可準信,會旣身爲本道之官,挾勢作威,攘取人家先山,已極無據,而其擧措之妄悖,亦甚駭然。其在正風習杜後弊之道,決不可置而不問。請金川郡守尹會拿問定罪。近來蔭仕之窠,多不擇人,官方之淆亂甚矣。造紙別提尹殷瑞,爲人麤雜,處身鄙陋,不解文字,從事弓馬,猥藉門蔭,得通仕籍,及爲京兆之郞,積招鄙瑣之謗,而陞六之後,見屈於銓曹之試講,以此落職之後,晝夜奔走,到處乞哀,爲一世之嗤點唾鄙甚矣。夤緣請托,得授本職,除目之下,物情莫不爲駭,其在淸仕路之道,決不宜仍置衣冠之列。請造紙別提尹殷瑞汰去。引嫌而退,不嚴二字,旣是泛論,到今停啓,尤無可嫌。請獻納金普澤出仕。答曰,不允。尹會事及處置事,依啓。
謝恩,吏曹正郞洪禹瑞。
江原監司書目,臣有昏謬之失,罷軟之責,不可仍冒方面之任,亟賜鐫斥,以便公私,兼陳所懷,上疏上送事。啓。答曰,省疏具悉。貿板事,令該曹稟處,而疏末所陳,可不留心焉?卿其勿辭,從速察職。
謝恩,應敎朴鳳齡。
吏曹判書宋相琦初度呈辭。入啓。給由。
吏房承旨啓曰,新除授都承旨兪命雄,與右副承旨兪命弘,同生兄弟,在法相避,何以爲之?敢稟。傳曰,右副承旨兪命弘,改差。
都政。兵批,以安世煜,爲兼內禁衛將,以朴商轅·柳瞻·金鼎德·韓宇錫爲部將,以朴璉·朴禮寬·鄭錫麟·金時鏡·邊尙績·李泰觀爲守門將,以柳澨·李亨龜爲武兼,以兪崇爲文兼,以朴大梓爲僉知,以朴壽漢爲四山監役,以蘇鋹爲訓鍊主簿,以金浹爲同知,以金俊昌爲靑水萬戶,以李世碩爲德池洞召募別將,以李時蕃爲都摠都事,以金周鼎爲仁遮外萬戶,以朴震輝爲威鳳山城別將,以李山龍爲於蘭萬戶,以文孝誠爲北漢假衛將,以趙德基爲訓鍊主簿,以申翊夏爲訓鍊正,以李曼爲訓鍊主簿,以劉俊英爲廢茂山萬戶,以李義復爲都摠都事,以李萬鍾爲五衛將,以宣貴英爲南村召募別將,以南世安爲濟物萬戶,以安繼祥爲麟山僉使,以李重昌爲訓鍊主簿,以金得魯爲都摠都事,以金鼎夏爲訓鍊僉正,鄭壽松爲兼司僕將,以尹世楨爲武兼,以李漢章爲五衛將,以李奎炫爲兼五衛將,以金壽完爲潼關僉使,以安大秀爲朱乙溫萬戶,以洪霽爲僉知,以池日賓爲五衛將,以梁任厦爲古今島僉使,以韓聖欽爲訓鍊副正,以安頊爲訓鍊判官,以尹世爀爲訓鍊僉正,以李森爲副摠管,以朴斗漢爲委曲僉使,以申錫華爲翊衛,以金宗鼎爲薪智島萬戶,以金萬泓爲淸城僉使,以林潪爲都摠經歷,以南益華爲都摠都事,以安世奎爲漆浦萬戶,以朴東稷爲開雲浦萬戶,以李奇寶爲訓鍊主簿,以柳春栽爲全羅右水虞候,以孫碩基爲高嶺僉使,以尹選爲防踏僉使,以趙純一爲同知,以金昌國爲翊衛,以洪以圖爲五衛將,以崔泰齊爲鹿島萬戶,以任繼勳爲忠翊衛將,以金俊弼爲水口萬戶,以金沚源爲植松萬戶,以李震華爲大丘營將,以李世澤爲司禦,以崔寅錫爲加里浦僉使,以鄭時和爲訓鍊判官,以崔錫恒爲知中樞府事,以李汝澤爲城津僉使,以元徽爲副摠管,以具鳳昌爲忠淸水使,以韓爾錫爲東里僉使,以鄭時泰爲恃寨僉使,以李行通爲寧城僉使,以都振元爲古突山別將,以李華益爲林土召募別將,以李晩膺·呂憲周爲鷹牌頭,以李茂爲小農堡權管,以洪禹鼎爲自作非權管,以李檉爲江口權管,以成楧爲黃土歧伊權管,以金益蕃爲甫老知權管,以玄大會爲於汀灘權管,以黃聖老爲廟洞權管,以李柄爲梁永萬洞權管。
傳曰,十考十上,五考五上,純褒抄啓,連次褒啓守令,邊將等,各別錄用事,言于兩銓。吏曹謄錄
上在慶德宮。停常參·經筵。
夜一更二更,月暈。
下直,會寧府使李暉,安山郡守辛受和。
掌令李相周再度呈辭。入啓。加給由。
吏曹啓曰,承旨有闕,政事,取稟。傳曰,明日爲之。
咸鏡監司李光佐上疏。大槪,才分旣不敢冒承恩擢,情地又不容更廁朝列,乞命收回臣新授職秩,以靖私義事。入啓。答曰,省疏具悉。卿其勿辭,速往欽哉。
京畿監司書目,驪州呈,以判府事李畬上疏上送事。啓。答曰,省疏具悉卿懇。卿之疾病如此,令都監稟處。卿其安心勿待罪,俟間偕來,毋孤予望。仍傳曰,此批答,令偕來史官傳諭。
政院啓曰,注書李國休,妻父前府使洪萬紀身死,服制已行七日,出仕,何如?傳曰,允。
參知李台佐牌不進,依承傳罷職。
持平李挺周上疏。大槪,臣於科日之推擇,竊有愚見,敢陳所懷,冀賜變通事。入啓。答曰,省疏具悉。疏辭令廟堂稟處。
奉敎金在魯上疏。大槪,臣於歸路,聞老母中焦關格之症,十分危惡,蒼黃疾馳,抑情復命,而急於歸省,陳章徑退,乞遞職名,俾得專意救護事。入啓。答曰,省疏具悉。爾其勿辭,救護母病。
都承旨兪命雄上疏。大槪,新命出於夢外,驚惶感激,罔知攸措。銀臺長席,非臣庸陋,所可承當,亟許遞改,俾公器無濫事。入啓。答曰,省疏具悉。卿其勿辭,從速察職。
吏曹口傳政事,以申銋爲兵曹參判,李世最爲參知。朝報
判府事李畬疏曰,伏以臣,伏承日昨聖批,旣不許改製述之任,又未蒙召還史官,而令臣俟間偕來,臣惶恐不敢復煩控籲,竊意臣之病難急赴,則聖明旣已下諒矣。臣病根委積痼,非可速解,而都監工役,不容稽然,臣旣不得趁期詣參,則是必有所變通,亦以此意,略達於史官書啓中矣。承批之後,已過半旬,逐日懍悚,經營行事,而凝寒乍釋,火鬱轉甚,了無生意,委席昏昏,苟度朝夕,强命起動,輒致眩仆,似此病狀,實緣眞元澌削,難復回陽而然也。旬望之間,寧有作氣登塗之望乎?臣固拙陋昏耗,無以發揮大冊,而此亦不敢言,病方如此,莫能致身都下,若徒知瀆冒之爲懼,一向泯伏,致令都監之事,不能及時竣役,則臣罪雖萬,無以自贖,玆敢不避嚴誅,更暴情實。伏乞聖明,特垂察諒焉,命都監移屬可堪之人,俾速撰進,以完典冊,仍治臣違召稽滯之罪,以肅朝綱,不勝萬幸。答曰,省疏具悉卿懇。卿之疾病如此,令都監議處矣。安心勿待罪,俟間偕來,毋孤予望。禮曹儀軌
上在慶德宮。停常參·經筵。
掌令李相周三度呈辭。入啓。遞差。
兵曹判書趙泰采,吏曹判書宋相琦,刑曹判書朴權再度呈辭。入啓。加給由。
同副承旨申鐔上疏。大槪,伏蒙恩由,累日調治,而病狀日漸危苦,最是毒腫,又發於積敗之餘,晝夜劇痛,死生未分。更此疾聲呼籲,伏乞卽賜鐫遞,俾得安意就盡事。入啓。遞差。
正言洪錫輔啓曰,無狀賤臣,本不合於言責之任,今此薇垣新命,實出意慮之外,在臣私分,雖無他故,斷不可冒當。況臣與大司諫臣李觀命,有舅甥應避之嫌,尤不容一刻虛帶,請命遞斥臣職。答曰,勿辭,退待物論。
注書洪廷相病,代以李明誼爲假注書。假注書趙尙絅遷轉,代以趙鎭禧爲假注書。
謝恩,右副承旨許玧,同副承旨尹憲柱,參知李世最,修撰李喬岳,說書趙尙絅。
府前啓,請還收黃順中放釋之命,仍令該曹,嚴加窮問,依律處斷。請李獻英·獻章試券,令該曹更加考覈,拔去榜中。請壽進宮任掌等,更令該曹,嚴覈正罪。請還收柳赫然·李元禎復官之命。請黃澗縣監尹春敎罷職。請造紙別提尹殷瑞汰去。新除授司諫院大司諫李觀命,時在慶尙道安東府任所,請斯速乘馹上來事,下諭。答曰,不允。汰去事及下諭事,依啓。
執義洪禹寧上疏。大槪,柏府新命,忽及於已試僨誤之身,臣誠驚惶震惕,罔知攸措。顧此所叨之職,地望自別,有非臣疲劣持論巽軟者,所可濫叨。且臣情地危蹙,終有所不敢復玷言地,乞蒙遞改臣職,以安微分事。入啓。答曰,省疏具悉。爾其勿辭,從速察職。
修撰洪致中牌不進,罷職傳旨。傳曰,只推勿罷。
謝恩,右承旨南就明。
尊崇都監都提調李濡,提調金宇杭·趙泰耉請對入侍。入侍時,西路守令給馬發送事及今番都目政差出守令,雖未經兩司署經,一處署經,則催促發送事。榻前定奪請對入侍時,都提調李濡所啓,今見江華府實錄考出單子,則永昭殿所上徽號光烈二字,有犯於光海時尊號,群議或以爲,光烈二字,乃是高皇后諡號,而昏朝則旣已削去,內外有異,不必嫌避云,大臣中所見,亦或如此,而第旣知之後,仍用未安,故敢此仰稟。趙泰采曰,光海時六次尊號,字數甚多,則或慮有相混之患,臣以實錄考出事辭朝時,又以取考光海日記之意,微稟蒙允,故下去後,考見其時日記,則光烈二字,光海乃是丁巳年所受之號也。其時所用之號,受用於今日,似爲未安,故如是仰達。金宇杭曰,不知則已,旣知之後,仍用未安矣。上曰,改之,可也。李濡曰,旣有改之之敎,當更爲會議矣。上曰,依爲之。
又所啓,大殿玉冊文,判府事李畬,陳疏辭免,而令都監稟處,故纔已調理上來之意覆啓,則有令政院別諭之敎矣。若於望間上來,則可以及期,而第玉冊鐫刻之後,未易猝完,且各殿冊文,在京製述官,雖有所製,不敢徑先啓下於大殿冊文撰進之後,以致遲延,則事甚窘速,隨其所製而啓下,以爲隨卽入刻之地,未知如何。上曰,依爲之。
又啓,永昭殿·敬寧殿改題主一款,考見故事,則太祖位追上徽號,而年久之後,刮磨未安,故不得改題矣。上曰,太祖位則不爲改題,只書於祝文,定宗·定安王后位則改題矣。都提調李濡曰,宣廟甲辰年尊號時,王妃位亦有改題之例矣。上曰,今見考出實錄,則甲辰年果爲改題矣。提調金宇杭曰,癸亥年太祖大王追上徽號時,改題當否,收議於諸大臣,則先正臣宋時烈獻議中以爲,神懿王后·元敬王后位牌,太字之未安,有甚於改題之未安云,而自上以累百年久遠廟主,改題重難爲敎,而勿令改題矣。更下備忘,太宗仍舊不改,終有所大段未安,今因有事太廟之日,不可不一番釐正爲敎,而改題節目,磨鍊擧行矣。議者或以爲,永昭·敬寧兩殿,只進冊寶,依癸亥前例,勿爲改題,爲宜云。都提調李濡曰,旣有甲辰改題之例,故有此陳稟矣。上曰,甲辰年旣爲改題,則永昭·敬寧兩殿上號後,改題,可也。提調禮曹判書金宇杭所啓,進冊寶旣已擇日矣。永昭殿·敬寧殿進冊寶時,當以王世子親行節目,磨鍊以入矣。上曰,依爲之。禮曹儀軌
上在慶德宮。停常參·經筵。
政院啓曰,正言洪錫輔,引避退待,已至經宿,尙未處置,事甚未安。除在外未肅拜外,呈告人員,卽爲牌招,以爲處置之地,何如?傳曰,允。
院啓,引嫌而退。相避之法,在下當遞,請正言洪錫輔遞差。答曰,依啓。
尊崇都監啓目,粘連是白有亦。觀此判府事李畬上疏,則備陳病難趁期詣京之狀,玉冊文製述之任,亟命移屬可堪之人,俾速撰進亦爲有臥乎所,卽今都監工役,雖甚緊急,玉冊文若於望間,製進啓下,則入刻竣役,庶可無未及之慮,其間日字尙多,亦可以調理上來,旣已啓下之後,事體不宜輕許遞改,自上更加敦勉,及時上來,以爲製進之地,何如,啓。自政院以此意別諭,令留在史官傳諭。
謝恩,左副承旨金相稷。
吏曹啓曰,臺諫有闕,政事,取稟。傳曰,明日爲之。
奉敎金在魯牌不進,依承傳罷職傳旨。傳曰,只推勿罷。
傳曰,史官一員待命,騎馬三匹立之。社稷大祭所內摘奸。
上在慶德宮。停常參·經筵。
夜一更二更,月暈,暈上有冠。
吏曹判書宋相琦,兵曹判書趙泰采三度呈辭。入啓。加給由。
刑曹判書朴權三度呈辭。入啓。只遞本職。
右副承旨許玧初度呈辭。入啓。給由。
掌令韓永徽上疏。大槪,臣十年含冤,至痛莫白,崩心疾首,籲天無階,日昨聖敎開釋,逈出常倫,繼有臺憲除命,隆恩異渥,天地莫量,而顧臣情地,斷無復廁周行之望。玆敢疾聲仰籲,乞遞臣職,俾得屛跡,以卒聖恩,以靖私義事。入啓。答曰,省疏具悉。爾之冤狀,予已洞知,何用過辭?卽出察職。
政院啓曰,今日乃是賓廳日次,而守令之未署經者亦多。兩司在外及陳疏入啓人員外,呈告未肅拜人員,竝卽牌招察任,何如?傳曰,允。
注書洪廷相辭職上疏。入啓。答曰,疏辭令該曹稟處。
同副承旨尹憲柱上疏。大槪,臣於兵曹草記,情勢難安,敢暴事狀,冒瀆天聽。伏乞亟遞臣職,以安私分事。入啓。答曰,省疏具悉。爾其勿辭,察職。
兵曹參判申銋上疏。入啓。答曰,省疏具悉。兩件事,俱無所嫌,卿其勿辭,從速察職。
備邊司啓曰,近來本司堂上,行公之員甚少,頃日有特推之命,而今日賓廳日次,諸堂上擧皆稱病,進參者只是二員,殊無特推警責之意,其在事體,極爲未安。除呈辭受由及有實病外,竝與未肅拜人員,卽爲牌招,以爲備員入侍之地,何如?傳曰,允。
執義洪禹寧,掌令洪好人牌不進,罷職傳旨。傳曰,只推勿罷。
平安兵使尹慤,南兵使遞來。
傳曰,大臣·備局堂上引見。引見時,副提學權尙游,明朝更爲牌招察任事。榻前下敎合慶大增廣初試,退行於七月,會試,退行於九月事。榻前定奪
知敦寧李健命上疏。大槪,日昨差祭,病狀越添。且於近日章奏,輒擧臣昨年疏語,至有以此違坐,臣於玆事,受困極矣。誠不欲更爲提說,而難安之勢,無時可已。旣違嚴召,不得不露章自列,伏乞聖明,察臣危苦之情,亟罷臣職,以解衆怒,以安微分事及副提學權尙游上疏。大槪,臣於館職,情勢有不敢冒沒承當者,嚴召之下,竟未祗赴,乞遞臣職,仍治臣罪事。入啓。
奉敎朴弼夢臣與禮曹判書金宇杭,爲內外兄弟,其見帶春秋之任,在臣實有應避之嫌,而都政時遷此付職,實爲遷轉一款,旣未得遷轉,則應避之職,決無仍帶之理。伏乞亟令該曹,照例遞改事。入啓。
禮曹,大殿進冊寶,來三月初九日寅時,永昭殿進冊寶,同日辰時,敬寧殿進冊寶,同日午時,中宮殿進冊寶,同日申時,推擇。啓。
答知敦寧李健命疏曰,省疏具悉。諸試官疏語,不必過自爲嫌,卿其勿辭,速出行公。
答奉敎朴弼夢曰,省疏具悉。疏辭令該曹稟處。
答副提學權尙游疏曰,省疏具悉。銓曹之復擬是任,可見公議,須勿過辭,從速察職。
京畿監司書目,驪州呈,以司直閔鎭厚辭職上疏上送事。啓。答曰,省疏具悉。調疾已久,庶可良已。佩符在鄕,尤涉未安,卿其勿復撕捱,卽速上來行公。
引見時,獻納金普澤所啓,請還收罪人河撲減死定配之命,更加嚴刑得情,依律處斷。上曰,勿煩。請還收唐津量移罪人金泰潤減等之命。上曰,勿煩。措語見上又所啓,李墪歷抵之情節,渠雖恃其年位,終始牢諱,而旣已綻露於諸傔之招,況其擧子,情意親密,有踰骨肉,則其同情和應,灼然可知,金吾請拿,蓋以此也。覈實科斷,獄體卽然,而一番置對,遽爾酌處,夫罪人之於初招,若不首實,則自有次第究覈之道,而一不更推,從輕勘律者,有若微眚薄過者然,物情莫不爲駭,刑儀職此益懷。墪雖已死,諸傔尙在,詞證明白,凭覈有路,請徒配罪人吳遂元更爲拿覈。上曰,勿煩。請殺獄罪人劉次先依律處斷。上曰,勿煩。又所啓,請殺獄罪人韓順中依律處斷。措語竝見上上曰,勿煩。又所啓,頃者泮儒金儆之醜誣師席,實是前古所無之變,而囚禁之後,未及推問,旋因赦令,混被放釋。當此人心不淑,士習漸壞之日,若不明覈此事,嚴加重罪,則將無以明師生之分,懲悖惡之輩,而赦後仍囚,亦有柳敏達等近例,請金儆更爲囚禁,因前傳旨,推覈處之。上曰,依啓。又所啓,柳赫然·李元禎復官之命,出於輿情之外,憲府之爭執,今已閱歲,旣停又發,則公議所在,此亦可見矣,而兪音尙閟,每以勿煩爲批,臣竊不勝訝惑之至。噫,庚申逆節之凶慘,尙忍言哉?苟使體府召募之壯士,伊峽團束之屯軍,表裏相應,指日擧事,如其揣摩布置之凶計,則宗社之得有今日,其可保乎?赫然·元禎,乃於伊屯·體府等事,或不稟朝旨,擅自作隊,潛行操鍊,或變其前說,筵奏疏請,復設乃已,俱爲堅·柟之所倚藉,而況其書札往復之跡,親信激動之說,狼藉於諸賊之招,載在推案,班班可考。雖其通謀未著,參酌賜死,頑忍不承,徑斃杖下,而若其罪名之至重,情狀之絶痛,揆以春秋之法,所宜先治者,而觀於其時傳旨之所臚列,判付之所嚴責,亦可見聖意之斷不容貸也。今因其子孫之誣罔訟冤,遽復其官爵,不特免其罪籍,乃復置之卿列,毋論其有乖於當初懲討之本意,亦恐王章漸弛,凶孽生心,將無以嚴大防杜奸萠,而其流之害,必至於國不爲國。請還收柳赫然·李元禎復官之命。上曰,兩司俱發過矣。勿爲煩論。前啓李墪遠竄事,停啓。持平李挺周所啓,臣論啓金川郡守尹會劫奪民山之罪,而請其拿問矣。卽於筵席,副校理李澤,大加非斥,至以偏聽訟隻之言,請拿一邊,事體未安,臣於是,竊不勝駭歎之至。尹會之挾其官威,偸葬其兄之狀,臣聞之甚熟,而李蓍泰所呈狀辭,與臣所聞,少無差爽。故臣果啓請拿問,而儒臣之非斥,至於如此,臣實未曉也。夫拿問,卽考覈虛實之道也。有罪則勘律,無罪則放送,其在事體,有何一毫未安之端耶?然臣以發論之人,旣被其斥,勢難晏然。且臣以新進愚昧,未免失措於前席,不勝惶悚。以此以彼,不宜一刻仍冒於臺次,請命遞斥臣職。答曰,勿辭,退待物論。
引見時,副校理李澤所啓,臣於金川郡守尹會拿問事,竊有所懷,敢此仰達矣。事係相訟,而只因一邊之言,先拿一邊,有乖聽訟之道,後弊難防,故頃年李世德,請拿李喜朝也,公議莫不爲駭,而臣嘗以此,論斥於筵中矣。今此尹會所犯,設有可駭之端,別定剛明守令,覈其虛實,或發遣京兆郞廳,決其曲直,然後可得實狀,若只聽訟隻之言,徑先請拿,則非但事體未安,亦似有後弊矣。上曰,事係山訟,故允從臺啓矣。今聞儒臣所達,似有後弊之言,亦是矣。將待拿來究覈乎,抑令本道査問乎?領議政李濡曰,臺閣例許以風聞論劾,事雖失實,不宜非之,而守令迎送之弊,亦不可不慮。凡係拿問者,雖或行査歸虛,旣已出代之後,勢難還任,故臣嘗以拿問之代,勿爲徑出之意陳達,近來依此行之矣。今此守令,姑勿拿問,爲先査問本道後處之,似當矣。上曰,勿爲拿問,令本道明査啓聞,可也。
有政。兵批,以李相周爲副護軍,以洪錫輔爲副司果。
引見時,領議政李濡所啓,廣州府尹黃一河,呈狀備局以爲,年限已過,不敢冒赴云。守令年限,雖有法典,如藩閫之任,旣無所拘,廟堂議薦之地,亦不當以此爲拘,故當初薦望,蓋出於此。且與邊地守令有異,而一度雖過年限,筋力不衰,使之赴任,何如?上曰,議薦之任,與凡守令有異,許令赴任,可也。
朝報引見時,領議政李濡所啓,頃於筵中,侍讀官洪致中,備陳北路弊瘼以爲,列邑守令,率多武人,不善撫御,鮮得邊氓之歡心,南北監司,猝難創出,而閫帥及守令,間以文官差送事,有令廟堂稟處之命矣。北關守令,或有文窠,而南北監司,雖難創設,北兵使則曾前間或以文臣差送矣。但必須擇人以送,然後可以有彈壓之效,不然則反不如擇送武臣之爲愈。卽今朝廷,方患乏人,雖欲擇送文官,其勢未易矣。然儒臣之言如此,守令文窠各別擇送事,申飭銓曹,北兵使亦爲觀勢,以文臣擇送,似好矣。上曰,儒臣所達,大意固好,六鎭守令,文窠擇差事,更爲申飭,而北兵使,亦間間以文臣差送,可也。吏曹謄錄引見時,禮曹判書金宇杭所啓,永昭·敬寧兩殿進冊寶,領議政當爲奉進,王世子只行先後四拜,而以甲辰年例觀之,大殿進號後,王世子受香告祭,仍又行禮矣。若依此例行之,則大殿禮畢後,王世子受香詣兩殿,告祭進冊寶,又當還詣,進冊于中宮殿矣。一日內勢難周旋,同日曉頤,遣官告由,進冊時,只行先後四拜,則可無窘束之患,而事係變節,不敢擅便,敢此仰達矣。上曰,大臣之意,如何?領議政李濡曰,前例雖如此,以事體言之,進冊寶之禮爲重,兩殿告祭,則遣官替行,似或不妨,太廟告祭,亦遣大臣行之矣。上曰,進冊寶爲重,告祭則其日曉頭,遣官替行,可也。尊崇都監謄錄引見時,副校理李澤所啓,嶺南巡撫使權,尙不上來,若待其上來發送,則春節將晩矣。朝家之特遣巡撫,雖以海防爲重,而往返之際,當過三夏,其貽弊農時,誠爲可慮,待秋發送,似乎得宜。至於星州獄事,則按治元非巡撫使所關,令本道另擇守令剛明官査治,而巡撫使姑爲停止,何如?領議政李濡曰,嶺南巡撫使,本爲詢訪軍民弊瘼,當初定奪時,欲於農前發送,今則農節已迫,雖莫重慶科,尙且退行,此亦待秋發送,事涉便當矣。星州獄事,巡撫使適往其道內,故使之兼行按治矣。巡撫使之行旣退,則按覈御史,以堂下官,別爲差送,與其道剛明守令,眼同査治,宜矣。上曰,必以按覈御史爲名乎?禮曹判書金宇杭曰,按覈御史,事體重大矣。上曰,此獄實無前之變也。當初巡撫使,適往其地,故使之按治矣。今已停行,則如此重獄,只令守令査治,事體不當矣。宇杭曰,使都事按治,未知如何。上曰,使都事按治之,何如?李濡曰,卽今都事南一明,曾經臺侍,使之與剛明守令,眼同按治,亦無不可矣。吏曹參判李晩成曰,使都事治之,亦無不可,而監司雖以妻黨引嫌,旣非法典所當避者,則令監司按治,似宜矣。上曰,監司初旣引嫌,則更難强令按治矣。晩成曰,然則仍令刑曹按治,亦無不可矣。上曰,罪人多在外方,勢難自刑曹按治矣。晩成曰,此獄重大,端緖未露,有非一二月所可了査,終不若本道監司之按治矣。上曰,殺置處至今不得,豈有如許矜憐之事乎?監司無故,則使之按治,在法當然,而今則監司必不自當矣。濡曰,雖不以按覈爲名,別遣御史,使之按治,亦何所妨乎?上曰,曾以李振海事,李廷濟,爲御史按覈矣。此獄旣重,都事則官輕,別遣御史按治,可也。備局謄錄
入侍時,上曰,永昭殿徽號,勿爲議改事,榻前定奪。禮曹儀軌
上在慶德宮。停常參·經筵。
夜五更,自北方至南方,地動。
下直,機張縣監李倫。
政院啓曰,昨以守令署經,牌招兩司,而終不得備員出署,事甚未安。除在外·引避·退待外,呈告未肅拜人員,竝卽牌招察任,何如?傳曰,允。
又啓曰,來十五日,儒生殿講,取稟。傳曰,爲之。
謝恩,執義洪禹寧,掌令洪好人·韓永徽。
副校理李澤上疏。大槪,臣於憲臣避辭,有不可晏然者,請遞臣職,以安微分事。入啓。答曰,省疏具悉。追構啓草,張皇侵詆,終未穩當。爾無可嫌之事,從速察職。
同義禁朴弼明上疏。大槪,金吾兼任,決非滓穢之蹤,所可叨冒,悉暴危懇,仰瀆宸嚴,乞垂諒察,亟許鐫遞事。入啓。答曰,省疏具悉。卿其勿辭,從速察職。
執義洪禹寧啓曰,臣之情勢,有難更冒於臺次,病狀日苦,未免坐違召命,跡涉逋慢,鈇鉞是俟,聖度天大,罰止問備,臣誠驚惶感激,罔知攸措。不意玆者,天牌復臨,分義是懼,黽勉趨謝,而第臣於柳赫然·李元禎等事,頃於停論臺臣,有私書往復者,日昨疏末略附委折,固不必煩縷,而今於更發之後,旣不能參涉,則亦何可仍冒於臺次乎?請命遞斥臣職。答曰,勿辭,退待物論。
掌令洪好人啓曰,臣之庸碌無似,本不合於言責之任,前後忝竊,徒積僨事之誚,而不意柏府除命,遽下於屛蟄省愆之中,臣誠驚惶震惕,不知所以自措也。在臣分義,固當竭蹶趨承之不暇,而第臣情地,實無冒出承命之勢,略暴難進之端,以冀聖明之垂察,而喉司不諒,一向退却。昨於嚴召之下,不得不坐犯違慢之科,席藁私次,鈇鉞是俟,聖度天大,罰止問備,臣一倍兢惶,無地自容。今因守令署經,天牌又降,嚴畏分義,冒昧出肅,而臣於頃日參叨是職也,以停啓柳赫然·李元禎等事,引避見落,臣之視初寢啓,雖循諸議,到今執法之論,尙復崢嶸,其啓更發於兩司,則臣以僨誤之人,何敢復冒其地,晏然可否於其間乎?旣不得參涉,則亦何可一刻仍冒於臺次乎?請命遞斥臣職。答曰,勿辭,退待物論。
正言黃龜河上疏。大槪,臣於言責之任,不可堪承,昨日承宣之疏,亦不敢晏然者,伏乞亟遞臣職,仍治臣罪事。入啓。答曰,省疏具悉。嚴飭該吏,禁斷雜人,初無所失,何至引嫌?爾其勿辭,從速察職。
兵曹判書趙泰采上疏。大槪,恩由三加,兪音終閟,惶霣抑塞,罔知攸措。臣於此職,有必遞之勢,無更進之理,玆敢冒死哀籲,乞賜諒察,將臣本兼諸任,亟命鐫免,以幸公私事。入啓。答曰,省疏具悉卿懇。本兵任重,斷無輕遞之理,卿其安心勿辭,速出行公。
吏曹判書宋相琦上疏。大槪,臣之情病,俱極危苦,日昨都政,忍死進參,賤疾一倍添劇,實無更起爲人之望,三度加由,出於意外,惶霣憫蹙,莫知所出。冒陳危懇,冀蒙鐫遞,以畢天地生成之澤事。入啓。答曰,省疏具悉卿懇。三告加由,意非偶然,未及覺察,何至引咎?本兼諸任,異於劇務,亦何妨乎調疾?卿其安心勿辭,速出行公。
院前啓,請還收罪人河減死定配之命,更加嚴刑得情,依律處斷事。請還收唐津量移罪人金泰潤減等之命事。請徒配罪人吳遂元更爲拿覈處之事。請殺獄罪人劉次先依律處斷事。請殺獄罪人韓順中依律處斷事。措語竝見上臣昨以柳赫然·李元禎復官還收事論啓,而聖明不惟不賜允兪,至以兩司竝論過矣爲敎,臣於此,益不勝訝惑之至。還收之請,關係旣重,輿情同憤,則兩司竝論,尤可見公議之攸在也。噫,庚申逆節之凶慘,尙忍言哉?此以下措語見上請還收柳赫然·李元禎復官之命。答曰,勿煩。
右副承旨許玧再度呈辭,入啓。加給由。
忠淸監司書目,鎭川呈,以判府事崔錫鼎,今月初六日,私持騎率上去事。
上在慶德宮。停常參·經筵。
右副承旨許玧三度呈辭。入啓。遞差。
同副承旨尹憲柱初度呈辭。入啓。給由。
政院啓曰,憲府多官,引避退待,處置經宿,事甚未安。掌令韓永徽,卽爲牌招,使之處置,何如?傳曰,允。
春秋館郞廳,以領事意啓曰,今日翰林取才事出令,而吏曹堂上,無進參之員,不得開坐。吏曹堂上,竝卽牌招,使之參坐,何如?傳曰,允。
掌令韓永徽牌不進後,罷職傳旨。傳曰,只推勿罷。
吏曹參議李宜顯牌不進,罷職傳旨。傳曰,只推勿罷。
院前啓,請還收罪人河減死定配之命,更加嚴刑得情,依律處斷。請還收唐津量移罪人金泰潤減等之命。請徒配罪人吳遂元更爲拿覈處之。請還收柳赫然·李元禎復官之命。措語竝見上今番文廟釋奠時,典籍權懋經,見差從祀獻官,次及文簡公成渾之位,坐於位前,而執事儒生,奉爵以進,則終不受獻,故他獻官典籍朴泰三,代以行之。聖廡祀典,何等重大,而懋經身爲獻官,逞其侮賢之心,慢棄職事,情狀絶痛,而泰三,曲循其意,私自代行,亦甚駭然。請權懋經·朴泰三竝罷職。答曰,不允。末端事,依啓。前啓殺獄罪人劉次先·韓順中依律處斷事,停啓。
春秋館郞廳,以領事意啓曰,今日翰林取才出令之後,應參堂上皆齊會,被薦人亦無故,當爲應講,而因吏曹堂上之不進,不得開坐,故纔已請牌矣。三堂上竝違牌不進,無以備員開坐,事體殊涉未安。吏曹三堂上,更爲牌招,使之進參,何如?傳曰,允。
假注書李光普狀啓,臣祗受有旨,傳諭于判府事李畬,則以爲,臣之痼疾,經冬沈綿,未易間歇,稍待日暄症減,庶可作行,而至於登時急赴,則實無其路,製述之任,工役促迫,不可等待,故不得不冒死控乞,而聖批有稟處之命,臣病中承受,如得更生,意謂聖上體下之仁如此,都監亦必無防塞之理矣,玆又伏承聖諭,都監之啓,有若臣病,可以數日卽起登程,望前詣京,撰進大冊者然。苟然則臣之血疏哀籲,都無情實,萬死不足以塞其罪矣。臣抑塞隕越,莫省所措,恨不速就溘滅,以免於罪戾也。臣之軀命死生,已不敢計,更觀數日,如可挾擁起動,則固將寸寸前進,而望前詣京,則決無可望,伏地震怖,不知所達云。臣以聖敎辭意,更爲敦勉,而大臣病患,尙今彌留,未能卽定行期,欲觀數日,强起前進,臣則姑爲仍留,將與偕行之意,竝此馳啓事。
吏曹啓曰,承旨有闕,政事,取稟。傳曰,再明日爲之。
政府翰林取才,朴師益,綱目略。
吏曹口傳政事,檢閱單朴師益。
禮曹,稱慶·上尊號合二慶大增廣別試諸科吉日,進士初試七月十五日,覆試九月初六日,生員初試七月十七日,覆試九月初八日,放榜九月二十日,文武科初試八月初六日,會試九月三十日,殿試十月十一日,放榜同月十七日,雜科初試八月二十四日,覆試十一月初四日,放榜十一月十六日,改推擇。啓。
上在慶德宮。停常參·經筵。
下直,南陽府使李世祥,碧潼縣監朴東樞,
政院啓曰,憲府多官,引避退待,不得處置,已至累日,事甚未安。掌令韓永徽,卽爲牌招,使之處置,何如?傳曰,允。
同副承旨尹憲柱再度呈辭,入啓。遞差。
謝恩,檢閱朴師益。
掌令韓永徽上疏。大槪,臣荷天地再生之恩,至冤昭雪,感激涕泣,圖報無階。日昨趨謝,蓋出於欲伸區區之忱,而臣情地,萬分窮蹙,實無復廁朝班之勢。昨於嚴召之下,未免坐違,只推之命,出於意外,略暴惶悚之忱,以冀聖明之矜許,而見却喉司,尤切兢惶矣。不意今者,召命又降,嚴畏分義,不得不趨詣闕外,而滓穢賤蹤,實難抗顔冒出,玆敢投疏徑退。伏乞治臣前後負犯,以肅朝綱事。入啓。答曰,省疏具悉。爾勿固辭,從速察職。
校理吳命恒辭職上疏。入啓。答曰,省疏具悉。伊時闕門開閉,自有主者,而必欲歸咎於承宣,予實未曉也。爾其勿辭,從速察職。
院前啓,請還收罪人河減死定配之命,更加嚴刑得情,依律處斷。請還收唐津量移罪人金泰潤減等之命。請徒配罪人吳遂元更爲拿覈。柳赫然·李元禎復官還收之請,兩司竝發,公議愈激,而天聽邈然,尙靳一兪,臣不勝訝惑之至。噫,以下措語見上請還〈收〉柳赫然·李元禎復官之命,答曰,勿煩。
假注書李光普狀啓,大臣病患,雖未差歇,而荐承嚴召,不敢一向稽留,以今月十五日之間,將由水路作行,進詣都下云。臣旣承偕來之命,同是上去之意,竝此馳啓事。
京畿監司書目,果川呈,以判府事崔錫鼎上疏上送事。啓。答曰,省疏具悉卿懇。旣到近畿,何用過辭?卿其安心勿待罪,從速上來,以副予望。仍傳曰,遣史官傳諭。又書目,果川呈,以修撰鄭纘先辭職上疏上送事。啓。遞差。
全羅監司書目,辭職上疏上送事。啓。答曰,省疏具悉。卿之引嫌,殊涉太過,勿辭,察職。以上朝報
義禁府啓曰,因筵臣陳達,金川郡守尹會,勿爲拿來,令本道査處事,榻前下敎矣。擧條未出之前,仍爲拿來云,旣有成命,自外放送之意,敢啓。傳曰,知道。義禁府謄錄
尊崇都監啓曰,卽今都監工役日急,而堂上不齊,不能着實監董,事甚可慮。兵曹判書趙泰采,吏曹判書宋相琦,以本職呈辭,三度加由,亦已陳疏承批之後,尙不出仕,竝卽牌招察任,何如?傳曰,允。尊崇都監謄錄
吏曹,朴師益單付檢閱。
上在慶德宮。停常參·經筵。
自午時至申時,日暈。夜自二更至五更,月暈。
判尹金錫衍,掌令韓永徽,修撰洪致中初度呈辭。入啓。給由。
政院啓曰,卽者吏曹郞廳來言,今日爲政事命下,而判書宋相琦呈辭受由,參判李晩成式暇,參議李宜顯病不來,不得開政云。判書·參判·參議,竝卽牌招,開政,何如?傳曰,允。
又啓曰,今番大政,差出守令,雖未經兩司署經,一處署經,則催促發送事,頃已定奪矣。今此許多守令,纔經憲府署經,而諫院則姑未署經,事當依定奪發送,而卽今諫院,亦有無故行公之員,不爲署經,事涉未安。呈告·未肅拜人員,竝卽牌招,以爲署經之地,何如?傳曰,允。
又啓曰,明日儒生殿講時,命官何大臣進去乎?敢稟。傳曰,領相進去。
明日儒生殿講時,以尹德駿·閔鎭遠爲考官,以李宜顯·李世最·朴鳳齡·丁道復爲參考官。
全羅監司書目,綾州牧使鄭思孝,病重罷黜事。
右副承旨鄭來祥牌不進,罷職傳旨。傳曰,只推勿罷。
謝恩,同副承旨洪禹寧,正言黃龜河,校理李喬岳,修撰洪禹瑞。
吏曹判書宋相琦上疏。大槪,臣於病伏中,伏見儒臣疏本,萬分惶蹙,昨今召牌之下,不得祗赴。顧臣情勢,決難抗顔復出,乞削臣本兼諸職及都監堂上之任,以謝人言事。入啓。答曰,省疏具悉。天官之長,決難許改,意外詆斥,尤無可嫌。卿其安心,勿辭行公。
傳曰,兩銓之長,疏批已下,竝卽牌招察任。
校理吳命恒牌不進,依承傳罷職。
院前啓,請還收罪人河撲減死定配之命,更加嚴刑得情,依律處斷。請還收唐津量移罪人金泰潤減等之命。請徒配罪人吳遂元更爲拿覈。請還收柳赫然·李元禎復官之命。竝引嫌而退。請拿當否,姑舍勿論,避辭追添,未免失體,當初停論,非出歧異,到今參啓,有何所妨?請持平李挺周遞差,掌令洪好人出仕。新除授司憲府執義沈宅賢,時在京畿龍仁地,請斯速乘馹上來事,下諭。答曰,不允。處置事及下諭事,依啓。
正言黃龜河上疏。大槪,召牌之下,冒昧出肅,而第臣於今日守令署經事,略有愚見,敢此附陳,冀賜處分事。入啓。答曰,省疏具悉。疏辭得宜,依初定奪擧行焉。
兵曹判書趙泰采,身病出仕。
吏曹啓曰,臺諫有闕,政事,取稟。傳曰,明日爲之。
有政。兵批,以朴權爲副護軍,以許玧·尹憲柱爲副司直,以鄭纘先爲副司果,以魚有龜爲副司果,以李明誼·趙鎭禧爲司正,以梁萬弘爲黑山島召募別將。以上朝報
禮曹啓曰,大殿上尊號陳賀告廟等事,旣已擇日啓下矣。自前上尊號時,例有方物之膳封進之規,今亦依前例,大殿·中宮殿·世子宮方物之膳,一依冬至物目例封進,而正日迫近,勢難及期打造封進。亦依近例,隨所備封進之意,分付諸道及開城府,何如?傳曰,依啓。禮曹謄錄
吏曹以申淵爲扶安縣監,李喬岳爲校理,金雲澤爲兵曹佐郞,李喜泰爲兵曹正郞,鄭一寧爲綾州牧使,沈澤賢爲執義。
上在慶德宮。停常參·經筵。
夜二更,月暈廻土星。三更,月暈回土星。流星出太微東垣上,入艮方天際,狀如鉢,尾長四五尺許,色赤,光照地,有聲。四更,月暈廻土星·火星。
下直,襄陽府使沈壽賢,宣川府使李汝迪。
政院啓曰,禮曹參判閔鎭遠,自鄕上來之後,因金儆推覈事,謂有難安之端,連章引嫌,無意行公,已極太過。況於昨日,殿講試官受點,而今日不爲出肅,事體尤涉未安。卽爲牌招,使之進參講試之地,何如?傳曰,允。
掌令韓永徽,修撰洪致中再度呈辭。入啓。加給由。
江華留守書目,今月十二日寅時量地震,事係變異事。
謝恩,禮曹參判閔鎭遠。
今日儒生殿講時,幼學洪龍祚,易純通,幼學吳命厚,易通,生員李雲開,進士金益敏,易略,幼學盧以家,易粗,幼學洪曙,孟粗。
備忘記,居首幼學洪龍祚,直赴會試,之次幼學吳命厚,給二分,生員李雲開·進士金益敏,各給一分。
假注書趙鎭禧書啓,臣承命馳往于京畿果川盤浦村判府事崔錫鼎所住處,傳宣批旨,諭以安心勿待罪,從速上來,臣惶感中積,靡所容措。恩命之下,所當趨承,而情勢之外,賤疾苦劇,撼頓添傷,差歇未易,無以趁卽造朝,第增悶蹙之至云矣,敢啓。傳曰,知道。
都承旨兪命雄上疏。大槪,臣於諫臣之疏,有不敢晏然者,亟命鐫遞臣職,以安微分事。入啓。答曰,省疏具悉。此非深嫌之事,勿辭察職。以上朝報
尊崇都監啓曰,敬寧殿玉冊文書寫官戶曹判書趙泰耉寫出草圖書一本,謹此封進,以備睿覽之意,敢啓。傳曰,知道。依此正書。又啓曰,丙寅年尊崇時,內習儀節次,不至浩繁,一度爲之事,因傳敎擧行矣。今此中宮殿上尊號時,內習儀亦依此例,一度定行事,敢稟。上曰,依爲之。又啓曰,今此中宮殿上尊號時,內外命婦陳賀事,已爲磨鍊啓下矣。取考辛卯年謄錄,則其時因傳敎,外命婦·大殿乳母·王妃母·公主·翁主·大君·王子夫人·宗親及朝士大夫命婦,則不爲入參,辛丑·丙辰·丙寅年,竝依此例,外命婦亦爲不參矣。今番何以爲之?敢稟。上曰,今亦依此爲之。以上尊崇都監謄錄
禮曹啓曰,永昭·敬寧殿改題主節目,依癸亥年神懿王后·元敬王后改題主時節目,神主出納,大祝磨鍊以入矣。今此改題主時,出納大祝,有勿爲差出之敎,原節目中,改付標以入之意,敢啓。傳曰,知道。五禮儀,練主題主時,有設卓於靈座東南之文,故曾前練主題主官,入詣殿內之東西向,題主矣。今此改題主時節目,依癸亥年例磨鍊云,廟內神榻之右,無可以設三卓之處,故其時設幄於月廊耶?殿內幄內中,何處爲宜耶?
禮曹啓曰,傳敎矣。改題主時,癸亥年則不用五禮儀所載之儀文,設幄於月廊者,似由於廟內神榻之右,無可以推移設卓之致矣。今此改題主節目,無他可據謄錄,依癸亥年例,磨鍊以入,而伏承聖敎,更爲思量,則殿內雖似狹窄,撤移常時所排祭床,設三卓於神榻之前,則題主官可以入詣周旋,似勝於設幄行事,何以爲之?敢稟。傳曰,依爲之。以上禮曹謄錄
吏曹以申思喆爲持平,李禎億爲開城經歷。
上在慶德宮。停常參·經筵。
判府事李頤命箚子。大槪,病廢職事,乞蒙先遞所兼兩任,附陳所懷,以冀裁處事。入啓。答曰,省箚具悉卿懇。卿之疾患如此,深用慮念。大祭攝行,于今三年,缺然之懷,曷有其極?今春享祀,不計脚病之難强,必欲親行矣,上箚申請,勉許攝事。下款事,今玆改題,不無曲折之與前差異者,令該曹議大臣稟處,卿其安心勿辭,從速善攝。仍傳曰,遣史官傳諭,遣御醫看病。
正言黃龜河啓曰,臣於守令署經事,旣有愚見,仰請處分,而特蒙開納,卽賜施行,臣誠惶感之至。卽伏見都承旨兪命雄疏本,費辭論辨,顯有不平底意,臣不勝訝惑焉。蓋憲府署坐之後,奔競之來守於臣家者,卽自撤還,守令之下直於卿宰諸家,不但有口皆言,守令尙在,焉可誣也?此兩事,俱無可疑之端,而臣猶欲更得其詳,承牌詣闕之時,招問衛所書員,則對以因兵曹分付,果卽撤去,又問政曹吏,則亦言果有催促之事云,故敢有所陳。臣意只欲其事體得當而已,非有侵及政院之意,而今其疏中,至謂之奔競之或撤或否,守令之過辭與否,未之有聞,有若臣言,出於不實者然,此莫非如臣譾劣,言不見信之致也。亦何敢自以爲無失,而晏然仍冒於臺次乎?請命遞斥臣職。答曰,勿辭,退待物論。
獻納金普澤啓曰,臣於言責之任,不合久叨,而懇辭未獲,一自冒出之後,不敢爲更辭之計,逐日奔走於監董之役,兼又不得不詣臺行公,而供劇之餘,賤疾忽作,昨尋長單,見阻喉司,方切憫蹙矣。得見都承旨兪命雄疏本,則以臺疏所論署經事自列,而有曰招問諫吏,答以諫院之官以爲,本院姑未出署,不可撤奔競,不當受下直云云,臣於此,不勝瞿然之至。頃日以守令署經,牌招兩司,而憲府則備員署經,諫院則僚員不齊,未得署經,臣固知一處署發送,已有定奪,而聞憲府署經後,守令中或有不敢下直者,兵曹該吏,亦不以奔競撤罷之意來告,故臣送言于政院曰,旣除本司署經,則宜自政院,明白分付,使奔競撤歸,守令無拘。且本院今旣備員,不難於署經,則亦宜自政院變通云云矣。其疏中不可撤奔競,不當受下直云者,與臣所送之言,未免差爽,無乃下吏不能詳傳而然歟?承宣旣不親聞臣言,則無惑乎疏語之如此,而然其所謂諫院之官,卽指臣身,則臣何敢自以爲無失,而晏然於臺次乎?請命遞斥臣職。答曰,勿辭,退待物論。以上朝報
禮曹啓曰,永昭殿·敬寧殿改題主處所,因傳敎,更稟草記,依爲之事,命下矣。原節目中,改付標以入之意,敢啓。傳曰,知道。禮曹謄錄
上在慶德宮。停常參·經筵。
未時,太白見於巳地。夜自三更至五更,有霧氣。
院啓,竝引嫌而退。其所引嫌,俱非大段,不可以此,輕遞言官。請正言黃龜河,獻納金普澤竝命出仕。答曰,依啓。
正言黃龜河,獻納金普澤就職。
上在慶德宮。停常參·經筵。
自昧爽至辰時,有霧氣。夜自三更至五更,月暈。
判尹金錫衍再度呈辭。入啓。加給由。
掌令韓永徽,修撰洪致中三度呈辭。入啓。遞差。
傳曰,明日晝講爲之。
政院啓曰,監察茶時,已至累日,事甚未安。憲府除在外·呈辭·受由外,呈告·未肅拜人員,竝卽牌招察任,何如?傳曰,允。
又啓曰,京兆久無行公之員,詞訟積滯,委屬可慮。左尹南致熏,卽爲牌招察任,何如?傳曰,允。
全羅監司書目,全州判官朴弼揆病重罷黜事。又書目,扶安縣監申,今月初八日,母在喪事。
慶尙監司書目,都事南一明,受由還家,身病沈重,累呈辭狀。科期不遠,莫重掌試之役,未免窘急之患,不得已罷黜事。
明日晝講正時,午正初刻。
持平申思喆上疏。大槪,罪罷未幾,恩敍旋下,繼有柏府新命,臣於是,惶隕感激,罔知攸措。不意此際,天牌辱臨,分義所在,不敢坐違,謹詣闕門之外,悉暴難冒之狀。伏乞聖明,亟許遞免,以安私分事。入啓。答曰,省疏具悉。爾其勿辭,從速察職。
右副承旨鄭來祥辭職上疏。入啓。答曰,省疏具悉。爾其勿辭,調理察職。
京畿監司書目,高陽呈,以副應敎李晩堅辭職上疏上送事。啓。傳曰,還爲下送。
忠淸監司書目,韓山呈,以工曹參判權辭職上疏上送事。啓。答曰,省疏具悉。卿其勿辭,從速上來察職。
弼善李熊徵初度呈辭。入啓。給由。
院前啓,請還收罪人河減死定配之命,更加嚴刑得情,依律處斷。請還收唐津量移罪人金泰潤減等之命。請徒配罪人吳遂元更爲拿覈。請還收柳赫然·李元禎復官之命。答曰,勿煩。措語見上
京畿監司書目,龍仁呈,以執義沈宅賢辭職上疏上送事。啓。答曰,省疏具悉。爾勿過辭,從速上來察職。
吏曹啓曰,臺諫有闕,政事,取稟。傳曰,明日爲之。以上朝報
訓鍊都監啓曰,蕩春臺水口門役及治道時,役軍等炊飯木,他無取用處。頃日北漢城廓造作時,獅子項三千洞近處所在松木,斫伐取用矣。此兩處松根及末端木,空棄可惜,今月十八日爲始,每日軍兵二哨式,將官率領,輪回定送御營廳,一體斫伐取用之意,敢啓。傳曰,知道。備局謄錄
上在慶德宮。停常參,只晝講。
辰時,日暈兩珥。夜一更二更,巽方有氣如火光。
下直,慶源府使趙世望,古阜郡守李會元,樂安郡守金鼎三,兔山縣監金國礪,鴻山縣監洪致大,金郊察訪韓在垕,加里浦僉使崔寅錫。
政院啓曰,吏曹郞廳來言,今日爲政事命下,而判書宋相琦,參判李晩成,參議李宜顯,俱以病不來,不得開政云。判書·參判·參議,竝卽牌招開政,何如?傳曰,允。
又啓曰,刑曹判書崔錫恒,除拜累日,尙未出肅,詞訟積滯,委屬可慮。卽爲牌招察任,何如?傳曰,允。
假注書李明誼病,代以申兼濟爲假注書。
傳曰,明日晝講爲之。
弼善李熊徵再度呈辭。入啓。加給由。
晝講。入侍,知事趙泰采,特進官尹就商,承旨洪禹寧,玉堂李喬岳,洪禹瑞,假注書申兼濟,史官沈珙·朴師益,武臣申命任。
今日晝講時,副提學權尙游卽爲牌招察任事,榻前下敎。
吏曹判書宋相琦上疏。大槪,宿病沈痼之中,面部又生毒疔,召牌之下,又未祗赴。更陳情病無一可出之狀,冀蒙矜許,使得安意就盡事。入啓。
獻納金普澤啓曰,臣頃以權懋經罷職事,論啓蒙允矣。卽聞今日筵中,儒臣·重臣以懋經之罪重律輕陳達,遂有懋經削黜之命云,臣於此,不勝瞿然之至。懋經身爲享官,侮賢廢職之狀,誠可駭惋,故臣聞卽論啓,而未及採取物議,請以罷職者,蓋出於參酌之意矣。今者公議發於前席,聖上處分,如是嚴峻,臣之巽懦不職,著矣,何敢晏然於臺次乎?請命遞斥臣職。答曰,勿辭,退待物論。
答吏曹判書宋相琦疏曰,省疏具悉。玆事曲折,朝家所知,而儒臣之疏,又復追提,殊涉未安。於卿小無嫌端,須勿固辭,速出行公。
有政。兵批,以柳就章爲兼內乘,以朴權爲司直,以李懋·金萬埰爲副司直,以尹世綏·尹憲柱·許玧·李挺周·鄭纘先爲司果,以申鐔·李㙫·池日賓·李奎炫·李萬鍾·洪以圖·朴聖輅·李秉常·成瑍·金楺·李相周·洪錫輔·金有慶爲副司果,以李瀗·韓永徽爲副護軍,以洪致中·李聖恒爲副司果。
晝講入侍時,檢討官洪禹瑞所啓,權懋經事,臺啓已論之矣。文廟從享儒賢之祀典,何等重事,而初若不差祭官則已,旣差祭官之後,公然不爲奠爵,敢逞其常時侮賢之本習,若使今日朝廷,少有紀綱,則渠何敢若是乎?罷職之罰,不足懲其醜正之習,而獻納金普澤,只以罷職論啓,擬律未免乖當矣。上曰,常時有侮賢之心,故醜正之輩,不欲獻爵。頃見臺啓,固已爲駭,今此律輕之言,非過矣。知事趙泰采曰,如懋經輩,侵詆兩賢,其來久矣。至於從享之後,則事體甚重,渠輩雖有侮賢之心,宜不敢放肆,而乃於奠爵之際,公然不行,致令他人代行,今此擧措,關係紀綱,誠可駭然,而與朴泰三,一體罷職,輕重倒置。懋經則決不可以罷職薄罰而止矣。侍讀官李喬岳曰,如此侮賢之習,實由於國綱解弛之致。若不嚴加堤防,則後弊無窮矣。上曰,常有侮賢之心,故有如此之習,削黜,可也。以上朝報
晝講入侍時,特進官尹就商所啓,臣有所懷,敢此仰達。臣於丙戌年間待罪水原府時,爲慮軍政之疏虞,有所啓稟,劃得各衙門良保三千餘名,塡補其老殘逃故之代矣。昨年冬,臣巡到本府,點視軍兵,則隊伍之整頓,非如前日之比,而見今軍伍之不合者,猶有二百餘名,分付本邑,使之漸次抄定矣。且其軍兵試藝之際,得中者居多,故臣所齎去賞木二同,猶爲不足,至以本府所在,加數取用。技藝之習熟,此亦可見,他日緩急,庶有得力之望,誠可幸也。一自朝家蠲減身役之後,軍情莫不歡悅,而第有缺望而解體者,蓋朝家之倚重本府,無異於江都·南漢,頃在壬申年間,別遣御史,設行觀武才,而其時適有冒濫之弊,直赴之數,多至一百七十餘人,故其中七十餘人,以其冒赴拔去,而其餘則仍爲給料矣。其後江都·南漢,再行觀武才,而至於本府,一不設行,武才輩以此落莫,齊訴於臣,其在一視之道,宜有激動之擧。卽今時當農務,雖不可爲,差待秋成,特遣御史,設行觀武才,恐合事宜。令廟堂稟處,何如?上曰,壬申後,更不設行,則軍情之缺望誠然,待秋爲之事,令廟堂稟處,可也。以上備局謄錄
吏曹以任泂爲慶尙都事,李禎億爲開城經歷,洪禹瑞爲修撰,申淵爲扶安縣監。
上在慶德宮。停常參·經筵。
下直,陽川縣令李明觀,造山萬戶劉起漢。
判尹金錫衍三度呈辭。入啓。只遞本職。
弼善李熊徵三度呈辭。入啓。遞差。
掌令洪好人初度呈辭。入啓。給由。
政院啓曰,今日乃是賓廳日次,兩司當爲來待,而俱無行公之員。除在外及呈辭啓,引避退待外,呈告·未肅拜人員,竝卽牌招察任,何如?傳曰,允。
又啓曰,咸鏡監司李光佐,辭疏承批,已過累日,而連呈再疏,無意出肅,卽爲牌招,何如?傳曰,允。
去秋冬等褒貶,公州牧使姜琂,大興郡守禹舜弼,結城縣令金錫剛,延豐縣監李命佐,懷仁縣監徐宗績,平澤縣監李夏輔,木川縣監成僴,栗峯察訪黃璿,利仁察訪鄭後周,以上中,林川郡守徐敬祖,瑞山郡守成儁,淸安縣監尹必昌,海美縣監趙重藺,黃澗縣監尹春敎,以上下。
謝恩,右副承旨鄭來祥,持平申思喆。
掌令呂光周牌不進,依承傳罷職。
政院啓曰,行副提學權尙游,昨日違牌,今又不爲出肅,事體殊甚未安,牌招察任。何如?傳曰,允。
傳曰,大臣·備局堂上引見。
吏曹啓曰,臺諫及守令多闕,政事,取稟。傳曰,明日爲之。
護軍李壽民,全羅左水使遞來。
護軍李台望,慶尙左水使遞來。
行副提學權尙游牌不進後上疏。大槪,兩月之內,召牌荐降,而顧臣情勢,萬分危蹙,終未克祗赴,乞伏嚴誅,以嚴常憲事。入啓。
咸鏡監司李光佐牌不進後上疏。大槪,臣之所處,決無冒沒承命之理,坐違嚴召,罪合萬殞。伏乞亟命收臣職秩,以肅朝綱事。入啓。答曰,省疏具悉。疏中所謂情勢,今日筵中,纔諭予意。卿其須勿過辭,速往欽哉。
答副提學權尙游疏曰,省疏具悉。政席云云,旣非是任,銓長亦已辨破,則所謂情跡,今無可言。卿其須勿固辭,卽出察職。
修撰洪致中上疏。入啓。答曰,省疏具悉。爾其勿辭,從速下往。
承文正字李鳳翼,副正字金濰,文臣朔試射,稱病不進,依承傳罷職。
引見時,水原府使李縡遞差事及義州府尹李裕民催促赴任事,榻前下敎。持平申思喆所啓,臣之情勢,決難冒據於臺職之狀,已悉於日昨辭疏,而聖明不諒,未卽允許,臣誠惶蹙,縮伏度日矣。今日賓廳次對,召牌降臨,僚員有故,無路推移,不得不冒沒祗肅,仍爲入侍,而第臣於前啓李獻英等事,終有所難安者。臣以伊時考官,考閱試券之際,其試題字樣之有異,矇不覺察,終爲入格,以致臺章峻發,至請考覈,則其不職之失,至此益著。臣方引罪之不暇,何敢參涉於其論乎?且本府方有黃澗縣監尹春敎罷職之啓。事之虛實,姑置勿論,春敎卽臣妻黨之至親,則雖無應避之嫌,在臣私義,亦不可參啓也決矣。以此以彼,有難蹲冒於臺地,請命遞斥臣職。上曰,勿辭,退待物論。正言黃龜河所啓,請還收罪人河減死定配之命,更加嚴刑得情,依律處斷。上曰,勿煩。又所啓,請還收唐津量移罪人金泰潤減等之命。上曰,勿煩。又所啓,請徒配罪人吳遂元更爲拿覈。上曰,勿煩。又所啓,請還收柳赫然·李元禎復官之命。上曰,亟停勿煩。又所啓,徒配罪人吳遂元更覈之請,方張於臺閣之上,而藩臣遽因赦令之頒,直置放秩之中,如許事體,未之前聞。噫,臺啓旣發之後,則無論事之輕重,雖以成命之重,姑爲寢止,以待臺論之收殺,而始乃奉行者,乃所以重言路而尊事面也。今藩臣乃敢肆然請放,不少爲難,事之無嚴,莫此爲甚。請京畿監司洪萬朝從重推考。上曰,依啓。又所啓,統帥之職,專制三路,爲任之重,有非諸閫之比,其不可人人而濫授也明矣。新除授統制使李碩寬,爲人愚悖,且挾酒妄,到處不治,厚招疵謗,而曾任南閫之日,專事沈酗,擧措駭異,恣行不法,軍民愁怨。伊時臺臣,自南而還,枚擧所聞,重加劾正,而今玆超授,遽出人望之外,物議嗤點,久而未已。如此之人,決不可仍畀重任,請統制使李碩寬改差。上曰,曾見其爲人,似爲可取,予未知其不合此任也。勿煩。又所啓,引嫌而退。請罷之啓,未免太輕,致有物議,勢難仍在。請獻納金普澤遞差。上曰,依啓。
引見時,領議政李濡所啓,咸鏡監司李光佐,除授已久,而以試官時事,稱以情勢難安,尙不出仕。春科後,因一時嘵嘵之言,有推覈傔從之擧,蓋其擧子之闌入試官房,雖由於雨中事勢之不能禁者,而其有亂雜則極矣。欲知實狀,査問傔從,非出於致疑試官,則及其收殺之後,以此爲嫌,殊涉太過。諸試官已多行公,而獨光佐一向撕捱,無意出肅。自上更加開釋之後,令政院更爲牌招,使之斯速赴任,何如?上曰,推覈傔從,非出於致疑考官,則事過之後,固不當以此爲嫌,更爲牌招,使之斯速赴任,可也。左副承旨金相稷曰,刑曹判書崔錫恒,又以科事,引嫌陳疏,不爲肅謝,詞訟積滯,實爲可慮。亦於開釋後,一體牌招,何如?上曰,此與光佐事無異,亦爲一體牌招,使之從速察任,可也。
引見時,領議政李濡所啓,閔鎭厚,身帶將任,因山城之役,仍向鄕家,不卽上來,故臣亦怪之矣。近始得聞,適緣實病,自至淹滯,亦有惶蹙情勢,不敢上來云。前者特下嚴旨,至以縱恣無忌爲敎,其時鎭厚之事,實涉輕率,固難免嚴敎,而第自上任使已久,豈不知其人品乎?蓋其盡心國事,誠甚可尙,而不無過剛太銳之病,故此亦出於一時倉卒之未及周思而然也。責罰之餘,旣命收敍,復授重任,此可見聖上包荒之量,而所受縱恣之目,則在鎭厚惶蹙之心,安得不久而未弛也?聖上若或以爲,眞有其罪,則流放竄殛,亦無不可,而業已甄復之後,不宜使之猶懷不安如此,俯賜開釋,則何敢不卽爲上來乎?上曰,今已事過,罰已行矣。更爲收敍,意非偶然,有何不安之端耶?使之催促上來,可也。以上朝報
行兵曹判書趙泰采所啓,北漢城內聚民之道,必有名目,使不得任意出去矣。南漢別有充軍之規,此亦依其例,凡抵罪全家徙邊之類,牛馬賊外,一倂編置于北漢,則不但在渠輩近京爲幸,亦可爲收聚人民之道矣。領議政李濡曰,臣於在外時,亦以此意,有所相議矣。近來犯罪定配外處之類,不畏國法,擅離配所,任自往來於京中者滔滔,誠可寒心。今若以全家定配者,送置于北漢,則其爲家屬,雖或往來於都城,與外處擅離者有異,其於山城守護之道,庶可着實矣。上曰,全家徙邊之類,依南漢例,編配北漢,可也。以上備局謄錄
訓鍊都監啓曰,恭·順兩陵有虎患,出送軍兵矣。卽見領去將官所報,則兩陵內外諸處,五日搜捕,而終無形跡云。當此寒雨,許多軍兵,一向滯留,似涉可慮,今姑撤還之意,敢啓。傳曰,知道。訓局謄錄
上在慶德宮。停常參·經筵。
夜四更五更,月暈,暈上有背色,內赤外靑。
下直,谷城縣監崔泰濟,任實縣監韓璛,光陽縣監許鐔,薪智島萬戶金宗鼎。
政院啓曰,今日爲政事命下,而判書宋相琦,受由未出仕,參判李晩成,參議李宜顯,病不來,不得開政云。判書·參判·參議,竝卽牌招開政,何如?傳曰,允。
又啓曰,副提學權尙游,强引不當引之情勢,無意行公,昨日疏批,開釋無餘,而今又呈單,殊極未安。牌招察任,何如?傳曰,允。
掌令洪好人再度呈辭。入啓。加給由。
傳曰,明日晝講爲之。
政院啓曰,吏曹判書宋相琦,參判李晩成,參議李宜顯,違牌不進,推考傳旨及罷職傳旨,今方捧入,而開政命下之後,不卽擧行,事甚未安。判書·參判,更爲牌招開政,何如?傳曰,允。
吏曹參議李宜顯罷職傳旨。傳,只推勿罷。
政院啓曰,吏曹參議李宜顯,旣有只推之命,一體牌招,開政,何如?傳曰,允。
傳曰,史官一員待命,騎馬三匹,卜馬二匹立之。
刑曹判書崔錫恒上疏。入啓。答曰,省疏具悉。傔從推問,本非致疑試官,則事過之後,不須深嫌,勿復撕捱,速出行公。
謝恩,副提學權尙游。
政院啓曰,吏曹判書宋相琦,參判李晩成,參議李宜顯,再牌不進,推考傳旨及罷職傳旨,今方捧入,而開政命下之後,不卽擧行,極爲未安。所當更請牌招,而一日三牌,有傷事體,何以爲之?敢稟。傳曰,明日開政。
吏曹參議罷職傳旨。傳曰,只推勿罷。
禁府,張翊文拿囚。啓。
戶曹啓曰,卽接廣興倉所報,則判府事李畬,纔已入城,故今二月朔頒祿次,倉官進去,請受祿牌則以爲,在鄕旣受今朔月廩,不爲疊受祿俸云,祿牌不爲出給。係是大臣祿俸,何以爲之?敢稟。傳曰,自來月朔頒祿。
吏曹參判李晩成上疏。大槪,臣以當遞之人,旣無仍冒之理,而辭單見阻,惶蹙靡措。且於儒臣之疏,一倍難安,再召之下,未免坐違,乞命鐫削臣職,以嚴朝綱,以謝人言事。入啓。
院前啓,請還收罪人河減死定配之命,更加嚴刑得情,依律處斷。請還收唐津量移罪人金泰潤減等之命。請徒配罪人吳遂元更爲拿覈。請還收柳赫然·李元禎復官之命。昨日筵中,以統制使李碩寬改差事,有所論啓,而伏承聖批,不惟不允,至以累見其人,知其可用爲敎,臣竊以爲不然也。統帥之職,專制三路,爲任之重,有非諸閫之比,其不可人人而濫授也明矣。碩寬爲人愚濫,且兼酒妄,歷典郡邑,到處不治,而曾任南閫之日,專事沈酗,擧措駭異,恣行不法,軍民愁怨。伊時臺官,自南而還,枚擧所聞,重加劾正,而事皆據實,非如風傳,則亦可見公議之所在也。今玆超授,遽出人望之外,物議嗤點,久而未已。如此之人,決不可仍畀重任,請統制使李碩寬改差。引嫌而退。試事引嫌,旣涉太過,格外强避,尤無可論。請持平申思喆出仕。答曰,不允。處置事,依啓。
司書尹鳳朝上疏。大槪,負釁之蹤,望斷榮塗,而胄筵新命,遽出夢外。玆敢悉暴衷懇,仰籲蓋高之聽,伏乞亟遞職名,以靖私分事。入啓。答曰,省疏具悉。爾其勿辭,從速察職。
答吏曹參判李晩成疏曰,省疏具悉。卿之除拜是任,纔過數月,而荐違召命,必欲遞免,殊涉未安也。卿其勿辭,從速察職。以上朝報
尊崇都監郞廳,以都提調意啓曰,中宮殿玉寶篆文書寫官世子翊衛司翊衛金昌國,旣已書寫,謹將二本封進,以備睿覽裁擇之意,敢啓。傳曰,知道。用正本。尊崇都監謄錄
上在慶德宮。停常參,只晝講。
下直,安東府使鄭是先,利川府使金洵,慶興府使李必益,河東府使張萬里,咸興判官尹世謙,平海郡守李復休,忠州牧使金鎭華,尼山縣監鄭錫,寧城僉使李行通,廢茂山萬戶劉俊英,靑水萬戶金俊昌。
掌令洪好人三度呈辭。入啓。遞差。
政院啓曰,卽者吏曹郞廳來言,今日爲政事命下,而判書宋相琦,受由未出仕,參判李晩成,參議李宜顯,病不來,不得開政云。判書·參判·參議,竝卽牌招開政,何如?傳曰,允。
吏曹參議李宜顯上疏。大槪,重被儒臣之疏斥,理難冒居於職次,昨再違召,輒蒙寬恕,猥暴危悃,乞伏刑章事。入啓。答曰,省疏具悉。過當之言,不必深嫌,爾其勿辭,從速察職。
京畿監司書目,諫臣問備之啓,有不敢晏然者,乞罷職名,以謝臺言事,上疏上送事。啓。答曰,省疏具悉。卿其勿辭察職。
晝講。入侍,知事趙泰耉,特進官閔鎭遠,承旨南就明,玉堂李喬岳·洪禹瑞,假注書申兼濟,史官沈珙·朴師益,武臣尹濟萬。
吏曹參判李晩成上疏。大槪,昨陳危悃,未蒙譴斥,嚴召絡續,情勢窮蹙,不得不承命參政,而臣之情理,實有萬分切迫者,冒死申懇,冀蒙矜許事。入啓。答曰,省疏具悉。卿其勿辭,將母上來焉。
謝恩,獻納李喬岳,弼善洪好人,司書尹鳳朝,校理洪禹瑞。
今日晝講時,戶曹判書趙泰耉,知義禁今姑許遞事,榻前下敎。
副修撰洪致中上疏。大槪,臣重被銓官之無限侵詆,理難抗顔就列,嚴召之下,謹詣闕外,投疏徑退,乞削臣職,以快人心事。入啓。答曰,省疏具悉。雖被一時削版之律,豈可以此,棄而不用乎?予以爲過矣。爾其勿辭察職。
有政。兵批,以金錫衍·李縡·洪好人爲副護軍,以李熊徵·金普澤爲副司直,以柳就章·韓永徽·李聖恒爲副司果。以上朝報
禮曹啓曰,永昭·敬寧兩殿進冊寶時,王世子行禮節目,旣已啓下矣。今聞諸議,中宮殿,旣有王世子致詞,則兩殿無致詞,而只行先後四拜,似爲未安云。雖無可據前例,王世子致詞,一體磨鍊,恐或完備,何以爲之?敢稟。傳曰,依爲之。禮曹謄錄
吏曹,申伯周爲禮曹正郞,金坽爲禮曹佐郞,李萬葉爲海美縣監,金普澤爲掌令,洪好人爲弼善,李喬岳爲獻納,洪禹瑞爲校理,金萬胄爲掌令,閔鎭厚爲漢城判尹,文德龜爲淸安縣監,黃鍍爲黃澗縣監,李蘊爲瑞山郡守,朴致遠爲兵曹佐郞,洪致中爲副修撰,任泂爲慶尙都事,尹鳳朝爲司書,呂光周爲掌令,徐宗愈爲全州判官。
上在慶德宮。停常參·經筵。
京畿監司書目,富平呈,以今月十二日地震事。
禮曹啓目,粘連判府事李頤命箚批,下款事,今玆改題,不無曲折之與前差異,令該曹議大臣稟處事命下,而議于大臣,則領議政李濡以爲,太廟位版之題,不容不改者外,以其追改爲重難者,在於漆字磨刮之未安,不如私家粉塗之易改云者,誠如大臣箚辭,而宣廟朝甲辰年上號時,孝敬殿位版改題一款,詢問諸大臣,鰲城府院君李恒福之議,不以刮滌爲未安,完平府院君李元翼則以爲,參酌善改爲便云,故當其改題之際,以香水滌去字墨,以竹刃刮去光漆,此載其時都監謄錄矣。臣於前日,竝擧或否之前事,有所仰稟,則乃有改題之命。蓋臣之愚意,改題雖甚重難,先輩不以刮滌爲未安,遂成已行之例,則恐不必以此爲慮,而第甲辰則係是創行,無或改或否前事之可論,故大臣之議,不敢以勿改爲請而然歟?且太廟各室位版,多不書徽號,亦果有異同之議,則宜加博詢而處之,務爲至當之歸。伏惟上裁。判府事徐宗泰以爲,今此永昭·敬寧兩殿追號後,改題與否,因大臣所稟,有改題之命者,遵宣廟朝孝敬殿舊事也。遵舊改題,合於典禮,而第神版刮滌,實涉重難,蓋出於不得已也。大臣箚辭中,雖不改題書于冊祝,太廟各室位版,皆不書徽號,而仍舊未改,則不無異同之疑,不爲改題,允合尙靜之義云者,似有意見,而禮係至重,有難輕議。惟宜博詢儒臣,而務得至當。伏惟上裁。判府事李畬·趙相愚,病不收議。領府事尹趾完,判府事崔錫鼎·尹拯在外,判府事金昌集,赴京不得收議。大臣之意如此,上裁,何如?啓,病不收議大臣處,更爲問議。又啓目,粘連更議于病不收議大臣,則判府事李畬以爲,臣以席床殘喘,忍死作行,添傷於數數舟中,僅入都下,僵委旅邸,昏昏若盡,禮官因大臣箚批,以永昭·敬寧兩殿上號後,神版改題當否,來詢於臣,而臣方在迷瞀中,不得獻議,致有再詢之命,不勝惶恐。顧此所議至重,臣旣無以深究古義,又未能淹識前典,固難率意獻說,而國朝所行之事,旣具於大臣箚辭及首相所對矣。宣廟朝甲辰前例,固爲今日所可據者,而第念太廟各室位版,旣多不書徽號,雖追尊諡,而版題則不改,豈不以至嚴至敬之地,不敢輕爲變改故也?此又爲甲辰後已成之例,今於兩殿位版,獨爲改題,誠不無異同之疑,惟在聖上博詢而處之。伏惟上裁。判府事趙相愚以爲,日昨自上以永昭·敬寧兩殿神版改題當否,有所下詢,而臣病在殊域,精神昏錯,終不敢仰對矣。今又禮官來宣再詢之命,臣一倍惶懍,無地自措。竊伏惟念,兩殿神版,不書徽稱,固是欠缺之大者,第旣書於莊廟之冊,又告於在天之靈,則獨於神版,雖不追書,似不至大段害義,而若或一如甲辰謄錄,必欲改題,則雖以香水滌字,竹刃刮漆,其在神道尙靜之義,終有所未安。伏惟太祖·太宗兩大王位版,不書尊諡,又有近例,則今於兩殿,獨爲改題,不無異同之疑云者,誠如大臣箚辭,而廟禮至重,有不敢輕議,身病亦劇,又未能博考以對。惟在聖上廣詢儒臣,務得至當。伏惟上裁。大臣之議如此,上裁,何如?啓,與癸亥事差異,依前下敎改題。
正言黃龜河啓曰,伏見京畿監司洪萬朝疏本,則以臣日昨請推之啓,費辭自明,而大加非斥,或曰徒配拿覈,自是別件,或曰成命姑寢,比擬失當。臣於此,竊不勝訝惑之至。夫吳遂元當初徒配之意,今玆更覈之請,其罪自是一串事,而臺啓皆以徒配,爲從輕勘斷,則謂之別件,其果成說乎?臣啓中成命姑寢之云者,蓋以朝家待臺閣之常例爲言耳。臺閣一邊請覈其罪,藩臣一邊請放其人,顧安有如許事體耶?今藩臣求說不得,乃反謂之比擬失當,亦可見其語意之專出於窘遁也。然勿論彼此,所爭如何,臣旣被反詆,其何敢晏然仍冒於臺次乎?請命遞斥臣職。答曰,勿辭,退待物論。以上朝報
刑曹啓曰,本曹詞訟重地,事務甚緊,雖在郞僚備員之時,猶未免文案積滯之患,故曾前郞僚中,分差都監,則啓請閑官換差者,非止一再矣。今此正郞李潗,見差都監郞廳,逐日仕進於都監,故該掌獄訟,代房兼察,已有累日,曹務積滯之患,委屬可慮。依前例令銓曹,閑官授差,何如?傳曰,允。吏曹謄錄
觀象監官員,以領事意啓曰,宣陵陵上改莎草事,臣當爲進去,本監提調一員,亦當進去,而此時畿邑夫馬廚傳之弊,不可不念。提調則勿爲進去,臣依前例,以領事兼進之意,敢啓。傳曰,知道。
上在慶德宮。停常參·經筵。
副修撰洪致中牌不進,罷職傳旨,傳曰,只推勿罷。
掌令金普澤啓曰,臣頃叨諫職,論啓乖當,大失臺體,重遭非斥,引避見遞,少謝公議,而旋有掌憲新命,顧臣僨誤之餘,決難更入言地,陳章祈免,未獲上徹。身帶監董之任,不敢曠日引入,玆不得不冒沒出肅,而本府方有李獻英兄弟拔榜之啓,以書題中龔字之設標用奸,請令考覈其試券。臣於庭科,參在對讀之列,不能覺察其字樣之異常,則今何敢參涉於考覈拔榜之論乎?旣不得參啓,則亦不可仍冒,請命遞斥臣職。答曰,勿辭,退待物論。
院啓,引嫌而退。請推之啓,旣得臺體,自辨之疏,何必深嫌?請正言黃龜河出仕。答曰,依啓。
副修撰洪致中再牌不進,依承傳罷職。
假注書申兼濟病,代以金翰運爲假注書。以上朝報
備邊司啓曰,三南今春水陸操,因道臣及帥臣狀聞,竝令停止,而陸軍則雖停操,使營將分巡點試者,蓋爲其不可全然抛棄戎務也。陸軍如此,則水軍不宜異同,虞候之點試,亦有其例,故兩湖道臣·帥臣,以此連續報稟本司矣。事當依其所報施行,而嶺南所報,雖未及來到,亦宜一體巡試,竝以此分付,何如?傳曰,允。備局謄錄
上在慶德宮。停常參·經筵。
下直,巨濟府使金夏鼎,歙谷縣令趙裕壽,別害僉使李泰錫,開雲萬戶朴東稷,水戶萬戶金後弼,植松萬戶金沚源。
政院啓曰,掌令金普澤,引避退待,處置經宿,事甚未安。持平申思喆,卽爲牌招,使之處置,何如?傳曰,允。
弘文錄圈點。三點,權·金普澤·金相元·沈宅賢·洪萬遇·洪廷弼·韓祉·宋成明·尹鳳朝·洪錫輔·魚有龜·李眞儒·趙錫命·洪啓迪·申思喆·南道揆·金有慶·金楺·李秉常。
持平申思喆啓曰,臣情地臲卼,有難進之勢,病狀危苦,無自力之望,而瀝血之懇,未獲準許,請急之單,輒阻喉司,臣誠狼狽,一味縮伏矣。卽者因右僚處置,召牌辱臨,嚴畏分義,黽勉祗承,而第觀避辭,則以前啓李獻英兄弟考覈拔榜事也。臣亦以伊時考官,不能覺察之失,與同僚無異,前以此自列,則今何可可否於其間乎?旣不得處置,則亦何可仍冒?請命遞斥臣職。答曰,勿辭,退待物論。
應敎朴鳳齡上疏。大槪,敢陳至懇,冀蒙矜許事。入啓。答曰,省疏具悉。疏辭令該曹稟處。
正言洪啓迪辭職上疏。入啓。答曰,省疏具悉。爾其勿辭,救護母病。
吏曹參議李宜顯上疏。大槪,臣於病伏之中,又被儒臣之申疏詆斥,情勢益蹙,決不容一日仍授,敢暴危懇,乞蒙譴罷事。入啓。答曰,省疏具悉。爽誤之言,過當之論,不必爲嫌,爾其勿辭,從速察職。
院前啓,請還收罪人河減死定配之命,更加嚴刑得情,依律處斷。請還收唐津量移罪人金泰潤減等之命。請徒配罪人吳遂元更爲拿覈。請還收柳赫然·李元禎復官之命。請統制使李碩寬改差。竝引嫌而退。不欲參啓,旣有所執,嫌難處置,其勢亦然。請掌令金普澤,持平申思喆,竝命出仕。答曰,不允。處置事,依啓。
以尊崇都監草記,吏曹判書宋相琦,牌招察任事,允下。
吏曹判書宋相琦,身病出仕。
兵曹口傳政事,以李聖肇·兪命凝·柳述·洪重禹·徐命遇·柳憲章·成碩夔·柳鳳徵·李禎翊·李禎·李龜齡·沈樘·朴澄·具萬理·韓重熙·權頀·洪泳·權世恒·洪景濂·趙錫命·趙翼命·尹陽來·鄭雲柱·李端章爲副司直,以李宜晩·洪重休·金相元·呂必禧·李承源爲副司果。以上朝報
尊崇都監郞廳,以都提調意啓曰,中宮殿玉冊文草圖書書入之際,末端稽首之上,誠歡誠忭四字落漏,而臣等未能覺察,不勝惶恐。改付標以入之意,敢啓。傳曰,知道。尊崇都監謄錄
上在慶德宮。停常參·經筵。
申時酉時,日暈兩珥。
下直,朱乙溫萬戶安大秀。
咸鏡監司書目,永興府使安斗齡,不合本職,今姑改差,其代令該曹,極擇差送事。
副摠管海城君檍上疏。大槪,臣之老母宿病,添劇於慘慽之餘,以此情實,無離側供職之望。乞遞摠管之任,俾得專意救護事。入啓。答曰,省疏具悉。卿其勿辭,救護母病。
掌令金萬胄辭職上疏。入啓。答曰,省疏具悉。爾其勿辭,從速察職。
上在慶德宮。停常參·經筵。
下直,濟物萬戶南世安,委曲僉使朴斗漢。
黃海監司書目,谷山呈,以日守張福金妻良女呂玉,一胎産三子,事係異常事。
又書目,海州等十三邑呈,以今月十二日寅時量,地震起自西北間,屋宇掀動,門樞有聲,轉震南方,而復作一次,食頃之間,再次地震,係是變異事。
領議政李濡,判府事李畬·徐宗泰·李頤命,兵曹判書趙泰采,禮曹判書金宇杭,參判閔鎭遠,參議李大成,請對入侍。入侍時,戶曹判書趙泰耉,知義減下,未肅拜前行公事,榻前下敎。進宴以四月定行事,榻前定奪。以上朝報
訓鍊都監啓曰,都監郞廳未差之代,前掌令呂光周,已爲啓下,而方在罷散中,時無職名,依例付軍職,冠帶常仕,何如?傳曰,允。訓局謄錄
上在慶德宮·停常參·經筵。
申時酉時,日暈,暈上有背。
下直,防踏僉使尹選。
掌令金普澤初度呈辭。入啓。給由。
政院啓曰,永昭殿讀寶官實差掌令金普澤,纔已呈辭受由,今日習儀時,無進參之員,預差執義沈宅賢,卽爲牌招,使之進參,何如?傳曰,允。
執義沈宅賢牌不進,罷職傳旨。傳曰,只推勿罷。
政院啓曰,執義沈宅賢,旣有只推之命,更爲牌招,以爲習儀進參之地,何如?傳曰,允。
謝恩,執義沈宅賢。
全羅監司書,公緘未勘,重務久曠,冀蒙恩遞,以幸公私事,上疏上送事。啓。答曰,省疏具悉。疏中驅入甘心等語,殊欠和平也。卿其勿辭察職。
應敎朴鳳齡上疏。大槪,臣於全羅監司柳鳳輝辭,不可晏然者,乞削臣職,以謝人言事。入啓。答曰,省疏具悉。一時相規,本無深意。意外詆斥,在我何嫌?勿辭察職。
左承旨金德基上疏。大槪,臣於全羅監司柳鳳輝辭疏,有不宜晏然邇列者,乞遞職名,以快人心事。入啓。答曰,省疏具悉。意外詆斥,不必爲嫌,勿辭察職。以上朝報
傳曰,中宮殿玉冊文,女官當讀之,依前書入,而傍書諺文以入事,分付。
都監啓曰,命下矣。卽依聖敎,書入之意,敢啓。傳曰,知道。尊崇都監謄錄
禮曹啓曰,進宴廳堂上郞廳差出事,旣已命下矣。自前進宴時,京上妓生,例用四十名,而此外預差五名,解事者七名抄定事,載在謄錄。今亦以此分數定各道,使之依例上送事,知委之意,分付掌樂院,何如?傳曰,允。禮曹謄錄
上在慶德宮。停常參·經筵。
未時,太白見於巳地。
下直,醴泉郡守申聖夏,恃寨僉使鄭時泰。
掌令金普澤再度呈辭。入啓。加給由。
忠淸監司書目,淸風呈,以大司憲權尙夏病重上去不得事。啓。傳曰,前後疏批,已悉至意,決不可一向邁邁,以孤予虛佇之誠。卿其亟回遐心,須速就道,用副予望事,回諭。
吏曹,進宴堂上三,金柱臣·金宇杭·趙泰耉,郞廳三,丁道復·申伯周·閔在洙,啓。
慶尙監司書目,聞慶縣監宋廷蕃,冒禁畜妓,與軍威前縣監朴斗寅相議,稱爲陳告,匿實瞞報。同宋廷蕃,爲先罷黜,朴斗寅罪狀,令攸司稟處事。
吏曹啓目,粘連。觀此應敎朴鳳齡上疏云云。家有偏母,貧難爲養之狀,通朝之所共知。今其疏語懇切,有足感動,其在聖上體下之道,似當許副其願,以伸情理,而卽今玉堂苟簡莫甚,姑待前頭都堂新錄完畢,僚員稍備之後,特許便養,恐合事宜是白乎矣。儒臣出補,臣曹有難擅便,上裁何如?啓,依回啓施行。
禮曹啓曰,進宴吉日,令日官推擇,則大殿進宴,來四月十八日,中宮殿進宴,同月十九日爲吉云。以此日定行乎?敢稟。傳曰,知道。
京畿監司書目,驪州呈,以判尹閔鎭厚辭職上疏上送事。啓。答曰,旣往之事,予未嘗留在心胸,則卿豈有惶蹙自廢之理哉?今又陳章,無意上來,實涉太過也。卿其勿復撕捱,卽日就進。日記廳郞廳李澤徵書。郞廳柳埅校。
上在慶德宮。停常參·經筵。
卯時,日暈左珥。自辰時至午時,日暈。未時,太白見於巳地。
護軍白漢相,加資肅拜。以上朝報
傳曰,永昭·敬寧兩殿改題,其時以香水洗滌,則必有水氣,墨痕漫延。且竹刃刮磨,似或未盡,養齒飛陋等物,皆不合宜,以木賊精磨,似爲便當,以此分付都監。尊崇都監謄錄
上在慶德宮。停常參·經筵。
自卯時至酉時,日暈。
政院啓曰,連日監察茶時,事甚未安。除在外·呈辭·受由外,呈告·未肅拜人員,竝卽牌招察任,何如?傳曰,允。
掌令金萬胄牌不進,罷職傳旨。傳曰,只推勿罷。
平安監司書目,平壤等三十四邑呈,以二月十二日寅時量地震,事係變異事。
上在慶德宮。停常參·經筵。
下直,全羅都事鄭楷,漆原縣監李聖時,麟山僉使安繼祥。
成均館官員,以知館事意啓曰,今三月初三日,儒生課製,當爲設行,而大司成鄭澔,在外未肅拜,且尊崇都監三度習儀相値,限內不得爲之。今月內無故日,退行之意,敢啓。傳曰,知道。
右副承旨鄭來祥辭職上疏。入啓。遞差。
掌令金普澤三度呈辭。入啓。遞差。
持平申思喆初度呈辭。入啓。給由。
京畿監司書目,情勢危蹙,病狀且苦,決無仍因供職之望。且於殿最封進之命,有不可冒當者,乞遞臣職,仍令該曹,照例稟處事,上疏上送事。啓。答曰,省疏具悉。卿勿過辭,斯速封進。
政院啓曰,卽者中樞府錄事來言,判府事趙相愚,自數日來,宿病添重云。係是大臣病患,敢啓。傳曰,遣御醫看病,連爲書啓。
吏曹啓曰,承旨及臺諫有闕,政事,取稟。傳曰,再明日爲之。
掌令金萬胄上疏。大槪,恩召之下,竟未祗赴,勿罷之命,出於格外,冒死更瀆,亟賜鐫遞,以答物議。兼附所懷,以備裁察事。入啓。答曰,省疏具悉。究竟之獄,不當更覈。金一鏡伊時啓言,殊涉不韙矣。金重熙等事,令該曹稟處。爾勿過辭,從速察職。以上朝報
尊崇都監郞廳,以都提調意啓曰,都廳郞廳金普澤,以臺職呈辭,今旣遞差。該曹卽爲口傳付軍職,俾得進參於今日三度習儀,何如?傳曰,允。尊崇都監謄錄
上在慶德宮。停常參·經筵。
卯時辰時,有霧氣。
下直,扶安縣監申淵,全羅右水虞候柳春栽。
持平申思喆再度呈辭。入啓。加給由。
忠淸道儒生鄭泰章等上疏。大槪,請徵召祭酒權尙夏事。入啓。答曰,省疏具悉。敦召雖勤,而遐心莫回,亶由予誠淺,缺然且慙,無以爲心。必致乃已,固予至願,而多士之疏,如是至懇,可不加意焉?
京畿監司書目,豐德府使姜泰相,今月初四日,母在喪事。
檢閱朴師益牌不進,罷職傳旨。傳曰,只推勿罷。以上朝報
都監郞廳,以都提調意啓曰,都監三房工役,今已次第完畢,工匠等竝爲放送,監造官則仍前輪直,而郞廳一員,亦令每日晝仕之意,敢啓。傳曰,知道。尊崇都監謄錄
上在慶德宮。停常參·經筵。
未時,太白見於巳地。
持平申思喆三度呈辭。入啓。遞差。
待敎沈珙,檢閱朴師益,奉敎金在魯,牌不進罷職。
修撰鄭纘先牌不進。傳曰,只推勿罷。
知敦寧李健命上疏。大槪,臣於頃日,儒臣之論攻銓地,終有所不敢泯默者,略暴危懇,冀蒙鐫遞,以謝人言事。入啓。答曰,省疏具悉。意外侵斥,不必爲嫌。卿其勿辭,從速行公。
戶曹判書趙泰耉請對入侍。入侍時,大提學進冊寶陳賀頒敎文,使之撰進事。榻前下敎
吏曹啓目,粘連觀此注書洪廷相上疏,則與右承旨南就明,有姑夫應避之嫌,令該曹照例處置。相避之法,在下當遞,洪廷相改差,何如?傳曰,允。
京畿監司書目,抱川縣監申達源,今月初五日身死事。
有政。兵批,以鄭來祥·申思喆爲副司直,以趙成基爲羅老島萬戶,以尹徵美爲羅暖萬戶,以金錫衍爲司直,以呂光周·李熊徵爲副司果,以金翰運爲司正,以靈原君櫶爲都摠管,以朴權爲知中樞府事,以李櫶爲內禁衛將,以許埰爲五衛將,以郭基之爲僉知中樞府事,以李兌麟爲部將,以閔昌基爲訓鍊主簿,以金洙爲宣傳官,以李景說爲文兼,以李廷虎爲武兼,以宋道錫爲文兼,以李益馝爲都摠都事。以上朝報
入侍時,戶曹判書趙泰耉所啓,關西稅米,因本道所請,廟堂覆啓,令與本曹相議,許令作錢上納,而平壤稅收,則例爲會付本府,不爲上納之故,今年亦不得入於作錢中矣。蓋平壤一府,自是營下劇地,地大物衆,酬應甚煩,凡干需用,常患不足。前因本道陳請,還上耗榖,限年劃給,而此是難繼之道,故近來防塞不許矣。本府以營下劇邑,酬應甚煩,而前頭支勅之需,救民之策,無計可施,田稅米太,量宜許賣之意,報請甚勤。卽今通一道盡許作錢,而獨平壤不與焉,似爲不均。本府不但今年稅收,亦有陳稅米太之會付者,參酌許賣,似或無妨,故敢此仰達。上曰,依爲之。備局謄錄兵曹啓曰,日昨入侍時,三軍門勸武軍官等,三月旬後試才事,命下矣。今十三日,臣泰采與兩局大將,會同開坐,依例試才之意,敢啓。傳曰,知道。訓局謄錄
吏曹,以鄭纘先爲修撰,洪好人爲掌令,權忭爲副修撰,李夢曅爲監察,金宇杭兼知義禁,趙永期爲聞慶縣監,李明弼爲禁府都事,李熊徵爲慶尙都事,尹世綏爲刑曹參議,李箕獻爲監察,沈仲良爲豐德府使,尹尙遠爲思陵參奉,郭基之爲永興府使,金相元爲持平,張善潭爲渭原郡守,李文興爲弼善,洪禹瑞兼文學,韓永祚爲司諫。
上在慶德宮。停常參·經筵。
自眛爽至辰時,有霧氣。午時未時,日暈兩珥。夜一更,月暈。
政院啓曰,永昭殿·敬寧殿改題主私習儀,今日當爲之,而浴主官司諫韓永祚,本職未肅拜,不得進去云。卽爲牌招,使之進參,何如?傳曰,允。
吏曹口傳政事,檢閱單徐命均。
謝恩,司諫韓永祚。
檢閱徐命均,牌不進罷職。
兵曹,以李弘述爲右邊捕盜大將。以上朝報
捕盜廳啓曰,右邊捕盜大將李弘述,今日政除拜水原府使,大將有闕之代,本曹今當差出,而判書臣趙泰采,以北漢看檢事出去,此等窠闕,有非佐貳之官,所敢注擬。判書還來後差出間,依前例以左邊捕盜大將尹□□,姑爲兼察,何如?傳曰,允。
上在慶德宮。停常參·經筵。
辰時巳時申時,日暈。
下直,龍安縣監李師中。
假注書趙鎭禧病,代以申滌爲假注書。
政院啓曰,監察茶時,已至累日,事甚未安。除在外外,呈告·未肅拜人員,竝卽牌招,何如?傳曰,允。
又啓曰,科獄收殺之後,考官今無可嫌,聖敎亦已開釋,而刑曹判書崔錫恒,同義禁朴弼明,咸鏡監司李光佐,一向引入,無意出肅,已涉太過,而又引不當嫌之臺章,連呈辭疏,雖自本院退却不捧,而公私之積滯,夫馬之留待,俱甚可慮,竝卽牌招,何如?傳曰,允。
持平金相元上疏。大槪,意外除命,忽下於情苦病劇之中,而臣於前秋,因一陳疏,積困人言,且以修史過限事,自有應被之罪。玆隨天牌,投章徑退,伏乞聖明,先遞臣職,因治臣罪,以謝衆言,以安私分事及弼善李文興辭職上疏。入啓。答曰,省疏具悉。爾其勿辭,從速察職。
禁府,朴斗寅·宋廷蕃·張孝源拿囚。啓。
吏曹參判李晩成上疏。大槪,獲蒙恩暇,將還病母,而第臣情勢,有不敢冒據於職次者,略暴危悃,冀賜斥免事。入啓。答曰,省疏具悉。兩件引嫌,元非大段,卿其勿辭,從速行公。
掌令洪好人,謝恩後啓曰,臣於近日言責之任,有萬分難冒之端,無一毫蹲仍之勢。頃忝是職,病狀亦苦,徒尋辭單,幸蒙恩遞,不意柏府除命,又及於累試僨誤之身,不敢爲冒出祗肅之計。今因召牌下降,不得不冒昧出肅,而第本府前啓柳赫然·李元禎事,尙未收殺,臣以中間寢啓之人,有難可否之嫌,與前無異。旣不得參啓,則亦不可一日仍冒於臺次,請命遞斥臣職。答曰,勿辭,退待物論。
謝恩,刑曹判書崔錫恒,持平權熀,咸鏡監司李光佐。
傳曰,頒赦,百官加爲之。
去秋冬等褒貶,龍仁縣監朴尙彬,陰竹縣監金錫文,以上中,通津縣監李元命,平丘察訪吳運昌,以上下。
政院啓曰,頒赦百官加爲之事,命下矣。某罪以下竝宥乎?敢稟。傳曰,雜犯死罪以下竝宥。
春秋館郞廳,以領事意啓曰,前檢閱朴師益,因臺疏徑〈出〉,因爲違牌罷職。其所引嫌,旣涉太過,而檢閱徐命均,待敎沈珙,奉敎金在魯以廳規,亦皆次次違牌罷職,卽今史局一空。親臨受冊,只隔一日,而左右史將無以備員入侍,事體極爲未安,不可無變通之道,罷職四人別敍,令該曹卽爲口傳付職,何如?傳曰,允。
吏曹口傳政事。奉敎單金在魯,待敎單沈珙,檢閱二單,徐命均·朴師益。
吏曹啓曰,在前頒赦之時,則例有別歲抄之事,今則何以爲之?敢稟。傳曰,書入。
又啓曰,書入事,命下矣。準期不敍,褒貶居中·居下,竝書入乎?敢稟。傳曰,依爲之。
又啓曰,在前別歲抄時,還上虛錄,永勿除職,未滿十年之類,不得書入,而丙戌年進宴後,因筵臣陳稟,竝爲書入之命。今番係是大赦,何以爲之?敢稟。傳曰,竝爲書入。又啓曰,永不敍用,雖未過三年,大赦之時書入事,頃已命下矣。今番係是大赦,何以爲之?敢稟。傳曰,竝書入。
檢閱徐命均上疏。大槪,不意牽復有命,召牌繼降,而第與右僚,旣有應避之嫌,乞遞臣職,以便公私事。入啓。遞差。
謝恩,奉敎金在魯,待敎沈珙,檢閱朴師益。
忠淸監司書目,公州呈,以工曹參判權辭職上疏上送事。啓。答曰,省疏具悉。卿其勿辭,從速上來察職。
兵曹口傳政事,以尹淑爲副摠管。
修撰鄭纘先牌不進,依承傳罷職。以上朝報
義禁府啓曰,以全羅監司·濟州牧使狀啓,刑曹粘目,古阜前郡守張孝源,軍威前縣監朴斗寅,聞慶前縣監宋廷蕃,濟州前判官申善浣等,移本府處置事,允下矣。張孝源,朴斗寅,宋廷蕃,今方待命,卽爲拿囚,而申善浣,時在全羅道淳昌地本家云,依例發遣府書吏,拿來,何如?傳曰,允。義禁府謄錄
上在慶德宮。停常參·經筵。
夜一更,月入東井星。五更,流星出天江星,入巽方天際,狀如拳,尾長一二尺許。未時,太白見於巳時。
政院啓曰,持平權熀,除拜已久,尙未署經,事甚未安。兩司多官,除在外,呈告·未肅拜人員,竝卽牌招,以爲署經之地,何如?傳曰,允。
明日崇政殿親臨上尊號進冊寶時,出宮正時寅正二刻,王世子出宮正時寅正三刻,開門四更三點。
謝恩,持平金相元,大司諫李觀命,弼善李文興。
府前啓,請還收黃順中放釋之命,仍令該曹,更加窮問,依律處斷。請李獻英·獻章等試券,令該曹更加考覈,拔去榜中。請還收柳赫然·李元禎復官之命。引嫌而退。前避請出,公議可見,今又引嫌,無已太過?請掌令洪好人出仕。答曰,不允。處置事,依啓。前啓,壽進宮任掌等令該曹嚴覈正罪事及黃澗縣監尹春敎罷職事,停啓。
院前啓,請還收罪人河減死定配之命,更加嚴刑得情,依律處斷。請還收唐津量移罪人金泰潤,減等之命。請徒配罪人吳遂元更爲拿覈。請還收柳赫然·李元禎復官之命。請統制使李碩寬改差。答曰,勿煩。
掌令洪好人,就職。朝報
義禁府啓曰,忠淸道疏儒趙挺豪,因臺啓嚴鞫得情事,自政院捧傳旨於本府。卽當奉行,而第王府事體,極爲嚴重,如非語犯不道,罪關凶逆,則不可自本府鞫問矣。今此挺豪之疏,雖語意陰憯,情態絶痛,與語犯不道者有異。在前如此之類,皆自該曹究問定罪,則挺豪之自本府嚴鞫,有損事體,且關後弊,不敢循例擧行。令政院更爲稟處,何如?傳曰,自該曹究問,可也。義禁府謄錄
上在慶德宮。停常參·經筵。
未時,太白見於巳地。
敎。王若曰,率舊典而循群情,勉膺徽號,渙新恩而行肆赦,或推洪休。布玆絲綸,諭予心腹,言念眇末,叨承聖神。揭大義於春秋,敢曰先志是繼,修曠典於宗祏,寔由天道必伸。至若內儀之重光,只幸前過之追補,而忝位迨四十載,顧疵政難一二言。王公有孤寡之稱,所貴抑損,臣民切愛戴之願,猶欲尊崇。慨予衷之未孚,引故事而申籲,惟先王道尊德盛,允宜鋪張,想中興治定功成,尤叶揭厲。予何人也,自視欿然,丕顯丕承,惟不克負荷是懼,大經大法,亦何嘗昭闡無遺?謙挹之旨累宣,匪出虛假,懇迫之誠愈至,莫遂終辭。旣蔑事業之可觀,深恐名實之未副,雖存心於風化,蓋無之云,若匹休於祖宗,安敢當此?聖猶不居於夫子,烈乃無競於武王,此而猥加,重予不德。彝章載煥,受顯冊而靡榮,縟儀親臨,顧初心而多恧,然當歸美之盛擧,詎闕同慶之常規?玆推一視之恩,用霈旁流之澤。自本月初九日昧爽以前,雜犯死罪以下,咸宥除之,在官者各加一資,資窮者代加。於戱,君子素其無逸,邦命庶幾維新,建極出治,冀庶政之益懋,滌瑕蕩垢,宥群品而竝生。故玆敎示,想宜知悉。大提學宋相琦製進
吏曹啓曰,百官加下批政事,取稟。傳曰,明日爲之。
平安監司·義州府尹書目,回還冬至使一行,二月十五日,自北京離發,三月初五日,先來出來事。
王世子永昭殿進冊寶後,藥房·政院·玉堂問安。答曰,知道。王世子敬寧殿進冊寶還宮後,藥房·政院·玉堂問安。答曰,知道。
傳。前都事朴徵賓·南一明,典簿鄭寅賓,縣監方震說·全聖徵·趙相忭·朴弼文·崔仁垕·朴泰相·判官鄭赫先·朴弼揆,典籍朴泰三,郡守李重國,博士李鳳翼,正字金濰,校理吳命恒,掌令呂光周,修撰洪致中·鄭纘先,察訪尹就殷·李自興,原豐都正㷗,府尹李敏英,郡守李畛,參議趙道彬,參知李台佐,牧使鄭思孝,郡守金夏鳴,僉使朴守剛·金盛節·金重九,萬戶朴弘輔·李彦馪·李榏,武兼元澤·張孝一,權管朴宗榮,竝敍用。縣監趙相忭·尹淰,府尹權,僉使吳萬元·金重九,萬戶林震澤等竝職牒還給,去秋冬等褒貶居中·居下,竝勿論事,下吏·兵曹。
吏曹口傳政事,以洪禹瑞爲吏曹正郞。
京畿監司書目,楊根呈,以判敦寧崔奎瑞辭職上疏上送事。啓。答曰,省疏具悉卿懇。卿其安心勿待罪,從速入城行公。又書目,果川呈,以判府事崔錫鼎上疏上送事。啓。答曰,省疏具悉卿懇。卿其安心勿待罪,從速入城,以副予意。仍傳曰,遣史官傳諭。以上朝報
備邊司郞廳,以領議政意啓曰,弘文館旣已圈點,都堂錄以明日出令,而吏曹郞廳,必於今日內差出,可以擧行,令該曹卽爲口傳差出,何如?傳曰,允。備局謄錄
上在慶德宮。停常參·經筵。
下直,東里僉使韓爾錫。
明日永昭殿改題主時,王世子出宮正時,卯初二刻,改題主正時,卯正三刻。敬寧殿改題主時,正時未初一刻。
判府事趙相愚箚子。大槪,病在殊域,跡阻賀班,敢此哀籲,冀蒙譴罰事。入啓。答曰,省箚具悉卿懇。有疾未參,別無所傷,遣醫之命,亦非偶然,卿其安心勿待罪,從容善攝。仍傳曰,遣史官傳諭。
謝恩,舍人李晩堅。
傳曰,尊崇都監都提調以下,竝書啓。
咸鏡監司李光佐上疏。大槪,乞得恩暇,往省丘墓,以伸至情事。入啓。答曰,省疏具悉。疏辭如此,竝許往來焉。
禁府啓目,黃海·平安·忠淸監司啓本云云。本府所管定配罪人未放秩,依啓聞施行,他餘罪人,令該曹稟處,何如?啓依允。又啓目,京畿監司啓本云云。本府所管定配罪人放秩,李碩麟·李松年,依啓聞施行,其中吳遂元,臺啓方張,姑爲仍配之意回移,他餘罪人,令該曹稟處,何如?啓依允,又啓目,江原監司啓本云云。本府所管定配罪人放秩,崔尙㠎未放秩,依啓聞施行,他餘罪人,令該曹稟處,何如?啓依允。又啓目,咸鏡監司啓本云云。本府所管定配罪人放秩,金戩·李徵瑞,未放秩,竝依啓聞施行,放秩中李徵瑞稟秩,李振海罪犯甚重,不可輕議,仍配之意回移,他餘罪人,令該曹稟處,何如?啓依允。又啓目,全羅監司啓本云云,本府所管定配罪人放秩李祥輝·金未放秩,依啓聞施行,他餘罪人,令該曹稟處,何如?啓依允,又啓目,慶尙監司啓本云云,本府所管定配罪人放秩,李東馥·李纘源,依啓聞施行,而放秩中李世德,當初遠竄,出於特敎,自下有不敢直請全釋,上裁。謀逆緣坐罪人,例不入於赦令,而今此啓本中,一倂擧論,殊甚不察。當該監司李坦推考,他餘罪人,令該曹稟處,何如?啓依允。李世德,累經赦宥,放送,監司之直置放秩,殊涉未安,推考。
傳。定配罪人未蒙放身死罪人韓必英·李後說·李墪,時囚罪人張厚載·康以源·張世相·朴斗寅·宋廷蕃·韓信國,門黜罪人權懋經,時囚罪人張翊文,未及拿來罪人申善浣,竝放送。
謝恩,吏曹正郞洪禹瑞。
忠淸監司書目,忠州呈,以大司成鄭澔辭職上疏上送事。啓。答曰,省疏具悉。今玆收敍,意非偶然,指嗾等事,已因筵奏,知其儒臣之爽實矣。卿其勿辭,從速上來察職。
有政。兵批,以李瀗爲副護軍,以金時兌爲臨津別將,以李景說·許埰爲副司果,以安斗齡爲僉知中樞府事,以朴守剛·金盛節·林成竹爲副護軍,以羅俊伯爲同知中樞府事,以趙道彬·李台佐爲副護軍。以上朝報
禮曹啓曰,今此上尊號時,各殿樂章,旣已啓下矣。永昭·敬寧殿樂章,似當用之於祭享,而常時大祭奠幣及三獻有樂章,而參神·辭神之節,只有樂而無章,蓋殿內祀典,與宗廟祭禮有別而然也。奠幣·三獻,旣有從前所用樂章,則今所撰樂章,別無可用之處,列聖樂章之不用於祭享者亦多,則恐不至大段未安。大殿·中宮殿樂章,則依曾前進豐呈時例,前頭進宴時第一爵前,似當先唱,而自下不敢擅便,何以爲之?敢稟。傳曰,依爲之。禮曹謄錄
吏曹,洪致中爲校理,金澥爲抱川縣監,李晩堅爲舍人,元萬東爲平丘察訪,吳命恒爲兼弼善,韓永徽爲軍資正,宋世鼎爲司䆃僉正,李洴爲司錄,李森爲通津縣監,趙尙健爲瓦署別提。
上在慶德宮。停常參·經筵。
自午時至酉時,下雪。
傳曰,呈告之紛紜,近來尤甚,前後申飭之意,果安在哉?極爲未安,本院另加申飭。
假注書申滌書啓,臣承命馳往于果川盤浦村判府事崔錫鼎所住處,傳宣聖批,則以爲,身帶職名,未參大禮,猥陳疏章,方俟缷罰之加,不意史官遠來,傳宣批旨,不惟不加之罪,乃諭以從速入城,拜手莊誦,惶感交切。臣情地兢蹙,疾病且苦,末由趨造承命,一倍惶惕,不知所達云矣,敢啓。傳曰,知道。
大司諫李觀命上疏。大槪,冒陳血懇,冀蒙鐫遞事。入啓。答曰,省疏具悉。當時疏批,不察本心,未免過當之歸,到今有何可嫌之事?爾其勿辭,從速察職。
副校理李澤上疏。大槪,臣於擊錚人李蓍泰供辭,有不可晏然者,請遞事。入啓。答曰,省疏具悉。筵白得宜,意外被侵,在我何嫌?爾其勿辭察職。
傳曰,永昭·敬寧兩殿改題主時,題主官以下,竝書啓。
王世子敬寧殿改題主還宮後,藥房·政院·玉堂問安。答曰,知道。
掌令洪好人啓曰,伏聞今日永昭·敬寧兩殿改題主時,大臣以憲府多官無一員進參,且以擧案中呈告懸錄,至有囚禁府吏之令,臣於是不勝惶悚死罪之至。噫,春宮動駕,大祭親行,凡在侍從之列者,推移趨造於陪祭之班,事例當然,而如臣情地,斷無一毫蹲冒之勢。頃日詣臺自列,蓋出於不獲已,處置請出,出於意外,在臣之道,惟當縮伏,以冀遞免,而今此受冊陳賀,實是曠古之休慶,莫大之盛禮,分義所在,不暇他顧,黽勉就列,粗伸欣忭之忱,若其私分之靡安,臺體之壞損,更無餘地。數日以來,病狀亦劇,尋單請急,惟以遞解爲期,臣之情勢難安,通朝之所共知,不得趨參,非敢爲偃蹇自便之計矣。大臣旣以此,逮繫掌吏,則臣之踪地,已難晏然。且伏見下政院另加申飭之敎,臣之連尋辭單,雖出於萬不得已,而嚴旨之下,惶蹙則甚矣。以此以彼,俱不可一刻仍冒於臺次,請命遞斥臣職。答曰,勿辭,退待物論。
掌令金萬胄啓曰,臣之情跡,有難耐恥冒進者,實通朝之所共知,故一疏再疏,以至尋單者,蓋出於不獲已也。只爲庭賀,黽勉一出,粗伸分義,而揆以廉隅,終有所難安者,卽尋呈告矣。卽伏聞大臣以王世子親行大祭時,本府無一人進參,事體未安,至有囚禁掌吏之事,臣不勝驚惶死罪之至。今此改題之祀典,何等重事,而爲臣子者,拘於小嫌,敢爲此偃蹇自便之計哉?第誤聽下吏輩錯謬之說,致有此闕禮之罪,此莫非臣昏昧不思之致,揆以王法,宜伏刑章。且伏見下政院特敎,近來呈告紛紜,有另加申飭之敎,臣於近日,連尋辭單,嚴旨之下,益增惶隕,何可一刻蹲冒於臺次乎?請命遞斥臣職。答曰,勿辭,退待物論。
持平金相元啓曰,臣有癃痼之疾,負應被之罪,實無一分陳力之望,而除命遽出意外,適値大禮迫日,冒沒出肅,仍參嵩呼之列,而第臣史官時,未修日記,自朝家定限催督,而病狀沈篤,終未修進。年前待罪春坊,略暴難强之狀,聖明亦已俯燭之矣。史草未完之前,罔非臣俟譴之日,而同事諫臣儒臣旣以此相繼遞罷,則在臣廉隅,不可一刻仍冒,而庭賀退歸之後,宿病添劇,詣臺自列,亦無其路,尋單請急,惶蹙罔措矣。卽者大臣以今日王世子親行大祭時,本府無一人進參,至有囚禁府吏之擧,臣於此尤不勝悚怖之至。兩殿改題主,是何等重禮,而顧臣卽今情地,更難就列,不得參班,萬不獲已,而大臣嚴加非斥,替囚下吏,則臣之難安之端,又加一層。卽又伏見下政院之旨,以呈告紛紜,另加申飭爲敎,臣以情病,連尋長單,嚴旨之下,悚蹙冞深。以此以彼,俱不可一刻仍冒於臺次,請命遞斥臣職。答曰,勿辭,退待物論。
持平權熀啓曰,臣纔自外還,情病俱劇,實無一分蹲冒之勢,而署出之翌日,適値大庭賀儀,陳疏見却,冒沒乍出,非爲仍因盤礡之計也。昨者强疾詣臺,以兩件犯科事引避,則喉司不諒,輒又阻搪。蓋疏避中,所謂犯〈科〉,卽承召乘轎,迂路作行及前冬諫臣之疏請軍色騎郞事也。犯科之罪,論之以已行,法例宜被重勘,軍色之誚,不可以泛論鄙瑣,獨自無故。衆所共知實病之外,以此自劾,必欲遞罷,不得已尋單縮伏矣。卽伏聞大臣,以王世子親行大祭時,本府無一人進參,至有掌吏囚禁之事,臣竊不勝驚惶死罪之至。兩殿享祀,春宮動駕,何等至重至大之禮,而敢自自便,無端不參也哉?如許情病,一未登徹,則晏然自處以無故臺官,實有所壞喪廉隅者。且聞各司一員,當爲參班,此非諸臺俱進之比,故臣惟憫蹙俟罪而已。至若下吏輩,誤傳不參之前規,雖知其極甚怪訝,而臣新入臺地,亦未行公,故不暇細究事例,致有此闕禮之罪矣。大臣旣以此,替囚下吏,則揆以王法,宜伏刑章。卽伏見下政院之敎,以呈告之紛紜,至有另加申飭之敎,臣尤有所惶悚萬萬。病形踪地,雖甚危迫,呈告之辜,亦無以自解。以此以彼,決不可晏然仍冒於臺次,請命遞斥臣職。答曰,勿辭,退待物論。
吏曹,弘文錄李秉常。朝報
都監郞廳,以都提調意啓曰,今日敬寧殿改題主時主式,自奉常寺書進,而今此所上徽號二字,以永昭殿徽號換書。此何等敬謹之地,而當該官員,慢不致察,有此做錯,極爲驚駭。拿問處之,何如?傳曰,允。尊崇都監謄錄
上在慶德宮。停常參·經筵。
午時,灑雪。夜自一更至三更,月暈,廻火星·土星。
下直,義州府尹李裕民,順川郡守吳盛載,開城經歷李禎檍,古今島僉使梁任厦。
備忘記。噫,方當季春之月,陽氣發泄,而好雨之餘,雪乃繼降,自未至酉,無異深冬,究厥致災,亶由否德,徒切憂懼,不遑寧處也。詩云,敬天之怒,無敢戱豫,災異如此,而仍行宴禮,豈非未安之甚者乎?今玆進宴,其令停止。
執義沈宅賢啓曰,臣情地悶蹙,理難冒進,疾病沈痼,望絶從仕,而嚴召荐降,大禮且迫,不得已黽勉出肅,仍參賀班,而積年癃癈之疾,又復添劇,吐血無算,氣息垂絶,尋單請急,見阻喉司,臣誠狼狽,不知爲計。此際伏聞大臣以兩殿題主時,本府多官,無一員進參,至囚掌吏,臣於是尤不勝驚悚之至。噫,春宮親祭,事體至重,臣雖愚昧,粗知分義,豈敢爲偃蹇自便之計哉?祗緣賤疾濱死,情勢難强,旣不得趨造於陪班之末,適會諸僚,亦無推移之員,以致大臣之囚治下吏,闕禮之罪,臣亦自知。且臣伏見下政院之旨,有申飭呈告之敎,臣之連尋辭單,雖出於情病之萬不獲已,嚴敎之下,惶蹙冞深。以此以彼,俱不可一刻仍冒於臺次,請命遞斥臣職。答曰,勿辭,退待物論。
議政府舍人,以領議政意啓曰,以都堂錄事,啓請口傳差出銓郞之後,因本府西壁有故,初十日出令還止,今日更爲出令,而左參贊黃欽,右參贊金鎭圭,皆稱病不進,又將不得開坐,事體殊甚未安。黃欽·金鎭圭,卽爲牌招,以爲備員完錄之地,何如?傳曰,允。
左參贊黃欽上疏。大槪,臣於太常該官拿問之事,有不容獨免罪罰者,敢陳自劾之章,將呈政院之際,召牌降臨,而俟譴之中,理難趨承。且臣昨參陪祭之班,重感風寒,昏倒不省,坐犯違慢之科,益增惶隕。乞遞臣本兼諸任,以重邦憲事。入啓。答曰,省疏具悉。卿其勿辭,亦勿待罪。
判尹閔鎭厚上疏。大槪,敢陳病狀情勢,乞遞本兼諸任事。入啓。
院前啓,請還收罪人河減死定配之命,更加嚴刑得情,依律處斷。請還收唐津量移罪人金泰潤減等之命。請徒配罪人吳遂元更爲拿覈。請還收柳赫然·李元禎復官之命。請統制使李碩寬改差。竝引嫌而退。未參陪班,雖緣情病,其在事體,終涉未安。請掌令洪好人,金萬胄,持平金相元·權熀,執義沈宅賢,竝命遞差。答曰,不允。處置事,依啓。
答判尹閔鎭厚疏曰,省疏具悉。疎緩之斥,殊涉過當。下款事,於卿尤無所嫌,安心勿辭,從速行公。
正言洪啓迪上疏。大槪,略暴憂愛之忱,以備澄省,兼陳難冒之狀,冀賜鐫削事。入啓。
判府事李畬上疏。大槪,臣於太常該郞被拿,不勝惶恐待罪事。入啓。
都堂錄四點,洪啓迪·宋成明·李秉常,三點,金普澤·金相元·沈宅賢·洪萬遇·洪廷弼·黃龜河·韓祉·尹鳳朝·申靖夏·洪錫輔·魚有龜·李眞儒·呂光周·申思喆·金楺。
領議政李濡箚子。大槪,乞賜斥免,以答天譴事。入啓。答曰,省箚具悉卿懇。災咎之作,職由涼德,省愆不暇,可移於相?因災策免,本非美事,卿其安心勿辭,速出視事,以濟時艱。仍傳曰,遣史官傳諭。
答判府事李畬疏曰,省疏具悉卿懇。主式誤書,責在郞官,何至引咎?卿其安心勿辭,亦勿待罪,速出行公,以副至望。仍傳曰,遣史官傳諭。
答正言洪啓迪疏曰,省疏具悉。身居言地,恐君有闕失,隨聞陳列,憂愛之心,予甚嘉歎。若非諫臣之言,此等怪駭之擧,予何以知之?看來極可驚駭。聚會歌呼者,令攸司査出痛懲。丘史等事,亦甚得宜,可不聽納焉?爾其勿辭,從速察職。
傳曰,今下豹皮一令,正言洪啓迪處賜給,以表予嘉尙之意。
上在慶德宮。停常參·經筵。
下直,江界府使鄭必東,忠淸都事金始㷜,於蘭萬戶李山龍。
傳曰,明日晝講爲之。
知事李光迪上疏。大槪,老臣少須臾毋死,獲覩億萬年景命之迓續,敢效封人祝聖之辭,虞臣賡載之戒事。入啓。
備忘記,尊崇都監都提調領議政李濡,鞍具馬一匹賜給。提調判書趙泰采·金宇杭·趙泰耉·宋相琦,都廳司直金普澤,司果李眞儉,竝加資。郞廳庶尹李有壽,正郞金始鑌·李潗,佐郞嚴慶遂,判官趙榮福,佐郞閔在洙,竝陞敍。監造官監役閔啓洙,奉事朴弼建,侍直李益命,奉事金養謙,別檢金可行,奉事李景茂,別工作假監役金明錫,竝六品遷轉。員役·工匠等,令該曹米布分等磨鍊題給。
備忘記,永昭殿·敬寧殿改題主時,題主官右參贊金鎭圭,海昌尉吳泰周,竝加資。浴主大祝司諫韓永祚,文學柳泰明,各熟馬一匹賜給。卓差備直長朴師淹·鄭河瑞,奉事李衡坤,直長尹誼·柳迪,奉事李世玧,次知直長李太元,主簿金慶賚,各兒馬一匹賜給。
備忘記,玉冊文製述官判府事李畬·徐宗泰,大提學宋相琦,右參贊金鎭圭,書寫官海昌尉吳泰周,知敦寧李健命,判書趙泰耉,儒川君濎,玉寶篆文書寫官右參贊金鎭圭,判書尹德駿,參判閔鎭遠,翊衛金昌國,各熟馬一匹,樂章文製述官大提學宋相琦,右參贊金鎭圭,各半熟馬一匹賜給。受冊寶時都承旨兪命雄,禮房承旨金德基,讀玉冊官應敎朴鳳齡,讀玉寶官獻納李喬岳,竝加資。奉玉冊官校理洪禹瑞·李澤,奉玉寶官副司果李秉常·宋成明,竝準職除授。讀玉冊官副司果權詹,司諫韓永祚,讀玉寶官副司直金普澤,副司果金楺,各半熟馬一匹,奉玉冊官副司果洪廷弼·金有慶·洪錫輔,佐郞金雲澤,司果朴聖輅·尹陽來,奉玉寶官司果李挺周·李承源·魚有龜·趙鳴鳳·鄭東後,正李相說,各兒馬一匹賜給。擧案者奉敎金在魯以下諸執事,各加一資,資窮者代加。左通禮沈最良,右通禮吳命禧,各半熟馬一匹,贊儀李相一,代致詞官引儀金潤,各兒馬一匹,玉冊寶奉安官直長黃霨,副直長洪彦度,宣箋目官引儀金潤,東西唱兼引儀劉德亮,假引儀權禧,禮貌官假引儀方世謙·李慶錫·許鏜,腰彩輿領去部將朴時玖·李芳·郭三碩·高泰興·吳弼濟·李起雲,各上弦弓一張,奏時官李璿根·崔嚴·金大錫·金益剛·金起文·安漢祚·吳允諧·李雨芳·金德九,各不粧弓一張賜給。
備忘記,玉冊差備金信豪·李重蔓,玉寶差備朴弼周·金昌錫,竝加資,尙傳申晐,半熟馬一匹,奉冊差備尹弼聖,奉寶差備金振西·許聖纘·鄭夏成等,各兒馬一匹賜給,褥席差備吳東獻·金振白以下各加一資,資窮者代加,致詞差備李擢·金遇榮等,各上弦弓一張賜給。
備忘記,永昭殿改題主時,宮闈令朴東亮·金正基,敬寧殿改題主時,宮闈令辛錫祚·金信弼,竝加資,排設司鑰方震倜·金泳輝,各上弦弓一張賜給。
傳曰,今此賞典中,一人雖兼數事,毋得疊授。
吏曹啓曰,臺諫有闕,政事,取稟。傳曰,當日爲之。
政院啓曰,吏曹郞廳來言,今日爲政事命下,而判書宋相琦,以儒生勸入事,進去泮宮,參判李晩成,參議李宜顯,俱以病不來,不得開政云。參判·參議,竝卽牌招開政,何如?傳曰,允。
成均館官員,以知館事意啓曰,昨夕居齋儒生等,不入食堂,仍有捲堂之擧,聞來不勝驚駭。臣朝者來詣泮宮,招致儒生,問其所以捲堂之由,則諸生書納所懷以爲臣等忝居首善之地,久沐菁莪之化,雖愧學識之蔑裂,粗知尊賢衛道之義。近來八路章甫,以先正臣文元公金長生從享文廟,連章陳請,凡幾度矣,而館學儒生,終無合辭齊籲之擧,臣等不勝慨然。日者趁速封章之意,發論于食堂,齊議歸一後,發簡于兩齋任,而李德淳則初不坼簡,卽往坡州地,自齋中累遣守僕敦勉,而費辭退托,顯有回避之意,李宜衍,則無故在家,多般謀避,齋中之勸出,師席之敦勉,不可勝算,而末乃托之以情跡之難安,自出其代金始炯則始炯亦稱身病,屢辭不出,致令斯文重擧,將未免廢閣,士習之寒心,已不可言,而不獨此也,當此上號稱慶陳賀之日,進箋例規,在所不已,而亦因齋任之不出,終至闕然,流來之古規墜落,臣子之分義掃地,士林之缺望,當復如何?蓋太學陳疏之規,必有齋任,然後乃可爲之,而惟此數三齋任,互相推托,强咈公議,必欲沮戱疏辭而後已,自不覺其廢賀箋蔑分義之歸,士習之乖常,胡至此極?臣等旣發尊賢之重論,而終莫遂陳章之願,又値罕有之邦慶,而亦未伸獻賀之誠,則將何顔面,晏然入堂,坐食君賜之食乎?不得不捲堂云。臣以疏事遷就,雖甚未安,聖廟捲堂,事體至重,不可以齋任之一向不出,率爾捲堂,斯速還入之意,累度開諭,而終不回聽,今已經宿,無意還入,事甚可慮,似當有別樣開諭之擧。且卽今大司成鄭澔,在外未上來,同知館事尹趾仁,奉命在外,以臣一人,有難獨爲勸入,同知館事趙泰采,雖以勸武,今方設場,待其畢試後,卽爲牌招,以爲同議勸入之地,何如?傳曰,允。與同知館事,爲先勸諭,以爲斯速還入之地,可也。
吏曹參議李宜顯牌不進。傳曰,只推勿罷。
院前啓,請還收罪人河減死定配之命,更加嚴刑得情,依律處斷。請還收唐津量移罪人金泰潤減等之命。請徒配罪人吳遂元更爲拿覈。請還收柳赫然·李元禎復官之命。答曰,勿煩。統制使李碩寬改差事,停啓。
政院啓曰,吏曹參判李晩成牌不進,推考傳旨。今方捧入,而開政命下之後,未卽擧行,事甚未安。參議李宜顯,旣有只推之命,竝更爲牌招,何如?傳曰,允。
答知事李光迪疏曰,省卿疏辭,繼覽箴規,以養心二字,反復陳戒,老臣憂愛之誠,深用嘉尙,可不體念焉?仍傳曰,今下虎皮一令,知事李光迪處賜給,以表予嘉尙之意。
校理洪致中上疏。大槪,所遭非常,情地益蹙,新命之下,決無冒出之理,乞削臣職名於朝籍,仍勘罪負,以爲虛妄者之戒事。入啓。答曰,省疏具悉。爾其勿辭,從速察職。
政院啓曰,同知館事趙泰采,違牌不進,泮儒勸入,事係緊急,更爲牌招,以爲進去勸入之地,何如?傳曰,允。
又啓曰,吏曹參判李晩成,再招不進,推考傳旨,今方捧入,而所當更請牌招,而一日三牌,有傷事體,何以爲之?敢稟。傳曰,明日開政。
吏曹參議李宜顯再牌不進,罷職傳旨。傳曰,只推勿罷。
午時未時,日暈。以上朝報
上在慶德宮。停常參,只晝講。
注書李國休受由,代以李太元爲假注書。
傳曰,明日晝講爲之。
政院啓曰,今日晝講時,知經筵當爲入侍,而知經筵六員內,知事趙采,以儒生勸入事,方在泮中,知事閔鎭厚,連呈辭單,知事趙泰耉,同知事金鎭圭,加資未下批,同知事李健命,方遭重制,未經成服,同知事李晩成,累度違牌,不爲行公。今日晝講,無入侍之員,除服制·公故外,竝爲牌招,以爲推移入侍之地,何如?傳曰,允。
又啓曰,吏曹郞廳來言,今日開政事命下,而判書宋相琦,以儒生勸入〈事〉,方在泮中,參判李晩成,參議李宜顯,俱以病不來,不得開政云。成命已下之後,尙未擧行,殊甚未安。參判·參議,竝卽牌招開政,何如?傳曰,允。
吏曹參判李晩成上疏。大槪,臣之情勢,萬無仍冒之理,伏見儒臣之疏,譏斥備至,誠無顔面,可以復廁周行。荐召之下,陳章徑退,乞命鐫臣本兼諸任,以謝人言事。入啓。
晝講。入侍,知事閔鎭厚,特進官尹德駿,承旨李德英,玉堂權尙游·李澤,假注書李太元,史官沈珙·朴師益,武臣李諿。
答吏曹參判李晩成疏曰,省疏具悉。伊時實狀如此,則儒臣之言,不必爲嫌,卿其勿辭,從速察職。
傳曰,開政命下之後,累日遷就之弊,未有甚於近日,殊甚未安。吏曹參判,疏批已下,更卽牌招開政。
輔德梁聖揆上疏。大槪,臣於直中,得聞母病添劇,陳章徑出,乞遞臣職,俾得專意救護事。入啓。答曰,省疏具悉。爾其勿辭,救護母病。
院前啓,請還收罪人河減死定配之命,更加嚴刑得情,依律處斷。請還收唐津量移罪人金泰潤減等之命。請徒配罪人吳遂元更爲拿覈。請還收柳赫然·李元禎復官之命。答曰,勿煩。
成均館官員,以知館事·同知館事意啓曰,去夜臣泰采,承命來詣泮宮之後,臣等招致齋生,以聖敎宣示,更加勸諭,則諸生等以爲,臣等伏見本館草記下批,則以與同知館事,爲先勸諭,以爲斯速還入之地爲敎,臣等惶悚隕越,惟當奉承之不暇,而第伏念先正臣文元公金長生從享之請,實是一國共公之論,斯文莫大之擧也。雖以聖上愼重之意,尙靳兪音,其在士林尊慕之誠,何可少弛其陳請之擧乎?近來士風委靡,公議漸泯,太學首善之地,未有疏請者,今至八年之久,而八路章甫,前後叫閽之際,每以合辭齊籲之意,通告太學,不知其幾度,而專事掩置,一不相應,識者之寒心,固已久矣,臣等不勝慨然。去月二十日,發論於食堂,通簡於齋任,而李宜衍·李德淳·金始炯三人,乃敢周遮厭避,訖今遷就,噫,此輩亦一士子耳,豈不知尊仰先正臣之意,只緣趨向不正,私意橫流,昔者尊尙,今反慢視,世道至此,良可痛惋。況且日昨上號而陳賀也,臣等欲以奉箋文字,少伸區區之忱者,誠以今此上尊,彰揭尊周之大義,士林之聳動欽歎,有不能自已者,直緣此輩之謀避疏擧,莫重賀箋,又從而闕之,以致規例廢墜,情禮莫伸,則私心缺歎,亦復如何?臣等頃於闕箋之日,爲此二事,已發捲堂之議,而捲堂之擧,終涉重大,且冀自師席,變通齋任,則庶幾疏事之可完,故因仍苟蹲,曠日企待,而齋任一向規避,必欲阻敗而後已,齋中敦勉,不可勝算,而聽若不聞,堂上之勸出,亦至累次,而視之尋常,致令莫重莫大之疏擧,將未免廢閣之歸,士氣抑鬱,愈往愈激。當初發論之儒生,停當之班首,相繼引退,臣等旣以參論之人,義不敢獨入食堂,故終至於此境。旣無陳疏之望,又有難安之情,聖敎之下,終不敢祗承云。今此諸生等,以莫重疏擧,發論已久,而齋任終始引入,疏事漸至遷就,其爲難安之端,至有捲堂之擧,而齋任前後勸出,已不知其幾。昨日臣等入來之後,又爲再次勸出,不啻縷縷,而一向引病,無意行公,齋任未出之前,則諸生等以疏事之不成,亦無還入之理。多般開諭,終不回聽,聖廟空堂,今至三日,事體極爲未安。反復思惟,實無善處之道,何以爲之?敢稟。傳曰,在前如此之時,何以處之耶?
戶曹判書趙泰耉上疏。大槪,乞收成命,以重賞典,以肅朝綱事。入啓。
今日晝講時,李判府事處,遣承旨敦諭事及刑曹判書崔錫恒卽爲牌招察任事及星州牧別遣御史,今日政差出,不多日內發送事。榻前下敎
副司直李彦綱上疏。大槪,日昨賀班,病未趨參,且伏聞前日攻臣之臺臣,復提臣名,齗齗不已,以其前疏中所謂人有論者,歸於數十年,則請擇考官之臺啓,臣不欲呶呶多辯,而情事轉益臲卼,鬼事亦且不遠,乞遞臣兼帶備局之任,以便公私事。入啓。
政院啓曰,吏曹參判李晩成,特敎之下,又爲違牌,開政命下,今已兩日,而尙不得擧行,殊甚未安。所當更爲請牌,而一日三牌,有傷事體,判書宋相琦,以儒生勸入事,方在泮中,而本館有他堂上可以勸入之員,蹔時開政,似無所妨,而旣以公故進往,有難循例請牌。參議李宜顯,旣有只推之命,更卽牌招開政,何如?傳曰,依啓。判書亦爲牌招。
領議政李濡箚子。大槪,亟收賞典,以安愚分事。入啓。
吏曹參議李宜顯上疏。大槪,臣之情地,決無冒出之理,再違召命,惶悚靡容,而頃又重被儒臣之無限凌詆,蹤跡轉益窮蹙,不料荐有只推之命,又下天牌,而終不敢冒昩趨承,隨牌詣闕,猥暴危悃,乞命鐫削臣職,以肅朝綱,以快人心事。入啓。
吏曹判書宋相琦上疏。大槪,召牌之下,來詣闕外,而濫授恩資,決無冒受之理。且於儒臣疏中,有難安之端,玆敢陳章徑退,伏乞亟收恩典,以安賤分事。入啓。答曰,省疏具悉。今玆賞典,不宜過辭,政席旣無李禎翊湖幕呼望之事,則務勝之言,不必爲嫌。卿其安心勿辭,從速行公。
答戶曹判書趙泰耉疏曰,省疏具悉。今玆賞典,不宜過辭,從速行公。
答領議政李濡箚曰,省箚具悉卿懇。今玆賞典,不宜過辭,安心領受焉。
答副司直李彦綱疏曰,省疏具悉。卿其安心勿辭,調理察任。
答吏曹參議李宜顯疏曰,省疏具悉。今玆疏陳委折,不啻明白,則務勝之言,不必爲嫌,爾其勿辭,從速察職。
政院啓曰,吏曹判書宋相琦,疏批已下,所當更爲牌招,而今已夜深,何以爲之?敢稟。傳曰,明日牌招開政。
晝講時,知事閔鎭厚所啓,臣於判金吾之任,有難安情勢,旣以按獄失當,累被臺劾,則其在廉隅,固難仍冒其職。且權卨事,因臣引嫌,有令次官擧行之命,而囚擊五朔,尙不一番推問,事體實爲未安,乞蒙恩遞,以便公私矣。上曰,禁府時囚罪人,惟金景賚·權卨二人而已。金慶賚本無所拘礙,權卨則依前分付,令次官按治可也。鎭厚曰,以臣之故,何必令次官按治乎?且卽今無故人,亦非一二,臣若得遞,則事皆順便,臣非欲自便,實爲事體而仰達矣。上曰,卽今次堂上三人竝無故,政院察之,牌招開坐,可也。特進官尹德駿曰,金宇杭加資下批,則當爲判義禁,然則無次官擧行苟簡之事矣。上曰,曾前有判義禁二員行公之時乎?德駿曰,故相臣呂聖齊·趙師錫,同時判義禁矣。上曰,然則禮判當以判義禁啓下矣。鎭厚曰,尹德駿之意,蓋以金宇杭爲判義禁,則不必備三員開坐云矣。上曰,然矣。以上朝報
晝講入侍時,知事閔鎭厚所啓,臣頃往南漢,奉審宗廟·社稷將來奉安處,則地勢湫濕,石礎已有圯撓者,至於所覆之瓦,尤多虧漏,椽木幾盡腐壞,不可不急速修改矣。聞瓦子當入十五訥云,令戶曹別燔下送爲宜。此若爲難,則以驪州兩陵,蟲損木,許給守禦廳,使之燔出,亦無不可。蓋曾前陵木䂨伐時,調用邑民,故不無弊端。今番則自本廳雇軍使役,或於陵外,或於山城近處,求得土品最佳者,以所斫之木,燔瓦改覆,似爲便當,擇於斯二者而處之,何如?上曰,自守禦廳爲之,而兩陵枯損木,䂨所取燔瓦,可也。備局謄錄
晝講入侍時,知事閔鎭厚所啓,頃者積城人金尙信,以年過百歲,特許實同知,至蒙引見,遠近孰不感歎?南漢山城有嘉善李有生,今年百有三歲,而山城異於他處,如或特施恩典,則似可聳動,故惶恐敢達。上曰,是凡民乎?鎭厚曰,曾經軍官,受老職嘉善帖云矣。上曰,特爲加資。鎭厚曰,當陞嘉義矣。上曰,百歲稀貴,變品,可也。吏曹謄錄
入侍時,知事閔鎭厚所啓,守禦廳物力凋殘,至於僧徒,則多有論賞之事,而前日所謂空名帖,今已垂盡。僧俗嘉善·通政帖各一百張,令該曹成送,何如?上曰,守禦廳自前有別爲成給之事,所達張數亦不多,依此分付,可也。守禦廳謄錄
上在慶德宮。停常參·經筵。
夜二更三更,月暈廻火星。卯時辰時,有霧氣。
政院啓曰,吏曹判書宋相琦,昨因啓稟,纔已出牌,而參議李宜顯及參判李晩成,竝卽牌招,以爲參政之地,何如?傳曰,允。
右副承旨李德英書啓,臣承命敦諭于行判府事李畬,則以爲,臣以已退之身,抱垂盡之病,殘喘如縷,凜凜朝暮,幸逢稀闊之盛際,猥被敦召之隆旨,不計生死,扶曳入京,得與呼嵩之列,以伸犬馬之誠,臣之情願畢矣。臣至微至陋,無所比數,而濫蒙不世之殊眷,前後批旨之勤摰,向日面諭之丁寧,雖在遐遁之士,惟當感激承命,不敢遽歸。臣以何人何心,不思所以仰承德意,遲留於京輦之下哉?只爲癃羸已極,痼疾纏髓棲遑旅次,實有生行死歸之慮,從前不得久淹,職此故也。昨者引罪之章,蓋陳不能任職之狀,乞得解免,兼任少安愚拙之分,非敢欲輒行微志也。因此至有承宣敦諭之命,綸音縷縷,委曲懇款,臣奉讀未半,不自覺其感涕盈襟也。臣之所恐,惟在枉死於道路,苟不至此,則臣之一身,非可自有,何得爲悻悻之行,以重蹈於辜恩負義之罪哉?臣方委身牀褥,惶感迷瞀,不能成語仰對,稍俟心神少定,謹當以文字,仰陳忱懇云矣。敢啓。傳曰,知道。
成均館官員,以知館事意啓曰,在前如此之時,何以處之耶事,命下矣。取考本館所在流來謄錄,則壬戌年泮儒,以被斥於玉堂箚子,捲堂時,本館開諭不入之後,特遣禮官勸入,戊寅年泮儒,以儒生査覈捲堂時,有他儒生勸入之命,甲申年泮儒,以被斥於臺疏捲堂時,遣禮官勸入,此與今番事有異。而至於己丑年三月,泮儒輩發疏論之後,以兩齋任終不出堂,有捲堂之擧,本館堂上,開諭不入,以此陳啓,則有兩齋任停擧,齋儒等勸入之命,而此則出於特敎,有非自下援例之事,且或有因疏事。不待齋任自處,徑先許遞之事,而不但物議爲非,亦非兼堂上所可變通,此外無他可據之例,敢啓。傳曰,以先正從享事發疏論,則齋任何敢終不出當乎?良可駭也。
傳曰,今日晝講,停。
傳曰,明日晝講爲之。
傳曰,明朝領相命招卜相。
傳曰,明日開政。
慶尙監司書目,咸陽郡守尹樟,病重罷黜事。
傳曰,大臣·備局堂上引見。引見時,大司成鄭澔改差,以在京無故人差出,牌招察任事。榻前下敎星州別遣御史,以當初差出人校理洪致中,仍爲差送事。榻前定奪
判府事徐宗泰箚子。大槪,賞賚恩典,俱極惶悚,乞竝還收,以安私分事。及都承旨兪命雄上疏。大槪,加資之命,出於意外,乞收資級,以重賞典事。及判府事李畬上疏。大槪,冒陳血懇,冀蒙矜許,仍乞收還賜馬之命,以安微分事。及兵曹判書趙泰采上疏。大槪,乞收新授恩資,以重賞典事,及左參贊金鎭圭上疏。大槪,敢請違召之罪,仍乞反汗恩命,使賞典愼而賤分安事。入啓。
副校理李秉常,修撰洪啓迪,副修撰尹鳳朝,文學南道揆,司書尹陽來,牌招肅拜。
答判府事李畬疏曰,省疏具悉卿懇。昨者特遣承宣敦勉,可見予必欲挽留之至意,而卿之邁邁至此,予甚愧恧,繼以抑鬱,當寢無寐也。予雖誠淺,獨不念世祿休戚之義乎?斷不可棄長往也,明矣。至於賞典,不宜過辭,卿其領受,安心留位,毋孤至望。仍傳曰,遣承旨傳諭。
答判府事徐宗泰疏曰,省疏具悉卿懇。前後恩命,不宜過辭,卿其安心勿辭焉。
答都承旨兪命雄疏曰,省疏具悉。今玆賞典,不宜過辭,卿其勿辭,從速察職。
答兵曹判書趙泰采,左參贊金鎭圭疏曰,省疏具悉。今玆賞典,不宜過辭,安心勿辭,從速行公。
兼司書洪致中牌不進,罷職。
有政。兵批,以趙泰采爲知中樞府事,以朴廉·金浹·沈宅賢·金萬胄·吳命恒·洪好人爲副護軍,以金相元·權熀爲副司直,以閔啓洙爲副司果,以洪廷相·李鳳翼爲副司正,以徐命均爲副司勇。
引見時,正言黃龜河所啓,請還收罪〈罪人〉河減死定配之命,更加嚴刑得情,依律處斷。請還收唐津量移罪人金泰潤減等之命。請徒配罪人吳遂元更爲拿覈。請還收柳赫然·李元禎復官之命。上曰,勿煩。
引見時,領議政李濡所啓,內外官職,皆有朔數,守令堂上則限三年,堂下則限六年,京職則三十朔,其間考績黜陟之法行矣。近來權設衙門郞廳,獨無朔數,是雖軍銜,亦豈可無定限乎?宜以三十朔爲限,而其中善擧職者,自其衙門,啓稟久任,亦無不可矣。群議多如此,敢達。上曰,依此定以三十朔,可也。以上朝報
入侍時,領議政李濡所啓,皇帝欲見我國詩賦,傳言於使臣云,不可不覓送,而第近來文集,則多有嫌礙於彼中者,久遠文集中,必須預爲抄出,或印或寫,以待節使之行,付送爲宜,令弘文館依此擧行,何如?上曰,皇帝求見東方詩賦,則不可不送,而近來文集則有礙,以久遠文集,抄送似可。令弘文館抄出,可也。
又所啓,方物旣令移準,皇帝又別遣書冊,可見軫念我國之意,前頭當遣謝恩使,而且觀使臣狀啓,則勅行似在夏間云。當待勅行還歸之後,兼謝恩於節使以送矣。上曰,使臣狀啓,未有勅行之的期,而姑觀前頭,兼付謝恩於節使,可也。以上備局謄錄入侍時,領議政李濡所啓,蕩春臺設置倉庫事,曾已定奪,今方鳩材經始,而設倉儲穀之後,全無防患之道,則實涉虛疎,前有都城一帶,後有北漢新堞,只東西兩面,雖無所障,亦甚巖阻,似無可慮。而至於洞口,則不可不設門,故曾有所稟定,而旣設其門,則門之左右,必有翼城,連接於山麓之下,然後可無奸細之徒,闌入偸竊之弊。翼城所築,不過百餘步,而只築女墻之處,亦無大費功力之事,外議不知如許形勢,雖或有所云云。此則似不可已,故敢此仰達。上曰,翼城之築,事勢固然,依爲之。訓局謄錄
吏批啓曰,行兵曹判書趙泰采,今陞輔國,依例送西付職,兼帶下批之意,敢啓。傳曰,知道。又啓曰,敬寧殿題主官海昌尉吳泰周,加資事,命下矣。泰周本資,乃是綏祿,則今無可加之資,何以爲之?敢稟。傳曰,熟馬一匹賜給。又啓曰,讀玉寶官應敎朴鳳齡,都廳副司果李眞儉,讀玉寶官獻納李喬岳加資事,命下矣。雖已資窮,俱未經準職,何以爲之?敢稟。傳曰,竝特爲加資。以上吏曹謄錄
吏曹,以尹陽來爲司書,洪啓迪爲修撰,徐命均兼說書,吳命恒兼西學敎授,李澤爲獻納,權忭爲校理,洪啓迪爲兼南學敎授,李澤兼中學敎授,閔在洙爲戶曹正郞,沈宅賢爲軍資正,朴弼夢爲兵曹佐郞,南道揆爲文學,趙鳴鳳爲掌令。金相玉爲持平,柳泰明爲執義,洪致中爲兼司書,李熙疇爲咸陽郡守,宋成命爲修撰,金雲澤爲持平,吳命恒爲副校理,韓永徽爲掌令,李蓍徵爲濟用判官,尹鳳朝爲副修撰,李秉常爲副校理,郭萬續爲正言,申銋爲大司成。
入侍時,領議政李濡所啓,北漢軍餉,輸入爲難,頃以給糶,都民待秋除耗運納事,定奪之後,民情不願,反以直爲分授運納爲便,故大戶二十斗,中戶十五斗,小戶·獨戶,亦爲分等磨鍊,則其數當爲二萬餘石云。以此分排,使之定日輸入,何如?上曰,依爲之。經理廳謄錄
引見時,領議政李濡所啓,此乃咸鏡監司李善溥狀啓,而備盡白頭山定界設標事矣。前日朝廷,欲送京官詳審者,蓋以其時接伴使朴權之言,有所致疑於各派之或出於鎭長山外之故也。及其許樑等處査問之後,以其所供之事,分付本道,使之更加明覈其虛實矣。今以此狀啓所論觀之,亦無異於許樑之定其各派之不出於鎭長山外,據此可知,似無更審之事,且使臣狀啓中,白頭山置標一款,因通官之問,有所書給之後,穆克登,告于皇帝,則頗有喜色,而穆以皇旨傳言曰,白頭山事,今已了當,更無往審之擧,須勿爲慮,立標之役,亦以農隙,徐徐爲之,毋或傷民云云。彼人之言旣如此,則尤不可不軫速了當,依狀啓,只從前之設柵處,徐徐完設之意,分付,何如?上曰,今無更審之事,依此分付,可也。備局謄錄
上在慶德宮。停常參,只晝講。
下直,彦陽縣監李基命,城津僉使李汝澤。
政院啓曰,憲府無行公之員,連日監察茶時,事甚未安。除在外外,昨日政新除授執義柳泰明,掌令趙鳴鳳·韓永徽,持平金相玉·金雲澤,竝卽牌招察任,何如?傳曰,允。
賓廳卜相封入。
吏曹參議李宜顯初度呈辭。入啓。給由。
兼兵曹判書趙泰采箚子。大槪,所兼同成均之任,不可仍帶,乞令該曹,照例稟處事。入啓。答曰,省箚具悉。箚辭令該曹稟處。
傳曰,史官三員待命,騎馬九匹立之,津船等處內摘奸。
傳曰,史官二員待命,騎馬六匹立之,津船等處內摘奸。
持平金相玉上疏。大槪,新命,遽及於已試蔑效之身,驚惶感激,罔知攸措。顧臣踪地,有不容冒進,伏乞亟許鐫免事。入啓。
掌令韓永徽上疏。大槪,臣昨叨憲職,今又召牌降臨,嚴畏分義,謹詣闕外,而第臣旣被千古君臣間未有恩造,赴湯蹈火,固不足以仰塞萬一,而至於復就榮路,自同平人,實是廉義之所不敢出。且臣堂從兄弟,一時竝列於兩司,揆以私分,亦爲難安之端。乞賜遞改,優游冗散,以卒生成之澤事。入啓。
謝恩,執義柳泰明,掌令趙鳴鳳,持平金雲澤。
晝講。入侍,知事閔鎭厚,特進官尹就商,承旨金相稷,玉堂李秉常,尹鳳朝,假注書李太元,史官沈珙·朴師益,武臣朴泰奎。
禮曹判書金宇杭上疏。大槪,分外恩資,不敢冒受,兼帶金吾,尤不可承當,乞竝收還,以重賞典事。入啓。
同副承旨洪禹寧書啓,臣承命,判府事李畬處,傳宣聖批,則以爲,臣死期將迫,又被此非常之寵諭,惶駴震越,罔知所措,只有涕泣,祗俟嚴誅云矣。敢啓。傳曰,君臣之間,貴在情志流通,而今予以留位之事,敦勉凡幾度,而只緣誠淺,莫回卿心,益增愧恧,抑鬱殊甚,當寢無寐之敎,誠非過語也。更遣承宣,申誥至意,卿其體諒,安心留位,用慰予心事,更往傳諭。
吏曹判書宋相琦上疏。大槪,臣於昨日政,有昏謬不察之失,乞遞臣職,仍治臣罪事。入啓。
左承旨金德基上疏。大槪,陞資寵命,特下書啓之外,惝怳驚惶,繼以愧汗,備陳至懇,收臣資級,以重名器事。入啓。
府前啓,請還收黃順放釋之命,仍令該曹,嚴加窮覈,依律處斷。請李憲英·憲章試券,令該曹更加考覈拔去榜中。請還收柳赫然·李元禎復官之命。答曰,勿煩。前啓京畿水使李天根罷職不敍事,停啓。
答吏曹判書宋相琦疏曰,省疏具悉。偶未覺察,元非大段,刪去其名事,依疏辭爲之,卿其勿辭行公。
答禮曹判書金宇杭疏曰,省疏具悉。今玆賞典,不宜過辭,安心勿辭,從速行公。
答左承旨金德基疏曰,省疏具悉。今玆賞典,不宜過辭,卿其勿辭,從速察職。
答掌令韓永徽,持平金相玉疏曰,省疏具悉。爾其勿辭,從速察職。
忠淸道幼學趙廷豪等上疏。大槪,請於徽號玉冊,以聖上追先志定邦禮之盛烈,添入改撰,錄付史臣,昭示萬世事。入啓。傳曰,今觀幼學趙廷豪等上疏,以邦禮一款,不爲擧論,謂之人心陷溺,其他張皇臚列,無非構誣廷臣,嫁禍縉紳之計,用意之陰險,奚至於此?誠極駭惋,疏頭趙廷豪,邊遠定配,此上疏,還出給。
有政。兵批,以柳重起·鄭澔·朴鳳齡·李眞儉·金普澤·李喬岳·金是燦爲副護軍,以崔世華知中樞府事,以金洙爲上護軍。以上朝報
晝講入侍時,知事閔鎭厚所啓,私奴叛主連二代良役者,以良民施行,乃是國法,而故相臣鄭太和以爲,所謂二代,卽指終身應軍役者,而其始爲投屬,及目今立訟者,不當入於代數之中,若竝計投屬與立役者,則實爲四代云。臣於待罪刑官之日,親聞考律官之傳此言,凡於聽訟之際,輒用此例矣。但此無明文,故外方不能知之,雖年不多,父子入屬軍役,則皆稱以連二代良役而決給云,不可無定式分付,通行京外之道矣。上曰,其言,是矣。以此定式,使京外遵行,可也。備局謄錄
傳曰,都監提調以下,加資下批,而吏判加資,不爲書入,此由於吏判獨政而然耶?遷就未安,今日政,書入,可也。吏曹謄錄
吏曹,以洪禹岳爲繕工假監役,趙斗彬爲戶曹佐郞,申思喆爲副修撰,金楺爲校理,洪啓迪爲副校理,鄭澔爲兵曹參判。
晝講入侍時,特進官尹就商所啓,江都是保障重地,故諸軍門,各備軍器送置。且遣將校看檢,而摠戒廳,亦嘗以火藥萬餘斤,鉛丸四十餘萬箇,大鉛丸·大鳥銃等物,備置矣。但本廳物力凋殘,曾無米布之留儲於江都者,故難於援濟之道,不得別送監官,以本土人定爲監官庫子,自本廳計送其月料,而使之共守,則不能隨時曝曬,以致傷濕,徒然坐費廩料,此固有變通之道。而且本廳管下水原·長湍·南陽三營,皆以重鎭,軍額甚夥,而元無待變藥丸之備置者,平時試放之際,猶且貿用,他日應卒之具,將何拮据?至於江都,則鎭撫營及各軍門所置咸備,少無不足之患,今若以江都所置本廳火藥鳥銃等物,盡數取來於本廳,較數分給於水原等三營,俾之會付於本廳,逢點於巡歷時,以爲緩急之備,而餘數移置於北漢山城,似涉便好,故敢此仰達。上曰,依爲之。備局謄錄
上在慶德宮。停常參·經筵。
下直,平安兵使尹慤,潼關僉使金壽完。
傳曰,平安兵使留待引見。
傳曰,明日晝講爲之。
政院啓曰,今者憲府多官,俱呈辭單,將以監察茶時,殊聖敎申飭之意,事甚未安。呈告及未肅拜人員,竝卽牌招,何如?傳曰,允。
吏曹啓目,兼兵曹判書趙泰采箚子云云。兼帶同成均之任,品職旣不相稱,令該曹照例稟處事,取考前例,則重臣之兼同成均之人,陞輔國之後,陳疏辭免,有許遞之命。今此趙泰采同成均之任,似當依此例施行,而重臣進退,臣曹不敢擅便,上裁,何如?啓依回啓施行。
兼兵曹判書趙泰采鍼灸呈辭。入啓。給由。遣鍼醫看病。
同副承旨洪禹寧書啓,臣承命,判府事李畬處,傳宣聖旨,則以爲,無狀賤臣,垂盡牀褥,朝者聖批之下,心神震錯,不能成語,仰對,一倍悚怖,萬死是俟,不意一日之內,荐辱喉舌之臣,申降勤諭之旨,辭意隆摰,寵數優渥,臣雖愚迷,尙異木石,寧敢不感激祗承?自顧殘喘凜凜,如縷將絶,恐終無以仰答殊眷,伏地北泣,不覺衣裾之盡濕也。臣之本情,只欲免爲旅次顚殞之屍,病勢如得少可綿延,敢不忍死遲留,至於君臣情志之敎,益不勝感泣。區區衷悃,無以自達,聖諭至此,臣罪愈重,撫心抑塞,但增涕咽云矣。敢啓。傳曰,知道。
今日平安兵使尹慤留待引見時,星州牧別遣御史洪致中,違牌坐罷敍用,令該曹口傳付軍職,催促發送事,及趙廷豪乘時投疏,嫁禍縉紳之計,誠極痛惋,此後如此之疏,切勿捧入事。榻前下敎
慶尙監司書目,順興府使沈得良,今月初九日,遭母喪事。
平安監司,義州府尹書目,冬至使一行,今月十三日,還渡江事。
持平金相玉牌不進,罷職。
奉敎金在魯上疏。大槪,日昨政,臣叔父新除玉署,例兼史官,在臣實有應避之嫌。伏乞亟令該曹,照例處置事。入啓。答曰,省疏具悉。疏辭令該曹稟處。
謝恩,掌令韓永徽。
兵曹口傳政事,副司直洪致中。
府前啓,請還收黃順中放釋之命,因令該曹,嚴加窮覈,依律處斷。請李獻英·獻章試券,令該曹更加考覈,拔去榜中。請還收柳赫然·李元禎復官之命。世道危險,人心巧惡,一種兇邪之徒,潛形匿影,傍伺蹢躅,欲售其惎間朝廷,嫁禍士林之計者,固已久矣。卽者趙廷豪,冒儒名受人指,投進一疏,造意陰憯,其所藉口,在於邦禮一款,不竝擧於進號之中,而直驅廷臣於罔測之科,噫噫甚矣。邦禮之說,久爲凶徒禍國之資斧,而今此廷豪,乃敢祖述鐫穆等構亂邦〈禮〉陰害士類之緖論,以重試假托嘗試之計,究厥用意之兇慘,實與前日告廟之論,同一關捩。蓋其計,以禮論至上顯號,則次第所及,將無所不爲也。可勝痛哉。況當縟儀載擧,匝域均歡之日,乃敢以始膺一徽號,景色如許等語,隱然閃弄,熒惑天聽,奸情慝態,有不忍正視,其構誣縉紳,傾陷朝著之罪,猶是餘事,何幸淵鑑明洞燭鬼蜮之情?特命遠配,處分嚴正,而如此凶慝不逞之流,若不嚴加究治,將無以杜絶奸萌,堤防陰計。請疏頭趙廷豪,爲先拿鞫,得其情狀而後,加律定罪。今此邦慶,實是前古夐絶之擧,執事諸臣之特命加資,蓋出於重事體賞功勞之意,而護軍朴鳳齡,李喬岳·李眞儉,雖已資窮,未經準職,法例所在,不可仍授,請還收朴鳳齡,李喬岳·李眞儉等加資之命。答曰,不允。第四件事,依啓。
成均館官員,以大司成意啓曰,臣昨暮承牌,祗肅新除後,卽爲乘夜入泮,仍爲留宿矣。草記以知道批下,而三更後來到,故捲堂諸生,不敢招集傳宣,而本館堂上趙泰采,以同知辭免陳疏事,昨夕旣已出去,知館事宋相琦,晨赴政廳,故臣朝詣明倫堂,招致諸生,取示批旨,仍以前後聖敎勸人之意,累度申諭,責以分義事體,俱極未安,力勸還入,則諸生退而書進所懷。以爲臣等,以從祀疏擧之不成,捲堂今已五日,而情勢日益難安,終始不入,則聖敎之下,不勝惶悚,將欲奉承而還入,則廉隅都喪矣,士論摧沮矣,進退維谷,罔知所措。第伏念臣等,寧被鈇鉞之誅,不敢沮敗疏論而止者,蓋先正臣金長生,學問道德,實是先正臣李珥,先正臣成渾之嫡傳也。凡我一國章甫之尊慕而景仰者,無間於前後,而獨其從祀之典,尙今未擧,京外多士,連章叫閽者,今至數十年之久,而聖上,每以差待爲敎,此實出於聖明愼重之意,而士林之抑鬱,愈往愈甚,如非曩時一種醜正之類,則孰敢有異同於其間?而不意今者,太學齋任,規避疏事,以致捲堂之境,則臣等雖欲冒沒還入,其於得罪斯文何,貽辱賢關何?臣等蹤跡,尤有所一倍不安者,再度所懷中,直據齋任規避之狀而仰達者,誠以天地父母之前,一事不可諱,一語不可慢。而今者齋任,反以臣等所懷中趨向不正等語,謂之辱說,噫噫,其亦不自量矣。朱子曰,趨向不正,則是非不明,今此從祀之請,國是已定,而彼二三齋任,顯有回避不肯之跡,則其可謂能辨是非者乎?臣等以此,知其趨向之不正也。今日渠輩之規避,國人之所共見也。臣等所懷中,設有峻斥之語,惟當自反之不暇,何敢若是其先出悖言,脅制多士乎?稱以病重,牢拒疏事,今則托以被斥,不遵聖旨,其窘遁苟且之狀,誠不可掩也。噫,文廟從祀之請,何等士論,何等疏擧,而見沮於二三齋任,捲堂五日,尙無處分,似此景像,亦前古所未聞也。臣等旣無陳疏事之望,反被齋任之噴薄,則還入食堂,萬無其理,聖敎之下,不敢祗承云。終無還入之意,齋任亦使入來,而兩人中李德淳,則下去遠鄕,故不得招入,金始炯處,今又催促入來,則答以本以抱病之人,從祀疏論,旣不能參涉,陳賀奉箋,亦不得擧行,而捲堂儒生,書進所懷中,論斥齋任曰,此輩亦一士子,又曰趨向不正,侵辱之語,至達天聽,雖有勸諭之擧,決難冒入云,終不入來。齋任·諸生,互相推持,還入無期,聖廟空堂,今至五日,殊極未安。知館事,以加資未肅拜,且有陳疏之事,不爲入來,臣今獨留,不得備員,事體亦甚未安。同知館事有闕之代,以在京無故人,卽速差出,知館事,亦令政院牌招,以爲齋坐,同議勸入之地,何如?傳曰,齋任之托病,終不出堂,殊甚駭然。金始炯,停擧,諸生,斯速勸入,可也。
政院啓曰,日昨筵中,金吾堂上牌招開坐事,命下之後,同知事朴弼明,昨日承牌出仕,兼判義禁金宇杭,同義禁李晩成,俱爲牌不進,不得備員開坐,事甚未安。更爲牌招察任,何如?傳曰,允。
謝恩,兼判義禁金宇杭。
成均館官員,以大司成意啓曰,臣伏承本館草記批答,齋任金始炯,依聖敎停擧,招集諸生,傳宣批旨,仍爲勸入,則諸生等以爲,聖敎至此,惶恐還入云。臣等退去之意,敢啓。傳曰,知道。
吏曹啓曰,臺諫有闕,政事,取稟。傳曰,再明日爲之。以上朝報
平安兵使尹慤留待引見時,尹慤所啓,邊塞傳信之道,只係於烽燧,可謂重且大矣。朝家曾遣近侍由飭,故列邑有所惕念,烽卒亦不敢怠慢矣。年久之後,漸至解弛,多有疎虞之弊。臣前任南兵使時,恒慮是弊,續續警飭,頗有其效,而至於江原道,則係是他道,不能申飭,以致烽火中絶,不達於京師,雖時有海霧之昏晴,而亦由於列邑烽卒之懈怠也。自前列邑之惕念,頗係於朝家之申飭,故敢達。上曰,烽燧中間阻絶,上來時絶少,此後各別申飭,可也。備局謄錄
上在慶德宮。停常參·經筵。
下直,豐德府使沈仲良,甲山府使朴世挺,忠淸府使具鳳昌,羅老島萬戶趙成基。
政院啓曰,今日晝講爲之事命下,而罪人行刑,頉稟之意,敢啓。傳曰,知道。又啓曰,來二十一日,輪對日次,取稟。傳曰,爲之。
刑曹,賊人安順,當日西小門外行刑。啓。
府前啓,請還收黃順中放釋之命,仍令該曹,嚴加窮問,依律處斷。請李獻英·獻章試券,令該曹更加考覈,拔去榜中。請還收柳赫然·李元禎復官之命。請還收朴鳳齡·李喬岳·李眞儉加資之命。答曰,勿煩。
院前啓,請還收罪人河減死定配之命,更加嚴刑得情,依律處斷。請還收唐津量移罪人金泰潤減等之命。請徒配罪人吳遂元更爲拿覈。請還收柳赫然·李元禎復官之命。答曰,勿煩。
正言郭萬績上疏。大槪,亟遞新授之職,仍令該曹,勿復收用,以謝人言事。入啓。答曰,省疏具悉。諸疏之批,已悉予意,爾其勿辭,從速察職。
判尹閔鎭厚上疏。大槪,臣於趙廷豪之疏,有不敢晏然者,乞鐫臣職,以謝人言事。入啓。答曰,省疏具悉。此等陰險之說,不足掛齒,卿其安心勿辭,速出行公。
忠淸監司書目,延豐縣監李命佐,病重罷黜事。
全羅監司書目,敢陳病重實狀,冀蒙恩遞事,上疏上送事。啓。答曰,省疏具悉。卿勿固辭,宜速察職。
上在慶德宮。停常參·經筵。
卯時,白雲一道,起自巽方,直指坤方,長竟天,廣尺〈許〉,良久乃滅。
下直,林川郡守朴起祖,瑞山郡守李蘊,海美縣監李萬葉,平安都事李深。
禮曹參議李大成上疏。大槪,臣於前持平金相圭之疏,終有所難安者,乞遞臣職,以謝人言事。及刑曹判書崔錫恒上疏。大槪,臣於投疏人趙廷豪鞠問之事,有不敢參涉之嫌,乞遞臣司寇之任,以嚴獄體事。入啓。
政院啓曰,卽者吏曹郞廳來言,今日爲政事命下,而判書宋相琦,參判李晩成,俱以病不來,參議李宜顯,呈辭受由,不得開政云。判書·參判,竝卽牌招,何如?傳曰,允。
政院啓曰,吏曹判書宋相琦,參判李晩成,俱違牌不進,推考傳旨,今方捧入,而開政命下之後,趁未擧行,事甚未安。判書·參判,更爲牌招開政,何如?傳曰,允。
右參贊黃欽上疏。大槪,臣於趙廷豪之疏,有不敢晏然者,乞賜鐫削,以謝人言事。入啓。
府前啓,請還收黃順中放釋之命,仍令該曹,嚴加窮問,依律處斷。請李獻英·獻章試券,令該曹更加考覈,拔去榜中。請還收柳赫然·李元禎復官之命。請還收朴鳳齡·李喬岳·李眞儉等加資之命。凡署經之規,除非門地卑微,世類身累,則不得越署經者,卽古例然也。日昨監察署經之坐,新除授監察李夢曅,以前獻納李禎之子,曾經守令,又復科名,無他疵類之可言,而今此越署,實出意外,聽聞所及,莫不爲駭。故臣於今日茶時,詳加覈問,則乃是監察李格所爲云,此而置之,後弊難防,請監察李格拿問定罪。蔭路初仕,日漸猥雜,其爲官方之羞久矣。濬源殿參奉南鵬翼,本以不知來派之人,全無行檢,見棄鄕曲,多行駭擧,貽汚賢關,而冒占公薦,濫授殿郞,物議之嗤點,久益譁然。如此之人,不可置之衣冠之列,請濬源殿參奉南鵬翼汰去。答曰,不允。末端兩件事,依啓。
左議政李頤命上疏。大槪,敢陳肝膈之懇,乞蒙俯察,亟遞臣新授職名,改卜賢德,以幸國事事。入啓。答曰,省疏具悉卿懇。今玆台司重卜,可見予意非偶然,卿胡撝謙,若是其過耶?時事多難,首揆獨賢,須體予倚毗之誠,安心勿辭,速出論政,用副至望。仍傳曰,遣史官傳諭。
答刑曹判書崔錫恒疏曰,省疏具悉。臺臣疏語,不必深嫌,陰險之說,不足掛齒,卿其安心勿辭,速出行公。
禮曹參判閔鎭遠辭職上疏。入啓。答曰,省疏具悉。陰險之說,不足掛齒,卿其勿辭,從速察職。
大司成申銋上疏。入啓。答曰,省疏具悉。臺疏泛論,不必深嫌,卿其勿辭,從速察職。
答右參贊黃欽疏曰,省疏具悉。陰險之說,不足掛齒,卿其安心勿辭,從速行公。
答禮曹參議李大成疏曰,省疏具悉。務勝之言,不必爲嫌,爾其勿辭,從速察職。
有政。兵批,以李益命·李汝嵩爲副司果。
吏批,以洪重禹爲順興府使,兪崇爲持平,金相元爲修撰,金明錫爲司畜別提,李構爲延豐縣監,權尙游爲同知。
晝講入侍時,知事閔鎭厚所啓,私奴叛主連二代良役者,以良民施行,乃是國法,而故相臣鄭太和以爲,所謂二代,卽指終身應軍役者,而其始爲投屬,及目今立訟者,不當入於代數之中,若竝計投屬與立役者,則實爲四代云。臣於待罪刑官之日,親問考律官之傳此言,凡於聽訟之際,輒用此例矣。但此無明文,故外方不能知之,雖年不多,父子人屬軍役,則皆稱以連二代良役而決給云,不可無定式分付,通行京外之道矣。上曰,其言,是矣。以此定式,使京外遵行,可也。
上在慶德宮。停常參·經筵。
下直,永興府使郭基之,法聖僉使金滿泓。
政院啓曰,今日乃是宗廟修改定日,禮曹堂上,所當進詣,而判書金宇杭,身病猝重,不能起動,參判閔鎭遠,參議李大成,昨已陳疏承批,而尙不出仕,參判·參議,竝卽牌招,使之推移進參,何如?傳曰,允。
傳曰,明日晝講爲之。
禮曹參議李大成牌不進。傳曰,只推勿罷。
府前啓,請還收黃順中放釋之命,仍令該曹,嚴加窮問,依律處斷。請李獻英·獻章試券,令該曹更加考覈,拔去榜中。請還收柳赫然·李元禎復官之命。請還收朴鳳齡·李喬岳·李眞儉加資之命。昨者副司直洪致中,以其曾在銓郞時,抧塞李禎翊於湖幕,而參議李宜顯之擧擬臺望,疏斥甚緊矣。銓郞固是極選,而其職則郞屬耳,當其秉筆書望之際,雖許其有所可否,而旣移他職之後,猶欲立其前見,使其所嘗持難者,不復擧擬,已非事體之所宜。況銓曹諸堂之疏,言其元不呼望湖幕之實狀,而致中,亦不瞿然,引其謬記之失,而張皇復論,必欲務勝,設令玆事委折,一如其言,禎翊臺望之復通,實在致中有言之前,則宜顯,固不必拘於已遞郞官之言,不以擬於所已累擬之望,而致中之不在其任,齗齗不已,可謂過矣。且政廳承旨金德基,以其所參聽,言于縉紳間者,明是邊邑,而非湖幕與諸堂疏相符,則堂郞所爭之曲直,據此可定,而致中,越職遂非,不可無糾警之道。請副司直洪致中從重推考。答曰,不允。末端事,依啓。
吏曹參議李宜顯三度呈辭。入啓。遞差。
吏曹參議李晩成辭職上疏。入啓。答曰,省疏具悉。曲在郞官,卿無所嫌,須勿固辭,從速察職。
刑曹參議尹世綏上疏。大槪,不意秋曹新命,遠及於海曲,昨始扶舁病軀,來伏私次,而臣之情勢,萬無冒出之理,披瀝仰控,冀蒙恩許事。入啓。答曰,省疏具悉。日者疏陳,大意固好,而過當之言,何必深嫌?爾其勿辭,從速察職。
兼兵曹判書趙泰采上疏。大槪,給由之恩,特許調理,遣醫之命,又出常格,臣誠惶感,汗淚交瀉,不幸賤疾彌劇,凜有必死之憂,所帶重務,不可虛曠,乞賜憐察,先遞本兵之任,以重國事,以延殘喘事。入啓。
明日輪對官奉常主未洪錫九差祭,代副奉事李德華改落點。
副校理上疏。大槪,嚴召之下,謹詣禁扄之外,始得聞刑曹參議尹世綏之疏,纔已入啓,所以詆斥臣者,極其深緊云。而繼伏見世綏疏批,益不勝悚蹙之至,玆不得不投疏徑退,乞命鐫削臣職,以快人心事。入啓。答曰,省疏具悉。過當二字,本非嚴旨,爾其勿辭,從速察職。
答兼兵曹判書趙泰采疏曰,省疏具悉。卿其安心勿辭,更加調理行公。
校理金楺,修撰金相元,副修撰申思喆,牌不進。傳曰,只推勿罷。以上朝報
政院啓曰,明日輪對官,奉常寺主簿洪錫九受點,而以英陵忌辰祭奠祀官預差,今將陞實出去云,本寺下吏之不卽告知於該曹,未及懸頉,殊極可駭。下吏令攸司推治,書啓單子,改付標以入之意,敢啓。傳曰,知道。禮曹謄錄
上在慶德宮。停常參,只晝講。
卯時,日有兩珥。未時,日暈。
傳曰,明日晝講爲之。
政院啓曰,今日晝講,經筵官當爲入侍,而知經筵趙泰采,陳疏受由,知經筵閔鎭厚,同經筵李晩成呈辭,知經筵趙泰耉陳疏,同經筵金鎭圭加資未肅拜,李健命服制未盡,無入侍之員,除受由外,竝卽牌招,以爲推移入侍之地,何如?傳曰,允。
晝講。入侍,知事趙泰耉,特進官南致熏,承旨洪禹寧,玉堂李秉常·尹鳳朝,假注書李太元,史官金在魯·朴師益,武臣金義萬。
侍講院啓曰,永昭殿夏享大祭,王世子親行事令下矣。分付該曹,以爲擧行之地,何如?傳曰,允。
謝恩,修撰金相元,副修撰申思喆。
副校理洪啓迪牌不進。傳曰,只推勿罷。
右參贊金鎭圭上疏。大槪,臣以不參庭請,被趙挺豪等構誣,已不勝其震悚,且於其所論邦禮云云之語,尤有所痛迫,不敢冒進,玆暴危悃,乞削臣職,以靖私義事。入啓。
校理金楺上疏。大槪,危蹙之蹤,決難冒進,憲臣疏後,尤無復玷淸班之理,而違召俟譴,反蒙異數,玆進闕外,陳疏徑退,乞鐫臣職,以重華選事。入啓。
左承旨金德基上疏。大槪,臣於昨日憲臣新啓,見輕甚矣。義不宜仍據邇列,乞遞本職,以安私分事。入啓。
府前啓,請還收黃順中放釋之命,仍令該曹,嚴加窮問,依律處斷。請李獻英·獻章試券,令該曹更加考覈,拔去榜中。請還收柳赫然·李元禎復官之命。請還收朴鳳齡·李喬岳·李眞儉加資之命。康津安置罪人吳始復,當辛巳國哀,夤緣邪逕,密探後宮之服制,其陰兇情節,罪關名義,至於締結宦官,私相賂遺,亦是王法之所不容貸,則當初不施訊問而酌處者,已不免爲失刑,而前夏,乃以其年老無子,自海島移陸地者,尤非所以嚴懲討之道。而渠之自處,則宜其惶蹙無地,而反萌驕恣之志,凡所對人發說者,無非蹢躅窺闖之狀,其輕朝廷蔑法綱之狀,已極可駭。而移配之際,歸裝狼藉,馬匹幾近百數,餘他貨物,亦至百餘駄,而勒令康津·海南兩邑,輸致其寓所,海南則奉行惟勤,如恐不及,康津,以夫馬責立之難,往見宛轉爲辭,則始復,怒而不卽聽從,面加詬罵,使其悍奴,捽項而逐出,本官雖人微職卑,係是朝廷命吏,渠則爲管下之罪人,而其所凌轢侵辱乃如此,其悖慢無嚴之罪,不特不善居謫而已。此而不治,紀綱體統,將無餘地。請康津安置罪人吳始復移配絶島。吳始復之自大靜移配康津也,以其歸裝之多,勒令康津·海南兩邑,運致其寓所,則海南縣監李增祿,責應夫馬五十駄於百里之地,而亦不計給雇價,邑民呼冤,至於昏夜風山,竝擧增祿與始復,而極口醜辱。康津縣監鄭以規,則以夫馬之遽難責立,往見而宛轉爲辭,被始復面罵捽逐,而伈伈俔俔,不敢示怒色,南中之人,莫不唾鄙,增祿之所爲,殆有甚於往者尹善道,自三水移配時,歷路守令之以奴馬數十,待其境上,其不畏國法,媚悅罪人之罪,不可不懲。至於以規,則面受詬辱於罪人,而甘心屈服,亦不可置之冠裳之列。請海南縣監李增祿削奪官職,康津縣監鄭以規削去仕版。全羅右水使閔純,到任以後,專事貪黷,多行不法,擅出待變格糧米數百石,換作錢財,盡數入己,而欲掩其跡,乃以營需米,分給軍民,而倍徵田米,又給田米於浦民,勒定貿鹽,轉販作米,以爲充價之地。且於康津安置罪人吳始復,專以諂媚饋遺,爲後日徼恩之計,水軍給代布,逐朔割取,其數不貲,而就海南駕鶴峴銀店,恣意換銀,以便其輕藏,不但潤其私槖,兼又密賂始復,要其歡心,而不顧其爲犯公家之法禁,取軍民之怨讟,此而置之,將無以振法綱而懲貪黷。請全羅右水使閔純拿問定罪。答曰,不允。
持平兪崇上疏。大槪,臣於病伏中,忽叨新命,驚惶罔知攸措。且向日臺疏深緊,尤不可冒處於淸顯之地,乞遞臣職,以謝人言事。入啓。答曰,省疏具悉。臺言乖謬,不必深嫌,爾其勿辭,從速察職。
答左參贊金鎭圭疏曰,省疏具悉。此等兇險之論,何足掛齒?卿其勿辭,速出行公。
答校理金楺疏曰,省疏具悉。爾其勿辭,從速察職。
答左承旨金德基疏曰,省疏具悉。卿其勿辭,從速察職。
京畿監司書目,楊州呈,以修撰宋成命辭職上疏上送事。啓。答曰,省疏具悉。爾其勿辭,上來察職。
黃海監司書目,海州呈,以弼善吳命恒辭職上疏上送事。啓。備忘記,今番館錄,予未見取舍之不公,而設有當錄不錄之人,未聞直擧多人之姓名,至請改錄,如今日命恒之爲也。顯有循私之跡,殊涉不韙。況改錄,前所未有,此路一開,末流之弊,可勝言哉?決不可置而不論,兼弼善吳命恒罷職。
副校理李秉常·洪啓迪,修撰金相元,副修撰尹鳳朝·申思喆,牌不進。傳曰,只推勿罷。以上朝報
經理廳啓曰,蕩春臺倉庫,自本廳將爲經建,而物力無他出處,材木則僅爲料理鳩覈,而至於蓋瓦,則措辦未易,驪州兩陵蟲損木,取用於南漢燔瓦事,守禦廳,已有所定奪矣。本廳亦爲一體取用,事涉便宜,陵官與地方官,眼同摘奸,最甚枯損者,使之許斫,而此時役夫,不可貽弊於邑民,依守禦廳例,雇軍使役,何如?傳曰,允。經理廳謄錄
上在慶德宮。停常參·經筵。
夜五更,月暈。
政院啓曰,刑曹判書崔錫恒,參議尹世綏,日昨陳疏承批之後,俱不行公,獄訟多滯,事甚可慮。竝卽牌招察任,何如?傳曰,允。
禮曹參議李大成初度呈辭。入啓。給由。
刑曹判書崔錫恒上疏。大槪,臣於趙挺豪鞫問事,萬無冒嫌按獄之理,乞遞秋官之任,以安私分事。入啓。答曰,省疏具悉。卿辭至此,本職今姑勉副焉。
政院啓曰,晝講時刻已迫,玉堂多官,纔已出牌,而姑無入來之員,何以爲之?敢稟。傳曰,停。
府前啓,請還收黃順中放釋之命,仍令該曹,嚴加窮問,依律處斷。請李獻英·獻章試券,令該曹更加考覈,拔去榜中。請亟還收柳赫然·李元禎復官之命。請康津安置罪人吳始復移配絶島。請海南縣監李增祿削奪官職,康津縣監鄭以規削去仕版。請全羅右水使閔純拿問定罪。答曰,不允。李增祿,爲先拿問,令本道明査啓聞後稟處,閔純事,風聞未必準信,更加詳察處之。前啓,朴鳳齡·李喬岳·李眞儉加資還收事,停啓。
校理金楺,副校理李秉常·洪啓迪,修撰金相元,副修撰申思喆·尹鳳朝,再牌不進罷職傳旨。傳曰,只推勿罷。
領議政李濡箚子。大槪,敢陳不可冒據之狀,冀蒙亟許鐫免,以便公私事。入啓。
刑曹參議尹世綏上疏。大槪,臣酷被僇辱,勢難冒進,伏見副校理洪啓迪之疏,其所詬詆,更無餘地,召牌之下,竟未祗赴,不得不復此仰籲。乞削臣職,以爲妄言者之戒事。入啓。
副提學權尙游上疏。大槪,臣重被兼弼善吳命恒之疏詆,理難晏然,同知成均之任,亦有不敢當之情勢。且於籌司兼任,有昏謬妄冒之失,乞削臣本兼諸任,仍勘臣眛事錯誤之罪,以快人心,以嚴常典事。入啓。答曰,省疏具悉。館錄取舍,未見不公,意外起鬧,在我何嫌?副學異於兩司長官,次對入侍,籌司文簿,俱無拘礙之事,但次對儒臣一員,別爲入侍,則於卿亦無所失,須勿過辭,從速察職。
答刑曹參議尹世綏疏曰,省疏具悉。爾勿過辭,從速察職。
答領議政李濡箚曰,省箚具悉卿懇。挺豪之疏,旨意陰險,誠極駭惋,何足掛齒?且卿精力尙强,箚末祈免,尤涉太過。卿其安心勿辭,速出視事,以副予望。仍傳曰,遣史官傳諭。
江華留守書目,頃者登對時,有奏御差爽之失,玆敢首實請辜,且於管下守令之新到者,有嫌礙難便之端,又復冒陳暴,乞遞臣職,仍治臣徑情違令之罪事,上疏上送事。啓。答曰,省疏具悉。上款引嫌,元非大段,嫌避一事,屢有敎戒,卿其勿辭,從速察職。
經理廳啓曰,蕩春臺倉庫,自本廳今將營建,而物力無他出處,材木則僅爲料理鳩聚,而至於蓋瓦,則措辦未易,驪州兩陵蟲損木,取用於南漢燔瓦事,守禦廳已有所定奪矣。本廳亦爲一體斫用,事涉便宜,陵官與地方官,眼同摘奸,最甚枯損者,使之許斫,而此時役夫,不可貽弊於邑民,依守禦廳例,雇軍使役,何如?傳曰,允。
上在慶德宮。停常參·經筵。
宣傳官金洙,忠淸水使遞來。
右議政李頤命上疏。大槪,敢伸危懇,且暴難安昏謬之事,乞蒙遞免事。入啓。答曰,省疏具悉。昨者之批,亶出心腹,而卿胡不諒,又上巽牘,以孤至意耶?挺豪之疏,語極兇險,誠可痛惋,何足掛齒?官銜之偶未覺察,非係大段,卿其毋執撝謙,卽起視事,勉副予望。仍傳曰,遣史官傳諭。
政院啓曰,昨今玉堂多官,有召輒違,以致經幄空虛侍筵寢停者,雖緣所遭情勢之臲卼,分義事體之未安,莫此爲甚。本院則請牌之外,無他道理,而一日之內,又不當三請。且伏念如是撕捱之際,一日二日侍講之地,任其曠闕,尤涉可慮,何以爲之?敢稟。傳曰,吳命恒疏中,直請改錄,則所遭可謂非常,而第館錄取舍,旣無不公之事,命恒疏語,殊甚不韙,故特罷其職,則玉堂多官,分義所在,不宜一向撕捱,明朝更爲牌招,可也。
上在慶德宮。停常參·經筵。
校理金楺,副校理李秉常·洪啓迪,修撰金相元,副修撰申思喆·尹鳳朝,再牌不進罷職傳旨。傳曰,只推勿罷。
政院啓曰,玉堂多官,四日之內,七違召命,此實曾所罕有之事。今聞副提學權尙游等,胥命金吾門外,無意承命云,其在分義,殊極未安。所當更爲請牌,而一日三牌,徒傷事體,莫重禁直,累日曠闕,亦甚可慮,何以爲之?敢稟。傳曰,勿待命事分付,明日牌招。
黃海監司書目,今月初十日亥時,雨雪交作,十一日申時,始爲快晴,三月下雪,事係變異事。
上在慶德宮。停常參·經筵。
大殿,政院問安。答曰,知道。中殿·世子宮·嬪宮,藥房·政院問安。答曰,知道。
藥房啓曰,雨後陰濕,伏未審此時,聖體,若何?卽伏聞昨日入侍醫官金有鉉等所傳之言,近日聖候,膈間常有似飢不飢之氣,而水刺則頓減於前年,臂亦有麻痺之症,左邊忒甚云。臣等伏不勝驚慮之至,卽與諸御醫入診,詳察症候,議定可進之藥,鍼灸當否宜當,敢來問安,竝此仰稟。答曰,知道。入診事,依啓。
禮曹參議李大成再度呈辭。入啓。加給由。
弼善李文興初度呈辭。入啓。給由。
獻納李澤上疏。大槪,臣得見兼弼善吳命恒之疏,有不可一日晏然於榮次者,乞命削罷臣職,以快人心事。入啓。答曰,省疏具悉。不公之言,何必深嫌?爾其勿辭,從速察職。
左參贊金鎭圭上疏。大槪,臣於本職及史官兼任,與相臣有應避之親嫌,昨雖勉謝恩資,職名亦不可仍帶,乞命該曹,照例稟處事。及兼文學洪禹瑞上疏。大槪,得見兼弼善吳命恒之疏,臣之僨事之罪,著矣。敢暴危懇,冀賜勘正,以快人心,以靖私義事。入啓。
領議政李濡請對入侍。入侍時,玉堂違牌人員,副提學外竝罷職,政官卽爲牌招開政,以無故人差出,牌招入直事,榻前定奪。刑曹判書,今日政,以無故人差出,使之卽爲開坐事,榻前下敎。
藥房再啓曰,臣等入診退出後,與金有鉉等諸御醫,反復相議,則皆以爲,聖候專由於脾胃濕痰,加味六君子湯,加黃連·黃芩竝薑汁炒合七分,連進五貼,以爲消痰扶脾之地,宜當云。此藥劑入之意,敢啓。答曰,知道。
今日藥房入診時,再明日中腕穴受灸事。榻前下敎。
府前啓,請還收黃順中放釋之命,仍令該曹嚴加窮問,依律處斷。請李獻英·獻章試券,令該曹更加考覈,拔去榜中。請還收柳赫然·李元禎復官之命。措語見上康津安置罪人吳始復,當辛巳國哀,夤緣邪逕,探伺宮禁,締結宦官,私相賂遺,陰兇情節,宜正王法,則當初之不施訊問,已不免爲失刑。前夏之量移陸地,尤非所以嚴懲討,而渠乃少無惶感之心,反萌驕恣之意,凡所對人發說者,無非蹢躅窺闖之言,而至曰吾將匪久得志云,故旁近守宰,土民輩,無不輻輳諂附,究厥情狀,已極痛駭,而移配之際,歸裝狼藉,馬匹幾近百數,他餘貨物,亦至百許駄,勒令海南·康津,運致於寓所,而康津縣監鄭以規,以其夫馬之遽難責立,往見而宛轉有辭,則面加詬罵,使其悍奴,捽項而逐出。海南縣監李增祿,旣有拿問之命,而使增祿,受其指揮,運致裝槖,此特始復罪狀中餘事耳。因其移配之擧,妄肆希覬,恣意咆勃,輕蔑朝廷,誑惑人心,身爲罪人,僇辱命吏,至於如此,其悖慢縱恣之罪,不可不嚴懲痛治。請康津安置罪人吳始復移配絶島。請康津縣監鄭以規削去仕版。全羅右水使閔純,取軍民之怨讟。以上措語見上凡此所論,不啻明白,南來之人,無不傳說,有非泛然風聞之比,則何待更加詳察而知之乎?此而置之,將無以振法綱而懲貪黷,請全羅右水使閔純拿問定罪。答曰,不允。前啓海南縣監李增祿削奪官職事,拿問行査間姑停。
全羅監司書目,全州等邑呈,以三月下雪,事係變異事。
政院啓曰,吏曹判書宋相琦,參判李晩成,牌不進,推考傳旨,今方捧入,而開政命下之後,不卽擧行,事甚未安,竝更爲牌招,何如?傳曰,允。
吏曹判書宋相琦,再牌不進後上疏。大槪,臣於病伏中,情勢又有萬分危蹙者,再召之下,終未祗承,乞削臣職,以嚴朝綱事。入啓。
政院啓曰,吏曹判書宋相琦,參判李晩成,再招不進,推考傳旨,今方捧〈入〉,開政命下之後,趁不擧行,殊甚未安,所當更請牌招,而一日三牌,有傷事體,何以爲之?敢稟。傳曰,牌不進之弊,愈往愈甚,極爲未安矣,明朝開政。
答左參贊金鎭圭疏曰,省疏具悉。令該曹稟處。
吏曹參判李晩成上疏。大槪,臣之當遞,不惟臣自己劃,同朝之人,莫不知之,而日尋長單,輒被喉司沮却,惶憫縮伏,靡所容措。今者宮官之疏,詆斥且緊,以此情勢,尤無冒進之理,乞被刑章,以嚴朝綱事。入啓。
正言郭萬績上疏。入啓。答曰,省疏具悉。疏中所陳,令該曹稟處,爾其勿辭,從速察職。
答兼文學洪禹瑞疏曰,省疏具悉。吳命恒之疏,非出公心,良可慨歎,何必深嫌?爾其勿辭,從速察職。
忠淸監司書目,韓山呈,以修撰權忭辭職上疏上送事。啓。答曰,省疏具悉。爾其勿辭,從速上來,察職。
答吏曹判書宋相琦疏曰,省疏具悉卿懇。吳命恒疏語,殊失和平。其他引嫌,亦非大段,何至必遞乎?銓衡重任,決難許改,卿其安心勿辭,速出行公。
兼兵曹判書趙泰采上疏。入啓。答曰,省疏具悉卿懇。兵部非數遞之任,卿疾非委頓之比,從容調將,自至差可,何至於力辭必遞乎?斷無許改之理,須體至意,安心行公。
答吏曹參判李晩成疏曰,省疏具悉。長官疏批,已諭予意,卿其勿辭,從速察職。以上朝報
經理廳啓曰,曾於乙酉年間,自賑恤廳設置別將於上游,以爲句檢沿江船隻,以便緩急運餉之路,行之數年,頗有其效矣。因嶺南御史書啓,以爲各邑大同色吏,失其駄價,有所呼冤而革罷,自是之後,船人輩,以其無所管攝之故,弊端日甚,多有失業而逃散者,以此船隻之數,漸至減少。湖西山郡大同米,出置江邊,不得輸運上納者,或至累年,揆以公私形勢,殊涉可慮,而今於北漢設置之後,運餉事尤不可不念,故自本廳,將爲復設別將於忠州之間,使之依前句檢沿江船隻,而嶺南大同木駄價,則不必擧論,俾無呼冤之端,似爲得宜,以此詢問利病於忠州牧使,則極陳凡係船運之物,有勢力者侵奪其船價,致令小民失利難保之狀。且論上江地勢,外逼嶺隘,內迫漢流,實爲國家門戶,沿江船隻,全無句管,亦非遠慮之意,差送別將,事甚便當云。苟有不便之事,則該邑必無如是論報之理,別將卽爲復設差送,何如?傳曰,允。
傳曰,各司公事紙品漸好,自本院常常申飭。備局謄錄
上在慶德宮。停常參·經筵。
自巳時〈至〉未時,日暈。
下直,黃澗縣監黃鍍,山陰縣監趙如璧,召村察訪李需命。
大殿,政院問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進服乎?今日中腕穴受灸事,昨已定奪矣。受灸時刻,定以何時乎?臣等不勝憂慮,敢來問安,竝此仰稟。答曰,知道。湯劑進服。受灸時刻,定以午初,宜矣。
弼善李文興再度呈辭。入啓。加給由。
假注書金翰運服制,代以趙鎭禧爲假注書。
假注書申滌服制,代以李明誼爲假注書。
政院啓曰,卽者吏曹郞廳來言,今日爲政事,命下,而判書宋相琦,參判李晩成,俱以病不來,參議未差,不得開政云。判書·參判,竝卽牌招開政,何如?傳曰,允。
政院啓曰,吏曹判書宋相琦,參判李晩成,牌不進,推考傳旨,今方捧入矣。開政命下,已至二日,而三違召旨,無意膺命,事體殊涉未安。判書·參判,更爲牌招,何如?傳曰,允。
謝恩,右賓客宋相琦。
大殿受灸後,大殿·中殿·世子宮,藥房·政院·二品以上·六曹問安。答曰,知道。
嬪宮,藥房·政院問安。答曰,知道。
判府事李畬箚子。大槪,病闕起居之禮,惶恐待罪事。入啓。
持平兪崇上疏。大槪,卽伏見正言郭萬績之疏本,臣之難冒之勢,轉加一層,旣有令該曹稟處之命,固當縮伏恭俟之不暇,而身帶臺職,以待査完,終有所不安於心者,懇乞亟遞臣職,以嚴公法事。入啓。
府前啓,請還收黃順中放釋之命,仍令該曹,嚴加窮問,依律處斷。請李獻英·獻章試券,令該曹更加考覈,拔去榜中。請還收柳赫然·李元禎復官之命,請康津安置罪人吳始復移配絶島。請康津縣監鄭以規削去仕版。臣以全羅右水使閔純拿問定罪事論啓,昨已至三,而中間風聞,未必盡信,更加詳察爲批,昨又不賜允從,臣竊不勝訝惑之至。純自到任以後,專事貪黷,多行不法,擅出待變格糧米數百石,換作錢財,盡數入己,而欲掩其跡,乃以營需米,分給軍民,而倍徵田米,又給田米於浦〈民〉勒定貿鹽,轉販作米,以爲充償之地。且於康津安置罪人吳始復,專以諂媚饋遺,爲後日徼恩之計,水軍給代布,逐朔割取,其數不些,而就海南駕鶴峴銀店,恣意換銀,以便其輕藏,不但潤其私槖,兼又密賂始復,要結其歡心,而凡於以布換銀,潤槖密賂之際,以本營及唱素稱奸黠次堂爲名者,作爲心腹綢繆使喚,而隱秘之事,自然彰聞,南來之人,無不傳說而唾罵,實非泛然風聞之比,則何待更察而知之乎?此而置之,將無以振法綱而懲貪黷。請勿留難,全羅右水使閔純,亟命拿問定罪。答曰,不允。吳始復·鄭以規事,姑待李增祿拿問査啓來到後,處之未晩矣。末端事,依啓。
謝恩,刑曹判書李健命,副應敎李晩堅。
答判府事李畬箚曰,省箚具悉卿懇。疾患如此,深庸慮念,不得進參,有何所傷?病裏調將,京邸爲便,予之一念,每在卿留位,故申複至此耳。卿其須體至意,安心勿待罪,從容善攝。仍傳曰,遣史官傳諭,遣御醫看病。
答持平兪崇疏曰,省疏具悉。爾其勿辭,從速察職。
副校理沈宅賢,修撰魚有龜,副修撰洪錫輔牌不進,罷職傳旨。傳曰,只推勿罷。
有政。兵批,以崔錫恒·李宜顯爲副司直,以趙鎭禧爲副司正,以趙慶基·金垕·金悌望·李時弼爲副護軍。以上朝報
受灸入侍時,都提調李頤命所啓,議諡之法,諡狀撰述之人,或身故或在罪籍,則不敢入啓矣。在前請諡之家,呈諡狀于禮曹,則太常·玉堂,卽爲議諡,報政府署經,故無稽進之弊,而近來則不然,延拖年月不卽擧行,以至撰狀之人,其間或已身故,或無職名,有難入啓,此非主家之過也。卽今亦有諡狀署經,來于政府者,而撰狀人,或身故,或在罪網,不得啓下,未知何以處之爲宜,故敢達。上曰,撰狀呈于禮曹時無故,則雖年久有故,啓下,可也。頤命曰,此後,雖身故與在罪籍者之所撰,呈禮曹時無故者,啓下,以此定式施行,何如?上曰,依爲之。禮曹謄錄
吏批,以崔尙恒爲監察,李健命爲刑曹判書,洪重休爲副校理,黃龜河爲副修撰,李晩堅爲副應敎,洪錫輔爲副修撰,金斗奎爲繕工監役,魚有龜爲修撰,沈漢規爲濬源殿參奉,宋夏績爲繕工假監役,沈宅賢爲副校理,呂光周爲校理,南道揆爲正言,朴弼健爲司畜主簿。
受灸入侍時,都提調李頤命所啓,近來百度廢隳,事務多滯,甚爲可慮,以備局言之,舊例,堂上各有次知,如江都·關西·東萊等處,莫不分掌矣。近來無啓下分掌之事,各處無專主句管之人,凡事多不着實,文書亦多積滯。今若一依舊例,分掌則似好,而皇朝時,以御史分掌十三省,各管其事,此法最善,今亦以備局堂上,分掌八道,如江都·水原,分掌京畿之人次知,他道有關防處皆然,雖如江原道,素稱無事,亦事錢穀·甲兵·關防等事,不可無句管堂上矣。若堂上中曾經其道監司者,當之尤好,而雖未經者,旣受其任,則必當訪問其道規制弊端,盡心接應,凡各道狀聞文報,必令句管堂上,覆啓論題,事有可議,則大臣及他堂上,可以商議,如此則事多着實,亦不積滯矣。臣以此議于首相,則亦以爲好,故敢達。上曰,所達誠好,依爲之。備局謄錄
上在慶德宮。停常參·經筵。
卯時,有霧氣。未時申時,日暈。
下直,淸安縣監文德龜,聞慶縣監趙永期。
副提學權尙游再度呈辭。入啓。加給由。
兼文學洪禹瑞初度呈辭。入啓。給由。
禮曹參議李大成,弼善李文興,三度呈辭。入啓。遞差。
政院啓曰,呈告紛紜之弊,自上纔下申飭之敎,而今日憲府多官,除在外·未肅拜外,擧皆呈辭,將以監察茶時,事甚未安。呈告人員,竝卽牌招,何如?傳曰,允。
吏曹啓目,觀此左參贊金鎭圭上疏,則本職及史官兼任,與左議政李頤命,爲從妹夫,法有應避之親嫌,令該曹照例處置,政府史官,例有嫌避,在下當遞,亦是法典,則金鎭圭所帶左參贊及同春秋,似當許遞,而重臣進退,臣曹不敢擅便,上裁,何如?啓依回啓施行。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?受灸之後,其無煩熱之候,而水刺之進,膈氣·臂麻等症,亦復何如?臣等不任憂慮,敢來問安。答曰,知道。受灸後姑無加減矣。
傳曰,星州別遣御史催促發送事,曾已下敎矣。至今無下去之事,明日內辭朝事,分付。
謝恩,副校理洪重休。
副校理沈宅賢,修撰魚有龜,副修撰洪錫輔,牌不進,依承傳罷職。
司直金鎭圭上疏。大槪,以臣之兼任館職,不意因大臣所啓,牌召使之進參泮製,合坐於已設場之後,而創出法例所無,以啓奸弊,實有所不可,伏願亟收成命,以重國試事。入啓。答曰,省疏具悉。卿言得宜,依疏辭勿參焉。
忠淸監司書目,淸風呈,以大司憲權尙夏辭職上疏上送事。啓。答曰,省疏具悉卿懇。頃於筵中,特召副學至前,諭至意而傳諸卿者,庶冀卿之體諒,賁然來思矣。省卿之疏,大失所望,是何情志之不孚,一至此哉?愕然且慙,不知所以爲諭也。噫,士生斯世,幼而學之,壯而欲行之,矧卿以世祿之臣,負士林之望,自有休戚義,而本非果於忘世者,當此極艱屯之會,予不可捨卿,卿豈可棄予恝視乎?其不宜固守東崗之志也,決矣。卿其體寡眛必見乃已之誠,毋執撝謙,安心造朝,出入筵席,輔予不逮。仍傳曰,遣史官傳諭。
府前啓,請還收黃順中放釋之命,仍令該曹,嚴加窮問,依律處斷。請李獻英·獻章試券,令該曹更加考覈,拔去榜中。請亟還收柳赫然·李元禎復官之命。答曰,向因邦慶,雜犯死罪,一倂放釋,則獨殺順中,處分斑駁,此所以靳兪,非情有可恕也。字樣雖異,用奸未著,拔榜之論,決知其不可,復官之命,不特因其子孫之訟冤也。我之處分,未見其過失,則終始勿撓而已。斷無允從之理,竝勿煩論。前啓吳始復事,鄭以規事,李增祿拿問,査覈間姑停。
司直洪致中上疏。大槪,特敎之下,無路承膺,冒萬死悉暴難安情勢,乞遞別遣御史之任事。入啓。遞差。
黃海監司書目,黃州呈,以判府事金昌集上疏上送事。啓。答曰,省疏具悉卿懇。事在旣往,諸試官亦已牽復,則少無不安之端,卿其須體予意,安心勿辭焉。仍傳曰,遣史官傳諭。以上朝報
備邊司啓曰,本司武郞廳都摠都事李時蕃,奔走勤仕,已滿十五朔,依例陞敍或守令除授事,奉承傳施行。傳曰,允。
傳曰,各司公事紙,紙品漸好,自本院常常申飭。以上備局謄錄
上在慶德宮。停常參·經筵。
夜五更,流星出攝提星下,入乾方天際,狀如鉢,尾長二三尺許,色赤。
下直,通津縣監李森,抱川縣監金澥。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?今日受灸時刻,依前定以午初乎?臣等不勝憂慮,敢來問安,竝此仰稟。答曰,知道。水刺之進一樣,麻痺之症或加或減矣。藥房口傳啓曰,受灸事,允下矣。雨勢如此,在前如此陰濕之時,或停灸或仍爲之矣,今則何以爲之?敢稟。傳曰,今日則停止,可也。
副提學權尙游,獻納李澤,三度呈辭。入啓。遞差。
刑曹參議尹世綏,兼文學洪禹瑞,再度呈辭。入啓。加給由。
備忘記,居首幼學安䋊,直赴殿試,之次進士睦天任,幼學李眞洙·李匡祚,進士洪啓九,生員李巨源,各給一分。
吏曹啓曰,臺諫有闕,政事,取稟。傳曰,過國忌後爲之。
掌令趙鳴鳳上疏。疾病沈篤,無望供職,乞賜遞改,俾便調息,兼附所懷,以備裁擇事。入啓。答曰,省疏具悉。前啓兩件,已悉予意於昨日之批,廟堂之薦,不拘年限,而衰耗特甚,亦非實狀。吳重周事,詳察處之爲宜也。成璹·李老成事,及疏末所陳,令該曹·該司稟處,爾其勿辭,從速察職。
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?膈氣·麻痺等症,其有差減之效,而水刺之進,亦復如何?今日當爲受灸,而雨勢尙未開霽,依昨日聖敎,姑爲停止乎?臣等不勝憂慮,敢來問安,竝此仰稟。答曰,知道。與昨一樣矣。受灸今日停止事,依啓。
持平金雲澤啓曰,臣日昨洪致中之錯記政席酬酢,不有諸堂所辨之實狀,一疏再疏,必欲務勝者,難免爲越職遂非之歸,故臣果論啓,略示規警而蒙允矣。得見其自明之疏,不但謬執前說,愈往愈力,亦於臺啓,顯加譏斥,甚矣,人之不知自反也。李禎翊之復通臺望,果在致中有言之前,則其不可以致中之持難於陞擢之窠,而乃於致中移遞後,仍枳於前日所累擬臺望乎?況其所謂邊邑幕職者,今雖欲自飾,視前稍異,詖遁之跡,有不可掩。且此旣有承宣之疏陳,則臣何容更卞哉?至於未離銓地云者,何其全不點檢耶?今春大政後,前參議李宜顯,參於二月初八日獨政,而第一望筒,致中,移除玉堂,第二望筒,擬入堂令兩窠,而禎翊,參於其中望筒,先後明白無疑,則其可謂未離銓地耶?事係自己除拜,而猶不能明白記得,況政席悤擾之際,堂郞酬酢之言,何怪其錯記,而終不自服,乃如此耶?未陞品前,與聞通塞云云,惜乎致中,今又失言矣。銓郞移遞後,時任郞官之簡問,古例固然,則堂上,豈可拘於前任郞官之言,而聽命惟謹乎?銓郞素稱權要,故臣聞先輩長者,在其任,則擧其職,而移遞後,則時任郞官,雖有簡問,必委之於時任,而不自主張,此蓋務存斂避戒在越職之意,則今致中之所自任者,殊異乎臣之所聞也。雖然,臣旣被其斥,何敢晏然於臺次乎?昨緣賤疾,今始來避,所失尤大,請命遞斥臣職。答曰,勿辭,退待物論。
刑曹啓目,趙挺豪原情云云。疏辭極其凶慘,而今其所供邦禮一款,則稱以五十年流來之說,而泛然以遣辭不擇爲言,指嗾亦無指告之事,情狀尤極痛駭,法當直請嚴刑,而頃日大臣筵奏,以觀其所供,參酌處分爲請,則臣曹有難擅便,上裁,何如?啓此輩曾以邦禮一款,至請告廟者,其用意萬萬兇慘。此皆出於庚申諸賊之招,則爲臣子者,何敢更爲提論?今此投疏,決非鄕生所可獨辦,必有指嗾之人,而泛以遣辭不擇爲言者,尤極痛惋。各別嚴刑得情。
判府事趙相愚箚子。大槪,病在垂死之中,未參起居之班,不勝惶悚,罔知攸措。乞削臣職,以肅朝綱事。入啓。答曰,省箚具悉卿懇。卿之疾患彌留,予之慮念曷已?不得進參,有何所傷?陰險之說,不足掛齒,卿其安心勿辭,從容善攝。仍傳曰,遣史官傳諭。
假注書李明誼出使,代柳綎爲之。
假注書柳綎出使,代李泰和爲之。
掌令趙鳴鳳啓曰,臣猥忝言地,絲毫無補,疾病且篤,末由供職,尋單請急,殆過一旬,而喉司不諒,一向退却,蟄伏私次,常切憫蹙之中。日昨伏見本府前啓之批,有終始勿撓之敎,臣不勝訝惑,略陳所懷於乞免之章,而仍論數十守宰不治之狀矣。誠意淺薄,未蒙允可,臣誠慙恧,繼之以慨然也。夫黃順〈中〉妖惡之罪,王法之所難貸,李獻英等字樣之異常,公議之所共駭,而聖明之終始靳兪,抑獨何哉?廣州府尹黃一河,年紀衰老,不耐煩劇之狀,通朝之所共知,而到任以來,坐衙甚稀,事務積滯,分糶之時,未能詳檢,一石之穀,或縮三四斗,受去之民,擧皆呼怨,欲爲告訴,則監色輩,從中阻搪,而全未覺察,一任其操縱,此豈非老昏之所致耶?京城咫尺之地,傳說狼藉,臣果據實陳論矣,豈敢以無實之言,仰達於黈纊之下哉?或恐殿下未及下燭,而有此敎也。至於吳重周,則貪黷不法,自是本來手段,屢典州閫,專事剝割,大起第宅,廣占田土,及授本職,不悛舊習,日夜之所營爲,率是瘠民肥己之事,關防重地,不可仍畀於此人,故竝陳於疏末矣。詳察處之之敎,亦出於意慮之外,此莫非臣言不見信於君父之致,將何顔面,復玷於臺端乎?請命遞斥臣職。答曰,勿辭,退待物論。
上在慶德宮。停常參·經筵。
夜五更,流星出南斗星下,入南方天際,狀如鉢,尾長二三尺許,色白。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?膈氣·麻脾之症,其有差減之效,而水刺之進,亦復何如?晦朔鍼灸有拘忌,今日受灸,又當停止。前入湯劑,已盡於昨日,臣等與諸御醫入診,詳察聖候,議定繼進之藥宜當,不勝憂慮,敢來問安,竝此仰稟。答曰,知道。麻痺之症差減,膈氣及水刺之進一樣矣。
政院啓曰,掌令趙鳴鳳,持平金雲澤,引避退待,今已經宿,尙未處置,除在外及呈辭受由外,執義柳泰明,掌令韓永徽,竝卽牌招,以爲處置之地,何如?傳曰,允。
謝恩兼冬至正使判府事金昌集,副使尹趾仁,書狀官盧世夏入來。
今日藥房入診時,中脘穴受灸停止,曲池·外關兩穴,自來初二日受灸事,及永禧殿影幀修改時,大臣與都監堂上,率善手匠人,更爲奉審後始役事,榻前定奪。玉堂罷散人員竝敍用,明日政差出闕事,榻前下敎。
藥房再啓曰,臣等入診退出後,與金有鉉等諸御醫,反復商議,則皆以爲,聖候膈氣,水刺厭進,皆由於胃口痰火,增味二陳湯,加黃芩酒炒一錢,連進五貼,宜當云。此藥製入之意,敢啓。答曰,知道。
府啓,竝引嫌而退。隨事論啓,臺體卽然,自辨之言,何必爲嫌?疏批辭旨之當避與否,姑舍勿論,復官還收之不竝論列,大失臺體,請持平金雲澤出仕,掌令趙鳴鳳遞差。答曰,依啓。
傳曰,今此回還冬至使副·正使·書狀官,留待引見。
吏曹口傳政事,星州別遣御史單,鄭纘先。
假注書柳綎書啓,臣承命馳往于長湍府判府事金昌集所到處,傳宣聖批,則以爲,臣在途封章,極知猥越,而揆以分義,終涉難安,不得不煩籲矣。伏蒙聖慈,不加譴罰,反賜溫批,特遣史官傳宣,而辭旨隆重,開示丁寧,莊誦惶感,不知所達云矣,敢啓。傳曰,知道。以上朝報
冬至正·副使留對引見時,正使金昌集所啓,使行到彼後,多有出斂需用之事,故各衙門銀貨貸去矣。行中員譯,若以白絲貿來,則可以取贏還償,而今番則白絲絶種,渠輩願貿他貨以來,販賣還償,有異當初定奪本意,而事勢如此,不得不許之矣。分付戶曹及各衙門,限二周年徵捧,何如?上曰,依爲之。守禦廳謄錄日記廳郞廳李澤徵書。郞廳柳埅校正。
上在慶德宮。停常參·經筵。
下直,全州判官徐宗愈,仁遮外萬戶金周鼎。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?昨入湯劑,已進服乎?膈氣及水刺厭進,亦復如何,而麻痺之症,漸益差減乎?臣等憂慮不已,敢來問安。答曰,知道。湯劑進服,而膈氣及水刺之進,一樣矣。
政院啓曰,卽者吏曹郞廳來言,今日爲政事,命下,而判書宋相琦,參判李晩成,病不來,□□□不得開政云。判書·參判,竝卽牌招開政,何如?傳曰,允。
刑曹參議尹世綏三度呈辭,及持平兪崇再度呈辭。入啓。遞差。
兼文學洪禹瑞三度呈辭。入啓。只遞本職。
刑曹判書李健命上疏。大槪,臣於兼任,敢陳近例,乞令該曹處置事。入啓。答曰,省疏具悉。疏辭令該曹稟處。
護軍李眞儉上疏。大槪,臣於正言郭萬績之疏,終有所不敢泯默者,玆因緘問之命,有所悉陳,以備察納事。入啓。傳曰,下該曹。
忠淸監司書目,忠州呈,以兵曹參判鄭澔辭職上疏上送事。啓。答曰,省疏具悉。卿其勿辭,從速上來察職。
謝恩,弼善李聖肇。
兼司書李澤牌不進,罷職傳旨。傳曰,只推勿罷。
京畿監司書目,果川呈,以吏曹參議李台佐辭職上疏上送事。啓。答曰,省疏具悉。爾其勿辭,從速上來察職。以上朝報
侍講院啓曰,王世子親祭時,宮官不可不備員,而肄儀亦且不遠。弼善·兼弼善·文學·兼司書有闕之代,今日政,以在京無故人差出,仍卽牌招察任,何如?傳曰,允。又啓曰,卽接禮曹移文,則莊陵參奉朴浩,除授後過限未肅拜,依例改差,何如?傳曰,允。吏曹謄錄
吏批,以柳百乘爲軍資正,李宜顯爲禮曹參議,朴鳳齡爲刑曹參議,李聖肇爲弼善,趙錫命爲文學,崔錫恒爲左參贊,金定龜爲奉常主簿,金定五爲平市奉事,李澤爲司書,宋性源爲莊陵參奉,盧世夏爲掌令,李挺周爲持平,尹鳳朝爲副修撰,洪禹瑞爲副校理,李秉常爲修撰,閔鎭厚爲知春秋,韓重熙爲獻納,趙榮福爲信川郡守。
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,日氣陰濕,伏未審夜來,聖體調攝,若何?臂部一向減歇,而膈氣·水刺厭進等症,其有差勝之勢乎?今日雨勢如此,受灸又爲停止乎?臣等憂慮未弛,敢來問安,竝此仰稟。答曰,知道。膈氣及水刺之進一樣,麻痺之症,別無益減之勢,受灸時刻,定以巳正,宜矣。
刑曹判書李健命,交河地掃墳呈辭。入啓。給由。
備忘記,今日本司坐起,堂上進參者,只是三員,而皆以病懸頉,□□未安,莫此爲甚,除受由及實病外,竝從重推考。
大殿受灸後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
吏曹啓目,粘連刑曹判書李健命上疏云云。經筵則刑官曾無遞改之事,而賓客則前後刑官,陳疏辭遞,已成近例。今此李健命賓客之任,似當遞改是白乎矣。重臣進退,臣曹不敢擅便,上裁,何如?啓依回啓施行。
校理呂光周,副校理洪禹瑞,修撰李秉常,副修撰尹鳳朝,牌不進,罷職傳旨。傳曰,只推勿罷。以上朝報
備邊司啓曰,辛卯以上逃故侵徵隣族者,身布蕩減之命,頒下於八道矣。今則八道文書,皆已修正上送,而慶尙道狀啓,則自本司曾已回啓,咸鏡道狀啓,則下於戶曹,京畿·江原·全羅·平安·忠淸·黃海諸道所送成冊及狀啓後錄,竝依啓聞蕩減事,分付於該道各衙門,而黃海監司吳命峻啓本中,逃亡軍兵還現者,未收身布,亦請蕩減,流移者還集,必由於今番蕩減之德意,而其所僞稱逃亡,不納身布者,今始還現,情狀雖甚可惡,纔還故土,又復追徵積逋,則不但有還散之慮,亦非勞來安集之道,而逃亡還現者,自還現年徵布,辛卯以上未收身布,一體蕩減事,今日旣有榻前下敎,以此分付各衙門及各道,何如?傳曰,依啓。以上備局謄錄
司僕寺官員,以都提調意啓曰,本寺官員中,判官所掌,最爲緊重,故從前擇差久任,而判官趙榮福,除授之後,頗有擧職之效矣。昨日政移拜信川郡守趙榮福,姑爲仍任,何如?傳曰,允。吏曹謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,連日陰濕,伏未審夜來,聖體調攝,若何?膈氣·水刺之進,其有差勝之勢,而臂麻漸益減歇乎?今日受灸時刻,依前定以巳正乎?臣等憂慮未弛,敢來問安,竝此仰稟。答曰,知道。麻痺之症,一向減歇,而膈氣及水刺之進,一樣矣。
政院啓曰,近者兩司,闕啓有日,事已未安。殿中未署經,亦至兩員,而兩司多官諫長外,竝皆或陳疏,或呈告,或未肅拜矣。大司憲權尙夏在外,獻納韓重熙,正言郭萬績疏單□已入啓,此外執義柳泰明,掌令盧世夏·韓永徽,持平金亨□·李挺周,司諫韓永祚,正言南道揆,竝卽牌招察任,何如?傳曰,允。
獻納韓重熙上疏。大槪,薇垣新除遽降,惶隕感激,罔知攸措。顧此納言之任,地望自別,決非如臣所可濫叨,前後難安之端,非止一事,情勢之外,疾病且苦,玆敢冒死哀籲,冀蒙鐫遞事。入啓。答曰,省疏具悉。爾其勿辭,從速察職。
大殿受灸後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
今日受灸時,明日曲池·外關穴畢受灸後,三里穴仍爲受灸事,榻前下敎。
謝恩,掌令盧世夏,正言南道揆。
院前啓,請罪人河樸減死定配之命還收,更加嚴刑得情,依律更斷。請還收唐津罪人金泰潤減等之命。請徒配罪人吳遂元更爲拿覈。請還收柳赫然·李元禎復官之命。答曰,勿煩。
掌令盧世夏啓曰,驅策疲劣,猥隨使价之後,僅免顚僵,纔已復命,而萬里撼頓之餘,舊病新疴,一時交劇,一委狀褥,更無生意。柏府新命,遽降此際,驚惶感激,宜卽祗謝,而欲起還仆,稽至累日,其在分義,悚懼靡容。卽因臺監署經,召牌嚴臨,不敢坐違,忍死來詣,而第臣於出疆之行,有尸職矇昩之失,歲幣木綿見偸之數,至於二十四匹之多。行中大小檢飭之事,專責於書狀官,而臣之不能糾察之罪,在所難免。且使行狀啓中,旣無書狀官姓名聯書之規,而入柵時啓本及先來啓本中,混爲書塡,致有抹下之擧,臣之越禮做錯之失,尤無以自解。以此以彼,俱不可晏然仍冒於臺次,請命遞斥臣職。答曰,勿辭,退待物論。
校理呂光周,副校理洪禹瑞,修撰李秉常,副修撰尹鳳朝,牌不進,罷職傳旨。傳曰,只推勿罷。
持平李挺周上疏。大槪,臣之情迹,萬無復玷臺端之勢。伏乞鐫削臣職,以安賤分事。入啓。答曰,省疏具悉。爾其勿辭,從速察職。
文學趙錫命上疏。大槪,適出郊畿,經宿歸第,始知有新除之命,而賤疾猝劇,實無供職之望。且於院中,有衆所共知之嫌,其在私義,有不可周旋於一院之內。伏乞聖慈,亟遞職名,以安私分事。入啓。答曰,省疏具悉。爾其勿辭,從速察職。
護軍李弘述,平安兵使遞來。
京畿監司書目,楊州呈,以修撰宋成明辭職上疏上送事。啓。傳曰,還爲下送。
備邊司啓曰,兼兵曹判書趙泰采,以鍼灸受由已久,而仍爲陳疏,尙不出仕,本兵重地,事多積滯,殊甚可慮。牌招察任,何如?傳曰,允。
府前啓,本府以黃順中事爭執,今已閱歲矣。兪音尙靳,日昨聖批,至以雜犯死罪,一倂放釋,則獨殺順中,處分斑駁爲敎,臣等竊惑焉。國有大慶,持推曠蕩之典,固出於我聖上好生之德,而第順中,變幻服着,男化爲女,出入閭巷,瀆亂氓俗,其妖惡諸節,實非他雜犯之比,不可不嚴治痛懲。且臣等,謹按皇明通記,成化年間,山西太原府奸民桑沖,詐爲婦人裝,歷行州縣,誘淫婦女,都察院,具獄以聞,上以其有傷風敎,竝與其黨與而誅之。今此順中罪惡,與沖無異,則成化睿斷之嚴正,豈非今日之所可法者乎?請亟還收黃順中放釋之命,仍令該曹,依律處斷。李獻英兄弟拔榜之請,今已經歲,而不惟尙靳兪音,日昨聖批,乃以字樣雖異,用奸未著爲敎,而至諭以拔榜,決知其不可,臣於是不勝訝惑之至。凡諸科場試券中,不敢用有標之字者,蓋所以防奸也。獻英·獻章試券書題中,龔字,皆以字書之,變幻邊房,減其點畫,觀其字樣之異常,顯有設標之迹,則此可謂用奸未著乎?金吾公坐之處,旣著其可疑,前後臺臣之疏,亦陳其可覈,則論以國法,終有所不可掩置者,而雖以古事言之,試券字樣,稍異常俗者,猶且旣中而旋拔。況此題字之異於試所之所書者,比之元篇中一字,其爲違格,尤甚明白,則不可謂之用奸未著,設令奸情未及顯著,今若全然置之,則竊恐自今以後,暗標售奸者,又將以此藉口,益無所懲畏,此已可不慮哉?且其用奸之狀,畢露無餘,則自有當律,又奚止於拔榜乎?今此論啓,實出公議,其在嚴科場杜後弊之道,決不宜仍置榜中。請還收李獻英·獻章試券,令該曹更加考覈,拔去榜中。柳赫然·李元禎等,罪犯極重,關係至大,而乃者因其子孫之誣罔訟冤,遽有復官爵之命,此輿情之所共憤鬱,臺章之所以峻發,而閱年爭執,兪音久閟,日昨聖批,至以處分未見其失當,終始勿撓而已,斷無允從之理爲敎,臣於是,益不勝訝惑之至。夫峽兵團束,體府復設,卽庚申逆獄之大關捩,表裏和應,指日擧事之計,咸本於此,而兩人者,或不稟朝令,擅自作隊,或猝變前見,力請必復,旣被逆豎之倚藉,又爲逆豎而周旋,其綢繆情節,咸載鞫案,不啻昭著。當時處分,實出於嚴懲明討之意,而年久之後,邦憲寢弛,乃以爲無通謀與知之道,而追錫鞶帶,有若伸屈雪枉者然。噫,使此兩人,苟其通謀與知之迹畢露,則固當直施逆律,尙何酌處與徑斃之有哉?若以不施逆律,而遽復其官,則凡干係逆獄而未承款者,皆可復官耶?竊謂兩人情節,雖不承款,其爲兇逆之黨與,灼然難掩,而春秋之法,所宜先治,則其於此徒,復其爵秩,廁之卿列,如無罪之人哉?夫有國之於懲治兇逆,必截然如巨防之障洪流,使無潰決之患,而今乃墮其提防於其黨與,有所寬貸,則勿論遺孽生心,必將公訟渠魁而後已,以今日人心世道,而王法之不嚴如此,其流之害,誠恐有不可勝言者,豈聖明或未慮及於此耶?聖敎雖以爲不失當,而臣等決不敢仰承,雖以爲無允從之理,而臺閣之爭執,亦將以準請爲限而已。請勿留難,亟速還收柳赫然·李元禎復官之命。引嫌而退。不能檢飭,致有所失,聯名啓本,且違格例。請掌令盧世夏遞差。答曰,不允。處置事,依啓。
禮曹參議李宜顯上疏。大槪,洊遭詆斥,情地愈慼,新除之下,亦未出謝,敢將危迫之懇,仰溷靜攝之中,臣罪萬死,乞賜鐫削,以幸公私事。入啓。答曰,省疏具悉。務勝之言,過當之斥,不必深嫌。爾其勿辭,從速察職。以上朝報
受灸入侍時,都提調李頤命所啓,曾見大典續錄,有各司弊席盡歸造紙署之例,而臣未知其故矣。其後得見人家久遠之冊,則紙色異常,此是莞草紙云,而蓋以弊席和楮浮出者也。此載法典,而今無浮出之事,宜令戶曹,各司弊席,盡爲輸送於造紙署,以備局等無用文書,合浮莞草,以爲印冊之用事,分付,何如?上曰,依爲之。
上在慶德宮。停常參·經筵。
藥房都提調李頤命,提調趙泰耉,副提調兪命雄啓曰,陰濕特甚,伏未審夜來,聖體調攝,若何?膈氣,水刺厭進等症,其有差勝之勢乎?今日受灸時刻,依前定以巳正乎?臣等憂慮未已,敢來問安,竝此仰稟。答曰,知道。膈氣及水刺之進,差勝,麻痺之症,漸益差歇矣。
藥房再啓曰,臣等依榻前定奪,與御醫入診世子宮,退出後反覆商議,則皆以爲,王世子動作之際,左右膝部,或多酸疼之症,泄濕,施鍼三四次之意,敢啓。傳曰,知道。
中殿,藥房問安。答曰,知道。受鍼後,大殿·中殿,藥房問安。答曰,知道。大殿·中殿·世子宮·嬪宮,政院·玉堂問安。答曰,知道。二品以上·六曹·大司諫,大殿單子問安。中殿口傳問安。答曰,知道。
金德基,以弘文館言啓曰,校理呂光周,副校理洪禹瑞,修撰李秉常,副修〈撰〉尹鳳朝,昨日又有只推之命,副修撰黃龜河,自鄕纔已入來,竝卽牌招,以爲推移入直之地,何如?傳曰,允。
以副校理洪禹瑞,修撰李秉常,副修撰尹鳳朝·黃龜河,牌不進罷職傳旨,傳于金德基曰,推考傳旨捧入。
金德基啓曰,吏曹郞廳來言,臺諫有闕,政事何以爲之?敢稟。傳曰,明日爲之。
洪禹寧,以刑曹言啓曰,因常漢閔寬呈狀,狀告人吳時傑,捉來推問,則時傑招內,前統制使四寸姜生員,言於矣身曰,吾受統營貿鹽事,手決錢文五百兩辦給,則其利不些云。故矣身,信聽其言,各人處,錢文五百兩備給後,統營事終不諧,故姜生員前,還推其所給之物,則若干銀錢備給之後,轉輾推托,到今不爲盡償云。近來人心巧惡,所謂兩班,寅緣請托,肆然行盜賊之事,如此之類,不可不隨現重究。昨日發送刑吏推捉,則姜哥兩班,隱避不現,尤極可駭,自本曹囚禁後,從重科罪,以爲懲礪之地,何如?一行缺
持平金雲澤啓曰,請還收黃順中放釋之命,因令該曹,嚴加窮問,依律處斷。措語見上李獻英兄弟拔榜之請,今已經歲,而不惟尙靳兪音,日昨聖批,乃以字樣雖異,用奸未著爲敎,而至諭以拔榜,決知其不可,臣等竊不勝訝惑之至。凡諸科場試券中,不敢用有標之字者,蓋所以防奸也。獻英·獻章試券書題中,龔字皆以字書之,變幻邊房,減去字畫,觀其字樣之異常,顯有設標之迹,金吾公坐之處,旣著其可疑,前後臺臣之疏,亦陳其可覈,則論以國〈法〉,終有所不可掩置者,而雖以古事言之,試券字樣,稍異常格者,猶且旣中而旋拔。況此題字之異於試所之所書者,比之原篇中一字,其爲違格,尤甚明白。今若諉以用奸未著,而全然置之,則竊恐自今以後,暗標售奸者,必以以此藉口,無所懲畏,此不可不慮矣。其用奸之狀,畢露無餘,則自有其律,又奚止於拔榜哉?今此所論,實出公議,其在嚴科杜後弊之道,決不宜仍置榜中。請獻英·獻章試券,令該曹更加覈實,拔去榜中,請勿留難,亟速還收。柳赫然·李元禎復官之命,頃者捕盜廳軍官及軍官之姪子,有被捉於本府禁亂,而納贖免罪者,因此含恨,必欲報復於本府吏隷者久矣,日昨自本廳,移關本府,其時出禁所由兩人,托以善能窺伺,使之除名以送,欲定本廳邏卒,此乃軍官輩挾私欺瞞之致,而大將尹就商,不但不能致察,乃欲以法府所屬,勒定邏卒,至於偃然行關,其不顧事體,輕視臺閣,宜有規警之道。且本府掌吏,持勿禁帖,因公幹往來諸臺之家,而前日被禁之軍官,逢着中路,無端操切,達夜相詰,使不得行其欺瞞,主將欲逞私憾,憑藉夜巡,任意作挐之狀,殊甚可駭。請捕盜大將尹就商從重推考。其作挐。一行缺
大司諫李觀命,正言南道揆啓曰,請還收罪人河減死定配之命,更加嚴刑得情,依律處斷。請還收罪人金泰潤減等之命。請徒配罪人吳遂元更爲挐覈。請還收柳赫然·李元禎復官之命。措語上同答曰,勿煩。
吏曹判書宋相琦疏曰,伏以今於使臣回還時,彼中有付送書冊之事,而因彼有言,將自我國,抄送東文,頃者大臣。請令弘文館任其事,已有成命矣。日昨又因元任大臣陳達,俾臣專管,臣於此,竊有不敢昧然承當者。夫彼人之所欲見者,雖曰詩賦,此外他文,亦當在選,則臣未知當自東方何代爲始,而設或截去勝國以上,國朝三百餘年,名臣製作,充棟溢宇。明·宣兩朝以後,不入東文選者,其數倍之,今欲上下搜討,就加抄錄,其事甚重,其役不鉅矣。朝家於此等事,必命儒臣者,蓋以玉堂諸臣,無他職事,可以專一,且有多官,商略去就之際,亦以爲力故也。今乃捨此而屬之於如臣衰耗病昏者,已非事宜,而況臣本來孤陋,全無鑑識,其何以校甲乙定雌黃,詮擇精當,不爲遠人之所笑乎?且念文學裒粹,必在閒靜之時,而顧臣倥傯撓攘,應接日煩,些小精力,無暇及此,以臣專管,責其了當,不幾近於所謂頭白汗靑者乎?此臣之所大悶也。抑臣雖未見彼冊,槪聞其類聚成書,非如皇朝頒賜五經之比,而彼之創爲此擧,意亦有不可知者,雖曰禮有施報,宜副其求,而亦何至於妄作大事,太務張皇乎?若以臣方忝文衡,許令預聞其一二,則臣固不必辭,而至於專管其事,則決知其不能也。伏乞聖明,察此事理,更賜處分,仍令玉堂,主其抄選,毋至誤事之歸,千萬幸甚。兩行缺
朴鳳齡疏曰,伏以臣於前月,得蒙恩暇,往省先隴,還歸之日,宜有入肅,而格外恩資,適當此際,驚惶愧恧,靡所自措。不料執法之啓,遽爾停止,秋曹之命,不日繼降,臣是何人,猥叨寵數,一至此哉?向於大禮之日,竝適在近班,見善讀冊之任,此固職分內事,而未嘗有毫髮可紀之勞,則今此誤恩,實非意慮所及,顧念賤分,日夕凜惕,而況此職名,又先他人,不稱之譏,雖不可論,過福之災,理宜必至,其不可視若固有,晏然冒受,亦已明矣。且臣情勢,又有萬萬難安者,日昨兼弼善吳命恒之疏,盛論堂錄,語意非常,臣誠訝惑,繼以慨惋也。同事諸臣,旣辨其取舍之委折,前後聖敎,亦以洞燭其公私之實狀,則臣不必更爲煩陳,而第其獨任一己之私見,列書多人之姓名,有若直爲薦圈者然,如許事體,曾未知聞,而其所謂黨論不公等語,徒知急於缺人,不覺其身入其中,誠可笑也。大凡館錄之規,東壁例爲主張,臣於今番,謬當此任,其所可否而先後之者,多出臣手,今若追咎,臣罪爲大,豈可諉以已離館職,而冒沒更廁於周行,以自傷其廉隅乎?玆敢略暴危懇,仰干宸嚴。伏乞聖明,亟命還收臣所授職名,仍治臣僨事之罪,以安私分,以謝人言,不勝萬幸。答曰,省疏具悉。今玆償,不宜過辭,不公之言,尤無所嫌,爾其勿辭,從速察職。
掌令韓永徽疏曰,伏以臣,悶慼之情,臲卼之跡,其不宜廁在臺憲淸不惟臣之所自知,竊計公議,亦必爲然矣。恩除之初,累煩瀝血之懇,而未蒙聖明之體諒,嚴召繼又遄降,分義是懼,黽勉出肅。二行缺不世之鴻私,痛冤旣雪,榮寵隨加,山海高深,未足爲喩,臣雖冥愚,寧不感激?蹈湯〈赴〉火,碎首糜身,實臣區區所自期者。凡於恩命,豈敢有辭避,以增其辜負,而第臣有萬萬難安之勢,無一仍冒之望,誠恐其出於嚴畏分義者,反爲玷累之歸,欲以報塞恩私者,適致罪戾之速,氷炭交懼,食息靡寧,雖暫趨承,而不敢淟涊,欲申陳懇,而又懼煩猥,不得不因病尋單,而喉司阻退,亦不呼望,危衷莫暴,進退路窮,玆冒萬死露章哀籲,而且臣以昨日處置僚臺事,有所難安者,蓋其疏避中所論諸款,雖不知一一爽誤,其中廣州府尹黃一夏,雖踰年限,朝家旣許勿拘,若其筋力之不至衰耗,實通朝之所共知,則臣未見其不堪於剸劇之任,而下車屬耳,正宜徐責其治效,豈可輕加論劾,不念重鎭數易之弊哉?春川府使吳重周,居官善否,臣固未聞,而其家在路傍狹陋之狀,人所共見,則今謂之第宅宏侈,卽此一事,其他所聞之不實,亦可見矣。處置之際,執此而置之爽誤之科,亦無可爲,而第其辭避,實因前啓批旨,有所歷論,而獨於復官還收之請,不爲論列,擧輕捨重,大失臺體,臣固以此,置之落科者,自有區區所執。而今聞物議,以不爲悉陳避辭中得失,只擧一事,而輕置落科,多以爲疎漏,此又臣難冒之一端也。昨於恩召之下,不得不趨詣闕外,而顧臣情地之難安,如上所陳,故具疏仰暴,而見阻喉司,尋單退歸矣。臣之素患胸痛,猝然添劇,達夜叫痛,不省人事,詣臺自列,亦無其路。又此露章煩瀆,伏乞聖明,竝垂諒察,亟許遞臣職名,以安微分,不勝幸甚。答曰,省疏具悉。爾其勿辭察職。
校理呂光周疏曰,伏以臣,罪大違傲,罰止罷免,退伏郊缺曾未幾何,特蒙甄敍,方且踧踖,冞增缺千萬夢寐之外,忽叨玉署之新命,恩旨下降,促臣上來,臣驚惶感激,罔知攸措。竊念論思之職,國家重職,苟非其人,不可冒居,必擇望實兼隆,爲一世所推者處之,何可以如臣魯莽者,苟然充數哉?臣少不讀書,中則溫習,半生場屋,但事剽竊,文詞短拙,見識膚淺,此實輿人之所共知也。當此景命維新,聖志益勤,頻開講筵,疇咨治道之日,輔導之任,專責儒臣,顧臣何人,敢預斯選乎?況今文學之臣,林立何限,而乃以如臣之最居人後者,廁於其先?雖微人言,臣固自知其欿然,而政錄之請,果出此際,館中諸人,竝皆引避,累違召命,終至坐罷,則臣以同錄中人,何敢獨爲冒沒乎?且臣曾添庭試試官之末,亦在囚傔行査之中,雖經査勘,而疑端未辨,雖蒙開釋,而釁累自如,其辱縉紳之羞,固不可以時移事過,有所厭然,而抑臣情勢,尤有與試官異者,玆不得不冒昧一暴焉。臣於昨年庭試前一日,聞李墪,以遷葬將下鄕,往見,則伊時水原,亦以李墪之遷於其境內,往見而先在座,遽謂臣曰,主人與君,皆試官官望矣。臣寒暄後,向李墪問曰,出身屬耳,曾未經庭試試官,而況今番,則尤異常規,試埸非時御所,待落點,當於何所,而入試所,當於何時耶?李墪未及對,有小報,乃政院請牌試官啓辭也。李墪看畢,向臣言曰,曾前則庭謁聖試官,無牌招之規,各司聞見,待令受點,則趁開門入試所矣。今此政院之啓,蓋慮臨時窘急,據庚申例而請牌也。吾則隨牌詣闕,如城上所詣闕納牌例而還歸,若受點則當更入也。臣謂李墪曰,旣已承牌,則勢難徑歸,詣闕後,仍留闕下依幕,知其不受點,然後還家,似乎得宜。李墪曰,試官,無外依幕之規矣。俄而召李墪命牌已到,臣未暇畢辭,悤悤還家,則天牌亦已在門矣。臣隨牌缺李台佐·李光佐·沈壽賢,已先到矣。臣旣有缺李墪去就,問於院屬,則答云,旣已納牌還歸矣。臣於座中,以留依幕待點下之意爲言,一如與李墪問答,或欲使其傔從,定依幕於闕門外,或以爲,吾輩旣承牌而來,因留政院,何妨?僉意以因留之言爲然,蓋庭試試官承牌,乃輓近所稀,未暗規例,人各異見,如此仍坐少頃,大提學·大司成牌不進之報續至,俄而落點亦下,不進人員,受點居多,承牌人中,亦有以未受點還去者,座中諸人僉曰,進不進,未及入啓之故,以致如此,將無以備員,事甚可慮。以此觀之,李墪納牌還歸之意,已定於未承牌之前,而其還出之時,又在於大提學未及違牌之前者,豈不較然乎?其時臺疏所謂文衡之臣違牌,墪之主試,人皆知之,急急還出云者,何其臆逆之甚也?伊時參坐諸臣俱在,臣安敢誣也?臣以同事之人,其所目擊如右,而臣於伊時,亦在席藁待勘之中,不敢爲人辨白,以致聖上,尙未下燭其實狀,而李墪,含冤入地矣。此莫非臣不言之罪,此又臣難進之一端也。今此改錄之議旣發之後,在臣廉義,不可以館職自處,旣不敢縣道控免,又不敢無端退去,忍耐腫痛,來伏私次,以俟朝家處分,而臣日犯違慢之誅,輒蒙勿罷之恩,一倍危蹙,無地自容,而昨日筵中,聖敎嚴切,卽者天牌,又復狎臨,臣情窮勢迫,不得不隨牌來詣於禁扃之外,瀝盡肝血,陳疏徑退,臣罪,尤萬萬矣。伏乞聖明,俯察危懇,亟許削臣於新錄,以重英選,仍命下臣於司敗,以肅朝綱。答曰,省疏具悉。改錄之請,非出公心,疏末引嫌,殊涉太過。爾其勿辭,從速察職。
京畿砥平幼學朴世龜等疏曰,伏以臣等,嘗爲先正臣故縣監臣趙昱,及其兄晟,故持平申忭三賢臣書院請缺抗章,而事下該曹,未免寢格,臣等竊不勝缺繼之以駭惑也。夫以三賢臣之盛德懿行,高風卓節,宜有聖世之褒章,而顧此腏享之祠,未蒙賜額之恩,則此豈但士林之深恨,抑亦爲朝家之闕典?若以該曹之寢格,而泯默自沮,不爲申籲於黈纊之下,則臣等庸懦無勇,慕賢不誠之罪,至此而益無所逃矣。又安得徒爲僭越之誅,不一言以明之哉?嗚呼,趙昱之師,淵源學問操履,前疏已略擧,而該曹之啓有曰,學術行誼,定爲一時儒賢之所深許,後世士林之所欽仰,誠宜崇奬,以資觀感云爾,則至於昱,該曹亦不敢容議,其所持難者,惟在於趙晟·申忭兩人。至以學問深淺,先輩旣無表章,後學不能詳知,有難輕議於竝享爲言,臣等請以兩臣學問之純深,先輩之所已表章,後學所可詳知者,條列而畢辭焉。夫晟,早歲志學,與昱齊名,造詣超邁,見識通明,最善於覃精深究,當時士友,皆退遜自以爲不及,每有除命,輒辭不就,一以育才爲己任,其所誘掖成就,爲一世之鴻儒厖臣者,磊落可數,講理之餘,旁及天文地理律呂筮數之書,靡不精通而妙解,朝家釐正音樂,晟,承命監校,咸得其正,及欽敬閣災,命晟新之,一如舊制,簡議臺,亦晟之所修正,使觀天察候之道,不失其妙,而先正臣李滉,序其遺稿曰,當時所取而試用者,獨其塵垢粃糠,而非其至也。余所叩而願學者,亦其一斑緖餘,而非其全也。滉之言如此,則其學問之純深,於此可見,而果可謂先輩無所表章者乎?若忭,則以己卯士類,從遊於趙光祖·金凈諸賢間,講求義理之學,先事之明,炳幾燭微,棄官去田,皭然不滓,而平生直道,爲奸黨所仇嫉,終罹慘禍,苟非學問之純深者,其能若是乎?彌久彌彰,而終始事績,具載於己卯錄,則後學之所宜考信而詳知者,顧不在此乎?臣等所居砥平縣,卽三賢棲隱之地,講磨之所,缺以寓尊仰之誠者,實出公共之論,方今缺治敎休明,崇儒右文之化,卓冠古今,雖有一言一行之可以稱著,亦莫不闡發暴揚,以爲礪世磨俗之資,則況此三臣之名賢宿德,大有功於斯道,而獨未得顯祀之典者,豈非可惜之甚者乎?若以晟·忭兩臣,爲不可輕議於竝享,則顧今諸處祠院合享諸賢,名實德業,豈無差等之可言,而猶不廢議,何獨於此兩臣而疑之哉?兩賢臣純行卓操,表表可徵,流風所及,尙能立懦廉頑,而今乃持難於兩臣之同享,竝與昱祠,尙靳旌額之恩,此等之所以不能無惑,必欲申請而不止者也。伏願聖明,竝加鑑裁,亟命攸司,考例擧行,趁卽頒額,以重斯文,以光祠典,千萬幸甚。答曰,省疏具悉。疏辭令該曹稟處。
巳時,上御興政堂受灸,藥房都提調李頤命,提調趙泰耉,副提調兪命雄,記事官李國休,記事官沈珙,記事官朴師益,醫官金有鉉·柳瑺·丁時梯·權聖徵·趙慶基·許坫·朴星瑞·吳重卨·李得英·方震夔·玄孝綱入侍。李頤命進曰,雨後霧氣,日欠陽明,夜間寢睡安寧乎?上曰,寢睡則安穩矣。頤命又曰,今日批答,膈氣·水刺差勝爲敎矣。朝水刺所進,第幾許乎?上曰,雖未快勝,方之近日,差勝矣。又曰,醫官所傳則以爲,所進以米計則數合許,以水刺則五合餘云,然乎?上曰,似至五合許矣。又曰,膈氣似飢之候,亦似顯愈乎?上曰,昨今不甚,故差勝爲敎矣。又曰,麻痺之症,比之數日,前則亦頗勝乎?上曰,頗似勝矣。頤命,請令醫官診候。上曰,唯。有鉉診曰,脈候比昨平和矣。瑺曰,脈候比數昨,尤似調和矣。時梯曰,沈靜調均,與昨一樣矣。慶基曰,昨亦陳達,而脈候沈靜,則缺差勝矣。今日脈候,果似平安矣。坫曰,脈候尤勝於缺星瑞〈曰〉,左,右三部調均,與昨一樣矣。餘醫所達,倣此。頤命,請受灸。上曰,唯。仍解衣襨,醫官,進艾炷盤。有鉉,告曰,左右曲池穴受灸,敢達。隨壯數輒告,至七壯而止,又取左右外關穴受灸。有鉉,又告如前,至三壯而止,又取左右三里穴受灸。有鉉,又如前隨壯數輒告,至七壯而止,受灸革,亦告革。頤命曰,醫官等以爲,脈候如昨云。湯劑繼進當否,請更詢問。上曰,唯。有鉉曰,臣等在外,旣與諸醫相議,所進增味二陳湯,宜於痰火,五帖依前加進,似好矣。瑺曰,臣意亦然。以下缺
缺昨日下敎使臣差出事,退與諸大臣相議,則皆以缺頒送方物移准兩款事,足爲謝恩,今姑以謝恩使爲名,差出以待,而前頭封太子之後,則似有勅來之擧,五十年頒敎,亦似有之。其時以進賀使變通,亦似非晩。且外國通官輩,雖曰諸國皆以送賀,爾國何獨不送云,而似聞蒙古國外,近服之如安南·琉球等國,皆已送賀,而姑無送賀之道云。至若蒙古使臣,則率多外國之至親,如外孫女壻之屬,故視同內班,混雜無別,每於節使之班,蒙古必居上,而我國使次之,在我自處之道,不必與蒙古同事。今宜徐觀前頭,而若果稱慶頒詔之後,則當議進賀之擧矣。以上燼餘
副校理洪禹瑞,修撰李秉常,副修撰尹鳳朝·黃龜河牌不進,罷職傳旨。傳曰,禁推。以上朝報
上在慶德宮。停常參經筵。
午時,日暈。夜一更,日入東井星。
下直,渭原郡守張善譚。
中殿·世子宮·嬪宮,藥房問安。答曰,知道。藥房啓曰,陰雨支離,伏未審夜來,聖體調攝,若何?膈氣·水刺厭進之症,益有差勝之勢,而臂部麻痺,比昨尤減乎?今日王世子脚部受鍼,定以何時?受鍼之餘,親行永昭殿大祭,有妨將理,合有變通之道矣。臣等憂慮未已,敢來問安,竝此仰稟。答曰,知道。膈氣及水刺之進,一向差勝,受鍼時刻,定以巳初,大祭親行,停止宜矣。
世子受鍼後,大殿·中殿·世子宮·嬪宮,藥房·政院·玉堂問安。答曰,知道。
金相稷啓曰,備邊司郞廳,以大臣意來言,今日賓廳坐起日次,而上候方在靜攝中。且無時急稟定之事,不得來會云矣,敢啓。傳曰,知道。
有政。吏批,判書宋相琦進,參判李晩成病,參議李台佐在外,左承旨金德基進。兵批,兼判書趙泰采陳疏受由,參判鄭澔在外未肅拜,參議兪命弘病,參知李世最進,左副承旨金相稷進。
吏批,以金斗南爲掌令,李晩成爲右副賓客,金樸爲司僕正,李禎爲判校,鄭東後爲司藝,黃爾章爲安州牧使,李景說爲信川郡守,許坫爲振威縣監,臨陽君焜爲謝恩正使,權尙游爲副使,徐命遇爲書狀官,魚有龜爲正言,洪錫輔爲文學。成起寅單付承文博士,姜必中單付奉常參奉。司僕判官趙榮福仍任事,承傳。
兵批,以洪慶先·盧世夏單付副護軍。
金相稷啓曰,各道啓本府貼第一行,例皆只書職姓名,不書資級,而卽伏見慶尙左兵使李基泰騎步兵壬辰條價布納未納啓本,則事異常規,不可無警責。慶尙左兵使李基泰,推考,何如?傳曰,允。
金德基啓曰,卽者副校理洪重休,投疏徑出,所當直捧禁推傳旨,而觀其措辭,則以親病爲言,此與無端徑出有異,推考,何如?傳曰,允。
金相稷,以都摠府言啓曰,今日入直軍士,當如缺雨勢如此,不得爲之意,敢啓。傳曰,知道。
金德基,以弘文館言啓曰,副校理洪重休,連日入直矣。今以親病,陳疏出去,校理呂光周,卽爲牌招,姑降入直,何如?傳曰,允。
以校理呂光周牌不進罷職傳旨,傳于金相稷曰,禁推傳旨捧入。
金相稷,以兵曹言啓曰,今四月初五日,旗手李世奉稱名人,自興化門入來,差備門外擊錚,極爲駭愕,令攸司囚禁治罪。同門守門將權殷錫,常時不能禁斷雜人,以致闌入,亦難免其責,推考,何如?傳曰,允。
又以弘文館言啓曰,本館上下番見存九員內,校理權忭,修撰宋成明在外,校理呂光周,副校理洪禹瑞,修撰李秉常,副修撰尹鳳朝·黃龜河,俱爲就理,副校理洪重休,以親病受由出去,臣晩堅,獨爲入直,而下番他無推移之員,將未免闕直。今政院稟旨變通,何如?傳曰,允。
又以禮曹言啓曰,副護軍李眞儉上疏,下本曹,今當覆啓,而疏中憲吏所謂出置二張之說,係是獄案中語,年久之後,有難詳知曲折,禁府所在其時推案,取來憑考後,稟處,何如?傳曰,允。
執義柳泰明,持平金雲澤啓曰,請還收黃順中放釋之命,仍令該曹,嚴加窮問,依律處斷。請李獻英·獻章試券,令該曹更加考覈,拔去榜中。請勿留難,亟速還收柳赫然·李元禎復官之命。請捕盜大將尹就商從重推考,其作挐軍官,令攸司囚禁科罪。措語竝見上答曰,不允。末端事,依啓。
副校理洪重休疏曰,伏以臣老母,今年七十有一矣。肌肉日消,元氣漸損,宿疴沈綿,長在狀褥,缺日昨新命之下,實無供職之念,而適値缺受灸時,分義所在,不敢言私,黽勉趨謝。缺今聞母病觸冷,症情添劇,達夜痛楚,殆不省事,臣在直廬,末由往省,心神飛越,方寸已亂,不得不投疏徑歸。伏願聖明,亟遞臣本職,以便救護。答曰,省疏具悉。爾其勿辭,救護母病。以上燼餘
吏批,以黃爾章爲安州牧使,金斗南爲掌令,李晩成爲右副賓客,金楺爲司僕正,許坫爲振威縣監,李禎爲判校,洪錫輔爲文學,魚有龜爲正言,李京說爲信川郡守,鄭東厚爲司藝。
上在慶德宮。停常參·經筵。
未申時,日暈。夜一更,月暈。
大殿·中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?膈氣·水刺厭進等症,益有差減之勢乎?今日王世子受鍼時刻,依前定以巳初乎?臣等憂慮未弛,敢來問安,竝此仰稟。答曰,知道。膈氣及水刺之進,一向差勝,臂部麻痺,一向減歇矣。
王世子受鍼後,藥房·政院·玉堂·二品以上·六曹·大司諫問安。答曰,知道。
大殿·中殿·嬪宮,藥房·政院·玉堂問安。答曰,知道。
政院啓曰,仍弘文館草記,本館下番,無推移入直之員,令本院稟旨變通事,允下矣。政官卽當牌招開政,以在京無故人,差出闕員,以爲入直之地,而與國忌齋戒相値,何以爲之?敢稟。傳曰,開政差出。
謝恩,應敎李晩堅。
副提學李宜顯牌不進,罷職傳旨。傳曰,只推勿罷。
假注書李明誼書啓,臣承命馳往于淸風黃江村行大司憲權尙夏所住處,傳宣聖批,則以爲,垂死賤臣,忽被前古所無之異恩,驚惶震悸,靡所容措,冒將文字,更暴情實,或冀日月之明,終垂矜察,而乃於今者,略其違忤之罪,又降絲綸之音,近侍之臣,遠來傳宣,十行懇惻之諭,有足以感泣神鬼,臣奉讀未半,涕淚交集,莫知所以爲對也。噫,臣之不敢冒進之勢,前後陳籲,罄竭無餘,今不敢更煩天聽,而唯是臣之病情,日益危綴,朝夕凜凜,去死不遠,顧臣以田間至庸之身,荷天地罔極之恩,而終未能仰承聖敎,一進楓堦,以伸臣子之分義,孤恩負德,莫此爲大。伏地哀泣,更有何言?目今氣息喘喘,神識昏昧,區區寸心,不能盡其萬一,稍俟少間,謹當復以一疏,仰請鈇鉞之誅云矣,敢啓。傳曰,知道。
有政。吏批,以趙錫命爲文學,李晩堅爲應敎,金鎭圭爲知敦寧府使,李宜顯爲副提學。
上在慶德宮。停常參·經筵。
夜一更,流星出角星上,入軫星下。狀如拳,尾長三四尺許,色赤。啓。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?膈氣·水刺厭進之症,日益差勝,而麻痺之候,比昨尤減乎?王世子受鍼,今日以拘忌姑停矣。臣等憂慮未已,敢來問安。答曰,知道。膈氣及水刺之進,一向差勝矣。
奉常寺官員,以提調意啓曰,宗廟·永昭·敬寧兩殿薦新黃海道封進生石首魚膳狀,到付本寺,臣卽爲進詣看品,則色傷有臭,仍爲封進,事甚未安,不得不退送,姑待他道封進,而蓋當此日氣和暖之節,不爲照氷,入盛櫃中,累日程上來,生魚色傷固然,而不能審愼之失,在所難免,該道監司推考,封進官罷職,何如?傳曰,允。
假注書趙鎭禧有頉,代李廷傑·金翰運·李挺淵。
政院啓曰,卽者副提學李宜顯,陳疏到院,原疏以國忌正日,不得捧入,而觀其疏語,則例兼春秋,與領議政李濡,有應避之嫌云。不得循例請牌,何以爲之?敢稟。傳曰,令該曹稟處。又啓曰,來十一日文臣殿講日次,取稟。傳曰,爲之。
上在慶德宮。停常參·經筵。
自卯時至申時,日暈。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?膈氣·水刺厭進之症,日益差勝乎?今日王世子受鍼時刻,依前定以巳初乎?臣等憂慮未弛,敢來問安,竝此仰稟。答曰,知道。膈氣及水刺之進,一向差勝矣。
左副承旨金相稷上疏。大槪,臣於永昭殿獻官,請罪香室官員及忠義之啓,亦有昏謬不能覺察之致,亟治臣罪,以安私分事。入啓。答曰,省疏具悉。爾其勿辭察職。
刑曹參議朴鳳齡上疏。大槪,臣之情勢,決難更玷周行,而冒昩出肅,只爲少展分義,尤非仍因蹲據之計,而且臣情理,實有萬萬懇迫者,玆敢仰籲於仁覆之下。伏乞鐫遞臣職,俾完襄事以伸至情事。入啓。答曰,省疏具悉。爾其勿辭往來焉。
王世子受鍼後,二品以上·六曹·大司諫問安。答曰,知道。
大殿·中殿·世子宮·嬪宮,藥房·政院·玉堂問安。答曰,知道。
傳曰,兵判受由調理,今已累日,昔疾宜瘳,本兵重任,不可久曠,更卽牌招察任。
傳曰,今觀朝報,呈告之紛紜,猶夫前日,極爲未安,另加申飭。
吏曹啓曰,因政院啓辭,副提學李宜顯,陳疏到院,以國忌不得捧入,而觀其疏語,則例兼春秋,與領議政李濡,有應避之嫌,何以爲之?令該曹稟處事,命下矣。玉堂長官,例兼修撰官,而與春秋官堂上,有相避,則輒皆疏遞本職,今此李宜顯陳疏請遞,蓋由於此,而取考謄錄,壬戌年,副提學李選,與其時相臣,有相避陳疏,啓下本曹,覆啓中以爲,曾前或遞本職,或減春秋,不一其例云,則其於有避者,本無必遞之事,可以推知,其時李選,則實錄同春秋敎旨中,修撰官旣已減下,故相避與否,置之不論,而自是以後,有相避之人皆引李選事陳疏,論以大事,猶未知其必遞,引嫌退辭,已成近例,則亦難强令行公,副提學李宜顯,今姑改差,何如?傳曰,允。
永昭殿夏享大祭獻官晉平君澤啓曰,今此祝文中,聊蕆之聊字,以冞字書塡,讀祝之際,始覺其誤,以聊字讀之,而莫重祝文,有此誤書,事之驚駭,莫此爲甚,香室當該入直官員,從重推考,書寫忠義,令攸司從重科罪,祝文相准之際,臣亦有矇不覺察之失,惶恐待罪。答曰,依啓。勿待罪,香室當該官,罷職。
兼兵曹判書趙泰采,鍼灸出仕。
傳曰,近年憲府時推,一不照勘,殊涉未便,自本院各別申飭。
備邊司啓曰,本司未回啓疏箚,多至累十道,今以粘目一一回啓,則恐有妨於靜攝中,且年月旣久,事勢多變,無可以措辭稟裁者,故謹以別單,抄出其要,而略論其可否,劃一條列以入之意,敢啓。傳曰,知道。以上朝報
備邊司啓曰,統制使李碩寬,被論之後,累呈辭狀於本司,此雖出於不敢自安,而武臣去就,亦有所不得自由者,臺啓主意,只在於酒失,則赴任之後,惟當剛制嗜好,恪謹奉職,毋負朝家甄擢之大恩,不宜徒守廉隅,以損事體,且風和之節,交龜正急,夫馬上來,已至累月,俱涉可慮,李碩寬,卽爲催促下送,何如?傳曰,允。以上備局謄錄
都監啓曰,今日永禧殿第二室影幀,移安於御齋室大廳,卯時爲始,修補之意,敢啓。傳曰,知道。影幀修補都監謄錄
義禁府啓曰,安骨萬戶申應箕身故與否,査問於京畿監司矣。卽接其回牒,則應箕,果於戊子年身死云,不得拿治之意,敢啓。傳曰,知道。義禁府謄錄
上在慶德宮。停常參·經筵。
酉時,日暈。夜自一更至三更,月暈廻土星·火星。
藥房都提調臣李頤命,提調臣趙泰耉,副提調臣兪命雄啓曰,伏未審夜來,聖體調攝,若何?膈氣·水刺厭進等證,益有差減之勢乎?前入湯劑,當盡於今日,臣等與諸醫入診,詳察症候,議定繼進當否,宜當,憂慮未弛,敢來問安,竝此仰稟。答曰,知道。膈氣及水刺之進,一向差勝,麻痺之候,一向差減矣。勿爲逐日問安。
中殿·世子宮·嬪宮,政院·玉堂問安。答曰,知道。
傳于兪命雄曰,影子草本已成,今日出視朝臣,政院知悉擧行。
金德基啓曰,左副承旨金相稷,昨日陳疏承批,今日不爲仕進,卽爲牌招,何如?傳曰,允。
注書李國休病,代以金翰運爲假注書。
金德基啓曰,假注書金翰運,時無職名,依前付軍職,冠帶常仕,何如?傳曰,允。
又啓曰,知敦寧府事金鎭圭,連以身病陳疏,而似聞病勢向歇,故書入於景賢堂奉審時進參人員單子中矣。敦府下吏,卽者來言,鎭圭欲爲進參,而新除職名,曾未肅拜,非時出肅,終有所未安云,而不爲進來,卽爲牌招,何如?傳曰,允。
又以侍講院言啓曰,本院新除授文學洪錫輔,除拜累日,尙不出肅,卽爲牌招察任,何如?傳曰,允。
又以弘文館言啓曰,本館下番闕員,已至多日,事甚未安,校理呂光周,副校理洪禹瑞,修撰李秉常,副修撰尹鳳朝·黃龜河,旣已帶職蒙宥,竝卽牌招,以爲推移入直之地,何如?傳曰,允。
以文學洪錫輔,校理呂光周,修撰尹鳳朝牌不進罷職傳旨,傳于金德基曰,推考傳旨捧入。
金德基,以弘文館言啓曰,校理呂光周,副校理洪禹瑞,修撰李秉常,副修撰尹鳳朝·黃龜河,旣有只推之命,竝更卽牌招察任,何如?傳曰,允。
以校理呂光周,副校理洪禹瑞再招不進罷職傳旨,傳于洪禹寧曰,禁推傳旨捧入。以上燼餘
禁府照目,校理呂光周,副修撰尹鳳朝·黃龜河等,牌不進,罪各笞五十,贖,竝只解見任,別敍。啓功減一等。又啓目,粘連黃海監司啓本云云。本府所管定配罪人等放未放,依啓聞施行,何如?啓依允。
備邊司啓目,粘連濟州牧使狀啓云云。高垕各項罪犯,殊涉痛駭,大靜前縣監李激,遽爾出給進上果園,難免其責,前牧使崔啓翁,以此奸濫之人,置之幕裨之列,貽弊至此,不可無論責之擧,高垕,令該曹囚禁重勘,大靜前縣監李激,濟州前牧使崔啓翁,罷職,何如?啓依允。
今日藥房入診時,二品以上曾經入侍,及出入玉堂人員抄出,別單啓下,今日內,來會于景賢堂,御容草畫本奉審事,及增味二陳湯,依前加入,加進五貼事,榻前定奪。
執義柳泰明啓曰,所患水土之疾,近益沈痼,昨見呈告申飭之敎,益不勝戰悚之至,方欲露章請譴之際,得見囚人李格供辭,則李夢曅越署之實狀,渠亦不敢自諱,而其於人地,無可指摘,乃以復科,不善自處爲辭者,誠極駭異,夫科名旣復之後,榜中諸人,次第除職,春曹騎省,亦多行公者,夢曅之出謝除命,何至爲越署之資斧,而今乃求說不得,强以此爲咎?其言之詖遁,有不足多辨也。且其所謂署經,事體嚴祕,而窮尋極搜,使不得自由,日後之弊,將何以捄正云者,尤見其不成說也。臣聞,夢曅越署之坐,六僚同會,見其否字,五人莫不相顧駭訝,各示手中所餘之栍,則皆是否字,而獨於格之手中,可字尙存,登時傳播,有耳皆聞,此非嚴祕難知之事,有何窮尋極搜之擧乎?苟其挾雜私意,暗地塞人,如格之所爲,而終無所糾正,則其所謂無窮之弊,臣恐其正在於此也。雖以前事言之,故縣監尹謙,以節士之孫,曾爲監察也。見塞於鄕曲武監之手,其時臺臣,卽爲論劾,此旣有前例之可據,又安有後弊之可論乎?臣論一微事,反被其斥,臺體所在,不可晏然,請命遞斥臣職。答曰,勿辭,退待物論。
謝恩,知敦寧金鎭圭。
修撰李秉常上疏。大槪,臣之今日情勢,有死而已。不得不冒赴闕外,略暴危悃,乞命改臣館錄,仍治臣違慢之罪事。及副修撰黃龜河上疏。大槪,圓扉才脫,天牌再辱,謹詣禁扃之外,而顧此經幄之任,己不可堪承,且宮官之疏,實有難進之端,陳退徑還,乞削臣職,以謝人言事。及副修撰尹鳳朝上疏。大槪,臣之情勢,萬萬危蹙,職之不可冒居,固已自劃之審矣。前後違召,已經十數,而聖度天大,尙靳嚴誅,圓扉纔出,庚牌又臨,理窮勢迫,來伏闕外,瀝血陳懇。伏乞聖明,刊臣姓名於館錄,更勿檢擧,仍治臣違傲之罪,以肅朝綱事。入啓。答曰,省疏具悉。前後開釋,備悉無餘,則分義所在,決不可一向撕捱,爾其勿辭,從速察職。以上朝報
藥房入診入侍時,提調趙泰耉所啓,忠淸道丁丑條稅太,仍留賑資,其代以湖南山城穀,上納本曹,而留賑太代,則待秋作米,移納江都矣。其中牙山縣之鄕田反畓被災者,六百二十一結零,仍存田結,不以畓懸錄,故旱田本無給災之規,不得減稅,所出太代米一百十二石零,竝入於收租實結,移納江都數矣。戊寅年九月日,因道臣狀請,本曹覆啓,以反畓災頉,特爲蕩滌,而自本曹不爲知委於江都,其時本縣,亦不卽枚報變通,尙在江都未收之中,今者自江都行關,催促本縣,始爲報來,請爲蕩減,考見其時文書,則實狀如此,反畓田結所出太代米一百十二石零,朝家旣以畓結,給災蠲稅,則江都移轉,自歸蕩滌之中,而江都穀物,係是軍餉,則不可自下擅便,敢此仰達。下詢大臣而處之,何如?上曰,大臣之意,何如?都提調李頤命曰,當初若卽分付江都,必無此弊,今戶判所達,必以年年錄啓於餉穀文書,故不敢自下直爲分付矣。令廟堂作速行關江都,明示前日蕩減之令,宜矣。上曰,依爲之。以上備局謄錄
巳時,上御興政堂,藥房入診時,都提調李頤命,提調趙泰耉,副提調兪命雄,假注書李廷傑,記事官金在魯·朴師益,醫官金有鉉·柳瑺·丁時梯·權聖徵·趙慶基·朴星瑞·許坫·吳重卨·鄭麟祥·方震夔·李時弼入侍。李頤命進曰,數日來,聖體調攝,若何,寢睡,亦如何?上曰,寢睡安穩矣。頤命曰,伏見問安批答,以差勝爲敎,臣等不任喜幸,第未知水刺厭進·膈氣等症,俱臻復常之境乎?上曰,自頃差勝後,今姑一樣,膈氣則尤似差歇矣。頤命曰,麻痺之症差減後,更無發作之候乎?上曰,雖未知其甚快,而亦不頻發,似勝矣。頤命曰,然則諸症比前減半乎?上曰,此非減半,幾盡平復矣。頤命曰,令醫官診脈,何如?上曰,依爲之。金有鉉,先爲入診後奏曰,左右平穩如常矣。瑺·時梯·聖徵·慶基·坫·麟祥·震夔·時弼,以次入診後,所達皆與有鉉無異矣。上曰,進御之藥,不無所效,今欲加進,問于醫官。有鉉曰,今又繼進五貼,以爲快祛病原之地,則誠爲得宜矣。坫·麟祥·震夔·時弼等所達,皆與時梯無異。頤命曰,醫官所見如此,前劑入增味二陳湯,依前加入五貼,更爲劑進乎?上曰,更爲劑進,可也。自前劑入,至更爲劑進可也。榻前定奪頤命曰,連進湯劑,得不苦口乎?上曰,別無苦口之患矣。頤命曰,醫官之時任守令者,上來久矣。幸今上候,已向平復,當令還歸乎?姑爲留待乎?上曰,還爲下送,可也。頤命曰,王世子氣候,比前差勝,而春秋盛壯之時,肥滿太早,此已可悶,脚部之症,誠亦憂慮,兩日受鍼後,以減歇爲敎,受灸一款,恐致灸瘡,姑爲停止,而此後則令醫官間間入診,且以症候加減,頻頻下敎於藥院,何如?上曰,依爲之。
兪命雄啓曰,今日伏見備忘記,則影子草本已成,今日出示朝臣爲敎,似是欲聞諸臣所見而然也。何品以上,使之進來乎?上曰,此所以令政院稟定也。大臣之所見,何如?李頤命曰,群臣雖嘗入侍,不敢頻頻仰瞻,今雖奉審影子草本,必不能詳諦好否,而且使擧朝坌集,則紛擾中恐不能精審,二品以上三司人員,竝使之來審乎?三司則員數多,只令出入玉堂人來審乎?上曰,依爲之。頤命曰,親臨後,會集朝臣,使之觀瞻乎?上曰,非欲親臨,只使諸臣來審耳。命雄曰,此不必牌招,當以此意知委,使之來會後告達乎?且處所定於何所乎?上曰,備忘中擧行云者,蓋以此也。處所宜定於景賢堂矣。頤命曰,臣惶恐敢達。不知今番影子草本寫出後,比前本,何如?上曰,予不能自見予面,雖未知果爲肖似,而照鏡看過,則今此改寫者似優矣。今番亦作二本,後本優矣。數日前,已出示醫官輩,而必經群臣會審後,欲定之耳。頤命曰,此不必擇日而爲,今已日晩,待明日知委,何如?上曰,畫刻尙永,何必明日?頤命曰,今此影子之畫,旣緣朝臣所缺不可更爲入內成正本,別堂中,自上便於出臨,外人出缺所作處所,模成正本,而今則事體重大,宜設都監,差出堂上爲之,故敢達。上曰,依爲之。命雄曰,都監設行事,當出擧條矣。頤命曰,正本模寫時,時或臨幸,可無失眞之端矣。上曰,時時出臨,可以分明模得,故予意亦如此矣。頤命曰,奉審時諸臣所見,上所不知,當令以文字陳啓,其中有意見精審者,別爲措辭,其他或稱好稱否者,不必每人各書,聚其同者而書啓,似好矣。進參人,令政院抄出啓下,宜矣。上曰,依爲之。頤命曰,上敎以爲影子有二草本,初本以未盡之故,改成一本乎?上曰,初本果未盡,故今又改畫,而初本亦在內矣。
上在慶德宮。停常參·經筵。
兪命雄啓曰,明日崇政殿專經文臣殿講時,命官,何大臣進去乎?敢稟。傳曰,領相進去。
洪禹寧啓曰,今十二日,祿都目政事爲之意,敢啓。傳曰,知道。
兪命雄,以弘文館言啓曰,修撰李秉常,副修撰尹鳳朝·黃龜河,疏批已下,竝更爲牌招察任,何如?傳曰,允。
以弘文館修撰李秉常,副修撰尹鳳朝·黃龜河牌不進罷職傳旨。傳于洪禹寧曰,禁推傳旨捧入。
傳于洪禹寧曰,明日殿講時命官,領議政當爲進去,而聞有所患云,金判府事進去。以下缺
文臣殿講試官落點矣。明日景賢堂以上缺改落點望單子還入。
洪禹寧,以兵曹言啓曰,今四月初十日,副司果金禹昌稱名者,自興化門入來,差備門外擊錚,極爲駭愕,令攸司囚禁治罪,同門守門將盧義成,常時不能禁斷雜人,以致闌入,亦難免其責,推考,何如?傳曰,允。
金相稷,以兵曹言啓曰,今四月十一日,武臣賓廳武經七書講書日次,而文臣殿講相値,不得爲之意,敢啓。傳曰,知道。
李德英,以守禦廳言啓曰,本廳京別破陣春薦賞中日,今月十一日,依例設行於本廳射亭之意,敢啓。傳曰,知道。
有政。以金鎭圭爲工曹判書,洪禹儞爲刑曹正郞,李成坤爲海州判官,趙正萬爲軍資判官,申鐔爲禮曹參議,李頤命爲御容摸寫都監都提調,金宇杭·趙泰耉·金鎭圭爲御容摸寫都監,李宜模爲興陽縣監,李徵成爲工曹佐郞。
兵批,兼判書趙泰采病,參判鄭澔在外未肅拜,參議兪命弘進,參知李世最病,右副承旨李德英進。
兵批啓曰,新除授古突山別將都振元呈狀內,猝得重病,方在垂死之中,萬無赴任之望,入啓處置云。邊將之以病許遞,有關後弊,聞其病勢,則果是實狀,不得已罷黜,何如?傳曰,允。
以尹德駿·申銋·李宜顯單付副司直,黃一河單付副護軍。
洪禹寧啓曰,俄者待敎沈珙,以身病陳疏到院,纔已退却矣。奉敎金在魯,繼又陳疏到院,觀其疏語,則以爲,近以修史事,多有政院日記考出處,數日入直,今則考出已畢,下僚稱病,不爲還入,致損館規,不可仍冒云,而原疏旣已退却,此與無端徑出有異,推考警責,奉敎金在魯,待敎沈珙,竝卽牌招入直,何如?傳曰,允。
傳于金相稷曰,大臣·備局堂上引見。
李德英啓曰,臺諫出仕事命下,而今日夜深,明日待開門牌招之意,敢啓。傳曰,知道。
今日引見時,領議政李濡所啓,曾於丙戌年,以三十年稱慶進宴後,特推恩典,兩班則八十歲,常人則九十歲者,竝爲加資,且其時耆老之臣,有食物賜給之命,今番亦當依例擧行,而未及仰達矣。旣不行進宴,則食物一款,姑觀前頭爲之,而加資之典,似當爲先擧行矣。上曰,依爲之。
吏批,以李宜揆爲義興縣監,李徵成爲工曹佐郞,金鎭圭兼判義禁,金鎭圭爲工曹判書,洪禹儞爲刑曹正郞,申鐔爲禮曹參議,趙正萬爲軍資判官,李成坤爲海州判官。
辰時,上御興政堂,大臣·備局堂上引見時,領議政李濡,右議政李頤命,行漢城府判尹閔鎭厚,知敦寧金鎭圭,吏曹判書宋相琦,行副護軍權尙游,左副承旨金相稷,大司諫李觀命,應敎李晩堅,持平金雲澤,假注書金翰運·李泰和,記事官金在魯·朴師益入侍。左議政李頤命進伏曰,夜來寢睡安寧乎?上曰,安穩矣。頤命曰,昨伏見藥房批答,則勿爲逐日問安爲敎,未知差減後一樣矣。上曰,差減後一樣矣。頤命曰,所進湯藥,今日當繼進矣。上曰,唯。領議政李濡曰,在前水刺厭進之症,每因挾感而發,今則無挾感之候而又發,尤用憫慮,近來連伏見藥房批答,則漸至差勝爲敎,未知卽今水刺之進,比前減歇時,何如?上曰,稍勝矣。李濡所啓,頃者回還使臣引見時,正使金昌集,以白頭山分界處,雖山高水深,或累石,或立柵,不可全無防限,缺分付道臣事陳達,有令廟堂稟處缺旣已査問實狀,今無更覈之事,雖山高水深,彼此地形分明之處,或累石,或設柵,俾無日後執言相爭之弊,宜當,以此申飭本道監司處,何如?上曰,依爲之。又所啓,春秋館時政記,不爲修正者多,故曾已定限摧督,而尙不修納,其中金相元,則以實病,渠旣陳疏,請爲變通,有令該官稟命矣。修史一款,事極重大,而不卽修納,其怠慢之習,誠極可駭,故自朝家定限申飭,而一向遲延,無意修納,此係朝令不行,不可不從重責罰,而至於金相元之實病,缺第史官身死之後,則使他人暫修,例也,而此則渠旣生存,趁其病勢之少歇,使之間間修正宜當,而旣與無端不修者有異,雖或論罪,不可無參酌之道矣。左議政李頤命曰,古之勤於修史者,雖在下番之時,或修正於槨房,此則雖難,升上番後修正,例也,而今此四人之尙不修納,極爲寒心,其中金相元,旣有實病,則果難及期修納,而趁其少歇,時時修正,亦似不難,前日不罷其職,寬定其限,而不卽修納,怠慢莫甚,不可仍而置之,竝宜拿問論罪矣。上曰,當初不罷其職,寬定其限矣。尙今不爲修納,事極寒心,拿問可也。且金相元,雖是實病,莫重史記,不可委於他人之手,使相元仍爲修正,可也。濡曰,未修史四人,卽金興慶·李澤·洪致中·金相元也。上曰,唯。又所啓,譯官輩論賞事,曾於備局啓辭之批,有登對時稟處之敎,故玆敢仰稟。文書購得譯官中,李後勉·許遠,戊子節行時天文大成·天元曆理等冊貿來之際,不無宣力之勞,參酌施賞事,其時使臣閔鎭厚,榻前陳達,而許遠則乃是監象監官員也。頃因小臣陳達,旣有加資之命,而李後勉,已爲身死,似無可論矣。上曰,旣已身死,置之。濡曰,譯官金世弘·朴東琰,則戊子節行時,多費私財,塘報十六缺文書十二度,購得以來,故兩人論賞事,其時使臣閔鎭厚,亦爲陳達矣。近來彼國人心狡詐,或不無僞造文書之欺賣者,雖不可盡信,而塘報則與他文書有異,且見賞之狀,旣不現著,則費財購得,而終不論賞,有非激動之道,而使臣亦以爲,譯官輩之赴京,只爲生理,近來交易缺渠輩每有失利落莫之歎,此等論賞之事缺文書之虛實,雖難酌知,亦不可全然無賞矣。上曰,厥數太多,且如京文書,其虛實未可知,故欲於登對時,商確稟處矣。判尹閔鎭厚曰,金世弘之所購得,雖未知着實,而亦似不至於全然虛疏,而不爲論賞,則日後購得之路,將未免斷絶,其弊亦不少矣。譯輩加資,與朝士有異,臣不必慳惜,而亦何可不竝加資乎?其中稍輕者,令該院論賞,未爲不可矣。濡曰,近來爵賞過多,各邑加資之類,極其濫觴,矯弊之道,不可不慮,而此則非如守令·邊將之加資者,輕重爲別,閔鎭厚所達,誠然矣。頤命曰,購來文書,雖只是要賞之意,而旣爲前例,則亦不可全然防塞矣。濡曰,金世弘·朴東琰,則與壬午吳相賓之所購得文書加資者相似,故以此援例矣。以上燼餘
京畿監司書目,果川呈,以吏曹參議李台佐辭職上疏上送事。啓。答曰,省疏具悉。爾其勿辭,從速上來察職。
禮曹啓目,副護軍李眞儉上疏回啓判付內,觀此覆奏,極其明白,今無更査之端,置之。
領議政李濡箚子。大槪,臣於前席疾作,退歸私次,惶恐待罪事。入啓。答曰,省箚具悉卿懇。所患如此,深用慮念,不得偕出,有何所傷?卿其安心勿辭,亦勿待罪,從容善攝。仍傳曰,遣史官傳諭,遣御醫看病。
傳曰,明日殿講時,命官領議政,當爲進去,而聞有所患云。金判府事進去。
傳曰,應敎李晩堅,文臣殿講試官落點矣。明日景賢堂殿坐時,將以都監都廳入參,當爲改落點,望單子還入,落點輔德梁聖揆。以上朝報
今日引見入侍時,行漢城判尹閔□□所啓,亂廛禁亂,有弊於閭閻,而若全然不禁,則廛民之失業,亦可慮也。近仍大臣定奪,久停亂廛之禁,廛民每每呼冤,臣意則法府雖不出禁,廛民如或來告,則捉來治罪,恐不可已矣。領議政李□曰,亂廛之類,使本廛之人來告,而不爲直發禁吏者,雖有定式之事,因以廛人,憑藉操縱,至於私自執捉作挐,其弊無異於禁吏,故臣果以此陳達,亂廛之禁姑令停止事,定奪分付矣。今聞自刑曹·憲府,有出禁事云,若然則其不奉朝令,極爲非矣。而重臣所達如此,雖或復出此禁,必使廛人來告後,始發官差,捉來推治,廛人之私自執捉作挐之弊,嚴加禁斷,若有猶踵前習者,各別重治,似當矣。上曰,定式然後猶爲出禁者乎?閔曰,廛人,以刑曹·憲府出禁,而京兆獨不出禁之意來訴,而不能詳知矣。司憲府持平金□□曰,所謂定式文書,臣未見其明白定奪之事,而至於亂廛禁吏之憑藉作弊,此禁尤甚,故小臣,自去月望後,待罪憲府,而未嘗一出此禁,第本府員役朔下,及官員座席行用紙地等物,無他出處,例以贖錢取用,故不得已間出它禁,而亦安保其無弊乎?重臣,以亂廛之弊,有所陳達,故敢此仰達矣。上曰,廛民來告,則捉來推治,可也。
上在慶德宮。停常參·經筵。
備邊司啓曰,曾因湖西巡撫使書啓內,奴婢明是混錄,物故逃亡應爲頉下者外,文書未詳,査問本道者,合爲五十二名,知委本道,使之一一詳査牒報矣。洪陽等十一邑査覈成冊,今姑來到,憑準於當初巡撫使成冊,則所謂虛名雜頉之類,與之相符,少無差違之端,內司推刷時冒錄之狀,殊甚可駭,今此各邑査報中,應頉奴婢等,自該院,依前招致內司官員,就其推刷案,各其名下,懸頉踏印後,還其案於內司之意,分付該院及內司,而亦以此意,知委本道,俾無一向侵責之弊,何如?傳曰,允。備局謄錄
今日景賢堂殿坐時,前縣監鄭維升,御容圖寫都監監造官差下,而時無職名,令該曹爲先口傳付軍職,分付東銓,實職除授事下敎。
政院啓曰,藝文館上番及預備史官,俱已坐罷,司正徐命均,卽令該曹口傳,還付軍職,仍卽牌招察任,何如?傳曰,允。吏曹謄錄
傳曰,應敎李晩堅,文臣殿講試官落點矣。明日景賢堂殿坐時,將以都監都廳入參,當爲改落點,望單子還入。禮曹謄錄
入侍時,昭顯廟修改吉日已迫,而禮曹判書金□□有實病,參判閔鎭厚,御容圖寫都監堂上啓下,參議申□□卽爲牌招肅拜,使之趁明日出送事。榻前定奪禮曹謄錄
未時,上御景賢堂,御容摸寫都監都提調以下引見時,都提調李頤命,提調趙泰耉·金鎭圭·閔鎭遠,行左承旨金德基,都廳李晩堅·沈宅賢,郞廳申伯周·趙斗彬,假注書金翰運,記注官申壽華,記事官朴師益入侍。都提調李頤命進伏曰,日氣漸熱,夜來寢睡,何如?上曰,安穩矣。頤命曰,膈氣及水刺之進,以漸向差勝爲敎,今日則比再昨與昨日,何如?上曰,今日尤覺差勝矣。頤命曰,麻痺之症,比當初所減幾許乎?上曰,比當初幾減三分之二矣。頤命曰,當早爲入侍,而都監堂上,有未及肅謝者,故待其肅謝而後,仍爲會同坐起,磨鍊若干節目後,來詣閤門外,以致差脫,極爲惶恐,卽今日色已晩,頃日草本,出示,何如?上曰,出示可也。頤命所啓,御容圖寫,事體至重,秦再奚畫格雖精,不可專委於一人之手,其他有名稱之人,都監堂上,亦有擧缺方外,凡有表表名稱者竝爲招聚,各令出草缺得宜矣,而第數多畫士一時入侍,亦涉煩猥,自都監爲先試才,擇其最優者,入侍出草,何如?上曰,其人爲誰?提調金鎭圭曰,此事重大,不可專責一人,故臣在外時訪問,則圖畫署畫員朴東輔,其中㝡優云矣。上曰,此人年老眼昏乎?鎭圭曰,臣曾見其畫,則頗有意思,年不至甚老,而猶可圖畫,但耳聾難與通語矣。上曰,耳聾何傷?鎭圭曰,方外李者,畫格頗精,曾畫士夫之像而頗善,平壤人金振汝,學畫於曺世傑,亦頗精熟,聞禮曹參判閔鎭遠之言,則天將李汝柏畫像,此人摸出,而彼中人,頗稱善云矣。提調閔鎭遠曰,前五衛將李東培,卽李汝梅之後孫也。前者小臣赴京時,渠欲隨往,尋見其族,故依願帶去矣。李氏諸族,來見而言,爾國有李汝柏畫像,請摸送云,故小臣還來時,使金振汝摸出,而關西守令,給價矣。今番判府事金昌集,入去時付送,則李汝柏之旁孫,見而稱歎,極以爲幸云矣。鎭圭曰,京中人金翊周善畫,而方流寓光州,此人曾前亦畫士夫像云矣。竝爲行會本道,使之給馬上送,何如?頤命曰,宜使平安·全羅兩道,給馬上送矣。上曰,依爲之。鎭圭曰,都提調,頃以禁衛營敎鍊官張泰興事,有所陳達矣。更無尋問之命,此人則仍而置之乎?亦爲一體試才乎?上曰,予未見其人矣。未知,何如?頤命曰,似不及於秦再奚,而見其所畫趙泰采畫像,則頗有意味,故敢爲仰達矣。上曰,一體試才,可也。出擧條又所啓,前縣監鄭維升,卽故臺諫鄭維漸之弟也。此人世代,以畫見稱矣。取考戊辰謄錄,則其時,以前縣監趙之耘,監造官啓下,同爲入參矣。今番節目中,監造官一人,亦當啓下,依戊辰例,以鄭維升啓下,何如?上曰,依爲之。出擧條頤命曰,都監處所不合,內司僕軒宇敞豁,且與賓廳相通,臣等則在於賓廳,郞廳則在內司僕,相與看檢,事勢便好,節目未及啓下,而以此定其處所,何如?上曰,無妨矣。頤命曰,郞廳先爲出去,定其處所,何如?上曰,依爲之。又所啓,御容改畫後,一本當奉安于江華長寧殿,則今番不可只令中使,水路奉往,輦輿儀仗,當爲造備,此事缺故敢此仰達。上曰,依所達爲之。頤命曰,缺自內造置者,今若竝其內外,裹袱出示都監,則當依樣新造,幀子之廣,新舊宜無異,樻長當同矣。上曰,依爲之。出擧條頤命曰,日已晩矣。若至昏暮,則有難圖寫,畫本竝爲奉出,畫士亦令招入,何如?上曰,依爲之。頤命曰,畫士及看檢之人,俯伏若如常時,則難以瞻望,今番則稍簡其體貌,使之或遠瞻或立瞻,何如?上曰,今番則異於常時矣,依爲之。鎭圭曰,中原則有立侍之規,至於從容論說之際,則乃爲賜座矣。今亦從其簡便,立侍於瞻望之時,賜座於出草之際,以爲從便圖寫之地,何如?上曰,依爲之。鎭圭曰,本曹長官,適有病故,以次官啓下,故小臣不得已入來,而御容寫眞,事體重大,次官代行,殊涉苟簡,於臣身可謂榮矣,而其在事體,未知,如何?上曰,此非辭免之事也。在前都監提調,以次官代行者亦多矣,仍爲察任,可也。行左承旨金德基曰,閔鎭遠以爲,昭顯墓修改日子不遠,明日當肅拜出去,而渠則旣已啓下,都監提調判書金宇杭,方有實病云。參議申鐔,卽爲牌招肅拜,使之趁明日出在,何如?上曰,依爲之。出榻前定奪德基,顧謂假注書金翰運曰,禮曹參議申鐔牌招事,出去分付,可也。翰運,遂出去分付後,還爲入侍,畫士秦再奚入侍。頤命曰,凡畫法,顔貌則不難摸寫,而眼采最難矣。雖以閭閻之人言之,網巾脫着之間,眼采之大小隨異矣。上曰,予不能牢着網巾,而着網之時,則眼稍稍細矣。頤命曰,以舊本見之,則眼睛似大,未知脫網巾而畫之乎?上曰,當初脫網巾,而使之畫出,故眼睛似與常時所見,稍大矣。頤命曰,然則今番亦脫網巾而畫之乎?未知何以爲之乎?上曰,眼采雖少異,而着網後畫之可乎?鎭圭曰,雖以下人言之,網巾脫着之際,眼之大小隨異,勢所固然,而第念平日群臣瞻望,常在於着網巾之時矣。以此樣圖寫,似爲合宜。鎭遠曰,臣僚之瞻望,常在於着網巾之時,則以此圖寫宜矣。鎭圭曰,大抵畫法,形貌大小廣狹,或難變改,至於毛髮,則增減何難?且凡帝王,正南面而臨朝,則畫像亦以正面,可矣。上曰,凡畫像,正面尤難,常時雖南面臨朝,而至於畫像,則雖非正面,何妨?頤命曰,累度出草,俱未極臻,今番如得髣髴寫眞,則其幸,如何?缺寫眞,則當竝畫二體,一則置于大內,一則送于缺鋪席,奉置于上綃本于席上。鎭圭曰,雖極惶恐,而稍爲前進奉審,何如?上曰,依爲之。鎭圭指舊本,而顧謂頤命曰,此本與中本無異乎?上曰,眼色則異,而其餘則同矣。鎭圭曰,此本何年所畫乎?上曰,乙亥年畫之矣。鎭圭曰,誰人所畫耶?上曰,曺世傑之畫也。鎭圭曰,殊甚惶恐,而此本則更無參省之事矣。頤命曰,似無參看之事矣。上曰,然矣。秦再奚,遂展紙入畫。頤命曰,織綃最難,自明日使之織出乎?上曰,方自內織之矣。何用二件乎?頤命曰,都監稱號,自吏曹以御容摸寫爲定,而摸字之義,異於圖字,今則改以圖字,何如?上曰,以戊辰年太祖大王御容,以舊本摸寫,故稱以摸寫,而今則與其時有異,改以圖字,可也。德基顧謂翰運曰,出去,招吏曹書吏,摸寫都監之摸字,改以圖字,單子中改付標以入之意,分付可也。翰運,遂出去今付後,還爲入侍。上曰,網巾邊子傍,瘡痕近來適然,而非本有者也。頤命曰,曾前耳後有浮處,近來亦有之乎?上曰,近來則無矣。提調趙泰耉曰,今日日氣雖熱,而異於盛夏,扇風亦致感傷,姑停揮扇,何如?上曰,依爲之。頤命曰,扇風亦有感寒之事。泰耉曰,扇風入於汗孔,則或有致傷之人矣。頤命曰,今日晝水刺,已爲進御乎?上曰,唯。頤命曰,頭髮則無白毛乎?上曰,唯。頤命曰,玉色,午前則白而午後則紅矣。上曰,常時則不紅矣。頤命曰,近來天顔,衰謝之後尤白矣。上曰,唯。頤命曰,戊辰年太祖大王御容摸寫時,亦使他畫員,同事助役矣。使兩人竝爲入侍,雖似未安,而均彩之際,專委一人,事勢苟簡,一人亦爲入侍,使之助役,何如?上曰,依爲之。頤命曰,久御倚子,玉體不安,且卽今,體面簡便,然後瞻望之道亦勝,降御平牀,何如?上曰,唯。遂降御平牀,鎭圭曰,閔鎭遠赴燕時,使彼國畫員,畫其像云矣。凡畫法,見他人所畫,則或有覺悟處矣。上曰,然矣。上曰,凡畫本,遠見與近見各異矣。頤命曰,自上把鏡照面,而後覽此所畫,有所下敎,則或有差勝之道矣。上無發落。鎭遠曰,判府事金昌集,今番赴燕時,欲畫其像,則通官,購得別畫士,使之缺則千萬不似矣。其畫士,曾畫皇帝像云矣。缺鄭維升,時無職名,令該曹爲先口傳付軍職,冠帶常仕,分付東銓,實職除授,何如?上曰,依爲之。出榻前下敎德基,顧謂翰運曰,都監節目斯速入啓之意,出去分付,可也。翰運,又出去分付而後,還爲入侍。鎭圭曰,乙亥年御容圖寫時,幾度圖寫而後,乃爲完畢乎?上曰,累次而後成矣。頤命曰,日勢已暮,水刺或過時則可慮矣。上曰,姑不過時矣。鎭圭曰,聖上必欲終始下覽,則水刺進御于此處,無妨矣。頤命曰,臣等親覩水刺之進,則誠爲多幸,於此處進御,亦似無妨矣。上曰,依爲之。命諸臣少退,俄頃還爲入侍,進水刺牀。頤命曰,水刺之味,比向來稍勝乎?上曰,頗勝矣。頤命曰,所進水刺,以米言之,則幾至一升乎,上曰,不至一升矣。撤水刺牀,畫士畢畫後,內宦擧畫本以示。上曰,予身故不能詳知,而似勝於前本矣。頤命曰,後日入侍時,水刺進御後親臨乎?上綃設彩時,親臨乎?上曰,設彩時,當親臨矣。頤命曰,都監官員入來事,自都監啓達乎?自政院啓達乎?上曰,自政院啓達,可也。遂罷出。
上在慶德宮。停常參·經筵。
自午時至申時,日暈。
金相稷啓曰,玉堂多官,被囚屢日,以致館職下番之久曠,事甚未安,而判義禁金宇杭,身病陳疏受由,知義禁金鎭圭,連日都監仕進,同義禁朴弼明,受由下鄕,南致熏,新除未肅拜,不得備員開坐矣。鎭圭,卽今都監,姑無點檢事,可以開坐,而方入直摠府,不得任意出去,使之暫時出去,開坐供招,而同義禁南致熏,亦卽牌招,以爲備員參坐之地,何如?傳曰,允。四行缺
又以兵曹言啓曰,今四月十二日,幼學李諒稱名人,自開陽門入來,差備門外擊錚,極爲駭愕,令攸司囚禁治罪,同守門將鄭錫麟,常時不能禁斷雜人,以致闌入,亦難免其責,推考,何如?傳曰,允。
李德英,以刑曹言啓曰,曾因忠淸道定山驛吏金聖器擊錚良賤辨別事,與公州幼學朴明益相訟,而其時方伯,乃明益之親族云,故自本曹,覆啓捉來,使之就訟於本曹矣。卽今農務方劇,遠地之人,有難等待,而日前方伯,今不在職,則尤無可嫌,金聖器·朴明益等,下送本道,使之從公處決,何如?傳曰,允。
有政。吏批,判書宋相琦進,參判李晩成病,參議李台佐在外未肅拜,都承旨兪命雄進。以鄭維升爲禁府都事,李宜顯爲大司成,鄭澔爲副提學,南致熏爲同義禁。
兵批,兼判書趙泰采進,參判鄭澔在外,參議兪命弘病,參知李世最進,右副承旨金相稷進。
以張漢相爲副摠官,權益隆爲五衛將,李弘述兼訓鍊都正,尹一商爲全羅右水使,李聖重爲智島萬戶,蔡以章爲慶尙右兵使,李夏坤爲洗馬,金陽澤爲公州營將。
御容圖寫都監都提調口傳啓曰,昨日以草本上綃後,待殿坐設彩事陳達矣。墨畫則今日上綃,而衮龍袍畫文,然後可以畫髯髭,翼善冠施彩等事,竝難速乾,待其盡乾,則幾至申時,申時後殿坐,則面部設色,似甚窘迫,暫將更犯明日,今明連爲殿坐亦難,今日冠袍畢施彩後,待明日殿坐,爲面部設色之地,似爲從容得宜,敢啓。傳曰,允。
持平金雲澤啓曰,請還收黃順中放釋之命,仍令該曹,嚴加窮問,依律處斷。措語見上請還收李獻英·獻章試券,令該曹更加考覈,拔去榜中。措語見上柳赫然二行缺遽有復官之命,此輿情之所共憤鬱,臺宰之閱年爭執,兪音久閟,頃日聖批,至以處分未見其失當,終始勿撓而已。斷無允從之理爲敎,昨於筵中兩司之陳達口懷也。又引懷恩君德仁事爲諭,臣於是,益不勝駭惑之至,德仁之於器遠,雖爲所假托,而其時上變人及器遠等諸賊之招,今以爲彼則不知,且曰,定而不從,撲殺何難,則其無與知之狀,明白無餘,故其後果有伸冤復官之擧,而今此兩人,則旣被逆豎之倚藉,又爲逆豎而內抱,豈可與德仁事,比而同之哉?以下措語見上答曰,勿煩。
獻納韓重熙啓曰,請還收罪人河減死之命,更加嚴刑得情,依律處斷,請還收罪人金泰潤減等之命,請徒配罪人吳遂元更爲拿覈,請還收柳赫然·李元禎復官之命,請公州牧使姜琂罷職。措語竝見上答曰,不允。末端事,依啓。
利川幼學申槼等疏曰,伏以崇儒重道,有國之先務,貴德尊賢,帝王之盛典,是以聖帝明王,莫不以儒化爲重,而至于我聖朝,闡明禮義,旌別仁賢,尊尙之方,實有光於前代矣。今我聖上,紹述前緖,敦尙儒敎,曾於前朝右正言李存吾書院請額之疏,特下斯人節義炳然東史,何待覆奏之敎,而斷自宸衷,亟賜華額,凡我宰輔之徒,孰不欠仰我殿下崇奬儒賢之盛意,出尋常萬萬也哉?顧惟我利川,幅員雖偏,猶過十室,則歷數前後,豈無忠賢之人哉?若稽麗朝,有曰太保內史令徐熙,在本朝,有曰徵士贈吏曹判書臣李寬義,及左〈贊〉成臣金安國,惟此三人,或文弘武毅,德著功顯,或學究天人,道遵淵源,或博學衛道,爲世儒宗,此皆東方之名賢,而百世之可師者也。流風有存,士林景仰,往在萬曆庚子歲,肇建書院于府西雪峯山下,一廟之中,享此三賢,一依學校之制,寔爲講劘之所者,于今百有餘年,祗緣士氣之委薾,尙稽請額之擧,凡在四行缺奉使于宋,藝祖一見而嘉之,遂拜檢校尙書,還于本國,逮事成宗,忠言直道,終始左右,當契丹之入寇也。其將蕭遜寧,領八十萬騎,奄渡龍灣,朝議遑遑,皆欲割地以和,成宗,將從其議,熙,獨自慷慨,請往賊陣,諭以禍福,狄人慴伏,反以駝十頭,馬百匹,羊千頭,錦綺五百叚,以致和好之意,終不血刃而歸,麗社之不屋,實賴於此,其後又逐女眞城于六鎭,斯人功烈,豈不盛歟?李寬義,亦本府人也。懷抱利器,遜于荒野,潛心經傳,導迪後學,成化十四年癸卯,我成宗大王,布告中外,搜得經明行修之人,道臣以李寬義聞,驛召入對,留便殿三日,咨以當世之務,講以性命之源,因問天地度數,日月星辰,歲差曆法,寬義,敷奏甚詳,纚纚若貫珠,成廟亹亹不厭,大加稱賞,因欲大用之,寬義,辭以年老,因乞還鄕,成廟特下敎曰,寬義理學精熟,果副所聞,將欲顯用,自以年老乞退,予嘉其志,賜衣許還,其令所在官賜米豆,以示予褒奬之意。寬義之見重於先朝,若此其殊異,則若人學業,豈不偉歟?金安國,中廟朝人也。自在童丱,孝友彰著,壯而行之,大展所學,己卯之禍,端居本府者,十有餘年矣。誘掖鄕人,振作儒風,薰其德而善焉者幾人,士林仰之如山斗,尊之以儒宗,伊人道學,亦不偉歟?夫徐熙,以小國陪臣,當中朝之盛際,擢任大司馬之職,則斯人之偉器宏材,百代之下,猶可想見矣。況當國家艱危之際,社稷存亡,間不容髮,而談笑間,能却百萬之衆,使擧國生靈,得免魚肉之禍,又掃醜類,因固邊圍,封疆依重,式至于今日,則此豈特一時之勳哉?實東方萬世之功耳。且夫世値崇佛,志切攘斥,諫止其長沙門之行,其所以抵排異端,扶植吾道之方,正與韓愈佛骨之表,相爲表裏,踐履之實,不外乎道德者,亦可見矣。向所謂文弘武毅,德著功顯者此也。至若李寬義,以草莽之臣,入對前席,披達性命之蘊奧,剖析天地之度數,苟非道理之貫通,能如是乎?噫,不事王侯,處士之高致,而聞命卽赴,敷告所蘊,則實有得於命召不竢駕之義,致澤君臣賢者之已任,而以老堅辭,歸臥田園,則固無讓於一絲扶九鼎之節矣。其於進退一行缺史臣日記,而先正臣朴祥,亦爲之撰述碑文,則其爲聞當世而垂後代者,可謂昭昭矣。向所謂學究天人道造淵源者此也。至於金安國,道學已著,名位旣高,國人矜式,士類宗師,則臣等不必覼縷於冕旒之下,而槪言其學,則道德文章,隨處薰灸,遺風餘韻,尙今不泯,則向所謂博學衛道,爲世儒宗者此也。惟此三賢之道德功名,旣如是,而書院創建,已在百年之前,則斯文公議,尤有可徵者矣。況且本府,以畿內巨邑,止有此三賢祠,則固異於他道之疊祠也。其在朝家象賢之道,豈可靳恩額之頒乎?乃以我士類之貿貿,久闕叫閽之擧,未蒙頒牲之典,俎豆屢缺,院宇將廢,臣等肆切慨然之忱,不避瀆擾之誅,齊籲於紸纊之下,伏乞聖明,特察臣等之至願,亟下賜額之命,以光斯文,以振儒化,不勝幸甚。答曰,省疏具悉。疏辭,令該曹稟處。
判府事金昌集箚曰,昨因諫院啓辭,以方物見失,有次知譯官拿問定罪之命,臣不勝瞿然之至,馳啓惶恐待罪之意矣。聖度寬假,不加責罰,至下勿待罪之敎,惶感之餘,愧懍益深,今者臺議果發,譯輩被囚,論其不謹之罪,何可專責於此輩?在臣私義,終難晏然。伏乞聖明,亟罷職名,以爲奉使不直者之戒。取進止。答曰,省箚具悉卿懇。於卿別無引罪之事,安心勿辭,速出行公。仍傳曰,遣史官傳諭。
謝恩,禁府都事鄭維升。以上燼餘
文學洪錫輔上疏。大槪,虛帶華銜,欲遞未遞,頃因天牌,猥陳情悃,而喉司不諒,無意捧入,趁日尋章,一味見却,玆敢悉暴難進之狀,冀蒙鐫免事。入啓。答曰,省疏具悉。旣出應命,復事撕捱,已涉太過,而統臣事,盛氣張皇,有同彈劾,尤所未曉也,爾其勿辭察職。
謝恩,同義禁南致熏。
吏批,以鄭維升爲禁府都事,李宜顯爲大司成,鄭澔爲副提學,金養謙爲司僕主簿,南致熏爲知義禁。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,日氣陰濕,伏未審日間,聖體調攝,若何?膈氣水刺厭進,日益差勝,麻痺之症,一向減歇乎?臣等憂慮未已,敢來問安。答曰,知道。膈氣幾盡差愈,水刺之進,麻痺之候,一向差勝矣。
禁府啓目,金興慶·李澤·洪致中·金相元等元情云云。旣已遲晩,照律施行,何如?啓依允。
今日景賢堂入侍時,玉堂帶職蒙放人員,竝爲牌招察任事,榻前下敎,都監監造官禁府都事鄭維升,閑官換差事定奪。
院前啓,請還收罪人河樸减死定配之命,更加嚴刑得情,依律處斷。請還收罪人金泰潤減等之命。請徒配吳遂元更爲拿覈。請還收柳赫然·李元禎復官之命。措語見上答曰,勿煩。
校理呂光周上疏。大槪,才脫圓扉,旋承召牌,含恩畏義,不得不趨詣禁扄之外,而臣之母病,猝得暴虛之症,眞元漸綴,不能自定,不忍一刻離側。玆敢陳疏徑出,伏乞亟遞臣職,俾得救護事。入啓。答曰,省疏具悉。爾其勿辭,救護母病。
今日景賢堂入侍時,統制使李碩寬,黃海兵使鄭履祥,竝遞差,速出代事,榻前定奪。
副校理洪禹瑞,修撰李秉常,副修撰尹鳳朝·黃龜河,牌不進,罷職傳旨。傳曰,只推勿罷。
答刑曹判書李健命疏曰,省疏具悉。卿其勿辭,從速行公。
今日入侍時,提調趙泰耉所啓,日前王世子受鍼時,聞諸醫官論症之言,脾胃濕熱甚盛,且有膈痰云。臣每於書筵時,仰聆誦讀之際,常多噎膈之氣。臣方在保護之任,不勝憂慮之忱,敢此仰達。頃日右賓客尹德駿,以工夫沈潛涵泳爲貴,不必徒事記誦臨講爲宜之意,陳稟於經席,則有問議於師與諸賓客之命,而其時左副賓客宋相琦,援據尹和靖事爲對,且爲收栍,乃古規,自上依其議施行爲批矣。書筵收栍,雖是古規,春宮睿學旣明,且與沖年有異,而背講之際,自費思索,以致噎氣頻發,卽今症候如此,實爲可憫。自今以後,大文背誦,以存收栍之古規,訓誥臨文討論,如進講孟子之規爲宜,下詢大臣,何如?上曰,大臣所見,何如?都提調李頤命曰,先儒云,書須成讀,又云,丕哉聖謨,如誦已言。讀書之法,成誦爲貴,而王世子異於沖年,聰明必減,且有濕痰,刻苦誦讀,恐或有妨,大文則背誦,而訓詁則臨講,似好矣。第庸學訓詁,先儒用力至深,其可誦無異經書?卽今中庸幾畢,此則依前背講,此後他書,則秪誦大文,訓詁則臨講,似好矣。上曰,依爲之。
巳時,上御景賢堂。御容圖寫都監都提調以下引見時,都提調李頤命,提調趙泰耉·金鎭圭·閔鎭遠,行左承旨金德基,都廳李晩堅·沈宅賢,監造官鄭維升,假注書金翰運,記注官申壽華,記事官朴師益入侍。都提調李頤命進伏曰,日氣陰濕,夜來寢睡安寧乎?上曰,安穩矣。頤命曰,今日藥房批答,以諸症漸向差勝爲敎。比諸再昨引見時加勝乎?上曰,比諸再昨,不知顯有加勝,而大槪漸向差愈矣。頤命曰,水刺之進漸勝,則他症亦勝,而趁不復常,是用憂慮。卽今膈氣之發作,不復頻數乎?上曰,不至頻數,而猶不快止矣。頤命曰,今日殿坐,似當竟咎,食物頻頻進御,何如?上曰,依爲之。頤命曰,所進湯藥,當盡於明日或再明,請診後當繼進矣。上曰,厥藥已服十五貼,今姑停止,觀勢更進,宜矣。提調趙泰耉曰,藥雖停止,入診則不可不爲矣。頤命曰,明日此處殿坐時,使醫官入診,亦無妨矣。上曰,缺觀勢爲之,可也。頤命曰,昨日內織廣綃,工曹判書缺稀闊處,輕薄可欠云矣。自上以改織爲敎,故方欲改織,而倉卒不易,一日所織,不過一尺二寸,當費累日工夫矣。取考戊辰謄錄,則其時自濟用監·尙衣院織出,而幀子不以一幅,中用廣幅,左右聯幅以用。未知其時,無廣綃而然乎?或取其輕淸而然乎?今番則似不至於聯幅,而聞畫士之言,則北京廣綃,或在於閭閻,且今番使行時,或有出來者,旁求以得則可幸矣。綃必廣且好,然後丹靑生色,圖寫亦易矣。上曰,不爲續用,則尺數雖不及,亦無妨矣。且北京綃,如有可得之路,則得之可也。頤命曰,頃見內藏幀子,則兩邊多有餘地,雖或稍狹,猶可用矣。以永禧殿所奉影幀見之,則所畫不同,或以御榻,或以交倚矣。上曰,太祖大王影幀,則畫以御榻,世祖大王影幀,則畫以交倚,今番亦以交倚畫之,好矣。頤命曰,永禧殿影子兩本,鋪席五色班斕,如中原彩毯。蓋中國,無莞席,以氈織用,而我國則無此俗,以席用之,御座亦然矣。今番所畫影子下鋪席,以卽今御座之席畫之乎?依永禧殿影子例,以彩毯畫之乎?上曰,何者爲可乎?泰耉曰,唐畫則畫以彩毯,例也,而我國則常時御座,不用彩毯。今此御容影子,依常時御座樣畫之,則似不當以彩毯畫之矣。上曰,然矣。頤命曰,小臣所見,以卽今御座花紋席畫之,則雖使後世見之,可知聖上昭儉之德矣。上曰,依爲之。頤命曰,綃以一線織之,則脆弱易絶,合線以織,則經緯不均。蓋欲其均正,則反歸疏闊,取其細密,則易至樸厚。然凡寫眞傳神,唯以面部爲主,而綃若不密,則設色之際,必有意外之頉。臣之賤見,則此事旣以傳神爲貴,綃之細密者,猶勝於疏闊,只以尺數,分付都監,依樣織出,似好矣。頃伏見乙亥年所畫影子,則兩邊餘地太多,故幀樣甚大,且永禧殿列聖影子,餘地皆多,故綃欠精密。其在千萬歲傳後之道,幀子之過大,似不便好。莫如取其精細,而減其尺數矣。上曰,永禧殿幀子之廣,幾四尺。乙亥年,依此爲之,故太廣矣。若得唐綃則好矣,而不得不自此織用,則只取其精,可也。頤命曰,曾見唐綃,則二尺二三寸,而各別求得,則或有五六尺者矣。上曰,二尺二三寸則似狹矣。泰耉曰,缺以三尺則好矣。上曰,依爲之。頤命所啓,長寧殿缺輦輿造備事,日昨已爲陳達矣。聞慶基殿御容奉來時輦輿,乃全州所造,而如駕轎狀云。其時陪來書吏一人,尙在,故問之,則奉來後改造輦輿,而比常輦,稍廣其制云矣。然今無可考文蹟,未能詳知,而必長南北,然後可容樻子矣。上曰,其時予皆親臨,故知之矣。當初自慶基殿奉來,而其時全州判官,乃金世翊也。輦輿自全州急速造出,故如駕轎狀矣。是年秋,以國恤不得奉還,翌年三月過卒哭後,還安于慶基殿,而在國恤時,故予不得陪往于津頭,而祗送于闕門外矣。其時輦輿,自京中改造,而其制比常輦頗長,南北則長,而東西則不廣矣。頤命曰,今番輦輿,亦當長其南北,以爲容樻之地,而當自都監造出乎?自尙衣院造出乎?泰耉曰,取考戊辰謄錄,則自尙衣院造出矣。上曰,分付尙衣院,使之造出,可也。出擧條頤命曰,監造官鄭維升,曾前未經入侍,天威咫尺,必多畏懼之心。今番入侍,旣簡其體貌,使之放心瞻望,何如?上曰,依爲之。頤命曰,提調閔鎭遠,爲捧陳賀方物,進去禮曹,故姑未入侍矣。上曰,唯。頤命曰,畫士許淑,今番金昌集赴燕時隨往矣。金昌集畫像,使北京畫員出草時見之,則中國設彩之法,與我有異云。許淑今亦招入,與秦再奚講論,何如?上曰,依爲之。鎭圭曰,判府事金昌集,自北京回還後,臣病未往見矣。再昨罷歸時歷見,說到御容圖寫事,因出其北京人所畫。燭下不能詳見,然大抵畫法,與我國有異,而其設色,或有可以參看處。其草本,使之持來,以示秦再奚,則設彩時,或有覺其未覺處矣。上曰,然矣。持來可也。金德基曰,金鎭圭,忙急入侍,未及朝飯云。趁畫役未始之前,使之出食,何如?上曰,依爲之。德基,使鄭維升進御前立,出草本,以示李晩堅曰,玉堂諸臣,累日禁推,今已帶蒙放矣。牌招入直,何如?上曰,依爲之。出榻前下敎畫士皆入侍。頤命謂鄭維升及諸畫士曰,此草本三件中,何本爲勝乎?鄭維升,指上綃本曰,此本頗勝矣。頤命曰,此本乃今番所畫也。上曰,日昨所畫也。頤命又謂鄭維升曰,今番缺相議,俾無未盡處可矣。如或眼暗,則照眼鏡而看缺照眼鏡則似勝矣。提調閔鎭遠入侍。德基顧謂假注書金翰運曰,玉堂牌招事,出去分付,可也。翰運,遂出去分付而後,還爲入侍。頤命曰,金判府事畫像,郞廳親往持來事,分付,何如?上曰,依爲之。德基又謂翰運曰,金判府事畫像持來事,出去分付于都監,可也。翰運,出去分付後,還爲入侍。頤命曰,前頭當更爲仰稟,而御容,奉安于長寧殿後,輦輿則仍置其處,何如?上曰,依爲之。頤命所啓,今此御容正本一件,當具輿衛,奉安于長寧殿,而伊時大臣·重臣及中使,亦當陪往本殿,舊件還奉上來,事甚不便,宜自其處,眼同洗草,未知如何?新造輦輿,亦爲仍置于本殿乎?上曰,予意亦欲如是矣。依爲之。出擧條閔鎭遠所啓,各道方物,因癸酉傳敎,以賞給時弓袋筒箇不足之故,所封物種,多以弓袋筒箇代封。自後阿多介,代豹皮及環刀·長劍等應進物種,元無封進之擧,殊涉未安。臣意則自今誕日·冬至·正朝·三名日外,別方物,則勿以弓帒筒箇代封,以元定物種封進,爲宜。缺十七行頤命謂再奚曰,爾雖改畫,難以加勝乎?再奚曰,如此髣髴圖寫,亦非當初所預料者,國事誠爲多幸。豈緣臣之善畫乎?雖使改畫,難保其必勝於此矣。頤命曰,諸臣雖共諦瞻,俱昧畫法,使金鎭圭·鄭維升決定,何如?上曰,依爲之。鎭圭曰,如許重事,何敢率爾決定乎?第如此髣髴繪成,猶爲多幸。此後當使再奚及他畫員,更爲出草,而若不及於此本,則仍用此本,宜矣。若使再奚,意思有餘蘊,則當竭盡以畫,而旣無餘蘊,則亦奈何?如此之事,連費心力,則意思不出,眼力亦盡,蹔賜休暇,則或出新意思矣。維升曰,臣意亦然矣。頤命曰,織綃等事,自可費了二三日子,其間使之休養心力,且外方畫士,非久當上來,與之相議更畫,似好矣。上曰,依爲之。上又曰,平壤畫士,當先來矣。鎭圭曰,金振汝,望後當入來矣。頤命曰,金振汝雖上來,安知其必勝於再奚乎?然此事旣重且大,待其上來,商議更畫,宜矣。上曰,依爲之。頤命曰,再奚,趁其休息之日,入來此所,披見草本,磨琢於心,則似有所益矣。鎭圭曰,後褙後,使臣僚更爲瞻望,何如?上曰,依爲之。頤命曰,正本成出後,當使大臣瞻望矣。上曰,然矣。德基曰,未後褙前,使大臣奉審,無妨矣。上無發落。遂罷出。
上在慶德宮。停常參·經筵。
執義柳泰明啓曰,臣於日昨,以囚人李格拱辭中窮尋極搜等語,有所辨破於避辭矣。卽於病伏尋單之日,得見監察琴綵等四人本廳呈旬,則以爲,伊日署經之坐,亦無出示餘栍之事,而因一可否之謬戾,有若立證者然,揆以廉隅,不可供仕云云。臣不勝其駭訝也。臣於當初,旣有所聞,詣臺論啓之時,招問監察廳下人,則對以監察李夢曅,方以此事,已呈辭單於吏曹,今若取考,則可知其名云,故臣取見其辭狀,則果以見辱於李格爲辭。借令本廳署經,極爲嚴祕,則此說,從何以證諸夢曅之狀也?五可一不,各示餘生之說,不翅喧藉,夢曅之狀中,擧名明白,故臣果擧劾矣。伊時參坐諸監,惡其先洩之言,欲掩不嚴之迹,乃爲此引嫌之擧,而反以臣啓語,爲非實狀者,亦其異矣。署坐可否之際,無他參見,而朝紳間,傳說旣如此,夢曅之指斥又如彼,則其言其名,將謂之出於空中耶?今雖强爲此自明之言,而終未見其成說也。雖然,臣論一微事,瀆擾至此,疲劣甚矣。其何可晏然於臺次乎?請命遞斥臣職。答曰,勿辭,退待物論。
謝恩,副校理洪禹瑞。
修撰李秉常,副修撰尹鳳朝·黃龜河牌不進,罷職傳旨。傳曰,禁推。
江華留守書目,本府內面居李太京家所畜雌猪屠宰,則腹有二雛,而一身兩口·四目·四耳·八足·二尾,事係變異事。
傳曰,卒靈豐君夫人發靷時,擔持軍參酌題給事,分付。
上在慶德宮。停常參·經筵。
政院啓曰,執義柳泰明,引避退待,當爲處置,而大司憲權尙夏,掌令金斗南·韓永徽,俱在外,持平金運澤,呈辭,李挺周,未肅拜,無行公之員,處置經宿,監察茶時,俱甚未安。除在外外,呈告未肅拜人員,竝卽牌招,何如?傳曰,允。
中殿·世子宮·嬪宮,藥房問安。答曰,知道。
藥房啓曰,日氣蒸濕,伏未審日間,聖體調攝,若何?膈氣水刺厭進等症,一向差勝,而麻痺之候,其有快減之效乎?前入湯劑,已盡於昨日,今日臣等,與諸御醫入診,詳察症候,議定繼進與停止當否,宜當。憂慮未已,敢來問安,竝此仰稟。答曰,知道。水刺之進,麻痺之候,一向差勝矣。
謝恩,持平李挺周。
府前啓,引嫌而退。指名論啓,旣有所據,自辯之言,在我何嫌?請執義柳泰明出仕。答曰,依啓。
今日藥房入診時,增味二陳湯停止,雲林潤身丸劑進事,定奪。
持平李挺周啓曰,臣之無似,屢玷臺地,情勢之難安,不一其端,陳疏乞免,未蒙允許,連呈辭單,見阻喉司,虛帶職名,一味惶縮。昨伏見今初十日擧條,大臣,以憲府亂廛之出禁,謂之不奉朝令,而極以爲非。臣於是,不勝瞿然之至。臣於其間,忝叨本職,得見禁制變通擧條,則非特亂廛,其他四五條,皆令隨現刑推,切勿懲贖,府隷料布,別爲劃給云,而厥後更無磨鍊擧行之事,故許多員役之價,無路充給,依前規出禁之際,亂廛之禁,亦嘗循例一出矣。卽今諸條,則皆許出禁懲贖,與當初定奪之意不同,而獨於亂廛一條,大加非責,臣實未解也。臣意見迷滯,其於禁制之變通,未見有明白完了之事,而自不免爲違越朝令之歸,臣何可一刻仍冒於臺次乎?請命遞斥臣職。答曰,勿辭,退待物論。以上朝報
藥房入診時,都提調李頤命所啓,卽見慶尙監司報狀,則各邑還上,依事目,已折半分給,而本道災邑,飢荒正甚,卽今民間種糧俱絶,田稅大同之納,又在此時,不可不救,而折半之外,不可任意擅分。若守其法,則前頭廢農可慮,請以折半之外,許其加給折半之法,固可堅守,而事勢若不可不顧濟,則亦宜及時變通。若令本道狀聞,覆啓行會,則必愆農期,使之擇災邑尤甚,及民多穀少處,參量事勢,就折半留庫中,又分其半或三分之一,似不可已矣。以此分付,何如?上曰,依爲之。備局謄錄
入診時,都提調李頤命所啓,今此御容陪往江都時,儀仗當爲措置,而其數則依戊辰年慶基殿奉往影幀時例,頃日大禮時所備儀仗,新造色鮮,今不必又爲新造,以此取用於江都陪往時,何如?上曰,事甚便好,依爲之。禮曹謄錄
午時,上御興政堂。藥房入診時,都提調李頤命,提調趙泰耉,副提調兪命雄,假注書李廷傑,記注官申壽華,記事官朴師益,醫官金有鉉·趙慶基·朴星瑞·許坫·鄭麟祥·吳重卨·方震夔·李時弼·李震成·李徵夏入侍。
李頤命進伏曰,日氣蒸鬱,聖體調攝,若何?上曰,安穩矣。頤命曰,批旨以水刺之進,麻痺之候,一向差勝爲敎,其無快減之效乎?上曰,與頃一樣矣。頤命曰,連日景賢堂出臨之時,脚部運用之節,何如?上曰,不能行步,乘轎往來矣。頤命曰,令醫官診察,何如?上曰,唯。有鉉,入診後奏曰,脈候,左關則略似有力,而右關則平和如常矣。慶基,入診後奏曰,左脈微實者,乃是本脈之候,右脈調和,比前尤勝矣。坫,入診後奏曰,左右脈候,比常時尤勝矣。麟祥·重卨·震夔·時弼·震成·徵夏,以次入診後,所達皆與坫無異。頤命曰,缺減歇湯劑,已進十五貼,苦口之劑,有妨水刺,故醫官等相議,以爲停止,宜當云,何以爲之?上曰,湯劑停止,爲宜矣。有鉉曰,症候已平,天時方熱,此後以丸劑進御,可乎?慶基曰,膈氣今已差勝,不必更進湯劑,以丸藥進御,似好。且於診察時,聖體臂部,有過冷之候,臣不勝憂悶。上曰,常時雖當極熱,肌膚不煖,以手按摩,甚覺涼冷矣。頤命曰,寒節暑節,常如此否?上曰,然。坫曰,玉體肌膚,雖有涼冷之候,醫書云,體冷者吉,不必慮也。麟祥曰,湯劑則停止,以丸藥進御,似好矣。震夔·時弼·震成·徵夏所達,與麟祥無異。重卨曰,近日則口瘡,何如?上曰,猶未快完矣。頤命曰,諸醫皆以爲,姑停湯劑,宜進丸藥云。當進丸藥,問于醫官,何如?上曰,依爲之。有鉉曰,雲林潤身丸,可合進御矣。上曰,昔在春宮時,已服此丸矣。有鉉曰,此乃良劑,可合常服。宜以累劑,連次進御矣。坫所達亦然。麟祥曰,此乃內傷門藥,而補脾淸火,連進宜矣。震夔曰,此藥,淸痰·調氣·益肌膚,連進宜矣。時弼曰,此藥,不溫不涼,利胸膈,連進累劑,則必有效矣。震成曰,此乃歸芍六君子湯,入山査之劑,連進累劑,宜矣。徵夏曰,此藥益脾,進御爲宜。頤命曰,諸醫皆以爲,進御爲宜云,此雲林潤身丸,當劑入乎?上曰,劑入可也。榻前定奪頤命曰,前日進御虎潛丸,有效否乎?上曰,姑觀前頭,可以知之矣。頤命曰,伏聞紅日傘二件,一則內入,出用於陵幸時,一則在司僕寺,城中擧動時行用云。司僕寺所在件,取用於江都陪往時乎?或新造以用乎?上曰,缺取去可也。頤命曰,長寧殿,旣有前設繖扇缺儀,則似當還納,不必仍置其處矣。上曰,然。頤命曰,輦輿當自尙衣院造作,而制樣必取法於舊件。內司僕空輦一坐,使之奉移于尙方,以爲依樣造成之地,何如?上曰,依爲之。頤命曰,輦輿內,不必設倚子,依昔年慶基殿影幀陪行時例,以髹木夾立左右,下設輪輿軸,奉安時,自前推入,俾不左右傾側,似爲便好,未知何如?上曰,依爲之。
上在慶德宮。停常參·經筵。
下直,振威縣監許坫,高嶺僉使孫碩基。
黃海監司書目,臣於生石首魚封進事,前有過限稽封之失,後有不能檢飭之罪,辭職上疏上送事。啓。答曰,省疏具悉。卿其勿辭,從速察職。
院前啓,請還收罪人河樸減死定配之命,更加嚴刑得情,依律處斷。請還收罪人金泰潤減等之命。請徒配罪人吳遂元更爲拿覈。請還收柳赫然·李元禎復官之命。措語見上答曰,勿煩。
謝恩,檢閱徐命均。
工曹啓曰,近日各衙門成造·修理之役,極爲浩多,京中本府所屬車子,因役苦,毁車賣牛,無一輛,龍山只有五六輛,而亦將難保,馬夫未滿八十餘駄,而移文本府,責應之數,不知紀極。其弊濫及於坊民,呼冤日甚,不得已公家器物啓下輸運處外,其餘各衙門成造·修理等,責出車馬,切勿定送,使餘存車馬,俾無逃散之弊,何如?傳曰,依啓。仍爲捧甘。
黃海監司吳命峻疏曰,伏以,臣方以峽郡巡審,在途間,得伏見太常草記,以薦新生石首魚色傷,有封進官海州判官洪九采罷職之命。臣獨幸免譴何,罰止問備,臣驚怖震竦,不覺五體之投地也。念臣猥以無似,叨受重寄,循省職責,有何裨補,而至於享上之供,是臣子竭力盡誠之地,緣臣疏忽,自速罔赦之罪?有臣如此,將焉用哉?雖令擢臣之髮,不足以塞臣罪矣。蓋生石首魚進上,例在三月初十日,而今年則産出旣晩,封進稽遲,時當首夏,天氣向暖,奉持吏人,又復稽滯,五日始達,氷亦無功。苟使臣擺脫舊規,別用馹騎,嚴飭官吏,急速前進,則節序雖晩,夫豈有此患乎?以此推之,亦可見臣之不能慮事周詳,相機善應之狀矣。臣之鈍滯愚迷若此,而其何可戴罪盤礡於方岳重任,以重誤國事,益臣罪戾哉?臣前旣有過限稽封之失,後復有不能審愼之罪,不敢晏然仍冒於職次,不得不輟巡徑還,席藁俟譴。伏乞聖慈,天地父母,俯察危悃,亟降威罰,以重事體,以警日後,缺批答,省疏具悉。卿其勿辭,從速察職。
上在慶德宮。停常參·經筵。
下直,綾州牧使鄭一寧。
中殿·世子宮·嬪宮,藥房問安。答曰,知道。
藥房啓曰,陰濕日甚,伏未審日間,聖體調涉,若何?水刺厭進麻痺等症,其有快減之勢〈乎〉?臣等憂慮未已,敢來問安。答曰,知道。水刺之進,麻痺之候,一向差勝矣。
掌令韓永輝啓曰,臣伏蒙恩暇,往省先墓,歸路病劇,扶輿入城,未卽祗肅,稽謝之罪,已無所逃。且伏問日昨,筵中大臣,以秋曹·憲府亂廛出禁,有所非斥。臣於是,尤不勝瞿然之至。臣於除拜之後,雖或承牌,黽勉詣闕,情地危蹙,不敢行公,旋尋長單而退。近來亂廛之弊,罔有紀極,應役廛人,擧皆失業呼訴。且聞近日秋曹·本府,多出此禁。定式有無,臣未聞知,遂取本府所在亂廛牌,而依前出禁矣,今者大臣所達如此,臣何敢晏然仍冒乎?請命遞斥臣職。答曰,勿辭,退待物論。
禁府啓目,粘連京畿監司·江原監司啓本云云。定配罪人未放乙良,依啓文施行,何如?啓依允。又啓目,權卨原情云云。此書亦以爲,郭與玉,得心腹之人,詗知姜京儀·郭水鐵等云,則所謂夫差,權尙游,雖未目見,只聞卨所言,基之則必與卨同事,購得詗察此,於獄體,不可一番憑覈,而卨諉以告目,元無妖誕之言,只是數三賊魁在處之探報,其所眞僞,不足多辨是乎,乃劇賊行止,有非恒人所可探報。況所謂告目所稱崔居士等諸賊,亦未知果有其人與否,告目之眞出於夫差之手,亦無證驗,則苟非現出夫差,將無以辨其告目之眞僞,而卨之謂以不足多辨者,亦未成說。上項郭基之爲先拿問,觀其供辭後,稟處,何如?啓依允。
政院啓曰,持平金雲澤,昨以處治事,承牌詣臺,又以出禁一款引避,而觀其措語,則以大臣所達禁制四條外,他餘數三條,亦嘗出禁懲贖,嫌亂處治爲言,日昨大臣筵奏,只擧亂廛之禁,不論懲贖與否,而況其所引嫌,實是大臣陳斥之外,少無不可處置之嫌,故以此意累度往復,終不回聽,仍爲呈單出去矣。今日亦不入來處置,事甚未安,卽爲牌招,使之處置,何如?傳曰,允。
府前啓,請亟收還黃順中放釋之命,仍令該曹,嚴加窮問,依律處斷。請李獻英·獻章試券,令該曹更加考覈,拔去榜中。請還收柳赫然·李元禎復官之命。措語見上竝引嫌而退。當初變通,姑未結梢,因循出禁,其勢亦然,豈可以此輕遞言官?請持平李挺周,掌令韓永徽竝命出仕。答曰,不允。處置事,依啓。
吏曹啓曰,臺諫有闕,政事,取稟。傳曰,明日爲之。
副校理洪重休上疏。大槪,召牌之下,不得不趨詣闕外,而第臣母病,累日調將,而尙無分效,不忍暫離。玆敢更陳血懇,徑還私次,乞遞臣職,以便救護,以警具僚事。入啓。答曰,省疏俱悉。爾其勿辭,救護母病。
修撰李秉常·宋成明,副修撰尹鳳朝·黃龜河,牌不進,依承傳罷職。
全羅監司書目,臣更陳病重實狀,冀蒙恩遞事,上疏上送事。啓。傳曰,還爲下送。京畿監司書目,坡州呈,以掌令金斗南辭職上疏上送事。啓。答曰,省疏俱悉。爾其勿辭,從速上來察職。以上朝報
司饔院啓曰,全羅道泰仁縣折受處,發遣郞廳書吏事,曾已節目草記,才已啓下矣。卽見擧行條件,則因本道監司狀啓,道內各邑各衙門折受處,道掌差人等,限今年勿爲下送事,自廟堂定奪分付,而今此泰仁,乃是新折受,姑未打量定界,則書吏差人,仍爲下送,從實執卜後,令本官收稅上納,似不可已。且本院漁場,在於長興地,定送別將,以眞魚收稅進上矣。此與穀物有異,且係御供,使其別將,限進上間仍留本場,依事目擧行,而書吏則勿爲竝送,稍除弊,何如?傳曰,允。司饔院謄錄
上在慶德宮。停常參·經筵。
自昩爽,有霧氣。未時,太白見於巳地。
政院啓曰,卽者吏曹郞廳來言,今日爲政事命下,而判書宋相琦,參判李晩成,俱以病不來,參議李台佐,未肅拜,不得開政云。判書宋相琦,參判李晩成,參議李台佐,竝卽牌招開政,何如?傳曰,允。
以吏曹參議李台佐牌不進罷職傳旨,傳于兪命雄曰,推考傳旨捧入。
御容都寫都監郞廳,以都提調意啓曰,平安道平壤畫師金振汝,罔夜上送,而擧行形止爲先馳報事,撥馬。四行缺
有政。吏曹,判書宋相琦進,參判李晩成病,參議李台佐未肅拜,都承旨兪命雄進。以申思喆·洪啓迪爲修撰,洪錫輔爲副修撰,金楺爲司諫,宋奎炫爲公州牧使,尹趾仁爲兵曹參判,副護軍沈益漢今加嘉善,軍器別備加資事承傳,以朴鳳齡爲廣州府尹。
兵批,兼判書趙泰采進,參判未差,參議兪命弘病,參知李世最進,左副承旨金相稷進。白時耉爲黃海兵使,許埰爲城津僉使,韓永祚付副司直,李宇恒爲統制使。
金相稷,以御容都寫都監郞廳,以都提調意啓曰,平壤畫師金振汝,今始入來,自明日試才,與張泰興所畫比較,其優者,使之入侍出草,無甚優劣,則二人竝爲入侍,使各出草,亦無妨,缺何如?傳曰,允。
慶尙道幼學盧大徹等疏曰,伏以,臣等竊惟念,昔河南程伯子卒,其弟程叔子,題其墓曰,道不行,百世無善治,學不傳,千載無眞儒。噫,道之不明,而其弊也,至於百世而無善治,學之不傳,而其流也,至於千載而無眞儒,則時君世主,其可不崇奬儒賢,倡明道學,以啓百世之善治,以起千載之眞儒乎?是故,歷代帝王,凡儒賢之闡明道學者,率皆陞祀文廟,以彰其崇儒之典,則其所以啓善治於百世,起眞儒於千載者,果何如也?恭惟我朝,有大焉,其在中廟朝,陞祀文正公鄭夢周,逮我宣廟朝,從享五賢,臣,式至于殿下之朝,特擧宋朝三賢陞袝焉。創啓聖之新廟,而丕闡儒敎,躋兩賢於聖廡,而興起斯文,殿下之豐功盛德,亦足以光前烈而垂後裔矣,而獨於文元公臣金長生從祀之請,尙靳兪音者,何哉?殿下,若以長生爲不慨於聖心而然也,則臣等,固知其不然也。何者?長生之道學事功,不惟列聖之褒奬,殿下亦於乙覽遺集之餘,必有不同五行缺張栻·呂祖謙躋享,而胡新安以爲,表章理學,闡明斯道,廟號曰理,固其宜矣。若數君子者,亦豈不知其事體之重且大也?然而一朝斷然行之,曾不持難,而天下後世,至今無異辭者,誠以爲道學可崇也,祀典當擧也。今此長生從祀之請,歷三十年如一日,而以殿下高出百王之聖資,咈一國公共之定論者,若是其久,則是殿下愼重之太過也,若以諄議之異同而然也,則臣等尤以爲不然也。何者?朱子之從祀也,熙寧之黨,未必心悅於當日,我朝李彦迪之從祀也,敬履之徒,肆然投章而詆斥,則諄議之異同,尤非可疑。此中外宰甫之不勝抑鬱之懷,不避煩瀆之誅,而合辭連章,愈久而愈不已者也。嗚呼,天下無從祀之典則已,天下有從祀之典,則舍長生其誰哉?臣等若言其道學之諄正,則聖明知之審矣。若言其事功之彰著,則上自國朝,下逮委巷,莫不遵用其禮,爲東方禮學之大成,則其在崇報之道,宜躋從享之列者,亦可以質鬼神而無疑,俟百世而不惑矣。況今憺彼中州,典禮掃地,萬一有王者起,必來取法於此矣,而殿下猶且敎以愼重,遲疑不斷,臣等之惑,安得不滋甚也?噫,天下之事,苟合於義,則雖今日行之,明日行之,固不害於事體之重大,而姑爲此持難,則非所以愼重之道也。嗚呼,殿下念哉?臣等,嶺人也。亦嘗以此事,前後陳請,未蒙允許,常懷慨然之忱,每切憂道之志,玆復千里重趼,仰于宸嚴,臣等不任云云。答曰,省疏具悉。先正道德,予豈不知?而惟其事重,故尙此留難也。以上燼餘
有政。吏批,朴鳳齡爲廣州府尹,申漢章爲濟州牧使,申思喆爲修撰,金楺爲司諫,洪錫輔爲副修撰,尹趾仁爲兵曹參判,宋奎炫爲公州牧使。
上在慶德宮。停常參·經筵。
下直,信川郡守李景說,延豐縣監李構。
中殿·世子宮·嬪宮,藥房問安。答曰,知道。
藥房啓曰,日候不調,伏未審日間,聖體調攝,若何?水刺厭進麻痺等症,已有快減之勢乎?臣等憂慮未已,敢來問安。答曰,知道。水刺厭進等症,一向差勝矣。
備忘記,前奉敎金在魯,待敎沈珙,竝敍用。
府前啓,請還收黃順中放釋之命,仍令該曹,嚴加窮問,依律處斷。請李獻英·獻章試券,令該曹更加考覈,拔去榜中。請亟速還收柳赫然·李元禎復官之命。措語見上使行檢束,專在書狀官,其不可不擇也,明矣。今番謝恩使書狀官徐命遇,名論素輕,全不解事,無以彈壓乎一行,必將見〈輕〉於遠人,除目之下,物情未允。其在重使命之道,決不宜苟然差遣,請謝恩使書狀官徐命遇遞差。答曰,不允。
副修撰洪錫輔,修撰申思喆牌不進,罷職傳旨。傳曰,只推勿罷。以上朝報
備邊司啓曰,上年元還上及軍餉捧未捧各道狀啓,今已畢到矣。其中居末及之次守令,所當依定式差等論罪,而係是宥旨前事,依例勿論之意,分付諸道,何如?傳曰,允。備局謄錄
河陽幼學朴瑞鳳等疏曰,伏以,有柱石乎邦家,而羽翼乎斯文,則立院而俎豆,章甫責也,宣號而崇奬,朝廷事也。然下之人,不以聞,上之人,奚所施哉?臣等竊伏惟,文敬公臣許稠,寔我東方眞宰相,以經濟才,遭聖明世,整笏廊廟,不動聲色,翼鑄休治,贊啓熙運,宿德重望,鎭服一代,豐功偉績,震耀百禩,此臣等所謂柱石邦家者,而亦非臣等之言。昔我太宗大王,嘗翊以柱石,臣等於稠勳業,誠不敢贅一語以贊。且就其羽翼斯文者言之,臣等謹按,稠撰五禮而文物備,創四學而儒敎闡,服衰之議立,而陪祭之制定。向非闖學閫而透禮關者,那能辦玆?玆蓋平日,匡坐讀聖賢書,雞鳴起夜分寐,精思力踐,篤志碩守,有以立其根本,而發而爲言論,爲事爲業,鑿鑿中理。觀於敬字之扁其室,可想門路之純且正,而易名之以文敬,卽無媿耳。其有裨斯文,豈淺淺哉?若事父兄之敬,訓子弟之嚴,待宗之敦,接友之信,災之救,患之恤,信乎隨遇而得當,孰非柯則於來後?是以後之人,亹亹道許缺不特爲士者獨爾。稠之死,今且三百年,兒童尙誦,走卒亦知,缺有如是夫。顧惟臣等所居之鄕,卽稠之舊墟。缺創祠廟而寓慕,揖未沫之芬,致如在之誠者,厥亦餘缺十載,而窮鄕韋布,叫閽此遲,華扁未宣,院儀多缺,豈朝廷之崇奬之有歉也?實臣等不以聞之罪也。臣等近伏聞書院之疊設與新建有禁,而此則旣非疊設,且異新建,竊恐聖朝崇賢之典,寢久而寢閣。玆敢相率而裹足,竭意而仰籲,伏乞聖明,下臣等此疏於該曹,使之登卽稟裁,仍許恩額之頒,以爲斯文之幸焉。答曰,省疏具悉。疏辭,令該曹稟處。
上在慶德宮。停常參·經筵。
成均館官員,以同知館事意啓曰,今日居齋儒生等,旣入朝食堂,忽有捲出之擧,聞來不勝驚駭,臣來詣泮宮,招致儒生問其捲堂之由,則諸生等,書納所懷,以爲臣等,以先正臣文元公金長生從祀疏事,發論食堂,已至三朔,而直緣齋任之規避,迄未封章,一國公共之議,鬱而未申,頃日捲堂之擧,出於事勢之不獲已者,而伊時聖明,特念疏事之不輕,且軫士氣之抑鬱,再降嚴敎於齋任,至有金始炯停擧之命,則爲始炯之同任者,決不可偃然退去,而一齋任李德淳,終不出當,違越君父之敎,而沮戱莫重之疏,揆以分義事體,其可如是乎?蓋德淳當初在京時,麾却發論通簡,而初不拆見,而避往坡州之後,往復敦勉,不知其數,而一向牢拒,迄今未成,實德淳所致,而始炯,抑其次耳。噫,以金長生學問道德,尙稽聖廡之躋享者,實爲國家之欠典,士林之缺望,故八路章甫叫閽者,迄至數十年久矣。伏想聖明,業已洞知先正之道學,合於從享,而惟以愼重之意,尙靳兪音,則疏而又疏,請而又請,必期於天聽感回,盛典終擧者,卽我士林之責,而豈意今者見阻於太學齋任,斯文莫大之擧,將至廢閣?噫,德淳亦士子耳。豈不知尊尙先正之意,而只緣回避正路,趨入曲徑,而至於莫重疏論,猶不若前日之共同,世道至此,良可痛惋,太學疏事,必有齋任而後,乃可爲之,而德淳,終無出當之意,故當初發論儒生,自以輕發大論,引嫌退出,已至多日,臣等,旣以同參之人,獨入食堂,於心不安,而聖廟空堂,亦涉重難,故臣等,不得已入坐食堂後,使守僕送言于退出儒生,而三日勸入,終不回聽,蓋其所執,則疏事未成之前,旣出還入,寧有是理云云,以臣等道理言之,則空堂雖曰重大,疏議不可摧沮,大論主發之人,引嫌退在,而旣不得勸入,又不可棄斥,百爾思量,莫知善處之道,卽又伏聞嶺儒,以此從祀之請,旣已叫閽,七路多士,今方上來,此正士林欣聳相應之日,而惟彼德淳,顧以何心,終始阻搪,使太學首善之地,委靡寂寥,反不若草野士論之爲也。學庠羞恥,到此益甚,臣等以彼以此,情迹難安,不得不又至於捲堂云,今此諸生等所發疏議,實是士林公共之論,因齋任之規避,以致發論已久,而一向遷就,此諸生等所以爲難安之端,第念聖朝捲堂,事體至重,若自朝家待士之禮,或有所未盡,則以此引嫌,固有所執,而今以疏事遷就,齋任規避爲嫌,至有捲堂之擧,其在事實,極涉率易,臣以此反覆開諭,使之斯速還入,而諸生等,固執所見,無意回聽,事甚可慮,卽今大司成李宜顯未肅拜,知館事宋相琦病不來,同知館事趾仁在外,以臣一人,有難獨爲勸入,大司成李宜顯,知館事宋相琦,卽爲牌招,以爲同議勸入之地,何如?傳曰,允。
政院啓曰,今日乃賓廳日次,兩司當爲來待,而諫院多官,或呈辭,或陳疏,或未肅拜,無行公之員,竝卽牌招,以爲推移入侍之地,何如?傳曰,允。
大司成李宜顯牌不進,罷職傳旨。傳曰,只推勿罷。
政院啓曰,太學儒生,捲堂經日,本館堂上,不可不齊進勸入,而知館事宋相琦,大司成李宜顯,竝皆違牌,已下只推之命,更爲牌招,以爲詣泮勸諭之地,何如?傳曰。允。
傳曰,大臣·備局堂上引見。引見時,安置罪人吳始復,康津縣監鄭以規事,令本道明査啓聞事,及水原府使差出,不多日內,催促下送事,榻前下敎,今秋增廣大小科初試,差退日字事定奪。
司諫金楺,正言南道揆牌不進,罷職傳旨。傳曰,只推勿罷。
成均館官員,以知館事意啓曰,臣伏承本館草記批答,招致儒生等,宣諭聖旨,仍以昨日勸諭之說,反覆開曉,則儒生等以爲,所懷與昨日一樣云云,終不回聽,無意還入,姑待主管堂上來詣,更加勸諭,而莫重食堂,連日曠廢,事體極爲未安,惶恐敢啓。傳曰,知道。
領議政李濡箚子。大槪,敢陳病難就列之狀,乞遞職名事。入啓。答曰,省箚具悉卿懇。疾患彌留,深用慮念,不得進參,有何所傷?卿其安心勿辭,俟得少間,出以示事,以副予望。仍傳曰,遣史官傳諭。
大司成李宜顯上疏。大槪,違命待罪,洊下天牌,不敢不竭蹶趨詣,而職名旣不近似,母病又方危劇,咫尺丹陛,冒控血懇,冀蒙恩遞事。入啓。答曰,省疏具悉。爾其勿辭,救護母病。
正言魚有龜上疏。大槪,賤疾適苦,未卽祗謝恩命,陳章祈免,見阻喉司,召牌辱臨,怵畏分義,謹此來詣於禁扃之外,而臣之老母,宿患腰脅之痛,挾感添重,親自扶持,實無離捨供職之勢,玆敢疾聲仰籲,乞蒙鐫遞,俾得專意救護事。入啓。答曰,省疏具悉。爾其勿辭,救護母病。
校理呂光周上疏。大槪,召牌之下,不得不趨詣於禁扃之外,而顧臣母病,一向危篤,萬無離側供職之望,玆敢陳章徑退,伏乞聖慈,亟遞臣職,俾令專意救護,亦使館職無曠事。入啓。答曰,省疏具悉。爾其勿辭,救護母病。
修撰申思喆上疏。大槪,臣之今日情地,決不可冒居於館職,固已自畫矣。前後違命,迨至十數,聖度天大,尙靳嚴誅,臣誠惶蹙,無地自措,荐召之下,不敢一向偃蹇,謹詣闕外,悉暴難進之狀,徑歸私次,伏乞亟命刊改職名,仍治臣違逋之事。入啓。答曰,省疏具悉。前後下敎,開釋無餘,則不念分義,一向撕捱,其可乎哉?須勿過辭,從速察職。
副修撰洪錫輔上疏。大槪,本以難進之身,復叨難冒之職,前後撕捱,不勝惶懍,謹隨天牌,祗詣闕外,敢暴今日職名之在所必免,且陳向來嚴敎之終難晏然,俾安微分事。入啓。答曰,省疏具悉。前後下敎,開釋無餘,則不念分義,一向撕捱,其可乎?疏末事,自是已見,殊涉未安也。爾其勿辭,從速察職。
京畿監司書目,臣酷被擊錚人李諒無限醜辱,決不可冒據於外臺風憲之任,乞遞臣職,以靖私義事,上疏上送事。啓。答曰,省疏具悉。意外侵斥,在我何嫌?卿其勿辭,從速察職。
今日入侍時,持平金雲澤所啓,請亟還收黃順中放釋之命,仍令該曹嚴加窮問,依律處斷。措語見上上曰,勿煩。又所啓,請李獻英·獻章試券,更加考覈,拔去榜中。措語見上上曰,勿煩。又所啓,柳赫然·李元禎等,所犯極重,請柳赫然·李元禎復官之命。上曰,亟停勿煩。又所啓,請謝恩使書狀官徐命遇遞差。措語見上上曰,徐命遇,豈是全不解事,不合於書狀官之任乎?然臺啓旣發之後,必不入去,遞差可也。
獻納韓重熙所啓,請還收罪人河樸減死定配之命,更加嚴刑得情,依律處斷,請還收罪人金泰潤減等之命,請徒配罪人吳遂元更爲拿覈,請還收柳赫然·李元禎復官之命。措語見上答曰,勿煩。
持平金雲澤啓曰,趙廷豪,罪犯至重,情狀絶痛,不可不窮覈嚴討,而昨因有司之請,遽有酌處定配之命,臣以言官,同入筵席,未卽爭執,當論不論之失著矣。何敢晏然於臺次乎?請命遞斥臣職。答曰,勿辭。
今日入侍時,左議政李頤命所啓,臣於近者多侍淸讌之日,幸覩進食之時,伏見水刺牀所進,則器皿之數不多,器皿所盛甚簡,外人則不知簡約之如此,每以水刺饌品,爲必豐盛矣。聖上之自奉旣如此,則臣子何人,敢爲豐侈,而近來方外奉使之臣,及諸道監司·兵水使·赴燕使·日本使臣,其餘秩高使客,所供太過,魚肉果饌所盛,至於盈尺,几所羅列,幾滿於一間,供之者不得不如此,受之者視以爲常,已成規例,浮費甚多,國家待臣下之道,以古禮言之,不過曰忠信重祿,官盛任使而已,豈可使之食前方丈乎?以士夫自奉之道言之,何曾日費萬錢,則不許美溢,豈非可戒,而過爲豐侈乎?方伯之臣,今方入侍,若聞此言,必當從簡,而諸道,不可不一體嚴飭,自今以來,凡使客接待·支供等事,一禁浮費,器數及高排者,一切減損。只令太不薄惡,道臣竝爲申飭,何如?上曰,饌品不宜太過,大臣所達誠是,諸道亦一體,申飭。以上朝報
咸鏡監司李光佐留待引見入侍時,李光佐所啓,守令得人,最爲急務,雖有弊法弊事,守令若賢,則可能方便康濟,而自上前後屢勅銓曹,終無實效,無如之何,今有一事,武弁未經六鎭守令,則不許拜閫任,曾有令甲,而近廢不行,今若別爲申明定式,未經六鎭·三甲守令者,斷不許擬閫望,則有地望名稱,以閫任自期者,知其早晩,必不免一往,必將自求六鎭·三甲之不暇,不期擇而自歸於擇差矣。此法堅持不撓,如蔭官之生·進經三曹,幼學經詞訟衙門,然後方許拜守令之法,則必有實效矣。此非欲使六鎭·三甲,盡爲閫帥階梯,如吉州·永興,只於早晩一經,然後方許閫望,而曾前已經閫擬者,宜不在此限,以此斷然行之者,實合事宜,故敢達。上曰,其言是矣。各別擇差,可也。左議政李頤命曰,爲兵·水使者,未必賢於不爲兵·水使者,而以此申飭,則必有所益矣。上曰,申飭兩銓,着實擧行,可也。光佐曰,定爲令甲,使之奉行,何如?頤命曰,出擧條申飭,則可爲定式矣。上曰,依爲之。
坡州幼學曺翊周等疏曰,伏以臣所居坡州一邑,素號我東鄒魯,儒賢之作,前後相望,其在宣廟,有若文成公臣李珥,文簡公臣成渾,生竝一世,居同一鄕,相與講明道學,以遠紹濂·洛·關·閩之遺緖,近接趙光祖·李滉之正脈,繼往開來,功被百世,雖在末學後生,莫不師尊而宗仰,故卽其松楸之谷,桑梓之里,各建祠宇,永作妥侑之所,咸蒙賜額,用新表章之典,而所謂紫雲書院,卽李珥祠也。式至我聖明之世,又有文純公臣朴世采,繼兩賢之遺躅,爲一世之宗儒,晩年藏修於本州南溪之村,以講兩賢之學,其見解之高明,操履之篤確,足以矜式乎國人,準則乎後儒,故於其易簀之初,本州章甫,陳章建請,合享於紫雲之院祠,以寓尊慕之誠,其於崇奉之道,固可謂盡矣。第臣等,尙有不能無歉於祀典之不備,位次之未安者,顧今李珥俎豆之所,非止一二,而紫雲谷,最重其丘墓之所在,專享以致隆焉。其爲四方之觀瞻,聖朝之表揭,實非他院之比也。臣等竊伏惟,以李珥之門人也,其親承善誘,身任嫡傳,使李珥之道益明者,寔缺欲尊李珥之道,不竝享金長生,可乎?以宋缺濂溪之祠,莫不以兩程夫子,配侑焉。在在皆然,所以重淵源而明道統也,金長生之於李珥,其的派相承,不啻兩程之於濂溪也。旣有李珥之祠,而不以金長生腏食,則雖在他所,猶爲闕典,況於伊昔函丈摳衣之地,築室居場之墟,獨可無師弟之同享乎?且朴世采之於李珥,實私淑而興起焉,其平生仰止依歸之,誠與及門之弟子,固無異焉,初雖列享於李珥位次之下,到今移就配位,以存本院專尊之義,於禮方爲得宜,臣等玆敢博採衆議,參考古義,一州多士,相率齊籲於九闕之下,而此有異於新創與疊設冒禁之擧,伏乞聖明,亟賜兪音,俾修闕典,以文元公金長生,侑于本祠,與文純公朴世采,分配左右,以倣朱子所定竹林院祠之儀,而牲幣之禮,令攸司援例擧行,使體貌益以尊重,士林有所表準,不勝幸甚。答曰,省疏具悉。疏辭,令該曹稟處。
副修撰洪錫輔疏曰,伏以臣,頃進一疏,悉暴情悃,而恩批諄複,不準所請,臣誠愴霣狼狽,靡所自措,不料今者,復假臣以玉署華銜,荐降而急令趨謝,臣聞命悚懍,氷炭交中,宜欲閉門踰垣,而有不可得,缺玆不得進詣九閽之下,少伸畏分之缺不可冒沒承當,不惟臣心之所自畫,實是通朝之所共知也。不惟通朝之所共知,抑亦聖明之所俯燭矣。大抵論思之職,以其責任也重,故地望最別,本非如臣者所可濫廁,則雖使臣從前除命,輒皆不避,如許極選,所當却步退坐之不暇,況臣素有面墻之恥,且決辭榮之志者乎?又況公議之指斥新錄,語意深緊,至以改錄爲請者哉?臣自夫被選之初,未嘗有一毫榮幸底意,尋常愧懼,若罹罪籍,雖或得有除命,自分必辭乃已,則今不當以人言爲嫌,有若餘人之初將行公,因此不安者然,而臣亦錄中之人,旣被其譏詆,則獨安可諉以不待物議,早欲自處,從他而不恤哉?反復自量,去就已決,宜被萬戮,終難一出,伏惟殿下,俯察臣本情之踧踧如此,亟賜處分,毋使榮寵虛假,嚴命屢辱焉,抑臣又有所萬分難安者,臣前疏之末端引咎,辭未達意,致勤聖批,固已悚恧,而繼又伏聞向日筵中,因大臣之請遞統帥,聖上,以臣被其詬罵,欲使之不赴爲敎云。前席語祕,雖未得其詳,此莫非臣言行,曾未見孚於君父之致,臣尤主臣,臣疏所陳,蓋欲只擧其見凌之由,以明難冒於榮次之狀而已。未嘗有請罪之意也。推本說去,自不得不竝及其所坐,而特以遣辭,有欠婉曲,事實亦係非常之故,殿下不復深察,未遽信然,乃有此情外之敎,臣雖萬萬無狀,豈因一時之橫逆,欲去無辜之重帥哉?使臣若不稔聞其負犯之至重,則初何有與人慨咄之言哉,而況臣旣遞言職,朝家且令促赴,使渠果無反詈之事,臣何可强爲贅陳於乞免之疏乎?其間事理語勢,不容不然矣,而日月之明,猶有所未燭,只咎臣疏之語或過重,若其慢罵言官之擧,則不以爲異,此臣所以不能無惑於天地之大者也。臣之所論,有口皆言,査案昭然,而朝著之上,或有請覈臣疏之論云,此論若行,則臣言之非妄,自可立見,此眞所謂不敢請固所願者,而若臣言之不能取信,則於此益著矣。更願殿下,先治臣妄率之罪,仍命刋臣朝籍,永勿檢擧,以便公私,不勝萬幸,臣無任云云。批答見上
巳時,上御興政堂。大臣·備局堂上引見時,左議政李頤命,行禮曹判書金宇杭,工曹判書金鎭圭,行司直金錫衍,刑曹判書李健命,左副承旨金相稷,持平金雲澤,獻納韓重熙,副校理洪禹瑞,假注書金翰運·李泰和,記事官徐命均·朴師益入侍。咸鏡監司李光佐留待,退後入侍。左議政李頤命進伏曰,陰雨支離,日氣寒冷,數日來寢睡,連得安寧乎?上曰,安穩矣。頤命曰,水刺厭進及麻痺之候,更無加減乎?上曰,差勝後一樣矣。頤命曰,近來脚部,何如?上曰,一樣矣。頤命曰,丸藥今日當進御,而以日氣陰濕之故,姑未快乾,明日當入之矣。上曰,依爲之。頤命所啓,頃日次對,因重臣所達,蕩春臺築城當否,大臣·將臣,同往看審後,更稟事定奪,而退出後,與諸大臣相議,則皆以爲北漢,都城蕩春臺,雖築城,我國兵力,必不能竝守,旣不可竝守,則不可又築蕩春之城,缺亦甚不緊,雖已始役,亦當停止。且外方山城,平時缺不便,故設倉於城門外者,亦多有之,若於城□□平倉。城內未盡輸入之穀,儲㣥於此,則似涉便好,且欲議倉庫,則治途不必停止,城基則諸臣皆已熟見之處,雖不更審,亦豈不知?且不可築城,而但爲審倉基,大臣·將臣之,同往看審,亦似重大,領相亦以爲築城本非卽今可爲之事,且諸議如此,則水門姑可停,倉舍則不爲停役爲當云,故敢達。上曰,蕩春臺形勢,諸臣皆已熟見,今無更審之事,而諸大臣之議如此,水門·城門則停止,設倉治途則勿爲撤役,可也。頤命曰,初以東西江倉,皆入蕩春臺定奪,而此則擧措重難,故更定以姑徐矣。山城近處,別設一倉,城中未盡輸入之穀,儲㣥于此則似好,當初閔鎭厚以爲,文殊一洞,內外險絶,若塞其洞口,則似石門處,亦作一小城,可以分入人衆,其言是矣。小臣亦以爲,若於文殊洞,設倉儲穀,則與北漢相距不遠,臨亂輸入,亦易於遠地,今使之更擇近山城運穀稍便處,如文殊洞者設倉,似好矣。且聞宣惠廳船運上來後,今年穀物,不能盡儲倉中,將有露積之弊,江上或都城中,不可不加造倉舍云。若有加造之事,則使之設倉於造紙署近處,使之分給貢物,亦無不可,平時,便於貢物價受納之事,臨亂則距山城,近於江倉,故主管堂上,亦以爲好矣。上曰,初則欲移江倉矣。城外近處設倉云者,誠有意見,更察形勢,以此爲之則好矣。工曹判書金鎭圭曰,北漢事之頃日陳達者,蓋出於有懷必達,今諸大臣,相議以稟,臣不宜更有所言,而然畢陳餘懷,大抵山城軍餉,入置城內而後,臨亂可以不失,而若置之城外,則搶攘之際,其何能輸入乎?北漢糧餉之定數已久,而尙不能準數輸運,乃有此分置平倉之擧,旣未知其果爲臨亂所資,而宣惠廳所儲,又爲移入,則厥數太多,雖治道路,而許多糧餉,決不可盡以軍門之車輸致,必將有雇馬,而其駄價,比京倉當倍蓰矣。國家經用,漸不如前,而用度之浸廣如此,此亦不可不慮也。且旣設倉庫,則固不可不治途,而今則不設倉庫,預爲治途,臣意非以治途爲不可,而以爲似涉徑先也。且缺則前功必盡棄矣。頤命曰,治途之役,幾至於缺撤則反棄前功,日後爲潦雨所傷,隨毁隨補,□□不可,而宣惠廳事,則更令主管堂上,後日登對時稟處,何如?上曰,更令稟處可也。鎭圭曰,平倉事,主事之臣,自當量宜處之,而大抵輸入城內而後,可爲緩急所需,必以城內爲重,城外則以餘數,推移輸入,似可矣。上曰,此言然矣。輸入城內而後,可以無疑矣。頤命曰,輸入城內之後,自有陳陳相因之弊,不可不改色,而糶糴之際,人馬之往來甚難,平倉之設,蓋爲此也。鎭圭曰,百官班祿,軍資頒料,惠廳貢物,其數甚多,北漢道路,雖稍遠江倉,此等受食之人,則與貧民糶糴有異,自可受去,若其新穀之代所頒給,而居北漢者,則亦可某條運入,有心計者,從容商確,則亦豈無從便推移之道,而以糶糴之難,分置平倉耶?頤命曰,此亦有窒礙之端,糶糴則民人受去還納,可無官運之弊,如頒祿·貢物等事,盡分之後,運入新穀極艱,近聞惠廳,僅輸入數千石,而亦有苟簡之事云矣。禮曹判書金宇杭曰,諸大臣,旣已稟定,固非人人所可干涉,而臣旣有所慨然於中者,故敢此仰達。旣築山城,以備不虞,則輸入糧餉,一日爲急,運餉定數,已至三年,而尙不能輸入其半,民弊雖不可不見,而大計旣定,與民守之,則小小弊端,亦何可盡顧哉?小臣曾見全羅道立巖·威鳳兩山城,則道路險絶,且多陵谷,而倉穀分糶之際,所屬郡縣,隨其道里遠近,耗穀或減五升,或減一斗,百里外則全缺給糶糴,外方則如此矣。臣於前年,以大臣王子外,勿論上下分給還上,使之改色以納之意,送言于惠廳堂上,則惠廳堂上斂發之際,慮其耗失而難之矣。大抵糶糴之難,乃是輸入後慮也。上年則長湍·坡州·楊州等地,無麥太甚民生飢困,臣以北漢分糶事言及,則皆願受食,如此之時,則糶糴亦甚無難矣,必也。入置城內而後,緩急可以得力,若置城外,而賊先入據,則是齎盜糧也。金鎭圭所達,是矣。文殊谷則臣不能詳知其地勢,而大抵別設一倉,亦似有弊矣。頤命曰,若於城內,盡爲輸入,則豈不好哉?山城內所營倉庫,難容十萬石之穀,且高處糶糴,亦甚有難缺運穀,來納者多矣,而都下則民心驕慢,不樂缺糶糴,寧欲出馬載納,故以此定奪,又缺出馬亦難,寧欲出駄價輸入云。故臺臣,亦以此疏陳矣。當初議糶糴時,臣則以爲,民雖願受秋來累萬石之穀,責出於都民,則又値擧子雲集之時,都民必至於飢饉,此爲可慮矣。今則依前定奪,令都民出馬載入之外,似無他策矣。且平倉運入之穀,歲歲當費駄價,臣嘗謂領相曰,與其歲歲費馬價,無寧一費數百千石?造車買牛,出授願受車夫,官運時,給糧運入,無官運時,使之私自使用則好矣。領相以爲事涉重難,不能始作云。上曰,運餉事,依前定奪,斯速爲之,可也。鎭圭曰,旣已定奪之後,敢又煩陳,極知惶恐,而金宇杭之言,是矣。保障大計旣定之後,雖有小小弊端,豈可以此爲拘乎?臣丘墓之鄕,卽廣州地,而其去南漢八十里,中間踰嶺,道路甚險,而其近地之民,皆春糶秋糴,而不敢憚其勞苦矣。今朝家,若斷然行之,則都民亦豈不擧行,而且高陽·楊州等邑,百姓當春艱乏之時,除耗分給,則亦必願受,大抵糧餉之運納,當歸重於山城矣。頤命曰,當事之人,亦豈不知盡入城內之爲無疑乎?其勢有不可盡入者,今但歸重於山城,而以餘數,出置平倉,似爲無妨,大體已定之後,此等節目,正可委之於當事之人矣。上曰,城內倉舍,則從多輸入,餘數則置之平倉,似好,而歸重於山城,可也。頤命曰,今不移入江倉,則造紙署,不必移設,造紙署之役,亦不輕,交隣事大文書所用紙地浮出,亦非處處可爲,造紙署則勿爲移設,何如?上曰,造紙署則不宜移設,仍置之,可也。出擧條頤命又所啓,小臣,曾以忠淸道暗行御史到安興見之,則城外數十里之地,非海澤而公然陳廢,一望無際,臣問其故,則近處人民以爲,量田時,等數過高,田役甚重,故民畏其仍作元田,歲歲收稅,無田之民,不敢開懇云。其時切欲仰達,而未果矣。今至三十餘年,尙此陳廢云,古人有屯田儲糧之事,而今此安興,乃是要害之處,方自朝家,軫念儲穀,則不宜一任其荒廢,今後則許民耕食,而初年不爲收稅,仍作隨起收稅之地,續田則入耕者必多缺於城下糧餉,收稅加入,則守城尤爲得力,此事問于本道,缺上曰,依爲之。出擧條上曰,秦再奚出草者,已缺取照大鏡,詳細參看,則頃日再綃本頗勝,而缺見亦然,外方畫士雖上來,難保其必勝於此,仍以再奚所出二綃本,定用可也。頤命曰,如許重事,不可草草成出,故外方畫士,盡爲招來試才後,欲見其優劣而取舍矣。金振汝則才已上來,而驅馳之餘,未及休息,昨日所出草本,不知其勝於再奚矣。然見其前日所畫洪萬朝像,則頗爲髣髴,故今日使之更出新本,新本畫出後,當更爲稟定矣。鎭圭曰,玆事重大,使諸畫士各試其才,然後可以決定,而張泰興則居在京中,故已見其所畫,更無可試之事,外方畫士,則姑未知其工拙之如何,當待其上來試才後,更爲稟定矣。金振汝,遠途驅馳之餘,未及休息,初出草本,亦何以知其工拙乎?大抵見其所畫洪萬朝像,則非張泰興之類也。使渠暫爲休養臂力,稍定精神後,更爲數度出草,若終始不及於再奚,則似無入侍之事,而一番試才,何可判其工拙乎?大事漸至遷延,殊甚未安,而事體旣重,不宜率易決定,故如是敢達。上曰,大臣所見,何如?頤命曰,金鎭圭所達,是矣。金振汝昨日所出草本,渠亦自以爲未盡,今方更出草本,明日臣等,同爲看審,則可知其工拙矣。上曰,出草後相與看審則可知矣。頤命曰,全羅道畫士,匪久當上來,雖上來,不爲試才乎?上曰,唯。金鎭圭所啓,備局啓下文書中,有難處者,故今日賓廳,與大臣相議而陳達矣。上上年,因黃海前監司鄭是先査啓,蒜山鎭大也筒鎭民,與京人相訟之處,令本道査覈善處,而其中黃·鳳兩邑民人等起耕處,則仍令渠等執持,而韓弼英及遠邑人等所執持時起處,則三分之一,劃給鎭民,三分之二,仍令弼英等執持之意定奪,而自本道必難分界,暫將憑問於弼英處,而弼英,以偸葬北漢之罪,定配絶島,分付慶尙監司,使之發關巨濟府,弼英處究問牒報事,覆啓允下矣。其時欲發關該道,則判府事徐宗泰,以其時時任大臣,以爲姑徐行關,宜當云,故置之矣。上曰,弼英已死矣。鎭圭曰,仍此淹滯,尙今置之,弼英則物故,其子二人,一則已死,一則不知去處,無可憑問,令本道監司,別定剛明官,而使缺同事諸人,必聞風而進去,待其進去,査問缺詢問大臣後下敎,何如?上曰,缺何如?頤命曰,弼英已死,今無憑問之路,自官家區別劃給之意出令,則京外出力築筒者,必聞之而來,以此分付道臣,似宜矣。上曰,依爲之。鎭圭曰,蒜山鎭,曾爲開城府管理使所屬,故此筒稅穀,使管理使句檢申飭矣。卽今海西山郡諸鎭,移屬本道兵營,此稅穀,付兵營檢飭,何如?上曰,依爲之。出擧條頤命所啓,今番都監所造樻子內外袱等物,以從簡爲敎,臣等仰體聖意,凡事務從簡約,而以輦輿事有所陳達,當初御容,奉安于江都時,事甚草草,故以香亭子奉安以去矣。今則輦輿不可不措備,故自尙衣院方爲始造,而制度則依慶基殿輦輿,其制稍長,造輦之規,着漆八九度,仍着倭朱紅矣。如此則役遲而費多,蓋常時所用輦輿,則必累度加漆後,乃可堅完,而此則一番奉安後,當爲深藏,若有移安之事,自其處,或時可用,雖不加漆,似爲無妨,若初着骨灰後,更以唐朱紅加漆,則似有得於省功費之道,而此係乘輿服飾,不敢擅便,惶恐敢達。上曰,似爲無妨,依所達爲之,可也。出擧條頤命曰,咸鏡監司李光佐,旣有留待之命,且渠必有陳達稟定之事,若於引見罷出後入侍,則時刻漸遲,卽今使之入侍,何如?上曰,注書出去招入,可也。臣翰運,遂承命趨出,引李光佐入侍,禮曹判書金宇杭所啓,今此慶科,因臺臣陳疏請退,大臣陳達於榻前,初試七月內爲之,會試九月內設行之意定奪,故小科初試,定於七月十五日,大科初試,定於八月初二日矣。大科初試之日,卽釋奠祭之日也。京外儒生之應爲赴擧,而不得不參於釋奠祭者,必多有之,其勢有所妨礙,諸議皆以爲,宜有變通之道云,臣初不覺察,矇然啓下,極爲惶恐,而大科初試,差退若干日,似不可已,而小科初試,仍存前定日,則大小科初試之間,日子稍遠,京試官久留有弊,監試初試,一體差退,原單子中,改付標以入,何如?上曰,依爲之。出擧條又所啓,頃於李增祿之削奪之啓,以爲先拿問,令本道明査啓聞後稟定,缺此又於吳時復·鄭以規連啓之批,以姑待李增祿拿問査缺而政院,只捧拿問傳旨,故增祿,旣已缺判付,將爲依處,而此事當行査矣。第吳始復·鄭以規事,與李增祿事,條款各異,李增祿事,只査其吳始復卜物五十駄輸致與否,而吳始復之馬匹多少,及鄭以規之被捽項,不可竝問於增祿之査,吳始復·鄭以規事,當有區別査問於本道之事,敢達矣。鎭圭曰,臺批旣下之後政院稟旨分付,則禁府當爲擧行,而政院,只捧拿問傳旨,而査問一款,置而不論,故此事無着落矣。金宇杭所達三人事,各有條件,使之各爲査出,宜矣。上曰,此事三款各異,令本道監司査出啓聞,可也。出擧條刑曹判書李健命所啓,卽今本曹重囚多滯,臣未及盡考文案,而其中有稟定事矣。罪人權諴戕殺叚益事,當初叚益之妻,六月發狀成獄矣。中間變辭,謂無戕殺之事云。其情狀絶痛,故七次刑訊矣。頃者因赦放釋矣。凡殺獄,必有元告干證,然後可以成獄,而此則元告旣已變辭,仍又蒙放,而權諴之更爲刑訊,有乖獄體,未知何以處之乎?上曰,此事,何如?頤命曰,未嘗見其文案,倉卒之間,未詳首末,而聞其大槪,則元告人,中間變辭,受刑已多,今又因赦蒙放云,今欲更欲推覈,則被釋之人,當更推問,而第其間,果有冤狀,元告旣已變辭,則其在罪疑惟輕之道,酌處恐無不可矣。鎭圭曰,小臣頃當刑官,因科獄狼狽,他事有未暇及,而此則係是重獄,故槪見其文案矣。大抵此係疑獄,當初權諴,以徵債於叚益事,私自結縛叚益,此爲其罪,而亦非權諴獨爲之事,與朴泰階同坐,使泰階奴結縛,其所犯,似無主客,且其屍親發狀,與檢屍時所供,亦參差,終又變辭,此皆疑端,則當初刑官之歸罪於諴者,有未可曉,而諴之中間亡命,亦有罪矣。今變辭之屍親,旣因赦放釋,則權諴推治之路,亦斷矣。此乃今臣職事之外,而前所考閱者,故敢此仰達。上曰,此事,前刑判,亦以疑獄爲言矣。未知何以處之,則可乎?頤命曰,凡獄事無一疑端,詞供俱備,然後可以推問承款,而不然則不可一向刑訊,以次律施行,以爲定配,似宜矣。宇杭曰,殺獄事重,議大臣處之,似宜矣。頤命曰,缺有難獨見,倉卒稟決,使諸大臣考閱文案,而缺議大臣稟處,可也。出擧條又所啓,靑登獄事,甲申年始發,而尙未結梢矣。蓋靑登,林川人宋聖翊墓奴也。當初禹命夏葬母之地,與宋聖翊等相訟,及其入葬之後,旋遭掘塚之變,命夏·舜擧,又被靑登之撲殺,上年李彦綱,爲刑判時,陳達于榻前,宋聖翊及干證諸人,竝爲拿致後,彦綱卽爲見遞,而聖翊發明之事,則以爲渠家與命夏之家,相距二十里,命夏之偸葬,在於甲申四月十三日夕,而靑登之掘塚撲殺,在於十四日朝,其時渠之兄弟,則爲見隣邑權輔德家會葬,出往未還,此是靑登之所爲,而渠輩則元不參涉云云。以事理推之,則如無渠輩指揮之事,則爲其奴者,豈有擅掘獨殺之理乎?卽今干證諸人,皆因赦蒙放,而聖翊則尙在囚中矣。當初自本邑査問時,推官不能詳査,命夏則謂渠之母葬,在於四月十三日丑時,而靑登作變,則在於十四日朝,聖翊輩,豈有不知之理乎云,而聖翊則謂偸葬於十三日夕,出外之人,何由聞知,而指揮於一夜之間乎?蓋十三日入葬之早晩,亦甚緊切,且命夏招內,會葬之人現告,而不爲推問,命夏招內,又謂其時,至有本官鄕所之領去祭物者,聖翊四月十三日會葬之說,乃是飾詐云。此則今番所發之言,而不載當初推案者也。然此數條,皆可盤問,外方獄事,自其所發處,卽爲推問,則覈實有路,而每以外方之不善推覈,輒上京獄,臣意則京司推覈,未必盡善,而外方旣有道臣,朝家委任,則不必移於京獄矣。況今此被援諸人,一番推問之後,皆已下去,遠外之人,更難拿致,此外可問之人,亦難盡爲推捉,靑登則幾盡吐實,更無可問之事,自本曹仍爲加刑,期於輸情,而聖翊則自本道各別明査,似爲得宜,近日星州獄事,旣令本道査覈,則此亦下送于本道,以爲査問之地,何如?上曰,下送于本道,使之明査啓聞,似好矣。健命曰,然則使道臣親按乎?別定査官,使之推治乎?上曰,何以則可乎?頤命曰,道臣親按,不常有之事矣。營下守令及都會中,擇其剛明之人,査問宜矣。上曰,營下守令中,擇其剛明人,詳査啓聞,可也。出擧條金宇杭所啓,臣待罪忠淸監營也。缺上上年,林川郡缺大王胎室,及瑞山郡明宗大王胎室碑石,及其他石物修改時監役吳遂顯,兩月監董,勤勞不少,曾於己巳年,珍山郡太祖大王胎室碑石修改時,監役官李仁倜,以監董事,至於六品遷轉矣。胎室事體,不宜異同,依太祖大王胎室修改時例,合有論賞之擧,故敢此仰達矣。上曰,其時偶未論賞矣。今亦依前例論賞,可也。出擧條李健命所啓,趙挺豪,頃日一次訊問,更無所言,故本曹請加刑蒙允,而臣有所懷敢達。蓋其疏語,極爲凶慘,罪狀有難容貸,而渠旣自稱儒生,且自謂百餘多士,聯名陳疏,寧有聽人指嗾云。若限以輸情,一向刑訊,則不無後弊,自上酌處,未知,何如?鎭圭曰,小臣旣被趙挺豪之所斥,以此陳疏,可謂有嫌,而第所嫌則小,而關係至大,言端旣出之後,何可避小嫌,而不達所懷也?李健命,以三條爲言,而皆不然,渠雖以儒爲名,所犯關係非常,則豈可謂以儒疏,而不正其罪乎?自前以儒爲名者,隨其所犯而罪之,匪今斯今,告廟事,當時嶺·湖,一種兇徒,以此陳疏,而此則猶是逆節未露前事也。及至庚申諸賊,所供而兇謀彰著,蓋假託禮論而告廟,欲以此搖動長秋者,便是逆也。頃日聖敎,至嚴至正,夫逆案昭著之後,爲人臣子者,何敢又爲憑藉此事之計乎?其所用意,旣承述兇謀之緖餘,則其可以儒待之乎?且聯名雖百餘,聞湖中往來人所傳,則多是虛錄云矣。雖以後弊爲慮,情狀旣極兇慘,則朝家豈慮後弊,而不正其罪乎?刑官意見,旣如此,則於受任之初,陳其意見,容或可也,而初旣施刑,又無辭而請加刑矣。及至加刑判下後,不爲擧行,今乃欲酌處,其意果以加刑爲不可,則前以爲請者,可謂不誠實,且無論罪狀之如何,所謂酌處者,大臣或可陳疏,而有司之不擧行判付而請酌處,亦失體矣。健命曰,不誠實之語,臣未知其可也。凡事自有規例,初旣不服,故例請加刑,而加刑判下之後,如有意見,則如非位卑不敢請之人,登對陳稟,亦豈不妨乎?持平金雲澤曰,如有所見,則何可不爲陳達?第以缺罪至重,而不爲懲治,則其有關於後弊,尤極可慮,缺乃趙䃏之族姪,此已不可謂之儒疏,而況其疏下百餘人,多是冒錄,故其中不知疏事而混入者,皆呈于本道,欲出以明其不參之狀云矣。健命曰,此乃風聞,其虛名與否,何以盡知乎?旣稱多士之疏,則一向刑推,似爲太過矣。雲澤曰,限輸情加刑,至於致斃,雖或過重,而本曹刑訊,元無致斃之慮,豈以二次之刑,謂之過重,而徑先酌處乎?此則斷非懲惡之道矣。上曰,一次刑訊,不爲承款,則加刑,例也。加刑判付之後,刑官如有意見,則登對時稟處,亦不知其不誠實矣。大抵當初告廟之論,極其兇慘,庚申逆案,旣已昭著,則爲臣子者,何敢如是憑藉,而乃者挺豪之疏,極爲兇惡,故必欲問其指嗾矣。旣不直招,則似當加刑,然使之終斃杖下,則予心亦以爲過,極邊定配,可也。出擧條咸鏡監司李光佐進伏。上曰,方面之任,何處不重,而北路關防,爲任尤重,卿其往哉惟休,盡心職事,毋負朝家委畀之意。今當辭陛,別有稟定事乎?李光佐曰,臣本資性魯莽,全無解曉,前任方面,亦無一分報效,而今復陞擢,畀此重藩,必不免僨誤,惶懼極矣。臣於前日,不曾見北路,凡百事形,漠然不知,到任後徐加採察,若有可以變通者,固將隨續狀請,而自拜命以來,細問于北路往來人,且參以平日聞見,則本道人心收拾,爲第一急務矣。一自參利禁絶以後,生理倍艱,不能自存,王化又遠,守令恣其侵漁,種種官役,民不支堪,且六鎭則咫尺胡地,望見彼邊,則參貂獐鹿,比此倍多,不可勝用,至於材木柴草之屬,彼邊則無數,此邊則全無,豆滿江邊,彼此山岡,犬牙出沒,遠望難可辨別,而只以草木有無,別之,兼且彼地,則全無賦稅,自事而已。此邊則征役煩重,如上所陳,小民每歆羨彼邊,公然發說云。如許人心,一有緩急,其憂何所不至?今宜別樣安撫優恤,使之稍發向國之心,而此事絶難,誠不知其何以措處也。大抵守令得人,最爲急務,雖有弊法弊事,守令若賢,則可能方便康濟,自上前後累勅銓曹,終無實效,無如之何,今有一事,武弁未經六鎭守令,則不許拜閫任,曾有令甲,而近廢不行,今若別爲申明定式,未經六鎭,三·甲守令者,斷不許擬閫望,則有地望名稱,以閫任自期者,知其早晩,必不免一往,必將自求六鎭三·甲之不暇,不期擇而自歸於擇差矣。此法堅持不撓,如蔭官之生進經三曹幼學經詞訟衙門,然後方許拜守令之法,則必有實效矣,此非欲使六鎭·三·甲,盡爲閫帥階梯,如吉州·永興,只於早晩一經,然後方許閫望,而曾前已經閫擬者,宜不在此限,以此斷然行之,實合事宜,故敢達。上曰,其言是矣。各別擇差,可也。頤命曰,爲兵·水使者,未必賢於不爲兵·水使者,而以此申飭,則必有所益矣。上曰,申飭兩銓,着實擧行,可也。光佐曰,定爲令甲,使之奉行,何如?頤命曰,出擧條申飭,則可爲定式矣。上曰,依爲之。出擧條光佐又所啓,故相臣閔鼎重·南九萬諸人按道時,則深知北路人心事勢之如彼,激勸之道,比他路懸絶,故狀聞于朝,直得兵曹綿布,厥數甚夥,郡邑鎭堡,皆行試射放,廉行賞格,鎭卒之最飢寒者,亦爲別樣救濟,此實賞一人,而千萬人勸者,故人皆知朝廷德意,感動奮勵,其效不細矣。近年則民困益甚,而激勸之道亦漸衰,卽今則穆克登纔過,而渠亦以累千里外持來之牛,處處宰殺犒饋,別致慇懃,下愚無知,皆以爲惠,我國官吏,則無可以措手施惠者,誠爲可歎,此時政宜別有聳動軫恤之方,而臣雖下往,空言慰撫,其何以少宣朝廷德意乎?兵曹綿布,今不可望,而關西,有備局句管木近七十同,此木若限六十同劃給,則庶可以此,有措手勸恤之道,此木元數無多,自備局元無緊關經用,且此數則年年新捧,今雖劃給,今秋又當産出,本路事勢,別賜照察,特爲劃給,何如?上曰,大臣之意,何如?頤命曰,祖宗朝,以北路爲重,蓋嘗擧一國之力而顧濟之,今則抛置邊事,有若相忘,人心之解體,職由於此,按道之臣,欲爲宣布德意,有此仰請,備局留儲,雖甚匱乏,而豈不可不許乎?上曰,道臣所請,不可不許,依爲之。出擧條光佐曰,北路親騎衛,自是精兵,國家緩急之用,無過於此,而近來西銓,缺皆爲厭避,漸歸虛疏,殊甚可惜,前方伯,以施缺何以指揮,而缺頤命曰,太祖大王朝缺所,以此北道人,多有上來時仕者,一自親騎衛缺應募軍卒之精强,漸不如古,前監司李善溥,狀缺爲出身,則以試射居首者爲邊將,閑良則設科賜第,以此爲激勸之地,則應募之道似勝云,而卽今京外武士,多有缺故未及調用,今雖創新窠,亦難一一收用,且念北路,罕有設科,今若設科勸勵則似好,而至於賜第,則亦似重難,故姑爲寢閣不行矣。今此道臣所達如此,當從容商確,更爲稟定矣。上曰,此則更當從容商確,而近來北路軍兵之精悍,雖不如古,比他道猶勝,道臣下往後,各別撫恤,可也。光佐又所啓,小臣自拜此任,聞朝臣,多以鳥銃收藏之失當,爲言矣。厥後更聞之,壬午年,因筵臣陳白,自上以有同因噎而廢食,禁銃之後,亦有犯越者,不必以銃殺人,挺亦足殺,因此永廢,事甚虛疏爲敎,而仍命自今出給,斷然行之,其時上敎至當,而本道守宰,恐其生事,不爲奉行,仍至於寢閣,而朝廷雖聞其如此,亦置之不問云。今若不善,則反之可也。如其不然,則當使施行,豈可一任其因循,置之於行不行之間乎?雖有朝令,今旣年久,其不行,亦朝廷所知,宜更仰稟,故敢達。下詢廟堂,何如?上曰,古無是事,而自乙丑犯越之後,恐其生事,始爲收入,聞帥臣之言,則北道軍兵,以其不常習放之故,或不知粧藥放砲之法,或有聞聲而驚駭者,此實悶事,前日亦已下敎,而旣已犯越,則雖非鳥銃,以挺殺人,亦非難事,豈可以此,而仍爲收入乎?頤命曰,乙丑以前,亦豈無犯越之時,而乙丑年,以鳥銃生事,故仍爲收入矣。卽今北路軍兵,皆不解粧放之法,雖有惡獸之不能制,且鳥銃年久不用,故鏽澁難放,其爲害者三也。壬午年,有上敎許令出給之後,北路官吏,恐其生事,不爲奉行,丙戌年,因閔鎭厚陳達,使之出給,而依前收入,不爲出給云,當使道臣缺賞則,似宜矣。鎭圭曰,當初收入,失計大矣,而壬午缺雖或生事,尙不奉行,臣聞判尹閔鎭厚缺計,備局之淹滯不行,而此缺奉行,而然各邑之明知其有朝今,不若出擧條缺矣。頤命曰,固當出擧條,而道臣着意擧行而後,可責實效矣。上曰,前旣下敎,而乙丑年,適以鳥銃生事矣。豈可每每如此乎?且旣犯越,則雖無鳥銃,亦可殺人,因此而收入,則其爲邊境,失計大矣。自今以後,出給習放,可也。鎭圭曰,渭原犯越時,則以木椎殺人矣。光佐曰,趙泰東之言,與此有異,乃我境許採事也。其時,故判書李寅燁,以後日登對時稟處定奪,而因循至今,尙不稟處,此則非鳥銃事也。上曰,當出擧條申飭,而道臣知悉奉行,可也。出擧條又所啓,開市弊端,罔有紀極,彼中才爲申飭云。如有可以變通者,則當爲狀聞,而伏聞朝家,曾令評事,檢察開市云,若果每年如是,則禁戢我國人弊端,當有實效,而厥後全無奉行者云。誠可寒心,今後則未經開市前,評事勿許受由,開市時,評事往在開市當次之邑,嚴加檢察,而彼人罷歸後,方爲離還事,更爲定式施行,何如?頤命曰,臣曾於赴燕時聞之,則通官金世傑之奴蒙人,嘗隨世傑,勅行及開市時,屢出來,能通我國言語,自言會寧開市時,生子於朝鮮,常常思見云,以此見之,則北關之不嚴,可知,使評事檢察,則此等事,可以嚴防矣。上曰,使評事檢察,則必有其效,所達是矣。此後則評事開市前,勿許受由,罷開市後,始許受由,可也。出擧條又所啓,胡馬,御乘外,舊則禁其私買,而頃年還復許買戰馬,臣曾稔聞其情形,胡馬之良於戰陣者,彼人斷不許賣,所賣皆耎脆或有病之馬也。觀於京中所在,㺚馬可知矣。如此之馬,一匹給北馬累匹,或五六匹而買之,實爲無據,北馬甚良,致遠耐飢,絶勝胡馬,而因此多失,漸至耗縮,雌馬亦間間挾賣,弊端不少,外議亦多以如前禁買爲便,自今還復禁斷,恐合事宜,敢此仰達。上曰,此事,何如?頤命曰,私買戰馬之弊,果如所達,故中間禁之矣。其後,因將臣陳達,復開此路,故北馬多費,此乃北關利害之所關緊者,且其土性異宜,今若更防此路,則似好矣。缺御乘,則自北京買出似勝,而駕轎馬,則北馬反勝於胡馬,缺似有將臣所陳達,而不能分明記得矣。更缺光佐曰,彼此定界事,頃日廟堂缺深處,或累石,或立柵之意,更爲定奪,當依此奉行矣。上曰,然矣。左副承旨金相稷,讀傳敎文,仍讀別諭。光佐聽訖退伏。頤命曰,新授統制使,旣以人言見遞矣。夫馬之上來留連,已至四朔,且前使之旣遞久留,亦似可悶,廟堂,旣以水原府使李宇恒,議薦差出,而以未及交龜之故,尙未下往,新除水原府使,催促下送,李宇恒,則仍使之除朝赴任,何如?上曰,除朝辭之意,昨已自兵曹啓下矣。新除水原府使,催促下送也。出榻前下敎
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,日氣不和,伏未審日間,聖體調攝,若何?水刺厭進麻痺等症,其有快減之勢乎?臣等憂慮未已,敢來問安。答曰,知道。水刺厭進等症,一向差勝矣。
成均館官員,以知館事意啓曰,臣相琦,來詣泮宮,與臣相游,招致捲堂儒生,以斯速還入之意,更爲勸諭,則諸生等,書納所懷,以爲臣等所懷,已悉於昨日所陳,而更蒙勸諭,不勝惶隕之至,伏念士子至論,莫大於尊尙先賢,尊尙先賢,又莫大於聖廡從享之請也。臣等發此莫大之議,欲陳莫大之請,而爲人所阻,泯默久蹲,則烏在其居賢關沐聖化之意乎?臣等迷滯之見,則與其大論之未伸,不若退去之爲愈,而況且居庠體禮,發論未立,則本有避嫌之規,故今者大論主發之儒生,以疏事之不成,先自退出,則臣等,亦當與之竝退,而聖廟空堂,極爲重大,故連三日入參食堂,縷縷勸入於退在儒生,而終無回聽之意,將欲舍之,而惟以食堂之無弊爲事,則始旣同參其議,今反棄斥其人,義所不可,而封章之擧,更無餘望,今此捲堂,蓋出於此,而師長,每以過當責敎,臣等尤不勝憫鬱之至。噫,臣等之所以痛惋不已者,李德淳,亦士子耳。豈不知尊尙先正之意,而只緣人心陷溺?昔者共公之大論,今乃巧避之不暇,伏想聖明,於此事,亦爲之痛惋矣。臣等發論之初,以爲如非曩時一種醜正之爲,則必無異議於今日,而規避疏擧,乃出於德淳,此豈意慮之所及也?疏事之成,終無可望,而難安之端,去而益甚,雖蒙勸入之命,終不敢祗承云,臣等以爲疏擧固重,而因此捲堂,事體終涉未安,齋任雖不出當,堂上亦無變通之道,累日相持,致令聖廟空堂,其在道理,決不當如是,以此辭意,反覆開喩,而諸生等,終守初見,無意還入,此莫非臣等不善開諭之致,惶恐敢啓。傳曰,疏擧雖重,因此捲堂,實涉未安,更爲勸入,可也。
修撰申思喆,副修撰洪錫輔牌不進,罷職傳旨。傳曰,禁推。
護軍金重三,江界府使遞來。
慶尙道儒生盧大徹等再疏。大槪,請許文元公金長生文廟從享,以副士林之望事。入啓。答曰,省疏具悉。予意已諭於日昨疏批矣。
府前啓,請還收黃順中放釋之命,依律處斷。請李獻英·獻章試券,更該曹更加考覈,拔去榜中。請還收趙挺豪極邊定配之命,依前判付,加刑得情。措語見上答曰,勿煩。柳赫然·李元禎等事,該府稟處間姑停。
御容都寫都監都提調李頤命啓曰,伏見草記批旨,以秦再奚十二日上綃草本,定用事,命下矣。當初以草本完定後,諸大臣會審,親臨事下敎,今此草本,旣已完定,以何日會大臣奉審,而玆事重大,不但大臣之會審,王世子,亦爲入侍同審,則事尤完備,故敢此仰達。答曰,依爲之。
今日景賢堂入侍時,御容正本圖寫,以二十六日定行事,及明日朝前,當令二品以上,無論文武宗臣,曾前累經入侍人員,及曾經玉堂人員,奉審御容草本,政院趁今日抄啓,待明早知委齊會事,榻前定奪。
司諫金楺上疏。大槪,情勢窮蹙,又違嚴召,只推之命,輒出格外,聖恩愈隆,臣罪愈積,敢竭危悃,仰瀆宸嚴,乞伏刑章,以安微分事。入啓。答曰,省疏具悉。不公之論,忿懥之言,俱不必深嫌,爾其勿辭,從速察職。
巳時,上御景賢堂殿坐時,王世子,延礽君,延齡君,判中樞府〈事〉李畬,領議政李濡,判中樞府事徐宗泰,判中樞府事金昌集,左議政李頤命,戶曹判書趙泰耉工曹判書金鎭圭,禮曹參判閔鎭遠,行都承旨兪命雄,行左承旨金德基,右承旨南就明,右副承旨李德英,同副承旨洪禹寧,都廳李晩堅·沈宅賢,弼善李聖肇,司書尹陽來,假注書李廷傑·金翰運·李泰和,記事官徐命均·朴師益入侍。左議政李頤命曰,日氣夜朝則陰濕,晝則甚熱,夜來寢睡安寧乎?上曰,安穩矣。頤命曰,水刺厭進及麻痺之候,連以一向差勝爲敎,未知卽今與昨無異乎?或日漸差勝乎?上曰,與昨姑一樣矣。頤命曰,御容,以秦再奚再草本定用爲敎,故頃日諸大臣奉審後,當商議以定,正本則擇日然後,可以始畫,缺畫像,必畫出全身後,方爲上綃,今日日勢已晩,將未及缺全身草本矣。缺也。禮曹參判閔鎭遠曰,正本上綃吉日,自日官卽爲推擇矣。日昨上敎,詢以二十四·五日亦吉與否,臣意亦以卄六·七日爲遠,而日官言,四日則天賊,五日則十惡,此兩日皆不吉,勢將以卄六日定行矣。上曰,卄六日定行,可也。領議政李濡曰,御容圖寫,以速完爲敎,臣等不勝欣幸,今日有奉審之命,故玆與諸大臣入侍,而今番則與常時有異,頻瞻玉色,然後可以詳知其逼眞與否矣。上曰,然矣。頤命曰,大臣久未入侍,使之瞻望玉色,以爲詳細奉審之地,何如?上曰,依爲之。鎭遠曰,初本竝爲奉審,然後可知其優劣矣。上曰,然矣。工曹判書金鎭圭曰,依頃日都監諸臣奉審例,體貌比常稍簡,似好矣。頤命曰,諸大臣皆眼昏,必近立瞻望,然後可以詳知矣。上曰,然矣。判府事李畬曰,遠瞻,勝矣。上曰,凡畫像遠瞻,勝於近瞻矣。畬·濡,竝入奉審,判府事徐宗泰·金昌集,又竝入奉審。頤命曰,大臣奉審後,下詢其所見,何如?濡·宗泰,又入而奉審西邊所奉安草本。上曰,各陳所見。畬曰,小臣久在鄕曲,未瞻天顔,已至數年,頃日入侍時,亦嚴畏不敢仰瞻,今玆昵侍,始敢瞻望,詢問之下,敢不略陳愚見,仍指上綃本曰,此本頗勝矣。又曰,小臣不知畫格,而古人所論,只取其精神之髣髴,必欲酷似,則反爲失眞矣。今此綃本,雖意外逢着於他處,可知其爲聖顔矣。濡曰,小臣不敢詳知,而頃日奉審草本,則頗爲髣髴,而筆有肥盛之氣,無瘦謝之態矣。今此新本,比初稍瘦,此是最勝處矣。宗泰曰,近來天顔,比前頗瘦,而新本則似是太瘦矣。倐然瞻望,新本似勝,而詳細參看,亦不知其懸勝,但所勝者,眼彩耳。昌集曰,凡畫像高掛,遠看髣髴,有味則謂之善畫矣。頃日奉審初本,意以謂髣髴,今玆新本,比初尤勝,此足爲古人所謂七分貌者矣。頤命曰,今日使諸大臣奉審之意,非但爲比較於初本,欲以此本定用,則使之商確論定,何如?上曰,唯。濡曰,臣亦累見閭閻畫像,則絶無髣髴缺髣髴,眼彩頗勝,肥瘦適中,似此缺難保其必勝於此,以此本定缺畬曰,使畫工見之,則未知以何本爲勝,而古人所論,眞不過於七分,今此綃本,儘不下於七分矣。且念畫士及看檢諸臣,殫竭精思,幸得至此,何用更爲出草乎?雖使出草,亦難保其必勝於此矣。宗泰曰,入而瞻望,頗似髣髴,欣幸之極,更無所達,然凡畫像之法,最難寫眞,雖以閭閻間事言之,付諸畫士之手,不限時日,使之盡意以畫,或幸而得恰似,然後乃止矣。今番圖寫時,不多如秦再奚者,雖未易得,而更爲試才,益求其精,則未知何如,然以臣賤見,不敢詳知矣。昌集曰,雖以閭閻間畫像見之,或有初畫而得味者,或有累畫而不得味者,大抵得其髣髴者亦難矣。小臣今番赴燕時,或謂彼中畫法,勝於我國,故小臣賤像,使出兩件草,而終不肖似,故不爲成出,只以草本出來矣。工曹判書金鎭圭,頃到臣家,臣出示,則鎭圭謂,一本設彩頗善,至於上達天聽,遂有入送之命,仍命秦再奚,使之成給,臣誠惶恐,不知所達,今此御容,不至累度經營,遽得意味,雖謂之七分,誠不爲過,至此圖寫,實出意慮之外,今若更畫,則或得加勝,而臣意則此本,足以爲萬世傳矣。頤命曰,徐宗泰所達,蓋以事體莫重,故更加精愼之意也。第常人亦多有畫像者,旣得髣髴後,欲爲加勝,使畫士摸其本,而暫欲變通,則精力旣竭,不但不能變通,漸至差誤者,例也。卽今朝士中,金鎭圭所見,極爲精詳,而不知其變通之道云矣。上曰,一畫進退,優劣懸殊,蓋所爭者毫釐耳。昌集曰,閭閻間畫像,使他人見之,則或謂恰似,或謂懸殊,若果如今日御容,則誰敢謂之未盡乎?臣意則似無改畫之事矣。鎭圭曰,臣於當初,以外方畫士,盡爲試才後論定之意仰達,蓋以事體至重,故欲爲累度出草,十分髣髴,而徐宗泰所達,亦與臣意相符矣。張泰興畫格,固知其不及於秦再奚,金振汝,則三度出草,漸勝於初,猶可使之入侍出草,未知何如。上曰,旣無甚優劣,予不欲使之入侍出草也。鎭圭曰,金缺意思矣。今番所畫,比前頗減,缺則振汝爲人鈍滯,故私人畫像,磨以歲月,缺今番則似或事出急遽,心有所動,不能盡其才,而瞻望諸大臣,皆以秦再奚再草本,謂得七分,而臣意則似是六分,不敢謂之極盡矣。其在萬世傳神之道,不宜如是而止,更使磨以歲月,從便圖寫,實有得於重事體之道,而亦何敢自下擅斷乎?王世子,亦以所見陳達,則臣下可得以仰聽矣。王世子曰,予不知畫格,諸大臣所達之言,皆好矣。宗泰曰,人皆謂無欠,然後決定爲宜,而優於秦再奚者,旣難得之,則使渠更殫心力,務歸極盡,何如?畬曰,雖以善書者言之,初頭得意之後,或漸不如初,畫法與書法無異,則旣盡心力而後,雖畫而又畫,何以踰其分限乎?臣不知秦再奚技能之高下,而畫法蓋千萬層也。使之改畫,或得加勝,而今此草本,旣如是髣髴,雖以此成出正本,似無所欠矣。頤命曰,或謂金翊周,不及於金振汝,而臣亦曾見其所畫,則不知其善矣。昌集曰,瞻望之際,旣無大段疵摘之處,而凡畫像,設彩最難,旣得如是髣髴之後,善爲設彩,則似有加勝之道矣。濡曰,徐宗泰所達之言,蓋欲其極盡無欠之意也。實出於臣子之至誠,而第念瞻望諸臣,皆曰髣髴,以大體言之,則如此髣髴亦難,且畫法,或有得失,雖使更畫,難保其必勝於此,以此本定用,恐或得宜矣。上曰,一畫士所畫,或有得味於此,而不得味於彼者矣。頤命曰,一人畫兩人之像,其或善,或不善,例也,而雖使畫一人之像,及其正本畫成時,亦有反不如草本者矣。上曰,然矣。濡曰,南中畫士,何間當上來乎?鎭遠曰,全羅監司報狀,今朝始到,畫士之上來尙遠矣。昌集曰,金翊周雖來,安知其必勝於秦再奚乎?上曰,都提調,曾前使畫其像,而不成云矣。上曰,承旨各陳所見,諸承旨,趨進奉審後,行都承旨兪命雄曰,詳瞻新本,則極爲髣髴矣。右承旨南就明曰,凡畫像傳神,在於眼睛,而今此新本,雖勝於初本,眼彩似不足矣。行左承旨金德基曰,日昨奉審缺旣陳所見,而第恐其設色,或變於乾沒矣。今玆缺右副承旨李德英曰,當初奉審缺今玆瞻天覩畫,始覺髣髴缺六分,則臣不敢的知,而似此繪成,亦不易得矣。同副承旨洪禹寧曰,頃審草本,猶似未盡,今瞻新本,比初懸勝矣。金翊周,頗善於模寫,而至於畫像,則不可但以畫品論之,必有英邁覺悟處,然後乃能臻竗,而翊周爲人,不甚伶俐,且其久在鄕曲,今雖使之猝然出草,安知其必勝於秦再奚乎?頤命曰,諸大臣,皆以此本爲無欠,判府事徐宗泰之言,亦非以爲未盡,蓋出於冀其加勝之意,而畫士技窮之後,雖使更畫,難保其必勝之,諸臣之意皆然,當依聖敎,以此本定用乎?上曰,今番則必欲傳神,故秦再奚,若於初本不得味,則方外士人中,欲爲窮搜以得,期於必成矣。秦再奚所畫,自初頗得典刑,至於再綃而髣髴,金振汝·張泰興畫格,旣無甚優劣,則不必使之入侍出草,而自此專委於秦再奚,可也。頤命曰,金昌集以爲,遠瞻御座及影子,則不相懸絶云,所見如許,極爲多幸。上曰,畫像,何能的似於眞面目乎?只取其味,可也。昌集曰,凡畫像人,與畫各在之時,或似髣髴,而其人在傍則懸殊,今此草本,掛之座隅,無大段錯誤處,可謂善畫矣。上曰,畫像旣得精神之後,更欲加勝,則反不如初,一畫進退,所見懸殊,其所爭者,秋毫之間耳。頤命曰,然則當以此本定用乎?上曰,依爲之。頤命曰,頃日二品以上及玉堂諸臣,竝爲奉審,而似無的見,今此正本旣定之後,不必更爲論列,而第聞群情,皆欲一番瞻望云,其在愼重之道,允宜洞燭下情,更於無故之日,抄擇二品以上及曾經玉堂人員,使之奉審,且聞宗班,亦有一番瞻望之願云,亦爲一體抄啓,使得進參於奉審之日,何如?上曰,明日奉審,可也。頤命所啓,事有可以預稟者,諸大臣入侍,亦宜下詢處之,故敢達。正本畢畫之後,一本當奉往于江都,而今番則與前有異,輿衛軍陣,不可不備,且大臣及都監堂上·郞廳·兵曹官員·承旨·史官,竝爲陪往,此實大擧措也。以缺奉安時事推之,圖寫粧䌙之役,幾至卄日,奉往缺此治往之際,田畓易致損傷,缺害農必矣。臣與諸大臣相議,缺姑爲奉安于大內,待秋奉往,則事極便順云,日後以水路奉往,似爲便好,而水路亦不爲無弊,且或値風雨,則必有遲滯之患,船中經宿,亦爲不便,未知何以爲之耶。上曰,諸大臣所見,何如?畬曰,臣於閤門外,已聞此言矣。江都奉安之擧,旣無時月趁期之事,則陸路奉往,擧措重大,正當劇農之節,畿甸列邑之民,勢將數日奔走,其爲失時之弊,不可不慮,姑爲奉安於大內,待秋奉往江都,恐合省弊之道,至於水路之議,固似簡便,而群議以爲近來水路,與前不同,行船多有不便處,或値風潮不順,則必有遲滯之患,列邑待候,或反增弊云,其言然矣。臣意,都監工役告完後,稍遲數月,以陸路奉往江都,恐好矣。濡曰,都監事訖之後,奉往江都,若有不容少緩者,則事體旣重,不必以有弊爲言,而非有時日之急,且當來月望念間,則日氣漸熱,又是潦雨之節,綃面新彩,恐有沁濕之慮,今姑奉安于大內,稍待日氣淸涼後奉往,似爲得宜,亦合爲民省弊之道矣。今番凡事,自上多從儉約云,農務方殷之時,此亦必有軫念矣。至於水路奉往之議,若乘潮遇順風,則瞬息可到,而如或風濤不順,則必未免阻滯之患,亦無益於省弊,而反有所害,莫如差待秋間,以陸路奉往之爲便矣。宗泰曰,臣於閤門外,聞左相之言,略言所見矣。小臣之意,與判府事李畬之意無異矣。江都奉往,若在來月,則政當極農之節,此甚可慮,曾前有奉安禁中,待秋奉往之事,事體雖重,聖上每以民事深念,今此姑爲奉安于大內,待秋奉往,以爲便好,水路稍似省弊,而不無可慮,有如諸大臣所達,似不如陸路奉往之爲穩矣。且念奉往之際,沿路侍衛軍兵,亦至數四哨云,雖過農節,而初秋穡事,尤無暇隙,威儀雖不可不備,聖上若有特敎,使之量此從簡,則似好矣。上曰,此等事,變通從簡,好矣。昌集曰,缺待秋之說,好矣。至於水路,則遲速難知,風勢若缺遲滯之弊,且以威儀言之,缺上曰,缺陸路奉往,可也。出擧條鎭圭曰,前日都提調,以全身出草時,親臨之意仰稟,則以明日親臨下敎,而二品以上明日奉審事,亦爲定奪矣。諸臣奉審時,似無親臨之擧,而全身出草時,當爲親臨,則奉審及親臨時刻先後早晩,亦當稟定矣,今番奉審時,不必使之更陳所懷,諸臣趁明日早朝,入來奉審,而親臨時,定以食後,何如?上曰,然矣。諸臣奉審時,更無所懷,陳達之事,明日食前,使之奉審,可也。頤命曰,今番雖不如前,各各獻議,其中有意見者,使之略陳,臣等詳聞其言,入侍時陳達群意,何如?上曰,依爲之。德基曰,然則文武官二品以上,曾經玉堂人員,及宗臣,竝爲抄啓乎?上曰,宗臣,頃日不得奉審,今番則一體抄啓,俾得奉審,可也。出榻前定奪鎭遠曰,金振汝,初旣給馬上來,下去時亦當給馬,而金翊周,雖上來,不爲試才乎?上曰,更無試才之事矣。鎭遠曰,然則金翊周,亦一體給馬下送矣。遂罷出。
上在慶德宮。停常參·經筵。
政院啓曰,行大司諫權尙夏,執義柳泰明,掌令金斗南俱在外,掌令韓永徽,持平金雲澤·李挺周竝呈辭,無一行公之員,呈告申飭之餘,監察替行茶時,事甚未安,除在外外,呈告人員,竝卽牌招察任,何如?傳曰,允。
成均館官員,以知館事·同知館事意啓曰,朝者草記批下之後,臣等卽招諸生,以聖敎辭意,更爲敦勸,且以當初捲堂,雖有所執,及承聖敎,還爲入堂,少無害於自處之道,反覆開諭,不啻縷縷,而諸生等,不爲回聽,又退而書納所懷,以爲臣等,伏見本館草記下批,則以疏擧雖重,因此捲堂,實涉未安,更爲勸入可也爲敎,臣等不勝惶悚隕越,固當祗承之不暇,而第伏念,國家設此賢關,敎養多士,意非偶然,而爲士者之責,不過爲斯文守正論,使國家元氣,不至於委靡不振者,乃其職耳。今者臣等,以斯文莫重疏辭,發論三朔,爲人所沮迄無封章之望,臣等豈可徒事餔餟,而使正論不伸,元氣不振,以負國家敎養之本意乎?且八路章甫,從比從祀之請,逐年叫閽,而今者嶺儒,亦以陳疏,獨此太學之疏,爲一李德淳所沮,反不如草野之士論,此臣等之所以寧欲退去,而不欲苟蹲於賢關者也。臣等雖昧昧無知,豈不知捲堂之不可容易,君命之不敢違越,而旣發大論,將歸虛套,不勝抑鬱之志,旣已相率而退,大論未定之前,又反相率而入,則臣等之進退,終無可據之義矣。玆不敢祗承勸入之命,只候譴罰而至。太學空堂,已至三日,事體道理,極爲未安,何以爲之?敢啓。傳曰,從祀之請,事體不輕,則李德淳之終始不應疏事,極涉未安,停擧,更爲開諭,斯速還入之地。又啓曰,臣等伏承本館草記批答,招致諸生,傳宣聖敎,仍爲勸入,則諸生等以爲,聖敎至此,惶恐還入云。齋任李德淳,依聖敎停擧,臣等卽退出之意,敢啓。傳曰,知道。
府前啓,請亟還收黃順中放釋之命,仍令該曹嚴加窮問,依律處斷。請李獻英·獻章試券,令該曹更加考覈,拔去榜中。請還收趙挺豪極邊定配之命,依前判付,加刑得情。措語見上訓局軍兵之藉勢驕橫,其弊蓋已久矣。馬兵姜石俊,有凌辱士夫,裸體作拿之罪,自本府卽發刑吏,使之捉來,則石俊,與其兄石壁,持弓馳馬,亂射其士夫家,又爲突入,撞破門戶,蹴踏婢僕,萬端肆虐,勢甚兇獰,刑吏不得下手而來,故移文訓局,使卽捉送,而石俊,稱以逃躱,只送石壁,而回移中以爲,不無參酌之道,又以爲從公處置,宜當,將令之不行於管下軍兵,使石俊逃躱不現,已極可駭,且聞士夫之婢子,因石俊之蹴踏,至於致斃,京兆方有檢尸之擧,其驕橫之習,兇獰之狀,必露無餘,而其主將者,常時旣不能戢束,又於作拿犯罪之後,乃反容護,回移措語,有若以本府推捉,未免爲過重狹私者然,其不戢驕兵,輕視法府之習,不可置而不論,請訓鍊大將李基夏推考。答曰,不允。
判府事趙相愚箚子。大槪,今此御容奉審之時,病未趨參,敢陳實狀,冀被譴何事。入啓。答曰,省箚具悉卿懇。素患彌留,慮念曷已?不得進參,有何所傷?卿其安心勿辭,亦勿待罪,從容善攝。仍傳曰,遣史官傳諭。
忠淸監司書目,韓山呈,以校理權忭辭職上疏上送事。啓。答曰,省疏具悉。爾其勿辭,從速上來察職。以上朝報
內醫院官員,以都提調意啓曰,針監造考例施賞事,命下矣,取考前例,則或有相當職除授之敎,或有陞六之命,今此針監造官李敏夏,已出六品,似當施以相當職除授之典,而恩賞重事,自下不敢擅便,敢此仰稟。傳曰,依爲之。吏曹謄錄
辰時,上御景賢堂殿坐。御容圖寫都監都提調李頤命,提調趙泰耉·金鎭圭·閔鎭遠,行左承〈旨〉金德基,都廳李晩堅·沈宅賢,監造官鄭維升,假注書金翰運,記事官徐命均·朴師益入侍。都提調李頤命進伏曰,日氣漸熱,夜來寢睡,若何?上曰,安穩矣。頤命曰,水刺厭進及麻痺之症,與昨無異乎?上曰,麻痺之候,與昨無異,而水刺則勝於昨日矣。頤命曰,今此正本施彩之役,不可獨委於秦再奚,必有助役者,然後可以速完,故頃日入侍畫員二人,使之助役,而皆不慣於施彩,畫士中張得晩,頗精於施彩云。且關西畫士金振汝,曾前畫人之像□矣。見其所畫洪萬朝像,則不但善爲摸寫,其施彩極精,昨日以還爲下送之意陳達,而今姑仍置,使之助役,張泰興亦使之同爲施彩,何如?上曰,依爲之。提調趙泰耉曰,劑入丸藥,其已缺自今日進御矣。泰耉曰,虎蠶丸,例有惡心之症缺進服乎?朝前已爲缺今日諸臣及宗班奉審後,缺久未入侍之宗臣及武將,則或依俙未能詳缺體則好云矣。儒川君濎,獨以爲,眼睛太白,暫有肉色則似勝云。此言或有所見,而然畫士入來後,當更爲商議矣。上曰,依爲之。泰耉曰,儒川君濎以爲,大體則旣已寫眞,眼睛少加肉色,尤爲極盡云。畫士入來後,更爲商議則可知矣。頤命曰,此外無未盡處云矣。上曰,唯。泰耉曰,兵判以爲,下唇黑色,太過云矣。提調金鎭圭曰,草本始畫時,秦再奚以爲,渠之所見,則下唇似有黑點,故少加黑色,而趙泰采所見如此,前頭施彩時,更爲詳細瞻望,則可知矣。上曰,然矣。遂招入畫士,展草畫本。頤命曰,眼睛及口唇色,問于秦再奚,宜矣。上曰,唯。金鎭圭曰,金振汝等助役事定奪矣。不但冠服施彩時助役而已,面部設色時,亦當助役,此必預爲瞻望,然後可以詳知其設色之道矣。頤命曰,畫士輩,豫爲瞻望,然後面部肉色,可以詳知,卽今使之入侍,何如?上曰,依爲之。頤命曰,然則使之權着冠帶以入,何如?上曰,依爲之。頤命曰,凡係大事,曾無大同之議矣。今番奉審諸臣,同聲一辭,但以爲極盡無欠,誠爲多幸。鎭圭曰,此綃本,或有未盡處,使秦再奚,更爲詳細看審,何如?上曰,依爲之。鎭圭曰,又有稟定事矣。全身出草時,以大丹畫之乎?以紗袍畫之乎?上曰,龍袍不必以紗畫之,畫以大丹,可也。頤命曰,耳後少有高處,未知本來如此乎?或以痰而然乎?上曰,此是痰也。非本來所有,此則不必畫矣。頤命曰,鬂髮不能詳瞻,使之進瞻,何如?上曰,依爲之。頤命曰,所達畫士三人,今方來待,當招入乎?上曰,招入可也。畫士張泰興·金振汝·張得萬,遂入侍。頤命,顧謂三人曰,汝等私相講論後,如有未盡處,各陳所見,可也。泰耉曰,張泰興·金振汝,謂玉色有紅氣,而畫面缺白云,則秦再奚曰,玉色雖有時暫紅,而本白云矣。缺卽今垂拱暫低,稍高然後,畫樣似勝云,缺日已晩矣。久御交缺高御交倚,便於瞻望,缺當出草矣。畫士出草後,頤命曰,出草已畢,降御于平牀,何如?上遂降御平牀。上曰,曾瞻永禧殿缺則衣襨似寬矣。頤命曰,衣襨太寬,則肥瘦難以的知矣。鎭圭曰,肥瘦在於面部,豈係衣襨之廣狹乎?頤命曰,日已亭午,水刺進御,何如?上曰,纔已使之持來矣。頤命曰,交倚下鋪席,畫以龍文席乎?上曰,以龍文席畫之,可也。內侍,進水刺牀。鎭圭曰,交倚頭,可以少出矣。上曰,永禧殿交倚頭,亦少出矣。少出然後,似好矣。上仍以兩手,擧帶兩邊曰,太祖大王御容,衣帶之間,境界分明,而第二室則狹袖矣。頤命曰,異於常時狹袖乎?上以手指袖曰,如此如此矣。撤水刺牀。頤命曰,閔鎭遠畫像,使之持來,何如?上曰,唯。上曰,諸臣少退,可也。諸臣遂少退,良久還爲入侍。上曰,閔鎭遠畫像,出示可也。頤命曰,曾前自內繪成之時,費了幾許日耶?上曰,不能分明記得,而累日後,始爲畢役矣。頤命曰,今番亦當繪成二本,似難速完矣。頤命又曰,設彩時,當親臨乎?上曰,其時親臨矣。鎭圭曰,一本畢畫後,又始一本,則工役尤遲,且前頭日氣漸熱,上綃時,竝始二本,何如?上曰,其言是矣。依爲之。行左承旨金德基曰,正本上綃吉日,自該曹更爲推擇,則卄六日前,更無吉日,故閔鎭遠,以卄六日上綃之意仰達,而時則姑無稟定之事,當初以卄六日卯時,爲擇矣。仍定以卯時乎?上曰,依爲之。出榻前定奪頤命曰,都監堂上,例以左·禮·工首堂上啓下,而頃者禮曹判書金宇杭,適有身病,故以閔鎭遠啓下矣。今則宇杭,病勢少歇,故鎭遠,以仍爲替行,爲不安之端,方欲陳疏辭免,而旣已累日監蕫,且習古事,論畫之際,頗有所益,宇杭病雖少愈,而其眼病與脚病,決難入侍矣。曾前缺壇役事,時金圭鎭,亦以參判,監役,長官有故之時,次官替行,旣有前例,則不可以其一時之不安,許其辭免,鎭遠缺爲察任之意,下敎,何如?鎭遠曰,旣有長官缺則長官病勢已差,可缺先此仰達矣。缺令次官代行者,前旣有此例,禮判果是實病,則次官無不可代行之理,仍爲察任,可也。上曰,卄六日,尙隔數日,畫士將多暇隙,卄四日,果何如,而其間更無吉日云乎?鎭遠曰,卄四日,乃天盜日,而其間更無吉日云矣。鎭圭曰,臣曾瞻永禧殿影幀,則以泥金畫之,秦再奚,亦以爲泥金云矣。上曰,今亦以泥金畫之,可也。上曰,胸排龍,以正面畫之,可也。鎭圭曰,雖畫以正面,而稍近後面,何如?上曰,稍爲推送後面則好矣。上曰,慶基殿御容原本,乃我國所畫,而永禧殿影子,則乃摸出者也。上曰,慶基殿奉安時,大臣金壽恒,奉往而影子畫以便服云,濬源殿影子,服色則不知矣。鎭圭曰,濬源殿影子畫本,尤精云矣。上曰,自前爲咸鏡監司者,皆奉審矣。鎭遠曰,洪禹寧以爲,從紗外瞻望,而猶惶懍不敢仰瞻云矣。頤命曰,太祖大王御容,乃四本乎?上曰,當初則五本,而經亂後,只餘二本矣。鎭圭曰,世祖大王御容,當初奉安于江都時,多有傷處,至今彩色熹微矣。上曰,唯。頤命曰,其時山城危急,故故相臣金尙憲,以親祭於影幀之意,陳達矣。上曰,唯。頤命曰,經亂後,江都兒童,得其裂破者,作旗遊戱,自官家推見,則乃國家影幀也。遂狀聞于朝家,而旣已裂破,故朝家命使燒火矣。上曰,唯。頤命曰,閔鎭遠畫像,出給乎?上曰,依爲之。草本畢畫後,頤命曰,今日之役已畢,正本則當待吉日矣。上曰,唯。頤命曰,臣等當退去矣。上曰,依爲之。鎭圭所啓,臣待罪典醫監提調,已累朔矣。近來外司醫官之術業,甚魯莽,蓋以其缺望,只是審藥,故只略講數卷醫書,以爲取才之地,元無致精於鍼藥之技者,此必激勸培養,然後方可成才,曾前本監,有治腫敎授,使之治療士夫民庶之有腫患缺則遷轉東班職,故醫官以此,自勉鍼術矣。中間內缺東班遷轉之路,□取其窠,每以內鍼醫缺還屬本監,自禮曹缺臣申琓,以內局都提調,缺移屬內局,至今連以內鍼醫兼差,而其啓缺於本監提調,又自本監殿最,以內醫而屬於各司,不但有違法典,揆以事體,亦涉苟簡矣。若還此窠,則本監之奬勸,曉解鍼藥者,待其成材而選入內局,則於內局,亦必有益,此窠依法典,還屬本監,似當,內局都提調,今方入侍,下詢,何如?上曰,此事,何如?頤命曰,治腫敎授之屬於典醫監者,乃是法典所載也。鍼醫自外司,勸勵成材,選入內局,豈不好矣,而本監從前,或以不識本業者,拘顔情塡差,故內局鍼醫以爲我輩以鍼灸入侍,而獨不及於方外之醫云,此所以移送內局者也。未知今提調將如何,而若如前,則寧仍置於內局矣。然本監敎授,只二窠,其一移屬內局,本監醫官之稱冤,不足怪也。內醫則旣有其料,或有從他遷轉之階,本監提調之陳達,醫官之訴冤,前後非一,敎授之還屬於本監,似可矣。但屬於內局,已至累年,亦難猝然變通,自今內鍼醫,外司醫,相與輪回爲之,則似好矣。鎭圭曰,本監所屬敎授二窠,而其一則不得遷轉,遷轉者,只治腫一窠而已。今宜依祖宗朝法典,還其窠於本監,而若其前日之以不識本業者差出,責在其時提調,而因此移屬內局,不幾於蹊田奪牛耶?爲今之道,當申飭其必以曉解鍼術者差出,不當仍奪其窠矣。泰耉曰,治腫敎授之屬於內局者,已至累年,且內局醫官,與外司有異,國家任使之道,亦且有別,到今年久之後,更爲變通,則亦不無內醫之稱冤矣。鎭圭曰,趙泰耉所達之言,不然矣。內外輕重,雖曰不同,內局醫官,實自外司選入,則此不可分而二之也。敎授之屬於內局者,本非法典而中間出於內局都提調之偏厚,內醫則雖在年久之後,變通何難乎?頤命曰,外司醫官,旣已稱冤,且此一窠缺屬,則相與輪回爲之,似爲便順矣。上曰。缺出擧條鎭遠所啓,近來科埸,擧缺試場,雖監試初試,缺移設於禮曹,比漢城府缺猝難容接,則禮曹之苟簡,可知矣。今秋慶科時,必有擧子蹂躪之患,不可不豫爲變通,故臣看審禮曹,缺東北邊,有墻垣屈曲處,若稍退直築,則其間草屋二三家,當先毁,而基址則乃禁府地也。毁撤之家,依前例自戶曹給價,似好,且南邊墻底,有長廊十餘間,而其中數間,則樓上庫文書所藏之處也。此長廊亦毁,而移建四五間於後邊空地,則樓上庫下,爲科時易書之所,且南墻外,有中樞府長廊七八間,此亦移建於本府內空地,毁其墻而通樞府,作爲一庭,則殆無異於泮庭矣。或以爲,中樞府乃大臣衙門,事體未安云,而科事亦重,一時借用,何妨乎?金鎭圭則以爲,中樞府移設於他處,其中閭閻家舍,盡爲毁撤,通作試所則爲好云,如此則尤爲恢恢,而擧措重難,且中樞府移設之地,倉卒亦難矣。然不可無某條變通之道,故敢此仰達。下詢于入侍大臣·諸臣,何如?上曰,此事,何如?頤命曰,中樞府雖曰大臣衙門,而自是閑局,一時借用,似爲無妨,未知方帶樞府,大臣之意,以爲如何,而科事不常有,則科時暫借,有何所妨乎?泰耉曰,禮曹庭內,本不甚狹,若借中樞府,則雖不移設長廊,可以容入,且旣移長廊,又爲退築東北邊墻,則雖不借樞府,亦無難容之慮矣。鎭圭曰,小臣頃於待罪禮官時,爲慮試場,有所論說,故閔鎭遠,如是仰達矣。所謂東北邊,卽故景福宮時當直基也。卽今爲閭家,給價毁撤,而空其地不難矣。議者或以稍退中門爲便,而中門·大門之間,旣近,若稍退,則應辦官·禁亂官,似難容置,且毁南墻,而移建樞府長廊,則可得闊□凡場屋試官,必俯見,可以照管,俾無奸弊,而旣不能通作一庭,則難於照管,此爲不便,且以大臣衙門,而科時借用,亦似苟簡,臣意則移建中樞府於空曠之地,盡空其基址,與禮曹通作一庭,則廳上試官,可以遍瞰試場矣。臣故以爲必移,缺則科期不遠,有難猝然變通,缺而擧子漸多缺前則泮水堂場缺難容矣。以此觀之,試場固當變通缺直舊基,移本曹長廊則可稍廣,此爲小變通缺此試場之稍廣,亦未足以盡其救弊之道,試場之外,必有大段變通而後,乃可無弊矣。試官雖是有地望之人,擧子猥多紛沓,則誠難以鎭壓,故大則有蹂躪之患,小亦有濫襍之弊,必有一番大變通,如此之弊,可以革祛矣。鎭遠曰,樞府之庭試官,不能望見,此爲未安云,則勢將只退築東北墻,移建長廊而已。此亦猶勝於前矣。頤命曰,古者待倭人於禮曹,故制度稍廣,只毁長廊,且退東北墻,則更可容百餘人矣。鎭遠曰,可容三四百人矣。上曰,若通中樞府,則試官不能望見云,似涉不便矣。只毁本曹長廊,且退其東北墻,則可容三四百人云,不甚加廣,而猶愈於已矣。鎭遠曰,然則禁府空垈閭家,分付戶曹,給價以買,而令繕工差出監役官,與本曹郞官,眼同擧行,而始役之後,如或更有變通之處,不必更稟,隨便恢拓,何如?上曰,今姑以此變通,可也。出擧條鎭遠又所啓,沿海向化人漁採船屬之本曹,勿許各衙門·諸宮家侵徵者,祖宗朝定式也。蓋異域遺種,不可專無屬處,故屬於本曹,從輕收稅者,非爲本曹收稅之地,乃所以另加護恤,欲其保存也。本曹有刻板勿侵帖,每年印出成給,其來已久,而觀其措語,則祖宗朝撫綏遠人之意,可知也。歲久之後,各衙門,自有侵徵之弊,而忠勳府,以其折受漁場立船之故,尤甚侵督,曾前徐文裕,爲禮判時,以忠勳府勿侵事,啓稟蒙允矣。忠勳府又爲入啓,依前收稅,渠輩每每呼冤於本曹,此事,兩衙門,彼此爭奪,互相啓稟,事體極爲未安,忠勳府,旣有折受漁場,則欲爲收稅於場內漁採之船,誠不足怪,而第聞所收之稅,比之本曹所收,多至四倍,至於缺向化人,亦爲侵責云,今後自廟堂酌定,勳府缺有定數外加捧之弊,則缺向化人混同缺國家之患缺護恤,而至於他民之居向化村者,混稱缺此良民,多遊食之徒,而軍額有難充之弊,缺縣亦有向化村,其民皆以漁採爲生理,各有大中小缺當捉魚時,率其妻子鷄犬,乘船而出,假海爲家,缺民充補軍額,及其乘船一去之後,有同捕風而捉影,缺奈何?閔鎭遠,以勳府收稅,自廟堂酌定之意仰達,缺徵浦民,此府爲甚,而其所收稅,非盡入於官家,缺於書吏輩矣。頤命曰,諸宮家各衙門,侵缺人之作亂矣。鎭圭曰,臣於待罪禮官時,爲缺每欲啓稟變通,而未果矣。閔鎭遠缺更陳所懷,今此變通之擧,猶愈於已,而此不過缺近來擧子,旣倍於前,勿論工拙,收券則多,缺鑑識如此,許多試券,何能一一善擇乎?缺有所變通者,臣取考大典,則京外初試,各有額數矣。中間罷京畿設場之規,而合於京試,故京試赴擧之數,以此旣多,外方額數則自如,而近來鄕儒之上來觀光者甚多,場屋之狹窄,蓋以此也。今若依大典,分京外之本意,京儒則使觀京職,鄕儒則使觀鄕試,而鄕儒中,只以時居館學者,許赴京試,則不但考試之爲便,實合於祖宗定制之意,下詢於入侍大臣及在外大臣,何如?上曰,此言,何如?頤命曰,修明國典,豈不好矣,而第鄕儒之赴京試,其來已久,蓋京師,衆人所聚會,故曰師衆也。在王者一視之道,不宜區別限域,且到今猝然變通,使鄕儒切勿赴京,則多士之怨謗,必多矣。鎭遠曰,金鎭圭所達之言,蓋出於修舊典之意,且爲救弊之道,而臣則以此爲難,凡掌試之缺能盡擇乎?近來科場,輒有人言,而鄕試尤甚,故鄕中缺公道,以此辛勤跋涉,來觀京試,今若盡爲缺朝家雖嚴加防缺類出榜之後,雖缺煩擾而已。且或者以爲,畿缺舊規,則亦爲救弊之道云,而畿甸則列邑殘弊莫甚,缺有難便之道矣。鎭圭曰,京畿儒生,以此累度上疏矣。畿邑缺凋弊,試官供億之費,比前省減,則亦豈有不可爲之理乎?缺考籍一款,若嚴加申飭,則初雖騷擾,後當懲厲,自無冒濫之弊矣。祖宗舊制,不爲申明,而一任其擧子之猥多,只以稍廣試場,爲一時變通之道,此何足以救其弊乎?泰耉曰,變通之道,可以行之者,則變通好矣,而若不得行,則只傷事體,而無其實矣。鄕儒之各赴本道,京儒之只觀京試,豈不便好,而事勢有不然者,鄕儒之赴京試者,若一切防塞,則京儒之籍於鄕,而赴鄕試者,鄕儒亦必擯斥而不與焉,如此之際,必多弊端矣。且京師之義,大臣仰達矣。夫京師,外方之所仰望處也。以平日仰望之誠,于于跋涉而來者,將何以防塞乎?必欲更定令甲,則只自無益而有害,救弊之道,莫如別擇試官,使之另加檢察矣。上曰,近來科場,擧子猥多,故有此陳達,而必欲如是變通,則初頭雖似便好,後必有弊,弊端旣生之後,只自無益而有害,有難猝然變通,姑觀前頭爲之,可也。遂罷出。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,日氣蒸濕,伏未審夜來,聖體調攝,若何?水刺之進,一向加勝,而麻痺之候,亦復減歇乎?臣等憂慮未已,敢來問安。答曰,知道。水刺之進,漸益差勝,麻痺之候,一向差勝矣。
右副承旨李德英上疏。大槪,臣於頃日金吾堂上奏達之言,有不敢晏然者,玆敢露章自列,冀蒙鐫遞事。入啓。答曰,省疏具悉。爾其勿辭,從速察職。
持平李挺周上疏。大槪,臣之母病,閱月沈痼之餘,復爲添亟,萬分危篤,其在情理,實無離違供職之望,乞削臣職,俾得專意救護事。入啓。答曰,省疏具悉。爾其勿辭,救護母病。
府前啓,請亟還收黃順中放釋之命,仍令該曹嚴加窮問,依律處斷。請李獻英·獻章試券,令該曹更加考覈,拔去榜中。請還收趙挺豪極邊定配之命,依前判付,加刑得情。請訓鍊大將李基夏推考。措語見上刑曹佐郞李萬根,爲人貪鄙,行己濫猾,及授本職,凡干聽訟,納賂循情,擅自操縱,雖有私嫌,亦無顧忌,以此凡接訟本曹者,咸願移供於他郞,聽訴紛紜,怨讟朋興,如此之人,決不可仍置重地,請刑曹佐郞李萬根汰去。答曰,不允。
修撰申思喆,副修撰洪錫輔,牌不進,依承傳罷職。
上在慶德宮。停常參·經筵。
辰時,日暈。未時,太白見於巳地。
下直,北評事李世瑾。
府前啓,請亟還收黃順中放釋之命,仍令該曹,嚴加窮問,依律處斷。請李獻英·獻章試券,令該曹更加考覈,拔去榜中。請還收趙挺豪極邊定配之命,依前判府,加刑得情。請訓鍊大將李基夏推考。請刑曹佐郞李萬根汰去。措語見上答曰,不允。汰去事,依啓。
吏曹啓曰,臺官及守令有闕,政事,取稟。傳曰,當日爲之。
傳曰,玉堂違牌坐罷者,竝敍用,復以情勢陳疏者,勿爲捧入。
校理呂光周牌不進,罷職傳旨。傳曰,只推勿罷。
判義禁金宇杭,知義禁金鎭圭上疏。大槪,臣等頃以金吾職事,仰稟前席,及見承宣辭疏,有不可晏然者,伏乞許遞臣等本兼諸任,以安愚分事。入啓。答曰,省疏具悉。卿等勿辭,從速行公。
兵批,以尹五商爲兼內乘,以南道揆爲副司果,權尙游爲副司直。朝報
政院,以禁衛營言啓曰,北漢所上校子長弓一千張,令敎鍊官呂必矩,朴好問等監造,今已畢造矣。其中十張付進之意,敢啓。傳曰,知道。監造官,令該曹考例稟處。備局謄錄
有政。吏批,以李秉常爲修撰,兪崇爲文學,金鼎臣爲繕工副正,韓永祚爲司僕正,金重熙爲栗峯察訪,李景茂爲禁府都事,李泌爲平康縣監,申弼誨爲咸鏡都事,郭萬績爲正言,申思喆爲副修撰,趙泰興爲安岳郡守,韓聖欽爲鳳山郡守,李道運爲刑曹佐郞,宋成明爲副修撰。
上在慶德宮。停常參·經筵。
辰時,日暈。未時,太白見於巳地。
中殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?水刺之進,漸復常節,而麻痺之候,益復減歇乎?臣等憂慮未已,敢來問安。答曰,知道。水刺之進,別無加勝,麻痺之候,快減未易矣。
政院啓曰,今日賓廳兩司,當爲來待,而或在外,或呈辭,或親病受由,無推移入侍之員,除在外及親病受由外,呈告未肅拜人員,竝卽牌招察任,何如?傳曰,允。
司諫金楺,正言郭萬績牌不進,罷職傳旨。傳曰,只推勿罷。
傳曰,大臣·備局堂上引見。引見時,吏曹參議李台佐,大司成李宜顯牌招察任事,及吏曹參判李晩成從重推考,牌招察任事,及水原府使金普澤五日內辭朝事,榻前下敎。
上曰,李判府事仍留京邸之意,前後敦勉,不啻縷縷矣。今聞大臣之言,則無久留之意云。予心不勝愕然,玆欲面諭,明日入來之意,遣史官傳諭,可也。
校理呂光周上疏。大槪,召牌荐降,不得不趨詣闕外,而顧臣母病,一向綿綴,決無離側供職之望,玆又陳章徑退,伏乞聖慈,亟遞臣職,俾得專意救護事。入啓。答曰,省疏具悉。爾其勿辭,救護母病。
吏曹參議李台佐,副修撰申思喆牌不進,罷職傳旨。傳曰,只推勿罷。
引見時,持平金雲澤所啓,請亟還收黃順中放釋之命,更令該曹嚴加窮問,依律處斷,請李獻英·獻章試券,令該曹更加考覈,拔去榜中,請還收趙挺豪極邊定配之命,依前判付,加刑得情。措語見上上曰,勿煩。獻納韓重熙所啓,請還收罪人河樸減死定配之命,更加嚴刑得情,依律處斷,請還收罪人金泰潤減等之命,請徒配罪人吳遂元更爲拿覈。措語見上上曰,勿煩。柳赫然·李元禎復官之命還收事,該府稟處間姑停。
今日引見時,上曰,己卯科獄,其時皆已査出定罪,其餘諸人,朝家旣知其冤狀,終至復科,則除命之下,宜卽出肅,而一向撕捱,無意行公,今日兩諫臣,又爲違牌,揆以事體,殊甚未安。廉隅雖重,而前後之開釋備至,則終始引嫌,實涉太過,自今政院,知悉此意,辭疏勿爲捧入,可也。
引見時,領議政李濡所啓,麻田郡還上數少,無以救民,故江都太二百石,賑廳米二百石,曾所移轉者,今當還納本所,而卽今政當農節,民間種糧俱乏,以此分給後,因作本郡還上之意,自監營報于備局矣。江都軍餉,則許令留置,事涉重難,而本郡形勢如此,竝與賑廳移轉穀,使之分給後,因作本郡還上,其代則以他穀推移,畫送江都,何如?上曰,依爲之。又所啓,辛卯年,別齎咨官張遠翼,以白頭山事入去時,平安兵營銀子一千兩持去矣。禮部以只送齎咨官爲不可,咨文不許轉奏,故除出此銀三百兩,用賂周旋云,凡譯官所謂購得文書者,雖未的知其虛實,而猶有可以憑考參酌之道,此則只憑其言,有難準信,且開此路,則不無後弊,固不可輕許,而渠輩雖云微末,亦必不爲全然無據之言,特爲參酌,二百兩許減,似宜,諸議多如此,故敢達。左議政李頤命曰,雖不知彼中事狀果如何,而當初入去時,謂或有用處,給送官銀,則今乃不信其言,有傷事體。且旣不信,則雖一兩,不可許減。旣信其言,則亦宜全減其數,就其中量減百兩,似不免擁腫。今番則三百盡許減給,此後則咨官獨行時,擅用官貨者,一切勿許,似宜矣。上曰,左相所達擁腫云者是矣。今番則三百兩盡許減給,此後則切勿許之,可也。備局謄錄
上在慶德宮。停常參·經筵。
自巳時至未時,日暈。啓。
假注書李泰和書啓,臣承命馳往于行判府事李畬所住處,傳宣聖旨,則以爲臣於近日,病情頓加,昏昏委席,朝暮若盡,千萬夢寐之外,伏奉下政院聖敎,以賤臣去留,大臣猥陳於前席,至煩賜對之命,令臣明日入來。臣伏地震越,不覺汗淚交集也。臣縷息猶存,敢不力死,進詣禁扃云矣。敢啓。傳曰,知道。
政院啓曰,判府事李畬,來詣於賓廳矣。傳曰,引見。
副修撰申思喆牌不進,罷職傳旨。傳曰,禁推。
院前啓,請還收罪人河樸減死定配之命,更加嚴刑得情,依律處斷,請還收罪人金泰潤減等之命,請徒配罪人吳遂元更爲拿覈。措語見上朝家之設置功物主人,蓋爲凡百需用之便,而非所以備使令於各司者也。公幹往來時,依幕直,雨裝直之類,自是流來之規,因循成習,勢難卒罷,而至於近來,則該司諸員,責立隷人,逐日帶率,便同傔從,或至家問凡事,亦多使役,殊乖立法之本意,未免都民之怨咨,每自備局,非不禁斷,而猶踵前習,其弊已久,請自今嚴加申飭,隨現論罪。答曰,不允。末端事,依啓。
吏曹參判李晚成上疏。大槪,同事僚席,終至引避,臣之去就,固已決矣。不然則何敢積逋嚴命,日尋辭單,惟以被譴爲期也。昨於特召之下,又未免坐違,惶蹙靡措,求死不得,乞伏嚴誅,以伸王法事。入啓。答曰,省疏具悉。卿之引嫌,與參議有異,則元無可遞之端,勿復撕捱,卽出察職。
兵曹參判尹趾仁上疏。大槪,受暇省墓,未免濡滯,而且於日昨臺啓,有惶悚不自容者,伏乞將臣奉使失職,受由過限之罪,亟賜勘處事。入啓。答曰,省疏具悉。卿其勿辭,從速察職。
上在慶德宮。停常參·經筵。
下直,順興府使洪重禹。
中殿·世子宮·嬪宮,藥房問安。答曰,知道。藥房啓曰,日氣蒸濕,伏未審日間,聖體調攝,若何?水刺厭進麻痺等症,亦復如何?今日臣等,與諸御醫入診,詳察症候宜當,不任憂慮,敢來問安,竝此仰稟。答曰,知道。水刺之進,麻痺之候,與再昨一樣矣。
政院啓曰,呈告申飭之敎,前後丁寧,如非疾病情勢之有所難强者,則黽勉行公,道理當然,而憲府之官,一倂呈單,將以監察茶時,事甚未安。持平李挺周,陳疏受由,亦已多日,除在外外,呈告〈受〉由人員,竝卽牌招察任,何如?傳曰,允。
府前啓,請亟還收黃順中放釋之命,仍令該曹嚴加窮問,依律處斷,請李獻英·獻章試券,令該曹更加考覈,拔去榜中,請還收趙挺豪極邊定配之命,依前判付,加刑得情。措語見上答曰,勿煩。
吏曹啓曰,臺諫有闕,政事,取稟。傳曰,明日爲之。
今日藥房入診時,增味二陳湯,依前加入五貼劑進事,榻前下敎。
工曹判書金鎭圭,請對入侍。
知事李基夏上疏。大槪,臣之病狀,萬無供職之望,而今者臺評峻發,罪名狼藉,論臣負犯,合被重戮,而聖批終靳,臺啓旋止,踪地危蹙,益無所措,玆竭血懇,仰籲震嚴,乞賜鐫削,仍治臣罪,以謝臺議,以安微分事。入啓。答曰,省疏具悉。卿其勿辭,安心行公。
副提學鄭澔上疏。大槪,釁累之餘,蒙被恩數,數月之間,三易職名,含恩感激,所當趨承,而卽今病情,萬無作起登進之望,不得不陳章祈免,且附區區所懷,以效必陳之誠,而有不敢煩諸縣道,玆敢以家僮直呈,亟遞臣職,仍治臣越例進言之罪事。入啓。答曰,省卿疏辭。以先正臣逐配廟庭事,有此獻言,當詢于廟堂處之,而疏末所陳,尤爲切至,予甚嘉尙,可不加意焉?卿其勿辭,從速上來察職。
今日藥房入診時,上曰,近來紀綱解弛,廉隅太勝,不知分義之至嚴,惟以日事撕捱,爲高致,玉堂新錄之人,屢度開釋,至下特敍之命,而只推禁推,非止一再,厥後辭疏,亦令勿捧,則其在分義宜卽行公,而至今相續違牌,尙無一人承命者,若此不已,則無有了期,揆以事體道理,豈容如是也?政院知悉,嚴加申飭,使之勿復違牌,卽速行公,可也。副提學兪命雄曰,違牌之人,亦豈不知分義之爲惶恐?而特以淸選,所遭非常,故無意出仕,莫念分義,每招不進,豈有如許事體耶?玉堂每呈牌招草記,而一向違牌,政院書入罷職傳旨,而迄無了當之期,誠可慮也。上敎如是嚴切,卽當依聖敎申飭矣。上曰,着實申飭,可也。
上在慶德宮。停常參·經筵。
政院啓曰,吏曹郞廳來言,今日爲政事命下,而判書宋相琦,參判李晚成,俱以病不來,參議李台佐未肅拜,不得開政云。判書宋相琦,參判李晚成,參議李台佐,竝卽牌招開政,何如?傳曰,允。
吏曹判書宋相琦,參判李晩成,參議李台佐,牌不進。
政院啓曰,吏曹判書宋相琦,參判李晚成,參議李台佐,牌不進,罷職傳旨,今方捧入,而開政命下之後,趁不擧行,事甚未安,判書宋相琦,參判李晚成,參議李台佐,竝更爲牌招,何如?傳曰,允。
吏曹參議李台佐牌不進,依承傳罷職。
政院啓曰,吏曹判書宋相琦,參判李晚成,再牌不進,推考傳旨,今方捧入,而開政命下之後,尙未擧行,事甚未安,所當更請牌招,而一日三牌,有傷事體,何以爲之?敢稟。傳曰,明日開政。
副修撰申思喆牌不進,罷職傳旨。傳曰,只推勿罷。
持平金雲澤啓曰,日前臣所以若規將之啓,非有他意,蓋欲懲軍卒之驕橫,存朝廷之體統,而聖批不兪,臣亦旋停其啓矣。得見訓將李基夏之疏,不思自訟之道,乃爲反斥之辭,臣何可泯默乎?基夏之自辨,蓋以本府之不爲進來公事爲言,而至謂之前所未有,凡所謂進來者,乃指其旣已捉來,而卽相通報者也。今馬兵石俊之馳馬亂射於士夫之家,其爲情狀,至兇極獰,臣誠驚駭,卽令本府吏隷,依例捉來,而以其兇虐之故,終不得捉來,不得已移關主將,使之捉送矣。軍兵之驕橫,旣是前所未有,而乃反以此斥法府,使之捉送,其果成說乎?至於其所自辨移文之辭意,尤有所駭惑者,設令捉送之後,本府處決,有所不可,則所謂可否之義,容或可議,而從公處置之說,今何可輕發於移文之初乎?豈本府固嘗有循私之意,而又待訓局移文,然後方可從公乎?目今朝廷之體統雖不嚴,臺閣之事體雖漸輕,如臣瘦劣,雖不足比數,而其所欲懲驕橫示警戒者,旣出於嚴邦憲效臺責之意,則基夏之始旣徑責以從公,終又冒辨以可否之義者,豈非所以輕視法府,而抑恐其後弊所關,不止於此也?其他自明之辭,可辨之端,固非一二,而臣不欲呶呶,惟是問備之論,初非過激,而今乃爲其所反斥,無非臣不能見重之致,臣何可晏然仍冒於臺次乎?請命遞斥臣職。答曰,勿辭,退待物論。
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,雨後日氣不和,伏未審日間,聖體調攝,若何?劑入湯劑,其已進服,膈氣不復發作,水刺之進,一向差勝,麻痺之候,漸益減歇乎?臣等憂慮未已,敢來問安。答曰,知道。湯劑自昨進服,而膈氣姑不發作,水刺之進差勝,麻痺之候,一向差減矣。
政院啓曰,吏曹郞官來言,今日爲政事命下,而判書宋相琦,參判李晚成,俱以病不來,參議未差,不得開政云,判書·參判,竝卽牌招,何如?傳曰,允。
又啓曰,持平金雲澤,引避退待,已至經宿,而憲府無行公之員,除在外外,呈告人員,竝卽牌招,以爲處置之地,何如?傳曰,允。
吏曹判書宋相琦上疏。大槪,情勢臲卼,昨者再違嚴召,今日開政有命,而末由趨承,罪戾至此,鈇鉞是甘,冒陳危懇,冀蒙鐫改,以嚴公法,以全私義事。入啓。答曰,省疏具悉。亞銓引嫌,元無大段,則不宜與李宜顯,同其去就,而開釋之後,猶執前見,徒事撕捱,豈非未安之甚者乎?於卿少無自處未盡之事,安心勿辭,速出行公。
掌令韓永徽啓曰,日者馬兵石俊等,騎馬持兵器,突入兩班家放砲祠堂,歐逐婦女,蹴殺人命。措語竝見上公議莫不駭然,至有覈罷之議,臣於頃者,適與兩僚相議,與聞規正之論,雖緣情病,不得聯名,而今此僚臺,因此被斥,至於引嫌,則臣以當初參涉之人,何敢可否於處置之際乎?請命遞斥臣職。答曰,勿辭,退待物論。
校理呂光周上疏。大槪,臣之母病危綴,情理煎迫,誠無一刻離側之勢,而召牌又降,不得不來詣闕外,陳章徑退,乞遞臣職,俾專救護事。入啓。
政院啓,吏曹判書宋相琦,疏批已下,參判李晚成,竝一體牌招,以爲開政之地,何如?傳曰,允。
政院啓曰,吏曹判書宋相琦,參判李晚成,再牌不進,推考傳旨,今方捧入,而開政命下之後,尙不擧行,事甚未安,所當更請牌招,而一日三牌,有傷事體,且聞李晚成,方待命於金吾門外云,何以爲之?敢稟。傳曰,明日開政,勿待命事,分付。
京畿監司書目,楊州呈,以刑曹參議李喜朝辭職上疏上送事。啓。答曰,省疏具悉爾懇。今玆新命,意非偶然,須勿過辭,從速上來察職。
副修撰申思喆,文學兪崇,牌不進,依承傳罷職。
答校理呂光周疏曰,省疏具悉。爾其勿辭,救護母病。
持平李挺周上疏。大槪,臣之母病,實有難支之憂,嚴召之下,强抑私情,隨牌詣闕,投單徑歸,乞削臣職,俾專救護事。入啓。答曰,省疏具悉。爾其勿辭,救護母病。
執義柳泰明上疏。大槪,臣之祖母,老病沈淹,斷無離側供職之望,乞賜鐫免,俾得專意救護事。入啓。答曰,省疏具悉。爾其勿辭,救護祖母之病。日記廳郞廳李澤徵書。郞廳柳埅校。
上在慶德宮。停常參·經筵。
政院啓曰,吏曹郞廳來言,今日開政事命下,而判書宋相琦,參判李晚成,皆以病不來,參議未差,不得開政云,判書·參判,竝卽牌招開政,何如?傳曰,允。
全羅監司書目,南原·井邑呈,以四月十九日,雨雹交下事。
工曹判書金鎭圭上疏。大槪,敢因金吾議大臣公事之判付仰陳愚見,以效執藝之義事。入啓。
政院啓曰,正言郭萬績,近日連呈一疏,而觀其措語,則歷擧李眞儉疏語之爽誤,卞斥甚力,有異於循例辭疏,而頃日筵中,旣有復科人辭疏勿捧之敎,故累次退却,則今日又復來呈,而疏末侵攻本院,或謂之待臺閣太薄,或謂之有欠於出納惟允之義,其所爲言,極其深緊,臺言如此,一向退却,亦涉未安,何以爲之?敢稟。傳曰,勿捧。又啓曰,吏曹判書宋相琦,參判李晚成,皆已違牌,推考傳旨,今方捧入,而開政命下,已至三日,鎭日再招,一向違牌,事體分義,俱涉未安,判書·參判,竝更牌招,使卽開政,何如?傳曰,允。
院前啓,請還收罪人河減死定配之命,更加嚴刑得情,依律處斷,請還收罪人金泰潤減等之命,請徒配罪人吳遂〈元〉更爲拿覈。新啓,竝引嫌而退,隨事論啓,旣得臺體,將臣自明,何必爲嫌?初旣與聞,有相參涉,今難可否,其勢固然,請持平金雲澤,掌令韓永徽竝命出仕。答曰,不允。處置事,依啓。
答工曹判書金鎭圭疏曰,省疏具悉。今玆疏陳,不無意見,令該曹依疏辭爲之焉。
京畿監司書目,水原呈,以副司直尹德駿辭職上疏上送事。啓。答曰,省疏具悉。陰險之說,不足掛齒,卿其安心勿辭,從速上來行公。以上朝報
禮曹啓曰,工曹判書金鎭圭上疏,令該曹依疏辭爲之事,命下矣。申女推覈時文案,及前後大臣收議文書,竝令禁府移送本曹,以爲發遣郞官,問議于在外大臣及儒臣之地,何如?傳曰,允。禮曹謄錄
上在慶德宮。停常參·經筵。
夜四更,流星出天弁星下,入南方天際,狀如拳,尾長二三尺許,色白。
下直,水原府使金普澤,海州判官李成坤。
中殿·世子宮·嬪宮,藥房問安。答曰,知道。藥房啓曰,陰雨支離,時候乖常,伏未審夜間,聖體調攝,若何?膈氣及水刺厭進之症,日漸差勝,而麻痺之候,益有減歇之勢乎?臣等憂慮未弛,敢來問安。答曰,知道。膈氣不復發作,水刺之進,麻痺之候,一向差勝矣。
府前啓,請還收黃順中放釋之命,仍令該曹嚴加窮問依律處斷,請還收趙挺豪極邊定配之命,依前判付,加刑得情事。新啓,江原道,田界不正,徵斂無度,朝家之爲量田計者,蓋欲便民均役也。未量之時,一結之土地,比他道累倍,故其所收稅,亦隨猥多,旣量之後,則本道之一結,卽同他道之一結,而必有朝家定式,猶徵累倍之稅,無所減於量前,試以橫城一邑觀之,一結收卅三斗米四兩錢,視他道一倍,大同田稅之數,足爲三倍,便民之政,反爲厲民之歸,一邑如此,則其他可知,決不可因循不變,請令本道行査列邑,徵稅之數,一依定式施行,俾無峽民難堪之弊,洪川縣監李命世,到任以後,無一善狀,專事貪鄙,托以因朝令設行老人宴,勒捧錢貨於闔境,太半歸於私橐。且沈惑邑婢,所言皆從,邑婢之父,時爲座首之故,凡民人之有罪當治者,付之鄕廳,不杖而收贖,其他政令,率多虐民,民不堪其苦,鄕品及小民毋慮累百千人,擧狀呈訴,則怒其違己,竝令座首,決杖於客舍紅箭門場市之日,品官及老病之人,憫其受罪,則勒徵贖錢各二兩,京司納布一人二疋之代,初捧五兩錢,而聞布直漸下,只以每四兩,授色吏備納,所餘每一兩,則其數不貲,而稱以屬公,不爲還給,民間一境,嗷嗷如在水火,如此之人,決不可置而不論,請洪川縣監李命世罷職不敍。副率金載海,身爲被擄女之侍養,至主其喪,且有背師之事,見棄儕流,而假托向學之名,躐取簡選之職,名器玷累,公議駭然,請副率金載海削去仕版。答曰,不允。第三件事,依啓。前啓,李獻英·獻章試券,令該曹更爲考覈拔去榜中事,停啓。
右尹李善溥,咸鏡監司遞來。
持平李挺周初度呈辭。入啓。給由。
吏曹參判李晚成上疏。大槪,嚴敎之下,不敢坐違召命,不得不來詣闕外,而顧臣情勢,萬萬迫隘,雖被重誅,決難冒出,玆又陳章退歸,乞削臣職,仍下臣司敗,勘正前後辜犯事。入啓。答曰,省疏具悉。卿無必遞之事,則但當勉出而已。勿復撕捱,大損事體,卽出察職。
政院啓曰,吏曹判書宋相琦,牌招不進,推考傳旨,今方捧入,所當更爲請招,而纔以端午帖出韻事,再招皆違,一日三牌,有傷事體,不敢直請,參判李晚成,詣闕陳疏入啓,何以爲之?敢稟。傳曰,參判疏批已下,牌招開政。
政院啓曰,吏曹參判李晚成,牌不進,推考傳旨,今方捧入,而判書·參判,一向違招,開政命下,已至四日,而了無擧行之期,事體未安,莫此爲甚,明日再明日,又値淸齋之日,何以爲之?敢稟。傳曰,過國忌後爲之。
上在慶德宮。停常參·經筵。
夜五更,流星出北斗星下,入艮方天際,狀如拳,尾長二三尺許,色白。
孝宗大王忌辰齋戒。燼餘
假注書李泰和出使,代以洪尙容爲假注書。
上在慶德宮。停常參·經筵。
孝宗大王忌辰。
中殿·世子宮·嬪宮,藥房問安。答曰,知道。藥房啓曰,伏未審日間,聖體調攝,若何?膈氣及水刺厭進,一向差勝,而麻痺之候,益復減歇乎?前入湯劑,已盡於昨日,今日臣等,與諸醫入診,詳察症候,議定繼進當否,宜矣。不任憂慮,敢來問安,竝此仰稟。答曰,知道。膈氣不復發作,水刺之進,日漸差勝,麻痺之候減歇,湯劑五貼,加劑以入,宜矣。勿爲入診。
假注書金翰運有頉,代李挺淵爲之。
上在慶德宮。停常參·經筵。
未時酉時,日暈。
下直,羅暖萬戶尹徵美。
忠淸監司書目,四月二十九日,雨雹交下,或如大豆,事係變異事。
政院啓曰,憲府多官,無一行公之員,連日監察茶時,事甚未安,執義柳泰明,親病受由,已至累日,掌令韓永徽,服制已盡,竝卽牌招察任,何如?傳曰,允。又啓曰,卽者吏曹郞廳來言,今日爲政事命下,而判書宋相琦,參判李晚成,俱以病不來,參議未差,不得開政云。近因政官之撕捱,久未開政,昨因本院之稟啓,旣有過國忌後爲之之命,判書·參判,竝卽牌招開政,何如?傳曰,允。
忠淸監司書目,淸風呈,以大司憲權尙夏辭職上疏上送事。啓。答曰,省疏具悉卿懇。前席之敎,日者之批,罄具至意,卿之改圖,予日望之,而選辭彌堅,造朝愈邈,是何情志之不孚,一至此哉?只增愧恧,寧欲無言,噫,今玆敦召,意非偶然,則但當益篤如渴之誠,期回若浼之志,卿毋困我,賁然來思,用副士林之望。
謝恩,右副賓客李晚成。
今日景賢堂入侍時,刑曹參判尹就商,今姑改差,其代今日政差出事。出榻敎
執義柳泰明啓曰,臣於日昨,以祖母之病,陳章請免,伏蒙恩暇,得以將護,臣誠惶隕感激,不知死所,召牌儼臨,謹此祗詣,而臣於本府新啓洪川縣監李命世罷職不敍事,意見差殊,有不可苟同者,蓋臺啓中臚列數條,莫非貪鄙不法之大者,其所負犯,誠如臺啓,則正宜拿覈得實,使受罪者無辭,公法有懲,而直勘罷職之律,似涉輕遽,至於副率金載海,則果是被擄女所養,而其女卽載海之姑母也。蓋其慈母,見背於載海墮地之日,載海卽爲其取養,逮遭其喪,服朞而仍行心制云,旣受襁褓收育之恩,則爲期而報之,不是異事,況姑母非可繼之親,心制異服喪之節,則恐不可以此爲累,若其背師之說,曾未有聞,而自有此啓,問諸儕友,則以爲向年先正臣朴世采門人,其師名字,入於禮類編之故,有所疏辨也。載海以其門徒,强引嫌不爲參疏,士友之間,果有疑謗云,而第臣於玆事,不能詳知其顚末,則背師之目,何等重大,而其可强循僚議,率爾句斷乎?臣之主意如此,有難連啓,其不可苟冒於臺次也決矣。請命遞斥臣職。答曰,勿辭,退待物論。
有政。吏批,判書宋相琦服制,參判李晚成進,參議未差,都承旨兪命雄進。
吏批啓曰,判書宋相琦服制,參議未差,小臣獨政未安,何以爲之?敢稟。傳曰,仍爲之。又啓曰,卽接成均館牒呈,則博士張世良,受由過限不上來,依例罷職,何如?傳曰,允。
兵批,兼判書趙泰采病,參判尹趾仁病,參議兪命弘病,參知李世最進,左副承旨金相稷進。吏批,以趙道彬爲大司諫,朴聖輅爲持平,趙翼命爲文學,尹鳳朝爲副校理,洪錫輔爲副修撰,魚史周爲盈德縣令,朴泰三爲監察,愼爾定爲歸厚別提,李頤佐爲濟用奉事,權尙游爲刑曹參判,兼春秋單李震煥·洪構。兵批,副護軍李觀命,副司果黃龜河,副司正洪尙容·李挺淵,副司猛李益命。有政以下燼餘
備邊司啓曰,啓下擧行條件未回啓者,亦依疏箚之例,刪節要旨,論其可否,別單書入之意,敢啓。傳曰,知道。備局謄錄
傳曰,今番圖寫影子,奉往長寧殿後,奉審一節,更爲定式,每年四孟朔爲之事,分付本府。禮曹謄錄
吏批,以權尙游爲刑曹參判,趙道彬爲大司諫,朴聖輅爲持平,趙翼明爲文學,尹鳳朝爲副校理,洪錫輔爲副修撰,魚史周爲盈德縣令,朴泰三爲監察,愼爾定爲歸厚別提,李頤佐爲濟用奉事。
今日引見時,北漢行宮守直假衛將二員爲差出事,榻前定奪。
巳時,上御景賢堂。御容圖寫都監引見時,都提調李頤命,提調趙泰耉,提調金鎭圭,提調閔鎭遠,都廳李晩堅·沈宅賢,監造官鄭維升,行左承旨金德基,假注書李廷傑,記事官徐命均,記事官朴師益入侍。李頤命進伏曰,數日日氣涼冷,寢睡一向安穩否?上曰,安穩矣。頤命曰,膈氣,亦如何?上曰,頃日下敎後,更無發作之候矣。頤命曰,水刺之進,無加減之異乎?連進湯劑,今則何如?上曰,比之前日,頗有差效矣。頤命曰,麻痺之症,以不爲頻發二字缺,未知永快否。上曰,不至頻發,比前似輕矣。頤命曰,御眞正本,冠服已爲缺四五字,今當設色畢,設色後當爲後褙,後褙後貼于缺五六字,間間以水灑之,以爲消糊氣平帛勢之地,此非一二缺四五字,匠人之言,則十許日,可以粧成云,後褙後淹置缺五六字。上曰,背後淹置,多歷日字固好,以八箇日定限缺五六字曰,畢工日字,難可豫度,臨時酌定,似宜矣。頤命曰,影幀付紅紗處題字,從容奉審,諸臣皆以爲,御筆數字缺。上曰,非御筆也。前日朴泰尙爲禮判時,以爲影幀宜有標題數字缺,朝臣中善書者書之,自此第一室·第二室·第三室,皆有標題矣。上又曰,其時任相元,似寫標題,而今已多年,未能的記矣。頤命曰,宜有標題之說,誠是矣。頃日臣亦仰達,今此正本,亦宜有標題,而以御筆親題乎?右邊下梢,亦當書年月,而旣不可以單書,又不可以彼國年號書之,近來私家記年月,多以崇禎後紀元書之,此亦依此書之,則何如?上曰,朝臣中擇善書者書之,可也。而以崇禎紀元後幾年某月題錄,則似爲分明,宜以此書之矣。頤命曰,書月不書日乎?上曰,然。頤命曰,聖上已膺徽號,今此正本,以某王御眞,書其標題,恐爲得宜矣。上曰,依爲之。鎭遠曰,正本畢後,標題卽令書寫乎?上曰,豫寫無妨矣。頤命曰,都監訖工之後,但以草記,告成而退,則事泛忽,都監堂上,進詣此堂,進入大內儀節,令該曹磨鍊啓下,何如?上曰,依爲之。鎭遠曰,正本內入時,不可不擇日,敢達。上曰,依爲之。頤命曰,江都奉往奉安時,宜有儀節,亦令禮曹·兵曹,考戊辰慶基殿謄錄,添刪磨鍊啓下,以爲先錄儀軌之地,何如?上曰,依爲之。金鎭圭曰,日色向晏,令畫工始役,何如?上曰,依爲之。鎭圭曰,所畫換服一本,當待御覽後始工乎?上曰,已啓所羃紅袱,看過矣。鎭遠曰,旣已睿覽,則其無所欠乎?上曰,無一可欠。卿等果善爲圖寫矣。自鎭圭曰,日色向晏,至圖畫矣,不出擧條頤命曰,缺四五字前後射隊之數,頃日原任大臣,旣以從簡之意,仰達矣。考見戊辰謄錄,則其時,以四哨定數啓下,今當磨鍊之時,其將以缺四五字。上曰,半減定數,宜矣。鎭遠曰,江都奉安,頃以待秋之意,仰達矣。九十月間,當以何時,定之乎?鎭圭曰,待秋之意,旣慮民弊,則似在秋成之後矣。上曰,以九月內擇日,可也。頤命曰,此草本眼部缺五六字,以水加之,則發彩云,以此施之乎?鎭圭曰,眼部瞳子,缺五六字白之界,加以百子霜水則似好云。睿覽後,如以爲善缺三四字。上曰,唯。所改之本頗勝,以此用之,可也。頤命曰,設畫處缺數字,一員遞進看檢,爲宜矣。上曰,唯。於是,鎭圭趨伏于畫幀之左,監造官鄭維升,趨伏于畫幀之右。鎭圭曰,以毛綿紙,貼覆幀邊,似好矣。上曰,依爲之。鎭圭曰,今日親臨之意,欲令畫工,頻頻仰瞻而圖寫之意也。今當設色,宜許瞻望矣。上曰,依爲之。自頤命曰,此草本以下至此,不出擧條中頤命曰,考見戊辰年謄錄,則影幀奉行時,百官迎送于江頭,今此江都奉往之路,當由孔巖津,而三十里之地,百官人馬有弊,且郊外擧動時,有闕外祗送之規,今亦令百官祗送于闕外,何如?上曰,依爲之。頤命曰,若行江頭祗送,則各司各一員當往,而今以闕外祗送定奪,令百官齊赴,似合事體矣。上曰,然矣。頤命曰,正本內入時,無輦輿奉安之節,當以櫃子傳於中使,則中使納于大內乎?上曰,依爲之。出擧條上曰,秦再奚,頃言設色時,有所致意處云矣。今果,何如?其問之。鎭圭承命問之。再奚退伏而對曰,顴骨下有黑氣處,欲因以爲肉色故也。鎭圭以其言奏之。上曰,如是,則好矣。鎭圭曰,頃於宗臣等奉審之時,儒川君以爲,眼部白睛,少加肉色,爲宜云,故臣與畫工議之,則再奚言,缺三四字當不必更加云,不審睿覽,亦如此否乎?上曰,睛不過白,不必更加肉色矣。頤命曰,請上平坐以示,何如?上遂就龍牀上平坐。頤命曰,標題當書於正本左邊,缺三四字竝書之乎?上曰,然矣。自上曰,秦再奚,頃言至此,上曰,然矣,不出擧條頤命曰,冠服之節,亦甚重大,御冠服色,缺五六字模出,大抵禮典圖式中,大帶之制,表白裡紅,缺八九字尙方所進大帶,則以紅爲表,以白爲裡,六七字缺帶前,聯以綠段,如大帶者下垂,過於蔽膝,此必缺五六字,以致如此,殊非本制也。宜令禮官,更考圖式稟定,似好矣。上曰,依爲之。鎭圭曰,大帶以圖式見之,橫而有垂,又有缺四字結之,而慮其不固,又以條加結也。今大帶之有綠段,貼造二字缺,大帶所結之不固,一時取便,而遂以線段爲結,不用大帶。缺四字禮制,且綬當繫於大帶下,而今貼付大帶上,蔽膝缺五六字。宜有釐正之道,竝令禮官,考据古制,以爲稟定之地,宜矣。上曰,中間差訛,以致如此,其令禮官,竝爲釐正,可也。頤命曰,今此遠遊冠,與皮弁之制相襲,此亦爲欠矣。上曰,果似皮弁之制矣。頤命曰,遠遊冠本制,纓珠不密,兩傍俱有螺文,而尙方所進之冠,則纓絡稠密,而兩傍無螺文,似與古制不侔,今此釐正之擧,不但考据於大明制度而已。凡歷代制度,遍加參考,期得其正制,斯可矣。上曰,依爲之。自頤命曰,冠服之節,至此,出擧條頤命曰,中國冠服之制,磨滅已盡,如有王者作,則必來取法於我東,政宜明考正制,以爲文獻之徵矣。鎭圭曰,御冠服,已依尙尙所進之制模寫,而伏見御圭,亦似有欠,凡公侯伯子男之圭,各有等品定制,而今此御圭,甚是肉薄,長廣不叶,且圭面,宜畫日月山川,而此則以龍形畫之,似非古制矣。上曰,誠如卿言矣。庚辰辛巳年間,從燕京購來,則稱以明朝古秦王之所執者云,故貴其舊物,存以備用,而蓋其品式長短,與古制有異矣。頤命曰,圭制厚廣,皆有尺寸,銳頭合跗,本意較重,而今此二字缺所進,品薄而似狹,恐不叶制矣。上曰,此似古物,而圭制元有寸數矣。頤命曰,凡禮器,必用周家三字缺,我國量尺無精規,昔在世宗朝,唐人陳理·明昇出來後,考見其家廟神主,式缺四五字正制,以此裁圭,則似不差訛,而良玉難得,是可慮也。上曰,自此中造見樣,持往求玉,則庶可沽得其可用,缺四五字正品矣。鎭遠曰,臣嘗奉使赴京,則燕中無良玉。缺六七字頤命曰,臣亦頃年,往入燕都,彼中冠服,元無良玉,缺四五字故甚罕也。
李頤命曰,考見戊辰年謄錄,則缺八九字,上輦之時,以他小輿換奉矣。今此江都之行,所當缺六七字未新造,阨處移奉,必致遲重,事且有異於前,凡缺六七字狹處,則拔橫杠出入,似爲順便,未知如何。上曰,如是,則好矣。趙泰耉曰,然則別無換安他輿之擧矣。缺四五字奉往時,自大內橫安於龍亭上,以就輦輿之內乎?泰耉曰,崇政殿前,使執事官奉出,以安於輦輿內乎?閔鎭遠曰,缺四五字奉櫃子,出崇政殿階上,自陛上,或以彩輿,或以龍亭,奉出三字缺門外,以安於輦輿內,則似好矣。上曰,此事,何如?頤命曰,或以彩輿,或以龍亭,橫安御容,出崇政門外後,奉就輦輿上,則似好矣。且在路遠行,則不得不縱安輿內,而初頭奉出時,橫安,爲宜矣。金德基曰,此異於常時擧動,內官奉櫃子,出崇政殿,而所備輦輿,豫待於崇政殿前階,直爲奉安,似無弊矣。上曰,常時擧動,則輦輿待候於崇政門外,而此則與常時擧動有異,承旨之言,是矣。依此行之,可也。頤命曰,今番奉往時,如啓動駕,進發升降輿之類,竝不當擧行,節目磨鍊時,亦當如此矣。上曰,依爲之。頤命曰,玆事重大,圖寫畢工後,群臣皆有瞻拜之願矣。臨時更令諸大臣,來會入瞻乎?上曰,頃日旣令入瞻,今亦依此行之,可也。德基曰,臣子愛戴之心,孰不欲一望圖寫之儀乎?若令二品以上,一同來會,則好矣。上曰,頃日抄出曾經玉堂人員,使之奉審矣。今則三司之人,一倂同參,可也。鎭圭曰,此與頃日草本奉審,事體殊別,群臣瞻拜時,當有禮節矣。上曰,然。鎭遠曰,諸臣皆行四拜禮于庭下,然後入瞻,似宜矣。泰耉曰,遠遊冠,絳紗袍,卽法服臨朝之儀,諸臣恐不可以常服入瞻,缺數字其日,諸臣皆以黑團領入參,則似宜矣。上曰,依爲之。鎭遠曰,大臣諸臣入瞻之禮,以內入前一日定行乎?上曰,依爲之。出擧條
閔鎭遠曰,臣以職掌事仰遠,年前缺四五字,書院請額事,陳疏者甚多,臣方與長官相議,連坐缺五六字,永平儒生疏,卽故相臣朴淳書院事也。永平士林,缺五六字其地,以贈執義李義健,故相臣金壽恒缺五六字,請額之事,本曹以羅州有朴淳書院,不可疊設,缺五六字回啓不許,今又陳疏申請矣。蓋永平白雲山,朴淳缺五六字,築室其中,名之曰,拜鵑窩,以寓拱北之誠,而蒼玉屛,白鷺洲等處,山水絶勝,多有先輩吟咏篇什,諸議皆以爲,雖有疊設之禁,拜鵑窩,不可無朴淳院宇,且李義健·金壽恒,缺三四字其地,竝爲享祀,似無所妨,而卽是疊設之院,則該曹回啓,缺二字請許施,下詢于大臣而處之,何如?上曰,此事,何如?頤命曰,近來書院之弊,殊甚紛紜,疊設之禁,在所不已,而第朴淳,不但爲名相,士論亦甚推重,宣廟嘗稱之曰,松筠節操,水月精神,以聖敎之如此,可想其爲人矣。及至朝論携貳之後,歸臥永平,以終其身,其名行風節,有足可尙,贈執義李義健,初以遺逸,居本縣,屢召不至,故相臣金壽恒,亦嘗卜築於白雲山下,往來逍遙,此則特許竝享,似宜矣。上曰,書院疊設,固有禁令,而此則有不可禁者,竝許之,可也。鎭遠曰,砥平儒生等,以故縣監趙昱,及其兄趙晟,故持平申抃三臣祠宇請額事,陳疏,蓋昱,卽先正臣趙光祖門人,而其一時儕友,如先正臣李滉·成守琛·徐敬德等,無不推許,其兄晟,亦有先正臣李滉稱道文字,而申抃,則名入於己卯黨籍而已。平日言行事蹟,不少槪見,前日本曹,以此持難而防啓矣。今又申請,當爲回啓,而聞先正臣朴世采,嘗以爲申抃,別立鄕賢祠爲可云。此論似好,而別立鄕賢祠,非該曹所可指揮,有難泛然回啓,故敢此仰達。下詢于大臣,何如?上曰,此亦何如?頤命曰,臣亦嘗往來砥平,頗聞居人之言矣。趙昱,旣以學行可稱,朝家嘗選定先賢,亦入其中,至於收錄其子孫,今無更論,而趙晟,亦以遺逸被薦,先正臣李滉,稱其有才學。二字缺申抃,則以己卯士類,終至被禍,未知生時,有何行迹,朴世采缺三四字行迹,不少著見,但於野史,有歸田閑居之事,故相臣李缺四五字嘗以爲,名行無著,不必立院云,今此該曹所以難處,缺十餘字合鄕賢祠,趙昱兄弟,許其院額。缺八九字行迹之著稱,似難竝享,宜許鄕賢祠缺十餘字朝家爲慮書院疊設之弊。缺十餘字新創之時,必陳疏蒙允而後,始有不請於朝,先自營建,則監司地方官論罪,首倡儒生停擧。缺三四字卽今義興儒生等,創一院,而以先正臣李珥·成渾·金長生,缺二三字陳疏請額,此院係是不請於朝,而先自營建者,所當論罪,而第念三賢,與他儒賢,事體自別,而遽令毁撤,極爲重難,防禁之嚴如是,而仍置亦未安,敢此仰稟,下詢于大臣,何如?上曰,此事,何如?頤命曰,國家旣定令甲,頒布事目,則其所犯禁者,論罪毁撤,可也。而近來嶺南儒賢之化久絶,而罕出人才,其在培埴之道,宜導以崇賢重道之風,今若一時毁撤,則恐失多士之望,只於請額事,勿施而已,則似宜矣。上曰,此與他儒賢有異,姑勿毁撤,請額則勿施,可也。鎭遠曰,然則建宇儒生及方伯地方官論罪事,何以爲之乎?上曰,旣不毁撤,勿論,可也。出擧條
閔鎭遠曰,頃因大臣所達,以京外紙品稍低事,使本曹作爲見樣,頒布京外,故外方則已爲頒布,而京衙門,則啓目紙長短,各有其用,不可以一槪定式,故勢難擧行,大臣亦以爲,京衙門則置之,爲宜云,敢此仰達。上曰,唯。
上曰,此外冠服諸具,如有與禮文差違處,則一體稟處釐正,可也。予欲一從明制焉。鎭遠曰,五禮儀·大明會典,如或有差違處,則當一從大明會典乎?上曰,然矣。上曰,王妃翟衣,亦有比禮文差訛者,大明會典,則繪以翟雞,而今則以翟雉繪之,首飾亦非大明冠制矣。鎭遠曰,小臣未嘗奉玩翟衣,不知所以仰對矣。上曰,此亦一體釐正,可也。鎭遠曰,本曹堂上,與尙衣院提調,齊會於尙衣院,奉審御用各項冠服,一一憑考禮書,其中缺二字,稟旨釐正,何如?上曰,依爲之。出擧條
金鎭圭曰,面部上氣,在於那時缺四字,當從黃白色設彩,上氣時多,則宜以紅潤爲色矣。上曰,缺三四字從平常時設色,宜矣。
李頤命曰,自前通信使,回泊我境,則以無事歸還之意,貽書於對馬島主,則島主以此轉報江戶,以準使事,故壬戌年通信使回還時,亦有此例,而今番信使,則船泊之日,卽就拿命,故不能作書,其時護行差倭以爲無可回報,極爲難處,接慰官及萊府以爲,使臣前頭蒙宥,則可以作書之意,開諭以送,亦以此狀聞,而今使臣雖蒙放,而尙未敍用,故不敢答書云。又聞三使臣處,倭國所送畫像及禮單,萊府不敢傳給使臣,留置於任驛之所,已至屢月云,此則旣是他國之所送,宜令萊府傳給於三使臣處,且自萊府,宜以使臣等,方在罪籍,不敢依舊例作書,所送物件亦來,又不敢致謝之意,作書契送島中,以爲收殺使事之地,則島中因此準事,更無來請,以爲順便矣。令該曹以此作書契,送于萊府,使之入送,何如?上曰,依爲之。頤命曰,東萊事,纔已仰稟,而趙泰耉以爲,倭人,謂非使臣之親札,不受萊府之替書,則奈何云,金德基,曾任萊府,熟諳倭情,亦以爲,倭人性執,不應順受其替書云,此爲可慮矣。自備局行關萊府,以替書當否之意,使驛輩微問於差倭,觀勢變通,似爲完備矣。趙泰耉曰,萊府替書,而馬島或不受,則不免爲受侮之歸,似不可徑先替書,雖使譯輩探問,亦不可以朝廷之意問之也。以譯輩私言問之曰,使臣在被罪中,答書無期,若受萊府替書,以此歸報江戶,爲宜云,而彼以久不準事爲悶,如或聽從,則得馬島文書而後,使萊府替答,事可完備矣。金鎭圭曰,此事不但萊府不以啓聞,亦無狀報備局之擧,則論以大體,不待邊臣報聞,而遽以替書之意,使萊府問于館倭,固不可,至於禮物畫像等事,亦宜先以其曲折,自備局發關,以問萊府而處之矣。上曰,自備局移關探問於萊府云者,似爲完備,以此行之,可也。金德基曰,玆事,邊臣當以使臣方在被罪中,不敢送書他國之意,據理防塞,倭人若終始固請,亦宜以徐待使臣蒙敍之意答之而已。且倭人,渠之所欲,必遂乃已,旣求使臣之書,而萊府替書,則必無順受之理,與書不受,則反不免損威,況邊臣姑無狀聞,廟堂亦不必先問,而今若以牢塞使臣送書之請,分付邊臣,使之嚴辭責諭,而倭人,果有不可不受去書契之勢,則替報之意,似或自渠先發,如是之後,萊府替書,保無不受之弊矣。不然則待使臣蒙敍後送書之外,恐無他道理矣。金鎭圭曰,然則趁出擧條,當自備局,關問萊府矣。上曰,然矣。出擧條
上曰,兵判,頃於下詢草本之時,謂以面部黑點,太過云乎?頤命曰,然。上曰,其言,是矣。淡施彩,可也。頤命曰,右頰上黑點,未知瘡痕乎,㽳乎。上曰,此非瘡痕也。晝水刺進御後,上曰,諸臣少退。遂皆退出閤門外,俄而復入侍。頤命進曰,水刺進御後,別無膈間泥滯之候乎?上曰,不至是矣。畫工趨入,復始設色。上又平坐龍牀上,鎭圭·維升,進于畫幀南隅。頤命曰,此本,明日不過午前可畢,今姑停止,何如?上曰,依爲之。頤命曰,戊辰影幀之工,五十日而畢,今此御眞,一月而訖工,可謂速成矣。鎭圭曰,鬚髯有最長者乎?上以手揩鬚曰,一箇特長而已。上仍御椅子上。畫工等,奉正本,立安西壁。頤命曰,凡畫圖,掛則殊覩,未知此本,較之此本,何如?上覽之良久曰,此草本似勝,諸臣所見,亦何如?頤命曰,諸臣見之,皆以爲勝於草本矣。鎭圭曰,此草本,設彩分明,鬚髯稱當。缺四五字鎭遠曰,缺四五字今此正本,眼彩倍勝缺數字,草本一件,旣已缺四五字親臨次本,足可模寫,未知其已親臨否。上曰,問于畫工。頤命,招畫工。以下缺燼餘
上在慶德宮。停常參·經筵。
下直,城津僉使許埰。
謝恩,濟用奉事李頤佐。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?水刺之進,比昨,如何?麻痺之候,亦有減歇之勢乎?臣等憂慮未弛,敢來問安。答曰,知道。水刺之進,一向差勝,麻痺之候,減歇矣。
府前啓,請還收黃順中放釋之命,仍令該曹,嚴加窮問,依律處斷,請還收趙挺豪極邊定配之命,依前判付,加刑得情事,請洪川縣監李命世罷職不敍。措語竝見上副率金載海,曾以被擄女之侍養,名登狀訴,出入訟庭之狀,昭在秋曹文案,其所處義,已甚無據,且有背師之事,見棄儕流,而假托向學之名,躐取簡選之職,名器玷累,公議駭然,請副率金載海削去仕版。新啓,新除授持平朴聖輅,時在忠淸道林川地,司諫〈院〉大司諫趙道彬,時在京畿衿川地,請竝斯速乘馹上來事,下諭。引嫌而退,拿罷之律,無甚得失,而强起鬧端,削版之請,實出公議,而必欲崖異,其在臺體,不可仍在,請執義柳泰明遞差。答曰,不允。下諭及處置事,依啓。
傳曰,史官一員待命,騎馬三匹,卜馬二匹立之。
全羅道生員李齊松等上疏。大槪,請亟擧先正臣文元公金長生躋享聖廟之禮,以幸斯文,以光聖德事。入啓。
吏曹啓曰,臺諫有闕,政事,取稟。傳曰,過國忌後爲之。
御容都監都提調景賢堂入侍時,都提調李頤命所啓,槐院分館,遷就三年,朝家累加責罰,申飭至今,尙不奉行,此實前所未有之事,數日前,臣等更爲嚴飭,則本院官員,始爲齊會圈點後,旋又罷坐云,事之可駭,莫此爲甚,當該上博士掌務官,竝拿推,更令從速分館,何如?上曰,此事無可成之期,極爲可駭,依所達爲之,可也。
禮曹啓曰,畫員秦再奚,以圖寫御眞之功勞,特陞堂上,於渠則榮幸極矣。第有拘礙難便之端,卽今畫員,能解畫格者絶少,如秦再奚者,亦不易得,而圖畫署畫員,加資後不得仍存,古例然矣。在前尹商翊陞堂上後,因渠自願,本曹啓稟仍屬,以終其身矣。今此秦再奚,依尹商翊例,欲爲仍置本署,而渠以爲,畫員雖甚微末,旣陞堂上之後,爲食斗料,破格仍存,與生徒一體取才,事體不當,亦甚疲軟云,而願離本局,渠之情願如此,有難强迫,所當任其所爲,而然其畫才可惜,失其付祿之路,亦涉可矜矣。曾於壬申年間,畫師許義順,以影幀圖寫之功,東班職除授,仕滿遞職後,本曹判書,陳達於榻前,加設司果祿一遞兒,使許義順,復屬付祿,厥後此一遞兒,則永爲曾經東班職者應付之窠事,定奪矣。許義順,上年冬,身死,此遞兒,今成空窠,秦再奚,仍屬本署,許付許義順祿窠,以爲勸奬畫工之地,何如?傳曰,允。戶曹謄錄
巳時,上御景賢堂。御容圖寫都監都提調李頤命,提調趙泰耉·金鎭圭,副提調閔鎭遠,都廳李晚堅·沈宅賢,郞廳鄭維升,行左承旨金德基,假注書李挺淵,記事官徐命均·朴師益入侍。李頤命進伏曰,日氣陰濕,連日不和,寢睡,何如?上曰,安穩矣。頤命又曰,水刺有勝之之敎,夜來聖體,有所加勝乎?上曰,別無加勝之事,而與昨一樣矣。頤命又爲進伏曰,遠遊冠缺二三字朝,設彩於面部,而鬚髮眼睛上,未加點綴,畫工使之入來,何如?上曰,依爲之。畫員秦再奚入來,將始繪事。金鎭圭曰,畫工秦再奚,欲瞻望天顔矣。上曰,唯。頤命曰,御容後褙後,曬乾缺數字爲限矣。內入之日,二十一日爲吉云,定於二十一日,內入則缺三四字後褙後,張壁淹置,則好矣。上曰,二十一日前,無吉日乎?頤命曰,十五日爲吉云,而後褙曬乾,似未及矣。上曰,十五日則缺四五字。頤命曰,後褙後過了多日,爲益好矣。上曰,然則依爲之。頤命曰,正本上標題之事,昨已定奪,而考見永禧殿缺四五字謄錄,則擇日書之,今番亦當依此擇日以書,而日晷甚長。缺四五字似不必別擇他日矣。上曰,依爲之。出擧條頤命曰,缺四五字年月,亦當書識,故以標題則書之上旁,年月則書之缺三四字稟定矣。或云,年月,雙行書之於標題下爲宜云,未知何以書之乎。上曰,雙行以書,似無妨矣。出擧條鎭遠曰,永禧殿影幀標題,缺三字一籤粘付,而今則當於綃上直書之乎?趙泰耉曰,永禧殿缺三字粘之,而覆以紅紗,今亦依此爲之,似宜矣。鎭圭曰,永禧殿則以追書,故別寫以粘,今番則直寫于綃上,似當矣。上曰,粘則易落,直寫綃上,似好矣。頤命曰,今番則異於永禧殿追題之時,似不必別寫以粘矣。上曰,此與追書有異,臨綃直寫,可也。出擧條鎭遠曰,大臣二品以上,入瞻御容,初以內入前一日定奪矣。標題書寫之後,諸臣入瞻,似合於禮,其日標題書寫後,諸臣行瞻拜禮,待其罷退而內入,何如?日晷甚長,必無窘迫之患矣。上曰,依爲之。出擧條金德基曰,宗臣文武二品以上及曾經玉堂人員,前已入審草本矣。今番正本,則以兩司同入之意,旣已定奪,而外議以爲,群下擧切一瞻之願,百官雖難盡入,曾經兩司之方帶軍職者,則似當竝爲進參云,故敢達。上曰,此言,何爲?頤命曰,曾經與時任,何異?一時同入,雖似紛遝,曾經兩司,方帶軍銜者,似不至多,使之竝爲入瞻,亦無妨矣。鎭遠曰,曾經兩司之人,在外者多,在京者少,似不至紛遝矣。上曰,使之同爲入參,可也。出擧條頤命曰,御容初出草本時備忘中,以影子爲敎,此乃上所自稱,而非在下者之所敢稱號也。影幀之幀,考見字書,則其音諍,其義則開張繪畫云矣。畫機之稱以諍機,似是幀矣。然則乃張機之謂也。非粧成簇子後可稱,而自前用之於睟容缺三字猝變,旣是先朝睟容之稱號,則亦非今日之所可稱也。缺數字御容則殊涉樸直,凡諸傳神,皆稱寫眞,則稱以御眞,缺三四字群下及文書,以御眞稱之,未知何如。鎭圭曰,眞字缺四字,今稱以御眞固可,而第面目似生,宋仁宗時,歐陽脩缺四字御容,其箚中,直以容字,稱畫像,此雖因古人文字之節,缺四五字如此,今以御容稱之,亦似無妨矣。上曰,宋時缺六七字,御容之文矣。向日影子之敎,蓋是自我所稱,缺七八字永禧殿,旣云眞殿,則御眞之稱,似好矣。缺七八字雖瞻望天顔,不敢向前頻頻仰瞻,故難得分明。缺四五字上曰,近前諦瞻而畫之,諸臣及畫工,進前瞻望。頤命曰,俗稱眼如點漆,大凡人之眼睛,或有黑者,或有黃者。缺三字則眼睛上,似微有黃色矣。上曰,然矣。微有黃色矣。頤命曰,然。上曰,皇明時,則高皇·文皇·肅宗三帝,寫置眞像。缺四字文皇帝畫像,寫以側面矣。肅宗皇帝畫像,寫以正面矣。鎭遠曰,缺四字幾如正面矣。上曰,潛谷畫像,或稱孟英光所寫云,然否?頤命曰,其家與臣連姻,故臣亦嘗見其畫像,非孟英光所寫也。有二本焉,其大本,卽丙子朝天時所畫,未知誰筆,而其小像一本,卽庚寅年奉使淸國時所畫云,而見其綃面圖書,則其名焦炳,肉色毛髮,宛然如眞,誠畫廚之好品,未知曾經睿覽乎。上曰,予曾取覽小像,則東陽尉作贊矣。頤命曰,小像,繪以畫龍冠·鶴氅衣,立于松樹下矣。上曰,然。仍微吟曰,撫孤松而盤桓,蓋欲追栗里之淵明者耶云者,此乃贊中辭耳。頤命曰,金文貞,乃聖上外先,而固是近代之名相,亦有事業之最著者,其所建行大同之法,實爲便利於民,遵守至今,弊端不生,救時之法,無過於此,而第其創法之權輿,自上有所洞悉乎?上曰,予未能詳知之矣。頤命曰,首創此法者,卽故完平府院君李元翼也。大槪國初則任土作貢,外方各邑,以土産上供矣。厥後土貢之法,漸爲乖訛,中經燕山之昏亂,貢案之名色至廣,朝家之徵斂無藝,凡京上納及官中所用巨細百物,皆責於民結,民結戶主,責應結內之役,雖一日之內,徵督無數,甚至一把繩一合油淸,隨用隨捧,故戶主不計農時,長待官門,吏卒之刁蹬,又不可言,生民失業,若不保朝夕,則始有私主人防納之弊,而其中貪黷之勢家,積儲之豪民,以輕價,備納上供之物於京司,缺數字徵價於民結,故民力尤盡,杼軸之空,甚於自納貢物時,外方之民缺三字,京中之人,射利轉加,故元翼,爲此之慮,首建大同之議於癸亥,缺數字,蓋爲便民裕國之良策,而伊時節目未備,論議亦多,略試於缺數字,逮至孝廟朝,金文貞,力請通行是法,則群議亦多矛盾。缺四五字金集·宋時烈·宋浚吉,或以爲不先量田,而徑行此法。缺六七字燕山時貢案,因其貢而出賦,則爲厚斂,又以爲,缺七八字節目間事也。以是文貞,不安其位,而議亦中寢,及夫缺七八字後力請,卒乃得行其法,先行於湖西,湖西塗炭,缺四五字無不懽欣,此雖先王之正法,足爲救時之良制,向非文貞缺四五字,終始堅執,孝廟之虛心採納,而倚任不貳,則玆法缺三四字,卽今,則雖有良法美制,設施之人,擔當若自己事,無有如文貞,缺二三字議,又從而中阻矣。夫豈能得行之乎?上曰,大同行之已久,別無弊端,救時之法,果無過於此矣。頤命曰,卽今良役,爲民痼弊,若有如金文貞者,則未知將何變通,而第良役之苦,只在於下民,不關於兩班,或議其變通均賦,則兩班怨之,異於大同之有田者皆便,此所以自前有其議,而因循未變,以至于今者也。蓋中國,亦古有良家子之稱,異於我國良民矣。周時,箕子設行敎條,有惡行者,降爲奴婢,賤人不得齒於良民之列,則所謂良族,皆其時良善之人也。其中陞騰者官於朝,而子孫,稱兩班爲士族,沈滯者在下流,而爲良族,原其本則可貴,不可侵虐也。況國家有緩急,則使之荷殳負旗,入死地而衛社稷,責之如子弟之衛父兄,手足之捍頭目者,所恃惟有此輩,而卽今官家之侵督,偏及良民,昔之鄕閭盛村,見之於數十年後,則人煙蕭條,莽爲荒墟,問之則皆以良役流散云,從前國家,若少顧恤,則豈至於此境乎?又有慘不忍言者,死爲枯骨者,新在襁褓者,俱徵其布,隣族之害,或甚於己役,爲守令之人,心弱者,見其慘毒怨苦,或有爲之下涕云,臣亦不能盡達,聖上亦何以深知此怨,如目擊者乎?今之議者,或以爲,民役雖苦,自前如此,前旣支堪,殆過數百年,今何必變?此則不仁之言,又不知今古之不同也。比若一人之身,盛壯時,雖有疾痛,可易瘳病而無慮,及至衰老之後,百疾皆作,誠有懍懍之憂矣。今日國勢民情之無一可恃,甚於抱病老人,一年二年,因循不治,終亦必亡而後已,可不懼哉?平時侵虐,旣懷怨詈國家之心,臨亂驅使,不無必爲缺三四字,須作速變通,方可紓民怨而結人心矣。若或牽補猶前,侵虐無已,則民心一去,雖欲收拾而已無及矣。臣於事,無所曉解,而此事則缺四五字,受於家庭矣。臣先父兄弟,先朝久爲侍從之臣,缺七八字今日無大段論議之潰亂,學士大夫,在家亦憂國。缺八九字常以爲良役不變,終以此亡國云,故臣固素知缺七八字,及至中年,又且慣見於鄕里,故頃於下詢之時,仰陳缺五六字,膚淺之臆見,未知其的爲良制,聖上每以變通爲難。缺四五字爲慮,廟堂亦以大變通爲重難,仍成無用之空言,然臣則缺三四字意,不必固執,初自陳列之策,雖非口錢,苟可以紓良民,而均其賦缺數字,殿下近年以來,屢行義擧,此誠卓冠百王之盛節也。今玆缺數字,勉副群下之請,臣庶之想望,於此時爲切,愁怨之民,亦不無更生之道,然此只以殿下之心,可有辭於天下,非謂有實事也。大凡有名,則必有其實,切願從今以往,顧名思義,益加惕念焉。夫所謂顧名思義之要,不越乎繼孝廟之志,述孝廟之事而已。當時孝廟之志,非遽欲治兵繕甲,直擣於遼·瀋之界,先盡在我自强之道,以爲相機觀釁之地,不幸有志而未就,繼述之責,惟在我殿下,則殿下之所當勉勉者,亦惟曰先盡內修之道,以爲自强之策,而凡所以內修自强者,夫豈外於固結人心乎?自上平日輸恤民隱,不啻若瘝在已,而釐革痼弊,講究懷保之方者,惟此時爲尤急焉,如臣不才,忝竊崇班,無一區畫之良,可以採施,而自上別加惕念,博詢群議,則豈無變通之道,而亦豈無仰體奉行之人乎?上曰,以民弊言之,無大於良役矣。必須大段變通,然後民可以保,而固非倉卒之所可得爲,故今雖因循而未改,夫豈暫忘於心乎?頤命曰,法綱日漸解弛,人心日漸乖離,若欲變通,則堅定聖心,汲汲區畫,俾盡庚甲之謨,當此國家無事之日,以我聖明有爲之志,不爲變通,而更於何時,始可變通乎?今雖曰,人才不古,論議多岐,一世之才,亦足了一世之事,自上決欲變通,則在庭臣僚之能否,卽平日聖明之所俯燭也。擇其中可以倚毗者,推誠而委任,則亦何患變通之無善策乎?上曰,當各別留意而爲之焉。鎭遠曰,大臣旣有所陳,臣亦敢此仰達焉,大凡天下事,君臣上下,聚精會神,情志交孚,則何事不做?缺五六字,長寧殿前,本有未盡處,自上決意欲改,故缺四五字,禮貌從簡,群下亦克精白一心,而逐日會集,以致缺五六字,凡於國家事,上下協心,皆如是則有何所難乎?缺六七字如此則豈有不成者乎?鎭遠之言,是矣。鎭遠又曰,缺六七字百事可做,若或悠泛,則雖細事,亦難得成矣。上曰,所達之言,誠是,另加留意焉,遠遊冠本施彩缺六七字本,奉立於堂中。鎭圭曰,面部采色,只取邇看時,缺四五字爲熹微,昨日翼善冠本,施采似淡,故此本稍爲缺五六字,復經睿覽後,可以稟定矣。上曰,遠望熹微缺四五字,此本施采稍增,頓覺煥然,翼善冠本,亦依此設采,可也。上曰,此本比翼善冠本,似有所勝,卿等之意,何如?鎭圭曰,翼善冠本,別無未盡處,而第其設采頗淡,此爲可欠,今當更加采色矣。上曰,依爲之。出油紙草本,掛諸壁上。頤命曰,正本二本,旣幸善成,初出小本,雖未具儀,而亦極肖似,且自上旣已出示群下,群下亦皆禮瞻,而莫不稱以善本矣。直爲洗草,事甚未安,今宜粧成小簇,奉藏櫃子而內入,以俟日後太白·五臺中深僻處璿錄奉安之行,同爲奉安于閣上,以爲永久奉藏,似合得宜,事出迷見,未知如何。下詢于諸臣,何如?上曰,此言,何如?泰耉曰,初本善成,諸臣奉審時,皆曰克肖,則洗草似爲未安,粧成小簇,同奉於長寧殿,亦無妨耶?鎭圭曰,此本,諸臣旣奉審,而以爲有似,故遂爲定本,模上正本,則今之洗草,誠極未安,且別爲久遠之計,則奉安璿錄閣中,亦似便當矣。頤命曰,奉安璿閣之後,每當璿錄曝曬之時,同爲奉審曝曬,則亦無渝傷之慮矣。鎭遠曰,都監當造成櫃子以入,而璿錄奉往之時,直自大內奉出以往,則亦可以省弊矣。上曰,大臣及諸臣之意如此,依所達爲之,可也。出擧條遠遊冠本面部紅纓畫出後,諸臣向前奉覽,皆曰不如無之,而亦不至有妨矣。上曰,不至於有妨於所見矣。頤命曰,小本藏置事,旣已定奪矣。櫃子則當令都監造入,其他物件則勿爲新造,內藏御容,前本洗草之後,移用缺二字未知如何。上曰,依爲之。出擧條頤命曰,小本紙面窄狹,粧潢之後。缺四五字似難用之矣。上曰,勿用之,可也。鎭圭曰,小本旣不洗草。缺三四字,奉安于璿閣,則標題亦不可無矣。頤命曰,然則標題缺四五字所書而書之乎?鎭圭曰,此與正本有異,似當書以草本。缺數字頤命曰,然則當以初本,書之矣。上曰,唯。出擧條頤命曰,缺數字玉牒御諱,其貴重不下於御容,同爲奉藏,似無所妨。缺數字以事體之重,別搆殿閣,奉出他所,則殊非今日缺五六字,自上若以御筆,親識此意於小本之上,以示永久,未知何如。上曰,所達誠然,依爲之。出擧條頤命曰,圖繪畢後,臣等罷退,自上缺二字,使匠手,始爲後褙,何如?鎭圭曰,今日則不必爲之,自明日爲始,似好矣。上曰,明日後褙,可也。頤命曰,後褙後,臣等別無大段看檢之事,其間則令郞廳直宿,臣等趁粧軸時,可以仕進矣。上曰,唯。畫工畢役二本,復經睿覽後,奉立於堂西壁間。鎭圭曰,二本無差殊,而遠遊冠,風采,似勝矣。上曰,二本無差殊乎?頤命曰,似無差殊處矣。鎭遠曰,遠遊冠本,面部似長,而更爲諦審,則以冠樣長故也。二本旣成,睿覽以爲,如何?頤命曰,自上雖未得親覽面部,平日臨鏡,必有照見而知之矣。上曰,今則別無未盡處矣。鎭遠曰,小臣有區區所懷,敢此仰達。我朝列聖影幀,有三位焉,元宗大王御容,潛邸時所寫,而惟太祖·世祖兩廟御容,圖畫於臨御之日,其後列聖,未聞有眞像之傳後,而逮至聖明,始有之矣。但乙亥年,則直自禁中圖寫,而外朝無甚關涉,故群下奉瞻,亦未得諦詳矣。今番則特設都監,重其事體,提擧諸臣,逐日會集,屢度奉審,而御容二本得幸善成,有勝於乙亥前本,千萬代子孫臣庶於戱不忘之思,亶在於斯矣。第伏想太祖·世祖兩廟之盛德弘功,嵬逴千古,至今臣民瞻望睟容之際,益激忠孝之誠,豈不由於追慕功德而然哉?自上勉修聖德,而比隆於兩祖休烈,則永世臣民之不諼,亦猶今之追慕兩祖矣。缺四五字今日者也。鎭遠曰,君臣之間,情意相通,則聚會精神。缺三四字自上克盡交孚之誠,以思共濟之道,則鎭圭所達,比隆於兩祖者無難矣。頤命曰,兩臣所達之言,誠極切至,自上宜體念也。上曰,陳戒之言懇切,當各別體念矣。頤命曰,以前本缺五六字,自上決意改之,而今本善成,凡於事爲之間。缺七八字臣民受福,亦祈天永命之本也。鎭圭曰,今番諸臣缺七八字,有所論列矣。自上幸用臣言,親臨圖繪之所,缺六七字,臣之立朝,幾三十年,叨承光寵,屢陪前席,而曾缺四五字,從容之時,蓋其上下情志之交通,故御容圖寫,缺二三字幸得善成,凡事皆如此,則有何所難?鎭遠之言,誠然矣。上曰,唯。遂罷出。
全羅道儒生生員李齊松等一千二十二人疏曰,誠惶誠恐頓首頓首,謹百拜上言于顯義光倫睿聖英烈主上殿下,伏以臣等竊惟,帝王之尊尙儒賢,乃所以重道學也。亦所以興敎化也。蓋道學不重,則天理晦而人彝泯,敎化不興,則治道壞而國事非,此古之明君誼辟,苟知儒賢道學之可以尊尙者,則其於追崇之典,靡不用極者也。如或知而不能眞知,好而不能誠好,外加稱美,而內無篤信之意,名爲尊尙,而實無崇報之擧,則此與不知不能者,稍間而已。寧有一分裨益於重道學而興敎化哉?仰惟殿下。缺二三字十年間,凡係崇儒重道之事,無不次第擧行,而至於莫重莫大缺二三字,亦多斷而行之,殿下之豐功盛德,逈出前古,而獨於先正臣文元公金長生從祀之請,尙靳兪音者,是誠何故哉?嗚呼,殿下缺三四字,爲不許群請之題目,臣等未知聖明之所以愼重者,缺四五字久也。若謂殿下於金長生道學,猶未洞知其合於從祀,缺三四字前後疏章之批,每以非不知先正道德爲敎。缺七八字然則殿下之愼重,果不出於未能眞知缺七八字,世間公議,必待久遠而定,故不以輕許,有此愼重之意。缺四五字累牘而陳請者,迄至三十年久,而鬱而未伸,愈往愈激。缺六七字,何也?然則殿下之愼重,亦不以公議之更待者,可想矣。若夫缺四五字,至重且大,而有此愼重之意,則有所不然者,吾東道學,五賢缺三四字,繼之於後,而兩賢後大賢,卽金長生也。其門路之正大,道學之高明,言行之篤,儀禮之精,實承七賢之嫡傳,而七賢旣以躋享,則承其嫡傳。缺二三字入於躋享之列乎?然則其不可以事體之重大,有所愼重也,明矣。若謂一種邪議,或慮闖發,而有此愼重之意,則又有所不然者,雖以濂·洛之諸賢,猶未免一時醜正之議,而時君曾不留難,快從享廟之請,況今金長生正大之學,曾以醜正之徒,未嘗有一毫疵玷之議乎?然則其不可以邪論之或發,有所愼重也決矣。噫,殿下之所以愼重者,若不出於玆數者,則尙今靳許,不亦愼重之太過乎?嗚呼,難同者士論,難合者人情,而士論旣同,人情亦合,環東土凡有知覺者,皆曰金長生從祀之典,胡至今未擧也?莫不抑塞而觖望。嗟乎,士論不可終抑,人情不可使終塞,抑而不伸,塞而不通,則臣等竊恐士氣沮喪,人心解弛也。噫,此請之尙未蒙允,在金長生道德,固無所損益,而其爲聖德之闕失,其爲士林之羞恥,其爲後世君子之譏議,當何如也?臣等雖愚獃蔑識,非敢以一時愛慕之私,强聒於宸嚴之下,欲爲過重之擧也。誠以擧國之公議,終不可沮,昭代之盛典,終不可闕,而裹足千里,申暴至懇,伏願殿下,無但曰愼重,無但曰差待,亟命有司,特擧文元公金長生腏食聖廡之禮,則其爲斯文之幸,聖德之光,豈不大哉?臣等無任激切祈懇之至。謹昧死以聞。答曰,省疏具悉。玆事,前後疏批,已悉予意矣。差待後日,似無未安也。以上燼餘
上在慶德宮。停常參·經筵。
仁祖大王忌辰齋戒。
金相稷,以都摠府言啓曰,副摠管元徽,以禁軍別將,禁軍都試事,慕華館進去之意,敢啓。傳曰,知道。
又以都摠府言啓曰,副摠管元徽,以禁軍別將,禁軍都試事,慕華館進去之意,纔已啓請矣。風雨如此,今日都試,姑爲停止,不得出去之意,敢啓。傳曰,知道。
兪命雄,以御容圖寫都監郞廳,以都提調意啓曰,御眞標題年月書式,及書寫官啓下事,榻前定奪矣。書寫官實豫差望,別單書入之意,敢啓。傳曰,知道。
傳于洪禹寧曰,今番圖寫影子,奉往長寧殿後,奉審一節。缺四五字朔爲之事,分付本府。
洪禹寧啓曰,判中樞府事李畬,上疏到院,而以國忌齋戒,留院之意,敢啓。傳曰,入之。
判中樞府事李畬疏曰,誠惶誠恐,頓首頓首,謹百拜上言于顯義光倫睿聖英烈主上殿下,伏以臣於日昨,畏蒙賜對勉諭,天語勤懇,夐越尋常,欲令臣留住都下,臣雖愚迷,寧不感激涕泣,君臣猶父子,凡有懇迫之情,固宜畢陳無隱,而其日,臣力病登陛,氣促神眩,幾於暈仆,仰對之辭,不成倫次,無以孚格天心,退出彌日,踧踖徊徨,靡所逃罪,終恐殞斃於旅次,永作負愆之鬼,敢冒萬死,申暴血懇,惟聖明哀憐焉。臣之通籍登朝,今已三十餘年矣。其本末長短,非所敢諱,臣拙於才能,弱於筋力,其在少壯,亦不逮人,此固聖明之所臨燭也。中歲以後。缺六七字力避榮塗,分甘退散,而聖明,不以臣不肖,謬加奬擢,涯分已過,眷遇愈隆,至於忝備三事而極矣。臣每一受任,恐懼恧縮,若墜淵谷。缺二三字懇辭莫遂,輒不免冒承,畢竟僨敗,今可歷數,此無非臣缺四五字坑坎,有以致上負殊知,下愧宿心,身名都喪,性命僅存。缺三四字汗發浹背,更以何心,欲復抗顔於周行哉?加以癃衰已極。缺四五字恒委牀褥,一線綿延,朝暮垂盡,若又貪戀榮寵。缺五六字不免爲道路之屍,則實臣之所深恥也。匹夫之志缺五六字臣區區將死之心,固聖朝之所宜垂諒也。然臣身雖退處缺四五字與捿遁之士不同,初不敢以朝賀往來自阻,一息未盡之前,得遂犬馬之誠,而春間猥被敦召,病未卽趨命,罪已難逭矣。缺二三字日月奄速,本非所敢計,而唯是臨死之日,失所棲遑,誠恐未及,歸骸缺二三字,重貽淸世之羞,狐死首丘,不暇他念,其情亦可哀矣。臣之病根。缺三四字傷胃,每當夏月,中痞下泄,殆於危死,逐年加甚,難復支梧。缺三四字氣升心煩之患,少有接應,昏迷如醉,卽今暑熱未盛,而舊症,已不期復動,月前暴瀉數日,胃氣大陷,食念全阻,今過半月,生意索然,若更値炎暑,寧復有綿綴之望也?聖諭以在京調病,勝於在鄕爲敎,德意隆厚,指示可生之路,感戴天慈,不知死所,苟使臣在京而病不瘳,則樂生惡死,臣豈獨無是心哉?顧念臣病情已深,正如已枯之木,難以雨露發生,非藥物滋助,所可取效,年來一意靜攝,得以延活,今亦只有急投故居,謝絶外撓,隨意偃息,以待期至,或庶有萬一回甦之道矣。其難於在京經夏,正亦以此也。伏惟上天至仁,曲遂群物,今臣危苦之形,窮隘之勢,特聖明,猶有所未盡照察其情實也。不然則宜不使臣,喪失素守,終至抱愧枉死於聖世也。臣思量百端,進退皆罪,極知瀆冒之有誅,而妄恃天地涵容之度,敢此仰首哀鳴,臣誠萬死萬死,且臣於禁府堂上疏論泰英事,獻議之失法,有不敢自安者,敢此附陳焉,其疏有曰,老成大臣,不復熟量於罪律之不當,國典之難撓,後弊之所關,而所惡者,只在於泰英之訐訴其夫,遂斷之以倫綱之重,必欲破常格而許離異,其餘逐條所論,唯恐泰英之或冤,至以其嫡妾母子之倫爲言,苟如是,則臣之欲正倫綱,不免爲壞倫常之歸,誠不勝瞿然,第未知禁堂,果以爲以妻陷夫,無關於倫綱耶?三綱,一也。妻陷其夫,與子陷其父,何以異也?雖是私室之言,若有妻陷夫,子陷父之事,則猶當正其罪,缺四五字王府供對乎?其疏亦云,泰英所言終悖,而乃以惡其訐訴,斷之以倫綱之重,爲不可,臣實莫曉其爲何說也。泰英之訐揚其夫過惡,論其罪犯,則涉於敺夫,而禁堂,乃欲比之於相罵詈,何其視夫婦之倫太輕乎?缺四五字罰至寬,而猶曰怙縱賊刑者,以其情之可惡也。禁堂之必欲輕議者,非臣之所及也。離異,固國典所不輕許,而若有可離者,則缺四五字,罪狀其夫所告之言,雖曰不足信,卽其所供,乖悖缺三四字,妻旣不夫其夫,而欲使夫不絶其妻,聖王正倫齊俗缺三四字,泰英,古今罕聞之悖婦也。其惡世不宜再有,今以其見離異缺三四字,聖人著妬去之訓,而不嫌於嫡妾之分,子思出白也之母缺二三字,唯以其性行之可去耳。今謂婦雖有惡行,而去之,有傷嫡妾缺二三字,其與臣所聞異矣。夫婦配合之義,無間於生死,其夫雖歿,其妻尙存缺二三字,廟當共櫝,謂無所施,其離異者,亦臣之所未能知也。至於非喜缺二三字,泰英事不相類,非喜以其姑由渠而死,至設省鞫,而其時儒臣獻說,缺二三字邂逅不幸,非其所期,則其情與泰英懸殊,又不爲其夫所告,而朝家所論,在於正法,不在於離異,則兩儒臣獻說,不及於請去者,恐不足爲泰英不當離之證也。臣固不習於法律,且方病頓迷瞀,其與人論說法理是非,亦云疲矣。然妄意常法猶可屈,倫綱不可不嚴,關係甚重,不得不申論至此,無乃臣實耄昏,所見都錯而然耶?卽此一端,其在京無益於國事,亦可見矣。伏乞聖明,憐臣垂盡之病,難復久耐,察臣哀苦之言,出於衷曲焉。與殘骸及其未絶,許歸故里,以全終始禮使之道,以卒覆載生成之惠,不勝萬幸臣無任伏地戰恐,抆泣懇祈之至。謹昧死以聞。批答在下。以上燼餘
戶曹啓曰,故扈聖功臣西川府院君鄭崑壽恩賜田畓,尙未準受矣。忠淸道懷德縣數外官屯畓九十負七束,自本家望呈願受,依例折給,何如?傳曰,允。戶曹謄錄
上在慶德宮。停常參·經筵。
仁祖大王忌辰。
謝恩,公州牧使宋奎炫,盈德縣監魚史周。
答判府事李畬疏曰,省疏具悉卿懇。前席敦勉,不啻勤摯,辭已竭矣。意已窮矣,而莫回卿心,予實慙恧,無以爲諭,古之人有乞致仕,不許,則終不得還家者,以卿平日體國之誠,胡不念及於此,而必欲長往耶?反復思惟,少無可去之義也。日昨禁堂之疏,不過各陳意見而已,別無不安之端,須體如渴之旨,安心留住,毋孤予望。仍傳曰,遣史官傳諭。
禁府,成起寅·李太元拿囚。啓。
中殿·世子宮·嬪宮,藥房問安。答曰,知道。藥房啓曰,陰濕比甚,伏未審日間,聖體調攝,若何?水刺之進,一向差勝,而麻痺之候,亦復如何?前入湯劑,當盡於今日,臣等率諸御醫入診,詳察症候,議定繼進當否,宜當,不任憂慮,敢來問安,竝此仰稟。答曰,知道。水刺之進加勝,麻痺之候一向減歇矣。湯劑今姑停止,勿爲入診。
假注書李廷傑書啓,臣敬奉聖批,傳宣于行判府事李畬所住處,則以爲,臣病方垂盡,更無他念,惟欲及還古里,得免於生行死歸之恥,而猥蒙前席勤懇之敎,未敢便去,冒陳衷懇,冀蒙察諒,而伏承聖批,敦勉愈切,不賜開許,臣伏地兢惶,但有涕淚被面而已。噫,聖恩罔極,糜粉難酬,臣之一身,非可自有,使臣能不至於溘盡之境,則何敢不耐病遲留,而惟是日熱漸盛,病情日增,實無久耐之勢,區區情悃,鬼神可鑑,撫心悲咽,不知所達云矣。敢啓。傳曰,知道。
傳曰,李判府事處,明日遣都承旨敦諭。
禮曹,御眞標題書寫及內入吉日,令日官推擇,則標題書寫,今月二十一日卯時,內入,同日午時爲吉云,以此日擧行,何如?啓依所啓施行。
上在慶德宮。停常參·經筵。
申時,日暈兩珥。
太宗大王忌辰齋戒。燼餘
持平金雲澤啓曰,臣伏蒙恩暇,往省先壠,昨於歸路,衝冒風寒。宿患痎瘧之症,觸感復發,叫倒私次,未卽祗肅,私心惶霣,已難勝言,而得見前執義柳泰明引避之辭,以臣所論李命世·金載事,或以爲其所負犯,誠如臺啓,則正宜拿覈得實,而直勘罷職,似涉輕遽,或以爲,旣受收育之恩,爲朞而報之,不是異事,恐不可以此爲累。又曰,背師之目,何等重大,其可强循僚議,率爾句斷乎?臣於是,不勝訝惑之至,命世之所犯,果是貪鄙之甚者,而臣意以爲此或異於偸竊官庫之物,且自前論人貪鄙者,不必每每請拿,亦多直勘此律,蓋拿問與罷職,無甚輕重故也。臣於此事,所聞不啻眞的,其所沈惑之邑婢,與聚斂民錢主管者之名字,亦皆傳播,而凡其不法可駭之事,不一其端,故民生受困,怨聲載路,至曰,京中之宰相名士,其無耳目乎云爾,而縉紳之間,亦有責臣之不論者,事之實狀,不待拿覈而可知,直爲勘律,有何輕遽乎?若乃載海事,則渠若只以持服,報其收養之恩,則亦有何不可,而收養之於侍養,持服之於主喪,不啻懸殊,而載海之親自飯含,昭在於秋曹文案,而其爲被擄女之侍養,已自失身,且被擄而見絶夫家,關係如何,而載海,旣主其喪,又欲推托其後事於見絶之夫家,至於起訟,其所處義,尤極無據,而渠亦自嫌其被擄之累,强欲推諉於他人之狀,又可見矣。若其背師一款,雖以泰明庇護之言見之,强引曲嫌,不爲參疏,士友之間,果有疑謗云者,適以注解,臣之避語若是,而謂非背師,何異操網罟,而曰非漁者乎?載海之挾策托跡於儒相之門,積有年所,乃背馳於儒相晚年之議論,趨附時勢,以爲發身之計,旣不參於爲師辨白之疏,又輒對人言曰,吾無受學之事,其反復不正之狀,旣爲儕流之所擯斥,公議之所駭憤,則目之以背師,勘之以削版,爲何過重乎?臣於兩人之啓,撮其大旨,不爲索言,而人多傳說,世所共知,則僚臺亦豈無所聞,而不欲參涉,强自崖異?臣誠莫曉其意之所在也。雖然,臣旣不能見重於僚席,致令引避起鬧,今又因此見遞,在臣廉隅,何可晏然苟冒於臺次乎?請命遞斥臣職。答曰,勿辭,退待物論。
上在慶德宮。停常參·經筵。
辰時,日暈兩珥。自巳時至申時,日暈。
太宗大王忌辰。燼餘
中殿·世子宮·嬪宮,藥房問安。答曰,知道。藥房啓曰,伏未審日間,聖體調攝,若何?水刺之進,一向差勝,而麻痺之候,益爲減歇乎?臣等不任憂慮,敢來問安。答曰,知道。水刺之進,幾盡復常,麻痺之候,一向減歇,勿爲問安。
假注書李挺淵有頉,代以趙鎭禧爲假注書,趙鎭禧病,代以李明誼爲假注書。
掌令韓永徽啓曰,引嫌而退,兩啓論列,旣據實狀,僚席起鬧,在我何嫌?請持平金雲澤出仕。答曰,依啓。
持平金雲澤,就職。
政院啓曰,卽者弼善李聖肇,投疏徑出,所當直捧禁推傳旨,而觀其措語,以爲母病危重,急報來到云。原疏,適値淸齋,不得捧入,而此與無端徑出有異,推考警責,何如?傳曰,允。又啓曰,備邊司郞廳,以大臣意來言,今日賓廳坐起日次,而國忌相値,不得來會云矣。敢啓。傳曰,知道。政院以下燼餘
上在慶德宮。停常參·經筵。
辰時,日暈兩珥。自巳時至申時,日暈。
下直,廣州府尹朴鳳齡。
謝恩,咸鏡都事申弼誨,栗峯察訪金重輝。
持平金雲澤上疏。大槪,宿患瘧疾,乘勞復發,乞命鐫遞,以便公私,兼附所懷,冀蒙垂察事。入啓。
政院啓曰,卽者吏曹郞廳來言,今日爲政事命下,而判書宋相琦病不來,參判李晚成式暇,參議未差,不得開政云。判書·參判,竝卽牌招開政,何如?傳曰,允。
弼善李聖肇上疏。入啓。答曰,省疏具悉。爾其勿辭,救護母病。
掌令韓永徽初度呈辭。入啓。給由。
答持平金雲澤疏曰,省疏具悉。削版之律不輕,論人之際,不可不詳審,而至於黃霨事,追論於三十年之後,寧有是哉?尤爲已甚,予實不取也。爾其勿辭察職。
全羅道生員李齊松等上疏。大槪,請亟擧文元公金長生從享文廟之禮,以副士林之顒望,以光昭代之盛典事。入啓。
傳曰,召對爲之,入侍承旨洪禹寧,玉堂李晩堅·洪禹瑞,假注書李明誼,史官徐命均·朴師益。
正言魚有龜上疏。大槪,敢暴微懇,乞蒙譴遞,兼附愚見,以備裁擇事。入啓。
判府事李畬上疏。大槪,臣猥曠絶之恩數,敢陳衷悃,以冀垂察事。入啓。
忠淸監司書目,藍浦呈,以幼學白世機妻白氏,一胎四産,事係變異事。
慶尙監司書目,玄風五邑雹災,大丘等五邑霜災,咸陽下雪,事係變異事。
黃海監司書目,信川等邑,去四月二十九日,今五月初一日,霜雹交下,五月繁霜,事係變異事。
京畿監司書目,楊州等十六邑,二十九日,雨雹交下,非時雹災,事係變異事。
金相稷,以兵曹言啓曰,今五月初七日,幼學趙鳳輝稱名人,自開陽門入來,差備門外擊錚,極爲駭愕,令攸司囚禁治罪,同守門將鄭錫麟常時不能禁斷雜人,以致闌入,亦難免其責,推考,何如?傳曰,允。
洪禹寧,以兵曹言啓曰,一所巡將金溟翼,受點之後,本廳書員來告曰,巡將金溟翼,疝症猝發,痛勢危急,方在奄奄之中,決無起動受牌之勢云,不得已原單子中,改付標以入之意,敢啓。傳曰,知道。
又以兵曹言啓曰,昌慶宮假衛將金德基,差授經理廳監造之役,完畢未易,輪番之地,勢難兼察,假衛將,今姑改差,何如?傳曰,允。
有政。判書宋相琦牌不進,參判李晩成進,參議未差,都承旨兪命雄進。
吏批啓曰,判書牌不進,參議未差,小臣獨政未安,何以爲之?敢稟。傳曰,仍爲之。
以沈宅賢爲執義,黃龜河爲修撰,尹陽來爲文學,梁廷虎爲監察,嚴慶遂爲慶尙都事,孫命來爲成均博士,金昌彦爲地理敎授,榏爲南昌令。
兵批,判書趙泰采病,參判尹趾仁病,參議兪命弘進,參知李世最受由在外,左副承旨金相稷進。
兵批,以柳泰明·兪珉·呂必矩·洪世範爲副護軍,尹就商爲副司直,李明誼爲副司正,金昌彦爲副司勇,左邊捕盜從事官單沈遇良。
以忠淸監司,以泰安居閑良柳道先等十六名渰死事狀啓,傳于南就明曰,泰安郡渰死人等,令本道恤典擧行。
金德基,以弘文館言啓曰,新除授修撰黃龜河,時在京畿廣州地,經筵入番事緊,請斯速乘馹上來事,下諭。傳曰,依啓。
洪禹寧,以禮曹言啓曰,御眞奉往江都時,百官闕門外祗送事定奪矣。應行節目,當爲磨鍊,而王世子闕門外祗送之節,亦爲磨鍊乎?敢稟。傳曰,依爲之。
又以禮曹言啓曰,永平故相臣朴淳,贈執義李義健,故相臣金壽恒合享書院,及砥平故縣監趙昱,故令趙晟合享書院,竝賜額事,命下矣,敎書額號,令藝文館撰出,何如?傳曰,允。
又以戶曹言啓曰,礪山君枋,以明陵守陵官,恩賜田畓,尙未準受矣。慶尙道金山郡數外官屯田畓竝三結,望定願受,依例折給,何如?傳曰,允。
金相稷啓曰,密符遞來後親納例也,而前廣州府尹黃一夏,稱有情病,使其軍官替納,事體未安,推考,何如?傳曰,允。金相稷以兵曹言啓曰以下燼餘
有政。吏批,以李基聖爲慶尙都事,梁廷虎爲監察,尹陽來爲文學,黃龜河爲修撰,沈宅賢爲執義。
正言魚有龜疏曰,伏以臣,頃緣母病之沈重,陳疏祈免,伏蒙許暇,得以將護,臣誠感泣,仰祝聖恩,而淹過數旬,虛帶言責,私心悚恧,食息靡安,固宜叩謝天陛,以少贖瘝曠之誅,而臣於浹月憂遑之餘,宿患痰火之症,展轉添苦,委頓牀席,無路强起,尙稽肅命,尤增死罪,玆敢不避煩瀆,冒暴微懇,伏乞亟賜譴斥,以懲逋慢之辜,臣於乞免之章,不宜更贅他說,而旣有區區愚見,不敢自阻於聖明之下,猥此附陳,伏乞裁幸焉。恭惟我殿下,躬凝大德,勉受徽稱,此誠前史罕有之慶,國家無疆之休,而卽殿下勵精圖治之一初也。肆我殿下,不自遑暇,心存逸豫之戒,明旨赫然,勅勵群工,由是而缺三字上下,聚精會神,振肅綱維,修明政敎,則庶可缺二三字,丕致淸明之化,一日二日,玩愒猶前,了無缺二三字,大警動大振作,而試看朝著之上,缺六七字浮夸,臣竊慨然也。噫,御容之奉安。缺五六字聖世之美事,而今又設置都監,張大其事。缺五六字不過看審圖本,而延英咨訪,未聞講論治道,未知殿下之所以常存抑畏,示以撝謙者。缺二三字所謂外也。非內也,而竊恐深宮燕安之中。缺三四字已弛,怠忽漸乘,終無以成實德而著實效也。伏願殿下,毋尙虛假,益加沖挹,進修聖學,提掇心神,純粹精一,表裡瑩徹,如放勳之欽明,大舜之濬哲,文王之穆穆緝熙,則天下後世,仰爲治君明主,而想見大聖人氣象,必有所欽歎不已矣。豈可與圖寫丹靑,垂之炳煥者,同日語哉?唯聖明加意焉,且臣伏見今初五日擧條,有圖寫畢工後,二品以上,三司諸臣來會瞻拜之命,此雖出於重事體,而臣竊以爲不然也。當初抄啓諸臣,使之入侍奉審者,意固有在,而今乃大小臣僚,紛然雜進,有若觀光者然,已難免爲誇示之歸,況法座親臨,廷僚咸造,而乃反瞻拜於傳神,尤有所未安,乞令從簡入侍,毋示侈大之意,一依奉審時例,俾去瞻拜之節,且伏聞日昨筵中,以圖寫草本藏置五臺事,有所定奪云,大臣之以此陳達,實是意外,而聖上,又從而開可,臣重爲聖朝惜此擧也。夫御眞之祕藏壽傳,固何益於德業之耀後,而不懋實功,徒崇虛文,必欲藏之於金匱石室,以爲永久之圖,宋臣歐陽脩所云。自喜其名之甚,過爲後世之慮者,殆亦近之矣。若使後人,謂殿下缺三字蔑實,遺內而務外,則豈不大有歉於聖德乎?至於奉安處所之不便,曝曬節目之缺二字,卽其末也。臣不敢煩論,申乞聖明,亟缺三字,以致謙德之益光焉。臣無任云云。批答在下
持平金雲澤疏曰,伏以,臣之痎癨之疾,非如一時偶症,臣本孱虛善病,而曾爲幕任於湖南,職務所迫,晨夜驅策於峽嵐海瘴之間,積有所傷,解歸之初,重感寒疾,轉成氣癨,逐日發作,彌年沈痼,百藥無效,幸因艾灸中脘,稍得向歇,醫言開春之後,若不加灸,必當後發,而適自春間,身忝此職,强憊供職,未遑於調治之事者,今已三朔矣。仍念臣至愚無似,徒竊恩私,顧無可以報效,只欲筋力奔走者,不惟臣之粗所自勉,抑所謂夙夜匪懈,卽是臣家法與先訓也。臣故殫竭,任其顚隕。且臣之猥受聖朝耳目之寄,久矣。豈能有一事片言,能以補主闕糾官邪,少塞其重責者哉?不過有懷無隱,亦其素守,故凡零瑣之事,陳陋之語,適以煩邸報而添故紙者,或可謂多矣。以是之故,無論被劾之人,及其黨類,怨憾四起,卽雖無干涉之人,亦頗厭臣之多言,至於愛臣者,則憂而戒之,臣方自省,竊愧其辜負職責,而人之視臣,今乃如此,此亦無非衰世所致,臣竊傷嘆,而然古語曰,千人所指,不病而廢,今臣旣爲一世之所指目,又況本有沈痼之疾者耶?臣於頃日省墓歸路,觸冒風雨,宿病果然復發,再作之引避,昨日之就職,輾轉增劇,卽今寒熱交攻,精神迷錯,頭顱暈痛,肢節攣束,飮啖全廢,此固癨疾之本症,而臣之所患,根委已深。又乘其積勞之餘,種種危惡之狀,有不可歷數仰陳者,雖蒙天地生成之至恩,或不至於性命難保之境,而其不能以時月之間,復起爲人則決矣。昔所以筋力奔走自期者,今不可復得,缺七八字伏乞聖明,亟許鐫遞臣職名,俾職事無曠,殘喘獲延焉,抑臣雖被多言之誚,惟其無隱之忱,則出自秉彝,有難矯革,以循時俗,近又有慨然於中者,玆敢贅及於辭章之末,惟聖明垂察焉。缺三四字朝家之於儒賢·勳相,雖在旣沒之後,亦宜缺數字優待,苟其侵辱構誣之人,則豈可視同平人,置之衣冠之列哉?此係聖朝擧措之重,又非特爲舊臣地也。繕工假監役宋夏績,自其父出入先正臣宋時烈之門,而夏績,罔念平昔之恩義,身參侵辱之悖論,至縱其子,斥擧先正之名,而公肆詬詆,爲鄕黨所駭憤,而擯斥也,久矣。尙瑞直長黃霨,曾在癸亥年間,受人指嗾,假托泮疏,構誣故相臣金錫胄,雖以其時相臣疏批觀之,霨之慘毒危險,用心不正之狀,聖明旣已洞燭之矣。噫,儒賢與勳相之於今日,豈惟九原之不可作而已?蓋皆流風寢遠,後事凄涼,誠朝野之所共悼愍,而其侵辱構誣之人,則乃揚揚於仕宦,有若無疵可棄,有才宜用者然,此豈非世道之變,而名器之猥屑,擧措之紕繆,尤如何哉?今臣此言,實出於公議,上關於國體,伏望聖明,亟命削去此兩人於仕版,以盡眷遇舊臣之道,以祛仕路溷濁之弊焉。臣無任云云。批答在上
刑曹參議李喜朝疏曰,伏以,臣於本月初二日,祗奉道臣傳諭聖批,不惟不許臣辭免,乃以今此新命,意非偶然,須勿過辭,從速上來察職爲敎,臣伏讀震悚,罔知所措,臣之癃病。缺三四字雖已略陳,豈日月之明,猶有所未燭者耶?臣稟氣甚薄,自少羸弱善病,不敢以恒人自居,慘經喪禍,益致摧剝,及今年老氣敗,百病交作,無處不病,無日不痛,痰火固爲主症,而有時輕重,最是齒病·臂病·脚病爲本缺三字,終年閱歲一味作苦,凡係朝夕飮噉,運用行步,皆不能如意,以此委身牀席,若將垂盡,其欲一謝天陛,以少伸分義,卽臣日夕所耿耿於中者,而亦無以自力一行,致身輦轂之下,況豈有陳力就列,奔走職事之望哉?臣旣病廢偃臥於家,而每辱明旨,一未承命,其爲惶恐,當復如何也?抑臣於癃病之外,又竊有慙恧悶蹙,有不忍擧顔於人,出頭於世者,臣請昧死而畢陳之,臣於家庭師友之間,固嘗從事而周旋,其始也。亦豈不欲讀書修行,以得免於小人之歸,而只緣臣性質甚下,心志不固,終不能讀一書,修一行,荏苒半世,遂成放廢,今直爲此兀然一庸人,若使世之人,見臣容貌辭氣,察臣言動行止,其必唾之而去審矣。惟其伏在田野,人罕相接之故,意其或有一分工夫,及於書冊身心,而節次推排,以至於此,向來筵臣之所論薦,聖明之所責勉,有若以臣,爲眞有幼學壯行之實者,批旨隆重,天語丁寧,至以臣爲非果於忘世,謂當出而應命,方合於世祿之義,而無辭卑就尊之嫌,十行絲綸,可泣鬼神,顧臣何人,乃忽承此,臣於其時,謹以區區情實,略有陳暴,庶幾聖明之有所照燭,而疏未及徹,仍成黯闇,臣自承此批以來,夙夜戰慄,幾於成疾,每一思惟,寢夢亦驚,夫人之情,敵己之間,或有誤爲相知者,其心愧恥,尙不可堪勝,況於君父之尊,而乃得此缺五六字,臣心惶隕,固不足言,其爲欺誣之罪,缺二三字何足以自贖哉?噫,人之情,莫不樂榮貴而厭貧賤,亦莫不欲見知而冀見用,使臣果無癃病,何故而必辭爵祿,以自取其窮餓,使臣果有所學,亦何故而必拒恩命,以自甘於廢伏乎?臣誠不肖,亦不忍爲矯情沽名之態,以欺我聖明,天地在上,鬼神在旁,臣何敢片辭有飾,重自陷於不測之誅哉?今臣所叨之職,固亦非臣才分所可堪當,然臣之不敢承命者,尤在於前日聖敎,臣若冒此以進,則是內而欺心,外而欺人,上而欺君父,下而欺朝廷矣。其將何面目,對人而行世乎?臣於此,思之已熟,斷之已久,雖被重譴,決無趨赴之勢,伏乞殿下,特賜憐察,亟遞臣職名,俾臣守分丘壑,以沒餘齒,實天地生成之惠也。臣無任云云。答曰,省疏具悉爾懇。日者疏批,已諭予意,何用謙讓至此乎?勿復引疾,從速上來察職。
行判中樞府事李畬箚曰,伏以,臣以懸車之年,抱沈盲之疾,棲遑道路,朝暮垂盡,誠恐溘滅於旅次,永爲淸世之羞浼,區區情願,惟在及其未絶,得還故里,此日夜之所哀禱也。竊意螻蟻雖微,有訴必徹,臣之苦心血懇,終未上格於天心者,實由誠有未至,辭有未達故也。臣方擬更陳一疏,悉暴哀悃,已以此意,仰達於知申書啓中矣。千萬意象之外,伏承春宮邸下,俯賜手札,曉以聖上必欲留臣之意,謂臣有未能盡知者,令臣仰體勿去,此實古今曠絶之異數也。臣奉讀未半,不覺感淚被面。噫,聖眷至此,使臣粉骨糜身,無所敢辭,何敢復犯瀆擾之誅,以丐身爲請哉?惟是無似賤臣,癃廢已久,今雖留京,不過爲一屍耳。實無以裨補涓埃,仰塞聖心,此臣之所缺二字,日昨聖批,以古人乞致仕不許,則不得還家爲敎,人臣許身之義,固然矣。然其年至力盡,缺四五字明哲之君,亦未嘗不許其去,所貴以禮終始也。臣不敢自有其身,而亦不敢隱其將死之本心,冒陳至此,終惟聖明之垂諒焉。臣無任云云。批答在下
全羅道儒生生員李齊松等疏曰,伏以臣等,以先正臣文元公金長生從享文廟之意,瀝血爲辭,伏閤陳請,而微誠未格,兪音終靳,徊徨闕下,不勝悶鬱之至,第臣等仰讀天批,辭旨異前,中外傳聞者,亦皆欣然想望,以爲允從,當在非久,蓋聖批中,以差待後日,似無未安爲敎,夫似無云者,非專無之意,而至於未安二字,實出於爲儒賢尊尙之念也。伏想聖明,以玆事之靳許,蓋嘗默究其未安與否,今於陳請之日,批旨如此,而欲從未從之意,溢於言表,臣等又復聚首欽歎,而繼之以慨惜也。嗚呼,殿下差待之敎,亦已屢降,士林疏請之擧,亦且支離,上下相持,迄今三十年久,則差待亦已足矣。未知殿下,更欲差待於何日也。今日卽前日之後日,而前旣以差待敎之,今又以差待敎之,臣等竊恐此事,終於差待也。且殿下,欲待後日者,以爲士論之不齊耶?人心之未同耶?擧一國章甫,逐年叫閽,至誠仰請,而以至閭巷下賤,亦莫不仰之若靑天白日。缺三字今日之士論人心,可謂旣齊且同矣。殿下於此,亦何有所待耶?嗚呼,殿下旣知金長生之從享誠不已,而特以愼重之意,有待他日,則是殿下今日之未行,豫期他日之必行,而殊不知缺五六字,殿下待儒賢之誠,無發明缺五六字,有一日之未安,一年不行,則有一年之未安,設令今日行之,猶可謂晩矣,而今又差待,抑何故哉?嗚呼,殿下以爲此日何時耶?異言喧豗,邪說肆行,士趨無以正,人心無以定,日後之憂,將不至於何境?缺三字奬儒賢,彰明斯道,以爲一世之矜式,此誠不容缺二字之時也。嗚呼,殿下念之哉?臣等俱以千里疏遠之跡,困頓於跋涉,艱食於京邸,伏閤叫號,必欲得請而後已者,不但出於一時士氣之抑鬱也。乃所以憂道學之將晦也。乃所以憂世道之汚下也。亦所以憂聖上右文之治,爲天下後世之譏議也。伏願殿下,無復持難,夬揮乾斷,亟命有司,特擧縟儀,以副士林之顒望,以光昭代之盛典,則斯文幸甚,國家幸甚。臣等無任云云。批答在下
弼善李聖肇疏曰,伏以,臣於昨日直中,聞老母猝得感冒,症情危重,方寸煎灼,心神飛越,非不知擅離直次之爲罪戾深重,分義虧缺,而情理所在,急於將護,不得不投疏徑歸,自分辜犯,萬殞難贖,而聖度寬容,罰止問備,臣誠驚惶踧踖,靡所容措,念臣老母,年今八十二歲矣。神氣筋力,日就衰謝,雖平居之時,常有懍懍之憂,而近因日候不適,脫着失宜,積感致傷,源委旣深,身熱如烘,頭疼如碎,飮啖全廢,委頓牀褥,精神有時昏憒,眞元漸至澌綴,見今症勢,差復未易,旬望之內,決無離違供職之望,侍講輪直之地,其不可曠日虛帶也決矣。伏乞聖慈,察臣情理,諒臣危懇,亟命遞臣職名,俾得以專意救護,不勝幸甚。臣無任云云。批答在上
未時,上御興政堂召對。入侍時,座目見上李晚堅,進讀歷代名臣奏議,自宋神宗熙寧四年,殿中承直史館判官告院權開封府推官蘇軾上書,至抱業以歸勝廣。晚堅曰,前以以歸,爲句而懸吐矣。今更諦看,則以勝廣句絶爲是,故敢達矣。上曰,唯。至第八張終不可爲也。上曰,下番讀之。禹瑞,讀自中書者王政之所由出,至符堅斬樊世。上曰,符堅之符字,當從草頭,而此則從竹,所當改之耳。禹瑞曰,符字果是草頭,看時泛過,未能正誤耳。至第十四張甚可惜哉?上曰,承旨讀之。禹寧,讀自其四曰天子與執政之臣,至扞格而難操,讀格音作擊。禹瑞曰,缺三四字小學音,爲覈耳。上曰,小學有缺四五字患之語耳。至飮酒蜡獵,上曰,蜡獵之獵字,當從月爲臘耳。晚堅曰,字書言蜡日獵獸以祭,獵字亦有意義,故不改之矣。上曰,唯。至第二十一張天下之心焉耳。上曰,翰林讀之。命均,出座,讀自策別曰,臣聞爲治有先後,至受笞箠,讀笞音作治。禹瑞曰,音當爲台耳。至疾痛苛癢之苛,以可音讀。禹瑞曰,小學苛癢之苛,音何矣。至第三十一張可觀者也。上曰,翰林下番讀之。師益,出座,讀自其五曰無責難,至第三十九張其失之多於得也。上曰,止。晚堅,解文義曰第一二張,卽言新法之害也。蓋王安石之學術,足以欺世盜名,故擧世莫不靡然稱之,雖以司馬光之賢,當初則亦不能知,獨呂誨知之,知人誠未易也。安石之法,口堯·舜心管商,本源已非,而且不知古今之異制,不顧人心之順逆,創行新法,假托以周禮,以脅一世,其實則非周禮之本意,故韓琦嘗論其不可曰,何不將此周公太平已試之法,申明行之,而獨擧注疏,貸錢取息之利事,以詆天下之公言云,此固已覷破其心術矣。大抵發政行令,必看人心之如何,苟逆人心,雖有良法,猶不可行,況本非良法乎?當時天下,皆以爲非,愚夫愚婦,擧皆不願,若使神宗,知其如此,豈爲所誤?只緣鄧綰輩,以爲民莫不鼓舞聖澤,故信以爲然,斷然行之,終至流害四海耳。人君苟能先正一心,建極于上,則人之邪正淑慝,自可辨別,邪言何自而眩聰也?神宗雖有欲治之心,而本無建極之功,故畢竟貽害,至於如此,此誠後世人主之所當鑑戒處耳。上曰,然矣。禹瑞曰,第五張所論時弊,種種緊切,非獨缺二字爲然,雖使臣措陳今日之弊,亦無非缺二三字,自上於此等處,不可不惕念耳。卽今時勢,徒有治平之名,未見治平之實,雖無數年水旱之災,缺三字不究,怨讟朋興,雖無盜賊竊據之憂,而民多流逋,生息不繁,非有權臣之專制,而綱紀日紊,非有外寇之侵凌,而人志不固,此昔蘇軾之所大憂者,而臣亦爲聖朝憂之。且以今年言之,年事稍有可望,而非時雹災,摧剝不少,外方所報災異,實多驚心,必有禍兆,伏於冥冥之中而然也。不可謂一時適然,而弛其戒懼之心矣。唯願自上益加恐懼修省,期於轉災爲祥耳。上曰,因文義所達,殊爲切實,當各別留意耳。晚堅曰,我朝立國,槪與趙宋彷彿,以卽今言之,昇平已久,域內寧謐,民不知兵,殆過百年,驟觀時勢,似無可憂之形,而實有大可憂者存焉。自上雖累下寬大之詔,軫恤民隱,而民不蒙澤,困悴益甚,平常無事時,尙不得奠居,率多流亡之患,脫有警急,土崩瓦解,勢所必至,必也及是時閑暇,力行惠政,固結民心,以爲固本之計,固本之要,莫如愼擇監司·守令,責以承宣字牧之化,監司·守令,苟得其人,則民蒙實惠,自爾安集矣。上曰,所達是矣。守令·監司愼擇之言,尤好矣。晚堅曰,第七張云云,蓋根本旣固,則兵交於外,而中不失其所以爲國,根本不固,則虜雖未動,人心先搖,以我國言之,寇纔入境,京都先潰,觀於壬辰丙子事,可知矣。人無前定之慮,臨亂倉卒,輒棄根本,百年畜積,一朝付賊,以致戰守進退,俱無所憑依,誠可痛心,上年朝議,多欲修葺京城,以爲備豫之計,而衆謀不一,廟算無定,卒之乎移就北城之役,臣竊慨惜也。自上無發落。禹瑞曰,大凡爲國之道,得人爲先,苟得人,而任之相,任之將,則雖有外患,不足爲憂,爲人君者,心誠求之。缺六七字猶可得之,況下於此者乎?古語曰。缺五六字了一代之事,今世雖曰衰季,何患無才?今以御容圖寫都監事觀之,初有好手之難遇,乃有秦再奚者,得以了事,雖末技曲藝,中猶有其人,人主苟欲求才,亦豈無人?惟上所欲爲,下必應之,故漢武,意欲開邊則衛·霍出,意欲息兵,則田千秋出,此在在上者,所以求之如何耳。上曰,才不借於異代,誠能求之,則何患無才?當特爲軫念耳。晚堅曰,第九張句踐得種·蠡,得成沼吳之功,自古賢君,必得良佐,然後可以有成,君臣相須之殷,有如是矣。我國雖曰僻小,猶勝於句粵,不待十年生聚,可雪一天羞恥,而到今削弱滋甚,莫可振刷,苟求其故,正坐於不得人焉爾,誠能虛心一意,以求人才,則伊呂雖不可得,豈患無人?惟患求之不誠耳。上曰,其言,好矣。當各別留意耳。晚堅曰,第十四張云云,三代之際,明良相遇,治化郅隆,正由君心一定,上下無阻,至於中世,君德人才,雖有大小之異,苟求化理之汚隆,皆由得人之盛衰,若漢·唐·宋,皆有名臣碩輔,事業可觀,然時君若不信用,則雖有其才,安能施爲?諸葛·房·杜,尙矣。如王猛者,特一蠻王之佐,其主猶不信譖間,至斬樊世,逐仇騰,專任之然後,得以畢其功矣。人主之用才,亦猶匠氏之操利器,設有工倕之巧,其器不利,則不能善其事,人主豈能獨成哉?必待賢臣而弘業,旣得其才,任之勿貳,托以心腹,視如手足,毋令讒人間之,方可以展布其才矣。上曰,上下情志流通,然後方可有爲,此等處,尤當留意耳。晚堅曰,第十張所論五事,乃審察人才之道也。守令邊帥之辭朝者,頻頻引見,咨訪治道,則人之才不才,自莫逃於淵鑑之下矣。蘇軾,亦言其罷歸之時,當問其爲政,此言儘好矣。若問之而庸,而無才則斥而黜之,賢而有才則當進而用之,此乃用人才之一道耳。上曰,然矣。禹瑞曰,第三十張,言數遞之弊矣。任官之道,所當久任責成,而自古及今,數遞成習,非特迎送有弊,邑力不支,雖有長才異能之士,擧懷苟且之計,莫有長遠之慮,此所以治化不興也。外方守令,如無大段疵政者,則切勿數易,以責成效,爲宜矣。上曰,久任旣不數遞者,多是甚悶事,漢時黃覇,亦言數遞之弊矣。晚堅曰,非但外方爲然,京各司亦然,爲官者,朝改夕遞,未嘗久於其任,故吏胥輩寅緣弄奸,其弊不貲,胥吏之弊,蘇軾亦言之矣。第吏輩一掌其任,至長子孫,故曹寺典故,無不熟諳,各邑所納,盡在掌握,而所謂官員者,遞易無常,不知頭緖,所管者,只署文書而已。外方則雖曰數遞,猶有傳授文簿,詳細載錄,不至如京官之虛疎,而京官則漫不知何事,只憑吏胥之口,古所謂本朝胥吏之天下者,不幸近之矣。禹瑞曰,此弊其來已久,爲官員者,豈欲一從吏輩之所言哉?只緣已不能知,而吏獨知之,其勢有如主客,自不得不如此耳。上曰,此亦不可以一槪論,爲官者,或有欲知之,而未免生疎者,或有不能知,而專委下吏者矣。禹瑞曰,此莫非數遞所致,欲矯其弊,莫如久任之爲宜矣。禹寧曰,儒臣旣因文義,有所陳達,臣於惠民得人等事,亦有所懷,敢此仰達矣。近年以來,饑荒荐臻,民不聊生,外方守宰,間或有能行便民之政者,而貪官汚吏,亦多參錯於其間,故膏澤不下,民困益甚,至若侵徵隣族,收布兒弱之弊,其來已久,八路同然,旣自廟堂,講究矯革之道,而尙未及頒布,雖不無一二變通者,亦多有掣肘處,固未見其十分便當之歸,雖或有蕩減之令,亦非常繼之道,固難缺四五字,惠民之政,均役爲大,而其爲難處如此缺四五字,且惠民之本,亶係於得人,得人之要,誠莫如擇守令,而守令之責成效,又莫如久任,以漢宣帝時觀之,如龔·黃等循吏,雖有異政,不卽陞遷,璽書褒嘉,增秩賜金,必待其年久,政蹟益著,然後許內遷,如入爲水衡都尉·大司農之類是也。卽今守令之五考五上,十考十上,乃是久任之有治蹟者,年前純褒之類,雖別爲抄啓調用,而若其十考十上者,率是六年居官,累經監司之等題者也。六年之內,皆入上考,則其無疵政,推此可知,每當大政,自上雖有別爲調用之敎,而銓曹尙多未卽擧行者,自今更加申飭,臨政調用,則似有益於愼擇守令之道,故敢達矣。上曰,五考五上十考十上調用事,固已每每申飭,而承宣所達,又如是,更爲各別申飭,可也。自擇守令以下,出擧條諸臣退出。以上燼餘
上在慶德宮。停常參·經筵。
自巳時至未時,日暈。
下直,平康縣監李泌。
謝恩,成均博士孫命來,待敎洪珙,慶尙都事嚴慶遂。
答正言魚有龜疏曰,省疏具悉。有懷疏陳,固無不可,而第圖像事,撝謙二字,似不着題矣。旣已出示草本,則都監之役,不過事體間事耳。本非張大而然也。正本異於草本,俾去瞻拜之節云者,亦所未曉,藏置璿閣,自有曲折,今玆所論,未免失其本旨也。爾其勿辭察職。
答判府事李畬疏曰,省疏具悉卿懇。卿體諒予必欲留之至意,快回遐心,抑鬱之餘,心之喜幸,不啻若大旱之得甘霈,曷勝云諭?至於休致之請,尤無允從之理,卿其安心行公,勉副至意。仍傳曰,遣史官傳諭。
答全羅道生員李齊松等疏曰,省疏具悉。前疏之批,亦靳允兪者,出於愼重之意也。
京畿監司書目,楊州呈,以刑曹參議李喜朝辭職上疏上送事。啓。疊答曰,省疏具悉爾懇。日者疏批,已諭予意,何用謙讓至此乎?勿復引疾,從速上來察職。
掌令韓永徽再度呈辭。入啓。加給由。
政院啓曰,憲府無行公之員,連日監察茶時,諫院闕啓,亦至累日,俱甚未安,除在外及受由外,呈告未肅拜人員,竝卽牌招察任,何如?傳曰,允。
全羅右水使尹一商,所江僉使遞來。
全羅道生員李齊松等上疏。大槪,請亟擧文元公金長生從祀聖廡之禮,以伸士林之公議,以光昭代之盛典事。入啓。答曰,省疏具悉。爾等之累疏陳請,固知出於至誠,而尙此留難者,蓋以事重故也。
正言魚有龜啓曰,如臣無似,猥受殿下耳目之寄,泯默虛帶,已浹一月,尋常愧懼,若負譴訶,而臣雖愚魯,亦嘗聞古人無隱之義,敢陳一疏,略效區區憂愛之忱矣。言辭拙訥,誠意淺薄,未槪聖心,反承未安之批,臣誠惶懍悚縮,不知置身之所也。噫,臣之本意,非直以圖寫之事,謂有歉於謙德,殿下旣以沖挹之心,恒自勉勵,則雖於一事一令之間,固宜持循此心,罔或少忽,凡係張大之擧,務加裁損,故臣於疏中,略及此意,冀有輔於聖德之萬一,而辭不達意,致勤誨責,尤不勝慙歎之至。且抄啓諸臣,奉審草本,意固有在,而正本完畢之後,又使大小臣僚,齊會竝進,其服色儀節,殆同朝賀之禮,未免爲夸大之歸,況寶座天臨,威顔密邇,而咫尺淸光之下,乃反瞻拜於傳神,誠有所未安,臣之請去其一節,蓋以此也。聖批中,雖以未曉爲敎,而臣之愚見,終未知其事體之得當也。至於藏置璿閣一節,其稟定委折,臣嘗略聞之矣。洗去草本,果爲未安,則內入之後,亦豈無自上處分之道,而必欲祕藏於金匱石室之間者,不幾近於誇耀永世之意乎?臣之此言,亶出於隨事箴規之悃,而不惟不賜開納,至下嚴敎,此莫非臣之平日言行,不能見信於君父之致,自顧慙恧,尙何言哉?適於此際,嚴召狎臨,怵迫於義,雖不得不黽勉趨承,而更何顔面晏然仍冒於言責之地乎?請命遞斥臣職。答曰,勿辭,退待物論。
正言郭萬績啓曰,臣頃忝本職,酷〈被〉李眞儉之詆辱,聖上,雖以該曹覆啓爲明白,復畀以前職,而在臣廉隅,決難冒出,坐違嚴召,甘被重誅,聖度天大,特令勿罷,頃日筵敎,備示開釋之意,政院稟啓,又有辭疏勿捧之命。臣於此,益不勝惶霣跼蹙,而陳疏未徹,急單亦阻,延至累日,進退路窮,不意玆際,天牌又降,臣嚴畏分義,不得不祗謝恩命,而念臣所遭人言,旨意非常,終有所不得晏然於心者,自有復科之議,言其不可者,皆以事體爲言,此實公平之論,夫誰曰不可而今眞儉,則不顧榜中四寸應避之嫌,終始擔當,誣汚一榜,實是人情法例之外,故擧世皆言其世嫌之人,亦在其榜,此專出於修郄之計,臣亦不能無惑焉。何者,當初兩券之說,旣知其臺啓之所無,則迄可休矣。乃復窮搜二張之說,不究令終有去處,强爲牽合,其意可知,蓋四張二張之說,出於庚申正月,而至於六月,各人之招,前後分給六賊之狀,箇箇承款,其時若有二張去處之不明,則當其群情憤惋,十分嚴覈之日,豈有明白發端,而公然掩置之理,金吾啓目中,亦豈有皮封情節,今已畢露,更無可問之語乎?至若韓配周啓中所云,乃指失券人李斗最等之謂也。斗最等兩人外,四人之名,則順億以爲,不文故不知云,此所以有不能指名之言也。眞儉,亦豈不解,而截去見偸失券等語,縮作多券未査四字,欲爲兩券未推之證,其爲計,可謂拙且騃矣。且以兩款說,有若自當初聞之,而治疏時偶未之及者然,若然,何以捨文案之所有,而取臺啓之所無,亦何肯捨多字,而取兩字乎?其必欲湊合不成說之說,粧撰疑亂之狀,固不足多辨,而其言以爲,擧其言語書札,縷縷訐訴云者,尤可異也。凡人欲掩自己之惡行,而人有發告其私談書札,則是固不可也。此則渠旣自謂之公議,本非欲掩之惡行,其疏亦曰,極欲一者陳暴云,而乃謂臣有若訐訴,而迫問者然,怒詈不已者,何哉?臣之初疏所謂,素不愛好等語,正觸其受病處而然歟?抑其意以爲,陰布此說,以眩一世,此爲妙計,若一發說,恐其有辨明之道也耶。反復思之,實有所難測也。其他蹴踏詬罵,無所不至,便成一彈文,則雖在冗官散秩,實難冒沒而行公,臺省近侍之班,尤何敢抗顔而蹲據乎?今臣所處,有異榜中之諸臣,其爲羞辱,實是當世之所恥也。且於卽者,政院以本院闕啓爲未安,有此請牌之擧,而臣於吳遂元請拿之啓,有不可參涉者,臣以自己榜事,爲人齮齕,今方自辯之不暇,何敢論人科事之是非乎?此又難冒之一端,以此以彼,決不可仍居於臺次,請命遞斥臣職。答曰,勿辭。
應敎李晚堅上疏。大槪,臣於諫臣之疏,有不可晏然者,冒控危懇,乞命鐫臣職名,以謝人言事。入啓。答曰,省疏具悉。諫臣疏語,實涉過當,而至於俾去瞻拜之說,不識事體甚矣。何必爲嫌,爾其勿辭,從速察職。
左議政李頤命箚子。大槪,敢陳危懇,乞蒙鐫削,以謝人言事。入啓。答曰,省箚具悉卿懇。諫臣疏中張大浮誇等語,殊涉過當,何必深嫌?初本粧成小簇,內入爲宜也。卿其安心勿辭,速出視事,用副予望。仍傳曰,遣史官傳諭。
持平金雲澤啓曰,日昨賤臣,妄以宋夏績·黃霨削版事,附陳所懷於辭章之末,伏承聖批,乃以爲削版之律不輕,論人之際,不可不詳審,至於黃霨事,追論於三十年之後,寧有是哉?尤爲已甚,予實不取也。臣於是,竊不勝惶悚,繼以慨歎之至,夫夏績者,本以先正之姓族,且居先正之鄕,自其父奎昌,出入先正之門,恩義竝存,而乃於時移事改之後,與朴廷采爲名者,符同,誣辱先正於文字之間,罔有紀極,至縱其子,斥擧先正之名,公肆詬詆,隣邑士子,親聞而有傳言者,故其子,亦不得自辯。且夏績,旣與廷采,同惡相濟,而奸譎特甚,又欲推諉於廷采,則廷采之子,出而有所質言,以此鄕黨,尤不直夏績而擯斥之,及至今春湖西之連山·淸州·文義·沃川·報恩等列邑多士,齊會先正俎豆之所,享祀旣訖,卽合辭發文,聲罪夏績·廷采等,此可見公議之至嚴,而如夏績者,豈有得廁仕籍之理哉?臣之所聞,旣不啻明的。且削版之律,臣非不知不輕,而施之於夏績,則適見其爲輕,未見其爲重矣。公議齊憤,擧世通知,除目之下,宜卽論劾,而爲其更加訪問,久而始發,則有何詳審之可言乎?至於黃霨之受人指嗾,構誣勳相,其慘毒危險,用心不正之狀,聖明旣已洞燭,而諭示於其時相臣之疏批矣。今雖年久之後,如此宵少之輩,豈宜視同平人,任其揚揚於衣冠之列乎?殿下,至以追論,謂之已甚,臣尤未敢仰曉聖意之所在也。凡所論劾,惟視人之善惡與事之是非而已,寧可以年歲久遠爲拘乎?苟如聖敎,則雖其罪惡,有大於霨者,皆將拂拭之,調用之,了無堤防限截,而雖以如臣疏愚無隱者,亦當懼已甚之責,而因循泯默,不敢措一言矣。臣恐此弊,關於聖朝,非愚臣之所得與也。噫,殿下,果以儒賢勳相,爲何如臣,而平昔所以尊信而倚毗之者,又何如也?噫,龍虎旣逝,滄桑累換,而凡其侵辱構誣之人,揚眉吐氣,有若遭時得志者然,此豈非世道之所可憂者耶?臣所以略論夏績與霨者,非特欲懲其罪惡於一時而已。乃其區區衷悃,蓋自切於悼愍兩臣,而猥以眷念優待,無間存沒之意,仰勉於聖時者也。抑念霨之所以誣勳相,實由勳相之扶護先正,則今臣之與夏績事竝論者,不但悼愍勳相,亦出於尊慕先正,而蓋不自其不槪於聖心也。今殿下,旣斥臣以已甚,又斷以予實不取,臣之無似,固宜不爲聖明所俯取,而其於平昔緇衣之好,霖雨之思,得無所顯然者乎?臣一言妄發,旣不能仰救朝家擧措之紕繆,而致有此意外之聖敎,將使士論愈激,公議愈鬱,無非臣之罪也。臣何顔面,苟冒臺次,以累聖德而辱言地哉?旣承嚴旨,卽當自列,而賤疾方劇,未能詣臺,今始隨牌,忍死來避,所失尤大,請命遞斥臣職。答曰,勿辭。
李德英啓曰,正言魚有龜·郭萬績,持平金雲澤,再啓煩瀆,退待物論矣。傳曰,知道。燼餘
全羅道生員李齊松等疏曰,伏以,臣等竊伏惟念,事有可不可兩端,言有公不公二岐,如知其不可與不公,則初不當置之於依違未決之間,而苟知其可與公也。則但當速決勇斷,以副群情也審矣。臣等以文元公金長生從享之請,瀝血爲辭,再叫天閽,而誠意淺薄,未格蓋高之天,批旨例降,又示難愼之意,臣等不勝抑鬱之餘,繼之以訝惑也。嗚呼,事非不可,言非不公,殿下已知之矣。終始持難,不以允從者,抑獨何哉?夫以聖學之高明,必有深知實見於儒賢之道德,不待臣等膚淺之說,而第臣等所過慮者,前後章甫之疏,徒涉煩蔓,有所不槪於聖心而然耶。臣等請就其大體,上撮其要而槪陳之,金長生,姿稟純粹渾厚,自然近道,蚤得師門,直尋正路,不騖高遠,不蘄小成,而早夜孜孜,殆忘寢食,堅持力行,篤信自守,蓋其發端會極,一以程·朱爲法,至於禮學,尤爲精密,先儒箋註,無不考證,而會通變禮疑節,必附經義而折衷一時,叩質者,皆歸焉。敎人爲學,先立大本,隨其才品,各有成就,名賢碩輔,多出其門,屬纊前一日,猶與門生子弟,講學不輟,其慥慥任道,死而後已者,實有得於曾氏篤實之學,而諸賢狀德之文,斑斑可考也。且其末年,遭遇仁廟盛際,加以安車之禮,施以優異之典,嘗於經筵下敎曰,金長生,是宿德之人,不肯缺六七字丁寧,褒尙備至,禮待之隆,迥出千古,至今缺四五字。噫,長生學問之精確,造道之高明,上而爲聖祖嘉奬,下而爲諸賢景仰,其無愧於聖廡之從享,可知矣。至于今日,則長生之歿,殆近百年,而道德光輝,往而益新,先輩長老,後生末學,咸一口言曰,我東儒賢,繼李成而集大成者,斯人也。如使聖廟,無從祀之典則已,旣有其典,則踵李成而陞享者,捨斯人其誰也。擧國之公議,士林之衆望,翕然大同,遠近如一,從其國是之已定,陞諸聖廡之從享,當於義理,合於典禮,建天地不悖,質鬼神無疑矣。殿下於斯人,尊敬慕悅,亦嘗勤至,則其於從享之議,久已印可,而持疑留難之至於斯者,聖意所在,實未可曉也。嗚呼,生逢堯·舜之君,幸値淸明之世,崇儒重道,千載一時,而惟此大賢之躋享,國家之重禮,闕遺而不講,緩忽而不行,廊廟之上請無聞,臺省之進言久闃,人情安得不缺望,士論安得不愈激也哉?臣等不量人賤而言輕,更瀆宸嚴之下,伏乞聖明,夬賜睿斷,卽命有司,亟擧文元公金長生從祀聖廟之禮,使盛典無觖,公議得行,不勝幸甚。批答在上
應敎李晩堅疏曰,伏以,臣於直中,得伏見正言魚有龜疏本,則盛論圖寫御容事,至以設置都監,張大其事爲言,臣於此,竊不勝瞿然之至,今此御容圖寫之命,寔遵列聖朝已行之事,臣未見其有損於聖德,而玆事所係,旣重且大,若其節目間事,不過一循舊例而已。夫安有一毫彷彿於侈大之擧耶?然而信如其言,則臣忝在論思之列,旣不能一言匡正,又從而受命蕫事,若論其罪,臣實爲首,其何敢晏然於榮次乎?玆不得不冒控危懇,伏乞聖慈,亟命鐫臣職名,以謝人言,以安微分,千萬幸甚,臣無任屛營祈懇之至。謹昧死以聞。批答在上
左議政李頤命箚曰,伏以臣,卽伏見正言魚有龜疏本,靦然慙恧,悚然悸恐,其所以仰戒於聖明者,莫非臣缺三四字曾任江都數瞻長寧殿所奉御眞冠服,非禮式繪寫缺二字,深知其未安者,今已十七八年矣。頃日入對,適見度支之臣,稟以永禧殿影幀修改事,臣因此起想,倉卒陳稟,愚見以爲,聖朝初無此事則已,旣有之矣。當求其惟肖,先儒論人家影子,猶以一毛一髮不似,爲疑,況於天日之表乎,又況臣子之心乎?旣以爲未安,則其何可以仍舊爲請乎?自內卽出草本,非臣之所嘗請,而旣又出示朝臣,則其將曰,此虛文也。何必遄改乎?旣當改矣。又何可請其自內繪成,復如前日乎?都監之請設,事體之所不可已也。然大禮甫訖,都監又設,聽聞所及,疑若多事,雖臣心,豈不無顧慮,而事之不可已者,在所擧行,故不敢復言,受命而不辭,此豈欲其張大浮誇,不覺深累於聖德者耶?夫繪像之事,前代帝王,亦多有之,蓋將爲子孫瞻依之地,豈皆有浮誇之意也?然先儒有言,人於外物,事事要好,只有自家一箇心與身,却不要好,此不但垂戒於人,凡臣子之忠愛於其君者,常宜以此陳勉,今日聖學,雖甚緝熙,虛明之地,容有未盡瑩澈,眞若止水明鏡者,而臣未嘗以澄淸本源之說,懃懇於廈氈,至若御眞,事體雖重矣,在聖躬,猶是外物,而臣則爲殿下要好,是乃不識本末者也。言之者,宜訿以虛文,此實臣之罪也。且群下之更願一瞻,以慶其成,情理之固然,殿下以體下之仁,特許再示,何害於理,而謂之誇示而觀光則過矣。禮官之稟禮節也。臣亦不以爲過者,古禮路馬亦式,凡屬乎上者,當敬,況日月之光乎?今例,文武科殿試,虛座亦拜,此有何嫌乎?至於初本之藏名山,卽臣之請也。此本,群下之莫不稱善者,因此作正本,則其眞可寶惜,與正本何異?將與他草木,同歸洗棄,實涉未安。且以前事觀之,太祖大王粹容五本,而今保其二,蓋由於天下事變之無窮耳。今欲祕藏而壽傳者,豈是意外,亦豈出於耀後之計哉?臣又請以御筆,親題小識,以示異日,不必別爲立殿之意矣。其後御筆小識,以別紙下矣。亦欲更稟移模於綃,尙未粧褙矣。亦伏聞缺二字數人,以爲前例所無,事體苟簡,曝曬難矣。缺四五字弊亦多端云,不但臺臣內外名實之言而已。缺四五字未必專出於歸咎臣身,正爲國家惜事體也。伏願深加缺二字,別賜指揮也。臣以蒙識蔑學,叨冒重任,隨事生疣,固無足怪,凡臣有過,人莫不知,亦非臣之不幸也。唯其張大浮誇,務以虛文,導聖上,則臣雖萬死,何足以贖此罪也?臺臣之慨然論事,有足多者,臣不敢少恨,伏乞聖明,亟命鐫削臣職名,以懲其〈罪〉,以謝人言,不勝幸甚。取進止。批答在上燼餘追謄
備邊司啓曰,今日雖非賓廳日次,而有稟定之事,來會賓廳矣。左議政有故,不得進參,故退去之意,送言于政院微稟。答曰,知道。備局謄錄
上在慶德宮。停常參·經筵。
夜一更,火星入太微垣右掖門內。二更三更,月暈。
掌令韓永徽三度呈辭。入啓。遞差。
都承旨兪命雄上疏。大槪,臣累朔供仕之餘,舊病新恙,一時兼發,旬月之內,差歇難期,乞遞臣職,俾得專意調治事。入啓。答曰,省疏具悉。卿其勿辭,調理察職。
政院啓曰,正言魚有龜·郭萬績,持平金雲澤,竝引避退待,而兩司俱無行公之員,不得處置,除在外及未肅拜外,呈告人員,竝卽牌招,以爲處置之地,何如?傳曰,允。
假注書李廷傑病,代以張后相爲假注書。
傳曰,明日晝講爲之。
戶曹判書趙泰耉上疏。大槪,病狀方苦,情勢難安,乞蒙恩遞,以便調治,以謝人言事。入啓。答曰,省疏具悉。臺言過當,不必深嫌,卿其勿辭,安心行公。
禮曹參判閔鎭遠上疏。大槪,臣於諫臣之疏,有不容晏然者,乞遞臣職,仍勘臣罪,以謝臺言,以光聖德事。入啓。答曰,省疏具悉。過當之言,不必深嫌,卿其勿辭,從速察職。
吏曹啓曰,臺諫有闕,政事,取稟。傳曰,明日爲之。
獻納韓重熙所啓,請還收罪人河減死定配之命,更加嚴刑得情,依律處斷,請還收罪人金泰潤減等之命,請徒配罪人吳遂元更爲拿覈。新啓,竝引嫌而退,疏陳所懷,出於無隱,未安之批,何必爲嫌,務勝之言,不須深較,下款所引,尤無可避,追論久遠,雖涉太過,隨事擧劾,亦得臺體,請正言魚有龜·郭萬績,持平金雲澤竝命出仕。答曰,不允。處置事,依啓。
執義沈宅賢上疏。大槪,敢陳情病難强之狀,仍附本府前啓,意見之不同,冀蒙斥遞事。入啓。答曰,省疏具悉。臺言過當,何必爲嫌。且觀憲臣論人之際,多不稱停,予常病之,今玆疏中所論兩啓事,深有得當於平允之道也。爾其勿辭,從速察職。
上在慶德宮。停常參,只晝講。
自卯時至申時,日暈。夜一更至三更,月暈。
傳曰,明日晝講爲之。
晝講。入侍,同知事李晚成,特進官尹德駿,承旨李德英,玉堂李晚堅·洪禹瑞,假注書張后相,史官徐命均·朴師益,武臣閔遠重。
平安監司書目,朔州等三十四邑夏月霜雹之災,寧邊·熙川兩邑之前月二十九日非時下雪,江界之二十五日川溝乍氷,俱係變異事。
全羅監司書目,全州呈,以夏月霜雹,俱係變異事。
工曹判書金鎭圭上疏。大槪,臣旣妄言,致大臣不安,又不能引君當道,使諫官有言,乞勘兩罪,以安大臣之心,以伸言者之氣事。入啓。答曰,省疏具悉。兩件引嫌,俱非大段,安心勿辭,從速行公。
司諫金楺上疏。大槪,敢陳情病兩苦之狀,冀蒙矜遞,兼附近事,以備財察事。入啓。
今日晝講時,應敎李晚堅疏批中,有至若俾去瞻拜之說,不識事體甚矣十五字刪去事,榻前下敎。正言魚有龜上疏。大槪,臣於日昨嚴敎之下,情地極其危蹙,且於儒臣疏批,尤不勝惶懍愧恧,處置請出之後,不敢抗顔就列,違牌俟譴,而聖度天大,特下只推之命,褒諭誨責,恩數優渥,臣誠感激,罔知攸處,而區區情實,猶有所未盡下暴者,終不敢靦然仍冒,玆敢悉暴危懇,冒瀆宸嚴,伏乞亟遞臣職,仍〈治〉臣罪,以嚴公法,以安賤分事。入啓。答曰,省疏具悉。昨日之疏言雖〈不〉中,誠則出於無隱,有足多者,未安之敎,亦已改下,則尤無嫌端,爾其勿辭,從速察職。
正言魚有龜上疏。大槪,臣於日昨嚴敎之下,情地極其危蹙,且於儒臣疏批,尤不勝惶懍愧恧,處置請出之後,不敢抗顔就列,違牌俟譴,而聖度天大,特下只推之命,褒諭誨責,恩數優渥,臣誠感激,罔知攸處,而區區情實,猶有所未盡下暴者,終不敢靦然仍冒,玆敢悉暴危懇,冒瀆宸嚴,伏乞亟遞臣職,仍〈治〉臣罪,以嚴公法,以安賤分事。入啓。答曰,省疏具悉。昨日之疏言雖〈不〉中,誠則出於無隱,有足多者,未安之敎,亦已改下,則尤無嫌端,爾其勿辭,從速察職。
持平金雲澤啓曰,臣誠至愚,不能違心循人,自忝臺地,竊以時俗之只享呼唱之榮,不思耳目之責者爲恥之。顧臣陋拙,亦何能效其萬一哉?然旣駭時忤俗,故怨謗山積,咎責隨至,雖以日月之明,亦有所未察者,臣之前後引避,至日昨而凡至四矣。處置請出,亦可謂意外,天牌之降,不敢坐逋,黽勉就列,而情跡危蹙,方尋長單矣。卽伏見執義沈宅賢之疏,卽與前日柳泰明之避一律,而亦臣之所已料,其如此者也。今臣復以兩啓事,與人爭辯,亦自疲勞,而但有所轉甚駭惑者,夫李命世之貪鄙,有口皆言,有耳皆聞之故,前後立異者,亦不敢以啓語爲爽實,而只區區於擬律之間,自以爲得計。夫拿問與不敍,其所以罪之者,無甚輕重,臣當初所勘,雖罷職,而亦未嘗以拿問,爲必不可也。且以臺閣體例言之,昨請罷職者,今日更請拿問,惟其無輕重,故亦無所得失者,事理然也。凡爲臣僚寀者,不以此相講於完席,或簡問而改之,而必爲立異之論者,其意可知已,至於金載海事,伸救者旣非尋常,而愚臣之所執,本自重也。此事亦不須多言,而惟右僚之於載海,其救護之言,亦不能有及於侍養事,此亦可知臣所論之有執,而凡欲伸救之者,率是無據,今有一言可以打破者,自臣發載海之啓以來,時俗之言,紛入臣耳。臣常對儕友而問之曰,凡義理行事之是非,無非可以體驗者。第以人之自身與其子之所可爲者言之,苟有收育之恩,果如禮所謂養子,則雖於其人至賤陋如娼妓者,惟當爲之持服報恩,若乃所謂侍養,卽世所以奉祀者,其體甚重,凡爲士子者,宜不肯爲被擄女而行此禮,卽今諸人,其或可以身當此事,亦使其子爲之耶云爾,則强者輒勃然對曰,豈如是也?弱者亦莫不俛首思之,蓋勿論貴賤愚智,莫不皆然者,實出於人之彝性,而臺閣之所伸救載海,則却有所忽略於此者。噫噫,亦豈眞忽略而然哉?況雖就伸救者所言而言之,禮所稱養母,卽養同宗及三歲前遺棄子者也。載海之於其姑,旣非同宗,又雖母死,亦異於遺棄,則是固不可以其撫育,而目之以禮所稱養母,未知所謂服朞與心制者,亦何所據耶?至於其起訟時事,雖要其一家而聯名,其爲載海之所主張,世所共知,而只以其排行之次,名不首書,而乃以爲隨人耶?況其訟狀中,亦及被擄女夫家臧獲事,則此出於爲其侍養者之所主張,尤有不可掩者矣。噫,彼被擄事,果何如也?被擄而見絶於夫家,其關係,尤何如也?天下安有被擄女之族屬,乃敢爲其女後事,與已絶之夫家,至於起訟者耶?此乃三尺童有人心者所可知者,則況如右僚,夫豈或昧然,而想以其急於伸救,未暇念及耶?至於背師事,則臣不暇更擧公論,惟以前日伸救者之言,爲卽今與右僚對辯之緊證,凡其所謂强引曲嫌,果有疑謗云者,乃其實狀,而其所以如此者,則乃其所以忘背先師,趨媚時論,以爲發身之計者,不啻的然,夫以孟喜之只改師法,而尙不見用,況此當其師之被時相所誣,引以同門之人,同聲辨明,而托以受學於他人,不肯同事者,此果不爲背師耶?抑右僚疏末所陳,則蓋欲爲臺諫者,默無一言,何則?臣之無似,容或有所愚妄,然其所執,則自有所據。且雖使古人愈於十百倍者,其所論列,眞正恰當,如右僚之必以含默爲道者,其將可以十分審愼爲諉,而强爲崖異於其間哉?率是以往,將至於大都含默而後已矣。此則尤可爲世道國事而憂歎者也。聖明所以寵批右僚之辭,臣尤悚縮,君臣猶父子,凡臣所言,旣不槪於淵衷,誨責而斥之以不稱停,大體所在,臣宜不敢有辨,而然以古所謂天子曰是,諫官曰非者觀之,則臣誠不任慨然。且其優許右僚以平允,則尤有所未敢曉者,苟聖明,必以如今日右僚之言者,謂之平允嘉奬而深信之,則臣恐其弊,有不可勝言。噫,愚臣所發兩啓事,蓋有三義,一則貪吏之宜去也。其二與三,卽被擄之可羞,背師之爲非細故也,而貪吏事,比之於下二款,則猶或輕矣。目今世道漸下,惟私意所在而已。氣勢所驅而已。置義理於相忘之地,尙安知夫被擄與背師之爲可惡,而爲載海者,實是氣勢所在,臣又何可悉言。惟是臣之不能循俗,惟知有懷必陳者,固臣之家訓,而直緣誠意淺薄,無論其爲世所嫉。乃又被聖明之督過,臣之道益窮,而其跡益危矣。此臣之所以俯仰慙惕,尤何可一刻仍冒於臺次,以益其罪戾乎?請命遞斥臣職。答曰,勿辭,退待物論。
晝講時,參贊官李德英所啓,臣緣文義,有所懷敢達。堤堰乃衆民蒙利之地,而或有廢棄之處,則有勢力者圖囑本官及監營,稱以廢棄無用,破毁作畓者,比比有之,昔日衆民蒙利之地,今作一人私物,事甚不當,若是無用之地,則初豈爲設築耶?只緣久不修築,以致廢棄耳。今後則凡於有廢處,另行修築,而圖占作畓者,一切禁斷,似宜矣。上曰,承旨之言誠然。令該曹禁斷,可也。
侍講官李晚堅所啓,昨於正言魚有龜罷職傳旨,有只推勿罷之命,又有開釋之敎,臣聞之喜而不寐矣。蓋魚有龜疏辭,措語之間,雖不無未及稱停處,原其本意,亶出於無隱之衷,憂愛之悃,而批旨之間,顯有訑訑之色,有龜情地之悚縮,有不足言,而其在聖明待諫臣之道,亦有所未盡也。今此只推之命,實出於常格之外,在廷之臣,孰不欽聳,而第於臣之批,有不識事體之敎,職在言地,旣承此未安之批,則似不可晏然行公,若刪去此四字,則尤爲聖德之光矣。侍讀官洪禹瑞曰,御眞繪畫,旣有成命,事體至爲重大,一依戊辰節目擧行,在所不已,正言魚有龜疏中所云云。果有不能稱停之語,而原其本情,亶出於憂愛勉戒之誠,冀聖上懋修實德而已。雖其遣辭之際,或不襯貼於此事,而人臣之以益懋謙德,勿事侈大之意,陳戒於君父者,其區區願忠之志,可見矣。自上下燭其情實,昨有開釋之敎,有以見我殿下,恢張言路,導之使言之聖心也。瞻聆所及,孰不欽聳哉?御眞繪畫已畢,自上特許二品以上及侍從臣齊會瞻望,此實群下之至願,而至於瞻拜一節,差似未安,蓋長寧殿,在於外方,肅拜固當,而今則奉安於時御所,雖曰殿宇稍間,同是大內,則似無別爲肅拜之禮節,以此施行,實爲允當,不但臣意爲然,外議亦多以肅拜爲未安,諫臣之意,蓋亦如此,此豈昧於事體而然哉,而有不識事體之敎,諫臣惶恐,不敢就職矣。雖有格外之特恩,而身居臺閣,旣承此嚴敎,則豈有行公之理乎?不但有歉於待臺閣之道,本意所在,宜蒙照察,故敢此仰達矣。上曰,不識事體等敎,刪去,宜當。
上在慶德宮。停常參,只晝講。
答司諫金楺疏曰,省疏具悉。黃霨,設有可罪之事,憲臣之追論於三十年之後者,實爲已甚,而至於責罰,則不可也。爾其勿辭察職。
下直,安岳郡守趙泰興,平壤庶尹洪潾。
政院啓曰,憲府無行公之員,監察茶時,已至連日,事甚未安。除在外及引避退待式暇外,未肅拜人員,卽爲牌招察任,何如?傳曰,允。
忠淸監司書目,沃川等四邑,四月二十八日,霜降,公州等十四邑,四月二十八日,雨雹交下,夏月霜雹,俱係變異事。
傳曰,明日晝講爲之。
晝講。入侍,知事趙泰采,特進官尹趾仁,承旨洪禹寧,玉堂李晩堅·洪禹瑞,假注書張后相,史官徐命均·朴師益,武臣崔元緖。
執義沈宅賢啓曰,臣情苦病劇,無望供職,猥陳危懇,未蒙矜許,召牌之下,不得不黽勉趨承,而第臣伏見持平金雲澤之避,怒臣之崖異於本府兩啓盛氣張皇,譏斥備至,臣切駭歎焉。李命世拿覈之議,僚臺亦不以爲不可,而必欲不問,而直勘之罷職之律者,抑何意耶?貪吏之目,自是何等罪名,其勘處者,有若細故薄過,如此臺議,臣所未聞,臣方病伏,無以相會於完席,未行會禮之前,不得相問,僚臺亦當知其臺例,而强爲此不成說之言,何耶?如使臣果有伸救之意,則直擧其啓辭中措語,立異於罷職之論,顧何所難,而必欲勘斷以加等之律哉?此等抑勒之言,臣不欲多辯也。至於金載海事,臣旣略陳於前疏,今不必復與之爭論,而第其許多爲說,無一可以解惑者。載海於其姑母,雖與禮所稱養子者,不無差間,而若其三歲前收育之恩則重矣。今若直以養母禮論之,則當據禮行齊衰三年服,何爲心喪而已耶?信如僚臺之言,則使載海,背襁褓收育之恩,絶朞功至親之義,惟恐累及於自己,必斥之遠之,當死無衰麻之節,亡日無設食之報,視之恝然,然後方可合於處義之道耶?所謂訟辨之事,被擄女,朝家旣不許其夫家離異,載海,憫其後事無托,與同宗諸人,有所狀辨,此何足爲罪?僚臺之啓,前則謂之推托後事,今則亦復以臧獲事,勒迫抉摘,無所不至,是果論人平恕之道耶?若其不參同門之疏,臣聞此事後,同門諸人及本家子孫,無斥絶之事,此固有不可輕論者,而僚臺,獨欲加之以背師之目,何其疵毁人之無斟量至此耶?臣於兩人,元無半面之分,而論人之道,貴在詳審,故不欲苟同,略陳所見,今僚臺,斥之以立異,疑之以救護。噫,人之所見,各自不同,可否相爭,亦是臺閣上事,而今僚臺,嫌其不同己見,恣意噴薄,語多不擇,臣不欲與之呶呶爭辯,而第其一縣宰,蔭官之論劾,顧何關於言路,僚臺視之以大論,自許其果敢風裁,斥臣以含默成習,臣竊哂之,如臣無似,忝居言地,旣不能發一言論一事,以效殿下耳目之責,妄陳迷滯之見,受此無限譏詆,臣何顔面,復立臺端,以貽淸朝之羞哉?請命遞斥臣職。答曰,勿辭,退待物論。以上朝報
晝講入侍時,知事趙泰采所啓,全羅監司狀啓,南原府人吏復戶加給事,自備局覆啓允下,而臣意以爲不可許也。湖南各邑人吏復戶,大邑則二十五結,中邑則二十結,小邑則十五結,定式遵行矣。今若依當初事目,大邑必以八十結爲準充給,而中邑以下,次次加增,則一道之內,田結之加給,多至數千餘結,事甚難處,蓋各邑得新起,則加給復戶,雖是當初事目,而南原則丁卯以後實數,漸至減縮,設有新起,不足以充其減縮之數,此固不可加給,況旣許南原,則湖南五十餘邑,必將紛然煩請,後弊所關,亦難輕許,臣已與廟堂相議,故敢此仰達。南原人吏復戶,加給五十五結,勿爲許施,何如?上曰,卿言誠是,勿施,可也。特進官尹趾仁曰,此事廟堂旣覆。
以上缺莫不以此答之,臣習聞其說,以爲正當不可易,故知舊一家,間遭此喪者,輒引時烈之說,使之不服三年矣,今重臣筵奏,乃擧臣名以爲,在昔通行之法,以臣之故而變改,仍請博議,有此詢問之擧,臣不勝惶恐。臣之妄意,不過固守師說,而諸大臣獻議,又不免異同,則何敢自是己見,更有所陳辨哉?至於泰英事,臣跧伏草萊,其於朝家法典,本所昧昧,亦何敢妄有所對?然臣竊見判府事李□所獻之議,則斷以禮法,義理嚴正,雖使臣有所論列,亦豈外此而有他見哉?伏惟上裁。判府事尹以爲,草莽賤臣,殘喘垂盡,而匪分官銜,尙在身上,長負罪戾,日夜兢戰,而不敢瀆籲,只得泯默縮伏,以待死期而已。不料收議之命又下,惶恐霣越,罔知所措。臣於收議一事,從前不敢越分妄對,伏想聖明,亦已洞燭於螻蟻之微衷矣。矧今賤疾奄奄,精神昏昧,如在夢中,雖欲越分妄對,亦不可得,雖或越分妄對,亦有何別見,出於諸臣之外者哉?虛辱芻蕘之詢,不勝悸恐之至,惟伏乞亟蒙鐫削之恩,仍勘前後違慢之罪,以肅朝綱,以安微分而已。伏惟上裁。大臣諸臣之議,如此,伏惟上裁。何如?啓。答曰,知道。喪制事,依李判府事議施行。
上在慶德宮。停常參·經筵。
卯時,有霧氣。未時,日暈。
下直,大同察訪沈均。
左議政李頤命箚子。大槪,臣於憲臣之疏,慙惶實多,乞蒙譴斥,以謝人言事。入啓。答曰,省箚具悉卿懇。草本出示之後,自內繪成,則謂之未安,可也,以請設都監,謂之未安,則不可矣。過當之言,不必每引爲嫌,卿其安心勿辭,卽起視事,用副至望。傳曰,遣史官傳諭。
掌令鄭東後上疏。大槪,敢陳難冒之狀,冀蒙恩遞,以安愚分事。入啓。
政院啓曰,卽者吏曹郞廳來言,今日爲政事命下,而判書宋相琦,參判李晩成,俱以病不來,參議未差,不得開政云,判書·參判,竝卽牌招開政,何如?傳曰,允。
吏曹判書宋相琦上疏。大槪,病狀情勢,俱難仍冒於職次,召牌之下,未能祗赴,冒陳危懇,冀蒙斥退事。及戶曹參議任埅上疏。大槪,臣於金吾之疏,有不敢晏然者,冒死陳暴,冀蒙鐫遞事。入啓。
待敎徐命均上疏。大槪,臣於右僚,自在應避,乞蒙遞改事。入啓。遞差。
檢閱朴師益上疏。大槪,臣於直中,得聞父病危劇,陳章徑出,乞遞臣職,俾便救護事。入啓。答曰,省疏具悉。爾其勿辭,救護父病。
宣惠廳啓曰,本廳所納大同米,以可食米收捧,乃是事目,而今年沃溝縣上納米九百石,太半租粒相雜,亦皆糜碎,此實前所未有之事,極爲駭然,當該縣監申烒,依例罷黜,監捧實監色,令本道嚴刑科罪,以爲懲礪之地,何如?傳曰,允。
答掌令鄭東後疏曰,省疏具悉。旣往之事,何必追嫌?爾其勿辭,從速察職。
答戶曹參議任埅疏曰,省疏具悉。當初請推之啓,出於正綸綱之意,則今番疏語,何必爲嫌?爾其勿辭,從速察職。
答吏曹判書宋相琦疏曰,省疏具悉。卿知其冤狀,有所檢擧,則意外侵斥,何必爲嫌?卿其勿辭,從速行公。
工曹判書金鎭圭上疏。大槪,臣於憲臣疏末所論御眞事,悚恧彌切,乞賜責罰,以謝臺議事。及禮曹參判閔鎭遠,又遭憲臣之斥,不敢晏然,乞賜責罰,以謝公議事。及戶曹判書趙泰耉上疏。大槪,臣於憲臣之疏,益增難安之端,乞賜鐫遞,以靖私義事。入啓。答曰,省疏具悉。大臣箚批,已悉予意矣。卿其勿辭,從速行公。以上朝報
洪禹寧,以弘文館言啓曰,本館僚員不齊,事甚苟艱,新除授校理金楺,卽爲牌招察任,何如?傳曰,允。
以校理金楺牌不進罷職傳旨,傳于洪禹寧曰,推考傳旨捧入。
洪禹寧,以侍講院言啓曰,本院官員,承令以周易進講當否,往議于師及諸賓客,則師領議政李濡以爲,四書二經,初旣進講,今又重講四書,則雖不繼講二經,先以周易進講,恐無不可云。右賓客宋相琦意,與師議同,左賓客趙泰耉以爲,已於書筵,以易義深奧,依前所定重講書經之意,承問陳達,別無他辭之可達云,左副賓客尹德駿以爲,周易於諸經中,旨義最奧,雖聖人,必致工於晩年,卽今書筵,重講已讀之四書,今又重講二經後,始議進講周易,似合於講學次序云,右副賓客李晩成意,與左副賓客尹德駿議同,師及諸賓客之議如此,何以爲之?敢稟。傳曰,依左賓客議施行。
又以侍講院言啓曰,本院新除授司書呂必禧,除拜累日,尙不出肅,卽爲牌招察任,何如?傳曰,允。
金相稷,以訓鍊都監言啓曰,蕩春臺東路,自彰義門內,至北郊洞,與摠戎廳分授修治,今五月十六日畢役之意,敢啓。傳曰,知道。
又以摠戎廳言啓曰,蕩春臺東路,自彰義門內,至北郊洞,與訓鍊都監分授修治,五月十六日畢役之意,敢啓。傳曰,知道。
有政。吏批,判書宋相琦牌不進,參判李晩成進,參議未差,右承旨南就明進。
吏批啓曰,判書牌不進,參議未差,小臣獨政未安,何以爲之?敢稟。傳曰,仍爲之。
又啓曰,新除授慶尙都事嚴慶遂呈狀內,老母今年七十八,氣力綿綴,疾病沈篤,離違遠赴,誠所不忍云,不可强令赴任,嚴慶遂改差,何如?傳曰,允。
以朴弼明爲都承旨,權爲執義,權熀爲持平,洪好人爲弼善,金楺爲校理,李禎翊爲司藝,安重弼爲禮曹佐郞,李震煥爲咸鏡都事,申鐔爲春川府使,柳泰明爲司諫,金在魯單付奉敎,李喜泰爲兼春秋。
兵批,兼判書趙泰采病,參判尹趾仁病,參議兪命弘進,參知李世最病。左副承旨金相稷進啓曰,前武兼鄭元樞·具左翼,前司果康興文,閑良李之弘,座首安博,留防代將洪相殷,武士李蕃·裵厚元,閑良朴秀徵等,或捉虎捕賊,或拯活別備之功,俱有加資之命,而鄭元樞·具左翼·康興文等,未資窮,未準職,李之弘·安博·洪相殷·李蕃·裵厚元·朴秀徵等,係是閑良,何以爲之?敢稟。傳曰,竝特爲加資。
以沈宅賢單付副護軍,以兪命雄付副司直,金翰運付副司正。
洪禹寧,以禮曹言啓曰,今此迎勅時,王世子,不爲隨駕事,已爲啓下矣。大駕迎勅及館所擧動出還宮時,闕門外祗迎祗送,亦依前例,不爲磨鍊之意,敢啓。傳曰,知道。以上燼餘
吏批,以金有慶爲持平,金楺爲校理,沈均爲兼大同察訪,洪好人爲弼善,李禎翊爲司藝,權爲執義,申鐔爲春川府使,李震煥爲咸鏡都事,安重弼爲禮曹佐郞,柳泰明爲司諫,朴弼明爲承旨。
上在慶德宮。停常參·經筵。
卯時,有霧氣。
謝恩,掌令鄭東後,監察梁廷虎,護軍沈宅賢。
京畿監司書目,豐德府使沈仲良,病重罷黜事。以上朝報
吏曹口傳政事,以鄭翔周爲豐德府使。
洪禹寧,以迎接都監言啓曰,都監事務方急,而郞廳洪構,以兼春秋入直闕中,不得參坐,事甚可慮,洪構兼春秋之任,令政院斯速變通,何如?傳曰,允。
又啓曰,卽因迎接都監草記,郞廳禮曹佐郞洪構,兼春秋之任,令政院斯速變通事,允下矣。洪構,兼春秋之任,減下後,令該曹卽爲口傳差出,以爲入直之地,何如?傳曰,允。吏曹口傳政事,以申壽華單付兼春秋。
掌令鄭東後啓曰,請亟還收黃順中放釋之命。措辭見上請還收趙挺豪極邊定配之命。措辭見上請洪川縣監李命世,拿問正罪。措辭見上副率金載海,受養於被擄女,及其年長,處義之方,不自早爲之所,乃於被擄女身死之後,欲歸神主於義絶之夫家,至於呈辨法司,見義蒙闇,莫此爲甚。且其同門之疏,爲辨師誣,而强引曲嫌,巧避不參,專出於較計顧瞻之心,如此之人,不可仍置簡選之職,請副率金載海,罷職不敍。新除授執義權,時在忠淸道連山地,持平權熀,時在京畿仁川地,請竝斯速乘馹上來事,下諭。答曰,不允。拿問事及下諭事,依啓。
上在慶德宮。停常參·經筵。
謝恩,都承旨朴弼明,春川府使申鐔。
左承旨金德基上疏。大槪,臣於近日臺諫,宜卽引罪,而身遭重制,悲撓未遑,今始露章自列,伏乞亟遞臣職,以謝臺議事。入啓。
政院啓曰,今日乃賓廳日次,兩司當爲來待,而諫院無行公之員,除受由在外外,呈辭未肅拜人員,竝卽牌招察任,何如?傳曰,允。
明日景賢堂御眞標題正時,卯正初刻,內入,午初初刻。
咸鏡監司書目,富寧府柳泰起,今月初八日身死,其代,令該曹擇差,數日內給馬下送事。
答左承旨金德基疏曰,省疏具悉。此事不必過自爲嫌,爾其勿辭,從速察職。
密豐君坦上疏。大槪,敢陳私悃,冀蒙矜察事。入啓。答曰,省疏具悉。玆事已有近例,情理亦宜矜念,特允所請焉。
傳曰,大臣·備局堂上引見。引見時,判尹閔鎭厚,本職今姑許遞事,及韓城君李基夏牌招察任事,及瑞興縣監李眞望改差,卽爲口傳差出,催促下送事。榻前下敎韓城君李基夏上疏。大槪,臣於縮伏陳之中,忽承特召之命,而第臣所遭人言,旣非尋常,將以何顔更臨軍伍乎?更申血懇,冀蒙罷臣之職,治臣之罪,以嚴邦憲,以謝臺議事。入啓。答曰,省疏具悉。臺避措語,殊涉過當,何必深嫌?卿其安心勿辭,速出行公。
吏曹口傳政事,以李弘毅爲瑞興縣監。
京畿監司書目,辭職上疏上送事。啓。答曰,省疏具悉。卿勿過辭,從速察職。
答司諫柳泰明疏曰,省疏具悉。爾其勿辭,從速察職。
引見時,大司諫趙道彬所啓,請還收罪人河減死定配之命,更加嚴刑得情,依律處斷。上曰,勿煩。請徒配罪人吳遂元,更爲拿覈事。上曰,勿煩。又所啓,權卨之譸張妖言,煽動騷屑之狀,國人莫不駭憤,而夫差有無告目虛實,所當終始訊問,明白現出,快正其罪,然後可以解國人之惑,戢妖誕之徒,而只施三次刑訊,未及鉤得奸情,徑請酌處,律止編配,其爲失刑,莫大於此。王法不嚴,輿情愈激,請還收罪人權卨定配之命,更付有司,嚴加鉤覈,期於輸情。上曰,不允。前啓,金泰潤減等之命,還收事,停啓。
掌令鄭東後所啓,請還收黃順中放釋之命,仍令該曹嚴刑得情,依律處斷。上曰,勿煩。又所啓,請還收趙挺豪定配之命,依前判付加刑得情事。上曰,勿煩。又所啓,請副率金載海,罷職不敍事。上曰,勿煩。
今日引見時,領議政李濡所啓,頃者登對時,以災傷敬差官變通事仰稟,未及停當,以更爲商確稟處爲達矣。退而思量,且與諸臣相議,則敬差官,旣是自古流來之規,雖不可永罷,間間下送,實爲除弊之道,或以爲,必送敬差官後,結數可無欠縮云,然此則有不然者。每年敬差官覆審之行,例在於秋收已盡,積雪盈疇之時,無以驗其災實,不過勒徵實結於各邑書員輩而已,全無審其災傷之本意,而其間貽弊之端,則極矣。雖或一二年不送,除弊則多,而少無因此結數欠縮之慮矣。上年農事,初頭或有慘被災害之處,故各邑混稱凶歉,守令之報狀,監司之啓聞,率多過實,以致實結太縮,而以卽今遠近市價言之,比前秋反有所加,民間形勢,亦不至遑急。上年非不送敬差官,而只循該道之所爲,其無損益於結數之盈縮,有如此者,今若不送敬差官,專委於監司,爲先以上年實結之過縮致責,使之待秋事之判斷,各邑之稱以被災尤甚處,發遣都事摘奸,以驗其虛實後,十分商量啓聞,無若上年之意,別爲下諭,則必能惕念擧行。且近來御史之不送已久,得秋下送,以爲廉察之地,則上年守令虛張災結,瞞報朝家者,可以摘發懲治,以此預爲定奪,使外方聞知爲宜,敢此仰達。左議政李頤命曰,敬差官之弊,臣前已備陳矣。支供之費,人情之資,皆出於田結,其他貽弊亦不貲。且敬差官,或以災傷,罷黜一二守令,其守令,未必差錯災實,田夫則無罪而全家徙邊,豈非無據而可矜乎?且守令,親切於敬差官而有力,則其邑多得災結,尤爲可駭。今若不送,則可無此等之弊,申飭方伯,委任責實,俾不濫冒。且如領相所達而爲之,庶有益而無弊矣。上曰,依領相所達爲之。
禮曹判書金宇杭所啓,故縣監李之菡,卽宣祖朝名臣也。先正臣趙憲疏中,與先正臣李珥,先正臣成渾,竝稱以爲三人,學問所就,雖不同,其淸心寡慾,至行範世則同。且擧從祀諸先賢褒張之例,請以贈爵賜諡,以敦薄俗,以之懦夫云。以趙憲之賢,平生少許可,而其所稱道,至於如此,可知其爲名賢也。乙酉年判尹閔鎭厚,陳請褒贈於筵中,自上下詢大臣,大臣亦請施行,有分付該曹擧行之敎,而李之菡,是間世之士,不可贈職而止,似當特施易名之典,更爲下詢大臣而處之,何如?上曰,此言,何如?領議政李濡曰,禮官所達,是矣。李之菡,實有間世之才,先輩之推許不泛,如此之人,尙闕褒贈之典,誠爲欠事,特許賜職贈諡,似爲得宜也。左議政李頤命曰,李之菡,明·宣間名人也。非但趙憲之言,先正莫不推許,士林至今有重名,曾前有贈職之敎,而該曹尙不擧行,誠爲欠典,如此之人,不可贈職而止,特施易名之典,宜矣。上曰,特爲贈諡,可也。以上朝報
入侍時,領議政李濡所啓,巨濟譯學李枝郁,以倭船累度失嘹事,因東萊府使狀啓,使統制使決棍矣。統制使所報以爲,枝郁,旣已罷黜,今若決棍,則似爲疊施其罰云,果如其言,決棍一款,似當減除矣。上曰,依爲之。又所啓,工曹參判權,嶺南巡撫使啓下之後,以私間退行之故,今姑不送,而本職除拜,已至累月,尙不上來矣。此人久處鄕曲,在京從宦之日絶少,故臣雖顔面不慣,而初自江界府使,爲義州府尹,自義州爲平安兵使,仍爲本道監司,自朝家前後陞擢,旣非尋常,而其爲人,多有識慮。且甚淸白,實爲可用矣。巡撫使命下之後,別無可辭之義,而至今退在,事極未安,推考後催促上來,仍爲啓下備局堂上,以爲任使之地,何如?左議政李頤命曰,臣則屢見其人,非如浮華無實之類,西路措置,亦皆着實,此乃已試有效之人,各別任用,宜矣。且在渠之道,旣已擢置二品之班,而至今一未入對云,分義寧有是乎?上曰,推考後催促上來,仍爲啓下備局堂上,可也。以上備局謄錄
巳時,上御興政堂。大臣·備局堂上引見入侍時,領議政李濡,左議政李頤命,行漢城府判尹閔鎭厚,行禮曹判書金宇杭,行司直金錫衍,吏曹參判李晩成,江華留守趙泰老,左副承旨金相稷,大司諫趙道彬,掌令鄭東後,校理洪禹瑞,假注書金翰運·洪尙容,記注官李喜泰·申壽華入侍。李頤命進伏曰,日氣,晝則雖熱,夜朝則有霧氣而稍寒,聖體,若何?上曰,無事矣。頤命曰,寢睡之節,何如?上曰,安穩矣。頤命曰,麻痺之候,漸爲減歇乎?上曰,姑未知顯有差勝矣。領議政李濡曰,今年雨水適中,故牟麥俱盛,姑無可憂,付種亦爲及時爲之,卽今善爲立苗云,前頭若無他災,則庶有西成之望矣。第近見外方狀啓,則四月雪霜之災,不但於西北有之,南方亦然,殊極驚心。西關絶塞之地,寒熱之候,本與他道有異,或有非時下雪之事,而今年則大江之外,川澗皆凍云,此實無前之災也。大抵近來日候,晝則雖熱,夜朝,有寒凜之氣者,以此也。前頭災害,不無可慮矣。頤命曰,三南則節候常早,草木之物,比他道早成,故卽今秋牟,幾盡成熟,而畿內則秋牟不實,春牟發穗未久,缺二行李濡所啓,開城留守金演,頃於榻前,備陳本府凋弊難支之狀,仍請別爲變通,劃給某物,此固出於形勢之切急,而旣難猝然變通,自朝家亦何可每有劃給乎?蓋松都凡事,已成痼弊,爲留守者,雖欲有所更張,恐民心之騷然,因循姑息,以至於莫可收拾之地,其所變通之道,不可不十分商量處之,而曾前摠戎廳牙兵之在松都者,千餘名,勿論良賤,竝收一石之米,大爲稱冤之端,故臣嘗陳達,以牙兵,屬之松都,而摠廳則別爲劃給軍需保矣。聞其牙兵移屬之後,盡爲將官輩給料之資及其他不緊之用云,此豈當初移屬之本意乎?以江都·南漢言之,俱無將官給料之規,而松都之創爲給料,必倣京軍門之例,事涉無據。臣於近日,考見牙兵之數,良人四百餘名,私賤八百餘名,減去摠廳收米一石之例,良人則十二斗,私賤則六斗,收捧則當爲七百餘石,以此補用於官家,誠爲不少,何可歸之於浪費乎?自今以後,革罷將官給料之規,其他凡事,一依江都例施行,似合事宜矣。上曰,江都·松都,旣是一體,而與京軍門有異矣,依所達爲之。江華留守趙泰老曰,臣曾經松都,今方待罪江都,槪審兩都事矣。松都之制度規模,與江都有異,今若以一例變通,則似有窒礙之端,分付松都,詳知江都規制,就議廟堂,商確可否而後,方可無窒礙之弊矣。上曰,所達是矣,就議廟堂商確,可也。頤命曰,松都凡事,誠爲可憫,地方無異於衿川·交河,而責望則大。卽今形勢,與前有異,而勅行開市,獨爲擔當,此實難支之勢也。其所告急於朝家,誠非過矣,而朝家,亦何可每每酬應乎?若依舊規,收米於民戶,或可支遣,而猝復舊廢之規,民怨不少,此外無可變通之道,而但本府,以靑石洞關阨極險之故,設築山城。又置軍門,則尤不可恝視,使之不成貌樣,本府賦稅人民,專屬本府,使其軍制成樣,需用少裕,則關防可以得力,舊都不至殘敗,本府軍役,屬於他衙門者,自朝家特爲推移變通,本府則如水原·廣州之專屬,以此補其用度,朝家庶忘接濟之憂矣。上曰,如左相之言變通,則似好,未知,何如?濡曰,松都之民,專屬本府,則各軍門所屬名色,皆當換定,而御營廳軍兵,最多於松都,至於一千五百餘名,此是當初自本廳募得者,蓋其役歇,民多願屬故也。今亦自本廳,從便募得於他道,以准此數而後,松都所在之軍,可以專屬矣。上曰,所達是矣,更爲商確稟處,可也。出擧條上曰,訓鍊大將李基夏,當初缺四字臺諫之啓,又於避嫌之啓,有劾罷之論,故以此爲不安之端,一向引入,尙不行公,將任之久爲引入,殊涉未安,斯速察任之意,分付,可也。濡曰,將臣與他有異,雖有臺言,不過爲事體上所論也。曾前領敦寧府事尹趾完,爲御營大將時,累牌不進,相臣南九萬陳箚,辭極嚴峻,以爲,凡將臣,雖設壇缺四五字其於紀律,則不容如是。若終始不出,則當嚴治之云,故其時卽爲承命行公矣。今此臺官,雖有一時規警之言,而一番陳疏之後,出而行公,可矣,而一向引入,殊涉未安,推考後,使之察任,何如?頤命曰,臺臣罷職之說,可謂過矣,而基夏之不能禁制軍兵,且其從公處決之云。亦涉失體,今以此推考,使之行公,則何可不出仕乎?上曰,臺臣劾罷之議過矣,將臣亦豈無廉隅,而陳疏承批之後,不宜一向引入,卽爲牌招察任,可也。出榻前下敎濡所啓,故學生李思章之妻柳氏,節行卓異,曾因筵臣所達,已施旌閭之典,而聞柳氏身死之後,其同生之子,率育於柳家者,其生父母,亦皆身死,而家無同議立後之人,故不得循例呈出立案於禮曹云。此在輦轂之下,非如遠外之事,明知其卓異之行,而旣爲旌閭,則特許立後,俾不作無依之魂爲宜,故敢達。頤命曰,缺數字頃於晝講時,仰達矣。聞柳氏,於其夫死之後,不脫一衣而死,斂襲之時,難於脫解云,事甚可賞矣。上曰,特許立後,可也。出擧條濡曰,金萬埰爲京畿監司時,以不善處義,臺官有論劾之事,臣亦以乍出乍入,或不無外議之意仰達,而臣之本意,則蓋以曾前以嫌引避者,自上有申飭之敎,故欲因此而申飭朝臣矣。凡交承之間,本無嫌避之規,而或有他人之言,則其在痛迫之私情,似不無驚動之意,然人豈以赴任爲非乎?萬埰,以其時事,至今引以爲不安之端,卽今雖在散班,而前頭或除拜實職,不爲行公,則可慮,故敢此預爲仰達。上曰,大臣所達然矣。當初臺言,不知其得宜。且雖有一時臺言,何可以此終始引嫌乎?濡曰,臣於去月,以往見北漢事,仰達後,連有病故,再昨始往,遍看重城及倉庫行宮諸處,則重城所築不多,而役事則頗爲着實。且甚完固,倉庫則多造,而間數不廣,似難多置穀物。且重興舊基之外,基址己盡,更無設倉之處,雖欲多運穀物,至於十萬石,則決不可容入,自此間間加設,限五萬石輸置,逐年糶糴,則勢甚便好,而且無民間貽弊之端矣。當初營建之時,未及解凍,恐有傾仄之患矣,今番詳審地形,則別無大段傾仄之處,而內殿南邊一棟,稍似低仄矣。曾前趙泰采,以行宮基址事,有所仰達,而第其地勢使然,缺三四字。上曰,登將臺則可以俯見矣。濡曰,重興近處,缺三四字各司設置事,案山太逼,故事甚畓畓矣。卽今樹木,皆缺數字比前似勝,而猶爲狹窄矣。曾前所建行宮,則前面頗爲廣闊,而登將臺則壓臨,此甚不安,而北漢凡事,與常時有異,則亦無大段所妨。前頭必欲變通,則內殿之前,橫作數三間而塞之,則可無壓臨之弊,而外殿雖或俯見,其間甚遠矣。今方設立十餘間倉庫,而不得已移建行宮,則倉庫非所可論矣。上曰,其時兵判,有所達矣。登柴丹擧,則壓臨行宮,似爲未安,而北漢與常時有異,則亦無大段所妨矣。柴丹擧將臺最好,而過來時,未能詳見,且見重興基址,則前面似甚短窄矣。倉庫則地形旣不廣闊,十萬石不可容置,則限五萬石輸入缺三四字勿爲移建,仍而置之,可也。濡所啓,北漢行宮外,自戶曹設置庫舍,且定庫直一名,而其庫中姑無所儲之物云。旣設庫舍,則不宜空置,依南漢御供雜物庫例,各樣物種,隨便運致事,分付該曹,何如?上曰,依爲之。出擧條禮曹判書金宇杭曰,臣於頃年,往見行宮後,以三千洞材木斫用事,有所定奪矣。其時材瓦有餘,故旣已設置庫舍,而庫中尙無所儲之物云。戶曹判書趙泰耉,乃當初同事之人也。自今更爲分付該曹,綿布數千餘同,銀子卄餘萬兩,參酌輸置於樓上庫,田稅五六百石,逐年運入於庫間,用作不虞之備,則事甚完好矣。上曰,然矣。濡所啓,臣於日昨,往見北漢,歸路又見蕩春臺設倉之處,則今方開基,而役事尙遠。蓋經理廳,徒有稱號,而姑無財力,非如各軍門之比,而當初則意謂,戶曹·宣惠廳及軍門倉穀之在於江上者,使之漸次移入本廳,則不過摠察指揮而已。今旣不然,只自本廳,擔當設倉,故事多苟簡,未易成就,殊甚可慮。且當初節目磨鍊時,不爲別定員役,但以備局郞廳二員及書吏二人各司書吏二人,移差使喚者,爲其省弊,而亦嫌其張大矣。事役漸多,酬應旣繁,則不可以若干下人移差,如一時都監之例,而備局則郞廳·書吏,本任俱緊,亦涉相妨,勢當參酌,別定任使矣。至於物力,未及鳩聚,推移需用,在所不已,戶·兵曹錢布,爲先量宜貸下,以爲趁速完役之地,何如?上曰,參酌貸下,可也。濡曰,聞關西監營,有以銀換置之錢,其數甚多,而以其前重記所付之故,嫌於變動,不爲出用,積置庫中云。此亦參酌取用後,以本色銀,推移下送,宜當,問于本道監司而處之,何如?上曰,問于本道監司,參酌取用,可也。出擧條頤命曰,今番迎勅一款,稟定然後,當送言于遠接使,而臣詳見儀註,則初頭升降節次甚繁,勞動缺五六字此甚憫慮。彼人若許省減則大善,而如或不許,則缺五六字聞穆克登,人物仁慈,於我國事,每欲顧見生色,缺三四字亦頗固執,上年平安監司及接伴使往見於乫波缺三四字有節矣。及見白頭山時,彼謂俺等,慣於登陟,而監司及遠接使,年旣衰老,似難隨行,使之落後云。以此見之,亦非無識之人矣。登降一節,難望其快減,彼若終始堅執,而自上氣力若不逮,則誠可憫慮。濡曰,今番遠接使下去時,忙急未見,而第以此意,言于譯官,遠接使,想已聞之矣。自前迎勅時,則上候如有病患,則郊迎一款,或有周旋得請之時矣。今亦善爲周旋,初不出迎則大善,而不得已出迎,則登降之際,節次最難,請其減數,彼若聽許則好矣,而彼中事體,有不可知,則其所順許,亦難預料,輕發此言,不無可慮矣。初頭姑不輕發,彼若問我國之事,則乃謂國王,近有脚患,迎勅一節,甚可憫慮,觀其景色,漸次周旋則好,而初頭決不可率易發令矣。上曰,前旣累度迎勅矣。勅書來時,予出在慕華館幄次,勅書入館後,升而展勅,仍降四拜,又上,自臺讀勅畢後,勅使則東入幄次,予則西入幄次,登降之節,甚是可憫,然此一節,我雖爭之,而彼必不許矣。頤命曰,他無變通之道,勅書來時,上鞠躬先四拜於版位之後,彼若以勅書,傳于我人,使進于上則好矣,而勅書彼必不爲下送,而渠自隨來,此一節,最可慮矣。上曰,然矣。彼必下來矣。頤命曰,郊迎一節,缺六七字出迎,則此等禮節,必不省減,强忍行之,缺七八字其慮,當復如何?上曰,勅行,己丑以後,缺五六字登降恐難,至廢郊迎之禮,則彼人或疑其凌侮,不無缺三四字予之缺三字出迎爲宜矣。頤命曰,臣等亦豈不知聖意,而第念脚部,旣不如常,升降之際,難保其無事,故如是敢達矣。近年以來,大報壇祀事,及宗廟奉審,旣不能躬行,則以此脚力,將何以行郊迎勅乎?使大臣一人,中路往請,則似或得力矣。濡曰,彼雖不肯輕許,我豈安坐而不爲周旋乎?上曰,勅行五年之後,今始出來,且彼人之心,有難揣測,予以此爲慮矣,諸臣所見,何如?判尹閔鎭厚曰,聖敎至當,而筋力若不及,則亦何可强而行之乎?若使彼人,知上候之不寧,則或不無回聽之理,善辭開諭,似宜矣。宇杭曰,郊迎之不可不行,誠如聖敎,而迎拜之際,脚部恐或添傷,此甚可慮,依大臣所達,措辭周旋,似好矣。司直金錫衍曰,聖敎至當,而迎勅一節,缺八九字恐有添傷之慮,不可不預爲周旋矣。吏曹參判李晩成曰,自上筋力,如可升降,則不必苟爲周旋,而第念卽今缺八九字旣已出迎之後,亦難猝然變通,臣意則莫如初不出迎矣。濡曰,上候之未寧,國中皆知,以此先爲分付于遠接使,使之預爲周旋,好矣。泰老曰,勅行,五年之後,今始出來,不爲郊迎,似涉未安,故聖意必欲出迎,而旣已出迎之後,升降一節,猝難周旋。曾前亦有不爲郊迎之時,今亦預爲周旋,似好矣。鎭厚曰,以上候脚部未寧,決難郊迎,而上意必欲行之,故朝廷方以爲憫之意,先通後,更以終難强行之意,漸次爲言,以觀其氣色,何如?濡曰,臣意亦如是矣。鎭厚曰,以群下則爭執,而自上不許之意,善爲措辭,觀其氣色,漸次周旋,則好矣,而若出其不意,則彼必不許矣。濡曰,不必以爭執爲言,只以脚患爲言,宜矣。頤命曰,爭執之意,通之亦無妨矣。上曰,頃日晝講時,亦已下敎矣。彼人接待之道,豈欲樂而爲之乎?乃忍辱而爲之也。丁丑年間策應之辱,不一而足矣。近來則勅行,四五年一出,而不爲郊迎,則恐或彼人,以爲慢忽,至有意外致責之事,則將未免辱及國家,予之初意,以此爲慮矣。缺五六字未寧之意,慣聞於彼耳。登降之際,或請缺六七字觀勢爲之,則似好矣。濡曰,聖敎至當,而此亦預爲周旋,然後可以爲之矣。頤命曰,退出後,當以私書,通于遠接使處矣。又所啓,故副提學兪棨,乃仁祖朝侍從臣,而在先王朝,久長經幄之任,國家之倚仗,不泛矣。終未及大用,士論甚惜。缺八九字宋時烈,先正臣宋浚吉,亦甚推許,與之同事。缺七八字作爲家禮源流一編,其書,上自儀禮,至漢·唐·宋以來,缺三字有源,以朱子以後先儒之說爲流,考据該備,人皆稱歎,尙未刊行,誠爲可欠。兪棨之孫相基,時爲缺二字縣令,欲爲開刊,而邑力甚薄,姑未始役云。此書若使刊行,則缺六七字不無所益,分付全羅監司,准備物力,使相基缺六七字。上曰,依爲之。出擧條鎭厚所啓,各軍門所用,加時木·槍柄木,例爲取用於兩南矣。頃年權尙游,爲湖南巡撫使時,以各鎭堡求請之弊,列錄狀聞,而加時木·槍柄,亦入其中,廟堂未及細察,泛以自各司給價貿用之意回啓,故卽今軍門,竝皆請得,而旣已啓下防塞,難於分定矣。聞戶曹,亦不給價,軍門不必獨爲給價。且給價貿來之際,似不無弊端,無已則當以大同米參酌計減矣。此不可無變通之道,而御營大將金錫衍,亦以爲悶,下詢大臣而處之,何如?錫衍曰,本廳,方造月課鳥銃千餘柄,而以其無粧家木之故,或覓求於他軍門,或貿得於有處,卽今所造,僅至六七百,其餘則更無可得之路,將未免停役。卽今軍器,如旗竹·槍竹,年久折傷,漸次下鍤,長短參差,所見不似,軍器之虛疎,莫此爲甚。若不造軍器則已,欲爲造置,則此路旣塞之後,更無得用之路,故以此報于備局,則備局不許,且無從他變通之道,殊可悶慮矣。上曰,加時木,乃是軍中緊用,若全然防塞,則其勢似難矣。濡曰,在前各軍門之分定加時木,無有限節,而近來軍器所造倍多,故分定者,比前有加,此巡撫使目見其弊,而書啓防塞者也。第自各軍門,給價貿用,其勢未易,以大同米計減,亦是難繼之道,臣意則每年參酌,定其都數,分付該營,使附近各鎭土卒,斫伐後,添載稅船上送,則土卒之交代閑遊者,一時使役,旣非大段難堪之弊,添載稅船,亦涉順便。且於上來之後,自備局隨其軍器所造之多小而分給,俾無濫費續續分定之弊,則似爲得宜矣。上曰,加時木,或用於槍,或用於銃,不可全然防塞,而大同米計給,亦是難繼之道,酌定其數而分定,則似爲順便,依此爲之,可也。出擧條又所啓,頃者登對時,以權義衡山訟事仰達,仍有取考王牌後,稟處之敎矣。取考王牌,則果於癸酉四月,以王方山圖,局外靑龍許給,而且謄見政院日記,則癸酉七月,以王方山二岡,許給於麟坪大君房,缺八九字事實,不敢詳知,而權家則許給外靑龍缺七八字,伏想聖意,必有所在,今當發遣本府郞廳缺七八字權哥,未及入葬,而大君旣已遷葬,事體比前有異,缺八九字此非自下所可擅斷,敢請上裁。上曰,如欲分界,則可以爲之耶?鎭厚曰,若依前後缺數字二崗及內靑龍,許給大君家,外靑龍,許給權家,則似無所難矣。上曰,步數稍遠,則分給似好,遣郞廳分界以給,可也。鎭厚曰,權益興夫妻之外,雖其兄弟,似不敢入葬矣。上曰,然矣。權益興夫妻外,更勿入葬事,分付,可也。出擧條又所啓,故淸寧尉韓景琛,葬所山麓,有韓相一者,稱以子孫,賣於他人。臣於昔年待罪本職時,韓順命爲名人,以此呈狀,故査得實狀,相一,施以定配之律矣。順命,仍又自稱奉祀孫,欲推淸寧尉田畓與家垈,至於累度上言,自上別判付,使之推給,而兩人系派,皆不明,接訟於京兆·刑曹,積年未決,中間自刑曹,至使本官,摘奸順命家所奉神主矣。蓋淸寧尉,卽上黨府院君明澮之孫而無后,其兄景琮,有子絢,絢無嫡子而有庶子春慶·夏慶,夏慶之子悅,有子億龍·末男·順命,謂夏慶爲淸寧之繼後,末男一名守男,守男之子大敏,亦爲億龍之繼後云,而兩世繼後,皆無文跡,考其帳籍,則其父,或稱大敏,或稱大希。其父之職,或稱司果,或稱保人,或稱忠義,其祖,或稱論男,或稱莫立,乙酉以後,改名億龍,而億龍之職,或稱司僕內乘,或稱出身,其曾祖或稱缺一字國,乙酉以後,改稱悅,而其職號,或稱延安察訪,或稱忠義,或稱利仁察訪矣。不文常漢之誤書帳籍,雖或有之,而豈有若是之甚者乎?況乙酉,乃是始訟之時,則其用意改換之狀,尤不可掩。至於相一,則帳籍別無疑端,而但韓氏族譜缺二字有延慶之名,絢之墓碣,則只錄春慶·夏慶等,而無延慶,其冒稱亦可知矣。以此觀之,則兩人俱非淸寧之子孫,所謂神主,若不僞作,必是偶然拾得者。設令神主,果爲眞的,今旣幸不可仍置,此則使之埋安於墓所,而田畓家垈,今於二百年之後,決無推尋之路,兩人之訟,則竝爲退黜,似可矣。但先朝駙馬葬地,永無所依,誠有所矜惻者,聞淸寧尉之子孫,頗有之云。若別定一人,看護墓所,禁其樵牧,則尤恐得宜,下詢大臣而處之,何如?此事雖甚煩碎,而旣有別判付,事體異於凡訟,故敢此仰稟。上曰,所達極爲詳悉矣。當初判付之意,蓋憫其翁主之絶祀也。訟事退黜,神主埋安,而別定一人,守護山所,可也。鎭厚曰,然則當自禮曹,分付韓家,使其宗中,議定一人矣。上曰,然矣。出擧條鎭厚曰,臣特蒙恩暇,累日施灸,病勢暫似差勝矣,數日奔走之餘,又添失音之症,以此病狀,何以久當劇務乎?臣雖百不猶人,而若無大段疾病,則不敢爲謀避職事之計,此則同朝之所共知也。卽今迎接都監,事務緊急,且勅使回還後,有出去南漢之事,國家重任,叢萃一身,不能修擧,徒致曠廢,身名職事,俱極悶慮,臣之病勢,如可以擔當,則何敢爲誣飾之辭,上煩天聽乎?唯願聖明,俯賜諒察,許遞本職,公私不勝幸甚。上曰,本職辭免之意,何如?濡曰,鎭厚之盡心國事,同朝皆知,近來京兆·秋曹之任,人皆數遞,故獄訟積滯矣。鎭厚,自除本職以來,一以疎滯爲務,今玆許遞,實爲可惜,卽今疾病,決難供劇云。其在待臣下之道,姑爲移授閑局,使之調息,然後姑觀病勢之差歇,更爲責任,似宜矣。頤命曰,鎭厚缺三四字盡心奉公,到今辭免,非托病規避也。其喘症不可以時日差愈云,其在體下之道,勉循其願,使之姑爲休息,宜矣。上曰,卿之辭免本職,前後非一,其在待臣下之道,亦宜缺三四字今姑勉副焉。出榻前下敎宇杭曰,臣有稟定事矣。頃以人家妾孫喪制及兪正基妻離異事,在京大臣處,收議後,依李判府事獻議得宜,爲敎矣。又於金鎭圭疏批,以在外大臣·儒臣處收議爲敎,故下送禮官收議上來後,仰請上裁,則傳曰,知道。喪制事,依李判府事議施行,而泰英事,姑無傳敎,此一款,不敢詳知,而金鎭圭之疏,又請雜議於禮官·獄官。臣意則旣已收議於諸大臣·儒臣,則唯在上裁處之如何,又安有禮官·獄官雜議之事乎?上曰,當初工判金鎭圭之疏,旣請收議於在外大臣·儒臣,而令禮官·獄官雜議,故喪制事,以依李判府事議施行爲敎,而泰英事,姑不發落矣。宇抗曰,諸大臣·儒臣,旣已獻議,則更爲收議於禮官·獄官,事體未安矣。上曰,所達,何如?濡曰,臣亦參於收議中,而臣之獻議,固無可取,然他大臣所論,必有合於聖意者,自上參酌取舍,事體當然,故禮官所達如是,而雜議之敎,蓋出於益加詳審之意,博採衆議,亦似無妨,惟在聖上之裁量而已。上曰,禮官·獄官,坐起後,與之商確,務歸得當,不知其有所妨礙,依此爲之,可也。宇杭曰,小臣萬分惶恐,而敢此仰達。臣犬馬之齒,已迫七十,精力衰耗,實無陳力就列之望,而圖報涓埃,黽勉奔走矣。卽今尤所切迫者,自上年眼病非細,不能視物,他人所見,雖不至大段,而由於內傷,故凡干文書,全不披閱,若及今少却職務而調治,則庶有差減之望,而春間都監提調,遞免之時,不能力辭,故尙今在職,本曹非煩劇之地,而緊重文書,多有積滯者。且禁府公事,詳考文案,然後可以處決,而旣不能任意開坐,雖或開坐,每至於入啓公事着御之際,極爲苟簡,病狀如此,不得不有所陳懇,臣何敢有一毫自便之心乎?本職及兼帶金吾之任,竝爲許遞,則庶可以安意調治矣。上曰,禮曹,本非劇地,金吾,亦無大段難事,其於調病之道,似無所妨,安心勿辭行公,可也。晩成曰,黃海監狀啓以爲,鳳山·安岳·瑞興三邑守令,催促下送云。鳳山·安岳則纔已下去,而瑞興縣監李眞望,則下往湖西,以情勢之難安,倍道呈狀云,本道若不許遞,則自銓曹無許遞之規,而卽今勅行當前,不可無變通之道,下詢大臣而處之,何如?上曰,若待本道狀啓之上來,則必有遲滯之弊,今姑遞差,仍卽口傳差出,催促下送,可也。出榻前下敎趙泰老所啓,臣有稟定事,敢此仰達。頃伏見御容圖寫都監關文,則御容陪往江都後,新造輦輿仍置事定奪,藏置處所,使之預爲磨鍊整待矣。其時則欲以都監畢役後,卽爲陪往,事勢急迫,勢難新造,或以客舍東大廳權安之意,往復於都監矣。今則奉安之期,退定於秋後,其間日子,足爲營造,長寧殿內墻外庭,亦足排置,三四間屋子,今若以十二尺樑,造成三間,則常時藏置輦輿。若値本殿雨漏修改之際,移安此屋,則事勢便順,不比從前權安客舍之爲未安,而必有所定奪,然後可以擧行,敢此仰稟。上曰,依爲之。出擧條又所啓,輦輿藏置所營建事,旣已定奪矣。若依正殿向背,以南向營建,則事體得當,而地勢不便,似當就外庭東邊西向營建,與別監守直之所對峙,中開庭除,以爲肅拜之所,似合便宜,何以爲之乎?上曰,依所達爲之。出擧條又所啓,營造時糧料役價,自本府當爲會減用下,所覆瓦子,適有燔造者,可以推移用之,而至於材椽,自本府萬無辦得之勢。近聞宣惠廳·經理廳,多有材椽流下者云,量其容入,先爲劃給,似合事宜,敢此仰稟,下詢大臣而處之,何如?上曰,此事,何如?濡曰,經理廳材椽之貿來,品旣不好,而今方用於倉舍營造矣。宣惠廳材木之分定江原道流下者,似爲可用,以此參酌劃給,何如?上曰,依爲之。出擧條又所啓,臣取考本府流來重記,則乙亥年長寧殿營建時,工匠料功役及雜物貿易次,報備局貸下會付米九十四石十一斗六升,今至十九斗,每入於年終書啓,及四季朔會計中,尙未蕩減,此是殿閣營建時所用,而虛載文書,合有變通之道,故敢此仰稟。上曰,蕩減,可也。出擧條又所啓,長寧殿鋪陳塗褙,初自京司進排,而四壁塗褙,丙戌年又自京司進排改塗,故今不至渝色,姑爲仍存無妨,而御間及挾室鋪陳,雖無破傷之處,年久色渝,似當趁奉安改備,分付該曹,擧行,何如?上曰,塗褙,則姑爲仍存,鋪陳,分付該曹,使之改備,可也。出擧條又所啓,通津縣移屬本營之後,軍兵所持軍器之曾自摠戎廳分給者,還爲推去。其中束伍軍所持鳥銃,亦在推去之中,因通津營將所報,本府軍器所藏鳥銃一百柄,不得已移給,前頭年終書啓,將以此懸註,敢此仰達。上曰,依爲之。出擧條又所啓,凡營門軍牢·吹·旗手·伺候·差備等軍,京軍門及外方營門,皆以敎鍊旗鼓官,定其次知,常時立番,敎習技藝,以爲點閱行操之用矣。己丑年間,以敎鍊官輩,侵漁所屬軍兵之弊,革其次知,別出哨官一員,領率上項五班營屬,蓋爲矯弊之地,而但無料哨官與敎鍊官之受料者,有異常時,元無待候營門之事,故入番營屬,無他檢察之人,各其所習技藝,未免全廢,不但常時前排,不成貌樣,以前秋操場習操觀之,其爲生疎,幾使號令,不得承接,其在軍制,極爲疎虞,不得已復其舊規,以敎鍊官還定次知,常令敎習技藝,仍加嚴飭,使不得如前侵漁,似合事宜。且己丑年間,又以書吏·廳直·使令·官奴·書記等,作爲一哨,名之曰親兵,定出哨官,而至於聚軍行操之際,凡係官屬,各有所掌,奔走使喚,無暇聚集,所謂哨官,有其名而無其實,虛設將官一窠,似爲不緊,更爲革罷哨官,使各其班頭領次知,宜當。此兩款,俱是曾前啓聞之事,故革罷之由,敢此仰達。上曰,依所達爲之。出擧條又所啓,摠戎廳,舊有軍器庫舍於江都,而今春定奪後,移置軍器於北漢庫舍四間,大廳三間,自摠廳將爲撤移以去矣。曾前御營·禁衛兩營倉舍,欲爲撤移之際,其時守臣,陳請劃給本府矣。卽今朝家,雖新營北漢,江都保障,亦不可恝視,摠戎廳軍器,雖已移去,至於家舍之竝爲撤去,事涉不當,本營及文殊山城,方有營造之事,材瓦他無辦出之勢,上項摠戎廳庫舍及廳舍材瓦,竝爲劃給本府,何如?上曰,軍器雖已移去,庫舍則不宜撤去,仍爲劃給本府,可也。出擧條以上燼餘
上在慶德宮。停常參·經筵。
忠淸監司書目,鴻山呈,以工曹參判權辭職上送事。啓。答曰,省疏具悉。人臣〈事〉君,身非己有,則除旨之下,輒引疾不思不敢告勞之義,可乎?本任雖曰閑局,亦不宜久曠,須勿固辭,從速上來察職。又書目,忠州呈,以副提學鄭澔辭職上送事。啓。答曰,省疏具悉。今玆牽復,意非偶然,則予豈以往事,留在胸中耶?卿之每以情病爲辭,過也。須勿固讓,宜速上來察職。
兵曹,口傳政事,副司直閔鎭厚。
謝恩,司諫柳泰明,瑞興縣監李弘毅,咸鏡都事李震煥。
嬪宮生辰,大殿·中殿·世子宮·嬪宮,政院·玉堂問安。答曰,知道。
吏曹口傳政事,以李明彦爲兵曹正郞。
判府事李畬箚子。大槪,臣病甚,不得入瞻御眞,惶恐待罪,附申妄說,以備裁察事。入啓。
政院啓曰,韓城君李基夏,昨已陳疏批下,更爲牌招察任,何如?傳曰,允。
吏曹口傳政事,以南道揆爲兵曹正郞。以上朝報
金相稷,以兵曹言啓曰,新除授本曹正郞李明彦,與參知臣李世最,有妻同姓三寸叔母夫之親嫌,在法應避,正郞李明彦,今姑改差,其代,令該曹卽爲口傳差出,何如?傳曰,允。
金相稷啓曰,瑞興縣監李弘毅,昨日口傳差出,今已肅謝矣。勅行迫頭,不可不急速下送,明日使之下直,卽爲給馬發送,何如?傳曰,允。
掌令鄭東後啓曰,請還收黃順中放釋之命,仍令該曹嚴加窮問,依律處斷。請還收趙挺豪極邊定配之命,依前判付,加刑得情。請副率金載海,罷職不敍。措語竝見上答曰,勿煩。
大司諫趙道彬,司諫柳泰明,獻納韓重熙,正言魚有龜啓曰,請還收罪人河減死定配之命,更加嚴刑得情,依律處斷。請徒配罪人吳遂元,更爲拿覈。請還收罪人權卨定配之命,嚴加鉤覈,期於輸情。措辭竝見上新啓,全羅道羅州定配罪人林泓罪名甚重,當初編配,已是寬典,雖有大霈,決不可輕議疎釋,而本道道臣啓本中,不復持難,直置放秩。纔因該府之覆啓,更令仍配,而道臣之直爲放釋,誠甚駭然,不可無警責之道,請全羅監司柳鳳輝,從重推考。答曰,不允。末端事,依啓。
傳于洪禹寧曰,御容都監都提調以下,竝書啓。已上燼餘
答判府事李畬箚曰,省箚具悉卿懇。有疾未參,別無所傷,工判之疏,不過爲陳所見,而大抵卿言,出於正倫綱之意,予當量處,卿其安心勿待罪,從容善攝焉。仍傳曰,遣史官傳諭。燼餘
吏批,以李明彦爲兵曹正郞,南道揆爲兵曹正郞。
上在慶德宮。停常參·經筵。
自昧爽至辰時,有霧氣。自巳時〈至〉酉時,日暈。
下直,全羅右水使尹一商,義興縣監李宜揆,瑞興縣監李弘毅。
謝恩,兵曹正郞南道揆,禮曹佐郞安重弼。
中殿·世子宮·嬪宮,藥房問安。答曰,知道。
藥房啓曰,日氣漸熱,伏未審此時,聖體,若何?麻痺之候,漸益減歇乎?臣等憂慮未弛,敢來問安。答曰,知道。無事。麻痺之候,近益減歇矣。
京畿監司書目,今月十五日雨雹交下,麻田·驪州等邑,慘被災害,夏月雹災,極涉變異事。
黃海監司書目,兔山等邑呈,以今月十五日雨雹如卵,民事可慮事。
左議政李頤命箚子。大槪,敢陳愚見,以冀裁幸事。入啓。答曰,省箚具悉卿懇。設都監之初,取考戊辰賞典,固已裁量于心矣。以上朝報
洪禹寧,以侍講院言啓曰,本院新除授弼善洪好人,除拜已至多日,承召入城之後,趁未出肅,明日待開門牌招察任,何如?傳曰,允。
又以藝文館言啓曰,彼中所送東方詩文,今方抄出,所抄書冊,卷秩頗多,姑未及完畢,而前頭使行,日期不遠,隨其抄出,卷卷謄書,仍始印役,然後可無未及之患,印出時所入物力,令該曹卽爲磨鍊上下,而謄書寫字官料布及汲水軍一名,亦爲依例上下,何如?傳曰,允。
以備忘記,傳于洪禹寧曰,御容圖寫都監都提調李頤命,鞍具馬一匹賜給,提調判書金鎭圭,熟馬一匹面給,提調判書趙泰耉,參判閔鎭遠,各熟馬一匹賜給,提調判書金宇杭,勿論,都廳應敎李晩堅,副護軍沈宅賢,竝加資,郞廳正郞申伯周,佐郞趙斗彬,監造官主簿鄭維升,竝陞敍,別工作監役官李晉命,畫綃織造及輦輿監造官直長尹仁敎,竝六品遷轉,標題書寫判書金鎭圭,半熟馬一匹賜給,絡纓織造時監造官僉正尹明運,上弦弓一張賜給,主管畫師前司果秦再奚加資,同參畫士閑良金振汝,敎鍊官張泰興,前司果張得萬,竝東班職除授,隨從畫士前司果秦再起·許俶,各上弦弓一張賜給,員役·工匠·下人等,令該曹米布分等磨鍊題給。
又以備忘記,傳于洪禹寧曰,御容圖寫時,次知內官曺漢卿,熟馬一匹,從事內官尹商徵·崔宇柱,各半熟馬一匹賜給,傳奉差備內官趙重璧·朴重昌·朴行重·李世禧·吳泰獻,各上弦弓一張賜給,別監等,令該曹米布分等磨鍊題給。
洪禹寧,以御容圖寫都監郞廳,以都提調意啓曰,都監書啓,依聖敎修正以入,而取考戊辰謄錄,則輦輿造成尙方官吏,備忘記中,有論賞之命,而都監書啓,無見出處,似是謄錄落漏之致矣。今則尙方造輦官吏,別單書入,織綃之役,雖非多日,畫綃,比他物件較重,絡纓織造之役,亦非輕歇,恐不可不論,故織綃及絡纓織造官吏·工匠,竝爲書入之意,敢啓。傳曰,知道。
掌令鄭東後啓曰,請亟還收黃順中放釋之命,仍令該曹嚴加窮問,依律處斷。請還收趙挺豪極邊定配之命,依前判付,加刑得情。請副率金載海,罷職不敍。措辭竝見上答曰,勿煩。
大司諫趙道彬,獻納韓重熙,正言魚有龜啓曰,請還收罪人河減死定配之命,更加嚴刑得情,依律處斷。請徒配罪人吳遂元,更爲拿覈。請還收罪人權卨定配之命,更付有司,嚴加鉤覈,期於輸情。措語竝見上答曰,勿煩。以上燼餘
上在慶德宮。停常參·經筵。
太祖大王忌辰齋戒。
傳于南就明曰,史官一員待命,騎馬三匹立之。
南就明,以弘文館言啓曰,本館僚員,近甚不齊,校理權忭,副校理尹鳳朝,修撰李秉常·黃龜河,副修撰宋成明,俱在外,副修撰洪錫輔,奉使在外,而校理金楺,昨日違牌坐罷,卽今下番空虛,無他推移之員,令政院稟旨變通,何如?傳曰,允。
又啓曰,因弘文館草記,下番空虛,無他推移之員,令本院稟旨變通事,允下矣。玉堂有闕之代,所當開政差出,而今明日適値國忌齋戒及正日,在前如此之時,有變通差出之規,何以爲之?傳曰,卽爲開政差出。
又啓曰,檢閱朴師益,親病受由,已過累日,卽爲牌招入直,何如?傳曰,允。
又啓曰,下番兼春秋申壽華,唇腫猝重,勢難在直,今姑減下,其代,今日政差出,何如?傳曰,允。
有政。吏批,判書宋相琦病,參判李晩成進,參議未差,右承旨南就明進。
兵批,兼判書趙泰采進,參判尹趾仁病,參議兪命弘服制,參知李世最進,左副承旨金相稷進。
吏批啓曰,判書宋相琦病不來,參議未差,小臣獨政未安,何以爲之?敢稟。傳曰,仍爲之。
兵批啓曰,新除授公州營將金錫保,與本道兵虞候金錫民,同姓四寸兄弟,法當相避,新除授順天營將尹以泰相換,何如?傳曰,允。
吏批,以魚有龜爲校理,兪命凝爲弼善,尹德駿爲判尹,李浣爲沃溝縣監,洪以圖爲富寧府使,李眞儉禮曹參議,洪可相爲引儀,吉景祖單付兼春秋,趙鳴鳳爲慶尙都事,應敎李晩堅,護軍沈宅賢,加通政,御容圖寫都監都廳,加資事承傳,李善溥爲兼同義禁,尹陽來爲正言。
兵批,以林潪爲訓鍊副正,朴尙玄爲宣傳官,金華瑞爲北漢假衛將,李行泰爲洗馬,尹以泰爲順天營將,韓世良·尹弼周爲五衛將,池沆爲昌慶假衛將,權繼昌爲僉知,李弘爲古城僉使,崔嶔·李弘述爲同知,李晩堅付副司直,沈宅賢付副司果。
南就明,以弘文館言啓曰,新除授校理魚有龜,卽爲牌招察任,何如?傳曰,允。
傳于南就明曰,以校理魚有龜牌不進罷職傳旨,推考傳旨捧入。
南就明,又以弘文館言啓曰,東文抄謄印出,事役甚急,不可無看檢校察之人,引儀洪世泰,頗解詩文,曾於纂修廳設局時,以校正官啓下,今亦依此啓下,以爲終始看檢之地,何如?傳曰,允。
又以弘文館言啓曰,今此使行時入送東文抄選,今方謄出,仍始印役,而只送一件,似涉埋沒,以二件印送,似合事宜。冊名則定以東文選,大臣之意亦如此,以此別單書入之意,敢啓。傳曰,知道。
洪禹寧,以備邊司言啓曰,日昨遠接使朴權,以白山樹標事,陳稟,狀啓覆奏中以爲,此事,彼若提起,則固不可不言,而其間辭說,亦不必太繁。但當以爲,立標處,年前雖已始役,旣有軫念小邦民力,徐徐爲之之語,故當此農節,姑未完畢云云。其下又以爲,當初,爾以第一派,認爲豆滿江源,使之立標,而兩國人,俱不審下流,及至植標時,監司差員,沿流更審,則所謂一行缺植標於第二派云云。臣等初意以爲,凡事直言,不害爲誠信之道,故如是覆啓分付矣。其後本司堂上中數三人,及遞來道臣,皆以爲,穆差之定其界限一款,旣自以爲,詳審善處,而因此至被褒張云爾,則到今提論其不審之狀,必無樂聞之理。渠聞此言,則亦不無歸奏更審之慮,所謂第一派二派,元不懸錄於渠之圖形,則尤不必擧論,惹生許多難處之端云,其言不無意見矣。勅使渡江之後,已卽發說則無及,而旣覺其關係利害,則不可不急急更爲分付,前狀啓回下措語中,只以上款,姑未完畢等語爲答,下款第一派等語,則使之勿爲言及,何如?傳曰,依爲之。以上燼餘
吏批,以朴弼夢爲正言,鄭翔周爲豐德府使,洪可相爲引儀,尹德駿爲判尹,兪命凝爲弼善,魚有龜爲校理,李眞儉爲禮曹參議,李浣爲沃溝縣監,趙鳴鳳爲慶尙都事,洪以圖爲富寧府使,李喜溥爲知義禁。
上在慶德宮。停常參·經筵。
太祖大王忌辰。
自昧爽至辰時,有霧氣。未時,日暈。
洪禹寧啓曰,明日常參,取稟。傳曰,停。
李德英,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
南就明,以弘文館言曰,下番闕直,已至累日,校理魚有龜,旣有只推之命,更爲牌招察任,何如?傳曰,允。
以校理魚有龜牌不進罷職傳旨,傳于洪禹寧曰,前後開釋,備悉無餘,而略不動念,終始撕捱,古今天下,安有如許道理耶?誠可駭也。只推更爲牌招。
以備忘記,傳于洪禹寧曰,將兵重任,不宜久曠,臺言過當,不必深嫌,故日昨筵中,有訓將特召之命矣。荐違召牌,無意行公,其在事體,殊甚未安,訓鍊大將李基夏,推考,更爲牌招察任。
洪禹寧啓曰,左議政箚子到院,而以國忌正日留院之意,敢啓。傳曰,入之。
李德英啓曰,都摠府郞來言,闕內各處入直軍兵,夜巡檢云矣,敢啓。傳曰,知道。
答左議政箚曰,省箚具悉卿懇。今玆賞典,意非偶然,大臣錫馬,例必鞍具,卿其安心,勿辭領受焉。
上在慶德宮。停常參·經筵。
午時未時,日暈。
下直,豐德府使鄭翔周。
洪禹寧啓曰,明日常參,取稟。傳曰,停。
金相稷啓曰,大司憲權尙夏,執義權,掌令金斗南,持平朴聖輅在外,掌令鄭東後呈辭,持平權熀未肅拜陳疏,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
缺洪禹寧啓曰,以弘文館草記,下番無他入直之員,明日又有晝講之命,尤不可不備員,令政院稟旨變通事,允下矣。政官卽爲牌招,開政差出闕員,何如?傳曰,允。
以備忘記,傳于洪禹寧曰,玉堂違牌坐罷人及翰林違牌坐罷人,並敍用。
金德基啓曰,翰林違牌坐罷人敍用事,命下矣。今日政,除本館有相避人外,竝付史職,仍卽牌招察任,何如?傳曰,允。
有政。吏批,判書宋相琦病,參判李晩成進,參議未差,左承旨金德基進。
吏批啓曰,判書牌不進,參議未差,小臣獨政未安,何以爲之?敢稟。傳曰,仍爲之。
以申思喆爲校理,李廷濟爲文學,金在魯單付奉敎,沈珙單付待敎,朴師益單付檢閱。
兵批,兼判書趙泰采,禁軍賞中日進,參判尹趾仁進,參議兪命弘服制,參知李世最病,左副承旨金相稷進。
金相稷啓曰,兵批,無政事之意,敢啓。傳曰,知道。
洪禹寧啓曰,伏見江原監司朴泰恒今春爲邑巡歷時軍兵試射狀啓,則砲手私奴己萬姓字,初書以全字,後書以金字,殊甚不察,推考警責,何如?傳曰,允。
又啓曰,玉堂在外人,頃日筵中,有令政院催促之敎,辭疏又有還下送之命,而一向退處,無意上來,其在分義道理,極涉未安。副校理尹鳳朝,修撰李秉常·黃龜河,副修撰宋成明,竝從重推考,更加催促,使之趁速上來,何如?傳曰,允。
金相稷,以兵曹言啓曰,今五月二十五日私婢守德稱名人,自興元門入來,差備門外擊錚,極爲駭愕,令攸司囚禁治罪,同門守門將趙鵬錫,常時不能禁斷雜人,以致闌入,亦難免其責,推考,何如?傳曰,允。
又以弘文館言啓曰,新除授校理申思喆,卽爲牌招察任,何如?傳曰,允。
以校理申思喆牌不進罷職傳旨,傳于金相稷曰,推考傳旨捧入。
以奉敎金在魯,待敎沈珙牌不進罷職傳旨,傳于金相稷曰,推考傳旨捧入。
金相稷,以弘文館言啓曰,校理申思喆,旣有只推之命,牌招察任,何如?傳曰,允。
金相稷,以禮曹言啓曰,去四月十三日,御容圖寫都監都提調以下入侍時,提調閔鎭遠所啓,京外孝行節義人,每年錄啓,則自本曹等第報政府,政府覆啓,例也,而近因本曹堂上有故,錄啓之不爲等第報政府者,已至十年。臣今方收聚文書,與長官相議等第,而此事有當稟定者,敢達。臣於昔年待罪政府郞廳,適當覆啓,言于其時領議政柳尙運曰,賞典中,旌閭最重,乃所以風勵一世,使皆效法於此也。如孝子之過哀不勝喪者,其制行雖高,旣非中庸之道。且有聖人之戒,則此不可爲法於人。且婦人之喪夫過哀,自決下從者,雖極嘉歎,而若爲亡夫立後奉祀,或待穉子長成,傳以家事而後,從容下從者,誠爲盡善矣。不勝一時哀憾之情,三年之內,或自決或自盡者,不可爲法於人也。如此之人,施以他賞,可也,而旌閭則不可許云,則柳尙運,亦以臣言爲是,其時此類,不許旌閭矣。似聞其後如此之類,皆許旌閭云,而臣則今亦不變初見,此事必須一經定奪,然後可無恩典不均之患,如此之類,許以旌閭乎,抑當不許旌閭乎?大臣今方入侍,下詢後定式施行,何如?上曰,大臣之意,何如?都提調李頤命曰,此事自前不一,言其過則失中也。如此之類,若一一推奬,則亦恐有弊國家存樹風聲之典,以臣獨見,不可擅斷,令該曹問議于缺處,何如?上曰,令該曹議大臣稟處可也事,命下矣。議于大臣,則領議政李濡以爲,孝子之過哀不勝喪者,婦人之喪夫過哀,或不待立後奉祀穉子長成而自決者,皆非中道,不可爲法於人云者,誠如筵臣之所論矣。然而聖人,有喪易寧戚之訓,若均之爲不中,則與其不及,寧過也。世衰俗渝,過者絶少,而不及者常多,孝子之哀毁滅性,婦人之自決下從,卽千百之一,雖勸之而未必人皆效法,反生其弊矣。以臣愚見,若此之類,許以旌閭之典,恐不害爲激勵頹俗,存樹風聲之道,伏惟上裁。行判中樞府事徐宗泰以爲,夫忠孝與婦節之卓絶者,施以旌閭之典者,雖風勵之意,存乎其中,而實所以褒崇其賢也。孝固美行,而若過中制,至於不勝喪而滅性,則聖人有不孝之戒,是不可爲訓於世。然曾子之水漿不入口者七日,此近於傷生,聖賢之俯就也,當有若是過高處矣。世衰以來,喪紀寢壞,篤行不勝喪者,絶罕聞於世,聖王之扶植世敎,宜緩於抑過,而莫先於勉不及,高世之行,雖稍過常節,苟其出於至誠,用其情而無所爲焉,則安得不爲之表異而嘉美之?況過毁傷生,本非如鄠人刲股傷義之比哉?至若婦人之喪夫,或不待後事,而以死下從,其節烈,雖可貴,尤非義理之中,不可爲法於人,而末世牉合之義,或失其重,民庶之家,背死而不知極,大事之爲可恥者,往往而有表奬卓行,得以感發興聳,豈不有助於風化也耶?筵臣之論,出於慮弊,而欲使俗趨於中道,雖不無意見,而領相獻議中,卽千百之一,雖勸之而未必人皆效法,反生其弊云,臣之愚見,與之同焉。節行之特美特著之類,賜以棹楔以足褒善敦彝,樹之風聲,此從古中朝及我東之所已行,已爲成典,恐不必別有更議,伏惟上裁。左議政李頤命以爲,向日榻前下詢時,臣倉卒未能仰對矣。親喪而滅性,夫歿而從死,要之爲過中而非禮意,禮官之疑於旌褒,蓋慮其激勸,而多傷人之生矣。然諸大臣之議,皆以爲,寧勉其不及,不可抑其過云者,誠合於扶衰敎礪頹俗之道,臣無容別議,伏惟上裁。中樞府事趙相愚以爲,缺或有自決以下從者,此雖不合於中道,有違於禮經,而前後朝家,所以特賜棹楔,以旌其閭者,蓋欲激勵頹俗,存樹風聲也。今筵臣,爲慮時俗之效法,節禮之違越,有此陳達,而但恒人之情,不過則不及,制治之道,隨時而抑揚,而顧今俗頹世衰,固已極矣。今若以有違中庸而不許旌美,則恐有歉於褒崇孝烈之義,伏惟上裁。行判中樞府事李畬,行判中樞府事金昌集,病不收議,領中樞府事尹趾完,行判中樞府事崔錫鼎,行判中樞府事尹拯在外,不得收議。大臣之意如此,上裁,何如?啓。傳曰,領相獻議,實合予意,依此施行。以上燼餘
吏批,以申思喆爲校理,李廷濟爲文學。
上在慶德宮。停常參·經筵。
下直,濟州牧使申漢章,濬源殿參奉沈漢規。
南就明啓曰,明日常參·經筵,取稟。傳曰,停。
金相稷,以都摠府言啓曰,都摠管尹德駿,今日宗簿寺坐起進去之意,敢啓。傳曰,知道。
以校理申思喆牌不進罷職傳旨,傳于南就明曰,禁推傳旨捧入。
金相稷啓曰,憲府之官,無行公之員,連日監察茶時,事甚未安,除在外及陳疏入啓外,呈告人員,竝卽牌招察任,何如?傳曰,允。
缺南就明啓曰,今日晝講爲之事,命下矣。玉堂下番不備,何以爲之?敢稟。傳曰,停。
又以御營廳言啓曰,今此下番馬·步軍兵等,試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來七月八月兩朔應立右部中司屬,忠淸左道五哨軍兵,六月二十五日京中逢點,七月初一日,與左司軍兵,當爲替代立番,趁期調送事,本道監司處,知會之意,敢啓。傳曰,知道。
又以御營廳言啓曰,本廳來七月八月當,海西別馬隊,逐朔立番次,趁期調送之意,本道監司處,依前知會之意,敢啓。傳曰,知道。
又以御營廳言啓曰,本廳屬,海西六番別馬隊五十六名,標下軍一名,已爲逢點整齊矣。來閏五月初一日,與北二營入直五番別馬隊替代後,舊軍放送之意,〈敢啓〉。傳曰,知道。
又以御營廳言啓曰,本廳來閏五月六月兩朔應立右部左司屬,忠淸左道五哨軍兵六百七十名,已爲逢點整齊矣。來閏五月初一日,與右部前司軍兵替代後,舊軍放送之意,敢啓。傳曰,知道。
以備忘記,傳于洪禹寧曰,今此都監賞典中,一人雖兼數事,毋得疊授。
正言尹陽來啓曰,請還收罪人河減死定配之命,更加嚴刑得情,依律處斷。措辭見上請徒配罪人吳遂元,更爲拿覈。措辭見上請還收罪人權卨定配之命,更付有司,嚴加鉤覈,期於輸情。措辭見上新啓。一行缺所關,不可問備而止,請迎慰使啓下後,在鄕遞改人,一倂缺。答曰,不允。末端事,依啓。
掌令鄭東後啓曰,請亟還收黃順中放釋之命,仍令該曹嚴加窮問,依律處斷。措辭見上請還收趙挺豪極邊定配之命,依前判付,加刑得情。措辭見上答曰,勿煩。
金相稷啓曰,卽伏見刑曹慶尙監司李坦推考照律公事中,二十七字點下,而仍下判付。謹此書入還判付,而刑曹當該堂上·郞廳,難免不察之失,竝推考警責,點下處,待還判付啓下後,使之改付標以入之意,分付該曹,何如?傳曰,允。以上燼餘
坡州幼學文後昌等疏曰,伏以,日昨本州儒生曺翊周等,投進一疏,請於紫雲書院,仍前主享文成公李珥,追配文元公金長生,降配文純公朴世采,而事下禮曹,竟蒙施行,臣等於此,不勝慨然之至。夫長生之邃學博禮,自是珥之嫡傳,則從而配食,情禮俱允,而第念世采,平生師法,而得其傳,晩年卜築,又同桑榟之鄕,則可謂前賢後賢,其揆一者,故同堂腏享之請,實出於多士公共之論。今旣二十年之後,不念陞降之至重,事體之至嚴,乃因翊周等相率之言,無所疑難,斷然行之,臣等竊爲朝廷惜此擧措也。腏享之初,一州咸無異辭,以至上請,故今此翊周等,亦是曾參竝腏之請者,而其後或有以年代先後,爲未安者,喜事之徒,不復審量,稍稍扇動其說,今翊周等之疏,雖曰已配長生,而其意未必不出於此也。臣等謹按書院前例,川谷則程子·朱子竝享,臨江則安裕·李穡·金安國兄弟竝享。缺一行半牛溪之成守琛·成渾,白峯之金長生·金集,丹山之李穀·李穡,則以父子而竝享,景賢·象賢兩院之金宏弼·趙光祖,屛巖之李珥·金長生,鳳巖·崇賢兩院之金長生·宋浚吉,則以師生而竝享,此特就我東而言之耳。考之中國,尤多此例,斯文之體,書院之規,本自如此,而只緣今人,疏於文獻,不慣古事,故年代先後之說,似近常情,聽之易感,可勝歎哉?雖然缺三四字世采,配侑於珥,則未爲不可,亦何有歉於尊奉世采缺三字則不然。竝享年久之後,一朝貶降,則其去黜享,無幾矣。豈非未安之甚者乎?翊周等,雖以專享珥,遷就爲說,而此亦有一言可辨者。道峯,是文正公趙光祖專享之所,與珥之紫雲,無甚異同,而文正公宋時烈之追享道峯,世采之追享紫雲,皆在數年之間,道峯異議旋發,而見格於前,翊周等疏,晩起而得行於今,則朝家處分,未免撓奪於人,而有前後之異矣,向後紛紜之弊,將何所不至?此亦聖世之所宜深諒者。且翊周等之意,果出於崇享長生,而欲辨先輩未遑,昔年未擧之典,則何爲舍師生竝享之例,而乃反汲汲於降列,以動世采久遠尙靜之位哉?其意所在,亦未可知,伏乞殿下,亟命禮官,更加博考,從長稟處,幸甚。不然,則本州,卽世采所嘗考槃講學之處,杖屨之跡,宛然如昨,其高山景行之思,遺風追慕之感,實非他地之比,若就此地,別建祠院,仍得移妥,則於彼於此,俱爲便當,亦願特賜允許,且緩降配之期,以容其周旋焉。蓋文正公宋浚吉,初享於文義魯隱書院矣。後以位次不便,朝家,聽其別建黔潭書院而奉之,今用此例,不亦可乎?惟聖明,竝加裁幸焉。答曰,省疏具悉。疏辭,令該曹從長稟處。
禮曹參議李眞儉疏曰,伏以,臣之無似,遭逢聖世,華貫膴職,靡不歷敭,玷汚名器,自踰涯分,私門盛滿,易以招損,冥行不止,偏取憎嫉,循省懍惕,若隕淵谷,而迺者恩資,出於萬萬意慮之外。缺二行命,忽及於魯莽賤臣,聞命驚惶,實不知置身之所,在臣分義,固宜竭蹶趨謝,而第臣於正言郭萬績反詈之語,誠有所駭歎者。其避辭中,所謂至親無嫌云者,殊不滿一哂,臣之至親,曾參其榜,而其後別占他科,不在追復之中,旣參於其榜,缺二字筌蹄,臣於復科事,果可以此引以爲嫌耶?其榜中,雖不無與臣果有世嫌者,而臣疏所論,不過泛論追復之非,元無指斥之事,則彼乃以此,勒謂之修郄者,亦果成說乎?雖使臣單擧其人之名,有所臚列,就事論事,不當責以不能遠嫌,今以泛論全指之語,謂之欲爲修郄於一人者,世安有如許疎闊之人耶?當初論執罷榜之啓,伊後收還追復之論,前後參涉者,亦豈無榜中之如許嫌礙,而未曾聞以此訾議,此等苟且可笑之語,兒童之所不信,而今乃以此,欲爲持臣之柄,使不得開一啄,而論其失,良可異也。且其避辭中以爲,六張之分給六幣,箇箇承款云,而此旣非獄案所載,雖以該曹覆啓觀之,未見其二券之歸於某人,且挾置褥下之二張,旣不能取服於碩夏缺二字等,而泛稱金麟至·宋晟兩人外,無他去處云,則其無明白計給之階梯,據此可知,此果爲二券去處之證耶?且金始興之招曰,碩夏等,旣有所犯,故其矣處,亦許給一張皮封云,碩夏等之所犯,正在於褥下之二張,則此外別給一張,以爲杜口之計,亦可推知,兩券未推,固自如,而又添一張,臣未知其果爲相合無疑也。如是,而臣之惑,安得不滋甚乎?噫,臣疏所論,旣以爲,全榜之不宜追復,則勿論其言之如何,其在榜中人之道,惟但付之公議而已。今萬績則不然,乘時反罵,許多辭語,全不擇發,有若居臺地而刺論他人,別事者然,甚至於强自引避,歷論獄案之得失,必欲角勝言者而後已,其所自處,固當如是乎?實有關於世道,臣竊駭之。雖然緣臣狂愚,妄論一事,累年之後,偏受拳踢,乃至於此,呶呶爭辯,亦覺支離,而旣受其無限蹴踏,不得不復此臚陳,臣之困阨,則可謂甚矣。伏乞聖明,俯垂諒察,缺半行以快人心,不勝萬幸。答曰,省疏具悉。因諫臣之避,呶呶爭辯,而論欠和平,專出務勝,予實未曉也。勿辭察職。
工曹判書金鎭圭疏曰,伏以,臣伏見御容圖寫都監賞典備忘記,臣以提調及標題書寫之任,竝有賜馬之命,臣竊不勝其悚蹙。夫玆事,旣係臣分,當盡其心力者,則臣之蕫工役而書標識,卽職分內事耳,此有何可紀之勩績,而乃擬於古者之寵康候者哉?雖聖意在於重其事體,欲不遺奔走微勞,而諸僚,實共其經始,元無差等,而臣獨受賞有加,不可謂恩施之均矣。況賞無疊受,自前而然,今臣設有可賞,宜用此例,而聞太僕,以無明命,將竝擧行,此實有挈令,不但爲賤臣辭受之得失而已也。且都監書啓命下之初,都提調,箚陳愼賞之意,竝及戊辰前例之宜有異同,甚至聖批,遂有裁量之敎,今其施於臣者,濫觴乃至此,此於相臣所陳戒,聖上所嘉納,果何如也?仍念朝家之設都監,蓋欲付外廷,公其事也,有司之奉行,亦爲其分義之所當爲也,而慮或譏其張大,或斥以侈大,此正上下之所宜加勉者,而臣反爲緣其所譏斥,蒙此誤恩,臣之轉益得罪物議,猶是餘事,誠或有損於謙抑之聖德,伏願聖明,反汗恩典,竝幸公私焉。抑臣頃因原任大臣之嫌,臣以職事進言,遂不免自列,以此論斥轉加,至謂臣言,有傷倫理,而與孝廟諸賢之議相背。戶曹參議任埅,則以臣之言,其在臺閣事,追演前說,自許以爲彝倫爲風敎,而譏臣以易於爲言,左右受困,不特應接之不暇,煩複是懼,泯默有日,今旣上章,亦安得不附陳情勢哉?夫泰英之所下獄而被究者,罪名莫大,故必欲自服,以至訐訴其夫,而謂以無端發告,直斷以陷夫之律,恐非審克之道,則臣前疏所云,果可爲罪耶?大臣,以夫婦父子缺二字三綱,欲一切斷之,是亦有同有不同,以前所定律之罵夫敺夫,視罵父敺父,輕重相懸,不可一例論也。若所謂告夫告父,其罪固同是杖徒,而至於缺二行今左議政臣李頤命,判府事臣趙相愚之曾長金吾也,缺三字奏獄,而皆難於離異,其所引律文以稟者,杖八十笞四十之言其太輕,敺夫則謂不可比律。至於告夫,實前後所不擧擬,此亦可見公議之知其訐訴之差異告夫矣。且泰英之供,固悖,而其律則自有三尺,當隨其輕重,若夫兪正基父子內行,臣未嘗以泰英之供,斷其案,而然若論其倫常,則正基之子,亦泰英之子,泰英供辭,旣及其子與子婦,無論其言之虛實,此豈非倫常所關,而今者離異,雖曰明夫婦之倫,終歸於有子而絶母,況又有婢妾妾母之言,參於其間,臣恐大臣所論,於此亦看得太偏矣。夫刑之所形於敎者五,則何可只擧其一哉?顧臣愚意,爲其所關之倫常,非一二,而其事亦有難處者,惟當務其平停,無使有偏。且前已勘治,今竝置之,似爲得體,而大臣則只欲偏擧重律,謂可以裨聖治,苟其有意於風敎,則何不請竝明母子嫡妾之倫耶?怙終,卽大臣前疏所引,而臣未見先儒訓義,果類泰英之罪,故有所云云矣。以下缺答曰,省疏具悉。今玆面給馬之命,意非偶然,泰英事,自當商量處分,大臣箚,亦出於正倫綱之意,則卿之費辭自辨,有損事體也。勿辭領受,從速行公。燼餘追謄
上在慶德宮。停常參·經筵。
持平權熀上疏。大槪,臣猥承新除馹召之命,昨始來伏私次,而病勢苦劇,未卽引避,犯科之失,敢此陳章請譴,贅附區區所懷。伏乞聖明,亟遞臣〈職〉,俯賜裁察事。入啓。答曰,省疏具悉。韓配夏事,誠可駭然,罷職爲可,諫臣責罰之請,果未得當矣。爾其勿辭,徒速察職。
院前啓,請還收罪人河減死定配之命,更加嚴刑得情,依律處斷。請徒配罪人吳遂元,更爲拿覈。請還收罪人權卨定配之命,更付有司,嚴加鉤覈,期於輸情。答曰,不允。
謝恩,持平權熀。
校理申思喆牌不進,罷職傳旨。傳曰,分義道理,決不當若是,只推更爲牌招。
奉敎金在魯,待敎沈珙牌不進,依承傳罷職。
吏曹口傳政事,待敎單徐命均。以上朝報
備邊司啓曰,近日本司,久未開坐,今日出令矣。赴坐堂上,但二員,不得備員開坐,事甚未安,今日稱病不進人員,竝從重推考,何如?傳曰,允。備局謄錄
上在慶德宮。停常參·經筵。
謝恩,待敎徐命均。
院前啓,請還收罪人河減死定配之命,更加嚴刑得情,依律處斷。請徒配罪人吳遂元,更爲拿覈。請還收罪人權卨定配之命,更付有司,嚴加鉤覈,期於輸情。答曰,不允。
府前啓,請亟還收黃順中放釋之命,仍令該曹嚴加窮問,依律處斷。請還收趙挺豪極邊定配之命,依前判付,加刑得情。答曰,不允。
校理申思喆牌不進,罷職傳旨。傳曰,禁推。以上朝報
傳曰,近觀各司坐不坐單子,開坐之日不多,殊甚未安,各別申飭。禁府謄錄
有政。吏批,以李鼎佐爲陽根郡守。
上在慶德宮。停常參·經筵。
平安監司書目,朔州等五邑雨雹,亦係變異事。
咸鏡監司書目,道內旱乾孔極,虔誠祈雨之意,分付列邑,而北靑等五邑,四月霜雹下雪,亦係非常變異事。
判府事李畬箚子。大槪,被人侵切,不敢自安,冒暴危懇,冀蒙矜諒事。入啓。答曰,省箚具悉卿懇。日昨工判之疏,殊欠和平,誠爲未安,而第爭辨之際,語欠斟量,本來病痛,則付之一咲,可也,何必深嫌?卿其安心行公,用副至望。仍傳曰,遣史官傳諭。
傳曰,備局之坐,堂上稱病不進者甚多,殊涉未安,故申飭之敎,非止一再,而終無惕念奉行之意。噫,王事靡盬,不遑啓處,雖不可望,獨不念黽勉從事,不敢告勞之義乎?予實慨然也。從今以後,另加申飭,俾革此習,各盡職事。以上朝報
備邊司啓曰,近聞楊根境內,久有賊患,因邑倅之不善譏捕,以致漸蔓,道臣狀啓所謂,有臺論而至於啓罷者,蓋由於此云。昨日雖已差出其代,在前如振威·抵平等邑,爲一時治盜,差送武弁,非止一二,頗有其效,今亦廟議多如此,新除授楊根郡守李鼎佐,姑爲仍存前任,武弁中,勿論堂上堂下,以有聲績人,擇差下送事,分付,何如?傳曰,允。以上備局謄錄
上在慶德宮。停常參·經筵。
傳曰,賓客二員,除拜已久,尙未行相見禮,自本院申飭。
府前啓,請還收黃順中放釋之命,仍令該曹嚴加窮問,依律處斷。答曰,不允。前啓,趙挺豪加刑得情事,停啓。
院前啓,請還收罪人河減死定配之命,更加嚴刑得情,依律處斷。請徒配罪人吳遂元,更爲拿覈。請還收罪人權卨定配之命,更付有司,嚴加鉤覈,期於輸情。新啓,延慰使之任,所以接待遠人,不可不擇差,而義州延慰使洪慶先,地望素輕,且乏履歷,苟然差遣,已涉猥雜。且於擬差之際,其規避不能嚴飭,其在事體,不可無警責之道,請當該承旨,推考。答曰,不允。末端事,依啓。二十七日以下私家日記
有政。兵批,以金錫保爲順天營將,以尹以泰爲公州營將,以韓信哲單付大興山城中軍,以韓世良付司果,以尹弼周·李晩堅·呂光周付副司果,以金華瑞·尹以泰·池汝活付副司正,以李鼎佐付副司果。
吏批,以李塘爲海南縣監,李喬岳爲慶州府尹,李世玧爲社稷直長,洪重衍爲茂州府使,安相漢爲陽根郡守,趙道輔爲洪川縣監,蔡德潤爲監察,李挺益爲杆城郡守。吏批政事
備邊司啓曰,今日賓廳日次,而大臣有故,頉稟。答曰,知道。備局謄錄日記廳郞廳李澤徵書。郞廳柳埅校。
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,比日陰濕,伏未審此時,聖體,若何?痲痺之症,益復快減乎?臣等憂慮未已,敢來問安。答曰,知道。無事。痲痺之候,猶未快減矣。
正言郭萬績上疏。大槪,臣幸蒙恩暇,往省父墳,昨纔還歸,得伏見禮曹參議李眞儉疏本,語多侵詆,不敢入肅天陛,略暴前避未盡之懷,仍乞遞臣職名,以安私分,以快人心事。答曰,省疏具悉。春曹覆啓,極其明白,意外侵詆,在我何嫌?爾其勿辭,從速察職。
左副承旨金相稷上疏。大槪,臣於諫院當該承旨請推之啓,有不可晏然仍冒者,玆敢露章請譴,冀蒙恩遞,以安微分事。答曰,省疏具悉。爾其勿辭察職。
府啓,請亟還收黃順中放釋之命,仍令該曹,嚴加窮問,依律處斷。措辭見上濟州,以海中重地,間因貪倅之毒害,久貽島民之怨苦,則不可不擇差廉謹之人,而新除授牧使申漢章,性本麤戾,手甚濫猾,居家,以財利而得談,在庄,因攘奪而取怨,處事悖妄,見絶鄕黨,屢典名邑,專事肥己。就其近事言之,防禦嶺西,船運私槖,竟以不治,見遞於殿最,專閫湖西,政多饕虐,又以不廉,遭罷於臺劾,及除是任,物議喧騰,決不可仍畀海外重地,以貽一島之害,請濟州牧使申漢章,罷職。答曰,不允。申漢章遞差。
院啓,請還收罪人河減死定配之命,更加嚴刑得情,依律處斷。請徒配罪人吳遂元,更爲拿覈。請還收罪人權卨定配之命,更付有司,嚴加鉤得,期於輸情。措辭竝見上答曰,勿煩。
同副承旨洪禹寧上疏。大槪,臣於諫院當該承㫖請推之啓,有不可獨爲倖免者,玆敢露章請譴,乞蒙恩遞,以安微分事。答曰,省疏具悉。爾其勿辭察職。
禮曹參議李眞儉上疏。大槪,臣於縮伏之中,今因本曹草記,至有牌招之擧,嚴畏分義,謹詣闕外,而卽伏見正言郭萬績之疏,其所侵詆,非比尋常,以此情勢,實難晏然冒進,玆敢陳章徑退,冀許斥免事。答曰,省疏具悉。今爾疏中,猶執前見,斷斷不已,良可異也。勿辭察職。
右副承旨李德英上疏。大槪,臣以義州迎慰使不能擇差事,自速臺評,不勝悚惕。玆將伊日事勢,冒死自列,乞削臣職,以安愚分事。答曰,省疏具悉。爾其勿辭察職。
吏曹口傳政事,以邊是泰爲濟州牧使,柳重碩爲楊根郡守,朴泰圭爲通津縣監。以上春坊朝報
吏曹啓曰,昨日政,楊根郡守安相漢,以御營千摠,入直軍營時,馬隊所持馬十六匹馬尾,被盜割去云。今此楊根,以武臣擇差,專出於治盜之意,則以入直見偸不能覺察之人,仍爲差遣,有非擇送之意,楊根郡守安相漢,改差,何如?傳曰,依啓。其代,口傳差出。吏曹謄錄
禮曹啓曰,御冠服,更考圖式稟處釐正事,命下之後,因本曹堂上不齊,尙未擧行矣。今日臣宇杭,與尙衣院提調,方會同坐起,本曹堂上,不可不備員,參判閔鎭遠呈辭,參議李眞儉未肅拜,竝卽牌招,使之同參,何如?傳曰,允。禮曹謄錄
吏批,以邊是泰爲濟州牧使,朴泰圭爲通津縣監,柳重碩爲楊根郡守。
上在慶德宮。停常參·經筵。
判府事李畬箚子。大槪,臣有犯科之罪,冒死自暴,惶恐待譴事。答曰,省箚具悉卿懇。空家借入,少無所傷,卿其安心勿待罪。仍傳曰,遣史官傳諭。
備邊司啓曰,本司有司堂上工曹判書金鎭圭,句管文書甚多,而近日呈告引入,久不行公,卽爲牌招察任,何如?傳曰,允。
院啓,請還收罪人河減死定配之命,更加嚴刑得情,依律處斷。請徒配罪人吳遂元,更爲拿覈。請還收罪人權卨定配之命,更付有司,嚴加鉤得,期於輸情。措辭竝見上答曰,勿煩。
掌令鄭東後,持平權熀啓曰,臣等竊痛閭巷僭奢之習,已至莫可禁抑之境。日昨赴本府之坐,以中庶輩房戶僭帳,至用錦段,不可不治之意,相與面議,別定刑吏所由,以風聞二處捉來事,密爲書給,而慮有閭巷作弊之端,捧刑推侤音後,促定時刻出送矣。二處僭帳,果卽捉來,而觀其制度,則紫的其色,龍頭爲板,絡纓金牋,彩畫玲瓏,此實古來所無之僭制也。犯制兩人,卽爲捉囚,而適値齋戒,未及施刑矣。昨者首相,使備郞,捉致禁色吏,以係是禁制外,則何不稟定廟堂,而徑出此禁,至有査問之擧?今日左相,又捉府吏於備局坐,問其不稟廟堂之由,使之傳言於臣熀,仍令本府移送刑吏輩於秋曹,治其閭里作弊之罪,而此係本府之所當査治,故以此意往復而止,臣等於此,竊不勝瞿然訝惑之至。夫僭帳之不載禁制條者,蓋不慮及窮奢極侈之至於此,而比之庶人屋壁,被以紋繡者,不啻過矣。本府,以風聞衙門,捉治犯法者,乃其職責,而府中懸板,昭揭禁濫猥三字,霜臺舊屛,士夫家奢侈尤甚者,及閭巷恃勢犯法人,廣爲聞見事,定爲常憲,今此所捉,其非濫猥而何?此事風聞,亦豈非廣爲聞見者耶?況紫的衣帶,旣載於禁制,而紫的彩帳之僭踰,又非衣帶之比,則禁制雖不及於彩帳,而彩帳自在其中矣。旣許風聞,則玆事之先稟廟堂,非臣等意慮之所及也。所可痛惡者,犯制人之父趙慶基,不過以幺麼一醫官,到處歷謁,捏造虛言,渠以出入禁中之人,曾不禁其子之僭物,而反爲此煽動者,紀綱所關,何敢乃爾?雖然大臣,旣以不稟廟堂,或使備郞而査問,或於公座而招詰,此已不安之甚,而府屬之作弊,難保其必無,則其何可一刻晏然於臺次乎?請命遞斥臣等之職。答曰,勿辭,退待物論。
吏曹參議李大成上疏。大槪,臣於病伏之中,銓部佐貳之命,忽及於已試蔑效之身,聞命惶惑,宜卽趨謝,而顧臣情勢,實有萬萬難安者,敢暴危懇,冀蒙鐫遞事。答曰,省疏具悉。旣往之事,何必爲嫌?爾其勿辭,從速察職。
以校理尹鳳朝·申思喆牌不進罷職傳旨,傳于□□□曰,推考傳旨捧入。
右承旨南就明上疏。大槪,臣於諫臣請推當該承旨之啓,有不敢自安者,乞蒙遞改,以安私分事。答曰,省疏具悉。爾其勿辭察職。
判府事金昌集箚子。大槪,敢陳沿路民瘼,冀蒙裁處,兼暴難安情勢,乞賜遞免事。答曰,省箚具悉卿懇。卿奉使纔還,沿路所聞,有此條陳,不可不商確變通。箚末李公胤等事,極爲痛駭,不可不嚴覈重究,令廟堂稟處,而工判疏語,誠甚未便,何必爲嫌?卿其須體予意,安心勿辭,速出行公。仍傳曰,遣史官傳諭。以上春坊朝報
傳曰,遠接使,去月二十四日成貼狀啓,入來之後,已至八日,而更無聲息,問啓。
迎接都監啓曰,問啓事,命下矣。遠接使·平安監司聯名,去月二十五日成貼狀啓,以爲,鳳城留待軍官·譯學等,成送告目內,得聞勅奇,則二十三四日間,當到瀋陽云云,而其後更無聲息。蓋曾前勅行牌文入來,過十數日後,始爲渡江者,時或有之,則此固非異事,而爲先撥馬移文,問於遠接使及平安監司處,何如?傳曰,允。以上備局謄錄
上在慶德宮。停常參·經筵。
未申時,日暈。
下直,楊根郡守柳重碩。
都承旨朴弼明上疏。大槪,臣有冒犯朝禁之罪,敢此首實,乞蒙勘正,以嚴邦憲事。答曰,省疏具悉。卿其勿辭察職。
以副校理尹鳳朝牌不進罷職傳旨,傳于□□□曰,推考傳旨捧入。
院啓,請還收罪人河減死定配之命,仍令該府,更加嚴刑得情,依律處斷。請徒配罪人吳遂元,更爲拿覈。請還收罪人權卨遠配之命,更付有司,嚴刑鉤得,期於輸情。慶尙左兵使李基泰,智周媚權,才長利己,曹任北閫,惟事貪縱,逮授古邑,徒務掊斂。及今南鉞之任,已是猥濫之甚,而饞饕之習,一如前日,只事妓樂,專廢戎政,軍民怨詈,傳說狼藉,請慶尙左兵使李基泰罷職。竝引嫌而退,彩帳執治,爲懲奢僭,則縱非禁條,不須稟定,相府送言,俾治悍隸,則迹雖不安,事無可嫌,請掌令鄭東後,持平權熀,竝命出仕。答曰,不允。處置事,依啓。
左議政□□□箚子。大槪,臣於憲官啓辭,有不可晏然者,乞遞職名,以謝人言事。答曰,省箚具悉卿懇。招問憲吏,欲存法例,意外侵逼,在我何嫌?卿其須體予意,安心勿辭,速出行公。仍傳曰,遣史官傳諭。
傳曰,明日晝講爲之。
副校理洪禹瑞上疏。大槪,臣於直中,舊病猝劇,卽今症形,實有頃刻難保之勢,急於歸死,不得不陳章徑出,伏乞聖慈,特加矜察,鐫遞臣職名,仍勘臣擅離之罪,以延危喘,以肅朝綱,不勝幸甚事。答曰,省疏具悉。爾其勿辭,調理察職。
工曹判書金鎭圭上疏。大槪,重二字缺臣昨於屛伏之中,以籌司兼任,召臣察任,而不敢冒進,陳懇闕下,値同議大臣,又上箚斥臣疏,遂見却,不免違逋,伏乞聖慈,先治臣違命,仍勘臣前後侵侮詆斥兩大臣之罪,以飭具僚,以慰大臣事。答曰,省疏具悉。前斥中艱辛□□等語,誠爲未安。一事三疏,亦涉支離,卿其勿復爭辨,以損事體,從速行公。
掌令鄭東後,持平權熀,就職後啓曰,臣等欲治僭制,見非大臣昨以啓語自列事實,累日縮伏,恭俟物議,處置請出,出於意外,庚牌儼臨,不得不黽勉就職,而第伏見大臣箚語,多所臚列,無非詆斥臣等,臣等竊不勝瞿然慨惑之至。前後非責,蓋以制外出禁,禁吏受賂數件事也。臣聞本朝,有一憲臣,出大皮之禁,而不爲指名,禁吏難於執捉,路逢宗臣之跨此鞍者,馬前拜告,則宗臣歸家後,卽爲卸給,憲府燒之,而未聞以不稟廟堂,見非大臣,至今傳爲美語,而此不載於禁條,則今此所捉僭帳,其可以制外,而必先稟定於廟堂,聽其可否而後,始禁之耶?臣等意謂,稟告大臣,則大臣亦必不謂之不可禁,故慮其先洩,密令捕捉,則人皆驚憤其僭犯宮制,而獨大臣,以隳突閭里,害及多人爲歎。今若委巷庶人,有僭踰宮制之重於此者,其可以隳突害及,爲過慮,而不念先洩,必稟而禁之耶?受賄靡限,怨聲載路等語,聞極驚駭,而當初出捕時,固已慮此,至捧刑推之供,則從後詳査,痛治悍隷,在所不已,而給賂者,亦必僭犯之人,則與受同治,在法當然,亦何可以渠輩之有怨而置之也?雖禁制所付而出捕者,亦不無受賂放縱之弊,則何獨於此禁,而以受賂爲憂耶?譯官·書吏,果爲書給,旣無禁牌,則此府中所謂風聞禁亂也。至於洞名,密言鍾樓近處,隷輩聽去,初何以懸度大臣之考出禁帖,而必書洞名耶?雖謂之轉輾誤人,臣等愚迷,終不覺其爲誤也。周旋法度云者,臣等之意,則以禁治僭制,合於法度,而今以不稟,謂之法度之外,亦非臣等意慮之所及也。至於醫官事,臣等,聞其醫官處處請囑,至有見叱於宰臣者,故略及於避辭,而初非有意於大臣之過聽其言矣。今大臣,以此爲咎,而謂之數日未見,則其何可斷言其渠自造謁,而道路喧傳,安知不出於慶基輩之煽動耶?輕侮大臣,何等重罪,而以此加之,其以提及醫官,爲輕侮之證耶?始旣許以風力,末乃罪以輕侮,若有風力,則何如是受困於醫官,若或輕侮,則初豈不顯言其造請耶?雖然,大臣,旣以爲非聖批,又敎以侵逼,則臣等何敢一刻晏然於臺次乎?請〈命〉遞斥臣等之職。答曰,勿辭,退待物論。以上憲府朝報
上在慶德宮。停常參·經筵。
下直,通津府使朴泰圭。
南就明啓曰,明日常參·經筵,取稟。傳曰,只晝講。
金相稷啓曰,大司憲權尙夏,執義權□,掌令金斗南,持平朴聖輅在外,掌令鄭東後,持平權熀避嫌退待,今日以監察茶時之意,敢啓。傳曰,知道。
南就明,以弘文館言啓曰,修撰李秉常,自鄕纔已入來,卽爲牌招察任,何如?傳曰,允。
假注書金翰運病,代以趙彦臣爲假注書。
以修撰李秉常牌不進罷職傳旨,傳于南就明曰,推考傳旨捧入。
南就明,以弘文館言啓曰,副校理尹鳳朝,旣有只推之命,更爲牌招察任,何如?傳曰,允。
南就明,以副校理尹鳳朝牌不進罷職傳旨,傳曰,禁推。
南就明,以弘文館言啓曰,修撰李秉常,旣有只推之命,更爲牌招察任,何如?傳曰,允。
南就明,以修撰李秉常再招不進罷職傳旨,傳曰,推考傳旨捧入。
南就明啓曰,今日晝講爲之事命下,而副校理洪禹瑞,陳疏受由,尹鳳朝,旣有禁推之命,講官不備,何以爲之?敢稟。傳曰,停。
金相稷,以備邊司言啓曰,今四月二十日,引見時,以咸鏡□□李光佐所啓,北道□□時,胡馬私買,更爲禁斷事,有更問于將臣稟處之命矣。本司開坐時,以此與諸將臣,反覆商確,則皆以爲,我國馬種,體少日甚,故將士,取其體大,必備胡馬,而胡馬之好品,亦絶少,軍容漸就埋沒,此所以曾所請貿於北路開市者,而多費北馬,大關利害,則亦何可仍開此路云。大抵胡馬,雖若體大,致遠耐飢,不及北馬,以五六匹換得一匹,亦甚可惜,今後雖不可專塞此路,許以他貨,貿易代給,北馬一切嚴禁之意,分付該道,何如?傳曰,允。
金相稷,以備邊司言啓曰,五月十七日晝講時,以知事趙泰采所啓,全羅道南原府人吏復戶,加給五十五結,勿爲許施事,有令廟堂稟處之命矣。當初道臣之陳請,廟堂之許施,特軫人吏之難支,害及於民矣。今者田賦主管之臣,援據法例,有此陳稟,誠不無紛紜繼起之弊,依筵臣所達,勿施之意,更爲分付該道,何如?傳曰,允。
金相稷,以兵曹言啓曰,今閏五月初四日,幼學權憲經,軍官金海珍稱名人等,自開陽門入來,差備門外擊錚,事極駭愕,竝令攸司囚禁治罪,同守門將朴璉,常時不能禁斷雜人,以致闌入,亦難免其罪,推考,何如?傳曰,允。
洪禹寧,以漢城府言啓曰,因宗親府草記,令該府詳細摘奸,分界不便,則更爲稟處事,分付可也事,命下矣。以權義衡·煥等所爭山分界事,本府郞廳今將發送,郞廳及書吏所騎馬,令該曹依例題給,何如?傳曰,允。
司諫柳東明,獻納韓重熙,正言尹陽來啓曰,請罪人河事,請吳遂元事,請罪人權卨事,請慶尙左兵使李基泰事。措辭竝見上竝引嫌而退,閭巷僭踰,在所當禁,悍隷作弊,初旣捧招,則大臣非斥,實出意外,自顧無失,何必爲嫌?請掌令鄭東後,持平權熀,竝命出仕。答曰,不允。李基泰事,未必盡信,更加詳察處之。處置事,依啓。
答文學李廷濟疏曰,省疏具悉。爾其勿辭,救護母病。原疏見上以上燼餘
上在慶德宮。停常參·經筵。
南就明啓曰,明日常參·經筵,取稟。傳曰,只晝講。
金相稷啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,慶尙左兵使李基泰,推考事,命下矣。臺諫方以罷職論啓,推考傳旨,不得捧入之意,敢啓。傳曰,知道。
又啓曰,呈告申飭之命,非止一再,而掌令鄭東後,持平權熀,今皆呈辭,不爲行公,茶時,將以監察代行,事甚未安,竝卽牌招察任,何如?傳曰,允。
持平權熀牌不進,罷職傳旨。傳曰,只推勿罷。缺數行
副校理尹鳳朝,修撰李秉常牌不進,罷職傳旨。傳曰,近以玉堂新錄人違牌事,屢次開釋,況新錄中一人,旣以出肅,則次第應命,分義當然,而副校理尹鳳朝,修撰李秉常,有召輒違,一向撕捱,每因講官之不備,停輟法筵,事之未安,孰甚於此?不可無警責之道,竝勿罷,從重推考,更爲牌招察任。
南就明啓曰,今日晝講爲之事命下,而副校理尹鳳朝,修撰李秉常,又爲違牌,罷職傳旨,纔已捧入,時刻且迫,講官不備,何以爲之?敢稟。傳曰,停。
傳于洪禹寧曰,前奉敎金在魯,前待敎沈珙,竝敍用。
事變假注書洪尙容病,代鄭錫三·李善行·李泰和。
金相稷啓曰,事變假注書鄭錫三,時無職名,依例付軍職冠帶常仕,何如?傳曰,允。
洪禹寧,以侍講院言啓曰,本院上番六員內,輔德梁聖揆呈辭,文學李廷濟,兼文學洪禹瑞陳疏受由,兼輔德·兼弼善未差,弼善兪命凝,以身病猝重,陳疏徑出,上番將未免闕直,輔德梁聖揆,卽爲牌招,以爲入直之地,何如?傳曰,允。
又以侍講院言啓曰,本院上番,將未免闕直,輔德梁聖揆,纔已請牌矣。承牌詣闕,以親病陳疏退去,他無替直之員,不得已以下番姑陞入直,何如?傳曰,允。缺十餘行
洪禹寧,以禮曹言啓曰,以迎接都監啓辭,二十一日以後,迎勅日,更爲推擇事,命下矣。二十八日以前,諸吉日,旣已啓下,自政院,下諭於遠接使,而二十一日,二十七日,二十八日,皆爲吉日,故入啓下中,二十二日,至二十六日,皆有大段拘忌,迎勅日子,必以二十一日爲定之外,更無推移變通之路,令都監以此回移於遠接使處,何如?傳曰,允。
南就明,以迎接都監言啓曰,卽接遠接使朴權狀啓,則勅行渡江,要不出初五六日間,而遲速有難預料,二十一日以後,迎勅吉日,似當更爲推擇,令都監稟處云矣。依狀啓更擇吉日,急速知委之意,分付該曹,何如?傳曰,允。
司諫柳泰明,獻納韓重熙,正言尹陽來啓曰,請還收罪人河減死定配之命,更加嚴刑得情,依律處斷。措辭見上
請徒配罪人吳遂元,更爲拿覈。措辭見上
臣等,以慶尙左兵使李基泰罷職事,有所論啓矣。昨承聖批,有風聞,未必盡信,更加詳察之敎。夫論人之道,貴在詳審,一言纔發,其人卽廢,居臺閣之任,受耳目之寄者,苟非的得輿言,的知虛實,則何可輕信塗說,率爾句斷乎?且貪汚之劾,多及武弁,臣等亦嘗病之,若無實見得,不必爲惱甚之擧,而今此李基泰,前後莅任,惟事貪縱,湖右莊園,廣占膏腴,及到南閫之後,自知年紀已暮,前途無幾,饞饕之習,有加於前。剗削給代之布,盡閠私槖,率畜近邑之妓,厚招謗言,日事甘樂,抛棄戎政,軍民怨詈,傳說狼藉,此非泛然風聞之比,更無詳察之事。請慶尙左兵使李基泰罷職。答曰,不允。末端事,近來論劾武臣,必加以貪汚之目,予常病之。其他甘樂抛棄等語,亦安保其傳說之眞的乎?姑先推考,觀其緘辭而處之。以上燼餘
左承旨金德基上疏。大槪,九朔供劇,筋力已盡,近遭喪慽,悲若疾心,日昨直中,重患外感,忍痛駄還,諸症越添,人鬼未分,更無自力之望,仰陳瀝血之懇,伏乞聖明,亟許遞改職名,俾得專意調治,少延殘喘事。入啓。答曰,省疏具悉。卿其勿辭,調理察職。
弼善兪命凝上疏。大槪,臣於直中,病勢猝重,實有汚穢淸禁之慮,不得不陳疏徑出,臣罪萬死。伏乞聖慈,亟遞臣職,仍治臣擅離職次之罪,以全微命,以振朝綱事。入啓。答曰,省疏具悉。爾其勿辭,調理察職。
左議政李頤命箚子。大槪,今日賓廳,又未開坐,乞蒙恩遞,以謝人言,以懲其慢事。入啓。答曰,省箚具悉卿懇。憲官出禁,意雖在於禁奢,係是禁條之外,則卿之招憲吏,不過欲存法例,而作弊之禁吏,在所懲治,臺避中過激之言,何必介懷?卿其須念古人盡瘁之義,勿復以情勢爲辭,卽起視事,勉副至望。仍傳曰,遣史官傳諭。
領議政李濡箚子。大槪,敢申危懇,冀賜鐫遞,以安微分,以謝人言事。入啓。答曰,省箚具悉卿懇。積瘁之餘,縱有榮衛之少愆,精力尙强,自可勿藥而有喜,卿胡連章祈免,不體予倚毗之誠耶?心甚懼然,無以爲諭。臺言之過當,予已知之,以此引嫌,無已太過,卿其須念古人盡瘁之義,勿復以疾病爲辭,卽起視事,勉副至望。仍傳曰,遣史官傳諭。
全羅監司柳鳳輝辭職上疏上送事。啓。答曰,省疏具悉。卿其勿辭察職。
輔德梁聖揆上疏。大槪,臣父,近患輪感,病情沈重,憂遑煎迫之中,召牌降臨,不敢不趨詣闕外,而顧臣情理,決無離側就直之勢,懇乞亟遞臣職,俾得專意救護,以伸至情事。入啓。答曰,省疏具悉。爾其勿辭,救護父病。
答江原監司朴泰恒疏曰,省疏具悉。卿勿過辭,更加調理察職。以上春坊朝報
上在慶德宮。停常參,只晝講。
自昧爽至卯時,有霧氣。自巳時至未時,日暈。
掌令鄭東後啓曰,臣之情勢,有萬分難安者,雖不得不隨牌趨詣,而亦不得不旋呈辭單,方深惶隕之至。昨伏見大臣再箚辭意,比前箚可謂十分稱停,而猶復譏之以弊習務勝,難望虛受,旋又解之以意在禁奢,不宜過折,臣雖愚滯,何敢執迷强辯,與大臣務勝哉?亶以大臣待臺閣之太薄,有不容甘心受服也。大臣,若早賜究察於禁奢之不可摧折,而有所斟量,則較爭之疲,事面之傷,臣亦豈樂爲之哉?且臣於首相箚陳,不能無訝惑焉。夫紫的衣帶之載於禁條者,只爲紫的色之當禁,而僭制之帳,同是紫的,則今以禁色之同,而濫踰之尤甚者,必歸之於禁條外者,臣實未曉,而況本府之條外出禁,亦嘗有數件,則何獨於此,以爲條外而非之也?臣之初避,引而爲不安者,專由備郞査問,則至於不稟等語之問不問,無足多辨,而大臣旣謂之誤傳,則今何必强以爲不然也?若其醫官指名,臣之前避,已擧叱退之宰臣,歷陳其無他意,而大臣之今又提引何也?慶基之造謁於相門,初旣無聞,何可抑勒,而第其處處訐訴,則以宰臣之叱退見之,亦有所不可掩者矣。雖然大臣,旣以此爲難進之端,聖批又以臣避辭,爲過激過當,則臣何敢自以爲是而冒居於臺次乎?昨因日暮,今始來避,所失尤大。請命遞斥臣職。答曰,勿辭,退待物論。
晝講。入侍,知事李健命,特進官金錫衍,承旨南就明,玉堂洪禹瑞·申思喆,假注書趙彦臣,史官徐命均·朴師益,武臣吳遂雄。
吏曹啓曰,承旨有闕,政事,取稟。傳曰,當日爲之。
今日晝講時,玉堂闕員,今日政差出,仍卽牌招察任事,榻前定奪。
司諫柳泰明,獻納韓重熙,正言尹陽來啓曰,請還收罪人河減死定配之命,更加嚴刑得情,依律處斷。措辭見上請徒配罪人吳遂元,更爲拿覈。措辭見上請還收罪人權卨定配之命,更付有司,嚴加鉤覈,期於輸情。措辭見上慶尙左兵使李基泰,論啓至三,而伏承聖批,有姑先推考,觀其緘辭之敎,臣等竊以爲不然也。貪汚之迹,狼藉難掩,則其可病其偏受,而曲貸武臣乎?輿誦之言,眞的無疑,則何必待其緘辭,而使文過乎?李基泰前後莅任,到處貪縱,湖右莊園,廣占膏腴,及到南閫之後,自知年紀已暮,前途無幾,饞饕之習,有加於前。剗削給代之布,盡歸萊市,以爲潤橐之資,率畜近邑之妓,鬻權約賂,厚招軍民之怨。若其聚妓酣樂,抛棄戎政,特其餘事爾。南來人,莫不罵詈,搢紳之間,亦多傳說,實非塗聽之比,更無緘問之事,請慶尙左兵使李基泰罷職。答曰,勿煩。
持平權熀啓曰,臣以病則無一分自力之望,以情則有百端難冒之勢,連尋長單,祈遞不得,坐違召牌,罰止問備,恩出格外,轉益惶蹙矣。昨伏見大臣再箚,直斥斟量,雖有前後之少異,而或挿奬語,實包譏意,則猶復自如矣。夫意在禁奢,不宜過折等語,視前新進生疏,不閑法例之譏,略降一層,而弊習務勝,難望虛受等說,比諸其不自反之斥,尙且較峻,是蓋不足與言之意也。臣雖疲劣,職忝臺地,則何其傲視之至此耶?卽今所爭之事,亶出於公,而大臣則曰,欲存法例,臣則曰,不墜憲規,惟當歸一止泊而後已,何可置之於半是半非之間,而徒以務勝之習,責之於臣耶?且臣於備局之査甘,竊有駴訝者。有曰,方今憲府,査出作弊禁吏,以爲囚推之地。又曰,某人家受賂,一一査報,京兆奉行,五部奔走,此實無前之擧,而貽羞臺閣,則甚矣。日昨臣之赴茶坐也,大臣送言,使之移囚禁吏輩於秋曹,臣答以,大臣元無使憲府移囚之規,斷不可聽行,而旣聞其作弊云云,則果如臣當初捧招之慮,故卽爲直囚,將欲査治,而此非遵大臣分付而爲之,則所錄囚案,可以覆驗,令憲府囚推之說,何其不存臺閣之體耶?且臣伏見領相箚陳,亦不能無惑焉。若以禁僭,謂不可則已,旣謂之其意固好,又謂之心爲不當,而繼以無咎責之言,爲結者,何耶?臣謹按本朝故事,讓寧大君之妾,着紫衫,爲禁吏所捕,今者市豎巷女之飾金紫帳,其比貴第之着紫衫者,等級何如,服色何如,而輒以禁吏作弊爲言,責其制外之禁,則臣恐自今以後,閭巷中庶輩,必將憑藉於違例出禁之說,竊幸其被査受困之狀,益肆侈習,務尙僭制,將無所不至,而人莫敢誰何也。臣之初避,亶由於備郞査問一款,則誤傳錯認,不須强辨,而箚語旣如此,其敢曰,誠有不稟云云之語耶?趙慶基事,絶痛其怨嫉誣毁之說,泛以歷謁煽動等語,略及避辭,此豈抑勒侵逼之意,而至以疑之甚待之薄爲言,臣實瞿然也?至於損國體辱朝廷,臣尤有所驚訝者,必使臣所出禁者,被備郞之査而恬不知愧,遭違法之斥而默無所辨,惟恐觸忤於大臣,從他放倒其臺例,然後國體朝廷,方可免損辱之歸耶?雖然大臣,旣以此爲難進之端,聖批又以臣避辭,爲過激過當,則其何敢自以爲是,而一刻苟冒於臺次乎?請命遞斥臣職。答曰,勿辭,退待物論。
左參贊崔錫恒上疏。大槪,敢陳疾病危苦,情勢難安之狀,懇乞亟遞臣本兼諸任,以安私分,以延殘喘事。入啓。答曰,省疏具悉。卿其安心勿辭,從速行公。
京畿監司書目,楊州呈,以刑曹參議李喜朝辭職上疏上送事。啓。答曰,省疏具悉爾懇,秋曹佐貳,不宜久曠,亦不可輕遞,須勿固辭,從速上來察職。
有政。兵批,以朴弼明爲副司直,以鄭來周爲副司果,李承源爲副司果,以鄭錫三爲副司正。春坊朝報
晝講入侍時,侍讀官洪禹瑞所啓,臣仍文義敢達矣。贈領議政高敬命,以兵將殉節於壬辰之亂,其子因厚,亦死於國事,父子相繼效命,節義卓然,因厚,亦蒙贈職贈諡,朝家崇奬之意至矣,而子孫零替,殆不能奉其先祀,殊甚矜惻。因厚之主祀宗孫,特加厚恤,則其於愍惠勸激之道,不無所裨,故惶恐敢達。上曰,分付該曹,使之錄用,可也。吏曹謄錄
吏批,以魚有龜爲副校理,徐命均爲說書,吳遂雄爲舒川郡守,趙尙健爲判官,趙正萬爲司僕正,金楺爲修撰。
午時,上御資政殿,晝講。入侍,特進官金錫衍,同知事李健命,參贊官南就明,侍講官申思喆·洪禹瑞,假注書趙彦臣,記事官徐命均·朴師益,武臣吳遂雄。上讀禮記月令篇,前受音一遍訖,思喆,讀自是月也天子乃敎於田獵,至民多缺五六字以帝懸音,自是滯字,詩經所謂願言則嚏,亦以滯音讀之,此亦當缺上讀新受音一遍。缺三四字釋文義曰,乃敎於田獵一段,有所達矣。乃敎田獵者,蓋敎之以戰缺五六字已治已安,而猶不忘戰陣之事,躬環甲胄,習用弓矢者,所以缺八九字秦得天下,盡銷兵器。及至陳勝輩起兵,一朝立取敗亡,固不可以國家無事,而忘戒備也。近來我國軍政疎闊者甚多,正宜及此閑暇,常加留意焉。上曰,古語云,安不忘危,所達是矣,當留意焉。健命曰,古者田獵缺數字其田獵也,必於秋冬之節,農務有隙,而後習用缺四五字殳矛之屬,以修軍政,而我國無此規,口有三軍缺數字陣,而亦不過爲應文備數之歸,軍政誠甚疎虞,缺數字習陣之時,俾勿循例塞責,而亦或間間合操,則似不無實效矣。上曰,然矣。思喆曰,□□不宜者一段,有所達矣。供養不宜者,卽指膳服之僭侈者而言也。膳服之制,貴賤各殊,固不可犯分,缺四五字侈之習,爲害亦大。人君而奢侈,則失其國,匹夫而奢侈,則失其家,缺三四字此不可不深懲而痛戒也。前後筵中缺八九字矣,而末世人心奢靡,都無朴素之風,僭制侈習,無缺四五字效尤,已成痼弊,雖以近日憲臣之避觀之,亦可見其一缺,而古所謂庶人墻屋被文繡者,殆近之矣,可勝歎哉?古語曰,宮中好高䯻,四方高一尺,自上必躬行儉德而後,奢侈之俗,可以變矣。上曰,此言最好,當各別留意焉。禹瑞曰,賞死事恤孤寡一段,所以奬節義而勸後人也。人臣之死於國事,職分當爲,而必須褒賞死事,厚恤孤寡,然後可以聳動人心,培養節義也。自古帝王之必有愍死隱卒之典者,蓋以此也。燼餘
上在慶德宮。停常參·經筵。
南就明啓曰,明日常參·經筵,取稟。傳曰,只晝講。
又啓曰,來十一日,輪對日次,取稟。傳曰,爲之。
金相稷啓曰,大司憲權尙夏,執義權,掌令金□□,持平朴聖輅在外,掌令鄭東後,持平權熀避嫌退待,今日以監察茶時之意,敢啓。傳曰,知道。
南就明,以弘文館言啓曰,本館下番副校理臣洪禹瑞,以御營廳郞廳,今日坐起時,晝仕出去〈之〉意,敢啓。傳曰,知道。
以副校理魚有龜,修撰金楺牌不進罷職傳旨,傳曰,推考傳旨捧入。
洪禹寧,以弘文館言啓曰,本館下番姑降,已至累日,事體極爲未安,副校理魚有龜,修撰金楺,旣有只推之命,更卽牌招察任,何如?傳曰,依啓。其在分義,決不當一向撕捱,卽出察任,可也。
洪禹寧,以副校理魚有龜再招不進罷職傳旨,傳曰,推考傳旨捧入。
又以弘文館言啓曰,修撰黃龜河,自鄕纔已入來,卽爲牌招察任,何如?傳曰,允。
金相稷,以訓鍊都監言啓曰,北漢山城都監字內將臺下庫舍所在,各樣軍器及雜物,方有移置於祥雲庵庫舍之事,而役軍他無變通之道,故今閏五月初八日爲始,每日軍兵數十名式,限畢運間輪回定送之意,敢啓。傳曰,知道。
李德英,以義禁府言啓曰,昨以傳敎,因政院啓辭,倭譯李碩麟等照律公事所引比律,與事目襯合與否,卽令該府,更爲稟處之敎矣。倭館日供雜物,變通代給,事體至重,任譯輩所當十分審愼,而不待裁判倭之停當於島中,徑先告知於萊府,致令啓聞者,其罪不輕,而律文中,無襯合可擬者,以詐不以實,比而用之。至於鄭晩益,則本罪之外,私自彌縫,又添一案,倭人之還推本色,係是大段生事,則卽當以實狀告于本府,而不此之爲,棗栗等五種,稱以不難之物,任意入給,私自彌縫者,情狀絶痛。邊上事重,大關後弊,懲礪之道,不可不嚴,當爲從重勘罪,而亦無襯着之律。倭館事目內,私自防納,與私給棗栗雜物,似爲相近,不得已比擬照入矣。致勤聖敎,不勝惶恐,旣無當律,又無他可據襯合之律,有難改擬以入,何以爲之?敢稟。傳曰,李碩麟徒配,鄭晩益定配,李德起削職,可也。
司諫柳泰明,獻納韓重熙,正言尹陽來啓曰,金海府定配罪人河減死之命,還收。措辭見上請罪人吳遂元,更爲拿覈。具書見上請還收罪人權卨定配之命,更付有司,嚴加鉤覈,期於輸情。具書見上掌令鄭東後,以持平權熀,以竝引嫌而退。避辭見上禁奢之擧,旣遵臺憲,備郞之問,亦有誤傳,則査甘辭誤,雖欠點檢,在我無失,何必爲嫌?請掌令鄭東後,持平權熀,竝命出仕。答曰,不允。處置事,依啓。
修撰金楺上疏。答曰,省疏具悉。李眞儉之疏,殊失和平,憲臣疏語,別無深意,俱不必爲嫌,爾其勿辭,從速察職。
大司成李宜顯上疏。答曰,省疏具悉。爾其勿辭,調理察職。原疏見下
修撰金楺上疏,伏以臣,自前冬以來,罄竭衷懇,冀還科名,而未蒙矜允,請伏刑章,而輒賜寬貸,恩日隆而罪日深,逃避無從,覓死無路,畢竟迫於嚴敎,不得不一拜諫職之命,而只欲少伸叩謝之忱而已,非敢爲因仍盤薄於朝端之計也。及移館職,踪地益蹙,坐犯違慢,顯戮是俟,而聖度天大,罰止例罷,回罪爲榮,感惕靡寧。此際得見禮曹參議李眞儉與正言郭萬績相辨之疏,其所謂世嫌缺數字追理舊怨,作爲彼此盪搏之資,固已困厄之甚。缺數字不已,必欲滾穢全榜,其言猶惡,則亦何可諉之於乘忿缺數字發而莫之恤乎?臣方追悔於冒昧徑出,自益其臲卼,而不意今者,新命復及,恩召踵臨,驚惶震悚迷惑,百爾揣量,又速逋慢之誅。鈇鉞在前,而有不可顧者,誠以區區情勢,實與諸僚,倍萬不同。雖微宮官之疏,卽此眞儉之言,已難冒進於極選之班,況復益之以改錄之請,而左右把持,鐵籠籠罩,則雖欲一步閃轉,有不可者乎?夫不俟駕屨之義,臣固聞之已熟,近日違牌之弊,臣固言之已久,而到今躬自蹈之,反有甚焉,此豈臣之所欲哉?噫,臣以不肖無似,荐遭前古所無之逆境,濫被聖朝不世之恩,數月之內,召旨絡屬,而輒未祗赴,分義蔑矣,罪戾積矣。跼高蹐厚,無所自容,惟願早就嚴誅,以尊國體,以斷撕捱。缺數字臣於持平權熀之疏,深有所瞿然者。蓋近來臺缺數字上風裁消薾,而獨金雲澤,久居言地,有懷□言,言未必□中窾,而比之循默苟容者,則有間矣。豈合摧折,以沮其氣,而適見末後一疏,事關師,且其崇奉勳戚,比隆儒賢,大有後弊,殊非一時語言之差,故敢請量加責罰耳,非爲黃霨而發也。人各有見,不須相同,若論其可否,而謂之過當,則臣何必與之較挈,而今乃不然,旣自謂不知其事之如何,而泛言臺官之不可責罰,則不幾於太囫圇乎?果如是也,假令臺官,亂道是非,而關係至重,亦不敢誰何哉?非臣攸聞也。然憲臣,旣以言路不開,爲臣深憂,旨意所趣,極其非常,臣何敢更入言議之地,以益世道之憂哉?以此以彼,決難抗顔周行,而纔遭慘慽,悲哀摧剝,疾病且苦,亦不克自力趨承矣。一日之內,只推之恩再宣,而庚牌狎降,偃蹇坐違,亦甚惶恐,謹此扶舁殘軀,進詣禁扄之外,瀝盡肝血,仰籲慈覆之下。缺數字席藁以俟。伏乞天地父母,曲垂諒察,亟削臣職。缺數字勿復檢擧於銓注,以肅朝綱,以謝人言,不勝大幸。臣無任兢惕之至。謹昧死以聞。
大司成李宜顯上疏,伏以,臣於日昨,得伏見判府事金昌集箚本,以海判之移除韓山,深加非斥,此是臣向日待罪銓任時事也。竊不勝瞿然之至,春初嶺·湖兩邑之代,同出於一政,以臣昧陋之見,倉卒實難塡擬。且聞韓山,凋弊近甚,尤不可不擇差,而自前若有治績表著,名人薦剡者,雖方在劇府之貳,陞除郡窠,亦非一二,故循襲例套,啓請陞擬,只喜其臨窠得人,曾未覺其有乖政格,又不能預料物情之疑其曲循,臣之疏謬迷闇,可謂甚矣。今大臣,首列其厭避之害,而辭意頗嚴,臣惟當悚蹙缺更有何言哉?念臣今雖已離銓地,所失旣重,誠不敢晏然於職次。且臣素患痰火之症,着在膏盲,月加歲增,轉而至於咯血,形神日覺換脫。昨年嶺藩,又重傷於風土,四肢攣麻,諸症迭侵,殆無一日之安,而不敢每每言病,帶呻供職矣。數日以來,病勢越添,晝夜叫苦,人鬼未分,粒米不下,嘔泄竝作,似非一時偶感之比,本職亦異閑冗,決不缺作臣養病之坊,伏乞聖明,察臣情病之兩苦,亟命鐫罷臣職,以彰前辜,亦使之安意調息,少延危喘,公私俱幸。臣無任惶隕缺之至。謹昧死以聞。以上燼餘
上在慶德宮。停常參,只晝講。
權尙游啓曰,明日常參·經筵,取稟。傳曰,只晝講。
又以弘文館言啓曰,修撰黃龜河,以接慰官,旣以辭朝出去,今日晝講時下番,無以備員,副校理洪禹瑞·魚有龜,修撰金楺,竝卽牌招,以爲推移入侍之地,何如?傳曰,允。
洪禹寧,以副校理魚有龜,修撰金楺牌不進罷職傳旨,傳曰,推考傳旨捧入。
又以弘文館言啓曰,本館下番修撰黃龜河,旣以接慰官,辭朝出去,他無推移之員,不得已以上番姑降入直之意,敢啓。傳曰,知道。
權尙游,以侍講院言啓曰,本院下番姑陞,已至累日,事甚未安。輔德梁聖揆,弼善兪命凝,文學李廷濟,由限已過,竝卽牌招,以爲推移入直之地,何如?傳曰,允。
又以禮曹言啓曰,泰英離異當否,禮官·獄官,雜議稟處事,命下已久,而因本曹及禁府堂上之不齊,尙未擧行矣。今日臣等齊會,開坐本曹,堂上不可不備員,而參議李眞儉,時未肅拜,令政院卽爲牌招,使之同參,何如?傳曰,允。以上燼餘
左承旨金德基再度呈辭。入啓。加給由。
都承旨權尙游上疏。大槪,請於出疆之前,往省丘墓,以伸至情事。入啓。答曰,省疏具悉。卿其勿辭往來焉。
晝講。入侍,知事趙泰采,特進官尹德駿,承旨李德英,玉堂洪禹瑞·申思喆,假注書趙彦臣,史官徐命均·朴師益,武臣李壽民。
慶尙監司書目,臣於擊錚人之誣詆,有不可晏然者,辭職上疏上送事。啓。答曰,省疏具悉。落訟者構誣之說,不足爲嫌,卿其勿辭,從速察職。
輔德梁聖揆上疏。大槪,臣幸蒙恩暇,救視父病,而諸症無減,一向委頓,祗承嚴召,來詣闕外,而顧臣情理,決無離測就直之勢,懇乞亟賜鐫遞,俾得專意救護事。入啓。答曰,省疏具悉。爾其勿辭,救護父病。
司諫柳泰明,獻納韓重熙,正言尹陽來啓曰,請還收河減死定配之命,更加嚴刑得情,依律處斷。請徒配罪人吳遂元,更爲拿覈。請還收罪人權卨定配之命,更付有司,嚴加鉤覈,期於輸情。以上三件事原辭見上
府啓,本府,以黃順中事爭執,今已閱歲之久,而兪音尙靳,聖批,至以雜犯死罪一倂放釋,則獨殺順中,處分斑駁爲敎,臣等竊惑焉。國有大慶,特推廣蕩之典,固出於我聖上好生之德,而第順中,變幻服着,男化爲女,出入閭巷,瀆亂氓俗,其妖惡情節,實非他雜犯之比,不可不嚴治痛懲,則特伸國法於咸宥之餘,未見其爲斑駁之歸。且臣等謹按皇明通記,成化年間,山西太原府奸民桑沖,詐爲婦人裝,歷行州縣,誘淫婦女,都察院,具獄以聞,上以其有傷風敎,竝與其黨與而誅之。今此順中罪惡,與沖無異,則成化睿斷之嚴正,豈非今日之所可法者乎?此而置之,將無以正民俗而嚴國法,請亟還收黃順中放釋之命,仍令該曹,嚴加窮問,依律處斷。報恩縣監黃鏻,爲人愚騃,全不省事。自爲刑曹郞官時,已多鄙瑣之誚,及任本縣,專事貪黷,凡有牒訴,矇不分曉,只憑下吏之口,獄訟立落,惟視賄賂之厚薄,親信其所奸邑婢之娚,興利販貨,無所不爲,倉穀出入,盡付其手,民之訴冤者,累日留連,不得見面,必行私賄而後,始乃得呈。有時率其內眷,恣游於川原之上,不計農節,佃獵爲事,而擧措之間,有駭觀瞻,如此之人,不可仍畀字牧之任,請報恩縣監黃鏻罷職。信川郡守李景說,曾任西邑,厚招不廉之誚,其時方伯貶目,殆無餘地。年前鄙瑣之事,亦嘗見駭於聽聞,下隷嗤點,至今未已。及授本郡,朝紳之間,多以爲言,而恬不顧忌,冒沒赴任,如此鄙細無恥之人,不可仍畀西路弊邑,重貽生民之害,請信川郡守李景說罷職。答曰,不允。以上春坊朝報
晝講。入侍,侍讀官洪禹瑞所啓,臣因文義,敢有所達。臣於數年往來湖南·海西等地,得聞沿海各邑,諸宮家折受漁場甚多,而宮差輩,凭藉作弊之端,罔有紀極,不有國法,惟意所欲,百般侵虐,以充其囊橐,而殘民怨讟,皆歸於國事,兩道如此,則他處亦可推知。知宮莊折受處,曾有出給之命,德意甚厚,而此弊猶且如許,豈非痛惋之甚者乎?山林川澤,與民共之,古之制也。一切革罷,以復古制則大善,而旣不能猝然革罷,則差人之作弊,不可不痛禁矣。隨其現發,各別重究,俾有懲戢,何如?上曰,各別痛禁,隨現重究,可也。參贊官李德英曰,非但宮家·各衙門,亦皆有折受處,而差人作弊,彼此一般,豈可不爲痛禁,一任此輩之侵虐殘民乎?凡沿海捉奏及採藿處,無不折受,無一片空閑之處,此豈山林川澤,與民共之之義乎?知事趙泰采曰,漁梁折受,古亦有之,而今則只緣差人輩無狀侵虐之弊,罔有紀極,宮家豈盡知乎?各道方伯,若摘發啓聞,則自上特爲從重科斷,可以懲戢矣。上曰,各衙門差人之作弊者,一體隨現啓聞之意,分付于諸道方伯,可也。
知事趙泰采所啓,京畿監司狀啓中,渰死人拯活,過十名者,依例加資事,判付內,有幾人以下,施以次賞事,稟旨定式之敎,故敢此仰達。近來以拯活人請賞事,狀聞前後相續,本曹則因道臣啓本,循例覆奏,而其間豈無虛實相蒙之弊乎?今番畿營啓聞中,不無首從之別,故更爲査問後,回啓而加資者亦多,判付有稟定之敎者,蓋以此也。今若一切防塞,則亦非激勸之道矣。特進官尹德駿曰,近來賞加之猥濫,何可言?拯活人命論賞者,創出無前之事,其始則未必非實狀,而其流漸成虛張,常漢騎船之人,或於行船之際,見人覆沒,出力拯濟者,庸有其道,而兩班則無身到海中之理,而首事之人,必以兩班擧論,此甚可疑矣。臣於昨年,待罪畿營,如此狀報,一切寢不上聞,未知,今之請賞者,何時何地,拯活人命,而臣意,則有實狀者,施以米布之賞,以爲激勸之地,加資一款,則革罷其規,宜矣。泰采曰,雖兩班,豈無拯活之事乎?若不問虛實,只賞常漢,而不論兩班,則亦非均平之道,令本道累次詳査,明知其虛實,然後論賞,則其在棕核之道,似爲着實矣。侍讀官洪禹瑞曰,人命至重,實多數拯活之人,則加資之典,固非濫賞,惟在詳覈而處之也。泰采曰,狀聞中所謂拯活者,不無可疑者,而若永塞論賞之道,則必無拯救渰沒之人,亦不可不慮也。卽今則數滿十名以上者,定式加資,而此後則以數滿十五名,或二十人爲限加資,其餘則米布題給,未知,何如?上曰,人命拯活之啓,頻頻有之,其間必有不精之弊,而輒皆加資,則冒濫必多,故頃日判付,使之更稟矣。此後米布題給似好,或有衆目所覩處,拯活於呼吸之間者,不無其賞矣。德駿曰,若定數論賞,則希功者,必依數虛張,其弊終至於虛實相蒙之歸矣。米布題給,似爲得宜矣。上曰,加資雖濫,其在激勸之道,不可永爲防塞,詳査後米布題給,若有表著者,雖別爲加資,可也。泰采曰,聖敎誠爲允當矣。此後則道臣詳加覈實啓聞後,米布題給,若有十分眞的者,則加資似好,而守令亦不無循私瞞報之弊,各別申飭,俾無虛實相蒙之弊,似宜矣。上曰,若有循私瞞報之弊,則守令當有論責之道,各別申飭,可也。泰采曰,今番拯活人,亦依新定式施行乎?上曰,依爲之。以上備局謄錄
午時,上御資政殿,晝講。入侍,知事趙泰采,特進官尹德駿,參贊官李德英,侍讀官申思喆·洪禹瑞,假注書趙彦臣,記事官徐命均·朴師益,武臣李壽民。上讀前受音一遍訖,思喆,讀自是月也命太史,止土地侵削。上讀新受音一遍訖,思喆釋文義白曰,是察阿黨一段,有所達矣。刑獄自是重事,無罪而枉死者,固爲失刑,而有罪而倖免者,亦非明刑之道。掌獄之官,非但有所阿私,知非誤決,亦或有所見不逮,聽斷失宜。呂刑曰,非訖于威,惟訖于富,今之世,不淫於富,不撓於威,持心公正,平反折獄者,能幾人哉?曲者因緣自脫,直者抱冤莫伸,目今天災時變之作,未必不如缺數字也。自上若先修中正之德,以明平缺四五字庶無掩蔽曲直之弊矣。近日黃順中之啓,實是一時獲用之也,而尙靳兪音,亦非缺三四字如許罪犯,終不可赦宥矣。缺半行上曰,黃順中事,頃日引見時,已下敎缺半行筴有所達矣。秦時,以十月缺半行占吉凶者,所以重卜筮也。自古缺半行以前,皆重是法,洪範亦云龜缺五六字趨吉之方,卜筮誠缺三四字重也。雖然傳曰,作善降之百祥,作不善降之百殃,誠缺上懋修大德,動遵禮法,缺用事爲,無非至善,則不待卜筮而可見百度惟貞矣。上曰,此言最好,當留意焉。禹瑞曰,乃命水虞漁師,收水泉池澤之賦者,所以與民共之之意,而苟或有侵削庶民之弊,則必取怨于下矣。此下一張在上禹瑞啓曰,近日館僚,無行公之員,而金楺及魚有龜,今日又爲違牌,旣有只推之命,所當更爲牌招矣。聖敎之前後申飭,不啻縷縷,而一向撕捱,無意行公,極爲未安。臣乃當初新錄之人也,旣已被論於吳命恒,小臣之難安,無異於新錄中人,而臣怵迫嚴命,黽勉行公,則勸出新錄諸人,似有嫌端,故尙不敢仰達矣。未知,命恒之疏,別有他深意,而只以落漏人,列書其名,而至請改錄,新錄中人難安,則固有之矣,豈以此終至於不恤嚴命,而有自廢之理哉?一向如是者,事體極爲未安矣。上曰,新錄事,前旣累次下敎,更無餘意,雖曰廉隅太甚,豈有如今日者乎?設令吳命恒改錄之言是矣,以一二人落漏之故,終至於改錄,則其弊無窮。況命恒之言,非出於公心,若因此而改錄,則此後弘錄,終無可爲之日,豈有如許道理乎?自國家累次開釋,而新錄諸人,終不應命,如此事體,前後不見,殊甚未安,當更爲申飭缺四五字朝令不行,無可奈何。德英〈曰〉,廉隅雖重,分義亦重,開釋缺七八字非一,而一向撕捱,極爲未安。外議皆以爲太過,缺八九字人去就,宜無異同,而昨今又違召命,事體誠甚未安。缺五六字日昨,因講官未備,未免停講,尤爲未安。申思喆,洪缺八九字三人,旣已行公,則其餘諸人之終不應命,極涉未安。缺四五字近甚苟簡,不成貌樣,令政院更爲缺半行上曰,依爲之。日昨,尹鳳朝·李秉常,特敎缺半行行公者,則次第應命,分義當然之意。缺半行無可謂,古今安有如許事體?缺十餘行泰采啓曰,兵曹騎·步兵,每當番次,分排上來,而定送於諸各司,則各司稱以永定雇立,不受元軍之故,元軍之留本司者,幾至四五十名,貧殘之軍,不可更爲下送,亦不得依數立番,事極不當,如闕內之不得已處,元定雇軍,則雖爲許立,其餘各司,則定送元軍後,勿爲退送事,定式施行,何如?上曰,依爲之。出擧條又啓曰,賑廳穀物之在於江倉·內倉者,合而計之,則不過十萬石,而或有腐傷不可用者,或有各邑受去而仍留其邑者。且今番北漢劃給之穀,當爲二萬五千石,積年鳩聚之穀,漸至減縮矣。賑廳,自是賑飢救荒之重地,不可不各別儲蓄,賑廳及常平廳會付之穀,在於三南列邑者,其數頗多,而或有因民弊,請爲上納者。若就其中最多之邑,作米·作木間,從自願參酌上納,則庶可充補欠縮之數矣,敢此仰達。上曰,依爲之。出擧條德駿啓曰,五部官屬侵漁防民之弊,罔有紀極。今番勅使時,房守馬,輪定於五部,而北部書員,濫定於應入之外,而其數甚多,此皆受賂之計也。方欲重治其罪,而本府則笞杖之外,無可施之刑,故以嚴刑照律處置之意,移文於刑曹缺數三字見刑曹文書,則照以杖一百之書,缺半行書員之用奸濫定,受賂狼藉之狀。缺半行弊難防,更送秋曹嚴刑後,從重缺。上曰,書員輩受賂之狀,極爲痛缺五六字秋曹嚴缺七八字罪,可也。燼餘
上在慶德宮。停常參,只晝講。
下直,盈德縣令魚史周。
卯時,有霧氣。
金相稷啓曰,明日常參·經筵,取稟。傳曰,只晝講。
權尙游啓曰,吏曹郞廳來言,承旨有闕,政事,何以爲之?取稟。傳曰,當日爲之。
李德英,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管張漢相,以御營中軍,軍兵中日試放事,南小門洞進去之意,敢啓。傳曰,知道。
權尙游,以正言郭萬績初度呈辭。入啓。傳曰,還出給。
有政。吏批,判書宋相琦進,參判李晩成,參議李大成未肅拜,都承旨權尙游進。兵批,缺參判尹趾仁病,參議兪命弘進,參知李世最病,右承旨南就明進。
吏批啓曰,卽接饍工監牒呈,則假監役宋夏績,自有臺議之後,稱以情勢不安,連呈辭狀,無意行公云,改差,何如?傳曰,允。
兵批啓曰,世子翊衛司副率金載海呈狀內,情勢之外,身病極重,萬無供職之理云,而屢次控辭,無意行公,莫重輪直之地,不宜久曠,改差,何如?傳曰,允。
吏批,以沈宅賢爲承旨,尹世綏爲禮曹參議,洪重休爲弼善,南一明爲文學,金萬栽爲軍資判官,朴弼明爲刑曹參判,金可行爲瓦署別提,李萬禎爲引儀,任遭爲永同縣監,鄭欽先爲繕工假監役,左承旨南就明,右承旨金相稷,左副承旨李德英,右副承旨洪禹寧,同副承旨沈宅賢。
兵批,副司直金德基,副護軍申漢章,秦再奚。
南就明,以侍講院言啓曰,本院上番六員內,輔德梁聖揆陳疏受由,兼文學洪禹瑞呈辭受由,兼輔德·弼善·兼弼善·文學俱未差,下番姑陞,已過累日,事體之苟簡,莫此爲甚。實兼官有闕之代,今日政,以在京無故人差出,仍卽牌招察任,何如?傳曰,允。
洪禹寧,以兵曹言啓曰,今五月初九日,私奴哲仁稱名人,自興化門入來,差備門外擊錚,極爲駭愕,令攸司囚禁治罪,同門守門將李顯道,常時不能禁斷雜人,以致闌入,亦難免其責,推考,何如?傳曰,允。
南就明啓曰,新除授同副承旨沈宅賢,卽爲牌招察任,何如?傳曰,允。
掌令鄭東後啓曰,請亟還收黃順中放釋之命,仍令該曹,嚴加窮問,依律處斷。具書見上報恩縣監黃鏻,爲人愚騃,全不省事。自爲刑曹郞官時,已多鄙瑣之誚,及任本縣,全事貪黷,連居中考,靦然仍蹲。凡有牒訴,矇不分曉,只憑下吏之口,獄訟立落,惟視賄賂之厚薄,親信其所奸邑婢之娚,興利販貨,無所不爲,倉穀出入,盡付其手。民之訴冤者,累日留連,不得見面,必行私賄而後,始乃得呈。有時率其內眷,恣游於川原之上,不計農節,佃獵爲事,而擧措之間,有駭觀瞻。如此之人,不可仍畀字牧之任,請報恩縣監黃鏻罷職。請信川郡守李景說,罷職。具書見上答曰,不允。
司諫柳泰明,獻納韓重熙,正言尹陽來啓曰,請還收罪人河減死定配之命,更加嚴刑得情,依律處斷。具書見上請徒配罪人吳遂元,更爲拿覈。具書見上請還收罪人權卨定配之命,更付有司,嚴加鉤覈,期於輸情。具書見上答曰,勿煩。
副校理魚有龜上疏。答曰,省疏具悉。疏辭,令該曹稟處。
修撰金楺上疏。答曰,省疏具悉。疏辭,令該曹稟處。
副校理魚有龜上疏,伏以,臣於館職,萬萬不稱之狀,固已聖鑑之所洞燭,而況自有人言,情地極其危蹙,廉隅決難冒出,前後除旨之下,積有違逋之罪,而聖恩輒加,涵貸誨責,愈益諄切,已不勝其惶懍悚惕,而昨日伏聞筵敎,又復嚴峻,臣精爽震越,逃避無所。到此地頭,廉義之放倒,一身顚沛,有不暇恤,玆敢黽勉出肅,以爲粗伸分義之圖,仍又抗顔就直,便同無故之人,反顧私心,愧恧冞深,而臣冒昧承命,一日在職,法例所拘,有不容不仰籲者。領議政臣李濡,卽臣之姑夫也,臣之所兼春秋記注,在法有應避之嫌,伏乞聖明,亟賜處分,以存公法,不勝幸甚。
修撰金楺上疏,伏以,臣之情勢,實與諸僚萬萬不同,而不復區別,一例敦迫,臣誠抑塞悶蹙,罄渴衷情,疾聲哀籲,而天鑑未回,譬食堇之人,宛轉叫苦,痛毒在心,而觀者莫察,以致違逋之罪,與日俱積,終至於不可勝誅之域,而前後誨責,極其嚴峻,筵敎尤無轉側之路。臣子分義,到此地頭,前後顚沛,有不可勝言,不得不黽勉出肅,仍就禁直,而竊自惟臣雖不肖,平日缺實欲保守志節,不至爲蔑廉喪義之歸,而今乃人言其科事而不恤焉,人言其通淸而不恤焉,人言其館錄而不恤焉,嚴命所迫,倂首裒如,一身廉義,已無可言者,仰愧俯怍,無顔對人矣。臣旣冒承不似之職名,而待敎徐命均,卽臣之姪壻也。例兼春秋,法當回避,伏乞聖明,亟命將臣兼帶記事之任,照例減下,千萬幸甚。以上燼餘
晝講入侍時,特進官李善溥所啓,臣待罪北臬,纔已還歸,適當穆差出來之時,以會寧開市事,有急時講定〈之〉端,故敢達矣。會寧開市,細瑣弊端,不必盡達,而其中日供大米之加徵,牛隻價本之高低,大爲彼人之所操縱,差員以下,不勝支當,隣邑窮民,擧受其害,故前年穆差,行過本府之日,詳問于本府府使趙相周後,試使首譯金指南父子,微及其端於通官,俾爲傳言於穆差,從長善處之地,則答以從容言及,不無好樣底道理云云,而與彼私相酬酢而已,實是未然之事,故不敢煩達于狀啓矣。上年開市,上項兩件事,極其順便,牛隻價本之不濫,數十年來所未有也。邊民輩,不失其利,擧爲多幸,而冬至使別單中,果有穆差,以開市弊端,陳達皇帝,申飭禁斷之擧,而廟堂則未知其間曲折,因而擧之矣。上年則雖幸如此,而若無更爲定約之擧,則來頭之復踵前習,未可知也。穆差來後,使儐臣措辭致謝於渠,且及感戴皇恩之意,仍令渠終始周旋,俾爲永久遵守之道,而隨其所答,或請更修約條,或請自彼申飭,庶爲邊民省弊之道,故惶恐敢達。上曰,令廟堂稟處,可也。
吏批,以尹世綏爲禮曹參議,南一明爲文學,朴弼明爲刑曹參判,金萬㘽爲軍資判官,洪重休爲弼善,鄭欽先爲繕工假監役,任遭爲永同縣監,李萬貞爲引儀,金可行爲瓦署別提。
午時,上御資政殿。晝講。入侍,同知事金鎭圭,特進官李善溥,參贊官金相稷,侍讀官魚有龜·金楺,假注書趙彦臣,記事官徐命均·朴師益,武臣李泳。上讀前受音一遍訖,有龜,讀自仲冬之月,止罪之不赦。上讀新受音一遍訖,有龜白曰,此章文義,別無大段可以發揮者,而雖有貴戚近習,無有不禁一句,實是加意省察處。蓋此章則當仲冬之月,順陰靜之候,女功之過巧侈忲者,必省必察,以及於貴戚近習,而凡爲人君者,當以奢侈爲戒,常加禁抑也。我殿下,懋攸節儉之德,非有侈泰之慮,而凡敎化之道,上好而下甚,宮闈之間,或有此弊,則閭巷間奢侈之風,將因此而益滋。伏願聖明,必先從近習嬖幸,凡係侈靡之習,務加禁抑,則儉約之化,可以馴致之矣。上曰,儒臣所達,好矣。予當留意缺五六字令爲書,異於他書,缺數字可,傳文義陳達之端,而缺半行之意也。其言雖若穿鑿,缺半行感應之理昭然,人君不可不體念矣。想前後講官,缺五六字今以魚有龜所陳,缺數字此書中季春之月,言毋或作爲淫巧,以蘯上心,孟冬之月,又言毋或作爲淫巧,以蘯上心,至此仲冬,又言毋得淫巧缺貴戚近習,毋有不禁,其於淫巧,丁寧戒勉之意,可謂深矣,而然季春與孟冬,只言毋蘯上心,此又竝貴戚近習而言之者,以仲冬,歲事將終,而百物已成,故戒之者廣,至其根本,則只在於上心,必也自上毋作淫巧,以蘯其心,然後貴戚近習,有所效,貴戚近習有不禁,然後敦朴之風,可以覃遠矣。近來奢忲之習,茫無限制,其弊未必不自貴戚近習而始,而聖上惡衣菲食之化,亦恐有所未盡而然也,自上各別留心於儉德,躬率以導之,則弊風庶可變矣。上曰,所達善矣。予當留念。鎭圭曰,儒臣所達美矣。毋得淫,蓋言女工之過巧者,而禁奢之意也。此非特仲冬可禁,固宜無月不禁,古昔帝王,禁戒奢侈,必自宮中近習而始,至若漢文之儉,而賈誼之疏,猶且陳戒,古之禁奢者,蓋如此,而奢忲之風,近來待甚,雖以卽今憲府所治紫的帳事觀之,閭巷間僭侈之習,更無餘地,自上付之有司,隨發痛治,幸甚。上曰,唯。楺,又因山林藪澤,有能取蔬食,田獵禽獸者,野虞敎道之,其有相侵奪者,罪之不赦一段文義。白曰,以此觀之,則先王之時,山林藪澤,與民共之,至設虞而導之,未嘗專利於國也。用禮設爲厲祭,亦非欲禁民而專利也。特欲其取之以時也。莫非爲民之意,而近來各衙門諸宮家折受之弊,罔有紀極,山林藪澤,盡歸於折受,民雖欲取蔬食禽獸,何由得之?古則民之相侵奪者,亦惡其不相共利,罪之無赦,而今則自國家侵奪如此,豈非慨然者乎?麗末鄭以吾詩曰,立錐地盡入侯家,唯有溪山屬縣多。此蓋言侯家冒占之害,而然麗末則尙有溪山多屬於縣,而今則竝與溪山而折受矣。其弊,豈不有甚於麗末乎?如此則民生將何以保存?臣得見諸臣章奏間,多以爲言,聖明亦嘗屢次軫念,而民不蒙實惠,伏願深留聖意,痛革缺數字俾膏澤下究,幸甚。上曰,予當留念焉。鎭圭曰,缺半行罪之不赦矣。後世則山林藪澤,缺半行是甚慨然,此等文義,所當各別缺半行乃所以與民共利也。昔文王之囿百里,而芻蕘者往焉,雉兔者往焉,與民共利,故能行王政也。我國壤地褊少,山林川澤之可以資民生利者不多,而近來折受之弊,誠如臣之所達,故窮民無所取利,將無以保存矣。殿下軫念于此,優恤民隱,前此諸道諸宮房折受處,可罷者罷之,甚盛德也,而此後諸道狀聞中,如有此等事,可以爲利於民者,須別爲採施,則民蒙實惠矣。上曰,所達是矣。當依此留念焉。鎭圭進曰,慶尙監司李坦,因聞慶縣監趙永□所報,黃腸封山,不便長養松木,鳥嶺城內松木頗多,以此改封標事,令該曹稟處,故事下該曹,而該曹以黃腸,非本曹所管,請令長生殿稟處矣。長生殿都提調則領相,提調則小臣及閔鎭遠也。諸臣所見歸一,則所當循例覆啓,而所見不一,故敢此仰達。自上處分,何如?都提調方以病在家,故送郞官而問議,則以爲,黃腸山,果不合於封進,則仍存爲難,若不然,則久遠所封,猝罷亦難,令本道監司,摘奸啓聞後,稟處爲好云。臣及閔鎭遠之所見則以爲,道臣旣因本縣牒呈而啓聞,則今雖更令摘奸,與此狀啓,必無異同。且敬差官,則固能出入山間,詳細摘奸,而至於道臣之行,體面異於敬差官,恐難詳細摘奸。大抵黃腸之於各邑,不無弊端,而鳥嶺山城,旣已修築,雖不封黃腸,自當禁松,故本官,苦其封山□弊,欲移定於山城易禁伐之處,此於本官,則可得循便,而黃腸事體重大,今因一守令之牒報,豈可猝罷三十年已封之山乎?狀啓中以爲,石角巉巖,不合黃腸云,而臣嘗待罪峽邑,得聞黃腸山曲折,則嶺西封山,多是土山,故松木雖易長養,而木理不堅剛,嶺東,多是石山,故木理堅剛,國用必取嶺東之木者,蓋以此也,則恐不可以石角巉巖,而罷已封之山。且此封山所付松木,未滿千餘株云,而近千株之三十年所養,今若罷之,則缺盡歸斫伐,缺事體未安,亦豈不可惜乎?今缺半行封黃腸而自當禁松,只缺半行則以爲不罷舊黃腸,又養缺半行亦不便云,而特進官李善溥,缺半行相議,則李善溥亦以爲缺半行等所見各異,自上裁處而下敎,何如?上曰,黃腸事體重大,而今過三十年後,罷之爲難,不罷似宜矣。鎭圭曰,鳥嶺城內之木,何以爲之乎?上曰,雖不移封,申飭禁養則好矣,而特進官曾經監司,見之乎?善溥曰,臣於閤門外,有所酬酢矣。臣未得詳見城內,而嘗往來鳥嶺,則鳥嶺土品不好,松木體小,姑不合於黃腸,而三十餘年所封之山,今難猝罷。且鳥嶺則旣已築城,雖不大段禁之,自可長養,只加申飭,過數十年後,果若彼善於此,則捨彼取此,似爲便當之意,言于金鎭圭矣。上曰,鳥嶺山城,則無常時禁伐之事乎?善溥曰,主屹山,爲本縣主山,故常常禁伐,而今則旣已築城,尤爲禁養矣。上曰,舊黃腸,勿罷仍存之意,纔已下敎,山城禁伐事,亦爲申飭,可也。鎭圭曰,道臣摘奸事,何以爲之乎?上曰,申飭禁伐而已,何必摘奸也?出擧條
上在慶德宮。停常參·經筵。
權尙游啓曰,明日常參·經筵,取稟。傳曰,只晝講。
洪禹寧啓曰,副摠管元徽,以禁軍別將,禁軍等操鍊事,露梁進去之意,敢啓。傳曰,知道。
傳于洪禹寧曰,大臣·備局堂上引見。
傳于權尙游曰,今日引見相値,晝講停。缺數行
洪禹寧,以兵曹言啓曰,缺數字一日入直訓鍊都監局別將李弘邁,昨已受點矣。卽者李弘邁,以猝得重病,症勢危劇之意,敢啓。傳曰,知道。
又以兵曹言啓曰,私婢次貞稱名人,自興元門入來,差備門外擊錚,極爲駭愕,令攸司囚禁治罪,同門守門將白弘老,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今閏五月初十日,幼學申協稱名人,自興化門入來,差備門外擊錚,極爲駭愕,令攸司囚禁治罪,同門守門將李顯道,常時不能禁斷雜人,以致闌入,亦難免其責,推考何如?傳曰,允。
領議政李濡箚子。答曰,省箚具悉卿懇。日昨之批,已悉予意矣。辭本之上,何至於三?益用愕然,愧情志之不孚也。況調將已久,昔疾宜瘳,決不可一向引入,恝視國事,卿其亟遵前旨,安心勿辭,速出論政,毋孤至望。仍傳曰,遣史官傳諭。
執義權上疏。答曰,省疏具悉。爾其勿辭,從速上來察職。
判義禁金宇杭,同義禁李善溥聯名上疏。答曰,省疏具悉。卿等俱無所失,勿辭行公。已上原疏見下
領議政李濡箚子,伏以,臣狗馬賤疾,一向沈綿,時月之間,差復難期,前後批諭,不啻勤摯,而實無承命就列之勢。今日次對,又不得趨參,益增惶隕,靡所容措。竊念國家安危,係於輔相,而輔相之責,首揆尤重,如臣譾劣,濫叨匪據,上不能匡輔君德,導宣治理,下不能糾率庶僚,拯濟民命,徒積譏謗,無一稱塞,區區所自勉者,不過盡瘁之義,奔走之勞,而衰病如此,亦無以自力,虛帶重任,罪戾日深,不惟臣心之不安,是豈國體之所宜?況今客使將至,若不早有處分,則必不免臨時狼狽之患,此尤臣日夕憂懼悶蹙者也。玆不避瀆擾之誅,更暴瀝血之懇,伏乞聖慈,特加矜察,亟賜鐫免,以便公私,不勝幸甚。取進止。
執義權上疏,伏以,臣痼疾歲加,尫羸日甚,當炎擁絮,避風如寇,專以藥餌爲命,朝不能慮其夕,至於重入脩門,陳力就列,固已絶於望矣。從前每每違逋,已極惶懍,忘分蔑義,常在憂懼之中,不意玆者,聖恩優渥,異數缺數字臣承命悸慄,罔知所以措缺數行臣性本迂拙,百無一能。缺數字逐隊,備位充數而已。到今缺昏耗特甚,有何缺糾官邪之望哉?人器不稱,姑置勿論,抑臣中夜撫枕,自有衋痛於心者,傳言,三月無君,則皇皇如也。豈不以君臣分義,有如天經地緯,無所逃而然哉?臣之去國,非特三月,荏苒之頃,奄踰六朞,區區犬馬之戀,誠有不能已者。況今縟儀纔擧,景命方新,豈不欲一進京輦,瞻望耿光,而賤臣膏肓之疾,轉入難醫之域,綿綿綴綴,顧無一分生意,末由作氣登途,以爲趨承之計,孤恩慢命,臣罪萬死萬死。念臣所叨之職,卽朝廷綱紀,人之耳目,責任之重,不比庶僚,誠不可一日瘝曠,以增其罪何。伏乞聖慈,曲加矜諒,亟命鐫改臣職名,仍治臣違傲之罪,以肅朝綱,不勝萬幸。臣無任屛營祈懇之至。謹昧死以聞。
判義禁金宇杭,同義禁李善溥上疏,伏以,臣等,頃日金吾之坐,囚人洪萬選原情公事,循例奏讞矣。卽得見權憲經擊錚供辭,以除刑免罪,不論掘移之故,橫加詆斥,至以低仰國法,縱恣無忌爲言,臣等不勝駭惋之至。洪萬選,年過七十,法當除刑,事在赦前,仰稟上裁,在例亦然。至於山訟,非王府所管,而憲經,且已見屈於京兆,則掘移一款,尤何可擧論乎?其所謂次第應行之事,可謂不識事理之甚者,而憤其落訟,怒甲移乙,公肆詬罵,至於此極,則臣等,有難晏然於官次。伏乞聖慈,俯賜諒察,亟遞臣等之職,以安私分,不勝幸甚,臣等無任云云。
巳時,上御興政堂。大臣·備局堂上引見入侍時,左議政李頤命,行司直閔鎭厚,戶曹判書趙泰耉,工曹判書金鎭圭,吏曹判書宋相琦,行司直金錫衍,刑曹判書李健命,兵曹判書尹趾仁,右副承旨洪禹寧,司諫柳泰明,掌令鄭東後,副校理魚有龜,假注書趙彦臣·鄭錫三,記事官徐命均·朴師益進伏。
頤命進曰,近日日氣甚熱,聖體,何如?上曰,無事。頤命曰,麻痺之候,向日問安,有差減之敎矣。近復益勝乎?上曰,雖未快減,姑無所加矣。頤命曰,脚部痛氣,逐日發作乎,間有不痛之時乎?上曰,間有不痛之日矣。頤命曰,近來連日開筵,當此盛熱,易致傷損,小臣身在缺護之地,仰慮之忱,不敢少緩,而然而聖上所以惕慮勤政之意,甚盛甚盛,今益不忘此意,益加惕念,無所間斷,則國家幸甚。上曰,當留念焉。頤命曰,晝講時刻,定以午正,而午正缺盛,若進定時刻,則似好矣。上曰,定以午初,可也。榻前定奪頤命曰。小臣缺不能陳力就列,且於近日,偶與臺官,有爭辯缺不得開坐矣。次對久不爲之,亦甚未安,故今缺上曰,臺官本意,在於禁奢,大臣之意,在於條外出禁,缺小無所傷,豈以此每每引嫌乎?行公,可也。頤命曰,今番勅行,漸漸差退,不如期而來,未知昨今間,旣已渡江,而義州之許久迎候,其弊不貲。且今番則五官司歷之出來,前所未有,通官言,勅行接待,亦宜比前自別云,今番勅行,殊極有弊,誠爲可慮矣。上曰,勅行越江,在前或有一二日相左者,而今則將至二十日,未有如今番之遲滯者矣。昨見狀啓,則穆克登,頗有弊,而接待自別云矣。頤命曰,北人素以簡便爲主,而臣於昨年往見,今則殊甚苛察,且前日勅行騎馬之後,則必趁期速來矣。今則如是遲滯,此可見其紀綱所關矣。近來炎熱漸鬱,前頭迎勅一節,不無聖躬傷損之慮矣。穆胡爲人,似甚苛刻,難保其每事之必爲循便,是甚可慮矣。上曰,前日下敎,詳矣。登降之節,最多於入闕之後,且彼人萬無奉勅下階之理,平床之說,似好矣。頤命曰,平床似便,而所見不好,連地補板,俾便升降,似勝於平床,故外間有此議耳。上曰,其亦好矣。頤命曰,朴權,以私書通之矣。自上,只爲宣勅,除闕中迎勅之節,則似爲便宜云,此言最好,令儐臣預爲周旋之意,分付,似宜矣。上曰,依爲之。不出擧條頤命曰,昨日晝講時,特進官李善溥所啓,北道開市,淸人作弊之端,曾使譯輩,言于穆差矣。今番開市,果無弊端,待勅行渡江,預令儐臣,以此致謝意,仍請日後,更加申飭。且定約條,有令廟堂稟處事,命下矣。彼旣軫念歸奏,俾除邊上之弊。且使臣在燕時,克登,亦示險色云,此則固當致意以謝,仍及申飭之意,而至於約條,非可與來使私定者,不可爲言,以此分付遠接使,何如?上曰,依此爲之,則似好矣。鎭圭曰,約條云者,是誤達之語,昨日前席,臣欲陳達,而以有令廟堂稟處之命,故不爲煩陳缺事,當存遠慮,今與此輩,私相通議周旋,則雖或缺有後弊,竊觀穆差所爲,似是自矜自用之人,缺之要,其另加接待,見之亦可知矣。缺其要功,必轉甚,雖有目前小利,必不無後弊,缺所當詳審處。頤命曰,以國體言之,此等事,本當自朝缺請禁,而道臣,今旣言之,彼且除弊,以此致意,似不可已矣。上曰,此則似無後弊矣。不出擧條頤命曰,京畿監營貢物主人,以日供進上事上言,本司回啓,使之直納廚院,如生鮮廛之規,不送差員事蒙允,而每月例有月令進上,此則依前定差員上納乎,當只送膳狀乎?鎭厚曰,外方朔膳及月令進上,雖無差使員,例有膳狀。畿營差使員,雖爲減除,膳狀則自當如例,而月令亦當同入於膳狀中矣。頤命曰,他道朔膳,無差員,而陪持人,只呈膳狀,京畿月令,亦當一體施行,日供雖不送差員,而膳狀則亦不可廢矣。上曰,依爲之。出擧條頤命白曰,頃年北咨,有用意防守之語,而我國無他防守之路。且海邊廣闊,難以遍守,故欲爲移咨,而修築城堞,議論不一,而或慮其生梗,仍寢之矣。卽今義州,修築城基,安州城,則修築頗壯,平壤亦已修築舊城,皆彼人所經處,而北漢則自高陽望見,騰露無餘矣。通官,如李日善·金巨軍輩,已無存,近來勅使出來者,似未必詳知約條,或以無弊經過爲意,而昨年趙泰東,爲北伯時,六鎭城頹圯,故改爲修築,以石灰塗之矣。開市時,博氏,見而驚怪,幾至生事,通官朴得仁爲名者,諉以防備虎患,從中周旋,僅得彌縫矣。卽今城堞修築,如是數多,彼若合目而過,則幸矣,而終有所可慮者矣。上曰,曾前通官中,如李日善之輩,甚不良順,勅使雖無所言,必爲觸動生事,而近來通官,則渠皆無形,未必其必爲詰問,而亦不無所慮矣。頤命曰,朴得仁,今又出來云,此乃六鎭城彌縫者,今亦或可得周旋之力,而彼若執言,則事亦大矣。曾在孝廟朝,以築城事,幾生大事,而其後彼更無所言矣。丙寅年,故相臣鄭載嵩赴京時,彼人數罪中,乃執此爲言云,以此觀之,則彼人亦不忘其約條矣。趾仁曰,臣昨年往巡西路時,見昌城等邑城,頗爲修築,以石灰塗之,所見頗壯,胡人之騎馬尙過城下者,絡繹不絶,而曾無一言,此輩則或未知約條之如何,亦是私自往來,故不敢發言,缺而昨年穆差之往來此處時,臣私自爲慮矣,終不發一言而歸,以此觀之,似無深慮矣。頤命曰,此終非不可預料之事矣。大興山城,則新築時,慮其詰問,所見處無多,故以黑漆之,又以松枝覆蓋,而北漢則自西上來,無處不見,雖欲如大興時事而爲之,其勢亦難矣。但彼若致詰而生事,則義州等處,先已出場,何必到北漢而後,始爲惹起生事乎?上曰,今則通官輩,有異於前,未知其必問矣。泰耉曰,固未知其必爲詰問,而雖或問之,彼旣有用意防守之說,則我亦有可答之辭矣。趾仁曰,勅使雖無所問,通官輩,爲其從中索賂之計,則不問亦未可必矣。鎭厚曰,當初築城時,豈不爲此慮,而不可不築,故旣已築之。今雖可慮,他無善處之道,彼若不問則幸,而設或問之,自可臨時善處矣。上曰,設有所問,我有可答之辭,而不爲詰問,十居八九矣。健命曰,其詰問與否,固未可知,而用意防守之說,可執而爲言,則儐臣及道臣處,不可不使預先知之,自備局,以此意發關分付,似宜矣。鎭圭曰,我國,非無端築城,旣有可答之辭,則預先分付於儐臣及道臣,無妨矣。泰耉曰,昨年相議時,朝臣,無不知其防守之說,若有致詰之擧,則雖不分付,儐臣·道臣,亦必以此爲答,而預爲分付,亦似無妨矣。以昨日狀啓,計其日字,則勅行似已渡江,今雖分付,恐未及於義州,而第以此急速發關分付,爲好矣。頤命曰,以此意,發關分付於兩臣處乎?上曰,使之預知爲好,以此分付,可也。不出擧條頤命白曰,倭譯官李碩麟·鄭晩益·李德起等,以倭官日供物種作米事,自禁府拿推,已有定配削職命矣。其時東萊府使狀請,李碩麟等論賞,而該曹以碩麟,則因他事加資未久,不許賞加,鄭晩益加資,李德起,令該院施賞,軍官,以非其任,不論矣。今則渠等,旣以此事蒙罪,不可虛授賞典,鄭晩益加資,李德起論賞,似當還收矣。上曰,鄭晩益等,賞典還收,可也。出擧條頤命啓曰,此乃黃海監司吳命峻狀啓也。鳳山白土掘取之事,與判府事金昌集箚語,無甚異同,而長山串,自是險處,每有覆沒之患,改掘土上送,民弊無窮,或不及時生事,故民怨,皆以金川助邑浦上來爲便云,如此則可避長山險處,似爲便宜,而其間道里,乃爲一百四十里云,前日所出鳳山五里浦,則道里八十里也。八十里駄價,例以詳定米缺若出助邑浦,則六十里駄價,無他出處,亦以詳定米會減缺啓聞施行,何如?上曰,依爲之。出擧條頤命又曰,前日則司饔院,專取楊口白土而用之矣。因楊口縣監引見時,陳達掘土之弊,自上特命革罷,始移取鳳山白土,而鳳土終不如楊土,故其後又因廚院提調陳達,參半分定於楊·鳳兩邑,而蓋燔造之際,不但進上所用,此外或多濫費白土之事,故石數不得不多云,掘取載運之弊,爲民害者如此,若自本院參酌容入之數,量減各邑白土石數,則民弊庶可稍減矣。鎭厚曰,臣曾前待罪饔院提調時,以楊·鳳兩土,參半分定事,陳達矣。臣今又忝此任,而分院形勢,則不能詳知,此係御供所用,事體固重,況或有苦窳之患,則尤爲難處,不可不稍存嬴餘,當與主事提調,熟議而稟處矣。上曰,依爲之。出擧條頤命又曰,此亦黃海監司吳命峻狀啓也。以爲昨年辛卯條以上逃故身布,査出蕩滌時,遂安郡御營廳軍丁三十二名,冒稱逃亡,虛錄於査案中,公然蕩減矣。今始發覺,推捉色吏而失捕,鄕任則今方囚覈,而渠以二日察任,全然不知,郡守親執査覈云。若然則鄕任,恐不可重究,似當有參酌,而色吏則使之嚴飭,期於必捕,以爲重治之地爲當。其狀啓又以爲,此布旣是蕩減之物,不必更送本廳,他軍之五六月頒降,三四月當番布,無以准捧,請以此推移充納,此則名色各異,不可推移,元軍旣歸本廳,則身役亦當送于本廳,以此分付,何如?上曰,依爲之。頤命曰,其時郡守李畛,旣因他事見罷,而査案妄冒,又如此,拿問處之,何如?上曰,拿問,可也。鎭圭曰,鄕任自明之言,不可取信,李畛旣已拿問,則當觀其供辭而處之,似不可輕釋矣。頤命曰,然則令本道詳覈二日察任與否,且待李畛供辭而處之,似好矣。上曰,依爲之。出擧條頤命又曰,譯官金弘祉,曾因平安監司李濟啓聞,方在奪告中矣。聞渠與勅客相親,而且頗能解事云,金弘祉,特爲敍用,以爲今番勅行時任使之地,何如?上曰,依爲之。出擧條頤命又曰,判府事李畬,城中本無家缺他人家留住矣。今番自上勉留,故惶恐留京,而以五部官閭家奪入申飭之,頗爲不安,方欲得家而不得,此旣空舍,則雖與奪入有異,其心不安,則甚云矣。大臣旅托無家,則自朝家宜有軫念容接之道,況旣已借家留住,而不可使不安矣。安心仍住之意下敎,似宜矣。上曰,頃日箚批,旣以無所嫌之意,爲敎矣。小無不安之端,安心仍住之意言之,可也。不出擧條頤命又曰,良丁之冒屬投入於各衙門者甚多,故己卯年間,李寅燁,句管査正,得餘丁分給各色,而亦無大段實效云。其後又復混冒如前,故廟堂又使閔鎭厚·權尙游兩人主管,査究其文書,今幾垂畢云,若究竟則當爲節目啓下後,分給諸道矣。右水站水夫革罷事,才已回啓,而水夫之數,殆過千餘名,覆啓中,雖以付諸本道監司,使之分定闕額爲辭,而未可必其精詳,且水夫,不但在於海西一道,勿付本道,自廟堂一體派定,何如?上曰,依爲之。鎭厚曰,今此良役査定事,權尙游自初句管,而臣亦以大臣之令,與之相議。蓋有己卯定額之後,加數充定者,且有己卯不爲擧論,而今始定額者,且有近年新創之名色,今方一一釐改,而外方往復之際,不免遲延,故欲以已釐改者,爲先別單書入,未盡條件,則追後啓下矣。上曰,唯。頤命曰,此等事,雖若可救目前,而終不可救得良役之弊,設使多得良丁,姑無闕額,良民之納身布,則依舊矣。卽今民力,日漸疲困,國勢日益委靡,若無大段變通,則無以救得一半,臣嘗於景賢堂入侍時,亦縷縷陳達矣。近伏見聖意,勵精圖治,凡諸民事,必皆惕念,拔難採施者多矣,是誠有爲之時也。若不失此時,而有所作爲,則可以安保斯民矣,若因循苟且,無所更圖,則危亡之來,有未可知,苟能善變,此實國家祈天永命之基矣。失此聖明之世,更待何時?臣素無識見,且乏才力,不知何以則可以善變良役,而外間有口錢戶布之說,論議多端,臣亦嘗以口錢爲勝,而此外終未得其善策矣。漢時,國有大事,廣問于朝野,如董仲舒·晁錯等對策是,則安知今日,有如董·錯等,在於下僚及草野乎?自上若親下備忘,或令詞臣,代撰敎旨,廣詢京外臣僚以及草野,則群策中,必不無可採者矣,何可一日二日,坐待危亡,泄泄沓沓,而不思可救之道乎?上曰,諸臣所見,何如?鎭厚曰,遇災之日,例有救言之擧,況良役之弊,有加於天災者乎?雖未知求言之下,必有救時之策,進言之後,必有採施之效,而其在明四目達四聰之道,博詢中外,似或無妨矣。泰耉曰,前日朝臣草野,亦不無進言者矣。畢竟不得爲適用之策,而只益紛紜,終無實效,今番則各別措辭曉諭,果得救弊之善策,而毋徒歸於文具,則亦無所妨矣。鎭圭曰,前以此事,大臣·言官皆進言,而變通未易,議論多岐,終爲空言無用之歸,而國有大事,廣詢中外者,此古之聖王,必擇芻蕘之意也。良役之弊,至於此極,如以爲難於變通而置之則已,如欲變通,則何可以前所進言之無效,而更不廣詢其救弊之策乎?自古人才,不必在於有官位者,卽今散地與草野之間,亦或有識時務者,廣加詢問,似爲得宜矣。相琦曰,良役爲弊,其來久矣。上下諸人,孰不知其爲弊,而變通之方,終無善策,因循到今,今雖詢問草野,亦豈有別樣善策乎?廟堂諸臣,旣皆深知其弊,前後章奏,亦多言此事,以此熟講,從長善處,似爲得宜,不必別爲廣問矣。健命曰,卽今急務,惟在良役,必須變通,然後民可聊生,而國可爲國矣。前日以此陳章者,多有之,朝紳間,有戶布·口錢·結布等說,而卒難一朝變通,架漏牽補,因循至此,如欲變通,必有大擧措大振作,然後可以爲之,廣詢,似宜矣。相琦曰,前後章奏,或言戶布,或請口錢,又有結布之議,此等數三件事,亦未知利害果如何,而此不過末稍事耳。至於大根本,則曾無言之者,此所以有所窒礙,終難變通者也。今須先從大根本上理會整頓,末稍變通,自是次第事,雖或詢問草野,恐不出於已上數件事外,似無新奇可聞之言矣。錫衍曰,前日救言,徒致紛紜,終未見實效,而詢問之下,或不無善策,廣詢,似宜矣。趾仁曰,良役之弊,其來已久,而無區畫變通缺數行昨年變改,昨年所釐正,今缺將何以變通缺係大更張之道,必須君臣相得,有如昭烈之於孔明而後,可以有始有終,而我國凡事,始雖講行,後有異議,終無究竟之日,而徒貽層生之弊,若是而何能大議更張乎?雖有草野善策,畢竟終歸虛名,廣問,似無所益矣。泰耉曰,識時務在俊傑,安知無俊傑之在於草野間,而以卽今時勢言之,知其爲俊傑之言,而斷而行之,爲未易也。吏判所達大本之說,誠爲正當,大本立,然後末稍可爲,人君一心,萬化之本,此則只在於殿下之一心也。大更張大變通,雖或未易,從今以後,節用而愛民,事事念念,惟在於除祛民弊,則小事而有小益於民,大事而有大益於民矣。今若不念其本,而只區區於廣詢,後無實用,終復爲文具之歸,亦無所益矣。有龜曰,良役一款,實爲百年痼弊,小民言其疾苦難堪之狀,則必以此爲先,朝野之人,論國家莫大之弊,則必以此爲急,凡事窮則變,變則通,而良役之弊,實無變通之路,此大臣所以必欲廣求草野之言,務得變通之策者也。第前年,自備局以若干條件,講定節目,頒下外方,小民,或冀其積弊之少祛,而隣族侵徵,又復如前,無以慰悅民情。今若特下絲綸,以加惻怛之意,則中外顒若,想見大振作大變通之擧,而末稍終無實效,則反致群情之缺望,臣意,自廟堂十分商確,講究善策,必思所以變通,而如或有窒礙不便處,則或可分付八道監司,使之條陳所見,以備參究,則似爲無妨,至於徑先求言於草野,未知其果爲得宜矣。泰明曰,設弊易而救弊難,前後文武諸臣,孰不言良役之弊,而變通未易,每有因循之歎,今欲大振作大變通,則廣問爲宜,不然而如前之爲,則不必問之矣。良役實爲痼弊,生民倒懸,實由於此,倒懸之中,若聞振作變通消息,則其所顒望,必倍常時,而徒致驚擾,終無成效,則缺此亦不可不深慮愼處也。缺數行宋相琦所謂大本之說矣,凡事莫不有本末,政當本於君心,此在殿下一轉移之間,苟能洞察弊原,明知其不可不變,則雖俄頃之間,立志當固,何待淹延時月乎?臣民之想望於今日,有不可孤負矣。上曰,良役實是百年痼弊,予非不念民生,而變通實難故也。商度始末,究得良策,而苟利於民,則有何所顧惜者乎?但近來雖不無變通之事,而弊隨而生,未見實效,而末終則不能收拾,是可悶也。凡事必須先實而後名,乃有效益,以頃年釐正廳事言之,未免名大而實小矣。今若先爲廣詢草野,而終不得大段變通,則反爲不信於民矣。大抵說時易做時難,前後疏章間,以口錢·戶布爲言者,多矣。若以此等事,十分商確,一朝怳然得其要領,行之無弊,小無窒礙之端,有益於國,而除害於民,則何所持疑,而每事不如意,不能善變,而反有弊焉。此所以至今不得下手者也,豈是恝然於救民之道而然哉?先令時任·原任大臣,與廟堂諸宰,從頭至尾,爛熳講究,如口錢·戶布中,何事有所益,此外亦思得某條善策,雖不得十分盡善,若有六七分利益,則可以斷然行之,以此惕勵存心,反復詳論後,稟議而處之,姑不必詢問草野矣。出擧條鎭厚白曰,臣待罪尙方,事關職掌,敢此仰達。頃於禮曹御服別單,以大帶當從會典,且大綬佩玉,退聯於帶下事,付標以下矣。蓋五禮議,只言緋白羅合縫,不論表裡,故曾前朱表白裡,似由於此,今當依會典,白表朱裡,上綼以朱,下綼以綠矣。綼者,卽大帶之緣,圍腰處則用朱,下垂處則用綠似當,而大帶寸數,大夫四寸,士二寸,御服則無所論。若過四寸,則恐太廣,而禮之只稱大夫者,或是通言大夫以上之意也。上曰,大帶用四寸綼,亦依所達爲之,可也。鎭厚曰,綼之寸數,無可考,當依前缺爲之矣。缺數行上曰,五禮儀·會典,果皆無之矣。鎭厚曰,深衣之制,有條帶,蓋大帶,以同心結之,故慮其不堅固,更以條帶約之也。今此大帶,則旣有靑組紐約,何可疊用條帶乎?似當去之矣。上曰,條帶去之,可也。鎭圭曰,此非臣職掌,而頃於景賢堂入侍時,已論此事,故敢達。靑組之左右紐結約,若如同心結之制,則其下垂者,自可相齊,而今以結約之有偏,而增其一紐之長,則以未結約時見之,豈不參差乎?臣之愚意,則同其兩紐之長短,而善爲結約,無使有偏,則其下垂,可無不齊之患矣。鎭厚曰,若以同心結之法結之,則無乃又有不堅固之慮乎?泰耉曰,一紐長,一紐短,則所見不齊,同其兩紐之長短,而善爲結約,似好矣。上曰,齊其兩紐之長短,可也。出擧條相琦白曰,彼中所送東文選,方始印役,而其中疏章序記中,至於本朝事,必尊閣而書之,若依此印之,則他國所送,事涉殊常,若不爲尊閣,聯字印之,則進上亦未安,稟定後可以擧行,故敢達。上曰,何如?頤命曰,雖不爲尊閣,自上旣知其不得不如此,則有何所妨?相琦曰,尊之則送彼殊常,不尊之則進上未安,而印出二本,其勢亦難,故如是仰達矣。上曰,印出二本亦難,不爲尊閣而同印,可也。不出擧條禹寧白曰,輪對官擧案,例以東班正職書呈,而活人署參奉,則自是兩醫司分差之官,不當入於單子中,而今番則該曹,以東活人署參奉張鵬翰,混書於單子中,政院未及覺察,矇然捧入,至於受點,極爲惶恐,而該曹亦難免不察之失,禮曹當該堂上,推考警責,單子則還入改落點之意,惶恐敢達。上曰,當該堂上推考,單子還入,可也。出擧條泰明啓曰,請還收罪人河減死定配之命,更加嚴刑得情,依律處斷。具書見上又啓曰,請徒配罪人吳遂元,更爲拿覈。具書上同上曰,勿煩。又啓曰,請還收罪人權卨定配之命,更付有司,嚴加鉤覈,期於輸情。具書上同上曰,勿煩。又啓曰,朝家前後事目,雖有令都事堤堰摘奸之事,而此不過貯水蒙利之處,申飭勸築之意也。江原都事李濟,不察事目本意,因李公胤築堰事,乃使陪吏,私通於春川府者,至於二度,直令給軍蕫役,而本府屢次論報,則措辭嚴題,大示恐脅之意,至有所給軍丁數少,若不周給,不得畢役,則親往摘奸,該吏推治等語,又送私書於本府,使之傳給公胤,其私相往復,必欲助成者,亦可見矣。此事果是職責所關,則固當公移嚴飭,又安用私通爲哉?其憑公庇私之狀,有難自掩。況昨年朴徵賓被罪之後,私通等事,宜所懲戢,而不有朝禁,肆然犯科,尤爲可駭,備局覈啓,雖請問備,不可以推考薄罰而止。請江原都事李濟,拿問定罪。上曰,依啓。東後啓曰,請亟還收黃順中放釋之命,仍令該曹,嚴加窮問,依律處斷。具書上同上曰,黃順中事,予非以臺啓爲非而不允也。旣因大赦,咸宥死罪,而獨殺順中,處分斑駁故也。本意不過如此,非謂情卽可恕,此後更犯死罪,則殺之無妨,諸臣各陳所見。頤命曰,以情言之,則雖殺之無惜,而赦令則國之大信,聖意以處分斑駁爲慮,此亦不害爲好生之德,姑爲絶島定配,更犯他罪,然後處之無妨矣。鎭厚曰,自上曾以此意,曉諭於筵中,而臺臣猶且爭執者,蓋以雖有大赦,情無可恕,則不必盡宥,雖以竄配人放未放見之,可知矣。順中之罪,皆以爲罔赦,則臺官之言,誠爲正當,而然而以處分斑駁爲言者,聖意亦有所執,不害爲好生之盛德,依大臣所達而處之,似宜矣。上曰,旣赦而還殺,則赦令不信於民,故以是爲難。泰耉曰,順中情狀,誠爲絶痛,此非他罪之比,則臺官爲言,出於執法,固爲正當矣。聖意旣以旣赦還殺,適或失信於民,而有此敎也。此雖與無知妄作者,缺異,旣曰雜犯死罪,應入於赦令之中,則依大臣所達,絶島定配,使之勿揀赦中,何害之有?東後曰,好生之德,莫如堯·舜,其命皐陶之辭曰,惟明克允,明者,必審輕重,允者,必當其罪之謂也。今順中之罪,必誅不赦,然後方可合於適輕重而當其罪矣。鎭圭曰,聖敎,以赦令中雜犯死罪之咸宥,謂此罪人之宜放釋,而此則情狀絶痛,其所犯,與尋常雜犯死罪有異,不當入於咸宥之中矣。若不嚴覈正罪,則後弊亦無窮,臺官執法之論,宜則允許矣。上曰,此非敎中外赦令,以前日邦慶之非常,刑曹別單書啓,遣承旨之赦也。若是敎中外赦,則不必赦之矣。鎭圭曰,此乃辛卯十二月事也。臣亦知之,臣之以赦令言之者,蓋援此而爲言也。赦令,雖有雜犯死罪咸宥之文,而不但死罪之不得蒙放,如流配者,下於死罪,而亦多仍配,況此順中妖惡之罪乎?朝家因非常之邦慶,特施曠蕩之典,雖出於志喜,而臺啓誠有所執,勿爲靳兪,轉圜從之,宜矣。相琦曰,順中罪狀絶痛,實是前所未有之事,其爲妖惡,豈與他罪比同哉?其時雖有赦令,混被宥釋,未免失刑,故臺官如是爭執,亟賜允從,似宜矣。錫衍曰,順中罪狀,誠爲絶痛,而聖意之不欲失信者,爲至當,依大臣所達施行,似好矣。健命曰,外議皆以爲可殺,而其妖惡之罪,前所未有,則因赦減死,未免失刑矣。鎭圭曰,順中之罪,輿情咸憤,皆曰可殺,此可見公議,國有大慶,雖置赦典,因臺官之久事而聽從,不可謂以失信,今若容置此罪人於民間,必瀆亂風化,其可不以法處之乎?近來臺啓之所允從,皆是微事,而至於大事,則例以勿煩不允爲批,殊非所望於聖明者也。當此勵精圖治之日,固宜允從臺啓,以恢言路也。趾仁曰,順中罪狀,實無一分可生之道,聖意雖以失信爲慮,始用赦典,旋又還收者,前後何限,而未嘗爲失信之歸。順中,雖因大霈之典,混被寬赦,而今從執法之論,亟允所請,則恐不當慮其失信矣。禹寧曰,臣待罪憲府時,亦嘗爭執,而其時下詢大臣,終靳允兪。聖意蓋在於不失信於民,非以順中之有可恕也。缺數行泰明曰,人臣,寧可勸人君以殺人之事乎?此則瀆亂風化,罪犯絶痛,此而不置重辟,非但一時失刑,必有無窮之後弊,亟賜允從,宜矣。上曰,順中絶島定配,可也。出擧條東後又啓曰,請報恩縣監黃鏻,罷職。具書上同上曰,依啓。又啓曰,請信川郡守李景說,罷職。具書上同上曰,依啓。禹寧曰,黃順中事,旣有絶島定配之命,而臺官姑未停啓,不得捧承傳之意,敢達。上曰,唯。東後又啓曰,黃順中罪狀,雖愚夫愚婦,皆曰可殺,輿情之咸憤,久而愈激,而聖意只以失信爲慮,至有絶島定配之命,失刑莫此爲甚,請還收黃順中絶島定配之命。頤命曰,無一日再啓之規矣。上曰,明日陳啓,可也。遂罷出。以上燼餘
吏批,以曺漢遇爲信川郡守。
上在慶德宮。停常參,只晝講。
下直,信川郡守曺漢遇。
沈宅賢啓曰,明日常參·經筵,取稟。傳曰,只晝講。
又啓曰,吏曹郞廳來言,承旨有闕,政事,何以爲之?取稟。傳曰,當日爲之。
洪禹寧,以都摠府言啓曰,都摠管金鎭圭,義禁府坐起晝仕進去之意,敢稟。傳曰,知道。
有政。吏批,判書宋相琦進,參判李晩成病,參議李大成未肅拜,右副承旨洪禹寧進。
兵批,兼判書趙泰采病,參判尹趾仁病,參議兪命弘進,參知李世最病,右副承旨洪禹寧兼進。
吏批,以柳泰明爲承旨,以呂必時爲報恩縣監,缺以金楺爲副校理,右承旨李德英,左副承旨洪禹寧,右副承旨沈宅賢,同副承旨柳泰明,以韓永祚爲司諫。
兵批,副司果洪禹瑞。
副校理洪禹瑞三度呈辭。傳曰,只遞本職。
司諫柳泰明,獻納韓重熙啓曰,請還收罪人河減死定配之命,更加嚴刑得情,依律處斷。請徒配罪人吳遂元,更爲拿覈。請還收罪人權卨定配之命,更付有司,嚴加鉤覈,期於輸情。已上具書俱上同答曰,勿煩。
掌令鄭東後啓曰,昨日筵中,以黃順中事,下詢諸臣,聖批有絶島定配之命,臣於倉卒之際,惟思更請還收之在所不已,而不覺一日再啓之有違近例。且聞物議,以不卽引避爲非,臣以新進生疏,有此做錯,何可晏然於臺次乎?請命遞斥臣職。答曰,勿辭。又啓曰,本府,以黃順中依律處斷事,經年爭執,而昨日筵中,遽以絶島定配爲批,臣竊惑焉。順中之變幻服色,男化爲女,出入閭巷,瀆亂氓俗,其情狀之妖惡,實輿情之所共憤,王法之所必誅,當初混入於雜犯竝宥之中者,已是失刑之甚,而到今執法之論,久而愈峻,則在聖朝明刑之道,宜賜夬兪,以正邦憲,而只以旣宥還辟,慮爲失信之歸,有此酌處之敎,臣以爲不然也。古人謂,法者,國家所以布大信於天下也。今若知其爲失刑,而復斷之以法,則此乃收小惠而存大信也,烏在其失信乎?揆以刑法,決不可傅之生議,請還收黃順中絶島定配之命,仍令該曹,嚴加窮問,依律處斷。以上燼餘
晝講。入侍,知事閔鎭厚,特進官尹趾仁,參贊官沈宅賢,侍讀官魚有龜,檢討官金楺,假注書趙彦臣,記事官徐命均·朴師益,武臣金洙。以上朝報
政院啓曰,因迎接都監草記,在前宴享減除之時,例有中路別遣問安使之擧,而不必別爲差送,平壤迎慰使,使之仍留,等待勅行,措辭致謝之意,令政院急速擧行事,允下矣。以此意,平壤迎慰使李頤晩處下諭,御帖·名帖,定禁軍撥馬下送之意,敢啓。傳曰,知道。
晝講入侍時,特進官尹趾仁所啓,江界,西路之重地,居民多以採蔘爲業,官家亦以蔘稅成樣,故諸議皆以爲,若禁蔘,則民業絶而官不成樣矣。及臣待罪西關時,詳察事情,則採蔘反爲民間難堪之弊。蓋在前則多有越採之弊矣,今則彼人之採蔘者,絡續於江邊,我國之民,雖欲越採,其勢誠難,固難必其一切無犯,而事勢與前有異,此則可幸,而年年入採於廢四郡,故蔘種漸至稀貴矣。一把所軍卒五名,定式入去,而把將及軍卒一名,留守把所,餘人則散出採蔘,以納官稅,又分於把將等輩,故採蔘之類,多不得利。且所謂近蔘,卽近山所採者也。每當蔘節,一境民戶,勿論男女,竝令調發,入山採蔘而納稅,其中元不得一莖者居多,而官家有難區別,盡爲督納,故其弊至於鬻賣妻子,流離轉徙,江界一邑之戶口,逐年減縮,誠可寒心。廢四郡之採蔘,則不得善採者,雖以失利爲憫,亦係渠輩之生業,不可防塞,而至於近蔘,則官家雖不令採之,而渠自採之者,宜收其稅,而自官家成冊調發之規,革罷則宜矣。知事閔鎭厚曰,臣於江界,足跡未到,而採蔘之弊,則略聞之矣。蓋蔘漸貴而稅漸重,民不支堪,流亡相續,此固係於守令之能否,而亦由京外上司廉價勒買,本邑殆無以應副,以致如此云。拾橡之採,雖不可不禁,此等弊端,令本道論報備局,或令道臣,條列啓聞,以爲定式變通之地,恐宜矣。趾仁曰,自前朝家,知其許採之爲民利,而不詳其弊之如此,故臣待罪西關時,以此等事狀,書議於故判書李寅燁,則寅燁,亦已有所聞云云,欲爲變通,而未果矣。上曰,今聞所陳之言,宜有大段變通之道,令廟堂稟處,可也。
備邊司啓曰,因本司覆啓,春川築堰時,當該監司及府使,先罷後推事,允下後,以此捧甘該曹,使之現告矣。卽見該曹所報,則大同作錢時,府使則取考該廳文書,而監司則自本曹無的知之道,本道監司·都事,方在罪中,不得行關,自本司處置云,令刑曹李公胤處,推問其築堰時年月,而移關吏曹,以爲凭考政目除拜而現告之地,何如?傳曰,允。以上備局謄錄
吏批,以趙文普爲氷庫別提,呂必時爲報恩縣監,金楺爲副校理,尹世恒爲工曹佐郞,韓永祚爲司諫。
午時,上御資政殿。晝講。入侍,知事閔鎭厚,特進官尹趾仁,參贊官沈宅賢,侍讀官魚有龜,檢討官金楺,假注書趙彦臣,記事官徐命均·朴師益,武臣金洙。上讀前受音一遍訖,有龜,讀自是月也日短,至旁磔之磔字,讀之以責,上曰,讀之以脊,可也。有龜曰,以責懸音,故讀之以責。鎭厚曰,磔字,俗音又曰脊,如此等字,以俗音讀之,似宜矣。上曰,俗音則以脊讀之,此亦讀之以脊爲宜。有龜,繼讀之,止天之神祗。上讀新受音一遍訖,有龜,釋文義白曰,夏至言止聲色節嗜欲,而至仲冬建子之月,又以處必掩身,去聲色,禁嗜欲,安形性,爲言,蓋欲其謹之又謹也。然缺出於隨節候戒警戒之意,而凡於日用缺之間,宜以聲色缺七行意,槪可見矣。以類言之,則聲色嗜欲,陰柔之失也。能去能禁,陽剛之德也,而處必掩身云者,蓋與大易至日閉關之義略同,則扶陽抑陰之意,未嘗不存於其間。伏願聖明,內而治心修身,外而用人行議,必察陰陽淑慝之辨,而扶抑得其道,則國家幸甚。至於安形性之說,尤爲要切,形者外也,性者內也,制之外以安其內,未有形不安而性能安者也。安之之工,正在於去聲色禁嗜欲上,去與不去,禁與不禁,此是一身陰陽淑慝之分,可不愼哉?方今適當仲夏一陰初動之節,止聲色節嗜欲之戒,尤宜自上留念矣。臣固知聖德,別無聲色嗜欲之可戒,而然聲色嗜欲,不須大段顯著而後可戒,只此心,少有偏向,不得其正,則便入於聲色嗜欲。況聲色則見於外,固當知,而嗜欲則萌於心,尤難覺,必須隨處猛省,用力克去,然後形可安而性可安,故區區之誠,敢以此奉戒矣。上曰,此言最好,當留心焉。鎭厚曰,此不但身心上工夫,至於政事,進君子退小人,尤宜致愼,一陰漸長,獨於夏至戒抑,而若夫小人之戒,何時不存?此甚可懼,而所當猛省處也。上曰,然。
楺啓曰,再昨,特進官李善溥,以會寧開市事,申禁弊端之故,令儐臣致謝於穆胡,仍請更定約束,或請更加申飭之意,陳達於筵中,臣意,私囑於北使,國體未安,而有令廟堂稟處之敎,故呡默而退矣。今聞昨日筵中,以請更申飭,及致謝之意,分付于儐臣事,旣已稟定云。當初藩臣缺私逕,圖囑異國之人,雖爲民弊而發,已極失體,而若復推而上之於朝廷,至以朝令,私囑於彼,則事雖微細,有損國體,則大矣。且近來彼人,優待我國,異於前日,未知其意之所在,臣固不見其爲幸,而朝家不得已有謝恩之擧,已極可羞。今又私囑私謝,有若得惠望惠者然,亦豈非苟且之甚乎?聞姑未分付於儐臣云,自上斟酌事體而下敎,何如?鎭厚曰,此非以朝命分付之意也。只令譯舌輩言及,仍致謝意,而儒臣所達,則正當矣。趾仁曰,臣之赴燕時,聞穆克登,自言其周旋之意云,今雖不可以朝命致謝,若全然無一言,則未知其如何?楺曰,非朝家所知,而藩臣私囑,譯輩私謝,尤爲不可矣。上曰,昨日稟定,非以朝命分付之意,而儒臣所達是矣,勿爲分付,可也。出擧條缺五行上曰,本曹有何弊端?夏弼曰,雖有弊端,缺八九字姑無大段弊矣。上曰,他官進來。鳴大進曰,臣卽瓦署別提□鳴大也。上曰,卽今所在瓦數,幾何?鳴大曰,姑無留在者矣。上曰,本署有何弊端?鳴大曰,雖有弊端,提調隨弊變通,故姑無大段弊端矣。上曰,他官進來。世相進曰,臣卽東活人別提李世相也。上曰,本署病人之出幕者,幾何?世相曰,方痛者合爲八人,而姑無死亡之患矣。上曰,本署有何弊端?世相曰,姑無他弊端矣。翊進曰,臣卽內資直長李翊也。上曰,直長所管,何也?翊曰,公上所用甘醬艮醬等物也。上曰,本寺有何弊端?翊曰,姑無弊端矣。壽浚進曰,臣卽司宰監直長沈壽浚也。上曰,直長所掌,何也?壽浚曰,魚醢等物也。上曰,卽今本監所在者,有何物種?壽浚曰,大口·文魚·卵醢·白蝦醢·全鰒等物也。上曰,此皆卽今留在之數耶?壽浚曰,大口·文魚·全鰒,則在庫,而卵醢·蝦醢等物,逐日供上時,自貢物進排矣。上曰,大口一年所捧之數,幾何?壽浚曰,三千束。上曰,全鰒所捧,幾何?壽浚曰,凡二萬餘貼。上曰,本監有何弊端?壽浚曰,姑無大段弊端矣。宅賢曰,院中僚員不齊,事多苟艱,而右承旨金相稷,方在拿問中,出場未易,似有變通之道矣。上曰,金相稷改差,可也。榻前定奪遂退出。燼餘
上在慶德宮。停常參,只晝講。
下直,富寧府使洪以圖。
右尹李善溥上疏。大槪,臣於儒臣筵奏,有不可晏然者,玆敢露章自列,冀蒙譴罷事。入啓。答曰,省疏具悉。卿其勿辭,從速察職。
獻納韓重熙,正言尹陽來啓曰,請還收罪人河減死定配之命,更加嚴刑得情,依律處斷。具書見上請徒配罪人吳遂元,更爲拿覈。具書見上請還收罪人權卨定配之命,更付有司,嚴加鉤覈,期於輸情。具書見上答曰,勿煩。
左議政李頤命箚子。大槪,臣於儒臣之言,不敢晏然,乞許遞免,以尊國體事。入啓。答曰,省疏具悉卿懇。儒臣筵奏,亦有意見。且此事,非係大段,故置之矣。當初覆稟,何至於損國體乎?引嫌過矣,卿其安心勿辭,速出行公。仍傳曰,遣史官傳諭。
晝講。入侍,同知事金鎭圭,特進官宋相琦,承旨柳泰明,玉堂魚有龜·金楺,假注書趙彦臣,史官徐命均·朴師益,武臣李順坤。
右承旨李德英上疏。大槪,積勞之餘,宿患塊癖之症,挾感重發,方在人鬼未分之中,玆敢疾聲呼籲於仁覆之下,乞賜遞改,俾得安意調治,以尋生路事。入啓。答曰,省疏具悉。爾其勿辭,調理察職。
都承旨權尙游上疏。大槪,伏蒙恩暇,今方發行,而出納之地,不宜久曠,乞遞臣職,以幸公私事。入啓。答曰,省疏具悉。卿辭如此,本職許遞焉。
遠接使書目,勅行,今月初九日,良策止宿事。
副校理金楺上疏。大槪,臣於大臣宰臣箚疏,有不敢自安者,敢暴情勢,兼陳病狀,冀蒙鐫遞,以靖私義,以延殘喘事。入啓。答曰,省疏具悉。爾其勿辭,從速察職。以上春坊朝報
晝講入侍時,特進官宋相琦所啓,近來恩典多濫,守令之修補公廨者,道臣啓聞請賞,至於加資,卽今亦有啓下本曹者矣。守令之修補官舍,不過職分內事,有何功勞之可論乎?此不但法典所無,從前亦無以此論賞之事矣。近年以來,恩賞之路漸廣,此事又成謬例,其濫觴甚矣。其中若有恪勤職事,不煩民力而修補者,則輕重間,雖不無論賞之道,至於加資,則殊涉過濫,自今以後,守令之修補公廨者,勿爲加資事,定式施行,何如?上曰,固不可全然無賞,而至於加資,則誠爲過濫,所達是矣。勿爲加資事,定式施行。吏曹謄錄
吏批,洪重休爲獻納,李健命爲大司憲,洪德望爲庇仁縣監,李斗三爲大靜縣監,金德基爲左尹,尹仁敎爲禁府都事,申銋爲同義禁,李文興爲輔德,鄭纘述爲監察,洪重夏爲兵曹參議,李晉命爲繕工監役,鄭澔爲內資提調,鄭東後爲慶尙都事,朴明東爲司饔奉事,尹志益爲尙衣直長。
午時,上御資政殿。晝講。入侍,同知事金鎭圭,特進官宋相琦,參贊官柳泰明,侍讀官魚有龜,檢討官金楺,假注書趙彦臣,記事官徐命均·朴師益,武臣李順坤。上讀前受音一遍訖,有龜,讀自是月也命漁師,止水凍消釋。上讀新受音一遍訖,有龜釋文義曰,月令一篇中,分四時各論耕耘收獲之事,而至於季冬,告民出五穀之種,計耦耕之事,而又云專而農民,毋有所使,古之所以重民事而務農政者,如此也。臣因文義,敢以所懷仰〈達〉。聖上每於歲首,特下備忘,以勸農之意,申飭諸道道臣,意甚盛也,而今年則雨暘不至愆期,雖以諸道狀聞觀之,姑無大段災害,前頭若得如此,則民事可幸,而意外勅行出來,當此鋤耘之節,關西·海西·京畿三道之民,奔走不暇,鋤耘必將失時,而節序漸晩,誠爲可慮。分付三道道臣,審察各道形勢,勅行過去之後,申飭守令,凡干事役,各別省減,務得安頓,還上餘穀,別爲優給,以繼糧資,使之勸課鋤耘,毋或有失時之患,而農事可得着實,民生可以支保,而其在歲首申飭缺數字庶有實效矣。上曰,儒臣所達得宜,以此意分付三道道臣,可也。出擧條鎭圭曰,缺者王政缺是重,必於季冬,告民出穀計耦者,蓋是前期一年,預爲勸告之意,莫不以不奪農時爲要,此所以勸農之有實效也。近歲以來,屢示勸農之意,而全無實效,徒爲文具,此甚可惜。此章毋有所使一句,所當深察,而凡於勸課之際,必使有實效,而無文具,則幸甚。上曰,唯。楺曰,月令一篇,今已畢講矣。此書,月各異政,而至於勸課農事之意,則十二月中,無不言之,蓋國以民爲本,民以食爲本,而農是食之本故也。周公,以先知稼穡之艱難,爲無逸之道,則人君,非惟勸民勤農而已。亦必深知稼穡之艱難,而若親當其勞,然後自不敢暇逸而無逸,然後亦可以歷年長久,此無逸篇之義也。今聖上,受天之佑,享國長久,無疆惟休,尤宜於稼穡之艱難,終始軫念,益勉無逸之德,而如此篇中明農之政,亦須一一體行,然後可免講過一編虛文無實之歸矣。上曰,所達極好,當各別留念焉。有龜白曰,命樂師大合吹而罷一段,文義有可達矣。蓋王居明堂,命國爲酒,以合三族,示以敦親之意,此古禮也。然其所以恩意周洽者,不在於酒食宴樂之間,而亦有其本焉。昔帝堯,克明峻德,以親九族,以至於百姓昭明,萬邦協和。故朱子論之以爲,明其德,自身而家,自家而國,至于天下也。由此觀之,則古之明王,所以敦親睦之化者,莫不以明德修身爲本也。上曰,所達然矣。泰明曰,月令一篇,今已畢講,視事縕繹間,頉稟,何如?上曰,依爲之。榻前定奪有龜白曰,月令篇,旣已畢講,縕繹後當繼講曾子問,而取考本館日錄,則禮記進講之初,講官,問議于其時領事,初則以二十篇抄定後,又加抄十餘篇,合爲三十三篇,而其不甚緊切者十餘篇,勿爲進講事定奪。其中喪禮居多,蓋其取舍之間,似有商量之意,而若謂喪禮而不爲進講,則曾子問及末卷喪服四制,亦係喪制,而入於抄定之中,事似斑駁。若進講曾子問,則他篇不必拔去,他篇旣已拔去,則曾子問,亦當不爲缺三四宜有歸一之道,而自上處分後,可以擧行,故敢達。上曰,知經筵之意,何如?鎭圭曰。缺五六字之時,非臣在朝之日也。缺半行餘於閤門外,聞而知之。缺五六字則不講禮書則已。缺三四字五禮,俱是禮書,何禮不可講乎?當缺三四字之意,臣固未知,而喪禮,乃是倉黃急遽中禮節,尤宜從容缺而況法筵進講,不必盡是公朝禮,則獨此禮記之拔去喪禮,未知其可矣。相琦曰,當初抄略,未知其意,而似以法筵之進講喪禮,爲未安耳。然進講之規,不必只取其要切者。且曲禮·檀弓諸篇,亦多喪禮之說,而不爲拔去,則不必以曾子問而諱之也。大抵看書之道,必須盡看全書,然後自有鑑別取舍之道,至於抄讀經書,有所不可矣。然不可以小臣淺見而定之,詢問于大臣·儒臣後,定之似宜矣。楺曰,聖賢之書,本無緊歇,片言隻字,皆可玩索,豈可有所取舍於其間哉?喪禮·吉禮,同是禮說,則拔彼存此,終涉不可,臣意則一倂進講,似好矣。上曰,當初抄定,不無取舍緊歇之意,而至於拔去,則未知其爲好,故予意亦欲盡讀之矣。曲禮·檀弓,亦多喪禮,而不爲拔去,雖以詩傳國風觀之,多有不忍正視之語,而猶且進講,則至於喪禮,尤不當拔去,以全帙進講,可也。不出擧條上曰,謝恩使,非久當入去,而今番勅使,以皇帝六旬,頒慶出來云,亦當入送賀使,勿爲別定賀使,而以謝恩使兼行,前頭又有勅行云,其時亦當送謝使,此則以節使兼行似好,問議於大臣,稟定,宜當。相琦曰,當如聖敎矣。
鎭圭曰,吏判,以守令加資之弊陳稟,而近來恩賞之過濫,誠如吏判所達矣。至於老職加資,法典則自有定式,而今則上自士夫,下至庶人,年老者,因國有大慶,特許加資,此固出於優老之意,而但末世人心巧詐,多有冒年之弊,年僅七八十者,冒以九十,六七十者,冒以八十,以至虛受恩典,其弊甚矣。令漢城府及外方,明査累式年帳籍,知其實年後,施行,好矣。相琦曰,上年老職上言之下,缺數字者,幾至百餘丈,臣於春間覆啓時,慮有冒年之弊,必令現納戶籍,憑考後,以除一階覆啓矣。今番朝家大慶後,又有年八十九十加資之命,故分付京外,使之査報,外方査狀姑未來到,而近來冒年之弊,旣多有之,有難以本道狀聞,一一取信。宜令漢城府,考出帳籍,而亦不可以一二年戶籍,明知其虛實,必取考久遠戶籍,果無差誤,然後可以施行。且年滿八九十者,前路不遠,朝夕死生,亦未可知,若於漢城府帳籍考出後,年滿的實之類,則不必待外方査報,而宜以本曹上言中,已除一階者,竝爲加資,則似好矣。鎭圭曰,若令渠現納戶籍,則必以冒年以後戶籍現納,不可取信,使漢城府,泝考久遠累式年帳籍,則可無虛實相蒙之弊,且外方帳籍,亦在漢城府,竝可自京査出矣。上曰,冒年之弊,誠如所達,令漢城府詳考久遠帳籍,明知其的實,然後加資可也。出擧條知事·特進官·儒臣,竝退出。上曰,武臣亦有所可達之言乎?順坤進曰,卽今待罪訓鍊千摠,而職掌中無可達之言矣。上曰,曾經職任中,有可達事,陳達,可也。順坤曰,臣曾待罪竹山府使,而本府素多軍丁,朝家欲除白骨隣族之弊,校生落講者,及額外旗牌官,竝令汰定,故臣奉承朝令,各別精抄,則校生落講,額外旗牌,殆過二百,此外軍保子枝之類,一倂捧招汰定者,亦至四十餘人。如此者,不十日,鄕校之變乃作,臣卽爲奉審報巡營,設行慰安還安等祭,而以作變罪人之不得捕捉,臣卽遞職,故在任不久,未諳邑事,元無可達之事矣。上曰,作變罪人,至今不得捕捉乎?順坤曰,以至今不得捕捉之故,其後因臺啓,府使則罷職,諸生則移囚他官,各別明査,而終未得端緖矣。今則以國有大赦,不爲跟捕云。諸臣遂退出。
上在慶德宮。停常參·經筵。
夜五更,有霧氣。
柳泰明啓曰,吏曹郞廳來言,承旨有闕,政事,何以爲之?取稟。傳曰,明日爲之。
洪禹寧,以都摠府言啓曰,都摠管金鎭圭,義禁府坐起晝仕進去之意,敢啓。傳曰,知道。
又啓曰,都摠府郞廳來言,闕內各處入直軍兵,晝巡檢云矣。敢啓。傳曰,知道。
柳泰明啓曰,連日監察茶時,事甚未安。兩司未署經守令,至於二員,當此農節,不可不及時下送,服制·在外行公外,兩司陳疏呈告未肅拜人員,竝卽牌招,以爲署經之地,何如?傳曰,允。
事變假注書鄭錫三病,代李光普·黃璿·權宏。
柳泰明,以迎接都監言啓曰,卽見遠接使上送路程記,則勅行今月初九日,自義州離發,今月二十七日,當爲入京云。禮曹所擇吉日中,二十七日亦吉,以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。
洪禹寧,以備邊司言啓曰,前後陵幸擧動時,上言之下本司者甚多,而其中順天幼學裵時佑等,請依海美例,還移營將於長興,或依礪山例,兼營於本府事也。康津幼學吉萬祥以爲,左水營管下舟師,從其道里便近,移屬右水營,事多掣肘,請依舊例,左右道各邑舟師,分屬於各其該營事也。平安道寧城幼學李以靖,請於樂林洞,設鎭陞邑事也。平壤折衝田錫蕃,請於兩西沿路各邑,別設鋪子,屠牛納稅事也。渭原良人李時崑,以其同生妹官婢彩雲,犯越人捕捉指示蒙賞,而頃因冒濫之類,査正還收,請令更考査處事也。南兵營鎭撫金起白,以其身役一年兩次之布二疋二十四尺,一依道內他軍丁例,每年每名一次役一疋式,應納事也。咸興幼學韓後平,以本道永興府,有太祖大王影殿。昔在丙子之亂,移奉於府內末應島,本島形勝,可合設鎭,預爲築城,營造殿閣,以備不虞事也。東萊金井山城僧將俊辨,以軍餉軍器入藏庫舍,赤手無策,請自朝家別樣顧助事也。黃州幼學鄭世達等,以分牧之後,兵營料米,每年六百石,分定各官,獨使黃州之民,春秋輸運,實爲冤抑,請自今以後,分定各邑,直爲輸納事也。海州監營醫生金秀徵,以藥才逐朔進上,但令監營醫生,擔當擧行,此外吏役,萬分難支,請依營吏漆匠例,許令給復事也。海州幼學金時曹等,以康翎巡威島,已自朝家,許民耕食,而此一島,係於備邊司及司僕,而司僕所管之地,居民旣已移入,請於備邊司所管島中久堗洞等地,分執耕食事也。苧布廛市民文弘贊等,以大小國用苧布,渠等擔當進排各邑,各邑聖廟祠宇奠幣苧布,請令渠等擔當進排,自禮曹擇捧分給於各道事也。濟用監豹皮貢物主人李時昌等,以豹皮貢物,一自蒙減於燕京之後,厥價米,則依舊仍存,宗廟·社稷·京中諸山川·成均館釋奠祭及八道諸山川,年例預送弊帛,請令缺渠等事也。綿子廛市民洪貴碩等,備陳本廛弊瘼,而亂廛及諸宮家私貿易之弊,最爲難堪,請令一切禁斷也。中部生徒韓時良,以其父後成,與平壤出身金壽億,曾於丁亥凶年,爲本道監司所使,以木綿四十一同,經營料理,興販米萬餘石,救活飢民,請依舊例施賞事也。京畿擺撥軍沈忠良等,以兩西路站撥馬,例以五匹立役,京畿七站,只以四匹應役,請依兩西例,五匹定式事也。西部保人尹時贊,以壬午年銀子一百兩,買得茂朱京主人於本立今金處矣。十餘年後,誣訴本官,未免見奪,請令還給事也。京畿營吏朴世柱等,以服役之若,百倍於外方,而一年復戶,只是半結,請依驛吏例,一結復戶三名,俾率自得望定事也。南都出身丁道興,以其祖父相說,曾於癸丑年,爲平安兵營補軍廳接待庫別將,受出本錢木百同良中,利竝木二百餘同備納,明覈蕩滌事也。北漢山城入居砲保姜有建等,請依南漢·江都新入之民,免役給復例,以爲保接之地事也。校書館貢物主人金弘祉等,以冊紙進排本館之外,又應役於弘文館·侍講院,三處進排之際,各其下人等,操縱黜退,罔有紀極,請只進排本館事也。中都獨女林氏,以其夫司譯院僉正韓尙愈,丁亥都吏時,齎持官銀四百七十兩,而二百七十兩,閪失於彼中,仍以病死,當此公債督徵之日,實無卽償之路,依李樞例,請寬限備納事也。今此取陳之事,皆係猥雜,不可循例覆啓,竝姑置之,何如?傳曰,允。
沈宅賢,以備邊司言啓曰,昨日本司提調宋相琦,以今番使行,又兼頒詔·謝恩入送,此後或有他事可謝者,當兼於節使,此意言于大臣事,親承聖敎,來傳于臣等矣。聖慮所及,誠爲允當,謹當依聖敎,分付各該司,准備方物文書,而臣等更考槐院謄錄,則甲子年詔文中,有曆逢甲子,世際昇缺八字,其時卽遣進賀使。癸未年詔文中,有海宇昇平,年歲稍和,因朕五旬,輿情肫切等語,但謝頒詔,不爲進賀,前例則不同矣。今番則旣稱無前大慶,節使時,通官輩,亦已言其當送賀使,向日聖敎,以此詢問大臣,而臣等未知有甲子前例,且詔文未來,故皆以不必先定賀使爲對矣。今見詔文謄本以爲,秦漢以來享祚,無如朕之久者,赦罪施惠等事,有加於癸未·甲子,則就其前例中,尤當從厚,依甲子年例,以進賀兼謝恩使,客使入京後,改啓下,似爲得宜。以此通議於原任諸大臣,則亦無異議,故敢此仰稟,伏候睿裁。傳曰,進賀兼謝恩,亦合予意,竝依爲之。
柳泰明,以禮曹言啓曰,卽接宗廟署牒報,則去夜大雨後,兩殿奉審,則永寧殿無事,宗廟第二室後面簷下椽木三箇滲漏,第三室後面簷下椽木一箇滲漏,第四室後面椽木二箇滲漏,第七室後面簷下椽木一箇滲漏,第十室內網巾帳上滲漏云。依例本曹堂上與本署提調,眼同奉審後,稟處,何如?傳曰,允。
沈宅賢,以義禁府言啓曰,以備邊司啓目,刑曹粘目,出身金世瑜,移本府處置事,允下矣。金世瑜,今方待命,卽爲拿囚之意,敢啓。傳曰,知道。
又以義禁府言啓曰,遂安前郡守李畛,旣已拿囚,所當以傳旨推問,取考擧行條件,本郡鄕任以爲,二日察任,全然不知,郡守親執査覈云。故以待李畛供辭處之,大臣陳達蒙允,而傳旨中,不及此一款,似爲疏漏,令政院添入,改捧傳旨,何如?傳曰,允。
又以都摠府言啓曰,今日午時,發遣郞廳,闕內各處摘奸,則南所所屬雇軍石璧·五奉,東所所屬光元·唐津正李鶴奉·崔泰才,興化門軍士燕岐正·崔石才等,無緣闕直,莫重宿衛之重地,多數闕點,事極驚駭,書員及石璧等,自本府從輕重決棍,當該都將·守門將,常時不能檢飭之失,請推考,何如?傳曰,允。
柳泰明,以禮曹言啓曰,臣宇抗,卽詣宗廟,與本署提調申銋,眼同奉審殿內,第二室後面簷下椽木三箇滲漏,第三室後面道里上滲漏,第四室後面簷下椽木二箇,第七室後面簷下椽木一箇滲漏,第十室內網巾帳上滲漏,竝如本署官員所報,及時修改,吉日,令日官推擇,則今月十八日卯時爲吉云。先告事由祭,同日曉頭,行移安,同日同時,還安及還安祭,祀畢後,臨時設行,所用雜物,令各該司,急速措備進排,臣曹與戶曹堂上,本署提調,眼同修改,而今此雨漏之處,同是一殿之內,各室,先告事由·移還安祭,當爲一體設行,而續接本署所報,則功臣堂第一間西南道里內四箇上,大段滲漏云,亦於同日,竝爲修改之意,分付,何如?傳曰,允。
掌令鄭東後啓曰,請還收黃順中絶島定配之命,仍令該曹,嚴加窮問,依律處斷。原辭見上答曰,勿煩。
持平權熀啓曰,臣一忝言地,觸事生疣,日昨,儒臣疏斥又至,而自辨之章,鎭日見却,使不得一徹於蓋高之聽,臣之情地,轉益窮蹙。頃臣初疏本意,蓋以臺官,雖於言議之間,或欠稱停,而如其所關係非大段,則輙請責罰,實有妨於言路,故草草附陳,非爲憲臣而發,祗欲爲朝廷存事體也,而今儒臣,慍其與己意相戾,直說假說,惟以摧折言者爲主,雖其角勝之言,或快於凌駕臣身,而獨不念責罰之皆曰不可耶?臣受此困境,已爲難冒之端,而且臣於申漢章子協之供辭,尤有所駭痛者,渠以悖倫二字,謂之兜攬䵝昧,敢有緘問之請。夫緘問臺官,本非美事,則雖使臣承問,而猶不當黽勉就應,以壞臺體,況朝家未有處分之前,其何敢呶呶爭辨,以對囚人之事耶?第悖倫云云數字,一啓則刪,旣出於十分參量之意,則三啓收殺之後,必欲强辨其旣刪之語者,何不慮及於益彰其孝子慈孫不能蓋之愆耶?初再啓財利之說,皆指其居家而言,則謂無指的,歸之䵝昧者,已極可怪,且協之釋悖倫之義,以乖絶兄弟爲言,則渠宜覺得其彷彿,而不思覆蓋,必欲迫問其某事者,於渠果何益?當其父之孝友廉謹,果如渠言,則財利間得談,何如是狼藉京外耶?至於貪汚之目,臣旣略略說過,渠亦不敢辨暴,而猶以臣言爲誣者,極其悖慢。渠雖急於白脫其父,而豈不畏欺天之罪耶?噫,論一汚倅,不過微事,而唐突登聞,輒至緘問,則臣恐自今以後,鄙夫貪吏輩,必將洗滌無餘,尙安用置臺閣,而隨聞刺擧爲哉?其餘侵詆諸說,臣不欲汚口以較,但付之一哂而已。雖然臣之被譏遭辱,旣非一端,則以此以彼,決難一刻苟冒於臺次,請命遞斥臣職。答曰,勿辭。
沈宅賢啓曰,持平權熀,再啓煩瀆,退待物論矣。傳曰,知道。
司諫韓永祚,獻納韓重熙,正言尹陽來啓曰,請還收罪人河減死定配之命,更加嚴刑得情,依律處斷。具書見上請徒配罪人吳遂元,更爲拿覈。具書見上請還收罪人權卨定配之命,更付有司,嚴加鉤覈,期於輸情。具書見上答曰,勿煩。
副校理金楺上疏,伏以,臣昨控難安之情,冀蒙鐫遞,而聖批不許,諭以從速察職,臣惶感震惕,黽勉在直。卽又得見憲臣避辭,其所爲言,皆非實際,臣誠左右視而莫知其故也。蓋其所謂臺官,雖於言議之間,或欠稱停,而關係非大段,則不可輒請責罰云者,其言是矣。若使憲臣,已於初疏,爲說如此,則臣當只辨其關係之如何而已,更以何故,惜其囫圇乎?臣之前疏,旣曰若論其是非,而謂之過當,有不必較挈云,則臣之言意,大可見矣。臣疏尙在,今可覆視,何嘗有毫辭髮語,摧折言者,角勝陵駕者哉,而今乃言外駕說,全不擇發乃爾,不亦異乎?至於慍其與己意相戾之說,尤非臣之本情,臣雖不肖,亦嘗病世之人,喜同惡異,而不美他山之石,故自勉而戒人者,正在於是,臣昨疏中所及,可否相濟,難相違覆之云,蓋爲此也。伏想聖明,亦必俯諒於區區之意,而今以此相疑,其亦淺之爲知臣也。臣旣被詆至此,則其不可仍處於榮次也,決矣。噫,以臣情勢,固難一日廁踰於朝端,而洊被嚴敎,分義是懼,不暇他顧,冒沒承命,而踪地兢蹙,如坐針氈,一言纔發,輒致紛紜,無他裨益,惟事對辯,支離煩瀆,罪尤萬死。晏然禁廬,連日陳籲,冞覺惶悚,有所不敢謹前,擅離直所,待譴私次。伏乞聖慈,亟削臣職,仍治臣罪,以謝人言,以靖微分,千萬幸甚。答曰,省疏具悉。爾勿過辭,從速察職。
柳泰明啓曰,卽者,副校理金楺,陳疏徑出,原疏才已捧入,所當依定式,直捧禁推傳旨,而此與無端徑出有異,推考警責,何如?傳曰,允。以上燼餘
上在慶德宮。停常參·經筵。
夜自三更至五更,有霧氣。
沈宅賢啓曰,持平權熀,引避退待,今已經宿,而尙未處置,除在外及未肅拜外,呈告人,卽爲牌招,以爲處置之地,何如?傳曰,允。
柳泰明啓曰,卽者,吏曹郞廳來言,今日爲政事命下,而判書宋相琦,參判李晩成,俱以病不來,參議李大成未肅拜,不得開政云,判書宋相琦,參判李晩成,參議李大成,竝卽牌招開政,何如?傳曰,允。
又以吏曹參議李大成牌不進罷職傳旨,傳曰,推考傳旨捧入。
有政。吏批,判書宋相琦進,參判李晩成病,參議李大成未肅拜,同副承旨柳泰明進。
兵批,判書趙泰采病,參判尹趾仁病,參議兪命弘病,參知李世最進,右副承旨沈宅賢進。
吏批,以李善溥爲都承旨,以權詹爲輔德,以呂光周爲修撰,以權世恒爲洪陽縣監,以梁聖揆爲司僕正,黃順承爲敬陵參奉,以吳遂顯爲長興主簿,以閔鎭厚爲知敦寧,承文博士單李滋。兼春秋魚有龜·李喜泰減下。
兵批,副護軍權尙游。
柳泰明,以弘文館言啓曰,新除授修撰呂光周,時在京畿楊州地,經筵入番事緊,請斯速乘馹上來事,下諭。進講禮記懸吐,多有訛誤處,不可不預爲校正,而副校理金楺,昨日陳疏承批之後,今又呈辭,卽爲牌招,以爲同議校正之地,何如?傳曰,依啓。
沈宅賢,以備邊司言啓曰,因本司覆啓,春川築堰時,當該監司及府使,先罷後推事允下後,以此捧甘該曹,使之現告矣。卽見該曹所報,則大同作錢時,府使則取考該廳文書,而監司則自本曹無的知之道,本道監司·都事,方在罪中,不得行關,自本司處置云。令刑曹李公胤處,推問其築堰時年月,而移關吏曹,以爲憑考政目除拜,而現告之地,何如?傳曰,允。
柳泰明,以迎接都監言啓曰,今此勅使,各樣求請等物,預爲探知馳通之意,遠接使處,移文矣。卽見其回移,則上·副勅所求請,咨文紙四百張,色布目紙六百張,龍丹敍笠七箇,眞彩樓閣山水中綃屛二坐,松竹鶴中綃屛二坐,大通官三人,次通官一人求請,則依前謄錄造給云。以此分付各該司,使之備待之意,敢啓。傳曰,知道。
正言尹陽來啓曰,請還收罪人河減死定配之命,更加嚴刑得情,依律處斷。具書見上請徒配罪人吳遂元,更爲拿覈。具書見上請還收罪人權卨定配之命,更付有司,嚴加鉤覈,期於輸情。具書見上答曰,勿煩。
掌令鄭東後啓曰,臣情病俱苦,實無供職之勢,尋單請急,蓋不獲已,而見阻喉司,悶蹙矣。今因僚臺處置,召牌降臨,不得不黽勉詣臺,而第觀其避辭,則下款所嫌,卽申漢章論啓事也。臣於第二啓,亦嘗聯名,則今於其子協之供辭,其所被詆,與同僚無異,臣方自列之不暇,其何可參涉於處置之間乎?旣不得處置,則亦不可仍冒,請命遞斥臣職。答曰,勿辭。
沈宅賢啓曰,掌令鄭東後,再啓煩瀆,退待物論矣。傳曰,知道。
判尹尹德駿上疏,伏以,臣伏見擊錚人丁殷燾之原情,以其山訟,張皇猥濫,而謂臣與李東馣,同居一里,情猶骨肉,至曰反循私意,將欲屈此而立彼,疑詆臣身,臣於是誠甚駭然也。臣世居京師,立朝且久,親戚知舊,不爲不多,至於李東馣,鄕居隣近,交道殊不淺矣。然朝家制法,回避有限,臣於此訟,以何辭而不聽理耶?殷燾,月前訟於畿邑,一度見屈,旋又擊鼓訴冤,再訟於本府對辨之際,自露違端,㤼其將落,重擊登聞,此不過擠臣,而故延此訟,以掩其羞愧也。大抵訟者,決後自訴,或有之矣,未決而複訴,曾所未聞,紀綱風習,寧有是耶?亦當付之一笑,不足爲辨,而緣臣疲劣,使訟者無嚴至此,已臣之罪也。臣被詆於訟者,不可晏然冒據於法官,此訟則尤不可復按,伏乞聖明,亟斥臣本職,以安私分。答曰,省疏具悉。未決而煩訴,可知其理屈也。卿無所嫌,勿辭行公。以上燼餘
吏批,以權世恒爲洪陽縣監,黃順承爲敬陵參奉,吳遂顯爲長興主簿,呂光周爲修撰,權詹爲輔德,閔鎭厚爲知敦寧府事,梁聖揆爲司僕正。
上在慶德宮。停常參·經筵。
辰時,日暈。
洪禹寧,以都摠府言啓曰,今日入直軍士,中日習射,請出標信。傳曰,知道。
又啓曰,今日,乃是賓廳日次,而憲府無行公之員,行大司憲權尙夏,執義權,掌令金斗南在外,掌令鄭東後,持平權熀,引避退待,持平朴聖輅,卽爲牌招察任,何如?傳曰,允。
傳于洪禹寧曰,大臣·備局堂上引見。
洪禹寧,以大司成李宜顯牌不進,罷職傳旨,傳曰,推考傳旨捧入。
宗簿寺官員,以都提調意啓曰,璿源系譜紀略改修役,旣盡鋟梓,一邊刊出,不久訖工,而跋文尙不製來之故,工匠擧皆停役,粧進無期,匠手之虛費廩料有弊。請令政院,申飭主文之臣,斯速撰進跋文,以爲及時完役進獻之〈地〉,何如?傳曰,允。
都承旨李善溥上疏,伏以,臣三年關塞,急於納節,前授之任,未暇控辭,黽勉就列,今過月餘,冒炎奔遑,宿病重發,忍耐供劇,殆無其望,而觸事昏憒,尤悔山積。日昨筵奏之錯誤,重致儒臣之非斥,不得不爲尋單縮伏,解職調將之計矣。不意銀臺新命,忽下於此際,臣誠驚惶感激,不知置身之所也。顧此夙夜之長,地望自別,非臣庸駑,所可濫叨。矧今衰邁之極,百病交侵,脚部蹇澁,全不運用,庭戶之內,扶杖自致,將此蹣跚跛躄之狀,決難周旋於近密之班。加以客使之來,不出旬日,隨駕迎接之際,升降趨蹌之地,尤無以自力支撑,倖免顚沛,區區難冒之端,不亶在於人器之不稱而已。玆敢冒萬死疾聲仰籲。伏乞聖慈,鐫罷臣所叨之職,以便公私,不勝幸甚。答曰,省疏具悉。卿其勿辭,從速察職。
兵曹判書趙泰采上疏,伏以,臣於今夕筵中,以故縣監權誢事,有所稟達,而臣意以爲,誢邑因其子推恩,至贈二品,則今此恩典,更無施處。若自該曹,別爲陳稟,事涉得宜,故不加審愼,率爾陳白矣。退出之後,始聞銓曹,已以誢,加贈正卿云。臣之奏事顚錯之失,於是著矣。玆敢露章請譴,伏乞聖明,亟遞臣職,仍勘臣罪,不勝幸甚。答曰,省疏具悉。卿其安心勿辭,亦勿待罪。
晝講入侍時,知事趙泰耉所啓,北漢餉米六千石,自惠廳以爲,從便輸送,一萬七千餘石,則方令五部,排日運納,而前後入庫之數,僅爲二萬三千餘石,其餘則輸運無路,誠爲悶慮。賑廳所在空名帖,成置年久,當爲鼠破,將爲空棄之物,以此募價貰送,則殊涉苟且,亦可爲輸運之一道,故敢達矣。上曰,無妨矣,依爲之。經理廳謄錄
巳時,上御興政堂。大臣·備局堂上引見。左議政〈李頤命〉,兵曹判書趙泰采,知敦寧閔鎭厚,戶曹判書趙泰耉,工曹判書金鎭圭,司直金錫衍,刑曹判書李健命,左副承旨洪禹寧,持平朴聖輅,校理申思喆,正言尹陽來,假注書趙彦臣·李光普,記事官徐命均·朴師益入侍。頤命進曰,近日暑熱甚酷,聖候,何如?上曰,無事。頤命曰,近日麻痺之症,比前何如?上曰,與前一樣。頤命曰,脚部亦一樣乎?上曰,一樣。頤命曰,前製丸藥,連日進御乎?上曰,膈痰盛,故近有嘔氣,丸藥不得着實進服耳。頤命曰,臣於日昨筵中,以覆奏開市事,致有人言,且以右水站水夫事,有所陳達,而退出後見之,則其回啓,尙未入啓,不能審愼而誤達之罪,著矣。精神識見如此,其何能擔當國事乎?臣誠惶悚,宜早退免,而日次頉稟,亦甚未安,不得已冒沒入侍矣。上曰,次對時定奪之事,元非有損國體者也。備局覆啓,何至引嫌?安心行公,可也。頤命曰,昨日之雨,出於懸望之中,誠爲多幸矣。上曰,望餘雨來,可幸。頃見嶺伯狀啓,則旣已盡移秧云。湖西狀啓,亦以爲幾盡移秧云,雖有未移秧處,今番之雨,似已盡移,湖南則姑未知其如何,而頃見狀啓,則雨來周洽云,亦必盡移秧矣。頤命曰,前頭若無災殃,則今年農事,庶幾西成,兩麥亦無前大豐云,民事多幸矣。頤命啓曰,承文院分館,累次催促,尙未擧行。頃以罷坐事,本院任官,才已拿推,而其後又無擧行之事,故臣招問本院下人,則以爲,博士李太元,下去仁川本家,無意上來,故不得開坐云。朝家之前後催促,非止一再,而退在鄕家,不卽奉行,事甚可駭,而參下官,不可請推,令京畿監司,分付本官,囚家僮催促上來,以爲趁卽分館之地,何如?上曰,依爲之。出擧條又啓曰,春秋館時政記,未修正之人,頃已拿推,奪告身之後,分其多少,定限催促矣。諸人姑未過限,而其中李澤,則過限已半月,朝家催促之後,尙不擧行,極爲非矣。所當各別論罪,而旣蒙奪告身之罪,更爲拿推則似過,姑先從重推考,更加催促乎,更爲拿推乎?上曰,過限已久,而尙不修納,紀綱所關,殊甚駭然。姑先從重推考,更爲催促,可也。出擧條又啓曰,北兵使李澤,武將中可用者也。頃赴北兵營任所時,頗有身病,似是瘴癘所傷矣,聞今則病勢甚重云,而渠且連呈備局矣。前頭巡歷及習陣等事,無路擧行云,邊上重地,事多可慮,似當姑爲許遞,故敢達。上曰,改遞,可也。榻前定奪泰采啓曰,春間,全羅監司柳鳳輝,以上年分賑帖價米蕩減事狀聞,而其時以一半蕩減,一半收捧之意,回啓矣。今又以無路徵捧於無田土流丐之意,更爲狀請蕩減矣。帖價米,本無收捧之規,且是賑救之穀,則其在恤民之道,所當一倂蕩減,但旣以一半收捧定式,而定式之後,若許湖南之蕩減,則他道亦必有效尤之弊。且朝家爲民賣爵之穀,不可每許蕩減,而道臣旣以累次陳啓,則不許之亦難,下詢大臣,何如?上曰,此事,何如?頤命曰,帖米,與守令自備穀有異,有難一倂蕩減,而況以一半收捧,一半蕩減,旣已定式,則定式之後,不可續續變更。今則方當農節,有難收捧,待秋成一半收捧,似好矣。上曰,依前定式,一半收捧,一半蕩減,可也。出擧條泰采啓曰,頃日筵中,大臣,以蕩春臺倉舍,令主管堂上稟定事,有所陳達矣。江倉之撤移北郊,雖爲遠慮,而但漕稅輸納之際,勞費甚鉅,江民失利,亦不可不慮,故以漸次輸入之意,前已定奪,而惠廳貢物,例多從貴上下,以錢布出給,故米之留在者稍多。且各邑稅米,盡數上來,則似難容儲於內外倉,今將加設庫舍,而與其營連於城內,寧於蕩春臺近處,先作數十餘間,以儲餘穀數萬石,平時則自本廳用舊蓄新,若當警急,則屬之軍餉,似爲便當。下詢大臣而處之,何如?上曰,此事,何如?頤命曰,蕩春臺倉舍,自經理廳,今方始役云,惠廳倉舍,江上城內,今當加營,則設之於蕩春臺,似好矣。泰采曰,北漢所輸之米,雖以十萬石爲限,而臣往見倉舍,則不過容入二萬五六千石,而卽今物力,更無營作之勢。御營·禁衛兩廳,則雖有庫舍,兩營皆有儲穀。至於訓局倉,則姑無所儲,若以四五千石運置,則城內留儲之穀,合爲三萬石,而北郊方作之倉,亦可容三萬餘石,惠廳倉舍營連後,移輸數萬石,則縱未滿十萬之數,亦可漸次充補矣。上曰,依所達爲之,可也。頤命曰,惠廳倉所儲之米,同是國穀,平時則雖使本廳句管,而若當軍興,則宜屬於經理廳矣。上曰,然矣。出擧條泰采啓曰,南漢別庫,有御供米儲置之事,今此北漢行宮,有新造庫舍,亦依南漢例,精白米限三百石,別爲留儲,而令戶曹句管,似好矣。泰耉曰,初頭則兩倉中,擇取精白米,別儲非難,而但每年糶糴時,收捧精白之品,其勢爲難矣。頤命曰,糶糴則精白米收捧有弊,自戶曹新陳相易時,用之於百官頒祿等事,以新米代儲,似無所妨矣。上曰,依爲之。出擧條泰采啓曰,昨年湖西巡撫使別單中,以故縣監權誢孝行卓異贈職事啓下,而權誢旣以推恩,贈職二品,則法典無加贈之規云,加缺贈,稟處後擧行,故敢達。鎭厚曰,孝行則例以無正職者贈職,而此則旣以其子之缺數字恩,有本贈職,故該曹有難直爲加贈,有此所稟,而又爲加贈,未知缺數字泰耉曰,本贈職,則旣以推恩贈之,此則當以孝行贈之,旣贈二品,則加贈正卿,似無所妨矣。上曰,當初若以孝行贈職,則不可以一事再贈,而初以推恩贈職,則今以孝行加贈正卿,宜矣。不出擧條泰采曰,小臣頃於晝講入侍時,猥陳私悃,而今又冒死更達矣。臣本無才,何職可堪,而至於卽今所叨之職,實非臣才力之所堪,況臣身病甚重,決難勝任,而惶恐猥越,忍疾行公矣。卽今病勢寃痼,筋力已盡,精神昏昧,健忘特甚,凡於簿書期會之間,不能致察。況臣所兼諸任,俱是重務,其何以堪當乎?臣之血懇祈免,非出惜軀命之意,實是僨國事之慮,而自上每知爲例讓而不許,聖鑑猶有所未盡俯燭而然也。臣之所帶本兵重任,本非閑官,且多兼任,而令臣又句管經理廳,非但臣才力之所〈不〉逮,雖以國事言之,新設經理,速成爲宜,而以臣一身,分兼兩任,彼此俱不着實,國事何以就緖?若於兩任中,許遞一任,而專責一事,則臣當限死奉行矣。惶恐敢達。上曰,向日晝講時,辭本職及惠廳堂上,而所任皆重,故不爲許遞矣。今又辭免至此,未免過矣。泰采曰,臣之病勢難堪,入侍諸臣,孰不知之?分義是懼,黽勉供職,而實有難堪之勢,故如是所達。上曰,大臣之意,何如?頤命曰,在下之人,請遞職任者,皆是情病之難堪而然也。趙泰采,衰老之年,纔經草土,豈無身病,而卽今朝臣,亦豈有無病而供職者乎?所辭雖如是懇至,本兵則數遞有弊,重任亦不可輕遞,姑遞經理廳有司堂上,似好矣。上曰,本兵則所任甚重,不可輕遞,故頃日旣不許遞,而姑辭如此,經理廳有司堂上,姑爲許遞焉。不出擧條鎭厚啓曰,昨見遠接使狀啓,則穆克登以爲,五官司曆,旣是皇帝之所親信,而別差遣者,入京之後,自上若以一言爲問,則亦甚多幸云。此一款,所當預爲停當,下詢大臣,何如?上曰,此事,何如?頤命曰,五官司曆,本非頒詔之官,又非爲我國出來者,則不當與問勅使之禮同之,而彼旣有言,其在主客之道,不可無致問之擧,入京後,或送禮曹郞官致問,致問措辭,令政院啓下,何如?上曰,不可與勅使同禮,送禮郞致問,似好矣。鎭厚曰,當以此分付,使之臨時擧行矣。上曰,然矣。出擧條泰耉啓曰,臣待罪觀象監提調,故敢達。頃見遠接使狀啓,則五官司曆,以測候事,持來測候儀器云。我國於測候事甚疏,每欲送人中國,學法以來,雖有所未遑,而渠旣適爲出來,則不可泛然過送。觀象監官員許遠,曾送北京貿來曆法,亦嘗學得而曉解矣。其餘稍能曉法者,亦或有之,入送此輩於館中,使之學得其術,而不必稱以觀象監官員,以凡人樣入送,見其儀器制度而學之,似好。領事之意如此,故敢達。上曰,遠接使狀啓中,其所持來者,半圓儀器一件,而術業頗精云。雖在彼國,猶可往學,而渠旣來此,學得尤好,故日昨,送人觀象監,問之以此。乃前日許遠入去時,所知之器,或今番新出之器與否,則許遠,以儀天圖來告曰,似與此一樣,而未能詳知云。今宜入送學得,而不必稱以觀象監官員,以凡人樣入送,似宜,予欲言之,未及矣。卿言是矣,依所達爲之,可也。頤命曰,曆象之法,有國所重,祖宗朝則視爲大事,空闕內,有簡儀臺,觀象監,亦有古圓器,廢而不用,未知用於某處,而似是或學於中國,或世宗大王,以睿智創造矣。今則有器而不知所用,甚可惜也。曾聞西洋國術士,入來中國,而曆象之術,頗爲巧密云,此人必欲傳其術業。且觀象監官及他巧思人,不得其術,而但見其器,似不可曉矣。雖直以觀象監官員,入送學得,似無所妨矣。上曰,曾前送人彼中,取來曆法時,亦私自學得而來,今雖直爲往問,此係重事,必不直告之矣。泰耉曰,本監,方有儀象志開刊之役,其中雖有圖本制法,有未能瑩然者云。如得巧思之人,諦觀其器,而得其製造之法,誠爲多幸,而如李敏哲者,今已老病矣。武人崔天若,曾於都監治玉時見之,頗有巧思,許遠與崔天若及其他年少聰敏者,擇出送之,善爲解問,則似或有學得之路矣。大臣所達則以此,而曆書測候等事,乃是所可諱者,則似不可依法往問,以凡人樣入送,似宜矣。鎭厚曰,待其入京,當觀勢而爲之,似不可預定矣。頤命曰,此亦西洋人乎?鎭厚曰,曾前曆法文書貿來時,亦因緣欽天監官員河君錫,圖得矣。今此出來者,亦河姓,似聞與君錫同姓,而俱是西洋人矣。上曰,今來者,乃河國柱也。若直爲往問,則彼不必詳言,臨時觀勢入送,宜矣。出擧條鎭厚啓曰,北道開市一款,儐臣致謝事,旣有勿爲擧行之命,而穆差,曾使川入去時,示以德色云。自上接見之日,彼或提起此事,則酬答說話,似當預爲講定,下詢大臣,何如?上曰,然矣。頤命曰,穆差,非但有德色,亦言于使臣,日後作弊者,使之移咨,則何可謂朝廷不聞也?臣之前日所達,蓋以此耳。旣被玉堂論斥,則今何可更及此事乎?上曰,儒臣之言,非有深意,何至過嫌乎?頤命曰,彼之提起,雖未可必,而若或提起,則安可無酬答之語乎?自上迎勅時問答說話,例自備局書入,此一款用不用間,亦當預爲措辭以入矣。上曰,依爲之。出擧條泰耉啓曰,頃日筵中,以本曹生銅一萬餘斤,劃給經理廳事,有所定奪矣。今年公貿生銅之數,當爲二萬餘斤,折半劃給,似爲太過,本曹遺儲甚少,外方及他軍門,或不無願得之處,則亦不可不給,與本廳相議,參酌減數,何如?泰采曰,臣旣遞經理廳之任,不宜關涉,而但念新設之廳,元無物力,與他軍門有異,不可不別樣顧助,而戶判之意,欲減二千斤,其得失,固無關係矣。泰耉曰,本曹經費,所需用亦多,而且弓角契設立之後,一萬餘斤,年例出給,餘銅亦是萬餘斤,而近來以弓角之絶貴,因渠輩上言,餘銅一體出給事,曾有覆啓定奪,則今年所貿,亦當出給,而以本契人負債,未盡償之故,今年條,使之盡數上送本曹,而前頭經費之難繼,實爲可慮。一軍門之一時請得萬斤,實爲太過,同是國事,臣豈有所惜,而本曹事勢如此,姑爲減給,如或不足,則待後年條出來,參酌加給,亦何所妨乎?上曰,依所達爲之,可也。出擧條健命啓曰,義州罪人李德太,今已捉來,依元情請刑依啓,而昨日以禁刑日,姑未施刑矣。外議以爲,德太書中,有渡江之說,若以律文言之,則棄背本國,潛從他國,爲謀叛罪云。若以謀叛罪論之,則事體當爲設鞫,不可自刑曹處置,若以妖言律論之,則亦爲一罪,而別無更究之隱情,以此直斷,未爲不可,未知將何處之乎?鎭圭曰,臣於賓廳,與刑官以此事有言矣。律文,有謀反,又有謀叛,此則背本國從他國之謂也,而同在十惡之中,法當設鞫推問者也。今此罪人,若以謀渡江之罪勘斷,則當鞫問,若只以其玉皇云云之說勘斷,則當用妖言之律。妖言亦斬罪,是宜直爲勘斷,如欲問其隱情,則似宜設鞫矣。上曰,設鞫則不可也,玉皇等說,極爲妖誕,宜以妖言律施行,而如有隱情,則訊問亦宜,二者之外,似無他矣。大臣之意,何如?頤命曰,妖人,書臣職與名,而誤書云。臣以此引嫌,雖涉可笑,事則驚駭,至於仰對詢問,有所不敢矣。上曰,是豈引嫌之事乎?頤命曰,雖以妖言律處之,當死矣,雖訊問而限死輸情,亦當死矣,死則一也。旣以捉來,訊問,似宜矣。上曰,刑判,見其爲人,果何如?健命曰,形狀言語,明是失性,雖殺之,似不知其死之可悲矣。上曰,如此之人,不必設鞫。泰采曰,以白馬山城將處所傳之書見之,則此與妖言惑衆者有異,不過渠以失性之人,自爲此罔狀之擧,直宜以妖言律施行,此若過重,則或絶島定配,似宜,如此狂妖之人,雖訊問,何益?至於設鞫,則尤爲重難矣。鎭厚曰,渠雖失性,所犯旣重,其在明刑之道,何可一不訊而勘斷乎?數次刑推之後,以其供辭,特命照律,似爲無妨矣。泰耉曰,臣未見其當初狀啓辭緣,及今番供辭之如何,而以諸臣所達見之,不過一狂易人也。所謂升天見玉皇,渡江往異國等說,自是狂易之言,若果失性之人,則何可以法律治之乎?數次訊問,則失性眞僞,隱情有無,皆可知矣。觀其訊問後言語形狀,而酌處,似好矣。缺十餘行上曰,訊問後觀其形狀,則可知其狂易眞僞,訊問,可也。出擧條健命啓曰,刑曹,比他曹甚多事,而堂上不齊,事多積滯矣。參議則無上來之期,參判則以閭家借入事,引嫌不出,而今則已入本家云。無可嫌之端,牌招察任,何如?上曰,至今引嫌,殊涉過當,牌招察任,可也。榻前定奪缺一張
正言尹陽來啓曰,請還收罪人河減死定配之命,更加嚴刑得情,依律處斷。具書見上上曰,勿煩。又啓曰,請徒配罪人吳遂元,更爲拿覈。具書見上上曰,勿煩。又啓曰,請還收罪人權卨定配之命,更付有司,嚴加鉤覈,期於輸情。具書見上上曰,勿煩。遂退出。以上燼餘
持平朴聖輅所啓,請還收黃順中絶島定配之命,仍令該曹,嚴加窮問,依律處斷。具書見上上曰,勿煩。又所啓,定山縣監李震一,老昏特甚,政令顚倒,獄訟雜亂,怨咨朋興,吏緣爲奸,民不堪命,如此之人,不可仍置牧民之任。請定山縣監李震一罷職。上曰,不允。又所啓,近來閭巷間僭僞之風,罔有紀極,以今番趙慶基之子,彩帳事觀之,可知其一端矣。僭踰之狀,如是狼藉,則隨法繩治,法所當然,在慶基之道,惟當惶懼待勘之不暇,而乃反掩覆實狀,誣詆臺臣,奔走宰臣之門,欲免僭奢之罪,今日紀綱,雖曰頹弛,幺麼之輩,何敢蔑法無忌,乃至於此耶?此而置之,將無以徵奢習而振國綱,請醫官趙慶基,爲先罷職不敍。上曰,依啓。又所啓,竝引嫌而退。上款引嫌,元非大段,囚人訟冤,尤無可嫌,嫌難處置,其勢固然,不可以此輕遞言官。請持平權熀,掌令鄭東後,竝命出仕。上曰,依啓。以上燼餘
上在慶德宮。停常參·經筵。
右承旨李德英三度呈辭。入啓。遞差。
左議政李頤命,知敦寧閔鎭厚,戶曹判書趙泰耉,請對入侍。
持平朴聖輅所啓,請還收黃順中絶島定配之命,仍令該曹,嚴加窮問,依律處斷。具書見上請定山縣監李震一,罷職。具書見上答曰,不允。末端事,依啓。
吏曹啓曰,承旨有闕,政事取稟。傳曰,明日爲之。
獻納韓重熙再度呈辭。入啓。加給由。以上朝報
請對入侍時,兵曹判書趙泰采,經理廳主管堂上,仍爲察任事。榻前定奪
吏曹啓曰,因備局草記,江原道春川地築堰時,監司先罷後推現告事,允下矣。卽見刑曹李公胤處推問移關,則公胤,辛卯十二月,呈堤堰司受題,壬辰正月,到付監營,仍爲始役云。考見本曹所上除授望單子,則金致龍,辛卯四月,除授監司,壬辰十月適任,則李公胤始役,在於致龍在任之時,大同作錢,取考賑恤廳文書,則壬辰二月,春川府使朴泰恒,直報該廳,折錢代納,以此見之,其時監司金致龍,府使朴泰恒,當爲當該之意,敢啓。答曰,知道。
政院啓曰,勅使接見時說話,依前所錄,略爲加減書入,五官司曆處,遣禮郞別問說話,亦爲書入,而此外問答間,未盡說話,令廟堂預爲定奪,以備睿覽,何如?傳曰,允。以上備邊司謄錄
義禁府啓曰,今此勅使在館時,三門把守假都事三員,令該曹預爲差出,以爲習儀時分差之地,何如?傳曰,允。義禁府謄錄
左議政李□□迎接都監堂上請對入侍時,兵曹判書趙□□經理廳主管堂上,仍爲察任事,榻前定奪。經理廳謄錄
上在慶德宮。停常參·經筵。
知事李基夏上疏。大槪,敢暴病狀之危篤,冀蒙鐫遞,兼陳私義之痛迫,速賜變通事。入啓。答曰,省疏具悉。所患如此,予用慮念。疏末事,令政院變通。卿其安心勿辭,調理行公。仍傳曰,遣御醫看病。
獻納韓重熙三度呈辭。入啓。遞差。
全羅監司書目,羅州呈,以正兵李春英妻梁召史一胎三産,事係異常事。
有政。兵批,以李德英爲副護軍,以金相稷爲副司直。以上朝報
吏曹啓曰,繕工假監役鄭欽先,身病甚重,不得察任云,改差,何如?傳曰,允。吏曹謄錄
吏批,以洪禹瑞爲獻納,李明彦爲江原都事,韓杓爲定山縣監,南致熏爲江原道觀察使,權尙游爲右尹,兪命雄爲兼同義禁,李晩堅爲判決事,沈胄賢爲繕工假〈監〉役,黃再澂爲柒谷府使。
上在慶德宮。停常參·經筵。
吏曹參判李晩成初度呈辭。入啓。給由。
知事李光迪上疏。大槪,卽聞西山居忠義李世蕃之家,被賊焚燒,父子俱傷於賊刃,方在死境云,極爲驚駭,而汔無禁戢之擧,臣何嫌出位之言,而噤不仰徹於紸纊之下乎?亟令廟堂,從長善處,俾不至養賊遺患事。入啓。答曰,省疏具悉。疏辭,令廟堂稟處。
假注書趙彦臣病,代黃璿·趙鎭禧·權宏。
府前啓,請還收黃順中絶島定配之命,仍令該曹,嚴加窮問,依律處斷。具書見上新及第李獻英所坐,已悉於前日啓辭中,雖緣兪音竟閟,臺論乃停,而其科名之黯黮,猶復自如,公議之拂鬱,去而益甚,則停啓之初,遽擬堂后假官之望,豈不大可駭然哉?物議喧騰,不可仍置,請當該承旨,從重推考,注書罷職。答曰,不允。
忠淸監司書目,淸風呈,以大司憲權尙夏病重不得上去事。啓。傳曰,前後敦召,愈往愈勤,而情志不孚,未回遐心,只增慙恧,無以爲諭。第念待儒賢之道,貴在誠禮之冞篤,不係於職事,故本職,今姑勉副。卿其毋執撝謙,安心造朝,用副至意事,回諭。以上朝報
傳曰,遠接使狀啓中,謄送別紙,出給備局,以此辭緣,接見說話中添入事,分付。備局謄錄
上在慶德宮。停常參·經筵。
獻納洪禹瑞啓曰,臣本庸駑,最居人下,而前後忝叨,罔非踰涯,尋常愧懼,若隕淵谷。不意納言新命,猥及於千萬夢寐之外,驚惶震悸,無所措躬。顧此職任,地望自別,揣量寸分,決無承當之理,而第臣與長僚,有姻家應避之嫌,揆以法例,在所當遞,故不敢不冒昧祗肅,因以自列,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
吏曹口傳政事,奉敎單金在魯。
傳曰,召對爲之。入侍,承旨兪命弘,玉堂金楺·魚有龜,假注書黃璿,兼春秋吉景祇·尹植。
府前啓,本府,以黃順中依律處斷事,閱歲爭執,而頃日筵中,遽以絶島定配爲批,臣等竊惑焉。順中幻服惑民之罪,前後啓辭,畢陳無餘,聖明亦敎以無一毫可恕,則揆以王法,在所罔赦,而只以旣有還辟,爲失信之歸,臣等終以爲不然也。明朝之特誅奸民桑沖事,昭垂史冊,後世亦快,而以聖上明刑之政,不念風化之瀆亂,大異皇朝之處分,則是存以小信於一妖覡,而有大損於三尺法也。況他蒙宥之雜犯,無有妖惡之如此,而前席下詢時,四五重臣及宰臣及承宣三司之論,皆以可殺仰對,其中傅之生議之言,亦不以此罪,爲不可殺,則未及正法於赦前,已爲失刑之極,今何可過慮於失信,而終歸小人之爲幸乎?其在誅妖正俗之道,斷不可容貸。請還收黃順中絶島定配之命,仍令該曹,嚴加窮問,依律處斷。新及第李獻英,請注書罷職,承旨從重推考。具書見上抱川王方山,乃壽陵置簿之地也。年前賜與於故縣監權益興及福平君㮒家者,寔出於我聖上敦親之至意,深恩厚澤,遍及幽明,則爲兩家子孫者,永世感戴,各守其定界,分義當然,而陽原君煥,義原君爀,敢生橫奪專占之計,違越成命,惹起訟端。噫,君恩均錫,御牌昭在,而煥與爀,以王室近親,肆然爲此者,其心旣不厭,罪且無嚴。請陽原君煥,義原君爀,竝削職。卽者前府使李益著等六十餘人,爲先祖辨誣,聯名投狀於本府。觀其措語,則木川人朴鳳五,以昏朝承宗之餘孽,誣辱故延平府院君李貴事也。蓋其委折,始由於彼此世傳家垈之相訟。鳳五,以理屈見落於京兆,而取見其文案,則鳳五供辭中,果有濫稱三賢,誣陳世德,不思蓋愆。及揖白之號,優於勳貴等語,三賢則指其一門,三勳臣則濫稱誣陳,蓋愆之說,旣深悖慢。所謂揖白,蓋言承重子自凝之稱號,而以其免禍,至謂之優於勳臣,尤極謬戾。爲勳臣之子孫者,宜其痛迫於心,必欲辨誣後已。且其狀中名錄衣冠章甫,其麗甚多,此非尋常狀訴之比,朝家之待癸亥勳臣,恩禮自別,則元惡餘孽之敢肆誣辱,誠甚痛惡,風敎所關,不可不嚴治。請木川人朴鳳五,拿致京獄,各別重究。答曰,不允。煥·爀事,所論殊涉過當矣,勿煩。末端事,依啓。以上朝報
召對入侍時,侍讀官金楺所啓,臣因文義,敢有所達矣。近來奢侈之風漸熾,而閭閻間僭踰尤甚。頃日憲府執捉紫的帳,已甚可駭,而非但此也。至以綿段戶帳者,亦多有之。且中人市井之家,稍有財力,則屋轎莫不乘之,名分等威,漸至陵替,尤極寒心。此等僭猥之尤甚者,亦非一二事。勿論禁制中有無,所當一切痛禁,以革其弊,日後廟堂諸臣登對時,更爲稟定,添入禁條,隨現重治,似爲合宜矣。上曰,如此之類,極爲駭異,僭侈踰濫之不可不禁者,令廟堂稟定,添入禁條,各別嚴究禁斷,可也。
上在慶德宮。停常參·經筵。
吏曹參判李晩成再度呈辭。入啓。加給由。
有政。兵批,以韓重熙爲副司直,以黃璿爲副司正。
院前啓,請還收罪人河減死定配之命,更加嚴刑得情,依律處斷。具書見上請徒配罪人吳遂元,更爲拿覈。具書見上請還收罪人權卨定配之命,更付有司,嚴加鉤覈,期於輸情。具書見上引嫌而退。相避之法,在下當遞,請獻納洪禹瑞遞差。答曰,不允。處置事,依啓。
掌令鄭東後啓曰,臣昨以煥·爀等削職事,有所論啓矣。及承聖批,以殊涉過當爲敎,已極惶隕,而繼伏聞啓辭中,㮒及煥·爀等,宗職五處,竝皆點抹而下,尤不勝震駴之至。臣只知煥·爀等情狀之可惡,未及覺察,其尙在罪籍,矇然書其職名,致勤點下,奏御文字,不能詳審,做錯之失,無以自解。煥·爀等官秩,旣未還復,則削職之律,亦無可施之地。臣之疎謬,於此益著,其何可一刻晏然於臺次乎?請命遞斥臣職。答曰,勿辭,退待物論。
持平權熀啓曰,臣昨與右僚,聯名同參於煥·爀等削職之啓矣。伏聞聖鑑,特察其做錯,㮒及煥·爀等宗職五處,致勤點下,伊事委所,實臣曾所昩昩者矣。昨於府坐差晩後,右僚,始提此語,出示所構之草,而其誤書三人之初職,迷不覺察,略有可否,與之隨參,此由臣未曾諳悉之致也。雖矇然不察之失,與右僚無異,其何可一刻晏然於臺次乎?請命遞斥臣職。答曰,勿辭,退待物論。以上朝報
政院啓曰,備邊司郞廳,以大臣意來言,因遠接使狀啓,副勅行路有病之故,問慰使,今方差送矣。曾聞臨陽君桓赴燕時,亦有遣太醫齎藥問病之事云。在我接待之道,尤宜有加,似當別遣御醫,持藥物急速往護云,故敢啓。答曰,依爲之。
備邊司啓曰,因政院啓辭,勅使接見時說話,依前書入,而令廟堂預爲定奪事,命下矣。接見時說話,就政院書入措辭,略加添刪,送于政院,改書以入之意,敢啓。傳曰,知道。以上備邊司謄錄
江華留守趙泰老所啓,摠戎廳,舊有軍器庫舍於江都,而今春定奪後,移置軍器於北漢,庫舍四間,大廳三間,自摠廳將爲撤移以去矣。曾前御營·禁衛兩營倉舍,欲爲撤移之際,其時守臣,陳請劃給本府矣。卽今朝家,雖新營北漢,江都保障,亦不可恝視。摠戎廳軍器,雖已移去,至於家舍之竝爲撤去,事涉不當。本營及文殊山城,方有營造之事,材瓦他無辦出之勢。上項摠戎廳庫舍及廳舍材瓦,竝爲劃給本府,何如?上曰,軍器雖已移去,庫舍則不宜撤去,仍爲劃給本府,可也。
上在慶德宮。停常參·經筵。
司書呂必禧上疏。大槪,臣於直中,猝得似癨非癨之症,連夜叫苦,不省人事,今日書筵,末由入參,病裡惶隕,尤增一倍。若不及時還家,任便醫治,誠不無滓穢淸禁之慮。玆敢疾聲呼籲於天地父母之前,伏乞亟遞臣職,俾延殘喘,千萬幸甚事。入啓。答曰,省疏具悉。爾其勿辭,調理察職。
院前啓,請還收罪人河減死定配之命,更加嚴刑得情,依律處斷。具書見上請徒配罪〈人〉吳遂元,更爲拿覈。具書見上請還收罪人權卨定配之命,更付有司,嚴加鉤覈,期於輸情。答曰,勿煩。
兵曹口傳政事,副司直洪禹瑞。
府前啓,請還收黃順中絶島定配之命,仍令該曹,嚴加窮問,依律處斷。新及第李獻英。請注書罷職,承旨從重推考。具書見上昨伏見本府煥·爀等削職之啓,臣不勝駭然之至。夫㮒·煥·爀等,俱以逆柟弟姪,罪係收坐,義絶屬籍,朝家之不以宗戚待之者,蓋所以重逆律也。其啓辭中,所謂王室近親等語,雖出於不能詳審之致,而其爲失着則大矣。至於旣削之宗職,矇然書之,其疎漏做錯,亦係大段,不可無規警之道。請掌令鄭東後,持平權熀,竝命遞差。答曰,不允。請罷請推之論,予以爲過當矣,勿煩。遞差事,依啓。前啓,煥·爀等削職事,停啓。以上朝報
上在慶德宮。停常參·經筵。
吏曹啓曰,臺諫有闕,政事,取稟。傳曰,明日爲之。
副校理魚有龜上疏。大槪,臣於直中,得聞老母重得暑感,宿患腰脅之痛,仍此添重,症情方劇,昏昏不省。臣方寸煎灼,有難一刻在直,敢此疾聲仰籲,仍卽徑出禁門。伏乞聖慈,俯察煎迫之懇,亟許鐫罷,仍治臣擅離之罪,以肅朝綱事。入啓。答曰,省疏具悉。爾其勿辭,救護母病。以上朝報
持平朴聖輅啓曰,請黃順中事。措辭見上昨日當該承旨推考,注書罷職之啓,聖批以過當爲敎,臣竊以爲不然也。夫李獻英科名之黯黮,實是擧世之所共指。雖緣兪音久閟,臺論遽停,其所坐爲如何也,而迺於停論之初,遽擬於堂后假官之望,其疎率不審之失,終不可無規警之道。請當該承旨推考,注書罷職。答曰,勿煩。
正言尹陽來啓曰,罪人河事。措辭見上吳遂元事。措辭見上答曰,勿煩。以上燼餘
義禁府啓曰,備邊司郞廳,以大臣意來言,禁府多有覆啓之事,堂上不可不備員,未肅拜人員,竝爲牌招開坐,擧行宜當云。新除授同義禁兪申,牌招察任,何如?傳曰,允。義禁府謄錄
申時,上御興政堂。召對時,參贊官南就明,侍讀官申思喆,侍讀官金楺,假注書黃璿,記注官吉景祖,記事官尹植入侍。申思喆讀名臣奏議蘇軾策,自其二曰綀軍實,至極言之。上曰,下番讀之,金楺讀自夫天下將興,至有過於此者。上曰,承旨讀之,南就明讀自其次請論北狄之勢,因終編。楺曰,編師之編字,似是偏字,而此冊誤印矣。思喆曰,權易之權字,疑是榷字矣。上曰,然。思喆曰,軾之言曰,致用莫先於勇,又曰倡莫先於私,其言非矣。夫致勇之術,惡在其用私而後可?兵家,例用機權,故其言如此,而人君缺數字用人,當以至公爲心,寧可以私爲?昔豫讓所謂遇國士報國士,是豈用私以致乎?其所謂天子,必有所私之將,宰相必有所私之士,此言尤非缺數字朝言之,壬辰兵禍之時,八路義兵蜂起,此實由於祖宗朝培養。何必有所私之將,然後乃如此乎?卽今國雖無事,缺數字士氣,可以緩急得力矣。上曰,然。楺曰,軾之學,本出於申·韓之餘,故多爲功利之說。缺四五字日昨臣旣有仰白矣。周武王之任太公,漢昭烈之任諸葛亮,缺私哉?國家之任人,莫大於相與將,尤宜以至公擇之,豈可容私缺乎?朱子謂軾之文,上者,出入有無,曲成義理,下者,指陳事狀,缺若使得志,其害,甚於王安石。今雖以此書觀之,其說利害缺骨處,若或耽其如此,而浸浸然中其毒,則將至於人欲肆而缺此思喆之所以奉戒於聖聰者也。伏望深留聖意焉。上曰,所達善矣,予當留意焉。楺因上作而下不能一段,白曰,自古缺懷奇蘊才,欲有所展布,而上不應者何限?其或得逢明時,其君大有爲之志,而其臣反不能導揚,則其爲痛惜,尤何可言耶?臣竊見近日,自上頗有振厲之志,凡於政令施爲之間,略無頹惰廢弛之患,此誠群下精白承體大有爲之日,而奈之何,百隷怠官,專事游漾,大臣無擔當國事之忠,小臣多規避自便之習,以致紀綱日頹,世道日卑,漸至於莫可收拾之境?軾所謂上作下不應者,正爲今日道。然此亦有所以然者。蓋聖明任用群下,未嘗審擇其賢否,明知其可用,然後取之,明知其不可用,然後舍之,而逐隊而進,逐隊而退,數年之間,黜陟無常,故人無固志,惟以目前無事爲得計,此雖群下,不能忘身殉國之罪,而亦聖上執法不堅之過也。目今朋黨之弊,必至亡國而後已。至於人之賢否,則將不係於議論之異同,豈有一邊盡賢,一邊盡邪之理乎?聖明誠能至公至明,建極于上,勿論彼此,惟賢是任,惟才是欲。旣知其賢與才也,則任之勿貳,使久於其職,而效其成績,旣知其愚而邪也,則去之勿疑,使不敢自售其奸,則紀綱自立,世道可回矣。近來被罪之人,雖關係頗重,而施見寬宥,任用如故,人將何所懲畏,而不敢爲非乎?君臣猶父子,父之愛子,豈以其賢否有間?然古人言,雖慈父,不能愛不才之子,君臣之間,豈可以不擇賢否,而一視之乎?爲國之道,在於刑賞,而刑賞之不嚴如此,則紀綱之不立,固其宜矣。亦願聖明,深察缺數字下不應,而便生怠心,益加振厲焉。缺數行上曰,所達誠是,予當留意焉。思喆曰,唐文宗曰,去河北賊易,去朝廷朋黨難,寧有是理?人君操一國之權柄,欲破朋黨,不無其道。聖上若誠心爲之,何事不做?近來黨習已病,私意橫流,上作下不應,正爲今日道也。伏願聖上,勿弛一念,飭勵群工焉。楺曰。缺四五字難易之說非矣,爲人君不能去朋黨,則安斷去賊乎?小臣有所達之懷,而每値如此,則疏章紛紜,故不能畢其說,伏願缺四五字念玆在玆,以爲建極之道。且刑法不嚴,最爲今日之巨弊,故缺數字罪,而不畏被劾而不忌,賞之而不爲榮,罪之而不爲恥,則人君缺將何物,礪世而磨鈍乎?如向來權壬當國,國步幾顚,幸賴聖上,赫然覺悟,社稷是賴,其干犯名義,罪關倫紀者,得保首領亦幸矣,沒身不齒,固其所也。少無可惜,而間有負犯不重,罪名稍輕者,或一向捐棄,十年不檢,則其在一視同仁之義,稍稍收用,似爲得宜矣。上曰,誰也?楺曰,臣蓋泛論,初無指的之處,倉卒不思其人,而曾前出入三司之中,如李宇謙,聞無大段干涉,雖一掛於獄端,取招之後,旋則見釋。其後又經守令,則其無重犯可知,而更不檢擧,幾近十年云。如此之人,雖不可遽擬於舊趼,而冗散之職,則有何不可乎?上曰,此外,又有何人耶?楺曰,朴涏·朴萬鼎,亦曾出入三司之人也。涏之疏,臣未曾見,而萬鼎之疏,臣嘗得見,極爲非矣。關係亦不等閑,烏得無罪?然其疏,一如尹領敦寧疏語,而尹則以大臣之故,待之自如,萬鼎則至於編配,旣已宥還之後,多年廢痼,昨歲因赦蒙敍。此人所犯不輕,依舊甄擬,固難輕議,而若隨窠調用於外任,則恐合於聖明無棄物之道矣。思喆曰,聞嶺南之人,多有積年堙滯之歎云,隨便調用,好矣。涏·萬鼎等事,頃年有陳疏稱冤者,而爲儒臣所駁論,遂不得施行,至若守令等任,則亦恐無妨矣。上曰,當觀前頭,分付該曹矣。玉堂上下番,先爲退出。一張缺以上燼餘
上在慶德宮。停常參·經筵。
吏曹口傳政事,奉敎單金在魯,待敎二單沈珙·徐命均,檢閱單朴師益。
政院啓曰,卽者吏曹郞廳來言,今日爲政事,命下。而判書宋相琦病不來,參判未差,參議李大成未肅拜,不得開政云。判書宋相琦,參議李大成,竝卽牌招開政,何如?傳曰,允。
兵曹參議洪重夏辭職上疏。入啓。答曰,省疏具悉。爾其勿辭,從速察職。
吏曹參議李大成牌不進,罷職傳旨。傳曰,只推勿罷。以上朝報
有政。吏批,判書宋相琦進,參判未差,參議李大成未肅拜,右承旨洪禹寧進。
吏批啓曰,新除授慶尙道都事趙鳴鳳呈狀內,前患水士之疾,已至難醫之境,消渴脹滿,一向作苦,數月之內,斷無自力赴任之路,斯速入啓處置云,累次遞易之餘,有難變通,論題不許矣。前後呈狀,殆近十度,一向引病,無意赴任,不可一任其稽滯,慶尙都事趙鳴鳳,改差,何如?傳曰,允。
又啓曰,會寧府使,今當差出,而擬望之人乏少,堂上中可合人,竝擬,何如?傳曰,允。
以金萬胄爲掌令,金榦爲持平,盧世夏爲弼善,洪廷弼爲副修撰,申銋爲吏曹參判,尹德駿爲刑曹判書,趙之重爲司藝,李國休爲典籍,尹志益爲尙衣直長,洪世泰爲西部主簿,朴明東爲司饔奉事,鄭東後爲慶尙都事,玄悌綱爲引儀,金器之單付養賢主簿,李碩寬爲會寧府使,朴權爲判尹。
兵批,兼判書趙泰采備局坐進,參判尹趾仁備局坐進,參議洪重夏未肅拜,參知李世最進,左副承旨兪命弘進。
鄭東後單付副護軍,李晩成·權熀單付副司直。
洪禹寧啓曰,新除授會寧府使李碩寬,時無加資之命,何以爲之?敢稟。傳曰,依例加資。
注書遷轉,代以沈尙鼎爲假注書。
領議政李濡,左議政李頤命,請對。傳曰,引見。
未時,上御興政堂。領·左相請對引見時,領議政李濡,左議政李頤命,同副承旨柳泰明,假注書黃璿,記注官吉景祖·尹植入侍。左議政李頤命曰,近來日氣蒸鬱,聖體,若何?上曰,無事矣。頤命曰,麻痺之候,其無加勝之勢乎?上曰,或有加勝之時,或不如前,而別無大段症候矣。頤命曰,脚部亦一樣乎?上曰,無加減矣。頤命曰,如此之時,風濕易入,二便,如常乎?上曰,然。
領議政李濡曰,迎勅時儀注講定事,小臣有病未往,左相今將往復,而第當初欲待遠接使朴權狀啓處之矣。至今無明白回答之事,故今日有稟達之事,敢此請對矣。上曰,其後當有遠接使狀聞之事,而今日夜到開城,迄無狀啓矣。頤命曰,遠接使,尙無可否之事,故深以爲訝矣。今日朴權私書,以急撥來到,故敢此持來矣。槪言到平山後,穆克登病勢差愈,故始令譯官金指南,言于克登曰,國王以脚部有病患,不便行步,宣勅時升降之際,慮或爲跌礙,朝廷方以爲悶矣。老爺初言君臣,何可同庭云,而階上之位,則與上國之禮相同,今若許之,則可感矣。克登曰,大國有大國之禮,小國有小國之禮,庭下之禮,行之已久,今以階上之位許之,則萬歲老爺,必以俺等,爲擅許邦禮,豈非不便乎?萬歲老爺,卽指皇帝也。指南曰,今聞大國諸王,位在階上云,旣知之後,何可不爲釐正乎?懇乞周旋。則克登,以爲儞國使臣,逐年入來大國,此禮,知之已久,而今始得聞云者,爾言詐也。初不迎勅則已,若迎之則儀節,猝難變改,升降時,令侍臣扶掖,爲可云。指南以爲國王,誠心事大,强疾郊迎,扶掖升降,所見欠敬云。則克登以爲,若有病患,則扶掖無妨,皇帝設老人宴時,亦令給扶上殿矣。上使曰,國王强疾郊迎,或至添傷,則皇帝或疑使臣强迫,深以爲咎矣。蓋升降一節,上勅雖許停免,而副勅終始堅執,則事甚可慮。其言亦有意見,難以爭執,如不得已則已令首譯,論補階板之事,通官輩以爲生事與否,例由於我輩,雖有補板,勅使則何以知之?唯在俺等從便爲之云。而朴權又自思量,則前日金指南,畫示崇政殿階於副勅,副勅本來心細,如或覺悟,則補板事之只使通官輩知之,事甚不便,不如從實言及。但升階旣不順許,則補板之得請,亦何可必乎?首譯輩言內,先行四拜禮,用平牀外降爲好云,而此亦不可矣。洪二哥以爲,克登明日到松都後,欲見遠接使,遠接使面請玆事,則可諧云。而厥後更不明言,以是鬱泄,都在面請後,更示云云,此皆朴權,報示於臣者也。克登,旣發君臣同庭之說,而到今以階上位之未安爲言。上使初旣許以變通,而今則以副勅之不許,勢難獨斷之矣。上曰,上使雖欲許之,副使不許,則事不可諧矣。頤命曰,前日以大臣先往中路,講定儀節之意,定奪矣。小臣今日出往坡州或長湍,懇請爲計。彼見大臣遠來,則知爲切急之事,比諸遠接使,亦有間,如或趁未得請,則更於坡州·高陽,隨站力懇,若於長湍許之,則還來無妨矣。上曰,今所欲請者,補板事乎?頤命曰,當初則試請階上位,不許然後欲無補板事矣。上曰,初請階上位,終若不許,繼請補板,爲宜矣。頤命曰,階上位·補板事兩件之中,彼之爲言,不無所據,其所堅執缺數字未終之聽,終有未可知,以是爲慮矣。濡曰,臣連有疾病,久廢職務,已極惶悚,而今番客使之來,上郊迎,故怵分畏義,强疾出仕,旣出之後,燥濕何擇,小臣出往周旋爲計矣。上曰,領相則當往弘濟院,今番則左相出去,可矣。頤命曰,首揆,以七袠之人,新經疾,何可遠出乎?小臣當往,而引對罷後,卽欲下直肅拜,此事勿出朝報,宜矣。濡曰,所請之事,若得講定,則迎勅時儀注,更爲磨鍊,接見時說話,以致謝之意,措辭添入,似好矣。上曰,然。
李頤命曰,數日前朴權,書示于都監堂上,以爲穆差,招致譯官,謂之曰,俺往白頭山時,因儞輩,聞北道開市時,我人作弊等事,爲先言于邊將,各別禁斷,而仍爲歸奏于皇帝,別樣嚴飭矣。其後開市事,何如云,譯官,答以聞北道開市,今無濫雜之弊,莫知其故矣。今聞大人之言,其所軫念小邦,周旋除弊者,極爲感謝矣。但今雖無弊,後日必不無如前之患,若謄給皇帝旨意,則可以此出示禁斷矣。穆差曰,雖曰皇帝旨意,本無謄出之事,此後如有作弊之事,委報於我,則當更爲周旋禁斷云云。此是私相酬酢之言,故不得竝入於狀聞中云矣。缺數字向日筵中,有所陳達矣。開市事,因其時道臣李善溥,周旋其間,以至禁斷,大臣乃以致謝之意仰達,而至於儒臣所陳,大體嚴正矣。第待彼之道,不可專爲事理,亦不無周便之道,當初穆差出來時,善溥言于譯官,使之聞之,故歸奏皇帝,嚴斷其弊矣。李善溥,若直言於彼人,則宜有警責之道,而此則不然,何可罪之乎?彼旣爲我周旋,而此無致謝之節,則彼必無聊,臣意則接見時擧論此事,無妨矣。閔鎭厚,則以爲問答之間,彼若提起,則致謝爲宜,而自此不必先爲提起云,此則不然矣。上曰,以彼所爲觀之,旣已先自提起,至於矜誇,則今何可不爲致謝乎?自此先爲提起爲宜,接見說話中,以副勅來渭原及白山時,多爲周旋,北道開市,亦爲除弊,不勝感謝之意,添入爲可矣。
李頤命曰,小臣書問于朴權曰,別諭缺宣勅後傳之乎,抑以小察,別爲傳之乎?以此問於勅使爲可云。則回報以爲,彼言皇帝,以口語諭之,故恐其遺忘,以文字記來,當於宣勅後接見時,以言語傳之,不可爲他禮云矣。濡曰,別諭辭語,示其款曲之意,有非尋常,而譯輩問以傳於何處云爾,則彼以爲當傳於接見時云,其聽受節次,不可不預爲講定矣。上曰,接見時,爲皇帝太后問候後,坐而繼言,是其例也。未坐之前,若傳別諭,則仍爲立聽,或於就坐後言之,則起立以聽後,答之爲是矣。濡曰,太后前問候一節,纔畢後,彼言別諭,則聽後就坐爲好,第此與問候節次有異,傳時或跪聽後,或拜等節次,似當有之矣。頤命曰,彼中無俯伏跪聽之禮,而傳時若稱以皇帝言,則立聽似爲異常,此等事,欲定於臨時,必爲窘束,已使遠接使,深知以報矣。今此所示,不爲分明,今番臣行,當講定而來矣。同副承旨柳泰明曰,彼則以起立爲恭云矣。頤命曰,前例若有賜物,則起立,今此別諭,彼若書出於紙,則與宣勅無異,當跪矣。向年揆敍出來時節次,亦與宣勅時同矣。上曰,別諭,乃皇帝口道之辭,而渠恐忘却,懸誦而來,別無書出之事,立聽無妨。但此等禮節,往復講定宜矣。
李頤命曰,別諭謝恩一事,則朴權以爲,以別諭致謝之意,添入數句語於頒詔謝表中,爲宜云矣。濡曰,今此別諭辭意非泛,外議以爲比書冊送來,尤爲較重,別爲謝恩爲可,而若以謝恩條件甚多爲慮,則揷入於頒詔謝表中,亦宜云。在前皇帝別件事,而通官輩當謝之,則譯官探知而來依此施行矣。今別諭之謝恩當否,預爲探知於通官爲好矣。頤命曰,臣今出往,當令譯輩探知矣。上曰,大臣之行,當有探知之道,而槪其別諭辭意,則無着落矣。
頤命曰,五官司曆,何以待之乎?向年有中書接待之禮,以此磨鍊乎?上曰,往時有中書接待之禮,考爲之可也。
濡曰,東文選,入送彼中時,別爲奏文乎,或爲咨文,使之輕奏乎?金昌集,以爲入去彼中時,自禮部招使臣,以皇帝命,分付出給書冊,今於東文選缺數字奏咨中,俱無所妨云。他大臣,亦以爲此非重大之事,得失非關,雖以咨文爲之,亦好云矣。上曰,奏咨之間,別無得失,移咨禮部,爲可矣。
李濡曰,謝恩使行期,當初擇日定奪,則自上下敎,使之進定矣。以日字計之,勅使回程後,使臣卽當隨之,一路凡事,必爲窘迫,冊子印出之際,勢甚急遽。今若差退行期,以七月念後爲定,則行中凡事,庶可從容辦去矣。上曰,其時以初定之日頗遠,故使之進定矣。今則謝恩事,又添一節,差退無害矣。濡曰,當初擇日,卽七月二十八日,以此退定,何如?上曰,依爲之。出榻前定奪
李濡所啓,臣前日,以權設衙門郞廳朔數定式事,有所定奪矣。此則指惠郞及訓局郞之類,而至於軍門文郞廳,乃是兼帶之任,有若守御·摠戎從事官之例,不必定其朔數,而今聞文郞廳輩,自以爲不宜異同,或謂其已踰其限,而不欲察任云。此則條貫旣異,不宜入於定朔之中,故敢此仰達矣。頤命曰,軍門文郞廳,以曾經三司之人,擇差者,大將以下所爲,或有非法,則使之詳察論刺也。此與蔭郞有異,今於定式而後,有何不安於心乎?上曰,然矣。頤命曰,應爲定式,而郞廳則稟定前行公之朔,亦通融計之乎?此必定奪,然後可以遵行矣。上曰,何以則爲好耶?濡曰,以大體言之,則始自定式後,計朔似可,而定式前,已至累年,幾盡準朔,而缺數字自定式日計朔,亦涉未妥,無論定式前後,竝宜一體施行矣。上曰,依爲之。出擧條
柳泰明曰,臣考見日記,則己丑年吳命恒,以迎勅時大臣·侍臣及侍衛之臣,或伏或立,彼人所見,節次差殊,後次勅行時,臨時議定事,仰達於筵中矣。上曰,侍衛之臣當立,大臣·承旨·史官,無起立之規,節次之不同,理勢然也。泰明曰,其時又以接見時威儀簡略,別軍職中,若干別擇入侍之意陳達,而自上以殿坐之地狹窄,不必如是下敎矣。濡曰,彼之通官皆立,我國侍臣之俯伏,各自不同。若欲猝然同之,使大臣·承旨起立,則事涉殊缺數字克登以爲,大國有大國之禮,小國有小國之禮云,其言是矣。侍臣節次,仍存無妨矣。頤命曰,戎服無跪坐之規,大臣或有議定事,當俯伏,承旨·史官之皆伏,亦其勢也。泰明曰,外議皆與大臣之意同矣。上曰,或伏或立,自有其義,不可改缺數字。泰明曰,然則依前例爲之乎?上曰,依前例,爲之可也。
李濡所啓,我國紀綱解弛,凡於擧動時,朝班甚不整齊,喧譁雜亂,無有次序,已極可駭。至於他國人所見處,所當加意,俾無失儀之事,而在前迎勅接見之際,庶僚輩,徒懷輕侮之心,全不致勤於行禮之節,或先或後,半俯半立,不成拜跪貌樣,彼人見之,必嗤點,以我國紀綱,爲何如也?事過之後,曾無所致責,故習以爲常。今番則迎勅時,班列禁喧及行禮等事,各別嚴飭,爲宜矣。頤命曰,臣向年赴燕時,見彼中之事,則皇帝夜半出外,而只有警蹕之聲,燭籠數雙,擁輦前後,絶無喧鬧者。入參百官,自持坐席,下人不得跟隨,掖門甚狹,而無紛沓之事,拜跪之禮,一時整齊,少不參差。朝禮嚴肅,有如此者,而我國則班列不嚴,此實全無紀綱之致,而見悔於彼人,必多矣。濡曰,宣勅之時,自上不得已盡禮待之,則爲群下者,何敢故爲慢忽,示外人以全無紀綱乎?習俗已痼,雖難猝變,不可無別樣申飭之擧矣。上曰,依所達,各別嚴飭可也。出擧條
柳泰明曰,迎勅擧動不遠,史局,久以兼春秋入直,事甚未安矣。下番翰林朴師益引嫌,本非大段,槪以頃日李獻英假注書望事,有所引嫌,而假官望備擬之時,翰林本無參涉之規,以其同廳之故,適爲見之,而別無可否,則元不干涉,以此爲嫌,殊涉過當,宜有變通之道矣。濡曰,下番翰林,事體極嚴,古則雖遭重慽,不敢出外。近來史局事體,漸不如古,徑出甚數,極爲未安矣。下番缺數字假官差出時,雖有與知之事,此非引嫌之端,而缺四五字此不過史局不嚴之致矣。上曰,史局坐罷人員,竝敍用。泰明曰,令該曹口傳付職,卽爲牌招察任乎?上曰,依爲之。出榻前下敎大臣退出。以上燼餘
吏批,以鄭東俊爲慶尙都事,李碩寬爲會寧府使,尹志益爲尙衣直長,洪世泰爲西部主簿,洪廷弼爲修撰,李國休爲典籍,金榦爲持平,盧世夏爲弼善,趙之重爲司藝,金萬胄爲掌令,朴權爲判尹,尹德駿爲刑曹判書。
禮曹啓曰,今閏五月二十三日,領·左相請對入侍時,今番謝恩使拜表吉日,以當初所擇七月二十八日退定事,榻前定奪矣。原粘目中,改付標以入之意,敢啓。傳曰,知道。禮曹謄錄
上在慶德宮。停常參·經筵。
下直,濟州牧使邊是泰,海南縣監李塘。
政院啓曰,憲府無行公之員,連以監察茶時,事甚未安,除在外外,呈告未肅拜人員,竝卽牌招察任,何如?傳曰,允。
吏曹判書宋相琦上疏。大槪,臣於昨日政,有昏謬不察之失,玆敢露章請譴,乞蒙鐫遞,仍治臣罪,以安私分事。入啓。答曰,省疏具悉。卿其勿辭行公。
持平朴聖輅啓曰,請還收黃順中絶島定配之命,仍令該曹嚴加窮問,依律處斷。措辭見上新除授持平金榦,時在京畿廣州地,請斯速乘馹上來事,下諭。答曰,不允。下諭事,依啓。
工曹判書金鎭圭上疏。大槪,乞遞摠管兼任,以便公私事。入啓。答曰,省疏具悉。自有推移之道,勿辭察任。
黃海監司書目,臣於大臣之箚,有不容一刻冒蹲者,而客使壓京,連在站上,不敢爲辭避之計,今始露章請譴,乞於勅行未復之前,速賜處分事,上疏上送事。啓。答曰,省疏具悉。卿勿過辭,從速察職。
吏曹參判申銋上疏。大槪,新授職名,萬無承當之理,敢暴血懇,仰籲於宸嚴之下,本兼兩任,亟賜鐫遞,以幸公私,以延殘喘事。入啓。答曰,省疏具悉。卿其勿辭,從速察職。以上朝報
義禁府啓曰,以刑曹啓目,出身趙世鳴,移本府處置事,命下矣。趙世鳴,今方待命,卽爲拿囚之意,敢啓。傳曰,知道。義禁府謄錄
黃海監司吳命峻上疏,伏以臣,猥以譾劣,偏蒙拂拭,叨受重寄,若蚊負山,日夕兢危,惟僨敗是俟。得伏見原任大臣箚本,備陳本道牙兵缺多非斥臣之不卽汰定,語意甚緊,論責切至,臣奉讀未半,愧汗浹背。繼又伏見廟堂請推回啓,尤不勝瞿然悚蹙,不知置身之所也。臣於辭陞時,猥〈蒙〉引接,獲近耿光,伏覩聖明,身出玉聲,特以劃給營屬充定逃故之意,面諭丁寧,洋洋盈耳。臣於此欽仰莊誦,退而佩服,思有以奉令承敎,導揚德意,不計所屬緊歇,必欲隨急以充,以補我聖上惻怛如傷之至意。赴任之初,專意於此,而列邑中,或有不待分給,而先已磨勘者,或有閑丁不足,而營屬絶少者,審量本邑緩急,捐給各項營屬。至如軍官匠人之類,募軍有丁之屬,亦皆在移充之中。雖以前各兵曹,以各山城部將,擊鼓回啓見之,罷定宜冤,仍存勿罷,則營屬之初,有所分劃,亦可見矣。蓋部將等,爲任頗緊,亦雖納布,而然無團束之事,故始許汰定,而至於牙兵,臣於在朝時,曾聞其數多,固亦病之,嘗對人論此事,擬欲一番改正矣。及至交龜,前監司李㙫,以爲手下親兵,唯此而已,決難缺罷。又爲往復於前監司李濟,則亦言其建置綢繆之大最緊,臣遂遍考謄錄,則蓋牙兵作儀,雖在久遠,而猶未有操點鍊試之擧矣。及至丁亥,自本營釐革狀聞,以元額改成都案,保卒則依御史別單,減定二保,擇定將官,使中軍點試團束,廟堂覆啓蒙允,至今遵行。點閱試射,年年不廢,親信捍衛,已成爪牙,以臣獨見,有難容易擧論。而第載寧·遂安·瑞興三邑,逃故最多,難以塡充。臣旣面承明命,他不暇顧,不獲已就牙兵中抄出,非其子枝而冒屬者,隨急移充。遂安則所謂牙兵之在其邑者,數固零星,盡爲准副,至於載寧一郡,適當交遞,茫無頭緖。故査給牙兵,其數最夥,竝與他色目,殆過一哨,而猶尙不足,了當無期。臣用是憂悶,計無所出,欲加給營缺他雜色且盡,無可推移,欲盡給牙兵,則顧此啓聞團束,積年鍊習之親兵,未有狀稟之前,不敢任意盡捐。且念臣營所屬,旣已多缺出給,則臣雖獨奉聖旨,兵營亦不宜異同,該營所管隨營牌,則過於臣牙兵者,其數亦至半千。無寧兩邑,各皆捐出所屬,以補其不足,俾得速爲磨勘,不害於共濟之義,乃敢爲兩歧之論,仰請朝廷之裁定。其啓有曰,査出牙兵之非其子枝者,劃給各邑,而此猶不足。兵營之隨營牌,旣自備局,欲爲汰定,使報實數,而苦待回下,尙無定奪,乞令廟堂,趁速商確。若以臣營,雖已失團束之親兵,亦宜移充於京軍逃故之代,則臣旣親承玉音,不敢有所違覆云爾,則臣之初不欲膠守之意,槪可想矣。廊廟諸議,終若以爲可罷,則臣何敢捍格朝令,而及奉廟堂回關,以各色皆有官軍官收布之類,爲先搜出,以充闕額爲當。而不此之爲,徑減兵營所屬之軍,殊涉未妥爲辭,故臣營牙兵,雖已分給,兵營隨營牌,則遂不敢以一名劃給,而槪道內列邑,設置各色軍官,或曰討捕,或曰有廳,或曰除番,多者至百餘,少不下數百,卒皆容隱,收布不肯定設矣。此令一出,遂卽磨勘,臣之以終到邑執咎者,蓋由於此。而其狀啓中,臣請先被罪罰,則豈有歸罪缺令之事哉?至若牙兵之不卽同汰於雜營屬分劃之時,而臨缺副者,非但此兵捐存,固難自擅,亦以列邑之容護各項軍官,只冀盡得營屬之爲可惡,徐觀此類之盡充,詳知不足之實數,以爲啓聞變通之計,則躕躇遷就之斥,豈指此等處而發哉?夫牙兵之團束操鍊,旣是朝廷之所稟定者,而今大臣之箚,以曾無團束之事爲言,此必未燭其當初稟奪團束之實,則其所致評,固其宜也。而獨恨夫臣之以簽丁事,累次狀論,而終未得一番明白定奪,遲待荏苒之際,各邑之官軍官,已備査案之闕額,而牙兵則存罷未決,自速今日之咎也。噫,臣之所怵然自悼者,臣誠知伊時劃給之聖敎,蓋指冗瑣不緊之屬,非必指已團束之親兵,且牙兵元數,不過三千餘,只有一律漸次削弱,則異日緩急,決不足爲勤王禦賊之兵,而猶且不敢缺隨急劃副者,誠以臣親承玉音,方寸耿耿,非此則該色無磨勘之期,聖敎無奉行之實故也。天日至明,無望盡燭,畢境有孤負聖敎之歸,中夜繞床,寧不爲之拊心乎?然苟使臣,蓋爲周旋,趁早磨勘,則咎斥之言,亦奚爲而至哉?此莫非臣疏迂庸暗,不能奉行之致。雖使擢臣之髮,亦安足以塞臣之罪乎?臣之情勢,決難一刻仍冒,而客使壓境,連在站上,不敢爲規避之計,今始露章請譴,勅行未復路之前,倘蒙早賜處分,公私幸免狼狽。伏乞聖慈,天地父母,亟回淵鑑,附諒危懇,削臣職名,勘臣罪罰,以彰其慢,以安微分,千萬幸甚。答曰,省疏具悉。卿勿過辭,從速察職。
全羅·慶尙道儒生進士李頤幹等疏曰,伏以臣等,竊惟書院之作,亞於學校。國家所以尙賢養士,而爲士者,于今模範得師,莊修有地。蓋人之賢者,國不可不奬,而事之近者,士尤易取法,此右文之世,所以加意於書院者也。噫,國之養士,而所望於士,士之居此而所修於身者,不過曰道學節義兼備而具全,合爲後世之師表,則特設揭虔而宇,以爲模範莊修之地,國家迄未聞知,無所表揚而奬飾焉。豈不有歉於尙賢養士之義,而爲士林之深慨也哉?臣等,竊伏見雲峯,有五賢祠,乃麗朝文忠公臣鄭夢周,本朝判校臣朴光玉,贈掌令臣邊士貞,忠烈公臣黃一皓,師傅臣盧亨弼,餟享之所也。五賢之道學節義,有非臣等區區蠡管之見,所可模像擬議,而請陳其槪。如鄭夢周,旣爲東方理學之祖,而殉節於革命之際,則其道學之拔萃,節義之邁倫,卽朱子所謂周·程之祠,可遍天下者,殆亦可謂此類矣。若於雲峯,則嘗從我太祖大王,擊倭于雲峯之荒山,協贊而奏功,此其可祠者也。朴光玉,以小學治身家,以家禮處喪祭,建崇本堂于先塋之側,倣古義學義田之制,以敦親厚俗爲務,自少至老,整襟危坐。雖家人子弟,未嘗見其惰容,所本者,旣如是矣。當壬辰倭亂,與金千鎰·高敬命,同擧義兵,指揮士子數十人,募兵調糧,以應都元帥權慄,而勞瘁成疾,齎□而沒,是其道學節義,竝具可稱。而若於雲峯,則嘗爲缺血心撫摩,戶口日增,修改學校之類,竝有可稱,而出米數百斛,爲生徒肄業之費,親缺講授,自是邑人,始知學焉,此其可祠者也。邊士貞,不屑缺專攻性理之學,其悟解精微,多有前賢所未發者,缺斯道稱之,所本者,旣如是矣。嘗應薦至京,見先正臣李珥,缺讒,而極言辨誣,又以仁·明·武三德,勉戒缺學,宣廟下批曰,古之直士,蔑以加矣。乃召珥復其職,黑齮齕珥者。壬辰之亂,棄妻拏挺身出山,倡義號召,得兵數千,以敵愾自標,設奇計擊斬賊五十餘級。上疏曰,當今板蕩,號令不行,請先斬臣,以懲慢者,宣廟有忠憤激烈之批。是其道學節義,竝具可稱。而若於雲峯則退居耕釣,智異山之桃灘,此其可祠者也。黃一皓,襲訓家庭,常篤孝友睦婣任卹之行,內外親族,以爲依歸,及其沒後,多有爲服三年·期·功者。當其臨命,神氣揚揚,處置後事,北面四拜,南向再拜,竝辭君親,從容就死,非有所養,固不能矣,所本者旣如是矣。丁丑以來,力立淸議,而終死尊周之義,身雖虀粉,而使國有光,是其道學節義,竝具可稱。而若於雲峯,則亦嘗爲邑宰,旣有遺愛,而適値适變,得精兵數千,倍道勤王,遇大駕於天安,痛哭拜謁於路左。仁廟見其部伍整肅,嘉歎而慰諭之,此其可祠者也。盧亨弼,留心敬義之學,常置冊子,日記其言動,以不自期缺嘗一應鄕解,旣已歎曰,此不免奪志,專以養親講學爲事。仁廟問左右,盧亨弼何如人?對曰,南州第一人,請授六品職,除大君師傅,不拜,所本者旣如是矣。丙子之訌,聞南漢圍急,糾合義旅,將欲赴難。議者以爲提烏合而抗豕突,必無幸矣,不如聚糧,以助軍興。遂慨然曰,所以爲此擧,欲赴君父之急,死生成敗,非所論也。方爲進兵節度,旋聞講和而罷兵,是其道學節義,竝具可稱。而若於雲峯,則隱居敎授於智異山之雲堤,此其可祠者也。唯此五賢道學造詣,不無深淺,節義或有高下,而若論二者之兼備而具全,則古罕其比,隨其氣聲所曁,仰慕所存。而立祠享祀,在所不已,而況如贊畫樹功之地,視篆留化之邑,考盤栖迹之處,遺基餘澤,猶可想像而彷彿焉。則尤不可無妥侑之所,以致策奉之義。故兩南多士,一辭收議,已作五賢同祀之宇,以爲二南共尊之地。蓋創建之初,爲光玉□賢,而以鄭夢周追缺主享,雖已從祀聖廡,而大賢遺迹,尤不宜泯沒故也。第以臣等遠方寒蹤,未有以此而陳聞,迄今額號未降,而祀典不列,久爲聖朝之欠事,實緣臣等之慢也。夫爲賢建祠,而不借額□之重,不與祠典之數,則其在國家缺揚崇奬,而盡尙賢之方矣。亦無以聳動振作,而得缺之道矣。此朱子所以白鹿洞書院,必乞勅額者也。況雲峯爲邑,介於湖·嶺,爲南繳關阨,地顧重矣。而唯其處遠而地僻,環四境未有賢祠,近百年亦無聞人。須以文風,掃其天荒,儒化洗其推樣,必有一書院,方可爲觀盛作新之機,而且造文明之域,此誠國家之責也。今不過就其士子已成之祠宇,賁其扁額,而許以祀典而已,則非但一邑衿紳,感賜而抃踊,將見西南章甫,聞風而興起,矜式於此,莊修於此,居常而法其道學,當難而效其節義,家焉而爲入孝出悌之士,國焉而爲盡忠立慬之臣,則其效夫豈淺尠哉?臣等,俱沐崇儒重道之化,益切慕賢尙德之忱,玆敢累舍重繭,相率叫閽。伏乞聖明,特垂淵鑑,附準衆士之請,表章五賢之祠,例頒恩額,俾列祀典,則不特斯文之幸,實爲國家之幸也云云。啓下禮曹。
上在慶德宮。停常參·經筵。
兪命弘啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
洪禹寧啓曰,奉敎金在魯,旣已帶職蒙宥,卽爲牌招察任,何如?傳曰,允。
兪命弘,以都摠府言啓曰,副摠管海城君檍,以新番軍士點考坐起事,外兵曹進去之意,敢啓。傳曰,知道。
又以兵曹言啓曰,今閏五月二十五日,幼學申協稱名人,自興化門入來,差備門外擊錚,極爲駭愕,令攸司囚禁治罪,同門守門將鄭錫麟,常時不能禁斷雜人,以致闌入,亦難免其責,推考,何如?傳曰,允。
洪禹寧,以弘文館言啓曰,副修撰洪廷弼,旣有只推之命,卽爲牌招察任,何如?傳曰,允。
以副修撰洪廷弼牌不進罷職傳旨,傳于柳泰明曰,禁推傳旨捧入。
洪禹寧啓曰,迎勅翌日頒敎事,已爲啓下矣。明日待開門,大提學宋相琦牌招,頒敎文,使之製進,何如?傳曰,允。
柳泰明,以備邊司言啓曰,勅使接見時說話,自本司略加添刪,還送政院,以爲製入之地矣。取考年前使臣礪山君別單,永減白金·豹皮,移准方物等事,俱是副勅所周旋云。白山接伴使狀啓,亦言彼視德色,至今稱謝,而今於致謝之語,此數段,未免落漏。故更爲添改以送于政院,使之依此改付標以入,何如?傳曰,允。
正言尹陽來啓曰,金海府定配罪人河事。措語見上吳遂元拿覈事。措語見上權卨,更付有司,期於輸情。措語見上掌令金萬胄,曾於佐幕莅邑之日,惟以漁色宣淫爲事,駭擧穢聞,作一笑囮,且趨時壟斷,不識羞恥,人之嗤點,固已久矣。決不可因循舊擬,復畀臺職,重貽淸朝之羞,請掌令金萬胄改正。答曰,不允。
行大司憲李健命,持平朴聖輅啓曰,本府,以黃順中依律處斷事,閱歲爭執,而頃日筵中,遽以絶島定配爲批,臣等竊不勝訝惑焉。順中,幻服惑衆,瀆亂民俗之罪,前後啓辭,畢陳無餘,聖明亦敎以無一毫可恕,則揆以王法,斷不可容貸,而只以旣宥旋刑,慮爲失信之歸,竊恐聖明未及深思也。人君之信,莫大於刑政,而金石之堅,四時之信,貫古今而正民者,則其不可有小沮撓也,明矣。今此順中之蒙宥,初旣失刑,則到今正法,乃所以存刑政之大信也。昔漢武於昭平,初許納贖,貸以不死,而後因醉殺主簿之罪,乃可廷尉之奏,後世不以失信爲咎,而稱其明斷。況順中妖惡之狀,萬倍於昭平,一日寬貸,爲害無窮,請還收黃順中絶島定配之命,仍令該曹,嚴鞫得情,依律處斷。春川築堰時,當該監司·守令,旣已罷推矣。今聞其傍近諸邑,亦發煙軍,而峽路稍遠之地,計丁捧錢,以爲雇軍代立之資,怨聲載路,迄今未已,其循私蔑法之罪,不可異同。請令本道,査問其守令,一體罷職,請全家之類,仍前遠配事。入啓。答曰,不允。罷職事,依啓。以上燼餘
上在慶德宮。停常參·經筵。
下直,古城僉使李弘。
備忘記,傳于沈宅賢曰,今下弓矢,古城僉使李弘處給送。
以權益隆爲守宮假承旨,金翰運爲守宮假注書。
洪禹寧,以迎接都監言啓曰,勅行明當入京,都監事務正急,而都廳金萬胄,方被臺論,勢難行公。都廳之任,今姑改差,以司僕寺正梁聖揆差下,使之察任,何如?傳曰,允。
行大司憲李健命,持平朴聖輅啓曰,請還收黃順中絶島定配之命,仍令該曹,嚴鞫得情,依律處斷事。措語見上請全家之類,勿送北漢,仍前遠配事。答曰,不允。
正言尹陽來啓曰,請還收罪人河減死定配之命,更加嚴刑得情,依律處斷事。措辭見上請徒配罪人吳遂元,更爲拿覈事。措語見上請還收罪人權卨定配之命,更付有司,嚴加鉤覈,期於輸情事。措語見上金萬胄之不合淸選,有口皆言,居外職則漁色縱淫,作一笑囮,處臺省則趨時壟斷,不識羞恥,人之嗤罵,固已久矣。決不可因循舊擬,復畀風憲之任,重貽朝廷之羞,請掌令金萬胄改正。答曰,不允。
洪禹寧啓曰,左議政李頤命,來詣請對矣。傳曰,引見。以上燼餘
入侍時,左議政李頤命所啓,自前勅使回還時,通官等卜物,使義州馬頭領去,而此輩多詐於中路,偸出卜笥中物,而或代以雜石,或換以惡物,彼人每於渡江開驗之後,不勝憤惋,多言于譯輩,而亦無奈何矣。勅行時例給求請等物,中間見失,事甚無謂,此後則令馬頭輩,領付柵門外,一一計數以給,俾無如前偸竊之弊,何如?上曰,依爲之。
備邊司啓曰,五官司曆,勅使在西路時,請以入京後致問,故以送禮官致問館所定奪矣。昨日勅使接見時,以承皇命出來側候事發言,故以送御前通事,致問稟定,待勅使往復說話畢後,始爲送言,時刻未免差遲,而副勅,乃以出外不必問爲言,以致不得傳言矣。今聞司曆,昨日出入殿中,彷徨不安,勅使之以司曆事發言者,似出於欲定坐次款接之意,而倉卒未及覺察,問訊亦未終行,已涉歉然。且聞通官賜茶時,都監,以司曆一體磨鍊,故廚院言于譯官,請出司曆譯官,以上命請之,頗有喜色,改服將出,副勅又送人止之,極爲無聊,還出于外,因爲先勅使出去云。都監之視同通官,由於儐使狀啓中探問彼意用中書例之語,而廚院則依磨鍊請出,譯官則誤認爲上命而傳之,見待之節,事事差謬,渠則道上恒言,不以中書自處,歸館後,氣色亦甚悵然云。非特渠心之如此,勅使之先發言而後反托以出外,使通事勿傳上敎者,亦出於不快之意。旣稱皇命,隨使來此,不可失其歡心,而昨日自上以司曆處未得致問,又未賜茶,有欠款待之意,累次下敎,而已失其節次,更難變通而止矣。今日依前定奪,別遣禮官,措辭致問,似爲得宜,措辭則書送于政院,使之啓下,而司曆接待凡事,各別加意,差異於通官之意,申飭都監,何如?傳曰,允。以上備邊司謄錄
上在慶德宮。停常參·經筵。
傳曰,百官雨具。
大駕詣慕華館,入幕次後,藥房·政院·玉堂問安。答曰,知道。
傳曰,遠接使引見。
大駕還宮,入幕次後,藥房·政院·玉堂問安。答曰,知道。
接見勅使後,大殿,藥房·政院·玉堂·二品以上·六曹·兩司長官問安。答曰,知道。
右承旨洪禹寧所啓,雨勢如此,橋梁不通,以小路探知事,稟定後,卽爲分付于都監,使之卽刻擧行,而累次催促,尙無來告之事,故小臣更出問之,則都監郞廳李弘發,稱以非該色郞廳,終不出去云。其稽緩之習,殊甚可駭,而本院請推之外,無他可施之罰,從重推考,何如?左議政李頤命曰,殿坐時,急速變通事,不卽擧行,誠可駭然,似當拿推矣。上曰,罷職可也。以上朝報
上在慶德宮。停常參·經筵。
備忘記,頒赦·百官加爲之。
大殿,政院·玉堂問安。答曰,知道。中殿·世子宮·嬪宮,藥房問安。答曰,知道。
藥房啓曰,昨日冒雨動駕,晝夕迎接,伏未審夜來,聖體,若何?脚部不瑕有損,而麻痺之候,亦復如何?臣等終宵憂慮,敢來問安。答曰,知道。無事。脚部別無所損,麻痺之候,近益減歇焉。
吏曹啓曰,百官加下批政事,取稟。傳曰,當日爲之。
政院啓曰,頒赦·百官加爲之事,命下矣。某罪以下,宥〈之〉乎?敢稟。傳曰,雜犯死罪以下竝宥。
吏曹啓曰,在前有頒赦之擧,則例有別歲抄之事,今則何以爲之?敢稟。傳曰,書入。
行大司憲李健命,持平朴聖輅啓曰,請還收黃順中絶島定配之命,嚴鞫得情,依律處斷事。措語見上請全家徙邊之類,勿送北漢,依前遠配事。措語見上昨日擧動時,西班引接官,闕內及郊外,具爲來參,而陪從時,則公然落歸,累責該吏,終無形影,致使班行闕儀,其中間占便之狀,殊甚駭然,請當該引接官汰去。答曰,不允。第二件事,令廟堂稟處,汰去事,依啓。
正言尹陽來啓曰,請還收罪人河減死定配之命,更加嚴刑得情,依律處斷事。措語見上請還收罪人權卨遠配之命,更付有司,嚴加鉤覈,期於輸情事。措語見上請掌令金萬胄改正事。措語見上答曰,不允。改正事,依啓。
有政。兵批,金錫衍爲知中樞府事,朴世和爲同知中樞府事,李嵂爲同知中樞府事,以李任漢爲僉知中樞府事,權文佐爲僉知中樞府事,以崔燾中爲都摠府經歷,權益敬爲翊衛司副率,申晢爲洗馬。
傳曰,今日別歲抄,旣已書入,明日歲抄,則勿爲書入事,分付。
敎,王若曰,受皇天之眷佑,慶覃寰區,勞使節之光臨,寵綏藩服,玆敷澳號,載揚洪休。仰惟大朝,誕撫昌運,憂畏夙夜,五十載對越,不弛於一心,上下察痺,千百君歷年,無過於今日。民物咸宥於覆育,海宇竟歸於服章。持盈守成,尙慮享泰之難保,始勤終怠,深戒逸豫之日萌。肆切永圖之懷,更布惟新之化。修禋祀而霈大賚,恤疲窮而寬逋征。明其政刑,無非董飭之意。達彼幽隱,兼示彰痺之方。治具畢張,奚但四方之寧謐?德意周洽,可見萬姓之歡欣。蓋鴻化無間邇遐,故蝶域具被膏澤。琅函乍啓,如近咫尺之威顔。玉音遙宣,益感鄭重之宸眷。斯誠罕覩之盛典,詎闕同慶之令規?爰推肆赦之恩,庸告八域之衆。自本月二十八日昩爽以前,雜犯死罪以下,咸宥除之,在官者各加一資,資窮者代加。於戱,同仁一視,體天地大德曰生,滌垢蕩瑕,應雷雨作解之義。故玆敎示,克謹知悉。以上朝報
左議政李頤命請對入侍時,左議政李頤命所啓,畿邑本來殘薄,月俸且無計閏節之規,而今番勅行,以前日過站爲宿站,故供費倍蓰,物力蕩竭,不得已引用來朔之俸,前頭殆難支過云。勅使回還後,自朝家宜有商量顧恤之道矣。上曰,依爲之。備局謄錄
吏批,以李普命爲廣興主簿,徐命遇爲掌令,趙榮祿爲恭陵參奉,李宜祿爲假監役,李光普爲金泉察訪,朴弼夢爲司書。
上在慶德宮。停常參·經筵。
副修撰洪廷弼牌不進,依承傳罷職傳旨。傳曰,只推勿罷。
忠淸監司書目,韓山呈,以工曹參判權辭職上疏上送。啓。答曰,省疏具悉。卿勿過辭,從速上來察職。
京畿監司書目,高陽呈,以判決事李晩堅辭職上疏上送。啓。答曰,省疏具悉。爾其勿辭,從速上來察職。
假注書李光普遷,代以朴弼正爲假注書。
行大司憲李健命,持平朴聖輅啓曰,請還收黃順中絶島定配之命,仍令該曹嚴鞫得情,依律處斷。新除授掌令徐命遇,時在京畿楊州地,請斯速乘馹上來事,下諭。答曰,不允。下諭事,依啓。
正言尹陽來啓曰,請還收罪人權卨定配之命,更付有司,嚴加鉤覈,期於輸情。措語見上答曰,勿煩。
傳曰,來初二日館所親臨設宴事,分付。以上朝報
政院啓曰,館所接見時說話,依例書入,而或不無未盡之語,令廟堂增刪,以備睿覽,何如?傳曰,允。備局謄錄
迎接都監啓曰,親臨設宴□□□司曆□有勸□茶禮之擧,則坐次及接對□事,不可不預定。故更□□□□□往□□□□□□司曆,當坐於勅使之後,而賜以方席,宴床用紙□□自上勸酒時,亦無擧手之節爲好,而至□□□□司曆,當設交椅,坐於勅使之後,而依此擧行之意,分付各該司,何如?傳曰,允。宴享廳謄錄郞廳李澤徵書。郞廳柳埅校。
上在慶德宮。停常參·經筵。
以迎接都監草記,副使病重,親臨設宴,似當變通事,傳曰,親臨宴差退設行之意,言及可也。
院前啓,請還收罪人河減死定配之命,更加嚴刑得情,依律處斷。請還收罪人權卨定配之命,更付有司,嚴加鉤覈,期於輸情。請當該譯官等,令攸司摘發科罪事。請水閣橋觀光依幕家長,摘發科罪事。請日後勅行時,觀光依幕,一切禁斷,犯□家長論罪事。答曰,不允。末端□□事,□□。
判尹朴權□〈上疏〉。大槪,□□熱驅馳之餘,賤疾□□□□起居之班,李□進□頭伴送之任,尤無自力之望。伏乞削臣本兼之任·伴送之任,亦許遞免,俾延殘喘事。入啓。答曰,省疏具悉。伴送之任許遞,卿其安心勿辭,調理行公。
謝恩,副修撰洪廷弼,司書朴弼夢。以上朝報
備邊司啓曰,因迎接都監啓辭,勅使求見地圖事,有令廟堂稟處之命矣。日者接見時,勅使以白山水派,頃得地圖,憑准之意發言,故自上使御前通事,答以荒絶之地,有難詳審圖畫,及至年前定界之時,始得明知,以其圖形爲准,他無可以凭考者云云。蓋彼旣拈出白山水派而爲言,上敎之如是酬酢,勢固然矣。而今乃備擧訓旨以爲,豈有有國家無地圖之理云。而至令轉奏,示以大地圖,此與當初泛以白山拈出發言者有異,不可謂以無有,而終不覓給地圖,則備局雖有一件,有大段誤處,今方訪問,收聚他件,而姑待明日登對稟定後,入給之意,敢啓。傳曰,知道。以上備局謄錄
迎接都監啓曰,卽者首譯朴泰和·金指南等來言,上勅招渠等謂曰,卽此副勅病根,爾等知之乎?答曰,潦炎此酷,似由於暑癨矣。上勅曰,副勅往來白山之時,金指南爾旣陪行,此人性情,必能詳知,少有不快於心,則輒爲病發矣。今番我們出來時,親承訓旨,若曰,白頭山東脚,由豆滿江入海,西脚自鴨綠江,經分水嶺鳳凰城而入海,此則朕明知,而南脚一派盡處,猶未能知之,爾們今行,可以詳探而歸耶?副勅對曰,到朝鮮,見地圖則可知云矣。來此之後,爾國乃以無地圖爲言,以此焦心而生病矣。以理推之,豈有有國家,而無地圖之理乎?爾們以此意,告于館伴,轉奏國王,示以大地圖,則我們行中,有小地圖持來者,可以較准而歸達,副勅之病,自當易療矣。首譯等對曰,大人泛然問之,而無着實尋覓之事,故俺等對以曾未得見,未知其在於何處云,而元無地圖之說,非俺等之說也。大通官朴得仁繼言曰,日者國王接見時,御前通事以爲,無有故□□轉聞而傳語矣。首譯等曰,大人所敎如此,何可不告達館伴,而未知皇帝訓旨,緣何而發耶。上勅曰,此無他,天下諸國山川,皆載於一統志,而白山形勢,猶未詳審,故如是矣,切勿疑惑可也云云。此與循例求請有異,臣等不敢擅斷許否,令廟堂稟處,何如?傳曰,允。出備局謄錄
上在慶德宮。停常參·經筵。
夜五更,流星出鼓星下,入西方天際。狀如拳,尾長四五尺許,色白。
下直,報恩縣監呂必時。
正言尹陽來,加資肅拜。
政院啓曰,備邊司郞廳,以大臣意來言,今日雖非賓廳日次,有稟定事,來會賓廳矣,敢啓。傳曰,引見。
吏曹,今番謝恩使,以進賀兼謝恩使,改付標。啓下。
引見時,大司憲李健命所啓,以黃順中依律處斷事,閱歲爭執,而頃日筵中,遽以絶島定配爲批,臣竊不勝訝惑焉。順中幻服惑衆,瀆亂民俗之罪,前後啓辭,畢陳無餘,聖明亦敎以無一毫可恕,則揆以王法,斷不可容貸,而只以旣宥旋刑,慮爲失信之歸,竊恐聖明,未及深思也。人君之信,莫大於刑政,而金石之堅,四時之信,貫今古而定民志,則其不可有少沮撓也,明矣。今此順中蒙宥,初旣失刑,則到今正法,乃所以存刑政之大信也。昔漢武於昭平,初許納贖,貸以不死,而後因醉殺主簿之罪,乃可廷尉之奏,後世之人,不以失信爲咎,而稱其明斷。況順中妖惡之狀,萬倍於昭平,一日寬貸,爲害無窮。請還收黃順中絶島定配之命,仍令該曹嚴鞫得情,依律處斷。上曰,勿煩。又所啓,前冬忠州討捕使李相發赴任時,到板橋站,因酒幕有司之推治酒幕後,南姓士人多發奴子,與酒幕人,圍立討捕使所住之處,討捕所率結縛捉去。討捕使計無所出,親往南姓人之家,據理論責,南哥末乃出給婢夫一人,及到龍仁,治以治盜之律。南哥或斷鄕曲,凌蔑別星之狀,誠極可駭,而討捕使之不以法推治,輕施周牢等刑,亦甚乖戾。以此,備局累度行査於本道,未能査定,仍送刑曹,而良才驛夫之招,果爲明日。至於南哥婢夫,則亦不能全諱,特以婢夫之故,累次受刑,未盡吐實,遇赦蒙放矣。此而置之,豪强之類,無所懲畏,而使命將至阻閡,官吏之溢刑,亦不可不糾責,請南姓士人之家長,遠地定配,李相發罷職。答曰,依啓。
正言尹陽來所啓,請還收罪人河減死定配之命,更加嚴刑得情,依律處斷。請還收罪人權卨定配之命,更付有司,嚴加鉤覈,期於輸情。答曰,勿煩。又所啓,防納與受之罪,宜無異同,而今番春川大同米換錢事,受者罪至於流配,與者罰止於罷推。若使本邑之倅,守法而不與,則李公胤何從而換其米乎?朴泰恒以秩高倅宰,假托民願,瞞報該廳,換貿公穀,助成私役。雖以重臣疏語觀之,幻弄欺蔽之狀,昭著難掩矣。論其所犯,不可推罷而止,請春川前府使朴泰恒,拿問定罪。答曰,依啓。又所啓,日昨勅使之退詣館所也,以渠漲橋圮,迂從間途。其所頹圮之處,不過一席之地,則連板架塹,自可成路,方便修完,咄嗟可辦。而京兆及部官,慢不擧行,致有臨時改路,創改無前之事,其擧措之苟簡,實有不可使聞者。宜有警責之道,請京兆當該堂上郞廳及部官,從重推考。答曰,伊時雨勢,非倉卒鋪板,所可通路,推考則過矣。不允。
引見時,領議政李濡所啓,當該承旨及都監堂上推考,當該郞廳罷職事承傳,罷職現告軍色郞廳李有壽。以上朝報
迎接都監啓曰,卽者備局送以地圖簇子,故使首譯輩,持示於勅使,則兩勅見後謂曰,此地圖,甚爲疎略。白頭山與義州相對,尤可見其失眞云。而仍以其行中所持地圖,出給首譯曰,須以此往示館伴·戶判之後,還爲取來,而爾們地圖中,各邑道里遠近,更爲詳細書示云。此事非臣等所敢擅便,更令廟堂稟處,何如?傳曰,允。
入侍時,領議政李濡所啓,以彼中別諭事,群議或以爲當別爲謝恩,或以爲當添數句謝意於頒詔謝表中云,而別諭辭意,旣非尋常。其視書冊較重,似不可只添數句謝意於頒詔謝表中,而曾前使行時,或有可以謝恩之事,因通官輩所言,行之者多。故今番亦令遠接使,探問當謝與否於通官輩,則答以不可不別爲謝恩云,一起方物,當爲加備以送矣。左議政李頤命曰,臣下往長湍時,以別謝當否,探問通官輩事,仰達矣。路中以儀節事,紛擾譯輩,未及探知,勅行到高陽後,始問于通官,則答以爲別諭事體,較重於書冊賜與,別爲謝恩爲當云矣。上曰,別諭雖無着落處,彼人以當謝爲言,則不可不別爲謝恩,一起方物,加磨鍊擧行可也。
備邊司啓曰,因迎接都監啓辭,勅使所言地圖中,各邑道里遠近,旣爲詳細書示事,令廟堂稟處之命矣。今此地圖,旣許覓給,則書示道里之請,雖不全然防塞,自京都北至于六鎭,南至于東萊,東至于江陵,西至于豐川·義州等處,道里竝爲懸錄,以示無妨,而至於非直路之列邑,一一詳考出給,不但倉卒,勢難周旋。始以白山水派,較准爲言,則後以此爲請者,有異於當初主意,似涉不緊。此則使譯官,從便語及之意,竝爲分付都監,何如?傳曰,允。以上備局謄錄
傳曰,來初二日,館所親臨設宴事,分付。
大臣·備局堂上,引見入侍時,禮曹判書金宇杭所啓,臣以禁府事,稟達矣。罪人宋廷蕃議處公事,判付內照律施行事,命下矣。取考律文,則詐欺官私取財條曰,若監臨主守,詐取所監守之物者,以監守自盜論,未得者減二等,杖一百,徒三年云。今此廷蕃所犯,擅出官穀,私授吏屬,則當以監守自盜論。而雖已出庫,未及入己,則計贓論斷,誠爲太重。法文所謂未得者,用計取財而未得之謂也。旣不入己,則此可以旁照比擬,而若以減等徒配勘斷,則亦涉輕歇。且罪人未承款之前,徑先照律,有違常規。成命雖下,不敢直爲照入,下詢大臣而處之,何如?工曹判書金鎭圭曰,臣亦待罪禁府,故昨與判義禁同坐,議此照律,而所見不無異同,未能以文字啓達,今陳稟於榻前矣。宋廷蕃,擅出官穀一百七十餘石,私付其穀物於吏屬。以錢計贓則爲四十貫者,不知其幾,而第律文所謂計贓者,卽計入己之贓也。今廷蕃則雖出官庫,而未及入己,計贓論斷固太重,而以未得旁照云者,恐不然。治盜事目,强盜得財者死。所謂得財,非必取用也。掠人財物,接置他處而發覺,則例與取用者,同律勘斷。以此觀之,擅出官穀,接置私家者,雖未及入己,謂之未得太寬緩。且同是官庫,而以大同移充還上,或以還上移於官廳,則那移之律,亦且不輕。況廷蕃所犯,其爲痛駭,非那移之比,則以徒配擬律,尤豈不輕歇乎?宇杭曰,依據律文,旁照比擬之外,低仰輕重於勘罪,非有司之所敢爲也。上曰,以入己計贓,則律名太重,而施以徒三年,亦爲亦爲輕歇,流配,何如?領議政李濡曰,律文中,未得財之說,槪言爲盜設計,而未得偸出財物也。其心則可惡,而其計則未成,故擬律之際,輕重差別。至於廷蕃,擅出官穀,移置別處,如未發覺,終必爲入己之歸。渠所發明,雖未知如何,而所謂堂參價,豈有三年不償之理哉?以獄體論之,罪人自服則已,若有發明,則必須詳覈,然後可以論此矣。向者李祥輝受刑累次,而久後因其子鳴冤,參酌處分。今者未覈實之前,輕先酌處,事未得當,則守令之貪汚,必無懲畏之道矣。左議政李頤命曰,近來贓法不嚴,此人若在孝廟時,則難免於死矣。例刑三次後,遽有議處之命,本府所當更請刑訊,若有發明之事,則明査處實,而其中不無可恕之端,則酌處爲可,不然則依法處斷,恐合事宜矣。宇杭曰,臣以渠所發明事,啓請行査,則道臣以爲,自本道旣已親自究覈於吏輩,明白捧招,則更無可査云。而所謂堂參價·鐵物價,新到之初,無他出處,京商人之往來本縣者處,先爲貸出以給,未卽還報,遞任後以官廳穀還償云。此一款,所當査問其虛實,而吏曹書吏及所謂京商人,不過渠之所親,雖推問取招,其言不足信,更無査實之道,不得不請刑,旣有照律之命,而未及入己,則便是奸未成之類,不可計贓用律,參酌處分,恐無不可矣。鎭圭曰,大臣以爲,停刑命下後,本府所當更請刑訊云,臣於是瞿然。臣於頃者,或引入或行公,故此獄首末,未能一一參坐,而至於停刑議處啓下時則參坐,而其當更爲請刑,判義禁旣無其意,臣亦未思得矣。蓋攸司異於臺官,成命旣下後,固不敢更請加刑,且雖請加刑,禁府事體,與刑曹不同,朝家厚待士大夫,例刑則訊杖不着於肌。以此刑訊,雖累十次,萬無得情之理。且大臣雖以詳査仰達,夫行査之規,入於臺啓及御史書啓,而罪人自明,則例行査,而廷蕃則道臣旣發其事,招致其吏奴,一一捧招啓聞,又安有可以更査之端乎?所謂鐵物價·堂參價,元不成說,近二百石穀物,若果用於官事,則豈無文迹之可據者乎?近來贓法不嚴,前後被罪之人,終至放釋,或有收用者,事極寒心。而廷蕃則論以入己計贓,事涉過重,而若旁照於未得,而施以徒配之律,則太輕矣。上曰,予豈不知贓法之爲重?廷蕃旣無顯然入己之迹,計贓論斷,事涉太重,徒年輕歇,流配可也。出義禁府謄錄
領議政李濡所啓,北漢山城,外方人民之來居者,其數不多,而率皆無根着,事涉虛疎,故京中之人,牛馬賊外,罪犯全家者,依曾前南漢例,定配於此,則率家居生,非如外處無根之輩,似爲着實,故有所稟定矣。今者臺啓,請其還寢,臣之本意,固亦以爲,城中自有各其衙門,所屬名目,可以使喚者,又有各寺僧徒,不患其無人,臨急則都民擧將移入,不必別爲募聚,反致雜亂,而臺啓又如此,則還罷恐無不可矣。上曰,此後則然,而全家徙邊罪人二名,曾已入送山城,此人亦爲移配乎?行大司憲李健命曰,頃者小臣待罪秋曹時,以全家徙邊,送于北漢者,下來京中,與人相訟于刑曹,事甚可駭矣。上曰,罪人二名,已送北漢者,亦爲移配他處可也。出備局謄錄
引見時,副勅所求倭劍及各色紙地覓給事,東國地圖給示副勅事,五官司曆處禮單,依中書例磨鍊,求請則勅使都求請中,加磨鍊以給事,榻前定奪。上同
上在慶德宮。停常參·經筵。
巳午時,日暈。
知敦寧閔鎭厚,戶曹判書趙泰耉上疏。大槪,臣等於都監郞廳罷職事,厥罪惟均,勘律懸殊,有不敢晏然者。伏乞竝罷臣等之職,以伸公法,以安微分事。入啓。答曰,省疏具悉。卿其勿辭行公。
假注書沈尙鼎病,代以金翰運爲假注書。
右承旨洪禹寧上疏。大槪,伏聞日昨筵中,因大臣所達,有當該承旨問備之罰,臣不勝瞿然之至。玆敢露章自列,乞蒙恩遞,以安微分事,及吏曹參議李觀命辭職上疏。入啓。答曰,省疏具悉。爾其勿辭,從速察職。
吏曹,伴送使尹德駿。啓。
院啓,請還收罪人河減死定配之命,更加嚴刑得情,依律處斷事。請還收權卨定配之命,更付攸司,嚴加鉤覈,期於輸情事。請慶尙左兵使李基泰罷職事,請京兆當該堂上·郞廳及部官,從重推考事。入啓。答曰,勿煩。
明日,館所擧動時,大駕出宮,初嚴卯初二刻,二嚴卯正一刻,三嚴辰初初刻,開門差早。
吏曹口傳政事,以安重弼爲兵曹佐郞。
副修撰宋成明牌不進,罷職傳旨。傳曰,只推勿罷。
禁府,林時華拿囚。啓。以上朝報
迎接都監啓曰,卽者首譯以勅使意來言,副勅所患已差,親臨宴設行於明日,而今日大臣茶禮,則停止,宜當云。大臣茶禮,時刻已迫,勢難變通,而勅使所言如此,故敢此仰稟。傳曰,依所言爲之,而茶禮床,分給各房可也。
備邊司啓曰,館所親臨設宴時,接見說話,依政院啓辭,更加添刪,還送政院,使之書入之意,敢啓。傳曰,知道。以上備局謄錄
迎接都監啓曰,五官司曆接待之節,旣以中書例爲之矣。在前中書出還時,有中路問安禮單,今亦令該曹磨鍊以送,以示有別於通官之意,何如?傳曰,允。出禮曹謄錄
義禁府啓曰,以迎接都監啓辭,刑曹啓目,出身林時華,移本府處置事,允下矣。林時華,今方待命,卽爲拿囚之意,敢啓。傳曰,知道。出義禁府謄錄
兵曹啓曰,明日館所擧動時,本曹郞廳各差備,不可不備員,而郞廳八員內,正郞一員,迎接都監郞廳一員,把守郞廳佐郞一員,兼春秋預備一員未差,內外司上直及各差備,他無推移之路。佐郞未差之代,令該曹以在京無故人,卽爲口傳差出,以爲分排之地,何如?傳曰,允。出吏曹謄錄
上在慶德宮。停常參·經筵。
以迎接都監草記,傳曰,今已雨霽,動駕之意,言及可也。
大駕詣館所,入幕次後,藥房·政院·玉堂問安。答曰,知道。宴罷後,藥房·政院·玉堂問安。答曰,知道。
大駕還宮後,藥房·玉堂·政院問安。答曰,知道。
傳曰,今此館所出次時,侍衛諸臣,累次傳呼催促,趁不來待,事體未安,査出推考可也。
院前啓,請還收罪人河減死定配之命,更加嚴刑得情,依律處斷。請還收罪人權卨定配之命,更付有司,嚴加鉤覈,期於輸情。慶尙左兵使李基泰,前後莅臨,到處貪縱,湖右庄園,廣占膏腴。及到南閫之後,自知年紀已暮,前途無幾,饞饕之習,有加於前,剗削給代之布,盡歸萊市,以爲潤橐之資。率畜近邑之妓,鬻權納賄,厚招軍民之怨。若其聚妓酣樂,抛棄戎政,特其餘事爾。南來之人,莫不罵詈,搢紳之間,亦多傳說。邊閫重任,終不可仍畀如此之人,請慶尙左兵使李基泰罷職。答曰,勿煩。
前啓,京兆堂上·郞廳及當部官,從重推考事,停啓。
府啓,請還收黃順中絶島定配之命,仍令該曹嚴鞫得情,依律處斷事。答曰,勿煩。
前啓,全家定配之類,依前遠配事,停啓。
禮曹判書金宇杭〈上疏。大槪〉,賤疾暴重,全無自力之路,今日館所動駕時,終不得趨參於陪從之列,分義掃地,罪合萬殞。且臣入於翌日宴宰臣啓下之中,而數日之間,決難運動,乞賜矜察,遞臣本兼職名,參宴宰臣,亦令變通,仍治臣罪,以安私分事。入啓。答曰,省疏具悉。參宴宰臣,令政院稟旨變通,卿其安心勿辭,調理行公。
玉堂箚子。大槪,敢陳蒭說,以備裁擇事。入啓。答曰,省箚具悉。今玆箚陳,蓋出深憂,大意則好,可不留心焉?
副修撰宋成明·洪廷弼牌不進,依承傳罷職傳旨。傳曰,只推勿罷。以上朝報
政院啓曰,領·左相·迎接都監堂上,來詣請對矣。傳曰,引見。
迎接都監啓曰,臣等卽往西宴廳,使首譯再次送言,請留於勅使,則答以挽留至此,留一日,初七日可以回程云。而仍以畿邑四至道里,爲先書示之意,更爲懇請,故使首譯等,力爲防塞矣,敢啓。傳曰,知道。遣近侍請留。以上備局謄錄
上在慶德宮。停常參·經筵。
院前啓,請還收罪人河減死定配之命,更加嚴刑得情,依律處斷。請還收罪人權卨定配之命,更付有司,嚴加鉤覈,期於輸情。請慶尙左兵使李基泰罷職。答曰,勿煩。
府啓,請還收黃順中絶島定配之命,仍令該曹,嚴鞫得情,依律處斷。答曰,勿煩。
判府事趙相愚箚子。大槪,病勢添重,未克隨駕,不勝惶恐,待罪事。入啓。答曰,省箚具悉卿懇。有疾未參,別無所傷,卿其安心勿辭,亦勿退待,從容善攝。仍傳曰,遣史官傳諭。
副修撰宋成明·洪廷弼牌不進,罷職傳旨。傳曰,只推勿罷。
政院啓曰,卽者,備邊司郞廳,以大臣意來言,禁府有備員開坐,同議擧行之事,而同義禁申銋以本職未肅拜,時未行公,卽爲牌招,趁速擧行云。吏曹參判申銋,牌招,何如?傳曰,允。
副提學鄭澔上疏。大槪,臣於中路病重,付呈辭狀矣。還爲下送之敎,忽出於千萬意慮之外,惶恐隕越,措躬無地。忍死舁疾,來詣城底,而病勢愈劇,斷無出肅之望。伏乞亟賜鐫改,仍治臣前疏妄率之罪,以謝物議事。入啓。答曰,省疏具悉。卿其勿辭,從速察職。
副修撰宋成明·洪廷弼再牌不進,依承傳罷職。
上在慶德宮。停常參·經筵。
有政。兵批,以尹憲柱·李寅錫付軍職。以上朝報
迎接都監郞廳,以領議政意啓曰,臣來詣館所,以承命請留之意,使差備譯官措辭,言於大通官,傳言於勅使,則答以在前勅行回程,例在十日之內。俺等適値雨水,且緣副勅之有病,留館已踰一旬,皇帝必以過期爲慮。特遣大臣勉留,雖不勝感激,而不敢仍留云。副勅以當此炎熱,大臣承命遠來,亦不安於心之意,別爲送言于臣。又曰,欲知地圖中道里一款,非皇帝之意也。俺之往來本國,前後已至三次,詳細問知而歸,皇帝或有所問,以此爲對。且白山圖形,旣已寫出,而自白山以南未見之處,又盡畫圖,作爲完幅,一件持去,一件留置本國,則俺之聲名,亦可以流傳於此。故當初所請,蓋出於此,元無他意,而旣云本國無所記,則不必强請。非係大段,更勿爲慮云云矣,敢啓。答曰,知道。以上備邊司謄錄
上在慶德宮。停常參·經筵。
夜一更,流星出氐星上,入坤方天際。狀如拳,尾長三尺許,色白。
府啓,請還收黃順中絶島定配之命,仍令該府,嚴鞫得情,依律處斷。答曰,勿煩。
右尹金德基上疏。大槪,臣見差松都餞慰使之任,夜間母病猝重,扶護焦泣,不得不冒死哀籲於孝理之下,伏乞速賜變通事。入啓。答曰,省疏具悉。餞慰之任,令政院變通,卿其勿辭,救護焉。
正言尹陽來啓曰,頃以京兆堂·郞及部官推考事論啓,而旋停矣。伏見右尹金德基疏本,譏切斥詆,指意非常,臣實瞿然,繼以慙恧也。伊日雨勢之驟急,臣亦豈不知,而闕外正路之橋,爲水所齧,陊圮於傾刻之間,不能輸一木駕一板,爲方便通道之圖,終令客使迂間道,創開無前之規,可謂國有紀綱乎?如臣疲劣,猥叨匪據之職,求罪於無可罪之地,易言於不可言之事,其爲失職,莫過於此。若在漢時,宜見責於獨坐之風稜,而第念問備之啓,不過循例規警,則有何可怒之端,而自明之疏,過用氣力,不少斟量。今之爲臺閣者,不亦難乎?此莫非臣言行,不見孚於同朝之致,將何顔面,復據榮次乎?且僚臺以軒架觀賞人査出歸虛事,至於引避。臣於其時,適以式暇,不能見簡通謹悉,而私書往復,旣有參涉難安之端,固無異同。以此以彼,宜欲自引,而賤疾適苦,今始來避,請命遞斥臣職。答曰,勿辭,退待物論。
京畿監司書目,陰竹縣監金錫文,勅使回還時,欲避差員,稱病呈狀,至於印兵符,直送營門,誠爲可惡。爲先罷黜,其罪狀,令朝廷處置。傳曰,金錫文所爲,誠極可駭,拿問處置。
禁府,金錫文拿囚。啓。
上在慶德宮。停常參·經筵。
政院啓曰,正言郭萬績·尹陽來,引避退待,已至經宿,而諫院無行公之員,尙未處置,事甚未安。除陳疏入啓外,呈告人員,竝卽牌招,以爲處置之地,何如?傳曰,允。
大司諫趙道彬啓曰,病狀比劇,無望供職,今因僚臺處置,召牌儼臨,不得不忍痛詣臺,而臣於處置之際,有不可參涉者。當初兩僚發啓之時,臣方呈告,雖未得拆見簡通,亦有所私書往復之事,則今何敢晏然可否於其間乎?請命遞斥臣職。答曰,勿辭,退待物論。
司諫韓永祚辭職上疏。入啓。答曰,省疏具悉。爾其勿辭察職。
獻納洪重休牌不進,依承傳罷職。
京畿監司書目,南陽府使李世祥,勅使回還時,厭避差員,呈病圖免,爲先罷黜,其罪狀,令朝廷處置事。又書目,楊根呈,以判敦寧崔奎瑞辭職〈上疏〉上送事。啓。答曰,省疏具悉。卿其勿辭,宜速上來行公。
府啓,請還收黃順中絶島定配之命,仍令該府,嚴鞫得情,依律處斷。竝引嫌而退。隨聞論啓,未爲不可,不卽査出,在我何嫌?請推之啓,蓋存事體,自明之疏,何必爲嫌?論啓之初,旣已參涉,嫌難處置,其勢固然。請正言郭萬績·尹陽來,大司諫趙道彬,竝命出仕。答曰,不允。處置事,依啓。
吏曹啓曰,臺諫·守令有闕,政事,取稟。傳曰,明日爲之。
兵曹,司果丁時潤身死,曾經臺侍。〈啓〉別致賻。以上朝報
迎接都監草記,傳敎內,此非都監私贈之物,則決不可不受之意,反覆開諭,期於傳給可也事,命下矣。臣等使首譯傳言曰,皇恩至深,豈此些少之物,所可致謝乎?副使連年來臨於弊邦,與尋常勅使有別,此後復來,有未可知,主上心甚缺然。以古人贐行之意,有此所送,其在相敬之道,決不可不受,皇帝聞之,亦必以受之爲宜,有何可疑乎?今者主上使吾輩反復開諭,期於傳送,故不避煩猥。又此送言云,則副勅曰,國王此擧,俺豈不萬萬感激而喜幸乎?然而旣以決不可受之意,悉言於昨日,以此回奏國王爲可云。臣等又爲送言曰,終若不受,則主上必以爲無顔,吾輩,亦將何辭而回奏乎?更擧前說,申申言及,則副勅曰,苟可受之,豈待三四度往復哉?俺心感激,不以受與不受而有間,須以決意不受之意,回奏云矣,敢啓。傳曰,知道。以上備局謄錄
上在慶德宮。停常參·經筵。
自昧爽至辰時,有霧氣。
下直,洪川縣監趙道輔。
政院啓曰,卽者,吏曹郞廳來言,今日爲政事,命下。而判書宋相琦病不來,參判申銋,參議李觀命未肅拜,不得開政云。判書宋相琦,參判申銋,參議李觀命,竝卽牌招開政,何如?傳曰,允。
有政。
左承旨南就明,奉敎金在魯再度呈辭。入啓。遞差。
京畿監司書目,高陽呈,以伴送使刑曹判書尹德駿辭職上疏上送事。啓。答曰,省疏具悉。本職今姑勉副,卿其安心,勿辭往來焉。又書目,楊州呈,以掌令徐命遇辭職上疏上送事。啓。答曰,省疏具悉。伊時臺言,實涉過當,旣往之事,尤無可嫌,爾其勿辭,從速上來察職。
謝恩,左承旨洪禹寧,右承旨兪命弘,左副承旨沈宅賢,右副承旨柳泰明。
傳曰,召對爲之。入侍,承旨沈宅賢,玉堂申思喆·魚有龜,假注書姜必輔,兼春秋尹植,史官朴思益。
副修撰尹鳳朝牌不進,罷職傳旨。傳曰,只推勿罷。
今日召對時,新除授同副承旨李世勉,時在京畿楊州地,乘馹上來,下諭事,榻前定奪。
兵批,以尹德駿付副護軍,以尹憲柱付司果,以朴弼正付司正,以金翰運付副司正,以李澤·閔欽·金一鏡·許玧·姜世輔·尹五商付副護軍,以李世勉付副司直,以趙昌會付副司果,以金鼎三·趙重璧付副司猛,以吳重周·李森·南就明·成鑄·權以鎭·沈仲良·崔啓翁·李眞儉付副護軍,以李台佐付副司直,以金在魯付副司直,以金取魯付副司勇。
吏批,以李國休爲禮曹佐郞,吳命恒爲西學敎授,李秉常爲中學敎授,金楺爲南學敎授,尹彙成爲陰竹縣監,尹趾仁爲左副賓客,李顯章爲繕工假監役,李道運爲工曹佐郞,李顯徵爲大靜縣監,申以衡爲參禮察訪,金在魯爲說書,李孝根爲高山察訪,閔聖魯爲庶尹,吳勣爲相禮,韓重熙爲掌樂正,李台佐爲南陽府使,洪禹岳爲繕工監役,李彦綱爲刑曹判書,尹鳳朝爲副修撰,洪禹瑞爲副修撰,李秉常爲獻納,安絿爲明陵參奉,安重弼爲兵曹正郞,校書博士單金就綱,承文副正字二單趙彦臣·柳綎,待敎單徐命均。以上出吏·兵曹政單
備邊司啓曰,宣惠廳堂上一員,未差之代,以禮曹判書金宇杭差下,使之察任,何如?傳曰,允。出備局謄錄
上在慶德宮。停常參·經筵。
下直,慶尙都事鄭東後,江原都事李明彦。
政院啓曰,執義權,掌令金斗南·徐命遇,持平金榦俱在外,大司憲李健命,持平朴聖輅竝呈辭,連日監察茶時,事甚未安。除在外人外,呈告人員,竝卽牌招察任,何如?傳曰,允。
領議政李濡初度呈辭。入啓。傳曰,遣承旨敦諭。
副修撰尹鳳朝牌不進,依承傳罷職。傳曰,禁推。
校理申思喆上疏。大槪,臣於昨夕召對罷出之後,得聞老父重患暑感,症情非細,臣方寸焦灼,不能自定,情理所迫,不得不陳章徑出。伏乞聖慈,亟罷臣職,仍治臣擅離之罪事。入啓。答曰,省疏具悉。爾其勿辭,救護父病。
府啓,請還收黃順中絶島定配之命,仍令該曹嚴鞫得情,依律處斷。近來國綱解弛,人不畏法。鳳山定配罪人張大維,擅離配所,來住京第,酣歌度日,自同平人,事之寒心,莫此爲甚。請張大維,令有司考律加配。各邑定配之類,自其官朔望點考,使不得離次,自是法例,而鳳山定配罪人張大維,肆然入京,今已累月,而本官任其去來,無意推還,其慢法尸職之罪,不可置而不論,請當該郡守罷職。士大夫行己,廉隅爲重。雖微官庶職,不可放倒也,明矣。尙瑞直長黃霨,召入臺諫,至請削版,而晏然在職,無意辭避,不可仍置其職,請尙瑞直長黃霨汰去。答曰,依啓。黃順中事,不允。
傳曰,典獄摘奸,輕囚放釋。
左承旨洪禹寧書啓,臣承命敦諭于領議政李濡,則以爲,臣之叨此重任,已閱十朔,而未有一籌半畫裨補聖化,徒積尸素之譏。從玆以往,不過如斯而止爾。今此尋單丐閑,非出於私便身圖,實恐國事之僨誤而然也。不料聖明,不賜矜許,特遣近侍敦諭,辭旨勤懇,有踰常格,臣誠感泣,繼以悶蹙。臣若可以就列,則初何敢爲控免之計乎?雖蒙異數,更無趨命之路,只增惶霣,謹當以一箚畢暴微悃云矣,敢啓。傳曰,知道。以上朝報
備邊司啓曰,近日科場之濫雜,日以益甚,不可無另加申飭變通之道,士習日偸,法令不行,誠爲可慮。而其中場屋之狹隘,或至有蹂躪致死之變,尤爲寒心。隨從率入之弊,漸甚於前日,一儒生帶率六七人者有之。場內之狹隘,入場後紛拏,皆是此輩所爲。近聞太學陞補,泮水堂亦有難容之時云。前頭監試東堂,其所難容,必倍甚焉,不可不別樣嚴禁。令該曹分付照訖官及四館所,照訖則稍嚴講規,錄名及儒生出入時,竝令考見照訖,無照訖攔入者,依事目冒入人例,一一論罪。且外方試官,令該曹極擇有才學風力人差送,參試官亦令本道守令中,別爲擇差,宜當。且試紙變通事,曾已啓下分付,而不爲申飭,則亦必如前無效。京外錄名官及試官處,各別分付,打印時,考試時,濫用好紙者,依事目停擧拔去之意,分付該曹,使之嚴明知委於京外試所,何如?傳曰,允。出備局謄錄
政院啓曰,江原前監司朴泰恒,因臺啓有拿問之命,而新監司南致熏,除拜已久,尙未辭朝。本道凡事,委屬可慮,卽爲催促,使之趁速辭朝,何如?傳曰,允。上同
上在慶德宮。停常參·經筵。
自辰時至午時,有霧氣。
政院啓曰,金吾議處公事,尙不擧行,旣涉未安,大政之前,本曹亦多有備員開坐之事,而吏曹參判申銋,呈辭不出,卽爲牌招察任,何如?傳曰,允。
謝恩,吏曹參判申銋。
傳曰,史官三員待命,騎馬九匹立之。外各司內摘奸。
府啓,請還收黃順中絶島定配之命,仍令該曹,嚴鞫得情,依律處斷。結城幼學姜世謙,呈狀本府,以爲土豪沈廷元,發掘世謙母墳,曳出內棺,轉投溝中,外棺橫板翣扇則盡爲燒火。自本道査出啓聞,而該曹未及回啓之前,今因赦令,混入於蕩宥中云。臣等,取考本道査狀,則廷元罪犯,果爲狼藉,旣已箇箇自服,則法當考律定罪,而道臣之啓稟,該曹之輕釋,俱失太寬矣。自前情犯甚重之人,則雖遇赦令,不可輕易放釋。雖以卽今時囚觀之,亦多未赦。而今此廷元,發人塚墓,情狀絶痛,此而置之,外方武斷之輩,無以懲治,請沈廷元,依本律定罪。答曰,不允。末端事,依啓。
領議政李濡箚子。大槪,昨於特宣恩諭之下,未得趨命,惶感罔措之餘,更暴微悃,冀蒙矜許事。入啓。答曰,省箚具悉卿懇。昨者請急之章,遽出仰成之辰,不覺愕然,特遣承宣,有所敦勉矣。情志不孚,巽牘繼至,慙恧之極,寧欲無言。卿旣無情勢之難安,又無疾病之難强,而當此屯艱之會,不思鞠躬盡瘁之義,必欲釋負就閑,是豈所望於元輔者也。大臣去就,不宜自輕,須體予倚毗之誠,亟斷來章,出而論政,用副如渴之望。仍傳曰,遣史官傳諭。
政院啓曰,江原監司朴泰恒,因臺啓有拿問之命,而新監司南致熏,除拜已久,尙不辭朝。本道凡事,委屬可慮,卽爲催促,使之趁速辭朝,何如?傳曰,允。
京畿監司書目,楊州呈,以刑曹參議李喜朝,病重上來不得事。啓遞差。以上朝報
義禁府啓曰,昨因臺啓,鳳山定配罪人張大維,擅離配所,來住京第,自同平人,考律加配事,命下矣。大維罪犯,旣係非常,考律加配,與照律無異,本府體例,必於長官開坐時照律,而卽今判義禁臣金宇杭,以身病呈辭,臣金鎭圭與同知事臣兪□開坐,體例所在,有難侵官,成命之下,亦不可遲滯,何以爲之?敢稟。傳曰,考律擧行。義禁謄錄
又啓曰,鳳山郡定配罪人張大維罪犯,謹依傳敎考律,則大明律徒流人逃條,凡徒流遷徙罪人,役限內而逃者,一日笞五十,每三日加一等,罪止杖一百,仍發配所云。今此大維,笞杖當計日數,而臺啓,只言擅離配所,來住京第,不言其自某月之離配來住,則不可不拿問大維,究問勘斷。而憲府移牒內,昨日發遣府吏及所由,使之執捉大維,而差使等,不無受賂故縱之弊,使他書吏追後往見,則以差使等,執捉大維,先爲來告矣。差使等來告內,大維不爲上來云。大維被捉還放則必無仍在京中之理,自貴府依例處置云云。而追後更爲移牒內,大維所在貫子洞,有司私奴有男,捉來推問則其招內,去月二十餘日前,大維婢永烈,言其上典入來云。自貴府憑考處置云云矣。以此見之,則大維之擅離配所,來住京家,不啻明白,而今已與憲府吏,私自彌縫,走還配所,欲爲掩迹之計矣。此等情節,亦宜推覈於大維,至於加配一款,蓋爲其放肆之有逾於尋常,徒配人限內擅離配所者,只於發配而已。則尤當拿問後稟處,府羅將卽爲發送其配所拿來,臺啓則以此添入問目,而推問,何如?傳曰,允。上同
上在慶德宮。停常參·經筵。
領議政李濡再度呈辭。入啓。傳曰,不允批答。
副提學鄭澔上疏。大槪,臣於直廬,所患暑感,一倍添劇,不得不疾聲呼籲於愍覆之天。伏乞聖明,特加矜察,亟賜鐫罷,以尋生路事。入啓。答曰,省疏具悉。卿其勿辭,調理察職。
兵曹參判尹趾仁,兼帶辭免上疏。入啓。答曰,省疏具悉。卿其勿辭察職。
副修撰尹鳳朝牌不進,依承傳罷職傳旨。傳曰,只推勿罷。再牌不進,罷職傳旨。傳曰,只推勿罷。
謝恩,兼說書金在魯。
侍講院啓曰,永昭殿秋享大祭,王世子親行事,下令矣。分付該曹,擧行,何如?傳曰,允。
刑曹判書李彦綱上疏。大槪,所患風痺之症,已成癃廢之人,秋曹新命,萬無承當之望,冒死陳暴,乞蒙矜許事。入啓。答曰,省疏具悉。復授卿以司寇之長,意非偶然,過當之言,何必每引爲嫌,卿其安心勿辭,從速行公。
禮曹啓曰,翼陵陵上莎草崩頹處,潦雨快霽,土脈稍乾,擇日擧行事,命下矣。取考謄錄,陵上改莎之役,例於八月以後擧行,而今此莎草崩頹,在於閏五月,則待八月修改,日字太遲,恐涉未安。且八月節,入於七月十九日,涓吉於八月入節之後,則似爲便當,故令日官推擇,則七月二十七日辰時爲吉云。此日時擧行,而事目則臨時磨鍊之意,敢啓。傳曰,依啓。禮曹謄錄
上在慶德宮。停常參·經筵。
大司諫趙道彬再度呈辭。入啓。加給由。
領議政李濡再度辭免不允批答,王若曰,君臣一體相須,倚毗方篤,宰相百責所萃,進退奚輕。昨宣諭而謂卿改圖,繼上章而棄予若浼。玆用申誥,冀或深思。念予四十載憂勤,幾歎治不食效,幸賴一二臣左右,庶幾相亦有終。惟卿體國之深誠,實爲救時之賢相。國家之昇平蓋久,眷眷乎陰雨之綢繆,東南之民力已窮,孜孜乎軍保之變革。夙宵一念之匪懈,次第治具之畢張。由其愛君之忱,或恐豫大之爲咎,肆當進冊之日,益思儆戒之無虞。正笏垂紳,朝野之想望斯切,濟川作楫,寡昧之注意彌深。豈料仰成之辰,遽上乞休之牘。疾病情勢,俱無一分之難安,國計民憂,寧合三事之決退。所期啓心而沃朕,以盡輔導之方,倘欲袖手而旁觀,誰任經濟之策。須思大義,勉回遐心。於戱,豈予不足有爲,以思望望然去,非卿無與計事,玆復諄諄而言。所辭宜不允,故玆敎示,想宜知悉。知製敎李觀命製進
假注書姜必輔病,代以尹周相爲假注書。
副修撰尹鳳朝牌不進。依承傳罷職。
京畿監司書目,廣州呈,以持平金榦辭職上疏。及楊州呈,同副承旨李世勉,修撰呂光周辭職上送事。啓。答曰,省疏具悉。爾其勿辭,從速上來察職。以上朝報
吏曹啓曰,今日本曹褒貶坐起,六品考講時,通禮院兼引儀劉德亮,兩冊不通,依例汰去,何如?傳曰,允。吏曹謄錄
又啓曰,卽接成均館牒報,則直講柳瑍,病滿三十日,依例改差,何如?傳曰,允。出吏曹謄錄
上在慶德宮。停常參·經筵。
大司諫趙道彬三度呈辭。入啓。遞差。
領議政李濡三度呈辭。入啓。傳曰,不允批答。
江原監司南致熏上疏。大槪,臣於赴任之路,欲爲歷省父母墳山於廣州地,冀蒙恩許事。入啓。答曰,省疏具悉。卿其依疏辭歷省焉。
禮曹啓曰,臺諫有闕,政事,取稟。傳曰,再明日爲之。
校理申思喆,副校理魚有龜牌不進,依承傳罷職傳旨。傳曰,只推勿罷。再牌不進,罷職傳旨。傳曰,只推勿罷。以上朝報
備邊司啓曰,卽者伴送使馳報中,以爲畿邑南草煙竹,不捧者殆半,松都鍮器皮物,亦爲不捧,追到平山,尙未入給云。所謂不捧物件,不爲區別,雖未知其爲勅使通官所當給之物,而初頭作梗已如此,前路事,殊涉可慮。且司曆接待,當依中書云者,乃當初渡江時通官之言,而及至入京之後,朝家之所以待之,旣與中書懸殊,則外方所給之物,亦不當膠守中書之例。況兩勅,至以皇帝別遣爲言,且有竝與朝家所賜禮單,留置而歸之語,此雖出於恐嚇之意,而一向防塞,或不無終至難處之慮。依伴送使所報,松都海參·海帶·鄕倭草·紙地·煙竹等物,及兩西監·兵營贈給之物,從優磨鍊,書單子入給之意,竝爲發關分付,似合事宜。伴送使報狀,謄書以入之意,敢啓。傳曰,依爲之。備局謄錄
義禁府啓曰,今春夏等,本府郞廳褒貶等第,當爲磨勘,而判義禁臣金,呈辭受由,限內不得爲之之意,敢啓。傳曰,知道。金吾謄錄
備邊司啓曰,卽者,伴送使馳報中,以爲畿邑南草煙竹,不捧者殆半,松都鍮器皮物,亦爲不捧,追到平山,尙未入給云。所謂不捧物件,不爲區別,雖未知其爲勅使通官所當給之物,而初頭作梗已如此,前路事,殊涉可慮。且司曆接待,當依中書云者,乃當初渡江時通官之言,而及至入京之後,朝家之所以待之,旣與中書懸殊,則外方所給之物,亦不當膠守中書之例。況兩勅,至以皇帝別遣爲言,且有竝與朝家所賜禮單,留置而歸之語。此雖出於恐嚇之意,而一向防塞,或不無終至難處之地。依伴送使所報,松都海參·海帶·鄕倭草·紙地·煙竹等物,及兩西監兵營贈給之物,從優磨鍊,書單子入給之意,竝爲發關分付,似合事宜。伴送使報狀,謄書以入之意,敢啓。傳曰,依爲之。出備局謄錄
上在慶德宮。停常參·經筵。
左承旨洪禹寧再度呈辭。入啓。給由。
府啓,請還收黃順中,絶島定配之命,仍令該曹嚴鞫得情,依律處斷。答曰,勿煩。
領議政李濡三度呈辭不允批答,王若曰,予旣勉諭備申,言不欲再,卿胡勤請不已,辭又至三。未深思耶,尤所望者。言念輔相之進退,關係不輕,寔佩國家之安危,休慼是共。苟使廊廟之佐,皆思告休,獨任社稷之憂,誰與圖理?惟卿以棟樑之良具,爲予之股肱者多年。論議公平,務去偏黨之習,謨猷密勿,思盡啓沃之方。向君憂愛之誠,夙宵匪懈,體國忠勤之念,終是不渝。故寡人倚毗之特隆,畀元輔匡弼之大任。當予勵精之日,正賴上下之交修,贊予革弊之圖,方切中外之想望。不料乞免之請,乃在仰成之辰。無妄之疾雖嬰,榮衛奚損?大耋之年未及,精力尙强。反復思惟,初無引退之義,聯翩章牘,何乃巽避之勤?只媿予誠意不孚,未知卿去就之斯決。辭榮釋位,計雖便於優閑,論道經邦,責誰任於匡濟。非卿縝密之見,則無以區畫百爲,非卿綜理之才,則無以釐整衆瘼。宜思鞠躬而盡瘁,詎合袖手而旁觀?於戱,惟君臣之相須,庶諒眷注之意,念機務之難曠,此豈休致之時?亟斷遜辭,以副至懇。所辭宣不允,故玆敎示,想宜知悉。知製敎任埅製進
政院啓曰,今春夏等,褒貶等題,各道頉狀外,皆已上來。而慶尙左兵使李基泰,則旣不封上,又無頉狀,李基泰,推考,何如?傳曰,允。又啓曰,今夏等,黃海道褒貶,勅使時未離境,則限內不得封進,勢所固然。而觀其頉狀措語,稱以情勢難安,勅使過去之後,亦無封進之意,事涉未安。黃海監司吳命峻,推考後,本道褒貶,使卽擧行,何如?傳曰,允。
假注書尹周相病,代以尹珌爲假注書。
政院啓曰,今春夏等,邊將褒貶啓本,江華留守趙泰老,京畿水使李天根,忠淸水使具鳳昌,則邊將中,無一人居下。慶尙左水使趙以健,則西生僉使徐文行,以軍政雖疏,士卒無怨爲題目,宜置中考,而置之上考。丑山萬戶金信雄,以給代有謗,豈無其責爲題目,宜置下考,而置之中考,殊無嚴明殿最之意。永宗僉使柳㵑,則大阜僉使朴震圭,德積萬戶安稷賢,只書題目,不書等第,致勤點下,不察甚矣。竝推考警責,何如?傳曰,允。又啓曰,慶尙監司李坦,褒貶啓本中,居昌縣監全爾樟,以不檢屍殺,事極駭然,而泛稱疎漏,以置中考,殊涉不察。咸鏡監司李光佐,褒貶啓本中,明川南泰徵,以事旣損體,政亦有疵爲目,旣損事體,又有庛政,而仍置中考,殊涉不察。俱非嚴明殿最之意。慶尙監司李坦,咸鏡監司李光佐,竝推考,何如?傳曰,允。以上朝報
經理廳啓曰,北漢餉米,今當陸續輸運,而本城西門內,及東門外道路,今番潦雨,多有頹落處。令三軍門,各其分授處,斯速修治之意,分付,何如?傳曰,允。訓局謄錄
上在慶德宮。停常參·經筵。
下直,庇仁縣監洪德望。
中殿·世子宮·嬪宮,藥房問安。答曰,知道。
藥房啓曰,庚炎甚虐,伏未審此時,聖體,若何?麻痺之症,一向減歇乎?中宮殿,玉候,何如?王世子·嬪宮,氣候,何如?臣等不任憂慮,敢來問安。答曰,知道。無事,麻痺之候,一向減歇,脚部別無加減,內殿氣候無事,世子·嬪宮,氣候平穩矣。
黃海監司書目,黃州牧使申潚,今月十三日身死事。又書目,殷栗縣監申義集,今月十三日,遭父喪事。
左承旨洪禹寧三度呈辭,及正言郭萬績再度呈辭。入啓。遞差。
禮曹判書金宇杭三度呈辭。入啓。只遞本職。
領議政李濡四度呈辭。入啓。不允批答。
傳曰,前副修撰洪廷弼·宋成明·尹鳳朝,副校理金楺,獻納洪重休,竝敍用。
府啓,請還收黃順中絶島定配之命,仍令該曹嚴鞫得情,依律處斷。請當該譯官,令攸司囚禁科罪事,及請兵曹當該堂郞罷職,守門將汰去事。入啓。答曰,不允。第二件事,誠極駭異,當該譯官囚禁,從重科罪,兵曹堂郞守門將,從重推考。
疊備邊司啓曰,近日科場之濫雜,日以益甚,不可無飭勵變通之道,士習日偸,法令不行,誠爲可慮。其中場屋之狹隘,或至有蹂躪致死之弊,尤爲寒心,隨從率入之弊,漸甚於前日,場內狹隘,入場後紛拏,只是此輩所爲。近聞太學陞補,泮水堂亦有難容之時云。前頭監試東堂,其所難容,必倍甚焉,不可不別樣嚴飭。令該曹分付照訖官及四館所,照訖則稍嚴,講規錄名及儒生出入時,竝令考見照訖,無照訖攔入者,依事目冒入人例,一一論罪,且外方試官,從前多不擇送,一經鄕試,必多人言。今番京試官,令該曹極擇有才學風力之人差送,京試官,亦令本道守令中,別爲擇差,宜當。且試紙變通事,曾已啓下分付,而不爲申飭,則亦必如前無效,京外錄名官,各別分付,打印時,考試時濫用好紙者,依事目停擧拔去之意,分付該曹,使之嚴明知委於京外試所,何如?傳曰,允。
刑曹判書李彦綱辭職上疏。入啓。答曰,省疏具悉。卿其勿辭行公。
謝恩,左承旨兪命弘,右承旨沈宅賢,同副李世勉,副校理洪禹瑞,尙瑞直長洪彦慶。
假注書朴弼正病,代以金取魯爲假注書。
注書洪廷相在外,代以金台壽爲假注書。
吏曹口傳政事,以尹憲柱爲兵曹參知。
備邊司啓目,粘連觀此星州牧別遣御史狀啓云云。今此獄事,實是前古所無之變,朝家之別遣近侍,事出常格。而第緣當初道臣强引不當引之嫌,以致遷就遲緩,到今漸難究覈。就其中最涉可疑者,依法訊問之外,更無他道,査事未了之前,亦不可徑先上來是白置,近來外方刑杖,多不遵法,治獄訊杖,不準尺度是如爲白去乎,使之一一依法校正爲白乎㢱,御史留在一處,趁限嚴訊,則與他獄之同推請來,間闊用刑者有異。不無得情收殺之道,不必以遲延爲慮,反復嚴訊,盡意根究,毋負朝家任使之意,宜當。以此回移,何如?啓依允。
政院啓曰,兵曹當該堂·郞·守門將,竝從重推考事,命下矣。臺諫,方以罷職汰去論啓,推考傳旨,不得捧入之意,敢稟。傳曰,知道。
掌令徐命遇上疏。大槪,疏批之下,不敢一向偃蹇,昨始來伏私次。顧臣病狀,無路入謝天陛,玆敢冒陳危懇,亟命遞臣職名,以礪臣工,仍附區區所懷,以備財察事。入啓。
謝恩,兵曹參知尹憲柱。
左副承旨李世最牌不進,依承傳罷職傳旨。傳曰,只推勿罷。
校理申思喆,副校理魚有龜牌不進,依承傳罷職傳旨。傳曰,只推勿罷。
有政。兵批,以韓世弼·趙廷進·朴成浩付兼司僕,以趙道彬·李喜朝付副護軍,以洪廷弼·李熊徵付副司果,以尹珌付副司正,以李之驥付同知中樞府事,以洪元益·張佑漢付僉知中樞府事,以許玧付司果,以金一鏡付副司果,以金在魯付副司正,以金取魯付副司勇。
吏批,以洪彦度爲尙瑞直長,朴尙淳爲殷栗縣監,閔啓洙爲掌樂主簿,洪廷弼爲副修撰,申世雄爲直講,洪禹瑞爲副校理,李相成爲正言,李縡爲刑曹參議,任埅爲大司諫,吳命禧爲黃州牧使,閔鎭厚爲禮曹判書,洪廷相爲注書,尹憲柱爲兵曹參知。
政院啓曰,行知敦寧閔□□加土事,今方下去驪州地,而所授守禦使密符,不敢仍帶往還,請還納,何以爲之?敢稟。傳曰,仍佩往來。
上在慶德宮。停常參·經筵。
慶尙監司書目,大丘呈,今月初二日,地震事。
答掌令徐命遇疏曰,省爾疏辭,一篇精神,專在於構捏相臣·銓官,壞亂朝廷之計,而大臣所以徼寵固位,自爲身謀則密矣云者,其所用意,萬萬危險也。大抵彼人之所求,前後有異,我之所答,不得不如此。初無恇㤼之事,寧有失言之歎?且以大臣前席,邊倅年限變通之請,歸之於有意而發,一則曰,掩蔽聰明,逆塞言路。雖古之權臣,何以加此?二則曰,後先和應,壞弄恣肆。末乃結之曰,不能無助於辨姦斥邪之政,有若大權姦在朝者然。何其言之悖妄至此耶?李晩成所遭,與李宜顯不同,而引嫌太過,故特敎勉出,長官亦出而行公,則壞損廉義之斥,不亦異乎?金德基之擬於銀臺長席,固無不可,韓永徽之被誣,旣已申辨,則政曹擧擬,自是常事,而其他侵斥,決知非出於公心,而亦多爽誤矣。己卯科之追復,少無不可,而圖復等語,不過掇拾宜晩之餘論,良可笑也。
領議政李濡四度呈辭不允批答,王若曰,予一人倚毗方專,屢宣勉諭,章四上而遜辭益力,自愧淺誠。甚非所望於卿,不宜若是其恝。須思大體,遄回遐心。念卿以喬木世臣,爲國之柱石良弼。才猷敏達而濟之以堅凝,德量宏深而將之以謹愼。呂大防之無黨,素知秉心之至公,姚元之之尙通,喜得救時之賢佐。肆中外相望之彌篤,故前後夢卜之荐膺。有丙吉憂邊之稱,幾陳經遠之策,慕子囊城郢之志,亶出衛社之忠。勉履滿而持盈,嘉言豈忘於戒誨,思同休而共戚,血忱可質於神明。仰成之念特隆,釋負之請奚數?言其情勢,無一分難安之端,屬玆艱虞,非大臣告老之日。安危所係者重,進退寧用自輕?宿弊思矯於良丁,非卿則孰能區畫?新功未訖於保障,非卿則疇克整釐?雖夙夜勤勞,乍致陰陽之寇,然藥餌扶護,何患榮衛之愆?心起經綸,只可臥閤而論道,年非耄耋,詎合懸車而就閑?毋懷若浼之心,益懋共濟之義。於戱,予言不再,衆望難孤。敷心腹腎腸,辭已窮矣。竭股肱忠節,卿其念哉。所辭宜不允,故玆敎示,想宜知悉。知製敎洪禹瑞製進
政院啓曰,卽者,領議政李濡,因掌令徐命遇之疏,出往東郊,使錄事還納命召,何以爲之?敢稟。傳曰,遣承旨敦諭命召,使史官傳授。
備忘記,掌令徐命遇,姑先遞差。
政院啓曰,卽者,左議政李頤命,因掌令徐命遇疏,出往東郊,使錄事來納命召,何以爲之?敢稟。傳曰,遣承旨敦諭,遣史官傳授。
假注書金台壽病,代以申滌爲假注書。
假注書金取魯病,代以黃璿爲假注書。
吏批啓曰,臺諫有闕,政事,取稟。傳曰,過私忌後爲之。
正言尹陽來啓曰,臣情病俱苦,勢難供職,久負言責,一味媿悶,卽伏見掌令徐命遇疏本,一篇精神,都在於傾陷朝紳,攙引邊倅年限變通事,作爲構誣廟堂銓部之一端,至以國言喧謄,久而愈激。而三司之臣,莫有爲殿下一言者,爲言下一久字,以爲攻斥前後三司之臣,其心所在,的然可見。臣亦近日三司之一也。旣被其斥,有難晏然,請命遞斥臣職。答曰,勿辭。
院啓,請還收罪人河減死定配之命,更加嚴刑得情,依律處斷。請還收罪人權卨定配之命,更付有司,嚴加鉤覈,期於輸情。請慶尙左兵使李基泰罷職。前掌令徐命遇,投進一疏,網打朝紳,用意巧憯,遣辭陰險,侵辱廟堂,罔非構誣之言,搏擊銓地,全出熒惑之計。其他罪狀,盡是抑勒眩幻,而一篇精神,都在於敲撼傾陷,必欲空朝廷而後已。聖鑑孔昭,雖下特遞之命,而論其情狀,不可不嚴懲痛斥。請前掌令徐命遇,削奪官爵,門外黜送。新除授正言李相成,時在江原道蔚珍縣任所,請斯速乘馹上來事,下諭。答曰,不允。徐命遇及下諭事,依啓。
副提學鄭澔牌不進。以上朝報
弘文館啓曰,上番空虛,已至累日,事體極爲未安,而無他推移入直之員,今日政,本館闕員,盡數差出,仍卽牌招察任,何如?傳曰,允。
吏批啓曰,玉堂闕員,今當差出,而可擬之人之少,違牌坐罷人員,合有變通之道,何以爲之?敢稟。傳曰,別單書入。
又啓曰,臺諫闕員,今當差出,而擬望之人乏少,外任竝擬,何如?傳曰,允。
吏批,以吳命禧爲黃州牧使,朴尙淳爲殷栗縣監。
政院啓曰,兵曹參知李世最入直,納省記矣。今日政,移拜承旨,他堂上當爲替直,而臺啓中,以通官家丁輩,跨馬入闕門之事,有當該堂·郞罷職之請,故兵曹三堂上,以此引入,嫌不入直云。當該未現告之前,有難請牌,參知有闕之代,令該曹以在京無故人,口傳差出,仍卽牌招入直,何如?傳曰,允。
吏曹口傳政事,以尹憲柱爲兵曹參知。以上出吏曹謄錄
上在慶德宮。停常參·經筵。
右副承旨柳泰明書啓,臣承命馳往于安巖洞領議政李濡所住處敦諭,則以爲,臣旣負人臣莫大之罪,不容一刻偃息於京輦,迸伏城外,恭俟處分。不意特遣近侍,宣諭聖旨,刑章不加,恩數反隆,臣非木石,寧不感泣?而顧臣情跡,決無抗顔復入之理,只自縮伏待譴之外,不知所達云云,敢啓。傳曰,知道。
右承旨沈宅賢書啓,臣承命馳往于長位里左議政李頤命所住處敦諭,則以爲,臣以不學多謗之人,冒當重任,常懷媿懼,何敢自安乎?今果臺言峻發,咎責深至,倉黃出城,以俟嚴誅。不意史官,還授命符,承宣踵臨,又宣恩旨,感涕被面,不知所對。顧念臣子分義,不但以承命爲恭,三事之臣,百僚之所具瞻,寧有以臣爲名,而不恤人言,冒沒周行者乎?恩諭至此,而不敢伏承,伏地悸恐,不知死所云矣,敢啓。傳曰,知道。
慶尙監司書目,大丘判官趙廷淹,今月十二日,身死事。
都承旨李善溥上疏。大槪,衰病漸加,無望供職,懇乞遞罷,以便公私,兼以慨然其中者,附陳疏末,冀垂公聽事。以私忌,留政院。
持平朴聖輅啓曰,昨伏見徐命遇疏本,滿紙臚列,專爲網打之計,而攙及邊倅事,直驅大臣銓臣於權臣擅恣之科,至謂之三司之臣莫有言者,此竝欲箝制三司之意也。其設計用意,吁亦慘矣。一篇主意,不過憑依眩亂,欲以熒惑天聽,人言之罔極,乃至此耶?臣旣被斥,理難仍冒於臺次,請命遞臣職。答曰,勿辭,退待物論。
左議政李頤命上疏。大槪,恩諭之下,不敢奉承,敢申危懇,乞蒙矜諒,亟削臣職,以快人心,仍治臣違慢之罪事。入啓。
政院啓曰,卽者,左議政李頤命,陳疏到院,使錄事還納命召,何以爲之?敢稟。傳曰,遣史官還授。
副校理洪禹瑞再牌不進,依承傳罷職傳旨。傳曰,只推勿罷。
答左議政李頤命疏曰,省疏具悉卿懇。昨聞頃因徐命遇之疏,倉黃出城,不覺愕然,如失左右手也。卽遣近侍,諭予至意,而莫回遐心,益用慨恧,無以爲諭。地圖事,客使所求,前後之異,命遇亦豈不知?必欲甘心於大臣,憑依傾陷,略無忌憚,誠不料世道之險巇,一至此哉?可勝痛哉?卿初無辱國之事,有何可引之罪?噫,艱虞溢目,而廟堂空虛,以卿體國之誠,胡不念及於此耶?所納命召,已令史官還授,卿其勿辭領受,卽日入城,用副予虛佇之望。仍傳曰,遣史官傳諭。以上朝報
戶曹啓曰,慶恩府院君金柱臣,辛卯年恩賜田畓,尙未准數矣。全羅道南平地段,外官屯畓五十四負九束,望呈願受,依例折給,何如?傳曰,允。戶曹謄錄
上在慶德宮。停常參·經筵。
政院啓曰,卽者,吏曹郞廳來言,今日政事,命下。而判書宋相琦,參判申銋,參議李觀命,俱因臺疏引入,不得開政云。判書宋相琦,參判申銋,參議李觀命,竝卽牌招開政,何如?傳曰,允。
禮曹參判閔鎭遠上疏。大槪,所叨本職,有應避之嫌,乞命該曹,照例處置事。入啓。答曰,省疏具悉。疏辭,令該曹稟處。
右承旨沈宅賢,右副承旨柳泰明上疏。大槪,臣等,於長席之疏,有不可晏然者,玆敢露章自列,乞賜鐫免,以謝人言,以安私分事。入啓。答曰,省疏具悉。爾等別無所失,勿辭察職。
假注書尹珌書啓,臣承命馳往于長位里左議政李頤命所住處,傳宣聖批,則以爲,臣陳章請罪,亦所不敢,而恩命聯翩,不敢不仰復。情勢窮蹙,不得不籲暴,致使近侍遠勞荒郊,自顧微分,益切兢惶。使臣感恩畏義,冒沒入城,則所謂不識世間有羞恥事者,雖使臣有可濟艱之才,寧有放倒廉義,而能做國事者乎?以聖明體下之仁,豈容一向敦迫,使一物不得所乎?衷情抑塞,不敢盡暴,謹當以一疏更陳孤恩慢命之罪云矣,敢啓。傳曰,知道。
政院啓曰,吏曹判書宋相琦,參判申銋,參議李觀命牌不遠,推考及罷職傳旨,今方捧入,而開政命下之後,不卽擧行,事甚未安。判書·參判·參議,竝更爲牌招,何如?傳曰,允。
吏曹參議李觀命牌不進,罷職傳旨,傳曰,只推勿罷。
左承旨兪命弘上疏。大槪,臣於長僚留院之疏,有不敢晏然者,乞蒙鐫遞事。入啓。答曰,省疏具悉。爾其勿辭察職。
政院啓曰,吏曹參議李觀命,旣有只推之命,更爲牌招,何如?傳曰,允。
都承旨李善溥,留院上疏。入啓。答曰,省疏具悉。徐命遇之疏語悖妄,用意危險,而許以敢言,汲汲救解,良可異也,勿辭察職。
副校理洪禹瑞上疏。大槪,區區微懇,迄未上徹,罪積逋慢,輒蒙寬恩。庚牌復臨,震惕冞深,强疾趨詣,瀝血申暴,乞賜鐫改,仍勘臣罪事。入啓。答曰,省疏具悉。危險之言,不足掛齒,爾其勿辭察職。
政院啓曰,吏曹判書宋相琦,參判申銋,參議李觀命再牌不進,推考及罷職傳旨,今方捧入,而開政命下之後,不得擧行,事甚未安。而一日三牌,有傷事體,何以爲之?敢稟。傳曰,明日開政。
吏曹參議李觀命再牌不進,罷職傳旨,傳曰,只推勿罷。
正言尹陽來啓曰,臣以徐命遇憑托臺職,敢投一疏,傾陷薦紳,壞亂朝廷,而恐人議後,暗射三司,其奸情慝態,不可不嚴斥。而循例避嫌,而不爲退待,旋卽論事者,自有臺閣之規,故果於日昨引避承批之後,發啓論罪,卽蒙允從矣。卽伏見都承旨李善溥疏本,奬詡命遇以不避時諱,有足多者,詆斥臣身,以不爲退待,此何擧措?又曰,臺官有懷論事,臺官從而劾之,似此臺體,決非淸朝之所宜有。又曰,入夜怱卒,隨例捧入,未敢措一辭於其間。噫,人之爲言,胡至於此?善溥,若果以公心視之,則信以命遇之疏,爲有足多者,而臣之論啓,爲有乖臺體也耶?自古殘人害國之徒,莫不假托言地,以售奸計。則其可諉之以有懷論事,而居臺垣者,受其箝制,不敢糾劾,使密厲潛吹之輩,無所顧忌,然後方可謂淸朝臺體耶?藉令今日諸臣,壞弄恣肆,一如命遇之言,則國家之亂亡,其將無日矣。善溥,以受國厚恩,廁列卿宰之人,苟有一分爲國之誠心,則所處之職,亦可以言矣。何必乘機抵戱,待唱而和乎?且也善溥,於臣傳啓之時,誰禁其措辭,及夫批旨之下,亦誰禁其封還,而出納之際,喑無一言,忽地誘衷,終宵耿耿,乃爲此後時之言者,何哉?若夫臺啓之措辭捧入,實是國朝三百年所未聞之事也。善溥,急於營護私黨,至發此無體例之說,其凌蔑臺閣,輕侮朝臣,亦已著矣。噫,黨論日甚,痼弊難醫。而伐異之習,雖是此輩伎倆,而善溥,乃於遲暮之年,亦復附麗於纖少之輩,以爲應響助臂之計,世道至此,良可寒心。雖然,旣被其無限詆斥,則決不可一刻仍冒,以犯其方生之鋒,請命遞斥臣職。答曰,勿辭,退待勿論。
政院啓曰,卽者,領議政李濡,陳疏到院,而使錄事還納命召,何以爲之?敢稟。傳曰,遣史官傳諭。
吏曹參判申銋上疏。大槪,臣所遭臺言,罪名甚重,再牌之下,竟未祗赴,乞削臣職,仍勘臣蔑公樹黨之罪,以快人心,以正公法事。入啓。答曰,省疏具悉。徐命遇之疏,專出於網打朝紳之計,而攻擊銓曹,用意至深,竝驅前後銓官於樹黨循私之科,誠極可駭,何足爲嫌?卿其勿辭,從速察職。
領議政李濡上疏。大槪,敢暴危迫之悃,冀蒙亟削臣職,仍勘臣罪,以嚴邦憲,以快人心事。入啓。答曰,省疏具悉卿懇。昨聞卿因徐命遇之疏,迸出郊外,心甚愕然,如失左右手也。卽遣承宣,諭予至意,而情志未孚,莫回遐心,只增愧恧,無以爲諭。地圖事,命遇疏批,略已辨破矣。蓋其主意,專在於敲撼大臣,壞亂朝廷。所謂地圖,不過假托之說,而至若徼寵固位等語,其心所在,極其陰險,萬萬駭惋也。邊倅年限變通本意,予所詳知,而今乃加之以權臣之目,直驅之於罔測之科。噫,以卿平日持論之公平,體國之深誠,反爲此輩之所構誣,寧不痛心?當此時事多艱之日,廟堂空虛,憂鬱之極,中夜無寐也。所納命召,已令史官還授,卿其安心,勿辭領受,卽日入城,毋孤予虛佇之望。仍傳曰,遣史官傳諭。
上在慶德宮。停常參·經筵。
下直,江原監司南致熏。
傳曰,江原監司南致熏,留待引見。
政院啓曰,持平朴聖輅,正言尹陽來,引避退待,已至經宿,而兩司無行公之員,尙未處置,事甚未安。大司憲李健命,再度呈辭,旣有還給之命,卽爲牌招,以爲處置之地,何如?傳曰,允。又啓曰,吏曹判書宋相琦,參判申銋,參議李觀命牌不進,推考及罷職傳旨,今方捧入,而開政命下之後,尙不擧行,極爲未安。判書·參判,更爲牌招,何如?傳曰,允。
黃海監司書目,辭職上疏上送事。啓。答曰,省疏具悉。卿其勿辭察職,莫重殿最,不宜遷就,亦卽封啓。
假注書尹珌書啓,臣承命馳往于安巖洞領議政李濡所住處,傳宣聖批,則以爲,臣罪戾狼藉,身名謬辱,猥暴危懇,方俟嚴誅。不意聖批優渥,特遣史官傳宣,所納命召,又令還授,臣誠惶感,不知死所也。第念歷數前古,爲大臣而被人言者何限,而未有若臣今日所遭之酷。無論其言之如何,苟使臣,德望足以見重,誠信有以相孚,則必不至此。此皆臣無狀,久蹲不在,自取顚沛之致,何敢尤人?雖犯違慢之科,不敢爲冒昧承命之計,只增震悸之外,不知所達云矣,敢啓。傳曰,知道。
左議政李頤命上疏。大槪,恩批勤摯,而不敢承命,更申危懇,冀蒙斥退事。入啓。
答左議政李頤命疏曰,省疏具悉卿懇。昨者,傳宣之批,罄悉予意,謂卿體諒,卽日造朝矣。情志不孚,巽牘又至,愕然之極,無以爲諭。命遇之疏語,誠極駭惋,何足掛齒?命召還授,卿宜受領焉。傳曰,遣史官傳諭。
上在慶德宮。停常參·經筵。
大司憲李健命上疏。大槪,所遭人言,人臣極罪,惶隕戰慄,五內靡定,今始露章請辜,乞令攸司勘臣負犯,以嚴王法,以快人心事。入啓。
政院啓曰,持平朴聖輅,正言尹陽來引避退待,已至多日,而尙未得處置,大司憲李健命陳疏入啓,處置歸於玉堂,而副提學鄭澔,校理洪禹瑞,以臺疏中三司被斥,亦爲引嫌陳疏,兩司無故處置之人,只有大司諫任埅一人,而時未肅拜,不得循例請牌,何以爲之?敢稟。傳曰,牌招。
司諫韓永祚三度呈辭。入啓。遞差。
假注書黃璿書啓,臣承命馳往于長位里左議政李頤命所住處,傳宣聖批,則以爲,臣瀝血之懇,已再籲號矣,天地父母,庶可矜諒,恩批又宣,辭旨愈勤,不但不允所辭,責以恝視國事。臣奉讀感泣,繼以悶塞,縱使臣奉承嚴命,獨當機務,以臣庸下憒憒,其與空虛,異者幾何,冒此羞恥,揚揚復入,重辱廊廟乎?臣情窮辭竭,不宜更瀆崇高之聽,而竭誠疾呼之外,安有他道?亦當更暴危苦之悃,以冀聖慈垂憫云矣,敢啓。傳曰,知道。
吏曹參議李觀命牌不進,依承傳罷職〈傳旨〉。傳曰,只推勿罷。
大司諫任埅啓曰,竝引嫌而退,混侵三司,欲防議已,巧憯之言,何可與較?不退論啓,自是臺例,營護之說,少無足嫌,請持平朴聖輅,正言尹陽來竝命出仕,何如?答曰,依啓。
傳曰,召對爲之。入侍,承旨李世勉,玉堂鄭澔·洪禹瑞,假注書申滌,史官徐命均·朴師益。
判府事金昌集箚子。大槪,臣於徐命遇之疏,亦有不敢自安者,乞罷身職,仍勘臣辱國之罪,以謝臺議,以安微分事。入啓。答曰,省箚具悉卿懇。當初彼人之求見地圖,旣有前後之殊,始塞終許,自不得不如此,是果一毫近似辱國,而況命遇之意,不在地圖者乎?於卿少無所失,危險之說,何足爲嫌?卿其安心勿辭,亦勿待罪,速出行公。仍傳曰,遣史官傳諭。
持平朴聖輅就職。
正言尹陽來就職後,啓曰,臣之不退仍啓之意,已悉於日昨避辭矣,憲臣所引,同一嫌端,而臣之自處,旣不與同,則混被請出,實是意外,顧此踪地,已難晏然,且伏見長僚疏本,譏之以草草,斥之以失體,尤不勝其慙悚之至。臣見識不逮,文辭甚拙,草草之刺,實所甘心,而況居臺職而失臺體,自速物議,則決不可一刻仍冒,請命遞斥臣職。答曰,勿辭,退待物論。
京畿監司書目,富平府使沈廷輔,病重罷黜事。
府啓,請還收黃順中絶島定配之命,仍令該曹嚴鞫得情,依律處斷。請兵曹當該堂上郞廳,罷職,守門將汰去事。日昨,伏見前都承旨李善溥疏本,臣不勝駭然之至。夫徐命遇之疏語,專出於網打薦紳,壞亂朝廷而後已,則論其情狀,削出之罰,亦從輕典,而善溥,乃於臺啓蒙允之後,追進一疏,敢以無辭捧入,借爲自咎之端。其所以營護命遇,侵斥諫臣,縱恣悖謬,已極無嚴,而至於臺臣白簡,事體至重,設有不合於喉司之意,未嘗有措辭捧入之規,則其所謂隨例捧入,未能措一辭云者,尤極肆然,國體所關,不可仍置,請前都承旨李善溥罷職。答曰,不允。末端事,依啓。
右副承旨柳泰明上疏。大槪,臣於兩司處置事,稟旨變通也,有疎漏不察之失,乞遞臣職,以重出納之任事。入啓。答曰,省疏具悉。爾其勿辭察職。
答吏曹參議李觀命疏曰,省疏具悉。此等危險之說,不足爲嫌,爾其勿辭,從速察職。以上朝報
義禁府啓曰,罪人張大維,拿囚有日,今當推問,而昨夕司憲府,移牒本府,大維子潝,及本洞有司有男,憲吏趙守天,所由守萬等捧招,竝輸送,要以相考施行於推問時矣。考見其招辭,則有男所供,卽前日憲府移牒內辭緣,張潝所供則以爲,大維上京的實,法府刑吏,執捉次來家之時,逢着銀子八十兩及二十兩,明文成給,則刑吏故放,四寸張百年,號牌戶籍,持來瞞告云云,而守天·守萬所供則以爲,逢着張大維於其家,捧銀八十兩後,又捧二十兩明文,果爲依其言,瞞告官前,戶籍號牌,以百年樣持納大維,則以初不上來告課云云矣。以各人等招辭見之,大維來在其家,憲吏往捉後,行賂彌縫之狀,明若觀火,潝之所供,雖以其嫌於以子證父,不可盤詰,而守天·守萬等,旣以捧銀瞞告,明白納招於憲府,則彼此行賂故放之情,俱極痛駭。今於推問大維時,竝與前所啓稟,憲府移牒辭緣,一體添入問目,何如?傳曰,允。出義禁府謄錄
召對時,侍讀官洪禹瑞所啓,卽今館僚不齊,輪直苟簡,闕員差出爲急,而因徐命遇疏,銓官一體引入,開政無期,若以疏語見之,泛然言前秋以後,則其中參判,所遭尤輕,斷無終始移入之理,故敢達。參贊官鄭澔曰,參判所遭,視他尤輕,似無一向撕捱之端,自上若別樣申飭,使之從速開政,好矣。上曰,非徒參判,其他銓官,決無許遞之理,而至於申銋,則所遭尤輕,速出行公事,別樣申飭,可也。出吏曹謄錄參贊官鄭澔所啓,本館僚員不備,事甚苟簡,新錄諸人,頃者自上敦迫之後,初以情勢難安者,中間幾盡行公,而又復撕捱。至於尹鳳朝·李秉常二人,則別無難安之端,而無意行公,事體道理,俱無所據,自上若別樣申飭,使之行公,則好矣。上曰,李秉常·尹鳳朝,終始撕捱,分義道理,殊甚未安,別樣申飭,使之行公後,勿爲如此之習,可也。出朝報
上在慶德宮。停常參·經筵。
政院啓曰,卽者,吏曹郞廳來言,今日政事命下,而判書宋相琦,參判申銋,參議李觀命俱爲引入,不得開政云。開政命下,已至四日,尙未擧行,極爲未安,判書·參判·參議竝卽牌招開政,何如?傳曰,允。
左承旨兪命弘再度呈辭。入啓。給由。
京畿監司書目,坡州呈,以掌令金斗南辭職上疏上送事。啓。答曰,省疏具悉。徐命遇疏語,極其危險,其在明是非之道,決不可置而不論也。爾其勿辭,上來察職。
吏曹參判申銋,牌不進後上疏。大槪,臣情地日益危蹙,嚴召之下,又未祗赴,恭俟鈇鉞之誅,亟削臣職,仍勘罪律事。入啓。
政院啓曰,漢城府,以詞訟重地,近因三堂上或呈辭,或引入,久未開坐,劇務多滯,委屬可慮。判尹朴權,左尹權尙游,右尹金德基,竝牌招察任,何如?傳曰,允。
答吏曹參判申銋疏曰,省疏具悉。卿之所遭差輕,不宜一向撕捱,下款引嫌,亦非大段,卿其勿辭察職。
疊昨日召對時,參贊官鄭澔所啓,本館僚員不備,事甚苟簡,新錄諸人,頃者自上敦迫之後,初以情勢難安者,旣盡行公,中間又復撕捱。至於尹鳳朝·李秉常二人,則別無難安之端,而無意行公,事體道理,俱無所據,自上若別樣申飭,使之行公,則好矣。上曰,李秉常·尹鳳朝,終始撕捱,分義道理,殊甚未安,別樣申飭,使之行公後,勿復爲如此之習,可也。侍讀官洪禹瑞所啓,卽者館僚不齊,輪直苟簡,闕員差出爲急,而因徐命遇疏,銓官一倂引入,開政無期,若以其疏語見之,泛言前秋以後,則其中參判,所遭尤輕,斷無終始引入之理,故敢達。參贊官鄭澔曰,參判所遭,視他尤輕,似無一向撕捱之端,自上若別樣申飭,使之斯速開政,則好矣。上曰,非徒參判,其他銓官,決無許遞之理,而至於申銋,則所遭尤輕,速出行公事,別樣申飭,可也。
判府事徐宗泰箚子。大槪,臣於臺疏辱國之斥,不敢晏然,乞蒙罷斥事。入啓。答曰,省箚具悉卿懇。卿無辱國之罪,危險之說,何足爲嫌?卿其安心勿辭,速出行公,以副予意。仍傳曰,遣史官傳諭。
兵曹,司果李熊徵身死,曾經臺侍,啓。別致賻。
大司諫任埅啓曰,臣伏見僚臺避辭,以臣處置請出,謂之意外,又以臣疏有所譏斥,執爲嫌端。至於引避僚臺,與憲臣退待一節,雖有異同,大凡臺規,如有可論者,則不退仍啓,自是言事之體,而若更無可論,則循例退待,亦是常事,一退一否,不害其爲不同,臣之一體請出,事理當然。至若臣疏所論,只是責備之言,元無深斥之意,而拈出數語,引咎太過,尤不勝瞿然之至,僚席適空,處置歸臣,而其所引嫌,緣臣而發,則臣何敢可否於其間乎?請命遞斥臣職。答曰,勿辭,退待物論。
上在慶德宮。停常參·經筵。
左承旨兪命弘三度呈辭。入啓。遞差。
左尹權尙游上疏。大槪,近因冒熱赴坐,重得暴泄,症甚危惡,召牌之下,末由趨承,今始露章呼籲,乞賜勘處,以肅朝綱事。入啓。答曰,省疏具悉。卿其勿辭,調理察職。
政院啓曰,吏曹參議李觀命,旣有只推之命矣,他堂上,一體更爲牌招開政,何如?傳曰,允。
判府事李畬箚子。大槪,臣有難安之情,乞被譴罰,兼陳憂慨之忱,以備裁察事。入啓。答曰,省箚具悉卿懇。箚中地圖事,金判府事箚批,已悉予意矣,卿無所失,何足爲嫌?大抵命遇之疏,專出於網打朝臣之計,遣辭極其危險,誠可駭惋也。召還兩相之請,實合予意,元老大臣憂國之忱,深用感歎,可不留心焉?卿其安心勿待罪,速出行公,以副予望。仍傳曰,遣史官傳諭。
持平朴聖輅啓曰,卽者,諫院處置,歸於本府,而諫臣避辭,旣以自處不同爲言,則臣何敢可否於立落之間乎?卽此一事,已是臣難冒之端,而且伏見掌令金斗南疏本,則以或退或否,作一侵攻之欛柄,至謂之似此斑駁,前所未聞,臣不勝駭惑之至。夫徐命遇之疏,極其危險,則諫臣之不退仍啓,臺體當然,設使臣易地而處,其所進退,自當如此,臣之本意,豈與諫臣有異同,而第臣翌日詣臺之後,得聞知申以諫臣之不退,疏斥甚力云。勿論其言之如何,在臣廉隅,不可冒出,請命遞斥臣職。答曰,勿辭,退待物論。
傳曰,吏曹判書宋相琦,參議李觀命勿待命事,分付。
今春夏等褒貶,位羅萬戶尹河,中,文城僉使申汝述,下。
有政。兵批,以兪命弘·洪禹寧·吳命恒付副護軍,以金宇杭·韓永祚付副司直,以郭萬績付副司果,以李台望付副護軍。
領議政李濡上疏。大槪,更暴危迫之懇,冀蒙亟賜處分事。及左議政李頤命上疏。大槪,更暴危迫之懇,冀蒙亟賜處分事。入啓。答曰,省疏具悉卿懇。前後之批,諭予至意,更何多誥?噫,予洞察構誣之狀,已盡開釋,寧復有難安之端,而連章祈免,若是其邁邁耶?大臣若因此去位,則適足以中其傾陷之計,國體之傷損,爲如何哉?斷無允許之理矣。金斗南之疏,出於營護之意,則尤不必爲嫌,卿其深念君臣之大義,亟斷巽牘,卽日入城,用慰予思想之心。仍傳曰,遣史官傳諭。
吏批,以沈尙鼎爲注書,尹鳳朝爲副修撰,李秉常爲副校理,趙鳴鳳爲掌令,鄭習爲蔚珍縣令,權忭爲司諫,李基漢爲富平府使,金相稷爲戶曹參議,李晩成爲禮曹參判,兪命岳爲大丘判官,黃啓垕爲校書館副正字,尹世綏爲承旨。以上出吏·兵曹政單
上在慶德宮。停常參·經筵。
左承旨沈宅賢初度呈辭。入啓。給由。
吏曹啓曰,臺諫有闕,政事,取稟。傳曰,明日爲之。
政院啓曰,兩司處置,歸於玉堂,而副校理洪禹瑞,又以徐命遇之疏,陳疏引嫌,不爲處置,原疏雖以退却,日昨旣以此事,陳疏承批,則今不可又復强嫌,使之卽速處置,何如?傳曰,允。
謝恩,注書沈尙鼎。
右副承旨柳泰明上疏。大槪,臣之難安情勢,與右僚無異,而拘於院規,不得越次控籲,黽勉在直矣。卽聞臣祖母,中暑病劇,方寸煎灼,玆敢疾聲呼籲,伏乞特許遞改,俾得救護事。入啓。答曰,省疏具悉。爾其勿辭,救護祖母之病。
假注書黃璿書啓,臣承命馳往于安巖洞領議政李濡所住處,傳宣聖批,以爲臣之情勢,萬無復入朝端之理,而瀝血之章,未蒙矜察,前後批諭,愈往愈勤,臣雖感泣,而終不敢爲承命冒進之計,罪戾益增,惶隕無地,惟俟鈇鉞之誅云矣,敢啓。傳曰,知道。
假注書申滌書啓,臣承命馳往于長位里左議政李頤命所住處,傳宣聖批則以爲,臣情日益窮蹙,而聖諭愈往愈勤,至以斷無允許之理,爲敎。臣奉讀感涕,繼以抑塞,辱國之罪,過蒙開釋之恩,得以幸免鈇鉞,而危辱之恥,臣雖去位,不可洗矣,若復冒入,則垢彌深矣。臣何敢自惜?實爲明廷惜事體也,當冒萬死疾聲更籲,以請違逋瀆擾之誅,神精震悸,分義掃地,伏地俟罪,不知所以仰對云矣,敢啓。傳曰,知道。
謝恩,都承旨兪命雄。
玉堂箚子。大槪,請正言尹陽來,大司諫任埅,持平朴聖輅竝命出仕事。入啓。答曰,依啓。
右承旨尹世綏上疏。大槪,情病俱苦,尋單縮伏,銀臺新除,遽出此際,繼有牌招之命,嚴畏分義,不得不趨詣敎扃之外,而顧此病狀,斷無入謝供職之望。且於徐命遇之疏,尤有所不敢晏然者,玆敢陳章徑退,乞遞臣職,仍治罪戾,以謝人言,以安賤分事。入啓。答曰,省疏具悉。意外侵斥,不必爲嫌,爾其勿辭,從速察職。
上在慶德宮。停常參·經筵。
左承旨沈宅賢再度呈辭。入啓。遞差。
戶曹啓曰,卽接廣興倉所報,來七月朔頒料次,倉官進去于領議政李濡,左議政李頤命所住處,請受祿牌,則領議政李濡以爲,方在待罪中,左議政李頤命,方在城外,不敢冒受云。祿牌俱不出給,係是大臣祿俸,何以爲之?敢稟。傳曰,竝命倉官輸送。
謝恩,右承旨尹世綏。
正言尹陽來上疏。大槪,情地窮蹙,自犯違慢,只推之命,又出格外,惶感震越,且被掌令金斗南之疏斥,決不可一刻仍冒,玆敢不避猥越,仰瀝血懇,伏乞亟賜遞改,以存臺體,以快人心事。入啓。答曰,省疏具悉。金斗南之疏,專出營護命遇,何足爲嫌?爾其勿辭察職。
今春夏等褒貶,助羅萬戶邊儀,非所浦權管張振禧,三千權管林時葉,豐德浦別將金得輝,以上,中,平山萬戶鄭弼漢,所非權管金益徵,以上,下。
京畿監司書目,高陽呈,以刑曹參議李縡辭職上疏上送事。啓。答曰,省疏具悉。爾其勿辭,從速上來察職。
刑曹判書李彦綱再度呈辭。入啓。加給由。
有政。兵批,以沈宅賢付副護軍,以閔鎭遠付副司直,以金壽峯·李道元·李長白付副護軍,以趙興瑀·方虁付副司直。
吏批,以權尙游爲同義禁,李大成爲禮曹參議,鄭纘先爲校理,申錫華爲加平郡守,洪可相爲開寧縣監,李箕明爲狼川縣監,韓重熙爲獻納,崔錫恒爲判義禁,申弼誨爲直講,李敏英爲承旨。
上在慶德宮。停常參·經筵。
巳時,太白見於未地。
謝恩,左承旨李敏英。
政院啓曰,因弘文館草記,下番闕員,令政院稟旨變通事,旣已允下矣。卽今玉堂上下番,見存之員,或奉使在外,或禁推,不得請牌,則闕員差出之外,無他變通之路,在前如此之時,雖値齋戒日,有政官牌招開政差出之例,今亦依此擧行乎?敢此仰稟。傳曰,竝別單書入,而明日開政。
戶曹啓曰,領議政李濡,左議政李頤命,來七月朔祿俸,依傳敎,竝令倉官輸送,則領議政李濡以爲,方在城外縮伏中,左議政李頤命,方在城外辭職中,俱不領受云,何以爲之?敢稟。傳曰,更令倉官輸送。
左議政李頤命上疏。大槪,敢陳危苦之懇,冀蒙恩許,以幸國事,乞收祿俸輸送之命,以安微分事。及領議政李濡上疏。大槪,荐承隆旨,罪積違逋,瀝血申籲,冀速鐫免事。入啓。傳曰,遣承旨敦諭。
前校理申思喆,副校理魚有龜,司果李澤竝敍用。
上在慶德宮。停常參·經筵。
吏曹參議李觀命牌不進,罷職傳旨。傳曰,只推勿罷。
戶曹啓曰,來七月朔祿俸,依傳敎,更令倉官輸送,則領議政李濡以爲,方欲陳疏,左議政李頤命以爲,今方陳疏辭職,終不祗受云,又不領受,何〈以〉爲之?敢稟。傳曰,更爲輸送。
同副承旨李世勉書啓,臣承命馳往于安巖洞領議政李濡所住處,敦諭則以爲,臣之決難抗顔冒進,不但自畫於心,物情同然,豈以日月之明,獨不俯燭,而前後瀝血之章,輒賜慰勉之批?玆又特遣承宣敦諭,辭旨益勤,恩數彌隆,有非賤分所當得者,感極涕零,惟使隕結。使臣如有一分可進之勢,則何敢故爲違拒明命?辜負聖德,而旣有區區所自畫於心者,寧被鈇鉞之誅,終無承奉之期,臣於此祗增惶隕,只冀天地之仁,曲垂矜諒,亟許鐫改,以勵廉恥,無損國體而已云矣,敢啓。傳曰,知道。
右承旨尹世綏書啓,臣承命馳往于長位里左議政李頤命所住處,敦諭聖旨以爲,臣積違逋之罪,冒瀆擾之懼,瀝盡肝血,申暴危悃,庶冀天地父母曲加矜察,快許鐫改,上幸國事,下安微分矣。承宣又臨,聖諭尤勤,責之以恝視國事,勉之以安心入來,臣誠驚惶失圖,莫知置身之所矣。廊廟之空虛,臣豈不知而使臣冒沒入處?只見其爲辱,何補於機務?此則宵旰之憂,不可一任其瘝曠,尤宜速賜處分,圖任賢德,寧可有待於不可進之臣耶?至於俸祿之三命輸送,尤出常格,而臣方竭誠籲呼,願解職名而已,何敢偃然坐受,若無故之人乎?又不免還納,分義掃地,惶隕欲絶,隆恩罔極,誨諭日切,伏地俟罪,瞻天感涕而已云矣,敢啓。傳曰,知道。
吏曹,以朴弼夢爲慶尙左道京試官。
有政。兵批,以李宜祿付副司勇,以宋成明·兪崇·李眞望付副司果。
吏批,以吳命恒爲掌樂正,金德恒爲右通禮,李澤爲校理,尹德駿爲敦寧府知事。以上出吏·兵曹政單
上在慶德宮。停常參·經筵。
謝恩,校理李澤。
戶曹啓曰,領議政李濡,左議政李頤命,來七月朔〈祿俸〉,依傳敎,更爲輸送,則領議政李濡以爲,又勤輸送之命,益增惶恐,而縮伏乞免之中,終不敢冒受。左議政李頤命以爲,方在屛伏控辭中,輸送之命至三,而終不敢祗受,不勝惶恐云,又不領受,何以爲之?敢稟。傳曰,更爲輸送。
上在慶德宮。停常參·經筵。
夜五更,流星出參星上,入艮方天際,狀如拳,尾長二三尺許,色白。
掌令趙鳴鳳上疏。大槪,臣有情勢之萬分難安者,春間忝叨是職,猥陳一疏,反被僚臺之非斥,其在廉隅,決難冒出,玆敢疾聲呼籲於宸嚴之下,伏乞聖慈,特賜鐫免,以謝人言事。入啓。答曰,省疏具悉。勿辭從速察職。
弼善盧世夏再度呈辭。入啓。給由。
刑曹判書李彦綱三度呈辭。入啓。遞差。
右副承旨柳泰明初度呈辭。入啓。給由。
校理李澤上疏。大槪,顧臣情勢之臲卼,非止一端,決不宜罔恤人言,因仍蹲據,玆敢悉暴危悃,伏乞亟賜鐫改,以快人心,以靖私義事。入啓。答曰,省疏具悉。兩件引嫌,元非大段,爾其勿辭察職。
今春夏等褒貶,晉州討捕使鄭樴,中。
傳曰,今月已盡,霈澤終閟,間有霂霢,不過浥塵,鋤後之旱,農家最忌,言念民事,殊甚悶慮。祈雨祭,不卜日設行事,分付該曹。
戶曹啓曰,領議政李濡,左議政李頤命,來七月朔祿俸,依傳敎更爲輸送,則領議政李濡以爲,不意輸送之命四至,而以此情迹,終不敢冒受公廩,益不勝惶恐。左議政李頤命以爲,又有輸送之命,不勝惶恐,而終有所不敢祗受者,更當冒陳辭疏云,又不領受,何以爲之?敢稟。傳曰,姑待下敎輸送。
慶尙監司書目,善山呈,私奴明石等五名,雷震致死事。
禮曹啓曰,傳敎矣,依前定奪,初次祈雨祭,三角山·木覓山·漢江等處,遣三品官設行,何如?傳曰,允。
上在慶德宮。停常參·經筵。
吏曹參議李觀命初度呈辭。入啓。給由。
右副承旨柳泰明再度呈辭。入啓。加給由。
弼善盧世夏三度呈辭。入啓。遞差。
獻納韓重熙辭職上疏。入啓。答曰,省疏具悉。爾其勿辭察職。
左參贊崔錫恒辭職上疏。入啓。答曰,省疏具悉。卿其安心勿辭,速出行公。
副校理李秉常,副修撰尹鳳朝牌不進,依承傳罷職傳旨。傳曰,只推勿罷。
領議政李濡上疏。大槪,荐辱恩旨,罪積違慢,敢申哀籲,冀蒙矜許事。及左議政李頤命上疏。大槪,俟罪累日,又敢申籲,乞蒙鐫遞職名,以幸國事,仍治違慢之罪,以嚴朝綱事。啓。答曰,省疏具悉卿懇。卿之蒼黃出城,實由於命遇之一疏,而其被誣之狀,予已洞察,前後批旨,辨釋無餘,則所謂情勢,今不當復言,而只恨誠志不孚,莫回遐心,益用慙恧,寧欲無言?噫,人主之托以心膂,共圖國事者,非大臣乎?雖微官末職,未有不久於其職而責其成效,況大臣乎?卿等居鼎鼐負重望,體國之誠,無愧古人,寡昧之倚毗彌篤,而坐席未暖,讒說肆行,此予所以痛心者也。噫,黨習日痼,世道日險,鬧端一起,廊廟每先受鏑,今者命遇之敲撼大臣,其心所在,灼然可知,而大臣因此必欲釋負,則適足以中其傾軋之計,國體之損傷,已不可言,而台司無備位之時,國事無可做之日,思之至此,寧不寒心?是予所以牢定于心,勉出爲期者也。君臣之間,貴相知心,幡然改圖,安心偕入,用副予望。仍傳曰,遣史官傳諭,與之偕入。以上朝報日記廳郞廳李澤徵書。郞廳權崇添書校。
上在慶德宮。停常參·經筵。
答領議政李濡,左議政李頤命疏曰,省疏具悉卿懇。卿之蒼黃出城,實由於命遇之一疏,而其被誣之狀,予已洞察,前後批旨,辨釋無餘,則所謂情勢,今不當復言,而只緣情志不孚,莫回遐心,予用慙恧,寧欲無言?噫,人主之托以心膂,共圖國事者,非大臣乎?雖微官末職,未有不久於其位而責其成效,況大臣乎?卿等居鼎鼐,負重任,體國之誠,無愧古人,寡昧之倚毗彌篤,而坐席未暖,讒說肆行,此予所以痛心者也。噫,黨習日痼,世道日險,鬧端一起,廊廟每先受鏑,今者命遇之敲撼大臣,其心所在,的然可知,而大臣因此,必欲釋負,予難於强迫,竟到勉副,則適足以中其傾陷之計,國體之傷損,已不可言,而台事無備位之時,國事無可做之日,思之至此,寧不寒心?是予所以牢定于心,以勉出爲期者也。卿之逬出郊外,殆浹二旬,予之寤寐思想,未嘗少弛,卿亦豈無戀予之心乎?君臣之間,貴相知心,須體予肝膈之言,勿復以情勢爲辭,幡然改圖,安心偕入,用副予日夕虛佇之望。仍傳曰,遣史官傳諭,與之偕來。以上朝報
禮曹啓曰,太廟展謁,春秋定式擧行事,曾已下敎矣。今秋展謁吉日,以何間推擇乎?敢稟。傳曰,今月晦間推擇,可也。禮曹謄錄
上在慶德宮。停常參·經筵。
下直,南陽府使李台佐,永同縣監任遭。
正言尹陽來初度呈辭。入啓。給由。
吏曹參議李觀命再度呈辭。入啓。傳曰,還出給。
右副承旨柳泰明三度呈辭。入啓。遞差。
明日,王世子,永昭殿親行大祭時,出宮正時,辰正初刻。
政院啓曰,以侍講院草記,永昭殿秋享大祭,王世子親行時,宮官不可不備員,實兼官有闕之代,令政院稟旨差出事,允下矣。政官竝卽牌招開政,闕員差出,何如?傳曰,允。
左參贊崔錫恒辭職上疏。入啓。答曰,省疏具悉。朴泰恒事,令次官議讞,卿其勿辭,速出察任。
吏曹參議李觀命牌不進,罷職傳旨。傳曰,只推勿罷。
忠淸監司書目,鴻山縣監洪致大,去月二十九日,承重祖母在喪事。
副校理李秉常,副修撰尹鳳朝牌不進,罷職傳旨。傳曰,推考傳旨捧入。
京畿監司書目,楊根郡守柳重碩,病重罷黜事。
謝恩,兼司書李澤,弼善洪景濂。
領議政李濡上疏。大槪,恩批之下,又犯違慢之誅,敢暴危迫之悃,冀蒙處分事。及左議政李頤命上疏。大槪,恩批有難承當,冒死申懇,收還史官,亟允所辭,以幸國事事。入啓。答曰,省疏具悉卿懇。日昨疏批,罄悉至意,非特慰安大臣,所以存國體而慮後弊也。卿胡不諒,累疏祈免至此耶?益用愕然,無以爲諭。日呈十單,斷無允許之理,卿無困我,卽日入城,用副如渴之望。仍傳曰,此批答,令偕來史官傳諭。
謝恩,右承旨南就明。
觀象監,自昧爽至辰時,有霧氣。啓。
吏批,以洪景廉爲弼善,李澤爲南學敎授,金宇杭爲刑曹判書,李澤爲司書,李秀英爲鳳山郡守,吳羽重爲黃州牧使,李尙爲楊根郡守,郭萬績爲司諫,申慶濟爲奉常正。
上在慶德宮。停常參·經筵。
慶尙監司書目,道內間有蟲災,種種災害不一,永川等官呈,以人物二名,雷震致死事。
注書沈尙鼎書啓,臣敬奉聖批傳諭于領議政李濡,則以爲,伏奉聖批,敦勉有加,至以斷無允許之理爲敎,臣尤不勝悶塞,而以臣情跡,終不敢抗首冒進,聖旨日以益勤,臣罪日以益重,伏地俟譴,震越罔措云。臣姑爲仍留之意,敢啓。傳曰,知道。
假注書黃璿書啓,臣敬奉聖批,傳諭于左議政李頤命,則以爲,昨者恩綸,夐越尋常,連章瀆擾,死有餘罪,而與其冒沒而增辱淸朝,寧受僭猥之誅,復敢罄瀝肝血,以請嚴譴,疾痛之呼,未蒙矜諒,違傲之罪,日漸增深,惶駭悶塞,求死不得,伏地涕泣,不知所以仰對云。臣姑爲仍留之意,敢啓。傳曰,知道。
傳曰,史官一員待命,騎馬三匹立之,秋享大祭所內摘奸。
伴送使書目,勅行去月二十七八日阻雨,仍留義州事。
有政。兵批,以柳泰明·盧世夏付副護軍,以李彦綱付副司直,以金翰運·慶聖會付副司正。
上在慶德宮。停常參·經筵。
王世子,永昭殿祭罷還宮後,藥房·政院·玉堂問安。答曰,知道。
正言尹陽來再度呈辭。入啓。加給由。
政院啓曰,憲府無行公之員,連日監察茶時,事甚未安,除在外外,呈辭未肅拜人員,竝卽牌招察任,何如?傳曰,允。
副校理洪禹瑞上疏。大槪,腫毒益肆,症形危惡,冒死哀籲,冀蒙恩遞,以尋生路事。入啓。答曰,省疏具悉。爾其勿辭,調理察職。
注書洪廷相上疏。大槪,臣與右承旨南就明,有應避之嫌,乞蒙照例處置事。入啓。答曰,省疏具悉。疏辭,令該曹稟處。
吏曹參議李觀命辭職上疏。入啓。答曰,省疏具悉。辭單還給之命,意非偶然,須勿過辭,從速察職。
謝恩,掌令趙鳴鳳。
府前啓,請還收黃順中絶島定配之命,仍令該曹嚴鞫得情,依律處斷。徐命遇之疏,專出於壞亂朝廷之計,造意遣辭,極其巧密,此聖明之所痛斥,輿情之所共憤,而掌令金斗南,投進一疏,費辭營護,有若奬詡直言者然,背公黨私,縱恣無忌之罪,不可不懲,請掌令金斗南罷職。新除授司諫院司諫權忭,時在忠淸道韓山地,請斯速乘馹上來事,下諭。答曰,不允。未端事及下諭事,依啓。
吏曹啓曰,臺諫有闕,政事,取稟。傳曰,過齋戒後爲之。
副修撰尹鳳朝上疏。大槪,臣之情勢,固已自劃,而前後違逋,罪在罔赦,進伏闕外,復申血籲。且臣老父,重患泄痢,貼身牀褥,症形頗劇,尤無離側供仕之望,伏乞刊削臣職,俾得救視病親,不勝萬幸事。入啓。答曰,省疏具悉。爾勿復撕捱,俟父病間,卽出察職。
領議政李濡上疏。大槪,敢復畢暴危懇,冀蒙特賜矜許事。及左議政李頤命上疏。大槪,冒死申籲,乞蒙矜許事。入啓。答曰,省疏具悉卿懇。前後之批,辨釋備悉,辭已竭矣,意亦窮矣。日昨偕來之敎,尤可見必欲勉出之意,而巽辭彌堅,造朝漠然,媿情志之不孚,無以爲諭,而一向敦迫,殊非以禮待大臣之道,本職,不得已今姑勉副,以安卿心,卿其須速偕入,毋孤至意。仍傳曰,此批答,令偕來史官傳諭。
副校理李秉常牌不進,傳曰,只推勿罷。
觀象監,夜四更,流星出羽林星上,入南方天際,狀如拳,尾長二三尺許,色白。啓。以上朝報
侍講院啓曰,今日永昭殿秋享大祭,王世子親行時,軒架設行於內庭,與行祭所有隔,執禮立於階下,與殿上差遠,凡干諸節,易至差失,故必待守僕傳呼,然後執禮繼呼者,例也。初獻禮未讀祝前,所當先呼樂止,而守僕未及傳呼,徑先引入,大祝讀祝半行,始乃覺悟而傳言,致令樂止之節,過時呼唱,當該守僕,令攸司科治,何如?傳曰,允。
上在慶德宮。停常參·經筵。
尹世綏啓曰,備邊司郞廳來言,今日賓廳坐起日次,而大臣旣已遞職,不得來會云矣,敢啓。傳曰,知道。
南就明,以弘文館言啓曰,副校理洪禹瑞受由出去,下番今方空虛,而副修撰尹鳳朝,以親病陳疏受暇,副校理李秉常旣有只推之命,副修撰洪廷弼,自鄕纔已入來云。李秉常·洪廷弼,竝卽牌招,以爲推移入直之地,何如?傳曰,允。
以副校理李秉常,副修撰洪廷弼牌不進罷職傳旨,傳于南就明曰,推考傳旨捧入。
南就明,以弘文館言啓曰,副校理李秉常,副修撰洪廷弼旣有只推之命,竝更牌招察任,何如?傳曰,允。
假注書黃璿書啓,臣敬奉聖批,傳諭于左議政李頤命,則以爲,臣譴誅幸逭,願欲獲遂,聖恩至此,河海難量,驚感之極,且拜且泣,重入脩門,亦甚靦顔,而謹當仰承明命,卽爲入城云。大臣今方入城,臣仍爲隨來之意,敢啓。傳曰,知道。
注書沈尙鼎書啓,臣敬〈奉〉聖批,傳諭于領議政李濡,則以爲,臣情勢危迫,不得不累章陳懇,瀆犯天威,罪在不赦,伏奉聖批,得免嚴誅,且蒙恩許,此誠公私之大幸,有以見天地之仁,曲軫體下之道,感戴攢祝,不知所以爲喩也。第臣踪地,有不敢以職名之已解,而靦然冒進於周行者,自數日以來,素患痰眩之症,挾感重發,方在昏昏中,雖欲承命偕入,亦無以自力,只切惶霣之餘,近侍之仍淹荒村,又涉褻恩,亟命召還,俾安賤分,實區區至望云。大臣卽今病患,無承命偕入之勢,臣姑爲仍留之意,敢啓。傳曰,知道。須勿引病,卽日入城,以副至望事,更爲傳諭,又與偕入。
以備忘記,傳于南就明曰,史官二員待命,騎馬六匹立之。
注書沈尙鼎書啓,臣敬奉聖批,更爲傳諭于前領議政李濡,則以爲,臣職名雖解,情跡猶蹙,且緣病勢猝劇,未得趨命,不意史官書啓纔上,又有須勿引疾,卽日入城之敎,驚惶憫塞,益無所措。恩數至此,一向違慢,臣罪實合萬死,而卽今眩症方苦,姑待精神稍定,謹當以一疏更暴危悃,以俟嚴誅云。臣姑爲仍留之意,敢啓。傳曰,知道。
傳于南就明曰,冬至使,例於大政差出,而大政遷就,則發政變通差出,已有近例,明日政差出事,分付。
南就明,以迎接都監言啓曰,卽見伴送使狀啓,則副勅禮單馬一匹,中路蹇足,勢難牽去,以驛馬換給事,懇請不已,故不得已以大同驛,馬換給後,病馬出給驛人,則縷縷稱冤,有難勒給,病馬還給本主,價本推給驛人之意,分付該曹事,啓下矣。取考前例,則勅使禮單馬,以驛馬換去之後,仍以禮單馬代給本驛,而今此病馬,驛人稱冤不受,則不可勒給,病馬則還給本主,價本依定式出給本驛之意,分付于司僕寺及該曹本道,何如?傳曰,允。
以副校理李秉常,副修撰洪廷弼牌不進罷職傳旨,傳于南就明曰,禁推傳旨捧入。以上燼餘
注書洪廷相陳疏,代以李泰和爲假注書。
副校理李澤上疏。大槪,臣於長僚之請暇,竊有所懷,略陳賤見,以備裁幸事。以祈雨祭齋戒,留政院。以上朝報
上在慶德宮。停常參·經筵。
下直,加平郡守申錫華。
尹世綏啓曰,大司憲李健命,掌令趙鳴鳳,持平朴聖輅呈辭,執義權,持平金榦在外,掌令一員未差,今日以監察茶時之意,敢啓。傳曰,知道。
南就明啓曰,卽者,吏曹郞廳來言,今日爲政事,命下,而判書宋相琦,參議李觀命俱爲引入,參判申銋病不來,不得開政云,判書·參判·參議,竝卽牌招開政,何如?傳曰,允。
又以吏批言啓曰,大臣處置政事,命下矣。所當隨品處置,而領中樞一窠,他大臣,今方見帶,依近例從座目,判中樞下批之意,敢啓。傳曰,知道。
以李濡·李頤命爲判中樞,沈最良付副護軍,李泰和付副司正,尹陽來付副司果。
李世勉,以兵曹言啓曰,行判中樞府事李濡祿牌,令本曹郞廳持納,則以爲退伏城外,方在待罪中,祿牌辭而不受云,何以爲之?敢稟。傳曰,更爲持傳。
南就明,以成均館官員,以同知館事意啓曰,今七月初七日,儒生上旬輪次,當爲設行,而大提學宋相琦,大司成李宜顯俱在呈告中,限內不得爲之,今月內,無故日退行之意,敢啓。傳曰,知道。
答左承旨李敏英疏曰,省疏具悉。爾其勿辭,調理察職。
答黃海監司吳命峻疏曰,省疏具悉。藩臬重任,決難輕遞,勿復撕捱,從速察職,殿最亦卽磨勘以聞。
答禮曹參判李晩成疏曰,省疏具悉。徐命遇之疏,專出構捏,何足爲嫌?卿其勿辭,從速上來察職。
答工曹判書金鎭圭疏曰,省疏具悉。疏辭亦有意見,待長官出仕而議讞焉。
答校理李澤疏曰,省疏具悉。鄭澔以加土請暇,私情亦切,故已有給由之命,不必還收,趁由限上來事,別爲申飭焉。
答判中樞李濡疏曰,省疏具悉卿懇。今玆勉副相職,出於不得已也,謂卿諒予至意,卽日入城矣,昨觀書啓,大失所圖,是豈所望於卿者耶?心甚愕然,無以爲喩。卿其亟回遐心,從速偕入,以副予望。仍傳曰,此批答,令偕來史官傳諭。原疏俱缺以上燼餘
吏曹參議李觀命牌不進,罷職〈傳旨〉。傳曰,只推勿罷。
正言尹陽來三度呈辭。入啓。遞差。以上朝報
吏批,以李集爲尙瑞直長,金坽爲司藝,朴斗世爲左通禮,沈遇良爲咸平縣監,崔昌翼爲鴻山縣監,李世相爲內贍主簿,洪好人爲掌令。
成均館官員,以同知館事意啓曰,今七月初七日,儒生上旬輪次,當爲設行,而大提學宋相琦,大司成李宜顯俱在呈告中,限內不得爲之,今月內,無故日退行之意,敢啓。傳曰,知道。禮曹謄錄
上在慶德宮。停常參·經筵。
巳時,太白見於未地。未時,日暈。
南就明啓曰,來十一日,文臣殿講日次,取稟。傳曰,停。
藥房都提調臣李頤命,副提調臣兪命雄啓曰,新涼乍生,而午炎猶熾,伏未審此時,聖體,若何?麻痺之症,其已快減,而脚部,亦如何?臣等不任憂慮,敢來問安。答曰,知道。無事,麻痺之候,猶未快減,而脚部一樣矣。
南就明,以弘文館言啓曰,本館下番,闕直今已多日,而僚員或在外,或禁推,無他推移之路,副校理洪禹瑞,副修撰尹鳳朝陳疏受由,已過三日,竝卽牌招察任,何如?傳曰,允。
以副修撰尹鳳朝牌不進罷職傳旨,傳于尹世綏曰,推考傳旨捧入。
尹世綏啓曰,判義禁崔錫恒除拜已久,連呈辭單,尙未出肅,金吾罪囚,議讞無期,事甚可慮,判義禁崔錫恒,卽爲牌招,使之趁速開坐,何如?傳曰,允。
又啓曰,右副承旨李世最,除拜已久,而以兵曹當該堂郞論啓事,引入矣,今則臺啓旣已停止,卽爲牌招,何如?傳曰,允。
注書沈尙鼎書啓,臣敬奉聖批,傳諭于行判中樞府事李濡,則以爲,臣之進退路窮,冒死申籲,冀蒙矜諒,俾遂至願,聖批不許,辭旨愈勤,又加敦勉,促臣偕入,到此地頭,上念恩命,下顧分義,感惕罔措。更無轉身之所,有不敢一向偃伏,以增其罪戾,謹當俟病少間,舁進輦下,而史官之一刻淹滯,實甚惶懼,亟先召還,不勝幸甚云。大臣俟病少間,欲爲入城,而臣旣承偕入之敎,仍爲留待之意,敢啓。傳曰,知道。先爲入來。
尹世綏,以兵曹言啓曰,行判中樞府事李濡處,祿牌更爲持傳事,命下矣。更遣郞廳,依聖敎持傳,則又以爲迫於嚴命,將俟病間入城,而雖一日在外,領受祿牌,終有所未安,姑不領受,何以爲之?敢稟。傳曰,入來後持傳。
掌令趙鳴鳳所啓,黃順中事。措辭見上臣卽見監察鄭纘述呈課,則初次祈雨祭,三角山獻官,禮賓寺正李相說,乘酒使氣,多有駭擧,及到祭壇不遠之地,道路險惡,故下馬而嫌其步行,欲乘藍輿,多般爭執而乃止,詣壇所後,以便服擅離香祝,任自出入,又飮南草云。身爲獻官,罔念敬謹之道,有此駭異之擧,不可不覈其虛實而處之,請禮賓寺正李尙說拿問定罪。答曰,不允。末端事,依啓。
答右副承旨李世最疏曰,省疏具悉。伊日事勢之如此,予所詳知,此所以有只推之命也,爾其勿辭,從速察職。
答兵曹參議尹憲柱疏曰,省疏具悉。爾其勿辭,調理察職。
答吏曹判書宋相琦疏曰,省疏具悉。卿之被誣,予已洞察,則但當勉出,何可輕遞重任耶?卿其須勿固辭,安心行公。
答說書趙尙絅疏曰,省疏具悉。爾其勿辭,往救父病。
答臨昌君焜疏曰,省疏具悉。卿其依疏辭,安心往來焉。仍傳曰,給由馬,澆奠牀備給。原疏俱缺
上在慶德宮。停常參·經筵。
下直,黃州牧使吳羽進。
以右尹金德基初度呈辭,傳于南就明曰,還出給。
兪命雄啓曰,右副承旨李世最,昨已陳疏承批,而今日又不出肅,卽爲牌招察任,何如?傳曰,允。
尹世綏啓曰,近以兵曹當該堂郞請罷之啓,本曹堂上,擧皆引入,機務之積滯,委屬可慮。度支之長,亦呈疏單,久不行公,觀其措語,蓋因臺啓,而今旣停論,則俱無可引之嫌,兵曹判書趙泰采,戶曹判書趙泰耉,竝卽牌招察任,何如?傳曰,允。
南就明,以弘文館言啓曰,副校理李秉常,副修撰洪廷弼,旣已帶職蒙宥,副修撰尹鳳朝,昨有只推之命,竝卽牌招察任,何如?傳曰,允。
李世最,以兵曹言啓曰,本曹諸堂上,近因臺啓,擧皆引入,參議臣憲柱,連爲入直矣。自再昨,猝得暴泄,症情危惡,昨陳祈免之章,旣承調理之命,臺啓今已停論,而判書·參判,拘於體貌,不得竝請牌招,參知臣洪重夏,卽爲牌招,以爲替直之地,何如?傳曰,允。
正言郭萬績啓曰,臣庸愚拙劣,百無一能,雖微外至之疵毁,已多內省之愧恧,徒以向來恩渥,逈出尋常,洗濯核累,旣無自廢之義,感激殊私,宜效涓露之報,且緣家貧親老,思沾寸祿,以爲反哺之計,郞僚庶職,有命輒謝,自不以免旁人之譏點矣。及叨匪據,尤有難安,欲一申辨,反被詆辱,末乃以臣所引文案昭載之語,謂之以無爲有,以虛爲實,臣於此,亦無奈何。此心未暴之前,無非臲卼之日,而適値客使之壓至,不得已陪從於郊外館所之幸,有若無故從仕者然,臣自知愧,人謂斯何,何幸聖明,俯諒微悃,特許恩遞,臣感激退伏,更絶進取之念矣。不意新命,復畀舊職,臣驚惶悶蹙,不知所出,顧此言責重任,旣不可以如臣庸愚,每每虛授,而日者,掌令徐命遇疏中,更提科事,若其不許分館,峻斥通淸之語,臣亦與其斥焉。蓋臣前後所叨,亦一淸選,則所可斂避,宜無異同,而臣之行公,爲日最多,略無顧忌之誚,臣實難免,諫省言議之地,決非如許無恥者,所可冒居也,明矣,臣何敢徒恃寵靈,揚揚復入於臺次乎?且臣情勢之外,又有應避之嫌,正言臣李相成,卽臣之同姓四寸妹夫也,臣之在下當遞,法例卽然,以此以彼,不可一刻仍冒於職次,請命遞斥臣職。答曰,勿辭。
尹世綏啓曰,正言郭萬績,再啓煩瀆,退待物論矣。傳曰,知道。
掌令趙鳴鳳所啓,黃順中事。措辭見上答曰,勿煩。
答兵曹判書趙泰采疏曰,省疏具悉。昨於李世最疏批,已諭予意矣,下款事,尤無可嫌,安心勿辭,速出行公。
答判義禁崔錫恒疏曰,省疏具悉。一向引嫌,殊涉太過,安心行公,亦卽議讞。
答兵曹參判尹趾仁疏曰,省疏具悉。於卿別無深嫌之事,須勿過辭,從速察職。
答兵曹參知洪重夏疏曰,省疏具悉。爾其勿辭,從速察職。
答右議政金宇杭疏曰,省疏具悉卿懇。卿之事予,久矣,予之知卿,稔矣。寬厚之量,公平之心,允叶台司,今玆爰立,夫豈偶然?卿其須體至意,安心勿辭,速出論道,以濟時艱。仍傳曰,遣史官傳諭。以上燼餘
上在慶德宮。停常參·經筵。
謝恩,參知洪重夏。
院啓,引嫌而退,上款所引,不足爲嫌,相避之法,在下當遞,請正言郭萬績遞差。答曰,依啓。
傳曰,史官二員待命,騎馬六匹立之,祈雨祭所內摘奸。
吏曹啓曰,臺諫有闕,政事,取稟。傳曰,過國忌後爲之。
備忘記,生牛黃一部,內入事,判下於午間矣,醫官,旣知其御藥所用,則宜不敢慢忽,而更鼓將下,尙不覓入,事甚可駭,當該掌務官,拿推。以上朝報
上在慶德宮。停常參·經筵。
元敬王后忌辰。
尹世綏啓曰,備邊司郞廳來言,今日賓廳坐起日次,而大臣未肅拜,不得來會云矣,敢啓。傳曰,知道。
李世勉,以兵曹言啓曰,今七月十一日,武臣賓廳,武經七書講書日次,而政事相値,不得爲之之意,敢啓。傳曰,知道。
上在慶德宮。停常參·經筵。
下直,開寧縣監洪可相。
尹世綏啓曰,行大司憲李健命,掌令趙鳴鳳,持平朴聖輅呈辭,執義權,持平金榦在外,掌令洪好人未肅拜上疏,今日以監察茶時之意,敢啓。傳曰,知道。
李敏英啓曰,卽者,吏曹郞廳來言,今日爲政事,命下,而判書宋相琦,參議李觀命俱爲引入,參判申銋病不來,不得開政云,判書·參判·參議,竝卽牌招開政,何如?傳曰,允。缺
尹世綏,以都摠府言啓曰,都摠管金鎭圭,義禁府坐起,晝仕進去之意,敢啓。傳曰,知道。
又以禁衛營言啓曰,本營分授都城,彰義門東邊,西小門北邊,頹毁處改築之意,前已入啓矣,今月初十日,畢役之意,敢啓。傳曰,知道。
南就明,以弘文館言啓曰,本館下番,姑降入直,已至月餘,事體極爲未安,而見存僚員,擧皆在外,無他推移之路,今日政闕員,以在京無故人,盡數差出,仍直牌招察任,何如?傳曰,允。
又以弘文館言啓曰,本館下番,副校理臣洪禹瑞,以御營廳郞廳,今日坐起時,晝仕出去之意,敢啓。傳曰,知道。
吏批,判書宋相琦牌不進,參判申銋進,參議李觀命牌不進,左承旨李敏英進。
吏批啓曰,判書·參議竝牌招不進,小臣獨政未安,何以爲之?敢稟。傳曰,仍爲之。
以韓永徽爲正言,宋成明·洪重休爲副修撰,李綖爲全義縣監,崔尙恒爲衿川縣監,韓配義爲禁府都事,洪道達爲禮曹佐郞,李相周爲宗簿正。
兵批,兼判書趙泰采祿升降坐起進,參判尹趾仁病,參議尹憲柱病,參知洪重夏進,左副承旨尹世綏進。
以郭萬績·韓祉付副司果。
以副修撰宋成明牌不進罷職傳旨,傳于南就明曰,禁推傳旨捧入。
南就明啓曰,待敎徐命均,陳疏徑出,原疏纔已退却,所當依定式,直捧禁推傳旨,而觀其疏語,病勢猝重,此與無端徑出有異,推考警責,仍卽牌招入直,何如?傳曰,允。
又啓曰,上番翰林徐命均,違牌坐罷,史局重地,不可暫曠,待敎沈珙,卽爲牌招入直,何如?傳曰,允。
以備忘記,傳于尹世綏曰,予偶有觸傷處,今至十日,而尙未消散,坐臥行動,俱有所妨,故今日招醫官,以受鍼事,下問,而金有鉉所對,殊不成說,首醫道理,不當若是,推考。
南就明啓曰,卽者副修撰宋成明禁推傳旨,司謁,初以推考傳旨來傳,故纔已書入矣,俄而司謁又來,以爲初非推考,乃是禁推,而別監誤傳云。莫重傳敎,中間誤傳,以致改書以入,別監所爲,極爲駭矣,令攸司推治,司謁亦難免不謹之責,自本院從重施罰,何如?傳曰,允。
獻納韓重熙所啓,請還收罪人河減死定配之命,更加嚴刑得情,依律處斷。請還收權卨定配之命,更付有司,嚴加鉤覈,期於輸情。請慶尙左兵使李基泰罷職。措辭竝見上自前客使之歸,送御貼致問,則彼必以感謝之意,報答者,例也,而今番平壤問安使韓世良進去時,御貼之不能卽傳,雖未知緣何,而已極驚駭,及其答語,全沒例用致謝之辭,只曰知之云云,則其爲傲慢不恭,莫此爲甚。凡我臣子,孰不痛惋,而世良無一言爭執,矇然受還,且行中凡事,儐臣無不照管,而視若故常,略不驚動,論其所失,殆無間焉,物情駭憤,久而愈激,請問安使韓世良先罷後推,伴送使尹德駿罷職。答曰,不允。韓世良事,依啓。伴送使,從重推考。
藥房口傳啓曰,臣等,伏聞入侍醫官金有鉉等所傳之言,自上,長强穴近處,有觸傷之處,坐臥行動,俱有所妨,已至十日,尙未消散云,臣等伏不勝驚慮之至,臣等卽與諸御醫入診,詳察症候,受鍼當否,議定,何如?答曰,觸傷處,已至多日,而尙未消散,受鍼在所不已,而此異於時急症候,日暮後,不必受鍼,待明朝入診,受針宜當。
大殿·中殿,藥房問安。答曰,知道。
大殿·中殿·世子宮·嬪宮,政院·玉堂問安。答曰,知道。
尹世綏啓曰,伴送事尹德駿從重推考事,命下矣,臺諫,方以罷職論啓,傳旨不得捧入之意,敢啓。傳曰,知道。
以黃海監司,以薦新蓮實限內不得封進,待罪事,狀啓,傳于南就明曰,勿待罪事,回諭。
以京畿監司狀啓,刑曹參議李縡病重,上去不得事,踏啓字。
答陜川幼學鄭潗疏曰,省疏具悉。疏辭,令該曹稟處。
答持平金榦疏曰,省疏具悉。爾勿過辭,從速上來察職。
答忠淸監司宋正明疏曰,省疏具悉。誣詆之言,不足爲嫌,卿其勿辭,從速察職。以上燼餘
今春夏等褒貶,梨津萬戶安漢柱,智島萬戶南聖重,以上,中,臨淄僉使趙尙耘,下。以上朝報
吏批,以李綖爲全義縣監,李相周爲宗簿正,洪重休副修撰,韓永徽正言,洪道達禮曹佐郞,宋成明副修撰,韓配義爲禁府都事,崔尙恒爲衿川縣監。
陜川幼學鄭潗疏曰,尊尙道德,王政之先務,振作士氣,聖世之美規,誠以道學,國家之元氣,隨其盛衰,以占世道汚隆,苟可以裨補風敎,有關斯文,則必也崇奬而表章之,丕新一代之耳目,鼓舞樂育之菁莪,自古而然也。伏覩我殿下,典學緝熙,崇儒重道,治化之隆,如日中天,聳動士習,修明闕典,靡所不用其極。臣等以嶺外草芥之賤,僻陋謏寡,無所知識,生長於儒先杖屨之鄕,跛揖遺風,薰沐耿光,秉彝好德之天,愈久不墜,高山景行之慕,有生所同,引領明時,裹足千里,披肝叫閽,以冀聖明之俯垂裁察焉。臣等謹按中廟朝名臣司果贈領議政文康公臣朴紹,氣質挺特,德器渾成,未及羈丱,已有求道之志,沈潛性理之書,堅苦刻厲,講劘師友之間,造詣益深,與文廟從祀臣趙光祖,同時推重,而文敬公臣金安國,稱孝直發越,彦胄精密,孝直,卽光祖之字,彦胄,卽紹之字也。文廟從祀臣李彦迪,在藝閣,人不知名,而紹乃力薦同進,啓迪胄筵,孝陵性質,雖曰天縱,若其文德之成就,則論者或謂其薰陶補翼之功,爲多,時當己卯斬伐之餘,兇焰略消,善類間進,而壬人安老,適方退斥在外,希圖復入。紹又逆燭奸狀,力持正論,謀有以抗論沮遏,而反爲其黨所擠,退歸鄕居,自是絶交世事,專精講讀,方益大肆力於進修之地,而遽以疾歿,爲朝野所嗟惜。蓋其生稟絶世之資,加之以博學躬行之功,淸明簡易,忠信正直,其作成之規缺數行正學宗脈,至於潛心存省,體道成缺半行獨切要底工夫,精深的確,無以復加。若言其立朝大節,必以辨別賢邪,扶抑陰陽爲務,當群奸蔽痼,正論消亡之日,獨能含忠方正,特立不撓,與一時名賢,同心叶力,不計利害,庶幾維持,以冀陽復之會,而終嬰凶鋒,低佪退斥,不得卒究其施,斯非獨紹之不幸,實有關於世道之興潰,而若稽前後諸賢稱道之辭,或曰,眞率無僞,表裏如一,或曰,瑩澈無瑕,眞如美玉,或曰,慍于群小,才不克展。至於文正公臣宋時烈,則欲陳請易名而未果,遂自著諡狀,盛有稱述,逮至甲戌年間,相臣以此建白,特蒙越例許施,我聖上崇德尙賢之典,於是乎無復餘憾,則其道,雖屈於一時,其光于後者,固將百世而不泯矣。是宜爲廟綴享,永世無斁,以稱聖朝崇奬之盛意,以慰士林景仰之懷,況臣等所居之邑,卽紹早歲棲息之地,而及其末年,退遂初服,沒後丘墓,又寄於此,則風烈不沫,聲澤未翳,鄕曲薰陶,宛有警咳之餘,歌哭斯丘,非比過化之地,古所謂沒而祭社者,存乎斯,而揭虔之禮,至今未遑,輿誦咨嗟,久而愈激。今幸遠邇縫掖,同聲兢趨,將欲卽其舊居,建宇妥靈,永爲矜式藏修之地,而臣等適聞朝家,新有禁令,外方祠宇,毋得隨意設行,輒使關稟于朝。臣等竊料此事,蓋欲防禁立祠濫瀆之弊,而若紹之正學直道,樹立卓矣,業蒙聖上之推奬顯褒者,其於俎豆之享,豈獨有靳聽許,況玆崇奉之意,實出於士論久晢之餘,本無複設之處,犯涉朝禁者,此臣等所以齊聲仰籲,靳幸明命之快降者也。伏惟天日之明,無幽不燭,倘不以臣等疎淺而忽之,特允建祠之請,以副多士之望,則仰止高風,想像儀音,涵泳學問之淵源缺數行輝光,其有裨於聖朝崇儒之化者,豈缺半行哉云云。批答見上
前連山縣監金榦疏曰,伏以臣,濫叩匪分,猥辱召命,敢陳一疏,冀蒙鐫改,及承聖批,返降溫音,諭臣以勿辭,促臣以上來,臣叩首奉讀,且感且懼,莫不知所以措身之所也。糞土賤臣,無一可取,若此隆眷,實爲無端,豈以辭官不拜,跡似難進,抱疾守分,事若飾讓,故聖明於此,有所不諒,姑示色容,未卽辭斥歟。臣聞不欺之謂忠,以實之謂信,忠信不失然後可以事上,臣不敢遊辭巧飾,仰欺聖聰,請以庸碌衰病之實,更爲畢陳無隱,庶幾天日之明,有所矜憐而垂察焉。蓋臣自少出入於文純公朴世采門下,人或以此,疑其有志於古人之學,而實緣資稟凡陋,志業頹荒,因循怠惰,至老依舊,閑居無聊,間或從事於訓詁之末,而見識茫昧,略無所得於着實之地,加以早嬰奇疾,積年沈痼,荐罹喪威,心情俱傷,平時忽忽,若無依泊,一有勞動,奄奄欲盡,況臣犬馬之齒,已至六十有八矣。形骸焦枯,精魂昏錯,今不記昨,夕不記朝,一言未終,頓失首尾,一事當前,渾忘先後,惟思待盡於溝壑,不復自齒於恒人,不料虛名欺世,眞贗莫辨,收薦之論,出於夢寐之外,天書之召,及於草萊之中,處之以臺憲之職,待之以遺逸之科,事闊古今,禮異常格,此豈庸末癃廢之臣,所可擬議者哉?臣之前疏,自謂罄竭無餘,而兪音不下,寵渥仍加,情勢窮蹙,至此愈甚。今欲感戴恩私,仰承聖旨,則如蚊負山,實有摧壓之憂,堅守愚迷,不變素志,則分義至嚴,難逃逋慢之誅,進退維谷,氷炭交中,徊徨震惕,直欲逃走而不可得也。噫,臣本非自重之士,又非遐遯之流,豈敢過爲矯飾之態,重賭廉讓之名哉?只以缺數行愍覆之天,言出肝膈,實無一毫假僞。伏乞聖慈,俯諒情實,亟收成命,以重官方,以防僥倖,千萬幸甚。答曰,省疏具悉。爾勿過辭,從速上來察職。
忠淸監司宋正明疏曰,伏以臣,猥以無似,謬膺藩寄,仰戴洪私,糜粉難酬,維思殫竭心力,夙夜靡懈,以少報聖恩之萬一,而才分駑下,識慮淺短,尋常文簿,亦不能裁決當理。其於承流宣化之責,自知蔑效,憒憒尸素,殆過半年,瘝官病民,罪在難逭,中心愧懍,靡所容措。且臣宿患阿睹之症,越添於當暑理處之餘,火熱上熾,風眩兼作,視日益昏,病日益甚,面壁叫苦,殆不省事,若復因仍盤礴,强疾耐煩,則將不免爲癃廢之人。目今旱災孔酷,民事渴急,秋務酬應之繁,列邑巡審之役,斷無自力之望,不可不蚤自引遞,以無病公私也。臣又伏見定山人林晩春者,擊錚供辭,臣不勝駭惋之至,今四月間,因秋曹啓下,關訟者金重器與朴明益,良賤辨別事,使之就訟本道,臣依例定査官於鴻山縣,越數月,鴻山縣以朴明益則納供,而金重器則逃避,不現報來。其後重器之同隻表石萬者,又呈狀營門,以方又擊鼓,不可應訟,爲辭,臣招問其委折,則對以明益在秋曹則姑避,在本道則卽納供,此必有蹊逕於訟官。且聞明益與營門爲姻親,以此擊鼓云云,明益之與臣爲姻親,曾所未聞,臣聞甚駭然。渠以本道之民,營門因朝令行査,則固當就辨査庭,或被誤決,則擊鼓訴冤,亦未爲晩,而今乃不爲納供,旋卽風聞,情狀可惡。臣果數日繫獄,略加訊治,仍令査官,査治其同情數人,其所囚治,乃在再次擊鼓之後,而今其供辭,全沒實狀,有若臣偏護明益,無端施刑於始訟之日者然,缺半行與明益素所昧昧,及聞此輩之言,始缺半行之人,爲八寸親云,其執此爲嫌,旣甚遼遠,而臣初不識其爲何狀人,則豈有爲明益而先治訟隻之理哉?近來爭訟之類,少有不叶,則輒必構陷訟官,況且未接訟而徑先誣訐,此實奸民之尤者,臣之略施刑訊,蓋欲懲此弊習,該曹之啓請勿施,亦以此也,而變幻事實,屢煩擊鼓,臣實爲之痛駭也。無論其言之如何,臣忝居按道之任,旣被部民之誣詆,將何顔面,晏然仍據於職次乎?伏乞聖慈,俯察臣病勢之難冒,亟許遞免臣職名,以安私分,以重公體,不勝幸甚。批答見上以上燼餘
上在慶德宮。停常參·經筵。
李世最啓曰,行大司憲李健命上疏,執義權,持平金榦在外,掌令趙鳴鳳,持平朴聖輅呈辭,掌令洪好人未肅拜上疏,今日以監察茶時之意,敢啓。傳曰,知道。
藥房都提調李頤命,提調趙泰耉,副提調兪命雄啓曰,朝晝異候,伏未審夜來,聖體,若何?麻痺之候,其已快減,而脚部,更如何?長强穴右邊觸傷處,今朝入診受針事,昨已下敎矣,受針時刻,定以何時乎?臣等不勝憂慮,敢來問安,竝此仰稟。答曰,知道。無事,麻痺之候,猶未快減,脚部一樣,受鍼時刻,定以巳正,宜矣。
中殿,藥房問安。答曰,知道。
大殿·中殿·世子宮·嬪宮,政院·玉堂問安。答曰,知道。
藥房再啓曰,臣等入診退出後,與諸御醫相議,則皆以爲聖候,雖無暑感表症,當午膈煩,乃是暑熱所傷,黃連·香薷飮,加麥門冬·山梔子·干汁炒各一錢,辰砂水飛五分,連進三貼,以爲滌暑淸腸之地,宜當云,此藥劑入之意,敢啓。傳曰,知道。
尹世綏,以都摠府言啓曰,都摠管金鎭圭,以義禁府坐起,晝仕進去之意,敢啓。傳曰,知道。
李敏英啓曰,待敎沈珙·徐命均,昨已違牌坐罷,史局重地,不可不備員,前奉敎金在魯,令該曹口傳付職,仍卽牌招入直,何如?傳曰,允。
南就明,以弘文館言啓曰,新除授副修撰洪重休,時在京畿高陽地,經筵入番事緊,請斯速乘馹上來事,下諭。答曰,依啓。
李世最,以義禁府言啓曰,卽接月令醫官李以植手本,則保放罪人李汝澤,病勢漸減云,還囚之意,敢啓。傳曰,知道。
李世勉,以侍講院言啓曰,本院下番,司書朴弼夢,以京試官,奉命在外,兼司書李澤,以本職入直玉堂,說書趙尙絅,以親病受由,下往洪川縣,只有兼說書金在魯,連日入直矣。今日以本職違牌出去,下番全數有故,無推移之路,以上番姑降入直,何如?傳曰,允。
李世最,以義禁府言啓曰,月令醫員李以植,以時囚罪人朴泰恒,所患泄痢危重之狀,連續手本,至四五度,而罪人保放,事體未安,以各別救療之意,分付矣。今日,月令尹鼎大,又爲手本,而以爲泰恒泄痢,度數無算,種種諸症,十分危惡,目今所見,極爲可慮云。數行缺敢此仰稟。傳曰,依爲之。
兵曹口傳政事,副司果宋成明。
李世勉啓曰,來十四日,祿都目政事爲之之意,敢啓。傳曰,知道。
獻納韓重熙所啓,臣昨以問安使韓世良先罷後推,伴送使尹德駿罷職事,有所論啓矣,退聞物議,則以爲,當該譯官,不能周旋於其間,致有無前之慢辭,其罪尤重,而不爲竝論,殊失臺體云。臣於此,不勝瞿然之至,臣意則舌人之不善周旋,固爲罪矣。至於奉貼之人,儐送之臣,位望如何,責任如何,而不知貽辱於朝廷,安而受之,默無一言,況幺麼象譯之輩,尙何足責哉?此臣所以先論其大者,而姑未竝及於譯舌矣。今者非議,至於如此,臣之疎漏之失,無以自解,其何敢晏然仍冒於臺次乎?請命遞斥臣職。答曰,勿辭。
獻納韓重熙所啓,請還收罪人河減死定配之命,更加嚴刑得情,依律處斷。請還收罪人權卨定配之命,更付有司,嚴加鉤覈,期於輸情。措辭竝見上臣以伴送使罷職事,有所論啓,而昨者聖批,不賜允兪,只有從重推考之敎,臣竊以爲不然也。夫伴送之任,雖與問安使有異,而行中凡事,皆所主管,且彼人慢辭,實是臣子之所同憤,而同在其處,恝然越規,更不措一辭於其間,以責舌官,使之爭辨,致令朝廷坐受侮辱,論其所失,實無異同,決不可推考而止,請伴送使尹德駿罷職。象胥之任,不但專通言語,凡諸接應之際,援據規例,使得其宜,乃其職也,今番客行,雖云異前,到處生怒,調娛實難,然而若使譯輩據理爭執,方便周旋,則彼人亦豈敢肆然輕侮,一至此哉?平壤御帖傳授之時,其答語之傲慢,實是前所未有之擧,則反復爭辨,期於遵用例辭,職責當然,而缺略不驚動,順受來傳,終未免爲缺問安使及伴送使,旣已論罪,則顧此居官之舌官,不可以人微而置之,請當該首譯,拿問定罪。答曰,不允。末端事,依啓。
李世最啓曰,兵曹郞廳來言,闕內各處,入直軍士,夜巡檢之意,敢啓。傳曰,知道。
答右議政金宇杭疏曰,省疏具悉卿懇。日昨疏批,已悉至意,而卿胡不諒,撝謙至此耶?心切愕然,無以爲喩。卿其亟遵前旨,安心勿辭,速出論道,用副上下之望。仍傳曰,遣史官傳諭。以上燼餘
府啓,通官家丁輩,跨馬入闕門之時,守門禁亂之官,視若尋常,恬不爲怪,如張昭故事,雖不可望,而若使譯官,據例爭執,則彼雖頑蠢,何敢騎馬直入,若是肆然耶?其不能禁抑之罪,決不可推考而止,請當該兵曹堂郞罷職,守門將汰去。答曰,不允。勿出朝報以上朝報
巳時,上御興政堂,藥房入診,入侍,都提調李頤命,提調趙泰耉,副提調兪命雄,記事官沈尙鼎,記注官吉景祖,記事官朴師益,醫官金有鉉·丁時悌·朴星瑞·吳重卨·李得英·方震虁·白光璘·李時弼·玄孝綱·卞三彬。李頤命進伏曰,日炎猶酷,近間聖體,若何?上曰,寢膳之節,姑無加減矣。頤命曰,觸傷處,輕重,何如?此因脚力之不調而然耶。上曰,初二日日暮時,偶步於隆武堂,遊目之際,忽然失足顚仆,移時不能起,鎭定之後,不覺其甚痛矣。自數日來,以手按之,則隱隱作痛,稍妨於行動之際矣,諺所謂平地落傷者,此也。幸而無所觸之物,不至大段致傷也。頤命曰,此誠可幸也。若非平地則缺重傷也。趙泰耉曰,無酸疼之候乎?上曰,坐臥之時,微覺酸疼矣。泰耉曰,落傷之處,例於初頭,不知甚痛,而久乃漸覺矣。上曰,然矣。頤命曰,近日中宮殿玉候,若何?上曰,無事矣。頤命曰,王世子嬪宮,氣候亦復如何?上曰,亦皆平善矣。上曰,自少不能耐暑,衰年以來,漸益難堪,每當酷熱,胸膈欲塞,今日日熱如此,煩憫殊甚,如此之時,恐難受鍼矣。頤命曰,令醫官診察,何如?上曰,唯。金有鉉診畢,奏曰,左邊關脈似數,而別無暑感之候矣。丁時悌診畢,奏曰,左脈雖似數,而與昨一樣,暑節之脈,例如此矣。朴星瑞所對亦同。上曰,常時胸膈,多煩鬱之時,此是暑熱所致耶?時悌曰,此是暑熱所致,暑退則自可蘇快矣。諸醫所對皆同。頤命曰,聖候雖無暑感表症,膈煩乃是暑熱所傷,則治暑之劑,不可不進,當退而議藥矣。上曰,唯。頤命曰,因生牛黃之不能趁時覓入,累勤嚴敎,臣待罪一院之首,誠不勝惶恐矣。蓋牛黃,雖屠一二牛,或有多得之時,而今番則尙未有得,誠甚可憫矣。泰耉曰,傳敎之後,臣逐日親自嚴督,而至今未得,今日則計窮,分付兩醫司及市民,別爲屠肆,三司勿禁事,已令捧甘,而亦未必其優得,此莫非小臣之誠意淺薄之致,方此惶恐待罪矣,適當問安之日,敢此入來矣。上曰,今番則得之頗遲矣。頤命曰,多有可陳之事,而日熱如此,惶恐而退矣。上曰,有大段事,陳達,可也。泰耉曰,今番四五字缺兩件謝恩外,又有別諭謝恩,合爲四起方物矣,外議或以爲,己丑年,有詔勅無賜物,而只送單使進賀,事涉埋沒,故以頒詔爲一謝送。二起方物,今不可異同,頒詔謝恩一起,又爲磨鍊爲宜云,臣意則不然,己丑頒詔,乃太子復位,事體重大,故援據丁酉之例,雖無賜物,而兼送謝恩矣。大凡詔勅之來,多因頒慶,故進賀使差送之前規甚多,而無賜物則只送單使,別無謝恩之事,有賜物然後,方兼謝恩爲二起而已,曾無以詔勅之來,添爲一謝之規矣。今番進賀,一起之外,又有別諭謝恩,合前後謝恩爲三起,今以頒詔,更爲一謝,則謝恩方物,當爲四起,此恐因成謬例,以啓後弊。諸臣中,或有與臣同議者,廟堂未能決定,欲於登對時稟定,則大臣尙未出,副使權尙游,欲請對陳稟,而適値聖體未寧受鍼之日,不敢同請入對,以俟他日矣,使行日期臨迫,下詢大臣而處之,何如?上曰,此事,何如?頤命曰,凡北使,只頒詔而非可賀,又無賜物,亦送謝使,蓋遣使頒詔,本應謝也,己丑則當只賀,而援丁酉之例,賀而兼謝,今番謝恩之事,雖是累件,而彼或以前後異同,有所執頉,則亦不可不慮,添送一起方物,似無妨矣。大抵此等事,無例而過厚,以生後弊,固不可爲也,有近例而不遵,或至生事,亦非審謹之道,諸大臣之意,或不無少異,而以爲可送者多,臣意則如此矣。上曰,己丑年,無別件事,而旣兼謝恩,且是近年已行之例,則今番,亦以一起方物,添送無妨矣。出擧條頤命曰,白頭山圖,政院摸出之後,自備局,將欲改摹矣。頃因臣等,狼狽出城,未及爲之,近聞金鎭圭,已令改摹粧䌙以置,而時無行公大臣,未卽稟進云,使之內入,何如?上曰,唯。奏畢,諸臣以次退出。
上在慶德宮。停常參·經筵。
夜一更二更,月暈。
藥房都提調李頤命,提調趙泰耉,副提調兪命雄啓曰,蒸熱特甚,伏未審夜來,聖體,若何?昨入湯劑,其已進服,而膈間煩憫之候,亦有差減之效乎?今日臣等,趁早入診,受針可以稟定,臣等憂慮未弛,敢來問安,竝此仰稟。答曰,知道。無事,湯劑進御,而膈煩之候,差減矣。
以備忘記,傳于南就明曰,史官一員待命,騎馬三匹立之。
傳于南就明曰,太廟展謁,以開月念間,更爲推擇事,分付該曹。
南就明,以禮曹言啓曰,命下矣,令日官推擇,則來月念前念後,皆有拘忌,且與國忌相値,只二十四日爲吉云,以此日定行乎?敢稟。傳曰,依爲之。
大殿·中殿·世子宮·嬪宮,政院·玉堂問安。答曰,知道。
大殿受針後,大殿·中殿,藥房問安。答曰,知道。
大殿受針後,大殿·中殿·世子宮·嬪宮,政院·玉堂問安。答曰,知道。
大殿·中殿,二品以上·六曹單子問安。答曰,知道。
李世勉啓曰,副司果許遠入來,肅拜單子捧入矣。肅拜命下之後,未及待令,終至不參,事甚可駭,推考,何如?傳曰,允。
以咸鏡監司,以七月朔進上乾廣魚,色渝味變事,待罪事,狀啓,傳于李世勉曰,勿待罪事,回諭。
南就明啓曰,右議政箚子到院,而以祈雨祭齋戒,留院之意,敢啓。傳曰,入之。
右議政金宇杭箚曰,伏以臣,猥忝鼎席,旣已冒出,所兼膳工監提調,不可仍帶,伏乞聖明,令該曹照例稟處,幸甚。取進止。答曰,省箚具悉。箚辭,令該曹稟處。
午時,上御興政堂,藥房入診,都提調李頤命,提調趙泰耉,副提調兪命雄,假注書李泰和,記事官吉景祖·朴師益,醫官金有鉉·丁時悌·李時聖·朴星瑞·吳重卨·李得英·方震夔·白光璘·玄孝綱·李時弼入侍。頤命曰,夜來蒸熱特甚,寢睡安穩乎?上曰,夜間蒸熱,寢睡頻覺,此非氣不平而然也。頤命曰,寢睡如此,不害水刺乎?上曰,水刺無事矣。頤命曰,膈煩之候,亦復如何?上曰,朝間暑退之時則差愈,而午後亦不至大段矣。頤命曰,劑入湯藥,一貼則已爲進御,而三貼連進,似宜矣。上曰,唯。頤命曰,使諸醫入診,何如?上曰,依爲之。有鉉入診,退伏曰,脈度,左三部則似數,而不至大段,右三部則平和矣。一行缺震夔入診,退伏曰,左三部則頻數,右三部則平和,而脾胃似足矣。時弼入診,退伏曰,左三部,比右差數,而比昨差減矣。頤命曰,觸傷處,比昨,如何?上曰,一樣矣。頤命曰,令針醫診察後,仍爲受針乎?上曰,依爲之。針醫等,診察點穴三處,頤命曰,朴星瑞·吳重卨兩醫中執針,以何醫定之乎?上曰,誰愈乎?頤命曰,相等云矣。有鉉曰,閭閻間,亦以爲相等矣。頤命曰,吳重卨,旣已點穴,執針,宜矣。上曰,依爲之。上,長强穴右邊近處,阿是穴受針三處,諸醫退伏。頤命曰,姑觀數三日而後,可知受針之效,且連有拘忌,十七日間,更爲入診,議定受針與否,何如?上曰,依爲之。
上在慶德宮。停常參·經筵。
夜二更至五更,月暈,廻木星。
大殿·中宮殿·世子宮·嬪宮,政院·玉堂問安。答曰,知道。
藥房都提調李頤命,提調趙泰耉,副提調兪命雄啓曰,夜來風氣猝涼,伏未審聖體,若何?阿是穴受針之後,其有顯效乎?臣等憂慮未弛,敢來問安。答曰,知道。無事,姑無顯效矣。
南就明,以弘文館言啓曰,本館下番,副校理臣洪禹瑞,以御營廳郞廳,今日坐起時,晝仕出去之意,敢啓。傳曰,知道。
注書沈尙鼎病,代以李廷傑爲假注書。
李世最啓曰,金吾之長,久爲引入,罪囚積滯,委屬可慮,判義禁崔錫恒,卽爲牌招察任,何如?傳曰,允。
南就明啓曰,兼春秋吉景祖,身病猝重,勢難在直,今姑減下,其代,今日政差出,何如?傳曰,允。
有政。吏批,判書宋相琦呈辭入啓,參判申銋進,參議李觀命病不進,左承旨李敏英進。
吏批啓曰,判書呈辭入啓,參議病不來,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而擬望人之乏少,相避竝擬,何如?傳曰,允。
吏批,以魚有龜爲副修撰,宋徵殷爲刑曹參議,梁聖揆爲輔德,李齊賢爲繕工副奉事,洪聖範爲監察,金鳴殷爲典籍,許增爲引儀,洪構單付兼春秋。
兵批,兼判書趙泰采進,參判尹趾仁病,參議尹憲柱病,參知洪重夏進,左副承旨尹世綏進。
兵批啓曰,良人安世雲,軍官安世徽等,以賊人指捕之功,竝有加資之命,而俱是閑良,何以爲之?敢稟。傳曰,特爲加資。
兵批,以東昌君炡·權爲副摠管,金鼎夏爲都摠經歷,沈檀爲同知,金時泰爲宣傳官,林潪爲忠州營將,李秀賢爲翊贊,李頤晩爲五衛將,白喜敏爲遮歸萬戶,兪岦爲侍直,申琔爲右邊捕盜從事官。
兪命雄啓曰,假注書李廷傑,時無職名,依例付軍職,冠帶常仕,何如?傳曰,允。
南就明,以侍講院言啓曰,本院上下番,只有弼善臣洪景濂,下番文學臣南一明,連日姑降入直矣。弼善洪景濂,以身病陳疏,受由出去,他無推移入直之員,新除授輔德梁聖揆,卽爲牌招察任,下番累日姑降,事體未安。再明日,王世子與賓客相見禮時,宮官亦不可不備員,令政院稟旨變通,何如?傳曰,允。
南就明啓曰,因侍講院草記,令本院稟旨變通事,允下矣。春坊下番,或以京試官出去,或以親病,受由下鄕,無他變通之道,兼官有闕之代,待明朝政官牌招,開政差出,何如?傳曰,允。
兪命雄,以漢城府言啓曰,今此增廣別試,監試初試時,本府應辦官當次,而近年以來,物力凋殘,凡百責應,將不成樣,曾前應辦之役,輪回於本府,則試所內外,炬子火臺木及炊飯雜下木,他無推移之處,例自四山枯松木斫伐取用矣,今番亦依前例,以四山枯松木斫伐取用,何如?傳曰,允。
李敏英,以弘文館言啓曰,新除授副修撰魚有龜,時在忠淸道天安地,經筵入番事緊,請斯速乘馹上來事,下諭。傳曰,允。
掌令洪好人所啓,請還收黃順中絶島定配之命,仍令該曹嚴鞫得情,依律處斷。答曰,勿煩。
答咸鏡監司李光佐疏曰,省疏具悉。卿勿過辭,從速察職。
答弼善洪景濂疏曰,省疏具悉。爾其勿辭,調理察職。
答判府事金昌集·趙相愚疏曰,省疏具悉。未及進參,事勢則然,卿等安心勿辭,從速行公。仍傳曰,遣史官傳諭。
咸鏡監司李光佐疏曰,伏以臣,負罪幸逭,慙懼實深,露章自劾,冀就刑章,及奉批旨,特賜寬假,諭臣以從速察職,臣感恩知罪,惶霣戰悸,益不省措身之所也。恩命之下,宜不敢更煩陳籲,重自陷於干冒之誅,而第惟借家之禁,累次申明,臣實無狀,冒犯令條,反顧慙慄,無地自容。速就重勘,庶安微分,不惟臣私義如此,抑念朝家設爲法禁,理宜隨現懲治,以礪餘人,豈可無端原貸,使私有幸免之恥,公有骫法之譏哉?罰不遺近,政之明也,罪不苟逭,臣之分也。負應被之律,倖曲意之私,以罪爲寵,義之所不敢出也,玆敢冒萬死申暴血懇。伏乞聖慈,天地父母,諒臣累辭之實出血忱,察臣所犯之非可曲貸,亟命有司,準法勘處,以幸公私云云。
判府事金昌集,判府事趙相愚箚曰,伏以近者,聖候違豫,至施鍼砭,上下憂遑,曷有其極?昨日問安,臣等始以當進,言及於府吏,擬待府吏知正時來告,而進參矣,昨則時刻初未先正,而奉盤進詣之後,府吏始乃來告,故促駕詣闕,候班已罷,此雖事勢之使然,以進書單,身未趨參,跡涉稽緩,惶懍罔措。玆敢露章自列,冀正廢禮之罪,伏乞聖明,亟削臣等之職,以警具僚,不勝幸甚。取進止。
吏批,以梁聖揆爲輔德,金鳴殷爲典籍,洪重範爲監察,魚有龜爲副修撰,李齊賢爲繕工副奉事,宋徵殷爲刑曹參議,許增爲引儀。
上在慶德宮。停常參·經筵。
自二更至五更,月暈,廻木星。
下直,參禮察訪申以衡。
中宮殿,藥房問安。答曰,知道。
藥房都提調李頤命,提調趙泰耉,副提調兪命雄啓曰,伏未審夜來,聖體,若何?阿是穴受針後,其有差減之效,而膈煩之候,不復發作乎?前入湯劑,已盡於昨日,臣等與諸御醫入診,詳察症候,議定停藥與否,宜當,憂慮未弛,敢來問安,竝此仰稟。答曰,知道。無事,受針之處,不無差減之效,膈煩之候,不復發作,湯劑停止,宜矣。勿爲入診,亦勿逐日問安。
尹世綏啓曰,備邊司郞廳,以大臣意來言,今日賓廳坐起日次,而上候方在靜攝中,故來會本司云矣,敢啓。傳曰,知道。
又以禁衛營言啓曰,北漢所上鳥銃一千五百柄,令敎鍊官前萬戶金昌郁監造,纔已畢役矣,別造鳥銃十柄,具南羅箇鉛帒等物,封進之意,敢啓。傳曰,知道。監造官,令該曹考例稟處。
又以兵曹言啓曰,頃因江華留守狀啓,月串鎭領船將方墺,以拯活人命之功,依定奪米布施賞事,覆啓分付,而卽接本府留守移文內辭緣,則以爲方墺,乃本府領船將,非月串鎭所屬云,而其米布施賞數爻,請自本曹定式回移矣。當初狀報中,領船將方墺名字,出於月串僉使所報,故有此差誤,月串鎭三字,改付標以入,而第其拯活人命者,隨其多少,參酌施賞,曾無定式之事,自今以後,拯活人命者,五名以上,給米貳石,十名以上,給米四石,十五名以上,給米六石,所拯之數雖多,無過於此,而依此例,以戶曹會付米出給之意,諸道竝分付,何如?傳曰,允。
以吏曹參議李觀命牌不進罷職傳旨,傳于南就明曰,推考傳旨捧入。
有政。吏批,判書宋相琦呈辭受由,參判申銋進,參議李觀命牌不進,左承旨李敏英進。
吏批啓曰,判書呈辭受由,參議牌不進,小臣獨政未安,何以爲之?敢稟。傳曰,仍爲之。
又啓曰,因政院啓辭,春坊兼官,當爲差出,而卽今在京無故可擬之人乏少,兼說書,曾前擬望三人,皆在罷散中,無以備望,何以爲之?敢稟。傳曰,別單書入。
以宋相琦爲兼知春秋,宋珣爲長興庫奉事,徐命均·沈珙付待敎,徐命均爲兼說書,金楺爲副校理,知春秋趙泰耉,同春秋宋相琦。
兵批,兼判書趙泰采備局坐起進,參判尹趾仁進,參議尹憲柱服制,參知洪重夏病,左副承旨尹世綏進。
以李文興付副護軍,李縡付副司果,李廷傑付副司正,申琓付副司猛。
南就明,以弘文館言啓曰,本館僚員七員內,校理鄭纘先,修撰黃龜河奉使在外,修撰呂光周,副修撰洪重休·魚有龜在外,校理李澤以身病,陳疏受由,臣禹瑞,獨爲入直,下番空虛,無他推移之員,數字缺差出,仍卽牌招察任,何如?傳曰,允。
又以侍講院言啓曰,本院上番姑降,已至累日,事甚未安,而今十六日,王世子與賓客相見禮時,宮官不可不備員,新除授兼說書徐命均,卽爲牌招察任,何如?傳曰,允。
又啓曰,卽伏見平安監司兪集一,今春夏等褒貶啓本,則邊將無一人居下,順川郡守吳盛載,以虛劫失措爲目,而置之中考,殊無嚴明殿最之意,平安監司兪集一,推考,何如?傳曰,允。
又啓曰,卽伏見禮曹今春夏等褒貶啓本,則惠民署官員玄萬奎下,不書等第致勤點下,難免不察之失,當該堂上,推考,何如?傳曰,允。
又以禮曹言啓曰,卽接成均館掌樂院奉常寺所報,則成均館官員等,自庚寅年春夏等,至壬辰年秋冬等褒貶,當爲磨勘,而郞廳中,或身死罷散,或遷轉外任,見存無幾,年久仕日,有難磨勘,掌樂院官員等,自己丑年秋冬等,至壬辰年春夏等褒貶,其時因提調有故,不爲擧行,今難追後磨勘,奉常寺官員等,自庚寅年秋冬等,至壬辰年秋冬等褒貶,都提調在外,不得爲之,今當磨勘,而郞全缺。以上燼餘
府前啓,請還收黃順中絶島定配之命,依律處斷事。措語見上新啓,新除授鳳山郡守李秀英,爲人庸騃,行己鄙陋,曾任刑郞,厚招謗言,再典南邑,多行不法,人皆唾罵,至今未已,孔路弊邑,不可付諸如此之人,請鳳山郡守李秀英罷職。答曰,不允。
校理李澤辭職上疏。入啓。答曰,省疏具悉。爾其勿辭,調理察職。
傳曰,前奉敎金在魯,待敎沈珙·徐命均,竝敍用。
今春夏等褒貶,熙川郡守崔東溟,德川郡守閔聖基,祥原郡守韓圭,順川郡守吳盛載以上,中,宣川府使李汝迪,理山〈郡守〉金鍰以上,下。
副校理金楺牌不進,依承傳罷職。以上朝報
吏批,以徐命均爲說書,宋相琦爲知春秋,朴珣爲長興奉事,金楺爲副校理。
上在慶德宮。停常參·經筵。
自巳時至未時,日暈。
南就明,以弘文館言啓曰,本館下番空虛,已至兩日,事體極爲未安,而無他推移之道,令政院稟旨變通,闕員差出,仍卽牌招察任,何如?傳曰,允。
又啓曰,以弘文館草記,令政院稟旨變通事,允下矣。卽今玉堂上下番,或奉使在外,或以身病,陳疏受由,無他推移之道,政官牌招開政,闕員差出,何如?傳曰,允。
以吏曹參議李觀命牌不進罷職傳旨,傳于李世勉曰,推考傳旨捧入。
有政。吏批,判書宋相琦呈辭受由,參判申銋進,參議李觀命牌不進,右承旨南就明進。
吏批啓曰,判書呈辭受由,參議牌不進,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而擬望之人乏少,相避竝擬,何如?傳曰,允。
以申思喆爲副校理,郭萬績爲持平,成璹爲江陵府使,玄悌綱爲活人別提。
兵批,判書趙泰采病,參判尹趾仁進,參議尹憲柱服制,參知洪重夏病,右副承旨李世最進。
以朴聖輅付副司直。
李世勉,以弘文館言啓曰,新除授副校理申思喆,時在京畿廣州地,經筵入番事緊,請斯速乘馹上來事,下諭。傳曰,依啓。
又以禮曹言啓曰,頃因司圃署牒報,供上眞苽停封事,粘啓矣。判付內,以七月旬前,眞苽停封,前所未有,殊涉未安,置之爲敎,不勝惶悚震恐之至,嚴飭該署,使之仍爲封進矣。近者,本署多官,遂日來訴,冒承判付之後,本署官員等,惶悚罔措,持價四出,窮搜極覓,僅僅封缺以上燼餘
獻納韓重熙,吏曹判書宋相琦再度呈辭,入啓。加給由。
今春夏等褒貶,禮賓正李相說,掌樂主簿張始顯,司成朴行義,直講李萬根·柳瑍,禮曹佐郞金坽,長陵參奉禹世一,引儀金九鼎以上,中。
政院啓曰,判義禁崔錫恒,一向違牌,無意行公,獄囚積滯,事極可慮,卽爲牌招,以爲開坐之地,何如?傳曰,允。
府前啓,請還收黃順中絶島定配之命,仍令該曹嚴鞫得情,依律處斷。新除授鳳山郡守李秀英,爲人庸騃,全不解事,再典南邑,多有鄙瑣之誚,人皆傳說,至今未己,孔道弊邑,不可付諸如此之人,請鳳山郡守李秀英罷職。新啓,生民休戚,係於守令,而遂安郡守吳命老,爲人愚濫,性且貪鄙,爲郞太常,厚招籍民之怨詈,及授本郡,專務徵斂,大少政令,一委於鄕任李姓人,詞訟立落,差役緊歇,皆出其手,家在道內,駄載絡續,闔境嗷嗷,怨聲載路。且春間大臣之奉使回還也,言辭動止,率多駭異之擧,貽笑一行,傳說未已,如此之人,不可仍畀字牧之任,請遂安郡守吳命老,罷職不敍。答曰,不允。
正言韓永徽上疏。大槪,臣慘被徐命遇之構誣,加以覆載難容之罪名,痛冤欲死之中,忽承諫省新除,驚惶感激,不省所措,重案未勘之前,不可辱此職名。伏乞先削臣職,仍付有司,究覈臣罪之有無,人言之虛實,使王法得行事。入啓。答曰,省疏具悉。爾之被誣昭雪,構捏之言,何足爲嫌?爾其勿辭,從速察職。
吏曹參議李觀命牌不進,罷職傳旨。傳曰,只推勿罷。
江原監司書目,江陵府使任舜元,受由上京,還任無期,不得已罷黜事。
江原道幼學鄭必亨等上疏。大槪,爲先正臣文元公金長生從祀聖廡,玆敢略率同志,疾聲仰籲,亟加採納,特許從享事。入啓。答曰,省疏具悉。前後多士疏批,已悉予意矣。
副校理洪禹瑞上疏。大槪,敢貢微見,冀蒙諒察事。入啓。答曰,省疏具悉。爾言是矣,予初未料生牛黃難得之至此,而數日所納零瑣,則亦可止矣,而未及思量矣。爾言是矣,卽令停止焉。
傳曰,仍御藥生牛黃之難得,不宜許其私屠,初欲防塞而未果矣。數日之內,公私屠宰,至於數百首之多,雖是畜物,心用惻隱,懸房屠宰,限五日姑停事,分付。
吏批,以成璹爲江陵府使,申思喆爲副校理,郭萬績爲持平,玄悌綱爲活人別提。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審日間,聖體,若何?阿是穴受鍼之處,益有差減之效乎?今日更爲入診,議定受針當否事,曾已定奪矣。臣等與諸御醫入診,宜當,不任憂慮,敢此問安,竝此仰稟。答曰,知道。無事,受針處,益有差減之效矣。
大殿受針後,大殿·中殿·世子宮,藥房·政院·玉堂·二品以上·六曹問安。答曰,知道。
傳曰,史官一員待命,騎馬三匹立之,祈雨祭所內摘奸。
今日藥房入診時,前校理洪致中敍用事,及玉堂罷散及居中人員,別單書入事。出榻敎
傳,前校理李秉常·金楺,修撰尹鳳朝·洪廷弼,竝敍用。修撰呂光周居中,勿論。以上朝報
藥房入診入侍時,提調趙泰耉所啓,敬差官,勿爲差出事,頃已定奪,而年分事目,例於八月下送,從當磨鍊啓下,而在前如此之歲,輒多虛實相蒙之弊,道臣若精加檢覈,則田結實數,豈有所失,而一遇凶歲,則爲守令者,每以賑資爲念,率多造化於田結之中,結數之多失,蓋由於此。敬差覆審,豈必勝於道臣之精意檢覈,而猶是朝廷差遣之人,外方不無忌憚,而若不差遣,則守令及書員田夫輩,全無畏戢之心,必將惟意所欲,此則當更熟議於廟堂,有所稟處,而爲先申飭於各道監司·都事,着實檢覈,俾無虛實相蒙,田結過縮之弊,宜當。以此令政院書出擧條,各別申飭,何如?上曰,從前遇凶歲,則雖不歉之處,亦皆混同稱災,或不無虛實相蒙之弊,以今番忠淸道狀啓,見之,丹陽·永春·淸風·堤川等邑,則或驟雨,或頻雨,終無大段災害之事云矣。諸道檢田,必詳加檢覈,俾無虛實相蒙之弊,然後實惠可究於民,戶判亦當着實留意,而諸道道臣處,以各別擧行之意,申飭,可也。以上備局謄錄
上在慶德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,政院·玉堂問安。答曰,知道。
藥房啓曰,伏未審夜來,聖體,若何?阿是穴,再次受鍼後,其有快減之效乎?臣等憂慮未弛,敢來問安。答曰,知道。無事,姑無快減之效矣。
吏曹判書宋相琦三度呈辭。入啓。只遞本職。
獻納韓重熙三度呈辭。入啓。遞差。
府前啓,請還收黃順中絶島定配之命,仍令該曹嚴鞫得情,依律處斷。措辭見上請遂安郡守吳命老罷職不敍。措辭見上新啓,宮家折受,爲弊民間,蓋已久矣。四五年來,幸我聖上,深軫民隱,諸宮折受之不便者,特命革罷,孰不欽仰聖德,而臣等,近伏聞三角東麓,自道成菴以下,迤至道峯山接界,周圍三四十里之地,竝與寺刹而盡入於兩王子柴場折受之中,多定山直,廣設標木,旁近豪民,凭籍作挐,罔有紀極。都民芻牧,專賴於此處,而今乃不得接跡於標內云,噫,此山,旣是國都之來龍,京城之咫尺,則其不可輕易折受也,明矣。且北漢旣有築斯之擧,餘麓又入於宮家之分掌,都下萬民,坐失芻蕘之地,將無以保其生業,事未前聞,爲弊不貲,其在國家與民同之義,決不可置而不論,請罷三角東麓兩王子柴場折受之命。答曰,不允。吳命老事,依啓。末端事,令該曹稟處。前啓,鳳山郡守李秀英罷職事,停啓。
副修撰洪重休上疏。大槪,有事先山,適往鄕廬,此際有玉署新命,致辱馹召,而忽聞老母宿病,挾感添劇,方寸煎灼,疾馳還家,以此情理,無望供仕,乞蒙恩遞,俾得專意救護,以伸至情事。入啓。答曰,省疏具悉。爾其勿辭,救護母病。
吏曹啓曰,本曹判書及臺諫有闕,政事,取稟。傳曰,明日爲之。
平安監司書目,辭職上疏上送事。啓。答曰,省疏具悉。卿勿過辭,調理察職。以上朝報
備邊司啓曰,曾以良役變通事,或形諸文字,或告于筵席者,非止一二,而輒蒙聖敎印可矣。謹與諸宰,反復商議,京外良役,如錄事·書吏·軍官·軍兵等諸色目,一倂定其額數,而其當減當罷者,別單書入,以此爲先分付,而此外又有文書未及修來者,待其齊到,當更追後磨勘之意,敢啓。傳曰,知道。備局謄錄
上在慶德宮。停常參·經筵。
下直,遮歸萬戶白喜敏。
吏曹參議李觀命初度呈辭。入啓。給由。
全羅監司書目,長興呈,以私奴善宗,雷震致死事。
忠淸監司書目,韓山郡守兪命健,公州牧使宋奎炫等,俱以情勢難安,累呈辭狀,無意還任,不得已竝罷黜事。
傳曰,旱災如此,不可無欽恤之擧,禁府·刑曹時囚及編配之類,竝於再明日,榻前疏決事,分付。
傳曰,禁府時囚,旣有榻前疏決之命,則判義禁,今無可引之嫌,卽爲牌招察任。
政院啓曰,再明日,榻前疏決事,命下矣。刑曹堂上,不可不備員,而判書尹德駿,方在被論中,何以爲之?敢稟。傳曰,今姑改差。
謝恩,判義禁崔錫恒。
備忘記,嗚呼,天之示警,何莫非可驚可愕,而孰有大於旱災乎?況鋤後之旱,又有甚於春夏,而農家大忌,蓋以節迫西成,無復可望也。噫,昨年穡事,不至告歉,今夏兩麥稍稔,日夜懸望,惟在秋事之登熟,五民庶幾蘇息矣,豈料亢旱之災,至於此極耶?十日不雨,尙云無禾,今之不雨,凡幾日耶?正當南訛,終靳大霈,入秋以來,風旱彌酷,田野遑遑,民命將劉,而兩湖消息,尤爲慘然,爲民父母,予懷如何?言念及此,尙寐無吪也。噫,今玆致異,亶由無德,飭礪群工,亦甚愧恧,而其在交修之道,烏可無一言乎?目今可言者,固非一二,而最所切急者,朝廷無和靖之期也。噫,朝廷和靖,然後可以聚會精神,精神聚會,然後可以做國事,而黨習日痼,傾軋日甚,少有不叶,大加慍怒,一聞微過,如得奇貨,其所構捏,罔有紀極,必陷人於萬仞坑塹而後已,是誠何心哉?若此不已,予恐國事無復可爲,而日趨於危亡矣。爲今之計,必先痛革舊習,精白一心,專意於國計民憂,苟有朝廷之可言,就事論事,可否相濟,自是美事,不以私意挾雜於其間,則朝廷庶有寅協之望,而國家受和平之福也。咨爾大小臣僚,明聽予言,各自惕念,答天譴而濟時艱。
備邊司啓曰,近年以來,科場之雜亂,愈往愈甚,至於入場後,試紙打印之際,擧子輩,爭先踏印,紛挐作梗,頃年幾至罷場,不可無別樣變通之擧,今此監試初試,收券作軸後踏印,則可無擧子輩紛雜之患,依此擧行之意,分付試所,大小科,以此定式施行,何如?傳曰,允。
忠淸監司書目,林川呈,以司諫權忭辭職上疏上送事。啓。答曰,省疏具悉。疏辭,令該曹稟處。
政院啓曰,今此疏決時,刑曹長官,不可不入參,新除授判書宋相琦,牌招察任,何如?傳曰,允。
又啓曰,臣等,伏見備忘記,十行絲綸,辭旨勤懇,有足以回天怒而感人心者,臣等聚首奉讀,欽仰我聖上憫旱責躬,憂時恤民之意,實出於至誠惻怛之聖心,而至於飭礪群工,痛祛黨習之敎,丁寧諄復,尤可以感動臣隣,今日在廷之臣,孰不欲精白一心,思所以奉承聖意也哉?今此綸音,實非尋常備忘之比,不可不頒示中外,以爲警勅之地,以此備忘,分付政府,何如?傳曰,依啓。
掌令洪好人·趙鳴鳳啓曰,三角,實爲國都之鎭山,京城之咫尺,而三百年來,都下萬民,芻牧之所,專賴於此,則宮家之輕易折受,事涉不便,故臣等,相議論啓,至有令該曹稟處之命矣。追後聞之,兩宮元無折受之事,而道成菴重建之後,延礽君房,只以願堂爲名,而宮屬輩,私自禁斷云,臣等不勝驚駭之至。設令宮家果爲折受,國都至近之地,一倂禁抑,都民芻牧者,使不得往焉,其在聽聞,實非美事,況初無折受之事,而郊內一半之山,周圍三四十里之地,盡入於宰割中,到處設標,防禁狼藉。至使京兆禁吏,亦不得接跡於標內,旁近豪民,斫伐禁松,恣意販賣,利歸私槖,怨及公家,萬口一談,皆以爲宮家折受之弊,至於此極,故臣等只採一時民怨,有所論列,而兩宮家,旣無折受之事,則臣等率爾之失,著矣,其何敢一刻仍冒於臺次乎?請命遞斥臣等之職。答曰,勿辭,退待物論。
政院啓曰,因弘文館草記,下番闕直,令本院稟旨變通,闕員差出事,允下矣。闕門已閉,明日待開門,政官牌招開政,差出闕員,何如?傳曰,允。
有政。兵批,以宋相琦·韓重熙付副司直,崔泰齡付副司果。
吏批,以李聖漢爲公州牧使,宋相琦爲刑曹判書,李澤爲獻納,尹澤爲韓山郡守,韓重熙爲司僕正,金楚寶爲典籍,尹以莘爲遂安郡守,沈弼賢爲長興直長。
上在慶德宮。停常參·經筵。
夜五更,流星出王良星下,入艮方天際,狀如鉢,尾長二三尺許,色赤。
答藥房問安曰,知道。雖未快減,日益差勝,不必更爲受針,勿爲入診。
判府事李頤命箚子。大槪,病廢起居之禮,於靜攝之日,乞蒙先遞內局之任,以安私分,仍治廢職之罪事。入啓。答曰,省箚具悉卿懇。有病未參,別無所傷,卿其安心勿辭,亦勿待罪,從容善攝。仍傳曰,遣史官傳諭。
謝恩,獻納李澤,持平郭萬績。
明日監試試官,一所,李德英·李秉常·南一明,二所,洪重夏·李文興·李眞望。
傳曰,大臣·備局堂上引見。引見時,今番監試擧子,以過厚紙呈納者,所製雖善,勿爲考較,仍爲拔去事,申飭兩所試官事,及前承文正字李廷弼敍用事,及前日御前停擧者,及四館停擧之類,亦爲一體解停事。榻前下敎
謝恩,刑曹判書宋相琦。
獻納李澤所啓,請還收罪人河減死定配之命,更加嚴刑得情,依律處斷。上曰,勿煩。又所啓,請還收罪人權卨定配之命,更付有司,嚴加鉤覈,期於輸情事。上曰,勿煩。又所啓,請伴送使尹德駿罷職事。上曰,此與問安使有異,不必罷職,勿煩。
持平郭萬績所啓,請還收罪人黃順中絶島定配之命,仍令該曹嚴鞫得情,依律處斷事。上曰,勿煩。又所啓,本府以三角東麓,兩宮折受,請罷之意,論啓,令該曹稟處事,命下,而原啓未及姑停之前,發論臺臣,昨以玆事,聯名引避,觀其措語,兩宮雖無折受之事,到處設標,防禁狼藉之狀,旣是眞的,則折受之罷不罷,今無稟處之事,而亦不可如斯而止,請該宮次知內官,從重推考,設標宮屬等,令攸司推治,設標之處,竝令撤去。上曰,依啓。又所啓,竝引嫌而退,廣占設標,旣是實狀,則雖非折受,論啓得宜,請掌令洪好人·趙鳴鳳,竝命出仕。上曰,依啓。以上朝報
有政。兵批,以權詹付副護軍,洪致中·趙錫命付副司直,呂光周·洪錫輔·李眞望付副司果,李秉常·尹鳳朝付副司果,金碩華·金時泰付副司勇。
入侍時,韓城君李基夏,以無故時,往見京畿海防事。榻前下敎北兵使李澤,會寧府使李暉仍任事。榻前定奪以上備局謄錄
政院,以訓鍊都監言啓曰,露梁敎場將臺,今番潦水,盡爲頹壞,今將改築,而役軍無他使役者,每哨軍兵三十六名式,今七月二十一日,定送改築之意,敢啓。傳曰,知道。訓局謄錄
吏批,以韓世讓爲南原府使,尹鳳朝爲校理。
入侍時,閔鎭厚曰,以試紙事,前後申飭,非不嚴明,而廟堂及禮曹,各別分付之後,猶不擧行,事極寒心矣。榜前若欲分付,易致紛擾,榜出後,一等入啓時,政院察其試券,而二等以下試券,則自禮曹聚集考察,其中若有紙品最好,斤兩過重者,政院及禮曹,啓達拔榜,擧子四館停擧,主掌官論責,爲宜。且照訖之法至嚴,而近來不爲申飭,故此法不行,今番雖多應講之人,或有不出照訖者云,監試入格試券,出給時憑考,照訖號牌後出給,則法令可行矣。趙泰耉曰,已自工·禮曹,捉致紙匠,預爲申飭,使之薄浮,而匠缺少,所浮薄紙,勢難遍及,則多士或有前期預備厚紙者,或京各司分兒多有品好者,或有鄕士齎來厚紙,不能一一換買者,所備各異,實未齊一矣。朝士家子弟則已知法令申嚴,皆用薄紙云,若其京中擧子,不奉朝令者,相考拔榜,容或可也,而鄕曲儒生,竝爲拔去,則不無稱冤之端,今番勢難施行,日後科擧時,定式似宜矣。鎭厚曰,臣曾忝試官,見其試券,則近來擧子,全不畏法,所呈之紙,以咨文紙附於內外,又以厚紙粘其裏,貫繩而連幅,人不能擧,如此之類,每科有之,其弊不可勝言矣,若定斤兩,踰此者,雖入格,拔去榜中,嚴其科條,然後弊習可革,而庶用稍薄之紙矣。崔錫恒曰,今番則缺擧子不用厚紙云,雖榜前,預爲禁斷,猶有取舍缺若坼名後,擇其某某人試券,而好不好欲爲拔去,則缺何從而擇焉?此是不可行之法矣。尹趾仁曰,試紙之缺似宜,而至於照訖,則京中缺爲等待,徑先下去,若欲憑考照訖,定其缺矣。鎭厚曰,鄕儒入格之人,爲觀會試當上京,此時何缺外方,有照訖官,使之講應,而臣聞鄕儒之言,則以爲照訖缺而近來無申飭之事,故不爲持來云,此雖少事,不爲申明缺此矣。上曰,試紙過厚之弊,在前各別申飭,而向年一等入格之類,試紙過缺者,御覽後,一二次摘發施罰矣,凡事,從其大體爲好,試官考校時,試紙過好者,所製雖善,不爲科次,乃其根本也。所製之文,雖似珠玉,紙品過厚,則勿爲取見,一二次黜棄之後,自無此弊,而若如所達,榜出後,或自政院詳考,或自禮曹聚集,種種拔去,則事甚擁腫,以此定式,未知其妥當矣。鎭厚曰,試官不爲奉行,而無警責之事,故其弊如此,此後各別分付,何如?上曰,試紙過好,則雖善作,勿爲考校事,分付試所,可也。出榻敎閔鎭厚曰,臣方待罪尙衣院提調之任,冕服儀章,與禮曹堂上,詳考禮書後啓達,而方心曲領,卽大明會典所無也,其時未能覺察,啓辭中,不陳其有無,殊甚惶恐,第其大體,旣是五禮儀所載,更無可議之事矣。上曰,然。鎭厚曰,珮玉金鉤,本意則掛於大帶,而掛則易拔,故附近大帶,旣附於帶,則施以金鉤,亦似浮文,而因此大帶,尤爲加重,故今番大帶改造時,不附金鉤,此非大段事,而臣適入侍,故敢達曲折矣。上曰,唯。閔鎭厚所啓,以司饔院白土事,因大臣啓辭,有令該院稟處之命,故都提調以下,曾有商議,而文字慮或未詳,以臣亦忝提調之任,使之陳達矣,向年楊口縣監,以差使員引見時,盛陳白土之弊,上特命革罷,遂移此役於鳳缺鳳土,終不如楊土,缺提調,啓請變通,仍令廟堂,詢問本道,略缺半分定於楊·鳳兩處,厥後鳳土,連次臭缺臣取考楊口一縣田賦,則其數不多,比之鳳土缺今若依當初本縣許其盡減田賦,白土五百缺取以納,則最似便當,故與惠廳堂上戶曹判書相缺上曰,盡蠲田賦,則事體與前有異,依所達爲之,可也。缺處白土掘取時,廚傳有弊,故不送本廳郞廳,而本邑或他道守令,別定差員者,已成近例矣。差員必須擇差,兼爲看檢之意,更加申飭於該道,何如?上曰,依爲之。鎭厚曰,晉州白土,不如楊土之緊切,元數二百五十石內,雖減五十石,足以用之,而遠道輸運之弊,亦爲少減,自今每年,以二百石掘取上納之意,分付,何如?上曰,依爲之。出擧條閔鎭厚所啓,泰仁地,有司饔院折受處,曾以待秋發遣郞廳,打量之意,入啓矣。卽今災荒如此,貽弊可慮,郞廳勿爲下送之意,敢達。上曰,依爲之。出擧條閔鎭厚曰,臣承海防兼察之命,榻前入侍時,有所達之事矣,廟堂,令臣察京畿海防,而李基夏以宿將,當知海防便否,在前有發遣李宇恒,往審海防之事。今基夏,若爲親往見之,則不無變通之道,訓將任重,雖不可遠出,以國事往見近地,似或無妨,卽今海防事,幾至忘置,殊甚可慮,故敢達矣。基夏曰,海防,臣雖不見有何未盡之事,而必欲往見,則無故時往見,亦何有妨乎?上曰,不遠之地,無事之時,往見無妨矣。出榻敎李基夏所啓,焰硝,乃是軍需中最緊者,而省減物力,多數煮缺有所未易,故前後監官,六朔內,煮納五千斤,則例爲施賞缺都監焰硝監官文後發,盡心職事,焰硝煮納缺數至於七千十八斤之多,其在激勸之道,宜有均施缺曹考例稟處,何如?上曰,依爲之。出擧條權尙游曰,臣出疆之日不遠,而缺臣有取稟未決之事,故更此仰達,大報壇缺。上曰,乙酉年,東平尉赴燕時,以此事陳箚,必有缺得矣。尙游曰,臣退出後,謹當詳考,而卽今外議缺辰年,神宗皇帝,恩德罔極,東征將士,亦有在缺不忘之意,皇上在世時,自我國報祀矣,終始不忘缺,則爲好矣。一說以爲,壬辰後,曾有設壇之事,近來階砌頹毁,故修補云云,爲好矣,此則以臣意見,似涉巧飾。一說以爲,直將事實言說,而後,彼若以我言爲是而置之,則何幸?或使撤去,則事甚難處,不如當初掩諱,以爲元無此事,而或以事天之壇,訛傳至此云,則爲可云,此則不然,彼於文字上,知得後問之,則權辭何益,大凡事貴周詳,使臣受命在外,或値詰問,則以第一說爲對,有不稟朝廷,徑先直對之失,或以權辭掩諱,則此與實狀太左。若轉至迫問之境,則恐有礙於國體,下詢諸臣後,指一分付,爲好,今日原任大臣,不爲入侍,明日疏決時,從長決定,使之知悉而去,則雖日後使臣往來時,旣已一定之後,可知其所從矣。上曰,大臣所見,何如?宇杭曰,尙游,頃以此事問之,而臣倉卒未能決定矣,臣意則必無詰問之事,雖或問之,須以元無此事,爲對,或者以爲,若有文書執捉之事,掩諱爲難,不如直告云,彼人必無文書見捉之事,而如或直言,則事端荒亂,必有難處之患矣。淺見如此,而事係重大,下詢于原任大臣而處之,何如?上曰,諸臣以次陳達。鎭厚曰,當初設壇時,有此議,仍有下敎之事矣,若問此事,則善其辭令,直爲言及,爲好,而缺多年,彼何必提問乎?尙游之慮,過矣。尙游曰,此缺爲難,故謂之過慮,而凡事預則立,何可不爲講定乎?錫恒曰,昔季文子,三思而後行,尙游,奉使而去,豈無此慮乎?玆事,缺或問之,則必有所執而然,自我對以玆事,以大明恩澤,萬世不忘,故果爲報祀云爾,則彼亦何責?泰耉曰,臣年前赴燕,卽甲申年後,而念不及此,未得定奪矣。前後使臣何限,而彼人俱不問之,其所詰問,未知的在今年,此則過慮,而或有所聞而問之,以權辭爲對,彼若止之則可幸,而因此轉輾缺漸至難處。凡事雖在彼人,必缺直言以對,彼缺或以生事爲慮矣。尙游奉使出疆,意外若有缺則事係重大,必欲稟定而去矣。彼若以此事提問,則必在於缺而到今始爲提起,則必有執捉之事而然也。若如李烓事,所問不爲泛然,自此權辭掩祕,漸至難處,則初不如誠實以對,且權辭與直說之間,可慮之端則無異,而較量彼此,分數差輕者,乃據實言之是也,彼以爲大明亡於賊手,渠仍以興,本無仇怨云,壬辰以後,雖東征將士,廟饗不撤,以寓不忘之恩,此則理直,雖彼人,不必致嘖,天下事變無窮,安知直告之必無事乎?東平尉之行,似有定奪之事矣。上曰,東平尉箚子後,似是以據實對之定奪矣。尙游曰,自外問議,長無決定之時,今日親詢後,明日登對時,消商決定,爲好矣。基夏曰,彼曰必有問,而權尙游致慮之言,亦不非矣。若以爲壬辰以後,皇恩罔極,有此報祀云爾,則彼人何責?以實直告,爲宜矣。錫衍曰,十年之後,必無提起之事,而或有所問答,則誠實爲上,直言之,爲可矣。趾仁曰,使臣往來時,必無此事,而天下事變無窮,今番勅行時,生梗頗多,使臣以意外詰問,爲慮矣。若不幸而提起此事,則不可掩諱,對以我國再造之恩罔極,有此報祀云爾,則彼必不敢摧折,而我言立矣。上曰,今番勅行時,大臣以北漢爲慮,以爲必問,而予則以爲,近觀彼人所爲,與丁丑約條逈異,城事亦不足爲慮矣。旣而彼人望見而不問,果如所料,甲申築壇後,乙酉年,東平尉赴燕,不過缺之間,故或慮有意外詰問之事矣。今則甲申之於缺年,事勢頓異於前,且城事旣已不問,則壇事亦可揣知缺周詳之道,欲爲講定,則彼人所用,皆是大明典例,而別無嫌怨之事,今於此事,以實直告,無害於義理,而蓋不問之意,想必八九分矣,當更詢而處之矣。權尙游曰,卽今災荒孔慘,民事茫然,伏見備忘記,聖意之憂勤,溢於十行之內,臣下孰不感動涕泣?況臣匪久出疆,竊有區區憂愛之忱,請仰達焉。以備忘記辭旨,見之,末端以朝論潰亂,爲憂,殿下已得缺數行與極字義同,至善所在處,乃中也。日用大小事,朝廷萬機缺以建中建極之道,念玆在玆,爲宜,或者以適中爲中,此則不然,無論事之大小彼此,必究至善所在處,此乃爲中,而大則倫紀,小則一時是非得失,君臣上下,各自講究,一循天理,則雖欲爲黨論,自然無之,一日二日,漸至成習矣。聖學高明,若復涵養不怠,則天理了然於心目之間,自無過中之擧,朱子大全皇極辨,其義如此,如或欲爲建極,而無論是非,彼則一倂黜退,此則一竝收進,缺反害於事理,以此交相講究,則捄弊之道,可以着手,此外無缺策矣。上曰,所達誠是,予當留意焉。金鎭圭所啓,臣待罪長生殿提調之任,以本殿事,欲爲稟定,而此異他事,以文字啓達未安,故俟登對時陳稟,而入侍未易,尙今不果矣。本殿梓宮,前在者四部,竝辛卯所造,合爲五部,而其中內廣之大者,一尺七寸餘,其下則尤狹,臣曾見本殿所藏文書,竊有所懷,以此陳達,極涉惶恐,而旣係職事,有不可已。己亥年,以本殿所在梓宮之狹小,附板以用,而其內廣幾至二尺二寸,甲寅秋,亦不得用,本殿所在梓宮,雖不至附板,以他廣板新造,以用內廣二尺三寸矣,今以本殿所在梓宮外,餘儲之板,擇取尺量,則其中稍廣之板,若劈鍊合木,則內廣僅至一尺八寸。大抵此事,合有備預之道,則今宜更以廣板造置,故趙泰耉,爲工判時,亦以此爲慮,言于臣。臣四五月間,以加漆事,往來本殿時,與禮曹參判閔鎭遠相議,又議于都提調前領相李濡,缺稟定相約矣,都提調,逬出郊外,仍以遞職,卽今禮缺李晩成在外,只有小臣矣。慶尙道黃腸木,則曾以發遣敬差官,定奪,而因李觀命自安東入來陳疏,命退其年限,遂寢伐取之擧矣,嶺南旣如此,今不可更議。且黃腸木,江原道爲最,而頃於己丑,已遣敬差官,卽今諸路農事,擧將失稔,而江原道,水災亦甚云,此時此役,似不便,而本殿所儲,旣甚可慮,則莫重之事,亦難遷就,不可不稟定擧行,而以多備民力缺數行成命,而今春,當遣敬差官於嶺南矣。李觀命缺疏陳其弊,廟堂覈啓,姑爲安徐,本殿事勢如此,豈可不爲缺置廣板乎?嶺南,旣有難便之端,則江原道黃腸山,更爲分定取來,似宜矣。上曰,長生殿梓宮儲置事,如壽陵故事,自嗣位以後,每年加漆,以百度爲準,其意有在,而在前,多以狹小之故,本梓宮不得用之,己亥年事,出於急迫,甲寅年,雖不缺長生殿,無廣板,多般搜覓以用,甲寅春,仁宣王后國恤時,梓宮見樣尺數,廣闊缺梓宮不足,故以癸丑年遷陵時,所備預者移用矣,玆事,大臣之意,何如?宇杭曰,此與他事自別,廣板,何可不爲備置乎?年事雖如此,趁今秋發遣敬差官,廣板數部,擇取以來,似宜矣。上曰,然則擇伐二部所入,可也。鎭圭曰,敬差官得人,然後板材可合於所用,分付該曹,爲別擇差,而使之與本官眼同看審,擇其可用之材而斫取,以防濫斫之弊,宜矣。上曰,依所達,擇敬差官以送,可也。出擧條洪禹瑞曰,臣有所懷,敢達矣。今年年事,七月以前,頗有豐徵矣,晩旱如此,兩湖將成赤地,自上日夕焦憂,昨日備忘記,辭旨懇惻,孰不感歎?且命疏決,此出於靡不用極之意,而古者,放送罪囚千餘人而雨,決獄而雨,今此禁府刑曹罪人,參酌放送,外方罪人之有冤者,審理疏釋,可爲得雨之方。第今年多赦,已經二三次,夫赦者,小人之幸。古語云,一年再赦,善人喑啞,今此疏決之擧,若倣赦令,則未知事體何如也。鎭厚曰,所達最好矣。向年,臣待罪禮官時,因上候平復,以告廟頒赦,仰請,而聖意靳兪,累度陳達後,只許頒敎,勿下赦令,臣常感頌聖德矣。今此疏決,雖是循例,而近於疊赦,未知果可以感回天心,禁府罪囚,不至數多,刑曹則有積年罪囚,故其數夥然云,罪犯極惡,而不爲正法,亦有不雨理,古事或可徵也。殺其應殺之人,乃是王政之道,而可以缺數行決,有同赦令,殊非應天以實之道,反爲有害,儒臣所達,是矣。缺數字以疏決事,進言,禮官陳其所懷,臣則待罪獄官,敢以職事仰達。今年農事,春夏間,預有豐登之望矣。六月以後,亢旱孔酷,近來所無,至如祈雨祭,乃是應行之事,而不以時擧行,以特敎設行,已非誠實之道。日昨備忘記,辭旨勤懇,策勵群工,見之者,孰不感歎哉?群下無狀,以使至尊憂歎,皆是臣僚之罪,而其在導率之道,自上若懋建中建極之工夫,則臣下何敢爲如前區區之習乎?聖心焦憂,庶幾或因某事,獲致雨澤,頃下傳敎,將爲疏決,而凡弭災之道,誠實爲主,疏決有同應行之典,近於文具。且一歲再赦,古人所忌,今歲已過三赦,臣以獄官,抄出編配之類,其中輕者,旣已盡釋,此是小人之幸,又於其類,强加疏決,則有罪者,勢將放釋矣。蓋應天以實之道,有冤則釋,有罪則刑,古者師興而雨,得雨之方,固非一揆,禁府則以判禁吾引入,故有時囚七八人,而其罪俱無較重者,一二次坐起,當無滯獄,刑曹則不過殺獄罪人,而事久疑獄甚多,刑官出仕後,考閱文案,問于大臣,稟裁於筵中,未爲不可矣。禹瑞曰,臣非曰勿爲疏決,時囚可放者,放之爲好,而若如赦令而爲之,則事甚不便矣,聖體受針,有妨於久爲殿坐,而今日引接,明日終夕臨決,有乖攝養之道,雖不爲疏決,令刑官問于大臣而決之,亦其一道也。鎭厚曰,刑曹新入堂上,未諳文案,猝當疏決,尤無實惠,金鎭圭所達,是矣。臣以知春秋,實錄考出時,見有祖宗朝,令刑官議于大臣決獄之事,臣待罪刑官時,重囚,議于大臣而處之,廟堂猶未決之,則稟告裁斷,雖未知有大效,而若干得釋矣。刑曹殺獄則推案浩大,倉卒何以盡知乎?宇杭曰,臣意則聖上憫旱憂勤,無所不用其極,而今以禁府無緊重罪人之故,不爲疏決,反非誠實之道,行之爲可矣。尙游曰,疑獄甚多,而外方殺獄,別無趁卽審理之事,京中疑獄,使之速決然後,八路重囚,可以次第易決,冤者得伸,而可以得雨矣。上曰,儒臣所達,大意固好,而憫旱慮囚,非今斯今,在前疏決時所釋,或重囚多而輕囚少,或輕囚多而重囚少,雖非重囚,久爲滯缺數行得情,依律處斷。措辭見上上曰,勿煩。又所啓,本府,以三角東麓兩宮折受請罷之意缺啓,令該曹稟處事,命下,而原啓未及姑停之前,發論臺臣,昨以玆事,聯名引避,觀其措語,兩宮雖無折受之事,到處設標,防其狼藉之狀,旣是眞的,則所受之罷不罷,全無稟處之事,而亦不可如斯而止,請該宮次知內官,從重推考,設標宮屬等,令攸司推治,設標之處,竝令撤去。上曰,依啓。又所啓,掌令洪好人·趙鳴鳳等,以避辭見上竝引嫌而退,廣占設標,旣是實狀,則雖非折受,論啓得宜,請掌令洪好人·趙鳴鳳,竝命出仕。上曰,依啓。獻納李澤所啓,請還收罪人河減死定配之命,更加嚴刑得情,依律處斷。措辭見上上曰,勿煩。又所啓,請還收罪人權卨定配之命,更付有司,嚴加究覈,期於輸情。上曰,勿煩。又所啓,伴送之任,雖與問安使,有異,行中凡事,旣皆主管,則彼人慢辭,譯舌矇然受傳,實是驚駭之甚者,所當嚴加叱責,使之爭辨,至於改答答語,而任其所爲,終無方便指揮之事,論其所失,不可推考而止,請伴送使尹德駿罷職。上曰,此與問安使,有異,不必罷職,勿煩。大臣諸臣,以次退出。以上燼餘
右議政金宇杭所啓,觀此伴送使尹德駿狀啓,則以麒麟驛卒秦分男,囊齎錢三文,爲二次通官家丁所搜得,分男惶恐奔告于該驛吏李乃奉·金汝廷,則乃奉·汝廷,恐其生事,祈乞於小通事金永傑,則永傑以爲,事將大段,必有賂物,然後可以周旋云,乃奉等以銀五十兩備給之意,成文以給,爲譯官閔道興所捉得,伴送使到鳳山後,永傑始推錢三文以出,伴送使,卽爲推覈,則通事永傑,當其家丁搜奪錢文之時,旣不能周旋而還奪,又欲居間受賂,其爲情狀,萬分痛惡,爲先嚴刑一次後,次次移囚,驛吏則旣已處置,而永傑則令廟堂稟處事,馳啓矣。永傑,目見我國人,所當極力周旋,推給錢文,而今乃憑藉彼人,居間受賂之計,情犯絶痛,此雖與漏泄,有異,事係彼人,非他罪犯之比,隨現重究,以杜後弊,爲宜,而第未知用何律文則恰當矣。下詢諸臣而處之,何如?上曰,諸臣各陳所見。閔鎭厚曰,近來國綱不嚴,我國事情,無不宣泄於彼人,如此之類,不可不隨現痛懲,今此永傑罪狀,雖梟示境上,或重杖殺之,少無可惜,但其所謂賂物,只爲成文,未及與受,論以律文,則似不至死,刑殺甚重,有難輕議,雖以減死之律,恐宜矣。崔錫恒曰,永傑罪狀,誠爲絶痛,而贓法,有已成與未成之異,旣不受賂,則論以極律,似爲過重,減死定配,宜矣。泰耉曰,永傑,憑藉彼人,敢生居間受賂之計,其爲情狀,萬萬絶痛,而愚迷驛卒,不審邦禁之至嚴,見捉錢文於彼人,此實無情之事,而旣已被捉,則欲爲彌縫周旋,與渠自生事於邊上者,有間,若於此而用極律,則日後雖有如此之事,必懲此爲戒,不肯周旋於其間,此亦可慮,極律則過重,用次律減死定配,似宜矣。鎭圭曰,以律文言之,贓法,有入己,未入己之異,今雖成文,旣未及受,則似不至一罪,而第其憑藉彼人,中間操蹤者,情狀絶痛,若不重治,有關後弊,臣意,與趙泰耉所謂可慮,有異矣。朴權,頃於備局之坐,以爲此係邊事,宜梟示以懲礪云,所謂梟示者,蓋爲朝家之用於軍律與邊事,不拘律文之如何矣,臣則未詳西路事,而朴權習於西事,其必有所見矣。韓城君李基夏曰,律文無定文,而論其罪狀,萬萬絶痛,別樣重治,然後可以懲後日矣。錫衍曰,此漢情狀,萬萬絶痛,而若論以重律,則過矣,以次律定罪,似宜矣。尙游曰,近來紀綱解弛,我國事情,全不隱諱,通事輩,與彼人相親,故凡事尤易漏泄,果有事情漏泄云,現發者,則勿論本事輕重,一切梟示事,自今定式,可矣,而此漢事,則以狀啓辭意,觀之,驛卒見奪錢文之後,乃奉等懇乞於永傑,永傑以爲若給賂物,可以周旋云,其言似是持此賂物,周旋於家丁者然,若果如此,則論以極律,似涉過重,而以成文事,見之,則亦殊可疑矣。趾仁曰,假托周旋,以索重賂者,萬分絶痛,情狀之可惡,政在於此,權尙游之欲以行賂周旋之說,傅之生議者,臣未知其可矣。但賂物旣已入己,則直繩以重律,似爲過重,以次律勘處,恐或得宜矣。宇杭曰,情犯則可殺,而人命甚重,減等爲宜矣。鎭厚曰,若以我國事情宣泄,則無論輕重,殺之固宜,而此則欲爲我國人彌縫,不可謂關係邊情,只當論以受賂之罪,而又無入己之事,置之極律,恐涉過重矣。鎭圭曰,狀啓辭意,未盡詳細,其報本司者稍詳,而亦未盡備推問罪人而捧招之體例,故尙游之所見者如此,此非時急之事,更令本道,推問罪人,具獄體狀聞勘斷,似可矣。上曰,不必更問於本道矣。持平郭萬績曰,臣雖未見狀啓,伏聞諸臣所達之言,厥漢情狀,極爲絶痛,賂物事,旣已成文,則便是受物,豈可謂之未受,而有所減罪之理乎?且事係邊情,依律處斷,可矣。獻納李澤曰,臣雖未見狀啓,欲爲受賂之狀,萬萬痛惡。蓋聞彼中生事,專出於通事輩居間弄奸,此雖與姑爲生事,有異,隨其現發,別樣懲治,然後可以杜後弊。副校理洪禹瑞曰,臣雖未見狀啓,聞來不勝痛惡,而第其賂物,只爲成文,未及與受,則此與己受賂者,有異,斷以極律,似或過重,以次律定罪,減死定配,未知,何如?上曰,義州小通事,與彼人無異,凡事之漏泄,每由於此輩,勿論罪之輕重大小,梟示可矣,而此與宣泄事情,有異,雖以贓法言之,亦有入己與不入己之文,今永傑則雖有成文,而未及受賂,參酌減死定配,可也。鎭厚曰,當定配於他道矣。尙游曰,絶島定配,似宜矣。上曰,他道定配,可也。宇杭曰,分付本道定配,可矣。上曰,依爲之。
右議政金宇杭所啓,咸鏡監司李光佐狀報於備局,以爲,今春赦後,有京外還上未捧蕩減之令,而取考前例,則在丁亥年,戊寅以上未捧還上蕩減時,元會付及常平·賑恤兩廳,與移轉穀及軍餉穀,一體蕩減事,明白稟定事,有所牒報故事,當依丁亥年例施行,而今番定奪時,軍餉等穀,旣不擧論,姑待稟定分付之意,題送矣。京畿江都·南漢等處,亦以軍餉一款稟報矣,再度頒赦後,有此還上蕩減之令,當依丁亥已行之例,一竝蠲減,而京畿各邑中,江都·南漢移轉未捧還上,亦爲一例蕩減,似宜,以此分付,何如?上曰,諸道移轉軍餉,一體蕩減,則其數當爲幾許耶?鎭厚曰,數之多少,不能詳知,而丁亥,旣因大慶,特令倂減,而今此還上蕩減,實遵丁亥之例,則似不宜異同矣。泰耉曰,丁亥年蕩減之後,未捧之數不多,一體蕩減,似宜矣。上曰,一體蕩減,可也。以上備局謄錄
上在慶德宮。停常參·經筵。
夜四更五更,月暈。
掌令趙鳴鳳啓曰,臣以三角東麓折受處請罷之意,與同僚相議論啓,而追聞宮家元無折受之事,只設標定界云,論事不審之失,在所難免,故引避退待矣。處置請出,誠是意外,召牌臨門,怵分畏義,黽勉就職,而得聞物議,以兩宮之混稱,折受之爽誤,宜在落科,而强請出仕,大以爲非。同僚旣以此引避,臣以同事之人,不可一刻仍冒於臺次,請命遞斥臣職。答曰,勿辭,退待物論。
李世勉,以侍講院言啓曰,本院下番,兼司書李澤,以本職避嫌方在退待中,他無入直之員,不得已以上番姑降入直,何如?傳曰,允。
南就明,以弘文館言啓曰,本館下番,累日空虛,事體極爲未安。副修撰洪重休,親病受由,已過三日,卽爲牌招察任,何如?傳曰,允。
以副修撰洪重休牌不進罷職傳旨,傳于李世勉曰,推考傳旨捧入。
李世勉,以弘文館言啓曰,副修撰洪重休,旣有只推之命,牌招察任,何如?傳曰,允。
又啓曰,副修撰洪重休牌招事,命下矣。闕門已閉,明日待開門牌招之意,敢啓。傳曰,知道。
備忘記,史官二員待命,騎馬六匹立之。
監試一二所內摘奸。
李世勉啓曰,史官二員待命事,命下矣。史官不備,宣傳官一員代送之意,敢啓。傳曰,知道。
備忘記,史官三員待命,騎馬九匹立之,祈雨祭所內摘奸。
李世勉啓曰,史官三員待命事,命下矣。史官不備,宣傳官一員代送之意,敢啓。傳曰,知道。以上燼餘
假注書李明誼有頉,代以黃璿爲假注書。
今日疏決時,諫院未署經守令,除署經發送事,及南原府使李聖漢仍任,鳳山郡守李秀英改差,平安監司兪集一,黃海監司吳命峻,伴送使尹德駿,罷職事。榻前下敎
掌令洪好人所啓,臣以三角東麓宮家折授請罷之意,相議論啓,而追聞延礽君房之設標禁斷。雖是實狀,兩宮家,旣無折受之事,則臣之所論,未免率爾,故引避退待,而處置請出,出於意外,召牌之下,不敢違傲,黽勉就職矣。及至詣臺之後,更聞物議,皆以爲臣之當初論列,以一宮爲兩宮,非折受爲折受,則其所差爽,應在落科云。臣於是,尤不勝瞿然之至。引對時迫,不得不入侍,而臣以應遞之人,決不可仍冒於臺地,請命遞斥臣職。上曰,勿辭,退待物論。
獻納李澤所啓,臣於今日詣闕之時,行到備邊司前路,適會人馬駢闐,不知香祝之過前,及其相値,始爲覺察,倉卒之間,未及回避,而香祝已過,終未免失禮之歸。雖緣登對時迫,無以推移,不得不黽勉入侍,而旣已犯科,終難厭然自掩,請命遞斥臣職。上曰,勿辭,退待物論。
疏決時,上曰,試官牌不進之弊,自前累度申飭,至於帶軍銜下鄕,明有禁令,而略不奉行。在前試官望單子中,懸頉居多,黃籤滿紙,故如一所試官望不足,則落點於二所之望,以一所進去付籤,其爲苟簡,莫此爲甚。而曾見式年講經,試官以累次違牌之故,天明後始得出去,此尤無前之事也。頃者,因勅行時問安使之苟簡,軍銜下鄕,更申禁令,而全無奉行之實。昨日監試試官,則門限前幸得出去,而見其望單子中,以下鄕付籤者亦多,此由於紀綱解弛,命令不行之致,良可寒心。前頭大科不遠,將有試官差出之事,自後則牌不進及帶軍銜任自下鄕之弊,自政院更加各別申飭,俾無如前之習可也。上曰,大凡天下事,必有一切之法,然後可以救弊,書院之弊,言之久矣。因此鄕校反輕於書院,事體極爲未安。至於疊設之禁,前後申飭,非一非再,而終不奉行,請額之疏,紛紜不已,此無一切之法故也。初不嚴加防禁,而有書院疊設請額者,則或許或不許,臨時取舍,率多不公。以此禁令不行,雖以從祀儒賢言之,疊設書院,或至數三處,或至四五處,其疊設與否,固無增損於道德,則建祠愈多,何益於尊奉乎?凡事初無變通,則實無奈何?至於此事,若用一切之法,足可救止。自今以後,雖文廟從祀儒賢,書院疊設處,嚴加禁斷,請額之疏,一切勿施,永爲定式遵行可也。右副承旨李世最曰,聖敎至當矣。近來疊設書院之弊益甚,或有以此請額,政院雖欲不捧,朝家之定式不一,而旣爲儒賢,有所疏請,故不能防塞矣。上敎如此,此後當一切禁斷矣。上曰,以此下敎,出於擧行條件,各別申飭可也。以上朝報
入侍時,右議政金宇杭所啓,咸鏡監司李光佐,辭陛引見時以爲,北路軍兵,不可不慰撫,而空手而去,難施實惠。備局句管西關所儲木六十同取去事,陳達蒙允矣。欲知時存實數,自備局分付關西矣。今見其上送成冊,則厥數不過八十同,備局句管木,多有費用處,而其數不多,六十同移送于北關,事涉重大,三十同移送,何如?工曹判書金鎭圭曰,其時,臣亦入侍。臣意則李光佐所請之數過多,而詳知留儲之數然後,欲爲陳達矣。及見其所報,元數不多,以八十同,而移送六十同,則所餘者若干矣。句管木,多有酬應處,關西亦是要地,似不可多數出給,故在賓廳,以此言于大臣矣。上曰,依爲之。以上備局謄錄
疏決時,初頭皆缺格軍糧米,作錢入已,水軍給代布,換銀潤橐,且賂吳始復事。上曰,此亦本道査啓來到矣。錫恒曰,査啓中換銀事,與元情辭意相同,而至於田米二斗無歸屬,不可以此論罪矣。上曰,以査啓觀之,其罪白脫,放送可也。
林時華,爲勅使館所西小門將,而軍色郞廳摘奸時,將卒無一見在罪。上曰,放送。
陰竹前縣監金錫文,勅行時,擡扛人夫差使員差定,則稱以身病,累次呈狀,印信兵符,直送營門罪。上曰,此罪人,已爲元情,而未及議處矣。昌集曰,印信兵符之直送營門,極爲駭然,此罪則重矣。上曰,道臣爲先罷黜,而今不可全然放釋,罷職放送。
於汀前權缺文五,稱以母病,擅離防所,空紙成帖,授給代將,以致假報邊情罪。上曰,此亦納供,未及議處,而以母病甚重,故往見其家云。情理則可恕矣。鎭圭曰,事緣母病,情理可恕,而其罪則重矣。昌集曰,其情則可恕,而輕棄重地,有關後弊,此而置之,關防必將空虛矣。缺情理可恕,而邊上事重缺數行以元不上來瞞告罪。錫恒曰,缺律加罪缺離配所者,杖一百,還發配所,而臺啓缺曰,發覺之後,不爲順去,行賂逃去之狀缺在其家,何乃狼藉橫行乎?此罪不可饒貸矣,缺而狀,殊極放恣,情狀絶痛矣。上曰,情狀痛駭,遠地定配可也。
南陽前府使李世祥,勅行時,擡杠人夫差員差定後,呈病圖免,不恤生事罪。上曰,此罪與金錫文相同而差輕,放送。
前縣監崔壽學,專事豪橫,侵困小民罪。鎭圭曰,罪人元情,雖自發明,而以狀啓觀之,非但武斷鄕曲,私門亂杖,極爲駭異,不可放釋矣。同義禁申銋曰,武斷乃是重罪,而慶尙監司,不爲詳細究問,狀啓請罪,殊涉率爾矣。錫恒曰,防水·養山等事,則元情發明矣。上曰,本律,何如?昌集曰,本律,似是全家徙邊矣。外方豪强之弊,近來益甚,隱匿良民於籬下,使不得充定軍役,此罪不可不嚴懲矣。宇杭曰,豪强之類,現發未易,此則旣已發覺,合有懲勵之道矣。上曰,比本律,參酌擬罪,不限年定配,可也。
譯官朴東華·金鼎夏·金指南·韓興五等,以勅行時差備譯官,上副勅乘駕到建明門,通官家丁,騎馬直入闕門,至內兵曹,而不能據例爭執罪。上曰,其日雖雨勢如注,上副勅,以駕轎到建明門,乃無前之事,而通官家丁之騎馬直入闕門,尤極無據若時御昌德宮,則必過進善門而至仁政門,更不禁止,仍成後弊爲譯官者,到闕下後,所當卽爲禁止,何敢使之馳入於闕門乎?尙游曰,臣聞五官司曆出去時,令牽馬以來,乘之而出云矣。昌集曰,以渠輩元情觀之,朴東華·金鼎夏,則以升降一節來告事先入闕中,不隨勅行云矣。上曰,金指南·韓興五,則隨勅到闕,目見其事,所當嚴爲防塞,以缺而終不能爭執,殊極駭異矣。鎭圭曰,上副勅及通官差備缺則拿囚本府,堂下譯官則自刑曹推治,分爲二事矣。缺金鼎夏則以升降一節缺闕門外下馬之規,則勅使缺入,故未及言說云。此事駭愕,當爲重究,而各以其罪治之,爲缺。上曰,此等事,從重論罪爲宜,而徑先入闕者,似有差等,隨勅缺副勅差備也。刑曹囚禁之人,則通官家丁差備,而其罪尤缺定罪爲宜矣。昌集曰,當初雖已言及,到闕後,不復爭執,似不可缺止,削職可乎?徒配則似重矣。尙游曰,若從重科罪,則雖使後來勅使聞之,或有忌憚之道矣。上曰,金指南·韓興五,削職放送,朴東華·金鼎夏,罷職放送。
前春川府使朴泰恒,以大同米與人,以致換錢,以納於京司事。上曰,此事,何如?昌集曰,此卽臣所箚論之事,而備局,以先罷後推勘斷矣。臺啓,以與受不宜異同爲言,今玆拿問。而朴泰恒,當初報狀中,以適値水災,邑民難以本米備納爲言,元情則以爲江水多灘,恐致臭載之患,故換錢以納云。前後之言徑庭矣。宇杭曰,報狀則不善爲之而參酌處分,似宜矣。鎭圭〈曰〉,臣取考惠廳所在報狀,則與元情各異,且缺報狀,以本廳所定之價頗峻,更請減價,是豈可爲之事乎?以假托缺報營門爲問目,則元情中,全不仰答,此尤非矣,泰恒缺侍從之人,何可作法外方事乎?取考律文,爲制書有違,而此則缺報狀,互相逕庭,當爲欺隱之罪矣。上曰,與受不必同罪,而報狀元情,各異其辭,終未免欺罔國家,徒配懲後可也。
前禮賓寺正李尙說,以初次祈雨祭,三角山獻官,乘酒使氣,多有駭擧,及到祭壇,敢乘藍輿,以便服擅離香祝,又飮南草。昌集曰,玆事甚非,外言藉藉矣。錫恒曰,元情中發明之辭,與監察呈課異矣。尙游曰,若乘藍輿,則呈課可也,而今言欲乘藍輿云,殊不成說矣。鎭圭曰,呈課與元情,辭緣不同,而方外所聞,亦有兩岐,或有稱冤者,或以爲事非虛罔。若以現於文書者言之,監察有所呈課,果使極其敬謹,則何至呈課乎?私室所聞,不敢上達,而聞其時祭所進去人傳說,則醉吐之狀,果有見之者。且今日疏決,亶爲旱災,則以祈雨時不謹之人,何可全然疏釋乎?洪禹瑞曰,缺監察,蓋爲科檢,則呈課如此,何不取缺乎?宇杭曰。二行缺雨事有所低昂,且呈課,或不無一時挾其聲,缺放送可也。
內醫院掌務官鄭文翼,生牛黃一部內缺判下,更鼓將下,而尙不覓入罪。上曰,生牛黃覓入事,在前朝令夕納,故頃者,意其怠慢,有所拿問矣。生牛黃之難得,果爲如彼,則此非慢忽之致,實狀然矣,放送。
譯官吳尙贊,以勅行到平壤後,御帖傳授時,答語之傲慢,前所未有,而略不驚動,順受來傳罪。上曰,御帖傳授時,上使初不卽受,末乃以知之爲言,殊極踞慢,在譯舌之道,當爲爭執矣。昌集曰,吳尙贊,以生疏之人,不能周旋,烏得無罪?鎭圭曰,譯官雖曰未曾經事以致此,而此罪尤重於金指南輩矣。上曰,罪重於指南之說,是矣。無前慢辭,順受而來,後弊所關,不可不重,缺徒配可也。缺黜罪人擧議。
前掌令徐命遇,因六月十八日臺啓,論罪削黜矣。上曰,情狀則極爲可駭,而當此徒配放釋之時,門黜罪人,何可不放乎?放送可也。錫恒曰,各道徒配罪人文案,敢達矣。唐津移配罪人金泰潤,以逆粲輩指示號牌,請製祭文之狀,不能自掩罪。上曰,仍。
良才驛徒配罪人吳遂元,詐不以實罪。上曰,此罪,何如?昌集曰,當初以不爲直告歷抵事,故擬不以實之律,而本道狀啓中,入於放秩矣。宇杭曰,初不以其罪罪之者,蓋緣罪目不明故也。徒配罪人,徑赦不放,未知何如也。鎭圭曰,初不明査,故擬律如此。若盡査實,則罪豈止此乎?徒配旣輕,而仍爲放釋,則殊非懲勵之道矣。錫恒曰,假使歷抵事,果如云云之說,去者非矣,主人何罪?上曰,放送。
延曙驛徒配罪人李碩麟,爲東萊首譯,倭館缺供及求請雜物,不待停當,以米代給,徑告本府,希望嘗典罪。上曰,此罪,何如?昌集曰,情狀可惡矣。上曰,當議罪時,鄭晩益加一等,李德基削職矣。宇杭曰,鄭晩益缺直告於東萊府使,欲自中間彌縫,終不得成半張缺與否。探問於趙時炅,交結宦者,賂給養子罪。上曰,竝仍。
熙川定配罪人丁時璧,朔州定配罪人姜宰承,與兇人李鉽交惡缺相構陷,情迹陰祕罪。上曰,此罪重,仍。
茂山定配罪人姜以徵,鞫廳罪人林泓,書札二度受傳於林溥罪。上曰,此罪,何如?昌集曰,此事干連林溥之獄,臣嫌難仰對矣。宇杭曰,以其罪重,故減死極邊定配,今難輕議矣。上曰,仍。
知島定配罪人林泓,其弟林溥在囚時,使刑吏姜以徵再送私札於獄中罪。
迎日定配罪人金益光,以外直羅將,與姜以徵同謀,密傳書札於林溥罪。
三水定配罪人李缺海,掛書變出後,欲爲機捕,不是異事,而不能模捉形迹,以臆度而言,極爲妖妄罪。
金海定配罪人前光山都正河,樸殺其子,結項掩迹,不爲吐實罪。寧邊缺金重一,內試時,與監的輩,潛相符同,冒增矢數罪。上曰,竝仍。二行缺金海定配罪人金聲玉,以彦陽前縣監,儲置缺改色貸下,發明之說,不足取信罪。上曰,發配屬耳,而此罪,何如?昌集曰,臣聞以儲置米事,列邑守令,多有濫雜之事,惠廳欲爲摘奸,而未果矣。此則旣已發覺,發配未久,姑勿分揀,似宜矣。宇杭〈曰〉,臣待罪金吾堂上時,議讞此罪,而渠之元情,則以爲此乃前日文書中貸用者,發覺之時,指爲渠之所犯云矣。錫恒曰,今年閏五月發配,日字不久矣。鎭圭曰,身爲守宰,不畏法令,莫重儲置米,任意缺其數甚多,不可輕釋矣。上曰,仍。
北靑邊遠定配罪人權卨,夫差有無,告目虛實,不爲吐實罪。
長淵定配罪人鄭晩益,以東萊訓導,倭館日供及求請雜物,以米代給後,館倭還推本色時,不爲直告本府罪。上曰,竝仍。
昌城流配罪人宋廷蕃,以聞慶前縣監,擅出官穀一百七十餘石,私付吏屬,稱以堂參價鐵物價罪。上曰,發配未久,仍。
金宇杭所啓,臣有稟定之事矣。朴權以爲穆克登,還到義州後,送畫軸於朴權及前咸鏡監司李善溥處,以表白山同告云。自朝家講定回禮,如東萊·釜山回答倭人之例,而以爲之似宜云。故臣問于原任諸大臣,則皆以爲,彼若不以文字寄來,則只可以紙筆墨書單子回禮,且以感謝之意,言及譯官爲宜云。何以爲之乎?上曰,彼旣不寄文字,則此亦不必以文字回答,以紙筆墨答禮,無妨矣。宇杭曰,臣惶恐敢達矣。似聞彼人於國家,亦有所送畫軸云,然乎?上曰,安州問安內官處給送,而彼人以爲,如此等事,亦達于國王乎云,答以當爲歸奏云爾,則渠以爲然,則國王必將下覽云矣。宇杭曰,未知此亦當爲回禮乎?上曰,此事,何如?昌集曰,給送內官之意,其實欲納於國家缺旣已親受,與朴權之在京傳受者有異,似無回禮之事矣。尙游曰,彼意非在於內官,而欲爲轉達矣。鎭圭曰,朴權等回禮紙筆墨,令該曹參酌磨鍊,付送於今番使行譯官,而單子中,書塡兩人姓名,爲宜矣。上曰,書名於單子中,可也。出擧條又所啓,咸鏡監司李光佐,辭陛引見時,以爲北路軍兵,不可不慰撫,而空手而去,難施實惠,備局句管西關所儲木,六十同取去事,陳達蒙允矣。欲知時存實數,自備局分付關西矣。今見其上送成冊,則厥數不過八十同,備局句管木,多有費用處,而其數不多,六十同,移送于北關,事涉重難,三十同移送,何如?鎭圭曰,其時,臣亦入侍。臣意則李光佐所請之數過多,而詳知留儲之數然後,欲爲陳達矣。及見其所報,元數不多,以八十同而移送六十同,則所餘者若干矣。句管木,多有酬應處,關西亦是要地,似不可多數出給,故在賓廳,以此言于大臣矣。上曰,依爲之。出擧條金昌集所啓,臣有所懷,敢達矣。今番勅行,年久後出來,自上申飭。凡事使之善待,郊迎一節,雖在靜攝中,亦爲行之,在群下奉承之道,固宜盡心接待。而彼人所欲,雖不可盡副,當給者給之,俾得其歡心爲可,而勅使自在京時,聞都監,雖在不緊之物,或有旣給而還推,可與而持難者,以此已懷不平云矣。及到松都,例贈物種,甚不精好。今番則大通官三人,而以曾前例給二人之物,分給三人,五官司曆接待之節,亦甚薄略,以此生怒而去。且自前兩西各邑,凡干求請之物,各自本邑備給矣。近來創設勅需別將,收取各邑物力,措辦以給,物種之不精,理所固然。以儐臣道臣狀啓,贈給之物,不能精好之語觀之,可知其埋沒。及到平壤,遲留數日者,其意可知。設或有支待狼狽之事,其在主人之道,不可驅迫,而或欲決罪譯官,或決棍別將,顯示厭苦之色。且兩西求請,稱以依己丑年例,而其實不然。洪二哥,以己丑出來者,豈不知其曾所持去之物乎?其所接待,不以誠實之道者如此。故旣以慢辭答語,問安使渡安州淸川江時,家丁又敢打碎監司所乘駕轎,此等事,皆未之前聞,而其爲辱國家而傷事體,固已甚矣。又聞留灣之日,三江大漲,九連城近處,又有大水,亦難過涉。故勅使作書,給付本府將校,使之往傳於越邊迎候淸人,則將校還來後,以其答書遺失爲言,不爲傳給。蓋其書中,有以水勢方漲,姑勿越來爲言,故悶其久留,乃有此事云。雖未知其間事實之果如何,而以此通官,使生疑惑,穆克登亦甚發怒,叱責譯輩云,此尤非誠實之道矣。彼人則盡除沿路茶啖宴享,所過修繕城池,亦不詰問於迎勅之時,升降一節,最是群下之所憂悶者,而終始從便準許,渠輩則凡事無不順便,而沿路接待,節節不謹。穆克登以爲發程之後,未見體國王之意者云,通官輩,亦謂譯輩,治前頭使行時,必有不好事,爾輩姑勿入來云。其慍憾之意可知。使行方物呈納之際,其所周旋,專在於通官之手,而其言如此。雖未知前頭生梗果如所喝,而亦甚可慮。且邊上事,勿論大小,所當一一狀聞,而駕轎及書札等事,俱係非常,前後狀啓,全不擧論,亦甚非矣。兩道方伯儐臣,俱難免其失,宜有論責之道,以警日後矣。鎭圭曰,大臣所陳奏者,臣亦於備局坐,聞朴權·權尙游之言矣。我國其不幸處含冤忍痛之地,則其所以接待彼人,當用誠信之道,而今番客使之貪慾固無比。然我國之所待之者,若善周旋,則豈至到處生事乎?道臣旣不善爲周旋,致彼家丁之打破其轎,此實無前之變也。道臣事體不輕,而彼之凌辱如此者,亦無尊敬朝廷之意故耳。旣有此變故,則所當狀聞待罪,至於書札事,尤非誠實之道,此不但事理之所不可,後患亦甚可慮。且凡係邊上事,勿論大小,皆宜上聞朝廷,而今竝不狀聞,極爲非矣。宇杭曰,國家擧一國之力,接待彼人,吝惜小費,減殺應給之物,致令彼人不滿而歸,後患誠爲可慮矣。自前海西列邑,勅需求請之物,各自備給,而恐其生事,盡力措辦,物種無未盡之弊,入給之際,亦用賂物,故絶無生梗之患矣。詳定以後,各邑求請之價,都聚於營門,設置別將於二處,逢授料理,使之措備勅需。所謂別將,皆是牟利之輩,廉價貿取,所備之不精,勢所固然。分給各邑,使之進排,生事與否,非渠所知,不謹之弊,烏得無也?以此之故,今番勅行,到處執頉,慍怒而歸,固已可慮。而雖以事勢言之,一道各邑之求請雜物,使一二別將,擔當策應,決非永久可行之道,此是前監司李濟所設施,而宜速變通矣。尙游曰,家丁硫轎時,至拔所佩之刀云矣。鎭圭曰,其時譯官,抱扶挽止,則家丁以劍刺之。雖免致傷,衣服則裂破云,亦甚駭然矣。上曰,五官司曆,當依中書例云者,始出於通官之言,而入京後,別爲單子,送禮單館所宴享時,特爲賜坐,待以通官之右,其他接待等事,戶曹一依此例磨鍊擧行,則沿路所當一體接待,不宜異同。而到松都後,用中書例,接待之節,殊甚薄略,因彼人生怒,追後改送,已極顚倒。西路諸處,求請物種之俱欠精好,亦涉不謹,雖以伴送使狀啓觀之,可知其埋沒。且旣援己丑年例,則當依前磨鍊以給,何可有所省減乎?彼人之發怒,問安使之見侮,皆由於此。初非是事,必無平壤遲留之弊,亦無辱及朝廷之事矣。至於駕轎及書札事,俱無狀聞之事,今因大臣陳達,始得聞知。非但待彼之道不以誠實,亦豈無後患乎?此等事,極爲駭異,不可仍置,兩西監司,竝罷職可也。尙游曰,都別將事,亦當有變通之道矣。申銋曰,都別將設立後,各邑弊端尤多云矣。上曰,都別將,卽詳定後設置者,而此輩安能善爲幹事乎?前頭勅使之出來,乃是早晩間事,必須斯速變通,然後可無狼狽之患。令廟堂更爲商議稟處可也。兩道監司,俄已罷職,而至於松都,則五官司曆接待,有所不謹,彼人生怒,始於此處,留守從重推考,可也。昌集曰,伴送使在平壤時,已有不審之失,而書札一款,亦不與監司相議啓聞,宜有一體警責之道矣。上曰,伴送使,當與監司聯名狀聞,而不爲馳啓,一體罷職。出擧條以下全缺上曰,此事,卿其聞之耶?昌集曰,臣於外間,略聞其槪矣。大報壇之設,已至累年,我國使臣之往來,不知其幾遭,而彼無提起之事,此事彼雖聞知,何爲而問之也?臣意則未知其必問,而如或問之,則以實而對,似可矣。上曰,昨日引見時,有所下敎矣。蓋玆事,今至十年,彼不必提起,而奉使之臣,或以周詳之道,欲爲講定以去,彼人如或問之,似難掩諱,善其辭令,以實言之,爲可矣。
禁府,罪人疏決已畢。上曰,諸臣姑爲退出,還入可也。原任大臣以下,退出于顯謨門幕次,俄而還爲入侍,禁府堂上,不復入參,刑曹堂上,始爲入侍。
李世最所啓,疏決時,刑曹堂上,當爲備員入參,而參議宋徵殷,不爲來待,所當請牌,而聞有實病,故雖不得牌招,事體未安,推考,何如?上曰,推考可也。出擧條世最曰,文案,正書後照訖,講缺生囚徒單子,自刑曹來呈,故敢此持來,亦爲進納。數行缺變前說罪。上曰,仍。
殺獄罪人,私奴龍卜事。上曰,此罪人,殺獄分明乎?相琦曰,臣時纔肅謝本職,只將文案缺出綱領者,一夜之間,僅得編閱,而本文案,未能詳覽,故獄情虛實,姑未審察,非但此獄事,他罪人亦然矣。上曰,仍。
殺獄罪人,私奴斗里金,詛呪罪人,私婢粉缺殺人罪人,私奴貴登,驛吏金順恒·曺雄伊,良人李於屯,私奴世萬,私奴壬戌,詛呪罪內人三貞,殺妻罪人,私奴揷沙里,殺人罪人,私婢福禮,刑曹奴世雄,私奴乭缺·申萬興·鄭尙周·崔二建,私〈奴〉朴貴男,良人崔泰碩,軍官金光柱,毒害主倅罪人,缺州監官鄭八翼,殺人罪人,李仁光·孫墨世,私奴巖回,私奴順男,砲手金處珠·安有立事。上曰,竝仍。
私奴永貴,因其上典指揮,結縛小上典,投諸墻內罪。上曰,此罪已爲元情矣。相琦曰,永貴卽罪人河之奴子也。河之獄事,姑未決末,故臺諫今方啓請還收定配之命,此漢徑先放釋,何如也。上曰,玆事,何如?昌集曰,投諸墻云者,實有是事云。而河事未決,故此罪人亦在久囚中,獄事未究竟之前,不可徑先處置矣。宇杭曰,以河分付,有此罪犯,則原其情節,與弑主有間,而河事決末後處置爲宜矣。上曰,仍。
謀害本夫罪人良如·明德,殺人罪人,安漢圭·申永贊事。上曰,竝仍。
金忠信,司僕穀物領來色吏,沙工投水殺之,偸賣穀物罪,及殺人罪人,幼學朴缺私婢順禮,謀殺上典罪人,私婢七月,殺人罪人,李破回,私奴太山,私奴鐵山等罪人,金有福,叱辱其母,且行歐打,衝火其家等,情節推覈事。殺人罪人,館奴尹殷萬等事。上曰,竝仍。
盲人李尙夏,女盲次禮,私婢復得,因盧召史呈缺李召史打殺事。刑曹參判朴弼明曰,前判書李健命,缺可疑矣。臣待罪本職後,見其文案,李尙夏,住香校洞,李召史缺門外死其家云。尙夏若果打殺李召史,則垂死之人,安有自缺洞,步出南門外之理乎?實印則以被打懸錄,而此甚可疑缺躱矣。相琦曰,李尙夏,與次禮打殺李召史云,兩二行缺宇杭曰,近來船人,偸竊國穀之弊,益甚缺。上曰,所達誠然,仍。
私奴㖋同,良人柳缺永,私婢福禮等,以缺人之次知囚禁事。宇杭曰,此非身犯,乃次知也。缺上曰,旣非身犯,竝放。金昌集所啓,私奴㖋同等,以國缺逃躱罪人次知囚禁,渠等不身犯,則今姑放送,固無不可,缺船人輩,偸竊國穀,故爲致敗,逃躱不現之狀,萬分痛駭。此輩皆是京居人,自前如此之類,亦有令捕廳譏捕之規,今亦分付兩廳,譏捕宜矣。上曰,若是居京人,則令捕廳譏捕,可也。出擧條
朴永卒·金斗白·朴於吉,以北道人,京中女順梅,招引盜賣罪。李葂五禮,其罪上同。上曰,竝仍。
私奴彦同,上典家作拏詬辱罪。宇杭曰,其罪固重,而所謂彦同上典金召史狀辭,或有過實者,則不無曖昧之端矣。昌集曰,果是實狀,則近於綱常之罪,而第異於殺獄矣。上曰,與殺獄有間,其本律,何如?弼明曰,死罪云矣。相琦曰,常漢輩,奴主之分,例不嚴截,其所詬辱,無甚怪異,此與殺人詛呪有間矣。上曰,定配,可也。
船人金孝望·斗望,格軍李其土里等,价川郡田三稅偸賣,及越獄罪。缺昌集曰,文案只書大綱,故未得詳知矣。宇杭曰,此罪人缺相琦曰,偸食田三稅,本罪旣重,越獄之罪,亦甚不輕,自捕缺捕而來矣。上曰,缺順中,以男爲女,幻服惑民罪。上曰,仍。
李德泰,僞造大臣書札,且欲江罪缺此人,前後無一言發明,多發狂言,欲爲上天缺分明矣。上曰,明是失性,累次刑訊,輸情未易,竟至杖斃,則獄體,何如?昌集曰,果是狂易之人,則似異於他罪人矣。宇杭曰,狂人無輸情之理,缺亦是狂言。至嚴刑訊,似有乖於欽恤之道,所犯雖死罪。二行缺
譯官南瑞·朴熙蔓·李世萬·張遠翮·申枋·金缺·李碩采·金舜門等,以勅行時通官家丁,騎馬直入闕門,而不缺罪。上曰,此人等,已爲推問乎?弼明曰,欲見禁府公事缺上曰,缺後觀其供辭而處之可乎?宇杭曰,差備缺趁卽決遣,爲宜矣。相琦曰,禁府缺通官家丁差備,與上殿勅差備缺宜矣。上曰,缺譯官已見元情,故分等決罪矣。今此諸譯中,何樣差備缺金商鉉·閔道興·李碩采·金舜門等,卽上副勅差備,李世萬·張遠翮·申枋,通官差備,金南瑞·朴熙萬,家丁差備,則其罪較重,徒配,可也。
詛呪罪人,私婢二業。上曰,仍。
私婢庚生,毆打上典罪。上曰,此必是裵永順奴也。弼明〈曰〉,此是裵奴,而刑訊一次,蓋永順之和妻,毆打云矣。相琦曰,所謂上典,卽正兵,其妻,乃和妻,素無常時名,則似不可比諸以奴打主之科,而第毆打重於詬辱矣。上曰,旣有正兵缺有和妻,則不無間隔矣。宇杭曰,此則似有差等矣,缺雖是馬兵奴云,而分無士夫,上典之妻,何可缺減一等,徒配,可也。
私奴京龍,人物致打罪,缺而已過辜限云矣。昌集曰,或可刑推放送乎?四行缺
色吏缺傑頭目承宗,成均館屬,務安奴婢缺數行上曰,多受賂物,故縱罪人,情狀絶痛矣。宇杭曰,受銀八十兩,而又受明文,以更缺兩事爲約其所受之銀,則已爲徵給張大維云矣。好人曰,姑未勘罪,故因囚矣。此以下全缺無考見處
行判中樞府事金昌集所啓,今年旱災如此,諸道農形,皆未免失稔,而臣聞自三南上來人之言,不被旱災處,則或爲稍勝云。此時災實踏驗之際,易致虛實相蒙,多失結卜,而今秋則因廟堂定奪,不遣敬差官,令諸道監司·都事專當檢田之責,仍爲發遣御史事,定奪矣。使之預爲治裝,待各道踏驗垂畢,發遣廉察,則似有警飭之效矣。上曰,頃日筵中,因戶判陳達,以各道災結踏驗時,易致虛實相蒙,故使之各別申飭,使民得蒙實惠,而俾無如前之弊矣。大臣所達誠是,御史可合人,令廟堂抄啓,可也。以上備局謄錄。
上在慶德宮。停常參·經筵。
卯時,日色靑黑,動搖有暈。
下直,楊根郡守李尙,蔚珍縣令鄭習。
中殿·世子宮·嬪宮,藥房問安。答曰,知道。
藥房啓曰,昨日終夕慮囚,憫旱憂勞之中,聖體,若何?阿是穴受針,已經累日,其有快減之效乎?臣等不任憂慮,敢來問安。答曰,知道。無事,猶未快減矣。
大司憲李健命初度呈辭。入啓。給由。
吏曹參議李觀命,正言韓永徽再度呈辭。入啓。加給由。
政院啓曰,卽者吏曹郞廳來言,今日爲政,事命下。而判書黃欽服制未肅拜,參判申銋病不來,參議李觀命呈辭受由,不得開政云。參判申銋,牌招開政,何如?傳曰,允。
政院啓曰,吏曹參判申銋,牌不進推考傳旨,今方捧入,而爲政命下之後,不得開政,事甚未安,更爲牌招開政,何如?傳曰,允。
傳,時囚罪人閔純·林時華·李尙說·李世祥·鄭文益,徒配罪人吳遂元,門黜罪人徐命遇,竝放送。時囚罪人李增祿·李命世·金錫文·朴東和·金鼎河,竝罷職放送。李汝澤·白文五·金指南·韓興五,竝削職放送。張大維,遠地定配,崔壽學定配,朴泰恒·吳相采,竝徒配。
持平郭萬績啓曰,臺閣處置之規,觀其避辭,所遭之事,如有輕重之可言者,則固當取其重而略其輕焉,其不可因輕而舍重也明矣。乃者,掌令臣洪好人·趙鳴鳳等,當初論啓之意,所重慮在於宮家之廣設標禁,害及都民之弊,則折受與否,反爲輕歇。故臣於處置之際,取其重而略其輕,竝請出仕,至若以一宮爲兩宮之失,兩僚避中,初不以此爲嫌,則臣不敢破臺格而爲題外之辭。故只於請罪宮屬之時,以該宮爲辭,若其處置之啓,則不爲攙入此語矣。今此兩僚避辭,大意皆以折受兩宮,俱涉爽實,處置失宜,見非物議爲言,則臣之所論,未免爲乖當之歸,不可一刻冒居於臺次,請命遞斥臣職。答曰,勿辭。退待物論。
判府事李濡箚子。大槪,昨於疏決時,病未能入參,惶恐待罪事。入啓。答曰,省箚具悉卿懇。旱災至此,焦憂曷喩,有疾未參,別無所傷,卿其勿辭,安心善攝。仍傳曰,遣史官傳諭。
今春夏等褒貶,豐川府使鄭以雲,載寧郡守李挺英,遂安郡守吳命老,文化縣監徐夢良,瑞興縣監李弘毅以上,中。平山府使金浣,康翎縣監韓載萬,龍媒僉使成萬績以上,下。
謝恩,正使臨昌君焜,副使權尙游,請對入侍。
政院啓曰,吏曹參判申銋再牌不進推考傳旨,方爲捧入,而一日三牌,有傷事體。判書黃欽,方遭子婦之喪,雖未經成服,開政命下之後,趁不擧行,事甚未安,判書黃欽,牌招開政,何如?傳曰,允。
政院啓曰,吏曹判書黃欽牌不進推考傳旨,今方捧入,而開政命下之後,尙不擧行,事涉未安,判書黃欽,更爲牌招開政,何如?傳曰,允。
禮曹啓曰,七次祈雨祭,以日數計之,則今二十六日,當爲遣重臣設行於龍山江·楮子島,而受香適與方物封裹相値,進行於二十五日之意,分付各該司,何如?傳曰,允。
謝恩,正副使請對入侍時,傳曰,昨年柳赫然·李元禎等復官之命,非有私於赫然等也,亦非由於其子孫之鳴冤也。予明知其冤狀,故有是命矣。厥後筵中一大臣金鎭圭等,力主還收之論。雖有令禁府考出文案之敎,而庚申獄案,不待考出而予所詳知,今雖考出,予之前見,曾無變改之事,勿爲考出,依前判付施行。
玉堂箚子。大槪,請掌令洪好人,獻納李澤,掌令趙鳴鳳,持平郭萬績,竝命遞差事。入啓。答曰,依啓。
政院啓曰,吏曹判書黃欽再牌不進推考傳旨,今方捧入,而開政命下之後,尙未擧行,極爲未安。所當更請牌招,一日三牌,有傷事體,何以爲之?敢稟。傳曰,明日開政。
判府事李畬箚子。大槪,病勢方苦,昨於慮囚之時,未得承命趨列,惶恐待罪事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭。
禁府,朴泰恒,廣州良才驛,吳相采,富平金軫驛,徒三年定配。崔壽學,雲峯縣定配。張大維,黽城府遠地定配。啓。
判府事趙相愚箚子。大槪,昨於疏決之時,病未進參,惶恐待罪事。入啓。答曰,省疏具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭。
引見時,右議政金宇杭所啓,槐院分館事,朝家嚴飭,非止一再,而年少新進輩,各執所見,一向紛爭,久未歸一矣。今聞己卯榜,纔已了當,而其餘他榜,迄未分館,事甚未安矣。上曰,己卯榜則已爲分館云耶?宇杭曰,己卯榜,頃已分館,而吏曹有判書·郞廳,然後可以口傳,故姑未擧行矣。臣出仕後,聞辛卯榜圈點後,仍爲罷坐云。故式年榜及昨年庭試榜,斯速分館事,別樣申飭,而今聞齊會圈點,又爲罷坐云。雖未知其間委折之如何,而在前則有私會完議之規,故爭執己見,未易歸一矣。頃年,朝家爲慮此弊,變通定式,使之直圈點,宜無罷坐之事,而今番又有此罷坐之擧,極爲駭然。頃日罷坐時,行首掌務官及起鬧官,姑先從重推考,使之數日內急速齊會完圈,而如或又有罷坐之事,則從重論罪宜當,以此嚴飭分付,何如?上曰,依爲之。以上朝報
二所應辦官,以試官意啓曰,昨日試士時,鷄鳴開場,待明揭題後,依事目限人定之意,再三申飭於場中,則限前納券,三千五百八十三張,限外投呈,一百五十三張,而過限試券,旣不塡字,不得考取之意,敢啓。傳曰,知道。禮曹謄錄
上在慶德宮。停常參·經筵。
大司憲李健命再度呈辭。入啓。加給由。
正言韓永徽三度呈辭。入啓。遞差。
政院啓曰,卽者吏曹郞廳來言,今日爲政事,命下。而判書黃欽服制未肅拜,參判申銋病不來,參議李觀命呈辭受由,不得開政云。命下之後,尙未擧行,事甚未安,判書·參判,竝卽牌招開政,何如?傳曰,允。
政院啓曰,吏曹判書·參判,今又違牌,推考傳旨,今方捧入,而開政遷就,事甚未安。判書·參判,竝更牌招,何如?傳曰,允。
政院啓曰,吏曹判書·參判再牌不進推考傳旨,今方捧入,而開政命下之後,尙未擧行,事甚未安。所當更請牌招,而一日三牌,有傷事體,何以爲之?敢稟。傳曰,過齋戒後爲之。
判府事徐宗泰上疏。大槪,日昨疏決時,病未趨參,惶恐對罪事。入啓。答曰,省箚具悉卿懇。憫旱焦心,不遑寧處,箚辭殊切,可不留心焉?有疾未參,別無所傷,卿其勿辭,安心善攝。仍傳曰,遣史官傳諭。
吏曹參判申銋上疏。大槪,臣之情勢,雖曰難安,一赴政席,分義當然,而所患添劇,兩日之內,四違嚴召,席藁私次,疾聲哀籲,本兼兩任一倂鐫削,仍勘臣罪,以肅朝綱事。入啓。答曰,省疏具悉。卿其勿辭,調理察職。
朝報傳曰,影子奉往長寧殿吉日,以九月十五日推擇啓下矣。今年年事如此,似當退定,而第念前日圖寫影子不肖似者,竝卽洗草,而惟此一本,尙未洗草,一向因安,決知不可。今若水路奉往,而節目十分從略,則可以省弊,若從水路則不可不趁風高前擧行,令該曹稟處。
禮曹啓曰,命下矣。今此聖敎,實出於爲民省弊之盛意。凡在臣僚,孰不敢感歎而將順哉?第念若從水路,則擔輦砲殺手前後射隊,雖可以減除,船隻整待,曳軍調發之際,其弊似有加於陸路。且江都凡事之措置遲速,亦有未可遙度者,移文本府留守及京畿監司,詳細相議後,稟處,何如?傳曰,依啓。予之本意,勿用曳軍,從便行船也。
又啓曰,卽接江華留守移文,則舊本御眞,移安吉日,以八月初九日推擇,而一日之內,決難畢役,還安吉日,更令推擇下送,故問于日官,則八月十一日辰時爲吉云,以此日時還安之意,回移,何如?傳曰,允。以上禮曹謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,風氣不佳,伏未審日間,聖體,若何?阿是穴受針處,其有快減之效乎?臣等今日,更與諸醫,入侍診察,宜當。憂慮未弛,敢此問安,竝此仰稟。答曰,知道。無事,受針處,雖未快減,漸可瘳矣。勿爲入診,亦勿問安。
傳曰,史官二員待命,騎馬六匹立之,祈雨祭所內摘奸。
判府事李頤命上疏。大槪,病廢起居之禮,又未承命入侍,且於特敎之下,不勝惶悸,乞罷臣職,仍治臣罪事。入啓。答曰,省疏具悉。卿其安心勿辭,亦勿待罪,從容善攝。仍傳曰,遣史官傳諭。以上朝報
上在慶德宮。停常參·經筵。
李世最啓曰,行大司憲李健〈命〉呈辭受由,執義權,持平金幹在外,掌令二員,持平一員未差。今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而缺不得來會云矣,敢啓。傳曰,知道。
南就明啓曰,吏曹參判申銋牌不進推考傳旨,今方捧入,而開政命下之後,遷就已至累日,事甚未安。參判更爲牌招,判書黃欽,疏批已下,亦爲一體牌招,何如?傳曰,允。
李世勉啓曰,吏曹判書黃欽牌不進,參判申銋再招不進推考傳旨,今方捧入,而開政命下之後,如是遷就,極涉未安。參判申銋則違召至再,一日三牌,有傷事體,判書黃欽,更卽牌招開政,何如?傳曰,允。
又啓曰,吏曹判書黃欽再牌不進推考傳旨,今方捧入,而開政命下,已至累日,尙未擧行,極爲未安。所當更請牌招,而一日三牌,有傷事體,何以爲之?敢稟。傳曰,明日開政。
南就明,以成均館官員,以同知館事意啓曰,臣伏承本館草記批答,招致儒生,更爲勸入,則諸生又呈所懷以爲,臣等旣承聖批,又承師長之勤敎,分義所在,何敢違越,而第伏念齋任李蓍德,旣以鄭必亨疏中苟差等語,引嫌不出。則所謂苟差云者,卽指臣等薦望而言也。齋任李蓍德,素有士林之望,元無被削之事,而曾經齋任,非止一再,則謂之苟差者,此實必亨之誣罔天聽,沮遏齋任之計。而齋任旣以此引嫌,則臣等難安之情,比齋任尤倍,揆以廉隅,不敢冒沒還入云。臣以連日空堂,事體未安,違越聖旨,分義惶恐之意,反復開曉,而諸生等,終以鄭必亨疏中苟差之語,深自引嫌,謂以難安之情,比齋任有倍,同守前見,無意回聽,致令莫重食堂一向曠廢,事甚可慮。知館事宋相琦,大司成李宜顯,竝皆違牌,同知館事尹趾仁,入直禁中,亦不進來,臣獨留在泮中。今日議政府査對及方物封裹時,臣當進去,而泮中旣無他堂上來在者,則亦不敢往參。知館事宋相琦,大司成李宜顯,同知館事尹趾仁,竝卽牌招,以爲推移勸誘之地,何如?傳曰,允。以上燼餘
答判中樞府事金昌集箚曰,省箚具悉。偶然差爽,元非大段,卿其安心勿辭焉。
答判中樞府事李濡箚曰,省箚具悉卿懇。缺
答兵曹參判尹趾仁疏曰,省疏具悉。兼帶同知成均之任,許遞焉。
答吏曹判書黃欽疏曰,省疏具悉。卿其勿辭,速出行公。燼餘
備邊司啓曰,慶尙道巡撫使,曾以工曹參判權差定,當於秋成後發送矣。第今年本道年事,雖不至如兩湖沿邑之尤甚,大抵不免於災荒。宰臣巡撫之行,本不草草,況幅員至廣,郡縣最多,巡過列邑,點閱戎器,遍歷海防,檢飭舟師,此等事,難以時月可了。勢將經冬涉春,方可竣事,還其騷擾,水陸到處廚傳,必爲一路莫大之弊,決非歉歲可行之政。參以事勢,不可無變通之道。今秋巡撫,姑爲安徐,待年更議,似或得宜。依此施行,何如?傳曰,允。以上備局謄錄
上在慶德宮。停常參·經筵。
成均館官員,以同知館事意啓曰,臣伏承本館草記批答,招致儒生,傳宣聖〈批〉,仍令速爲還入。則諸生等以爲,聖旨屢宣,一向違越,非不知分義之至爲惶恐,而鄭必亨疏中,苟差齋任之說,侵斥非常,至達天聽,致令齋任引嫌,不出於大祭迫頭之日,齋生廉隅,十分難安,終不敢冒昧承命云。而反復開曉,終不回聽還入,莫重食堂,連日曠廢,事體極爲未安,惶恐敢啓。傳曰,知道。昨觀儒生等書呈所懷,鄭必亨疏中,苟差齋任之說,誠甚無謂。齋任不必一向引嫌,諸生以此捲堂,亦涉太過,更爲勸諭以爲斯速還入之地。
又啓曰,臣伏承本館草記批答,招致諸生,傳宣聖旨,仍爲勸入,則諸生等以爲,聖敎至此,惶恐還入云。臣等退去之意,敢啓。傳曰,知道。
政院啓曰,卽者吏曹郞廳來言,今日爲政事,命下。而判書黃欽服制未肅拜,參判申銋病不來,參議未差,未得開政云。成命之下,遷就已至累日,事極未安。判書·參判,竝卽牌招開政,何如?傳曰,荐違召命,已涉未安。大政亦不可一向遷就,竝卽牌招察任。
吏曹判書黃欽上疏。大槪,三日之內,六違嚴召,揆以邦憲,合被誅罰,而威命不加,天牌又降,分義爲懼,他不暇顧。謹此進詣闕外,而反復揣量,決無冒沒趨承之望,不得不陳章更籲,臣尤死罪。伏乞亟許改正職名,仍治臣罪,以肅朝綱事。入啓。答曰,省疏具悉。卿勿固辭,安心行公。
政院啓曰,吏曹判書黃欽,疏批已下,參判申銋牌招不進,竝卽更爲牌招,何如?傳曰,允。
謝恩,吏曹判書黃欽。
開城留守金演上疏。大槪,罪名至重,罰止問備,冒死自列,乞蒙譴罷事。入啓。答曰,省疏具悉。卿其勿辭察職。
待敎沈珙·徐命均牌不進,依承傳罷職。以上朝報
有政。吏批,判書黃欽進,參判申銋病,參議未差,右承旨南就明進。
吏批啓曰,本曹參議,今當差出,而擬望之人乏少,外任竝擬,何如?傳曰,允。
又啓曰,大司諫及黃海監司,今當差出,而擬望之人乏少,承旨竝擬望,何如?傳曰,允。又啓曰,黃海監司缺遂安郡守吳命老,身死之代,以文官擬差,催促下送之意,有此狀聞。而吳命老,因臺啓罷職之後,卽以武臣依例差出,辭朝已迫,而又因本道狀啓,殿最居下守令之代,將以文臣差送,試官塡差之際,可無苟簡之弊,狀啓內辭緣,置之,何如?傳曰,允。
又啓曰,會寧府使李暉,旣已仍任,新除府使李碩寬,所授加資,依例還收之意,敢啓。傳曰,知道。
以朴權爲大司憲,缺以李大成爲吏曹參議,金幹·兪崇爲掌令,缺李眞望爲持平,南道揆爲正言,李澤爲校理,缺尹世綏爲黃海監司,蔡成胤爲公州牧使,缺尹趾仁爲大司成,備邊司·平安監司朴弼明。缺
兵批,兼判書趙泰采病,缺參議尹憲柱病,參知洪重夏,一所試官進,左副承旨尹世綏進。
以李觀命·趙鳴鳳·洪好人付副護軍,以李健命·李澤·郭萬績付副司直,以韓永徽付副司果,以洪廷相付副司正,以柳泰明·沈最良付司果,以李文興·李眞望·尹陽來·李秉常·朴聖輅付副司果,以呂必矩付副司正。
吏批,以閔鎭遠爲平安監司,洪禹瑞爲獻納,李眞望爲持平,韓配義爲咸興判官,柳胤興爲定平府使,宋成明爲副修撰,朴權爲大司憲,尹趾仁爲大司成,趙道彬爲大司諫,尹世綏爲黃海監司,蔡成胤爲公州牧使,金幹爲掌令,兪崇爲掌令,李澤爲校理,朴萬普爲鳳山郡守,沈啓賢爲典獄奉事,南道揆爲正言。
上在慶德宮。停常參·經筵。
下直,陰竹縣監尹彙成。
夜四更,流星出王良星上,入艮方天際。狀如拳,尾長三四尺許。色黃。
李世最啓曰,行大司憲朴權,執義權,掌令金幹在外,持平李眞望,試官二所進,持平一員未差。今日以監察茶時之意,敢啓。傳曰,知道。
又以弘文館言啓曰,本館下番空虛,新除授副校理洪致中,修撰洪廷弼,竝卽牌招,以爲推移入直之地,何如?傳曰,允。又啓曰,新除授副修撰宋成明,以忠淸左道京試官,時在林川縣,經筵入番事緊,請斯速乘馹上來事,下諭。卽今本館上下番,見存六員內,三員奉命在外,二員在鄕,尙未上來,臣澤獨爲入直,下番無他推移之道,令政院稟旨變通,何如?傳曰,依啓。宋成明竣事後,自當上來,勿爲下諭。
又啓曰,吏曹郞廳來言,承旨臺諫有闕,政事,取稟。傳曰,再明日爲之。又啓曰,弘文館草記,下番無他推移之道,令本院稟旨變通事,允下。在外宮官,亦有改差之命,政官卽爲牌招開政,差出闕員,何如?傳曰,允。
李世勉啓曰,待敎沈珙·徐命均,旣已罷職,前奉敎金在魯,令該曹卽爲口傳付職,仍卽牌招察任,何如?傳曰,允。
獻納洪禹瑞啓曰,臣賤疾適苦,未及祗謝新命,方在悶蹙之中。卽以春坊草記,召牌降臨,嚴畏分義,不敢不扶曳出肅。而第臣與長僚,有連姻應避之嫌,曾忝本職,旣以此引避見遞,則顧今難冒之勢,與前無異,請命遞斥臣職。答曰,勿辭。李世最啓曰,獻納洪禹瑞,再啓煩瀆,退待物論矣。傳曰,知道。
以吏曹參議李大成牌不進罷職傳旨,傳于李世最曰,推考傳旨捧入。
有政。吏批,判書黃欽進,參判申銋牌不進,參議李大成牌不進,左承旨李敏英進。
以洪禹寧爲左副承旨,郭萬績缺·李必重爲說書,洪致中爲副校理,缺吉景祖爲康翎縣監,金明錫爲禁缺。
兵批,兼判書趙泰采病,參判一行缺左承旨李敏英進。
以李碩寬·趙脩·崔世珪付副護軍,以朴弼夢付副司果,以趙尙絅付副司正,以李健命付司直,以李觀命付司果,以趙鳴鳳·洪好人·郭萬績·韓永徽付副司果,以洪廷相付司正。
李世最,以備邊司言啓曰,宣惠廳堂上一員有闕之代,以刑曹判書宋相琦差下,使之察任,何如?傳曰,允。
答輔德梁聖揆疏曰,省疏具悉。爾其勿辭,救護母病。以上燼餘
政院啓曰,因侍講院草記,在外宮官,令本院稟旨變通事,允下矣。司書朴弼夢,以京試官遠在嶺外,竣事未易,說書趙尙絅,以親病受由下鄕,時未還來。上番之曠日姑降,旣甚未安,前頭事故,亦未可知,合有變通之道,何以爲之?敢稟。傳曰,竝改差。以上朝報
吏批,以洪致中爲副校理,李必重爲說書,洪廷弼爲修撰,尹陽來爲持平,郭萬績爲司書,金明錫爲禁府都事,趙湜爲平山府使,吉景祖爲康翎縣監。
上在慶德宮。停常參·經筵。
李世勉啓曰,行大司憲朴權,執義權,掌令金幹在外,掌令兪崇,持平尹陽來奉命在外,持平李眞望,試官二所進,今日以監察茶時之意,敢啓。傳曰,知道。
有政。吏批,判書黃欽服制,參判申銋牌不進,參議李大成進,左承旨李敏英進。
吏批啓曰,判書服制,參判牌不進,小臣獨政未安,何以爲之?敢稟。傳曰,只出緊任。
以李澤爲獻納,朴弼夢爲正言,洪禹瑞爲副校理,權詹爲副應敎,李健命爲缺尹,李壄爲兵曹參判,李觀命爲禮曹參議,趙錫命爲兵曹正郞,申弼誨爲江原道黃腸敬差官。
兵批,兼判書趙泰采缺,參判未差,參議尹憲柱進,參知洪重夏,二所試官進,左承旨李敏英進。
以洪禹瑞單付副司直。
兪命雄啓曰,卽者,大司諫趙道彬,詣臺引避,正言南道揆,旣有只推之命,更爲牌招,以爲拜表進去之地,何如?傳曰,允。
進賀兼謝恩正使,臨昌君焜,副使,左尹權尙游,書狀官,司僕正韓重熙,下直。以下燼餘
政院啓曰,今日拜表時,兩司當爲進參,而俱無行公之員,憲府則監察當爲代行,而諫院,除在外及避嫌退待人員外,大司諫趙道彬,正言南道揆,竝卽牌招,使之進參,何如?傳曰,允。
判決事李晩堅初度呈辭。入啓。給由。
謝恩,司書郭萬績,說書李必重。
大司諫謝恩後啓曰,臣之情病,俱無供職之望,陳章見格,方切憫蹙,此際召牌下臨,怵迫義分,雖不得不黽勉祗肅,而第臣與亞僚,有姻家應避之嫌,亞僚昨已引避,則臣安得晏然仍據乎?請命遞斥臣職。答曰,勿辭,退待物論。
正言南道揆,牌不進。傳曰,只推勿罷。
刑曹判書宋相琦上疏。大槪,冒萬死畢陳危懇,乞遞本職及文衡兼任,且於新差惠廳堂上之任,有不敢承當,冀蒙鐫改,以安微分事。入啓。答曰,省疏具悉。卿勿過辭,安心行公。
政院啓曰,因咸鏡·黃海兩道監司狀啓,定平府使·咸興判官·平山府使·康翎縣監,急速差出,催促發送事,啓下矣。平山府使趙湜,定平府使柳胤興,今當催促,使於數日內辭朝。而咸興判官韓配義,曾任果川時,憲府未署經,康翎縣監吉景祖,兩司俱未署經,而卽今兩司,無備員開坐之人,何以爲之?敢稟。傳曰,除署經發送。
同知沈檀辭職上疏。入啓。答曰,省疏具悉。卿其勿辭,從速察職。
玉堂箚子。大槪,請大司諫趙道彬出仕,獻南洪禹瑞遞差事。入啓。答曰,依啓。
大司諫趙道彬,就職。
謝恩,吏曹參議李大成,副校理洪禹瑞,副應敎權詹,牌不進,罷職傳旨。傳曰,禁推。以上朝報
吏批,以朴弼夢爲正言,權詹爲副應敎,李壄爲兵曹參判,趙錫命爲兵曹正郞,李澤爲獻納,李觀命爲禮曹參議,洪禹瑞爲副校理,李健命爲判尹。
上在慶德宮。停常參·經筵。
夜五更,巽方有氣,如火光。
李世最啓曰,行大司憲朴權,執義權,掌令金幹在外,掌令兪崇,持平尹陽來奉命在外,持平李眞望,試官二所進,今日以監察茶時之意,敢啓。傳曰,知道。
兪命雄啓曰,卽今玉堂上下番俱空,事甚未安。政官卽爲牌招開政,差出闕員,仍卽牌招察任,何如?傳曰,允。
有政。吏批,判書黃欽牌不進,參判申銋呈辭受由,參議李大成進,都承旨兪命雄進。
吏批啓曰,判書牌不進,參判受由,小臣獨政未安,何以爲之?敢稟。傳曰,只出緊任。
以魚有龜爲校理。
兵批,兼判書趙泰采服制,參判李壄未肅拜,參議尹憲柱進,參知洪重夏,二所試官進,左副承旨洪禹寧進。兵批,無政事。
兪命雄,以藝文館言啓曰,今此彼中入送東文選,還下之後,更加考閱,則間間有誤字,校書之役,本來甚難,古人比之掃塵,當初校正,非不致精,而猶且如此。臣亦有不能檢察之失,極爲惶恐。而旣知其有誤字,則不可仍爲入送,今方更爲一一釐正,不過四五日當畢,追後付送於使行所到處,似爲便當。且進上冊子諸件,亦不可不一體改補,而旣已內入,不敢擅便,何以爲之?敢稟。傳曰,依啓。一體改補。
又以成均館官員,以知館事意啓曰,釋奠大祭,在來月初二日,只隔數日,齋任必須前期入泮,然後可以招集諸生,差塡執事。而東一房掌議李蓍德,稱以情勢難安,前後堂上之敦勉,不知其幾,而終不入來出代。卽今祭日迫頭,將未免窘束狼狽之患。主管堂上,不可不備員行公,隨事檢察,而新除授大司成尹趾仁,尙不缺尹趾仁,令政院卽爲牌招察任,何如?傳曰,允。
又啓曰,新除授弘文館校理,時在京畿楊州地云。經筵入番事緊,請斯速乘馹上來事,下諭。傳曰,允。
京畿監司狀啓,禮曹參判李晩成病重,上去不得事。啓。傳曰,還爲下送。
全城君混,掃墳呈辭。傳曰,給由馬,澆奠牀備給。
洪禹寧啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
李世勉啓曰,朝者,大司成尹趾仁,聞其同生兄領府事尹趾完,身病猝重,以下去救護之意,陳疏到院,而有違格例,退却不捧矣。卽因成均館草記出牌,則已爲下去云。情理殊甚切急,任自帶職下鄕,殊涉未安,推考,何如?傳曰,允。以上燼餘
政院啓曰,各道放未放回啓,近因金吾堂上之不得備員,尙未擧行,事甚未安,刑曹亦皆引入,久不行公,詞訟積滯,委屬可慮。知義禁金鎭圭,刑曹判書宋相琦,參判朴弼明,參議宋徵殷,竝卽牌招察任,何如?傳曰,允。
禮曹判書閔鎭厚,戶曹判書趙泰耉上疏。大槪,臣等,於日昨大臣筵奏,有不可晏然者,乞遞臣等之職,仍治臣等之罪事。入啓。答曰,省疏具悉。卿等勿辭行公。
政院啓曰,卽聞領府事尹趾完,身病猝重云。係是大臣病患,敢啓。傳曰,遣御醫持藥物看病,連續書啓。
忠淸監司書目,淸州呈,以正言李相成辭職上疏上送事。啓。答曰,省疏具悉。爾其勿辭,上來察職。
工曹判書金鎭圭上疏。大槪,頃於特敎之下,惶蹙屛伏,不意以金吾職事召牌辱臨,而情地旣難冒出,職事亦當回避,伏乞先遞金吾兼任,仍治妄言之罪事。入啓。答曰,省疏具悉。卿其勿辭察任。
黃海監司尹世綏上疏。大槪,臣於新授藩臬之任,萬無堪承之望,玆敢披瀝哀籲。伏乞亟許遞改,以重藩任事。入啓。答曰,省疏具悉。卿其勿辭,速往欽哉。
刑曹判書宋相琦上疏。大槪,迫於嚴命,冒昧出仕,所兼賓客之任,乞令該曹,照例稟處事。入啓。答曰,省疏具悉。疏辭,令該曹稟處。
左副承旨洪禹寧上疏。大槪,得蒙恩暇,今當發行,而往返之際,費了旬望,出納之地,不可久曠,乞蒙鐫遞,以幸公私事。入啓。答曰,省疏具悉。爾其勿辭往來焉。
京畿監司書目,高陽呈,以左尹權尙游辭職上疏上送事。啓。答曰,省疏具悉。疏辭,令該曹稟處。
忠淸監司書目,臣敢陳懇迫情理,冀蒙速賜處分事,上疏上送事。啓。答曰,省疏具悉。疏辭,令該曹稟處。以上朝報
吏批,以魚有龜爲校理。
上在慶德宮。停常參·經筵。
下直,定平府使柳胤興,康翎縣監吉景祖。
夜五更,有霧氣。
藥房提調趙泰耉,副提調兪命雄啓曰,日氣陰濕,伏未審此時,聖體,若何?前日阿是穴受針處,其已快復乎?麻痺之候,更不發作,而脚部亦復如何?臣等不任憂慮,敢來問安。答曰,知道。無事,受針處,猶未快減,麻痺之候,姑不發作,脚部一樣矣。
南就明啓曰,今七月朔,各司坐不坐單子,來呈缺見開坐日數,則其中漢城府開坐,只是五日,刑曹開坐,只是八日,俱未滿定限之數。至於掌隷院,則一朔之內,全無開坐之日,其曠廢職事如此,極爲非矣。漢城府·刑曹·掌隷院,當該堂上,竝推考,何如?傳曰,允。
又啓曰,判府事李頤命箚子到院,而以私忌齋戒,留院之意,敢啓。傳曰,入之。
又以吏曹言啓曰,今日文廟釋奠祭,許多執事,當以文官塡差,而適與社稷祭相値,萬無推移之路。在前如此之時,有生進蔭官,啓請通融塡差之例,今亦依此塡差,何如?傳曰,允。以上燼餘
政院啓曰,今日賓廳日次,兩司當爲來待,而憲府多官皆在外,一員則方在試所,他無入侍之員。諫院除在外外,服制未肅拜人員,竝卽牌招,以爲推移入侍之地,何如?傳曰,允。
判府事李頤命箚子。大槪,病勢漸痼,更申前懇,乞治內局之任,仍治曠職之罪事。入啓。答曰,省箚具悉卿懇。有疾未參,別無所傷,卿其安心勿辭,益加善攝。仍傳曰,遣史官傳諭。
政院啓曰,備邊司郞廳,以大臣意來言,姑無大段稟定之事,與私忌齋戒相値,而今日乃是日次,故來會賓廳之意,敢啓。傳曰,引見。
謝恩,獻納李澤。
今日引見時,副應敎權詹,副校理洪禹瑞放送,仍卽牌招察任事。榻前下敎
謝恩,副應敎權詹,副校理洪禹瑞。以上朝報
引見時,獻納李澤所啓,請還收罪人河減死定配之命,更加嚴刑得情,依律處斷。請還收罪人權卨定配之命,更付有司,嚴加鉤覈,期於輸情事。又所啓,日昨傳敎,有柳赫然·李元禎復官事,依前判付施行之命,臣竊不勝訝惑之至。夫赫然等罪犯,已悉於前後臺章,今不必更爲覼縷。而峽兵團束,體府復設等事,實爲逆獄之大關捩,兩臣者,或不稟旨而擅自作隊,或變前說而力請必復,俱爲諸賊之所藉口,則雖其通謀未著,參酌賜死,頑忍不承,徑斃杖下。而若其負犯,揆以春秋之法,所宜先治者,有何一毫可恕之冤狀乎?今於年久之後,遽施寬典,不但脫其罪籍,至今復其舊職,視若無端橫罹者然。邦憲職此而解弛,群情由是而抑鬱,兩司俱發,閱歲爭執,公議所在,此固可見,則其不當追復之狀,不待更究,的然可知。而頃日筵中,有推案考出之敎,臺閣之姑停以待者,蓋謂反汗之擧,當在該府考啓之時矣。今乃不待覆奏,更申前命,終有乖於嚴懲討謹堤防之道,輿論益激,關係至重。請還收柳赫然·李元禎復官之命。上曰,勿煩。又所啓,新除授正言朴弼夢,以京試官,時在慶尙左道試所,司憲府大司憲朴權,時在江原道原州地,掌令金榦,時在京畿廣州地,掌令兪崇,以京試官,時在平安南道試所,持平尹陽來,以京試官,時在全羅左道試所,請竝斯速乘馹上來事,下諭。上曰,依啓。朴弼夢·兪崇·尹陽來,竣事後,自當上來,勿爲下諭。
引見時,禮曹判書閔鎭厚所啓,乙亥年,以外方祠宇,不爲陳請,冒禁創設處,監司地方官論罪事,捧承傳。癸未年,以書院自營建處,當該守令論罪,首倡儒生停擧事,奉承傳,而論罪不定律名,停擧不限年數,宜有明白定式之道,故敢達。上曰,停擧當三年,而論罪以何律乎?右議政金宇杭曰,奪告身,何如?鎭厚曰,似太過矣。且監司則幅員旣廣,有難遍察,似不可與守令同罪,監司推考,守令罷職,恐或適中矣。宇杭曰,監司則推考,守令則罷職,似可矣。上曰,監司則從重推考,地方官則罷職可也。
右議政金宇杭所啓,今年風災,近所罕有,諸道年事,已判大無,來歲賙賑之策,罔知所措,卽今先務,上下惕念,凡百浮費,十分節損,公私營繕,一切停罷,專意救民之策宜矣。上曰,依爲之。以上燼餘
宣惠廳啓曰,右水站革罷之後,繕工監草薍,及奉常寺柴木,春秋輸運之役,專責於本廳,而太常粢盛之穀,亦令本廳輸致。許多船隻,逐年賃載,實有難支之弊。今此站船七隻,使之移屬本廳,以爲修補載運之地,何如?傳曰,允。備局謄錄郞廳李澤徵書。郞廳柳埅校。
上在慶德宮。停常參·經筵。
自昧爽至卯時,沈霧。
禮曹啓曰,各陵展謁,只稟秋幸事,曾已下敎矣。今秋展謁,定於何陵,而擇日於何間乎?敢稟。傳曰,今秋停止可也。以上朝報
禮曹啓曰,八月十五日,大殿誕日,陳賀時,王世子致詞陳賀節目,依例磨鍊乎?敢稟。傳曰,權停。禮曹謄錄
上在慶德宮。停常參·經筵。
夜一更,流星出北極星下,入織女星上。狀如鉢,尾長五六尺許,色赤光照地。
傳曰,史官一員待命,騎馬三匹立之,社稷大祭所內摘奸。
慶尙監司書目,禮安縣監朴鶴齡,去月二十三日,身死事。
忠淸監司書目,沃川郡守朴聖漢,去月二十六日,身死事。
上在慶德宮。停常參·經筵。
自辰時至申時,日暈。
下直,衿川縣監崔尙恒,殷栗縣監朴尙淳。
吏曹參判申銋,判決事李晩堅再度呈辭。入啓。加給由。
弼善洪景濂初度呈辭。入啓。給由。
京畿監司書目,楊州兼任抱川呈,以副修撰魚有龜辭職上疏上送事。啓。答曰,省疏具悉。不當引之嫌,不宜過嫌,爾其勿辭,從速上來察職。
又書目,廣州呈,以平安監司閔鎭遠辭職上疏上送事。啓。答曰,省疏具悉。卿其勿辭,速往欽哉。
政院啓曰,判府事尹拯,身病極重云。係是大臣病患,敢啓。傳曰,遣御醫,持藥物看病,連續書啓。
禮曹啓曰,曾以公州麗季名臣林蘭秀祠宇,不請于朝,先自營建事,有依事目施行之命,故當該監司·地方官首唱儒生,令本道現告,則監司趙道彬,牧使李益著,儒生慶㬘云。一從定式,趙道彬從重推考,李益著罷職,慶㬘限三年停擧,何如?傳曰,允。
獻納李澤上疏。大槪,敢陳區區所懷,以備財察,仍暴病難供職之狀,冀蒙鐫遞事。入啓。答曰,省疏具悉。給災事,令廟堂稟處。日昨筵中,大臣奏達,本非收用之意也,權詹·李廷濟之擧擬玉署之望,予未見其不可,帶職下鄕人,別爲申飭,使之上來,爾其勿辭察職。以上朝報
備邊司啓曰,海西都別將,令廟堂稟處變通事,命下矣。本道詳定法設行之初,其時監司李濟,請以勅需所用,劃給餘米於各邑,使備飯奉茶啖,而求請一款,自營門句管,差定別將三人,設庫於黃州·海州兩處,以米換作銀錢,隨便取贏,措備求請各種及各站鋪陳遮帳器皿,其意實出於省弊便民,故自廟堂覆啓許施矣。立番之後,所當今番勅行,凡百事勢,多有掣肘處,蓋許多各邑求請等物,二三別將,擔當措備之際,不能一一精緻,勢所固然,鋪陳諸具之自營門句管,亦有傷於事體。卽今諸議,皆以爲當罷,而但今番勅行需用之外,必有餘數,本錢之散置者,亦難一時收拾,姑以見在者,爲先分給於各邑,使之一邊改色,一邊措備,似爲得宜。且關西各邑勅需,亦自上年定出都別將,拮据措備,其不精難便之弊,實與海西相同,而此則以營門所儲,預先備置,以爲今番支勅之需云。今番革罷此弊,則各邑自當依舊例爲之,尤似無煩擾之端,而仍革之際,事貴詳審,遠地便否,亦難懸度,令兩道監司,深思熟議,詳細啓聞後,稟處,何如?傳曰,允。以上備局謄錄
上在慶德宮。停常參·經筵。
弼善洪景濂再度呈辭。入啓。加給由。
副應敎權詹再牌不進,罷職傳旨。傳曰,只推勿罷。
吏曹參議李大成上疏。大槪,臣旣被諫臣之疏斥,決難晏然於職〈次〉,乞命鐫遞所帶之職,以謝人言事。入啓。答曰,省疏具悉。已甚之論,予所不取,爾亦不必爲嫌,須勿過辭,從速察職。
京畿監司書目,衿川呈,以判尹李健命辭職上疏上送事。啓。答曰,省疏具悉。帶職下鄕,殊涉未安,卿其勿辭,從速上來行公。
監試初試二所,出榜詣闕。
忠淸監司書目,忠州呈,以副提學鄭澔辭職上疏上送事。啓。答曰,省疏具悉。卿其勿辭,從速上來察職。
司饔院啓曰,進上甆器所用昆陽水乙土之脈已盡,上年爲送本院郞廳,看審其旁近諸處,則河東土品,雖不及於昆陽,猶有勝於他處,故仍爲掘取以來矣,卽見分院燔造官所報,則以爲河東水乙土五升,交合於前日用餘昆陽土二斗五升,水飛試燔,則色皆靑黑,且不滑澤,決不可用云。燔期漸晩,無他變通之路,誠極悶慮,取考前例,則己丑八月,因水乙土不好,臨時掘來數十石於加平地,水陸竝運,得免停燔之患,今亦依此例,發遣邊首匠人,限三十石趁速掘來,在所不已。應役軍人及空石等物,令本官進排,而拾石爲先駄運,貳拾石待明春船運之意,京畿監司處,分付,何如?傳曰,允。出司饔院謄錄
上在慶德宮。停常參·經筵。
吏曹判書申銋三度呈辭。入啓。只遞本職。
判決事李晩堅,弼善洪景濂三度呈辭。入啓。遞差。
吏曹判書黃欽辭職上疏。入啓。答曰,省疏具悉。蓍亨供辭,極爲無據,何足爲嫌?安心勿辭,速出行公。
刑曹判書宋相琦上疏。大槪,冒陳切迫之懇,乞遞本兼職名,歸省父母墳山,以伸人子至情事。入啓。答曰,省疏具悉。卿其勿辭,趁由限往來焉。
假注書黃璿病,代以趙鎭禧爲假注書。
兼兵曹判書趙泰采上疏。大槪,臣於擊錚人供辭侵辱,有不可晏然者,乞遞臣職,以安私分,仍令王府,更考前後文案,果有一毫文致之跡,治臣按査偏係之罪,以重獄體事。入啓。答曰,省疏具悉。蓍亨供辭,極其無嚴,何足爲嫌?安心勿辭,速出行公。
獻納李澤啓曰,臣於病伏中,竊有一二憂慨於心者,敢將一疏,略貢愚忱,雖蒙聖心虛佇,不以人廢,批旨諄諄,特示開納,而至於政曹一款,言未有槪,反承未見其不可之敎,此已悚惕不安,而昨又伏見政官疏本,費辭反斥,語意甚緊,聖批嚴峻,至以已甚之論,予所不取爲敎,臣於是,益不勝惶蹙靡容,而繼之以訝惑也。夫政曹通塞,非如暗昧難知之事,而今政官乃曰,東壁之不出已久,未知何時見枳。又曰,所謂旋停云者,未知何政,誰人顯言錮塞。噫嘻,此何言也?三司出入之人,雖一二政無所檢擧於應入之望,人必以見枳爲言,況此兩臣者,一則自前秋今夏,東壁之差出,不啻十數次,而終無一次擧論,一則自四月以後至于今,五朔之間,不曾一入於館職之望,則今謂之無礙於政曹,果有一毫近似者乎?蓋玉署東壁,地望自別,雖被錄之後,不得人人濫廁者,例也,權詹,向來擬差東壁,公議皆以爲不叶,故雖其連擬玉堂之望,至於東壁,則一年殆周,累次差出,而終始見漏,及夫兩窠俱空,而倚閣不差者,亦由於此人,旣枳望次見乏之致,則反欲以不出已久,何時見枳爲解者,其果成說乎?李廷濟之再擬舊聯,在於四月間銓長之獨政,而其時亞銓,見而駭之,言其謬擬,則銓長始知其有疵謗,而更不擧論,其後政官,亦皆不檢,今至半年之久矣。此等委折,一世之人,誰不洞知,而今政官,佯若不聞,乃以何可逆揣時論,公然拔去爲言,有若前後無礙之人,循例備擬者然,而又拈臣疏中論其大體之一檢二字,較挈其一次二次,多見其艱辛之甚矣。至若年前政席間事,其時亞僚之一意通擬,大乖政格,果如政官之言,則彼雖信口呼望,同席而坐,一言塞之,顧何所難,而旣已伈伈而退,猶復强爲後言?以此觀之,則其意之深惡於不問而擅擬可知也。其所責人旣如此,則今於獨政之日,不通僚席,惟意所欲,可謂前後矛盾,臣疏中人已明暗之云,實是政官之滄浪自取,而今以對偶報復等語,大加慍怒,臣竊哂之。臣以無似,適忝言地,目見政注之大駭物情,草草數語,竊附官師相規之義,而不惟厚被猜憾於同朝之間,區區衷悃,亦不能見諒於君父之前,至疑臣以過爲已甚之論,臣何顔面,一刻晏然於榮次乎?請命遞斥臣職。答曰,勿辭。退待物論
副校理申思喆上疏。大槪,臣踪地臲卼,天牌之下,不得不抑情强詣於闕下,而顧臣所遭,人言之外,卽今父病,一向沈頓,尤無離側之勢,玆敢陳疏徑退,伏乞諒臣情勢,亟許鐫免,俾得專意救護,仍治臣違牌之罪事。入啓。答曰,省疏具悉。爾之過引不當引之嫌,復事撕捱,殊涉未安。爾其勿辭,俟父病間,察職。
右議政金宇杭箚子。大槪,敢陳難安情勢,乞命鐫罷職名,以謝臺議,以安賤分事。入啓。答曰,省箚具悉卿懇。伊日筵奏,予所詳知,卿之本意,不在於收用,則意外臺言,何必爲嫌?矧今災荒溢目,機務多滯,卿其須念國事,安心勿辭,卽起視事,毋孤至望。仍傳曰,遣史官傳諭。以上朝報
經理廳啓曰,北漢城內禁衛營,分授松木三十二株,訓鍊都監,分授松木二十五株,御營廳,分授松木一百九十六株,爲今番大風所摧折,前頭城內倉舍添造時,取用,何如?傳曰,允。訓局謄錄
上在慶德宮。停常參·經筵。
大司諫趙道彬啓曰,臣於病伏尋單之中,得伏見儀曹草記,以臣前任湖藩時,林蘭秀祠宇不爲禁斷,至下緘問之命,臣之待罪本道也。公州等數三邑士子,爲設其祠宇,先自創基,而始乃呈文,臣以前後事目不啻申嚴,毋論書院與祠宇,均有禁令,不可任自營建之意,嚴飭儒生,卽令撤去。厥後儒生,旋停其役,將欲封章陳稟,以待朝家處分,則在本道,別無更爲禁斷之端,至於訖役奉安,直請賜額,乃在臣去任之後,此非臣初不申令之致,然旣被問備之罰,則推緘未勘之前,卽臣俟罪之日,決不容晏然於職次,尋單見阻,伏地惶悶,適於此際,以僚臺處置,天牌下臨,分義所在,不敢不黽勉詣臺,而顧今情地,已難供職。況且僚臺避辭一款,蓋論權詹事也。臣與權詹,有所嫌礙,今於可否之際,有難參涉,旣未處置,則尤何可〈一〉刻仍冒?請命遞斥臣職。答曰,勿辭。退待物論。
刑曹判書宋相琦上疏。大槪,臣於李蓍亨供辭,慘被詆辱,冒陳危懇,乞蒙鐫削臣職事。入啓。答曰,省疏具悉。伊日卿疏,直陳所聞,則意外侵詆,何足爲嫌?安心勿辭,速出行公。
持平李眞望上疏。大槪,嚴召之下,不得不趨詣闕外,而顧臣情勢,有萬分難冒者,玆敢瀝血陳籲,略暴危懇,乞蒙鐫罷,以伸私義事。入啓。答曰,省疏具悉。噫,故相臣,以碩德宿望,歷事三朝,平日愛君憂國,出於至誠,可質神明,則洪啓迪等之恣意醜辱,豈非可駭之甚者乎?是予所以慨歎於筵中,而又發於吟咏者也。觀爾爲祖申辨之章,事實明白,洞察無餘矣,頃年李晩成,乃以爲祖鳴冤之疏,欲爲枳塞,予固已不是,瀛館之選,又坐此見塞,可謂已甚者也。爾無不安之端,須勿過辭,從速察職。以上朝報
禮曹啓曰,監試初試一二所榜目,啓下本曹後,更加考閱,則誤書多至十處,故付標以入,而當該試官,難免不察之失,竝推考,何如?傳曰,允。禮曹謄錄
上在慶德宮。停常參·經筵。
下直,咸平縣監沈遇良。
吏曹參議李大成,牌不進。傳曰,只推勿罷。
政院啓曰,大提學宋相琦,以加土事,來呈下直單子,此已有趁由限往來之下敎,所當循例捧入,而第監試覆試,只隔一朔,至於大科,事體尤重,主文之人,此時請由下鄕,不但有駭於聽聞,亦非朝家申飭之本意,且旣下往數百里之外,而其後疾病事故,未可預料,或未能趁科前上來,則前頭試事之狼狽,誠有大可慮者,卽聞方外物議,則以本院之捧入由疏,謂之失着云。掃墳加土,雖是法典所載,而其間不無公私輕重之別,姑待試事完了後下往,亦不過數月之間,如此則公私實爲兩便,今此下直單子,勿爲捧入,何如?傳曰,允。
又啓曰,玉堂草記,今日開政事,命下矣。吏曹判書黃欽,參議李大成,俱牌不進,而參議已有只推之命,判書·參議,更爲牌招開政,何如?傳曰,允。
又啓曰,今日晝講爲之事,命下矣。玉堂下番不備,今方變通開政,而上番洪禹瑞,陳疏徑出,晝講時刻已迫,何以爲之?敢稟。傳曰,停。
吏曹參議李大成再牌不進。傳曰,只推勿罷。
判府事李頤命箚子。大槪,冒死申懇,乞蒙恩許,仍治臣瘝曠之罪事。入啓。答曰,省箚具悉卿懇。疾如此,不得進參,有何所傷?卿其安心勿辭,亦勿待罪,益加善攝。仍傳曰,遣史官傳諭。
右尹金德基上疏。大槪,臣情勢之外,賤疾危劇,再明導駕之任,萬無自力進參之勢,且於李蓍亨供辭,尤不宜一刻自安。伏乞亟命先遞臣職,仍勘臣罪,以肅朝綱,以快人心,公私竝幸事。入啓。答曰,省疏具悉。卿勿過辭,從速察職。
副校理洪禹瑞上疏。大槪,臣於諫臣處置,有不可參涉之嫌,賤疾且劇,決無自力登筵之望,不敢冒居職次,治疏將上之際,卽伏見憲臣疏批,竊不勝惶悚之至。臣以主張館錄之人,承此嚴敎,理難晏然,玆敢迸出闕門,恭俟處分,伏乞亟命鐫削臣職,仍治臣擅離直所之罪事。入啓。答曰,省疏具悉。李眞望等,爲其祖陳疏訟冤,出於痛迫之心,則設有過激之語,本不當深咎,故頃年李晩成再度疏批,皆言其枳塞不可,意見如此,前後何殊?今爾疏語,予實未曉也,勿辭察職。
謝恩,弼善洪好人。
副修撰李秉常牌不進,罷職傳旨。傳曰,禁推。
副校理申思喆·洪禹瑞牌進。傳曰,只推勿罷。
有政。兵批,以權尙游·宋正明·李晩堅付副護軍,以申銋·洪景濂付副司直,以申憲周付副司果,以趙鎭禧付副司正。以上朝報
義禁府啓曰,今此增廣別試時,本府都事十人,竝皆赴擧,本府入直及公事交代當直,入直都事各一員,文武科四所,禁亂官各一員,初九日,御眞奉往長寧殿時,左右考喧都事二員,當爲分差。假都事九員,令該曹差出,何如?傳曰,允。金吾謄錄
吏批,以李秉常爲副修撰,金錫衍爲司䆃提調,金昌設爲沃川郡守,李正臣爲判決事,李健命爲校書提調崔錫恒爲宗簿提調,申績爲遂安郡守,宋徵奎爲禮安縣監,洪好人爲弼善,閔鎭厚爲右賓客,權㥩爲同義禁,李晩堅爲忠淸監司,申銋爲左尹,申銋爲同成均。出吏曹政單
上在慶德宮。停常參·經筵。
謝恩,右賓客閔鎭厚,持平李眞望。
右議政金宇杭箚子。大槪,更申微懇,冀蒙矜許事。入啓。答曰,省箚具悉卿懇。日昨箚批,已言筵奏之本無他意,臺言之未必介意,機務之不宜久滯,巽牘之又上,誠是意外,實由於情志未孚之致,愕然且慙,無以爲諭。卿其體予倚毗之誠,安心勿辭,卽起視事,用副予望。仍傳曰,遣史官傳諭。
吏曹啓曰,今此文科初試,試官望當爲磨鍊,而堂上堂下,除在外及公頉有疾病外,三司出入之人,違牌坐罷之人亦多,合有變通之道,何以爲之?敢稟。傳曰,別單書入。
謝恩,左尹申銋,副校理申思喆,奉敎金在魯。
判府事金昌集,禮曹判書閔鎭厚,請對入侍。入侍時,忠淸監司宋正明仍任事,及今番殿最守令,都目前差出事,及御眞陪往時,兵曹堂郞摠府堂郞,節目中減下事。榻前下敎
持平李眞望上疏。大槪,臣之本不可供職,非但中心之所自劃,卽通朝之所共知,不得已尋單徑退,不意天牌降臨,不得不隨詣闕外,而區區廉義,終不可抗顔,乞削臣職,仍治臣罪事。入啓。答曰,省疏具悉。前疏之批,已悉予意,須勿固辭,從速察職。
政院啓曰,左承旨李敏英呈辭受由,左副〈承旨〉洪禹寧,以妻父歸葬,受由下鄕,右承旨南就明,以御眞陪行事,明日江華府出去,非但出納苟簡,前頭事故,有未可知,何以爲之?敢稟。傳曰,左副承旨改差。
傳,前大司成李宜顯,司諫任埅,校理尹鳳朝·洪致中,司果呂光周·洪錫輔,副修撰洪重休,副應敎權詹,正言南道揆,竝敍用。
謝恩,同義禁權㥩。
司果金一鏡上疏。傳曰,還給。
謝恩,左副承旨李世最,右副承旨李世勉。
政院啓曰,刑曹參判朴弼明,司直金萬埰,試官再牌不進,一所嘉善試官,無一人承命者,極爲未安。卽當更請牌招,而一日三牌,有傷事體,何以爲之?敢稟。傳曰,事極可駭。姑先罷職,其代,改擬以入。
又啓曰,司果金一鏡上疏,旣有還給之命,更爲牌招,何如?傳曰,允。
有政。兵批,以洪禹寧付副護軍。以上朝報
今日入侍時,判中樞府事金昌集所啓,昨日御眞陪往時,都監軍卒,將爲侍衛,而小臣方待罪都監,故卽者,本營將校,來言于臣曰,在前擧動之時,或有津路過涉之事,則例有擧碇·下碇等砲,及行船時吹打節次,而戊辰年,曾無此例,故不爲磨鍊云。今番則比前有異,擧碇下碇等砲及吹打一節,似當擧行,故敢稟。上曰,然則放砲吹打一節,依常時擧動例爲之,可也。禮曹謄錄
吏批,以朴彙登爲承旨,洪重休爲副校理。
判中樞府事金昌集所啓,明日御眞陪往江都時,節目間有稟定事,故請對矣。取考戊辰年慶基殿影幀陪來時節目,則陪從官員,與今番磨鍊差異,兵曹郞官一員,摠府堂郞各一員,卽戊辰年謄錄外加定者也,事體似當依戊辰年例擧行,故敢達矣。行禮曹判書閔鎭厚曰,頃日筵中,小臣旣以儀節從簡之意,敢有所達矣。退出後,取考兵曹節目,則兵曹郞官一員,及摠府堂郞各一員,比戊辰謄錄加定,故問於兵曹,則以爲堂上旣往,則不可無郞廳,兵曹堂郞旣往,則摠府亦當一體爲之,故加磨鍊云。其言儘有所見,而不但今番,十分從簡之敎,實非偶然,有加於戊辰前例,事體尤似未安,玆敢隨大臣請對以稟矣。上曰,戊辰年謄錄外,有所加定,誠爲未安。兵曹郞廳及摠府堂郞,節目中減下,可也。出禮曹謄錄
行禮曹判書閔鎭厚所啓,今年年事,實非尋常凶歉之比。聞見所及,無不驚慘,而湖西尤甚,此時方伯,不可輕遞,而忠淸監司宋正明,以親病陳疏得遞,此固出於聖朝孝理之政,而在本道形勢,則誠爲可慮矣。臣頃見右議政金宇杭,言及此事,則金宇杭亦以正明親病,比初頗減,而遽爾許遞爲嘆,正明卽右相之壻,而其言如此矣。私巡賑救等事,實難付之生手,雖已瓜滿近,宜有變通之道,況未及瓜,而何可先遞乎?新監司,雖已差出,宋正明,還仍前任,似不可已,下詢于卽今入侍大臣而處之,何如?上曰,大臣之意,何如?金昌集曰,今年年事,風災以後凶歉,八路同然,而湖西被災偏酷,卽今民多流散,前頭之憂,誠爲罔涯。今年道內災實,舊監司旣已詳察,前頭賙賑,亦當量其緩急,而有所料理,新監司亦是可堪之人,而終不如仍畀舊手,閔鎭厚所達誠然矣。正明父母,皆非篤老之人,而其母病,亦已差歇,則雖限明年麥秋仍任,似無不可矣。上曰,仍任可也。出吏曹謄錄
上在慶德宮。停常參·經筵。
夜一更二更,月暈。
左承旨李敏英再度呈辭。入啓。加給由。
政院啓曰,行大司憲朴權,執義權,掌令金榦俱在外,掌令兪崇,持平尹陽來奉命在外,持平李眞望呈辭,俱無行公之員,監察茶時,已至多日,諫院引避,尙未處置,事甚未安。呈告人員,卽爲牌招察任,何如?傳曰,允。
謝恩,同副承旨朴彙登。
持平李眞望牌不進。傳曰,只推勿罷。
王世子,御眞祗送後,藥房·政院·玉堂問安。答曰,知道。
傳曰,史官二員待命,騎馬六匹立之,文科一二所內摘奸。
吏曹參議李大成上疏。大槪,臣之情地,萬分窮蹙,日昨再違嚴召,分義虧缺,罪合萬殞,玆敢悉暴危悃,冀蒙鐫遞,以安私公事。入啓。答曰,省疏具悉。爾勿固辭,從速察職。
政院啓曰,諫院引避已至五日,而尙未處置,事甚未安。持平李眞望,旣有只推之命,更爲牌招,使之處置,何如?傳曰,允。
注書沈尙鼎奉使,代以李挺淵爲假注書。
持平李眞望再牌不進。傳曰,只推勿罷。
左參贊崔錫恒上疏。大槪,敢陳情理懇迫之狀,乞遞宗簿提擧之任,以幸公私事。入啓。答曰,省疏具悉。卿之情理,誠可矜念,宗簿提擧之任,勉副焉。
判府事李畬箚子。大槪,臣病益深痼,未參御眞祗送之列,惶恐待罪,兼冀矜察事。入啓。答曰,省箚具悉卿懇。有疾未參,別無所傷,卿其安心勿待罪,從容善攝,俟間行公,毋孤予意。仍傳曰,遣史官傳諭。
吏曹判書黃欽上疏。大槪,臣於僚堂之疏,有不容自安者,乞蒙遞改,以安微分事。入啓。答曰,省疏具悉。卿其安心勿辭,速出行公。
備忘記,違牌坐罷翰林,竝敍用。
京畿監司書目,楊州呈,以判府事李濡上疏上送事。啓。答曰,省疏具悉卿懇。郊舍齟齬,不便調息,卿其安心勿辭,亦勿待罪,從速上來,以副予意。仍傳曰,遣史官傳諭。
政院啓曰,殿最居中居下守令,先爲差出事,昨已定奪矣。不可不趁卽差出,待明朝政官牌招,開政差出,何如?傳曰,允。以上朝報
備邊司啓曰,本司武郞廳,都摠府都事李義復,訓鍊院主簿閔昌基,奔走勤仕,已滿十五朔,依例陞敍,或守令除授事,奉承傳施行,何如?傳曰,允。備局謄錄
上在慶德宮。停常參·經筵。
左承旨李敏英三度呈辭。入啓。遞差。
持平李眞望初度呈辭。入啓。給由。
政院啓曰,吏曹判書黃欽,參議李大成牌不進推考傳旨及罷職傳旨,今方捧入,而開政命下之後,不卽擧行,事甚未安,判書更爲牌招。傳曰,允。
吏曹參議李大成罷職傳旨。傳曰,只推勿罷。
政院啓曰,吏曹參議李大成,旣有只推之命,更爲牌招,何如?傳曰,允。
又啓曰,備邊司郞廳,以大臣意來言,今日,賓廳日次,而無時急稟定之事,來會本司云矣,敢啓。傳曰,來會賓廳。
判府事李頤命箚子。大槪,病勢沈綿,又未赴祗送之班。伏乞亟遞臣本兼諸任,仍治臣瘝曠之罪事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭。
兵曹參判李壄上疏。大槪,臣之情病,斷無冒出之勢,而同朝之間,全不見諒,疏章之不捧,草記之請牌,俱出意慮之外,臣惶憫抑塞,又犯違慢之科,臣罪尤大。伏乞亟罷臣職,以警具僚事。入啓。答曰,省疏具悉。卿其勿辭,從速察職。
玉堂箚子。大槪,請獻納李澤,大司諫趙道彬,竝命出仕事。入啓。答曰,依啓。
政院啓曰,吏曹判書·參議,俱再牌不進,推考傳旨及罷職傳旨,今方捧入,而居中居下守令差出,事甚緊急。判書所當更請牌招,而一日三牌,有傷事體,何以爲之?敢稟。傳曰,明日開政。
傳曰,大臣·備局堂上引見。
獻納李澤啓曰,臣以無似,猥忝言地,適見政注之乖舛,略效相規之義,不惟厚被其反斥之言,前後聖批之未安,有不敢一刻淟涊於臺次者,引避縮伏,恭俟物議,而處置請出,出於意外,恩牌狎至,促臣出仕,臣怵分畏義,不得不冒昧祗詣,而卽又伏見政官再疏,則其所費力張皇,比初有加,不顧辭語之逕庭,惟以角勝言者爲務,臣實駭嘆,不欲與之呶呶,而亦安得默然無辨乎?夫權詹之於三司·春坊,有政輒擬,而獨於舊踐東壁,勿論停擬時復擬後,終始不一擧論之實,政官亦不敢謂不然,則其所謂臣安知獨慳東壁等語,豈非艱遁之甚乎?且其停擬東壁,旣周一歲,則公議之不叶,此已的然,而乃謂臣忽地自作公議,一筆句斷,何其言之抑勒至此耶?李廷濟之夏初再擬,只由於其時銓長未諳物議之致,及夫亞銓,言其謬擬之後,半年之間,更不檢擧,則十目所覩,一世洞知,而又謂之安能逆揣前任之意者,其可成說乎?噫,近來黨議日痼,人心大壞,固已至於無可奈何之境,而今政官,至以如諫臣輩類,居銓入臺等語,筆之章疏,不少顧憚其僭屑,末又以我旣叨銓席,何可一例不檢爲主,其不計人之枳不枳,偏主己見,血戰公議之意,綻露無餘,臣誠爲政官慨惜,寧欲無言也。臣以弱植無助,妄陳一疏,被人詬詆,至於再三,決不可苟然仍冒,而且臣於日昨持平李眞望疏批,尤有所不安者。眞望之見枳瀛選,臣於春間,因吳命恒之疏,已陳其委折,而蓋眞望爲先鳴冤之疏,雖與無端醜正有間,旣致公議之大駭。至枳隨參申靖夏,則眞望之不得與選,理勢之固然,而今者聖批,至以已甚斷之,臣以當初主錄之人,嚴敎之下,一倍悚蹙。以此以彼,俱難晏然冒據,請命遞斥臣職。答曰,勿辭。退待物論。
假注書慶聖會書啓,臣承命馳往于楊州蘆原村行判中樞府事李濡所住處,傳宣聖批則以爲,臣旣蒙恩省掃之後,病未卽還朝,分義惶恐,敢上俟譴之章,聖度天大,反賜溫批曲軫,郊舍齟齬,不便調治,仍令從速上來,至於特遣史官傳諭。臣方委席昏昏,承此隆旨,不覺驚惶,繼以感泣,不知死所也。臣素抱痰眩之症,少有勞動,輒至暈倒,近因衰敗尤甚,發作比前倍數,今於撼頓之中,又復觸風添劇,僅得舁到郊舍,以爲靜處將攝之計。賴天之靈,如或差減,則何敢故爲遲回,而垂死殘喘,兼此痼疾,恐不可以時月期於蘇完。若不免一向沈綿,則將不得不更煩哀籲,以是悚懼云矣,敢啓。傳曰,知道。
引見時,右議政金宇杭所啓,近來國綱不嚴,年少新進之人,一向乖激,無所忌憚,槐院分館,累加申飭,而各執所見,轉輾相激,罔念朝家已定之式,每致罷坐,事甚駭然。頃以此意仰達,行首掌務官,姑先從重推考,使之更爲分館事,定奪分付矣,今聞數日前本院官員,齊會圈點,旋又罷坐云,變通直圈之意,果安在哉?今日國家,少有紀綱,則渠輩安敢不遵朝令,若是其無嚴乎?事事可駭,莫此爲甚。行首掌務官及主張起鬧之人,竝爲拿推,何如?上曰,國家紀綱解弛,分館遷就至此,事極可駭。依所達爲之,可也。戶曹判書趙泰耉曰,完點之後,不得罷坐,例也,而卽今槐院官員,少不叶意,則輒起鬧端,以至罷坐,此豈定式直圈之意乎?上曰,若然則實無直圈之意矣。泰耉曰,此後則以完點之後,不得罷坐之意,申明分付,何如?上曰,此後則完圈之後,不得如前罷坐之意,各別申飭,可也。以上朝報
入侍時,右議政金宇杭所啓,此則平安兵使尹慤狀啓也。兵使與諸營將,每年巡操,或爲停止,或爲擧行者,蓋由於年事之豐凶也。今年本道農事,庶可免凶,兵使·營將,今秋巡歷,當依例竝行,而纔經客使一行,一時擧行,不無弊端云。本道年事免凶,邊上戎政最重,兵使巡操,使之擧行,營將巡點,姑令停止,何如?上曰,不至失稔處,固當依例爲之,營將巡點,姑爲停止,兵使巡歷,使之擧行,可也。
又所啓,備局堂上,分掌各道之規,雖似便好,而至於有司堂上四員,亦各分掌兩道,或値有故之時,則諉以非其所管而不爲照檢,以致機務之積滯。自今有司堂上,則勿爲分掌,通融管察諸道之事,何如?上曰,依爲之。又所啓,忠淸監司宋正明,上疏陳情,得蒙許遞,而旋因大臣所達,旣出其代,還爲仍任。此出於軫念民事,先公後私之意也。全罷監司柳鳳輝,瓜期在於歲末,歲前將爲遞易矣。本道凶荒孔慘,必趁此時,預爲拮据,然後可以接濟飢民矣。當遞之官,料理賑事,必不如明春當賑者之盡心爲之,而新到之人,又以生手,亦難周旋措置,本道賑政,誠爲可慮。諸議以爲柳鳳輝,亦合預請仍任云,全羅監司柳鳳輝,限明年麥秋仍任,前頭救荒之策,使之悉心講究,何如?上曰,所達誠是,依爲之。以上備局謄錄
入侍時,右議政金宇杭所啓,頃日閔鎭厚,以訓將巡審畿內海防事,陳達蒙允矣。此非時急之事,卽今沿海各邑,被災甚酷,廚傳之弊,不可不慮。今年則姑令停止,何如?李基夏曰,臣旣受海防句管之任,故有此往審之命,而卽今姑無警急之事,大臣所達又如此,姑爲停止,似無所妨矣。上曰,此非時急之事,待明秋爲之,可也。訓局謄錄
右議政金宇杭所啓,此乃慶尙監司李坦狀啓也。本道農形,初傷於旱,又損於風,災害種種,民事罔涯。今秋操鍊,若爲設行,則兵使巡歷時,廚傳之弊可慮。軍兵赴操,裏糧待候,其弊不貲,水操則旣自統水營定期馳啓,今不可及止,陸操則姑令停止,使各鎭營將,點視戎器事,令廟堂稟處矣。本道凶荒,雖與兩湖有間,大抵不免於災損。水操則期日不遠,雖不可及止,陸操則姑令停止,而戎政亦不當全抛,各鎭營將,使之巡點,何如?上曰,以狀啓觀之,風災後,年事之凶歉,可以推知。水操,旣已定期,則已無及矣,陸操,姑爲停止,只令營將巡點,可也。
又所啓,此乃慶尙監司李坦狀啓也。本道農事,酷被風旱之災,凶荒孔慘。須無一毫擾民之事,然後可望其蘇息,推奴徵債等事,限明春停止爲請矣。推奴徵債,俱非凶歲可行之事,依狀啓施行,何如?上曰,依爲之。
又所啓,此乃全羅監司柳鳳輝狀啓也。本道今春水陸操及營將巡點等事,竝皆設行,雖或特停於今秋,似不至於大段疎虞,而卽今民間,已有遑急之狀。軍兵等裹糧聚待,非凶歲不擾民之道,營將·虞侯·守城將·各營把摠等,今秋巡點,竝爲停止事,稟啓矣。本道民事切急,水陸操竝停,蓋爲除弊之道,而戎政亦不可全抛,故營將等巡點,使之擧行矣,狀聞辭緣如此,雖營將等巡歷,擾民則一也。竝令停止乎?或只令營將點閱,虞候以下,勿巡視乎?上曰,詰戎之政,不可全廢,只令營將巡歷,可也。
又所啓,此乃守禦使閔鎭厚狀啓也。南漢合操,春秋設行,自是定式,而上年及今春,皆爲停止,今秋合操設行與否,稟啓矣。畿甸民事之凶歉,有非上年之比,而合操弊端最大,姑爲停止,似宜矣。上曰,停止,可也。宇杭曰,南漢合操,旣已停止,則江華習操,亦一體停止,何如?上曰,一體停止,可也。
疊又所啓,頃日閔鎭厚,以訓將巡審畿內海防事,陳達蒙允矣。此非時急之事,卽今沿海各邑,被災甚酷,廚傳之弊,不可不慮,今年則姑停,何如?韓城君李基夏曰,臣旣受海防句管之任,故有此往審之命,而卽今姑無警急之事,大臣所達又如此,姑爲停止,似無所妨矣。上曰,此非時急之事,待明秋爲之,可也。
又所啓,此乃全羅監司柳鳳輝狀啓也。本道農事,凶歉非常,凡係擾民之事,一切停止後,庶有一分懷保之道,而道內各邑,諸宮家各衙門折受處甚多,每當收稅之時,導掌差人輩,多率人馬而來,自秋涉冬,累朔留連,徵求之端,不一而足。雖在常年,實難策應,況此凶歲,尤何以支堪?若使該邑守令,親捧其稅而直送納,則少無所損於諸宮家各衙門,而其在一路窮民,爲惠實多。諸宮家各衙門導掌差人,限今年勿爲下送,推奴徵債等事,竝令停止爲請矣。導掌差人之弊,在常年亦甚不貲,況如此凶歲乎?依狀啓施行,似宜矣。上曰,湖南凶歲如此,依所達,限今年勿送,可也。宇杭曰,推奴徵債等事,亦令停止乎?上曰,此亦停止,可也。
戶曹判書趙泰耉所啓,京畿·江原·平安等道,量宜給災,可以均得蒙惠,而至於旱田,則虛實易爲相蒙。今年木花,聲言不實,故頃日臺疏,亦有給災之請,而第木花則例爲旱種,風災之前,已有初收再收者,不可謂全棄,其所災實,尤難辨別,則似不當給災矣。上曰,以頃日所達上年事觀之,亦可知虛實相蒙之弊矣。泰耉曰,木花田若許給災,則其他旱田,例多混入於其中矣。上曰,戶判所達是矣。頃日,李澤疏,自廟堂,姑未出啓,商量爲之,可也。右議政金宇杭曰,今年旱災,固有被災之處,而種種給災,決不可爲之矣。上曰,依爲之。
又所啓,年分事目,啓下之後,卽爲頒布,而不知風災若此之酷,以江原·平安等道,得爲稍實,故不爲擧論矣,近見兩道狀啓,則風災之慘,在處同然。不可無量宜給災之擧,而若或差緩,在於災實磨勘之後,則民間未蒙實惠,易爲中間花消之歸矣。上曰,江原·平安等道狀啓,只據其各邑所報,虛實未可的知矣。右議政金宇杭曰,平安道田結,與三南有異,江原道亦然,雖給分災,民不得均被實惠,而道臣旣請給災,不可無量處之道。上曰,平安道,無請災之事矣。泰耉曰,平安道,田多畓少,結在於三縣六邑,及淸北沿海等處,而通一道言之,旱田爲多。今雖給災,田結不至大縮,江原道,畓結亦少矣。上曰,平安道,田多畓少,給災處,似不甚多。諸臣所見,何如?左參贊崔錫恒曰,平安道,畓庫多在沿海,而結數甚少,雖爲給災,似無所妨矣。韓城君李基夏曰,崔錫恒所達,誠然矣。泰耉曰,今年兩湖尤甚,京畿·嶺南·海西次之,平安·江原道又爲其次。兩湖則給八分災,京畿·海西·嶺南則給九分災,而平安·江原兩道,當初不爲擧論矣。今以諸道狀聞見之,諸道風災之慘,無處不然,而兩道獨不得災,則必不無稱冤之端,亦非所以爲均惠之道。且京畿沿海各邑,被災之酷,比內浦無異同,而近日風災,以海邊各邑人民,來訴於臣者相續,其災荒之慘,亦可推知。前頭流散,勢所必至,不可不量宜加給分災,以慰民情,下詢于大臣而處之,何如?上曰,此言,何如?金宇杭曰,京畿海邊之災荒,雖曰孔慘,而然與湖西之擧一境普被災害者,似有差等,故初與戶判相議,以湖西則八分災,京畿則九分災許給事,事目啓下矣。京畿沿海中,酷被旱災與風損處,則與湖西一體改給八分災,似宜矣。上曰,備局一員,何無所達乎?知中樞府事金錫衍曰,平安道給災事,戶判奏達誠是,更無所達矣。上曰,平安等道尤甚處則給九分災,京畿沿海則與湖西一體給九分災,可也。以上出備局謄錄
上在慶德宮。停常參·經筵。
下直,鳳山郡守朴萬普。
政院啓曰,獻納李澤,引避退待,今已經宿,而尙未處置,事甚未安。除在外外,呈告人員,卽爲牌招,以爲處置之地,何如?傳曰,允。
刑曹判書宋相琦初度呈辭。入啓。給由。
持平李眞望再度呈辭。入啓。加給由。
政院啓曰,吏曹郞廳來言,今日爲政事,命下,而判書黃欽,參議李大成,俱以病不來,參判李晩成,在外不得開政云。判書·參議,竝卽牌招開政,何如?傳曰,允。
大司諫趙道彬啓曰,推緘未勘,嫌端且緊,當遞不遞,終難在職,昨纔承牌,旋卽尋單,輒阻喉司,益切悚悶。卽以僚臺處置,天召又下,坐違是懼,玆復黽勉詣臺,而今於處置,嫌難參涉,與前無異,其不可晏然也,決矣。請命遞斥臣職。答曰,勿辭。退待物論。
傳,前副校理洪禹瑞,副司果洪致中,竝敍用。
吏曹參議李大成牌不進。傳曰,只推勿罷。
校理魚有龜上疏。大槪,縣道封章,未蒙恩遞,除旨荐降,惶蹙冞深。不敢一向淹滯,今始來伏私次,而伏見日昨憲臣疏批,不勝悚怖之至。臣於向年,身在章甫之列,同參爲先正被誣之疏矣,今承聖敎,極其嚴峻,顧臣情跡,尤自難安之中。更添醜辱故大臣之罪,伏乞亟命鐫罷,仍賜譴罰事。入啓。答曰,省疏具悉。爾其勿辭察職。
判決事李正臣上疏。大槪,臣於乞免之章,敢陳在邊邑時,因朝命往審金井形便之狀,以備財察事。入啓。答曰,省疏具悉。疏辭,令廟堂稟處,爾其勿辭,從速察職。
工曹判書金鎭圭上疏。大槪,臣於屛伏中,連被擊錚人之構誣,臺疏之僇辱,有難終默,敢此自列。伏乞先遞臣職,仍令有司,査閱獄案,勘臣罪狀,以安私分,以快人心事。入啓。答曰,省疏具悉。李蓍亨事,已諭予意於諸臣疏批矣。李眞望爲祖鳴冤之疏,有何可怒,而盛氣張皇至此耶?大抵身爲戚里,不思小心,汲汲奔走於論議,未有如卿者,心常憂嘆。豈特病之而已也?
兵曹口傳政事,副司果尹徵商·鄭·金萬亨·李震葉·全聖臣·李垕·孟養浩。以上朝報
備邊司啓曰,曾因廟堂定奪,今秋則不遣敬差官,令諸道監司·都事,專當檢田之責,仍爲發遣御史事,允下矣。又於頃日筵中,原任大臣,以待各道踏驗垂畢,遣御史廉察之意陳達,則御史可合人,令廟堂抄啓事,命下矣。御史可合八人,相議抄出以入之意,敢啓。傳曰,知道。六七人加抄以入。
又啓曰,因工曹啓辭,諸宮家各衙門所屬船,商量其輕重緊歇,各定隻數事,命下矣。與本曹堂上相議,參酌定數,條列別單書入,以此分付該曹及諸宮家各衙門,使之依定式擧行,何如?傳曰,允。以上備局謄錄
吏批,以柳近爲泰仁縣監,尹行敎爲金堤郡守,金德基爲刑曹參判,愼原定爲玉果縣監,沈仲良爲潭陽府使,李國休爲禮曹正郞,崔昌敏爲監察,趙尙健爲懷仁縣監,洪致中爲吏曹正郞,兪命弘爲工曹參議,申銋爲禮曹參判,崔昌演爲通川郡守,黃夏弼爲大興郡守,安䋊爲燕岐縣監,金楙爲金山郡守,柳殷龜爲景陽察訪,金弘楨爲寧越府使,李徵成爲果川縣監,尹大英爲禮曹佐郞,李弘述爲左尹,李泳爲竹山府使,琴綵爲洪原縣監,李世馨爲寶城郡守,朴權爲宗簿提調,吳纘起爲南海縣監,金正龜爲丹城縣監,李瀗爲宣川府使,張宇龜爲茂長縣監,崔元緖爲昌原府使,朴聖采爲興德縣監,申命式爲理山郡守,李喜泰爲古阜郡守,李秀衡爲司評,金相稷爲承旨,待敎單沈珙,承文正字單趙彦臣·柳綎,金楚寶爲旌義縣監。
上在慶德宮。停常參·經筵。
政院啓曰,大司諫趙道彬,獻納李澤,引避退待,處置歸於玉堂矣。副校理申思喆,稱以嫌難可否,連日呈疏,原疏已爲退却,則觀其疏語,則李澤避辭中,所論李眞望瀛選見漏事,以其時參錄之人,有難參涉爲言。其所引嫌,雖不無所執,而不得處置,已過累日,事甚未安,何以爲之?敢稟。傳曰,正言李相成改差,差出其代,以爲處置之地。
政院啓曰,因弘文館草記,下番闕直,已至多日,事體未安,令本院稟旨變通事,允下矣。雖値齋戒日,在前如此之時,有政官牌招開政之例,何以爲之?敢稟。傳曰,政官牌招開政。
吏曹參議李大成牌不進。傳曰,只推勿罷。
政院啓曰,新除授正言金相玉,卽爲牌招,使之處置,何如?傳曰,允。
又啓曰,金相玉,纔已出牌矣,前已下鄕云。旣因處置,變通差出,而今又在外,何以爲之?敢稟。傳曰,改差。
又啓曰,正言金相玉改差事,命下矣。政官待明朝牌招開政,而明日,乃國忌正日,何以爲之?敢稟。傳曰,明日牌招開政。
觀象監,夜五更,金星入軒轅右角星內,啓。朝報
傳曰,觀武才之不得設行,今已四年,秋間欲爲設行矣,年事如此,雖難爲之,在前輦下壯士及軍兵等,以單技有親臨別試才慰悅之例。今亦依此爲之,而技藝,依別紙擧行事,分付。禮曹謄錄
吏批,以金相玉爲正言,徐命均爲說書,申兼濟爲監察,李喜涵爲工曹正郞,黃一夏爲戶曹參議,李彙晉爲兵曹正郞,洪禹瑞爲校理,任守經爲工曹佐郞。以上出吏曹政單
宣惠廳啓曰,兩南監兵水營,三名日進上皮物,因狗皮廛人等上言,自本廳覆啓,各以其價,許給本廛,使之無弊封進事,旣已定奪,則自京措備封進皮物,自該道繕狀成送,亦涉有弊。今八月十五日,誕日進上爲始,自本廳直爲封進之意,敢啓。傳曰,知道。出禮曹謄錄
上在慶德宮。停常參·經筵。
假注書李挺淵服制,代以李廷傑爲假注書。
備邊司啓曰,今日本司坐起出令矣。堂上二員來參,其餘皆稱病,不得備員開坐,事甚未安。除有公故故實病在外人外,竝卽牌招察任,何如?傳曰,允。
傳曰,史官一員待命,騎馬三匹立之,明陵忌辰祭所內摘奸。
兵曹啓曰,親臨試才,以今月念後推擇,而處所定於春塘臺可也事,命下矣。令日官推擇,則今月二十四日二十八日爲吉云,何以爲之?敢稟。傳曰,二十三日,亦吉云耶?又啓曰,命下矣。更問于日官,則二十三日,有拘忌云矣,敢啓。傳曰,以二十三日定行,可也。
傳曰,太廟展謁,禮當先行,以念間進定事,分付該曹。
政院啓曰,新除授正言洪好人,卽爲牌招,使之處置,何如?傳曰,允。
謝恩,左承旨南就明,兵曹正郞李彙晉,正言洪好人。
正言洪好人啓曰,臣以無似,累玷言地,絲毫莫補,釁尤徒積,不意薇垣新命,又下於千萬夢寐之外,繼因喉院啓辭,以同僚處置,召牌狎臨。分義所在,不敢違傲,不得不隨牌入肅,而第臣於春間,忝叨憲職,以停論柳赫然·李元禎復官還收之啓,見非公議,因卽遞免,其後雖有臺地除命,輒因此引避,不敢爲供職之計矣。見今本院,其啓尙未寢停,則臣之難於參涉,前後無異,旣不得可否於其啓,則決不可一刻仍冒於臺次,請命遞斥臣職。答曰,勿辭。退待物論。
禮曹啓曰,命下矣。太廟展謁吉日,問于日官,則自十九日至二十二日,連有拘忌,而二十日稍輕云。以此日進定乎?敢稟。傳曰,依爲之。
又啓曰,今此親臨春塘臺別試才,出還宮時,王世子,闕門外祗迎祗送之禮,當爲磨鍊,而隨駕一節,何以爲之?敢稟。傳曰,依爲之。隨駕一節,勿爲磨鍊。
又啓曰,親臨試才事,命下矣。自前試才時,或以文武庭試,或以儒生庭試對擧,例也。曾在己卯年別試才時,對擧一款,有勿爲磨鍊之命。今番則何以爲之?敢稟。傳曰,勿爲磨鍊。
政院啓曰,以大司諫趙道彬,獻納李澤處置,正言洪好人,變通差出矣,洪好人,又爲引嫌退待,今無處置之人,何以爲之?敢稟。傳曰,每每變通,亦涉顚倒矣。
兵曹口傳政事,司果金世衡·韓世億·李松齊·盧光協·鄭建周。
有政。兵批,以李萬鍾爲兼內禁衛將,以金壽鳴爲自作仇非權管,以許柙爲僉知中樞府事,以李碩根爲副摠管,以白泰齊爲兼五衛將,以李義復爲都摠經歷,以鄭時和爲慶尙右兵虞候,以金相玉付副司果,以李廷傑付副司正。以上朝報
進賀兼謝恩使,正使臨昌君焜,副使權尙游狀啓云云。傳曰,今觀進賀兼謝恩使狀啓,彼中入送東文選冊子當改處,卷板第次及改補文字,開錄于左,以俟指揮云。其所啓稟,俱爲得宜,令該館鑄字三十枚,急速下送,以爲依此印出塡補之地,而又有可改處,而渡灣期迫,未及往復,則以他字直爲改補事,亦依狀啓施行之意,卽爲分付。
備邊司啓曰,殿最守令,不待大政,徑先差出者,蓋爲秋事之方急,曠官之有弊,而卽今前後新除守令未赴任者,多至三十餘員。其中未署經者,雖不可遽請變通,不拘署經,而可以赴任者,令該曹不多日內,一倂催促辭朝,何如?傳曰,允。備局謄錄
吏批,以梁廷虎爲兵曹佐郞,李世弼爲右尹,李箕獻爲漢城判官,吉震龜爲監察,洪好人爲正言,承文副正字單金取魯。出吏曹政單
上在慶德宮。停常參·經筵。
明日陳賀權停例時,開門差早。朝報
政院啓曰,今此春塘臺別試才,雖出於慰悅將士之擧,而亦可以仰認聖上軫念民隱,務從簡約之意,伏況別紙傳敎,區別名色,處分曲當,此與觀武才,事例有異,而禁衛·訓鍊·御營三軍門,以諸色雜技之類,竝欲稟旨許試,來呈草記。臣意以爲,苟若此,則誠有乖於聖上務從省約之意,雖有前例,傳敎之外,不宜煩稟,以此往復,必欲捧入,不得已捧入之意,敢啓。傳曰,俱是單技,則軍門草記,不宜防塞也。
又以訓鍊都監言啓曰,在前親臨別試才時,武藝別監及局出身付料軍官別武士等,有一體初試試取之事矣。今番則不入於傳敎中,不無渠輩落莫之歎,何以爲之?敢稟。傳曰,別紙啓下時,偶然落漏,本非拔去,一體試取,可也。以上訓局謄錄
御營廳啓曰,在前親臨別試才時,本廳別抄武士別武士,及付料軍官等,有初試試取之規矣。今番則不入於傳敎中,何以爲之?敢稟。傳曰,別參啓下時,偶然落漏,本非拔去,一體試取,可也。出兵曹謄錄
上在慶德宮。停常參·經筵。
大殿誕日,大殿·中殿·世子宮·嬪宮,政院·玉堂問安。答曰,知道。
政院,以監察茶時,取稟。傳曰,知道。
傳曰,引嫌諫官,處置無期,殊涉未安。執義權,正言朴弼夢,竝改差,明日開政差出,以爲推移處置之地。
禮曹啓曰,今此親臨春塘臺別試才時,儀注節目,當爲磨鍊,而出還宮,皆以昌慶宮弘化門磨鍊乎?敢稟。傳曰,還宮時,以弘化門磨鍊,可也。
又啓曰,命下矣。大駕出宮時,則由昌德宮敦化門,入臨春塘臺事,磨鍊乎?敢此更稟。傳曰,依爲之。
傳曰,親臨別試才時出還宮,皆以敦化門爲之事,分付。以上朝報
政院啓曰,因武二所草記,參試官李承源,身病甚重,令本院稟旨變通事,允下矣。文臣參試官,相繼有頉,單望單子中,無可推移之員,昨日一所,有改擬以入之命。今則何以爲之?敢稟。傳曰,改擬以入。承傳謄錄
禮曹啓曰,諸道箋文,自本曹開坼看審,則吉州牧使鄭錫賓,連付紅籤兩行,定州牧使洪以度,添書令節二字於誕辰之下,有違式例,竝推,何如?傳曰,允。
政院啓曰,今日陳賀時,兩司當爲進參,而或在外,或引避退待,或呈辭受由,俱無行公之員。憲府則當以監察代行,而自前如此之時,雖無諫院,亦有仍爲行禮之規,敢啓。傳曰,知道。
文一所應辦官,以試官意啓曰,終場策題,任逸等諸人,紛紜請改,雖依事目不許,而擧子輩,猶未鎭定,日勢向午後,始爲製述。且策問異於賦表,若限人定,則呈券者甚爲零星,將不成貌樣,不得已差退其限,而夜深後所呈十五張,不爲科次之意,敢啓。傳曰,知道。
文二所應辦官,以試官意啓曰,終場試券,人定前所收者,爲一百二十張,人定後所呈,爲一千三百九十張。限後呈券,所當不爲科次,而限內所收,旣爲些少,限外之數,至於若是之多,何以爲之?敢稟。傳曰,限後呈券,勿爲科次。以上四條出禮曹謄錄
上在慶德宮。停常參·經筵。
下直,江陵府使成璹,咸興判官韓配義,鴻山縣監崔昌翼。
工曹判書金鎭圭,吏曹參議李大成初度呈辭。入啓。給由。
持平李眞望三度呈辭。入啓。遞差。
判府事趙相愚箚子。大槪,冀伏廢禮之罪,以警具僚事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭。
刑曹判書宋相琦再度呈辭。入啓。加給由。
京畿監司書目,安山呈,以大司成尹趾仁辭職上疏上送事。啓。答曰,省疏具悉。卿其勿辭,從速上來察職。
傳曰,出還宮,皆以弘化門爲之事,分付矣,司謁,以敦化門誤傳。以弘化門爲之事,分付。
文二所應辦官,以試官意啓曰,終場試券,人定前所收者,一百二十張,人定後所呈,一千三百九十張。限後呈券,所當不爲科次,而限內所收,旣爲些少,限外之數,至於若是之多,何以爲之?敢稟。傳曰,限後呈券,勿爲科次。
政院啓曰,今日政,新除授執義李文興,持平郭萬績,正言朴聖輅,竝卽牌招,以爲推移處置之地,何如?傳曰,允。
戶曹參議黃一夏上疏。大槪,杜門屛蟄之餘,地部佐貳之命,忽下於千萬夢寐之外。顧臣情勢,斷無抗顔就列之望,懇乞亟削臣職,以安私分事。入啓。答曰,省疏具悉。臺言過當,何必深嫌?爾其勿辭,從速察職。
謝恩,持平郭萬績,正言朴聖輅。
府前啓,請還收黃順中絶島定配之命,仍令該曹嚴鞫得情,依律處斷事。新啓,新除授執義李文興,時在京畿龍仁地,請命斯速乘馹上來事,下諭。答曰,不允。下諭事,依啓。
院前啓,請還收罪人河減死定配之命,依律處斷事。請還收罪人權卨安配之命,更付有司,嚴加鉤覈,期於輸情事。請還收柳赫然·李元禎復官之命事。新啓,竝引嫌而退,初避請出,物議可見,下款引嫌,尤非大段,僚臺避辭,旣有嫌端,則不欲參涉,其勢固然,前啓重發,事端各異,以此爲嫌,無亦太過。請獻納李澤,大司諫趙道彬,正言洪好人,竝命出仕。答曰,不允。處置事,依啓。以上朝報
忠勳府啓曰,本府稅入,連値凶歲,比前大縮,凡事不成貌樣,而都事崔昌演,盡心職事,多有修擧之效矣,今月十一日政,除拜通川郡守。前頭穌殘之責,不可付諸生手之人,通川郡守崔昌演,今姑改差,本府都事仍任,何如?傳曰,允。吏曹謄錄
吏批,以洪致中爲文學,郭萬績爲持平,朴聖輅爲正言,柳鳳鳴爲監察,李文興爲執義,李晩朝爲監察,洪以周爲輸城察訪,李尙說爲弼善,崔益齊爲監察。出吏曹政單
傳曰,今觀陳賀兼謝恩使狀啓,彼中入送東文選冊子中當改處,卷板第次及改補文字,開錄于左,以俟指揮云。其所啓稟,俱爲得宜。令該館鑄字三十板,急速下送,以爲依此印出塡補之地,而又有可改處,而渡灣期迫,未及往返,則以他字直爲改補事,亦依狀啓施行之意,卽爲分付。
備邊司啓曰,殿最守令,不待大政,徑先差出者,蓋爲秋事之方急,曠官之有弊,而卽今前後新除未赴任者,多至三十餘員。其中未署經者,雖不可遽請變通,不拘署經而可以赴任者,令該曹不多日內,一倂催促辭朝,何如?傳曰,允。
又啓曰,御史六七人,加抄以入事,命下矣。六人加抄,別單書入之意,敢啓。答曰,知道。
藝文館啓曰,因陳賀兼謝恩使狀啓,彼中入送東文選冊子中,當改處及改補文字,俱爲得宜,令該館鑄子,三十板急速下送,以爲依此印出塡補之地,而又有可改處,渡灣期迫,未及往返,則以他字卽爲改補事,亦依狀啓施行之意,分付事,命下矣。今此冊子中,列聖廟號,當初或有宜諱之論,而諸議多以爲,萬曆戊戌年辨誣奏文中,旣已明白開陳,而此奏文亦入於今番抄選中,則必無以此執言之慮,故仍存不改矣,使臣發行後,在途貽書,終以此爲慮,故數日前,更爲考閱,凡係列聖廟號等處,皆以諡號及陵號,隨其文勢,一從改易,而印出所改諸字,付撥便急送矣。今觀狀啓中所錄列聖廟號,穆祖二字外,皆是已改印送之字,穆祖二字,依狀啓,依以聖穆,而其餘廟號,則今無可論。此外胡僧之胡,胡越之胡,夷靺遼洛,阻梗之梗,華夷之會,左袵等字,竝依狀啓所請改送,而華夷二字,改以遐邇,之會二字仍存,左袵之改以禽獸,文勢太迫,禽獸二字,易以鱗介,似或稍勝,使之依此施行,改印次鑄字,字數廟號,旣已改送,則似不可必盡入於追改之中,而或不無他處可改之字,依傳敎准數下送,使及於使臣渡灣之前,而事係緊急,以撥馬星火急傳之意,知委擧行,何如?傳曰,允。以上四條出備局謄錄
忠勳府啓曰,本府稅入,連値凶歲,比前大縮,凡事不成貌樣,而都事崔昌演盡心職事,多有修擧之效矣,今月十一日政,除拜通川郡守。前頭蘇殘之責,不可付諸生手,通川郡守崔昌演,今姑政差,本府都事仍任,何如?傳曰,允。出吏曹謄錄
上在慶德宮。停常參·經筵。
夜自二更至五更,月暈。
假注書慶聖會病,代以李獻章爲假注書,假注書李獻章在外,代以徐宗廈爲假注書。
上在慶德宮。停常參·經筵。
政院啓曰,太廟展謁擧動時,漢城府當爲導駕,而判尹李健命,右尹李世弼俱在外,左尹李弘述,以武一所試官進去,他無推移之道。何以爲之?敢稟。傳曰,右尹李世弼改遞。
又啓曰,右尹李世弼,旣有改差之命,令該曹口傳差出,仍卽牌招察任,何如?傳曰,允。
吏曹口傳政事,以尹就商爲右尹。
謝恩,右尹尹就商。以上朝報
兵曹啓曰,去庚辰年觀武才時,三軍門都提調軍官,合十五人,因本曹啓稟,依舊例使赴初試事,允下,而今番則與觀武才有異,本曹不敢直請試取矣,三軍門都提調之意,必欲令本曹啓稟,何以爲之?敢稟。傳曰,試取,可也。訓局謄錄
以宗廟展謁儀注,傳曰,今番則陳而不作。出禮曹謄錄
上在慶德宮。停常參·經筵。
刑曹判書宋相琦三度呈辭,及工曹判書金鎭圭再度呈辭。入啓。只遞本職。
吏曹參議李大成再度呈辭。入啓。加給由。
明日,宗廟擧動時,大駕出宮,初嚴卯初初刻,二嚴卯初三刻,三嚴卯正二刻。
王世子,闕外祗送時,出宮正時,卯初三刻,開門,罷漏後。
京畿監司書目,陽川縣監李明觀,今月十七日,遭母喪事。
弼善李尙說上疏。大槪,春坊新命,出於意慮之外,宮僚榮選,固非如臣空疎所可復叨,且臣向日所遭,實是縉紳之羞,卽於召牌之下,嚴畏分義,雖不得不趨詣闕下,顧臣情勢,決難抗顔冒進,玆敢冒死煩龥,冀蒙鐫遞,以安微分事。入啓。答曰,省疏具悉。爾其勿辭,從速察職。
政院啓曰,因得講院草記,宮官有闕之代,變通差出事,允下矣。政官卽爲牌招開政,差出,何如?傳曰,允。
今春夏等褒貶,歙谷縣令趙裕壽,平康縣監李泌,安峽縣監金泳,楊口縣監趙鳴謙,銀溪察訪朴崇古以上,中。
院前啓,請還收罪人河減死定配之命,更加嚴刑得情,依律處斷事。請還收罪人權卨定配之命,更付有司,嚴加鉤覈,期於輸情事。請還收柳赫然·李元禎等復官之命。入啓。答曰,勿煩。
忠淸監司書目,忠州呈,以修撰洪廷弼辭職上疏上送事。啓。傳曰,還爲下送。
京畿監司書目,楊州呈,以判府事李濡辭職上疏上送事。啓。答曰,省疏具悉卿懇。調將已久,昔疾宜瘳,決不可一向退處,以孤至意,卿其安心勿辭,卽日就途。仍傳曰,遣史官傳諭,與之偕來。
又書目,高陽呈,以吏曹參判李晩成辭職上疏上送事。啓。答曰,省疏具悉。李蓍亨供辭,極其無嚴,何必爲嫌?卿其勿辭,上來察職。
持平郭萬績,留院上疏。入啓。答曰,省疏具悉。有懷疏陳,固無不可,而帳殿元無新造之事,此等賞典,自有舊例,自地部頒賞,不過鳥銃一技矣。一日之內,雖難畢試,翌日足以還宮,不宜命大臣留試一二所,人定後收券科次,或許或不許,自有曲折,累日之後,更許科次,決不可爲也。
謝恩,茂長縣監張宇龜,司書呂必禧。
兵曹口傳政事,以尹五商爲宣傳官。
江原監司書目,原州呈,以大司憲朴權辭職上疏上送事。啓。答曰,省疏具悉。意外醜詆,何足爲嫌,卿其安心勿辭,從速上來行公。
又書目,龍仁呈,以執義李文興辭職上疏上送事。啓。答曰,省疏具悉。爾其勿辭,從速上來察職。
又書目,廣州兼任龍仁呈,以掌令金榦辭職上疏上送事。啓。答曰,省疏具悉。爾其勿辭,從速上來察職。以上朝報
備邊司啓曰,本司有司堂上一員未差之代,以行大司成尹趾仁差下,使之察任,何如?傳曰,允。備局謄錄
吏批啓曰,世子侍講院弼善李相說,曾任禮賓正時,殿最居中,而臣等未及覺察,頃日備擬受點,不勝惶恐。明日王世子,闕門外祗送時,宮官不可不備員,弼善李相說改差,今日政差出,何如?傳曰,允。吏曹謄錄
傳曰,日昨下敎中,旣曰輦下將士,又曰除初試人員,則五軍門將官之自在除初試之中,不言可知。甲申別試才時,守禦·摠戎將官,無落漏之事,而今此單子中,無端拔去,不但有落莫之歎,實有違於下敎本意,依前書入,朝家之待大將,事體自別,故在前觀武才及別試才時,皆特命入射,而單子中,無混書之例。訓鍊大將李基夏,摠戎使尹□□勿書單子事,分付該曹。以上訓局謄錄
義禁府啓曰,卽伏見咸鏡監司狀啓,則雙靑權管金萬奎,雖未知所犯輕重之如何,而自本營直爲捉囚,有傷事體,推考,何如?傳曰,依啓。金萬奎拿問處之,自本營勿爲捉囚事,分付。義禁府謄錄
吏批,以李蓍徵爲通川郡守,權聖重爲陽川縣令,洪禹瑞爲文學,李健命爲刑曹判書,宋相琦爲右參贊,呂必禧爲司書,徐宗悌爲臨坡縣令,洪景濂爲弼善,漢學敎授單,洪禹瑞·李澤。
上在慶德宮。停常參·經筵。
大駕詣宗廟,入齋室後,藥房·政院·玉堂問安。答曰,知道。
展謁後,藥房·政院·玉堂問安。答曰,知道。
大駕還宮,初嚴午初初刻,二嚴午初一刻,三嚴午初二刻。
大駕還宮後,大殿·世子宮,藥房·政院·玉堂問安。答曰,知道。
持平郭萬績啓曰,本府曾有柳赫然·李元禎等,復官還收之啓後,因令該府考啓之命,姑停前啓矣。頃日筵中,有依前判付施行之敎,而本府久無行公之員,連啓與停啓,姑未得停當,則臣之日昨傳啓也,停啓與重發間,所當擧論,而臣以新入之人,不知此事之有無,下吏亦不告知,故未免瞢然置之矣,今聞物議,皆以爲,有違臺例云,臣之不職之失著矣。不可一刻仍冒於臺次,請命遞斥臣職。答曰,勿辭。退待物論。
政院啓曰,新除授守令十員,諫院則今日已經署經,憲府不得備員,署經無期,曾有一處署經後,催促發送之例。今番則何以爲之?敢稟。傳曰,催促發送。
院前啓,請還收罪人河減死定配之命,依律處斷事。請還收罪人權卨定配之命,更付有司,嚴加鉤覈,期於輸情事。請還收柳赫然·李元禎復官之命事。新啓,引嫌而退,姑停之啓,不曾擧論,揆以臺體,未免失着。請持平郭萬績遞差。答曰,不允。處置事,依啓。
政院啓曰,卽伏見江原監司南致熏今春夏等褒貶啓本,則守令無一人居下,殊無嚴明殿最之意,推考,何如?傳曰,允。
假注書徐宗廈出,代以柳綎爲假注書。
假注書徐宗廈狀啓,臣承命馳往于楊州蘆原村判府事李濡所住處,傳宣聖批,則以爲,臣縣道封章,再煩籲號,蓋爲賤疾彌留,久稽還朝,冀蒙聖慈矜諒,俾得任便將攝,而荐奉溫批,旣不加誅,又不遞職。至於遣史官與之偕來之敎,出於千萬意外,以病淹滯,在臣分義,雖極悚惕。其所去留遲速,實無輕重於朝廷,而乃有此非常之恩數,臣於此不勝驚惶感激,而繼之以狼狽悶蹙,罔知所以自處也。卽今方在昏眩之中,決無承命就途之望,姑待精神稍定,謹當以一疏,仰暴危懇云。姑無造朝趨命之意,臣旣承偕來之命,姑爲留在之意,竝此馳啓事。
副修撰李秉常牌不進,依承傳罷職。
傳曰,日昨下敎中,旣曰輦下將士,又曰除初試人員,則五軍門將官之自在除初試之中,不言可知。甲申年別試才時,守禦·摠戎將官,亦無落漏之事,而今此單子中,無端拔去,不但有落莫之嘆,實有違於下敎本意,依前書入,朝家之待大將,事體自別,故在前觀武及別試才時,皆特命入射,而單子中,無混書之例,訓鍊大將李基夏,摠戎使尹□□,勿書爲可,竝分付該曹。
忠勳府啓曰,本府稅入,連値凶歲,比前大縮,凡事不成貌樣,而都事崔昌演,盡心職事,多有修擧之效矣。今月十一日政,除拜通川郡守,前頭蘇殘之責,不可付諸生手之人,通川郡守崔昌演,今姑政差,本府都事仍任,何如?傳曰,允。
上在慶德宮。停常參·經筵。
夜三更,月入東井星。
中殿·世子宮·嬪宮,藥房問安。答曰,知道。
藥房啓曰,近日朝晝異候,伏未審,聖體,若何?昨日動駕展廟,登降拜跪之餘,不瑕有損乎?臣等不任憂慮,敢來問安。答曰,知道。無事。脚部別無所損矣。
判府事趙相愚箚子。大槪,敢陳宿病深痼之狀,冀蒙闕禮之罪事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭。
吏曹啓曰,臺諫有闕,政事,取稟。
政院啓曰,因弘文館·侍講院草記,副修撰及弼善有闕之代,令本院稟旨變通差出事,允下矣。政官所當牌招開政,而國忌齋戒相値,何以爲之?敢稟。傳曰,牌招開政。
判府事李畬箚子。大槪,病未趨參於太廟陪從之列,惶恐待罪,仍乞歸死故里事。入啓。答曰,省箚具悉卿懇。有疾未參,別無所傷,箚中所陳,看來愕然。今夏批諭,意非偶然,則其在卿同休共戚之義,何忍棄予長往耶?矧今天氣漸涼,雖以調將之道言之,齟齬鄕廬,必不如京邸之便也。後日前席,更當面諭,卿其安心勿辭,亦勿待罪,從容善攝,以副至意。仍傳曰,遣史官傳諭。
傳,前兼文學洪致中敍用。
謝恩,弼善郭萬績。
有政。兵批,以金鎭圭付司直,以權尙游·李碩根付副司直,以李宜顯·李晩堅·洪禹寧·李敏英付司果,以李世弼·李尙說·李潚付副護軍。以上朝報
兵曹啓曰,今此別試才時,軍兵等初試入格之類,必須預爲整待於試所,然後可無臨時呼不之弊。三軍門隨駕及結陣軍兵,鳥銃入格者,推移作隊,使之預待於慕華館命官所之意,分付何如?傳曰,允。
又啓曰,今此親臨別試才時,應射人員中,禁軍別將及禁軍將·訓鍊都監·禁衛營·御營廳將官等,皆爲領軍結陣於外,當其次第,除標入來參試事,預爲分付,何如?傳曰,允。以上訓局謄錄
吏批,以南道揆爲持平,鄭德基爲軍器僉正,朴弼健爲禁府都事,郭萬績爲弼善,呂光周爲副校理,李彦綱爲判尹,洪禹瑞爲吏曹正郞,李世晟爲禮賓正。
上在慶德宮。停常參·經筵。
明日親臨春塘臺別試才時,參試官三,趙泰采·宋相琦·尹就商,參考官三,趙錫命·梁廷虎·李義復,慕華館別試才時,參試官三,崔錫恒·金德基·梁重廈,參考官三,朴行義·李國休·申壽華。
政院啓曰,明日慕華館別試才時,命官何大臣進去乎?傳曰,金判府事進去。
明日春塘臺擧動時,大駕出宮,初嚴寅初一刻,二嚴寅正初刻,三嚴寅正三刻。
王世子,闕門外祗送時,出宮正時,寅正初刻,開門四更一點。
修撰黃龜河牌不進。傳曰,禁推。
副修撰宋成明牌不進,罷職傳旨。傳曰,禁推。
上在慶德宮。停常參·經筵。
大駕,詣春塘臺,入幕次後,藥房·政院·玉堂問安。答曰,知道。
吏曹參議李大成三度呈辭。入啓。遞差。
京畿監司書目,楊州呈,以判府事李濡上疏上送事。啓。答曰,省疏具悉卿懇。旣伸私情,連章引疾,久未還朝,心甚缺然,有與史官偕來之命矣。情志不孚,一向邁邁,益用愧恧,無以爲喩。向來所遭,業已開釋,以此爲難進之端,實涉太過,卿毋困我,須速就途,用副予望。仍傳曰,此批答,使偕來史官傳諭。
護軍金鎭圭辭職上疏。入啓。答曰,省疏具悉。典醫監提調勉副,卿其勿辭,宜速察任。
今日帳殿入侍時,明日畢試後還宮事及典醫監提調金鎭圭改差之代,令該曹口傳差出事。榻前下敎明日殿坐正時,卯正初刻,開門罷漏後。
別試才罷後,藥房·政院·玉堂問安。答曰,知道。
入侍時,正言朴聖輅所啓,請還收罪人河減死定配之命,依律處斷事。上曰,勿煩。又所啓,請還收罪人權卨定配之命,更付有司,嚴加鉤覈,期於輸情。上曰,勿煩。又所啓,請還收柳赫然·李元禎等復官之命。上曰,勿煩。
執義李文興所啓,本府有柳赫然·李元禎復官還收之啓,方在姑停之中矣。迺者聖上又復處分,特伸其冤者,出於天鑑之洞燭區別,則一向爭執,非所以欽承聖德,而適當僚員之不齊,旣未得相議停論,又不可晏然仍啓。臣之意見如此,勢難一刻仍冒於臺端,請命遞斥臣職。上曰,勿辭。退待物論。
吏批,以閔鎭厚爲典醫提調。
春塘臺入侍時,兼兵曹判書趙泰采所啓,今番客使過去之後,人皆以我國使行之受困於彼中爲慮,雖不可臆料其必有此弊,而方物中,歲幣最爲可慮矣。臣於待罪地部時,別置一匹,以爲見樣矣。七八年以來,布品劣下,漸不如前,蓋曾前則坊民願納者,利其受價,必爲精織,故其品頗細矣,一自移授市民之後,減價貿納,苟充其數,雖加申飭,而終不改色,以致如此。近年使行所齎歲幣,率不免品劣云,今臣之行,又復若此,則誠不無生事之慮。赴燕之後,隨事周旋,專在於譯舌,而卽今爲首譯者,從前往來之時,已無幹能之稱。況今年踰七十,尤甚老耗,事知首譯一人,不可不率去之意,通議于譯院都提調,則以爲循次差遣,今難換改加定,則雖非謝恩使行,亦或有舊例云,而事係變通,故不得不仰達。臣聞譯官中,朴東和爲人稍勝,且與通官牙役輩,多有相親者,彼中凡事,足以周旋,而方在罷職中云。原其罪犯,不至大段,今若以朴東和,定帶去則事涉便好,故敢達。上曰,依爲之。泰采曰,然則雖在罷職中,不以爲拘,仍與帶去乎?上曰,敍用可也。
行禮曹判書閔鎭厚所啓,臣極知惶恐,而敢陳區區所懷。竊聞璿源譜略改修正之故,宗簿寺官員,今將奉往於太白山等處云。此是莫重不可已之事,而當此年事大歉之時,弊端亦不可不慮。且明年卽式年也。當有璿源錄奉安之擧,其間不過一年,若一時擧行,則似無所妨,下詢於入侍大臣,何如?上曰,此事,何如?右議政金宇杭曰,璿源譜略,旣已改修,則事體重大,固當趁卽奉往,且江華已爲奉安,則此亦不當稽滯,而年事大歉,式年且迫,閔鎭厚之言,亦似順便。曝曬史官,纔已下去,又有宗簿堂郞之行,則使星絡繹,爲弊不貲。待明年式年之行,一時奉安,似宜矣。上曰,依爲之。以上二條出禮曹謄錄
上在慶德宮。停常參·經筵。
大殿,藥房·政院·玉堂問安。答曰,知道。
傳曰,試才畢後,開政事,分付。
傳曰,政事,還宮後爲之事,分付。
別試才罷後,藥房·政院·玉堂〈問安〉。答曰,知道。
大駕還宮,初嚴申正一刻,二嚴申正二刻,三嚴申正三刻。
大駕還宮後,王世子問安。答曰,知道。
藥房·政院·玉堂·二品以上·六曹·大司諫問安。答曰,知道。
謝恩,右尹李弘述。
大駕還宮後,世子宮,藥房·政院·玉堂問安。答曰,知道。
有政。兵批,以李尙說付副司果,以崔鼎鉉·李相殷付司果,以朴昌悌·簡益昌付副護軍。
帳殿入侍時,正言朴聖輅所啓,請罪人河依律處斷事。上曰,勿煩。
又所啓,請還收罪人權卨定配之命,期於輸情事。上曰,勿煩。又所啓,請還收柳赫〈然〉·李元禎復官之命事。上曰,勿煩。又所啓,引嫌而退,前啓停否,宜循公議,强爲引避,殊涉苟且,請執義李文興遞差。上曰,依啓。又所啓,新除授司憲府持平南道揆,時在京畿楊根地,請斯速乘馹上來事,下諭。答曰,依啓。以上朝報
入侍時,咨文中,中心之貺異數等句,以第二行改書,撥馬下送事,榻前定奪。
右議政金宇杭所啓,江華留守趙泰老狀啓以爲,今秋習操,自朝家軫念民隱,旣令停止,本營及所屬各營軍兵,當爲官門點閱,而當此歉荒,民間遑急,點閱之際,自費多日,裹糧聚待,其弊亦不貲云矣。習操旣停,則官門點閱,非係大段,一體停止,似爲得宜,故敢此仰達。上曰,停止,可也。備局謄錄
傳曰,御營千摠閔遠中,哨官李奎禎守令除授。
傳曰,前僉使崔山海,折衝李萬興加資。以上吏曹謄錄
吏批,以閔遠重爲金海府使,李奎禎爲長䰇縣監,李頤慶爲軍器判官。
禮曹啓曰,莊陵奉審,依北道諸陵例,五年一次奉審事,定奪矣。今年當次,本曹堂上一員,依例進去,而奉使印信一顆,亦爲齎去之意,敢啓。傳曰,知道。禮曹謄錄
義禁府啓曰,濟州牧爲奴罪人李聖輝,頃遭母喪於恩津地,故依定式啓稟,許令歸葬矣。卽接忠淸監司牒報內,罪人李聖輝母葬,今月十四日定行云,還發配所事,分付該道,何如?傳曰,知道。出義禁府謄錄
上在慶德宮。停常參·經筵。
大殿·中殿·世子宮·嬪宮,藥房·政院·玉堂問安。答曰,知道。
藥房啓曰,侵晨動駕,連日臨試,伏未審夜來,聖體,若何?脚部不瑕有損乎?臣等不任憂慮,敢來問安。答曰,知道。無事。脚部別無所損矣。
傳曰,史官一員待命,騎馬三匹立之,徽陵忌辰祭所內摘奸。
吏曹啓曰,臺諫有闕,政事,取稟。傳曰,過國忌後爲之。
判府事趙相愚箚子。大槪,敢暴前後廢禮之罪,冀蒙譴罰事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭。
政院啓曰,新除授興德縣監朴聖采,陽川縣令權聖重,臨陂縣令徐宗悌。諫院則纔已署經,而憲府無備員開坐之期,卽今秋務方急。依日昨十邑守令例,憲府則除署經,一體催促發送,何如?傳曰,允。
上在慶德宮。停常參·經筵。
假注書徐宗廈狀啓,臣祗受聖批,傳諭于判府事李濡則以爲,臣猥蒙異數,敢暴實狀,庶冀天地之仁,體諒而矜許矣,伏奉聖批,辭旨愈勤,仍令須速就道,臣誠惶隕抑塞,益無所措。臣非木石,承此隆旨,豈不感泣,思欲竭蹶趨命?而不但卽今病勢之無望自力,區區私義,終有所不敢冒進者。又不免自速違傲之誅,伏地震越,不知所達云。大臣姑無造朝之意,臣則仍留之意,馳啓事。
上在慶德宮。停常參·經筵。
自昧爽下霜。
下直,平安監司閔鎭遠,慶尙右兵虞候鄭時和。
傳曰,平安監司閔鎭遠,留待引見。
全羅監司書目,臨坡縣令金時澤,今月十四日身死事。
錦平尉朴弼成鍼灸呈辭。入啓。給由。遣鍼醫看病。
校理洪重休上疏。大槪,新命之下,昨始來伏私次,而舊患關格之症,挾感重發,敢暴病難供職之狀,兼陳所懷,以備財察事。入啓。答曰,省疏具悉。今玆復官之命,亶出公心,斷無撓改之理也。爾其勿辭,從速察職。
工曹參判權㥩辭職上疏。入啓。答曰,省疏具悉。頃見試所啓辭,士習誠可駭異,於卿有何所嫌?須勿過辭,從速察職。
右參贊宋相琦辭職上疏。入啓。答曰,省疏具悉。喉司稟啓,亦有所執,以此引嫌,無已太過?卿其安心,勿辭行公。
有政。兵批,以李大成·朴東和付副護軍,以李文興付副司直,以尹五商付上護軍,以宋奎文付副司果。以上朝報
平安監司留待引見時,監司閔鎭遠所啓,定州邑城基址,實是天作之地,而且當要衝之路,舊城形止,至今宛然。平壤·安州,旣已修城,則定州之城,不可不竝修。當此荒歲,雖不可擧役,爲先措置凡百,以爲待時始役之地,而本州物力,不至殘薄,監兵營亦隨力相助,則豈有不可成之理?爲監司牧使者,但當念念不忘,則自當成就,以此分付本牧,使之措置區劃,何如?上曰,念念不忘,經營繕修則好矣。
又所啓,本營曾前因賑恤,出給銀貨累千兩於兩差人,使之息利矣。營中應納本錢及利息,旣已畢納,而又有餘利,其數不些。兩差人今方起訟於京兆,積年未決,頃纔有先決者,而其數多至錢文七八萬兩云。此錢本出於營中,渠輩相訟之餘利,何可仍給得訟者耶?先決之錢,爲先徵送於本營,未決之數,亦爲卽速處決,所爭錢貨,徵出於落訟者,連次下送本營,以爲補用於賑資及軍需之地,故敢達。上曰,依爲之。以上備局謄錄
吏批,以金錫衍爲工曹判書,李澤爲校理,洪重範爲工曹正郞,許增爲司䆃主簿,鄭錫敷爲厚陵參奉,趙奎彬爲恭陵參奉,權爲執義,洪重休爲獻納。
平安監司閔鎭遠所啓,西路城池,壓於彼人,不敢修治者,近百年矣。頃年彼中咨文,有用心防守等語,日後修治城池,彼雖有詰問之擧,可以藉此爲言,故臣於上年奉使時,目見監司李濟,兵使李弘述各修平壤·安州城池,其後聞安州則畢役,而平壤則女墻·馬路·外城·甕城等役,皆未畢,旣始之役,不可仍置。當此大歉,雖難大擧土石之役,而徐徐措置,觀勢擧役,則似好矣。判府事李□□以爲,今番勅使時,雖幸無事,而日後勅使,難望其每每無事,女墻等役,姑置之爲宜云。他大臣之意,則皆不然,何以爲之?上曰,今番勅行,不以城池爲問,觀勢修築,徐徐卒役可也。
又所啓,故判書李寅燁在世時,每言西北嶺阨築城之意,而臣則以爲,不但築城時財力之多費,築城後措置凡百,弊端極多,以此相議,而未果設築矣。蓋臣意則凡係嶺阨要害之處,長養樹木,最爲上策。若多樹木,則臨急設柵,足以爲城,多設疑兵於樹木間,賊必不敢輕入矣。上年使行時,目見曉星嶺一處,則今纔養木,長幾丈餘,而其餘嶺阨,無不濯濯,養木之擧,在所不已。臣今下去,自當申飭列邑,而遞歸之後,自至解弛,朝家必有別樣嚴飭之道,然後可以永久遵行,故敢達矣。上曰,多養樹木之說誠是矣。下去後,各別申飭,可也。
又所啓,臣待罪江都時,有行宮造成之命,而所入材木,貿得極艱,本府將校河漢弼,願以木綿十五同,貿得材木,入量進排後,本色木綿,依數充償之故,許之矣。始役之後,所入材木,漢弼擔當進排,無窘急之患,終至畢役。臣欲爲啓聞請賞,而本色木綿,未及備納,故姑待之矣。今聞木綿十五同,旣已畢納,令該曹査問本府,果已畢納,則考例論賞,以爲激勸之地,何如?上曰,依爲之。
又所啓,臣聞犯越罪人李萬建等二人,減死定配之後,又爲逃亡,纔得捕捉,還發配所之際,渠之徒黨,或持銃或持鎗,要於中路敺打,劫奪而走云。西北民心,雖曰頑悍,國家少有紀綱,何敢乃爾?不可不別樣譏捕,而必以賞典購募,可以捕得矣。凡捕賊賞加,必待數多,而此則異於他盜賊之比,雖只捉一人,指示捕捉,竝許加資事,奉承傳別爲購募,則庶有捕得之路,故敢達。上曰,此則與他罪人有異,雖一名指示捕捉,加賞激勸事,別樣分付可也。以上四條出備局謄錄
上在慶德宮。停常參·經筵。
下直,潭陽府使沈仲良,古阜郡守李喜泰,玉果縣監愼爾定,遂安郡守申績,公州牧使蔡成胤,丹城縣監金正龜,輸城察訪洪以周,洪原縣監琴綵,泰仁縣監柳近,果川縣監李徵成,景陽察訪柳殷龜,沃川郡守金昌說。
都承旨兪命雄上疏。大槪,臣於重臣之疏,有不敢晏然冒居者,亟賜遞免,以安私分事。入啓。答曰,省疏具悉。卿無所失,勿辭察職。
傳曰,明朝右相命招,卜相。
傳曰,明日開政事,分付。
判尹李彦綱辭職上疏。入啓。答曰,省疏具悉。卿其安心勿辭,調理行公。
大司諫趙道彬,正言朴聖輅啓曰,臣等伏見儒臣疏本,則其所以伸救柳赫然等,而攻斥臺臣者,靡有餘力,臣等竊不勝駭訝之至。夫赫然等罪犯,干連逆獄,關係至重,揆以王法,決不爲寬恕,而乃於三十餘年之後,不考文案,而特許追復,誠有乖於嚴懲討謹隄防之義。輿情拂鬱,久而益激,則居臺閣者,據法爭執,在所不已,而今儒臣挺身投疏,至以罔念將順,惟事阻搪,肆然爲說,上欲不咈於聖意,下欲立功於私黨,其爲阿好計則得矣,獨不念公議之至嚴乎?如使儒臣心知其冤狀,則據事直陳,明白證嚮,容或成說,今乃曰,歲月旣久,聞見寖遠,被罪顚末,固未之詳云,而只就筵敎一款,以爲乘機營護之計,其所謂黨習之痼者,正自道也。噫,彼兩臣者,罪在難赦,恩出特原,而身居論思之地,不思反汗之請,力戰臺議,無少顧憚,一至於此,竊爲世道慨然也。雖然,臣等以連啓之人,旣被其疏斥,理難晏然於臺次,請命遞斥臣等之職。答曰,勿辭。退待物論。
副修撰宋成明,牌不進。傳曰,只推勿罷。
校理李澤上疏。大槪,恩牌之下,祗詣闕外,而第於儒臣之疏,有不敢晏然者。乞蒙鐫遞,以安愚分事。入啓。答曰,省疏具悉。爾其勿辭,從速察職。
備忘記,延恩門掛書之賊,尙未捕捉,事之痛惋,孰甚於此?捕廳難免其不善譏捕之責,左右大將,竝從重推考,另加嚴飭,期於斯得。
上在慶德宮。停常參·經筵。
下直,懷仁縣監趙尙健。
政院啓曰,兩司多官,或在外或呈辭或未肅拜,監察茶時,已至累月,諫官引避,尙未處置。除在外·呈辭入啓,未肅拜人員外,竝卽牌招察任,何如?傳曰,允。
京畿監司書目,驪州呈,以大司憲朴權,病重上去不得事。啓。傳曰,卿辭至此,本職今姑勉副,卿其調理上來事,回諭。
賓廳啓曰,卜相事,命下矣。臣今承牌來詣,而命相體重,臣獨爲卜相未安,惶恐敢啓。傳曰,安心卜入。賓廳卜相封入。
正言洪好人啓曰,臣之情地,有必遞之端,無冒進之理,引避而不得遞免,尋單而無路登徹,間仍聖上太廟展拜之禮,春臺閱武之擧,區區嫌端,有不暇顧,黽勉隨參於陪從之班,只得備員而充數而已。蹤迹則隨處窒礙,悚蹙不安,愈往而愈甚。近又賤疾作苦,連尋辭章,惟以速得解卸爲期,而喉司不諒,一向退却,私心悶蹙,無所容措。卽以諸僚處置,召牌降臨,不敢違傲,謹此祗詣,而今者僚臺之避,蓋因儒臣之疏論柳赫然等事而發,則臣以當初僨事之人,今方自訟之不暇,何敢晏然可否於其間而旣不得處置,則亦不可一刻仍冒於臺次?請命遞臣職。答曰,勿辭。退待物論。
右承旨金相稷上疏。大槪,臣之素患眼病,近益添苦,已無夙夜供劇之望,而且於擊錚人供辭,厚被侵斥,不可一刻仍冒,請遞事。入啓。答曰,省疏具悉。爾其勿辭,從速察職。
京畿監司書目,楊州呈,以判府事李濡上疏上送事。啓。答曰,省疏具悉卿懇。前後之批,已悉予意,更何多誥?卿之被誣,予已洞知,則復引前嫌,必欲決退,不惟予心之愕然,抑亦大有損於事體,卿胡不念及於此耶?遐心未回,而召還史官,寧有是理?卿其須體至意,亟斷巽牘,從速偕入,毋孤至望。仍傳曰,此批答,使偕來史官傳諭。
副修撰宋成明初度呈辭。入啓。給由。
有政。兵批,以李文興付副司果,徐宗廈付副司正,李汝玉付副護軍。
吏批,以李澤爲吏曹佐郞,金昌集爲世子傅,洪致中爲副應敎,崔沈爲監察,尹植爲平市令,李大成爲禮曹參議,洪致中爲兼校書校理。郞廳李澤徵書。郞廳權崇添書校。
上在慶德宮。停常參·經筵。
巳時未時,日暈。
下直,竹山府使李泳,陽川縣令權聖重,燕岐縣監安䋊,大興郡守黃夏弼。
傳曰,明日晝講爲之。
政院啓曰,諫院多官,引避退待,尙未處置,事甚未安。掌令兪崇,卽爲牌招,使之處置,何如?傳曰,允。
又啓曰,都政遷就,已至累朔,而吏曹參議李觀命,除拜之後,尙未出肅,卽爲牌招察任,何如?傳曰,允。
吏曹參議李觀命牌不進,罷職傳旨。傳曰,只推勿罷。
獻納洪重休上疏。大槪,臣於儒臣諫臣疏避,慘被無限醜辱,宜卽詣臺自列,而賤疾方苦,無計起動,恭俟糾劾,尙此悶默。言責重任,不可一向虛帶,今始露章哀籲,乞蒙鐫改,仍治臣妄言之罪,以快人心事。入啓。答曰,省疏具悉。儒臣之疏語,諫臣之避嫌過當,何必深嫌?爾其勿辭,從速察職。
政院啓曰,掌令兪崇,承牌詣闕,稱以情勢難安,不爲處置,呈辭出去。所當更請牌招,而日勢已暮,待明朝牌招,以爲處置之地,何如?傳曰,允。以上朝報
工曹啓曰,本曹所管各津津船中,三田渡改槊四隻,新造一隻,新川津新造二隻,漢江改槊三隻,新造一隻,楊花渡新造一隻,改槊三隻,今年限滿,故長桔價本,商賈處出給,而三田渡·新川等,津船所入長桔,則夏間流下,已造船而漢江·楊花等,改槊新造所入長桔,當其曳出之時,適値灘淺,尙未運下,商賈人處,今方催督,而勢將待流下,以爲改槊新造之之意,敢啓。傳曰,知道。備局謄錄
禮曹啓曰,今年增廣監試初試榜,諸道皆已畢來,而慶尙右道榜目,尙今不來,故頃因撥路,行關催促。雖未知其間曲折之如何,而自今日爲始,方爲設講矣。昨接四館所報,則嶺右入格儒生,私持草榜,來到者頗多,而莫重科試,不可以私文書施行受講,滿百儒生考講,若待榜目來到之後,則必有不逮之患,斯速變通云。發關催促,已過四五日,此後遲速,亦難預料,出榜狀啓之如是遲滯,前所未有。覆試只隔數日,榜目趁不入來,則原榜未啓下之前,不可輕先受講,半道多士,將不免無故停擧之患,而無他變通之道,誠爲悶慮。莫重考講,因榜目之不來,致有難處之端,慶尙右道試官,例以都事差定,而監司亦難免其責,該道監司·都事,竝從重推考,何如?傳曰,允。禮曹謄錄
禮曹啓曰,今九月二十九日,中宮殿誕日,王世子陳賀,依例磨鍊乎?敢稟。傳曰,權停。
上在慶德宮。停常參,只晝講。
下直,黃海監司尹世綏。
傳曰,黃海監司尹世綏,留待引見。
傳曰,明日晝講爲之。
晝講。入侍,知事趙泰采,特進官權㥩,承旨李世勉,玉堂申思喆·黃龜河,假注書李廷傑,兼春秋洪道達,史官朴師益,武臣申命任,掌令兪崇,亦爲入侍。
傳曰,史官三員待命,騎馬九匹立之,津船等處內摘奸。
判府事李畬上疏。大槪,冒萬死申暴血懇,冀蒙矜許事。入啓。答曰,省疏具悉卿懇。日昨箚批,諭予前席面諭之意矣。卿胡不諒,連章申請,必欲捨予長往耶?愕然之極,不知所以爲諭也。春間批旨中所諭,正指皇朝戴珊矣。孝皇因劉大夏之言,謂大夏曰,卿去說與戴某,太平未兆,何忍捨朕而先歸乎?大夏以上語告珊,珊泣下曰,吾不得還家,於此可以見君臣情志交孚矣。縱予不足與有爲,以卿宿德元老,獨不念岌嶪乎?當此之時,予不可捨卿,卿不忍棄予,須體予肝膈之辭,亟斷告老之章,仍留京邸,補予不逮。仍傳曰,遣承旨傳諭。
吏曹參議李觀命辭職上疏。入啓。答曰,省疏具悉。醜詆之言,不必每每爲嫌,爾其勿辭,從速察職。
吏曹啓曰,臺諫有闕,政事,取稟。傳曰,明日爲之。
副應敎洪致中上疏。大槪,情地危蹙,疾病沈篤,決無冒昧供職之理。乞命削臣職名,仍令選部,勿復檢擧,以靖私義,以延殘喘事。入啓。答曰,省疏具悉。旣往之事,不必深嫌,爾其勿辭,從速察職。
京畿監司書目,衿川呈,以刑曹判書李健命辭職上疏上送事。啓。答曰,省疏具悉。司寇之長,不可久曠,李蓍亨供辭,令次官議處,卿其安心勿辭,須速上來行公。又書目,高陽呈,以吏曹參判李晩成辭職上疏上送事。啓。答曰,省疏具悉。卿旣無不可進之端,遄出肅命,則自無都政遷就之慮矣。勿復撕捱,從速上來察職。
忠淸監司書目,忠州呈,以副提學鄭澔辭職上疏上送事。啓。答曰,省疏具悉。玉署之長,不宜久曠,而連上辭疏,無意還朝,不亦過乎?至於背師一款,曾在戊寅冬,卿在諫職時,縣道陳疏之批,憲府啓辭之批,明示予意,則宜不敢復言,而前後之疏,每每提起,殊甚未安也。須勿固辭,從速上來察職。以上朝報
疊入侍時,知事趙泰采所啓,北漢樹木,當依南漢例禁界,而三千洞則曾有定奪之事,至於城底,則必定標,然後可以禁斷。自城外下至平坡,或一里或數里,觀其形勢,定其界限,禁伐長養,以備樵㸑緩急之用,何如?上曰,依爲之。又所啓,山城及北郊所造倉庫,殆至一百四十間,而間架狹窄,餉米容入,不過五萬石,故欲於山城內,更爲加造庫舍,擇幹事人,自明春始役,而公私營作,雖有禁令,此則不可不經紀,故敢達。上曰,此則與他役有異,依所達爲之,可也。以上備局謄錄
黃海監司留待引見時,黃海監司尹世綏所啓,臣有素所慨然於中者,惶恐敢達矣。凡殘郡癖邑,〈人〉皆厭避,銓曹亦不擇送守令,非但不能蘇殘,反致凋弊益甚,民久受困,思得文官牧宰者,在在皆然。況本道不尙文敎,專事武勇,人心之貿貿,有倍於他處。此後道內守令,在武弁則擇其聲望素著者差送,而必以文官出入侍從之人,間間差遣,則其於宣布惠澤之道,必有所益矣。上曰,雖文臣不擇人,則有不若武臣,而此在銓曹擇差之如何耳。世綏曰,名雖文臣,如以遐方未解者及未經淸顯之人,爲其守宰,則民皆失望。若以近侍,間間差遣,則民情有所倚恃,隣邑亦有忌憚,所益者多矣。上曰,銓曹間以侍從差遣好矣。吏曹謄錄
上在慶德宮。停常參,只晝講。
夜初昏,雷動電光,雨雹狀如榛子大。自一更至四更,電光。五更,流星出參星下,入南方天際,狀如拳,尾長三四尺許,色赤。
有政。兵批,以南五熏·尹濟萬·南宅夏付副護軍,以尹陽來付副護軍,以洪好人付副司果。以上朝報
晝講入侍時,特進官尹就商所啓,水原爲獨鎭之後,所屬良兵,除其諸般身役,只捧六斗米,其爲德惠,孰不感激?在前荒歲,軍民身役中,納米十二斗者,則例有蠲減之道,而至於納六斗者,以其本役,比他輕歇之故,未嘗有許減之規矣。今此軍兵等,所納六斗,不當減捧,而本府與他邑有別,今若以納六斗者,各減一斗之米,則所減之數,雖似不多,一家內四五人應役之類,蒙惠不些,臣不顧本廳物力之難支,敢此仰達矣。上曰,各減一斗可也。備局謄錄
吏批,以洪禹瑞爲校書校理,趙鳴鳳爲正言,梁廷虎爲黃海都事,尹陽來爲京畿都事,李眞儒爲校理,黃龜河爲副校理,魚有龜爲副校理。吏曹政單
晝講時,知事趙泰采所啓,北漢樹木,當依南漢例禁界,而三千洞則曾有定奪之事。至於城底,則必定標然後,可以禁斷,自城外,下至平坡,或一里或數里,觀其形勢,定其界限,禁伐長養,以備緩急樵㸑之資,何如?上曰,依爲之。
又所啓,山城及北郊,所造倉庫,殆至一百四十間,而間架狹窄,餉米容入,不過五萬石,故欲於山城內,更爲加造庫舍。擇幹事人,自明春始役,而公私營作,雖有禁令,此則不可不經紀,故敢達。上曰,此則與他役有異,依所達爲之,可也。
又所啓,北漢餉米,曾以四·五萬石爲限,運入事定奪矣。先已輸置者,至於二萬六千餘石而庫舍狹窄,今姑停運,待明春加造,以爲畢運之地,而卽今留庫之穀,亦不可無糶糴之擧。依前日陳達,楊州·坡州·高陽等三邑,自明春,當爲參酌分糶,而前頭追入之數,合計爲五萬石,則一年所分,必以一萬石,只分於三邑,則似不無民少穀多之弊,交河,亦是附近邑,一體分給,何如?上曰,依爲之。
又所啓,經理廳,只存名號,實無措手處,北郊庫舍營創之際,物力浩多,而只以備局取來若干銀布,立本料理,僅至畢役之境,而此外坐起廳,及員役所居之所,亦將鱗次添造,北漢九寺,亦有別堂庫舍營建之事,工力甚鉅,財力罄竭,未幾中輟,事甚可慮。前者,請得空名帖,補用於此等役事,而猶爲不足,今若加得五百張,則庶可完役,敢達。上曰,空名帖五百張,加給可也。
又所啓,北漢,將爲他日依歸之所,入接人民及僧徒,必顧護安接,而本廳,無他接濟之道,只以若干米斗,試才分給,其餘閑雜之類,將至數百,實難一一顧恤,此輩寄在山上瘠确之地,生理甚艱,流散相續,誠甚可慮。頃者,忠翊衛冒屬者三千名,自備局移屬本廳,而其中逃故雜頉甚多,卽今實數,不過數千,而此亦未盡査正也。此類,俱是從勳子枝,今若擺定賤役,則必有怨咨渙散之弊,寧爲仍屬本廳,名以守堞軍官,每年收布一匹,則渠輩,無呼怨之端,本廳亦可以補用於接濟僧俗之資,以此意,議于都提調,則亦以爲好,故敢達。上曰,依爲之。
特進官尹就商所啓,臣待罪水原時,稟于朝廷,鍊習卒伍,而其後莅任者,遵行不廢,故兵技精利,不惡都監,而不幸今年,猝値凶荒,至於沿邊,最被其害,頃聞府使金普澤之言,則民人之編於行伍者,請納軍裝於官府,將欲行乞於他境,故多般慰諭,姑爲留存云,其民事之遑急,槪可知矣。日昨廟堂,因金普澤疏陳,以賑廳米許賣事,有所覆奏,而但本府,無他錢布,其所發賣之價,亦難拮据。藉令貿得千餘石之穀,五萬餘口之民,勢難周救,且本府還穀,本來數少,今若無別樣顧恤之道,則實無濟活之策。大抵本府,以畿輔重鎭,朝家之平日倚重,非如他等,當此大無之歲,不可不別加軫念。臣曾觀西關還穀,最優於他道,今以千餘石,許給移轉,使之賙賑,俾免流散之患,則他日緩急,可責死長之義。臣以此意,就議於大臣,則亦以爲然,故敢此仰達。上曰,令廟堂稟處,可也。
檢討官黃龜河所啓,臣奉命往來嶺南,有所見聞於沿海者,敢此仰達。閏五月下去時,雨澤適中,禾穀茂盛,有登豐之望,自七月十三日二十四日,獰風暴雨之後,田畓各穀,大被損傷,民間遑遑,多有泣訴官門者,臣亦爲之慘然矣。及至歸路,目見農形,則間有稍勝者,與所聞有異,雖一邑之內,舒慘不同,或有風災之不及處,而至於嶺南,沿海各邑,尤甚被災云,以臣所見,畿湖不及於嶺南。大抵今年年事,可謂亢農,而通同論之,不免凶歉。當此之時,新舊逋欠,一時責徵,則荒歲殘氓,必難盡納,將至流散而後已,豈不可慮乎?臣於上來之後,似聞還上,舊未捧秩,則不可不停捧云。伏望特爲停捧,以示朝家軫念民隱之德意,不勝幸甚。上曰,令廟堂稟處,可也。以上出備局謄錄
上在慶德宮。停常參,只晝講。
夜五更,流星出奎星下,入西方天際。狀如拳,尾長二三尺許,色白。
下直,寧越府使金弘楨,金山郡守金楙。
刑曹參判金德基上疏。大槪,伏見判書李健命疏批,有李著亨供辭,令次官議處之命,臣不勝愧蹙。臣名旣入於著亨之供,臣於其時,有所疏暴,今無參涉覆奏之理,不得不仰籲。伏乞聖明,亟命鐫遞臣本職,回授無故之人,俾成命速擧,私分粗安,公私幸甚。入啓。答曰,省疏具悉。卿其勿辭察職。
左承旨南就明初度呈辭。入啓。給由。
左尹李弘述辭職上疏。入啓。答曰,省疏具悉。卿其勿辭,從速察職。
平安監司義州府尹書目,謝恩使一行,去月二十九日,渡江入去事。
副修撰魚有龜牌不進,罷職傳旨。傳曰,只推勿罷。
晝講。入侍,知事趙泰采,特進官尹趾仁,承旨金相稷,玉堂申思喆·黃龜河,假注書李廷傑,兼春秋洪道達,史官朴師益,武臣金命熙。
謝恩,副應敎洪致中。
兼司書李澤上疏。大槪,臣於諫臣再疏,又被其侵詆,決不可晏然於榮次,乞遞臣職,以快人心,以安愚分事。入啓。答曰,省疏具悉。爾其勿辭察職。
今日晝講時,副修撰魚有龜,更爲牌招察任事,下敎。
持平尹鳳朝上疏。大槪,負罪微臣,望斷榮塗,而柏府新命,遽降於杜門省愆之中,臣於此,固當竭蹶趨承,少伸分義,而第臣於向日李眞望疏批,有不勝悚蹙者。玆敢隨牌詣闕,悉暴私懇,伏乞聖明,亟命鐫遞臣職,俾安私分事。入啓。答曰,省疏具悉。爾其勿辭察職。
京畿監司書目,楊州呈,以兵曹參判李壄辭職上疏上送事。啓。答曰,省疏具悉。卿其勿辭,從速上來察職。
謝恩,副修撰魚有龜。
右議政金宇杭箚子。大槪,乞賜斥退,以答天譴,仍附所懷,以備察納事。入啓。答曰,省疏具悉卿懇。非時雷電,亶由否德,可移於相?況責免,本非美事,卿其安心勿辭,速出視事,以副予望。附陳事,當留意焉。仍傳曰,遣史官傳諭。
上在慶德宮。停常參·經筵。
右參贊宋相琦上疏。大槪,臣之本職與兼帶同春秋,俱有應避之嫌,而適遭私慽,未暇煩籲,纔過成服,今始陳乞,亟命該曹,照例處置事。入啓。答曰,省疏具悉。疏辭,令該曹稟處。
左承旨南就明再度呈辭。入啓。加給由。
政院啓曰,今日賓廳日次,兩司當爲來待,而或在外,或呈辭,或未肅拜,或引避退待,俱無行公之員,除在外引避外,呈告·未肅拜人員,竝卽牌招,以爲推移入侍之地,何如?傳曰,允。
備邊司啓曰,今日賓廳日次,坐起出令,而堂上進參者,只是二員,將不得備員入侍,事甚未安。除受由及陳疏受由,有公故人外,竝卽牌招察任,何如?傳曰,允。
獻納洪重休牌不進,依承傳罷職。
吏曹,說書李必重身死,侍從臣,別致賻。
兵曹口傳政事,司直金雲澤,司果洪錫輔·宋成明。
傳曰,大臣·備局堂上引見。
吏曹啓目,粘連。觀此右參贊宋相琦上疏,則以爲,臣之本職兼帶史館,與左議政金昌集,俱有應避之嫌,令該曹照例處置亦爲白有臥乎所,相避之法,在下當遞。宋相琦所帶右參贊及同春秋,似當許遞是白乎矣,重臣進退,臣曹不敢擅便,上裁,何如?啓依回啓施行。
兵曹口傳政事,司直宋相琦。
今日引見時,判府事李畬入來之意,遣史官傳諭事,榻前下敎。
左議政金昌集箚子。大槪,敢申危懇,冀收新命事。入啓。答曰,省箚具悉卿懇。前箚之批,已悉予意矣。卿胡不體予倚毗之誠,巽讓至此耶?心甚愕然,無以爲諭。今玆雷異,職由涼德,卿之引咎,無已太過?卿其須念盡瘁之義,安心勿辭,卽起視事,用副虛竚之望。仍傳曰,遣史官傳諭。
備忘記,大臣之退處鄕里,已非事體之所宜。況旣往之事,予不曾留在胸中,則於卿,更無惶恐不安之端,須體至意,安心入城事,遣史官,傳諭于崔判府事,與之偕來。
吏曹啓曰,臺諫有闕,政事,取稟。傳曰,明日爲之。
刑曹參判金德基上疏。大槪,父病危篤,扶護煎灼之中,天牌下臨,不得不隨牌來詣,敢暴情實,乞罷職名,且治臣罪事。入啓。答曰,省疏具悉。卿其勿辭,救護父病。
政院啓曰,判府事李畬,來詣賓廳矣,敢啓。傳曰,引見。
司直金鎭圭辭職上疏。入啓。答曰,省疏具悉。日昨誨責,欲其察病加藥,本非棄而不用之意也。且卿掌試而秉心以公,當官而思盡職事,是固可尙矣。取長,自是用人之道,卿其勿復控辭,速出察任。
引見時,掌令兪崇所啓,臣身居臺職,自犯朝禁,揆以廉義,決不可抗顔仍據於言議之地,而三日之內,四辱恩召,迫於嚴命,黽勉就列,入侍前席,冒當處置,反省慙恧,無地自容。至如獻納洪重休之前後投疏,語意悖謬,其護私黨力戰公議之狀,甚可惡,其在臺體,所宜糾劾,而顧臣冒禁之失,不暇自處,其何可論列是非,重貽嗤點乎?以此囁嚅,泯默而退矣,追聞物議,以重休之不卽竝劾,大加罪斥,至有駁正之論,臣之當論不論之責,實所難免,尤豈可一刻仍冒臺次乎?請命遞〈斥〉臣職。上曰,勿辭。退待物論。
正言趙鳴鳳所啓,請還收罪人河,減死定配之命,更加嚴刑得情,依律處斷事。上曰,勿煩。又所啓,請還收罪人權卨,定配之命,更付有司,嚴加究覈,期於輸情事。上曰,勿煩。又所啓,請還收柳赫然·李元禎等,復官之命事。上曰,亟停勿煩。又所啓,獻納洪重休,日昨疏語,極其謬戾,其藉重聖敎,䝱持臺閣,曲護私黨,力戰公議之狀,誠甚可惡,而及夫諫臣·儒臣,或疏或避,論斥備至,則在重休之道,固當恭俟物議,自處之不暇,而又復投疏詆辱,言者更無所憚,今日朝廷,雖曰不尊,豈可肆行黨習,若是無嚴乎?不可無糾正之道,請獻納洪重休罷職。上曰,不允。
引見時,大司成尹趾仁所啓,臣方待罪賓客之任,故惶恐敢達矣。臣竊伏聞,前侍直金載海,以經學之人,有士友之望。頃在翊衛司,連入侍講,開發文義,多所裨益,春宮,時賜問難,且致眷意,故朝紳之間,不無期待之意,大臣,亦於榻前,有所陳達矣。意外臺章,未知何爲而發,其所論一條,則乃不參門生疏也,又一條,則爲姑母服也。不參疏曲折,雖未能詳知,此豈爲削版之罪,而至姑母服,則士友之間,皆稱其善處,義未嘗有咎之者。故其時臺避,亦有所伸辨,而載海,因此呈遞職名,豈不可惜乎?今此都政,如有翊衛司窠闕,更令擬差,以出入胄筵之地,似不無所益,故敢此仰達。上曰,其時臺啓之過當,予之所知也。翊衛司之窠,更爲擬入事,分付可也。以上朝報
引見入侍時,右議政金昌集所啓,故相臣洪命夏妻,自朝家廩給顧恤矣。今纔喪出,將爲發靷云,曾前故相臣李厚源妻喪,有喪需擔軍題給之事云,今亦依此例,喪需,令該曹參酌題跲,擔軍,亦令該曹定給,何如?上曰,依爲之。備局謄錄
吏曹啓曰,今日開坼坐起,考見各道褒貶啓本,則明川府使南泰徵,以五考守〈令〉,二次居中,德川郡守閔聖基,以十考守令,三次居中,中間雖因赦令蕩滌,依法典罷黜,已有前例。順川郡守吳盛載,居昌縣監全爾樟,因喉司之啓,以當置下考,而置之中考,請推考道臣,則事體所在,不可仍置,四邑守令,竝罷黜,何如?傳曰,允。吏曹謄錄
入侍時,右議政金宇杭所啓,頃日春塘臺擧動時,罷陣命下之後,訓將,在闕內,祗受標信,未及出門,而在陣中軍,徑先罷陣云。結陣罷陣,必待大將號令,自是軍法,何可不待將令,徑先罷陣乎?事之驚駭,莫此爲甚。聞中軍,以爲以此汰去,常時紀律不嚴,以致如〈此〉,大將難免其責。此事關係重大,而亦不上聞,直爲汰去,尤涉疎緩,訓鍊大將李基夏推考,中軍李溶,拿問定罪,何如?上曰,大臣之言,誠然矣。大將推考,中軍拿問可也。訓局謄錄
韓城君李基夏所啓,今年春間,以都監軍餉色銀錢偸失之故,典守庫直,使捕廳推問事,草記稟達,移送于捕盜廳,已累月矣。今聞捕盜大將之言,則累次杖問,終始不服,事涉冤枉,分布窺伺,尙未期得云。軍餉銀錢,趁未充入,揆以事體,殊甚未安。其在推出之道,宜有方便之策,故其時典守庫直及守直軍兵等處,姑爲分排責徵,則每人不過銀八九兩,錢六七兩矣。各其名下,懸錄所納之數,待其正犯捕捉之後,以爲還給之計,而此是曾爲草記之事,故敢此仰達。在囚庫直,還送于都監,一體分徵事,分付捕廳,何如?上曰,依爲之。上同
工曹啓曰,本曹所管各津津船中,三田渡改槊四隻,新造一隻,新川津新造二隻,漢江改槊二隻,新造一隻,楊花渡新造一隻,改槊三隻,今年限滿,故長桔價本,商賈處出給,而三田渡·新川等津船,所入長桔則夏間流下,纔已造船,而漢江·楊花渡等,改槊新造所入長桔,當其曳出之時,適値灘淺,尙未運下,商賈人處,今方催督,而勢將待流下,以爲改槊新造之意,敢啓。傳曰,知道。出戶曹謄錄
引見時,右議政金宇杭所啓,此乃忠淸監司宋正明狀啓也。以泰安郡守朴纘新牒報內,本郡有延礽君房買得田畓,其近處鹽盆,元不入於買得之中,而宮差瞞告宮家,橫奪收稅,以致鹽稅漸損,上納銀子,無路充數云。本道鹽鐵,無論諸宮家,各衙門所屬鹽盆,盡歸於地部,意非偶然,而況泰安鹽盆,本不入於宮庄買得田畓之中,則宮差瞞告侵奪之擧,殊甚不當。依前屬之鹽鐵事,請令廟堂稟處矣,鹽盆,旣不入於宮庄買賣之中,則不宜任其侵奪,依狀請施行,何如?上曰,依爲之。上同
又所啓,諸道年事,秋成後,以所聞言之,嶺南稍勝,間或有沿海被災之邑,而本道,各樣穀物有裕,自可賙給,而湖南,山郡外,沿邑特甚,當此秋節,流散相續,若至明春,則將無孑遺矣。財力,道臣可以料理賑資,且有山城軍餉,當爲次次移轉,如其不足,則嶺南之穀,亦可移轉,其於賑民之道,不無措手之路。至於京畿·湖西·沿海之地,未免大殺,兩道監營,本無財力,必須自朝家料理顧濟,然後可無捐瘠之患,而見今賑恤廳米,則有十萬餘石,開春後,當爲賑貸飢民矣。災邑之無土飢民,及流丐之不入於還上分給者,不可立視其死,則守令,必有自備穀物,然後可以救活,故請貸錢布,而賑廳,所儲不多,不得許貸,國家蓄積,本自窮民出,如此之時,捐出救民,豈非惠政也?戶·兵曹封不動綿布,其數頗優,臣以不計封不動,除出許貸之意,議于戶·兵判,則亦以爲可,更議有司之臣,酌定數爻,單子啓下,移送賑廳,許貸兩道,以爲存本賑民之地,似爲宜當,敢達矣。上曰,湖西·京畿尤甚邑,豈無顧恤之道乎?依所達爲之,可也。上同
行大司成尹趾仁所啓,平壤城池修築時,監董將校宜有論賞之擧,而其時監司李濟,因被罪罷歸,未及狀聞矣。雉堞畢役之後,自朝家宜施賞典,而今聞新監司閔鎭遠,以稟議大臣之語陳達,自上以觀勢修築,徐徐卒役爲敎矣。前監司李濟,盡心國事,莫重城役,兩年之內,得以告畢,而監董之人,亦多功勞,若待雉堞畢役之後,則勢將延拖,似聞其中一二人,已爲身故云。其在賞不踰時之道,宜令本道,趁卽啓聞論賞,故敢達矣。上曰,城役時,監董將校,令本道監司,狀聞可也。
右議政金宇杭所啓,此則開城留守金演狀啓也。本府風災之後,失稔最甚,許多軍額,擧將流散,各樣軍布,早賜量減,以爲保存之地,本土飢民外,流丐坌集,自前有之,而明春救濟,束手無策。加以大興山城,僧徒及募民,幾至七百餘名,居於石确之地,多食軍餉,値此大無,渙散可慮,而無他財穀,可以賙賑,空名通嘉善·折衝·察訪等帖,各一百丈下送,則庶爲貿穀分賑之資云矣。風災以後,失稔如此,而他無白給賑救之道,空名通嘉善·折衝帖,各一百丈,依狀請成送,何如?上曰,察訪帖則前已防塞,此則勿送,通嘉善等帖,依所達許給,可也。
又所啓,此則乃京畿監司洪萬朝狀啓也。凡係拯民之事,一切停止,然後庶可安接。在前凶年,久遠奴婢田畓詞訟及推奴徵債,竝皆停止,今亦限明秋停止爲請矣。他道皆已停止,依狀啓施行,何如?上曰,依爲之。
又所啓,江防營,軍餉不足,故以安興軍餉六千石,曾已移給矣。其後松都米,請得在於海西者,與海西相換,三千石,自松都旣已運來,三千石,自所江將爲運來,而明春賑救,專靠安興貢津軍餉,則三千石之米,何可移送於他處乎?已令所江,勿送船處,當以兩西穀物,推移代給,安興米三千石,則仍留勿送,何如?上曰,如是則好矣。
又所啓,此則忠淸監司宋正明狀啓也。泰安郡守朴纘新牒報內,本郡所在延礽君房田畓及司僕寺屯庄,請依民田例,自本郡踏驗,執災應稅云。本郡値此無前之凶,雷同被災,而宮田畓,獨不入於蠲稅之中,則屯民之呼冤離散,勢所必至,一依民田例,踏驗執災,而依地部應稅例,出稅後,亦以皮穀磨鍊,使其宮舍音及司僕屯長等,收合上納,且諸宮家各衙門田畓,雖値凶年,別將差人,不分實災,一依常例,白地責稅,憑藉作弊,民不支保。此亦一依公田收稅之規,各自本官,從實踏驗,區別災實,使之收稅,直爲上納,諸宮家各衙門別將差人等,勿爲下送,以除一分民弊爲請矣。諸宮家各衙門田畓,折受收稅,與買得收稅,多少不同,自有流來定式,則其一依公田收稅之請,有不可許,至於差人下去,誠有弊端。依湖南例,今年勿爲下送,何如?上曰,依公田收稅事,不可許施,差人,則依全羅道例,勿送可也。
又所啓,此則江華留守趙泰老狀啓也。本府各倉儲置米太,上年移轉,今年還上,分給之際,以年條久近,次第傾庫,則九庫雨漏處,積置之穀,或有半腐朽,或有永腐朽,元無形體簸揚飛去者,及鼠子之損害者,皆爲量縮,年條旣久,傷損如斯。自庚戌以後,年久米太之傾庫量縮者,皆爲啓聞蕩減,或以耗穀充上,皆不徵出典守之人,今此量縮,米三十一石六斗零,太五石一斗零,何以處之乎?腐朽米太,旣是不可食之穀,則不可載錄於文書,依前蕩減,前頭移轉耗穀充上事,令廟堂稟處矣。量縮蕩減與腐朽米,以耗穀充上,旣有前例,依狀請施行之意,分付,何如?上曰,依爲之。以上出備局謄錄
上在慶德宮。停常參·經筵。
夜四更五更,西方有霧氣,如火光。
假注書柳綎出使,代以鄭錫三爲假注書。
左承旨南就明三度呈辭。入啓。遞差。
吏曹啓曰,來初十日,都目政事,爲之之意,敢啓。傳曰,知道。
政院啓曰,掌令兪崇,引嫌經宿,尙未處置,事甚未安。除在外外,呈告人員,卽爲牌招,以爲處置之地,何如?傳曰,允。
大司諫趙道彬就職後初度呈辭。入啓。給由。
傳曰,史官二員待命,騎馬六匹立之,監試覆試一二所內摘奸。
府前啓,請還收黃順中絶島定配之命,仍令該曹嚴鞠得情,依律處斷事。請還收柳赫然·李元禎等,依前判付施行之敎,仍令王府,更考文案,明覈處斷事。新啓,引嫌而退,不卽劾糾,旣有所失,揆以臺體,勢難仍冒,請掌令兪崇,遞差。答曰,不允。處置事,依啓。
院前啓,請還收罪人河,減死定配之命,更加嚴刑得情,依律處斷事。請還收罪人權卨定配之命,更付有司,嚴加究覈,期於得情事。請還收柳赫然·李元禎等,復官之命事。請前獻納洪重休罷職事。入啓。答曰,勿煩。
吏曹啓曰,今日開坼坐起,考見各道褒貶啓本,則明川府使南泰徵,以五考守令,二次居中,德川郡守閔聖基,以十考守令,三次居中,中間雖因赦令蕩滌,依法典罷黜,已有前例,順川郡守吳盛載,居昌縣監全爾樟,因喉司之啓,以當置下考,而誤置中考,請推道臣,則事體所在,不可仍置,此四邑守令,竝罷黜,何如?傳曰,允。
吏批,以鄭維升爲堤川縣監,趙尙絅爲說書,申思喆爲獻納。
上在慶德宮。停常參·經筵。
夜五更,金星入太微垣左掖門內。
注書沈尙鼎病,代以李齊恒爲假注書。
假注書鄭錫三出使,代以李挺淵爲假注書。
注書柳綎書啓,臣承命馳往于渼沙里,判府事崔錫鼎所住處,傳宣聖旨,則以爲,臣罪負至重,情地惶憫,泯泯屛伏,喘息僅存,惟有犬馬之戀,長懸魏闕之下,忽於千萬夢想之外,特降備忘,宣示開釋之意,至以旣往之事,予不曾留在胸中爲敎,仍遣史官偕來,臣跪拜莊誦,驚隕震惕,五情迷錯,不覺感淚之隨迸也。顧臣辜恩抱罪,情實未白,今雖歲月滋久,集木之衷,常若被譴之初。今於恩旨之下,祗增兢慓,氷炭交中,靡所容措。當俟心魂少定,謹以文字,仰暴區區之危悃云。大臣今無入城之意,而臣旣承偕來之命,姑爲仍留之意,敢啓。傳曰,知道。
左議政金昌集箚子。大槪,敢陳私懇,冀蒙矜許事。入啓。答曰,省箚具悉卿懇。卿其依箚辭,安心往來焉。仍傳曰,給由馬,澆奠牀備給。
吏曹啓曰,臺諫有闕,政事,取稟。傳曰,都政差出。
判府事李畬箚子。大槪,冒陳苦懇,乞寢分付恩典事。入啓。答曰,省箚具悉卿懇。今玆家舍擇給柴炭輸送之命,意非偶然,卿其須體至意,安心勿辭焉。仍傳曰,遣史官傳諭。
上在慶德宮。停常參·經筵。
侍講院啓曰,敬寧殿冬享大祭,王世子親行事,下令矣。分付該曹,擧行,何如?傳曰,允。
京畿監司書目,楊州呈,以判府事李濡上疏上送事。啓。答曰,省疏具悉卿懇。前後之批,已悉予意,復何多誥?當此論議多歧,傾軋成習之日,一被誣詆,輒皆退歸,則必至於朝廷空虛,朝廷空虛,而能爲國乎?以卿體國之誠,胡不念及於斯,而棄予邁邁耶?殊非所望於大臣者也。日呈十章,斷無允許之理,卿其亟回遐心,卽日入城,用慰予思想之心。仍傳曰,此批答,偕來史官傳諭。以上朝報
濟州牧使狀啓。傳曰,壓死人等,令本州恤典擧行,而一島被災此酷,民事誠甚悶慮。待牧使畢巡審狀聞,劃卽移粟,以爲濟活之地事,言于備局。
上在慶德宮。停常參·經筵。
下直,鉢浦萬戶李慶肇。
大司諫趙道彬再度呈辭。入啓。加給由。
成均館官員,以同知館事意啓曰,今九月初九日,儒生課製,當爲設行,而大提學宋相琦,大司成尹趾仁,俱入試所,限內不得爲之,今月內,無故日退行之意,敢啓。傳曰,知道。
判府事崔錫鼎上疏。大槪,屛伏省愆之中,忽承招來之恩諭,驚惶感激,罔知所以容措。顧臣負犯至重,情地兢蹙,不敢晏然趨命。伏乞亟寢召旨,掇還史官,俾臣得以畢命田里,以安賤分。道臣出巡,不得由縣道封章,謹此直呈事。入啓。答曰,省疏具悉卿懇。頃年藥院之事,卿之本情,豈不出謹哉?況予旣以不曾留在爲敎,則今無不安之事,有何難進之端?卿其安心勿辭,卽日入城,用副至望。仍傳曰,此批答,偕來史官傳諭。
假注書徐宗廈狀啓,臣祗受聖批,宣諭于判府事李濡,則以爲,臣疏哀籲益切,而天聽愈邈,聖批慰勉益勤,而臣心愈蹙,旣無許副危懇之望,徒積違忤隆命之罪,仰跼俯蹐,靡所因極,只增惶隕悶塞,罔知所以爲對云。大臣無造朝之意,臣則旣承偕來之命,姑爲仍留之意,馳啓事。
上在慶德宮。停常參·經筵。
夜一更,流星出危星下,入西方天際,狀如拳,尾長三四尺許,色赤。
下直,宣川府使李瀗。
大司諫趙道彬三度呈辭,及右承旨金相稷再度呈辭。入啓。遞差。
判府事李頤命鍼灸呈辭。入啓。給由。遣鍼醫看病。
政院啓曰,明日宗廟修改時,戶曹堂上一員當爲進參,而判書趙泰耉,參判梁重廈,以監試覆試官,方在試所,無推移進去之員,今日新除授參議任埅,卽爲牌招察任,何如?傳曰,允。
假注書鄭錫三書啓,臣敬奉聖批,傳諭于判府事崔錫鼎所住處,則以爲,臣初承別諭之旨,惶感罔措,謹暴衷情之所蘊,封進疏章,一倍悚惕,不知所出云云。大臣疾患方苦,姑未入城,臣旣承偕來之命,仍留之意,敢啓。傳曰,知道。
謝恩,戶曹參議任埅,右承旨李世最。
同副承旨朴彙登初度呈辭。入啓。給由。
司直李廷濟上疏。大槪,臣於星州別遣御史之差遣之命,有應避之嫌,不可冒當査按,冀蒙遞改事。入啓。答曰,省疏具悉。爾之明敏,必能詳按獄事,故有差遣之特敎矣,應避之嫌如此,情理亦可矜念。御史之任,許遞焉。
都政。
兵批,以李義復爲宣傳官,李潚爲兼五衛將,宋英俊爲同知中樞府事,張湬爲晉州營將金善逸爲吾叉浦僉使,趙震文爲黔毛浦萬戶,任勖爲訓鍊僉正,申翊夏爲兼內禁衛將,安宗大爲都摠都事,沈益漢爲兼五衛將,李重昌爲中樞府都事,李世檀爲平山萬戶,崔世華爲赤梁僉使,朴世雄爲許沙浦僉使,洪震雄爲古群山僉使,裵泰期爲訓鍊副正,尹世赫爲都摠經歷,呂必容爲曹司衛將,金楺付副司直,朴權爲都摠府副摠管,徐命遇爲四山監役。以上朝報
禮曹啓曰,因本曹初試,醫科初試入格人李齊密拔去事,允下矣。原榜目中,付標以入之意,敢啓。傳曰,知道。禮曹謄錄
吏批,以尹明運爲廣興守,洪禹偁爲玄風縣監,沈瑞爲司畜別提,洪禹采爲司饔僉正,許增爲儀賓都事,鄭錫圭爲工曹佐郞,呂必禧爲兵曹佐郞,李師尹爲司䆃直長,李以泰爲尙衣別提,李天耆爲刑曹正郞,申鍴爲尙衣僉正,尹明遠爲禮賓直長,李泰鎭爲軍資奉事,尹扶爲刑曹正郞,申思喆爲副修撰,金世遇爲繕工直長,柳遵爲宗簿主簿,金東弼爲兵曹正郞,李以泰爲監察,沈瑋爲禁府都事,李焌爲司藝,尹鳳朝副校理,洪彦度爲氷庫別提,趙斗彬爲平市令,徐宗揆爲平市直長,金楺爲中學敎授,黃龜河爲校理,李明弼爲戶曹佐郞,李集爲尙瑞直長,李澤兼校書校理,柳綏爲司宰奉事,柳鳳協爲軍資主簿,金弘權爲氷庫別提,鄭道顯爲司䆃主簿,李雨臣爲尙衣別提,朴良漢爲司僕主簿,金東翼爲典牲主簿,李通一爲引儀,安相元爲尙瑞直長,李世雲爲刑曹佐郞,洪禹瑞爲軍資正,安重弼爲持平,洪彦度爲長興主簿,尹鳳朝爲獻納,趙尙絅爲司書,南世珍爲掌令,崔昌朝爲濟用奉事,魚史忠爲高原郡守,金鎭望爲長水縣監,任守經爲同福縣監,權始經爲晉州牧使,柳百乘爲順天府使,崔沈爲懷德縣監,沈喜雄爲德川郡守,鄭守松爲順川郡守,金始鑌爲居昌縣監,郭萬績爲延安府使,鄭纘述爲鎭海縣監,趙囿春爲雲峯縣監,田萬春爲咸安郡守,崔日陞爲雲山郡守,朴泰魯爲明川府使,趙正萬爲成川府使。
上在慶德宮。停常參·經筵。
午時未時,日暈。夜二更三更,電光。
傳曰,連觀朝報,呈告紛紜,殊涉未安,更加申飭。
同副承旨朴彙登再度呈辭。入啓。遞差。
都承旨兪命雄,左承旨黃一夏上疏。大槪,臣等於宰臣之疏,有不可獨爲晏然者,乞遞臣等之職,以安私分事。入啓。答曰,省疏具悉。卿等別無所失,勿辭察職。
右承旨李世最上疏。大槪,臣於宰臣之疏,有不敢晏然於職次者,乞賜鐫遞,以安私分事。入啓。答曰,省疏具悉。爾無所失,勿辭察職。
謝恩,同副承旨洪禹瑞,尙瑞直長李集。
吏曹判書黃欽,兵曹判書趙泰采初度呈辭。入啓。給由。
監試覆試一二所,出榜詣闕。
全羅監司書目,乞寢麥秋前仍任之命,以幸公私,兼陳民事切急之狀,令廟堂特爲依施事,上疏上送事。答曰,省疏具悉。疏辭令廟堂稟處,卿其勿辭,盡心賑政。
謝恩,知事宋相琦,兼輔德洪致中,延安府使郭萬績。
都政。
兵批,以元德龍爲淸城僉使,以沈之海爲咸鏡南道虞侯,以李顯道爲守門將,以金德基付同知中樞府事,以申命徵爲美錢僉使,以韓㻋爲部將,以朴彙登付副護軍,以金垕爲宣傳官,以柳澨爲中樞都事,以金兌吉爲守門將,以鄭龜瑞爲部將,以宋琢爲宣傳官,以羅晩齊爲惠山僉使,以邊尙績爲武臣兼宣傳官,以郭氣和爲訓鍊判官,以洪啓賢爲宣傳官,以裵舜佑爲宣傳官,以李重昌爲都摠都事,以崔烷爲訓鍊院正,以趙德基爲都摠都事,以鄭淵爲訓鍊判官。
吏批,以李文興爲司諫,洪禹瑞爲應敎,權忭爲副校理,金熙潤爲軍資主簿,金養謙爲禁府都事,李仁復爲禁府都事,朴師淵爲引儀,金相斗爲義盈主簿,柳萬重爲典籍,洪致中爲輔德,尹趾仁爲同義禁,洪好人爲弼善,任泂爲兵曹佐郞,金相斗爲監察,尹聖瑀判官,林世弼爲典籍,金萬亨爲奉常主簿,宋茂錫爲司僕主簿,朴弼文爲義盈庫簿,李齊尙爲禮賓主簿,金鼎熙爲北部主簿,趙正綱爲禮賓別提,金漢齡爲歸厚別提,柳重起爲司畜別提,任璟爲氷庫別提,金取魯爲說書,朴光一爲王子師傅,金辰錫爲泰陵參奉,邊俠爲東部參奉,閔承洙爲童蒙敎官,沈世俊爲泰陵參奉,南胤寬爲中部參奉,李溭爲崇陵參奉,尹鳳儀爲寧陵參奉,李溥爲英陵參奉,朴弼彦爲徽陵參奉,李重國爲殷山縣監。
御營廳啓曰,本廳敎鍊官朴臣相,昨日政,移拜淸城僉使。其爲人伶俐,且解軍務,而北漢所上槍劍及長篇箭·弓子等物,今方全委造作,時未完畢,付之生手,亦甚可慮。在前如此之人,啓請仍存,非止一再,朴臣相僉使之任,令該曹依前改差,仍爲使於軍門,何如?傳曰,允。承傳謄錄
禮曹啓曰,來甲午式年文武科初試,以明春退行事,啓下矣。館試滿三百點者,自九月十六日,十二月晦日至,加二十點,許赴科擧,擇日後,明年正月初一日爲始,次次加點,分付,何如?傳曰,允。出禮曹謄錄
宗親府郞廳,以有司堂上意啓曰,本府,名雖上司,疲弊莫甚,不成貌樣矣。頃因聖敎,量外加耕五六處,啓下折受,而其後,或因本官之陳弊,或因道臣狀聞,相繼革罷,其餘數三處,所受零星,補用無幾,殆無自上軫恤之盛意,而近來空閑處,絶無聞知,迄未得望呈代受矣。得聞全羅道淳昌上下置面,有量無主加火田畓云,故移文本官,以探其的,則回報內,果以無主空閑處,成冊上送矣。屬於本府,以爲收稅補用之地。且慶尙道金海·昌原接界,伏在草場田,曾自本府,旣已折受,而員內加耕,係是本府句管處,故甲量以後,加耕田畓,則竝屬本府,使之收稅事,啓達蒙允矣。厥後本官,靳於出給,瞞報道臣,至於狀聞,而該曹以爲,員內加耕,雖以無主懸錄,其中有民田入於稅租者,則不可混同打量,令本官區別,民田之入於元結者,則打量安徐事,覆啓允下,尙未擧行矣。蓋疆域之內,尺地寸土,莫非民人所耕收案之所錄,而至於量外加耕,諸宮家·各衙門折受何限,而未聞以此安徐者。以其本官之瞞報,仍而棄之,適中其願,事甚無謂。所謂加耕,雖入於收稅中,與元田有異,本府折受,不過免稅,則民田一款,非所可論,兩邑草場各庫,員內元結外,量無主加耕田畓,則令該曹竝爲頉減於收案事,更爲分付本道,何如?傳曰,竝姑安徐。出戶曹謄錄
上在慶德宮。停常參·經筵。
假注書李廷傑病,代以李明誼爲假注書。
傳曰,明日晝講爲之。
院前啓,請還收罪人河,減死定配之命,更加嚴刑得情,依律處斷事。請還收罪人權卨定配之命,更付有司,嚴加鉤覈,期於輸情事。請還收柳赫然·李元禎等,復官之命事。請前獻納洪重休罷職事。新除授行大司諫權㥩,時在忠淸道韓山地,司憲府掌令南世珍,時在平安道殷山任所,竝斯速乘馹上來事,下諭。答曰,不允。下諭事,依啓。
謝恩,弼善洪好人,司書趙尙絅。
謝恩,說書金取魯。
禮曹判書閔鎭厚上疏。大槪,臣之姓名,累入於擊錚人訟冤之章,有辱朝廷,不可晏然,敢此自列,乞蒙鐫遞事。入啓。答曰,省疏具悉。卿其勿辭,安心行公。
校理黃龜河上疏。大槪,今日爲謝新命,侵曉早起,重觸風冷,感傷非細,實有頃刻難保之憂,玆敢疾聲仰籲,伏乞聖慈,俯諒病勢之難强,亟遞臣職,俾得安意調治事。入啓。答曰,省疏具悉。爾其勿辭,調理行公。
傳曰,秋曹劇地,長官不宜久曠,而判書李健命,疏批已下,無意行公,殊涉未安,各別申飭。
知事宋相琦,戶曹判書趙泰耉上疏。大槪,臣等昨日出榜之時,有矇然不察之失,乞遞臣等之職,以安私分事。入啓。答曰,省疏具悉。其所違錯,不至大段,卿等勿辭行公。
上在慶德宮。停常參,只晝講。
吏曹判書黃欽,兵曹判書趙泰采再度呈辭。入啓。加給由。
傳曰,明日晝講爲之。
晝講。入侍,知事閔鎭厚,特進官崔錫恒,承旨洪禹瑞,玉堂洪致中·魚有龜,假注書李明誼,兼春秋洪道達,史官朴師益,武臣閔純。
文學南一明上疏。大槪,臣之老父,近因外感,症情非細,昨纔脫直歸護,方欲陳章乞免之際,卽因本院上番之闕直,召牌儼臨,怵畏分義,不敢不來詣闕外,而顧臣情理,決無離側就直之勢,玆敢陳章徑退,伏乞聖慈,亟遞臣職,俾得救護事。入啓。答曰,省疏具悉。爾其勿辭,救護父病。
傳曰,護軍朴權,吏曹參判李晩成,或受由在外,或任便下鄕,上來無期,事之未安,莫此爲甚,自本院各別申飭。
院前啓,請還收罪人河,減死定配之命,依律處斷事。請還收權卨定配之命,更付有司,嚴加鉤覈,期於輸情事。請還收柳赫然·李元禎復官之命事。請前獻納洪重休罷職事。新啓,近來守令之擅殺人命,實爲今日之痼弊,而谷山府使尹廷舟,爲人顚妄,處事悖謬,莅任之後,無一善狀,惟以濫刑剝割爲能事,以其出行時,籃輿軍趁不出待之故,捉致該里士人,酷刑致斃,事之寒心,莫此爲甚。如此蔑法憯毒之人,不可一日仍置於字牧之任,以貽生民之害,請谷山府使尹廷舟,拿問定罪。答曰,不允。
假注書李挺淵出使,代以金鎭商爲假注書。
忠淸道監司書目,臣之情理,決難久在職次,敢陳乞免之章,兼附三件給災之請,特賜允許,以慰一路民事事,上疏上送事。啓。答曰,省疏具悉。疏辭,令廟堂稟處,卿其勿辭,抑情察職。以上朝報
今日晝講入侍時,知事閔鎭厚所啓,南漢山城近處,自守禦廳,買取田土,初出於大臣之建白,而臣亦曾有所達矣。此實古人屯田之義,在山城,實爲關緊,故臣不拘畧少,連續買取,而外方田畓,亦有略干買取者。此則蓋欲漸減軍需保之計也。此等田畓,宜有免稅之擧,而逐日陳達,太涉煩瑣,一從本廳公文,每許免稅之意,分付戶曹,何如?上曰,依所達爲之可也。守禦廳謄錄
又所啓,彼中所送文書中,御寶補畫不精之故,累有申飭之敎矣。蓋聞補畫時,例使畫員爲之,而畫員全昩篆法,如此云。承文院,有所謂篆文書寫官,無所事而食料而已,校書館篆文官,亦不過模寫印文。今若以兩篆官之廩料,移給畫員中聰敏者,逐朔取才,差等付之,則貧殘畫員,必有興起之效,補畫之事,可無不精之弊,故敢達矣。上曰,依所達爲之。每見補畫,或細或大。若精作一本,以爲樣子,則似好矣。鎭厚曰,此由於渠輩不知篆法之致云,故欲如是變通矣。渠輩稍習篆字,則前頭補畫時,移出一本,仍令精補,謹藏曹中,臨時取法事,當依聖敎爲之矣。上曰,唯。鎭厚曰,畫員,無所處家舍,故朝家,曾以籍沒之家劃給,而渠輩疲殘,不得守護,今則幾至毁圯云。頃年廟堂,以各司直房,勿爲借入事,入啓定奪,而近來借入,猶夫前日,殊甚不當矣。禮曹有三處直房,梨峴稍遠,洞口內新門內,則隨其空閑,使畫員輩入處。勿借之禁令,更加申飭,前日劃給之家,自本曹從便處置,何如?上曰,依爲之。
又所啓,頃日春宮儀注中,侍衛字,自上點下政院,仍有治罪該吏之擧,不勝惶恐。蓋五禮儀則書以侍衛,而考見久遠謄錄,則有書以陪衛處,且兵曹節目,亦以陪衛書之云。今宜有一定之規,故敢稟。上曰,五禮儀,因云侍衛,而陪衛之稱,亦或有中間定奪之事耶?鎭厚曰,必有定奪之事,而無以詳知矣。上曰,若從五禮儀,則兵曹當改以侍衛,若以兵曹爲準,則禮曹亦當稱以陪衛,何以則爲可耶?禮判,陳以所見。鎭厚曰,舊謄錄及兵曹節目,皆作陪衛,從之固好,五禮儀之文,則明知侍衛之稱,亦似不至於未安。今此稟達,實出從一定式之意,有何別樣所見乎?上曰,兵曹節目,旣稱陪衛,則禮曹不必異同,一體以陪衛書之可也。出禮曹謄錄二條
又所啓,廣州府尹朴鳳齡,頃遭慘慽,且有身病,累呈辭狀,而備局不許遞改,則稱以待罪,出舍私次,凡係官務,一切抛廢,至於軍餉還上之來納者,亦不收捧,故中軍,不得已報于廟堂,其在事體,誠極未安。宜有各別警責之道,故敢達。上曰,朴鳳齡,必欲遞職,不捧軍餉,誠甚不當,姑先從重推考,可也。出備局謄錄
上在慶德宮。停常參,只晝講。
下直,臨陂縣令徐宗悌,龍媒僉使金元顥。
假注書李齊恒出使,代以權宏爲假注書。
備忘記,今年災荒,湖西最甚,畿甸同然,而根本之地,亦宜軫念,發帑藏補賑,其可緩乎?今下銀子一千兩,下送湖西,八百兩,下送畿營,用示予如保赤子之意。
昨日晝講時,今番大小科放榜時,勿爲遊街事,榻前下敎。
府前啓,請還收黃順中絶島定配之命,仍令該府,嚴鞫得情,依律處斷事。請還收柳赫然·李元禎等,依前判付施行之敎,仍令王府,更考文案,明覈處斷事。入啓。答曰,勿煩。
晝講。入侍,知事趙泰耉,特進官尹就商,承旨柳泰明,玉堂洪致中·魚有龜,假注書權宏,史官金在魯·朴師益,武臣南巘。
吏曹,高山察訪李孝根身死,曾經臺侍,啓。別致賻。
院前啓,請還收罪人河,減死定配之命,更加嚴刑得情,依律處斷事。請還收罪人權卨定配之命,更付有司,嚴加鉤覈,期於輸情事。請還收柳赫然·李元禎等復官之命事。請前獻納洪重休罷職事。請谷山府使尹廷舟,拿問定罪事。入啓。答曰,不允。末端事,依啓。
判尹尹趾仁上疏。大槪,千萬夢寐之外,忽被京兆寵擢之命,驚惶震懼,罔知所出。玆不得不冒萬死,悉暴醜陋無用之狀,伏乞將臣新授職秩,竝賜還收,以重官方,以安賤分事。入啓。答曰,省疏具悉。今玆陞擢,意非偶然,安心勿辭,速出行公。
今日晝講時,副修撰申思喆,牌招察任事,及玉堂新錄中,解由拘礙人,令該曹勿拘備擬事,榻前定奪,兩司在京無故人,竝卽牌招,未署經守令,使之署經,催促發送事,及黃海都事梁廷虎,除署經,明日內,使之辭朝事,榻前下敎。
謝恩,司諫李文興,副修撰申思喆,持平安重弼。
司諫李文興啓曰,頃忝憲職,以柳赫然·李元禎事,引嫌見遞,今於本院,亦有是啓,則難冒之端,前後無異,而適緣賤疾苦劇,未卽出肅,所失大矣。請命遞斥臣職。答曰,勿辭,退待物論。
正言朴聖輅啓曰,臣情地危蹙,病狀且苦,尋單請急,蓋出萬不獲已,而喉司不諒,一向退却,職名未解,惶蹙轉甚。卽以守令署經事,天召儼臨,顧念分義,坐違是懼,謹此隨牌來詣,而第臣於洪重休劾罷之啓,有不可參涉之嫌。頃日柳赫然等復官還收之請,重休至謂之阻搪成命,而其所侵詆,非比尋常,故臣於前後避辭,略示辯破矣。今者劾罷重休之啓,旣因玆事而發,則臣以當初被斥之人,其何敢冒嫌參啓,而旣不得參啓,則亦何可苟然仍冒於臺端乎?請命遞斥臣職。答曰,勿辭,退待物論。
備忘記,畿湖兩道,纔已出帑藏補賑,湖南沿海邑,被災之慘,與湖西無異,則宜有一體軫念之道。今下銀子一千兩,下送于全羅監司處。以上朝報
備邊司啓曰,京畿·湖西沿海之邑,未免大殺,必須自朝家料理顧濟,可無捐瘠之患,故戶·兵曹封不動綿布,除出許貸,而酌定數爻,單子啓下,移送賑廳,分貸兩道,存本賑民事,定奪於榻前矣,更與戶·兵判相議,兵曹木一百同,戶曹木二百同,參酌分定,移送賑廳之意,敢啓。傳曰,知道。備局謄錄
晝講入侍時,知事趙泰耉所啓,曾因全羅監司柳鳳輝狀啓,臨陂縣瀋陽入送侍女給復,其同生生存次知云,故限生前仍給,長城府戰亡人梁山郡守趙英圭,龍安縣戰亡人出身吳東亮,正兵崔文伊,俱有給復,其後孫次知,而皆是奉祀之人,則似不可以世代之稍遠,有所革罷,姑爲仍存之意,覆啓允下矣。及見禮曹新定奪文書,則辛卯年忠臣孝子給復之類,只給其子事啓下矣。瀋陽入送侍女復戶,則旣無子孫,而其同生尙存,似當依前覆奏勿奪,而至於戰亡各人等復戶,辛卯定奪,旣如此,則不可仍存,自今還罷之意,更爲分付,何如?上曰,依爲之。禮曹謄錄
義禁府啓曰,前雙淸權管金萬圭,因咸鏡監司嚴囚推覈狀啓,有拿問之命,依例發遣府羅將拿來矣。其後本道監司李光佐,以萬圭侵虐土卒,正布十匹,牛馬各二首,果爲取來,又爲搜得帖文,則筆迹甚麤,傍書賑恤納粟老職等字,所印篆文,明是僞造,極爲驚駭,監封上送之意,馳啓。前所送帖文坼見,則書字樣及印朱篆文,果是僞造。今已拿來,所當囚推,而萬圭,旣非出身,乃是白徒無賴之人,則自本府,不當推治,依送刑曹,以爲依法處置之地,何如?傳曰,允。義禁府謄錄
特進官尹就商所啓,臣於頃日,往見北漢山城形便,則基址之險阻,城堞之完固,可謂甲於我國之諸城矣。但取城之道,貴在外險內平,而此則內外俱爲險絶,水泉亦似不足爲欠,而造化本無全功,亦豈無一病乎?且觀御營·禁衛兩營所管處,則樹木頗茂,泉源亦多,而猶有井池之未盡鑿者。待明春更爲鑿掘,則似有儲水之道矣。今方朝家,募民勸入,而以其城內未有生理之故,所入者俱是避役無依之輩,罕有挈家來居之人,擧懷姑息,無意久居云。前頭軍需錢布,勢將多數運置,而不可使些少將校,獨守孤絶之地,預爲講究,募民多入,則似爲着實矣。當初欲爲守都城,慮其闊大,只有此北漢築城之擧,而都城公私之儲蓄,三江各司之倉穀,若爲敵人所據有,則實有藉寇之患,而若欲運入於城內,則一萬石運入之馬價,多至千石,糶糴之道,亦甚不便,而大抵許多穀物,留置外倉,不爲運入於城內,非計之得。卽今蕩春臺,方建倉舍,以爲儲穀之所,廣興軍資兩倉及各軍門所在穀四五萬石,漸次輸入於蕩春臺,則雖不如運入城內之爲完備,猶勝於遠置三江,而他日得力,似爲非細,故敢達矣。上曰,所達皆有意見,令該廳稟處,可也。嶺南廳謄錄
知事趙泰耉所啓,頃者軍資監書員等,上言以爲,各邑田稅上納時,作米邑則役價及元人情,自朝家定給,而作木作布邑則只有役價,不送元人情,必無是理,此必戶曹下吏輩,中間花消之弊云,故廟堂覆啓時,一體推給事,啓下蒙允矣。取考本曹久遠文書,則作木作布邑,元無元人情磨鍊之事,故第以廟堂覆啓辭緣,行會外方矣。及見其査報,則作木作布邑,當初元無元人情磨鍊分付之事,故各邑例不上送。今若更爲磨鍊,則勢將加數磨鍊於民結云。曾前所無之事,不可到今創始,重貽民弊,依前勿爲磨鍊之意分付,而如或有本曹員役輩,科外勒徵於上納色吏處,則隨現重究,何如?上曰,依爲之。
又所啓,北漢所上御供米,三百石留上事,曾已定奪,故今方以廣興倉米,精擇移送,而輸運之際,不無弊端,今後則畿甸各邑中,田稅陸運邑,使之移納北漢,事甚便好。且此米,若用於頒祿時,則亦有些少窒礙之端,今年收租磨鍊後,畿邑三百石,更爲劃送,間一年折半改色,以爲三百石恒留之地,而間年改色時,以陸運邑田稅米,劃送三百石,以充其改色之數宜當,以此定式施行,何如?上曰,所達極爲便好,依爲之。以上出備局謄錄
上在慶德宮。停常參·經筵。
兵曹判書趙泰采,吏曹判書黃欽三度呈辭。入啓。加給由。
慶尙監司書目,丹城縣監金正龜,今月初五日,遭父喪事。
備忘記,今觀賓廳坐起,進不進單子,進參堂上,只是三人,殊涉未安。稱病不進人員,竝推考,卽爲牌招。
假注書金鎭商有頉,代以李廷傑爲假注書。
傳曰,大臣·備局堂上引見時,忠淸監司宋正明,南原府使李聖漢,仍任限麥秋事,及諸道守令,五日內,催促辭朝事,榻前下敎。
吏曹啓曰,臺諫有闕,政事,取稟。傳曰,明日爲之。
禁府照目,訓鍊判官李雲根,都摠都事南益華等,矣身,爲差備官,誤錄矢數,雖非用情之事,不職之責,在所難免。罪,各杖八十,贖,竝只奪告身三等,私罪。啓。功減一等。又啓目,李溶議處云云。標信雖下,不聞將令,任其罷陣,矇未覺察之罪,在所難免〈是〉白乎矣,若論以未見聖旨,擅離信地之律,則似爲太重,上裁,何如?啓。削職放送。以上朝報
今日大臣·備局堂上入侍時,左議政金昌集所啓,觀此全羅監司柳鳳輝狀啓,則今年年事之大無,道內皆然,其中他邑,則自其土,庶有料理賙賑之策,而至於沿海等邑,則尤甚慘然,而還穀本來不多,他無拮据之策,故依癸亥年例,請得江都米五六萬石,而有令廟堂稟處之敎,故敢達。上曰,此果有癸亥年前例矣。昌集曰,今年災荒,無異於癸甲兩年。其時國家,拔例賑救,一道之民,賴而生活,故至今感祝國恩矣。上曰,甲子年,全羅一道,尤甚凶荒矣。昌集曰,道臣,以五六萬石爲請,而前頭畿甸·湖西,亦必請得江都軍餉,而卽今江都米,已發之數,幾至萬餘石,實數不過十萬石云。五六萬石,雖難盡許,一萬石爲先移送,似宜矣。上曰,江都米一萬石,爲先移送可也。江華留守趙泰老曰,江都米一萬石,旣有移送湖南之敎,而係是軍餉,他日緩急之需,不可久爲散置矣。移轉受去之邑,雖非凶年,輒請捧留本邑,以致積年不爲還納,誠爲疎虞矣。今番許給,雖出〈於〉不獲已之擧,別樣申飭,俾待秋成,卽爲竝耗輸納宜矣。上曰,待秋成卽爲還納事,分付可也。以上備局謄錄
入侍時,禮曹判書閔鎭厚所啓,己卯榜,旣已復科,則其間身故之人,似當有追贈文職之擧。近來已成規例,故敢此仰達,下詢大臣而處之,何如?上曰,此則已有前例矣。左議政金昌集曰,此事,已有前例,己卯榜中,未及分館而身死之人,似當依例贈職矣。上曰,依爲之。禮曹謄錄
江華留守趙泰老所啓,今年年事,初有豐登之望,民不愛穀,甔石盡空,而水旱風雹,被災甚酷,全不掛鎌者,固無論已,其所稍勝之處,收穫不能十之四。況其出米,又減十之三四,而所謂稍勝者,絶無而僅有,言念民事,誠爲罔極。江都,與他邑有異,每年還上會內外米·太各穀,三軍門·諸宮家·內司·太僕分給之數,殆至二萬石,當冬畢納,春初開倉者,例也。以事勢言之,以彈丸小島,遊食者過半,必無準納之望,而十數年來,無升合未收,可見民習之以軍餉爲重,某條備納之狀也。至於今年,事勢大異,雖盡聚一境之穀,舂取而納之,必難准二萬石之數。蓋本府還上,皆以戶數分等,計巡以給,今年所分,大戶十餘石,雖殘獨之戶,亦過數石。七月風災以後,千百爲群,逐日呼訴者,專在於還上之退捧,至有泣訴其情實者,或有以流亡之意來訴者。此非恐動官家之言,情實卽然也。軍餉旣是緩急所需,退捧又爲日後民弊,而若有定分數減給之令,則又難準捧其定式之數,然値此非常之凶歲,亦不可拘守常格。軍餉雖爲保障所重,大衆一散則難可復合,嗣歲若免凶歉,則退捧之數,亦可準捧,至於定分數之後,又難準捧之慮,固亦有之,至愚而神者民也。朝家軫念民生,特下減半退捧之令,則誠信孚下,感激國恩,必思準納之意。不然而若欲必捧,則日加鞭撻,囚繫滿獄,折半收捧,亦不可必也。與其畢竟所捧之不能折半,而徒致飢民之被困,流亡之相繼,無寧先布德意,定式準捧之便於公私。曾在丙子年間,亦因凶歉,自朝家定式,軍餉及各軍門·諸宮家還上,竝許折半捧上事,九月初,定奪分付,至今民皆頌德惠。今亦依丙子年例,本府諸般還上,及本府所在三軍門·諸宮家·內司·牧場還給之穀,竝許折半退捧事,詢問大臣而處之,何如?上曰,大臣之意,何如?左議政金昌集曰,小臣今番下去江華時,目見年事,則府內近處,或不無稍實之處,而至於沿邊,則被災孔慘云矣。軍餉曾無減捧退捧之規,而江華則與他郡邑有異,軍餉之外,無他還穀。如此凶荒之歲,諉以軍餉爲重,必欲一時準捧,則其地居民,皆是募入無依之類,不無流散之弊。折半則雖或重難,而參酌定數收捧宜矣。上曰,江都異於他處,折半退捧可也。出訓局謄錄
韓城君李基夏所啓,都監軍餉保米,乃是卜馬軍等,逐朔放料之資,而元數不敷,雖在常年,每患不足。今年各道,年事凶歉,各樣身布,擧皆裁減,故所捧比前大縮,前頭放料,繼給無路,誠甚悶慮。在前如此之時,有砲保價布除出作米之事矣。砲保價布,亦患不足,雖難推移,其所裁減之代,則當以戶·兵曹所儲木,依例啓達取用,而至於軍餉米不足之代,則不可不及時變通,然後可以繼用。故延安·白川兩邑所在,砲保價布,限數十同,依前作米取用之意,敢達。上曰,依爲之。出訓局謄錄
左議政金昌集所啓,忠淸監司宋正明上疏,以沿海災邑七分災,野邑分災,山稻田災許給事,爲請矣。道臣,目見災荒,有此陳請,七分災不可不許給,而至於野田分災,似涉重難,山稻田災則頃日筵中,亦已防塞,今不可許矣。上曰,此則頃日筵中,旣已防之矣。左參贊崔錫恒曰,凡旱田給災,朝家之所以持難者,蓋以如山稻·木花田給災,則竝與黍粟豆太,混入於災結,山稻至少,而所失甚多,以此田結大縮。況今若許給於湖西,則他道狀請,想必紛紜,將何以取舍耶?旱田給災,決知其重難矣。知中樞府事宋相琦曰,頃於筵中,臣則以山稻田,亦當給災之意,陳達矣。旱田給災之重難云者,蓋慮虛實相蒙,田結見縮之致,而今年災荒之慘,前古所無。山稻雖曰田穀,便同禾穀。禾穀被災處,旣已許災,而獨於山稻,謂之田穀,而不許給災,則民情豈不缺望乎?在前年事之凶荒,雖不至如今年,亦給山稻災,則況當此非常之災乎?朝家雖以虛實相蒙爲慮,今若申飭道臣,十分精覈,區別給災,則亦豈有大段混雜之慮乎?戶曹判書趙泰耉曰,旱田,曾無給災之規,故量後今陳,雖樹木成林之處,竝皆收稅,法意之嚴如此。山稻田,雖曰被災,不愈於樹木成林之陳田乎?且初若給災,則民不蒙惠,徒爲中間耗損之歸,頃日筵中,以勿復撓改之意,旣已定奪矣。沿海尤甚邑七分災及野畓分災,猶可許也,旱田則決不可給災矣。相琦曰,山稻田給災,雖難盡許於一道,其中尤甚邑,則不可不精抄,竝與畓穀而一體給災矣。況朝家旣已委任道臣,檢驗災實,前後狀聞疏陳,如是勤懇,而終不聽許,則其於委任之意,亦未知何如也。左議政金昌集曰,旣爲朝家之所委任,則固當許其所請,而曾見道臣請災之際,輒多過實之言,致有混雜給災之弊。追後聞之,則每以朝家混給不當給之災,人多爲言矣。上曰,湖西沿海邑,給七分災,野邑尤甚處,則給九分災可也,而旱田則元無給災之規,依戶判所達,勿許可也。昌集曰,京畿災邑,旣給八分災,而若聞湖西給災之事,則必當更請七分災,全羅道亦然矣。禮曹判書閔鎭厚曰,一般災荒之處,或給或不給,有乖一視之義,初給七八分災者,不可不一體加給七分災矣。上曰,湖西·湖南·京畿沿海邑尤甚處,則以七分災,一體施行可也。出戶曹謄錄
禮曹判書閔鎭厚所啓,近來人心澆薄,過科之後,輒有嘵嘵之言,故人皆厭避試官,若不臨時下鄕,必爲違牌,多有苟簡之弊,自上亦必洞燭,而上年庭試諸試官,至今引嫌於考試之任,前頭試官之望,實無推移之道矣。凡人臣立朝,或遭橫逆,或被罪責者固多,而事過之後,何可每每引嫌乎?小官不足言,而處崇班者猶如此。今此入侍左參贊崔錫恒,頃於試官牌招,終始不進,至於大臣亦然,九日製,左相不爲出令,右相亦與左相同,故將不得設行矣。上曰,每每引嫌,豈有是理哉?鎭厚曰,若此不已,則將必至於不得設科,其弊誠不少矣。自上別爲申飭,何如?左議政金昌集曰,昨年庭試時,小臣,適當讀券官之任,黽勉進參,而臣不嫻文辭,素乏鑑識,考試之際,宜其有失才之嘆,而曾在甲子年庭試時,以擧子之甚多,始通外庭,而昨年庭試,適値風雨之非常,擧子之衆多,又倍於前,外庭猶患不足,實無設場之勢,而以此罷場,終涉重難,仍爲變通設行矣。出榜之後,嘵嘵之言,無所不至,至以闕門爲洞開,又以擧子闌入試官之房,疑其奸濫,至有推問傔從之擧,臣則與他試官有異。臣忝命官之任,摠察試院之事,而不善奉職,以至于此,至今慙悚,居常自畫,以爲有同敗軍之將,不可復當考試之任。日後自上雖有進去之命,猶不敢冒沒趨承,至於課製,自爲出令,仍參考試,尤爲未安云,則聞之者,亦以爲然。禮判,爲慮前頭試官之難備,有此仰達之言,而臣之情勢,終有所不安矣。上曰,大臣之言過矣。末世科後嘵嘵之言,豈可取信乎?以此爲嫌,則今後試官之任,誰有當之者哉?今番權之違牌,似亦因其場屋怪駭之言,旣令攸司,科罪其士子,則豈復有引嫌之端乎?大臣之以昨年試事,至今爲嫌,尤爲太過矣。昌集曰,近來科場,每多嘵嘵,而此等一時浮薄之言,不足爲嫌,至於昨歲科事,終年按獄,難安之心,至今未已,而上敎至此,尤爲惶恐矣。左參贊崔錫恒曰,凡人臣奉命任事,若有不善奉行之事,則雖或被罪,事過之後,不敢復引前事爲嫌,分義則然,而至於昨年考試事,終有所不敢自安者,當初囚覈傔從,本爲鉤得用情與否,其在法曹行査之道,明覈虛實,如有用情之事,則按法懲治,如其不然,則亦當有明白分釋之道,而今乃不然,只以窮覈之難,徑請上裁,以置之判下,尙在疑信之間,爲考官者,何敢諉之以旣往之事,晏然冒當於考試之任乎?況小臣則與他試官自別,當出題時,弘文提學李墪,拈出試題,傳示於臣,臣略有變改,稟議於大臣而定之矣。其後臺疏,至以李墪與臣,接膝密議,他試官之所不聞爲言。臣於其時,忝居西壁之亞,右議政金宇杭,刑曹判書李健命,聯次而坐,李墪,坐於其下,雖欲接膝密語,其可得乎?其間事實,不過如斯,而人之爲言,乃至於此,朝家,又無辯釋之擧,臣何敢包羞忍恥,冒當考試之任乎?頃以臣名,入於考官之望,故嚴召荐降,而不敢承命者,蓋以此也。凡係考官之事,雖被重罪,以不敢承當,自畫於心矣。鎭厚曰,前事不必復爲提起,況其時査覈之後,朝家知其事實不然之狀而置之。何嘗以此,置疑於諸臣耶?每每引嫌,殊涉太過矣。上曰,反復思量,決知其事體之不然矣。推問傔從,初非置疑而爲之,及其無實,則尤豈有可引之嫌乎?右副承旨柳泰明曰,外方擧子,等待九日製,留住京邸者甚多。朝家若無事故,則宜卽擧行,若有事故,則亦宜趁速頉稟,俾無遠方擧子留待之弊,似宜矣。上曰,大臣旣無引嫌之事,九日製,斯速出令設行,可也。出禮曹謄錄
左議政金昌集所啓,全羅監司柳鳳輝上疏中,道內尤甚之次邑,會付還上耗穀,又請劃給,以備日給之資矣。沿海尤甚邑,被災如是孔慘,而賑資實難措手,勢當依所請劃給矣。上曰,依所請施行可也。戶曹判書趙泰耉曰,凡於賑民之事,固無所惜,而但今年本道耗穀,當捧實數,未知幾何,旣未知數,而會穀劃給,事涉矇矓。往復知其實數而後,更爲稟定劃給,似宜矣。昌集曰,實數之多寡,似難預知矣。泰耉曰,嶺下沿海十六邑,尤爲孔甚云,而與擧一道設賑之時有異,旣給江都米一萬石,又爲全給耗穀,實爲重難,合有酌定之道矣。上曰,戶判所達,不無意見,知數後,更稟劃給,可也。
又所啓,濟州漂到福建人等,敗船死者甚多,只有八人生存,今將出來。問情譯官李樞,纔已入送,而曾在丁卯年,濟州亦有漂到人。其時亦爲入送齎咨官,而漂人交付於鳳城,譯官,仍令齎咨,入往北京矣。今此濟州漂到人等領來後,亦依前例送付鳳城,而譯官李樞,則仍爲入送於北京,何如?上曰,依爲之。
又所啓,今年風災,八道皆然,而觀此濟州牧使邊是泰狀啓,則濟州,以海中之故,風災特甚,至於家舍頹毁,民物致傷者甚多,則穀物之傷損,可推而知之矣。海島與陸地有異,尤無料生之道,聞來極可驚慘。待牧使畢巡狀聞,劃卽移粟事,有言于備局之敎,而畢巡狀啓,來到遲速,有未可預料,必須預爲料理,可無後時之患。葛頭山,曾有所儲穀物,專爲濟州賑資,而前後入送之後,餘存之穀數不敷,而頃觀賑廳文書,葛頭山,尙有米租千餘石,沿海諸邑,亦有賑廳會付穀物。雖未知其遺在實數之如何,而以此等穀物,收合實數,入送嶺南附近邑,亦爲次次移送,似爲便好,故敢達矣。上曰,海外狀啓之來到遲速,姑未可知,預爲講定好矣。昌集曰,穀數則賑恤廳堂上,以限萬石入送,爲宜云矣。戶曹判書趙泰耉曰,湖南沿海,無非尤甚,而絶海窮民,朝家尤不可不顧念,先以附近處穀物,入送濟州,沿海各邑,則次次移轉以賑,似爲便好矣。上曰,限萬石入送可也。昌集曰,萬石皆以米入送,爲難,皮雜穀並計,以準萬石之數,入送爲宜矣。上曰,雜穀竝計以送,可也。
又所啓,湖西·湖南,災荒孔慘,尤甚之邑,今將設賑,宜送監賑御史,而聞頃日筵中,以湖西則姑勿下送定奪云。湖西,幅員不廣,雖不送御史,道臣亦可以接濟,而至於湖南則嶺下沿海各邑被災偏酷,故珍島近處之民,已盡流散,所聞極其驚慘,而距監營絶遠,道臣有難周察,卽今已散之民,難望安集,前頭賑活,亦涉可慮。監賑御史,別爲擇送,處於嶺下,與道臣隨事相議,料理賑資,出入郡邑,檢察賑事,則其他居民,亦知朝家別樣賑恤之意,庶幾有生之心,而不無流散還集之效矣。禮曹判書閔鎭厚曰,外方賑事,本道監司,固可以專管,而但湖南沿海,則監司所在處稍遠,有難周察,況御史,事體自別,例爲便宜從事,似勝於監司之獨當。且濟州,凶荒特甚,雖不得別遣御史,若使湖南御史,督送穀物而救之,則亦必有益,不可不從速差遣矣。上曰,北道·江原·忠淸諸道,曾有差遣監賑御史之例,而使道臣專察,亦似便好,故姑爲不送,湖南則別遣監賑御史,可也。昌集曰,必於歲前差送,可以收合賑穀,仍爲監賑後上來,似好矣。上曰,依爲之。知中樞府事宋相琦曰,湖南左道則稍實,而嶺下沿海邑,尤甚云。今若泛稱湖南監賑,則稍實諸邑,亦將有紛紜責應之望,只以沿海右道監賑爲名,稍存區別之意,似可矣。上曰,以湖南右道沿海尤甚邑監賑御史稱號,送之可也。
禮曹判書閔鎭厚所啓,軍餉事體,與他還上自別,每當凶歲,他還上,雖減數,軍餉則必準捧,此是應行法例也。然一邑之中,竝有本還上軍餉,則固當如此,而如廣州·南漢,則皆是軍餉,故雖於大凶之歲,必以準捧爲期,民安得不爲稱冤乎?但江都,則不入於道臣分等之中,故留守,有此陳達而變通矣。廣州則今年分等,未知其將入於何等,而一依同等他邑之例,收捧還上,似不可已,故敢稟。左議政金昌集曰,廣州,亦軍餉之外,無他還穀,事勢之難便,誠如禮判所陳,而軍餉,與他還上自別,必以準捧爲務,而無欠縮之患矣。江都則凶歲折半退捧,已有前例,故今番江華留守趙泰老,以折半退捧事,陳請蒙允,而大抵如此之時,則其勢誠難準捧,而若每年如此,則亦可慮矣。鎭厚曰,軍餉重大,故曾前則凡於蕩滌減捧之際,皆不得擧論矣,近來,法令漸弛,多有蕩滌之時。雖以今年言之,己卯·庚辰兩年條蕩滌,至於五千餘石矣。蕩滌則已爲開路,減捧則終不許之,臣未知其得宜也。勿論卽今及日後,每當分等酌定之日,臨時啓稟事,定式施行,何如?上曰,此非預定之事,每年臨時稟處,可也。
江華留守趙泰老所啓,本府,乃是保障重地,前後城役及其他營繕監董之人,竝蒙賞典。以此本府之人,樂赴公家之事,輒有成効,激勸之典,不可忽也。今番長寧殿別殿營造之事,間架雖不多,竝計內外三門及階礎石役,則工役浩多,自五月至七月,四朔勤勞,始爲訖役。本殿參奉柳繽,以兼監役,夙夜監董,敎鍊官朴之健·安夢瑞,終始領役,得以趁期完畢矣。朴之健,雖以他功勞,得蒙加奬之典,而安夢瑞之勤勞國事,終不可置而不論,至於兼監役董工之人,尤宜有論賞之擧矣。此是職分內事,兼監役論賞之規,亦以濫觴中廢,近聞宗社神門董役之人,亦蒙賞典。自上視之,本殿與宗社,雖有輕重之別,其所董役之大小,勤勞之多寡,殆有加焉。今日入侍大臣·重臣,目覩其役處,於奉安之時,下詢而處之,何如?上曰,大臣之意,何如?左議政金昌集曰,京中大小營建之役,監董之人,皆有施賞之規,或陞敍,或六品遷轉,而中間慮有濫觴之弊,設廳之外,勿許論賞事,曾已定奪。今難撓改,而小臣下往時,見其功役,則頗不少,參酌施賞,亦似無妨矣。知中樞府事宋相琦曰,頃日宗廟大門·社稷神門營建後,營造官論賞事,小臣在銓曹時,回啓矣。凡干修改,作役都監,則勿爲論賞事,曾有定式,而宗廟·社稷門役,因大臣陳達,旣有成命,故雖不得防塞,而其時回啓中,亦以自今以後,則作役都監,一切勿許之意,更請申明施行矣。近來恩賞太濫,一事二事,無有限期,今復撓改,未知何如也。禮曹判書閔鎭厚曰,臣於頃日,陪往御眞於江都,故趙泰老,擧臣而爲言矣。賞典中,陞出六品,除授守令,則固可愼惜,而參酌略施,有何不可乎?江都異於他處,凡於功勞,輒皆論賞,今若全然置之,似爲抑鬱。朴之健,雖因他事陞資,今番賞典,未必又爲加資,一體施行,亦恐得宜矣。上曰,江都,乃保障重地,宜有激勸之道,令該曹參酌稟處,可也。
又所啓,本府民間,卽今亦有絶火之人,不待開春,捐瘠可慮。正月以後,當以本府還上,計口分賑。其中無依丐乞之類,當以白給救活,本府無他物力,可以料販備穀之望。空名帖貿穀,値此凶歲,其勢尤難,而此外,朝家亦無他顧濟之道。若得折衝·通政·嘉善等帖,減價發賣,則或不無願受之人。以此推移補用,則庶或爲一助,折衝·通政帖各二百張,嘉善帖一百張成給事,分付該曹,何如?上曰,大臣之意,何如?左議政金昌集曰,凶歉之歲,聚穀無策,諸道每有此請,朝家亦知其苟簡,而不得已許之矣。江都旣是保障之地,戎器措備之時,亦得空名帖補用。今爲賑資請得,雖不如數得之,亦當參酌成給矣。禮曹判書閔鎭厚曰,雖是空名帖,事體則不輕,而近來漸至減價,賑廳只以錢文十五兩定式,此已太輕,今何可又爲減價乎?上曰,折衝·通政·嘉善等帖,當給幾許張耶?大臣,參酌陳達可也。昌集曰,各折半成給,似宜矣。泰老曰,然則折衝·通政各一百張,嘉善帖五十張,合二百五十張,定給,似好矣。上曰,依此數成給,價則依賑廳例,捧之可也。今年凶荒如此,許之無妨,而雖被災不至太甚之歲,空名帖,亦必啓請,此則未安矣。以上出備局謄錄
上在慶德宮。停常參·經筵。
夜三更,流星出河北星下,入巽方天際,狀如鉢,尾長三四尺許,色赤。
下直,黃海都事梁廷虎。
有政。以兪崇爲司諫,申思喆爲獻納,金楺爲兼文學,洪錫九爲丹城縣監,具鼎鳴爲禁府都事,全羅右道監賑御史單洪錫輔,以柳綎爲司錄。
兵批,以李文興付副司直,李明誼·李廷傑·權宏付副司正,沈益漢爲同知中樞府事,金象九爲訓鍊兼習讀。
政院啓曰,昨日慶尙·京畿·全羅·忠淸四道儒生,生員金履達等,來呈一疏,兼呈所謂通文冊子。見其疏語,則蓋爲星州獄事發,而旌表朴女之孝,仍正朴慶餘之罪爲辭矣。臣等以爲,自朝家,又爲別遣御史,則獄事之按査,時未究竟,獄事未究之前,決不當捧入如此之疏,故與院僚相議,以此言之,而不許捧入矣。金履達等,今日又爲來呈,而至以喉司諸臣,或有姻親而右之者,或有牽掣而護之者,多般推托,厭然麾却爲言,而且以今日壅蔽,至於此極等語,侵斥喉司,不遺餘力,臣等不勝駭然之至。前此金浦士人柳世元者,亦以玆事,累度呈疏,而不當捧入,如右所陳,相議退却矣。此則旣稱多士之疏,而攻斥本院,目之以擁蔽,則有難一向退却,不得已捧入之意,敢稟。傳曰,多士之疏,初不捧入,不可矣。
吏曹判書黃欽上疏。大槪,臣之尋單請急,不是例讓,而加由之命,出於格外,驚惶悶塞,罔知攸處。不得不更陳老病實狀,乞賜恩遞,俾得任便調息事。及兼兵曹判書趙泰采上疏。大槪,臣之過都政,已至於三,不宜一刻仍冒,況臣奉命出疆,期日且迫,往省丘墓,情理之所不可已者。必須及今解職,可以往返於辭朝之前,而三度加由,出於意慮之外,此必聖明,以今日控辭,視同大政後例讓,而有此命也。臣於是惶悶狼狽,不得不悉陳忠懇,乞賜諒察,先將臣本兵之任,亟行鐫改,俾得趁時往返,公私兩幸事。入啓。答曰,省疏具悉。卿其安心勿辭,速出行公。
注書沈尙鼎上疏。大槪,臣疾病危頓,已絶供劇之望,且於本院格例,實有嫌礙之端,伏乞聖明,亟遞臣職,以存院規事。入啓。遞差。
傳曰,明日晝講爲之。
昨日引見時,持平南道揆·安重弼所啓,請還收黃順中,絶島定配之命,更加嚴刑得情,依律處斷事。上曰,勿煩。又所啓,請還收柳赫然·李元禎等依前判付施行之敎,仍令王府更考文案,明覈處斷事。上曰,亟停勿煩。又所啓,奉命按獄,事體至重,而前校理鄭纘先,旣承別遣之命,半年査治,未得端緖,失職之責,已不可勝言,而設令獄情,未易鉤得,惟當條陳稟啓,以待朝令,事理當然,而不此爲之,徑先上來,投進一疏,諉以難覈,擧措顚倒,聽聞駭惑。今日國綱,雖曰解弛,慢棄君命,何至於此乎?罷職薄罰,不可以懲其罪,請前校理鄭纘先削奪官爵。上曰,旣已參酌施罰,削奪則過矣。不允。前啓,吳始復·李增祿·鄭以規事,停啓。正言趙鳴鳳所啓,請還收罪人河減死定配之命,更加嚴刑得情。上曰,勿煩。又所啓,請還收罪人權卨定配之命,更付有司,嚴加鉤覈,期於輸情事。上曰,勿煩。又所啓,請還收柳赫然·李元禎等復官之命事。上曰,亟停勿煩。又所啓,請獻納洪重休罷職事。上曰,勿煩。府前啓,請還收罪人黃順中,絶島定配之命,更加嚴刑得情,依律處斷事。請還收柳赫然·李元禎等依前判付施行之敎,仍令王府,更考文案,明覈處斷事。入啓。答曰,勿煩。
說書金取魯辭職上疏。入啓。答曰,勿辭察職。
成均館官員,以知館事意啓曰,九月初九日儒生課試,今月內無故日退行事,曾已啓達矣。今月十八日設行之意,敢啓。傳曰,知道。
判府事崔錫恒辭職上疏。入啓。答曰,省疏具悉卿懇。日昨疏批,業已開釋,則少無難安之端,而又上辭疏,造朝無期,心甚愕然,無以爲諭。卿其勿復以情勢爲辭,宜速偕入,用副予望。仍傳曰,此批答,令偕來史官傳諭。
吏批,以洪錫九爲丹城縣監,韓祉爲修撰,金楺爲文學,柳綎爲司錄,魚有龜爲副校理,申思喆爲獻納,具鼎鳴爲禁府都事。
疊備邊司啓曰,京畿·湖西沿海之邑,未免大殺,必須自朝家料理顧濟,可無捐瘠之患,故戶·兵曹封不動綿布,除出許貸,酌定數爻,單子啓下,移送賑廳,分貸兩道,存本賑民事,定奪於榻前矣,更與戶·兵判相議,兵曹木一百同,戶曹木二百同,參酌分定,移送賑廳之意,敢啓。傳曰,知道。出戶曹謄錄
上在慶德宮。停常參,只晝講。
夜自三更至五更,沈霧。
下直,會寧萬戶崔斗樞,西平萬戶尹就聘。
以修撰韓祉牌不進罷職傳旨,傳于黃一夏曰,禁推傳旨捧入。
備忘記,今此擧條中,下敎辭意,多有錯誤處。其不爲着心注錄,殊甚未便,當該注書,從重推考。
柳泰明啓曰,兵曹郞廳來言,闕內各處,入直軍士,夜巡檢云矣。敢啓。傳曰,知道。
四道儒生金履達等上疏。大槪,昨以旌孝正惡事,來叫闕下者,非只爲朴娘地,而實出爲國家扶綱常正彝倫,而喉司之臣,拒而不納。請正喉司壅蔽聰明之罪,特遂草野扶植倫常之論事。入啓。答曰,省疏具悉。四道章甫,合辭封章,以旌褒朴女之孝,亟正慶餘之罪事,縷縷陳懇,可見其出於公議也。其令該府該曹稟處。以上燼餘
傳曰,明日晝講爲之。
晝講入侍時,知事閔鎭厚,特進官金錫衍,承旨黃一夏,玉堂魚有龜·黃龜河,假注書權宏,史官沈珙·朴師益,武臣安斗齡。
同副承旨洪禹瑞上疏。大槪,臣於四道儒疏捧入之啓,致勤聖敎,不職之失著矣。不勝悚懍,亟遞臣職,以安公私事。入啓。答曰,省疏具悉。爾其勿辭察職。
都承旨兪命雄,左副承旨柳泰明上疏。大槪,臣於本院啓辭批答,有不可晏然者,乞遞臣等之職,以安私分事。入啓。答曰,省疏具悉。卿等勿辭察職。
戶曹判書趙泰耉辭職上疏。入啓。答曰,卿其安心勿辭,往來焉。
府前啓,請還收黃順中絶島定配之命,仍令該府嚴鞫得情,依律處斷事。請還收柳赫然·李元禎等依前判付施行之敎,仍令王府,更考文案,明覈處斷事。請前校理朴纘先削奪官爵事。新啓,生民休戚,實係守令之賢否,不可不愼簡也明矣。新除授同福縣監任守經,爲人昏劣,全不解事,固已不合於字牧之任,且其耳聾之病特甚,語音全然不通,使之臨民,將何以聽斷訟獄,而審察疾苦乎?況此縣,湖南災邑之最甚者,前頭賑政,尤宜擇人而任之。決不可付諸如此之人,重貽生民之害,請同福縣監任守經罷職。答曰,不允。
兼兵曹判書趙泰采上疏。大槪,昨上辭本,非出於大政後例讓,而聖批不許,只以速出行公爲敎,臣誠惶悶,不知所措。玆敢更暴至懇,乞垂矜察,先遞臣本兵之任,仍賜恩暇,俾臣得以趁今往省父母墳山,以伸人子至情事。入啓。答曰,省疏具悉卿懇。卿之出疆,期日不遠,省掃之請,如是懇至,本兵之任,今姑勉副,卿其安心往來焉。
京畿監司書目,楊州呈,以判府事李濡上疏上送事。啓。答曰,省疏具悉卿懇。向者徐命遇之疏,專出於傾奪之計,則搆捏之言,本不足掛齒,而每以此爲難進之端,而不體予至誠敦召之意,是豈所望於卿者乎?決知其過矣。予之待卿造朝,不翅若大旱之望雲霓,卿其亟回遐心,卽日入城,勉副至望。仍傳曰,此批答,令偕來史官傳諭。以上朝報
上在慶德宮。停常參,只晝講。
夜自二更至五更,月暈。
下直,全羅兵虞候崔燾中。
傳曰,吏曹判書黃欽,三度加由,疏批已下,卽爲牌招察任。
傳曰,京兆長官,不宜久曠。判尹尹趾仁,疏批已下,卽爲牌招察任。
傳曰,明日晝講爲之。
晝講。入侍,知事趙泰耉,特進官尹就商,承旨洪禹瑞,玉堂魚有龜·黃龜河,假注書權宏,史官朴師益,武臣張鵬翼。
吏曹啓曰,兵曹判書有闕,政事,取稟。傳曰,明日爲之。
兼文學金楺辭職上疏。入啓。答曰,省疏俱悉。誣詆之言,不必爲嫌,爾其勿辭察職。
今日晝講時,吏曹判書黃欽,更爲牌招察任事,榻前下敎。
謝恩,判尹尹趾仁。
府前啓,請還收黃順中絶島定配之命,仍令該曹,嚴鞫得情,依律處斷事。請還收柳赫然·李元禎等依前判付施行之敎,仍令王府,更考文案,明覈處斷事。請前校理鄭纘先削奪官爵事。請同福縣監任守經罷職事。新啓,興德居幼學李命禛爲名人,呈狀于本府,而觀其狀辭,則前縣監金重泰,偏聽常漢之誣訴,禁斷命禛之葬其妻於先瑩,而命禛,移送他官,則重泰,因此發憤,誣報監營,欲施重刑,命禛,畏死逃避,重泰,卽以荊棘,圍籬於命禛父墳,親自馳到,作芻人,書命禛父姓名着枷,騎馬前導先行,及至山下,亂斫墓木,構作幕舍,重泰,着紅袍踞交倚,置芻人於圍籬中,囚鎖荊門之後,仍呼刑吏,書牌子,出給使令曰,命禛之父不敎其子,而偃然在此,急急招入云云爾,則官吏等,羅立於前,出芻人發問目,以數其罪,分付使令輩號令曰,聽行下直招,有若治罪生人者然,且令刑吏,受芻人侤音,畢竟曳出芻人,散散磔破云。命禛,設或畏罪逃避,爲其土主,依法處置,無所不可,而今重泰,圍籬士人之墳墓,已是法例之外,作芻人指爲某人之父,而磔破之狀,決非身爲守令者之所可爲者。一邊之言,雖難準信,而重泰所出笞墳牌子,及面任圍籬報狀,俱在呈狀中,則其擧措之駭然,莫此爲甚。不可以事在旣往而置之,請前興德縣監金重泰,拿問定罪。答曰,不允。任守經遞差。末端事,依啓。
備忘記,居首進士金光運,直赴殿試,之次進士吳命新·李瑞·尹志·洪潝,生員鄭亨復,幼學李夏龜,各給一分。以上朝報
入侍時,知事趙泰耉所啓,五官司曆,持來儀器,欲爲學得,依樣製造。當初陳達此意,許遠及觀象監官員趙琪,入送館所時,武士崔天若,有巧思,可以學得製造,故同爲陳達入送。其後又陳達,追往義州,盡學其法而來,儀器制樣,前日自役中,貿來圖本中有之,已經睿覽,而今又親見其器,學得其法。若不趁今製造,恐有日後迷眛之慮,故今方製造,而崔天若,其後見差摠戎廳敎鍊官,長在軍門,不得往看其役云。使之除本司,與本監官員許遠等同議,監董其役,何如?上曰,依爲之。備局謄錄
吏批,以李秀賢爲龍仁縣令,李森爲定州牧使。吏曹政單
晝講時,知事趙泰耉所啓,頃以觀象監官員許遠,前期入送于彼中,往見五官司曆,依其前約,方書覓來事,陳達蒙允矣。儀品今方造成,未及畢役,且自義州學來算法,未得解出。若待此事完訖之後,則今番使行,勢有所未及入送者。姑使許遠,先以紙束·筆墨·扇柄等物,書問五官司曆,以致後日請敎之意,見其所答而後,從後入送,似爲未晩,故敢達。上曰,如是爲之好矣。出禮曹謄錄
武臣張鵬翼所啓,小臣累次待罪西邑,略知西關軍政之弊,故敢此仰達矣。西關,曾無除番軍官募入之事矣,逮至近年,創出除番軍官之名目,每年每名,各捧一疋木,故謀避閑丁之民,樂其役歇,擧皆投屬,地大之邑,則厥數幾至數千。簽丁之時,爲守令者,他無充額之道,只以窮殘無依之類,苟然充數,不能支久,逐年流亡,如有緩急,將安所恃?朝家之不得閑丁者,蓋由此等事也。且以軍器言之,則守令各自誇能,惟以別備爲主,久遠軍器,全不修補,厥數雖多,無一可用,實爲可惜。且當初月課之規,使其本邑,收捧邑民之丁布,以補軍器之需,則監兵使,春秋巡歷時,閱其器械,定其守令之能否而已,比年以來,自監營,隨其縣邑之大小,收納厥價,只以鳥銃·鉛丸·火藥等物,塞責分給於各邑,而鳥銃則外飾非久盡落,體鐵亦不堅固,一或試放,率多破碎之患,火藥則才過半年,便同濕泥,接火不起,終歸空棄,雖曰新備,反不如久遠之物也。自今以後,革罷除番軍官之名目,移充軍丁之闕額,以其各邑月課之價,勿納監營,而自其邑修補久遠之軍器,無費別備之功役,似合事宜,故敢達。上曰,令該曹稟處,可也。出備局謄錄
上在慶德宮。停常參,只晝講。
夜二更,電光。三更,雷動雷光。
下直,赤梁僉使崔世華。
政院啓曰,卽者吏曹郞廳來言,今日爲政事,命下,而判書黃欽受由未出仕,參判李晩成在外,參議李觀命病不來,不得開政云。判書黃欽,參議李觀命,竝卽牌招開政,何如?傳曰,允。
晝講入侍時,知事趙泰耉,特進官金錫衍,承旨李世最,玉堂黃龜河·魚有龜,假注書權宏,史官沈珙·朴師益,武臣李台望。
上曰,曾於筵中,以高山察訪擬差事,有所下敎,至於擧條矣。連見高山察訪擬望,則前日擧條,歸於休紙,殊無申飭之意,極爲未安。吏曹堂上,推考可也。
明日生·進放榜時,開門差早。
右議政金宇杭,長湍地,焚黃呈辭。入啓。給由馬,澆奠牀備給。
政院啓曰,同福縣監任守經遞差事,命下矣,臺諫,方以罷職論啓,遞差傳旨,不得捧入之意,敢啓。傳曰,知道。
謝恩,陽川縣令南一明。
政院啓曰,明日生進放榜時,兩司當爲進參,而或在外,或呈辭,俱無行公之員。兩司除在外,呈告·未肅拜人員,明日待開門牌招,以爲進參之地,何如?傳曰,允。
有政。兵批,以李廷振爲兼司僕,以吳海根·車廷輪·朴時瑞爲預差兼司僕。
吏批,以南一明爲陽川縣令,金楺爲谷山府使,鄭宗柱爲高山察訪,洪廷牧爲注書。
義禁府啓曰,全羅道監司狀啓據,備邊司粘目內,本道沿海被災邑定配罪人,及珍島爲奴定屬之類,移配他道事,覆啓允下矣。康津縣安置罪人吳始復,慶尙道流配罪人李景虎,平安道龍川府,韓斗齡泰川縣,閔莫金宣川府,智島定配罪人林泓,慶尙道南海縣移配,珍島罪人韓生·眞生·禮升等,慶尙道巨濟府爲奴婢移配,而依例發遣府都事·書吏·羅將,仍令押送各其配所之意,敢啓。傳曰,知道。出義禁府謄錄
上在慶德宮。停常參·經筵。
下直,延安府使郭萬績,金海府使閔遠重,丑山萬戶趙世徽。
李世最啓曰,明日常參·經筵,取稟。傳曰,停。
持平南道揆·安重弼啓曰,請還收黃順中絶島定配之命,仍令該曹,嚴鞫得情,依律處斷。請還收柳赫然·李元禎等依前判付施行之敎,仍令王府,更考文案,明覈處斷事。請前校理鄭纘先削奪官爵。答曰,勿煩。
獻納申思喆,正言趙鳴鳳啓曰,請還收罪人河減死定配之命,更加嚴刑得情,依律處斷。請還收罪人權卨定配之命,更付有司,嚴加鉤覈,期於輸情。請還收柳赫然·李元禎等復官之命。答曰,勿煩。前獻納洪重休罷職事,停啓。
府前啓,同福縣監任守經罷職事,停啓。
修撰洪廷弼·韓祉牌不進罷職傳旨,只推勿罷。以上燼餘
吏曹參議李觀命上疏。大槪,注擬乖舛,致勤聖批,乞蒙鐫削,以安愚分事。入啓。答曰,省疏具悉。爾其勿辭,從速察職。
禁府都事李薈,安置罪人吳始復移配事,康津縣出去。以上朝報
備邊司啓曰,頃以兵曹木,不計封不動,三百同除出,下送於京畿·湖西兩道,俾補賑資事,定奪,而湖南則本道財力,猶可以措手,故初不擧論矣,湖南災荒,觀兩道,殆有甚焉,朝家宜有一體顧濟之道。戶·兵曹移送之木,其數頗優,就其中,除出一百同,分送於全羅監營,使之補用於賑資,何如?傳曰,允。
又啓曰,卽接南兵使趙爾重所報,則因前啓下關,列邑束伍軍兵等,隊鍊習藝,依例擧行,而兵使巡操,旣已啓聞定奪,列邑隊鍊,姑爲停止,以除軍兵等累次聚待之弊事,論稟矣。兵使旣行巡操,則列邑隊鍊,不必疊行,依報辭停止之意,分付,何如?傳曰,允。以上備局謄錄
政院啓曰,今日生·進放榜時,白牌分給之際,進士尹爾侙之侙字,誤以式字,書塡於原榜目及白牌,故原榜目則改付標以入,而白牌改書安寶,事甚窘急,仍爲添傍書給之意,敢啓。傳曰,知道。出禮曹謄錄
上在慶德宮。停常參·經筵。
夜一二更,電光。三四更,雷動電光。
下直,牛峴僉使任善後,長鬐縣監李奎禎。
李世最,以內醫院官員,以都提調意啓曰,駝酪粥,自十月初一日,當爲封進,依前擧行事,預爲分付司僕寺之意,敢啓。傳曰,知道。
李世勉,以備邊司言啓曰,卽接南兵使趙爾重所報,則因前啓下關,列邑束伍軍兵等,隊鍊習藝,所當依例擧行,而兵使巡操,旣已啓聞定奪,列邑隊鍊,姑爲停止,以除軍兵等累次聚待之弊事,論稟矣。兵使旣已巡操,則列邑隊鍊,不必疊行,依報辭停止之意,分付,何如?傳曰,允。
又以備邊司言啓曰,頃者以戶兵曹木,不計封不動,三百同除出,下送於京畿·湖西兩道,俾補賑資事定奪,而湖南則本道財力,猶可以措手,故初不擧論矣,湖南災荒,視兩道,殆有甚焉,自朝家宜有一體顧濟之道。戶·兵曹移送之木,其數頗優,就其中,除出一百同,分送於全羅監營,使之補用於賑資,何如?傳曰,允。
持平安重弼所啓,請還收黃順中絶島定配之命,仍令該曹,嚴鞫得情,依律處斷。措辭見上請還收柳赫然·李元禎等依前判府施行之敎,仍令王府,更考文案,明覈處斷。措辭見上答曰,勿煩。
獻納申思喆所啓,請還收金海府定配罪人河減死定配之命,更加嚴刑得情,依律處斷。措辭見上請還收罪人權卨定配之命,更付有司,嚴加究覈,期於輸情。請還收柳赫然·李元禎復官之命事。龍仁縣令朴尙彬,疲殘昏劣,本不合守牧之任,而莅任以來,全不事事,坐衙甚稀,聽斷多滯,政委下吏,慢不省察,且不能禁戢,其官屬衙奴,作弊於場市村閭,罔有紀極,民不堪命,怨讟朋興。不可仍置,以益其害,請龍仁縣令朴尙彬罷職。聞慶爲邑,處於嶺底孔道,素稱難治,且兼守城之任,尤宜擇差,而縣監趙永期爲人,昏蒙於事務,曾在京職,已多貽笑之端,及守本縣,物議喧傳,而恬若不知,冒沒徑赴,到任以後,政令憒憒,無一善狀,且不閑文字,大小簿牒,全委下吏,其因緣弄奸,貽害生民,不一而足,南來之人,無不嗤點。荒歲守撫之任,不可久畀如此之人,請聞慶縣監趙永期罷職。答曰,不允。
正言趙鳴鳳啓曰,臣本庸碌,無所肖似,屢忝言地,醜拙百出,加以疾病侵尋,無望供職。尋單請急,勢不獲已,而喉司不諒,一向退却,徒切悶蹙之中,昨因生進放榜,召牌下降,怵分畏義,黽勉趨赴,詣臺請啓,而臣又見抄於侍臣,故仍進侍從之班,而聞有批旨之下,還詣祗承矣。政院,以臣之未及承批,往赴朝班爲非,至有囚治下吏之擧,臣不勝愧訝之至。槪聞前規,則大小科唱榜時,傳啓臺官,不待承批,進參班列,非今斯今云。今此政院之替治下吏,無所顧藉者,抑何故也?緣臣疲劣,冒玷臺端,受此缺有難一刻仍冒,請命遞斥臣職。以上燼餘
忠淸監司書目,淸風呈,以大司憲權尙夏辭職上疏上送事。啓。答曰,省疏具悉卿懇。風憲之長,微卿其誰?今玆復授,意非偶然,卿其安心勿辭,幡然造朝,用副予望。
答趙鳴鳳啓曰,勿辭,退待物論。
京畿監司書目,果川呈,以工曹參判李世弼辭職上疏上送事。啓。答曰,省疏具悉。卿其安意勿辭,從速察職。
上在慶德宮。停常參·經筵。
夜五更,流星出胃星上,入巽方天際,狀如拳,尾長四五尺許,色黃。
神懿王后忌辰齋戒。
政院啓曰,正言趙鳴鳳,引避經宿,而諫院無行公之員,不得處置,事甚未安。除在外外,呈告人員,竝卽牌招,使之處置,何如?傳曰,允。
院啓,引嫌而退。傳啓參班,自有前例,院吏囚治,在我無失,請正言趙鳴鳳出仕。答曰,依啓。前啓,以國忌齋戒,今明日姑停。
都承旨兪命雄,左承旨黃一夏上疏。大槪,臣等於諫臣之避,有不可晏然仍冒者,乞命遞斥臣職,以安私分事。以國忌齋戒,留政院。
上在慶德宮。停常參·經筵。
神懿王后忌辰。
李世勉啓曰,行大司憲權尙夏,執義權,掌令金榦·南世珍在外,持平南道揆·安重弼呈辭,今日以監察茶時之意,敢啓。答曰,知道。
政院啓曰,異哉,去夜之雷電也。災異之作,何代無之,而豈有如近日之荐臻者乎?亢旱風雹,可驚可愕之災,式月斯生,靑臺之告警不絶,諸道之狀聞相續,年事大無,八路同然,百萬生靈,擧將有捐瘠之憂,天之降災,可謂極矣,而乃於收聲之月,立冬之後,又有此虩虩燁燁之異,赫然震動,無異夏月。嗚乎,我殿下,遇災兢惕,凡所以消弭感回之道,固已靡不用極,而上天垂戒,愈往愈切,未知有何樣禍機,伏於冥冥,而仁愛之示警,若是其諄諄耶?臣等聚首驚嘆,不覺危厲之熏心,伏況殿下,丙枕憂勤之中,當作何如懷耶?臣等伏覩殿下,臨御四十年,端本出治,敬天勤民之實德,誠有不如初之漸。苟使魏徵,在於今日,則當復有十漸之疏,此群下之所憂切者也。伏願殿下,大加警動,不怠修省,恒務誠正之功,極殫對越之心,無以聖德已修而自滿,無以守內無憂或忽,益留意於建極之道,保民之政,而恢大禹拜昌之德,以來謇諤之言,法虞舜勅天之誠,俾無叢脞之慮,則庶幾回天怒導和氣,而轉移之機,倏然在此矣。此臣等所甚望於我殿下者也。臣等待罪近密,目擊非常之災,區區所懷,惶恐敢啓。答曰,今玆雷電之變,遽發於立冬之後,中夜無寐,危厲熏心。爾等之陳戒,言甚切至,深用嘉尙,可不留心?
正言趙鳴鳳,就職後啓曰,臣昨因政院之囚治下吏,引嫌退待,處置請出,召牌繼降,黽勉就職,而卽聞兪命雄·黃一夏留院之疏,凌藉臣身,費辭侵詆,一則曰該吏不能善導官員,一則曰猶且固信誤引之說,一則曰顚倒失措,其他譏切,不遺餘力,臣不勝駭怖之至。臣之傳啓後,仍參侍從之班者,明有已行之前例,初非徒信下吏之言,而今其爲言,有若全無主宰,而惟隨下吏之指揮者然。今一夏,自謂多年居臺,未見如許前例者,抑獨何意?一夏果以事過之後,還爲詣臺爲可,則傳啓時,何不送言相確,而無辭捧入,今始有言耶?臣竊哂之。不知自治其下吏誤引之罪,只責諫吏者,初非出於公心,亦可見矣。臣不欲與之相較,故避嫌措辭之間,十分斟量,絶不侵逼,而今其對疏,不少顧藉,踐踏至此,臣何足言?有辱臺閣,接待臺官,推治院吏,旣有主張之人,則知申之替當聯名,尤是意慮之外,何其爲僚寀太厚,而待臺閣太薄耶?臣弱植孤根,忝叨言責,絲毫無補,而畢竟貽累臺地,無復餘地,臣何顔面一刻仍冒乎?請命遞斥臣職。答曰,勿辭,退待物論。
院啓,引嫌而退。下吏囚治,彼旣失體,對疏侵詆,尤何足嫌?請正言趙鳴鳳出仕。答曰,依啓。
正言趙鳴鳳就職。
上在慶德宮。停常參·經筵。
下直,咸安郡守田萬春,旌義縣監金楚寶,懷德縣監崔沈,平山萬戶李世檀,黔毛浦萬戶趙震文,法聖僉使姜元楨,古群山僉使洪震雄,宣沙浦僉使申珩,花梁僉使具台柱。
備忘記,傳于李世勉曰,今下弓矢,宣沙浦僉使申珩處給送。
傳于李世勉曰,本兵之長,又兼將任,重務不宜久曠,作速上來行公事,兵判處,別爲下諭。
洪禹瑞啓曰,卽伏見北兵使李澤,親騎衛試才啓本,則後面粘幅處,踏印上端,有違格例,亦爲踏印,難免不察之失,推考,何如?傳曰,允。
又以兵曹言啓曰,今九月二十四日,幼學申碩厚稱名人,自武德門入來,差備門擊錚,極爲駭愕,令攸司囚禁治罪,同門守門將安世勳,常時不能禁斷雜人,以致闌入,亦難免其責,推考,何如?傳曰,允。以上燼餘
都承旨兪命雄,左承旨黃一夏,留院上疏入啓。答曰,省疏具悉。諫臣之進參侍從之班者,至於二員,則傳啓臺臣,坐待批旨,事體則然矣。且觀疏本,無一毫挾雜之意,而諫臣避辭中,乃以挾雜疑之,誠未可曉也。卿等勿辭,從速察職。
京畿監司書目,楊州呈,以判府事崔錫鼎上疏上送事。啓。答曰,省疏具悉卿懇。旣往之事,持之不捨,實未得當,則以此引嫌,尤涉太過。噫,今玆敦召,意非偶然,而情志不孚,造朝愈邈,缺然且慙,無以爲諭。卿其體予虛佇之心,勿復控辭,安心入來,用副至望。仍傳曰,遣史官傳諭。
答都承旨兪命雄疏曰,省疏具悉。囚治該吏,非出於輕侮臺官,則意外侵斥,何足深嫌?卿其勿辭,從速察職。以上朝報
禮曹啓曰,因京畿監司,各陵秋奉審啓本,則順陵·明陵丁字閣有頉處,依例本曹堂上郞廳,帶率工匠進去,奉審後稟處事,啓下矣。兩陵相去不遠,奉審明陵後,仍詣順陵奉審,何如?傳曰,允。
上在慶德宮。停常參·經筵。
夜五更,白雲一道如氣,起自巽方,直指乾方,長竟天,廣尺許,良久乃滅。月暈廻土星。
李世最啓曰,明日常參·經筵,就稟。傳曰,只晝講。
洪禹瑞啓曰,今日,乃賓廳日次,兩司當爲來待,而兩司俱無行公之員,除在外外,呈告人員,竝卽牌招,以爲推移入侍之地,何如?傳曰,允。
又以承文院官員,以都提調意啓曰,本院吏文學官李龍臣在喪代,以進士金天敍差下,付軍職冠帶常仕,何如?傳曰,允。傳于洪禹瑞曰,大臣·備局堂上引見。
李世最,以侍講院言啓曰,本院上番,無他入直之員,而弼善洪好人,旣有只推之命,更爲牌招入直,何如?傳曰,允。以上燼餘
下直,陽川縣令南一明,吾叉浦僉使金善逸。
傳曰,明日晝講爲之。
正言趙鳴鳳啓曰,臣橫被喉司之侵辱,再次引避,連事瀆擾,已不勝其惶悚,而卽伏見承宣之疏批,辭意極其峻嚴,臣看來,尤不勝驚愧震惕之至。臣之傳啓後參班之由,已悉於前後避辭之中,而聖鑑猶有所未盡下燭者,故玆敢略陳顚末焉。蓋此唱榜時牌招,非爲傳啓也,實爲擧動班列,而且被抄於侍臣,則不爲進參,果成事理乎?若以從班爲重,則進參後承批,果無前例乎?其言未免上下之矛盾,而竊恐聖明,亦未及徐究而有此敎也。臣以微細之事,一避再避,已覺疲劣,而只緣平日言行,不能見信於君父,有此嚴敎,將何顔面,復玷臺端乎?請命遞斥臣職。答曰,張皇引避,自是己見,殊涉未安也。勿辭,退待物論。
弼善洪好人牌不進,罷職傳旨。傳曰,只推勿罷。
羅州討捕使白漢相改差,各別擇差事,及高原郡守魚史忠改差事,榻前定奪。
吏曹判書黃欽辭職上疏。答曰,省疏具悉。卿其勿辭,從速察職。
右副承旨李世勉,左承旨黃一夏辭職上疏。入啓。答曰,省疏具悉。臺避中,挾雜逞憾等語,殊未穩當,何必爲嫌?爾其勿辭,從速察職。
忠淸監司書目,恩津呈,以執義權辭職上疏上送事。答曰,省疏具悉。囚人侵詆,不必爲嫌,爾其勿辭,從速上來察職。
全羅監司書目,益山郡守申鳴漢罷黜,其代擇差下送事,康津縣監鄭以規事,査覈啓聞,已至累月,而尙無覆啓分付之事,令廟堂稟處事。
備局堂上引見時,左議政金昌集所啓,承文院分館,至今遷就,故頃於筵對時,令次官擧行事,有所稟定矣。其後本院諸官,聯名呈狀以爲,右位方在被罪中,次官替當,非但有關後弊,廉隅所在,決難替行。其所爲言,不無所執。且聞其前日開坐時,幾至了當,而因事罷坐,實非出於作梗之意云。前日削奪人員,竝爲敍用,使之作速擧行,何如?上曰,竝爲敍用,斯速分館事,申飭可也。上曰,頃日金鎭圭疏批,旣令斯速行公,而尙無出仕之事矣。左議政金昌集曰,金鎭圭,旣承非常之恩批,其在私分,惟當惶感之不暇,似不敢更以情勢爲言,而第聞身病,實爲非輕。今雖少愈,猶未能出入,以此不得行公矣。上曰,頃日批旨,已悉予意,則元無棄而不用之意,俟其病間,使之斯速行公可也。以上朝報
入侍時,左議政金昌集所啓,沿邊松禁漸弛,多有偸斫之弊,而水營,以其軍需,他無措備之路,專靠貿鹽之利,故禁松偸斫之患,不能一切嚴禁,判府事臣李□□,爲此之慮,附近邑還穀,限萬石,劃給于水營,以補軍需,仍禁貿鹽之弊事,陳請蒙允矣。廟堂諸議,皆以爲萬餘石還穀,公然劃給,事涉重難,且耗穀劃給之後,難保其必無禁松犯斫之弊,姑寢耗穀劃給之令,嚴飭松山,俾無濫雜偸斫之弊,宜當云,故以此意,更問于判府事李,則亦以爲更思之,事勢誠然,耗穀劃給,還爲寢止爲可云。水營還穀,勿爲劃給,松禁,各別嚴飭,何如?上曰,曾因大臣陳達,許之矣,廟堂諸議,誠有意見,依爲之。
又所啓,頃於筵對時,濟州穀物,限一萬石入送事,旣已定奪矣。今聞葛頭山所置之穀,皆已分給,時存之數,實爲零星。且見濟州牧使前日狀啓,則以爲前日入送穀物,仍爲會錄,一以備軍餉,一以爲賑資,而此後如非大殺之歲,則不當狀聞請穀云,而又聞李翊漢,七月遞歸之時,留儲之穀,元數一萬五千石云。然則今不必又爲移粟,而朝家旣以入送定奪之後,全然不送,亦以顚倒,改以五千石入送事,分付賑廳,何如?上曰,前牧使,七月遞來,留在之數,一萬五千石云耶?右議政金宇杭曰,李翊漢以爲,元數一萬五千石,而七月遞來時,留庫一萬三千石云矣。上曰,然則限五千石入送可也。出備局謄錄
禮曹判書閔鎭厚所啓,賜額書院,必有可合追享之人,則儒生輩,陳疏上請,蒙許後擧行,自是規例,而近聞外方書院,或有不稟朝廷,而輕自追享者云。此則其所違越,不但爲擅立祠院而已,査問各道,果有如此之處,則監司·守令,首倡儒生,依不禁新祠之例,入啓論罪,何如?上曰,依爲之。禮曹謄錄
入侍時,禮曹判書閔鎭厚所啓,前郡守鄭重萬,呈單於禮曹以爲,渠之父母墳,在於思陵咫尺之地,今將移葬,不敢不告云。聞其父母墳,雖在陵不相見之處,步數甚邇,且發引時,將直過丁字閣之前云。移葬之請,似難防塞,而其在事體,亦甚未安,下詢于入侍大臣而處之,何如?上曰,直過陵前,則有所未安,何以爲之耶?左議政金昌集曰,此若鄭久遠墳墓,則雖不可許其遷移,而此則旣是渠之父母墳,不敢行祭,私情則似爲切迫。董役於陵內至近之處,雖有所未安,亦何可禁止乎?右議政金宇杭曰,此與久遠墳瑩有異,渠之父母墳,遷移之請,似難防塞矣。上曰,以予所見,亦難防塞,其父母墳遷移之請,許之可也。閔鎭厚曰,陵內有一樹木斫伐之事,輒皆告由。今此鄭重萬遷移之時,其所紛囂,必非伐木之比,而以私事設行告祭,亦似未安,此則何以爲之乎?上曰,移葬之際,似不從容,而以私事設行告祭,事體,何如?昌集曰,陵內,雖斫伐一木,必行告祭,而此則係是私事,告祭有所未安矣。上曰,遷移之時,別爲申飭,使不至於擾亂可也。鎭厚曰,且聞遷葬之後,石物亦欲運移云,而此亦必至於擾亂,有難許之矣。上曰,此與遷葬有別矣。陵內不敢行祭,私情誠爲切迫,故許其移葬,而至於石物,則不可運去矣。鎭厚曰,鄭氏先山,在於陵後,而樹木不敢斫伐,將不免逼傷云。令陵官頻頻除去,俾不至於毁圯,恐爲得宜,故敢此竝達。上曰,此則無妨,分付陵官,可也。禮曹謄錄
左議政金昌集所啓,監賑御史洪錫輔,頃者來見小臣以爲,來月旬望間,當爲下去,而有一二稟定之事云矣。上曰,速爲下送,可也。昌集曰,監賑御史下去後,遍審列邑災處,又有賑資料理之事,狀聞之外,如有面稟之事,則時時上來,請對陳達,似爲詳審云。此與常例有異,而許其往來,亦似無妨矣。禮曹判書閔鎭厚曰,曾前監賑御史,亦或有往來之事云,而湖南沿海,道路頗遠,其處酬應,若難離來,則亦何可上來乎?渠欲預以此定奪,以爲臨時前却之計云矣。上曰,狀聞之外,如有面稟之事,則上來陳達無妨矣。昌集曰,湖南沿海災荒,珍島·海南·康津,最爲慘酷,其他一帶沿邑,皆是被災之處,而前頭設賑後,御史,以單獨一人,無論遠近,有難周察,巡撫使之外,監賑御史,則曾無軍官帶率之規,或有臨時摘奸之事,則必以可信一人帶去,庶可遍察,故欲爲帶去云,故敢遠。上曰,此與巡撫使有異,而可信一人,帶去無妨矣。鎭厚曰,然則軍官帶去一款,當入於節目中乎?此是曾前所無之例,亦宜稟定矣。上曰,特令帶去,而勿入於節目中,可也。司諫兪崇曰,廟堂以監賑御史軍官一人帶去事,有所定奪,而臣意則竊以爲不然矣。雖以嶺東言之,曾有監賑之事,自歙谷至平海,幾至十餘日程,而御史猶且往來看審,則今於湖南,有何獨難周察之事乎?臣意,湖南沿邊,似不過六七日程,而洪錫輔,以年富力强之人,往來監賑,宜無所難。如此凶歉之歲,廚傳亦難,若以御史,軍官帶去,則不無貽弊之端矣。上曰,臺諫之言,不無意見矣。此言,何如?右議政金宇杭曰,監賑御史之帶率軍官,曾無是規,臺諫之言,是矣。昌集曰,監賑御史,曾無帶率軍官之規,臣亦知之矣。臣之初意,則御史下去後,擇其土人信任,亦似非便,故蓋欲許之,而大抵監賑御史,曾無軍官帶率之規,臺言又如此,下去後,觀勢爲之宜矣。上曰,監賑御史,曾無軍官帶率之規,而臺言得宜,姑置之,可也。出戶曹謄錄
禮曹判書閔鎭厚所啓,書院募入,賜額處則二十名,未賜額處則十名定限,而院生充定軍役,則勿爲頉下事,皆有曾前定式矣。但鄕校募入,初不擧論,故議于大臣則以爲,比之賜額書院,倍加其數,宜當云。鄕校募入,以四十名爲限事,定式施行,何如?上曰,依爲之。出禮曹謄錄
左議政金昌集所啓,得接全州營將報狀,則井邑地,賊黨百餘人,突入人家,而賊魁則騎馬被甲,餘黨皆持鎗,至於放砲擊鼓以入,蕩盡家藏,人物亦多致傷云。此實非常之變,聞來極可驚駭。大抵古阜·興陽等處,常有賊患,若在登豐之歲,則稍似止息,而如此凶歉之時,則還爲竊發,誠非細慮矣。上曰,井邑賊患,姑無狀聞,而此非尋常之變,各別申飭於討捕使,可也。昌集曰,此事不可專委於討捕使,監兵使處,一體分付,以爲設機緝捕之地,似宜矣。上曰,一體分付而各別申飭,期於捕捉,可也。湖南,爲賊淵藪,每有如此之變矣。右議政金宇杭曰,若値凶荒之歲,則良民例多爲賊,而今此井邑之賊,百餘人作黨,具甲胄持銃劍,極其非常,誠非細慮。所當別擇討捕之任,而新除授羅州營將白漢相,家在長興云,乃是同道之人也。曾前不以隣近官人,差送討捕使者,亦有朝令矣。白漢相赴任之後,必不能放意治盜,今姑改差,擇送他人,似宜矣。左議政金昌集曰,曾前嶺南守令孫哥者,亦以本道之人,治盜之際,其家屬,爲賊戕害。討捕之任,不可以本道之人,差送矣。上曰,前日孫哥,果逢此變矣。昌集曰,白漢相,臣亦見其爲人。雖非不可堪任之人,而家在長興不遠之地,治盜之際,不無難便之端矣。上曰,白漢相改差,擇送他人,可也。知中樞府事宋相琦曰,不但今番羅州爲然,此後則勿以本道之人,差送討捕使事,定式似宜矣。上曰,依爲之。韓城君李基夏曰,百餘人,放砲持戟,突入人家,極其放恣。守令及討捕使,所當各別擇差,而雖旣差之後,廟堂察其能否,如有不合之人,則卽爲改差無妨,而目今八路告歉,民不堪飢寒,良民之化爲盜賊者,亦多有之若於此際,別樣申飭,則風聲所及,庶有畏戢之道矣。漢城判尹尹趾仁曰,湖南賊患,其來已久,如此凶歉之歲,尤爲可慮矣。上曰,曾前湖南,亦有崔斗齡事矣。趾仁曰,治盜之事,所當各別申飭,而專尙嚴酷,則玉石不分,良民之橫罹者,亦多有之,此亦難處矣。上曰,緩則賊或見漏,急則良民混入,治盜之道,誠難矣。趾仁曰,治盜之善不善,惟係於討捕使。討捕使得人而後,可責其緩急之得宜,而近來營將,多不擇人,若經內禁衛將,則亦多厭避於營將,若此而何可望其得人?雖曾經閫帥之人,亦無不可矣。上曰,討捕使各別擇差事,申飭銓曹,可也。昌集曰,近處郡縣,如古阜·高敞,自是文武交差之邑,如此之時,以武臣差送,以畀治盜之責似好,而古阜則纔以文官差送,此後如有窠闕,則限治盜間,以武臣差送,何如?上曰,依爲之。相琦曰,賊患如此,跟捕緝治之方,所當各別申飭,而自古飢饉,盜賊例爲相仍。卽今湖南,被災尤甚,自朝家不可不別樣優恤。監賑御史下去後,與守令講究賑救之策,以示朝家德意,務盡懷保安集之道,則此可爲治盜之根本矣。上曰,然矣。
又所啓,冬至使行,非久當入去,事涉煩瑣,而有所稟定事矣。赴燕時,員役軍官刷馬價,自乙酉年,加給銀子五兩矣。年前義州府尹,以本府近甚凋弊,此等需用,皆自運餉出給,而加給雇價,事涉不當,還請減除事,狀聞矣,覆啓時,臣意則事涉微細,不欲減去矣。前冬燕行往來時見之,則渠輩,多以此稱冤,而且聞此非出自運餉,實以團練使收稅銀添給云。此不過二十餘匹之價,而元不大段,使之依前出給,何如?上曰,依前出給,可也。以上出備局謄錄
上在慶德宮。停常參·經筵。
自辰時至午時,日暈。
下直,成川府使趙正萬。
洪禹瑞啓曰,明日常參·經筵,取稟。傳曰,只晝講。
又啓曰,卽者吏曹郞廳來言,今日爲政事命下,而判書黃欽受由未出仕,參判李晩成在外,參議李觀命病不來,不得開政云。判書·參議,竝卽牌招開政,何如?傳曰,允。
李世勉,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管元徽,以禁軍缺軍等馬點事,慕華館進去之意,敢啓。傳曰,知道。
有政。以李澤爲副修撰,洪尙賓爲文學,李揆一爲同福縣監,曺廷弼爲高原郡守,沈尙鼎爲注書,許樑爲益山郡守,宋成明兼文學。德川郡守閔聖基,仍任事承傳。以上燼餘
兵批,以魚史忠付護軍,金天敍爲副司勇。
傳曰,明日晝講爲之。
左參贊崔錫恒辭職上疏。入啓。答曰,省疏具悉。卿其勿辭,救護母病。
吏曹判書黃欽,牌不進後,辭職上疏。入啓。答曰,省疏具悉。卿其安心勿辭,調理行公。
正言朴聖輅啓曰,卽者兩僚處置,歸於臣身,而臣於玆事,有不可參涉之嫌。頃日臣之處置臺僚也,以傳啓參班,自有前例爲辭矣。其後承宣對疏,盛論僚臺,傳啓後參班之爲非,而至以如許前例,曾所未見爲論,則自與臣其時處置措語,大相逕庭,而今僚臺避辭,專出於承宣疏論,則其於玆事,何敢可否,而旣不得處置,則亦何敢晏然於職次乎?請命遞斥臣職。答曰,勿辭,退待物論。
修撰洪廷弼·韓祉再牌不進,罷職傳旨。傳曰,只推勿罷。
吏批,以李揆一爲同福縣監,李澤爲副修撰,許樑爲益山郡守,曺廷弼爲高原郡守,宋成明爲文學,沈尙鼎爲注書,韓永徽爲軍資正,洪尙賓爲文學,李明彦爲正言,兪命凝爲執義,洪好人爲掌令。
上在慶德宮。停常參·經筵。
洪禹瑞啓曰,明日常參缺取稟。傳曰,只晝講。
李世勉啓曰,臺諫有闕,政事命下矣,闕門垂閉,明日待開門牌招之意,敢啓。傳曰,知道。
又以兵曹言啓曰,今月二十七日,忠翊衛金缺爲名人,自興化門入來,差備門外擊錚,極爲駭愕,爲先囚禁治罪,同門守門將羅景斗,常時不能禁斷雜人,如是闌入,亦難免其責,推考,何如?傳曰,允。以上燼餘
政院啓曰,今日晝講爲之事,命下矣,知經筵·同經筵,或在外,或陳疏受由,他無推移入侍之員,今日晝講,何以爲之?敢稟。傳曰,停。
傳曰,各司公事,紙品猶有過好者,本院常加申飭。
東平尉鄭在崙上疏。大槪,敢陳庚寅冬奉使時事,以俟處分事。入啓。答曰,省箚具悉。箚辭得宜,令該曹依施焉。
謝恩,修撰洪廷弼。
八道儒生,幼學崔弘濟等上疏。大槪,請先正臣文元公金長生,從享聖廡,冀蒙允許,以副一國多士之至望事。入啓。答曰,省疏具悉。前疏之批,已悉予意,差待後日,亦未晩也。
府前啓,請還收黃順中,絶島定配之命,仍令該曹,嚴鞫得情,依律處斷事。請還收柳赫然·李元禎等依前判付施行之敎,仍令王府,更考文案,明覈處斷。請前校理鄭纘先,削奪官爵事。新啓,卽接延日居喪人金漢龍·申德華,寡女全姓人等呈狀,則本縣監崔泰齊,偏聽座首金最爲名人之誣訴,不報監營,杖殺漢龍父正頀,德華父漢胄,全姓寡女子起鵬等三人於數日之內,而此三人,或曾經院長,或方爲鄕校都有司齋任云。雖未知其罪狀輕重之如何,而濫殺人命,至於三人之多,其刑罰之慘毒,曾所未聞。且三人之罪,初非關係於公家事,而只因其私忿,肆行酷刑,至於一時殞斃,則濫殺無辜之罪,不可不嚴査而處之,請延日縣監崔泰齊拿問定罪。座首金最之爲售私嫌,誣訴于本官,致令三人,無辜殞命於杖下,其罪亦不可置之,請令本道,別定剛明官,詳査處之。答曰,不允。末端事,依啓。
院前啓,請還收河減死定配之命,依律處斷事。請還收權卨定配之命,更付有司,嚴加鉤覈,期於輸情事。請還收柳赫然·李元禎復官之命事。請龍仁縣令朴尙彬罷職事。請聞慶縣監趙永期罷職事。竝引嫌而退。當初處置,旣循公議,自是之言,何足介意?對疏侵詆,所失在彼,聖敎未安,何必爲嫌。據例請出,臺體當然,以此引嫌,無亦太過?請司諫兪崇,正言趙鳴鳳·朴聖輅,竝命出仕。答曰,不允。朴尙彬事依啓,處置事,自是二字,諫臣當之,而反謂承宣自是,予實未曉也。依啓。
平安監司書目,定州牧使洪以慶罷黜,其代極擇差送事。以上朝報
上在慶德宮。停常參·經筵。
下直,堤川縣監鄭維升,玄風縣監洪禹偁,臨淄僉使李後昉,豆毛浦萬戶韓允泰。
偕來假注書李挺淵狀啓,判府事李濡,自去夜,猝有疾患,症情不輕,姑難入城,臣仍留事。傳曰,判府事李濡處,遣御醫,持藥物看病,書啓。
正言朴聖輅就職。
正言趙鳴鳳牌不進,依承傳罷職。
政院啓曰,明日文武科試所監試官,兩司各三員,當爲進去,而憲府則大司憲權尙夏,執義權,掌令金榦·南世珍,皆在外,持平南道揆,親病受由,行公之員,只有持平安重弼,將無推移進參之員。似當有變通之道,何以爲之?敢稟。傳曰,執義權,掌令南世珍,竝改差。又啓曰,執義權,掌令南世珍,竝改差事,命下矣。政官卽爲牌招,開政差出,何如?傳曰,允。
謝恩,注書沈尙鼎。
府前啓,請還收黃順中絶島定配之命,仍令該曹,嚴鞫得情,依律處斷事。請還收柳赫然·李元禎等依前判付施行之敎,仍令王府,更考文案,明覈處斷事。請前校理鄭纘先削奪官爵事。新啓,橫城縣監金日佐,爲人庸拙,不合於字牧之任,而莅任以後,無一善狀,蠱惑於邑婢,其所爲言,無不曲從,政令之間,率多駭異之擧,一邑之人,擧皆傳笑,闔境怨讟,久而益甚。當此歲飢民困之日,如此之人,不可仍置,以貽生民之害,請橫城縣監金日佐罷職不敍。答曰,不允。
館學儒生徐宗業等上疏。大槪,先正臣文元公金長生,從享文廟之請,聖明尙靳允許,玆不勝抑鬱之忱,敢率多士,又此瀝血申請,伏乞亟擧盛典,以光斯文事。入啓。答曰,省疏具悉。前後多士之請,非不知出於至誠,而予之持難,非有他意,以其事體之重也。
宗親府啓曰,頃仍備邊司覆啓,本府折受谷山刀三面,特爲革罷,使該府以他空閑處,更爲望呈折受事,命下矣。其代以全羅道淳昌郡上下置面,量無主加火田畓,時無屬處云。今年爲始折受,仍爲收稅補用之地,何如?傳曰,允。宗親府謄錄
上在慶德宮。停常參·經筵。
夜一更,流星出天津星下,入西方天際,狀如拳,尾長三尺許,色赤。
下直,魚游澗僉使金東奭,濟原察訪李廷弼,玉江萬戶崔萬岋。
中殿誕日,大殿·中殿·世子宮·嬪宮,政院·玉堂問安。答曰,知道。
中殿,二品以上·六曹問安。答曰,知道。
謝恩,正言李明彦,執義兪命凝。
政院啓曰,文科會試試官知事宋相琦,左參贊崔錫恒,司直金鎭圭,刑曹參判金德基,戶曹參判梁重廈,竝違牌不進,推考傳旨,今方捧入,而試官將無以備員,竝更爲牌招,何如?傳曰,允。
試官金鎭圭·宋相琦·梁重廈,再牌不進。
司諫兪崇上疏。大槪,情病兩苦,無望供職,敢陳瞽說,仰備裁擇事。入啓。答曰,省疏具悉。有懷進言,寔出憂愛,深用嘉尙。可不留心焉?柳赫然等事,復官少無不可,復官之人,未必皆賜諡,則以此爲言,尤是意外。鄭纘先,旣施罷職之罰,削奪則過矣。朴女之孝,慶餘之罪,纔有稟處之命。載寧築堰之役,待明秋爲之。湖南沿邊,邊將擇差與給災事,令廟堂地部處之,而頃日吳命峻啓聞,元非諱災,且爾疏語,與狀聞差爽矣。一遭臺彈,寧有不得復據亞卿之理乎?年紀衰耗之人,出莅方面,雖未知指誰而發,而方伯,異於守令,豈可以年紀爲拘?俱未得當也。天官之長,苟有不叶者,則何不明言顯斥,而今乃以不顧才望之當否,循資輪差,囫圇爲辭,使當之者,皆懷未安,予實未曉。不識大臣不得除吏之說,尤可異也。爾其勿辭,從速察職。
兵曹口傳政事,以權詹爲司直。
府前啓,請還收黃順中絶島定配之命,仍令該曹,嚴鞫得情,依律處斷事。請還收柳赫然·李元禎依前判付施行之敎,仍令王府,更考文案,明覈處斷事。請前校理鄭纘先削奪官爵事。請橫城縣監金日佐罷職不敍事。入啓。答曰,不允。末端事,依啓。
院前啓,請還收罪人河減死定配之命,依律處斷事。請還收權卨定配之命,更付有司,嚴加鉤覈,期於輸情事。請還收柳赫然·李元禎復官之命事。請聞慶縣監趙永期罷職事。入啓。答曰,不允。末端事,依啓。
答持平南道揆疏曰,省疏具悉。爾其勿辭,救護父病。
文科試官改付標,趙泰耉·閔鎭厚·李眞望·金有慶。
八道儒生崔弘濟等上疏。大槪,請先正臣文元公金長生從祀文廟,冀蒙兪音,以光斯文事。入啓。答曰,省疏具悉。前疏之批,已諭予意矣。
監試官,文一所,司諫兪崇,執義兪命凝,武一所,掌令洪好人,正言李明彦,武二所,持平安重弼,正言朴聖輅。
傳曰,修撰韓祉,試官違牌,坐罷矣。冬至使,行期不遠,書狀官,遞易不便,從當變通,勿爲出代事,分付該曹。
上在慶德宮。停常參·經筵。
右承旨李世最,楊州地加土呈辭。入啓。給由。
兵曹參判李壄再度呈辭。入啓。加給由。
備邊司啓目,粘連濟州牧使狀啓云云。旌義縣監趙命周,三年居官,一境晏如,可見其治理,而瓜期旣近,民情惜去。前頭賑政,誠不可付之生手,限明年麥秋仍任,以除荒年迎送之弊,何如?啓依允。
京畿監司書目,臣於諫臣之疏,有不敢晏然者,乞賜鐫免,以謝臺言事,上疏上送事。啓。答曰,省疏具悉。臺言過當,何必爲嫌?卿其勿辭,從速察職。
都承旨兪命雄上疏。大槪,臣於頃日司諫兪崇避辭,有不敢自安者,縮伏私次,恭俟臺章,昨日起居之班,亦未進參,分義虧缺,懇乞亟遞臣職,以安愚分事。入啓。答曰,省疏具悉。卿勿過辭,從速察職。
修撰李澤牌不進,罷職傳旨。傳曰,只推勿罷。
前縣監李軒佐等上疏。大槪,臣於頃日,坡州人曺翊周等,投疏請降先師文純公朴世采紫雲書院之事,不勝痛惋,敢陳翊周輩,貶薄欺誣之委折,冀蒙澄省而財察事。入啓。答曰,省疏具悉。降享曲折,已悉於該曹覆啓中,此非貶降而然也。
館學儒生徐宗業等上疏。大槪,更率館學多土,不避瀆擾之罪,敢申瀝血之懇,請毋持難,亟擧先正臣文元公金長生從享聖廡之祀,以光聖德,以幸斯文事。入啓。答曰,省疏具悉。賢關多士,連章申請,辭意愈懇,予用嘉尙,而惟其從祀體重,故予之持難,亶在於此,則退托二字,非予本意也。郞廳李澤徵書。郞廳權崇添書校。
上在慶德宮。停常參·經筵。
夜二更,雷動電光,西方有氣,如火光。
下直,鎭海縣監鄭纘述,永宗僉使金義萬,忠淸水虞侯朴葵,加背梁萬戶鄭希僑。
都承旨兪命雄初度呈辭。入啓。傳曰,還出給。
兵曹參判李壄三度呈辭。入啓。遞差。
政院啓曰,卽者吏曹郞廳來言,今日爲政事命下,而判書黃欽,受由未出仕,參判李晩堅,參議李觀命,病不來,不得開政云。判書·參議,竝卽牌招開政,何如?傳曰,允。
謝恩,兼春秋李基聖,弼善尹樟。
館學儒生徐宗業等上疏。大槪,倡率多士,來伏闕下,再瀝血懇,尙未蒙兪音,實不勝抑鬱憫塞之至。玆敢不避瀆撓之罪,更申合辭之請,伏乞快賜允許,特命禮官,亟擧先正臣文元公金長生,從祀聖廡之典,俾大論,得伸於聖朝,斯文有光於來世,不勝幸甚事。入啓。答曰,省疏具悉。昨於爾等再疏之批,已悉予意矣。
戶曹參判梁重廈上疏。大槪,臣於諫臣之疏,有不可晏然冒居者,懇乞亟削臣職,以謝人言,仍治臣罪,以安微分事。入啓。答曰,省疏具悉。臺言過當,何必深嫌?爾其勿辭,從速察職。
有政。兵批,以鄭澔付副護軍,以李壄爲副司直。
吏批,以李彙晉爲江原都事,尹樟爲弼善,金相玉爲持平,柳亨運爲奉常主簿,李澤爲文學,金希魯爲聞慶縣監,鄭澔爲兵曹參判,尹植爲橫城縣監,朴尙夏爲延日縣監。
上在慶德宮。停常參·經筵。
下直,順天府使柳百乘,永達萬戶韓興健。
政院啓曰,連日監察茶時,事甚未安,新除授持平金相玉,卽爲牌招察任,何如?傳曰,允。
左承旨黃一夏初度呈辭。入啓。傳曰,還出給。
謝恩,持平金相玉。
都承旨兪命雄上疏。大槪,臣於諫臣之坐罷,臺諫之警責,終有所不敢晏然者,玆又冒死仰籲,乞遞臣職,以安微分事。入啓。答曰,省疏具悉。卿勿固辭,從速察職。
府前啓,請還收黃順中絶島定配之命,依律處斷事。請還收柳赫然·李元禎依前判付施行之敎,仍令王府,更考文案,明覈處斷事。請前校理鄭纘先削奪官爵事。入啓。答曰,勿煩。
京畿監司書目,果川呈,以工曹參判李世弼辭職上疏上送事。啓。答曰,省疏具悉。卿勿過辭,從速上來察職。
修撰洪廷弼上疏。大槪,卽因本院草記,庚牌降臨,怵分畏義,謹此來詣闕外,而顧臣母病,一向沈篤,實無頃刻離違之勢,玆敢復申哀籲,乞蒙鐫遞,俾得專意救護事。入啓。答曰,省疏具悉。爾其勿辭,救護母病。
副修撰李澤牌不進。傳曰,只推勿罷。
吏曹口傳政事,以宋墁爲兵曹正郞,以洪尙寅·李夢曅爲兵曹佐郞。以上朝報
兵曹啓曰,臣朴權,昨以祿陞降開坐出令,早朝赴衙,則郞廳或入直,或未差·未肅拜,或除本司,只有佐郞呂必禧一人來待,而開坐之後,稱以病重,不爲入來。果是實病,則初何以進來?旣來之後,猝然稱病,無他郞官可以備員,未免罷坐,事體所在,殊極駭異。新進名官怠傲之習,不可無警飭之道,佐郞呂必禧汰去,何如?傳曰,允。吏曹謄錄
今日大臣·備堂引見入侍時,上曰,豐呈大禮,人或言今年失稔,似當退行云。此言,如何?左議政金曰,臣亦聞此言,而莫重之事,退行亦似未妥,不如務從簡約,省去浮文。上曰,聞其中,妓生尤有弊云。殿上儀仗妓則除之,以醫女代行。豐呈都監禮曹。
上在慶德宮。停常參·經筵。
下直,南虞侯沈之海,居昌縣監金始鑌,雲峯縣監趙囿春。
備忘記,嗚呼,災異之作,何代無之,而未有甚於今日,今日之災,無非可驚可懼,而冬月震電,尤是變之大者。嗚呼,去夜雷電,視前益慘,轟轟之聲,燁燁之光,雖盛夏,亦所罕有,蹶然而起,心骨俱驚,達曙靡定也。嗚呼,國家不幸,八路告歉,民方殿屎,而公私赤立,濟活無策,對玉食而無味,當丙枕而不安矣。非常之災,又如是疊臻,究厥所以,亶由否德,反躬省愆,益懋寅畏,罔敢遑寧也。嗚呼,朝廷之上,無寅協之風,蔀屋之下,多愁歎之聲,賦役煩重,積弊因循,生民之困悴,莫今日若也。加以紀綱頹弛,而百隷怠官,文恬武憘,而玩愒成習,凡此數事,亦足以召災致異。君臣上下,若不翻然改圖,思所以更張,則天怒日深,終必棄予而不復警告矣,豈不大可懼?承旨代予草敎,宜自政府,廣求直言,以匡小子之不逮。言雖不中,予則優容,若其乘時做陷之言,本不欲觀也。嗚呼,近來黨習之日痼,良由爲人上者,不能盡建極之道而然也。予甚慙恧,而在下之人,亦必秉心至公,不以一毫私意,參錯於其間,則庶有和靖之望矣。頃年臺疏,言甚不是,而終塞試官之望,爲祖鳴冤,過激何傷,而一遞憲職,更不擧擬,是豈和平之道也?不得不言之也。咨爾大小臣僚,體予驚懼之意,痛祛玩愒之習,精白一心,盡瘁王室,少答天譴,弘濟時艱。
政院啓曰,月前雷電之異,已極驚愕,而至於去夜,燁燁轟轟,達宵不絶,其爲變異,殆有甚於前日。嗚呼,我殿下,遇災修省,盡心賙賑,戒惶之誠,惠鮮之仁,皆足以克享天心,感召和氣,而警告之荐疊,何至於此極耶?臣等聚首憂怖,莫省厥故,思欲以一言,仰備暬御之箴,而不敢復以陳腐之說,每每煩瀆,姑且泯默,方切耿耿之忱矣。卽伏見備忘記,一札十行,丁寧懇惻,德音渙發,可泣鬼神,其所以嚴恭寅畏,敬天責躬之意,溢於辭表,一字一句,無非至誠所發。成湯之自責六事,齊景之君人三言,殆無以過此,而至於驚飭臣隣之敎,亦出於上下交修之義,今日在廷之臣,苟有人心者,則孰不精白深慮,思所以奉承聖訓也哉?圭復再三,不勝欽仰感歎之事。第有令臣等代草之敎,實出於聖上撝謙之德,而以臣等荒蕪拙訥之辭,顧何敢形容聖意之萬一乎?只以備忘記,播告中外之意,敢啓。傳曰,文辭蕪拙,代草可也。又啓曰,伏承聖批,以代草可也爲敎。今此批旨,實出於聖上謙挹之至意,臣等尤不勝感悚,而第念大哉王言,誠意藹然,有足以格天感人,轉災而爲祥,直以備忘,宣布遐邇然後,方可合於應天以實之道,臣等荒陋之辭,其何敢導揚聖意,而强爲代草,亦未免爲文具之歸。臣等反復思惟,終不敢承命,不避煩瀆,惶恐敢啓。傳曰,知道。
府前啓,請還收黃順中絶島定配之命,依律處斷事。請還收柳赫然·李元禎等依前判付施行之敎,仍令王府,更考文案,明覈處斷事。請前校理鄭纘先削奪官爵事。入啓。答曰,勿煩。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
備忘記,前修撰韓祉敍用。
副修撰李澤初度呈辭。入啓。給由。
左承旨黃一夏上疏。大槪,辭單還給之命,出於常格之外。固當他不暇顧,竭蹶趨承,而第念臺議旣峻,有不可以幸免登啓爲幸,徒恃寵靈,晏然更進於榮次者,亟命鐫削臣職,以安私分事。入啓。答曰,省疏具悉。爾勿固辭,從速察職。
文科會試試所應辦官,以試官意啓曰,終場試券塡字之後,有一試券,祕封,與本券,公然綻析,分作兩段,詳細相考,則新塗之糊,尙未及乾,本券短,而祕封長,而祕封下端,顯有截斷之跡,且其紙色厚薄,大相不同。其所用奸,明白無疑,故開見其祕封,則咸平幼學金萬通也。其間情節,不可不嚴覈處之,令攸司囚禁明査,依律科斷,何如?傳曰,允。
左承旨黃一夏牌不進。傳曰,只推勿罷。
左議政金昌集箚子。大槪,敢申策免之請,以答天譴事。入啓。答曰,省箚具悉卿懇。噫,災荒孔棘,民憂方深,而雷異荐疊,警告丁寧。靜省厥咎,亶在涼德,一昧危懍,罔知攸措。箚中更申策免之請,決知其過矣。卿其須體至意,安心勿辭,速出視事,以濟時艱。仍傳曰,遣史官傳諭。以上朝報
上在慶德宮。停常參·經筵。
夜五更,電光。
下直,助泥浦萬戶金順傑。
備忘記,噫,國家不幸,八路告歉,而兩湖·畿甸,爲尤甚,其中被災最酷處,卽今流散相繼,爲民父母,予懷若何?若恫在身,錦玉靡安。予方與廟堂諸臣,講究荒政,以爲救活赤子之計,須體至意,毋或流散,毋或竊盜。而況流散者未易還集,竊盜者十無一生,此又不可不知之意,申飭各邑,明白曉諭,而守令,亦體予意,凡於賑事,悉心料理,毋或少弛,如救焚如拯溺,使我無辜之民,得免顚壑之患事,三道監司處,爲先下諭。
備忘記,連觀爾狀啓,風旱之災,實爲非常,年事大無,景像極慘。冬前如此,來春可知,念及于斯,食不下咽。窮溟絶島,殊異陸地,若不移粟,何以濟活?況飢民之望哺,不啻轍鮒之待水,故穀物,才已分定兩南,連續入送,明年進上馬預養穀物,移補賑資事,特爲許施,爾其須體予如傷之意,悉心賙賑,使我無辜之赤子,無一人捐瘠之患事,濟州牧使邊是東處,下諭。
知事李光迪上疏。大槪,冬月雷震之變,荐疊於一月之內,垂死老臣,中夜驚起,仰惟丙枕之惕若,憂心忡忡,坐而待朝,敢引雅詩十月之交,巷伯之章,大易否泰之卦彖,推衍修省之義,仰徹宸嚴之下,冀賜察納事。入啓。答曰,省卿之疏,是何言歟?予實慨然也。徐命遇疏語之危驗,予已洞燭,施以削奪之罰矣。大臣前後之批,開釋備至,則是非已定,處分固無以加矣。今卿,乃以不施命遇投畀之典,爲冬雷之應,其意不特在於傅會也。果如卿言,則從今以後,傾軋之輩,用意危險者,皆將下吏究詰,其流之弊,庸有極乎?噫,卿以白首之年,當遇災憂懼之日,其所以汲汲投疏,一則曰究覈命遇,二則曰加律命遇,以爲消弭之第一策,寧有是哉,寧有是哉?予實駭歎也。
京畿監司書目,楊州呈,以判府事崔錫鼎上疏上送事。啓。答曰,省疏具悉卿懇。卿每以臺言,爲難進之端,而第事在旣往,敦召勤摯,則其在同休共戚之義,其不可一向爲嫌,以孤至意也決矣。矧今當災咎非常之日,不宜恝視,卿其亟回遐心,幡然入城,用副予日夕思想之心。仍傳曰,此批答,使偕來史官傳諭。
掌令洪好人啓曰,臣於向日,待罪春坊也,情理懇迫,病狀亦苦,無望供職,累次召命之下,輒敢陳暴私悃,而每蒙聖慈,曲垂矜憐,許以恩暇,俾得專意救護。臣誠感激恩數,報答無階,不意栢府除命,又下於千萬夢寐之外,卽以監試試院,天牌降辱。分義所在,違傲是懼,不得不隨牌祗肅,黽勉往赴,今才復命,而第臣於本府前啓柳赫然·李元禎等事,難於參涉之嫌,與前無異,頃參薇垣之日,亦以此引避見遞,則不可以日月之稍久,處地之移易,而晏然冒居也決矣。請命遞斥臣職。答曰,勿辭,退辭物論。
知事宋相琦上疏。大槪,臣之病勢,一向危苦,時月之間,萬無復起陳力之望,且於日昨諫臣之疏,有不敢晏然者,冒陳微懇,冀蒙鐫遞,俾延危喘,以安賤分事。入啓。答曰,省疏具悉。諫臣疏語,殊欠別白,何至引嫌?卿其安心勿辭,從速行公。
假注書沈尙鼎服制,代以蔡膺福爲假注書。
假注書李廷傑病,代以朴長潤爲假注書。
修撰洪廷弼上疏。大槪,母病一向沈篤,時月之內,決無離側供職之望,玆敢不避瀆擾,復申哀籲,乞蒙鐫遞,俾便救護,且於疏末,略陳所懷,以備財察事。入啓。
上在慶德宮。停常參·經筵。
下直,順川郡守鄭壽松,許沙僉使朴世雄,惠山僉使羅晩齊。
答修撰洪廷弼疏曰,省疏具悉。應旨進言,深嘉憂愛之誠,可不留心焉?其他所陳,大意亦好,而南致熏·姜鋧事,爾言是矣。至於鋧之心事,予洞燭無餘,而多年見枳,誠未曉也。爾其勿辭,俟母〈病〉間察職。
忠淸監司書目,韓山呈,以大司諫權辭職上疏上送事。啓。答曰,省疏具悉。縷縷陳戒,無非至論,忠愛之誠,予甚嘉歎。可不體念焉?噫,民惟邦本,食爲民天,而災荒至此,丙枕不安。疏中給災·停俸·蠲減等事,令廟堂稟處,卿其勿辭,從速上來察職。
又書目,韓山呈,以副校理權忭辭職上疏上送事。啓。答曰,省疏具悉。爾其勿辭,從速上來察職。
京畿監司書目,高陽呈,以大司成李縡病重上去不得事。啓。傳曰,爾勿過辭,從速上來察職事,回諭。
修撰李澤三度呈辭。入啓。遞差。
政院啓曰,掌令洪好人,引避退待,已至經宿,而憲府無行公之員,尙未處置,事甚未安。除在外及試所進去外,呈告人員,竝卽牌招,以爲處置之地,何如?傳曰,允。
檢閱朴師益上疏。大槪,臣卽聞老母風丹之病,萬分危急,至情所迫,蒼黃徑出,乞遞臣職,俾專救護,仍勘負犯,以嚴史局事。入啓。答曰,省疏具悉。爾其勿辭,救護母病。
校理黃龜河辭職上疏。入啓。答曰,省疏具悉。爾其勿辭,調理察職。
府前啓,黃順中事。柳赫然·李元禎事。鄭纘先事。新啓,引嫌而退。嫌難參涉,前旣見遞,揆以臺體,勢難仍在,請掌令洪好人遞差。答曰,不允。處置事,依啓。
假注書朴長潤出使,代以慶聖會爲假注書。
政院啓曰,因弘文館草記,上下番,無推移入直之員,令本院稟旨變通事,允下矣。政官卽爲牌招,開政差出闕員,何如?傳曰,允。
院前啓,請罪人河事。權卨事。柳赫然事。李元禎事。新啓,近來國綱解弛,私意橫流,少有不便於已,輒思規免,以至於公法·國體虧損放倒,而全不暇恤,有識之竊歎,蓋已久矣。頃者大提學宋相琦,乃於大小科覆試不遠之時,不有朝家申飭之令,遽自請暇,外議紛然,至以循例捧入,咎責喉司,故辭陛之日,至有啓稟沮止之擧。其在自靖之道,固當慙悔之不暇,而乃於自辨之疏,盛氣侵詆,揆以事體,固已未安,而且當監試覆試之日,主文之人,應赴一所,而以其子之赴擧,其所圖囑該部,移擬他所,致有落點移送之擧。伊時重臣之疏,略論文衡之首擬一所,乃不易之定例,至以越例侵官爲言,則其見非於物議,亦可見矣。卽此二事,已足寒心,而又於今番文科會試,相琦職在應入,名已首擬,而再違召命,終至於喉司有變通之啓,聖上下付標之命,夜分之後,僅下天點,蒼卒苟且,不成貌樣。設令伊日臺疏,爲難安之端,事非由於見職,體莫重於掌試,則一疏陳列,卽出應命,事理當然,而終乃屢次坐違,以濟其規避之私。小事如此,大事可知,大官若是,小官何論?事之可駭,莫此爲甚,請大提學宋相琦罷職。凡有大小科場,必使文衡掌試,乃是國朝故事,而至於監試會試,則分設兩所,故該曹之差出考官,必以大提學,首擬一所,雖或一時親嫌,而不敢變通移易者,實爲不易之定例也。今番監試會試考官,擬望之時,該曹移擬應入之人於他所,乃以提學,苟然代充,同席之人,據理爭論,力言其不可,而終不聽從,其不有舊例,曲從私計之狀,殊涉無謂。其在事體,不可無警責之道,請禮曹參判申銋從重推考。近來規避試官之習,愈往愈甚,每當擬望之時,違牌紛紜,事多苟簡,固已寒心,而亦未有如今番大小科試之甚者也。雖未知其疾病事故之如何,而再招之下,終不趨命,尤極駭然,武試官之違召,又至於三人之多。此則實爲關於紀綱之頹弛,終不可置而不論,請大小文武科試官擬望中違牌人,情病難强衆所共知外,一倂罷職。答曰,不允。
司書趙尙絅上疏。大槪,宿患吐血之症,猝發於試所勞攘之餘,而不敢徑歸,來詣闕下,咫尺天陛,末由復命。玆敢疾聲仰籲,乞削臣職,不勝萬幸事。入啓。答曰,省疏具悉。爾其勿辭,調理察職。
吏曹參議李觀命上疏。大槪,臣於聖敎之下,有不勝惶悚者,治疏將上之〈際〉,召牌儼臨,不得不黽勉趨詣,而顧臣情勢,不敢晏然冒進,投章徑歸,乞蒙鐫削,以便公私事。入啓。答曰,省疏具悉。疏中以圓頭見枳等語,尤爲不可矣。爾其勿辭察職。
政院啓曰,吏曹判書黃欽,牌不進,參議李觀命,疏批已下,所當請牌,而今已夜深,待明朝竝卽牌招開政,何如?傳曰,允。以上朝報
備邊司啓曰,以司譯都提調所啓,四月初十日引見時,別單啓下譯官之可論賞者,已爲稟處,而臣今春奉使復命之後,又有前日別單書入後,使行員役及今行員役,論賞激勸之請,因有令廟堂稟處之命,前日別單後可以論賞者,今始抄出矣。大抵譯官輩,曾前則朝家雖無別樣激勸之政,各自冀入高等,以頻數赴燕爲至願,故不勸而自勤其業,人才衆多矣,近日南北買賣失利,則已入者不樂其業,未入者亦不願入,甚至式年雜科,未充其額,舊人老病且死,新入太半鹵莽。事大交隣,國之大事,傳道辭意,偵察事情,專委此輩,而人才不衆,學業日荒,誠非少慮。勸奬之道,惟在紀勞加恩一路,前後激勸之請,蓋出於此,而今此抄出中功勞,或不無輕重之差。前日聖敎,亦有此後,則緊重文書購得者外,勿許加資之命,故相議差別輕重,別單書入,以俟裁處矣。譯輩資級,殆無異於影職,雖不可以名器論,恩渴則慢,豈容屑越?亦宜一定式例,俾有遵據,而但事情不一,輕重在易,今難槪定。只當仰體聖敎不忘愼重之意,必紀其勞,無替激勸之道,允合事宜,而每於使行之還,隨事隨請,有若應行之例者,亦涉煩猥。今後最緊重大關國事,不可不卽爲論賞者,則使臣啓聞請賞,其他則可論賞滿十人後,本司分輕重抄出,入啓稟處,何如?傳曰,依爲之。以上備局謄錄
上在慶德宮。停常參·經筵。
夜一更二更,有霧氣。五更,電光。
政院啓曰,今日賓廳引見時,兩司當爲入侍,而憲府無行公之員,除在外外呈告人員,竝卽牌招,以爲推移入侍之地,何如?傳曰,允。
政院啓曰,吏曹判書黃欽,參議李觀命,牌不進,推考及罷職傳旨,今方捧入,而開政命下之後,不爲擧行,事甚未安,判書更爲牌招開政,何如?傳曰,允。
吏曹參議李觀命罷職傳旨。傳曰,只推勿罷。
政院啓曰,吏曹參議李觀命,旣有只推之命,更爲牌招開政,何如?傳曰,允。
傳曰,大臣·備局堂上引見。
判尹尹趾仁上疏。大槪,自蒙寵擢,惶懼在中,揣量涯分,若負大戾。今此諫臣所刺論,未必不爲如臣而發,適於伊日,見擬考官,不得不就召,仍入試所,而揆以廉義,不可仍居於冥升濫吹之地,以貽朝廷之羞。乞蒙收還臣所授職秩,以謝臺議,以安賤分事。入啓。
傳曰,明日晝講爲之。
司諫兪崇啓曰,臣猥蒙洪造,屢玷言地,未有絲毫之報,徒積尸素之譏,尋常愧恧,若隕淵谷。情勢危蹙之中,病狀沈痼,旣難奔走職事,而當此聖上遇災憂勞之日,身爲諫官,暗無一言,實有孤恩負職之懼,敢將芻蕘之說,略效一日之責,而言辭拙訥,固知不慨於聖心,及奉批旨,慰諭丁寧,開釋備至,無異慈父之詔子。臣莊誦感惕之餘,惟恨寂寥數語,猶未蒙曲察,致有未安之敎,臣安得默然而已乎?臣以柳赫然等,亦非謂賜諡於今日,旣許復官之後,則致祭易名之典,自有次第當請之節,而有乖於審愼刑法之道,故臣敢仰陳,而更請考出文案者也。吳命峻事,臣初未聞狀本,而得於輿人之誦,則聖敎所謂差爽者,未知指何,而臣行過海西時,目見沿海災傷之慘,民間遑急之形,則今此狀聞,決非實狀。昔宋臣李沆,日取四方水旱之報,陳奏于上,以爲當使人主,知民之艱難。人臣事君,宜以沆爲則。殿下如或未聞其言,恐非國家之福也。京兆被彈,旣以昏耗,而地部亞席,地望自別,則冒恥久據,難免物議之嗤點,關東方伯出按暮年,而値此儉歲,坐衙旣罕,則臣之所慮,政爲荒政之難任,至於守今之差送,實係生民之休戚,而大臣所托,未必盡得其人。以此私意難防,倖門漸開,街談致譏,有識竊歎。臣自附無隱之忱,敢此欲浼於聰聽,而不賜開納,反以爲異者,亦豈所望於聖明者哉?銓部之長,是何等職責,而近覵殿下於臨急行政之際,不顧苟簡,多循資級,只取無故行公之員,不思爲官擇任之意,前後除拜,有同輪差,故臣常慨惜於殿下之此擧,敢有所陳戒者也。如太學士之地望踐歷,非所可論,而强引爲嫌,曾是意外。臣亦非不知卽今銓長之爲難安,而第臺閣言責之規,或有據事而直陳者,或有納約而獻替者。日昨臣疏本意,惟在於箴規君失,難愼重任,則囫圇爲辭之批,已非臣始慮之所及,而今此殊欠別白之敎,有若迫臣而指名顯斥者然,臣身疲劣,顧不足恤,而其在聖朝待臺閣之道,不亦太薄乎?且臣得見修撰洪廷弼疏本,則其許多闔闢之言,無非附合聖意,曲護私黨之計,而專攻臣身,不遺餘力,誠可異也。臣之論人言事,務存和平,戒在刻核者,素所自勉於心,而今於南致熏事,失之太寬,而及被已甚之斥,臣誠憮然,不欲與之呶呶,而至若論銓一款,拈出臣疏中語,若以臣爲傾軋於進退之際,敲撼當路之人,此豈一毫近似於臣言者哉?臣尤不勝駭歎也。且臣伏見兩承宣之疏,以臣前日避辭中警責二字,爲難進之端。臣於伊時,以囚治院吏之失,擬欲請推,而事過之後,無復可論,則以此爲嫌,不亦太過乎?臣以庸陋之資,濫膺耳目之寄,略陳瞽說,致勤誨責,理難晏然,詣臺自列,而喉司不諒,退却不捧。臣迫於試事,黽勉承命,累日處冷,宿患增劇,胸痞氣塞,水火交攻,頃刻之間,若將垂絶,僅僅復命,擔舁歸次,昏倒牀席,殆不省事,經宿之後,今始來避,所失尤大,而一言妄發,詬辱四至,揆以廉隅,尤不可淟涊仍冒於言議之地,請命遞斥臣職。答曰,勿辭,退待物論。
答判尹尹趾仁疏曰,省疏具悉。諫臣泛論,不必深嫌,卿其勿辭,從速行公。以上朝報
有政。吏批,判書黃欽受由未出仕,參判李晩成在外,參議李觀命進,右副承旨李世勉進。以盧世夏爲掌令,李秉常爲校理,申思喆爲副修撰,李秉常爲兼司書,柳鳳協爲戶曹佐郞,軍器提調朴權兼春秋,尹大英·李澤爲獻納。
兵批,判書朴權進,參判鄭澔在外未肅拜,參議尹憲柱病,參知洪重夏進,右副承旨李世勉進。以崔錫恒爲都摠管,金重器爲副摠管,以尹五商爲兼羅州營將,李之星爲翊贊。副護軍洪好人,副司果韓祉·李澤,副司正慶聖會·蔡膺福。
吏批啓曰,判書牌不進,參判在外,小臣獨政未安,何以爲之?敢稟。傳曰,只出緊任。
又啓曰,玉堂春坊闕員,今當差出,而擬望之人乏少,相避竝擬,何如?傳曰,允。以上燼餘
引見時,左議政金昌集所啓,朝著之上,無和靖之風,故人皆有退步之意,諸臣之下鄕者多矣。朝家之申飭,非止一再,而無一承命。卽今吏曹參判李晩成,當初雖有難安之端,累度催促,辭疏亦爲下送,而終不上來,刑曹判書李健命,所遭雖緊,旣已開釋之後,一向退在於不遠之地,尙無上來之意。日者渡江陳疏,仍卽徑歸,事體分義,豈容如是?詞訟劇地,久無長官,事務久曠,亦涉可慮。李晩成·李健命,竝推考,使卽上來,何如?左副承旨柳東明曰,日昨李健命,進伏江郊,陳疏到院,備陳情病之難强,而觀其疏語,則下款有還歸舊次之語,故不得捧入而還送矣。上曰,累度申飭之後,辭疏又爲下送,而尙不上來,事體殊甚未安。推考後催促上來,可也。又所啓,凡文科,得參之人,年五十以上,例有陞六品之規。己卯科參榜之人,復科之後,年過六十者有數人,年滿五十者亦多有之。似當陞出六品,而事異常例,故敢達。上曰,從復科年,使之陞六,可也。又所啓,司諫兪崇疏論銓長,而語欠別白,前後銓官,擧皆引嫌。卽今吏判,恬靖淸謹,本有操守,且負銓長宿望久矣。今始除拜,而政注之間,秉心公平,纔過大政,而旋卽稱病引入,曾於榻前請推,自上亦加申飭,而尙未出仕,又以臺言爲難安之端。雖未知臺言,果爲指誰,而以此引嫌,似過矣。上曰,已示予意於臺批,而其疏語殊欠別白。不可以此一向引入,申飭行公,可也。以上朝報
入侍時,左議政金昌集所啓,沿邊儲置米,爲備不虞之需,意非偶然,而近來守令中不法之類,春散秋斂,取其餘利者,滔滔皆是,所聞不美,誠極寒心。在前惠廳,或有發遣郞廳摘奸之擧,而此事亦久廢矣。監賑御史今當下去,出沒各邑之際,儲置皆令摘奸反庫,如有欠縮之事,則啓聞請罪,雖已推移充數,其前犯法之狀,有不可掩者,亦爲一倂啓聞事,分付以送,何如?上曰,依所達爲之,可也。宣惠廳謄錄
金昌集所啓,譯官申枋,以通官差備,被罪徒配矣。追聞通官洪二介,闕門外下馬之狀,衆所共知,而申枋以其差備譯官,未及原情,適値疏決,混被徒配之律,擧皆稱冤。渠雖微末,旣涉稱冤,則宜有分揀之道矣。上曰,聞其時諸通官輩,闕內乘馬,而今聞洪二介,則闕外下馬云,申枋放送,可也。
巳時,上御興政堂,大臣·備局堂上,引見入侍時,左議政金昌集,禮曹判書閔鎭厚,工曹判書金錫衍,兵曹判書朴權,左副承旨柳泰明,執義兪命凝,正言李明彦,校理魚有龜,假注書蔡膺福·慶聖會,編修官李相周,記事官李基聖。
金昌集進曰,雨後日氣猝寒,聖體,若何?上曰,無事矣。昌集曰,今日非次對之日,而連以堂上不齊,不得缺今日別無大段之事,而有所稟定之事。以下缺
執義兪命凝所啓,黃順中事。措辭見上上曰,勿煩。又所啓,柳赫然·李元禎事。措辭見上上曰,亟停勿煩。又所啓,鄭纘先削奪官爵事。上曰,勿煩。
正言李明彦所啓,請罪人河依律處斷事。措辭見上上曰,勿煩。又所啓,罪人權卨事。措辭見上上曰,勿煩。又所啓,柳赫然·李元禎等事。措辭見上上曰,亟停勿煩。又所啓,大提學宋相琦罷職事。措辭見上上曰,從重推考。又所啓,請禮曹參判申銋從重推考。措辭見上上曰,依啓。又所啓,請大小文武科試官擬望中,違牌人,情病難强,衆所共知者外,一倂罷職。措辭見上上曰,依啓。
左議政金昌集所啓,頃者又見濟州牧使邊是泰狀啓,則島中民事,十分切急,故又以嶺南穀五千石劃給之意,方爲覆啓之際,自上特下別判付,可謂盛德事矣。濟州牧使以貿穀事,軍官今方上來以爲,雖已請粟於朝家,官家亦不可無料理之道,故官庫所儲盡物取來,今方貿得穀物,而所持者狹,恐不能滿船上載,來船二隻,亦到忠淸道地,而其船則皆可容千石云。當此風高之時,越海運穀,難保其無事,彼間形勢甚急,若以京倉所儲穀物劃給,則似爲便當,故敢達。上曰,依所達,先爲因便入送,似好。昌集曰,卽今風勢漸高,滿船載送,難保利涉,只以千餘石劃給,何如?上曰,依爲之。兵曹判書朴權曰,千餘石則似爲太少,以二千石劃給,而分載於四船,以爲得當矣。上曰,千石則四船分載似太小,二千石載送,可也。昌集曰,或以爲濟州人心不淑,常時公私船載之物,多有中間消費之患,今此載送物,亦不無閪失之慮云,此弊亦涉可慮。所經沿海邊將,次日護送交付,而入往濟州之時,使其軍官領去,則似爲着實矣。權曰,穀物載船後,使沿海邊將,次日護送,則船人輩似不得留滯於中路矣。禮曹判書閔鎭厚曰,自京江至湖南,則使邊將次日護送,而康津以後,則使濟州軍官上來者,先往留待,仍爲領去,似好矣。上曰,依爲之。
又所啓,頃見濟州牧使邊是泰初巡狀啓,又聞出來軍官之言,則島中風災之慘,甚於陸地,柑橘盡落,進上充數,恐無其路,非但柑橘爲然,凡係進上物種,亦多可慮云。進上事體重大,自下請減,極涉未安,而頃日備忘中養馬穀物,特命移補賑資矣。今此進上,若又量減,則絶島人心,必將感祝德意矣。上曰,濟州各樣進上,令該曹書入,可也。
又所啓,今此監賑御史之別遣,蓋爲湖南右道被災之處,故以右道御史爲名,而但康津爲邑,被災同然,而與右道海南地接界矣。頃者御史問其一體濟活之意,則臣以爲名雖左道,而旣是接界,不可恝視,以此意當稟定於榻前爲言矣。禮曹判書閔鎭厚曰,不特康津,此外亦或有沿海邑係於左道者,則不可不竝爲監賑矣。上曰,雖左道,旣接界則一體監賑事,分付可也。
又所啓,沿邊儲置米,爲備不虞之需,意非偶然,而近來守令中不法之類,春散秋斂,取其餘利者,滔滔皆是,所聞不美,誠極寒心。在前惠廳,或有發遣郞廳摘奸之擧,而此事亦久廢矣。監賑御史,今當下去,出沒各邑之際,儲置米皆令摘奸反庫,如有欠縮之事,則啓聞請罪,雖已推移充數,其前犯法之狀,有不可掩者,亦爲一體啓聞事,分付以送,何如?上曰,依所達爲之,可也。
又所啓,見全羅監司柳鳳輝狀啓,則興陽折爾島及加里鎭黃腸木風落者,多至累千百株,有此發賣補賑之請。當此賑資難辦之時,風落木許其取用,或以無妨,而第念黃腸木,事體重大,闌入紛斫之際,必有濫觴之患,似難强許,故欲爲稟旨處之矣。工曹判書金錫衍曰,頃者全羅監司報于長生殿,而此非本殿所可擅便,以此狀聞,以爲自廟堂稟處之意,題送矣。上曰,予欲先發此言而未及矣。此路一開,其弊無窮,決不可許也。左副承旨柳泰明曰,此則黃腸木事,而臣等外方往來時,多見宜松山,則斧斤一入,其害無窮,生松被斫,船材殆無矣。上曰,黃腸木尤爲重大矣。禮曹判書閔鎭厚曰,向年葛頭山枯木之許斫也,累次摘奸,極其詳審,而厥後猶有人言,多以濫斫生松爲咎。今此勿爲許斫,殊甚得宜,其將使之自朽乎?昌集曰,其中雖有體大可惜者,旣是風落,則似不合於國用,空棄之外,無他籌策矣。且聞伐木之役,爲弊不貲,輸運之際,又害生松。當此凶歲,不可動民伐木,不如朽棄之爲愈也。上曰,風落木,不合於國用,姑置之可也。
正言李明彦所啓,大臣·諸臣,以賑政稟定事入侍。小臣待罪東幕時,有所目見,故區區所懷,敢此仰達矣。風災之前,嶺之東西,頗有豐徵,大風之後,農事大變,而水田,以其卑下之故,不甚受災,而嶺東則水田多故,雖未豐熟,猶免大儉。其中三陟一面,大水爲災,近山近水之處,俱被其害,所見愁沮,而嶺西則田多畓少,如淮陽·金城·伊川·安峽·鐵原等邑,風災尤甚,所在人民,皆請啓聞,十百爲群,擁馬呼訢,故以報營門轉達之意,慰諭而遣之矣。自朝家給九分災,使之比例於丁丑,而丁丑後量田田結,比前差多,若比丁丑則足以給災,而嶺西則水田甚多,藩臣事體,不可以畓災,移給旱田,故嶺西不得給災,而朝家不給田災者,以其一年再耕,而峽中人稀地廣,土且瘠薄,間年代田,在處皆然,元無一年再耕之事。其間人家近處,雖或再耕,翌年種黍粟。如此之處,僅有千百之一,非如他道再種之田,而終未蒙惠,則民將稱冤矣。上曰,此事,何如?左議政金昌集曰,臣見江原監司南致熏狀啓,已知此事矣。關東之土地瘠薄,比他道尤甚,而朝家之不給田災,蓋以一年再耕故也。峽田則若干垈田外,絶無兩根耕食者,不許給災,實爲冤悶,而若開此路,則必有紛紜難堪之弊。曾不給災,良以此也。以臣所聞言之,則關東以水田之多,年事稍勝,而嶺西則以田多畓少,被災偏酷,不得均被給災之澤,今若量減大同,則庶爲均惠矣。兵曹判書朴權曰,臺臣纔經本道佐幕,目見民事,故有此仰達矣。臣亦自原州上來,略有所聞。嶺東則畓多田少,故不至大無,嶺西則田多畓少,故被災尤酷,而旱田元無給災之規。今若以關東地瘠,不能再耕,許給田災,則八路峽邑薄田一耕之地,擧皆請災,將不勝其紛紜,有難輕許。若夫量減大同,則雖有均惠之名,而無均惠之實。富民之田畓多者,蒙惠多,貧民之田畓少者,蒙惠少,未免爲不均之歸矣。關東量田,各邑民情痛冤,有甚於不給田災者。當初量田之擧,只在於均役,而守令及監色,惟以多得結數爲務,執等過高,當爲續田者,盡爲元田,元田者,乃逐年可耕之地,一番起墾之後,無給災之規。續田者,瘠薄之地,一二年起耕,地力已盡,則陳廢數年後,復爲耕種,故隨起隨稅,此乃峽邑通行之規也。關東量田之邑,則續田之陞爲元田者甚多,以其無元田給災之規,故累年荒廢之地,擧皆收稅,田主不能支當,仍致流散,則侵徵於隣族,隣族亦不能安保,峽里村閭,或不免十室九空。口之耗損,田結之減縮,誠可悶慮。朝家雖不給田災,此一款若爲變通,則峽民之蒙惠大矣。禮曹判書閔鎭厚曰,臣之所居驪州,與原州接界,故雖未目見,亦聞弊端之如此矣。蓋宋廷奎爲監司時,始爲量田,而等結頗高,民多呼冤矣。其後李台佐·徐宗憲,繼爲監司,累次啓聞變通,而猶不能均一蒙惠云。設如朴權之言,今年特許陳災,明年則將復徵稅,恐不足以大紓民怨。此一款,似當自廟堂別樣稟處矣。上曰,禮判所達,是矣。今年給災,後年還起,則必致民怨,終非實惠。有他善處之道耶?權曰,臣之所陳,乃續田之陞爲元田,時陳廢而不免徵稅者也。若今年給災,後年還起,殊非變通之道,宜令道臣,申飭守令,磽瘠之地,當爲續田,而誤爲元田,陳廢而納稅者,一一精抄改錄,續田使之隨起隨稅,則民生可以安業,田結亦不至減縮矣。明彦曰,續田之爲元田而陳荒者,區別給災,則東民之受惠,多矣。但元田給陳,有關後弊,不可仍以爲例矣。昌集曰,今年給災,則似可永減矣。令本道監司,更爲啓稟然後處之,何如?上曰,令廟堂分付于本道監司,啓稟變通,可也。出備邊司謄錄
上在慶德宮。停常參·經筵。
下直,慶尙左水虞候李潤夏,丹城縣監崔錫九。
洪禹瑞啓曰,明日冬享大祭,齋戒相値,視事,頉稟。傳曰,知道。
吏曹口傳政事,兼春秋洪尙寅。
傳于李世勉曰,今日晝講停。
柳泰明,以兵曹言啓曰,今十月初十日,行宗廟·永昭殿·敬寧殿冬享大祭時,各樣差備軍四百五十八名,內衛軍二百三十一名計除,其餘二百二十七名,他無推移之路,依前例給價次,坊民調用之意,敢啓。傳曰,知道。
又以兵曹言啓曰,今十月初八日,前奉事金震輝稱名人,自興化門入來,差備門外擊錚,極爲駭愕,令攸司囚禁治罪,同守門將鄭錫麟,常時不能禁斷雜人,以致闌入,亦難免其責,推考,何如?傳曰,允。
以咸鏡監司狀啓,以十月令薦新生文魚·生大口魚,限內不得封進,惶恐待罪事,傳于李世勉曰,勿待罪事,回諭。
李世勉啓曰,卽今玉堂上下番俱空,事體未安,而無他推移入直之員,校理黃龜河,修撰洪廷弼受由,已過三日,竝卽牌招入直,何如?傳曰,允。以上燼餘
明日,王世子敬寧殿親祭時,出宮正時,巳正初刻。
京畿監司書目,陽川呈,以吏曹參判李晩成辭職上疏上送事。啓。答曰,省疏具悉。卿辭至此,本職今姑許遞,卿其勿辭,作速上來察職。
副校理魚有龜上疏。大槪,臣於直中,得聞母病添劇,方寸煎灼,有難一刻在直,乞蒙恩遞,以伸至情事。入啓。答曰,省疏具悉。爾其勿辭,救護母病。
院前啓,罪人河,依律處斷事,罪人權卨,更加鉤覈事,柳赫然·李元禎等事,大提學宋相琦罷職事。措辭竝見上新啓,臣嘗伏聞先輩之言,故名臣任叔英,家甚貧匱,不免飢餒,親友之出莅外藩者,憫其困窮,使之貿紙納官,欲以厚直餉之,叔英曰,此所謂紙防納也,終不肯爲,至今傳之,以爲美談,而輓近以來,俗習漸渝,縉紳之間,或有言利之風,識者之憂歎,固已久矣。頃者戶曹參判梁重廈,參議任埅,貿納官用紙於本曹,受以倍蓰之直,一曹員役,莫不爲駭,身爲堂上,窺占厚利者,固已非矣,而首席拘於顔情,不爲防塞者,殊非愛人以德之意,而虧損事面亦多矣。不可無規警之道,請戶曹參判梁重廈,參議任埅,遞差,判書趙泰耉,從重推考。引嫌而退,有懷疏陳,大意固好,含糊不發,雖欠質白,旣曰言事,不可輕遞,請司諫兪崇出仕。答曰,不允。處置事,依啓。
持平安重弼啓曰,臣以橫城縣監金日佐罷職不敍事,論啓蒙允矣。伏聞昨日筵中,正言李明彦,稱其多有治績,而以臣所論至謂之爽誤云。筵席語祕,雖未得詳知,臣竊不勝駭惑之至。臣與日佐,素無嫌怨,豈有一毫構害之意哉?第其三件不法之事,不但傳說狼藉,類非風聞之比,而身爲守令,潛奸其邑婢,猶足爲斥罷之罪,此則諫臣與臣酬酢之時,亦言其有聞矣。及夫陳達之際,潛奸一款,乃反掩諱,抑何故耶?其辛勤營救之意,此已可見,而且諫臣以纔經其本道幕任,保其政令之無疵,此則尤有所不然者。日佐不法之事,雖有彰著,而衆所共知,拘於顔情,反有此分疏之擧者,亦由於曾經其上官故也,豈非不韙之甚者乎?諫臣必欲爲之伸辨,固當取信所論,逐段辨析,以明其冤枉,而泛以治績修擧等語,要爲淸脫之計,其亦異矣。伏聞重臣,又以爲臣之啓辭中,論其爲人處,亦不襯著云,大凡形容人品,難保其十分的當,則重臣之言,亦非恕量而發者,臣實未曉也。雖然緣臣不能見信於人,受此意外之斥,臣何顔面,仍冒於臺端乎?請命遞斥臣職。答曰,勿辭,退待物論。
修撰洪廷弼上疏。大槪,卽因喉司啓稟,庚牌降臨,怵畏分義,來詣闕外,而臣於諫臣之避,有不可耐恥冒進者,陳章徑退,冀蒙鐫罷,以謝臺議,以安愚分事。入啓。答曰,省疏具悉。爾其勿辭,從速察職。
司諫兪崇牌不進,罷職。以上朝報
上在慶德宮。停常參·經筵。
觀象監,夜一更,有霧氣。啓。
李世最啓曰,明日常參·經筵,取稟。傳曰,停。
又啓曰,右議政箚子到院,而以冬享大祭齋戒,留院之意,敢啓。傳曰,入之。
又啓曰,吏曹郞廳來言,臺諫有闕,政事何以爲之?敢稟。傳曰,明日爲之。
李世最,以弘文館言啓曰,修撰洪廷弼,旣有只推之命,更爲牌招察任,何如?傳曰,允。
以修撰洪廷弼牌不進罷職傳旨,傳于李世最曰,推考傳旨捧入。
以備忘記,傳于李世最曰,史官一員待命,騎馬三匹立之。
傳于李世勉曰,試官違牌坐罷人中,副應敎洪致中,方按星州獄事,副司果洪錫輔,以監賑御史,辭陛不遠,副司果韓祉,以冬至書狀官,行期已迫,宜有參酌之道,竝只推勿罷。
以備忘記,傳于李世勉曰,近日進講禮記,曾子問一篇自君薨以下言吉事者鮮矣。予因此有欲詢講筵而未果者,今始下詢亦如之何之意也。五禮儀凶禮中,烏帽·黑帶之制,因閔純之議,旣已釐正,而圓領衣布裹帽,未有變改,參以古制,有所未盡,欲一釐正者久矣。未知復右制可乎?仍用此制可乎,禮官之意如何,稟處。
傳于洪禹瑞曰,擧條中以繡衣廉問時添入事陳達條件,竝令備局考出。以上燼餘
政院啓曰,持平安重弼,引避退待處置經宿,監察茶時已至累日,殊涉未安,守令·都事之未署經者,亦至三人,除在外外·呈告·未肅拜人員,竝卽牌招察任,何如?傳曰,允。
右議政金宇杭箚子。大槪,受暇往來,感寒委頓,未卽祗肅,惶恐無地。且變異非常,驚懼靡定,敢申策免之請,冀蒙鐫遞,以答天譴事。入啓。答曰,省箚具悉卿懇。適有身,未卽出肅,別無所傷,今玆災異之荐臻,良由小子之否德,夙夜憂懼,不遑寧處矣。卿又引咎,更申策免之請,無乃太過乎?卿其須體至意,安心勿辭,速出視事,以濟時艱。仍傳曰,遣史官傳諭。
府啓,引嫌而退,當初論啓,俱據實狀,意外之斥,在我何嫌?請持平安重弼出仕。答曰,依啓。
輔德梁聖揆,兼文學李澤,掌令盧世夏牌不進,依承傳罷職。
正言李明彦啓曰,臣昨伏見持平安重弼避辭,則以臣日昨筵中所陳,前橫城縣監金日佐事,爲引嫌之端,盛氣張皇,大加侵斥,臣不勝駭歎之至。臣與日佐,素無半面之雅,而偶於年前,得聞其能治之聲矣。及至東幕,益聞其政績,則不但邑民之稱頌,官事亦多修擧,勤幹之政,頗有可觀,而臺評出於匪意,其所論列,與臣所聞,大有所不同。且聞內翰之從東來者,儒臣之自外還者,亦皆以臺啓爽誤爲言,故臣於前席,適因重臣災政,盡係守令之語,略陳其所聞。今者憲臣之避,或曰潛奸一款,乃反掩諱辛勤營救,或曰拘於顔情,有此分疏之擧,末乃加之以不韙之目,其所臆逆凌駕,何至於此耶?臣不欲與之呶呶,而不得不略及焉。噫,臣與日佐,非親非故,特以公體相接而已,有何顔情之可拘?而至若潛奸一事,臣與憲臣相遇於臺廳,言其論啓之非是,則憲臣以爲啓辭中三件事,旣有風聞有所論劾。臣答曰,吾在關東時,傳其潛奸一事,而亦未知其眞的,其餘事全未有聞,其間酬酢,不過如斯而已。及至登對,不敢以疑信間猥褻之事,仰瀆天聽,若使臣果如憲臣之言,有一毫掩護營救之意,則初豈以風傳之語,酬答於憲臣,而終反爲掩諱之計耶?近來朝著之間,專尙務勝之風,雖有風聞之差誤,一番論啓之後,輒守已見,不許他人之開口論辨,臣嘗病之矣。豈意今日憲臣,復蹈此習耶?良可慨也。日佐臺彈之爽誤,不但臣與近臣·儒臣所聞相符,重臣於筵席,亦以爲言,則此亦爲日佐地而發耶?雖然,臣旣被其無限詆斥,則何可一刻仍冒於臺次乎?請命遞斥臣職。答曰,勿辭,退待物論。以上朝報
禮曹啓曰,今此大增廣雜科覆試額數,依壬寅前例,每學加取各二人,而其中陰陽科律學,則入格者未準元數,故各隨其入格之數,出榜以入之意,敢啓。傳曰,知道。禮曹謄錄
上在慶德宮。停常參·經筵。
下直,谷山府使金楺,龍仁縣監李秀賢。
王世子,遣宮官,大殿·中殿問安。答曰,知道。
王世子還宮後,政院·玉堂問安。答曰,知道。
李世勉啓曰,卽者吏曹郞廳來言,今日政事命下,而判書黃欽陳疏入啓,參判未差,參議李觀命呈辭,不得開政云,參議卽爲牌招開政,何如?傳曰,允。
柳泰明啓曰,明日慕華館武科殿試時,兩司進參事,城上所牌招言送之意,敢啓。傳曰,知道。
傳于柳泰明曰,文科前後直赴,許赴殿試事,禮曹則旣已啓下,而武科直赴,兵曹尙無擧行之事,問啓。
事變假注書慶聖會病,代以洪尙容爲假注書。
以忠淸監司狀啓,泰安等官居朴尙業等,十二名渰死事,傳于洪禹瑞曰,渰死人等,令本道恤典擧行。
柳泰明啓曰,問啓事,命下矣。問于兵曹,則武科直赴,許赴殿試事,自前例於殿試前一日,試官望單子,一時入啓云矣,敢啓。傳曰,知道。
又啓曰,明日慕華館,武科殿試時,大臣何大臣進去乎?敢稟。傳曰,右相進去。
李世最,以弘文館言啓曰,本館下番連日闕直,事甚未安,修撰洪廷弼,旣有只推之命,卽爲牌招察任,何如?傳曰,允。
柳泰明,以兵曹言啓曰,今十月十一日,賓廳武臣武經七書講書日次,而文武科殿試相値,不得爲之之意,敢啓。傳曰,知道。
又以兵曹言啓曰,因本曹草記,薄衣軍士十五名,襦衣題給事,命下矣。追別單書入,令該曹依此數襦衣題給之意,敢啓。傳曰,知道。
又以寺僕寺官員,以都提調意啓曰,旌義縣監趙命周,遞任進上馬二匹及山馬兼監牧官旌義縣監趙命周封進馬三匹,一時來到,禾毛色別單書入,而依例內廐立養之意,敢啓。傳曰,知道。
有政。吏批,判書黃欽陳疏,參判未差,參議李觀命進,右承旨李世最進。
兵批,判書朴權式暇,參判鄭澔在外未肅拜,參議尹憲柱病,參知洪重夏進,左副承旨柳泰明進。
吏批啓曰,判書陳疏,參判未差,小臣獨政未安,何以爲之?敢稟。傳曰,只出緊任。再啓曰,兩司多窠及玉堂闕員,今當差出,而擬望之人乏少,相避外任竝擬,何如?傳曰,允。
吏批,以洪禹寧爲大司諫,洪致中爲司諫,缺權詹爲副修撰,李潗爲司僕僉正,申思喆爲獻納,李晩成爲戶曹參判。
兵批,以張鵬翼爲兼內乘,趙鳴鳳付副司直,李晩成付副護軍。
柳泰明,以備邊司言啓曰,司諫院司諫兪崇,上疏批旨內,湖南沿邊邊將擇送事,有令廟堂處之之敎矣。湖南沿海被災最酷,民方離散,而乘時嘯聚,肆行搶掠,將來之憂,有不可勝言。疏中所謂不但陸地爲憂,海島諸鎭,不無出沒之患云者,實出於慮患之意,沿邊之將,各別擇送,允合事宜。武弁中有聲望者,固當另擇差送,而久勤之類,亦不無可用之人,臨政擇擬之意,分付該曹,何如?傳曰,允。
洪禹瑞,以弘文館言啓曰,新除授副修撰權詹,時在京畿高陽地,經筵入番事緊,請斯速乘馹上來事,下諭。傳曰,依啓。
持平金相玉啓曰,請還收黃順中定配之命,仍令該曹嚴鞫得情,依律處斷。請還收柳赫然·李元禎,依前判付施行之敎,仍令王府更考文案,明覈處斷。請前校理鄭纘先,削奪官爵事。答曰,勿煩。以上燼餘
政院啓曰,今此增廣別試文科殿試試官當爲擬入,而罷散人員甚多,將無以備擬,在前如此之時,亦有變通之事,何以爲之?敢稟。傳曰,別單書入。
左承旨黃一夏,刑曹參議宋徵殷初度呈辭。入啓。給由。
吏曹判書黃欽辭職上疏。入啓。答曰,省疏具悉。臺言過當,亦欠別白,何必深嫌?安心勿辭,速出行公。
傳曰,吏判疏批已下,牌招察任。
院前啓,請還收罪人河,減死定配之命,依律處斷事。請罪人權卨,嚴加鉤覈事。請還收柳赫然·李元禎,復官之命事。請戶曹參判梁重廈,參議任埅,竝遞差,判書趙泰耉,從重推考事。新啓,引嫌而退,各陳所聞,未爲不可,憲臣避辭,何必爲嫌?請正言李明彦出仕。答曰,不允。第四件事及處置事,依啓。前啓,大提學宋相琦罷職事,停啓。
政院啓曰,罷散人員別單書入事,命下矣。罷散人員中或有筵奏特罷者,或有試官違牌,因臺啓罷職者,又或違牌坐罷者,竝爲書入乎?何以爲之?敢稟。傳曰,違牌坐罷者,書入。
傳,前獻納李澤,校理李秉常,修撰申思喆,輔德梁聖揆,正言趙鳴鳳,弼善洪景濂,司諫兪崇,掌令盧世夏,竝敍用。
司果洪錫輔上疏。大槪,臣於諫臣筵奏,有不可晏然者,玆敢悉暴危懇,乞遞臣湖南監賑之命,以幸公私事。入啓。答曰,省疏具悉。向者道臣疏語,實涉過當,且此事元非大段,而道臣若留滯胸中,不思共濟之道,則是廉·藺之不若,必無是理矣。爾其勿辭,從速下往焉。
明日崇政殿,文科殿試時,讀券官金昌集·崔錫恒·金德基,對讀官李觀命·南就明·李澤·李眞望,慕華館,武科殿試,參試官朴權·尹就商·金重器,參考官宋墁·申憲周·柳濬。
判府事徐宗泰,牌不進後箚子。大槪,召牌之下,病未祗承,惶懼俟罪,乞蒙鐫罷事。及判府事李頤命箚子。大槪,賤疾沈綿,旣多曠職之罪,又犯違召之科,乞治前後負犯,以警具僚事。及判府事趙相愚箚子。大槪,卽有恩召,病未祗承,惶恐待罪事。入啓。
江原監司書目,敢暴危悃,冀蒙鐫遞事,上疏上送事。啓。答曰,省疏具悉。臺言過當,不必深嫌,卿其勿辭,從速察職。
兵曹口傳政事,司直趙鳴鳳。
謝恩,都摠管崔錫恒,副摠管金重器,校理李澤。
答判府事李頤命箚曰,省箚具悉卿懇。日昨箚批已諭予意,而卿胡不諒,每以情病爲言耶?益用愕然,無以爲諭。未赴召命,有何所傷?卿其安心勿辭,亦勿待罪,速出行公,少慰予思想之心。仍傳曰,遣史官傳諭。
答判府事趙相愚箚曰,省箚具悉卿懇。有疾未赴召命,別無所傷。卿其勿待罪,從容善攝。仍傳曰,遣史官傳諭,遣御醫看病。
答判府事徐宗泰箚曰,省箚具悉。有疾未赴召命,別無所傷,卿其安心勿辭,亦勿待罪,從容善攝。仍傳曰,遣史官傳諭。以上朝報
上在慶德宮。停常參·經筵。
柳泰明啓曰,今此武科殿試時,直付擧子中金俊鳴·金麗興·李時萬,錄名單子,無緣不呈,張弼雄·崔俊明·金世綱·黃世明·田萬秋,方在喪中,故不得付之意,敢啓。傳曰,知道。
以全羅監司狀啓,薪智島鎭接曺石峯等,二十四名渰死事,傳于李世勉曰,事極驚慘,令本道各別恤典擧行。以上燼餘
左承旨黃一夏再度呈辭。入啓。加給由。
判府事李畬箚子。大槪,病違召命,悚慄俟罪事。入啓。答曰,省疏具悉卿懇。疾患如此,深用慮念。未參起居之班,未赴昨日之召,有何所傷?卿其安心勿辭,亦勿待罪,從容善攝。仍傳曰,遣史官傳諭,遣御醫看病。
禮曹參判申銋辭職上疏。入啓。答曰,省疏具悉。卿其勿辭,從速察職。
檢閱朴師益上疏。大槪,老母風丹之症,毒暈漸廣,症形之危急,非如初發之比,不忍暫捨,任情徑退,乞削臣職,俾遂至懇事。入啓。答曰,省疏具悉。爾其勿辭,救護母病。
京畿監司書目,衿川呈,以刑曹判書李健命辭職上疏上送事。啓。答曰,省疏具悉。諫臣泛論,不必爲嫌,卿其勿復以疾病爲辭,卽日登途,毋曠職務。以上朝報
上在慶德宮。停常參·經筵。
夜四更五更,月暈。
以備忘記,傳于柳泰明曰,今下弓矢,淸城僉使元德齡,車嶺僉使金千重,阿山萬戶兪敵萬等處,給送。
下直,車嶺僉使金千重,淸城僉使元德齡,阿山萬戶兪敵萬。
李世最啓曰,卽者吏曹郞廳來言,今日爲政事命下,而判書黃欽受由未出仕,參判未差,參議李觀命病不來,不得開政云。判書·參議,竝卽牌招開政,何如?傳曰,允。
假注書蔡膺福病,代趙鎭禧爲之。
有政。吏批,判書黃欽牌不進,參判未差,參議李觀命進,左副承旨柳泰明進。
兵批,判書朴權,缺參判鄭澔在外未肅拜,參議尹憲柱進,參知洪重夏病,左副承旨柳泰明進。
吏批啓曰,判書牌不進,參判未差,小臣獨政未安,何以爲之?敢稟。傳曰,只出緊任。
又啓曰,文科甲科第二第三人當時七品職,而時無窠闕,直長中仕滿及未仕滿者,依例備擬遷轉後,推移付職,何如?傳曰,允。
又啓曰,卽接兵曹移文,則佐郞任泂,除授後過限未肅拜,依例改差,何如?傳曰,允。
吏批,以兪命凝爲承旨,任璟爲刑曹正郞,黃夏臣,半行缺沈宅賢爲刑曹參議,洪重休半行缺,朴致遠慶尙都事。
兵批,以梁重廈·任埅付副護軍,黃一夏付副司直,洪尙容付副司正。
又以備邊司言啓曰,前大司諫權上疏批旨內,給災·停捧·蠲減等事,有令廟堂,稟處之敎矣。山稻田給災一款,道臣或馳啓或陳疏,不可不給災之意,前後申飭甚切,而以其曾無許給之例,日者筵席旣已防塞,而今於節晩之後變通,尤涉難便,不可許施,至於停捧·蠲減等事,待本道分等狀啓上來後,稟處之意,敢啓。傳曰,知道。以上燼餘
左承旨黃一夏三度呈辭。入啓。遞差。
吏曹啓曰,新恩政事,取稟。傳曰,當日爲之。
戶曹判書趙泰耉上疏。大槪,臣於近來藩臺疏,已多不安之端,而況又日昨彈章之所論列,實深愧瞿,不可以薄罰爲幸,而淟涊苟冒於職次,乞與兩僚同其罪律,以靖私義,以謝臺議事。入啓。答曰,省疏具悉。卿之引嫌,殊涉太過,安心勿辭,速出行公。
左參贊崔錫恒上疏。大槪,敢陳情理懇迫,勢難入就禁直之由,更陳儒疏回啓不可冒嫌參涉之狀,乞將臣兼帶摠管金吾之任,亟許遞解,以幸公私事。入啓。答曰,省疏具悉。卿其安心勿辭,從速察任。
正言李明彦上疏。大槪,日昨伏見司果洪錫輔疏本,及憲臣未徹之避,有不勝訝歎,而又於宰臣之疏,尤有所不安者。伏乞亟遞臣職,以謝人言,以安微分事。入啓。答曰,省疏具悉。爾其勿辭,從速察職。
謝恩,右承旨柳泰明,右副承旨洪禹瑞,兼文學李澤。以上朝報
吏批,以沈宅賢爲戶曹參議,黃夏臣爲軍資主簿,權忭爲執義,兪崇爲輔德,朴致遠爲慶尙都事,申伯周爲兵曹佐郞,李澤爲文學,任璟爲刑曹正郞,李滿爲兵曹佐郞,洪重休爲修撰。
上在慶德宮。停常參·經筵。
自巳時至未時,日暈。
李世勉,以都摠府言啓曰,副摠管東昌君炡,內三廳禁軍等,戎器點考事,慕華館進去之意,敢啓。傳曰,知道。
以修撰洪重休牌不進罷職傳旨,傳于柳東明曰,推考傳旨捧入。
李世最啓曰,新除授同副承旨兪命凝,牌招察任,何如?傳曰,允。
柳泰明啓曰,假注書趙鎭禧,時無職名,令該曹付軍職冠帶常仕,何如?傳曰,允。
以咸鏡監司李光佐狀啓,十月令薦新生文魚·生大口魚,不得封進,惶恐待罪事,傳于柳泰明曰,勿待罪事,回諭。
李世勉,以兵曹言啓曰,卽者西所衛將沈益漢牒呈內,忠義廳守直軍士安城正,兵曹戊戌當日人定時中惡暴死云。其屍身不可一時留置於闕中,依前例自小東門,卽令出送之意,敢啓。傳曰,知道。以上燼餘
都承旨兪命雄初度呈辭。入啓。給由。
持平安重弼上疏。大槪,臣於諫臣疏避,俱有所不可晏然者,伏乞亟遞臣職,以謝人言,以安賤分事。入啓。答曰,省疏具悉。諫臣之言,不過爲陳所聞,此豈出於伸救之意乎?爾其勿辭,調理察職。
同副承旨兪命凝上疏。大槪,銀臺寵擢之命,遽及於千萬夢寐之外,驚惶感激,無地容措。天牌辱臨,謹此趨詣於禁扃之外,而顧此喉舌之職,固非如臣庸陋,所可驟叨,況臣與都承旨兪命雄,爲從兄弟,在法應避,不可冒進,不得不陳章徑退,伏乞將臣新除授職秩,亟命回收,以重名器,以安微分事。入啓。答曰,省疏具悉。爾其勿辭察職。
明日視事,取稟。傳曰,近患感冒,有咳嗽之候,視事姑勿取稟。
大殿·中殿·世子宮·嬪宮,藥房·政院·玉堂問安。答曰,知道。
藥房啓曰,卽伏見下政院之敎,聖候近有感冒咳嗽之症,臣等不勝驚憂之至,與諸御醫入診詳察症候,議定當進之藥宜當,敢來問安,竝此仰稟。答曰,知道。入診事,依啓。
今日藥房入診時,蔘蘇飮加桑白皮·黃芩·杏仁各一錢,三貼劑入事,榻前定奪。以上朝報
未時,上御興政堂。藥房入診入侍,都提調李頤命,提調趙泰耉,右承旨柳泰明,記事官沈尙鼎,記事官洪構,記事官尹大英,醫官金有鉉·李時聖·朴星瑞·鄭麟祥·方震夔·李時弼·李震成·李徵夏。
都提調李頤命進伏曰,近來寒暖不調,閭巷間亦多有外感,今見下政院之敎,不勝驚慮之至。未知缺金有鉉診畢奏曰,脈候左三部沈數,右邊肺脈浮數,胃脈似若不足矣。肢節痛或頭痛有之乎?上曰,姑無之矣。有鉉曰,有引飮之候乎?上曰,姑無之矣。李時重診畢奏曰,脈候左三部沈數,右脈則比左稍平和矣。朴星瑞診畢奏曰,脈候左三部數而縮,右三部似平和矣。鄭麟祥診畢奏曰,左右脈皆沈數似縮矣。或有淸涕惡寒之一張全缺,頤命曰,上年上候未寧時,以西關宣郭米,作粥進御,則頗好云。蓋宣郭米性,勝於粳米,數斛之運致,似非大弊矣。且以食飮調補,勝於苦口藥物矣。四五石使之上納,何如?上曰,六石使之上納,可也。
上曰,都提調近久引入何也。思想政切,今幸出仕,甚可慰喜矣。頤命曰,自上特念犬馬之疾,恩數便蕃,小臣竊恐福過而死矣。今又下敎如此,惶恐不知所達矣。小臣之病,屢歲沈痼,今年則尤劇,鍼藥殆遍而無見效,今則比初稍間,而不全去根矣。上候雖不至此,屢上文字,輒加敦勉,故小臣將欲出參問安之列矣。今有未寧之下敎,不敢偃伏,卽爲入來,而前頭缺冒居當以文字,仰達矣。以下全缺以上燼餘
上在慶德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,而感冒咳嗽之候,亦有差減之勢乎?臣等不勝憂慮,敢來問安。答曰,知道。湯劑進服,而感冒咳嗽之候,一樣矣。
都承旨兪命雄再度呈辭。入啓。加給由。
刑曹參議宋徵殷三度呈辭。入啓。遞差。
傳曰,前奉敎金在魯,待敎沈珙,竝敍用。
吏曹口傳政事,奉敎單金在魯,待敎單沈珙。
修撰洪重休上疏。大槪,頃日臺評詬辱備至,釁累之蹤,分甘永棄,而甄敍之命,出於除旨,召命又從而繼至,坐速違慢,有命勿罷,臣誠驚惶感激,罔知攸措。顧所被臺臣罪名狼藉,實無顔面,更入舊踐,再召之下,陳章徑退,臣罪至此,益無所逃,乞蒙鐫遞,以謝人言事。入啓。答曰,省疏具悉。日昨臺論,殊涉過當,此予所以終靳一兪者也,爾其須勿過辭,從速察職。
檢閱朴師益牌不進。傳曰,禁推。
京畿監司書目,楊州呈,以判府事李濡上疏上送事。啓。答曰,省疏具悉卿懇。卿偶因感傷,所患不輕,深用慮念,神明所扶,旋有差勝之效,還切喜幸也。卿之被誣,予已洞察,累次開釋,則寧有一毫難安難進之端哉?今玆疏辭,庶有改圖之望,而猶未見遐心之快回,缺然思想,病裏之愈切,如添一病也。噫,君臣之間,貴在情志之流通,卿若體予前後之旨,卽日入城,則可以副虛佇之望,而調病之道,亦豈便好乎?卿其諒哉,毋孤至意。仍傳曰,此批答,使偕來史官傳諭。
修撰洪重休牌不進。傳曰,只推勿罷。
待敎沈珙牌不進。傳曰,禁推。
京畿監司書目,廣州兼任龍仁呈,以掌令金榦辭職上疏上送事。啓遞差。
奉敎金在魯上疏。大槪,臣坐罷未幾,恩敍特下,職名如舊,召牌踵臨,驚惶感激,趨詣闕外,而顧臣母病沈重,情理煎迫,實無離違就職之勢,區區館規之難於徑進,亦有所不暇言者,乞卽遞解,竝幸公私事。入啓。答曰,省疏具悉。爾其勿辭,救護母病。
上在慶德宮。停常參·經筵。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?感冒之候,其已和解,而咳嗽亦得差減乎?水刺寢睡之節,亦如何?臣等憂慮未弛,敢來問安。答曰,知道。感冒之候差減,而咳嗽一樣,水刺雖未如常,不至大段,寢睡安穩矣。
注書沈尙鼎病,代以姜必輔爲假注書。
吏曹啓曰,臺諫有闕,政事,取稟。傳曰,明日爲之。以上朝報
備邊司啓曰,今此湖南監賑御史帶率一款,曾以依湖西已行之例施行事節目啓下矣。到本道之後,則凡因公往來之際,當依監司軍官例給馬,而未到本道之前,不可以私持馬作行給馬下送之意,分付該曹,何如?傳曰,允。
政院啓曰,因備局草記,繡衣廉問時,添入條件抄出書入,而此外必有可考文書,令政院考出事,允下矣。御史發遣時,自前謄給條件七條,及近來所稟定三條件,竝爲考出書入之意,敢啓。傳曰,知道。以上備局謄錄
上在慶德宮。停常參·經筵。
夜一更至四更,月暈。
下直,乶下僉使朴之健,美錢僉使申命徵。
傳曰,全羅道監賑御史洪錫輔,留待引見。
都承旨兪命雄三度呈辭。入啓。遞差。
政院啓曰,卽者吏曹郞廳來言,今日爲政事命下,而判書黃欽受由未出仕,參判未差,參議李觀命病不來,不得開政云。判書·參議,竝卽牌招開政,何如?傳曰,允。
又啓曰,兩司多官,或呈辭,或未肅拜,或在外,都事·守令,未署經者至於五員之多,遠地夫馬之留滯委屬可慮,除在外外,呈告·未肅拜人員,竝卽牌招,以爲署經之地,何如?傳曰,允。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?感冒之候,已盡和解,而咳嗽亦有差減之效乎?寢膳之節,亦復如何?前入湯劑,已盡於昨日,今日臣等與諸醫入診,詳察症候,議定繼進當否宜當,不任憂慮,敢來問安,竝此仰稟。答曰,知道。感冒之候,幾盡和解,咳嗽比昨差減,寢膳之節,與昨一樣矣。勿爲逐日問安。
謝恩,同副承旨兪命凝,獻納申思喆。
謝恩,大司諫洪禹寧,掌令鄭東後,副率金盛益。
傳曰,北評事瓜滿之代,今日政差出。
院前啓,請罪人河,依律處斷事。請罪人權卨,期於輸情事。請還收柳赫然·李元禎,復官之命事。新啓,新除授司諫洪致中,以按覈御史時,在慶尙道星州牧,請斯速乘馹上來事,下諭。答曰,不允。洪致中竣事後,自當上來,勿爲下諭。
今日入診時,刑曹判書李健命,推考催促上來事。榻前下敎
藥房再啓曰,臣等入診退出後,與金有鉉等,反復商議,則皆以爲聖候感冒,雖已和解,咳嗽挾火猶苦,淸肺湯元方中,去五味子,加柴胡·地毋·地骨皮各一錢,連進五貼,宜當云,此藥劑入之意,敢啓。傳曰,知道。
今日全羅道監賑御史留待引見時,益山郡守許樑,催促下送事,及北評事李世瑾,趁開市催促還爲下送事。榻前下敎江原監司書目,三陟府使沈齊賢,今月十二日身死事。
答知事宋相琦疏曰,爾疏具悉。卿之疾病,予豈不知?一時臺言,何至深嫌?卿其安心勿辭,速出行公。
答輔德兪崇疏曰,省疏具悉。日昨諫臣處置得當,予未見其有欠相敬之風也。洪廷弼疏語,有何可怒可惡,而辭氣之不平至此耶?且人臣進言,惟當觀其言之是非而已,豈可先疑其黨私乎?爾之所論,大欠和平,殊甚未安也。
有政。兵批,以卓信建爲森森坡萬戶,以李壽民爲宣傳官,陳聖奎爲雲頭里權管,金盛益爲副率,金榦付副護軍,兪命雄·宋徵殷付副司直,洪尙容·李齊恒·朴長潤付副司正。以上朝報
入侍時,上曰,沿海尤甚之尤甚處四邑,特爲減役之意,御史下去後,先爲宣布,使民知之可也。錫輔曰,珍島外尤甚之尤甚,是乃康津·海南·務安·靈巖四邑,而珍島則因道臣狀聞,凡干身布身役,已令蕩減,而今者聖敎又如此,康津等四邑,亦依珍島例,竝爲蕩減乎?上曰,已減者,獨珍島耶?錫輔曰,果如聖敎矣。上曰,四邑軍布·身貢,竝依珍島例蕩減,可也。以上備局謄錄
吏曹啓曰,譯官金指南,白頭山定界時,盡心周旋,彼境斫木,終始彌縫,使不發言之功,加資事命下,而指南,方在削職中,不得循例下批,何以爲之?敢稟。傳曰,敍用。吏曹謄錄
吏批,以李德英爲刑曹參議,李晩成爲都承旨,趙鳴鳳爲掌令,兪命弘爲三陟府使,李箕翊爲禮曹正郞。
藥房入診時,都提調李頤命所啓,黃海監司別卜定鄕材,自本院監採官下去時監捧矣。頃年本道詳定時,道臣以爲監採官有弊端,自今革罷,所捧藥材,添付九月令上送,熟地黃,則使黃州人熟諳其蒸製上送之意狀聞,而備局出啓,以爲御藥地黃蒸製,事體重大,監採官不可不送,而其所捧別卜定鄕材,自本道同封上送,人蔘則歸于惠廳貢物矣。近來海西藥材上納者,漸不精好,至於今年秋採,則舊監司趁未歸前捧納,故採甚早而品多劣,退送之材多矣。藥材捧上時,若謂之有弊於本道審藥與京監採官,似無異同,監採官則知藥品似當擇捧。今後別卜定鄕材,依前使監採官擇捧,至於人蔘,非本道所産,已歸於貢物,仍付惠廳,何如?上曰,依爲之。出備局謄錄
上在慶德宮。停常參·經筵。
下直,同福縣監李揆。
院前啓,請罪人河,依律處斷事。請罪人權卨,期於輸情事。請還收柳赫然·李元禎等,復官之命事。入啓。答曰,勿煩。
府前啓,請黃順中,依律處斷事。請柳赫然·李元禎,明覈處斷事。請前校理鄭纘先,削奪官爵事。新啓,新除授執義權忭,時在忠淸道韓山地,請斯速乘馹上來事,下諭。答曰,不允。下諭事,依啓。
掌令鄭東後啓曰,臣情旣不安,病又難强,昨呈短疏,略暴危懇,而喉司不諒,至於退却,不得不冒昧祗肅,而第臣之曾忝是職,柳赫然·李元禎等,復官還收之啓,其時僚臺停論之際,竝坐同議,見非公議,一時遞罷,而本府更發之啓,猶未寢停,同事之人,旣以此前後避遞,則臣之難於參涉,不容少異。旣不得可否於前啓,則何可苟然仍冒於臺次乎?昨因所患痢症苦劇,久坐冷處,實有頃刻難支之勢,尋單徑退,今始來避,所失尤大,請命遞斥臣職。答曰,勿辭,退待物論。
京畿監司書目,楊州呈,以判府事崔錫鼎上疏上送事。啓。答曰,省疏具悉卿懇。予之敦召凡幾遭矣,辭已渴矣,意亦窮矣,而控引太過,造朝愈邈,誠不料情志之阻隔,一至於此也。卿每以合啓爲難安之端,而不惟事在旣往。以此自廢,萬無是理,卿其體予虛佇之誠,勿復以情勢爲辭,卽日入城,勉副至望。仍傳曰,此批答,使偕來史官傳諭。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,雪後風寒頗嚴,伏未審日間,聖體調攝,若何?前入湯劑,其已連進,而咳嗽之症,得有差減之效乎?寢膳之節,亦復何如?臣等憂慮未弛,敢此問安。答曰,知道。湯劑連進,而咳嗽差減,寢睡安穩,水刺猶未如常矣。
輔德兪崇初度呈辭。入啓。遞差。
掌令趙鳴鳳啓曰,臣頃忝諫職,被人凌藉,連事引避,荐承嚴批,違召坐罷,惶蹙冞深,不意恩敍遽降,繼有新除,臣驚感震惕,措躬無地,怵分畏義,黽勉祗肅,而臣於向日黃一夏之再疏,受侮非常,滿紙張皇,罔非詬詈,至於諫吏之來傳,不無他語云者,語意叵測,有若臣別有難言之過失,而自以忠厚底意,掩匿覆蓋者然,人之爲言,胡至於此?諫吏所言,未知何樣說話,而不爲明言直陳,藏頭揷入以爲眩辭構誣之計耶?臣身汚衊,固不暇論,而貽羞臺閣則甚矣。旣難淟涊就列,而又伏見洪重休之疏,其所醜辱,罔有紀極,臣竊爲之駭然也。重休力戰公議,甘心罷黨,藉重聖敎,乘機嘗試,情態可惡,有不忍正視,而又復侵詆臺閣,不有餘力,故臣果以草草數語,有所糾核矣。渠乃不思自反之道,又詈言者,言辭悖慢,凌轢蹈籍,有若賈豎之口業,實不料縉紳之間,乃有如許風習也。臣不欲與此等人呶呶相較,而旣被其無限醜辱,聖批亦以臺論過當爲敎,尤何可一刻仍冒於臺次乎?請命遞斥臣職。答曰,勿辭,退待物論。
上在慶德宮。停常參·經筵。
下直,晉州牧使權始經,防垣萬戶李信萬。
政院啓曰,掌令鄭東後·趙鳴鳳,引避退待,已至經宿,而憲府無行公之員,尙未處置,事甚未安,除在外外,呈告人員,竝卽牌招,以爲處置之地,何如?傳曰,允。
傳曰,天官之長,不宜久曠,諫臣泛論,不必過自引嫌,而一向違牌,殊涉太過,吏判卽爲牌招察任。
政院啓曰,吏曹判書黃欽牌不進,推考傳旨,今方捧入,而特敎之下,不爲膺命,事體未安,吏曹判書更爲牌招,何如?傳曰,允。
府前啓,請黃順中,依律處斷事。請柳赫然·李元禎,明覈處斷事。請前校理鄭纘先,削奪官爵事。新啓,竝引嫌而退,初因停論引避見遞,嫌難參涉,不可仍在上款引嫌,事在旣往,儒臣反詆,在我何損?請掌令鄭東後,遞差,掌令趙鳴鳳出仕。答曰,不允。處置事,依啓。
假注書姜必輔病,代以黃奎河爲假注書,注書洪尙容病,代以趙文命爲假注書。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房口傳啓曰,卽伏見下醫官之敎,上候口味淡而水刺厭進,又有惡寒之症,伏不勝驚慮之至。臣等卽與醫官入診,議定當進之藥宜當,惶恐敢啓。答曰,依爲之。再啓曰,臣等入診退出後,與金有鉉等,反復相議,則皆以爲聖候,因日氣猝寒,微有再感之候,口淡水刺厭進,又因膈痰之盛,蔘蘇飮加柴胡二錢,黃岑一錢,更進三貼,以爲和解之地,宜當云。此藥三貼劑入之意,敢啓。答曰,知道。
假注書李齊恒狀啓,臣祗受有旨,傳諭于判府事崔錫鼎,則以爲臣瀆冒宸聽,悚懍靡容,顒俟矜允之旨,及承聖批,又失所圖。責以情志阻隔,諭以卽日入城,感隕之餘,惶憫無地,溫音若是鄭重,敦勉若是勤摯,揆以分義,宜有以奉令承敎,而顧念情勢,非如等閑所遭,區區私義,終有所不敢經進者。且臣衰癃委廢,亦無以强起趨造,踧踖徘徨,不知所以仰對云。大臣情勢之外,疾患方苦,姑未承命造朝,臣則留在之意,竝此敢啓事,啓下。
正言李明彦上疏。大槪,敢陳瞽說,仰膺明旨,且陳難安情勢,冀蒙矜察事。入啓。
京畿監司書目,果川呈,以刑曹判書李健命病重,上去不得事。啓。傳曰,還爲下送。
上在慶德宮。停常參·經筵。
下直,益山郡守許樑。
答正言李明彦疏曰,省疏具悉。應旨進言,誠深憂愛,予甚嘉尙,可不留心焉?鄭澔之提起背師之說,終異務勝,誠可駭異,故已示未安之意,謂之不承權輿可乎?李眞望事,爾言是矣,而疏中扶植黨類,廣加布置,箝制壅弊等語,殊涉未便,迎合濟私云者,尤極謬戾也。徐命遇之疏,語意危險,而伸救之言,出於臺閣,其亦異矣。糶穀過多處,量留本邑賑資,輸送沿邊尤甚邑事,令廟堂稟處,討捕使擇差事,申飭西銓爲宜也。爾其勿辭,從速察職。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,寒洌日甚,伏未審夜來,聖體調攝,若何?昨日劑入湯劑,其已進服,而咳嗽亦有差減之效,口淡,水刺厭進,惡寒之候,亦復如何?臣等不勝憂慮,敢來問安。答曰,知道。湯劑進服,而咳嗽日漸差減,口淡,水刺厭進等症一樣,惡寒之候,姑不發作矣。
吏曹啓曰,臺諫有闕,政事,取稟。傳曰,明日爲之。
判府事李畬箚子。大槪,病未參起居之班,惶恐待罪事。入啓。答曰,省箚具悉卿懇。疾患彌留,深用慮念。不得進參,有何所傷?卿其安心勿辭,亦勿待罪,從容善攝。仍傳曰,遣史官傳諭。
正言李明彦啓曰,臣猥蒙洪造,濫叨言地,絲毫無補,愧懼徒切,而況當聖上遇災求言之日,身爲諫官,喑無一言,孤恩負職之罪,尤無所逃。故敢將陳腐之說,欲效一日之責,而言辭拙訥,罔知不槪於聖心,及承批旨,慰諭備至,嘉奬太過,臣莊誦再三,感惕無已,而第其中寂寥數語,猶未蒙俯察,致勤未安之敎,臣安得默然而已乎?噫,鄭澔之頃年一疏,侵辱儒賢,悖慢無倫。伊時聖斷廓然,嚴加罪斥,及至蒙宥之後,不惟不悛,尤無所忌憚,前後章牘,輒提前說,公肆侮毁,毒正之罪,有浮前日,殿下固當明辨洞斥,而批旨寬假,只示未安之意而已,則聖上處分,未免嚴於前,而緩於後,其於尊禮大賢之道,不能無歉然。臣所謂不承權輿者,爲此而發也。至於扶植黨類,廣加布置等語,臣疏本意,泛論黨比之痼弊,不專爲今日而發也。究其文勢,語脈自可見矣。殿下或未之深察耶?若夫箝制壅蔽云者,近來銓注之間,一循私意,自知未厭於物情,惟恐他人之議己,睢盱疑忌,辛苦搪遮,在私黨則雖其負犯甚重,釁累彰露,如李禎翊·韓永徽輩,力戰公議,苟簡充擬,若其異己之人,名論·地望宜居人先者,無故枳塞,切不擧論於言議之地,或慮糾劾之論,得徹於紸纊之聽,則此非箝制壅蔽而何?殿下於此不賜開納,反以未便爲敎,臣切慨然也。金有慶之疏,雖不無後時之嫌,而若其敢言之風,有足可尙,其在聖朝容直之道,固宜崇奬之不暇,而殿下不惟不加包容,又從而靳點,故群下之無恥者,妄測聖意,專務希合,臺閣攻之於前,銓曹枳之於後,雖有駁正之議,乍檢之時,而終未免永塞之歸,則迎合濟私之跡,的然可見,此臣言之所以發也。徐命遇之疏,辭意太深,不無用力求罪之跡,而若其所論,多據實狀,則殿下固當隨事可否,務加寬容,而特罷之命,出於意外,以言獲罪,固非美事,而居臺閣者不思爭執,乃反交斥,互訐構捏,醜辱無所不至,而指謂讒說已極憯然。目以變書,尤爲絶悖,雖以殿下之聰明,未免先入爲主,每以危險斥之,臣之區區所憂,非但爲一命遇之地,而實慮言路之開閉,反復開陳,冀蒙察納,而殿下不諒臣本意,反以伸救爲敎,此莫非臣誠淺語拙,不能見信於君父之致,而抑恐殿下亦未免疑心生於中,而聽聞惑於外,有此情外之敎也。臣猥以無似,忝叨匪據,敢貢蒭蕘,致勤誨責,其何敢一刻仍冒於臺次乎?請命遞斥臣職。答曰,勿辭,退待物論。
都承旨李晩成上疏。大槪,身帶保護之任,不得不來伏城外,而釁累旣深,病情亦苦,略暴危懇,冀蒙鐫遞事。入啓。答曰,省疏具悉。卿其勿辭,從速察職。以上朝報
請對入侍時,來甲午式年大小科,以明年八月晦九月初間推擇事。榻前定奪
入侍時,禮曹判書閔鎭厚所啓,公州幼學洪濂等,以故參判李惟泰書院事,陳疏下該曹,而疏意以爲欲爲建院,願得賜額云。欲建而先請額,事異常例,故移文問於本道,則以甲申年,已爲建院回移矣。甲申已建之院,辛卯疏中,稱以欲建,士習殊甚不美,且甲申,亦在癸未禁令之後,論以事目,則似當撤毁,而書院撤毁,事體重大,敢此仰稟,睿裁,何如?上曰,已建之祠,以未建陳疏,士習誠不美,而旣已定式之後,每每回循,則法令何以行乎?毁撤可也。鎭厚曰,首倡儒生及監司守令,令本道査出移文後,當爲稟處矣。上曰,依爲之。以上禮曹謄錄
上在慶德宮。停常參·經筵。
午時,日暈兩珥。
全羅監司書目,金堤郡守尹行敎,以其親病,受由歸家,還任無期,不得已罷黜事。
大殿,政院·玉堂問安。答曰,知道。勿爲問安。
中殿·世子宮,藥房·政院·玉堂問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?咳嗽日益差減,惡寒之氣,更不發作乎?口淡·水刺厭進之症,亦復如何?前入湯劑,當盡於今日,而諸醫皆以爲發散之劑,不可一向連進云。臣等與諸御醫,趁早入診,詳察症候,議定繼進之藥宜當,不勝憂慮,敢此問安,竝此仰稟。答曰,知道。咳嗽日益差減,昨夕微有惡寒之氣,口淡·水刺厭進之症一樣矣。
政院啓曰,卽者吏曹郞廳來言,今日爲政事命下,而判書黃欽受由未出仕,參判未差,參議李觀命,因臺諫引嫌,不得開政云,判書·參議,竝卽牌招,開政,何如?傳曰,允。
大司諫洪禹寧初度呈辭。入啓。給由。
政院啓曰,吏曹判書·參議牌不進,推考及罷職傳旨,今方捧入,而開政命下之後,趁不擧行,事甚未安,判書更爲牌招,開政,何如?傳曰,允。
吏曹參議李觀命,罷職傳旨。傳曰,只推而罷。
判府事趙相愚箚子。大槪,病伏沈淹,未造候班,惶恐俟罪事。入啓。答曰,省箚具悉卿懇。疾患如此,慮念曷已?不得進參,有何所傷?卿其安心勿待罪,從容善攝。仍傳曰,遣史官傳諭。
政院啓曰,吏曹判書黃欽,再牌不進,推考傳旨,今方捧入,所當更請牌招,而一日三牌,有傷事體,參議李觀命,旣有只推之命,更爲牌招開政,何如?傳曰,允。
右副承旨洪禹瑞上疏。大槪,臣於臺疏所論新通事,有不容晏然者,玆敢隨牌詣闕,仰暴危迫之懇,乞遞臣職,以謝臺議事。入啓。答曰,省疏具悉。臺言過當,何必爲嫌?爾其勿辭,從速察職。
藥房再啓曰,臣等入診退出後,與諸醫,反復商議,則皆以爲卽今聖候感冒之候,不至大段,而胃口有寒痰之故,口淡,水刺厭進,間間惡寒之候,皆由於此,人蔘養胃湯,加神麯炒一錢,縮砂炒硏五分,連進三貼爲宜云,此藥劑入之意,敢啓。傳曰,知道。
判府事崔錫鼎上疏。大槪,頃承恩批,感泣方切,昨伏聞朝廷有問安之節,不敢泯伏野次,僅僅進來城外,而以臣踪地,旣不得徑進,伏乞先寢敦召之旨,仍治臣違慢之罪,以靖私義事。入啓。答曰,省箚具悉卿懇。予方敦召,日夕思想之際,聞卿進到城外,曷勝欣幸?卿其體予前後之旨,安心勿待罪,卽爲入來,毋孤至望。仍傳曰,遣承旨傳諭。
獻納申思喆啓曰,臣病難供職,日尋長單,見阻喉司,未獲上徹,臣誠惶憫,縮伏度日矣。此際正言李明彦,張皇投疏,指意深密,一篇精神,專在於陰排異己,顯扶私黨,而又拈出臣日昨疏論徐命遇事,凌藉侵詆,無復餘地,臣不勝駭惋也。夫命遇之疏,傾軋朝廷,構捏諸臣,而至若徼寵固位等語,尤極憯毒。如使今日大臣,果有彷彿於斯者,固宜顯言直斥,以彰其罪,而乃反謎罔其說,置諸黯黮之科,使當之者不得辨明,聽之者轉益疑惑,終致不保其位,屛退田野,朝象因此睽乖,國事日益泮渙,以至於莫可收拾之境。臣適忝言地,心切憂慨,略陳愚見,仰請昭釋者,非爲大臣之地,而今明彦,不究臣本意之所在,惟以詬辱爲事,一則曰恐動,二則曰熒惑,抑勒操切,不遺餘力,言之謬悖,胡至此極?臣之所以恐動者何語,熒惑者何事,而彼明彦,不爲直陳明言,今乃囫圇爲說,以爲脅持眩亂之計,其造意之深險,直與命遇一套,而以臣觀之,其抑揚闔闢,指天爲誓,上而疑亂天聽,下而用意濟私者,罔非恐動熒惑之態,而乃以此題目,反加於臣,此等情狀,不待臣多辨,而自莫逃於天鑑之下矣。尤可異者,明彦,以命遇之疏,旣謂之似涉伐異,又謂之用力求罪,則其擠陷構誣之狀,亦可謂明白覷得,而急於護黨,反攻臣身,自不覺其言義之節節破綻,臣竊哂之。雖然臣冥行摘埴,涉世昧方,一言脫口,醜辱隨至,誠無顔面可以復立於臺端矣。今因處置,召牌降臨,不得不趨詣,而臣旣被其無限詆斥,則尤何可參涉於可否之間乎?以此以彼,俱難仍冒,請命遞斥臣職。答曰,勿辭,退待物論。
京畿監司書目,高陽呈,以大司成李縡辭職上疏上送事。啓。傳曰,還爲下送。
吏曹參議李觀命上疏。大槪,臣慘被正言李明彦之譏誣,決無冒出之勢,冀蒙鐫削,以安愚分,仍勘臣注擬循私之罪,以謝人言事。入啓。答曰,省疏具悉。臺疏中箝制等語,殊涉未安,居銓地者不得無辨,而今觀爾疏,辭氣忿忿,語多不擇,良可慨歎也。至於李禎翊之擧擬臺省春坊,終不得當,是予所以終始靳點者,而李廷濟不合論思之說,斷非公心,尤可異也。勿辭察職。
都承旨李晩成上疏。大槪,臣之情迹,實無一分冒進之勢,而爲參起居,朝已祗肅,中心愧恧,固已多矣。且於諫臣之疏,有不敢晏然者,乞命鐫削臣職,以謝臺議,以安私分事。入啓。答曰,省疏具悉。過當之言,不必爲嫌,卿其勿辭,從速察職。
政院啓曰,卽者中樞府錄事來言,判府事崔錫鼎,昨聞朝廷有問安之節,自美沙里,卽爲進來于東大門外村舍云,係是大臣去就,敢啓。傳曰,知道。
京畿監司書目,高陽呈,以副修撰權詹辭職上疏上送事。啓。答曰,省疏具悉。伊時臺言,實涉過當,何必深嫌?爾其勿辭,從速上來察職。
禮曹啓曰,因廣興倉貢物主人等上言,備局覆啓內,各司藏氷米,一視貢物受價之多寡,參酌分定,則受價二千餘石,而氷米至六十餘石,宜乎稱冤,令該曹量減,軍資監,亦無異同,一體分付事,允下矣。取考各司文書,則或有受價多,而氷米少者,或有受價少,而氷米多者,提調之陳達前席,主人輩上言訴冤,若是之紛然,今當一從受價米數分定,而倉卒變通,難保其必無弊端。況廣興倉氷米,雖云數多,猶未及於軍器寺,至於軍資監,則比之廣興倉,不啻半減,則只爲量減於兩倉,終有乖於一視之義,今年則姑令依前擧行,而前頭入侍時,別爲稟處,何如?傳曰,允。
刑曹啓曰,因全羅監司狀啓,備邊司粘目內,本道沿海被災各邑定配罪人移配事,啓下本曹,而首堂上時未出仕,故尙未回啓矣。本道沿海邑及珍島郡被災之慘,誠如狀啓內辭緣,而許多定配罪人,若不移配,則主客俱困之患,勢所必至。且今冬節漸深,不可不及時移配,令本道沿邊被災各邑定配罪人等,及珍島爲奴徒配之類,依狀請量宜移配,宜移屬後,啓聞之意,分付,何如?答曰,允。以上備局謄錄
上在慶德宮。停常參·經筵。
夜一更,有霧氣。四更五更,月暈,廻土星。
下直,江原都事李彙晉。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,而咳嗽之候,已盡差愈乎?口淡水刺厭進等症,亦復如何?惡寒之候,更不發作,而寢睡一向安穩乎?臣等憂慮未弛,敢來問安。答曰,知道。湯劑進服,而咳嗽幾盡差愈,口淡水刺厭進等症一樣,惡寒之氣,更不發作,寢睡安穩矣。
政院啓曰,正言李明彦,獻納申思喆,引避待,諫院無行公之員,處置歸於憲府,而憲府多官,或在外,或呈辭,除在外外,竝卽牌招,以爲處置之地,何如?傳曰,允。
又啓曰,開政命下已至累日,而尙未擧行,事甚未安,吏曹判書·參議,竝卽牌招開政,何如?傳曰,允。
右副承旨洪禹瑞牌不進,罷職傳旨。傳曰,只推勿罷。
兵曹啓曰,判府事崔錫鼎,方到門外,故祿牌使本曹郞廳,依例持納,則以爲今上來,因上候未寧,欲爲問候而已,非有供職之計云,祿牌辭而不受,何以爲之?敢稟。傳曰,更爲持傳。
假注書趙文命病,代李德壽爲之。
政院啓曰,吏曹判書·參議牌不進,推考及罷職傳旨,今方捧入,而開政命下之後,尙未擧行,事甚未安,判書更爲牌招開政,何如?傳曰,允。
吏曹參議李觀命,牌不進,依承傳罷職。
左承旨李世最書啓,臣承命馳往于判府事崔錫鼎所住處,傳宣聖批,則以爲臣病伏之中,伏聞聖候復有愆和之節,不敢仍滯郊寓,進詣城外,以便承聞起居,兼爲稍伸分義,而猥陳請罪之章,方深兢懼之忱矣。不意玆者,承宣儼辱,齎傳批旨,不惟不加之罪,十行詞旨,愈益溫諄,仍敎以卽爲入來,臣拜手莊誦,感涕交逬,不知滓穢賤臣,何以得此於君父也。旣承優異之寵數,宜有以仰體聖意,趨詣闕下,而情地益蹙之外,賤疾乘寒添劇,雖欲趁卽造朝,其勢末由,擬待所患之稍間,當有以强起承命,先輟史官,小釋不安之私心,是臣區區之望云矣,敢啓。傳曰,昨者疏批,諭予至意矣。卿不我遐棄,欲起承命,心之欣喜,曷有其已?第咫尺都門,思想益切,則何待所患之稍間乎?卿其卽爲入城,用副至望事。更往傳諭。
判府事李頤命箚子。大槪,病廢起居於聖候未寧之時,跡又不安於諫官言辭之疏,乞治曠職之罪,仍許退斥事。入啓。答曰,省箚具悉卿懇。有疾未參,別無所傷,營救之言,不足爲嫌,卿其須體至意,安心勿辭,亦勿待罪,速出行公。仍傳曰,遣史官傳諭。
政院啓曰,吏曹判書黃欽,再牌不進,推考傳旨,今方捧入,而一日三牌,有傷事體,何以爲之?敢稟。傳曰,明日開政。
吏曹判書黃欽上疏。大槪,臣自有臺疏以來,已作應遞之人,而今於正言李明彦之疏,尤有不敢一刻仍據於職次者。僚堂旣以此違牌坐罷,臣之去就,理宜與同,伏乞亟賜鐫削臣職,仍勘臣前後違慢之罪,以嚴邦憲,以安私分事。入啓。答曰,省疏具悉。臺疏中壅蔽等語,實涉未便,卿不必深嫌,因此許遞,亦無是理,安心勿辭,速出行公。
江原監司書目,更申血懇,冀蒙斥罷事上疏上送事。啓。答曰,省疏具悉。臺言過當,予已知之。藩臬重任,何可輕遞?須勿固辭,從速察職。
校理李澤上疏。大槪,臣於諫臣之疏,有不可晏然於榮次者。玆不得不略暴危懇,乞賜鐫遞,以謝臺議事。入啓。答曰,省疏具悉。壅蔽等語,殊涉未便,何必爲嫌?爾其勿辭,從速察職。
府前啓,黃順中事,柳赫然·李元禎等事,鄭纘先事。新啓,竝引嫌而退。雖曰應旨,專出傾軋,則黨私之跡,綻露難掩,而公議所在,不可仍置。當初疏陳,蓋爲昭釋,則熒惑等語,實涉無嚴,構詆之言,何足爲嫌?請正言李明彦遞差,獻納申思喆出仕。答曰,不允。鄭纘先事,依啓。處置事謂欠公平則可也,若曰,專出傾軋則不可矣。至於鄭澔事,所論得當,而一倂歸之於傾軋,寧有是哉?是非極爲不明矣,是非不明,則無以服人心也。依啓。
上在慶德宮。停常參·經筵。
大司諫洪禹寧三度呈辭。入啓。遞差。
左承旨李世最書啓,臣敬奉聖批,更往傳諭于判府事崔錫鼎,則以爲臣之情地疾病,實無近跡脩門之勢,而今此移住城外,只爲玉候未寧,以便承聞起居之計矣。卽者近侍跋來傳宣,敦召之旨,詞意藹然,丁寧懇至,諭之以思想益切,申之以何待稍間?伏地莊誦,不覺涕血之交頤。顧臣情勢,萬分危蹙,冒寒遷移之際,賤疾添劇,終未得仰承明旨,益增惶隕,不知所達,當以一疏,更暴衷懇云矣,敢啓。傳曰,知道。
大殿·中殿·世子宮·嬪宮,藥房·政院·玉堂問安。答曰,知道。
藥房啓曰,日氣寒燠不齊,伏未審夜來,聖體調攝,若何?咳嗽之候,已盡快愈,而惡寒之氣,更不發作,口淡水刺厭進等症,一向無減乎?寢睡,亦復如何?臣等憂慮未已,敢來問安。答曰,知道。咳嗽猶未快愈,惡寒之氣,更不發作,口淡水刺厭進等症一樣,而寢睡不如昨夜之安穩矣。
政院啓曰,卽者吏曹郞廳來言,今日開政事命下,而判書黃欽病不來,參判·參議未差,不得開政云,判書卽爲牌招開政,何如?傳曰,允。
判府事崔錫鼎上疏。大槪,承宣再來傳諭,惶感罔措,顧臣情危病劇,無以强起趨命,慢蹇之罪,萬殞猶輕。伏乞早收誤恩,毋至公私交損,仍勘前後違傲,以肅邦憲事。入啓。答曰,省疏具悉卿懇。昨於亟宣傳諭之批,已悉予意,更何多誥?卿其體予虛佇之誠,安心勿待罪,從速入來,勉副至望。仍傳曰,此批答,使偕來史官傳諭。
政院啓曰,吏曹判書黃欽牌不進,推考傳旨,今方捧入,而開政命下,已至累日,尙未擧行,事甚未安,吏曹判書,更爲牌招開政,何如?傳曰,允。
政院啓曰,吏曹判書黃欽再牌不進,推考傳旨,今方捧入,而一日三牌,有傷事體,何以爲之?敢稟。傳曰,明日開政。
假注申滌病,代尹東衡爲之,假注書李德壽在外,代吳命新爲之,假注書尹東衡病,代崔守範爲之,假注書吳命新病,代權益淳爲之,注書沈尙鼎出仕,代尹淳爲之。
咸鏡監司書目,穩城府使李厚全,病重罷黜事。
假注書尹淳有頉,代權爲之。
守禦使書目,廣州府尹朴鳳齡,謂有身病,全廢坐衙,捧糴簽丁等事,一委鄕色之手,不得已罷黜事。
持平安重弼啓曰,臣情跡難安,詣臺自列,而見阻喉司,終未上徹,不得不冒當處置,而第觀正言李明彦疏避,則張皇爲說,造意深緊,莫非出於黨私排軋之心。故臣果以此意,措辭請遞,略示公議矣。及承聖批,旣敎以若曰專出傾軋,則不可矣,又敎以鄭澔事,所論得當,一倂歸之於傾軋,寧有是哉?末乃以是非不明,諄諄誨責,辭旨頗嚴,臣於此不勝瞿然悚慄之至。夫其疏所謂廣加布置,箝制壅蔽等語,莫非人臣之極罪,而以此題目,構成罪案,力攻銓曹,此非排斥異己之彰著者乎?至於鄭澔事,其剛介之性,卽是家世遺風,而素不能隨勢俯仰,此實聖明之所宜包容也。白首竄謫之餘,萬死歸來,無復行世之念,頃日之疏,不過自陳其情跡,則此何至爲深罪,而諫臣因聖上未安之批,又必欲置之於大何,此果爲公心論事之體乎?夫徐命遇之疏,諫臣亦謂之似涉伐異,用力求罪,則其所以求罪於無罪之狀,固已明白覷得,而猶且一則曰實採公誦,二則曰切中時病,陽若爲公言,而內實力主其議,埤闔譸張,造意益密,必欲使被誣之大臣·諸臣,轉益不安,其壞亂之計,昭著無餘矣。且聖批乃以謂欠公平,則可矣爲敎,臣尤有所訝惑者。諫臣所論之不公不平者,亦安知其不由於傾軋而然耶?蓋其一篇精神,專在於敲撼銓地,構誣廷臣,於私黨則極心奬詡,於異己則盡力吹覓,此非伐異而然乎?噫,今日朝著之病,莫過於傾軋,戈戟相尋,寧靖無期,必至於亡國而後已,豈不大可懼哉?此臣所以斟酌下字置之落科矣。今此聖敎如此,此莫非臣誠淺辭拙,不能見信於君父之致,更何顔面,仍冒於臺次乎?昨緣夜深,不敢瀆擾於靜攝之中,今始來避,所失尤大,請命遞斥臣職。答曰,勿辭,退待物論。
上在慶德宮。停常參·經筵。
下直,定州牧使李森,高原郡守曺廷弼,包伊萬戶朴尙根。
大殿·中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?咳嗽已盡快愈,惡寒之氣,更不發作,而口淡水刺厭進等症,其有差減之勢,寢睡亦復何如?前入湯劑,已盡於昨日,今日臣等與諸醫入診,詳察症候,議定繼進之藥宜當,不任憂慮,敢來問安,竝此仰稟。答曰,知道。咳嗽之候,猶未快愈,昨日惡寒之氣,午間發作,口淡水刺厭進等症一樣,寢睡安穩矣。再啓曰,臣等入診退出後,與金有鉉等諸醫,反復商議,則皆以爲柴胡六君子湯,加乾葛·麥門冬·知母·貝母各一錢,連進三貼,以爲和解治痰之地爲宜云。此藥劑入之意,敢啓。傳曰,知道。
政院啓曰,持平安重弼,引避經宿,尙未處置,且連日監察茶時,事甚未安,除在外外,呈告人員,卽爲牌招察任,何如?傳曰,允。
又啓曰,卽者吏曹郞廳來言,今日開政事命下,而判書黃欽病不來,參判·參議未差,不得開政云,判書卽爲牌招開政,何如?傳曰,允。
政院啓曰,吏曹判書黃欽牌不進,推考傳旨,今方捧入,而開政命下,已至多日,尙不得擧行,事體極爲未安,判書更爲牌招,何如?傳曰,一向引嫌,必欲解免,實涉太過,更爲牌招。
今日藥房入侍時,凡干出納文書,自本院察其緊不緊,限上候平復間,參酌入啓事,定奪。
政院啓曰,吏曹判書黃欽,再牌不進,推考傳旨,今方捧入,而特敎之下,又爲違牌,開政漸至遷就,事甚未安,所當更請牌招,而一日三牌,有傷事體,何以爲之?敢稟。傳曰,過國忌後爲之。
府前啓,黃順中事,柳赫然·李元禎等事。新啓,引嫌而退。處置措語,旣出斟量,聖批未安,不必爲嫌,請持平安重弼出仕。答曰,不允。處置事,依啓。
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,日寒陡緊,伏未審夜來,聖體調攝,若何?昨入湯劑,其已進服,而咳嗽益復快愈,寒氣更不發作,口淡水刺厭進等症,其有差減之效乎?寢睡,亦何如?臣等不任憂慮,敢來問安。答曰,知道。湯劑進服,而咳嗽與昨別無加減,寒氣不復發作,口淡水刺厭進等症一樣,寢睡安穩矣。
傳曰,史官一員待命,騎馬三匹立之。翼陵忌辰祭所內摘奸。
假注書權益淳有頉,代李重煥爲之,權有頉,代成道亨爲之。
上在慶德宮。停常參·經筵。
大殿·中殿·世子宮,政院·玉堂·二品以上·六曹問安。答曰,知道。
嬪宮,政院·玉堂·藥房問安。答曰,知道。
藥房啓曰,伏未審夜來,聖體調攝,若何?咳嗽其已快減,寒氣更不發作,口淡水刺厭進之候,其有差減之勢,而寢睡一向安穩乎?臣等憂慮未弛,敢來問安。答曰,知道。咳嗽猶未快愈,寒氣更不發作,口淡水刺厭進之症,一向無減,寢睡安穩矣。
政院啓曰,冬至使行,方物封裹,定於明日,而書狀官韓祉,當爲進參,而例兼臺銜,未及下批,故勢難進參云。政官所當牌招開政,以爲趁今下批之地,而今日乃國忌正日相値,何以爲之?敢稟。傳曰,牌招開政。
政院啓曰,吏曹判書黃欽牌不進,推考傳旨,今方捧入,所當更請牌招,而卽聞待命於金吾門外云,何以爲之?敢稟。傳曰,勿待命事,分付,更爲牌招。
政院啓曰,吏曹判書黃欽,再牌不進,推考傳旨,今方捧入,而方物封裹,在於明日,書狀官兼帶,若不及今下批,則似難進參,事勢誠爲急迫,而一日三牌,有傷事體,何以爲之?敢稟。傳曰,參判未差之代,問于大臣差出,仍卽牌招開政。
假注書崔守範病,代以金礪爲假注書。
備邊司,以申銋爲吏曹參判。
假注書成道亨在外,代以李倚天爲假注書。
政院啓曰,吏曹參判申銋牌不進,推考傳旨,今方捧入,所當更請牌招,而闕門已閉,更鼓將下,再招開政之際,必致夜深靜攝之中,望筒出納,事甚未安,明日待開門,牌招開政之地,何如?傳曰,允。
上在慶德宮。停常參·經筵。
下直,迎日縣監朴尙夏。
大殿,政院·玉堂·二品以上·六曹問安。答曰,知道。勿爲問安。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,寒事日嚴,伏未審夜來,聖體調攝,若何?咳嗽益加差愈,寒氣更不發作,口淡水刺厭進之候,其有差減之勢,而寢睡一向安穩乎?前入湯劑,已盡於昨日,臣等今日與諸御醫入診,詳察症候,議定繼進之藥宜當,不任憂慮,敢來問安,竝此仰稟。答曰,知道。咳嗽猶未快減,寒氣不復發作,口淡水刺厭進等症一樣,寢睡安穩矣。
吏曹參判申銋牌不進後上疏。大槪,情窮病篤,屢犯闕禮之罪,縮伏俟譴之中,遽有此除命,驚惶罔措,益不知置身之所。諫臣前後之疏,旣有不敢晏然者,且臣所患,遇寒添劇,再招之下,竟未祗赴,乞削臣職,仍勘臣罪,毋令開政遷就事。入啓。答曰,省疏具悉。壅蔽等語,實涉未便,何必爲嫌?卿其勿辭,從速察職。
忠淸監司書目,忠州呈,以兵曹參判鄭澔辭職上疏上送事。啓。答曰,省疏具悉。卿其勿辭,上來察職。
備邊司啓曰,水原府使金普澤,頃日上疏中,湖西許災一款,未免爽實,其他措語,又多不擇,故廟堂覆啓起草之時,初有致責之辭,旋卽刪改矣。以此爲嫌,累次呈狀,期於必遞,實涉太過,故不可許遞之意,措辭題送,而終無改圖之意,捲還衙眷。又以身病爲辭,前後辭狀,殆不可計數,其曠廢官事,一向撕捱,殊涉未便,而畿輔災荒之地,賑政方急,不可無變通之道,水原府使金普澤,罷黜,何如?傳曰,允。
承文院官員,以都提調意啓曰,左參贊崔錫恒,本院提調差下,使之察任,何如?傳曰,允。
政院啓曰,吏曹參判申銋,疏批已下,更爲牌招察任,何如?傳曰,允。
謝恩,吏曹參判申銋。
藥房再啓曰,臣等入診退出後,與金有鉉等諸御醫,反復商議,則皆以爲柴胡涼膈散,加麥門冬·知母·貝母各一錢,黃連酒炒七分,連進三貼,以爲和解淸膈之地,宜當云。此藥劑入之意,敢啓。答曰,知道。
謝恩,兼持平韓祉。
答說書金取魯疏曰,省疏具悉。爾其勿辭,往省焉。
有政。兵批,以洪禹寧付副護軍,以兪崇·兪命雄·梁重廈付副司直,以李明彦·金雲澤·洪好人·鄭東後·尹鳳朝·李秉常·呂光周·呂必禧·盧世夏付副司果,以宋徵殷·任埅·黃一夏付司果,以金礪付副司正。以上朝報
備邊司啓曰,湖南守令,以武臣擇送事,曾已定奪矣。金堤郡守方有窠,而本郡隣近,素多賊患,武弁中有聲望者,各別擇差,催促發送宜當,此意分付該曹,何如?傳曰,允。
又啓曰,前司諫院正言李明彦所懷上疏中,糴穀過多處,本邑賑資輸送沿邊尤甚邑事,有令廟堂稟處之敎矣。西湖及嶺南沿邊,皆未免被災,而賑資實患難備,故湖南監賑御史下去時,山郡所在糴米,次次移轉接濟事,入於節目中矣。大抵三南山郡糴穀,本來有裕,反爲民弊,沿海災邑,官穀不足之處,量除其本邑賑資,次次移送,以爲分賑之地云者,臺臣所言,實合事宜,以此意分付三道,何如?傳曰,允。以上備局謄錄
吏批,以李晩堅爲廣州府尹,韓祉爲持平,吳命恒爲舍人,李眞望爲持平,金萬胄爲掌令,洪元益爲金堤郡守,李澤爲獻納,趙尙絅爲正言,安相益爲穩城府使,趙道彬爲大司諫,吳命恒爲檢詳。
經理廳堂上請對入侍時,經理廳堂上趙泰來所啓,京畿廳應下貢物之價,多至三萬石,而畿邑田結,本來數少,雖是豐登之歲,所捧不能支一年需用,每每稱貸於他廳矣。今年則減斗之數,將至五千餘石,故尤無以成樣,其代不可不充給,而今年田結之減縮,擧皆同然,而湖西亦爲減斗,實無推移變通之道。海西沿邑詳定留儲之米,累年陳久,庫間亦不完固,至於露積,多致腐傷,其爲民弊者不貲云。就其中詳定餘米數多之邑,限伍千石分定上納,以充京畿減斗之代,何如?上曰,所達好矣。依爲之。
又所啓,北漢山城募入民戶,至於百餘戶,其中或有私賤,或有良丁,而皆有身役故,使各其名屬之邑,頉下其身役之意,稟達分付,而各邑難得閑丁,尙未代定。京司則催促其身布,各邑則侵徵其一族,城內居民,不能安接,多有流散之患,不可不趁速變通。忠順衛冒屬之類,今方査定,厥數頗多,若以此移定其身役,則事涉便當,山城募入之民,可得奠居,敢此仰達。上曰,依爲之。
又所啓,今年八路年事,雖有彼善於此,大抵未免凶歉,西北亦然矣。今番武科出身赴防之類,値此凶歲,無以資活,其弊不可不念,依近例除赴防使之納米於山城,似爲便當,已與大臣及兵判相議,故敢此仰達。上曰,依爲之。出備局謄錄
上在慶德宮。停常參·經筵。
下直,聞慶縣令金希魯。
王世子生辰日,大殿·中殿·世子宮·嬪宮,政院·玉堂問安。答曰,知道。
世子宮,二品以上·六曹問安。答曰,知道。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,而咳嗽益加差愈,口淡水刺厭進之候,亦有減歇之勢,困惱之症,更復如何?寢睡一向安寧乎?臣等憂慮未弛,敢來問安。答曰,知道。湯劑進服,而咳嗽猶未快愈,口淡水刺厭進之候,困惱之症一樣,寢睡安穩矣。
吏批,判書黃欽初度呈辭。入啓。給由。
假注書李重煥病,代以金光運爲假注書。
刑曹參判金德基辭職上疏。入啓。答曰,省疏具悉。卿其勿辭,救護父病。
司果金相稷上疏。大槪,得聞星州別遣御史狀啓,以朴就徽推屍事,至請緘問於臣,而臣之出疆期日,只隔一宵,不得遲待,該曹之發問,徑先陳疏,伏乞聖明,特下此疏於該曹,以爲憑處之地,不勝幸甚事。入啓。答曰,省疏具悉。疏辭,令該曹稟處。
政院啓曰,明日拜表時,兩司當爲進參,而兩司或在外,或未肅拜,或呈辭,無進參之員,除在外外,呈告·未肅拜人員,明日待開門竝牌招,以爲進參之地,何如?傳曰,允。
上在慶德宮。停常參·經筵。
大殿·中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?咳嗽已盡差愈,而困惱之候,亦復減歇,寢睡一向安穩乎?口淡水刺厭進等症,已浹旬望,區區之慮,不可盡達。昨日所進,多少比前,如何?臣等不勝憂憫之至,敢來問安。答曰,知道。咳嗽猶未快愈,口淡水刺厭進之症,一向無減,困惱之候一樣,而夜間連事呻吟,寢睡頗轉不寧矣。
謝恩,大司諫趙道彬,正言趙尙絅。
藥房再啓曰,卽伏承問安之批,不但諸症一樣無減,至有連事呻吟,寢睡頗轉之敎,臣等不勝煎慮之至。前入湯劑,當盡於今日,將欲請診於明日矣。卽令症候如此,卽與諸御醫入診,詳察症候,議定前藥仍進與否宜當,敢此仰稟。答曰,知道。勿爲入診。問于入侍醫官,議定前藥仍進與否宜矣。
掌令金萬胄,持平李眞望,獻納李澤牌不進,罷職傳旨。傳曰,只推勿罷。
藥房三啓曰,卽伏聞入侍醫官所傳之言,朝者批答所敎之外,今日又有寒氣云,尤不勝驚慮之至。諸醫以爲膈間餘熱未除,以致如此,前入柴胡涼膈散一貼畢進後,明日更爲議藥,宜當云,敢啓。答曰,知道。
衿川幼學李萬葉等上疏。大槪,敢應明旨,略陳瞽說,以備裁察事。入啓。答曰,省疏具悉。應旨進言之誠,予用嘉之,可不留心,而第所陳之語,或事虛名,或不中窾,或有不擇者矣。
今日引見入侍時,經理廳堂上趙泰采所啓,宣惠廳貢物,例以米木錢,參半上下,而貢物人等,欲從貴受出,或因上言,或仍陳達,以木錢上下,已成規例,故本廳一年所捧,尙患不足,今則廟堂仍諸道論報,許以純木,作錢之邑,皆當以木來納,前頭貢物之價,勢將以米木上下,而不可不稟定故敢達。上曰,依爲之。湖西廳謄錄
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,政院·玉堂問安。答曰,知道。
藥房啓曰,伏未審夜來,聖體調攝,若何?咳嗽其已快愈,寒氣更不發作,口淡水刺厭進之候,亦復減歇,而困惱呻吟,寢睡煩轉,夜間更復如何?湯劑昨已畢進,臣等今日不可不率諸御醫入診,詳察症候,議定繼進之藥,終宵憂慮,敢來問安,竝此仰稟。答曰,知道。咳嗽猶未快減,寒氣更不發作,口淡水刺厭進之候,困惱呻吟一樣,寢睡比昨差勝矣。
今日藥房入診時,柴胡涼膈散,前加入中去貝母,加寒水石二錢,更進三貼事,榻前定奪
判府事李濡上疏。大槪,伏聞聖候未寧,不勝驚憂煎灼,而適緣賤疾添劇,無望起動,今始擔舁,來伏城外,惶恐待罪事。入啓。答曰,省疏具悉卿懇。卽因史官書啓,知卿進到城外,日夕思想之餘,欣喜曷極?營救之說,何足介意?疾恙如此,未卽來詣,亦何傷哉?待予所患差減,當面諭,卿其安心勿辭,亦勿待罪。仍傳曰,遣承旨傳諭。
傳曰,前後疏批,已悉予意矣。待予所患差減,當面諭焉事。遣史官傳諭于崔判府事。
備邊司啓曰,慶尙左兵使李基泰,重遭臺論之後,連呈辭狀,而臺啓旣停,則公議可見,閫任甚重,不可輕進,故措辭題送矣。又以身病,累度控免,無意行公,今至累朔,全廢戎務。且聞其病狀,亦頗沈重,有難强令察任,慶尙左兵使李基泰改差,何如?傳曰,允。
藥房入診時,都提調李頤命所啓,數十年來,災荒荐仍,宿衛軍卒,本來單弱,有時停番,極爲未安,而國家深軫飢民之弊,或不得已有停番之擧。曾在甲子·丙子·丁丑·戊寅·庚辰,或有兩營軍竝停上番之時,或有相遞上番之時,前例則如此矣。以禁衛軍言之,則十二月當已徵番者,多是湖西尤甚被災,大興·禮山等邑之兵,此時飢民資裝上來,極爲可慮。且聞災邑軍民,多有流散者云,朝家合有如前軫念之道矣。或云但令災邑軍兵不上番爲宜云,此則司哨變改,似爲難處矣。此事臣已與時任大臣相議,而兩營軍兵,自十二月停番,至明年某月,或兩營相遞上番事,可以講定此兩款,令廟堂與將臣商議稟定,何如?上曰,分付廟堂與將臣,商議稟處可也。出備局謄錄郞廳李澤徵書。郞廳權崇添書校。
上在慶德宮。停常參·經筵。
夜五更,金星犯房第二星。
下直,橫城縣監尹植。
知事宋相琦初度呈辭。入啓。給由。
大殿·中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,寒冽忒甚,伏未審夜來,聖體調攝,若何?昨入湯劑,旣已進服,而咳嗽益加差愈,寒氣更不發作,口淡水刺厭進等症,益有差減之勢,困惱呻吟之候,寢睡之節,亦如何?臣等不勝憂慮,敢來問安。答曰,知道。湯劑連進,而咳嗽猶未快愈,口淡水刺厭進等症一樣,困惱呻吟有加,夜間寢睡不寧,罷漏後微有寒氣矣。
再啓曰,卽伏承問安之批,諸症一樣,而又有困惱呻吟有加,夜間寢睡不寧,罷漏後微有寒氣之敎,臣等伏不勝煎慮之至,卽與諸醫入診,詳察症候,更爲議藥宜當,敢此仰稟。答曰,問于入侍醫官議藥,勿爲入診。
同副承旨兪命凝書啓,臣敬奉聖批,傳諭于判府事李濡所住處,則以爲臣之情跡,不敢抗顔復入,當此玉候未寧,群下憂遑之日,苟非病勢之萬分難强,則猶且退處,不思蠢動,豈臣子分義情理所敢出哉?昨始擔舁,來伏城外,猥陳請譴之章,方以瀆擾於靜攝之中,尤爲惶悚,伏承聖批,不惟不罪,辭旨勤懇,特遣承宣傳諭,至有面諭之敎,臣誠感泣,不知所以自措也。卽今承聞起居爲急,固當進詣闕下,以伸犬馬之悃,他不暇顧,而賤疾添劇於撼頓,姑無自力之望,惟願俯垂諒察,容臣少加調治,先收史官,毋使恩命,一向褻辱,不勝幸甚云矣。敢啓。傳曰,知道。
京畿監司書目,高陽呈,以冬至正使趙泰采辭職上疏上送事。啓。答曰,省疏具悉。疏辭令該曹稟處。
注書洪廷相書啓,臣敬奉聖旨,馳往于興仁門外判府事崔錫鼎所住處傳諭,則以爲頃承批旨,一向勤摰,惶隕則深,而不敢瀆擾於靜攝中,姑此泯伏矣。昨承伏聞自上愆度有加無減,朝廷候班,屢停而還設,驚憂煎慮,下情未弛,方擬進入城裏,以爲承聞起居之計矣。不意玆者,史官辱臨,傳宣別諭,至以面諭爲敎,拜手莊誦,以首頓地,悚感交劇,靡所容措,分義所在,他不暇顧,謹當力疾,趨詣於闕門之外,少伸區區之忱悃云矣。傳曰,知道。
政院啓曰,卽者中樞府錄事來言,判府事崔錫鼎,聞朝廷復有問安之節,且承別諭,卽者自城外來詣闕外云矣。敢啓。傳曰,知道。
藥房三啓曰,入侍醫官退出後,臣等與諸醫反復商議,則皆以爲聖候濕痰,在痺胃,口淡水刺厭進,寒氣等症,皆由於此,不換金正氣散,加山査肉一錢,川芎七分,木香五分,連進三貼,以爲平胃消痰之地爲宜云。此藥劑入之意,敢啓。答曰,知道。
假注書金光運病,代李時恒爲之,假注書李時恒出使,代洪重相爲之。
政院啓曰,因禮曹草記,成均館居齋儒生,有捲堂之擧,而知館事·同知館事,皆有病故,不得偕往勸入,令本院稟處事,允下矣。知館事宋相琦,同知館事權尙游·申銋,竝卽牌招,使之偕往勸入,何如?傳曰,允。
上在慶德宮。停常參·經筵。
大殿·中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,而咳嗽已盡差愈,寒氣更無發作,口淡水刺厭進之症,亦有差減之效乎?困惱呻吟,寢睡煩轉之候,更何如?臣等今日與諸醫入診,詳察症候宜當,不勝憂慮,敢來問安,竝此仰稟。答曰,知道。湯劑進服,而咳嗽猶未快減,寒氣更不發作,水刺厭進,別無加減,而口淡不無一分之減,困惱呻吟,比昨減歇,寢睡差勝矣。
吏曹判書黃欽三度呈辭。入啓。遞差。
吏曹啓曰,本曹判書有闕,政事,取稟。傳曰,明日爲之。
政院啓曰,判府事李濡處,偕來史官李時恒來言,卽者大臣欲爲承候,自城外舁疾來詣闕下,臣亦入來云矣。敢啓。傳曰,知道。
判府事崔錫鼎上疏。大槪,敢申兢懼之忱,仍請闕禮之罪事。入啓。答曰,省疏具悉卿懇。每引情病,實涉太過,卿其須體至意,安心勿待罪,速出肅命。仍傳曰,遣史官傳諭。
假注書魚有龍病,代沈埈爲之。
上在慶德宮。停常參·經筵。
大殿,政院·玉堂·二品以上·六曹問安。答曰,知道。勿爲問安。
中殿·世子宮,藥房·政院·玉堂·二品以上·六曹問安。答曰,知道。
藥房啓曰,伏未審夜來,聖體調攝,若何?咳嗽已盡快減,寒氣更不發作,口淡·困惱呻吟之候,益有差減之效,而水刺之進,寢睡之節,亦復如何?臣等憂慮未弛,敢來問安。答曰,知道。咳嗽猶未快愈,寒氣更不發作,口淡·困惱呻吟之候,寢睡之節,姑無加勝之效,水刺之進,差勝矣。
政院啓曰,注書沈尙鼎,服制已行四日,出仕,何如?傳曰,允。
又啓曰,卽者吏曹郞廳來言,今日爲政事命下,而判書·參議未差,參判申銋病不來,不得開政云。參判卽爲牌招開〈政〉,何如?傳曰,允。
政院啓曰,吏曹參判申銋牌不進,推考傳旨,今方捧入,而開政命下之後,趁不擧行,事甚未〈安〉,更爲牌招開政,何如?傳曰,允。
判府事李濡上疏。大槪,昨自城外,舁疾進伏於闕下,而病勢添苦,未得自力進參於今日候班,惶恐待罪事。入啓。答曰,省疏具悉卿懇。有疾未參,別無所傷,卿其須體至意,安心勿待罪,俟得少間,卽出行公。仍傳曰,遣史官傳諭。
掌令金萬胄上疏。大槪,臣酷被尹陽來之彈駁,又遭金一鏡之詬辱,抗顔無地,杜門屛伏矣。牽復之命,及於意外,昨於嚴召之下,不得不趨詣闕外,略陳情實,而見阻喉司,勿罷之命,又出格外,顧此踪地,萬無復出之理,玆敢冒死瀆擾於靜攝之中,伏乞亟賜鐫改,以謝人言事。入啓。答曰,省疏具悉。向者臺言,旣有爽實之語,則不必深嫌,爾其勿辭,從速察職。
兵曹,以金重器爲右邊捕盜大將。
有政。兵批,臨津渡別將單白受采,副司直黃欽,副司正沈埈·洪重相,以崔道章爲部將,以李弘喆爲兼司僕將,以金宇采爲侍直,以南巘爲慶尙左兵使,以張漢相爲全羅兵使,以金完爲訓鍊主簿,以李泓爲同知中樞府事,以高大賢爲羅光島萬戶,以朴道常爲部將,以鄭會爲都摠都事,以金相兌爲魚面萬戶,以慶善賀爲武兼,以簡元道爲守門將,以金鼎瑞爲宣傳官。
吏批,以李弘述爲水原府使,鄭壽期爲司書,張溟羽爲成歡察訪,梁聖揆爲輔德,李壄爲戶曹參判,鄭澔爲禮曹參判,宋徵殷爲工曹參議,黃欽爲知敦寧府事,宋相琦爲知經筵,沈珙爲說書,申世雄爲禮曹正郞,吳命恒爲校理,洪萬選爲掌樂正。
成均館官員,以大司成意啓曰,臣等祗承聖旨,往諭於儒生,仍爲縷縷敦勸,則金漢錫·李齊松等諸儒,以爲生等難安之情,雖未蒙快賜辨釋,而書呈所懷,已經睿覽,誨諭之下,義不敢一向撕捱,謹當還入食堂云。故臣等亦爲退去之意,敢啓。答曰,知道。
上在慶德宮。停常參·經筵。
大殿·中殿·世子宮·嬪宮,藥房·政院·玉堂〈問安〉。答曰,知道。
藥房啓曰,伏未審夜來,聖體調攝,若何?咳嗽其已快愈,寒氣不復發作,口淡之候益減,而水刺之進加勝,困惱呻吟亦歇,而寢睡一向安穩乎?前入湯劑,已悉於昨日,臣等今日率諸醫入診,詳察症候,議定繼進之藥宜當,不勝憂慮,敢來問安,竝此仰稟。答曰,知道。咳嗽已盡差愈,寒氣不復發作,口淡困惱之候,益加差減,水刺之進,寢睡之節,一向差勝,今番所進湯劑,有顯效矣。
政院啓曰,連日監察茶時,事甚未安,今日雜科覆試,兩司當爲進參,而憲府無行公之員,除在外外,呈告,未肅拜人員,竝卽牌招,察任,何如?傳曰,允。
戶曹啓曰,卽接廣興倉所報,則判府事李濡,今日入城,九·十月·十一月三朔祿俸,依傳敎輸送,則以爲雖因上候未寧,纔已入城,而時未肅拜,不敢祗受云,不爲領受,何以爲之?敢稟。傳曰,令倉官輸送。
今日藥房入診時,不換金正氣散,依前加入,加進三貼事,榻前定奪
謝恩,輔德梁聖揆,兼說書沈珙。
掌令金萬胄,牌不進,罷職傳旨。傳曰,只推勿罷。
政院啓曰,都承旨李晩成,服制已行四日,出仕,何如?傳曰,允。
持平李眞望上疏。大槪,新除猥加,辭疏未徹,只推之恩,又出格外,感悚泯伏之中,召牌又臨,不敢不趨詣闕外,敢申私懇,乞蒙鐫罷,仍治瀆擾靜攝之罪事。入啓。答曰,省疏具悉。復授憲職,意非偶然,一向引嫌,實涉太過。爾其勿辭,從速察職。以上朝報
藥房入侍時,都提調李頤命所啓,臣兼扈衛大將之任,有仰達之事矣。仁廟反正後,危疑之時,闕內無宿衛,特設四大將,募得京中武士,稱以軍官,其後或置三廳,或置四廳,分合無常,近日分置三廳,數十人入直闕中,未可以大得力,而不無弊端,外方閑良,則爲避軍役,京中則爲免坊役,投屬漸廣,宜有酌定其數。故故相臣徐□□陳達,三廳各以二百人定式,而其後又不無加數者。近日備局良役,査定啓下,節目申請,依定式,各置二百京軍官,其餘盡罷矣。通三廳合爲六百,每十人置一領將,則每領爲九人,領將不可不別設,凡於擧動時,闕外結陣時,二百人中疾病事故亦多,不得充數,亦不可無餘軍,每廳二百人外加置五十人,以爲領將,餘軍之用,粗可成樣,原任大臣及府院君,亦兼帶此任,其意俱欲如是變通,臣意亦同,以臣近日頻數入侍,謂宜陳稟於榻前,不必以草記仰煩故,敢此仰達。自今三廳,各以二百五十人定額,切勿加數,未知何如。上曰,三廳各以二百五十人,定額可也。備局謄錄
上在慶德宮。停常參·經筵。
大殿·中殿·世子宮,政院·玉堂·二品以上·六曹·大司諫冬至問安。答曰,知道。
嬪宮,政院·玉堂冬至問安。答曰,知道。
藥房啓曰,節屆陽生,而凝沍猶嚴,伏未審夜來,聖體調攝,若何?昨入湯劑,其已連進,口淡益減,而水刺加勝,困惱益歇,而寢睡安穩乎?臣等憂慮未已,敢來問安。答曰,知道。湯劑連進,而口淡猶未快減,水刺姑無加勝之效,困惱益歇,而寢睡差勝矣。
中殿·世子宮·嬪宮,藥房問安。答曰,知道。
忠淸監司書目,淸風呈,以大司憲權尙夏病重,上去不得事。啓。傳曰,纔諭至意,又何辭焉?心甚缺然,無以爲諭。卿其毋執撝謙,安心就途,用副予望事,回諭。又書目,結城縣監金碩剛,政令顚錯,怨謗甚多,決難仍置,以責賑政,不得已罷黜,其代,令該曹擇差,催促下送事。
政院啓曰,刑曹長官之不得行公,已過累月,獄訟多滯,委屬可慮,刑曹判書李健命,旣已入城,而連呈辭疏,尙不出肅,卽爲牌招察任,何如?傳曰,允。
假注書洪重相病,代李聖天爲之。
戶曹啓曰,判府事李濡,九月·十月·十一月三朔祿俸,令倉官輸送,則以爲今方陳疏,不敢祗受云,不爲領受,何以爲之?敢稟。傳曰,批下後輸送。
判府事李濡上疏。大槪,亟收祿俸輸送之命,以安私分事。入啓。答曰,省疏具悉卿懇。薄稟固辭,尤出意外,予以爲過也。卿其安心領受,須速入肅。仍傳曰,遣史官傳諭。
京畿監司書目,果川呈,以工曹參判李世弼病重,上去不得事。啓。傳曰,須勿固辭,調理上來察職事,回諭。
都承旨李晩成上疏。大槪,臣於憲臣之疏,有不敢晏然者,乞遞職名,以謝人言事。入啓。答曰,省疏具悉。卿其勿辭察職。以上朝報
備邊司啓曰,藥房入診入侍時,因都提調李頤命所啓,兩營軍兵停番,或相遞上番兩款,有分付廟堂,與將臣相議稟處之敎矣。取考前例,則御營·禁衛兩營,當番軍兵,或値年凶,或因軍餉不足,上番停止,非止一再,而或有兩營相遞上番之時,或有竝爲停番之時矣。卽與將臣商議,則以爲御營軍,自今至明年五月,上番者,皆非被災之處,而禁衛軍,則自十二月至明年五月,上番者,適在於湖西被災之地矣。今番御營軍將爲無故上番云,宿衛雖有單弱之慮,亦與兩營竝停之時有間,禁衛軍則自今年十二月至明年五月,姑令停番,何如?傳曰,依啓。備局謄錄
上在慶德宮。停常參·經筵。
自卯時至申時,日暈。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?口淡之候,日益差減,而水刺之進漸勝,困惱頓除,而寢睡安寧乎?臣等憂慮未弛,敢來問安。答曰,知道。口淡之候,與昨一樣,水刺之進,姑無漸勝之效,困惱減除,寢睡猶未如常矣。
掌令金萬胄初度呈辭。入啓。給由。
政院啓曰,雜科會試,大司諫趙道彬,連日進參矣。身病猝重,不得進去云,諫院多官,或在外,或未署經,獻納李澤,卽爲牌招,以爲進參之地,何如?傳曰,允。
謝恩,獻納李澤。
刑曹判李健命上疏。大槪,癃痼之疾,無望就列,昨日嚴召之下,未克祗赴,臣罪尤萬萬矣。玆敢不避鈇鉞之誅,仰暴危苦之懇,乞遞本兼諸任,以幸公私事。入啓。答曰,省疏具悉。卿之所患,非比深重,何妨供職?安心勿辭,速出行公。
黃海監司書目,臣情病,俱不可一日晏然於職次,亟遞臣職,以謝臺議事上疏上送事。啓。答曰,省疏具悉。臺言謬戾,何必爲嫌?卿其勿辭,從速察職。
京畿監司書目,果川呈,以校理吳命恒辭職上疏上送事。啓。答曰,省疏具悉。旣往之事,不必深嫌,爾其勿辭,從速上來,察職。以上朝報
李世勉啓曰,雜科律學覆試,明當開場,刑曹參議李德英,試官受點,而病勢猝重,不得進去云,前望單子,付標以入之意,敢啓。傳曰,知道。
又啓曰,卽者校理黃龜河,副校理魚有龜,因校理吳命恒之疏,引以爲嫌,陳疏徑出,原疏纔已退却,而旣以入省記之後,則雖有難安之端,從容自處,未爲不可,而罔念禁直之重,徑先出去,其在事體,極爲駭異。所當直捧禁推傳旨,而似與無端徑出有異,竝爲推考警責,仍卽牌招入直,何如?傳曰,允。以上燼餘
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?水刺之進,猶未加勝,口淡之候無減,而中夜困惱快減,寢睡,亦何如?前入湯劑,已盡於昨日,臣等今日與諸醫入診,更察症候,議定繼進之藥宜當,不任憂慮,敢來問安,竝此仰稟。答曰,知道。口淡猶未快減,水刺姑無加勝之效,寢睡不穩,勿爲入診。問于入侍醫官,議定湯劑繼進當否,宜矣。
注書沈尙鼎初度呈辭。入啓。給由。
政院啓曰,雜科律學覆試之官,刑曹參議李德英身病,代判書李健命改落點矣。今日不爲出肅,不得設科云,刑曹判書李健命卽爲牌招,以爲進參之地,何如?傳曰,允。
又啓曰,今日雜科覆試時,獻納李澤,稱以情勢難安,呈辭不進,大司諫趙道彬,亦以身病,不爲進去云,竝卽牌招,以爲推移進參之地,何如?傳曰,允。
校理黃龜河,副校理魚有龜,獻納李澤,牌不進,罷職傳旨。傳曰,只推勿罷。
政院啓曰,刑曹判書李健命,牌不進,推考傳旨,今方捧入,而今日律學覆試,將不得設行,事甚未安,更爲牌招,何如?傳曰,允。
吏曹判書宋相琦上疏。大槪,天官寵命,遽及於僨敗僇辱之餘,驚惶震灼,罔知攸處。冒萬死悉暴情勢病勢,無一分冒出之狀,冀蒙鐫改本兼諸任,回授可堪之人,以幸國事事。入啓。答曰,省疏具悉。臺言之非出公心,予所洞知,復畀銓任,夫豈偶然哉?噫,黨習日痼,吹覓日甚,汲汲攻擊,每先銓地,其心所在,不難知矣,予實慨惋也。前後居是職者,輒皆引嫌,銓曹將無行公之人矣,寧有是哉?文衡之任,尤難輕遞,卿其安心勿辭,速出肅命。
政院啓曰,刑曹判書李健命,再牌不進,推考傳旨今方捧入,而律科覆試,尙不得設行,事甚未安,所當更請牌招,而一日三牌,有傷事體,何以爲之?敢稟。傳曰,參判牌招,使之進去。
藥房再啓曰,伏聞入侍醫官所傳之言,聖候,口淡水刺厭進等症,比數昨稍似有加,膈間亦不淸利云,症候進退如此,不勝伏慮之至,臣等與諸醫,反復商議,則皆以爲芩連二陳湯,加山梔·薑汁炒·桔梗枳角各一錢,神麯炒七分,連進三貼,以爲消痰淸膈之地,宜當云,此藥劑入之意,敢啓。答曰,知道。
右副承旨洪禹瑞上疏。大槪,臣於校理吳命恒之疏,有不可一日冒居於榮次者,冒死仰籲,乞賜鐫遞事。入啓。答曰,省疏具悉。追提往事,齗齗不已,殊涉太過。何必深嫌?爾其勿辭,從速察職。
政院啓曰,刑曹參判金德基,牌不進,推考傳旨,今方捧入而,日勢已暮,待明朝更爲牌招,以爲律學覆試進參之地,何如?傳曰,允。
禁衛營啓曰,本營上番湖西軍兵,自今年十二月,至明年五月停番事,因廟堂覆啓,旣已定奪矣。海西別驍衛,每月五十六名上番,十二月當亦已徵番矣。海西被災,雖與湖西有間,同是一營軍兵,步軍旣許停番,則別驍衛似不宜異同,而初不入於停番之中,更令廟堂商量稟處,何如?傳曰,允。出備局謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,而口淡水刺厭進等症,復有差減之勢,膈間亦已淸利,而寢睡,何如?臣等不勝憂慮,敢來問安。答曰,知道。湯劑進服,而口淡水刺厭進之症,姑無差減之勢,膈間不淸利之候,寢睡不穩,與昨一樣矣。
注書沈尙鼎受由,代以權孚爲假注書。
掌令金萬胄三度呈辭,及注書沈尙鼎再度呈辭。入啓。遞差。
慶尙監司書目,草溪郡守朴瑞奎,去月二十九日遭母喪事。
平安監司書目,江界府使鄭必東,自遭臺斥之後,無意行公,曠官半年,一向撕捱,公私俱病,不得已罷黜,其代,令該曹極擇差送事。啓。傳曰,善治守令,遞改可惜,勿罷仍任。
吏曹啓曰,臺諫有闕,政事,取稟。傳曰,明日爲之。朝報
義禁府啓曰,忠州罪人李東奭,今已拿來矣。關係妖惡不道之罪,自本府循例推問,似涉未安,何以爲之?敢稟。傳曰,設鞫可也。
政院啓曰,罪人李東奭等,設鞫事,命下矣,處所何處爲之乎?敢稟。傳曰,本府爲之。以上義禁府謄錄
上在慶德宮。停常參·經筵。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?口淡水刺厭進之症,其有差減之勢,而膈氣亦已淸利,寢睡安寧乎?前入湯劑,當盡於今日,臣等與諸御醫入診,詳察症候,議定繼進與否宜當,不勝憂慮,敢來問安,竝此仰稟。答曰,知道。口淡水刺厭進之候,有差減之勢,膈氣猶未淸利,寢睡比昨差勝矣。
政院啓曰,吏曹郞廳來言,今日爲政事命下,而吏曹判書宋相琦未肅拜,參判申銋病不來,參議未差,不得開政云,判書·參判,竝卽牌招,開政,何如?傳曰,允。
政院啓曰,吏曹判書·參判牌不進,推考傳旨,今方捧入,而命下之後,不卽擧行,事甚未安,竝更牌招開政,何如?傳曰,允。
傳曰,明日賓廳次對,雖難爲之,大臣·有司堂上來待。
假注書李聖天病,代成震齡爲之。
注書洪廷相病,代洪重徵爲之。
今日藥房入診時,大臣·備局堂上,明日姑勿來待,如有稟定之事,雖非日次,無時來待事,及前劑入芩連二陳湯,今日畢進然後,更觀夜間症候,明日議藥事,榻前定奪以上朝報
柳泰明,以禮曹言啓曰,今此大增廣雜科覆試額數,依壬寅前例,每學加取各二人,而其中陰陽科律學,則入格者未準元數。故各隨其入格之數,出榜以入之意,敢啓。傳曰,知道。
有政。吏批,判書宋相琦牌不進,參判申銋進,參議未差,右承旨柳泰明進
吏批啓曰,判書牌不進,參議未差,小臣獨政未安,何以爲之?敢稟。傳曰,仍爲之。
以韓永徽爲掌令,兪命雄爲兵曹參判,任弘望爲左尹,申漢章爲通津縣監,韓陳爲草溪郡守,金聖淵爲結城縣監,金萬胄爲高山察訪,朴泰三爲直講,金鳴殷爲校書校理,洪錫輔爲修撰。校書正字單金垕,學諭單宋思胤。
兵批,判書朴權進,參判未差,參議尹憲柱病,參知洪重夏進,左副承旨李世勉進。以李東英爲訓鍊主簿,以元徽爲同知,以尹趾仁爲都摠管,以申光夏爲都摠都事,以趙相周爲都摠管,以成熙疇爲大阜僉使,以金重元爲訓鍊都正,以尹智敎爲洗馬,以李枝萬爲撫夷萬戶,以李厚根爲武兼,以許恪爲僉知中樞府事,以尹師勛爲宣傳官,以全山君深爲副摠管,以金萬胄付副護軍,以沈尙鼎·權孚·成震齡付副司正,以兪崇·李明彦付副司果。以上燼餘
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?口淡水刺厭進之候,日有差勝之效,而膈氣已盡淸利,寢睡一向安寧乎?前入湯劑,畢進於昨日,臣等今日率諸醫,更爲入診夜間症候,議定繼進之藥宜當,不勝憂慮,敢來問安,竝此仰稟。答曰,知道。口淡水刺厭進之候,一向差勝,膈氣差減,夜來咳嗽作苦,不得穩睡。勿爲入診,問于入侍醫官,議定繼進之藥宜矣。
再啓曰,臣等伏聞入侍醫官金有鉉等所傳之言,與諸醫,反復商議,則皆以爲聖候夜間咳嗽之作,似非添感而然,乃痰火有時乘肺之致。前進芩連二陳湯,元方黃芩加五分,半夏減一錢,加入中更加貝母一錢,連進三貼,宜當云,此藥劑入之意,敢啓。答曰,知道。
京畿監司書目,陰竹縣監尹彙成,今月初八日遭母喪事。又書目,仁川呈,以司書鄭壽期辭職上疏上送事。啓。答曰,省疏具悉。爾其勿辭,從速上來察職。
獻納李澤辭職上疏。入啓。答曰,省疏具悉。已諭予意於洪禹瑞疏批矣。爾其勿辭,從速察職。
假注書成震齡病,代李顯章爲之。
政院啓曰,刑曹判書李健命,累度違牌,尙不出肅,獄訟積滯,已極可慮,啓覆文書,亦多有未及覆奏者,事甚緊急,卽爲牌招察任,何如?傳曰,允。
答校理吳命恒疏曰,省疏具悉。爾其勿辭,救護母病。以上朝報
兪命凝啓曰,行大司憲權尙夏,執義權忭,掌令韓永徽在外,掌令趙鳴鳳,持平金相玉呈辭,持平李眞望未肅拜呈辭。今日監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而上候方在靜攝中,本司來會云矣,敢啓。傳曰,知道。
以都摠府言啓曰,都摠管崔錫恒,備邊司坐起進去之意,敢啓。傳曰,知道。
柳泰明,以弘文館言啓曰,本館上番校理臣黃龜河,以御營廳郞廳,今日坐起時,晝仕出去之意,敢啓。傳曰,知道。
又啓曰,新除授修撰洪錫輔,以監賑御史,時在全羅道內,經筵入番事緊,請斯速乘馹上來事,下諭,校理吳命恒,自鄕入來,卽爲牌招察任,何如?傳曰,依啓。洪錫輔竣事後,自當上來,勿爲下諭。以上燼餘
備邊司啓曰,本司武郞廳李相晟,奔走勤仕,已滿十五朔,依例六品遷轉事,捧承傳施行,何如?傳曰,允。備局謄錄
備邊司啓曰,因禁衛營啓辭,步軍旣許停番,則別驍衛似不宜異同,更令廟堂商量稟處事,允下矣。海西所在別驍衛,每朔輪番者不過五十餘名,而元軍旣令停番,則勿論本道年事之如何,若干馬兵,上番旣不足以爲助,於宿衛,徒貽資裝往來之弊,自今十二月,至明年五月,一體停番,何如?傳曰,允。出備局謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,而口淡水刺厭進之症及膈氣,漸益差減,咳嗽之候,亦有減歇之勢,寢睡安寧乎?臣等憂慮未弛,敢來問安。答曰,知道。湯劑進服,而口淡水刺厭進之症及膈氣,漸益差減,咳嗽一樣,寢睡比昨差勝矣。
假注書權孚病,代沈周觀爲之。
京畿監司書目,利川呈,以禮曹參判鄭澔辭職上疏上送事。啓。答曰,省疏具悉。疏語大欠和平,良可異也。卿其勿辭,上來察職。
傳曰,史官二員待命,騎馬六匹立之。外各司內摘奸。
答左參贊崔錫恒疏曰,省疏具悉。卿其勿辭,救護母病。
副修撰權詹牌不進,罷職傳旨。傳曰,禁推。以上朝報
柳泰明啓曰,史官二員待命事,命下矣。史官不備,宣傳官一員代送之意,敢啓。傳曰,知道。
兪命凝,以弘文館言啓曰,本館上番姑條,已至數月,事體未安,而副修撰權詹,自鄕纔已入來,卽爲牌招入直,何如?傳曰,允。
又以兵曹言啓曰,禁軍祿試射時,沒技人熟馬賜給事,曾已定奪矣。今番祿試射,沒技人別單書入之意,敢啓。傳曰,知道。依定奪擧行。以上燼餘
上在慶德宮。停常參·經筵。
午時,日暈左珥。夜自一更至三更,月暈。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?膈氣及口淡水刺厭進等症,日益差減,而咳嗽亦有減歇之勢,寢睡安寧乎?臣等憂慮未弛,敢來問安。答曰,知道。膈氣日益差減,口淡水刺厭進等症,一向差勝,咳嗽一樣,寢睡安穩矣。
政院啓曰,兩司俱無行公之員,監察茶時,已至累日,正言趙尙絅,除拜已久,尙未署經,除在外外,呈告人員,竝卽牌招察任,何如?傳曰,允。
持平李眞望初度呈辭。入啓。給由。
司憲府啓曰,司諫院正言趙尙絅,除拜已久,尙未署經,凡臺諫署經,備三員爲之者,自是古例,而大司憲權尙夏,執義權忭,掌令韓永徽,俱在外,持平李眞望呈辭受由,只有掌令臣趙鳴鳳,持平臣金相玉。在前如此之時,亦有二員開坐,啓請署經之例,今亦依此例,開坐署經之意,敢啓。傳曰,知道。
司諫院啓曰,正言臣趙尙絅,除拜有日,尙未署經,臺諫署經,備三員爲之者,自是古例,而司諫洪致中奉命在外,正言朴聖輅受由在外,只有大司諫臣趙道彬,獻納臣李澤。在前如此之時,亦有二員開坐,啓請署經之規,今亦依此例,開坐署經之意,敢啓。傳曰,知道。以上朝報
以備忘記,傳于柳泰明曰,史官二員待命,騎馬六匹立之。
以忠淸監司宋正明,以洪陽居私奴束伍李二哲等淹死事,狀啓,傳于洪禹瑞曰,淹死人等,令本道恤典擧行。
兪命凝,以備邊司言啓曰,本司有司堂上禮曹判書閔鎭厚差下察任,何如?傳曰,允。以上燼餘
上在慶德宮。停常參·經筵。
下直,成歡察訪張溟羽。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?膈氣及口淡水刺厭進等症,日益差減,而咳嗽亦有減歇之勢,寢睡安寧,前入湯劑,已盡於昨日,今日臣等,與諸御醫入診,詳察症候,議定繼進當否宜當,憂慮未弛,敢來問安,竝此仰稟。答曰,知道。膈氣及口淡·水刺厭進等症,日益差減,咳嗽比昨減歇,寢睡安穩矣。
弼善尹樟初度呈辭。入啓。給由。
府前啓,黃順中事,柳赫然·李元禎等事。措辭竝見上入啓。答曰,勿煩。
院前啓,罪人河事,權卨事,柳赫然·李元禎等事。措辭竝見上入啓。答曰,勿煩。
今日藥房入診時,刑曹判書李健命,從重推考,卽爲牌招察任事。出榻敎
藥房再啓曰,臣等入診退出後,以榻前所論難者,更與諸醫,反復商議,則皆以爲咳嗽之候,猶未快減,治痰淸火之劑,姑不可停止。前用芩連二陳湯,元方中黃芩還減五分,加入中去神麴,更加杏仁一錢,連進三貼,宜當云,此藥劑入之意,敢啓。答曰,知道。
假注書李顯章病,代尹基慶爲之。
謝恩,刑曹判書李健命。
掌令韓永徽上疏。大槪,憲職新除,遽降於荐遭人言之餘,顧臣情志,決難承當,且有帶職下鄕之失。玆敢竝暴於蓋高之聽,乞遞臣職,以謝人言,以安私分事。入啓。答曰,省疏具悉。爾勿過辭,從速察職。
京畿監司書目,高陽呈,以大司成李縡病重,上去不得事。啓遞差。以上朝報
柳泰明,以司饔院官員,以監膳提調意啓曰,濟州柑子代酸橘,今始來到,而宗廟薦新不爲來到,招問曲折於陪持人,則薦新所載船,相失於海中,未及來到云。進上旣到之後,遷就薦新,事甚未安。進上金橘元數二百八十箇,依前例移送禮曹,宗廟及永昭殿·敬寧殿,明曉薦新後,還爲內入,而中宮殿,九月朔進上單子中柚子箇字,以貼字誤書,難免不察之失,濟州牧使邊時泰,推考,何如?傳曰,允。以上燼餘
備邊司啓曰,卽接濟州漂人領來譯官李樞手本,則十月二十八日,領率漂人,自於蘭鎭離發,今月十一日到公州,十六日當進京云。日寒如此,聞其中又有病人,然趁十六日無弊入京,姑未可知,而事當依前例,豫爲分付該曹,修置所入家舍,以爲接置之地,禁軍一人,領率衛軍,別爲防守及供饋等事,亦令依前擧行。且其入京後,本司郞廳一員,解語譯官數人,別爲定送,其漂到情實,更加盤問,押送北京時,齎咨譯官,到鳳城交付後,譯官則依前例,只齎咨文入往北京事,曾己定奪矣。分付義州府尹,使之豫爲通報於鳳城,何如?傳曰,允。備局謄錄
上御會祥殿。藥房入診入侍時,都提調李頤命,提調趙泰耉,副提調李晩成,假注書洪重徵,記事官洪尙寅·朴師益,醫官金有鉉·柳瑺·丁時梯·權聖徵·李時聖·趙慶基·許坫·方震夔·李道元。
都提調李頤命曰,今日批答,以諸症差減爲敎,膈氣亦比前益有減乎?上曰,膈氣比前差減矣。頤命曰,口淡,比前,如何?上曰,口淡,猶未盡減矣。頤命曰,水刺所進,幾何?上曰,比常時雖減,日益漸勝矣。頤命曰,咳嗽,夜則益加乎?上曰,晝亦時時連作矣。頤命曰,醫官方入侍,使之診察,何如?上曰,唯,諸醫以次診脈。金有鉉曰,十餘行缺有鉉曰,湯劑不至苦口乎?上曰,丸劑則無效有害,而湯劑則有效,故不以爲苦矣。有鉉曰,春秋已高,每用淸熱之劑,亦涉重難,芩連湯,今姑停止,別用補脾之劑,似好矣。柳瑺曰,今番水刺厭進,由於痰火,故連用芩連湯,旣有顯效,姑停此藥,用調補脾胃之劑,似好矣。丁時梯曰,二陳湯,不可以若干貼數責效,而前後所進已多,二陳湯合蔘朮,則爲六君子湯,此等藥宜用矣。權聖徵曰,卽今症候向減,姑停湯藥亦當,漸差猝用補劑,恐或不可,淸補之劑,則猶可用也。李時聖曰,臣之所見,與他不同。人皆以爲脾虛,而臣則以爲痰火及中焦濕熱用事之致,水刺厭進,亦土氣凝滯而然也。欲補脾胃,輕用蔘朮,則反有助火之害,蔘朮,姑不可用矣。或加用二陳湯數貼,而若以爲太燥,則合四物湯用之,宜矣。常時每進蔬菜,勿進膏梁,以爲開胃之地,亦似好矣。趙慶基曰,湯藥連進三十貼,而尙未顯減,淸熱·治痰·扶脾之劑,似不可已。在前春秋鼎盛之時,亦用淸熱之劑,口淡等症,每每有效,此等藥,不可不用矣。許坫曰,芩連二陳湯,足以淸熱,卽今咳嗽猶未減,不可用蔘朮以補,姑進卽今所進之藥,似好矣。方震夔曰,頃年用柴胡涼膈散八貼,口淡·水刺厭進等症,皆卽減歇,今番又有此症,膈氣十餘行缺上曰,議藥後守令醫官下送,可也。泰耉曰,卽今上候,猶未快愈,後日下送,何如?頤命曰,官事各問於渠輩,則還上等事,連爲申飭,數字缺曠廢振威之外,亦無災邑云,不必急時下送矣。上曰,姑觀數日下送,可也。上曰,刑曹判書李健命,縣道陳疏,以情勢病勢爲言,而情勢固不可每每煩陳,雖曰有病,似不委頓。故頃日疏批中,以非比深重爲敎,而荐違召命,尙不行公,居宰列者,罔念分義,猶且如此,則小官何論?極爲未安,從重推考。副提調李晩成曰,小臣離席欲達之際,上敎及此,而刑曹久無長官,獄訟多滯。聖候方在靜攝中,雖未知啓覆之行於何時,凡干文書,尙未修正,誠甚可慮,而得見其私書,則今番上來,只爲承候起居,因此冒出,有損廉隅云,其所引嫌,蓋在向日臺諫,而臣亦同時被斥之人,則其間是非,臣固不敢言。然聖敎業已累賜開釋,當初所遭,又不係於秋官事,則今於本職,尤無可嫌。且聞以李蓍亨,元情覆啓,引而爲嫌,此則自上旣有令次官代行之命,不必以此深引,更爲牌招察任,何如?上曰,依爲之。晩成曰,刑曹參判金德基,頃以李蓍亨元情,嫌難覆奏之意陳疏,有勿辭察職之批,而旣不擧行,又無辭免之擧,四五字缺淹滯此久,其在事體,殊甚未安,似當有警責之擧。以下缺上曰,推考,可也。諸臣遂退出。出擧條以上燼餘
上在慶德宮。停常參·經筵。
中宗大王忌辰齋戒。
夜一更二更,月暈,有霧氣。四更至五更,月暈。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,而膈氣快愈,咳嗽益歇,口淡日減,水刺之進漸勝,寢睡一向安寧乎?臣等憂慮未已,敢來問安。答曰,知道。湯劑進服,而膈氣快愈,咳嗽口淡之候,日益差減,水刺之進,有加勝之勢,寢睡安穩矣。
上在慶德宮。停常參·經筵。
中宗大王忌辰。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?口淡日減,而水刺之進漸勝,咳嗽之候,益有差減之效乎?臣等憂慮未已,敢來問安。答曰,知道。口淡益減,而水刺之進漸勝,咳嗽日益差減矣。
假注書洪重徵病,代李泰和爲之。
上在慶德宮。停常參·經筵。
夜二更,月犯輿鬼西南星。
下直,水原府使李弘述,廣州府尹李晩堅,神光僉使李尙白,森森坡萬戶卓信建。
持平李眞望三度呈辭。入啓。遞差。
刑曹參判金德基初度呈辭。入啓。給由。
中殿·世子宮·嬪宮,藥房問安。答曰,知道。
藥房啓曰,雪後陰寒,伏未審夜來,聖體調攝,若何?口淡·水刺厭進之症,日漸差減,咳嗽亦益歇乎?前入渴劑,已盡於昨日,臣等今日與諸醫入診,詳察症候,議定進藥當否宜當,憂慮未已,敢來問安,竝此仰稟。答曰,知道。口淡之候,幾盡差減,水刺之進漸勝,咳嗽猶未快愈,寢睡安穩矣。問于入侍醫官,議定湯劑繼進當否,勿爲入診,亦勿逐日問安。
院前啓,罪人河事,權卨事,柳赫然·李元禎等事。新啓,都下民庶,本來貧窮,値此凶荒,生計尤艱,朝夕遑遑,已有流丐之流,則凡係擾民之政,所當一倂停止,而聞刑部·京兆徵債自如,推奴紛雜,縲絏相連,徵索備至,閭巷愁怨,民不堪耐,請刑曹·漢城府徵債·推奴等事,限明春防塞,以除都民一分之弊。近來國綱解弛,取捨燥濕之風,固已寒心。定州牧使李森,曾赴畿邑,厭其殘薄,未及數月,稱以落傷,終至圖遞,及授本州,知有物議,而急急辭朝,廉隅一節,固不足責之於此人,而其惟視邑樣之豐薄,以爲進退之計者,誠極可駭,請定州牧使李森罷職。答曰,不允。第四件事,令廟堂稟處。李森,從重推考。
平安監司書目,江東縣令金胄,今月初九日遭母喪事。
江原監司書目,辭職上疏上送事。啓。答曰,省疏具悉。卿勿固辭,宜速察職。
傳曰,典獄摘奸,輕囚放釋。
吏曹啓曰,臺諫有闕,政事,取稟。傳曰,明日爲之。
藥房再啓曰,伏聞入侍醫官金有鉉等所傳之言,聖候脈度平復,水刺之進日勝,咳嗽雖未快減,苦口之劑,不必連進云。湯劑今姑停止之意,敢啓。答曰,知道。
司書鄭壽期牌不進,罷職傳旨。傳曰,只推勿罷。
假注書沈周觀病,代魚有龍爲之。
漢城府啓曰,因平安監司狀啓,備邊司覆啓內差人等相訟,錢貨先決之數,爲先督捧下送之意,分付漢城府事,命下矣。本府文案相考,則己卯年分,自本營出給本錢於差人,料販取贏,而差人輩多占餘利,仍致爭訟,累年淹滯,而毋論已決與未決,本錢旣出於平安監營,而差人又是平壤人,且累萬兩錢貨,徵捧往來之際,許多夫馬之弊,亦甚可慮,其中亦有本營重記憑考後,處決之事,差人等及訟案,一倂下送于本道,隨決隨捧,以爲及時賑民之資,何如?傳曰,允。出備局謄錄
上在慶德宮。停常參·經筵。
左副承旨李世勉初度呈辭。入啓。給由。
弼善尹樟三度呈辭。入啓。遞差。
政院啓曰,卽者吏曹郞廳來言,今日爲政事命下,而判書宋相琦未肅拜,參判申銋病不來,參議未差,不得開政云。判書·參判,竝卽牌招,開政,何如?傳曰,允。
司直金鎭圭上疏。大槪,荐被人言,今始略暴危悃,乞命勘臣罪過,刊名仕籍,以快人心,粗安愚分事。入啓。答曰,省疏具悉。卿勿過辭,宜速行公。
傳曰,近日呈告紛紜,本院更加申飭。
忠淸監司書目,韓山呈,以執義權忭,辭職上疏上送事。啓。答曰,省疏具悉。爾其勿辭,從速上來察職。
政院啓曰,吏曹判書·參判牌不進,推考傳旨,今方捧入,而開政命下之後,未卽擧行,事甚未安。判書·參判,更爲牌招,開政,何如?傳曰,允。
又啓,左承旨李世最,服制已行四日,出仕,何如?傳曰,允。
又啓曰,左副承旨李世勉,服制已行四日,出仕,何如?傳曰,允。
又啓曰,死囚啓覆,例於立春前爲之,而不但今月內無故日無多,伏念聖候,未盡平復,當此沍寒,終日殿坐,恐有妨於靜攝之道。在前如此之時,啓覆,亦多有停止之例,何以爲之?敢稟。傳曰,停止,可也。
院前啓,罪人河事,柳赫然·李元禎等事。近來紀綱頹而貪黷興,貪黷興而取捨燥濕之風繼焉,關係甚重,識者之歎,久矣。定州牧使李森,頃赴畿邑,厭其殘薄,稱以落傷,旋卽圖遞,及授本州,知有論劾之議,而佯若不知,冒沒徑赴,廉隅一節,固不可責之於此人,而渠以年少武夫,罔念當官盡職之義,惟視邑樣之豐薄,以爲進退之計,衆議莫不爲駭,人言久而未已,決不可以推考薄罰,徵其擇便之習,請定州牧使李森罷職。答曰,勿煩。前啓,刑曹·漢城府推奴·徵債防塞事,廟堂稟處間姑停。
政院啓曰,吏曹判書·參判,再牌不進,推考傳旨,今方捧入,所當更請牌招,而一日三牌,有傷事體,何以爲之?敢稟。傳曰,明日開政。
校理吳命恒上疏。大槪,更申懇迫情理,冀蒙鐫改事。入啓。答曰,省疏具悉。爾勿過辭,俟母病間,卽出察職。
吏曹判書宋相琦上疏。大槪,情勢萬分窮蹙,又未免再違嚴召,伏乞鐫削臣本兼諸任,且治臣前後負犯,使國體不至重傷,私義得以少安事。入啓。答曰,省疏具悉。日昨疏批悉諭予意,斷無許改之理,勿復以情病爲辭,速出行公。
上在慶德宮。停常參·經筵。
夜自二更至五更,月暈,廻土星。
下直,慶尙都事朴致遠,撫夷萬戶李枝萬。
中殿·世子宮·嬪宮,藥房問安。答曰,知道。
藥房啓曰,寒氣栗冽,伏未審日間,聖體調攝,若何?口淡之候,其已快愈,而水刺之進,漸復常節,咳嗽亦快減,寢睡一向安寧乎?臣等憂慮未弛,敢來問安。答曰,知道。口淡之候快愈,水刺之進漸勝,咳嗽差愈,寢睡安穩矣。
刑曹參判金德基再度呈辭。入啓。遞差。
政院啓曰,卽者吏曹郞廳來言,今日爲政事命下,而判書宋相琦未肅拜,參判申銋病不來,參議未差,不得開政云。判書·參判,竝卽牌招,開政,何如?傳曰,允。
又啓曰,昨日呈告紛紜,更加申飭事,命下之後,本院非不嚴飭,而憲府多官,又呈辭單,雖已退却,不得不以監察茶時之意,循例稟啓矣,致勤聖敎,不勝惶恐。除在外外,呈告·未肅拜人員,竝卽牌招察任,何如?傳曰,允。
謝恩,司書鄭壽期。
政院啓曰,吏曹判書·參判牌不進,推考傳旨今方捧入,而開政命下已至兩日,尙不擧行,事甚未安。判書·參判,竝更牌招,開政,何如?傳曰,允。
府前啓,黃順中事,柳赫然·李元禎等事。入啓。答曰,勿煩。
政院啓曰,吏曹判書宋相琦,參判申銋,再牌不進,推考傳旨,今方捧入,而開政命下之後,尙不擧行,事甚未安,所當更請牌招,而一日三牌,有傷事體,何以爲之?敢稟。傳曰,明日開政,而一向遷就,實涉未安矣。
掌令韓永徽牌不進,罷職傳旨。傳曰,只推勿罷。
黃海監司書目,辭職上疏上送事。啓。答曰,省疏具悉。前疏之批,已悉予意,而又上辭本,實涉太過,勿復撕捱,從速察職。以上朝報
備邊司啓曰,再昨日濟州漂人入來後,使本廳郞廳與譯官等問情,則與在濟州及渡海後譯官李樞所問答者一樣,故前後問答,竝爲別單書入,而漂人等久留,雖似無弊,冒寒遠來之人,不可旋卽發送,姑留五六日,以爲調息離發之地,宜當。曾前漂人處衣袴等物,自戶曹造給矣,今亦使之考例擧行,而行過平安道之時,每人銀子二兩,令管餉特爲依前例分給事,亦爲分付于平安監司,何如?傳曰,依啓。再明發送,可也。備局謄錄
上在慶德宮。停常參·經筵。
巳時午時,日暈兩珥。
政院啓曰,卽者吏曹郞廳來言,今日爲政事命下,而判書未肅拜,參判病不來,參議未差,不得開政云。判書·參判,竝卽牌招,開政,何如?傳曰,允。
政院啓曰,吏曹判書·參判,牌不進,推考傳旨,今方捧入,而開政命下,已至累日,昨日特敎之下,又復違牌,尙不擧行,事體極爲未安,竝更卽牌招,以爲開政之地。傳曰,允。
京畿監司書目,交河縣監李翊亮,今月十八日身死事。
左副承旨李世勉三度呈辭。入啓。遞差。
府前啓,黃順中事,柳赫然·李元禎等事。新啓,嘉山郡守趙儆,到任以後,侵漁徵斂之端,不一而足,姑就其顯著者而言之,曉星嶺之長養樹木,旣有朝令,而稱以煮硝,狼藉斫伐,發賣取錢,盡數入己,軍官除番之布,換作輕貨,駄送其家,其貪汚不法之狀,誠甚可駭,請嘉山郡守趙儆,罷職不敍。答曰,不允。
假注書李泰和病,代李重協爲之。以上朝報
吏批啓曰,卽接禮曹移文,則思陵參奉尹尙遠呈狀內,其祖母九十之年,疾病沈毒,秋冬以來,轉輾添加,朝不謀夕,夙夜將護,未暇就直,以此情理,決不可仍冒於職次,斯速入啓處置云。以其承重之孫,祖母病患危重,勢難離違供職,思陵參奉尹尙遠,改差,何如?傳曰,允。
有政。吏批,判書宋相琦,牌不進,參判申銋進,參議未差,右承旨柳泰明進。
兵批,判書朴權進,參判兪命雄進,參議尹憲桂病,參知洪重夏缺,右承旨柳泰明進。
吏批啓曰,判書牌不進,參議未差,小臣獨政未安,何以爲之?敢稟。傳曰,仍爲之。
以洪禹寧爲左承旨,李夢曅爲持平,洪好人爲弼善,吳命恒爲應敎,尹就商爲刑曹參判,鄭東後爲軍資正,李文興爲宗簿正,吳命禧爲奉常僉正,李滋爲監察,李晩成爲刑曹佐郞,黃瑞河爲交河縣監,李天翊爲江東縣監,趙壽進爲陰竹縣監,柳鳳徵爲開城經歷,沈尙鼎爲注書。典籍單成起寅。掌樂直長李秉成,軍資直長洪重徵,相換。濬源殿參奉李廷秀,貞陵參奉韓配愈相換。養賢直長單柳祥翼,成均學錄單李時恒,承文副正字缺姜必輔,兼漢學敎授單李澤。
兵批,以吳重周爲副摠管,以洛昌君樘爲副摠管,以李世震爲訓鍊主簿,以成順錫爲副率,以金葵爲部將,以申潾爲武兼,以李縡·尹樟付副護軍,以金德基·李世勉·李眞望付副司直,以魚有龍付副司正。以上燼餘
兵曹啓曰,增廣武科新出身,除防納米於北漢事,旣已定奪矣。出身元數一百六十八人內,甲科三人,禁軍二十九人,年過六十者一人,依例除防,平安道十三人,咸鏡道五人,江華十人,依例本道分防,廣州三人,納米於南漢山城,其餘實納米一百四人,而取考前例,則或納五石,或納四石。今年農事,亦未免失稔,除防米依近例,以四石定捧之意,敢啓。傳曰,知道。出備局謄錄
備邊司啓曰,在前漂人所持物貨,難於輸運,自請賣買故,令該曹,從優折價許賣矣。今此漂人物件,渠輩亟請換賣,受價持去,防塞不許,亦非優恤之道,其中自願可賣者,分付該曹,依前例折價許賣,何如?傳曰,允。出備局謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?咳嗽之候,其已快愈,水刺之進,亦復常節乎?湯劑停進,今已五日,臣等與諸醫入診,詳察症候,議定仍停與否宜當,憂慮未弛,敢來問安,竝此仰稟。答曰,知道。咳嗽之候差愈,水刺之進日勝,再明入診,宜矣。
備邊司啓曰,因正言趙尙絅所啓,刑部京兆推奴·徵債,限明年防塞事,有令廟堂稟處之命矣。近年以來,連因凶歉,京外推奴·徵債,一倂禁斷,故給債者不得還捧,有奴者不得推出,以此民習漸乖,反爲本主稱冤之端,誠不可一切防塞,而今年則以諸道之凶荒爲軫,擾民之弊,雖有停止之令,都下則視外方稍別,不必一例嚴禁,而臺言如此,令刑曹·漢城府,久遠推奴·徵債,姑爲安徐,其餘使之參酌聽理,何如?傳曰,允。
府前啓,黃順中事,柳赫然·李元禎等事,嘉山郡守趙儆,罷職不敍事。入啓。答曰,不允。
政院啓曰,備邊司郞廳,以大臣意來言,今日賓廳日次,而上候尙未快復,不得依例來會,本司坐起,以待差晩後,與有司堂上一人,當爲請對云矣,敢啓。傳曰,知道。
左議政金昌集,右議政金宇杭,禮曹判書閔鎭厚,請對入侍。入侍時,吏曹判書宋相琦兼帶文衡之任,今姑許遞,卽爲牌招察任事,榻前下敎。
正言趙尙絅上疏。大槪,敢膺明旨,仰陳瞽說,兼暴病狀,冀蒙恩遞事。入啓。答曰,省疏具悉。應旨陳戒,寔出憂愛,深用嘉尙,可不留心焉?向者備忘中所敎,匪曰以此致災,不過勉以公平之道,而李光迪批旨中云云,亦出於誨責之意,予未見其未安矣。另加擇用一款,申飭銓曹,諸道軍器事及疏末許採事,令廟堂稟處,爾其勿辭,從速察職。
謝恩,吏曹判書宋相琦。
假注書李泰和病,代李重協爲之。
應敎吳命恒牌不進。傳曰,只推勿罷。
入侍時,來甲午式年大小科,以明年八月晦九月初間推擇事,榻前定奪。以上朝報
入侍時,左議政金昌集所啓,濟州柑橘,盡爲風落,進上將無以充數云,故曾以參酌蠲減之意陳達矣。得見啓下別單,各樣進上物種,特爲半減,此實無前之惠澤矣。濟州,又有各司所納雜物,奉常寺所納祭享物種,雖不敢擧論,如繕工監榧子板等物,遺儲尙多,雖不納可也,他司亦有不緊物種,而絶島之人,來納京司,極其有弊。進上旣已特減,此亦似當參量裁減,以示朝家別樣軫恤之意矣。上曰,各司所納物種,當爲裁減者,令該曹,詳問別單書入,可也。禮曹判書閔鎭厚曰,該曹當就議廟堂而書入矣。上曰,依爲之。又所啓,濟州漂到人,今日當爲出送,而今聞渠等所持物貨折價換賣,尙未停當云,今日內出送,恐未可必,似當差退矣。上曰,彼人,不當久留,而換賣之事,今日未及停當,則明日出送,可矣。昌集曰,彼人物件,方有換賣之事,咨文措語,亦當改送矣。上曰,咨文措語,勢當改送矣。鎭厚曰,頃因備局別單,有廳軍依忠翊衛例査定之擧,使兵曹及備局郞廳,眼同爲之,忠翊衛査正時,則勳府郞廳,自有印信,而兵曹郞官,則無印之故,文書漸多,不無虛疎之慮,卽今句管郞官,曾經臺侍,則雖無設廳之事,許給印信,似無害於事體,故敢達。上曰,印信給之,可也。
備邊司啓曰,正言趙尙絅上疏,諸道軍器事及許埰事,有令廟堂稟處之命矣。外方各邑軍器之虛疎,人多言之,朝家申飭,非止一再,監·兵使巡歷時考閱,亦是應行事目,而猶無實效,誠爲可慮。嶺南如此,他道可知者,果如臺臣所論,今後益加着念繕治之意,竝爲行會於各道,至於西北鳥銃之許令出用,旣有朝令,今無可論,而採芎一款,尤爲重大,群議尙未歸一,有難容易復古,姑爲安徐,何如?傳曰,允。備局謄錄
入侍時,禮曹判書閔鎭厚所啓,臣於頃年待罪禮曹,考見謄錄,則以書院院生,係是曾前所無之名號,雖入軍役,勿爲頉下事,有大臣定奪之事,故外方書院,或有呈單,請爲頉下軍役,已成近例。蓋丁亥年間,憲府論事之箚,請罷院生仍有定額之命,文廟從享先賢書院,則三十人,賜額書院,則二十人,未賜額書院,則十五人爲定矣。書院募入,曾以賜額處二十名,未賜額處十五名定式,故院生額數,似倣於此,而募入則無從祀先賢書院加數之事,而院生獨如此,未知其故矣。大抵朝家事體,當以賜額爲重,若以三十人爲可,則皆當給三十人,若以二十人爲可,則皆當給二十人。今以從祀之先賢,有所優劣而差等,實爲未安,似當有從一定式之道,故敢此仰達。上曰,以二十人定額爲宜耶?左議政金昌集曰,書院,本爲尊奉先賢而設,則似不當以從享與未從享,有所等分矣。上曰,勿論從享與未從享,賜額書院院生,皆以二十人定給,可也。禮曹謄錄
左議政金昌集所啓,松坡津別將,許屬守禦廳,意有所在,而津軍只是一哨,且皆水業之徒,未嘗有操鍊之事,虛疎莫甚矣。松坡近處,有所謂甲士屯,亦有一哨之軍,爲千摠所領。今以松坡津軍,一體屬於千摠,雖嘗不行城操之年,每於合氷之時,千摠出往津頭,一兩次聚會點閱,姑除試射放,只令各知信地,而前頭更加募得業農,而不乘船者,以爲漸成貌樣之地。守堞軍官之在於傍近者,亦爲抄出,使之同參於點閱之際,恐爲得宜,多少間軍兵聚會,事係重大,故敢此仰達。上曰,依爲之。
左議政金昌集所啓,今年北路年事,南關則差勝,而六鎭三·甲,凶荒特甚,民事可慮,今見本道監司狀啓,以其移轉事勢,極其罔措。請得嶺南穀一萬三千石,又以無土飢民白給次,鍾城·穩城·茂山·會寧四邑所在,賑恤·常平兩廳耗穀,限一千五百石劃給,及空名帖成給事爲請矣。嶺南穀物五千石,已爲移送於耽羅,本道沿邊所在穀物,似必不敷,今又劃給北路,事勢極難,其漕運之艱險,又非西南海路之比,亦難保其無事到泊。南關農形稍勝,則以還上及耗穀,似可推移賙賑,嶺南穀物移給,似爲重難,故敢稟。右議政金宇杭曰,六鎭中四邑,凶荒特甚,西南關稍實,當有推移賙賑之道。嶺南沿海,又未免被災,旣有濟州五千石移轉之事,又以萬餘石,移送北道,其勢誠難。且東海船處,則制樣甚少,一處容載多不過數百石,則萬餘石運送,當用五十餘艘,當春漁採之時,浦民亦從而失業,尤可慮矣。左議政金昌集曰,在前嶺粟移送北路之時,正當漁採之節,浦民因此失業呼冤矣。今又以該道載送爲請,而民弊亦不可不念也。行禮曹判書閔鎭厚曰,臣嘗往來北路,詳知此弊,故待罪賑廳時,貿送去核於北道,換置穀物,以備凶歲賑資,使無嶺南運穀之事矣。今又有此狀聞,想其穀物亦在分糶未收之中而然也,然似不至於全然未收。且有曾前關西穀,仍留永興者,大抵道內所在穀物,比前稍優,而今年當賑者,只是四邑,則庶可以推移賙賑,嶺南穀則決難移轉矣。上曰,初見狀啓中,予已料其如此矣。嶺南穀一萬三千石,今何可輸送乎?南關農事稍勝,當有推移賑穀之道,嶺南穀則勿送,可也。昌集曰,鍾城·穩城·茂山·會寧,四邑所在賑恤·常平兩廳耗穀,不必以一千五百爲限,此外又有餘穀,則竝令取用,似當矣。上曰,依爲之。昌集曰,嘉善·折衝·護軍·司直空名帖,亦當許給,以補賑需矣。鎭厚曰,護軍·司直,雖與實職有間,近來不曾輕許,只以嘉善·通政帖,準所請張數成送,似宜矣。昌集曰,嘉善·通政·折衝帖中,嘉善帖一百五十張,折衝帖一百五十張,合三百張成送,何如?上曰,三百張,依所達成送。鎭厚曰,嘉善帖發賣似難,只給百張,而折衝帖,給二百張,何如?上曰,然矣。嘉善帖百張,折衝帖二百張成送,可也。昌集曰,三水·甲山兩邑所在,兩廳耗穀合數劃給事,亦當一體許施矣。上曰,依爲之。
行禮曹判書閔鎭厚所啓,臣竊聞湖南凶荒甚酷,流丐載路,而稍實處,元民不許容接,至有擧杖驅逐者,守令亦無顧護之事,故持男易粟,棄兒道傍者,間或有之云,極爲驚慘。監賑御史旣已下去,本道監司亦必善處,而若自朝家,嚴明申飭,凡流丐之入境者,或自官家接濟,或使富民饋養,徐徐給糧,送付原籍官,以爲賑恤之地,而前頭暗行御史下去時,詳細廉問,如有餓死之人,則勿論土民與流民,餓死處守令論罪,則恐爲得宜矣。昌集曰今聞濟州漂人領來譯官之言,則下去時見有流民,繈屬於道路矣,上來時還歸本土者,亦然,皆以爲朝家特遣監賑御史,今又還歸云,而海南近處,凶荒慘酷,官屬盡散,守令坐於空衙,調度極難,不得行官事,而村間旣有死亡之報云。到此地頭,朝家軫恤之道,宜無所靳惜,監賑御史近將上來,廟堂自當隨其所言,有所許施,而至於流丐,到處輒被驅逐,不見接濟,則必有道路之餓孚,誠爲悶惻,宜有申飭之道矣。上曰,雖非本土之民,何可驅逐乎?漸次還送爲宜,以此各別申飭,可也。
閔鎭厚所啓,卽今湖南飢饉及盜賊,實非小憂,臣未知何事爲急先之務,而收拾道內人才,以爲慰悅民心之一端矣。頃因北咨之來,朝家有別薦之擧,湖南監·兵使皆有所薦,諸宰中亦有以湖南人應薦者,而一番擬差齋郞之外,更不擧論,設令眞是人才,此豈足以展布所蘊,而當初別薦之意,未免歸虛,今若申飭銓曹,湖南人入於別薦者,爲先別爲調用,則或可一聳動人心矣。昌集曰,臣於別薦事,常有所慨然者矣,朝家前後別薦,皆歸文具,終無實效。向年北咨之後,又令薦進人才,而初頭略加調用,其後旋復擔閣,以致中外失望,則事甚未安矣。右議政金宇杭曰,別薦人才,雖未見實效,而監·兵使所薦人,銓曹稍加收用,則可慰外方之人心矣。上曰,申飭銓曹,各別收用,可也。鎭厚曰,頃當別薦之時,臣意以爲出身立朝之人,不難知之,而草野側微者,尤宜薦進,故多般訪問,以湖南宋榎爲名人應命矣。今聞其名,非榎而賀云,蓋是韜晦之士,人不能知其名字,以致流聞之差爽,未免誤書於薦單,其時別單中改付標以入,何如?上曰,改付標,可也。以上備局謄錄
上在慶德宮。停常參·經筵。
答司書鄭壽期疏曰,爾其勿辭,往省焉。
正言趙尙絅啓曰,臣才疎病痼,決難冒居於言地,而長單未徹,含默有愧,敢將一疏,以塞一日之責,及承批旨,或可或否,開示惇懇,臣感愧方深,靡所容措。且臣伏聞昨日筵中,大臣以定州牧使李森,在通津時,落傷眞的,初非圖遞之意,有所伸救,歸臣所論於爽誤之科,筵席語秘,雖未得其詳,而臣於此竊不勝訝惑之至。森之落傷,臣亦得聞,而遞歸之後匪久,差除軍門之任,卽出行公,則其落傷之不重,從可知也。設令所傷雖重,在任調治,有何不可,而汲汲遞來,其非稱以落傷,厭殘圖遞而何?除拜定州之後,知有論劾之議,而晏然赴任,則此非喪廉冒恥之甚者乎?臣之論啓後,聞外議皆以爲所論得當,而大臣乃以擧皆稱冤陳達,是何所聞之逕庭,一至此哉?臣以不肖無似,新入臺端,論一占便之武夫,而至被大臣之非斥,更何顔面,一刻仍冒於臺次乎?請命遞斥臣職。答曰,勿辭,退待物論。
假注書尹基慶病,代李倚天爲之。
答副修撰權詹疏曰,省疏具悉,爾其勿辭,救護母病。
謝恩,應敎吳命恒。
忠淸監司書目,連山縣監趙泰耆,身病沈重,不得已罷黜事。
上在慶德宮。停常參·經筵。
下直,三陟府使兪命弘,大阜僉使成熙疇。
中殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?水刺之進,已復常節乎?臣等今日依聖敎入診,議定進藥當否宜當,憂慮未弛,敢來問安,竝此仰稟。答曰,知道。水刺之進,猶未復常矣。
府前啓,黃順中事,柳赫然·李元禎等事,嘉山郡守趙儆罷職不敍事。措辭竝見上答曰,不允。末端事依啓。
政院啓曰,正言趙尙絅引避退待經宿,而諫院時無行公之員,尙無處置。除在外外,竝卽牌招,以爲推移處置之地,何如?傳曰,允。
謝恩,兼漢學敎授李澤。
持平李夢曅辭職上疏。入啓。答曰,省疏具悉。殿中越署,殊涉無據,何足爲嫌?爾其勿辭,從速察職。
院前啓,罪人河事,權卨事,柳赫然·李元禎等事,定州牧使李森罷職事。措辭竝見上新啓,引嫌而退,隨聞論啓,旣有所執,大臣筵奏,不必深嫌,請正言趙尙絅出仕。答曰,不允。處置事,依啓。刑曹·漢城府,徵債·推奴防塞事,停啓。
政府,翰林取才黃奎河,宋鑑,略。
藥房再啓曰,臣等入診退出後,與金有鉉等諸御醫,反復商議,則皆以爲,聖候水刺之進,尙未復常,停藥之後,脈度稍數,前用芩連二陳湯加入中,去貝母·吉更·枳角·杏仁,更加山査肉·神麯炒各一錢,連進三貼,以爲淸火消痰開胃之地云。此藥劑入之意,敢啓。答曰,知道。
正言趙尙絅就職。
應敎吳命恒上疏。大槪,敢陳懇迫之私,冀蒙矜許事。入啓。答曰,省疏具悉。疏辭令該曹稟處。
上在慶德宮。停常參·經筵。
禮曹,來甲午式年·鄕·漢城試諸科吉日,進士初試,八月二十四日,生員初試,八月二十六日,文武科初試,九月十二日,雜科初試,九月二十七日,進士覆試,十月初九日,生員覆試,十月十一日,生·進放榜,十月二十日,文科講經及武科覆試,十月二十四日,文科會試,講畢後間一日,文武科殿試,十一月十八日,文武科放榜,十一月二十四日,雜科覆試,十一月二十七日,放榜,十二月初六日,推擇。啓。
平安監司書目,昌城府使李漢珪,病重罷黜事。
京畿監司書目,果川呈,以工曹參判李世弼,辭職上疏上送事。啓。答曰,省疏具悉。屢辭不許,予意非偶,水曹亦非煩劇之地,勿復以疾病爲辭,從速上來察職。
吏曹啓曰,守令有闕,政事,取稟。傳曰,當日爲之。
假注書魚有龍病,代柳聖洪爲之。
有政。吏批,以李雨臣爲禁府都事,李箕爲兵曹佐郞,安斗齡爲嘉山郡守,申靖夏爲修撰,柳就章爲昌城府事,尹世顯爲連山縣監,洪廷相爲典籍,趙泰老爲漢城左尹。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?前入湯劑,其已連進,而水刺之進,其有復常之效乎?數日內更爲入診事,曾有定奪,湯劑亦當盡於今日,臣等率諸醫入診,詳察症候宜當,不任憂慮,敢來問安,竝此仰稟。答曰,知道。湯劑連進,而水刺猶未復常,寢睡不穩矣。
今日藥房入診時,芩連二陳湯,依前方加劑三貼以入事,及核處所付琥珀膏劑入事,定奪。
府前啓,黃順中事,柳赫然·李元禎等事。新啓,騎郞,乃是掄擇之任,其不可人人而冒居也,明矣。兵曹佐郞申伯周,爲人愚妄,資望素輕,濫玷本職,物情爲駭,請兵曹佐郞申伯周遞差。答曰,不允。
江原監司書目,高城郡守韓宗老,受由上京,身病彌留,且其母病,宿患非細,還任無期,公務積滯,委屬可慮,不得已罷黜事。
上在慶德宮。停常參·經筵。
自午時未時,日暈。
掌令韓永徽初度呈辭。入啓。給由。
府前啓,黃順中事,柳赫然·李元禎等事,兵曹佐郞申伯周遞差事。入啓。答曰,不允。末端事,依啓。
假注書李倚天病,代吳命新爲之。李重協病,代尹就咸爲之。以上朝報
政院啓曰,備邊司郞廳來言,今日賓廳日次,而上候方在靜攝中,且無時急稟定事,來會本司之意,敢啓。傳曰,知道。
禮曹啓曰,濟州三邑,各司上納物件存減事,謹依聖敎,就議廟堂,別單書入,而今年條已納,或載船者,則移施於明年條,恐爲得宜矣。以此分付於各司及濟州牧,何如?傳曰,允。以上備局謄錄
上在慶德宮。停常參·經筵。
夜三更,有霧氣。
下直,羅老島萬戶高大賢。
中殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?昨入湯劑,其已進服,而水刺之進,亦復加勝,寢睡更不煩轉不安,核處又無加減乎?不可不頻數診察,膏藥今已煎來。今日臣等與諸醫入診,詳察症候宜當,不勝憂慮,敢來問安,竝此仰稟。答曰,知道。湯劑繼進,而水刺之進,未復尙節,寢睡尙未安穩,核處姑無加減,再明入診,宜矣。
府前啓,黃順中事,柳赫然·李元禎等事。入啓。答曰,勿煩,
答待敎沈珙疏曰,省疏具悉。爾其勿辭,救護母病。
上在慶德宮。停常參·經筵。
申時酉時,日暈。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?水刺之進,其有加勝之勢,而寢睡安寧乎?昨伏聞入侍醫官所傳之言,核處稍高,時有牽疼之候云,膏藥貼付之後,夜間加減,復如何?臣等不勝憂慮,敢來問安。答曰,知道。水刺之進,姑無加勝之勢,核處別無加減矣。
掌令韓永徽三度呈辭。入啓。遞差。
黃海監司書目,辭職上疏上送事。啓。答曰,省疏具悉。再疏批下之後,又上辭本,實涉太過,此疏,還爲下送。
刑曹參判尹就商辭職上疏。入啓。答曰,省疏具悉。卿其勿辭,調理察職。仍傳曰,遣內醫看病。
吏曹啓曰,臺諫有闕,政事,取稟。
京畿監司書目,猝被擊錚人誣詆,冀賜鐫遞事,上疏上送事。啓。答曰,省疏具悉。誣詆之言,不必爲嫌,卿其勿辭,從速察職。
忠淸監司書目,尼山兼任石城呈,以判府事尹拯,上疏上送事。啓。答曰,省疏具悉卿懇。頃聞卿之所患不輕,深用慮念,神明所扶,漸益向歇,欣幸曷喩?鄭澔疏中云云,顯有侵侮之意,極可駭異也。卿其須體至意,安心勿辭,益加善攝。仍傳曰,遣史官傳諭。
上在慶德宮。停常參·經筵。
自辰時至午時,日暈。
大殿·中殿·世子宮·嬪宮,政院·玉堂問安。答曰,知道。
中殿·世子宮·嬪宮,藥房問安,答曰,知道。
藥房啓曰,伏未審夜來,聖體調攝,若何?水刺之進,其有差勝之勢,而寢睡安寧乎?核處比昨加減,如何?今日臣等與諸醫,依聖敎當爲入診,不勝憂慮,敢來問安。答曰,知道。水刺之進,猶未復常,寢睡比昨差勝,核處別無加減矣。
傳曰,政事,當日爲之。
府前啓,黃順中事,柳赫然·李元禎等事。入啓。答曰,勿煩。
副修撰權詹初度呈辭。入啓。給由。
政院啓曰,吏曹郞廳來言,今日爲政事命下,而判書宋相琦,參判申銋,病不來,參議李大成未肅拜,不得開政云。判書·參判·參議,竝卽牌招,開政,何如?傳曰,允。
今日藥房入診時,儒川君濎,同參議藥事,榻前定奪。
藥房再啓曰,臣等入診退出後,與金有鉉等諸醫,反復商議則皆以爲,核候比昨無減,而夜間脚部,亦不無麻疼之候,仙方活命飮,連進三貼,以爲疎經消核之地,宜當云。此藥劑入之意,敢啓。答曰,知道。
假注書尹就咸出使,代以金礪爲假注書。
藥房啓曰,仙方活命飮,本方以爲便調,則去大黃云,元方去大黃五錢,其服法以爲,服後又服好酒二三盞,側臥而睡。自上有膈火,好酒有妨,故去服酒法云矣。敢啓。答曰,知道。
吏曹參議李大成,牌不進。傳曰,只推,勿罷。
藥房入診時,大小文書及疏章,除非緊急者外,上候平復間勿爲捧入事,更爲申飭之意,榻前定奪。
有政。兵批,以金夢遠爲訓鍊主簿,以金履中爲部將,以申光夏爲兼內乘,以張南擧爲武兼,以申思聖爲宣傳官,以金指南爲知中樞府事,以李悟爲訓鍊判官,以韓永徽付副謢軍,以吳命新·金礪·柳聖洪付副司正,以吳重周付副司直,以卞爾恒爲副司勇。
吏批,以金鎭圭爲江華留守,李秉鼎爲禧陵參奉,任泂爲兵曹佐郞,權煜爲尙衣別提,李秉常爲獻納,崔尙震爲繕工監役,李澤爲吏曹佐郞,洪好人爲掌令,李潗爲禮曹參議,李命熙爲高城郡守,洪道達爲禮曹正郞,金知光爲昌陵參奉,李瑞泰爲思陵參奉,洪是相爲永禧殿參奉,李範之爲崇陵參奉,柳恒明徽陵參奉,姜楷爲長陵參奉,趙鼎彬爲靖陵參奉。
上在慶德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,而水刺之進,寢睡之節,比昨何如,核處更無牽疼之候乎?臣等不任憂慮,敢來問安。答曰,知道。湯劑進服,而水刺寢睡,與昨一樣,核處,時時牽疼矣。
黃海監司書目,瓮津縣令金九齡,暗行御史公私庫封閉,爲先罷黜事。
府前啓,黃順中事,柳赫然·李元禎等事,措辭見上入啓。答曰,勿煩。
平安監司·義州府尹書目,冬至使一行,去月二十六日渡江入去事。郞廳李澤徵書。郞廳權崇添書校。
上在慶德宮。停常參·經筵。
大殿,政院·玉堂問安。答曰,知道。二品以上·六曹·大司諫問安。答曰,知道。勿爲問安。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?水刺之進,其有差勝之勢,寢睡安寧乎?核處牽疼之候,比昨何如?前入湯劑,當盡於今日,詳察症候,更有稟議之事,臣等與諸醫入診宜當,不勝憂慮,敢來問安,竝此仰稟。答曰,知道。水刺之進,姑無加勝之勢,寢睡猶未安穩,核處別無加減矣。
修撰權詹三度呈辭。入啓。遞差。
傳,前府使韓配夏·任舜元·李相頊·金普澤·李世祥·南泰徵·沈廷輔,判決事金致龍,都承旨李善溥,監司兪集一·吳命峻,伴送使尹德駿,牧使李益著·宋奎炫·洪以度,參判朴弼明·金萬埰,司直金萬埰,大司諫權·李濟,參議李觀命,郡守尹行敎·兪命健·吳盛載·柳重碩·申鳴漢·韓宗老,縣監李震一·李宖·李斗三·黃懰·全爾樟·李增祿·李命世·金錫文·趙東耆·趙相忭·金日佐,縣令成稷臺,庶尹李有壽,掌令金斗南,察訪尹聖時,判官尹世謙,正郞李國休,持平安重弼·南道揆,修撰洪廷弼·洪重休·金相元,獻納申思喆,兼文學宋成明,兼說書徐命均,校理李眞儒,副正字姜必輔,主簿金慶賚,假衛將姜必文,司果金興慶·韓世良·李允文·金尙奎·李明彦,軍官朴世儉,討捕使李相發,僉使金滿泓,司直韓爾溫·金雲澤,副護軍李宜顯·崔鼎鉉·鄭履祥·權燧,同知鄭弘佐,萬戶金起漢等,竝敍用,前校理李夏源,正〈郞〉任守榦,正郞李邦彦,正言趙遠命,參議趙泰億,縣監郭翰邦,中軍李溶,僉使李汝澤,差備官高東柱,判官李雲根,都事南益華,水使金洙等,竝職牒還授事,下吏兵曹。
政院啓曰,守令署經,兩司不得備員,尙未爲之。荒歲守令,不可不催促赴任,除在外及行公外,呈告·未肅拜人員,竝卽牌招,使之署經,何如?傳曰,允。
府前啓,黃順中事,柳赫然·李元禎等事。入啓。答曰,勿煩。
判府事李濡上疏。大槪,病勢一向沈篤,未得趨參於起居之班,惶恐待罪事。入啓。答曰,省疏具悉卿懇。有疾未參,別無所傷,卿其安心勿辭,亦勿待罪,俟間入肅,以副予望。仍傳曰,遣史官傳諭。
藥房再啓曰,仙方活命飮,停進之意,已定奪於入診時,而臣等退出後,與儒川君濎及柳瑺·丁時梯等諸醫,反復商議則皆以爲,淸肝益榮湯,加山査·橘核各一錢,連進五貼,滋血分淸肝經,宜當云。此藥劑入之意,敢啓。答曰,知道。
院前啓,罪人河事,權卨事,定州牧使李森罷職事。入啓。答曰,勿煩。前啓,柳赫然·李元禎,復官還收事,停啓。
持平李夢曅牌不進,罷職傳旨。傳曰,只推勿罷。
上在慶德宮。停常參·經筵。
未時申時,日暈。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏聞昨夕入侍醫官柳瑺等所傳之言,上候,自午間入診罷出後,寒氣復作,比前最甚,寒後復有熏熱之氣,兼有惡心口淡之候,湯劑未及進御,水刺之進尤減云。伏未審夜來,症候加減若何,核處時時牽疼,亦無所減乎?臣等與諸醫,不可不趁早入診,詳察症候,更議當進之藥,不勝終宵焦憂,敢來問安,竝此仰稟。答曰,知道。惡心口淡之候核處,與昨一樣,煩轉呻吟,寢睡不寧矣。
府前啓,黃順中事,柳赫然·李元禎等事。措辭竝見上入啓。答曰,勿煩。
院前啓,罪人河事,權卨事。措語竝見上入啓。答曰,勿煩。前啓,定州牧使李森罷職事,停啓。
藥房再啓曰,臣等入診退出後,與儒川君濎及金有鉉等諸御醫,反復商議則皆以爲,聖候寒熱復作,由於濕痰在胃之致,加味不換金正氣散,加山査肉一錢,神麯炒七分,連進三貼,宜當云。此藥劑入之意,敢啓。答曰,知道。
全羅監司書目,全州呈,以去月十九日雷聲之作,事係變異事
上在慶德宮。停常參·經筵。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏聞昨夜入侍醫官金有鉉等所傳之言,上候寒熱交互,而惡心煩渴,比前有加,夕水刺及湯劑,不得進御云。伏未審夜來,諸症加減如何,而寢睡不復煩轉,核處牽疼之候,不復發作乎?臣等與諸醫,不可不趁早入診,詳察症候,不勝終宵煎慮,敢來問安,竝此仰稟。答曰,知道。惡心別無加減,煩熱之候,夜半稍歇,始得入睡,而核處一樣。勿爲入診,問于入侍醫官,議藥宜矣。口傳啓曰,聖候諸症,有加,彌留如此,臣等在外,終涉未安,且夜間症候之加減,有不可預料,臣等尤不可退在。自今日直宿之意,敢啓。傳曰,姑勿爲入直。又啓曰,昨今連請直宿,而未蒙允許,聖候諸症,如有一分之減,則臣等固不敢更請,而昨夜症候,亦無所減,尤不勝前頭之慮,惶恐更稟,竊望快許臣等直宿之請。傳曰,姑觀一兩日,直宿。
傳曰,日寒如此,薄衣軍士,襦衣題給。
藥房再啓曰,伏聞入侍醫官所傳之言,聖候寒熱,更不發作,而惡心嘔氣,比前無減,水刺及湯藥,尙未進御云。以此反復相議於儒川君濎及諸醫則以爲,不可不先治嘔氣,橘梔竹茹湯二貼,時時代茶兼進,而昨入湯劑,自是鎭嘔之藥,必爲進御,宜當云,橘梔竹茹湯二貼,劑入之意,敢啓。答曰,知道。
政院啓曰,副司直金雲澤,初以試官,違牌坐罷後,仍臺啓,又以試官事罷職,今番歲抄時,事當竝爲書入,而違牌坐罷事,見漏於單子中,啓下之後,始爲覺察。問于兵曹則以爲,初無傳旨承受事,以致落漏云,取考承傳置簿,則捧承傳後,果未及分付於兵曹矣。伊時該房承旨,雖已遞職,下吏則自本院,從重科罪,歲抄單子入啓之時,臣亦不能照檢,不勝惶恐,而無端見漏於歲抄,終涉未安,何以爲之?敢稟。傳曰,依啓。敍用,可也。
上在慶德宮。停常參·經筵。
自昧爽至巳時,有霧氣。夜一更,木星犯疊壁陳第六星,流星出南方天際,狀如拳,尾長三四尺許,色白。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,節屆大寒,日氣不調,伏未審夜來,聖體調攝,若何?前入湯劑及昨入橘梔竹茹湯,俱已進服,而口淡惡心之候,有差減之效,水刺亦勝,寒氣不作而,寢睡安寧,核處更無加減乎?中宮殿玉候,亦復如何,王世子·嬪宮氣候,亦何如?臣等數日不得入診,今日與諸醫入診,詳察症候,宜當,不勝耿耿憂慮,敢來問安,竝此仰稟。答曰,知道。橘梔竹茹湯進服,而口淡之候一樣,惡心差減,水刺比昨差勝,寒氣不復發作,寢睡煩轉不寧,核處別無所減。內殿氣候無事,世子嬪宮氣候平穩矣
傳曰,史官一員待命,騎馬三匹立之。崇陵忌辰祭所內摘奸。
藥房再啓曰,臣等,入診退出後,與金有鉉等諸醫及儒川君濎,反復商議則皆以爲,聖候寒熱惡心之候差減,寢睡不安,最爲悶慮,前入加味不換金正氣散,姑不進服,竹茹溫膽湯,加黃芩一錢,連進三貼,以治肝膽經之熱,宜當云。此藥劑入之意,敢啓。答曰,知道。
上在慶德宮。停常參·經筵。
明聖王后忌辰齋戒。
夜一更,有霧氣。五更,流星出角星下,入坤方天際,狀如拳,尾長二三尺許,色赤,光照地。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,口淡差減而,水刺之進差勝,寒氣不作而,寢睡安寧乎?核處,比昨加減,何如?臣等終宵憂慮,敢來問安。答曰,知道。湯劑進服,口淡差勝,水刺之進,姑無加勝,寒氣不作,而寢睡之不安一樣,核處別無加減矣。
政院啓曰,備邊司郞廳,以大臣意來言,今日賓廳日次,而上候方在靜攝中,不得爲之之意,敢稟。傳曰,知道。此一條備局謄錄
上在慶德宮。停常參·經筵。
夜一更二更,月暈。
下直,通津縣監申漢章,金堤郡守洪元益。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏聞入直醫官所傳之言,昨夜聖候,寒熱又作,胎水牛黃進否,有下詢之事云,伏未審夜來,症候加減,何如?口淡·水刺厭進之症,寢睡煩轉之候,亦復如何,核處更無加減乎?前入湯劑,當盡於今日,症候更如此,臣等今日與諸醫,趁早入診,詳察症候,議定仍進與否宜當,不勝達宵憂慮,敢來問安,竝此仰稟。答曰,知道。口淡·水刺厭進之候,與昨一樣,達宵煩轉,不得入睡,核處別無加減。勿爲入診,問于入侍醫官,議定湯劑仍進與否,宜矣。
慶尙監司書目,丹城縣監洪錫九,十一月十八日遭母喪事。
全羅監司書目,左水使沈益晉,去月二十四日身死事。
藥房口傳啓曰,聖候諸症,已至累日,而少無差減,臣等累請直宿,而未蒙允許,且昨夜又有寒熱煩轉之候,寢睡煩轉不安,臣等終不可退在,自今日直宿之意,敢啓。傳曰,知道。
假注書吳命新病,代姜必慶爲之。
大殿·中殿·世子宮·嬪宮,藥房·政院·玉堂夕問安。答曰,知道。
藥房再啓曰,伏聞入侍醫官金有鉉等所傳之言,聖候夜間寒熱之後,猶有微熏之氣,核處無異於昨日云。臣等以此反復商議於儒川君濎及諸醫則皆以爲,前入湯劑,今姑停進,柴胡淸肝湯,加黃柏鹽酒炒·褐色五分,連進五貼,以爲淸利肝經濕熱之地,且國老膏甘能瀉火,又治下部癰腫諸疾,每二三匙,調以山査湯,兼進宜當云。湯藥今方煎入,而膏藥,追後劑入之意,敢啓。答曰,知道。
統制使書目,巨濟府使金夏鼎,生松偸伐不勤禁斷,罷黜事。啓。傳曰,勿罷,從重推考。
江原監司書目,暗行御史,平海郡守公私庫封閉,同郡守李復休罷黜事。以上朝報
上在慶德宮。停常參·經筵。
夜一更二更,月暈。
大殿·中宮殿·世子宮·嬪宮,政院·玉堂問安。答曰,知道。
大殿,二品以上·六曹·大司諫單子問安。答曰,知道。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
政院啓曰,同副承旨兪命凝,服制已行四日,出仕,何如?傳曰,允。
傳曰,史官一員待命,騎馬三匹立之。
吏曹啓曰,守令有闕,政事,取稟。傳曰,當日爲之。
吏批,判書宋相琦進,參判申銋病,缺承旨李世最進。
吏批啓曰,玉堂·春坊闕員,今當差出,而擬望之人乏少,相避外任竝擬,何如?傳曰,允。
吏批,以林世弼爲甕津縣令,朴鏜爲丹城縣監,李澤爲吏曹正郞,李宜顯爲副提學,缺崔錫恒爲知經筵,洪廷相爲禮曹佐郞,缺申思喆爲副校理。缺
兵批,以李復淵爲訓鍊圭簿,以崔烷爲羽林衛將,以林重爲訓鍊判官,以朴尙淳爲翊贊,以柳㵑爲全羅左水使,以沈繼徵爲武兼,以崔鼎鉉爲同知,以尹景周爲部將,以李義集爲部將,以權·洪以度·李世祥·李相頊·李益著·宋奎賢·李觀命·尹行敎·金普澤·韓配夏,付副護軍,以尹德駿·李善溥·兪集一·吳命峻·朴弼明·金致龍·任舜元,付副司直,以權詹付副司果,姜必慶付副司正。以上燼餘
上在慶德宮。停常參·經筵。
辰時,日有左珥。
仁烈王后忌辰齋戒。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日夕水刺進否,尙未承聞,口淡·厭進之症,其有差勝之勢,薰熱困惱煩渴等症,亦有所減,寢睡比昨安寧乎,核處加減如何?臣等今日依聖敎當爲入診,不勝終宵煼煎之慮,敢來問安。答曰,知道。口淡厭進之症有加,熏熱困惱煩渴等症一樣,而寢睡之煩轉不安,少無所減,核處別無加減矣。
注書沈尙鼎罷職,代以宋思胤爲假注書。
今日藥房入診時,幼學鄭昌周,使之同參議藥,令該曹口傳,付軍職冠帶常仕事,榻前定奪。
兵曹口傳政事,副司勇鄭昌周。
藥房再啓曰,臣等入診退出後,與儒川君濎及金有鉉等諸御醫反復商議則皆以爲,聖候寒熱,水刺厭進之症,連進寒涼之劑,而反似有加,不可不健脾利痰,兼消核氣,加味六君子湯,加山梔炒·山査肉·橘核·枳實各一錢,連進三貼,宜當云。此藥劑入之意,敢啓。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。
上在慶德宮。停常參·經筵。
仁烈王后忌辰。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進御,而水刺厭進之候,亦有差勝之勢,夕後或有所進乎,熏熱煩渴困惱等症,比昨如何?寢睡不至煩轉乎,核處加減亦如何?今日臣等,率諸醫入診,詳察症候宜當,不勝終宵煎慮,敢來問安,竝爲仰稟。答曰,知道。湯劑進服,而口淡·水刺厭進之候,姑無差勝之勢,熏熱困惱等症,寢睡之不安,與昨一樣。煩渴之候差減,核處別無加減矣。
義禁府啓曰,忠州罪人李東奭等,今已拿來矣。關係妖惡不道之罪,自本府循例推問,似涉未安,何以爲之?敢稟。傳曰,設鞫,可也。
政院啓曰,因義禁府草記,設鞫事,命下矣。處所,定於何處乎?傳曰,本府爲之。
今日藥房入診時,忠州拿來罪人等設鞫事,姑爲停止,觀勢奉行之意,榻前定奪。
傳曰,史官三員待命,騎馬九匹立之,臘亨大祭所內摘奸。
大殿·中殿·世子宮·嬪宮,藥房·政院·玉堂夕問安。答曰,知道。
上在慶德宮。停常參·經筵。
自巳時至未時,日暈。
下直,江東縣令李天翊,陰竹縣監趙壽達,開城經歷柳鳳徵,濬源殿參奉韓配愈。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨夕又有微寒之氣云,寒後熏熱,比前如何,而寢睡其得安寧乎?昨日朝夕水刺,幾至全廢,夜間或有所進否?煩渴則益復快減,而口淡·困惱等症,亦復如何?核處濃否未定,今日臣等,不可不更與諸醫入診詳察,不勝煎慮,敢來問安,竝爲仰稟。答曰,知道。昨夕寒後,頗有熏熱之候,臨臥時寒氣又作,寢睡煩轉不安,煩渴則一向差減,而口淡·困惱等症,一樣。明日入診,宜矣。口傳啓曰,昨夕以後,寒氣再發,或意其核處相關,今日欲加率未入侍鍼醫,入診,更審濃否矣。症候淹滯,一日爲憫,今日入診,宜賜允許,惶恐,敢啓。答曰,依爲之。
今日藥房入診時,消毒膏劑進事及淸州前哨官朴東俊,撥馬行會於忠淸兵使處,使之給馬牌,罔夜上送事,榻前定奪。
大殿·中殿·世子宮·嬪宮,藥房·政院·玉堂夕問安。答曰,知道。
平安監司書目,价川郡守李彦馨,御史旣已封庫,爲先罷黜事。
假注書尹就咸書啓,臣承命馳往于尼山酉峯村判府事尹拯所住處,傳宣聖批則以爲,臣忍死待命,冀蒙鐫削之恩矣,聖批又降,史官下來,又不勝惶恐隕越之至。臣氣短神乏,末由措辭申籲,一縷雖延,朝暮難期,病中日夜所祝,惟乞聖慈,天地父母,特憐垂死哀懇,終賜鐫削,俾臣得以安其賤分,瞑目歸盡而已。臣尤不勝惶恐戰慓祈懇之至云矣,敢啓。傳曰,知道。
上在慶德宮。停常參·經筵。
下直,草溪郡守韓㻋。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?水刺之進,尙有未勝,口淡亦無差減之勢乎?昨朝以後,寒氣更不發作,熏熱困惱,比前如何,而寢睡安寧,煩渴亦已快減,核處改付消毒膏之後,更無加減乎?所進湯劑三貼,已盡於今日,臣等與諸御醫入診,詳察症候,議定繼進之藥,宜當,終宵煎慮,敢來問安,竝爲仰稟。答曰,知道。水刺之進,尙未差勝,臨臥時微有寒氣,口淡·熏熱·困惱·寢睡不安等症,一樣,煩渴猶未快減,核處改付他藥之後,姑無加減矣。
再啓曰,臣等入診退出後,與儒川君濎,副司勇鄭昌柱,御醫金有鉉等,反復商議則皆以爲,卽今聖候,水刺厭進,最爲切憫,而脈度右關稍弱,六君子湯,雖當加進,藥物有妨於食治,今姑停進,人蔘栗米飮代食物頻進,爲先調補胃氣後,更議他藥,宜當云。此藥煎入之意,敢啓。答曰,知道。
大殿·中殿·世子宮·嬪宮,藥房·政院·玉堂夕問安。答曰。知道。
上在慶德宮。停常參·經筵。
下直,慶尙左兵使南巘。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨夕水刺之進,少勝,口淡之候亦減乎?寒熱不作而,困惱差減,煩渴快愈而,寢睡安寧乎,核處加減,亦何如?臣等今日,與諸醫入診,詳察症候宜當,達宵憂煎,敢來問安,竝爲仰稟。答曰,知道。口淡·困惱之候差減,寒氣不作,而夜間熏熱寢睡不安煩渴尙未快減,核處別無加減,勿爲入診。
大殿·中殿·世子宮·嬪宮,藥房·政院·玉堂夕問安。答曰,知道。
平安監司書目,龍川呈,以良人尹廷憲妻斗禮,一胎生三男,事係非常事。又書目,价川呈,以十一月二十四日,丑時量天動,事係變異事。
江原監司書目,淮陽呈,以去月十六日,申時末酉時初,地震,有聲如雷,事係變異事。
忠淸監司書目,藍浦等邑呈,以地震雷動,俱係變異事。
上在慶德宮。停常參·經筵。
下直,連山縣監尹世顯,交河縣監黃瑞河。
大殿,政院·玉堂·二品以上·六曹·大司諫問安。答曰,知道。勿爲問安。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,風寒頗緊,伏未審夜來,聖體調攝,若何?水刺之進,日似有勝,口淡頗減,而食念漸開,煩渴困惱,益有快感之勢,而熏熱不作,寢睡安寧乎?核處加減,亦何如?停藥已三日,臣等不可不率諸醫入診,詳察症候,議定進藥與否,不勝終宵憂慮,敢來問安,竝爲仰稟。答曰,知道。水刺之進差勝,口淡·困惱頗減,而煩渴,猶未快減。夜中有熏熱之候,寢睡不安,核處別無加減,明日入診,宜矣。
府前啓,請還收罪人黃順中絶島定配之命,仍令該曹,嚴鞫得情,依律處斷事。請還收柳赫然·李元禎等,依前判付施行之敎,仍令王府,更考文案,明覈處斷事。入啓。答曰,勿煩。
大殿·中殿·世子宮·嬪宮,藥房·政院·玉堂夕問安。答曰,知道。
藥房口傳啓曰,伏聞入侍醫官所傳之言,則以脚部牽疼之候,有受灸之命云。臣等卽爲入診,詳察症候,議定受灸當否後,受灸,何如?傳曰,依爲之。
兵曹口傳政事,副司勇朴東俊。
大殿受灸後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
上在慶德宮。停常參·經筵。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜間,聖體調攝,若何?昨日受灸後,膝部麻痺之候,其有差減之效乎?夜間寒熱·困惱,比昨如何,而寢睡安寧乎?口淡·煩渴亦歇,夕水刺後,更有所進食物,而核處亦無加減乎?今日入診後,受灸進藥議定事,昨已稟達矣,臣等與諸醫,入診詳察症候宜當,倍切終宵煎慮,敢來問安,竝爲仰稟。答曰,知道。受灸後膝部麻痺之候差減,寢睡比昨少勝,而煩轉呻吟,終未穩安,困惱·口淡·煩渴一樣,夕水刺後,進饅頭少許,而核處別無加減矣。
以忠淸監司狀啓,判府事尹拯,病重上去不得事。傳曰,遣御醫持藥物看病,連續書啓。
黃海監司書目,豐川府使鄭以雲,御史旣已封庫,爲先罷黜事。
大殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
今日藥房入診時,中脘穴,擇日受灸事,今年各道被災之次邑以下,守令有闕之代,卽爲口傳差出,除挈眷,數日內給馬發送事,榻前下敎。
大殿·中殿·世子宮·嬪宮,藥房·政院·玉堂夕問安。答曰,知道。
吏曹口傳政事,以宋炳翼爲尙州牧使,以李禎翊爲价川郡守。
藥房再啓曰,臣等入診退出後,與諸醫反復商議,則皆以爲,聖候寒熱·結核·膝痺等諸症,皆由於陽明濕熱下流之致,葛根檳蘇散,加山桅炒·厚朴各一錢,連進三貼,定通氣道,宜當云。此藥煎入之意,敢啓。答曰,知道。
藥房口傳啓曰,移直廚院事,頃已啓稟,而以觀勢爲之事,下敎矣。卽今聖候,尙爾彌留,藥物出入,亦多頻數,自今日移直之意,敢啓。傳曰,姑觀數日移直,可也。以上朝報
義禁府啓曰,今秋冬等本府郞廳褒貶等第,當爲磨勘,而因堂上有故,無以備員,限內不得爲之之意,敢啓。傳曰,知道。金吾謄錄
上在慶德宮。停常參·經筵。
夜二更,流星出危星下,入乾方天際,狀如鉢,尾長三四尺許,色赤,光照地。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?昨日白粥二合,饅頭少許之外,更無所進云,夜間或有所進食物乎?受灸之後,膝部麻痺,其有差減之勢,而口淡·困惱·熏熱·煩渴,何如?寒氣不作,而寢睡安寧乎,核處亦何如?今日臣等,率諸醫入診,詳察証候宜當,不勝達宵煎慮,敢來問安,竝爲仰稟。答曰,知道。夜間進豆湯少許,而連日受灸之後,膝痺似有差減之勢,口淡·困惱·熏熱·煩渴,一樣,寒氣不作,而寢睡比昨差勝,核處別無加減矣。勿爲入診。
府前啓,黃順中事,柳赫然·李元禎等事。入啓。答曰,勿煩。
大殿·中殿·世子宮·嬪宮,藥房·政院·玉堂夕問安。答曰,知道。
掌令趙鳴鳳啓曰,臣再昨詣臺罷歸之路,得逢一宗臣於路上,前導傳言洛山都正㯳,故不爲回避矣。還家之後,旋聞傔從一人,爲宗臣捉去,仍爲知家臣,不勝駭怪,使府隷往言事體之不可,則數三悍奴,竝拘其府隷於傔人知家處,此是前古所無之事也。臣意以爲,宗臣必不作如許怪擧,似是下輩之凭籍作拿,故招致宗親吏,問其作挐之漢,欲爲懲治,則宗吏來言,捉拘傔人者,非洛山而乃洛昌君樘,臣不勝訝惑之至。路中逢着之時,前導旣言其洛山,則到今宗吏,反以洛昌爲言者,實不知其故,而雖是洛昌,秩正二品,則臺官不過回馬而已,豈可因此拘囚府吏,若此之無憚耶?其擧措之駭異,事體之全昧,莫此爲甚。臣身見侮,固不暇恤,而其爲羞臺閣則極矣,臣何可一刻仍冒於臺端乎?請命遞斥臣職。答曰,勿辭,退待物論。以上朝報
政院啓曰,備邊司郞廳,以大臣意來言,今日賓廳日次,而上候未寧,上前開坼相値,不得爲之之意,敢啓。傳曰,知道。備局謄錄
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日白粥·饅頭·豆湯少許之外,更無所進云,夜間或有所進食物,而口淡煩渴困惱等症,比昨何如?寒氣不作,膝部麻痺之候益減,而寢睡安寧乎,核處加減,更如何?臣等今日與諸醫入診,詳察症候,更議受灸當否,宜當,不勝終宵煎慮,敢來問安,竝爲仰稟。答曰,知道。人定後進酪粥少許,口淡一樣,煩渴·困惱等症差減,寒氣不作,熏熱之氣,比前頗減,膝部麻痺雖減,而時時牽掣之候,尙未快減,寢睡比昨差勝,核處別無加減矣。
政院啓曰,伏見諸道今秋冬等褒貶啓本,則咸鏡監司李光佐,全羅監司柳鳳輝,啓本中,守令無一人居下,平安監司閔鎭遠,黃海監司尹世綏,京畿水使李天根,全羅右水使尹一商,啓本中,邊將無一人居下,殊無嚴明殿最之意,竝推考,何如?傳曰,允。
又啓曰,伏見諸道監司今秋冬等褒貶啓本,則熙川郡守崔東溟,以事或顚妄,吏謗民譽爲目,則宜置中考,而置之上考,興海郡守金鳴夏,以事多遷就,政亦解弛爲目,梁山郡守韓,以鄕强吏恣,柔善難壓爲目,則竝宜置之下考,而置之中考,殊無嚴明殿最之意,平安監司閔鎭遠,慶尙監司李坦,竝推考,何如?傳曰,允。
今秋冬等褒貶,隷習官李廷濟中,隷習官申靖夏·洪珙下。
大殿·中殿·世子宮·嬪宮,藥房·政院·玉堂夕問安。答曰,知道。
府前啓,黃順中事,柳赫然·李元禎等事。新啓,藥院,頃以嶺南醫人劉以泰,議藥同參事,使之上來,而以泰行到全州,稱病不進,自內局累度催促,而視之尋常,略不動念。設令有病,惟當寸寸前進,而及到中路,終乃還家,當此聖候,閱月未寧,臣民憂遑之日,渠雖遐方無識之人,苟有一分嚴畏之心,則偃蹇圖便,安敢若是?事之痛駭,莫此爲甚。論以王法,合置重典,請劉以泰,令攸司拿問嚴覈處之。劉以泰,行到全州營下,托以有病,偃臥不起,道臣所當催督上送,而只據其呈狀,頉報內局,拖引時月,任其慢蹇,終至於徑歸其家,事體道理,豈容如是?不可無警責之道,請當該監司,從重推考。引嫌而退。拘囚府隷,所失在彼,以此引嫌,無已太過,請掌令趙嗚鳳出仕。答曰,不允。末端事及處置,依啓。
上在慶德宮。停常參·經筵。
下直,甕津縣令林世弼,慶基殿參奉柳瑄。
大殿,政院·玉堂·二品以上·六曹問安。答曰,知道。勿爲問安。
中殿·世子宮,藥房·政院·玉堂問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨伏聞入侍醫官所傳之言,夕後寒熱復作,夜間困惱·煩渴·膝痺等症如何,而寢睡不至煩轉乎?朝夕水刺,一無所進,但進湯餠元糜少許云,口淡其有差減之勢,而夜分後或有所進乎,核處加減,更如何?前入湯劑,已盡於昨日,臣等今日率諸醫入診,議定繼進之藥,宜當,不勝終宵煎慮,敢來問安,竝爲仰稟。答曰,知道。夜間困惱·煩渴之候,不至大段,寢睡亦不至煩轉,而左邊膝痺之症一樣,口淡差減。二更後進饅頭少許,核處別無加減矣。再啓曰,臣等入診退出後,與儒川君濎及副司勇鄭昌柱,金有鉉等諸醫,反覆商議則皆以爲,聖候寒熱之症,雖未盡祛,疎散之劑,不可多進,三妙異功散,加山桅仁炒·黑厚朴各一錢,川芎七分,木香三分,先進三貼,以爲健脾理濕之地,宜當云。此藥煎入之意,敢啓。答曰,知道。
黃海監司書目,松禾縣監尹晳,御史旣已封庫,爲先罷黜事。
大殿·中殿·世子宮·嬪宮,藥房·政院·玉堂夕問安。答曰,知道。
上在慶德宮。停常參·經筵。
夜四更,白雲一道如氣,起自坤方,直指巽方,長竟天,廣尺許,良久乃滅。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺,再次進御,而不過數合,酪粥餠餌,亦爲少許,口淡雖減,而渴候晩甚云,食念猶未少開乎?寒熱之候,不復發作,困惱一向減歇,而寢睡安寧乎,膝痺核處夜間加減,更如何?臣等與諸醫入診,詳察症候宜當,不勝耿耿憂煎,敢來問安,竝爲仰稟。答曰,知道。口淡雖減,而食念猶未少開,寒熱之候,不復發作,困惱減歇,寢睡虛煩不安。膝痺核處,別無加減矣。勿爲入診。
傳曰,明朝藝文提學命招。
傳曰,監賑御史,上來已久,賑政不容少緩,有及時稟定之事耶?政院啓曰,命下矣,問于監賑御史洪錫輔則以爲,賑政稟定事,不啻緊切,而因近日上候未寧,不敢請對,與廟堂相議,將欲別具書啓以入云矣,敢啓。傳曰,左右相·監賑御史,卽爲來待。
又啓曰,左議政金昌集,右議政金宇杭,監賑御史洪錫輔,來詣矣。傳曰,引見。
假注書姜必慶病,代崔守範爲之,宋思胤病,代沈埈爲之。
傳曰,大政,今月內勢難爲之,諸道殿最,居中居下守令,爲先差出事,分付該曹。
大殿·中殿·世子宮·嬪宮,藥房·政院·玉堂夕問安。答曰,知道。
政院啓曰,殿最居中居下守令,卽爲差出事,命下矣,今日日勢已暮,明日待開門,政官卽爲牌招,開政差出,何如?傳曰,允。
今日引見時,咸平縣監沈遇良,扶安縣監申淵,靈巖郡守許鼎竝罷黜,其代令該曹極擇差出,除署經給馬發送事,及京外解由,令戶曹次堂上擧行事,榻前定奪。洪錫輔所啓,自夫銀布命送之後,各邑民人欽仰聖上軫恤之德意,擧有回蘇之望,莫重帑財,旣令白給,戶兵曹綿布獨不可還推,一依帑銀例,勿令還報,特爲蕩減其一百同,何如?左議政金昌集曰,戶兵曹綿布旣散,還徵之難,誠如御史所達,蕩減,似好矣。右議政金宇杭曰,諸道臣建請之辭,初雖以立本爲言,三百同之木,分給三道,分諸各邑,其數不多,而入於飢民口吻中,何可責報乎?蕩減,宜矣。上曰,戶兵曹綿布,特爲蕩減,可也。宇杭曰,湖南旣許蕩減,則畿湖亦不可無均惠之道,一體蕩減,似好矣。上曰,畿·湖一體蕩減,可也。左議政金昌集所啓,日昨因判府事李頤命所啓,諸道尤甚·之次邑守令,除挈眷事,旣已定奪矣。臣意則此事似有不便之端,只令兩湖沿邊尤甚被災邑守令,除挈眷赴任,以示區別之意,似當矣。上曰,大臣所達,是矣,依爲之。以上朝報
今日入侍時,監賑御史洪錫輔所啓,空名帖,本出於一時補賑之擧,元無公家所費,一半會錄,實未知其由。本道各邑,荐被飢饉,曾前各樣未收,已不勝其浩多,今番諸般米布退捧之數,亦且夥然,前頭雖逢豐歲,當其懲捧之時,必有民間難保之患,帖價異於元會,勿錄其半,盡數白給,何如?上曰,依爲之。又所啓,移轉穀物未到之前,如有賑資告罄之患,則白地生穀,勢沒奈何。臣於未上來之前,預慮此患,已爲發關於各山城,三海倉今年留庫之數,使勿遷動,移轉穀物,過時不來,則勿論軍餉與漕米,急先量用,待穀舡到泊,移補其數,似合便宜矣。上曰,依爲之。又所啓,事目所許常平耗穀外,勿論京外還上,雖山城軍餉,道內今年耗穀,隨所捧沒數白給,何如?上曰,尤甚邑耗穀,盡爲白給,可也。又所啓,前日啓聞中,以長興事,有所陳稟,而別無處分。臣旣目見本邑事勢,且採道內物情,若仍置於之次邑,則必爲稱冤,而初旣分等,今難變通,別爲參酌,只大同退捧一款,及明春騎步兵,勿令上番,番布退捧事,依尤甚邑例施行,允合事宜矣。上曰,依爲之。又所啓,尤甚邑上番軍兵,明年春夏,則勿令上番,番布亦令待秋退捧,何如?左議政金昌集曰,番布待秋退捧,亦爲賑恤之政,退捧,似宜矣。上曰,所謂軍兵,指兵曹騎·步兵也,依所達施行,可也。又所啓,儲置米摘奸,曾有朝令,大臣陳達之意,務在嚴祕,而政院則以擧條出於朝報,監司則行關外邑,不得摘奸,故敢達矣。左議政金昌集曰,其時承旨出於擧條,致有先泄之擧,不可無警責之道矣。上曰,當該承旨推考,可也。又所啓,嶺南還上米一萬石,租三萬石劃給,則米則可補賑資,租則可用種子,而嶺南則還穀甚多,不無弊端,湖南則穀物雖少,輸還亦且有弊,待明秋懲捧,仍留湖南,似宜矣。上曰,此事,何如?昌集曰,嶺穀移轉分賑湖民之後,前頭使湖民,輸納於本道,亦似有弊,待明秋懲捧,仍留湖南,似宜矣。上曰,依爲之。嶺南還米一萬石,租二萬石劃給,而租一萬石減之,可也。又所啓,嶺營別會米皮雜穀,竝至於累十萬石,臣聞曾經監司李宜顯·朴權之言,已知實狀,且聞全羅兵使張漢相之言,比前有加云。米太竝一萬石,租一萬五千石,皮牟五千石劃給,何如?昌集曰,湖南被災尤甚,民之望哺甚急,固當別樣救濟,而參酌許給,亦宜矣。右議政金宇杭曰,湖南與擧一道被災設賑有異,而本道各樣糶糴之穀,幾至八十餘萬石,自其道內,亦不無推移接濟之道。今年凶歉,諸路同然,嶺南雖云稍勝,沿邑五千石之穀,旣已入送,濟州還上難捧,嶺湖一般,山郡僻邑之穀,轉輸亦難,累萬石之穀,決難一時責出,不可不參量許給矣。行都承旨李晩成曰,嶺穀,設令依此數許之,道臣亦似有持難之事,朝家處置,貴在詳審,旣許之後,若又變通,則湖民不無落莫之歎,初不如參酌劃給之爲得矣。錫輔曰,以臣所聞幾至六七十萬石云,雖減三分之一,亦至三四十萬,除出此數,有何所難?當此湖南大侵,民命近止之日,自上旣散帑藏,且發軍餉,則其在藩臣共濟之道,何敢持難乎?若蒙劃給,則雖非沿邑之穀,亦可次次移轉,而賑事日急,不可遲待其往復,雖使臣直進嶺營,與道臣相議,從便取用,亦不敢辭矣。昌集曰,嶺營別會穀,未知元數多寡之如何,今年所捧之幾許,而前頭牟麥之豐歉,亦未可預知。湖南民事,雖云切迫,嶺南一道之內,各樣穀物,多數移送,似爲重難矣。晩成曰,嶺南各邑,亦多有災荒之處,今此許給,至於累萬石之多,爲湖民地則至矣,獨不念嶺南之民乎?大臣所達,參酌許給之言,誠是矣。上曰,別會米五千石,租一萬石劃給,可也。又所啓,海中諸島之被災孔酷,實與珍島無異,島中民情,皆願一依珍島例,盡蠲其所納,而此則有難輕議。卽今歲末已屆,尤甚邑島民,各處各項所納,隨所捧磨勘,未收則竝皆退捧,以示朝家各別軫恤之意,何如?昌集曰,諸道被災之慘,果如御史所達,若依珍島例,盡蠲其所納,則重大,而參酌退捧,似宜矣。宇杭曰,若依珍島例,盡蠲其各項所納,則果爲重難,而各衙門·諸宮所納,待秋退捧,似宜矣。上曰,依爲之。又所啓,本道今年還穀,無路準捧,尤甚邑則許令隨所捧磨勘,勿罪其守令,何如?上曰,依爲之。又所啓,嶺南所在賑廳穀,曾有許賣之事,自經理廳請買矣。今此所減戶兵曹綿布,各邑守令,皆思還本,不無經紀之道,待秋輸送賑廳,以錢折直,爲先買用,嶺南賑廳穀,自經理廳,有許賣之事,則爲先買用,以補賑資,似爲便好矣。上曰,依爲之。又所啓,各道嶺下沿海邑,則災荒特甚,空名帖絶無願募之人,嶺上各邑,則或有請得之守令,至於察訪帖文,雖是嶺下邑民,不無願買之人。察訪帖曾已防塞,而當此賑穀難辦之日,今姑變通,未爲不可,嘉善帖三百張,通政帖二百張,折衝帖二百張,察訪帖三百張,成給,何如?昌集曰,嘉善·通政·折衝帖,當爲加數下送,至於察訪帖,曾雖防塞,今豈無變通之道乎?參酌成給,何如?上曰,察訪帖,雖已防塞,不可無變通之道,而亦不宜過多,嘉善·通政·折衝帖各二百張及察訪帖只一百張成給,可也。又所啓,私賑一款,非不申飭,而特以曾前朝家施賞,未免失信之歸,故絶無應募之者。臣下往後申飭列邑,廣募其人之可堪百執事,私穀之必備千石者,欲於還朝時啓稟除職,以爲聳動繼起之地,而無人願納千斛者,古阜地有一人,曾得影職訓鍊判官者,自言渠當辦五百石,而其外賣土之外,無出處云。臣以不備千石,則難以除職爲言,其人旣可,則雖是皮穀,若納千斛,事當卽除相當職,以勸他人矣。昌集曰,此事固爲苟艱,而自前或有除職之事,渠果能以千石穀物補賑,則誠爲有關矣。宇杭曰,雖是皮穀,若充千石之數,特爲施賞爲宜矣。上曰,若備千石,則除職,宜矣。又所啓,湖西尤甚邑,大同所納之減二斗,實出於恤民之至意,湖南獨未蒙此惠,其在一視之意,不可不均許。本道災邑二十四邑,依湖西尤甚邑例,大同減二斗,何如?上曰,依所達減除事,分付,可也。又所啓,凡穀物輸運時,若欲賃船載運,則勢難齊整,且費船價,漕運兵船,雖有朝家禁令,今年湖南稅穀,亦將變通,漕船之上京,必無多,且兵船,係是待變之具,論以慮患之道,不宜盡送,竝參酌定送,而別定差員,領率往來,俾不遲滯,實涉便當矣。昌集曰,兵船,本爲待變,而湖南民事,若是其急,勿論兵船·漕船,許載,似宜矣。上曰,依爲之。又所啓,嶺南穀物,旣蒙劃給之命矣。臣當直進嶺營,區處穀物後,仍往湖南,則可無文移往復,淹滯賑事之弊矣。上曰,依所達爲之,可也。以上備邊司謄錄
監賑御史洪錫輔所啓,賑恤廳米二萬石,江都米一萬石,若蒙劃給,則今年湖南災邑所收之穀,全不成實,必舂五六石租然後,可滿一石米,亦皆糜碎麤劣,決不可以此充納於兩稅大同矣。惟正之供,事體至重,而田稅換用,亦有其例,臣之妄意以爲,兩處米中,擇其最精者,計納田稅,以其次米移換大同太,則以米依定式代納田稅,而大同米太,則竝船價以補賑事,公私兩便矣。上曰,大臣之意,何如?左議政金昌集曰,今年湖南民事之慘,誠如御史所達,災邑所收之穀,果爲麤劣,不合於惟正之供,則朝家許之似好,而前頭畿甸·都下,皆有接濟之道,明春麥事,亦不可知,賑廳穀物,亦似不足,使之參酌換用,何如?右議政金宇杭曰,湖南沿海邑民事,誠爲慘然,賑貸之政,宜無所靳惜,而第御史所請賑廳米二萬石,其數太多,畿內各邑還穀,本來不多,開春後當有移轉之擧,都下之民,或發賣或還分然後,可以濟活,不可不撙節,前頭年事,又不可知,何可傾庫盡散乎?二萬石實難盡許。江都米,亦待變之需,尤不當費用,而每當凶歲,不得不俵散,誠爲可慮,而頃因全羅監司所請,一萬石,旣已劃給,今又加給一萬石,似爲重難。御史之意,蓋欲得此三萬石之米,換納田稅·大同,以各邑所收米留賑,而沿海尤甚被災邑外,其他上納惟正之供,何可盡換乎?京倉江都米,參酌許給,似宜矣。上曰,賑恤廳米一萬石,江都米一萬石劃給,而災邑中尤甚邑田稅·大同,使之換用,可也。出備局謄錄
上在慶德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨日昏後,微寒復發,仍有熱候,竹瀝調進牛黃云,熱候卽退,而寢睡不至煩轉乎?水刺之進,猶未加勝,口淡之候,其無差減之勢,而困惱·煩渴,亦未快減乎,核處膝痺,更如何?今日臣等,與諸醫入診,詳察症候,宜當,通宵煎慮,敢來問安,竝爲仰稟。答曰,知道。寢睡煩轉不安,水刺之進,尙未加勝,口淡一樣,困惱·煩渴,亦未快減,核處膝痺,別無加減。明日入診,宜矣。
政院啓曰,藝文提學崔錫恒,承牌來詣賓廳矣。傳曰,書題書入。
傳曰,左承旨持此書題,與提學偕往泮宮,儒生等,試取以來。
吏曹參議李大成牌不進,罷職傳旨。傳曰,只推勿罷。
大殿·中殿·世子宮·嬪宮,藥房·政院·玉堂夕問安。答曰,知道。
藥房口傳啓曰,伏聞入侍醫官所傳之言,則聖候午間微有寒氣云,未知寒氣卽止,而熏熱之候,更不發作乎?敢啓。傳曰,寒氣止歇後,微有熏熱之候,而不至大段矣。又啓曰,傳聞入侍醫官所傳之言,則上候,夕後寒氣復作,醫官出來之時,猶未止歇云,未知卽今寒氣已止,而熏熱之氣不作乎?詳細下敎之意,敢啓。答曰,卽今寒氣已止,而熏熱之候復作,大段與否,徐當知矣。又啓曰,熏熱之候復作云,其止歇久速,下敎于差備醫官,則臣等可以承聞矣。答曰,知道。
政院啓曰,卽者藝文館提學崔錫恒,送言以爲,自前有弘文提學命招同參之例,而提學崔奎瑞,來在城外,自本院依例請牌云,弘文提學崔奎瑞,卽爲牌招,以爲同參科次之地,何如?傳曰,允。
有政。兵批,以金鼎周爲忠壯將,以李萬興爲忠翊將,以尹德駿·兪集一·李善溥·吳命峻·金萬埰·朴弼明,付副司直,以李觀命·金興慶·韓配夏·任舜元·金致龍·金普澤,付副司果,以鄭昌柱付副司正。以上朝報
吏批啓曰,今日政,守令多窠差出之際,堂上不可不備員,而參議李大成,違牌不進,事甚未安,更爲牌招,同參政事,何如?傳曰,允。
又啓曰,武弁守令多窠,今當差出,而擬望之人乏少,未準朔禁軍將竝擬,何如?傳曰,允。以上吏曹謄錄
吏批,以金敏行爲永柔縣令,李以泰爲比安縣監,黃欽爲知經筵,金弘機爲松禾縣監,洪重休輔德,李弘喆爲河東府使,金台壽爲典籍,朴泰逵爲三登縣令,李寅錫爲靈巖郡守,朴泰三爲扶安縣監,金致龍爲豐德府〈使〉,尹仁敎爲鴻山縣監,金養謙爲狼川縣監,韓聖箕爲瑞興縣監,柳文燧爲鐵山府使,朴弼健爲靑陽縣監,鄭雲柱爲咸平縣監,梁聖揆爲利川府使,尹扶爲溫陽郡守,李世復爲泗川縣監,兪命健爲江華經歷,閔純爲春川府使,鄭行五爲典籍,呂光周爲校理,申湜爲海美縣監,洪萬遇爲修撰,申鐔爲大司成,具後翼爲肅川府使,安相漢爲豐川府使。
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,日氣寒洌,伏未審夜來,聖體調攝,若何?昨日午後寒熱交互,夜深歇後,無困惱·煩渴而,寢睡不至煩轉乎?水刺粥餠之進,若有少勝,口淡之候,益有差減之勢乎?核處膝痺加減,更如何?臣等今日依聖敎,當爲入診,而不勝終宵煎慮,敢來問安。答曰,知道。困惱頗甚,而寢睡煩轉不安,煩渴·口淡之候一樣,核處膝痺,別無加減矣。
備忘記,居首幼學具命奎,直赴殿試,之次幼學李宇夏,進士崔致誠,生員柳尙徽,幼學李顯謨,各給一分,
今日藥房入診時,醫人劉以泰,卽爲放釋,令該曹口傳付軍職,同參議藥事,榻前定奪。
藥房再啓曰,臣等入診退出後,與諸醫反復商議則皆以爲,聖候困惱頗甚,寒熱頻數,不可不先補胃氣,兼理濕痰,加味六君子湯,加柴胡·黃岑各一錢,神麯炒·枳實各七分,先進三貼,宜當云。此藥煎入之意,敢啓。答曰,知道。
兵曹口傳政事,副司勇劉以泰。
大殿·中殿·世子宮·嬪宮,藥房·政院·玉堂夕問安。答曰,知道。
藥房口傳啓曰,臣等入診之時,聖候困惱特甚矣,未知卽今加減,何如?臣等竊欲承聞,敢啓。答曰,困惱之候,卽今一樣矣。以上朝報
政院啓曰,備邊司郞廳來言,今日賓廳日次,而上候未寧,不得爲之之意,敢啓。傳曰,知道。備局謄錄
禮曹啓曰,來甲午年正朝,大殿·中宮殿·世子宮,陳賀節目,當爲磨鍊,而自上方在靜攝之中,何以爲之?敢稟。傳曰,權停。禮曹謄錄
義禁府啓曰,卽接忠州牧使金鎭華報狀則,拿推罪人李東奭,辭連罪人僧道泂身,捕捉於全羅道南原地,所當馳報監營,以爲啓聞之地,而雖倍道往來,其間日字,將至七八日,如是遷就之際,瘦病徑斃,極爲可慮,一邊馳報巡營,一邊定鄕所軍官·使令·鎖匠軍人等,具枷杻,罔夜上送,事體所在,極爲惶恐,而具由直報云。莫重推鞫罪人,不由道臣,直自外邑,押送本府,實是前所未有之事,雖出於慮其徑斃之意,而有失事例,極涉妄率。金鎭華從重推考,罪人道泂,則已以大臣之意,自捕盜廳爲先嚴加拘留,而係是推鞫罪人,發遣府都事拿來,移送鞫廳之意,敢啓。傳曰,知道。金吾謄錄
上在慶德宮。停常參·經筵。
下直,嘉山郡守安斗齡。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日湯劑,進服後困惱差減,而寒熱不復發作,寢睡安寧乎?水刺又減,他食物亦少進,口淡·煩渴比前何如?核處膝痺加減,亦何如?臣等今日率諸醫入診,詳察症候,宜當,不勝終宵憂慮,敢來問安,竝爲仰稟。答曰,知道。寒氣不作,而寢睡比昨差勝,口淡·困惱·煩渴等症一樣,核處膝痺,別無加減。勿爲入診。
大殿·中殿·世子宮·嬪宮,藥房·政院·玉堂夕問安。答曰,知道。
政院啓曰,左承旨洪禹寧,服制已行四日,出仕,何如?傳曰,允。
上在慶德宮。停常參·經筵。
下直,全羅左水使柳㵑,价川郡守李禎翊,尙州牧使宋炳翼,扶安縣監朴泰三。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺之進尤減,伏聞入侍醫官之言,困惱·煩渴一樣,而口淡日甚,至有當食無味之敎,白痰·唾咯亦多云,尤不勝煎慮之至。寢睡及核處膝痺,夜間更如何?今日臣等,不可不與諸醫入診,詳察症候,終宵焦憂,敢此問安,竝爲仰稟。答曰,知道。困惱有加,口淡食物厭苦,昨今特甚,寢睡不安,核處膝痺,別無加減,湯劑亦是厭苦,勿爲入診。問于入侍醫官,輕淸代茶之劑,議定宜矣。藥房口傳啓曰,批答中有勿爲入診之敎,必以困惱之故,難於引接,有此敎矣,而症候如此,臣等不可不入診議藥,率若干醫官,入診宜當,而連以移直廚院之意,有所仰稟,尙未蒙許,臣等不勝憂煎,今日移直之意,敢此更稟。答曰,依爲之。
藥房再啓曰,臣等入診退出後,與儒川君濎及金有鉉等諸醫,反復商議,則皆以爲,蔘苓飮一貼,分二次進服,先扶胃氣,宜當云。此藥煎入之意,敢啓。答曰,知道。
備邊司啓曰,本司有司堂上有闕,代刑曹判書李健命差下,使之察任,何如?傳曰,允。
大殿·中殿·世子宮·嬪宮,藥房·政院·玉堂夕問安。答曰,知道。
上在慶德宮。停常參·經筵。
夜三更,黑雲一道如氣,起自巽方,直指艮方,長十餘丈,廣尺許,良久乃滅。
下直,靈巖郡守李寅錫。
大殿,政院·玉堂·二品以上·六曹·大司諫問安。答曰,知道。
中殿·世子〈宮〉,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?蔘苓飮進服之後,困惱有減,寒熱不作,而寢睡安寧乎?昨日所進食物,又減於再昨,口淡·煩渴之候,尙未差勝乎?核處膝痺,夜間加減,更如何?今日臣等,率諸醫入診,詳察症候,議定蔘苓飮加進與否,宜當,不勝終宵煎慮之至,敢此問安,竝爲仰稟。答曰,知道。寒氣更不發作,寢睡比昨差勝,而困䐉·口淡·煩渴等症一樣,核處膝痺,別無加減矣。
藥房入診時,蔘苓飮一貼加進事,榻前定奪。
大殿·中殿·世子宮·嬪宮,藥房·政院·玉堂夕問安。答曰,知道。
上在慶德宮。停常參·經筵。
下直,海美縣監申湜。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,政院·玉堂問安。答曰,知道。
藥房啓曰,寒氣陡緊,伏未審夜來,聖體調攝,若何?困惱熏熱益歇,而寢睡安寧乎?昨日所進食物,一向無加,口淡·煩渴無減,而食念不開乎?膝痺核處加減,更何如?蔘苓飮連進,而其無助熱之候乎?今日臣等,與儒川君濎及諸醫官,不可不趁早入診,詳察症候,議定湯劑繼進當否,終宵煎慮,敢此問安,竝爲仰稟。答曰,知道。困惱·熏熱·煩渴之候差減,口淡一樣,而食念不開,寢睡一向差勝,核處膝痺,別無加減。蔘苓飮連進,而亦無助熱之候。勿爲入診,問于入侍醫官,議定湯劑繼進當否,宜矣。再啓曰,午時入侍醫官退出後,方以六君子湯議定矣,再次入侍後來言,聖候,午後困惱復作,且有熏熱之氣云,臣等不勝煎慮之至。更與儒川君濎及諸醫,反復商議則皆以爲,熱候之復作,必由於火鬱,土中升陽散火湯,連進三貼,蔘苓飮,今姑停止,宜當云。此藥煎入之意,敢啓。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。
藥房口傳啓曰,入侍醫一人,先出來言,上候寒氣復作云,臣等不勝驚慮。率儒川君濎及在外醫官,入診之意,敢啓。答曰,知道。
備邊司啓曰,咸平縣監鄭雲柱,身病累朔沈重,方在床席,疾勢如此,尙不得出肅,聞其向差登程,決不可以旬月爲期。本邑以尤甚災邑,賑政一日爲急,不可無變通之道,鄭雲柱,今姑改差,令該曹,卽爲口傳,各別擇差,一兩日內催促發送,何如?傳曰,允。此一條備局謄錄
上在慶德宮。停常參·經筵。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨夜寒熱交互之後,困惱如何,而寢睡得無煩轉不寧乎?膈間痰飮,竹瀝進御之後,其有差減之勢乎?水刺久廢,而所進他食物亦少,口淡·煩渴之候,更無所加乎?膝痺核處,夜間加減,復何如?昨入湯劑,伏想未及進御,而症候又如此,今日臣等,與儒川君濎及諸醫官入診,詳察症候,議定當進與否,宜當,不勝終宵煎慮,敢此問安,竝爲仰稟。答曰,知道。寢睡煩轉不安,困惱·口淡·煩渴之候,一樣無減,竹瀝進服之後,膈間痰飮,似有差減之勢,膝痺核處,別無加減矣。
今日藥房入診時,宗廟署奉事黃處信,同參議藥事,及梁山定配罪人李公胤放送,撥馬分付本邑,給馬罔夜上送,同參議藥事,榻前定奪。
藥房再啓曰,臣等入診退出後,與儒川君濎及鄭昌柱·金有鉉等,反復商議則皆以爲,聖候寒熱之復作,水刺之一向厭進,皆由於胃虛痰盛之致。前入升陽散火湯,今姑停進,腥脾育胃湯,加草果炒硏五分,先進三貼,宜當云。此藥煎入之意,敢啓。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。
政院啓曰,中樞府錄事來言,領府事尹趾完,今日入來城內云。係是大臣去就,敢啓。傳曰,知道。
上在慶德宮。停常參·經筵。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨夜入侍醫官之言,寒氣欲發而不發云,其後困惱·熏熱·膈痰亦減,而寢睡安寧乎?水刺久癈,而所進食物,昨日尤少,夜中口味少定,煩渴不作,而或有所進乎?核處膝痺,加減如何?今日臣等與儒川君濎,宗廟奉事黃處信及諸醫官入診,詳察症候,宜當,不勝達宵煎慮,敢此問安,竝爲仰稟。答曰,知道。困惱之候,一日之內,加減無常,口淡·熏熱·膈痰·煩渴一樣,寢睡比昨差勝,而夜中進菉豆粥少許,核處膝痺,別無加減矣。勿爲入診。
大殿·中殿·世子宮·嬪宮,藥房·政院·玉堂夕問安。答曰,知道。
平安監司書目,鐵山府使柳文燧,爲人徒善,曾無治效,災邑賑民,不可付諸此人,不得已罷黜事。
備邊司啓曰,咸平縣監鄭雲柱,身病累朔沈重,方在床席,疾勢如此,尙不得出肅,聞其向差登程,決不可以旬月爲期。本邑以尤甚災邑,賑政一日爲急,不可無變通之道,鄭雲柱,今姑改差,令該曹卽爲口傳,各別擇差,一兩日內,催促發送,何如?傳曰,允。
吏曹口傳政事,以趙脩爲鐵山府使,以閔昌基爲咸平縣監。
上在慶德宮。停常參·經筵。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨夜入侍醫官之言,初昏小有困惱之候云,其已卽歇,而膈痰煩渴無減,寒熱不作,而寢睡安寧乎?日昨所進粥餠之屬,雖若少加,水刺久廢,口淡無減,而食念猶未開乎?膝痺核處加減,更何如?臣等今日率儒川君濎,宗廟署奉事黃處信及諸御醫等入診,詳察症候,宜當,不勝通宵憂慮,敢此問安,竝爲仰稟。答曰,知道。二更後,困惱頗甚,寢睡不安,天明寒氣復作,今纔止歇,口淡一樣,而食念不開,膈痰·煩渴無加,膝痺核處,別無加減,明日入診,宜矣。
大殿·中殿·世子宮·嬪宮,藥房·政院·玉堂夕問安。答曰,知道。
上在慶德宮。停常參·經筵。
大殿,政院·玉堂·二品以上·六曹·大司諫問安。答曰,知道。
中殿·世子宮,嬪宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日寒熱之候又作,困惱·膈痰·煩渴不加,而寢睡不至煩轉乎?所進食物,比再昨略似有加,口淡差勝,而胃氣少開乎?膝痺核處加減,更何如?醒痺育胃湯三貼,已盡於昨日,臣等今日依聖敎,當與諸醫入診,而不勝終宵煎慮,敢來問安。答曰,知道。口淡差減,困惱·膈痰·煩渴無加,而寢睡煩轉不安,膝痺核處,別無加減矣。
吏曹啓曰,新除授鐵山府使趙脩,戶奴呈狀內,奴矣上典新授邑號,與九代祖贈贊成名鐵山,兩字相同,爲子孫者,不可居其官而,任其稱其稱號,斯速啓遞云。祖先名字,與邑號相同,則子孫之不欲赴任,其勢固然,鐵山府使趙脩,改差,何如?傳曰,允。
吏曹口傳政事,以鄭檝爲鐵山府使。
傳曰,史官一員待命,騎馬三匹,卜馬二匹立之,章陵忌辰祭所內摘奸。
今日藥房入診時,醒脾育胃湯,仍前加入,加進二貼事,榻前定奪。
大殿·中殿·世子宮,藥房·政院·玉堂夕問安。答曰,知道
上在慶德宮。停常參·經筵。
下直,咸平縣監閔昌基。
大殿,政院·玉堂·二品以上·六曹·大司諫問安。答曰,知道。勿爲問安。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日熏熱晩歇,膈氣夜煩,困惱·煩渴不作,而寢睡得無不安乎?所進食物,稍加於近日,口味漸復,而食念不開乎?膝痺核處加減,更如何?臣等今日率諸醫入診,詳察証候,宜當,不勝達宵憂慮,敢此問安,竝爲仰稟。答曰,知道。寢睡不安,而困惱·煩渴不加,口淡一向差減,膝痺核處,別無加減矣。勿爲入診。
大殿·中殿·世子宮,政院·玉堂·二品以上·六曹·大司諫,過歲問安。答曰,知道。
嬪宮,政院·玉堂,過歲問安。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。郞廳李澤徵書。郞廳權崇添書校。
