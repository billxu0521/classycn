上在昌德宮。停常參·經筵。
大殿·大王大妃殿·中宮殿·世子宮·賢嬪宮,政院·玉堂單子問安。答曰,知道。
大殿·大王大妃殿·中宮殿,朝廷二品以上·六曹單子問安。答曰,知道。
親臨陳賀罷後,政院·玉堂·藥房口傳問安。答曰,知道。
權爀啓曰,兵曹判書徐宗玉牌不進推考傳旨,今方捧入,而今日親臨陳賀時,莫重侍衛,不可不備員,更爲牌招,何如?傳曰,允。
傳于權爀曰,兵判疏批已下,卽爲牌招。
李命坤啓曰,禁衛大將,以都提調兼察事,命下矣。郞廳發牌,以爲聽傳敎之地,何如?傳曰,允。
李重庚,以禮曹言啓曰,太廟歲首展謁吉日,以何間推擇乎?敢稟。傳曰,以旬前擇入。
又以禮曹言啓曰,太廟展謁,取稟草記。傳曰,以旬前擇入事,命下矣。卽令日官推擇,則今正月初三日平吉,初七日亦平吉,而初七日則春享大祭齋戒相値,初十日爲吉云。以何日定行乎?敢稟。傳曰,以初十日定行。
備忘記,傳于李命坤曰,三陽回泰,東作在近,每年歲首,每下勸農之旨,而作爲文具。心常慨然,國以民爲本,民以食爲本,食之本農也,況此等時乎?道臣·守臣宣諭勸農之意至矣。其能一心奉行,吾民其庶幾。咨諸道道臣,二都留守,欽體此意,懋哉,懋哉。惕意奉行之意事,下諭。
以副應敎李天輔牌不進禁推傳旨及持平黃景源,獻納閔瑗,正言趙明健等牌不進罷職傳旨,傳于李命坤曰,竝推考,傳旨捧入。
兵曹判書徐宗玉疏曰,伏以臣於昨晩,自候班退歸,寒燈耿耿,自切新歲之祝,忽伏奉本兵特除之命,惶駭震惕,不省所喩也。竊嘗念國家之用人,量才授官,各有攸當,然後職擧事修,而可無僨敗之患也。如臣者,空疎湔劣,百無一肖,而前後忝竊,罔非踰分。至於見任,則其所托重而難愼者果何如?此非區區瑣力所可擔夯,而今殿下擧而授之,不少疑難,臣之私心愧懼,姑置勿論,其於辱聖簡而累公器奚哉?荐召之下,躬詣闕下,冒陳血懇,而自餘癃疾難强之實狀,亦不暇及。伏乞聖明,俯垂諒察,亟收誤恩,以安微分,不勝幸甚。答曰,今者此任,其意有在,已有其薦,卿其勿辭,卽爲行公。
癸亥正月初一日午時,上御仁政殿。陳賀入侍時,行都承旨李益炡,左承旨鄭必寧,右承旨李重庚,左副承旨權爀,右副承旨鄭翬良,同副承旨李命坤,記事官趙漢彬,假注書兪漢蕭,記事官兪彦好·李毅中進伏訖。上以冕服,由仁和門出,入仁政殿西傍小次後,下敎于李重庚曰,自小次門外軒架作立板位後樂止事,分付。上自小次步行,立仁政殿階上板位後,下敎曰,讀致詞後進圭。引儀讀致詞,上下板位進表裏後,上板位行四拜禮。上曰,承慈殿答敎,時立板位而受之乎?下板位而受之乎?問議于大臣。記事官趙漢彬承命出去,還達曰,問于大臣,則以爲下板位而承之,爲可云矣。上下板位,承慈殿答敎後,還上板位,又行四拜禮。左副承旨權爀曰,兵曹判書徐宗玉,雖爲肅謝,而不授命召之故,不得入侍矣。上曰,此非軍中,先爲入侍而後授命召,可也。通禮告禮畢,上御玉轎,從仁政門入小次,以承傳色口傳下敎曰,行禮已畢,則承旨進詣。此則當步上,出小次則鼓吹,箋文上時,軒架作事,分付。少頃,上出御殿榻,引儀讀致詞,百官四拜,引儀讀方物箋文。上曰,平安監司趙觀彬,亦封方物乎?都承旨李益炡曰,封進矣。宣箋官李成中讀箋文,百官後四拜。通禮告禮畢,領議政金在魯,左議政宋寅明,右議政趙顯命,禮曹判書鄭錫五,以次進伏。領議政金在魯曰,日候有風氣,勞動行禮,聖體若何?上曰,無事矣。在魯曰,新年元日,賀禮順成,臣心不勝慶幸矣。上曰,賀禮克成,微誠是展,幸何可言?在魯曰,三陽回泰,萬品昭蘇,聖上寶算,恰滿五旬,臣民欣幸之忱,已不可言,而當此新年,祈祝之下情,尤一倍矣。勿以國勢衰替而自沮,益思振作之道,勿以春秋晼晩而少懈,益篤剛大之志,體天行政,新國治而聳觀瞻,則臣民之幸,有不可勝言矣。左議政宋寅明曰,今日是元日,聖算已滿五旬,上奉東朝,行此盛儀,下有東宮,將行三加之禮。若視曾所經歷艱難之時,則今日吉慶,寧有過於此哉?以其艱難之餘,而致此吉慶者,必有所以然矣。必須念此,而益復勉學勤政,勿以春秋晼晩,而有所消沮則大幸矣。右議政趙顯命曰,新年祈祝規勉之意,兩僚相已盡之。臣不疊床,而勿以春秋晼晩自沮等語,誠至切矣。冬序陰盛,萬物閉藏,有似乎人之年老氣衰,而及夫一陽初生,貞則復元,春氣漸舒,無物不泰,此可見天行至健,而陽道發透之致。聖人體天之道,當觀此爲法,而勿以已老而自沮,必如冬後爲春,是所望矣。上曰,三陽回泰,當此元日,克伸愛日之忱,以予經歷者言之,欣幸實深,有下答之辭,而大體則是矣。禮曹判書鄭錫五曰,臣待罪禮官,今當元朝,以先朝舊例,有稟定事矣。上曰,何事耶?錫五曰,先朝庚寅年,以聖壽五十,宗臣陳請稱慶之擧,禮官亦請對陳請矣。上曰,箋文已有五旬二紀等字,而一政令未行於群下,一惠澤未孚於民,誠有靦於見臣僚。禮官之請,誠是意外矣。在魯曰,進宴之節,在於五禮儀,此固應行之事,而每因國家多故,廢閣不行,今則便爲稀闊之盛擧矣。庚寅年,以聖算五旬,群臣齊籲,而皆以東宮至情,不可不念爲言矣。今則上有東朝,下有東宮,尤有別焉。亟命許行內外宴,以紓聖上之孝思,而俯慰東宮與臣等之至情,實爲大幸矣。寅明曰,先朝已行之盛禮,聖上踵而行之,尤豈不有光乎?顯命曰,禮官據先朝已行之例而仰稟,則此宜俯從矣。上曰,引先朝而有所仰達,心甚愴然,而纔行賀禮,故强抑矣。禮官所据,似未詳其時事矣。先朝乙酉年,欲行進宴,而至丙戌始行,庚寅年則以上候平復進宴,而非以聖算五十也。其時予亦與宗戚諸臣請之矣。在魯曰,考見謄錄,則以上候平復,王世子平復合慶,有設科稱慶之事,而進宴則雖竝擧,平復之慶,亦以聖算五旬,爲歸重矣。密昌君曰,今當月正元日,禮官以先朝已行之例,仰請稱觴之擧,而大臣亦已陳請,此固先朝舊例。且以閭閻之人言之,爲親稱壽,人子至情。卽今殿下,上奉東朝,纔行新元獻賀之禮矣。聖算今滿五旬,臣民欣忭之忱,尤不可言,稱觴之擧,自是應行之事。亟從大臣禮官之請,以副臣等之顒望,何如?上曰,卿以宗戚之臣,亦不諒予心,而乃爲此言耶?今予上奉東朝,實有一番稱觴之意,而慈敎謙抑,不敢强請。今當新年,以一喜一懼之心,惜此日之易過,行此賀禮,兼有稱觴之意。然而稱觴之擧,則慈敎必不許,自下有所陳請,則予亦藉手,可以仰請,而至於予,則頃日藥院入侍,已有下敎于首揆之言矣。望于卿等者實深,若令遂予至願,則予當感而可從卿等之言耶?在魯曰,法殿深高,全不能諦聽下敎,而語次之間,有不敢聞之敎。前日累有仰戒之言,而今又遽下此敎,於法座親臨,百僚環侍之日,臣實慨然矣。上曰,予初不欲今日發此言,卿等旣有所請,故予有所云云,而予則正以其元日,故有同德談而爲之矣。在魯曰,臣等實有仰達之言,而語長不敢進矣。進宴事,自上懇請于東朝得允,則臣等亦當仰請,豈不俯從耶?寅明曰,俄以勉學勤政之意仰勉,而語句之間,有如此之敎,實是仰望之外矣。進宴事則仰請于東朝,以爲擧行之地,是所望也。顯命曰,俄下敎無多言,期期二字之外,更何言也?諸臣以次退出。
上在昌德宮。停常參·經筵。
下直,機張縣監鄭壽邦。
李命坤啓曰,大司憲未差,執義金光世,掌令李光湜·閔堣,持平趙擎呈辭,黃景源未肅拜。今日以監察茶時之意,敢啓。傳曰,知道。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
藥房口傳啓曰,卽伏聞東宮入診醫官退出後所傳,則王世子有紅癍之候,臣等不勝驚慮之至。臣等不可不卽率諸御醫入診,詳察議定當進之劑,兼有稟定凡節矣。臣等敢來仰稟,仍爲問安。答曰,予則無事矣。世子氣候,已下敎于醫官,勿爲入診。湯劑問于醫官,劑入稟定事,口傳以達,宜矣。
藥房口傳再啓曰,王世子患候,係是疹類,自前如此症候,本院例爲移設於傍近,臣等竝爲直宿,今亦不可不依此擧行,惶恐敢啓。答曰,依爲之。
藥房口傳三啓曰,臣等卽與諸御醫商議,則王世子卽今症候,先用升麻葛根湯,加荊芥·防風·連翹各一錢,日再進服,極爲穩當云。此藥三貼劑入之意,敢啓。答曰,知道。
藥房口傳四啓曰,本院移直承文院之意,敢啓。答曰,依爲之。
備忘記,傳于鄭翬良曰,九十都尉賀班進參,可謂奇矣。歲饌外,令該曹食物從厚題給,以表予意。
又傳曰,稱慶東朝,可爲推恩。王孫婦年七十歲,饌外食物,從厚題給。王外孫婦,只有鄭健一夫人,令該曹食物從優除給,以表予意。
以吏曹判書閔應洙三度呈辭,傳于李命坤曰,加給由。
李命坤,以兵曹言啓曰,今正月初五日仁政門百官朝參日次,祈穀祭齊戒相値。在前如此之時,有退行之例,而法典內,當月十一日·二十一日·二十五日,皆是應行之日,而二十一日,王世子生辰,以何日定行乎?敢稟。傳曰,停。
李命坤以承文院官員,以都提調意啓曰,院吏文學官尹儉遷轉代,將仕郞金迪基差下付軍職,冠帶常仕,何如?傳曰,允。
李命坤以內醫院官員,以都提調意啓曰,前察訪玄載鼎,有待令之命矣。令該曹卽爲口傳付軍職,冠帶常仕,何如?傳曰,允。
兵曹口傳政事,副司果玄載鼎。
以全羅監司狀啓,蝟島居能櫓軍金論先等渰死事,傳于李命坤曰,渰死人等,令本道恤典擧行。
李命坤,以義禁府言啓曰,咸平兼任靈光郡守李裕身憑閱處之事,傳旨啓下矣。李裕身時在任所云,依例發遣府羅將,拿來,何如?傳曰,允。
上在昌德宮。停常參·經筵。
午時未時,日暈。申時,日暈兩珥。
權爀啓曰,大司憲未差,執義金光世,掌令李光湜·閔堣,持平趙擎呈辭,黃景源未肅拜。今日以監察茶時之意,敢啓。傳曰,知道。
權爀,以都摠府言啓曰,今日入直內三廳武兼禁軍及軍兵等,當爲中日習射,而王世子方在未寧中,闕內砲聲,恐或驚動,限平復間姑停之意,敢啓。傳曰,知道。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
大殿·大王大妃殿·中宮殿·世子宮·賢嬪宮,政院·玉堂口傳夕問安。答曰,知道。勿爲問安。
藥房都提調臣金在魯,提調臣鄭錫五,副提調臣李益炡啓曰,伏未審夜來,聖體若何?眩氣其不發作乎?王世子症候更何如?湯劑連進之後,其或有宣發之效乎?臣等今日率諸御醫,趁早入診,詳察議定湯劑宜當。大王大妃殿氣候何如?臣等不任區區憂慮,敢此問安,竝爲仰稟。答曰,知道。慈殿氣候差勝後一樣。予則一樣。勿爲入診。世子氣候,下敎于醫官矣。勿爲入診。
大王大妃殿·中宮殿·賢嬪宮,藥房口傳問安。答曰,知道。
大殿·大王大妃殿·中宮殿·賢嬪宮,藥房口傳夕問安。答曰,知道。勿爲問安。
大殿·大王大妃殿·中宮殿,朝廷二品以上·六曹口傳問安。答曰,知道。勿爲問安。
藥房口傳啓曰,卽伏聞東宮入診醫官退出後所傳,則王世子症候,一向安順,而猶不無往來熱候。此時進服消毒飮,加升麻·連翹各一錢,以爲解毒發熱之地宜當云。此藥一貼煎入之意,敢啓。答曰,知道。
李益炡口傳啓曰,藥房三提調,有稟定事請對矣。答曰,所謂稟定者何事耶?口傳啓曰,臣等昨日倉卒陳請,未及遍考前例,只據近例,而仰請移院竝直矣。今見庚子年王世子紅疹時前例,則設議藥廳矣。卽今東宮症候,旣以紅疹定症,則症候輕重,雖或有前後之差殊,有前例之事,事體不可不一稟。自前移院竝直時,症候雖極平順,夕問安無命停之例,此欲更稟仍行。且今祭享當前,展謁亦不遠,循例擧行與否,亦當稟定,故欲爲陳達而求對矣。答曰,近直旣已重其體,豈在廳名乎?雖直不爲夕問候,已有古例,而重其體而近直,症涉順矣。文具夕候,不過末節,前頭動駕,前日猶遠矣。爲民祈年,何可止乎?氣方憊矣,有消癍之勢,氣稍定,待其愈,當爲許對矣。
以承傳色傳于李益炡曰,庭候勿爲問安,有意焉。此時當爲淸靜之時,闕內出入之人,皆令詳審出入,可也。
領府事徐命均疏曰,伏以臣伏聞我殿下,以愛日之至孝,當此履端之節,依祖宗朝故事,親率百官,稱賀于大王大妃殿,是誠盛擧也。三陽回泰,邦慶維新,百僚奔走,齊造班聯,而顧臣偃伏鄕廬,獨阻忭蹈之列,情禮分義之虧缺,固已萬萬惶悚,而其罪戾尤當如何?席藁震慄,靡所容措。蓋臣足病無減,已難行步,而左右肩膝骨節之間,痰核凝結,幾至五六處,浮高作痛,不能屈伸,趨走拜跪,尤絶其望,委頓床席,去死無幾。以此病狀,實無一分自力,以效微誠之路。有臣如此,生不如死,瞻望雲天,只自伏地涕泣,唯俟威譴而已。且臣身忝職秩,而旣不得進參朝賀,徒費月廩,已極難安,至於軍資兼帶,實是意外。考課之政,緣臣而累次廢閣,尤切悶蹙,況今綜核庶務之日,不容虛縻,重貽其弊也決矣。本監掌分掖隷及扈衛軍官之料,而自前橫挐紛鬧之弊,無所不至,臺監寺員,不敢誰何,元穀之耗縮,有由而然,必有都提擧,申飭,然後間或少戢,而今臣在外之故,不有都提調衙門,各處之推治下吏,極其紛然,本監之受弊,無時可已,此亦臣不可仍冒之一端也。伏乞聖明,亟降嚴命,削臣本兼職名,以存公體,仍治臣曠廢分義之罪,以警具僚,千萬幸甚。答曰,省疏具悉卿懇。以疾未參,其何所傷?卿其安心,勿辭,善攝焉。仍傳曰,遣史官傳諭。
驪善君壆疏曰,伏以獻歲發春,邦休滋至,曠古之縟儀載擧,愛日之誠禮敬伸。凡厥大小臣僚,莫不奔走蹈舞,爭效岡陵之祝,而況如臣之忝居宗籍者,其歡欣慶忭,容有其極?而適値家內不淨,身親犯染,淸禁肅穆之地,不敢唐突進身,過歲正朝兩候班及昨日賀禮,俱未進參,雖緣事故之萬萬不獲已,而若其分義則虧矣。私心悚缺,倘復如何?且臣方帶宿衛之任,至使寶劍單子,有頉稟之擧,於是而益添震惶靡容,玆敢齋沐治疏,仰干宸嚴。伏乞聖明,先治臣闕禮之罪,仍遞臣摠管之任,以安微分,以警具僚,千萬幸甚。答曰,省疏具悉。卿其勿辭,察任。
右副承旨鄭翬良疏曰,伏以昨日之日,卽元朝履端之節也。聖上親臨法殿,上賀東朝,臣適忝近列,獲覩盛儀,區區欣忭之忱,曷有其極?念臣年少新進,文質無當,三年經幄,孤負職責,平居憂懍,若隕淵谷,自被恩擢之命,益切匪分之愧。所謂出納封繳之效,本不足擬議於如臣者,而區區所自期者,只在殫竭筋力,奔走夙夜,以仰酬聖恩之萬一。蓋自受任以來,首尾三朔,未嘗爲一日告休之計,此實院中諸僚之所知也。惟其受稟甚薄,嬰病又早,恒居喘喘,若難支保,少失將攝,輒致增劇,而忽自昨日賀儀罷出後,外寒猝薄,裏痰闖格,素患塊癖之症,一倍添苦,腰腹衝亘,肢體硬束,痛勢危惡,氣息綿綴,多灌藥物,未見寸效,僵臥直廬,茫無省覺,卽此委頓之形,實有汚穢之慮,玆敢略具短章,仰伸哀籲。伏乞聖慈,天地父母,亟命鐫臣之職,俾尋生路,不勝大願。答曰,省疏具悉。爾其勿辭,察職。
文學尹得載疏曰,伏以臣猥膺民社之寄,適値饑荒之災,莫效分憂之責,徒切頌罪之忱。乃者以臣爲世子侍講院文學,繼有馹召之命,光生下邑,榮動瞻聆,宜卽聞命登程,以效不俟駕之義,而第臣素患痰火之症,越添於重觸風寒之餘,熱升而頭眩,喘急而聲啞,飮啖專却,氣息欲盡,斷無時日起動之望,實有道路顚仆之慮。竊伏聞朝家新有定式,凡侍從之在鄕不卽上來者,計程過限,則直令拿處,而顧此病狀,如右所陳,且當新舊交遞之際,修治邑簿,整頓官務,將費多少日子,亦當違越期限。伏乞天地父母,俯諒病情事勢,先遞臣所帶之職,仍治臣久淹之罪,以勵群工,以安微分,不勝萬幸。答曰,省疏具悉。爾其勿辭,上來察職。
檢閱閔百昌疏曰,伏以副提學臣李鼎輔,卽臣之從姊夫也。玉署長官,旣兼春秋,而今臣所帶之職,亦兼記事官,則揆以法例,自有應避之嫌,玆敢露章自列。伏乞聖明,亟令該曹,照例稟處焉云云。答曰,省疏具悉。令該曹照例稟處。
上在昌德宮。停常參·經筵。
權爀啓曰,大司憲未差,執義金光世,掌令李光湜·閔堣,持平趙擎呈辭,黃景源未肅拜。今日以監察茶時之意,敢啓。傳曰,知道。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
藥房都提調臣金在魯,提調臣鄭錫五,副提調臣李益炡啓曰,伏未審夜來,聖體若何?連日惟憂,有妨靜攝,不瑕有傷損之節乎?王世子症候凡節更何如?消毒飮已爲進服,而其或漸有差歇之勢乎?今日臣等率諸御醫,入診詳察,議定加進當否爲宜。大王大妃殿氣候何如?臣等不任終宵憂慮,敢此問安,竝爲仰稟。答曰,知道。慈殿氣候差勝後一樣。予則一樣。而世子氣候差勝,自初極順,而今則已有消減之勢,心欣曷喩?湯劑旣下敎,勿爲入診。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,卽伏聞入診醫官退出後所傳,則王世子疹候,一向平順,而已有消減之勢,臣等伏不勝欣幸之至。湯劑加進一貼,旣有下敎,消毒飮依前加入,一貼煎入之意,敢啓。答曰,知道。
藥房口傳再啓曰,卽伏聞入診醫官退出後所傳,則王世子症候,一向平順,而猶不無往來微熱之候。金銀花茶,調牛黃二分,就寢時進服之意,旣已陳達云。金銀花茶一貼煎入,牛黃一部封入之意,敢啓。答曰,知道。
上在昌德宮。停常參·經筵。
權爀啓曰,備邊司郞廳來言,今日賓廳坐起日次,而祈穀祭齋戒相値,不得來會云矣,敢啓。傳曰,知道。
李重庚啓曰,賓廳坐起,旣已頉稟,所當持公事入侍,而祈穀祭齋戒相値,不得入侍之意,敢啓。傳曰,知道。
權爀啓曰,大司憲未差,執義金光世,掌令李光湜·閔堣,持平趙擎呈辭,黃景源未肅拜。今日以監察茶時之意,敢啓。傳曰,知道。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
藥房都提調臣金在魯,提調臣鄭錫五,副提調臣李益炡啓曰,伏未審夜來,聖體,若何?眩氣其無所發作乎?王世子症候,比昨益有消癍之勢,而金銀花茶牛黃調進之後,微熱往來之候,亦漸差減乎?今日臣等率諸御醫入診,詳細承候爲宜。大王大妃殿氣候,何如?臣等終宵憂慮,敢此問安,竝爲仰稟。答曰,知道。慈殿氣候差勝後一樣。予則一樣,而世子氣候一向差勝,今已消減,自今日輪直於本院宜矣。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,牛黃昨已封入,金銀花茶連爲煎入之意,敢啓。答曰,知道。
藥房口傳再啓曰,卽伏聞入診醫官退出後所傳,則王世子症候,一向平順,而微熱往來之候,猶未顯減。牛黃三分,金銀花茶調進,牛黃膏亦爲進服之意陳達云。金銀花茶已煎入,而牛黃膏一劑,劑入之意,敢啓。答曰,知道。
藥房口傳三啓曰,伏承啓辭批答,以世子氣候一向差勝,今已消減,輪直本院宜矣爲敎。王世子症候,自初平順,不日旋瘳,臣等不勝慶忭之至。第伏念微熱往來之候,尙未顯減,疹候雖已向消減,而尙有未盡消減者,此時臣等退去甚遠之本院,終涉未安,亦甚悶鬱,姑爲依前竝直於移院,實合事宜,惶恐敢啓。答曰,自初輕順,而以事體爲之,依下敎擧行。
傳于李益炡曰,世子宮症候旣下敎,而前者以氣稍定,當許對爲敎,今日當引見。待下敎詣閤,醫官差備待令在傍近,勿爲入侍,其外二三人率入宜矣。
傳于李益炡曰,詣閤外。
傳于權爀曰,政院·玉堂勿爲問安事,分付。
傳于鄭翬良曰,社祭意在爲民,各別致潔事,分付,申飭。
傳于李命坤曰,旣已本院直宿,中日依前擧行。
以兵曹參判權上疏,傳于鄭翬良曰,其箴留中。
兵曹參判權疏曰,伏以天運循環,歲籥倏改,三元回泰,萬品肇初,此正小往大來,陰消陽長之一大會,而人君所以體天行道,舍舊除新,玆其時也,詎不休哉?迺於是日,惟我殿下,率百官獻禮於東朝,親臨法殿,躬受朝賀,仰瞻玉色,俯激丹衷,區區蘄祝之誠,自有倍於恒時。謹具短箴八章,以效古人獻芹之忱。夫心者,萬化之本原,故首以正心,志者,萬事之根柢,故繼以立志。治道公平爲大,故建極次之,君德虛受爲貴,故受諫次之。修己之要,無過於講明義理,故典學爲其次,貽燕之謨,莫大於敎誨元良,故訓儲又次之。占邦運者,係於民心之去就,重民命者,在於刑獄之審愼,故又以恤民愼刑終焉。仰惟殿下,英睿出天,聰明稽古,古聖修治之道,前代理亂之本,莫不瞭然於心目,何嘗有待於群下之承弼?而念昔衛武公年九十五,猶儆于卿士,位宁有官師之典,其交戒勤勉之意,可謂至矣。臣願殿下,凡於玆數者,勿謂其已知而益加勉焉,勿謂其已行而益加修焉。臣固知螢爝之微,無裨日月之明,而玆將八箴,隨疏拜陳,狂僭之罪,俯伏以竢。懇乞聖明,恕其愚而察其忠焉,臣無任云云。答曰,省疏具悉。覽卿之箴,其忱可尙,宜勉矣。
癸亥正月初五日未時,上御熙政堂。藥房入診入侍時,都提調金在魯,提調鄭錫五,副提調李益炡,記事官趙漢彬·兪彦好·李毅中,醫官鄭行謹·鄭爾柱·方泰輿,諸臣以次就座伏訖。在魯進曰,近日朝晝異候,聖體,若何?上曰,大體一樣矣。在魯曰,連日以憂患度日,眩氣不其有加乎?上曰,初則心擾,故眩氣亦有之,而猶不大段矣。在魯曰,東宮疹患,自是不輕之症,初聞之不任驚慮,而症候自初平順,不日乃瘳,臣民欣忭,何可勝達?上曰,自初症雖輕順,而猶未知其何如矣。遄獲差安,已至消癍,批旨亦諭,而心欣曷喩?在魯曰,皇天朝宗,默垂眷佑,遇得最輕之症,喜幸何喩?餘症雖無可慮,疹癍姑未夬消,此時輪直於甚遠之本院,事極未安。雖難曠日,姑待餘瘢盡消,微熱夬祛而後退直。在臣等下情,不惟當然,亦爲重事體之道矣。啓辭旣未蒙允,則如是更陳,固知煩瀆,而惶恐敢達。上曰,初以事體,卽許移直,而此異廚院,故其時問其處所,則甚爲齟齬難堪云。如此齟齬之處,何以經過?移直處與本院,不過五十步百步之間,而路則迂左,差備待令及傳命之節,反不如本院,豈在此等節目哉?在魯曰,臣等不識醫理,且不入診,雖在直何益?而區區下情,不得自已。然聖敎如此,今當逐直,而雖出直者,例待闕外,與入直無異,且有夜間承候之事,仍爲竝直,何如?上曰,曾前見之,此等之時,直宿還爲便順,而旣有差備待令,何必竝直耶?他事則自下達上,而輪直之例,則今日卿當入直矣。在魯曰,東宮凡事夙成,苦口湯劑,不以爲難,消毒飮,味尤苦而能頓進,實爲幸甚。前頭慮有大者,此則專在於藥餌,預庸欣幸之至矣。上曰,知其當服,則服之不疑,此則無可慮矣。計其日數,則今亦爲多日,而病前一日,雖不覺得,實自其日始痛矣。其日竟夕行動觸風,故深以此爲慮,終能尋常,此尤爲幸。在魯曰,常時或慮飮食過度,自有疹候以來,不進有害於病患之飮食,而每服粥飮,又聞醫官請進桔梗茶,東宮初不樂聞云,而其後連爲進服。以此等事觀之,計慮已若成人,不勝喜幸矣。上曰,然矣。在魯曰,症候雖極輕順,勿以此弛心,風寒飮食之節,十分謹愼,臣所伏望。上曰,調攝則當盡心爲之,而今日起至戶內,其意思已在出外矣。在魯曰,大王大妃殿氣候,何如?上曰,近來差勝,足部亦已夬差矣。在魯曰,新歲欲請入診聖候矣。今日適許入侍,使醫官診察,何如?上曰,依爲之。行謹診曰,脈度左右調匀平緩矣。爾柱診曰,脈候調匀,右關稍大滑而平緩,好矣。泰輿診曰,左三部稍帶滑,而大體皆調匀矣。上曰,鄭行謹手戰,有乃父風矣。李燁能行步,視其年可謂奇矣。在魯曰,歲前亦已陳達,而進御之藥,不可止矣。近來勞動之餘,雖不覺得,而眩氣有無時發作之慮,動駕且不遠,湯劑更爲進服,何如?上曰,初欲觀勢爲之,而所達如此,依爲之。在魯曰,東宮疹候,盡爲消癍之後,臣等雖入見,將不知何以經過,而旣經患候,欲一瞻望,不多日內,許令入診,何如?上曰,起動難便,姑觀勢爲之。在魯曰,何必起動耶?患候之時,不可爲禮節,臥次以便服延接,似好矣。錫五曰,昨日啓辭,旣未蒙允,而展謁之期太近,若差退則似無妨矣。上曰,歲謁何可差退耶?其日適是報春之日也。進服湯劑後,似無難行之慮矣。
滋陰健脾湯五貼,依前方劑入事。出榻前下敎錫五曰,竝直之請,實出重事體之意,且事有次第,退直後直爲輪直亦無前例矣。上曰,動駕在邇,依此排日而後,可以爲之。在魯曰,伏聞東宮入侍醫官所傳之言,夜深之後,自上同爲殿坐云。其時臣等之心,亦願勿爲如此矣。今則患候旣差,若當晨夜之時,則自上勿爲臨見,以盡保嗇聖躬之道,何如?上曰,當依爲之。提調當出去監劑,今當言之。玄載鼎,見其爲人,甚精詳矣。此人何至今不爲入屬本院耶?在魯曰,聞渠有病,不願入屬,而此乃痘醫著稱者,前頭必將見用,且旣以特敎招入,至經差備待令之後,不可還爲出送。議藥廳雖有定數,自前如此之人,亦有別爲加出之例。玄載鼎,仍以議藥同參,差下,何如?上曰,依爲之。出擧條諸臣遂退出。
上在昌德宮。停常參·經筵。
自辰時至午時,日暈。
鄭翬良啓曰,大司憲未差,執義金光世,掌令李光湜·閔堣,持平趙擎呈辭,黃景源未肅拜。今日以監察茶時之意,敢啓。傳曰,知道。
權爀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
藥房都提調臣金在魯,提調臣鄭錫五,副提調臣李益炡啓曰,伏未審夜來,聖體若何?湯劑進御,而眩氣其無發作乎?王世子疹候幾盡消減,而微熱之氣,亦漸差歇乎?今日臣等,率諸御醫入侍東宮,詳細診察爲宜。大王大妃殿氣候何如?臣等不勝區區憂慮,敢此問安,竝爲仰稟。答曰,知道。慈殿氣候差勝後一樣。予則一樣,而世子氣候一向差勝矣,待下敎入侍宜矣。
大王大妃殿·中宮殿·賢嬪宮,藥房口傳問安。答曰,知道。
傳于權爀曰,初十日侍衛,以初一日侍衛,受點擧行,只此外差備書入。
鄭翬良啓曰,卽者吏曹郞廳來言,今日爲政事,命下。而判書閔應洙身病未出仕,參判元景夏,參議尹汲俱以病不來,不得開政云。判書閔應洙,參判元景夏,參議尹汲,竝卽牌招,何如?傳曰,允。
李命坤啓曰,吏曹判書閔應洙牌不進從重推考傳旨,參判元景夏牌不進推考傳旨及參議尹汲牌不進罷職傳旨,今方捧入,而開政命下之後,不卽擧行,事甚未安,判書·參判,竝更卽牌招開政,何如?傳曰,允。
又啓曰,吏曹判書閔應洙,參判元景夏再招不進推考傳旨,今方捧入,而開政命下之後,不卽擧行,事甚未安,判書陳疏入啓,參判所當更請牌招,而一日三牌,有傷事體,何以爲之?敢稟。傳曰,過齋後牌招。
李重庚啓曰,春帖子製述官旣已抄啓,弘文提學徐宗伋,明日待開門牌招,出韻課次,何如?傳曰,允。
李命坤,以兵曹言啓曰,去壬戌年冬三朔能麽兒試講時,中樞府經歷沈潭,宣傳官李柱國等,二次稱病不進,依例推考警責,何如?傳曰,允。
又以兵曹言啓曰,能麽兒講,每朔二七日設行,而當日有故,則無故退行,俾準一朔六次者,蓋欲使年少武士,講習陣法之意,而去壬戌十二月二十七日,無端廢坐,亦不退行,殊非定式,申飭之意。當該能麽兒堂上,從重推考警責,何如?傳曰,允。
李重庚,以吏曹言啓曰,今此宗廟春享大祭亞獻官戶曹判書徐宗伋,禮曹判書鄭錫五,實預差啓下矣。徐宗伋以兼帶提學,明日春帖子考試事進去,鄭錫五以藥房提調,輪直本院,俱不得受香,以南原君,改付標以入之意,敢啓。傳曰,知道。
又以吏曹言啓曰,今此宗廟春享大祭薦俎官,以戶曹參議洪象漢,大司成金尙魯,實預差啓下矣。洪象漢以病陳疏,金尙魯身有實病,俱不得受香,以副司直姜一珪,改付標以入之意,敢啓。傳曰,知道。
以京畿監司啓本,判府事兪拓基月廩不受事,傳于李命坤曰,令本道更爲輸送。
都承旨李益炡疏曰,伏以臣昨日診筵退出之後,素患痰癖之症,觸冷重發,四肢牽痛,頭疼如碎,方其衝亘之時,嘔吐無算,呼吸喘促,昏不省事,而竝直纔罷,不敢歸家,留宿喉司,爲便承候矣。夜來諸症,一倍添劇,藥院傳啓,僅僅塡名,而痛勢益重,若將殞絶,未及聽批,急替代房,而傍觀莫不危之,實無自力在直之勢。玆敢倩具短章,仰控哀籲。當此輪直之日,瀆擾至此,臣罪尤萬萬矣。伏乞聖慈,天地父母,亟命鐫遞臣職,俾得及時調治,以尋生路,不勝萬幸。答曰,省疏具悉。卿其勿辭,調理察職。
錦平尉朴弼成疏曰,伏以東宮邸下有疹候,彌日欠寧,中外憂遑,神明默騭。旋卽平復,慶關宗祊,豈勝攢祝之忱?仍竊伏念,臣今年九十有二,人事都盡,惟朝暮飾巾以俟,而第狗馬之誠,根於天植,猶有未盡化者。竊欲於一縷僅延之前,一瞻淸光,退塡丘壑。今番元朝賀班,尤屬稀有之盛擧,扶曳病軀,入參於嵩呼之列,而神氣昏耄,腰痛添劇,拜跪之儀,未能成樣,歸伏私次,愧懼靡措。日昨伏見下政院之敎,至論以九十都尉,進參賀班,可謂奇矣。又有自該曹歲饌外題給食物之命。臣於是,驚惶感激,不知所喩。伏念前後聖眷,軫恤老臣,逐年饋賜,夐越常例,恩山德海,報答無階,已不勝愧忸之至,而今玆所蒙,益復優異,朝家恩典,豈爲濱死一老物,便蕃猥屑,至於此極哉?反復思惟,理難冒承,宜卽以文字,仰請收回,而適値庭候憂慮之日,不敢猥達私懇,徊徨屢日,今始短章申籲。伏乞聖慈,特寢歲饌外食物題給之命,以重恩齎,以安賤分,千萬幸甚。答曰,省疏具悉卿懇。今者之命,意蓋尊年,卿其勿辭,領受焉。
上在昌德宮。停常參·經筵。
鄭翬良啓曰,大司憲未差,執義金光世,掌令李光湜·閔堣,持平趙擎呈辭,黃景源未肅拜。今日以監察茶時之意,敢啓。傳曰,知道。
又啓曰,史官一員不備,宣傳官代送之意,敢啓。傳曰,知道。
藥房都提調臣金在魯,提調臣鄭錫五,右承旨臣李重庚啓曰,伏未審夜來,聖體若何?眩氣更無所發作乎?王世子疹候,已至快消之境,而微熱之氣,漸益差歇乎?臣等入診,當待下敎之日矣。大王大妃殿氣候何如?臣等不勝區區憂慮,敢此問安。答曰,知道。慈殿氣候差勝後一樣。予則一樣,而世子氣候,一向差勝矣,待下敎入侍宜矣。
大王大妃殿·中宮殿·賢嬪宮,藥房口傳問安。答曰,知道。
以吏曹參議尹汲牌不進罷職傳旨,傳于李命坤曰,推考傳旨捧入。
李命坤啓曰,春帖子製述官閔百昌,時無職名,令該曹口傳付軍職,何如?傳曰,允。
兵曹口傳政事,副司正閔百昌。
傳于鄭翬良曰,史官二員待命,騎馬六匹立之。
李重庚以成均館官員,以同知館事·大司成意啓曰,今正月初七日,儒生上旬輪次,當爲設行,而大提學未差,且與春享大祭齋戒相値,限內不得爲之。今月內無故日退行之意,敢啓。傳曰,知道。
吏曹判書閔應洙疏曰,伏以臣之決難久據於銓地之狀,略陳於前後辭疏,今不必更事煩縷,而當初冒出,蓋不過爲挨過都目,則怵迫分義,雖不免更爲黽勉,環顧初心,慙忸冞切,逡巡京外,參政絶少,夫豈敢爲仍因蹲冒之計?而大政又迫,逃遁無路,雖無儲窠,必欲遄行。臨時大臣之筵飭,非不知萬萬難安,而亦不暇顧者,誠以掉脫重擔,祗在了得此一着。區區廉愧,姑雖放倒,執簿對吏,猶且面赧背沾。罷政後尋單,固非循例飾讓,而況相箚繼上?聲罪至重,尙逭重譴,反被薄勘,揆以邦憲,旣極乖舛,三度加由,又出格外,臣誠惶惑抑塞,益無所措。噫,以臣屢敗之蹤,復當匪據之任。從前所自劃者,旣以都政爲應遞之瓜限,則雖非人言,引分自謝,宜不容少緩。顧乃當遞未遞,終年磐礴於睢盱之地,至經兩大政,而莫副聖朝之飭勵,徒事循私而蔑公,則其罪當復如何耶?臣於前政,大臣旣斥以不循至公,向者臨政,又請別爲申飭。雖其言議篤厚,姑不欲歷指直斥,凡厥注擬,可知其不叶於大僚之意,而臣實昏愚,未能早自引退,尙此遲廻,隨事生疣,觸境見疑,以致終未免又煩箚劾,此亦莫非臣罪也。論其負犯,誅殛亦輕,官職去就,更無可論,而以殿下綜核之政,不惟不罪,尙靳鞶褫者,抑曷故焉?豈以包荒之德,特推藏疾之量,有不忍遽加斥退,容臣自處而然耶?臣之踪地,兩經是政,則必遞之義,不但通朝之所共知,抑亦聖明想必俯諒,而今此所遭,又是銓官之極罪,則殿下雖欲强加涵貸,臣雖冒昧苟蹲,廉義不可弁髦,王章不可倖逭,由限雖過,決無抗顔冒進之勢。近以春宮疹患,大小驚憂,而旣不敢趨參於起居之班,籌司之坐,連日出令,而亦皆移疾。祗自進伏闕下,恭俟重勘,卽以開政,天牌荐降,而臣於銓任,旣作永謝之人,則虞旌之招,死難祗承,違逋之誅,實無所逃。臣罪上添罪,情窮勢蹙,玆敢冒死,疾聲哀籲於天地父母之前。伏乞聖慈,曲垂諒察,亟削臣職,仍勘臣犯,以嚴銓法,以肅朝綱,千萬幸甚。答曰,省疏具悉。卿其勿辭行公。
上在昌德宮。停常參·經筵。
下直,淮陽府使邊聖佑。
權爀啓曰,大司憲未差,執義金光世,掌令李光湜·閔堣,持平趙擎呈辭,黃景源未肅拜,今日以監察茶時之意,敢啓。傳曰,知道。
藥房都提調臣金在魯,提調臣鄭錫五,右承旨臣李重庚啓曰,伏未審終夜雨濕,聖體若何?眩氣一向差間乎?王世子症候,伏聞昨夕入侍醫官之言,疹處已盡消減,肌膚微溫,餘熱往來,俱不大段云。夜來諸節更何如?而神氣漸益淸勝乎?臣等入侍,姑當待下敎矣。大王大妃殿氣候何如?臣等不勝區區憂慮,敢此問安。答曰,知道。慈殿氣候,差勝後一樣。予則一樣,而世子氣候,今已快愈,而只在調理,勿爲直宿,只日次問候宜矣。
大王大妃殿·中宮殿·賢嬪宮,藥房口傳問安。答曰,知道。
傳于李重庚曰,頃者下答之意,欲與世子同見矣。今日日勢陰濕,待之而終如此,後日當見之矣。
李命坤啓曰,檢閱李毅中,以其親病,陳疏徑出。原疏纔已捧入矣。所當直捧禁推傳旨,而此與無端徑出有異,推考警責,待敎趙載德,檢閱趙雲逵,竝則牌招以爲推移入直之地,何如。傳曰,允。
又啓曰,檢閱兪彥好,以其親病,陳疏徑出,原疏纔已捧入矣,所當直捧禁推傳旨,而此旨無端徑出,有異推考警責何如?傳曰,允。
李重庚啓曰,吏曹判書閔應洙疏批已下,參議尹汲亦有只推之命,一體牌招,何如?傳曰,允。
李命坤啓曰,吏曹判書閔應洙,參判元景夏牌不進推考傳旨及參議尹汲牌不進罷職傳旨,今方捧入,而開政命下之後,尙未擧行,事甚未安,參判陳疏入啓,判書更卽牌招開政,何如?傳曰,允。
以吏曹參議尹汲牌不進罷職傳旨,傳于李命坤曰,推考傳旨捧入。
李重庚,以禮曹言啓曰,今玆王世子紅疹之候,有非尋常疾患之比,而神明扶佑,遄臻平復,臣民慶祝之心,不可勝言。取考謄錄,則庚子三月東宮紅疹平復後,癸丑七月中宮殿水痘平復後,乙卯四月元子水痘平復後,俱行告廟頒敎陳賀之節矣,今亦依此,擇日擧行,何如?傳曰,依爲之。冠禮陳賀在邇,今番陳賀,諸道只封箋文,方物物膳置之,六曹物膳,依例擧行,當有慶科庭試,而來頭將有合慶,其時一體稟行,此稟前例,在於稱慶之後,而同是一也。一體下敎矣。
以禮曹草記,傳于權爀曰,卽爲擇日以入。
李命坤,以禮曹言啓曰,王世子紅疹平復,告廟頒敎陳賀事啓下矣。告廟吉日,令日官推擇,則今正月十五日爲吉云。依前例宗廟·永寧殿,同日曉頭,先行告祭後,午時頒敎,京外進箋陳賀,而大王大妃殿·中宮殿·世子宮,一體陳賀事,知委擧行,何如?傳曰,允。
傳于李命坤曰,藥房都提調以下,書啓。
李命坤以內醫院官員,以都提調·提調意啓曰,當此輪直問候之日,提調不可不備員,而副提調李益炡,昨日身病猝劇,陳疏出去,雖承調理之批,而有難等待其差歇。在前如此之時,輒有變通之例,李益炡本職,今姑遞改,仍卽出代牌招察任,何如?
以內醫院草記,副提調李益炡本職遞改事,傳于李命坤曰,置之。
李命坤啓曰,吏曹判書閔應洙再招不進推考傳旨,今方捧入,而開政命下,已至多日,尙不擧行,事甚未安,所當更請牌招,而一日三牌,有傷事體,何以爲之?敢稟。傳曰,待開門牌招開政。
權爀以兵曹言啓曰,今此宗廟擧動時,本曹兩驛騎馬四十匹內,病傷馬除,各差備應把之數,無以推移,依前例京畿驛馬,限十匹補把,以充不足之代事,本道監司處,分付,何如?傳曰,允。
又以兵曹言啓曰,御營廳敎鍊官·本曹堂上·軍官·禁軍遞兒窠,今方有闕,依節目以禁軍中取才居首者塡差之意,敢啓。傳曰,知道。
又以備邊司言啓曰,本司武郞廳李邦綏,奔走勤仕,又滿十五朔,依例陞敍或守令除授事,捧承傳施行,何如?傳曰,允。
又以備邊司言啓曰,近因年荒,災減數多,自賑廳給代,而該廳木錢無出處,當自本司,以京外錢布衙門儲積稍裕處,參量劃送,而卽今京外衙門,擧皆罄竭,實無措手區劃之路。兵曹布儲稍裕,而別無緊切需用,布一百同,依昨年例,移送賑廳事,分付,何如?傳曰,允。
又以備邊司言啓曰,會寧開市,旣已完畢,令承文院撰出回咨,別定禁軍,下送于義州府,使之傳給鳳凰城將處,以爲轉送北京之地,何如?傳曰,允。
京畿監司朴文秀疏曰,伏以東朝賀儀,實曠古盛典,而況復春邸疹候,不日平復,此一國臣民新年莫大之慶,實不勝欣忭頌祝之至。仍伏念臣罪可勝誅哉?臣於昨年秋筵席,與武將論兵事,迭奏相難之際,語多欠敬,甚損筵體,此臣罪可誅也。聖上於臣等,誨諭諄懇,若父詔子,丁寧有明日來汝之命,而臣之目前所遭,爲恥甚大,未免躬納命召而出,有若全昧臣分,不遵君命者然,此臣罪可誅也。有此一罪,固已當誅,況兩罪乎?乃者天怒赫然,欲斷以軍法,臣於此時,其死在頃刻矣。臣五內震盪,心魂飛越,伏俟嚴命於王獄之下,而闔族聚首,泣視遑遑,攢手祈天之際,何幸聖德如天,特貸臣一命,有若起死於九泉之下,其輕勘薄罰,實爲臣罔極之恩。退伏郊廬,頌德省愆,甘爲聖世之棄物。不意恩霈屢降,繼有畿藩按察之命,臣泣奉恩誥,以首頓地,不知所以爲心。當初速罪,罔非自作,實不當毫髮自阻,且今日視息,乃聖上再生之德,則臣尤當卽日趨朝,叩謝恩渥,死生惟命。臣義卽然,而竊伏念,朝廷自有事體,軍門亦有等級,事體尊然後上不夷,等級嚴然後下不犯,如或損尊嚴之體,則由此而國綱紊而師律亂矣。可不懼哉?雖以本兵長曰,渠於各營之將,猶曰損事體,況以各營將曰,渠於本兵之長,其爲壞等級如何哉?三軍聞此而解體,四方聞此而寒心曰,此實爲國家之深憂,有口皆然,有耳皆聽,臣何敢誣乎?顧尊事體嚴等級之責,自有大臣與臺臣在耳。此非臣私事,臣何必獨自憂歎?而抑臣竊有所中心痛慨者,臣平日不能自重,其自侮多矣。人之侮之,實無足怪。彼若於私室之下,雖呼臣以牛馬,此臣自取,何怒何恨?而惟我祖宗定官制而嚴文武之體者,蓋出於懲前慮後之深意,彼騎省郞,不過一曹之庶僚,路逢堂上武臣,則武臣卽回馬而避之,體統之嚴,於此可知,而緣臣劣庸,持身不嚴,使武將,一朝蹲沓於上前無餘地,痛矣。朝綱由臣墜地,此臣罪死有餘矣。況且本朝,筵體極其嚴重,雖大僚之於微官,不得爾汝於殿上者,天威咫尺,不敢不敬也。顧此本兵,國之重任,以殿下曰卿之地,而武將曰渠曰渠。設令武將,曰渠於朝堂,固當爲世變,況筵席體面,尤爲截嚴者乎?其曰渠者,誠無禮矣。受渠者,辱亦大矣。此不但爲臣之恥,實有辱於朝廷極矣。三百年本兵之任,無此曰渠之辱,而不幸於臣有之。使此後此任,留此辱於無窮,此後爲此任者,必將以臣爲口實。臣長爲本兵之罪人,臣之千萬愧欲死者,只爲此耳,更何言哉?臣與武將,登筵失儀,罪無彼此,而此外所失,固自不同。當其議罪之時,有一筵臣,議以秋曹相鬪律,而又聞一二重宰,是其議云。噫嘻,此何言也?夫相鬪者,閭巷惡漢,執髻批頰,互相敺辱之謂也。臣與武將雖無似,俱是宰臣,而乃反擬於秋曹之律耶?聞者皆掩口而代羞,其無識之議,固何足道?而槪因此而混然歸之於胥失,而無所分別,終至於罪名之不正,此臣之所以痛慨者也。臣自受辱以後,非惟搢紳賤之,雖輿儓下賤,街巷小兒,亦莫不手捓目笑曰,彼所謂渠兵判者耶?其所譏訕,乃至於此,臣雖欲忍恥冒膺,盡力國事,其可得乎?噫,今則臣一累人耳。雖三薰而三沐之,其垢冞甚,其臭冞彰,便一滓穢之物,身旣僇矣,名亦虧矣,將何顔而復入脩門,又何顔而復對朝士?亦無面可顯於君父之前,如此而終不沒齒自屛,復欲廁跡朝行,則狗彘將不食其餘,臣豈忍爲此哉?抑臣又有所冤悶者。臣事殿下已二十一載矣,其本末長短,實爲聖上之所俯悉,而臣之貌體樸率而短於修飾,心性愚戇而忽於愼默,忠欲無隱,口多妄發,行勉不苟,情或直遂,凡於筵對覆難之際,心有所慨,則氣益激焉。口語衝發,奏聲輒高,其狂率謬妄,觸威尊而損事面者,前後非一二。雖曲蒙聖度天大,終始涵容,而及其退而思之,未嘗不惶汗浹背,懍粟遍體矣。如臣顓蒙,每伏荷聖上愛臣,如父愛子,悶其愚騃,勉以學問,而臣實無狀,尙不着力於學問,終不變化其氣質。雖以當日事言之,武將之以非理加臣,曲實在彼,臣若一切無卞,退而據理引免,則奚特朝體不損?於臣處義,亦自穩重,而不意橫逆,忽撞於面前,果然業火猝起於胸下,徒知悖言之爲大駭,而不覺忿爭之爲甚褻。此臣罪固已罔赦,惟我聖上,特爲寬貸而誨責之,復命臣等之來待,而臣性本迷滯,且昧義分,膠守己見,敢違嚴命,卒陷於罔測之誅。今若勘臣以損筵體違君召之罪,則臣雖萬死,寧有所憾?而伊日聖敎至嚴,至擬以漢法不敬。夫不敬者,不敬其君而無嚴畏無忌憚之謂也。爲人臣子而得此罪名於君父,其何可一日偃息於覆載之間乎?臣自奉此敎以來,心膽如墜,神魂若浮,晝夜煩冤,直欲籲天而無從,鑽地而不得,此臣之所以冤悶者也。今臣之瀆冒嚴威,悉暴危悃者,實由於痛慨而非敢爲忿嫉也。亦由於冤悶而非敢爲分疏也。一則欲紀綱之不振而慮其後也,一則悼心事之莫白而暴其實也。區區寸赤,天日照臨,臣若拘於形跡之私,而不竭所蘊於吾君之前,則非臣平日之所自勉。臣敢冒死涕泣而畢陳之,自此以後,臣雖卽地瞑目,實無餘恨矣。至於所叨藩任,以臣情勢,冒承無路,只自日夕延頸,以俟鈇鉞之誅耳。玆因縣道,抱羞封章,瀝血陳懇,疾聲仰籲於蓋高之聽。伏乞聖慈,天地父母,曲諒臣至懇,亟遞臣藩職,仍命選部,刋臣姓名於仕籍,永勿檢擧,千萬幸甚。答曰,省疏具悉。事體飭勵,其何撕捱?卿其勿辭,速往欽哉。
吏曹參判元景夏疏曰,伏以天祐宗祊,春宮疹候,遄臻康復,臣民忭蹈,曷有其極?臣待罪銓地,今已十有三朔矣。跡危情隘,義在必遞,前後血籲,累浼天聽,區區私悃,不敢更煩,而長席方以大僚箚斥,陳章引入。臣旣同都政,且於注擬曰可曰否,無不與聞,苟曰有罪,臣與長席,不宜異同。古人有不同其進而同其退者,臣嘗奉敎君子,而粗識去就之義矣。今若幸其姓名,不入相箚,揚揚冒出,復玷政席,臣雖無狀,亦有愧心。夫同其事而避其罪,眞所謂不識羞恥之鄙夫,一世公議嚴于鈇鉞,寧被譴何,冒就無路,三違嚴召之命,臣分都虧,臣罪罔赦,惶恐震越,恭俟刑章。伏乞天地父母,曲賜矜察,亟削臣職,仍勘臣罪,以嚴邦憲,以安私分,臣不勝萬幸。答曰,省疏具悉。卿其勿辭,察職。
檢閱李毅中疏曰,伏以臣於直中,卽接家信,臣母宿病,挾感重發,種種症形,極其危篤。自聞此報,精爽飛越,計急歸視,不暇他顧,投進短章,徑出禁門。伏乞天地父母,俯賜諒察,削臣所帶之職,以便救護,治臣擅離之罪,以肅朝綱,千萬幸甚。答曰,省疏具悉。爾其勿辭,護焉。
檢閱兪彦好疏曰,伏以臣家有偏母,素抱奇疾,居恒懍懍度日矣。自日昨重患寒感,本病痰火之症,乘此重發,胸膈痞塞,水飮不下,頭疼如瘁,頃刻難耐,宛轉床席,氣息綿綴。臣以單孑之身,久鎖禁直,不得省護,家信踵至,促臣歸覲,臣聞來,方寸煎灼,不能按住,急控短章,徑出禁門。伏乞聖慈,諒臣危迫之懇,亟削臣職,俾便救護。仍治臣擅離之罪,以嚴邦憲,不勝萬幸。答曰,省疏具悉。爾其勿辭,護焉。
上在昌德宮。停常參·經筵。
下直,伊川府使趙儆,栗峯察訪羅㶷。
夜三更,月暈右珥。
權爀以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
李命坤啓曰,吏曹參判元景夏疏批已下,參議尹汲旣有只推之命,竝卽牌招,何如?傳曰,允。
又啓曰,吏曹判書閔應洙,參判元景夏牌不進推考傳旨及參議尹汲牌不進罷職傳旨,今方捧入,而開政命下,已至多日,尙不擧行,事體極爲未安,吏曹判書·參判,竝更卽牌招開政,何如?傳曰,允。
鄭必寧啓曰,明日太廟擧動時,大駕入齋室後,大王大妃殿問安,何承旨進去乎?敢稟。傳曰,左承旨進去。
傳于鄭必寧曰,都承旨前望單子入之。
李命坤啓曰,新除授都承旨鄭彦燮,曾以守令薦主,時在罷職中,何以爲之?敢稟。傳曰,都承旨前望單子入之。
以李壽沆爲都承旨。
備忘記,傳于李命坤曰,世子紅疹時,都提調領議政金在魯,內廏〈馬〉一匹鞍具面給,豹皮一令賜給。提調判書鄭錫五,副提調都承旨李益炡竝加資。注書趙漢彬,記事官兪彦好竝陞六,醫官尹興大加資,兒馬一匹。差備待令醫官金應三·玄起鵬·玄再鼎,龍仁縣令許信,安山郡守金壽煃,掌務官方泰輿·鄭東羽竝加資。醫官李燁熟馬一匹面給。鄭行謹·金必衍·鄭爾柱·金履亨各半熟馬一匹。秦後觀·金東標·金東桓·辛世翊·權焌·尹重莘·康天衢·崔德齡·吳志哲·鄭文恒·姜渭聘·金世選·李道吉各兒馬一匹。皮世獜·李箕齡·權燧·李廷德·金重泰·愼懋·徐文圭·金鼎新各上弦弓一張賜給。藥色書員金天壽·崔尙恒竝書題除授。掌務書員金振海·李時輝,差備待令書員申泰蕃·申碩果竝限三年免役。其餘下人等,令該曹米布分等題給。
備忘記,傳于李命坤曰,世子紅疹時,侍講院兼輔德洪昌漢等各兒馬一匹。翊衛司翊衛李匡會等各上弦弓一張賜給。下人等,令該曹米布題給。
備忘記,傳于李命坤曰,世子紅疹時,承傳色內官徐景達,承言色內官朴弼章·鄭商佑竝加資。長番內官高鳳獻·洪夏采·明柱國·吳允恒·車德裕各熟馬一匹。薛里內官徐行進等,司謁全泗昌,司鑰趙泰藺·李東蕃各兒馬一匹。別監飯監以下下人,令該曹米布分等題給。
李命坤啓曰,明日太廟擧動時,侍臣不可不備員,而兩司無進參之員。除在外·受由外,呈告未肅拜人員,竝待開門牌招,何如?傳曰,允。
以公洪監司狀啓,永同等邑居私婢順德等燒死事,傳于鄭必寧曰,燒死人等,令本道恤典擧行。
都承旨李益炡疏曰,伏以東宮疹候,遄臻平復,獻賀之禮,今已涓吉,慶關宗祊,歡均跛躄。臣適職忝保護,密邇承候,區區賤心,一倍欣忭,而不幸狗馬之疾,猝劇於竝直纔罷之日,陳章請急,擔曳歸家,恩批鄭重,諭以調理,而顧臣素患,非比一時偶感,積勞所祟,痰癖作孽,每一觸冷,動經多日。卽今諸症,一向無減,貼身床席,宛轉叫苦,水飮全廢,藥餌罔效,昏倒涔涔,殆不省事,束帶趨朝,不可以旬日爲期。藥院草記,旣請變通,而置之之敎,遽下於歷日顒俟之餘,臣誠驚惶罔措,莫省所處。臣方疾病難强,不能轉動,兩日問候之班,連以代房替行,而況今太廟展謁,只隔一宵,以此病情,實無陪扈之望。病裏惶悶,益增罪戾,苟使臣有一分自力之勢,則顧何敢荐煩疏籲,自犯瀆擾之科乎?其勢誠有所不得已者。伏願聖慈,特加矜諒,遞臣職名,俾得調治,以便公私,千萬幸甚。答曰,省疏具悉。所陳者許副焉。
領議政金在魯箚曰,伏以節候未及立春,而沈淫之雨,連兩日晝夜不止,湫狹路巷,幾於不通,今日亦無開霽之意。竊聞自太廟大門,至內外庭,泥濘孔酷,雖方多發坊民,急急修治,而末由完役云。百官之塗足於出入之際,沾體於拜跪之時,勢所不免,朝儀之不成,已極未安,而此則姑不暇言,時氣之乖常如此,而此時聖躬,觸冒陰濕,動駕行禮,必不無傷損之慮,大有違於孔聖愼疾之道,群下之意,皆望日子之差退,臣忝在保護之任,敢陳憂慮之忱。伏乞深加思量,卽命改擇日擧行,千萬幸甚。答曰,省疏具悉卿懇。元春謁禮,豈可緩也?頃已下敎,惟待翌朝矣,仍傳曰,遣史官傳諭。
掌令閔堣疏曰,伏以上天垂騭,東宮邸下紅疹之候,不日旋復,此誠國家莫大之慶,臣民欣忭,曷有其極?仍伏念,臣猥以無似,獲叨臺職,揣量才分,有難冒進,而且臣老母,宿疾添劇,斷無離捨供仕之望。日昨辭疏,仰陳私懇,幸蒙數日之恩暇,得伸救護之至情,而適當親賀東朝之盛擧,不敢以由限之未過,自阻於呼嵩之列,出肅恩命,因參賀班,粗效區區蹈舞之誠,而因緣倖會,冒據職次,非臣始計之所出,連尋辭單,見格喉司,徊徨悶蹙,不知所措。臣旣不以言責自居,而且於一切世事,便是聾瞽,則宜不敢開口論事,以招人之譏議,而若其愛君之誠,根於秉彝,有不能自已者,玆當新元,益激愚衷,不揆所見之膚淺,其言之拙訥,略效芹曝之獻,惟聖明恕其愚而少垂察焉。噫,今日三陽開泰,萬品惟新,政王者體元行政,履端出治之會也。伏況我殿下聖算,已當聖人知命之年,臣民之祈仰,於是乎彌切,而殿下之所以惕然奮勵,圖新庶政者,亦不在於斯時乎?夫人君之勤怠,係國家之興替,而始勤終怠之患,多在於春秋晼晩之後。撫盈成之業者,狃於治安,而驕佚而敗之,履衰屯之會者,憚於動作,而偸惰而失之,此莫非志氣漸衰,不能自强而然也。自古聖君哲辟,莫不以是爲戒,奮發淬勵,而治功之成立,德業之進修,不在於中身,則必在於暮年,考之前史,班班可見,若是者不以晩暮,而益勵其志氣故也。蓋志氣者,人之所以存主於中,以御于外者也。吾之志氣,卓然淸明,則曷嘗以血氣之盛衰,而有所遷化哉?惟我殿下,聰明冠古,睿智出天,卽位以來,二十年于玆,其於治國之體,蓋嘗練達矣。進學之功,亦已篤至矣,而漢唐中主,聖上之所恥也。堯·舜吾君,群下之所冀也。試以今日之治,視諸卽位之初,其始終之效,果何如也?臣竊瞯殿下卽祚之初,慨然有奮發振刷之意,形諸絲綸,勉飭臣僚者,不啻丁寧懇惻,衰微之象,若可以振起,渝弊之俗,有足以丕變,而迄至今日,君臣上下,因循姑息,雍容暇豫,有若治敎旣成,垂拱無爲,未嘗有一政一事,眞能動衆聽而改舊觀。臣未知今日之治,已躋乎熙洽,殿下之學,已臻於高明,而朝廷之上,偏黨克祛,蔀屋之下,愁怨無聞耶?殿下之所深斥者文具,而政令施措之間,其果純乎務實乎?殿下之所嘗急者人才,而用捨進退之際,其能一於大公乎?以此數者觀之,殿下之政治規模,比之初年,所進者咫,而所退者尺矣。終始之靡一,志氣之漸衰如此,而何望乎振委靡而策婾弊哉?臣聞天道十年,周而變,歲行六十,終而窮矣。於其變也而必有通焉,於其窮也而必有復焉。此理數之自然,人事之當然也。今殿下卽位,已當二十年再周之數,今年甲子,又値六十歲一終之運,此氣機回斡,否泰相承之時也。今其機會,已不可蹉過,而聖算又在晼晩之日,成立治功,進修德業,宜及此時,奈何施施泄泄,罔念難得易失之戒耶?顧今災異頻警,飢疫連歲,八路死亡,千里赫然,今日國家,有何設施講究,上以答天譴,下以紓民困也?此恐非一時牽補之術所可救也。必有大警動大振作,焜煌乎一世之耳目,然後今日國事,庶可爲也。若謂天運不容人力,則其將屈而不伸,往而不復,天下之理,豈有是哉?今日世道雖下,時勢雖異,而操命之權,在於殿下,其斡旋挽回之道,惟在一念轉移之間。惟願殿下,刻意勵志,毋或沮撓退縮,臨事焉則發之以剛大不餒之氣,講學焉則操之以悠久不息之誠,憂勤之念,無時或間,作新之效,自今伊始,則其於善始圖終履端體元之道,庶乎幾矣。唐臣魏徵之言曰,願陛下如貞觀初,臣亦以是獻焉。今臣所言,雖是老生常談,而其願忠之意,不後於人。倘殿下不以人廢言,非但臣之受賜也多,將於聖德,不無螢爝之助矣。伏願殿下,懋哉,懋哉,臣無任。答曰,省疏具悉。其勉者宜勉矣。
正言趙明健疏曰,伏以神明默佑,東宮疹候,遄臻平復,臣民慶幸,曷有其極?臣本常調一蔭吏也,意外科名,適足爲私心憂懼之端,而無何而有騎省之除,又無何而有薇垣之命。臣是何人?荐蒙恩數,至此之極,驚惶感激,誠莫知措躬之所。臣本庸愚蹇劣,出人下遠甚,凡於官職,無一可堪,而至於臺閣,是又何等緊重之任也。上而匡救至尊之闕失,下而糾正百僚之愆謬,受人主耳目之寄,任一世是非之責,其必見識通透,心志正直,言議激烈,風力强勁者而後,方可以勝其任而盡其責也。今臣識粗而見昏,論卑而氣懦,其於所謂通透激烈强勁者,蓋不啻不近。若其立心之正直,固是平日之所勉勵,而合下見識,旣未通透,則其於正直,亦未可以遽議。夫如是,將何以作諫官乎哉?朝家官材之法,惟在於度人而授任,人臣事君之義,亦須量才而居職,如臣伎倆,左右較絜,決非臺閣之器,則今者誤恩,其不幾於僬僥之匀石,猿狙之衣冠乎?在文學博達之儒,氣節卓偉之士,初當言地,亦莫不逡巡退讓,駑下如臣,尤豈敢率爾出脚,以招負乘之譏哉?反復思惟,莫如卽速冀免。向陳微懇,見阻喉司,違召待勘,罰止問備。聖恩雖益隆渥,臣心祗增悚蹙,且臣素患痰癖之症,添劇於日前風冷,胸膈痞悶,飮啖全廢,寒熱迭攻,筋力澌憊,委頓床笫,實無束帶供職之望。玆敢更瀝肝血,仰瀆宸嚴。伏乞聖明,俯賜鑑燭,亟命遞臣職名,仍令治臣辜犯,以安賤分,以振頹綱,千萬幸甚。臣固不敢以言官自居,而竊有一二區區之見,敢此附陳,惟聖明裁察焉。北路荐饑之餘,加以癘疫日熾,死亡相續,此時按察之官,固宜深究遠慮,多方區劃,以爲救恤安保之圖,而咸鏡監司尹容,昨年賑政,已極粗疎,厚招譏謗,及今憂慮溢目之日,袖手安坐,別無設施,政委寵稗,事多乖錯,北關之事,將至莫可收拾。南歸之人,無不以此爲言,臣謂尹容亟宜遞改也。近來世道漸就汙下,官方轉益紊亂,有識之憂歎,可勝言哉?雖以前參議金遇喆事言之,其屢典州邑也,專行譎詐罔民之政,了無表顯可紀之績,而其麤鄙貪汚之狀,人人之唾罵久矣。特其相機趨勢,阿附諂媚,厚苞重苴,善事固結,濫得無實之稱,便作可用之人,故前後銓官,往往不察,其所通擬,罔非濫竽。此等之人,不可不懲一勵百,臣謂金遇喆宜削去仕版也。閫帥之職,責任甚重,而近日之所擧擬,多有不愜於輿論者。且如通津府使李義豐之向來北關所遭,固出不意,而身爲武帥,見剚於兒女之手,幾不得保其軀命。若使義豐,少有膽略,則雖在倉卒之境,豈無制防之術?而慌㤼逃避,孱劣莫甚,取笑戎垣,至今未已。如此武臣,斷不宜更畀制閫之任,以貽朝廷之羞,而頃年海閫之差遣,已違物情,今番統制之首擬,尤涉不稱,臣謂李義豐宜勿更擬於閫帥之望也。臣無任云云。答曰,省疏具悉。尹容以淸白之子,恪勤其職,乃父之風,飢民拯濟,雖御史之勤奉,亦道臣之力,今者之斥,其涉過矣。金遇喆勤於吏治,旣知其斥,亦不過乎?斥李義豐,頃者斥者旣涉過矣,何循此乎?登科親策,釋褐登筵,宜倍公心,偕歲滌新。爾其勿辭,察職。
持平黃景源疏曰,伏以臣伏奉明旨,授臣司憲府持平者,聖恩優渥,非臣駑下所能仰稱。況臣頃者伏見李善泰所上之疏,以臣待罪史館時,固爭新制,至謂臣要譽私黨,背馳國論。誠如斯言,臣雖伏鈇鉞之誅,尙有餘罪。伏念臣本以孤賤,實無藝能,謬蒙殿下選拔,備位史官,方館制更新之日,親承聖問,妄引古事以爲對,退又具疏,論館閣會圈之法,遂被譴罷,而館閣會圈之法,尋亦追寢。又未幾復除史職,下敎趣召。臣由是惶恐感激,卽日承命,自惟迷弱,初不能具論成法,以仰副詢訪之意,終不得固守私義,以少全廉恥之節,官謗所歸,無以自免,而善泰急於構臣,不知臣之未嘗强爭,而反以强爭爲臣之罪,良可笑也。豈以臣始獲微譴,上煩嚴旨而牽合之,以實其讒耶?將假臣罪,而嫁禍搢紳,竝陷臣於不測之誅耶?嗚呼,其亦巧且險矣。今殿下察臣無罪,而旣擢於郞署,又寄以言責,臣雖欲仰遵恩旨,勉就周行,安敢以釁咎之身,冒鋒鏑躡陷穽,重得罪於當世也?自古人臣之進言者,非以要譽也,而苟有進言之實,則雖被進言之譽,亦烏得而避之哉?然而執進言之跡而斥之曰,彼要譽也。是朝廷終無爭臣也。凡臣之往時所論者,不過爭之耳。幸而無近名之言,又幸而無慢命之事。雖謂之要譽背公,固不待臣之自明,而殿下已洞照之矣。然臺閣論議之道,一世人之所側目也。使臣言一出於口,則不悅者造誣宣讒,又將無不至也。雖殿下憐臣孤立,而欲臣免於風波,其可得耶?此臣所以彷徨顧畏,而不敢輕進也。臣竊觀近年以來,言路之閉塞久矣。臺諫論事之臣,一忤上旨,輒罹危法,或廢黜焉,或流竄焉,往往經年而不赦,是以今之諸臣,視入言路,如入死地,除命臨門,惴惴焉惟恐不得卽免也。雖數行辭免文字,疑畏累閱,諱忌百端,尙慮有被人指摘者,又焉能開口出氣,劾一人論一事,以稱朝廷責任之指耶?今殿下特命有司,凡侍從言事之臣,皆還告身,甚盛德也。然臣猶恐言路之未開者,上無悅諫之誠,而下有畏罪之心故也。願殿下禮遇臺閣,洞開言路,敦敢諫之賞,明不匡之刑,如臣之愞庸不肖,叨冒言路者,早賜斥罷,以章其罪,使淸朝言事之臣,感發於名論之際,躍踊於諫諍之會,凡有可言,靡不畢陳。風采所及,官無遺邪,國家幸甚。臣無任云云。答曰,省疏具悉。頃者給牒,旣施寬典,何頻乎陞六初職?以護爲先,隨時礪心。爾其勿辭,察職。
副應敎李天輔疏曰,伏以三陽載回,百祥咸集,曠世之盛禮,旣擧於東朝,王世子疹候,旋臻勿藥之慶,率土臣民,歡忭曷極?念臣踪地危蹙,不得自比於恒人,職兼宮僚,不敢偃息在家,出肅本職,仍參侯班,而仍因蹲冒,則斷無是理。臣之自劃於三司言議之地者,其情誠苦,其勢誠窮,伏惟天日在上,照燭其衷曲矣。今玆冒出,不過爲一時承候之計,而黽勉隨衆,出入班行,顔忸怩而心悸恐,有時汗出沾背。臣旣不能高飛遠走,便訣明時,而向來一二職,旣皆承膺,則夷險燥濕,皆臣職分,而至若言議之職,則雖萬被誅戮,有死而已。卽當太廟動駕隔宵,而末由趨參於侍從之列,臣罪至此,尤合重勘。伏乞聖明,亟削臣職,仍治臣罪,以靖私義,誠大願也。仍竊伏念,孔子爲學次第,自十五而志於學,至七十從心所欲不踰矩,而聖人之能事畢矣。今年我殿下寶算,適當五十,孔子知天命之年也。伏想殿下,惕然興感者,必倍前日,而群下之喁望於殿下者,尤有切焉。噫,天之付畀我殿下,期待我殿下者,可謂重且大矣。聰明睿智,聖人之所以爲聖人,而殿下有之。孝友慈仁,聖人之所以爲聖人,而殿下有之。聖學高明,群聖賢之書,無不講究,學問者,又聖人之爲聖人,而殿下有之。率是以往,其庶幾理無不窮,性無不盡,不負天之所命,而與夫子之聖,同一揆矣。雖然,以孔子之大聖,尙曰六十如此,七十如此者,皆是五十以後事也。我殿下爲學之工,求治之心,果不與歲年俱邁,而其進方未艾乎?抑或有倦勤之念乎?近年以來,聖候違和時多,酬酢庶務,引接臣隣,竊恐有妨於靜攝,而周書無逸,非但古聖王爲治之本而已,却疾之方,引壽之術,皆在是焉。殿下盍思其自勉也哉。顧今憂在朝著,而殿下猶未盡正之,憂在民生,而殿下猶未盡安之,罔非殿下一身之憂,而況我王世子三加之禮,吉日已涓?宗社無疆之休,莫大於是,凡其轉導之責,訓迪之道,惟在殿下以身爲敎,而殿下苟示一事一念之倦勤,則又非所以爲貽燕之謨也。伏願殿下,毋自滿焉,毋自沮焉,聖而益聖,聖算愈高,而聖德愈進焉。答曰,省疏具悉。其勉者宜勉矣。爾其勿辭,察職。
上在昌德宮。停常參·經筵。
權爀啓曰,備邊司郞廳,以大臣意來言,今日賓廳坐起日次,而擧動相値,不得來會云矣,敢啓。傳曰,知道。
又啓曰,內乘來言捲簾,取稟。傳曰,捲三面。
又啓曰,內乘來言輦輿·雨具,取稟。傳曰,知道。
又啓曰,宣傳官來言蛟龍旗雨具,取稟。傳曰,知道。
藥房都提調臣金在魯,提調臣鄭錫五,同副承旨臣李命坤啓曰,伏未審連日陰濕,聖體若何?眩氣一向差間乎?前入湯劑,已盡於昨日,繼進當否,當爲議定。臣等兼有稟達事,卽率諸御醫入診宜矣。大王大妃殿氣候何如?王世子氣候幾盡復常,而微熱之氣,亦已快減乎?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則一樣湯劑加劑五貼以入,待下敎入侍,而世子氣候一樣矣。
大王大妃殿·中宮殿·賢嬪宮,藥房口傳問安。答曰,知道。
大駕入太廟齋室後,政院·玉堂·藥房口傳問安。答曰,知道。
大王大妃殿,遣承旨問安。答曰,知道。
王世子遣,遣宮官問安。答曰,知道。
大駕展謁後,政院·玉堂·藥房,口傳問安。答曰,知道。
大駕還宮後,政院·玉堂·藥房,口傳問安。答曰,知道。
備忘記,傳于李重庚曰,世子紅疹時,司謁全泗昌別座除授,別監姜得海·張世遇,世子宮別監康福喜·張益柱,書題司鑰中除授。
李壽沆啓曰,今日太廟擧動時,漢城府當爲導駕,而判尹·左尹未差,右尹李周鎭身病甚重,陳疏入啓。判尹·左尹有闕之代,令該曹口傳差出,仍卽牌招,何如?傳曰,允。
以趙觀彬爲判尹,鄭壽松爲左尹。
傳于權爀曰,百官軍兵雨具。
以慶尙監司狀啓,巨濟等官居良人金時中等渰死·燒死事,傳于鄭必寧曰,渰死燒死人等,令本道恤典擧行。
右尹李周鎭疏曰,伏以東宮疹候,遄臻平復,慶溢宗祊,曷勝欣忭之忱?第臣狗馬賤疾,經歲危篤,大腫鍼破之後,腰腹以下,便作未冷之屍。瘡口闊大,完合無期,眞元之澌陷,更無餘地。嘔噦大作,糜飮專却,煩燥特甚,終夜不得交睫,氣息綿綴,精神昏瞀,對人不能辨,發語不能成,腫熱益肆,虛火更熾,種種醜穢之狀,有不敢悉溷天聽,而危兆敗症,頃刻疊生,已至於藥餌罔效,醫工却走,委棄床簀,奄奄垂盡之境。念臣所帶本兼,俱係緊重,而瘝曠職務,旣至累朔,大小公會,亦未趨參,惶隕踧踖,夙宵靡定。今以太廟展謁,動駕在卽,臣職在導駕,況且僚員不備,如有一分可强之勢,豈不趨造之不暇乎?顧此危澟之狀,萬無蠢動之路,分義都虧,郵罰難逭,病裏震越,益無所措。玆敢倩構短章,疾聲哀籲。伏乞聖慈,俯賜矜察,亟加重勘,仍卽變通,俾無公私狼狽,不勝萬幸。答曰,省疏具悉。卿其勿辭,調理察任。
癸亥正月初十日巳時,上幸太廟,展謁擧動入侍時,行都承旨李壽沆,左承旨鄭必寧,右承旨李重庚,左副承旨權爀,右副承旨鄭翬良,同副承旨李命坤,記事官趙漢彬,假注書兪漢蕭,記事官趙明鼎·趙雲逵進伏訖。上以翼善冠·衮龍袍·御玉轎,由仁和門出,下敎于左副承旨權爀曰,百官軍兵雨具乎?爀曰,俄已分付矣。上出仁政門外,下輿乘輦,至太廟門外,下輦乘輿,入齋室。少頃,上改具冕服,自齋室西夾門出,入太廟,於板位上,行四拜禮畢。以次奉審十二室畢後,仍詣永寧殿,行四拜禮畢。先詣中央四室奉審,次詣西夾四室奉審,次詣東夾四室奉審畢後,上還出。藥房都提調金在魯,提調鄭錫五,副提調李壽沆進伏。在魯曰,泥路如此,不必如是,請以玉轎行次,恐爲得宜矣。上曰,依爲之。仍乘玉轎入齋室。未時上出齋室,以玉轎至太廟門外,乘輦還宮。上至仁政殿殿上,下敎于權爀曰,軍兵沾濕,卽爲解嚴事,分付。又下敎于右承旨李重庚曰,欲觀氣候而爲之,經筵依例,取稟,可也。上曰,仁和門入。諸臣以次退出。
上在昌德宮。停常參,只晝講。
下直,三水府使吳,文城僉使孫壽聃,法聖僉使朴世梓。
李壽沆啓曰,明日常參·經筵,取稟。傳曰,停。
鄭翬良啓曰,大司憲未差,執義金光世呈辭入啓,掌令李光湜·閔堣呈辭。持平趙擎服制,黃景源牌不進傳旨未下。今日以監察茶時之意,敢啓。傳曰,知道。
權爀以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
李壽沆啓曰,注書李敏坤,自鄕上來云,牌招察任,何如?傳曰,允。
又啓曰,檢閱兪彦好·李毅中,由限已過,竝卽牌招,何如?傳曰,允。
傳于李壽沆曰,今日晝講爲之。
傳于權爀曰,大臣,査正廳堂上及備局堂上中,有稟定事,人員同爲入侍。
權爀以兵曹言啓曰,今正月十一日,武臣賓廳武經七書講書日次,而講員落點單子,時未啓下,晝講命下,而大臣且來會賓廳,故不得爲之之意,敢啓。傳曰,知道。
李壽沆以內醫院官員,以都提調·提調意啓曰,內醫鄭東羽,術業頗精,曉解藥理,今陞堂上,仍屬御醫,察任,何如?傳曰,允。
右承旨李重庚疏曰,伏以司饔提擧之任,卽長僚之例兼也,適因親嫌,以臣兼帶矣。今則長席新出,臣不容一日仍帶,乞蒙照例許遞,以存舊規,不勝萬幸。答曰,省疏具悉。爾其勿辭焉。
領議政金在魯箚曰,伏以臣昨伏見藥院賞格下者,以臣忝居都提調,有內廏馬鞍具面給,豹皮一令賜給之命。臣不勝驚惶愧悚之至。今番王世子疹患,自初平順,不日瘳安,此實祖宗之所保佑,神祇之所眷騭,臣等何力之有焉?雖以職分內微勞言之,其間不過若干日子,視諸前例,實無可記,而顧乃以此,而蒙被厚賞,不亦虛乎?伏況天廏上駟,事體至重,本非可以輕錫臣僚,臣於頃年,比陳此義,而不意今日,又叨誤恩,僭猥褻越,無此爲甚,決不敢冒受。至於皐比之加賜,尤屬太過。臣誠反復循省,有何彷彿可堪?而自安於二者之得兼,聖主嚬笑之愛,亦恐斷不如是。藉曰成命已下,難於全寢,切宜就其最濫且疊者,而有所改正,玆不得不疾聲懇籲。伏乞俯諒臣所辭之匪出例讓,亟許回收,免致四方之譏議焉云云。答曰,省箚具悉卿懇。今者賞典,其循舊例,比諸庚子,亦爲參酌,卿須安心勿辭焉。仍傳曰,遣史官傳諭。
禮曹判書鄭錫五疏曰,伏以天佑宗祊,東宮疹候,不日平復,匝域含生之類,莫不欣聳蹈舞,以祝億萬年無疆之休。而臣猥以無似,適叨保護之地,獲覩莫大之慶,忭悅之私,有倍他人。不意記勞之典,忽及罔功之賤臣,驚惶震惕,不知所以措躬也。噫,臣偶當重任,全昧醫理,對症投劑,無容意見,而備員具位,只知焦遑,藉使眞有功勞,不過臣子職分,況其本無可紀可賞者乎?此臣所以變喜而愧,以榮而懼,徘徨悶蹙,歷累日而靡定也。仍伏念,臣凡百無所肖似,徒藉世蔭,濫蒙洪造,節次推排,遂至隆品。凡物之理,無滿不溢,無盛不衰,天道尙然,而況人事乎?而況小器與渺福者乎?此其災至而厄來,可翹足而待也。伏惟聖上之於微臣,若慈父之於子也。愛之欲生,豈非覆幬慈育之本意?而年除歲遷,月晉日升,不計弱脊之難勝,疾行之必躓,是適足以促臣之災,而蓋其疾也。又豈聖上之愛臣欲生者哉?伏乞聖慈,俯諒懇款之情,特收濫猥之賞,俾安微分,俾重恩典,不勝幸甚。答曰,省疏具悉。旣諭都提擧之批,卿其勿辭焉。
癸亥正月十一日午時,上御熙政堂。晝講入侍。大臣,査正廳堂上·備局堂上追後入侍時,特進官金聖應,同知事尹得和,參贊官李命坤,侍讀官李成中,檢討官尹光毅,假注書兪漢蕭,記事官趙載德·趙雲逵,宗臣密林君炓,武臣僉知中樞府事趙東恒,領議政金在魯,左議政宋寅明,右議政趙顯命,兵曹判書徐宗玉,開城留守申晩進伏訖。上讀心經前受音,自問己所不欲勿施於人,止消磨了這病。侍讀官李成中讀自中庸天命之性,止愼獨最有深味。上讀新受音訖。成中曰,此章卽中庸首章,蓋堯·舜·禹相傳之心法,自孔子傳于子思,中庸一書,實爲聖學之宗旨,而此章又是一書之綱領也。其下附註朱子所謂道之本原出於天者,卽天命之性,實體備於己者。卽率性之道,而存養者,戒愼恐懼之事也。省察者,愼獨之事也,聖神功化者,中和位育之事也。工夫次第,盡在於此,而雖以學者言之,其極工在於中和位育,況帝王之學,以天地萬物,爲己任分內事,則其可不勉乎?今我聖上,當此一年之首,適講此章,事若不偶,伏願體認感發,必以中和位育自期則好矣。上曰,所達好矣,當留意。檢討官尹光毅曰,此章中戒愼恐懼四字,尤爲要旨。聖上若於燕閒幽獨之中,用此工,而事事物物,無不恐懼戒愼,則天地位育之工,豈有極乎?同知事尹得和曰,聖算方洽滿五旬,今當首春,講中庸首章,此正知天命之時也。各別體念,是所望也。成中曰,此章大旨,俄已陳達,而若其工夫之最要,則專在愼獨二字。蓋著見明顯之處,凡人亦能謹愼,而幽暗細微之際,最易放過,故學者必加意於此。此下程朱說及鄒氏說,備論此事矣。況人君深居九重,燕閒得肆之地,非外人所可知,則尤豈可忽哉?伏願深加留意。上曰,然矣。得和曰,萌於心之爲法,此言尤好矣。光毅曰,不萌之初,操存此心,則豈不好乎?成中曰,附註程子說,引楊震四知事。震之四知,亦有省察之工,而司馬光之平生事,無不可對人言者,尤爲粹然無瑕。此蓋平日用工於誠字,眞積篤實,能如此矣。上曰,所達然矣。但司馬光旣有誠字之工,則何以曺魏爲正統耶?此未可知也成中曰,知行兩進,乃是學問工夫,而學者,或有知便勝者,或有行便勝者,如司馬光,操存篤實,而知見或有不逮,故集群儒之大成,無如朱子,而綱目能得春秋之義矣。仍掩卷。上曰,注書出去。大臣·備局堂上,使之入侍。臣漢蕭承命,與之偕入。領議政金在魯曰,日氣陰濕,昨日擧動行禮,聖體若何?上曰,一樣矣。在魯曰,眩氣其間更無加劇之事乎。上曰,猶有往來之氣,而年紀漸衰,故氣愈不足矣。在魯曰,大王大妃殿氣候何如?上曰,一樣安寧矣。在魯曰,王世子氣候,今日聞入診醫官之言,今則餘症已盡快復,一向安寧云。欣幸之忱,曷可勝言?左議政宋寅明曰,皇天祖宗默佑,王世子疹候,遄臻康復,非久又將擧三加之禮,臣民慶幸之心,何可勝喩?頃者元朝已爲陳達,而今當新年,殿下加意振勵,仰答皇天祖宗之眷佑,以爲休命無疆之地,是臣等區區之望也。上曰,勤學卽傳來之家法也。昨日勞動,而猶且忘憊開講,然高聲讀書,則氣力甚憊,有若踰嶺者然。以此氣力,而能當休命乎?在魯曰,近日章奏間,多以勉勵振刷等語爲請,必勿以春秋晼晩而少懈,益思奮發之道則幸矣。昨冬以來,日氣極寒,如此之時,勢將不得開筵,而外面觀之,比前少懈矣。元朝陳賀後,欲一登對,適値東宮疹患直宿,無暇入侍矣。今日使之入侍,故不顧身病入來,而諸臣亦不得濟濟入來。後日日次,又與陳賀相値,以此登對,自然疎闊矣。上曰,新年後,尙未見卿等,且見上番儒臣所進春帖字,有經筵將開之語,予以爲,此儒臣新年欲見予矣。心甚興感。昨經動駕,今日當休息,而特命開講,仍召卿等矣。寅明曰,昨年畿農,未免凶歉,而新監司尙未赴任。雖以北關言之,無句管堂上,而所恃者惟監司。監司又有所遭,北道則有若無主人之所,民憂可謂急急,而所重者存焉。當姑徐陳達矣。在魯曰,今日入侍,係是新年後初次,備局堂上,當濟濟入來,而或有公故,或有病故,來會者甚少,致勤下敎,事極未安。除公故應頉外,無故不參人員,竝從重推考,何如?上曰,事極寒心,依爲之。出擧條在魯曰,元朝入侍時,以內外宴設行事發端,而百僚在庭,且日勢已晩,不得畢其說而退。然自上累下撝謙之敎,且其中一二下敎,臣等深以爲慨。然而法座異於便殿,臣等未盡所懷。今日始入侍,而其日所達事,非無前例。內外宴設行,旣有祖宗朝舊例,則今年上壽,恰滿五旬,且上奉東朝,此是新年之大慶。新年之初,又有東宮疹患平復之慶,此豈非莫大之慶乎?雖以殿下孝思言之,仰伸於東朝,以東宮之孝思,仰伸於殿下,亦豈非稀有之盛擧乎?臣等非欲爲豫大之意,實是群下之常情,亟下允從之敎,是所望也。寅明曰,此事非無前例,已有庚寅年已行之例。臣等區區之望,殿下每事,必如先朝故事,聖壽至於六旬,則又當入於靈壽閣,豈不可貴乎?上曰,入於靈壽閣則予所素願也。右議政趙顯命曰,以殿下望於東朝之心,臣等望於殿下也。特進官金聖應曰,大臣以先朝已行之例陳達,內外宴設行,旣非張大之擧,則臣未知其過爲撝謙也。兵曹判書徐宗玉曰,帝王家異於私家,雖以古史言之,豈有如此稀有之擧乎?臣民之望,似難負矣。肅廟非不撝謙,而群情有難終負,末梢不得已允從。肅廟所許之事,殿下將何以不許也?卽賜允從,是所望也。得和曰,大臣旣以已行之例陳請,此不必撝謙之事,亟從大臣之請。開城留守申晩曰,先朝旣有前例,殿下繼而行之,則尤豈不有光乎?亟從大臣之請。上曰,諸臣皆不知予之精神筋力澌敗無餘地,而翰注必聽予呻吟之聲矣。元朝法殿,豈不下敎於卿等乎?事件異於庚寅年,予豈敢當乎?今則予之鬚髮盡白矣。以白髮之容,拜謁於太廟,心甚慼然矣。此時何等時耶?歲饑民困,雖有舊例,何敢當乎?慈殿六旬,只隔三歲,庚申年雖上兩次尊號,而一番則予當不敢當之事,然後上號於慈殿矣。今若獨於慈殿,速請行之,則可伸予之至情矣。在魯曰,聖上謙抑之盛意,孰不欽仰?而終若不許,則群下之缺望極矣。自上有東朝專一爲之之敎,而臣等之直請,殆近於無節拍之事,豈不難乎?上曰,豈無節拍乎?元朝親率百官陳賀者,蓋欲開卿等之請而爲之矣。在魯曰,果如聖敎,元朝陳賀,誠爲節拍矣。今若聖上仰請東朝而得允,仍爲俯循群下之情,則上下皆可伸矣。豈不順理乎。上曰,予自王子時,陪東朝爲四十年,卽祚以後爲二十年,而世道如此,每貽憂於東朝矣。頃者陳賀時,予以爲今日乃知太母之尊,而一喜一懼矣。古人云五十而慕,予之愛日之忱深矣。顯命曰,聖敎所謂歲饑民困,誠爲至當矣。臣等所當將順之不暇,何敢咈逆乎?然帝王家五十春秋,上奉太母而稱觴,豈不稀貴乎?群下之情,似不可負矣。在魯曰,雖以私家言之,父母享壽,則爲其子者,必欲置酒宴樂,此是人情之常也,況帝王家乎?寅明曰,俄者下敎,不勝欽歎嘆,連歲饑荒,百姓困苦,雖以政治言之,豈無闕漏乎?然先請此事者,臣等之苦心亦有之。若得請此事,則豈不增光於聖孝乎?昔在庚寅年,凡事從簡爲之,今亦從簡而繼先,則亦豈有害也?上曰,予心則無他,朝廷寧靖,百姓奠居,則此爲至樂,而此外無他念矣。但予之筋力精神,比前太減,今讀孟子一章,則氣促不能讀,以氣論之則無餘地矣。前日則無曳履之事,今則履後先弊。以此觀之,筋力之不足,亦可知矣。古人云,上皇起舞,帝亦起舞,若遂予至願,則予當樂受而起舞矣。且有三件事,一則朝象如此,極意保嗇,以伸苦心,一則追先朝之古事,書名於耆仕,一則元良已長,欲早爲休息而傍觀。凡此三者,皆予苦心。首揆比予則猶舊人,而左右揆及重臣,皆予嗣服後共國之人,可謂同苦而同老矣。在魯曰,殿下苦心,豈不知之?臣極知猥屑,而發此言矣。臣今已衰老無餘,欲得暫時之閑,以爲優遊之計,而不敢生意,況以殿下宗社付托,何如而其欲退坐忘憂乎?今後則斷置心曲,而勿復萌發也。上曰,卿等乃予之股肱也,欲使知予病根之所在而諭之矣。若有氣力全未逮之事,則卿等將何以爲之也?寅明曰,臣豈不知聖意所在?當此國勢,聖慮豈不遠念也?卽今臣等之望,卽汲汲孜孜敎東宮,以治法征謨,爲第一要道矣。此外無他事矣。上曰,元良有能處矣。觀其所爲,多有夙成之事。今番紅疹差愈後,予欲罷提調直宿時。元良書之曰,文武百官初五日擧行,予問之則笑而不對,而不似九歲兒矣。寅明曰,此機尤不可失矣。我國專事文具,殿下雖每欲務實,而亦不免自歸文具。若於便殿,時時召見臣等,使世子在傍,凡於軍國事務,無不參聽,使之通達,則豈不好乎?顯命曰,敬天恤民之道,殿下尤不可不以身敎之矣。上曰,予流來家法甚嚴矣。頃者都政時,予在元良所,欲除李命坤承旨,問其日省記,則元良已習字於省記紙矣,聞予推尋而生㤼云。其人事可謂夙成矣。在魯曰,右揆所達身敎之言,甚好矣。如敬天恤民大節外,官方等事,皆使知之,遇物則誨之,是所望也。宗玉曰,雖似文具,招致山林之士,置之左右,使元良有所嚴憚之心,則此猶有一分功效,而如小臣之賓客,何足有無乎?寅明曰,山林之士,招置而敎導,則其人亦自任,而知無不言矣。雖以古昔言之,殷之多出聖君,是舊學甘盤之效也。上曰,然矣。在魯曰,初頭所請之事,臣等齊聲仰請,而聖敎終是謙抑,臣等不勝抑鬱矣。上曰,卿等雖引舊例而請之,予何敢當也?庚寅年上候平復後,自內亦有稱觴之事,而每下食少事煩之敎矣。其本事與筋力,予何敢比也?且以民事言之,無一事施澤於民,無一政敷惠於民,而何可爲此等事乎?新年初見卿等,故穩藉下敎,其止之,須爲廟謨也。在魯曰,聖心雖自謙抑,以臣等之情,仰想五十春秋,豈不欣幸乎?此是群情所同,不可沮遏矣。寅明曰,聖上每以愛日之忱爲敎,臣子於君父,亦無異矣。顯命曰,澤不敷民之敎,誠爲至當矣。必於民國事,着念勤政,臣等所望,而此請亦是竝行不相背之事矣。上曰,豈可以此終日乎?須爲廟謨也。在魯曰,後日當更對仰請矣。左揆俄以畿伯事發端矣。朴文秀在東郊,聞纔上疏云,而不欲赴任云,豈不過乎?其人性氣本如走馬,初以偶然事,以致如此。其疏以武臣之加渠字,爲本兵長久之辱云云,誠爲過當矣。寅明曰,初發渠云云,具聖任亦無心而發。若論其過,則具聖任初不善爲,朴文秀亦不善爲矣。上曰,渠云云,不過文字粗用之致,何足深怒?而其時具聖任與朴文秀,俱是氣勝故然矣。彼則武將猶有可恕,而以文宰而如此,豈不寒心乎?寅明曰,其疏以爲,不能從容之罪,渠亦甘心云矣。然朴文秀·具聖任,終豈相絶哉?惟以留辱於兵曹爲言矣。上曰,藺相如·廉頗有隙,以爲兩虎共鬪,其勢不俱生,藺相如亦可謂之見辱乎?宗玉曰,朴文秀此事,不過辭令過當之致,何足過責乎?開釋飭勵,似好矣。在魯曰,首爲失言者,卽具聖任,而朴文秀亦不無失矣。上曰,然則使具聖任肉袒負荊而後,可釋然耶?是其過矣。在魯曰,聞咸鏡監司尹容,極意賙賑,而入於臺疏中,誠可怪矣。上曰,其疏批亦言之,而尹容事,豈不怪異乎?在魯曰,其疏所論三人,以臣所見,皆不可知矣。雖以金遇喆事言之,以善治有名,元非要譽善事之人也。外議皆以爲可合於監司云。且爲刑議時,以善治獄有名,未知臺臣,何故而如是也。且以李義豐事言之,雖曰壯士,無心之中,適然之事,其何以爲之耶?俗語云,將軍死於蠭矢,傷於兒女之手,何足怪也?且其坐地爲人,有裕於統制使矣。上曰,非李義豐,雖如項羽,其何以爲之?鄭彦燮,前日以爲,哀人生云,而不是異事。寅明曰,李義豐事,誠如領相之言,而至於尹容事,天下事誠難矣。尹容自赴北藩以後,極意賑恤,晝夜勤勞之狀,臣亦稔聞,似非袖手安坐之人,臣則以爲得人矣。今臺論如此,或守令與他人中,有怨之者,則自然如此。趙明健亦非出於私惡矣。上曰,尹容之勤於賑事,予亦知之,凡事勤則過半矣。趙明健欲論尹容,故以金遇喆互對爲之,此則軟地揷木矣。宗玉曰,近來此習,誠甚可惡。如有所論,則必以自中一人,互對爲之,以示不爲偏論之意,甚爲無狀矣。在魯曰,臺言之寂寥爲難,不寂寥而如此,亦難矣。顯命曰,趙明健疏批則好矣,而黃景源上疏得見,則辭職而已,而其批答,臣未解見,未知聖意所在矣。上曰,其疏有如何語句,故其批答,故示予意而飭勵矣。在魯曰,北伯尹容,旣遭臺論,亦無句管堂上,北關事甚可悶矣。上曰,兵判何處耶?在魯曰,黃海道句管堂上矣。以徐宗玉先差北道,黃海道則以他人差下,則何如?顯命曰,李益炡差黃海道則,似好矣。上曰,李益炡爲人精矣。然則徐宗玉咸鏡道差下,李益炡黃海道差下,可也。出榻敎上曰,予置諸心中,而何不言也?右相陳達,可也。其所勅勵吏·兵曹者,豈不過乎?顯命曰,以從軍人事筵白。出擧條,分付。兵判問政來時,臣私自勉勅,又招吏而分付,凡三次矣。及其政目之出,則只以呂必善一人,苟艱塞責而已。臣雖疲劣,忝在大臣之位,有司之臣,何敢如是乎?故臣果請譴,而亦非有深意,不過朝廷事體矣。在魯曰,今番久勤幾盡用,而右相箚中所謂半歸云云文字,太過矣。寅明曰,有如此之事?而大臣若不言,則君上何以知之?兵判果有不善爲之事,而以半歸歸之,則豈不冤甚乎?宗玉曰,小臣代金始烱,待罪本兵,而若有放恣無忌之事,則大臣論之,亦豈不好?而今番則不然,久勤幾盡用之,而如兼司僕之差漢江別將等事,非有他意而然矣。秉心則公,而不能鍊熟之致,大臣箚論,豈敢曰不可?而渠之心事則不如此矣。寅明曰,司僕亦爲邊將自辟窠,而連自兵曹差出矣。今番則自本寺,辟送而差之矣。且以吏曹事言之,今番都政,不至大不善,箚論亦不大段,而連日撕捱可怪矣。顯命曰,箚中亦以問備爲請,此不過事體而已,何必如是也?在魯曰,此則不爲怪異矣,雖易地而處女貪競委曲等字,豈不難安乎?上曰,其所謂委曲等事,何事耶?顯命曰,箚中旣不論列,今何可陳達也?以小臣當之,則不可爲之事矣。然臣若聲言,則豈不損傷於體面乎?寅明曰,小臣則不知右相之意,而大抵今番都政,名官·三司則皆以公道爲之。卽今世道,三司以公爲之,則其他微官之類,雖有小小不善爲之事,何足盡咎也?在魯曰,豈有終不難安之理乎?寅明曰,參判來見臣,故問其去就,則以爲,前日則凡於政注間,參涉者少,故判書雖撕捱,參判則行公矣。今番則大小政注,多所與聞,故同其去就云矣。上曰,首揆難安之言,似如何矣?冢宰去就,豈可顧小小曲折乎?顯命曰,姑無節拍,故違牌則不是異事矣。在魯曰,參判有何撕捱之端乎?上曰,前者元景夏除吏參時,有下敎者,卿等似皆聞知矣,豈可如是撕捱耶?寅明曰,名官三司,均用彼此人,可謂公道矣。上曰,名官雖行公道,微官豈可行私乎?在魯曰,初入仕,亦皆均用矣。寅明曰,初入仕,亦多遐方人,而無姻族之檢擬矣。上曰,當申飭使之行公矣。在魯曰,蝟島新差僉使呂必善,非但軍功,曾經縣監·郡守,爲人且可用,而此窠本是兩班履歷之窠,則呂必善之差送,政例殊常,故臣有所云云。其後筵中,自上下詢,今番都政軍功收用與否也,亦以此陳達矣。更思之,在前正勳則雖卑微之人,或爲營將·禁軍將·防禦使,呂必善之軍功,雖非正勳,亦入於別單優異之秩。今番則以軍功特爲仍送,此後則申飭,俾無官方仍壞之弊,似好矣。寅明曰,臣意則有異,蝟島謂之履歷窠,則可也,而不必謂門地窠,呂必善旣經縣監·郡守,則履歷足矣。何必論門地高下耶?顯命曰,兩班差送之窠,雖不可如是,特以軍功,許令赴任何妨也?上曰,首揆之言是矣,以軍功特令仍赴,可也。出擧條在魯曰,此北兵使具聖益狀啓也。以爲,親騎衛都試每年行一次,而自庚申以後,三年都試,連不設行,軍情莫不抑鬱。富寧以南四邑,則農事未免凶歉,癘疫又爲熾發,有難設行,本營所關親騎衛,則待明秋擧行,而至於茂山以北六鎭,則姑無癘氣,別無擾民之端。本營所屬親騎衛,分南北設兩所試才,已有前例,茂山以北都試,則開春後設行於行營,而十六等都試,一時竝行,亦涉重難。最高兩年條先爲設行事,請令廟堂,稟處矣,事勢似然,依狀啓許施,何如?上曰,依爲之。出擧條在魯曰,此南兵使趙東漸狀啓也。以爲,本府北靑及利城·端川等邑,大饑之餘,又被旱蝗之災,民事孔慘,請貸巡營賑分錢二千兩,貿穀於稍勝處,欲補賑資。而此無異滄海一粟,嶺南移轉米太之留儲本道者,若得千餘石,則可以救濟,令廟堂,稟處云。兵營旣自有儲峙之穀,且聞道臣,亦纔有劃給者,足可繼賑云。此狀啓勿施,何如?上曰,依爲之。出擧條在魯曰,此慶尙左水使沈瑎狀啓也。以爲,西平·開雲戰船破沒時,沈失軍器什物,今當推移備充,而考見諸鎭軍器成冊,則所置軍器,每戰船多寡不適,均齊分置,則較諸軍額,自無不足之事,而兩鎭所失之代,亦足充數云。又以爲,角弓點火之道,常時則隨便爲之,而脫有緩急,則載船出海,曠日透濕,必有折傷之弊。校子弓備置,意有所在,而各戰船所上,或至少或全無,校子弓五百六七十張,備置分上,以爲緩急之用云。竝依狀啓許施,何如?上曰,依爲之。出擧條顯命曰,今日査正廳堂上使之入來,臣以此事,有所懷矣。翰林召試,初若出於臣等之口,則必不成矣。今此査正,亦類此事,聖上稔知良役隣族之弊,有此査正之擧,而卽今良役之不足,專由於民人之逃避,或投入於兩班家,或爲僧尼故然矣。上曰,尼則無役耶?顯命曰,尼則無役,而民役有重有輕,故民皆投入於輕者,良役則徵於老弱與旣骨之人,天下冤苦,豈外於是乎?臣見各道成冊,則皆有四五萬良人,此中以三萬閑遊民,充定於逃故,永塞三萬名逃入之路,則此是久存之役,而無隣族之弊矣。自上思量利害,責勵堂上,使無有始無終之患,是所望也。寅明曰,必使之有實效則好矣。上曰,當申飭爲之矣。本館錄,申飭矣,何至今不爲耶?成中曰,副提學頃雖出肅,而參賀班後,還爲引入,館僚亦多未備者,姑不得爲之矣。上曰,申飭速爲之,可也。顯命曰,査正堂上李周鎭,方有實病,不得行公,今姑許遞,其代以李益炡差下,何如?上曰,依爲之。出榻敎晩曰,本府習操,以輪操變通之後,昨春則卽爲設行,今春又當爲之,而纔經無前癘疫,卽今癘氣尙不寢息,民事極可悶慮。在前如此之時,多有停操之例,今年則姑爲停止,似合事宜,亟令廟堂,稟處。上曰,大臣之意,何如?在魯曰,今年春操必行之意,已爲知委於諸道,而兩南則卽今癘疫愈熾,似難設行他道,當於前頭,參量,分付,而松都則昨春旣已設行,在前亦不必每年行之,今年停止何妨也?上曰,依爲之。出擧條晩曰,本府城役,臣見其形止,則所築處將爲二處,故財力多入,而自本府無財力出處,下詢大臣而處之,何如?上曰,大臣之意,何如?在魯曰,松都與監司有異,無財力出處,不可無區劃之道,而姑無指的某物之請矣。上曰,令備局,稟處,可也。寅明曰,財力方便劃給,雖不可已,臣意則有異,靑石洞及礪峴大路,合爲築城,至於古金川則儘好,而卽今癘疫大熾,此等之時,大費民力,豈不甚難乎?故臣則以爲,差退設施無妨也。上曰,所達是矣。依爲之,而非出擧條之事矣。寅明曰,關東民俗,曾知其爲淳樸矣。近聞人心極惡,以高城殺官長事觀之,可知其凶頑矣。此由於監司不爲久任,號令不行,而田役又甚不均,民無恒産之致也。關東各邑,或已量或未量,已量之邑,賦役偏重。以進上蔘言之,未量之邑,邑力雖饒,分定之蔘,不過兩錢,而已量之邑,邑雖至殘,分定之蔘,皆至累斤。營門雖欲平均分排,而旣未行量,故結役無可憑。以此已量邑,則民不能支堪,一番畢量,有不可已。監司趙明謙,必欲方便畢量,而臣姑以饑癘後擾民爲慮,往復未及停當矣。第久任一事,則判府事兪拓基在廟堂時,以眷率事定奪,間因道臣營需加劃之請,姑置之矣。今聞自朝家雖無加劃,營門不無推移自當之道云。旣是啓下之事,使卽擧行,恐無妨矣。上曰,領相之意,何如?在魯曰,其時眷率定奪之後,監司鄭亨復,以衙舍與營需等事,條列狀聞,以請朝家之區劃,而左相以爲,外藩一處,姑勿竝令眷率,以存古例何妨云?且其物力,劃給誠難,故以置之之意稟定矣。臣意則今不必更許眷率也。寅明曰,然則姑先詢問於本道,如可自當則許之耶?上曰,依爲之。出擧條寅明曰,吏曹通淸之政,長官主之,武臣蔭官之通擬文職,如左右尹判決事之類者,豈非通淸中尤爲重大者?而不待長官次堂,亦或任意爲之,此必有一二創出謬例者,而其後因循而然,事甚未安。此後則一依侍從通淸例,長官外次堂,則不得爲之之意,定式,申飭,何如?上曰,依爲之。出擧條成中曰,俄者下敎中,竊有區區所懷,而諸臣迭奏,不得暇隙,今姑仰達矣。雖以私家言之,父母之年漸高,筋力漸減,則其子之心當如何?卽今聖算已高,今又有精神筋力不如前之敎,臣誠不勝憂慮。然聖人之血氣有時而衰,志氣無時而衰,今殿下之向衰,卽血氣也。志氣又何可以隨血氣而衰倦耶?當此春秋晼晩之會,尤宜振勵奮發,保嗇收拾,以爲萬世宏遠之圖。至於俄者下敎之意,更勿留意於淵衷也。上曰,諸臣每言衛武公事,而武公則筋力必勝於予矣。然所達是矣,當留意。仍使承旨書之曰,右揆箚陳,不過申飭。今聞其達,無他深意,而日事違牌,無意應命,其在事體,極涉寒心,竝從重推考,待開門牌招開政,前判書金始炯敍用。書畢,同副承旨李命坤曰,俄聞大臣所達,皆出至誠,臣忝在近密之列,區區祝之忱,自倍他人矣。惟願亟從大臣之言,俾無抑鬱之歎宜矣。上曰,予豈敢比而爲之乎?已言于大臣矣。命坤曰,臣纔經宮官,適有所懷,敢此仰達矣。曾見書筵時師傅·賓客入侍,則東宮頗有敬憚之意,師傅·賓客,異於宮僚,凡於文義陳達之際,亦多警發之效矣。卽今春和不遠,書筵將開,臣謂師傅·賓客輪回入侍,而賓客中,若有故或在外,則雖至變通,無賓客則不得開筵之意,另加申飭,似好矣。上曰,所達誠是矣。此不必出擧條之事,分付侍講院,使之申飭擧行,可也。諸臣以次退出。
上在昌德宮。停常參·經筵。
下直,松禾縣監閔樂洙。
夜自三更,至五更月暈。
李重庚啓曰,明日常參·經筵,取稟。傳曰,停。
權爀以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
鄭翬良啓曰,兩司闕啓,已至經月,事極未安。除在外·呈辭受由·服制·牌不進傳旨未下外,呈告人員,竝卽牌招,何如?傳曰,允。
李重庚啓曰,吏曹判書閔應洙,參判元景夏牌不進推考傳旨,今方捧入,而開政命下,已至多日,尙不擧行,事甚未安。判書·參判,竝更牌招開政,何如?傳曰,允。
以吏曹參議尹汲牌不進罷職傳旨,傳于李重庚曰,推考傳旨捧入。
李重庚啓曰,吏曹參議尹汲,旣有只推之命,一體牌招開政,何如?傳曰,允。
傳于李命坤曰,十五日侍衛,以初十日侍衛仍。
李重庚啓曰,吏曹判書閔應洙,參判元景夏,再招不進推考傳旨及參議尹汲牌不進罷職傳旨,今方捧入,而開政命下,已至多日,尙未擧行,事甚未安。判書·參判,所當更請牌招,而一日三牌,有傷事體,何以爲之?敢稟。傳曰,待開門牌招開政。
又啓曰,藝文提學元景夏,明日待開門牌招,頒敎文,使之製進,何如?傳曰,允。
以全羅監司狀啓,木浦鎭者羅島居良人金光戒等渰死事,傳于李命坤曰,渰死人等,令本道恤典擧行。
李命坤,以成均館官員,以同知館事,大司成意啓曰,居齋生進增額事,旣有特敎,且經筵稟矣。去十一月十三日以後養士之需,當自戶曹,卽爲從額數逐朔上下,而該曹謂以無捧傳敎之事,今至屢朔,尙不許劃,例廩見匱,事甚可慮。卽令該曹,一依日昨備忘中定額之數,斯速擧行,何如?傳曰,允。
鄭必寧,以戶曹言啓曰,今年年分事目中,公洪道則實結摠數,使比乙卯,而今觀本曹年分啓本,則乃以給災之數,比之乙卯,故廟堂追許四千結外,實摠之減,至於一千六百九十結之多,此似由於錯認比年之本意,事甚未安。旣給之災結,雖難還實,當該道臣,推考警責,何如?傳曰,允。
鄭翬良以忠翊府言啓曰,正勳長子孫,本無限代,永世承蔭,而支子孫則限以五代,原從子孫,勿論長支,俱限三代。故曾在辛卯年,故判書臣閔鎭厚,以原從子孫,皆限三代,而無長支差別,豈不未安之意,有所建白?而其後壬寅,正勳象孫,退限九代。時因忠翊衛林時憲等上言,本府以正勳象子孫,旣定九代,則原從長派,加定二代,均施酬勞之澤,實合事宜之意,稟裁蒙允矣。逮至己酉,正勳象子孫,還定五代,故原從長孫,復以三代爲限矣。今因筵臣陳白,正勳支子孫,旣復九代之典,則原從長孫加定二代之規,亦不可不復舊。依壬寅年例,定以五代,何如?傳曰,允。
掌令李光湜啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳嚴鞫得情,夬正王法。請還寢夏宅島配之命,仍令鞫廳嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷,請全羅右水使盧啓禎罷職不敍。措辭見上三道統制之任,比他閫尤別,而新除授統制使李玗,年齒太少,旣非托重之日,經事未久,又非老才之意,除目之下,物情未允,請統制使李玗改差。新除授司諫院司諫尹心衡,時在京畿高陽地,請斯速乘馹上來事,下諭。答曰,不允。下諭事,依啓。
掌令閔堣疏曰,伏以臣姿本駑下,年又衰晩,其於言責之任,自劃已審,決難冒進,而元朝賀班,太廟動駕,雖不得不黽勉出參,而復豈有因仍盤礴之理哉?區區私義,旣難堪承,而且臣母病,一向危綴,有難離捨之狀,已悉於前疏。旣蒙救護之恩命,惶感交切,不知所喩,每以私情,仰煩天聽,極知其瀆屑,而見今臣母宿疾,本以痰癖之症,少失調將,輒必增劇,而自數日以來,雨雪陰濕,觸傷非細,呼吸莫通,轉側須人,飮啖頓却,寢睡全廢,老人筋力,奄奄若朝夕將盡,達宵扶護,煎泣罔措之中。今以經年闕啓,天牌降臨,而以此情勢,末由趨承。謹此隨詣禁扃之外,投進短章,自外徑歸。伏乞聖慈,俯諒焦迫之私,特許鐫遞臣職,以便救護,以安微分,不勝幸甚。答曰,省疏具悉。爾其勿辭,護焉。
注書趙漢彬疏曰,伏以皇天眷佑,東宮邸下疹候,幸得極順之症,旋占乃瘳之喜,臣民慶忭,曷有其已?臣本以庸愚下品,猥膺記注之命,出入螭頭,昵近龍光,此實蟣蝨賤臣,欲得而不能者也。況臣家世,世受國恩,而逮至殿下,前後所被恩私,天高海闊,曠絶千古,臣家之得有今日,莫非殿下賜也。闔門攢祝,隕結是期,爲殿下蹈赴湯火,臣所甘心。至於官職去就,固當有命卽出,有召輒趨,少伸叩謝之忱,思效涓埃之報,而第臣區區情理,實有所萬萬可矜者。臣之七耋老父,自數年前,重得類中之疾,肢體全痿,涕唾莫收,委頓床笫,轉側須人。臣無他兄弟,獨自救護,雖衣食之着噉,便施之扶擁,非臣則無人替勞,晝夜在側,不忍暫離,而適値春邸違豫之日,不敢言私,蒼黃就直,仍爲供仕矣。自數日來,臣之父病,狹感添劇,症勢危篤,氣息澌綴,澟澟有朝夕之憂。卽今情理,尤難一刻離捨,雖冗司閒職,斷無出而供仕之望,況可論於嚴扃鎖直之地乎?以臣幺麽新進,猥陳私懇,極知僭越,而仁天曲遂之澤,不以微物而或閼,則若臣悶迫之情,宜不敢自阻於孝理之下。玆敢冒死哀籲。伏乞聖慈,俯賜矜諒,亟命遞臣職名,俾得安意救護,以伸人子至情,千萬幸甚。答曰,省疏具悉。爾其勿辭,護焉。
上在昌德宮。停常參·經筵。
李重庚啓曰,明日常參·經筵,取稟。傳曰,停。
李命坤啓曰,大司憲未差,執義金光世三度呈辭入啓,掌令李光湜呈辭,閔堣陳疏受由,持平趙擎服制,黃景源牌不進傳旨未下。今日以監察茶時之意,敢啓。傳曰,知道。
又啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
又以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
傳于李重庚曰,今番進賀,依乙卯年例,明政殿爲之。
李壽沆啓曰,吏曹判書閔應洙牌不進推考傳旨,今方捧入,而開政命下,已至多日,尙不擧行,事甚未安。更爲牌招,而參判元景夏,一體牌招,何如?傳曰,允。
李命坤啓曰,吏曹判書閔應洙再招不進後,陳疏入啓。參判元景夏牌不進推考傳旨捧入,而開政命下,已至多日,尙不擧行,事甚未安。參判更卽牌招開政,何如?傳曰,允。
又以義禁府言啓曰,黃海監司狀啓,據刑曹粘目內,信川前郡守鄭東游移本府處置事,允下矣。鄭東游今方待命於本府,卽爲拿囚之意,敢啓。傳曰,知道。
又以兵曹言啓曰,禁衛營敎鍊官禁軍遞兒窠,今方有闕,依節目,以禁軍中取才居首者,塡差之意,敢啓。傳曰,知道。
又以兵曹言啓曰,來十四日入直內禁衛一番將朴載海,昨已受點矣。載海猝得重病,症勢危劇之意,呈訴大將,來付臣曹,不可無變通之道。不得已原單子中,改付標以入之意,敢啓。傳曰,知道。
又以刑曹言啓曰,頃因臺啓,西部盤松坊被死女人邊氏,自京兆發遣郞廳,與楊州牧使,眼同檢屍,屍帳及書啓,啓下本曹矣。邊氏娚泰一處,反覆究問,則其妹致死曲折及私和不發告一節,旣已箇箇吐實,而洞任徐命徵及泰一所住處主人李斗萬招辭,與泰一所供,亦不差爽。所謂邊女打殺人,卽幼學李濟身妻洪氏也。臣等謹按殺人者死,三尺莫嚴,而大典囚禁條,士族婦女犯死罪者,先囚後啓云。今此李濟身妻洪氏,依大典囚禁之意,敢啓。傳曰,知道。
鄭必寧,以戶曹言啓曰,王世子紅疹平復後,員役下人等米布題給事,命下矣。今此賞格,參考庚子乙卯兩年例,磨鍊分給之意,敢啓。傳曰,知道。
李命坤,以義禁府言啓曰,江原道高城郡按覈御史狀啓及監司啓本,據刑曹粘目內,毒殺上典罪人莫丹,移本府處置事,允下矣。莫丹時囚杆城郡,依例發遣府都事拿來,何如?傳曰,允。
左尹鄭壽松疏曰,伏以臣以跗注賤品,至庸極陋,而僥倖發身於肅考盛際,出入周衛,最蒙恩造,前後簿歷,儘踰分涯。到今白首殘年,益無陳力之望,而三朝寵渥,與天無極,絲毫靡所報答,日夜彌增愧懼。向者摠使除旨,忽降於千萬夢寐之外,循省匪稱,震越罔措,而此與兩局有間,不敢猥形辭遜,冒沒承膺,每以職鉅人微,恩重效蔑,轉益懍惕,而日昨又伏蒙京兆寵命,時當禮展於太廟,嚴辦已具,身在班行,無地轉動,遂敢唐突備員於導駕之列,而仍以肅命於廟庭之下。伊時事急,他不暇言,而揆以廉義,益切惶恧。仍竊伏念,所叨職名,資地素別,前後武臣之得此者,除非望實俱優,名論茂著者,無敢擬議。以近古事言之,雖見帶戎垣,而終不得京尹佐貳之除者,類非一二,如臣薄才綿能,顧何敢以武將自居,侈然濫廁於文宰命德之班乎?一時副急之用,萬無因仍盤礴之理。伏況僬僥微力,擔夯旣重,而又有添焉,則其能免顚躓之患者幾希矣。然而衰疲精力之不堪詞訟重務,又何敢煩論?惟是分所不當有者,心所不敢安者,輒敢仰籲於天地父母之前。伏乞聖明,俯諒臣由中之懇,亟遞京兆亞尹之任,以重官方,以靖私義,不勝幸甚。答曰,省疏具悉。卿其勿辭,察職。
上在昌德宮。停常參·經筵。
夜二更三更,月暈。四更,月暈,廻土星·火星。
李命坤啓曰,明日親臨陳賀相値,視事頉稟。傳曰,知道。
權爀啓曰,大司憲·執義未差。掌令李光湜呈辭,閔堣陳疏受由。持平趙擎服制,黃景源牌不進傳旨未下。今日以監察茶時之意,敢啓。傳曰,知道。
又以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
傳于權爀曰,今此弓矢,廢茂山萬戶金聖鼎處給送。
以李聖運爲假注書。
傳于權爀曰,吏曹判書閔應洙,疏批已下,牌招。
傳于權爀曰,吏曹參判元景夏,疏批已下,牌招。
以吏曹參議尹汲牌不進罷職傳旨,傳于李命坤曰,推考傳旨捧入。
權爀啓曰,吏曹參議尹汲,旣有只推之命,一體牌招開政,何如?傳曰,允。
又啓曰,吏曹判書閔應洙,參判元景夏,參議尹汲牌不進推考傳旨及罷職傳旨,今方捧入,而開政命下,已至多日,尙不擧行,事體極爲未安。判書·參判,竝卽牌招開政,何如?傳曰,允。
又啓曰,吏曹判書閔應洙,參判元景夏再招不進推考傳旨,今方捧入,所當更請牌招,而係是一日三牌,何以爲之?敢稟。傳曰,豈敢若是?事體極爲寒心,今日必欲開政,卽爲牌招。
又啓曰,吏曹判書閔應洙,參判元景夏三牌不進推考傳旨,今方捧入,而特敎之下,不卽開政,其在事體,尤極未安,而一日四牌,旣無前例,何以爲之?敢稟。傳曰,竝改差。
傳于權爀曰,前承旨李益炡,吏曹參判除授。
傳于權爀曰,吏曹參判李益炡,待開門牌招察任。
以吏曹參議尹汲牌不進罷職傳旨,傳于權爀曰,推考傳旨捧入。
領府事徐命均疏曰,伏以臣伏聞東宮邸下疹候,不日而旋臻平復,至有告廟稱賀之擧,慶溢宗祊,歡均臣民。臣於淹病中,不勝攢忭之忱,强載馬轎,來伏城外,轉進闕下,而病勢一倍添劇,委頓不能自振,前疏旣陳其實狀,今不敢更煩崇聽,而在前少減時,則間或入參賀班,見方症形如此,最其兩膝骨節,痰核凝結,浮腫牽痛,屈伸艱棘,起立拜跪,無以成樣,左思右量,實無一分自力之望。當此百僚盈庭,欣欣然舞蹈,而咫尺天陛,獨阻呼嵩之列,區區情禮,無路少伸,分義掃地盡矣。臣心之惶隕觖恨,固無可言,而論以邦憲,合被重譴而有餘辜矣。槪其痰爲病祟,反復沈痼,遇寒輒加,已成癃癈,忘分蔑義,罪積如山,特蒙聖朝寬大,每加容貸,尙逭刑章。臣唯有銜戴隆恩,歌詠聖澤,而阻違耿光,倏已累載,瞻望宸極,撫躬自悼,席藁震悚,祗竢威命。伏乞天地父母,亟令攸司,勘臣前後負犯,以肅朝綱,千萬幸甚。答曰,省疏具悉卿懇。旣量矣。卿其安心勿辭,善攝焉。仍傳曰,遣史官傳諭。
吏曹判書閔應洙疏曰,伏以神明默佑,春宮疹候,快臻平復,賀儀將擧,臣民慶忭,曷有其極?仍竊伏念,臣情迹危蹙,罪戾增積,冒陳血懇,冀被嚴譴,而微誠未格,尙靳鞶遞,天牌荐辱,督令開政。臣誠迫隘,變動無路,日再違召,誅殛是俟。伏聞日昨筵中,聖敎極嚴,至有重推特招之命。臣於此,尤切惶蹙,罔知所以自措也。噫,臣以私義言之,則政官瓜期,例以都目爲限,而當初冒出,只爲挨過是政,則尙爾蹲冒,至經兩都目,已非始慮之所及,而今又貪戀低徊,久居睢盱之地,不知所以自處,則眞是無恥之鄙夫。臣雖庸愚無守,決不忍爲是也。若以公體論之,則朝家用人,全責銓地,權衡甄選,宜不容私,一或差謬,罪固罔赦,而顧臣身爲銓官,莫念公器之至重,不體聖意之飭勵,徒循委曲之私,以長貪競之風,則其罪果將何如耶?臣之罪犯,大臣姑不歷擧指斥,則臣未詳知爲何事,而人見各異,險道難平,許多注擬,一一摘抉,則大臣之不厭,亦勢所然也。雖以筵席諸臣之所達觀之,毋論事之巨細,偏私之誅,臣實難逭。大僚之於庶官,節目間差失,猶可以事體,董飭責勉,而至於政官之循私蔑公,此何等重罪?而乃可諉之於細瑣,歸之於責備,而强爲寬恕乎?傳曰,疑之勿任,大政將迫,大臣預以爲慮,至請申飭,則其所爲政可知,其見疑於大臣有素矣。臣雖無似,職是冢宰,凡厥政注,必待大臣之請飭,而後始乃畏憚而不敢爲非,則其決難委以政柄也,明矣。事當直請斥退,何以只請飭勵乎?況前旣論斥其不公,後又警飭其懈弛,而猶不知悛,終未免又煩箚劾。此苟非下愚不移,則實爲無忌憚之人,夫豈有責備之可論哉?士大夫之辭受出處,實關世道,今臣之抵死自劃者,秪以典憲難以撓屈,廉隅難以放倒,而大臣一邊加之以不韙之目,亦不明言其所坐之事。所謂委曲二字,必有所指,貪競之習,想亦有其人,而咫尺俯詢之下,有何難處之端,而終不仰對?臣誠莫曉其故。果是大傷事面,而決難出口之言,則初何以登諸章奏,而亦何以謂箚中請罪,不過事體乎?縛束則深緊,而辭意則隱謎,令人疑眩,無以自卞,而反欲曲爲䌤縫,以開其冒進之路。不但臣之罪名,䵝昧未白,亦非大臣秉公嚴正之體,豈臣平日行己,見輕於人,姑欲羈絆驅駕,使受其鞭策陶甄乎?一段羞惡之心,臣亦不至盡泯,尙何忍幸其外面之假借,强作自解之節拍,乍入旋出,有若桔槔之隨人而俯仰?設今臣全沒廉恥,徒貪榮祿,包羞戴罪,逶迤復進,黔驢之技止此,竊鐵之疑常在,觸境生疣,隨事求疵,則臣恐大臣將不勝其箚論,而臣亦將畢竟自陷大戮而後已。臣身狼狽,固不足恤,而聽聞之駭惑,淸朝之羞辱,莫甚於此。以聖上體下之仁,何不早賜處分,諉以大臣之無深意,而唯事强迫,使之轉入於坎窞,徒傷國體乎?臣之必遞,卽擧世之所共知,銓席一步,便作十重鐵壁。特牌今雖連降,而匹夫之守死難變改,分義之嚴,有不暇顧,又不免荐犯違逋。陳賀盛儀,只隔一日,大小同忭,而以此情勢,亦無以趨參於大庭嵩呼之列。臣罪上添罪,情禮俱缺,跼蹐高厚,求死不得。玆敢不避僭猥,更且自列。伏乞聖慈,曲垂諒察,亟削臣所帶職名,仍勘臣前後負犯,以嚴邦憲,以安微分,千萬幸甚。答曰,省疏具悉。旣諭,其撕捱極涉過矣。開政命下幾日,違牌爲事,其在事體道理,亦涉寒心。卿其勿辭,卽爲擧行。
吏曹參判元景夏疏曰,伏以臣踪地悶蹙,萬無冒進之狀,前疏備進,今不敢更浼崇聽,而日昨特下備忘,至有重推督出之命。臣於是,惶隕震越,罔知措躬,苟使臣有可以一分轉動,則何敢鎭日逋慢,自速鈇鉞之誅也哉?開政命下,今已九日,臣所違召,亦至八牌,雖甚愚迷,粗識分義,豈不知君命不可違矣?臣罪罔有赦矣。臣旣與長席同事,而大小政注,多所與聞,貪冒榮塗,倖其獨免,臣實恥焉。大僚箚斥,旣不的指某窠,則夫所謂委曲貪競,未知其果在何窠,而道路攸傳,聽甚怳惚,相國之箚,豈其然乎?旣曰不公,其不微瑣可知,身爲政官,敢以不公行都政?此其罪何如也?毋論內外文蔭,不公或在臣與聞之窠,則厥罪豈但在長席而已?罪案䵝昧,無以自白,此臣所以愧懼縮伏,不敢妄進者也。嗚呼,區區苦心,只欲疏通彼此,仰體我聖上和協之政,而識淺智短,觸事憒憒,畢竟得罪於廟堂之公議,是固滄浪,尙誰咎哉?黃河橫潰,隻手難障,益覺臣愚,撫躬浩歎顧此情跡,無由進參於明日侍衛之列,跼天蹐地,臣尤死罪。伏乞天地父母,曲賜矜察,亟削臣職,仍治臣罪,以爲人臣辜恩慢命者之戒,不勝萬幸云云。答曰,省疏具悉。撕捱過矣。卿其勿辭,從速察職。
前都承旨李益炡疏曰,伏以臣賦性疏迂,才分鹵莽,不足備數於器使之末,而徒感恩造,不避燥濕,惟以筋力奔走,爲一分報效之地,拚却性命,有除輒膺,九朔夙夜之職,未嘗爲圖便之計,此則聖鑑想已俯燭矣。日者賤疾,猝劇於喉院在直之時,陳章請急,擔舁歸家,恩諭鄭重,得以調治,而病情一向危篤,藥院變通之啓,再疏祈免之懇,蓋出於萬不獲已。聖念曲加矜憐,特下許副之批,恩數曠異,微分粗安,此際又伏承加資之命,臣於病裏,益不勝驚惶罔措也。臣不過以一時例兼,備員竝直而已,豈有一毫可紀之勞?況此徑退於輪直未罷之前,區區微誠,亦未盡效,匪分之恩,乃反混加於身,豈不有乖於聖朝愼賞之典乎?其所惝怳驚怪,不徒在於私分怵惕難勝也。抑臣又有懇切之私,不可不畢陳於君父之前。念臣今年雖近五十,臣之父母,悶臣病弱,撫摩憂危之念,無異於嬰兒,且見臣袍笏赴公,則輒憂形於色。滿盈招損,羲經所詔,過福生災,昔人攸戒,斂讓名利,可延身命。爾須絶意進取之塗,粗守謹畏之心,毋貽戚於老父母也。臣每承此訓,悚懼尤切,顧何忍斯須忘也?而恩顧旣重,此心易狃,遲徊世路,冥升至此,又此格外恩資,復及於夢想之外。臣自聞新命,闔門震悚,遑遑蹙蹙,殆不知所處。伏惟殿下,父母於臣,天地於臣,愛欲其生之意,藹然若春陽之煦物,今臣至懇,寧不惻然而動念?還寢之命,必不待臣言之畢,惟當恭竢之不暇,豈宜徑瀆於未付軍職之前?而寢悸夢愕,歷日靡定。玆敢疾聲哀籲於宸嚴之下。伏乞聖上,俯垂哀憐,亟收臣新授資級,以重賞典,俾守愚分,千萬至祝。答曰,省疏具悉。旣諭都提擧之批,卿其勿辭焉。
上在昌德宮。停常參·經筵。
自巳時至申時,日暈。
下直,碧團僉使金起弘。
藥房都提調金在魯,提調鄭錫五,副提調李壽沆啓曰,伏未審日間,聖體若何?眩氣一向差間乎?前入湯劑,已盡於昨日。臣等率諸御醫入診,議定繼進當否爲宜。大王大妃殿氣候何如?王世子氣候,今已快復如常乎?臣等區區伏慮,敢來問安,竝此仰稟。答曰,知道。慈殿氣候差勝後一樣。予則一樣。而世子氣候,一向差勝矣。湯劑加劑五貼以入,後日次入侍宜矣。
李重庚啓曰,明日常參·經筵,取稟。傳曰,停。
鄭翬良啓曰,備邊司郞廳來言,今日賓廳坐起日次,而陳賀相値,頉稟。傳曰,知道。
以備忘記,傳于權爀曰,今下弓矢,碧團僉使金起弘處給送。
李重庚啓曰,頒赦百官加爲之事,命下矣。赦句今當添入,藝文提學元景夏,時無職名,令該曹口傳付軍職,仍卽牌招,何如?傳曰,允。
兵批口傳政事,以元景夏爲副司直。
鄭翬良啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下竝宥。
又啓曰,頒赦百官加爲之事,命下矣。未承受推考傳旨三百二十七張,自本院依例爻周之意,敢啓。傳曰,知道。
李壽沆啓曰,吏曹參判李益炡,疏批已下,卽爲牌招,何如?傳曰,允。
李重庚啓曰,吏曹參議尹汲,旣有只推之命,待開門一體牌招開政,何如?傳曰,允。
陳賀罷後,藥房口傳問安。答曰,知道。
傳于李重庚曰,今日酬應已多,政事亦必多窠,只以緊任,卽速擬入。
有政。吏批,行判書李箕鎭在外,參判李益炡進,參議尹汲牌不進,右副承旨鄭翬良進。
以李箕鎭爲吏曹判書。
吏批啓曰,判書李箕鎭在外,參議尹汲牌招不進,小臣獨政未安,何以爲之?敢稟。傳曰,仍爲之。
又啓曰,穩城府使,今當差出,未準朔禁軍將,竝擬,何如?傳曰,允。
又啓曰,平山·通川·价川等邑,以三省罪人入籍邑,去甲寅年降號矣,今已準十年之限。平山縣陞爲府使,通川縣·价川縣竝陞爲郡守,而平山縣監尹彙貞,乃是堂上官,陞爲府使。通川縣監尹得履,价川縣監李世馨,曾經五品,竝陞爲郡守,何如?傳曰,允。
又啓曰,侍從臣父年八十七十者,每於歲首該曹抄啓事,曾有定式矣。侍從臣父年八十人員,別單書入之意,敢啓。傳曰,知道。
又啓曰,新除授京畿都事李夏宗呈狀內,矣身與利川縣監徐宗璧,有友壻應避之嫌,斯速入啓處置云。未赴任都事與道內守令有相避,則都事遞改,已有定式,京畿都事李夏宗,改差,何如?傳曰,允。
又啓曰,興海郡守李鎭衡加資事,命下矣。雖已資窮,未經準職,何以爲之?敢稟。傳曰,特爲加資。
以閔應洙爲右參贊,金鎭商爲大司憲,尹得徵爲執義,曺命敬爲獻納,趙尙絅爲判義禁,徐宗玉爲同義禁,鄭來周爲同義禁,柳復明爲刑曹參議,柳萬重爲判決事,洪晉猷爲朔寧郡守,朴弼琦爲交河郡守,朴淳元爲海美縣監,李思述爲穩城府使,徐宗玉爲軍器提調。司直鄭壽期,護軍李世煥今加嘉義。侍從臣父年八十,洛豐君楙今加綏德,益興君溫今加承憲,月城尉金漢藎今加成祿,錦城尉朴明源今加明德。已上百官加親授事傳敎。禮曹判書鄭錫五今加正憲,前都承旨李益炡今加嘉義。已上王世子紅疹時提調加資事承傳。
兵批,判書徐宗玉病,參判權病,參議趙尙命病,參知鄭益河入直進,右副承旨鄭翬良進。
以閔應洙·李承源·金光世·金宗台爲副護軍,金始烱·金尙翼·任珽·閔瑗爲副司直,趙漢彬爲副司果,金適基爲副司勇,朱學晦爲江華監牧官。
鄭翬良啓曰,注書趙漢彬陞六代,假注書兪漢蕭,姑令仍察,何如?傳曰,允。
傳于李命坤曰,追後欲爲許見世子矣。今日行賀禮酬應之餘,氣亦憊矣,明日藥房三提調差晩入來,待下敎詣闕。
李壽沆啓曰,在前頒赦時,例有別歲抄書入之事,今則何以爲之?敢稟。傳曰,書入。
鄭翬良啓曰,今此頒赦時,別歲抄書入事,命下矣。準期不敍,亦爲書入乎?敢稟。傳曰,書入。
又啓曰,別歲抄書入事,命下矣。永不敍用居中居下,竝書入乎?敢稟。傳曰,竝書入。
李命坤啓曰,副修撰尹光毅,以親病陳疏徑出。所當直捧禁推傳旨,而與無端徑出有異,推考警責,何如?傳曰,允。
權爀,以都摠府言啓曰,今日入直內三廳武兼禁軍及軍兵等,當爲中日習射,而親臨陳賀相値,不得爲之之意,敢啓。傳曰,知道。
司直李箕鎭疏曰,伏以神祗叶佑,祖宗垂騭,春邸疹候,不日奏喜,擧國含生,普均歡欣,臣幸須臾無死,得與斯會。顧以离席舊物,臣之忭祝,尤豈恒情比哉?雖臣所居稍左,承聞於庭候旣撤之後,而餘憂尙切,寸忱難抑,賤臣軀命,不暇自顧,衝冒雨雪,擔舁登程,行至半途,病淹多日,及聞稱慶卜期,唯以致身輦下爲急,盡力稍進,僅達廣州地。今則受賀盛儀,只隔一宵,而臣於積月委頓之餘,風寒襲虛,戰慄作痛,顚仆旅店,蠢動不得,雖卽溘盡於道傍,在臣無足爲恨,而念臣受恩罔極,蔑有報效。當國家憂喜之際,亦不能少伸情禮,生無以齒人,死無以瞑目,瞻望雲天,但有悲泣。玆就所在,席藁陳章,恭俟鈇鉞之命焉。且臣前冬辭疏所引,實關聖世風敎之重,只緣臣言行無素,誠意不孚,未蒙賜批,徒煩責旨,至有臣子所不敢承聞者,追思至今,置身無地。人臣負此,將安所歸?中間職名之許遞,雖荷聖慈之曲諒,以臣釁孽,終逭刑章,則其何以篤人倫而礪臣節乎?伏乞亟命攸司,勘臣前後辜犯,以爲爲人臣子不忠不孝者之戒,千萬幸甚。臣無任云云。答曰,省疏具悉。卿其勿辭,調理上來。
副修撰尹光毅疏曰,伏以皇天眷佑宗祊,春宮疹候,不日乃瘳,臣民慶忭,曷有其極?臣自賀班退出,得聞鄕信,則臣所生母宿病,自數日來添劇,寢食全廢,氣息綿綴,臣方寸焦灼,按住不得。夫以至衰之年,抱積痼之疾,臣以獨身,左右扶護之道,非臣則無他人,臣豈有離捨淹直之勢?醫治之道,一時爲急,不得不投陳短章,徑出禁門。伏乞聖明,諒臣至懇,亟許鐫遞臣職名,以便救護,仍治臣徑行之罪,以肅朝綱,幸甚。臣無任云云。答曰,省疏具悉。爾其勿辭,往護焉。
吏曹參判李益炡疏曰,伏以臣本以無似,荐蒙隆渥,官爵無漸,冥升至此,而惟其羸弱之質,癃痼之病,終難强策,前後陳溷者屢矣。聖恩曲加,許遞知申,得以調息,私分粗安。乃者亞銓特除之命,出於千萬夢寐之中,惝怳震惕,自不覺其五內失守,若墜深坑也。臣不敢知聖明,何取於湔劣之臣,又授此匪分之職,爲一世譏笑之資乎?噫,朝廷命官,何莫非量才適器?而至若銓衡之職,必須望實素著,有足以鑑別甄注,然後乃可授之,而臣之平生頭顱,不過空疏一措大耳。其於此任,非但臣心之所不期,世未嘗以臣身,彷彿擬議,則特授之恩,一之已誤,其可再乎?直欲循墻而不可得也。百爾思量,終難冒承,區區必辭之義,伏想聖鑑,亦已俯燭,何待臣言之畢?而有以矜許也。今於天牌之下,擔舁病軀,來伏闕下,披瀝肝血,仰瀆宸嚴。伏乞聖慈,俯垂諒察,亟褫臣新授職名,以重銓選,以安微分,千萬幸甚。臣無任云云。答曰,省疏具悉。卿其勿辭,從速察職。
敎中外大小臣僚軍民閑良人等書。王若曰,儲極愆和,憂方切於惟疾,皇穹垂佑,喜則溢於乃瘳,寔同慶於八方,庸誕敷於明誥。言念岐嶷之睿質,夙著溫文之令譽,星海凝祥,旣騰謠於暉潤,匕鬯托重,實係望於神人。保養之方罔愆,百靈共護,節宣之戒靡弛,一念常勤,何意紅疹之流行?乃干靑邸之嚴邃。槐院移直,始中外之焦遑,藥石奏功,俄癍癮之消減,斯由祖宗之降騭。卽見榮衛之底康,惟六沴之遄祛,天和夬復,方三陽之肇啓,泰運鼎來,奚但予心之欣愉?益幸慈闈之嘉悅。龍樓問寢,見婉容於晨昏,鶴禁開筵,聽英音於朝晝。牲醴秪薦,旣修太室之禋,管籥迭鳴,復陳廣庭之賀。且喜三加之禮漸近,肆將十行之綍先頒,雷雨之澤旁流,滌瑕蕩垢,乾坤之化普洽,自邇及遐,自本月十五日昧爽以前,除謀叛·大逆謀反·子孫謀殺詬罵祖父母云云。於戲,謳歌共騰,休祥冞篤,箕聖九疇之錫,百福是遒,周王燕翼之貽,萬世永賴。故玆敎示,想宜知悉。藝文提學元景夏製進
十五日午時,上御明政殿。親臨陳賀入侍時,行都承旨李壽沆,左承旨鄭必寧,右承旨李重庚,左副承旨權爀,右副承旨鄭翬良,同副承旨李命坤,假注書兪漢蕭·李聖運,記事官兪彦好·李毅中入侍。諸臣進伏訖。上曰,朝儀莫重,而殿庭喧譁,雜人多入,禁喧郞爲先從重推考。出擧條引儀金光迪讀致辭。上曰,此是頃日受上弦弓賞典者耶?翬良曰,然矣。重庚啓宣敎,宣敎官金尙迪讀敎文,樂作樂止,叩頭山呼如儀。引儀鄭守良讀禮曹箋目,宣箋官金漢喆讀箋文,贊儀李德寅啓禮物請歸有司,通禮鄭惟一啓禮畢,上還大內。諸臣以次退出。
上在昌德宮。停常參·經筵。
鄭翬良啓曰,大司憲金鎭商在外,執義尹得徵,掌令李光湜陳疏入啓,閔堣服制,持平趙擎牌不進,黃景源牌不進傳旨未下。今日以監察茶時之意,敢啓。傳曰,知道。
李重庚啓曰,玉堂備員間,視事頉稟。傳曰,知道。
鄭翬良,以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
李壽沆啓曰,左承旨鄭必寧,左副承旨權爀,今日俱不仕進,竝卽牌招,何如?傳曰,允。
鄭翬良啓曰,兩司闕啓,已至多日,事極未安。除在外·服制·傳旨未下外,呈告未肅拜人員,竝卽牌招,何如?傳曰,允。
又啓曰,頒赦命下之後,因判義禁未差,不卽擧行矣。新除授判義禁趙尙絅,牌招,何如?傳曰,允。
以武臣堂上朔試射試官望筒,傳于權爀曰,風雪如此,置之。
傳于李重庚曰,今日藥房入侍事下敎矣。日寒且雪,更待下敎爲之。
權爀啓曰,事變假注書李基德,身病猝重,勢難察任,今姑改差,何如?傳曰,允。
以左議政宋寅明加土呈辭,傳于李壽沆曰,給由馬·澆奠床備給。
鄭翬良啓曰,判義禁趙尙絅疏批已下,頒赦擧行,一時爲急,更卽牌招,何如?傳曰,允。
李命坤,以弘文館言啓曰,本館下番副修撰尹光毅,親病陳疏徑出,下番將未免闕直。應敎南泰齊,副應敎李天輔,校理李宗迪,副校理李成中·朴春普竝牌招,以爲推移姑降入直之地,何如?傳曰,允。
吏批啓曰,醫官金應三加資事,命下矣。本資乃是崇祿,今無可加之資,何以爲之?敢稟。傳曰,熟馬一匹賜給。
兵批啓曰,曾經閫帥臣父年七十人,依侍從臣父例,抄啓稟旨事,已有定奪矣。別單書入之意,敢啓。傳曰,知道。
李重庚,以禮曹言啓曰,今此陳賀時,諸道中及期封進箋文,昨日旣已開錄啓聞矣。洪州牧使李潤身所封箋文,今始上來,一體捧入之意,敢啓。傳曰,知道。
鄭翬良,以義禁府言啓曰,頒赦事,命下矣。時囚未及拿來·削黜·放歸田里·定配身死·未蒙放罪人等放未放,當爲分秩書入,而判義禁未差,姑不得擧行之意,敢啓。傳曰,知道。
李重庚啓曰,玉堂備員,明日視事,取稟。傳曰,停。
執義尹得徵疏曰,伏以,臣自遭人言以來,身名僇辱,世念都灰,杜門屛蟄,謝絶人事,自分爲淸朝之棄物。柏府除命,忽下此際,拔臣於坑塹之中,置臣於袵席之上,恩私浹骨,不啻若薰沐之至三。臣擎奉除旨,頓首驚感,罔知所以致此也。其在分義,宜卽竭蹶趨承,以伸叩謝之忱,而顧臣向日所遭,醜辱狼藉,一身汚衊,無復餘地,以此蹤地,尙何顔復廁於榮塗哉?臣於前冬,偶叨邊邑之除,旣是陞資,又是邊任,則臣之才分,實無可堪之望,而辭遜無路,悶蹙轉深矣。迎擊之請,遽發於藩狀,至斥以素乏風力。噫,臣出入言地,積有年所,而崢嶸之議,激仰之論,未能一陳於前,以副我殿下耳目之寄,以是而見輕於人久矣。人言之來,卽臣滄浪,尙誰咎哉?且臺疏嗣發,極口醜詆,不遺餘力,殆若街童巷豎之惡言相加者然,臣實駭痛也。其受人指嗾,作爲鷹犬,精神所注,唯在於擊去銓任,一疏再疏,至於避辭,而愈出愈密,其於擊銓地則極其巧慘,而在臣爲辱,則不亦困哉?雖然,其人今已故矣,臣何可與鬼錄中人,呶呶追卞也?念臣情地之臲卼,身名之汚辱,如右所陳,官職去就,非所可論。且臣素患痰病,遇寒益極,食飮全廢,起動無望。玆於天牌之下,隨詣禁扃之外,略陳短章,仰瀆宸嚴。伏乞聖慈,亟削臣職,以嚴朝綱,以安微分,不勝幸甚。臣無任云云。答曰,省疏具悉。爾其勿辭察職。
掌令李光湜疏曰,伏以,天祐宗祊,王世子疹候,遄臻平復,賀儀載擧,八域均歡。臣跡忝從班,獲覩盛禮,區區慶忭,有倍恒品。念臣出入臺閣,十二年于玆,見識蒙昧,才分蹇劣,補蔑絲毫,罪積尸素,居常愧懼,若隕淵谷。今於新除之下,豈有堪承之望?而新元親賀之節,卽聖朝罕有之儀,震邸康復之慶,實宗社無疆之福。臣於時復覩之願,自激衷悃,他不暇顧,黽勉冒出,連參呼嵩之列,粗伸分義,而因仍盤礴,斷無是理。且老母素患風痺之症,已是數十年痼疾,而源委旣深,寧日恒少,近年以來,衰敗忒甚,換節之時,輒復發作,常有懍懍之憂矣。昨自賀班,退歸省視,則寒熱交作,吐瀉兼發,連灌藥物,少無分效。臣方左右扶將,焦遑罔措。今因闕啓,天牌降臨,而目下情理,實不忍頃刻離捨,玆隨闕外,略暴情懇。伏乞聖慈,特加矜察,亟許鐫遞,俾臣專意救護,以伸人子至情,千萬幸甚。臣無任云云。答曰,省疏具悉。爾其勿辭護焉。
判義禁趙尙絅疏曰,伏以,春宮疹候,遄復天和,賀儀已擧,宗社臣民之慶,曷有其已。如臣癃痼危喘,幸得少延,獲參盛擧,區區攢祝,自倍恒人。念臣病入膏肓,實無從仕之望,而感激恩數,黽勉遲徊。水部閑司,尙貽癏曠之誚,病裏惶懍,若無所容。此際忽有金吾新命,驚惶罔措,不知攸處。雖使臣無情地之可言,顧此病勢,固難堪任,況於冬間,忝叨本職,因一議讞之失平,連速臺抨,至今追思,惶汗浹背。今何可冒沒復據於僨誤之地,以益一世之嗤點也?顧今赦坐爲急,而以情以病,末由承膺,召牌之下,無計趨承,罪上添罪,靡所容措。玆敢略暴危懇於宸嚴之下。伏乞聖明,亟命削臣之職,治臣之罪,以肅朝綱,以安微分,不勝幸甚。臣無任云云。答曰,省疏具悉。卿其勿辭行公。
右議政趙顯命箚曰,伏以,臣嘗竊以爲,大臣無他職責,惟能彈壓兩銓,使不得恣行不公,則百僚可以得人,而庶績凝矣。故自臣作相以後,論銓政得失者非一再,誠以大臣職責然耳。今番都政時,臣旣請出擧條,申飭兩銓官之來問政也。亦申申面戒,仍以苟有不善,不容相恕之意,言之矣。及見兩銓政目,則干託售而姻私騁,各有不滿人意者,而西銓事,且關朝體,故遂至箚論,顧臣意豈欲厲銓臣哉?但欲恢公抑私,有以仰贊平明之理而已,非有他故於其間,則銓長再疏,無乃太張皇乎?銓長果能祛委曲之私,抑貪競之習,則臣爲妄人,在銓長無損,何怒之有?如其不然,不能無彷彿於臣言者,則但當自反而自治之,以日進於公正之途而已。他山之石,顧何負於玉哉?臣之前箚,不爲索言,前席下詢之時,亦不仰對者,蓋以指事刺擧,近於臺閣論事之例,而非大臣董飭之體故耳。抑某事之爲委曲,某人之爲貪競,銓長當自知之,何待於臣之言之也。今其疏意,有若臣用意縛束,故隱其說,以爲疑眩之計者然,何其言之不擇若是耶?其他噴薄凌駕,全無事面,臣固不足言,辱朝廷無餘地,更何顔面,冒居具瞻之地也?伏乞亟命遞臣相職,以存國體焉。取進止。答曰,省箚具悉卿懇。卿之意旣知之,而其下敎,蓋存國體,卿何介意?卿須安心勿辭視事焉。仍傳曰,遣史官傳諭。
上在昌德宮。停常參·經筵。
下直,越松萬戶朴厚基,安骨萬戶尹五昌。
二更,月入太微垣。五更,月暈,廻木星。
權爀啓曰,大司憲金鎭商在外,執義尹得徵牌不進,掌令李光湜陳疏受由,閔堣服制,持平趙擎·黃景源牌不進傳旨未下。今日以監察茶時之意,敢啓。傳曰,知道。
又以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
李壽沆啓曰,右副承旨鄭翬良,今日不爲仕進,卽爲牌招,何如?傳曰,允。
權爀啓曰,今日次對,兩司當爲進參,除在外·陳疏受由·牌不進傳旨未下外,執義尹得徵,掌令閔堣,竝卽牌招,推移入侍之地,何如?傳曰,允。
又啓曰,掌隷院久無長官,詞訟積滯,判決事柳萬重,卽爲牌招察任,何如?傳曰,允。
又啓曰,備邊司郞廳,以大臣意來言,今日雖非日次,而久未入侍,來會賓廳之意,敢啓。傳曰,知道。
傳于李重庚曰,今日日氣稍暖,欲與世子同見,藥房三提調,先爲來待于世子宮差備。
以吏曹參議尹汲牌不進罷職傳旨,傳于鄭翬良曰,推考傳旨捧入。
以備忘記,傳于權爀曰,點下者外,竝蕩滌,居中居下,亦爲蕩滌。
〈以〉承傳色口傳下敎于賓廳曰,先與世子同見後,欲爲日次矣。俄者見卿等於其處,起動之際,偶然挾痰,轉側牽掣,少差則當下敎,待下敎來會。
又口傳下敎曰,在前如此而旋愈,今番亦製入黃蠟粘付則可愈,慈殿姑未知之,勿爲問候。
藥房口傳啓曰,伏承下賓廳之敎,聖體有偶然挾痰,難於轉側之候,臣等不勝驚慮之至。黃蠟今當依下敎作片以入,而伏未知痰挾何處,而不至大段牽引乎?惶恐敢稟。答曰,在前有如此之症,豈不知之乎?今番亦於見卿等之後,每於坐而起立時,輒然矣。腰部似然,而處溫調理,則自可差愈,勿爲問候。
藥房口傳再啓曰,伏承下答,似是曾前間有之症候,而此等症患,黃蠟貼付之外,又有他要治之法。卽爲招見醫官,議定當藥,有不可已。雖有勿爲問候之敎,在臣等情禮道理,決不可昧然退坐。明日問候,何可不爲乎?惶恐敢啓。答曰,前亦言之,而坐而起立,則脚部似麻。今番則坐於高席之上,起立時脚部麻,故閃然而似痰入矣。雖只手按,似可差愈,而欲爲調理,使入黃蠟,雖見醫官,有何加益乎?慈殿未及聞知,勿爲問候,必欲承候,則金應三輩,來候於差備可矣。
傳于鄭翬良曰,世子生辰賀單子,其將有賀儀,故令置之,以待其日三提調入直。悤遽之中,中官混下,今乃知之,當該中官,當爲下敎,而賀儀纔行,儀禮稠疊,其令權停。
傳于鄭翬良曰,莫重公事下敎之下,混下其涉駭然,當該中官推考。
贊善朴弼周疏曰,伏以,天與人惟一理無間,是以古昔聖帝明王之事天者,不以彼蒼蒼爲天,而必求之於自我方寸之中。凡厥日用言行,旣皆迪知,所謂天則而蹈行之矣。其値天運更始,如冬至歲首等時候,則又必大段感發。思所以欽若天道,與之偕新,若易象及月令所載,可見其一端。伏惟聖心純明,默契斯義,以自滿爲戒,以日新爲工。存養則儘密儘切,政令則克勤克愼。無以柔道累陽剛,無以私慾害天德。於以聖學造極,至治徯志,太平萬世之業,可卽此而在矣,豈不休哉?逋病賤臣,他無報效,敢於床笫呻痛之中,自力爲此數語,用備新歲丹扆之獻,惟聖明留神焉。臣近竊伏聞邦慶稠疊,東宮疹候平復,適在此時,臣民喜祝,不可勝言,而臣方忝宮僚,始旣莫伸問候,終又闕參賀班,誠禮俱虧,罪死難容。惟臣不才多病,爲天所廢,陳力朝列,斷無其望,而前者之批,又以日暖上來之意,懇懇爲敎。臣伏地叩頭,祗增怵惕。以臣不肖,揆臣所蒙,其萬萬不敢當與否,姑置不言,卽今病形,無望更起。蓋自仲冬,感冒咳嗽,晝夜不絶,胸膈若裂,坐臥不便,往往痰響上升,傍人驚怖,此由老氣摧殘,不能與病爲敵,彌留至此。數日來,似稍減殺,略有生意,而難保其更不添加。假令幸而不死,其差遲速,有未可必,雖欲奉承恩旨,待暖起發,其路末由,玆敢仰首哀鳴。伏乞殿下,矜臣死病實狀,亟遞臣職名,俾得任便調息,以尋生路。仍治臣不參賀班之罪,以肅朝綱,不勝幸甚。臣無任云云。答曰,省疏具悉卿懇。元良之候,順且旋愈,其欣曷喩,歲首陳勉,其宜服膺。元良三加在近,此時輔導,乃爲先務,曾已諭,豈特職名?卿體此意,安心勿辭,幡然上來,用副小子慇懃之意。仍傳曰,遣史官傳諭。
判府事兪拓基疏曰,伏以,三陽回泰,邦休維新,元朝賀禮,旣擧曠世之儀,東宮患候,旋有乃瘳之慶,中外懽忭,小大同情。臣竊伏畎畂,瞻望雲天,只切頌祝之至。念臣罪戾,愈往愈重,雖不敢輒煩摟計,瀆溷聖聰,尙今偃息自在,誠非意望所及,日夜悸懍,措躬無地。頃伏聞藥院移直之報,驚慮憂鬱,不遑他顧,進伏近城之地,以便起居之承矣。退歸之際,重傷風寒,眩喘交極,昏綴不省。旣未卽經營文字,仰請嚴誅,滓穢賤蹤,又末由冒入脩門,趨參獻賀之列。臣罪至此,尤不可勝言,玆不得不仰控危懇於宸嚴之下。伏乞聖明,亟賜重勘臣前後負犯,以肅邦憲,不勝幸甚。臣無任云云。答曰,省疏具悉卿懇。前批旣諭,卿何過乎?目今元良之候,其順旋愈,冠儀在近,職在相任,雖曰漫樞,豈可在卿?予無毫分介滯,卿何過自邁邁乎?予歲律新,想卿倍矣。卿須體君臣之大義,顧小子之此意,安心勿辭,其卽上來,用副至意。仍傳曰,遣史官傳諭。
江原監司趙明謙疏曰,伏以,神明默佑,春宮疹候,遄臻平復,臣民慶幸,曷有其極。臣於此際,適滯藩維,末由進參於呼嵩之列,瞻望闕庭,只切攢祝之悃。仍竊伏念,臣猥以無似,謬叨方面,行且半年于玆矣。非不欲策勵朽鈍,以效涓埃,才疏計拙,事不如意,加以荐飢之餘,癘疫日熾,死亡相繼。凡所以救活全安之策,靡不用極,而敗局難爲善着,痼疾終無良劑。恐罹僨誤之辜,竟負委寄之意,夙夜憂懍,若隕淵谷。此際以殿最之無一居下考,保安之不書等第,有問備之命,臣惶隕戰慄,罔知攸措。蓋臣所管郡邑,不滿三十,而太半新赴而日淺,其餘守令,以臣愚昧之見,姑未知有不可堪任,必當罷去者,故果無一人之書下。而乃若律之以古人嚴明峻截之道,則不能無愧。至於保安之書其題目,不書其第,伊時略有商量,畢竟悤遽,遂致遺忘。蓋其至敬至愼,反或不免,有類此者,而此莫非臣疏忽不察之失,卽此亦可見其觸事憒憒之狀也。雖殿下曲賜寬貸,不加嚴誅,臣心之震悚慙恧,當復如何,玆敢露章請罪。伏乞聖明,俯垂鑑燭,亟命削臣職名,仍治臣辜犯,以安私分,以礪群工,不勝幸甚。臣無任云云。答曰,省疏具悉。卿其勿辭察任。
修撰韓翼謩疏曰,伏以三陽回泰,萬品載新,惟我殿下,乃於是時,親率百官,獻賀慈聖,一國之慶,莫大於是,臣民欣忭,曷有其極。仍念臣以至無似之身,濫被洪渥,特畀百里,便養老母,于今周歲有餘。恩竝高厚,效蔑絲毫,孤負分憂之責,徒切訟罪之忱。此際以臣爲弘文館修撰,繼有馹召之旨,驚惶感激,不省攸措,固當卽日上途,而第臣偏母宿病,乍歇乍劇,苦無寧日,又添寒威,委身床褥,實無自力登途之望。伏聞近日,新有定式,侍從臣之在鄕不卽上來者,計程過限,則直捧拿處傳旨云。今欲恪遵令甲,趁程以奔,則母病如彼,實難相捨,若欲牽攣情私,淹時不進,則法意甚嚴,亦難違越。臣進退維谷,憂畏交中。至若交遞際,整官務修邑簿,亦云餘事,玆不得不封章縣道,疾聲仰籲。伏乞聖慈,憐臣情理之十分危迫,特許鐫遞,俾臣得以扶護病母,任便前進,仍命所司,治臣違越定式,任情遲留之罪,以礪群工,以安賤分,不勝幸甚。臣無任云云。答曰,省疏具悉。爾其勿辭,俟其少間,上來察職。
癸亥正月十七日午時,上御儲承殿。東宮侍坐。藥房三提調入侍時,都提調金在魯,提調鄭錫五,副提調李壽沆,假注書兪漢蕭,記事官兪彦好·李毅中進伏訖。都提調金在魯曰,日氣雖不極寒,猶爲陰濕,聖體若何?上曰,大體一樣矣。在魯曰,王世子疹候極順,已臻平復,臣民慶幸,曷有其極。上曰,幸何可言?今則已盡平復,頃者欲使卿等見之矣。雨雪陰濕,故不許對矣。在魯曰,卽今則無癍痕,而神色甚好矣。更無微熱往來之候乎?上曰,欲見卿等,着耳掩而來,故頭熱而眼視頗不如常矣。在魯曰,今日雖非日次,旣已入侍,醫官雖不可多數入來,其中二三人,使之入侍,以爲診候之地,何如?上曰,金應三·鄭爾柱兩人入侍。玄起鵬亦來待同爲入侍。臣漢蕭承命出去,與金應三鄭爾柱兩人入侍。應三診候曰,左右三部,皆極均和,而猶不無沈數之氣,沈則是由於中氣之不實矣。爾柱診候曰,左右三部似沈,而度數則調均,大抵不如頃日脈候之均和矣。上曰,頃已諭之,而寒殿氣憊故然矣。在魯曰,王世子診候,亦爲之何如?上曰,依爲之。應三曰,東宮脈候診視,則左右三部,皆極調均,不沈不數,比前尤暢和,今則如常矣。爾柱曰,卽今脈度如常,而無他欠寧處矣。在魯曰,日昨以氣憊下敎,故臣等惶恐不敢請對矣。今日則有廟謨之稟定者,故諸臣來會矣。上曰,退去少頃,入侍,可也。在魯曰,所己萬戶柳重臨,卽柳瑺之子也。柳瑺諸子中,重臨獨傳其術,以痘醫見稱於閭巷間。今年是癸亥年,柳瑺之子,今又入內院,則尤爲奇矣。今則雖在海西任所,而若或有不時招來之事,則不過數三日,可以上來。卽今議藥廳,雖無窠闕,亦不必待其有闕,柳重臨議藥同參,啓下,何如?上曰,依爲之。出擧條在魯曰,今番賞典中,醫官資窮者,自吏批稟啓,則以熟馬賜給,命下矣。自前加資代賜馬,無以賜給命下之例矣。或是誤書乎?事雖瑣屑,似異於前例,故敢達。上曰,例爲面給,而偶以賜給爲敎矣。以面給改之,可也。諸臣以次退出。
上在昌德宮。停常參·經筵。
下直,寧邊府使尹宅鼎,西生僉使張時憲。
卯時,日有左珥。午時未時,日暈。
鄭翬良啓曰,大司憲金鎭商在外,執義尹得徵,持平趙擎·黃景源牌不進,傳旨未下,掌令李光湜呈辭入啓,閔堣服制。今日以監察茶時之意,敢啓。傳曰,知道。
李重庚啓曰,明日常參·經筵,取稟。傳曰,停。
權爀,以都摠府言啓曰,今日入直內三廳武兼禁軍及軍兵等中日習射,請出標信。傳曰,今番則置之,後次爲之。
又以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
以注書李敏坤牌不進罷職傳旨及副應敎李天輔,副校理朴春普牌不進禁推傳旨,傳于李重庚曰,竝推考傳旨捧入。
李壽沆啓曰,注書李敏坤,旣有只推之命,卽爲牌招,何如?傳曰,允。
鄭翬良以司饔院官員,以都提調意啓曰,本院年例進上磁器燔造所用白土,每年只送邊首匠人,掘取於江原道楊口地。而再昨年因本道御史陳奏,以年凶,姑停掘土之役,仍停燔造,故沙器乏絶,用道苟艱。不得〈已〉上年春,自本院發遣郞廳,以其掘土時本道劃給詳定米,從民願募軍掘土,以除民弊事,啓稟掘來矣。今則本道年事稍稔,自本道依前例定差員,解凍卽時掘送事,分付道臣,何如?傳曰,允。
又以兵曹言啓曰,今正月十八日,私奴次男稱名人,自丹鳳門入來,差備門外擊錚,極爲駭愕。令攸司囚禁治罪。同門守門將皮光麟,常時不能禁斷雜人,以致闌入,亦難免其責,推考,何如?傳曰,允。
上在昌德宮。停常參·經筵。
夜一更,客星見於軫宿度內。
下直,大興郡守申晉,文化縣監崔成大,會寧浦萬戶尹得貞,玉浦萬戶朴昌玧,柒浦萬戶李遇春,加背梁萬戶金碩興。
鄭翬良啓曰,大司憲金鎭商在外,執義·持平二員未差,掌令李光湜呈辭受由,閔堣服制。今日以監察茶時之意,敢啓。傳曰,知道。
李重庚啓曰,明日常參·經筵,取稟。傳曰,停。
鄭翬良,以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
鄭必寧啓曰,同副承旨李命坤,同姓六寸兄學生命龍身死,服制已行四日,出仕,何如?傳曰,允。
以注書李敏坤牌不進罷職傳旨,傳于李重庚曰,推考傳旨捧入。
以文臣朔試射試官望單子,傳于鄭翬良曰,日寒而風勢如此,置之。
李重庚,以弘文館言啓曰,本館下番姑降入直,已至多日,事體未安。副修撰韓億增,旣已帶職蒙宥,卽爲牌招入直,何如?傳曰,允。
又以禮曹言啓曰,王世子紅疹平復,實是宗社莫大之慶。告廟陳賀頒敎旣行,則慶科設行,當依例取稟,而頃因本朝陳賀,取稟草記,有當有慶科庭試,而來頭將有合慶,其時一體稟行之敎矣。今此王世子紅疹平復慶科,依下敎待冠禮過行後,合慶稟定之意,敢啓。傳曰,知道。
鄭翬良,以備邊司言啓曰,上年十月晝講時,以各軍門執事訓局行伍陞差者外,色目淆雜,廟堂與五軍門大將釐正,或以行伍陞差,或以出身閑良取才陞差,各定其額,作爲節目事,命下矣。臣等與各軍門大將,反復商確,各定額數,別單開錄以入之意,敢啓。傳曰,知道。
又以刑曹言啓曰,日昨神祀出禁矣。禁吏執捉呈課之後,扈衛廳所任軍官沈若晦,捉去禁吏,以爲神祀被捉之人,乃是本廳軍士,其贖錢,汝當擔當自納,不然則當施重棍云云,繼而發遣軍士,推索神祀物件於本曹。近來名官勢家,或有此等之弊,固已可駭,而渠以軍門幺麽所任,乃敢不畏國法,捉致禁吏,勒令代贖,改遣軍士,推索禁物。事之痛駭,莫此爲甚,不可無嚴懲之道,而若晦曾經實職云。令金吾依法嚴處,何如?傳曰,允。
假注書兪漢蕭書啓。臣敬奉聖批,傳諭于楊州渼陰村行判中樞府事兪拓基所住處。則以爲,臣積罪稽勘,闕禮虧分,冒死陳懇,顒俟威譴。伏奉聖批不惟不加嚴誅,誨諭諄複,有踰尋常,臣尤不勝抑塞,繼以感泣也。前後批敎之開示,靡有遺蘊,則臣雖萬萬無狀,安敢謂聖心猶有介滯,而又安敢自阻於天地父母之下哉?臣雖迷頑,亦有秉彝,君臣大義,豈至全昧,京闕懸誠,何嘗少弛?而顧臣負犯,臣所自知,歲月愈久而釁戾愈甚。至今偃息,實荷如天之洪造,而苟復憑恃眷顧,冒入修門,則是眞無恥無憚之甚者。一世公議,將謂斯何?臣身非敢自恤,其奈辱朝廷而羞國體何哉?此臣所以寧甘違命之誅,而不敢爲復進之計者也。恩批之下,仰承無路,情溢辭蔓,尤增震越云矣,敢啓。傳曰,知道。
李重庚啓曰,副修撰韓億增牌招事,允下,而闕門已閉,待明朝出牌之意,敢啓。傳曰,知道。
鄭翬良啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
上在昌德宮。停常參·經筵。
夜一更,客星見於軫宿度內常陳星之南,而星體大如軒轅右角星,色白。
下直,碧沙察訪李重儉,蝟島僉使呂必善,豆毛浦萬戶禹錫龜,黔毛浦萬戶趙完玉。
權爀啓曰,大司憲金鎭商在外,執義·持平二員未差,掌令李光湜呈辭受由,閔堣服制。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而上候方在靜攝中,有後日來待之敎,故不得來會云矣,敢啓。傳曰,知道。
李重庚啓曰,明日常參·經筵,取稟。傳曰,停。
藥房都提調臣金在魯,提調臣鄭錫五,副提調臣李壽沆啓曰,伏未審日間,聖體若何?眩氣一向差間,而腰部挾痰之候,亦漸夬減乎?前入湯劑,已盡於昨日,臣等率諸御醫入診,議定繼進當否宜矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣,挾痰之候少歇,而纔入侍,湯劑加劑五貼以入,待下敎,入侍宜矣。
藥房口傳啓曰,伏承啓辭之批,以挾痰之候少歇爲敎,伏想尙未夬減,區區憂慮,不能遽已,臣等雖未入侍,醫官則暫時招見,使之診察,議定方藥,恐爲得宜,惶恐敢啓。答曰,今則少愈,雖見之,何益乎?
李命坤啓曰,賓廳坐起,旣已頉稟,〈而〉所當持公事入侍,上候方在靜攝中,頉稟。傳曰,知道。
李壽沆啓曰,吏曹郞廳來言,臺諫有闕,政事何以爲之?敢稟。傳曰,當日爲之。
權爀,以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
李壽沆啓曰,卽者吏曹郞廳來言,今日爲政事,命下,而判書李箕鎭在外,參判李益炡,參議尹汲俱病不來,不得開政云。參判·參議,竝卽牌招開政,何如?傳曰,允。
又啓曰,注書李敏坤,旣有只推之命,卽爲牌招,何如?傳曰,允。
又啓曰,吏曹參判李益炡,參議尹汲牌不進推考傳旨及罷職傳旨,今方捧入,而開政命下之後,不卽開政,事甚未安。參判更爲牌招開政,何如?傳曰,允。
權爀,以兵曹言啓曰,今正月二十一日,武臣賓廳講書日次,而王世子生辰日相値,不得爲之之意,敢啓。傳曰,知道。
李命坤,以工曹言啓曰,本曹所管各津津船中,今年限滿漢江三隻,楊花渡二隻,新造當次。松坡一隻,新川二隻,鐵串一隻,改槊當次矣。松坡·新川等三隻改槊價,則依定奪輸送守禦廳,其他材板價,則出給造船監官處,依例貿得於洪川·楊口等地,使之待水流下,以爲新造改槊,而船材流下時,勿侵護送之意,江原監司處,分付,何如?傳曰,允。
權爀,以義禁府言啓曰,刑曹啓辭,扈衛廳所任軍官沈若晦,曾經實職,令金吾嚴處事,允下矣。沈若晦今方待命於本府,卽爲拿囚之意,敢啓。傳曰,知道。
李命坤,以弘文館言啓曰,本館下番姑降入直多日,事體未安。副修撰韓億增疏批已下,牌招入直,何如?傳曰,允。
又啓曰,副修撰韓億增牌招事,允下。而闕門已閉,待明朝出牌之意,敢啓。傳曰,知道。
左參贊李縡疏曰,伏以,臣頃將病重實狀,仰煩崇聽,伏蒙聖度優假,又降俟間上來之敎,感激隕越,益無所措。虛帶官銜,雖極惶恐,一向瀆擾,亦所不敢,泯泯縮伏,以聽處分,而乃者元日賀儀,實曠古之盛典,繼以東宮疹候,不日平復,凡在臣僚,莫不歡忭,而臣則息偃在床,不得一致身於大庭舞蹈之列,分義虧缺,罪在罔赦,不敢不冒昧自列,以請司直之刑。伏乞聖慈,亟命削臣之職,治臣之罪,以嚴邦憲,以礪臣節,公私不勝萬幸。臣無任云云。答曰,省疏具悉。卿其勿辭,上來察任。
副修撰韓億增疏曰,伏以春宮邸下,疹候遄復,賀儀斯擧,臣民慶幸,曷有其極。仍念臣父母祠廟,在於畿內陽智地,臣連出遠外,久未省拜。歲末適値私忌迫近,而所帶諫職,幸蒙恩罷,爲伸私情,遂發鄕行。累朔撼頓之餘,賤疾越添,未能卽返京第,此際新除有命,馹召遠辱。豈不欲登時發程,而病勢未及盡瘳,道里洽滿三餐,差池兩日,及聞震邸疹候之報,急於承候,冒雨倍道,侵夜入城,而已不及於日限矣。雖在無事之時,新頒定式之下,未卽赴召,猶難逃於常典,況當藥院移直,候班方設之際?身帶近密之職,手奉遠召之旨,而未免過限不來之科,至速置對之境,私心悚慄,已不可言。乃者慶典所推,幸蒙全逭,圓扉纔脫,天牌又辱,固當趨謝之不暇。而第臣遠役之餘,受傷已深,冷圄之中,寒感又添,素患痰疾,乘時作孽,宛轉床席,實無束帶供仕之望。且頃日秋曹,以高城按獄不捧結案,至有請推之事。臣於此,尤有惶愧不自安者。蓋臣意以爲,按覈之任,只當究問罪囚,覈得情實而已。至於勘罪結末,非其所敢爲,故只捧承款,而不具結招矣。今者有司之臣,至謂未具格式,而乃令道臣,追捧末招以聞,則臣之全昧規例,臨事疏忽之失,無以自解矣。夫殺害官長,大獄也。奉命訊囚,重畀也。如臣無狀,猥膺是命,致有案未具格,事無結末,使他人替行之擧,其不能擧職之罪,奚但止於尋常問備而已?玆敢隨詣闕下,悉陳難强之疾,自引之忱。伏乞聖慈,亟命鐫遞臣職,以安私分。臣無任云云。答曰,省疏具悉。爾其勿辭察職。
上在昌德宮。停常參·經筵。
夜三更,客星移見於軫宿度內四勢星之南,形色比昨無異。
大殿·大王大妃殿·中宮殿·賢嬪宮,政院·玉堂口傳問安。答曰,知道。
世子宮,政院·玉堂·二品以上·六曹單子問安。答曰,知道。
鄭翬良啓曰,大司憲金鎭商在外,執義·掌令一員,持平二員未差,掌令閔堣服制。今日以監察茶時之意,敢啓。傳曰,知道。
李重庚啓曰,明日常參·經筵,取稟。傳曰,停。
又啓曰,來二十一日輪對日次,取稟。傳曰,停。
權爀,以都摠府言啓曰,傳曰,今番置之,後日次爲之事,命下矣。今日入直內三廳武兼禁軍及軍兵等,當爲中日試射,而王世子生辰相値,不得爲之之意,敢啓。傳曰,知道。
李壽沆啓曰,吏曹參判李益炡疏批已下,卽爲牌招開政,何如?傳曰,允。
又啓曰,吏曹參判李益炡牌招不進推考傳旨,今方捧入,而開政命下已久,尙不擧行,事甚未安。更爲牌招,何如?傳曰,允。
以吏曹參議尹汲牌不進罷職傳旨,傳于李壽沆曰,推考傳旨捧入。
李壽沆啓曰,吏曹參議尹汲,旣有只推之命,一體牌招開政,何如?傳曰,允。
傳于李重庚曰,太學食堂儒生,依頃者下敎,當爲試取,卽令來待殿庭,弘文提學牌招。
傳于李重庚曰,都承旨與弘文提學,來待于明政殿。
傳于李壽沆曰,頃者下敎矣,因此謄出擧行乎?殿庭試取試紙,令戶曹備給。
傳于李壽沆曰,限秋前圓點儒生,依下敎許赴,而今日食堂儒生,前日食堂儒生,竝許赴。
傳于李壽沆曰,日已晩矣。儒生催促入庭。
李命坤啓曰,吏曹參判李益炡再招不進推考傳旨及參議尹汲牌不進罷職傳旨,今方捧入,而開政命下之後,尙不擧行,事甚未安。參判所當更請牌招,而一日三牌,有傷事體,何以爲之?敢稟。
傳于李重庚曰,批下久矣,命下已至累日,尙不擧行,此亦關係紀綱,卽令牌招開政。
以吏曹參議尹汲牌不進罷職傳旨,傳于李命坤曰,只推,卽爲牌招開政。
傳于權爀曰,開政已久,而望筒何不入耶?
傳于權爀曰,門鑰,待吏兵批下批後下之。
有政。吏批,行判書李箕鎭在外,參判李益炡進,參議尹汲牌不進,同副承旨李命坤進。
兵批,判書徐宗玉病,參判權病,參議趙尙命入直進,參知鄭益河病,同副承旨李命坤進。
吏批啓曰,判書李箕鎭在外,參議尹汲牌不進,小臣獨政未安,何以爲之?敢稟。傳曰,仍爲之。
又啓曰,卽接翼陵別檢牒呈,則參奉金斗秋,受由過限未上來,依例改差,何如?傳曰,允。
以朴春普爲吏曹正郞,元景夏爲工曹參判,李成中爲輔德,金尙迪爲執義,韓光會·李光瀷爲持平,兪彦國·金相福爲正言,金漢喆爲掌令,李宗垣爲司饔僉正,朴成玉爲京畿都事,尹光毅爲獻納,任師夏爲注書,朴東采爲養賢直長,金商一爲東學訓導。興海郡守李鎭衡,軍器別備加資事承傳,今加通政。東川君申德夏單付。
兵批啓曰,卽接武兼廳牒報,參上武兼孫萬載,本廳許參,連三次可否不順云。依例汰去,何如?傳曰,允。
又啓曰,忠翊將金漢澄呈狀內,素患疾病添劇,旬月之內,萬無起動之望,斯速入啓遞改云。宿衛輪番之任,不可等待其差復,改差,何如?傳曰,允。
又啓曰,新差廟洞權管李思九呈狀內,老母今年七十歲,且無兄弟,情理所在,決難赴任云。邊將之親年七十,獨子無兄弟者許遞,已有定式,依例改差,何如?傳曰,允。
又啓曰,前虞候李德耉·南重圭,前縣監申珬,古群山僉使秦應會,前僉使李景岳·裵後度,司果李世燁,及第金尙昱·金德龜,幼學鄭夢禹,業武金重緘,閑良李仁壽·李震恒·陳泰恒·南圖·金晉熙·尹尙德·姜遇陽,監官朴泰周·吳挺麟·蔡以徵,軍官金泳等,或拯活人命,或捉得惡虎,或公廨修補,或軍器別備,俱有加資之命,而李德耉·南重圭·申·秦應會·李景岳·裵後度·李世燁,雖已資窮,未經準職。金尙昱·金德龜·鄭夢禹·金重緘·李仁壽·李震恒·陳泰恒·南圖·金晉熙·尹尙德·姜遇陽·朴泰周·吳挺麟·蔡以徵·金泳,係是出身儒品·閑良。何以爲之?敢稟。傳曰,竝特爲加資。
以李世煥·鄭壽期·徐幹世·申璆·任洙·洪重徵·沈一盈·李庭綽·權一衡·尹懋敎·兪彦哲·金養一·金墰·李夏源·李潚·閔聖洙·朴弼文·朴晩峻·張齊尹·李泰祥·趙東濟·崔尙衡·趙載彦·金澱·李光湜爲副護軍,鄭彦燮·朴弼正·吳命新·權瑩爲副司直,兪漢蕭爲副司正。天水僉使白興聲,花梁僉使朴枝蕃相換。
李重庚以觀象監官員,以領事意啓曰,今此客星,見於軫宿度內,在前如此之時,擇定文臣名官二三人與本監官員,同爲輪回測候看檢矣。今亦依例擧行,以校理李成中,修撰尹光毅,弼善閔百行啓下,使之輪直測候,何如?傳曰,允。
傳于李命坤曰,歸厚署柩材一部,擇送于內需司事,分付。
傳于李命坤曰,問候使之勿爲。
吏曹參判李益炡疏曰,伏以,臣豈以銓官自居者哉?以資望而決不可擬議也。以鑑識而決不可堪承也。獨殿下乃反拔擢於人望之外,一授再授,曾不留難。噫,此何事也?臣本庸陋,濫躋宰列,低徊於閑官漫職,勤瘁於筋力奔走,此固臣彈心報效之所,而斯外則世未嘗以一條淸要之塗,待臣矣。臣又才智空疏,見識蔑裂,自己之出處語默,猶不能自審,其果一毫近似於鑑別甄注,激揚淸濁,運心衡而嚴銓選哉?況所處,乃宗戚之家也。平生無所點染於時象,南北東西,俱是心外事,此非但臣心之所自勉而自劃者如此,臣老父平生謹畏之心,每對臣有切骨之戒。以此臣於世,言議旣柄鑿矣,踪跡又齟齬矣,殆近於諺所謂彼此不當。若是而其能免冥摘狼狽者幾希,是殿下俾欲榮臣之身,而反爲臣窮厄之階。此臣所以雖仰戴天地之恩,而抑有憾於日月之明,猶有遺照也。然而此係臣私分,固不敢煩縷,而若其公體之不可冒當者,則有如十重鐵壁之當前也。蓋臣於頃年,初膺是職,非不知抵死辭避,而旣感知遇之恩,又値迫阨之會,不得不一再膺命,獲遞乃已,而若其招群嗤而拂衆議則極矣。其後銓望之出也,果不擧擬,夫豈必私好惡於臣哉?諒以臣爲資望之不足也,鑑識之素乏也。此固彼此公議之可見,而於是乎臣之持論處世之大略,從亦可知也。今殿下不顧公議,不計銓法,又復特授之,是若殿下每於副急之用,非臣莫可者然。前後謬恩,輒先臣名,是不過以諸臣多執謙護,而臣則恭於趨命,易於驅使,有以致此,而其所見非當世者,又不特前日之比而已。臣豈忍又爲冒出,殿下亦豈忍使之驅迫也。今番一出,蓋以値無前之慶,陳賀日加下批之政,臣不出則將無以飾喜故也。至於一身廉媿,倣倒不念者,此亦臣不欲更以銓官自處之一端。從今以往,唯以一退爲期,雖被譴罰,決無更擧羞顔,冒入政席之理。今因開政命下,天牌荐辱,怵分畏義,不敢坐違。謹此隨詣,瀝陳肝膈之懇,仰瀆宸嚴之下。伏乞聖慈,特加鑑諒,亟賜鐫改,俾臣得免全沒廉隅之恥,千萬幸甚。臣無任云云。答曰,省疏具悉。卿勿過辭,察職。
二十一日初更五點,上御歡慶殿。太學儒生科次入侍時,弘文提學徐宗伋,都承旨李壽沆,對讀官南泰齊·韓億增,假注書李聖運,記事官兪彦好·李毅中入侍。諸臣進伏訖。上曰,收券幾許耶?壽沆曰,收券十二軸,而限後呈券,未知幾何矣。上曰,限亥正收券之意,分付。聖運出宣上敎,還入。億增讀券。上曰,將致夜深,輕輕讀之。上又曰,高聲讀之。上曰,人人頭上戴花帽,是何處文乎?泰齊曰,臣未能記得矣。上曰,予曾見之而忘却,未知其的在何文矣。壽沆曰,觀此試券,擧子輩其有難之之意矣。上曰,題强故然矣。人日之義,又見於何書乎?泰齊曰,臣於東方朔歲時記,似見之,而此外則未及得見矣。上曰,京儒多入乎?守僕擧案,似有之矣。壽沆曰,圓點記有之,而多是京儒矣。上曰,擧案從後書入,可也。宗伋考天字軸畢。上曰,太學規模,申飭之後,宜有勸奬之道,初欲以人日設製矣。非但予在靜攝中,元良亦有所患,故未之果焉。今日設行,意亦有在,雖夜深,必欲親臨科次。卽者中官來言,慈殿有問候事,今將罷對,殊異乎始料。卿等出去科次,而今番收券數少,不必悤悤,須加詳審,毋或失才也。古有六更賦題,人日亦可作題,故出之而題甚强矣。宗伋曰,臣素乏藻鑑,曷敢稱副,而聖敎及此,謹當惕念科次矣。上曰,科次以入,則當拆榜以下矣。壽沆曰,下敎有慈殿問候。語未卒。上曰,出去,自可聞知矣。諸臣以次退出。
上在昌德宮。停常參·經筵。
夜一更,客星移見於翼宿度內太陽守星之內,形色比昨無異。五更,月暈。
鄭翬良啓曰,大司憲金鎭商,執義金尙迪,持平韓光會在外,掌令閔堣服制,金漢喆,持平李光瀷牌不進。今日以監察茶時之意,敢啓。傳曰,知道。
權爀啓曰,明日常參·經筵,取稟。傳曰,停。
鄭必寧啓曰,新除授注書任師夏,牌招察任,何如?傳曰,允。
鄭翬良啓曰,諫院之經年闕啓,憲府之累日監察茶時,事甚未安。除在外·服制外,未肅拜人員,竝卽牌招,何如?傳曰,允。
備忘記,傳于李重庚曰,居首進士柳健直赴殿試,之次進士李潝直赴會試。進士鄭恒齡,生員成天柱,生員李瑗,進士李宜祿,進士金益謙各給二分。
政院啓曰,卽者雲臺報星變,至於差出測候官矣。臣等竊不勝驚愕危悸之至。年來象緯之告警,間見層出,臣等固知聖上所以恐懼懍惕者,當不以歲月之稍久,而或弛其對越之誠也。今又歲首之月,有此非常之異,仰惟九重宵旰之餘,聖心驚憂,當作何懷?嗚乎,天人一理,顯微無間,變不虛生,必有所召,指事言徵,雖近傅會,而修德弭災,實有其理,則臣未知今日致災之端,果在何事,而凡我君臣上下之所以警戒秪承者,其可以雍容暇豫,一例泄泄而已耶?顧今三元載始,萬品昭蘇,此正王者體天行仁,發號施令之初,而天文之示象又如此,殿下尤宜延訪群臣,講求治道,而聖候連在靜攝,引接或至全閣,庶事有叢脞之嘆,萬幾多淹滯之憂,蓋殿下求治之誠,視前日,何也?而群下所以導殿下者,亦未見其振刷。籌司曠接,動經旬月,而大臣無一言求對之擧。經筵停講,奄跨時序,而玉堂無一箚匡救之論。臺廳長閉,故紙亦闕,而言路之壅閼,無復餘地。凡此數者,自識者見之,則其不爲太息長嘆者幾希矣。夫以天之惠我殿下,其丁寧反復,若是深切,而朝廷之上,殊無一事可以回天怒而合人心者。古人所謂天災不足畏者,不幸近之,豈不危哉?且雖以前年慧孛之異言之,東北之飢荒,京外之癘疫,其應鑿鑿,有不可誣者。夫以前年之所驗,而謂今日適然者,臣知其非愚則佞也。殿下於此,其可不惕然反省,思所以挽救之乎?伏願殿下,深存懍畏之心,益篤淵氷之戒,毋事乎文具,毋懷乎宴安,勿以艱虞粗紓而輒忘奮勵之道,勿以春秋漸晩而或萌倦怠之念。法紀則必思其兩擧,宮府則必視以一體。扶植言路,以開不諱之門,頻御經筵,以懋進德之工。奬恬靜而抑躁競,勵廉恥以敦風俗。上下交勉,夙夜孜孜,以爲大警動大振作之基,則其於消弭之道,庶幾盡之,而天心之悅豫眷顧,其本在是。伏願聖上,懋哉懋哉。臣等忝居近密,不任區區憂慮,惶恐敢啓。答曰,昔之景公,一喩感激,而其報不已,方惕于心,其勉是矣,宜勉焉。
以吏曹參議尹汲再牌不進罷職傳旨,傳于李壽沆曰,推考傳旨捧入。
傳于李命坤曰,入直承旨一員入侍。
李命坤,以兵曹言啓曰,來二十三日入直守門將尹東耉,昨日受點矣。本廳書員來告,東耉在外未入仕,而草省記中,忘不懸頉云。在外之人,不爲懸頉,受點之後,有此煩告,極爲可駭。當該書員,令攸司從重科罪,原單子中,改付標以入之意,敢啓。傳曰,知道。
又啓曰,今日省記,吏曹郞廳,當爲來呈,而正郞朴春普,雖未知病勢之如何,而申時將至,尙不出肅,事體未安。朴春普從重推考,使之卽爲出肅,來納省記,何如?傳曰,允。
李重庚啓曰,卽者應敎南泰齊,修撰韓億增,因本院啓辭,强引不當引之嫌,陳疏徑出,原疏纔已退却矣。所當直捧禁推傳旨,而此與無端徑出有異,推考警責。玉堂上下番俱空,事甚未安,竝仍卽牌招,副提學李鼎輔,副應敎李天輔,校理李宗迪·徐命臣,一體牌招,以爲推移入直之地,何如?傳曰,允。
李壽沆,以吏曹言啓曰,本曹正郞·佐郞各一員未差,佐郞元景淳受由在外,只有正郞朴春普,而身病猝重,勢難肅謝云,事體未安,從重推考。御覽官案修正省記,入直無以推移。正郞有闕之代,口傳差出,仍卽出肅,何如?傳曰,允。
吏曹口傳政事,以李宗迪爲吏曹正郞。
李命坤,以禮曹言啓曰,傳曰,續人之後,王政之所先,況慈聖同氣之親乎?前正金九衍,有欲立後者,而拘於格例,去秋欲爲上言而不果云。其令該曹,問于其家,卽許立後,以示上以慰慈聖之心,下以重人後之意事,命下矣。卽問于本家,則以爲,金九衍生時,以其同姓十寸兄故僉正世衍第二子器大,定爲立後,來頭上言,而未及爲之云。依下敎,以金世衍第二子器大,立爲金九衍之後,立案成給之意,敢啓。傳曰,知道。
李命坤,以兵曹言啓曰,拯活人命,固宜有激勸之道。而近來成一謬弊,初無彷彿事狀,而虛張文牒,掠取恩賞,如閑雜人輩,固不足責,而武弁守令,亦或因是,而混淆仕路者有之,良可寒心。此後則諸道道臣·帥臣,各別審察,知其十分實狀後,狀聞之意,嚴飭知委,何如?傳曰,允。
又以兵曹言啓曰,濟州處於環海之中,凡有公私敗船之患,本牧與所屬地方官,董飭浦人,極力拯活,此是職分內不可已之事,而苟或一毫緩忽,則厥有罪責也。取見本牧前後狀聞,以拯活事,請賞凡五度,而牧使帶率軍官四人,管下守令二人,亦在其中。揆以事體,殊涉煩屑,本州居生三人,則旣請加資,以示激勸之意,而亦不可無警飭之道,前牧使安慶運,從重推考,何如?傳曰,允。
又以兵曹言啓曰,卽接分繕工監牒報,則興仁門北邊門隻,年久破傷,今方撤毁改造云,令繕工監假門設置,依例晨昏開閉,亦令分授訓局,除出軍兵,定送將校,與本門將卒眼同,限畢造改懸間,嚴加把守之意,分付,何如?傳曰,允。
又以觀象監官員,以領事·提調言啓曰,星變測候官尹光毅方在外,上來遲速難期,今姑改差,其代以舍人洪昌漢差下,以爲輪直測候之地,何如?傳曰,允。
李命坤啓曰,卽者觀象監官員,以領事意來言,測候官當爲逐月輪直,而弼善閔百行,方入直春坊,舍人洪昌漢,草記未及啓下,輔德李成中,本職未肅拜,無推移入直之員,令本院稟旨牌招云。輔德李成中,卽爲牌招,何如?傳曰,允。
權爀,以備邊司言啓曰,守禦使·摠戎使·諸道兵·水使,以今春水陸操稟行事狀聞,下本司矣。卽今三南則癘疫愈熾,死亡相繼,京畿則凶歉最甚,東北則飢癘之餘,尙未蘇息,今春水陸操,竝姑停止,只營將·虞候,抽栍擧行。南漢輪操,當初定式旣嚴,其所赴操,不過若干哨,有不可每每姑停,兩西自是待變重地,而飢癘比他道稍間,此三處城操陸操竝設行,海西水操,則亦爲停止之意。分付,何如?傳曰,允。
領府事徐命均疏曰,伏以,賀儀載擧,神人胥悅,而臣獨病旅次,微誠莫伸,分義隳矣,情禮缺矣,悚隕耿結,無地自容。第其所處疏冷,有妨調治,不得不舁還鄕寓,而每煩陳聞,極涉猥越,未免任情徑行,罪上添罪,宜卽仰瀆危悃,以請重譴。顧臣病狀,一倍苦劇,膝骨大核,幾至成膿,重以下痢宿症,觸寒兼發,委綴昏倒,不省人事,數行文字,亦不能締成,今始冒死號籲,臣罪尤萬萬矣。念臣年非耄期,而六年淹疾,日銷月鑠,轉入膏肓,無復生人貌樣,雖當朝賀盛禮,亦無以自力進參。虛縻職名,徒費月廩,自顧私心,已極惶媿,論以邦憲,其罪伊何?伏地涕泣,只俟斧鉞之加。伏乞聖慈,曲賜憐察,亟命削臣職秩,俾得任便調治,以卒天地生成之澤,幸甚。臣無任云云。答曰,省疏具悉卿懇。以疾來參,其何所傷?卿須安心勿辭善攝焉。仍傳曰,遣史官傳諭。
左參贊閔應洙疏曰,伏以,臣情跡危蹙,積逋威命,聖慈曲諒,過加涵貸,特寬金木之誅,只許鞶帶之遞,政府西壁之除,仍又繼下,臣反罪爲榮,惶感交切,其在分義,宜卽趨承,而第伏見大臣箚本,以臣之前疏,又加非斥,聲罪尤極狼藉。臣於此,益不勝悚懍震悸,無地自容。噫,毋辨之義,臣豈不勉,而罪狀䵝昧,聽聞眩惑,日事違傲,勢甚迫隘,則方當窄境,何暇緩聲?大臣今雖責臣以自反自治,而反鏡之照,難以自見,則如臣昏愚無的之言,何以省悟?眞若騁私,明知其放肆,則此非細故,必欲抉摘,至疑其彷彿,則其孰免是。辭意逾緊,怳惑滋甚,他山之石,果是玉成之資,則臣豈不甘受,而竊鐵之疑,混被不韙之目,亦安敢晏然乎?臣之前後被斥於大僚至此,想必有不叶之端,而大臣方嚴國體而罪張皇,臣雖不敢索言,此莫非臣當此難平之時,使居睢盱之地,未卽引退,尙爾遲徊。冥摘之行,觸處生疣,終未免自陷於銓官之極罪,苟究厥由,皆是滄浪,更誰尤哉?到今銓任已解,便作永謝之蹤,罪名至重,更無冒進之勢,則廊廟董飭,非所可論,江湖鳧雁,亦無所關。而大僚以臣之故,又如是陳箚,臣之乖事面辱朝廷之罪,尤難倖逭,方此蹙伏俟譴。昨當東宮誕彌之辰,亦未趨參問候之列,罪上添罪,益無所逃。伏乞聖明,亟命削臣職名,勘臣罪犯,以肅朝綱,以安微分,千萬幸甚。臣無任云云。答曰,省疏具悉。卿其勿辭行公。
贊善魚有鳳疏曰,伏以,歲籥載新,聖算彌高,臣民慶祝,曷有其極。乃者月正元日,殿下率百官獻賀于大王大妃殿下,旣又迎臨正殿,受百官賀,滿庭舞蹈,喜氣洋溢。玆蓋聖孝至隆,同符大舜五十之慕,邦運重熙,匹休祖宗亨泰之會,八域含生,孰不懽忭,而垂死賤臣,益不勝懽忭之忱。繼伏聞東宮玉體欠和,紅疹爲患,上下之驚憂普切,藥院直宿,庭候屢設,神明默佑,不日平復。上元令辰,賀儀斯擧,是何王春月半之內,邦慶荐臻,太平萬歲,庶幾得見於今日,猗歟盛哉?仍念臣自客冬,村里不淨,避京棲遑,風寒所迫,節宣乖方,篤老餘氣,益致虛憊,房闥之間,亦不能隨意動作。廷候之時,旣不得進身京輦,陳賀之日,亦末由趨簉外庭,有臣如此,生不如死。噫,臣久縻虛銜,責在輔導,而學識之消亡如此,疾病之危綴如此,出入侍講,斷無其望,而終莫能自效於同憂共慶之際,職曠禮闕,分虧罪積,論以邦憲,萬戮猶輕。伏乞聖明,憐臣殘喘,察臣哀懇,亟削臣職,仍勘臣罪,俾得安意就盡,千萬幸甚。臣無任云云。答曰,省疏具悉卿懇。元良之候,其順旋愈,冠儀在近,心欣之中,輔導之心,一倍此時,豈可一向在鄕而邁邁乎?卿須體小子之至意,安心勿辭,幡然上來,輔我元良。仍傳曰,遣史官傳諭。
進善朴弼傅疏曰,伏以,臣虛帶職名,病伏郊野,日夕惶隕,恭俟誅罰。此際伏聞國有大慶,東朝獻賀,實是三百年罕有之事,而春宮經疹,亦爲億萬歲無疆之休。嵩呼之班,相望於前後,頌祝之聲,遍滿於遠邇,雖疲癃殘疾,莫不歡欣鼓舞,則微臣病裏感祝之誠,曷有其極,而第臣匪據之職,決無冒當之理,沈痼之疾,又無蠢動之勢,偃蹇退伏,終不得致身於獻賀之列。臣節掃如,萬戮猶輕,刑章不加,論劾無聞,臣誠惶悶罔措,露章自列。伏願聖明,亟遞臣職,仍治臣罪,以爲人臣慢蹇者之戒,不勝幸甚。臣無任云云。答曰,省疏具悉卿懇。此時先務,元良輔導,爾〈其〉勿過辭,卽速上來,以副此意。
二十二日申時,上御熙政堂。入直承旨一員引見入侍時,左承旨鄭必寧,假注書李聖運,記事官兪彦好入侍。諸臣進伏訖。必寧曰,下番翰林李毅中,以其親病,俄纔徑出,本院未及請推,而今此入侍史官不備,雖與無端徑出有異,而事體未安,推考警責,何如?上曰,依爲之。出擧條上曰,承旨書之。傳曰,續人之後,王政之所先,況慈聖同氣之親乎?前正金九衍,有欲立後者,而拘於格例,去秋欲爲上言而未果云。其令該曹問于其家,卽許立後,以示上以慰慈聖之心,下以重人後之意。必寧書畢。上曰,昨日有慈殿起居之敎矣,無乃以慈候知之耶?彦好曰,然矣。必寧曰,申時已入,而吏曹佐郞朴春普,屢度催促,以實病有難入來,無他郞廳,省記不得入之矣。上曰,吏郞只一人乎?必寧曰,吏郞元景淳受由下鄕,一望筒入之,姑未下批矣。上曰,當下之矣。必寧曰,然則待下批無時肅拜乎?上曰,依爲之。上曰,今此下敎,卽付禮曹,速令草記,可也。諸臣以次退出。
上在昌德宮。停常參·經筵。
自卯時至巳時,日暈。
鄭翬良啓曰,大司憲金鎭商,執義金尙迪,持平韓光會在外,掌令閔堣呈辭,掌令金漢喆,持平李光瀷牌不進傳旨未下。今日以監察茶時之時敢啓。傳曰,知道。
李重庚啓曰,玉堂備員間視事頉稟。傳曰,知道。
鄭翬良,以都摠府言啓曰,副摠管具樹勳,以御營中軍別武士取才事,本營晝仕出去之意,敢啓。傳曰,知道。
以副提學李鼎輔,注書李敏坤牌不進罷職傳旨,及副應敎李天輔牌不進禁推傳旨,傳于李重庚曰,竝推考傳旨捧入。
李重庚啓曰,副提學李鼎輔,副應敎李天輔,旣有只推之命,竝更卽牌招入直,何如?傳曰,允。
事變假注書李基德改差代,以金漢老爲事變假注書。
鄭翬良,以訓鍊都監言啓曰,因兵曹草記,興仁門北邊門隻,今方撤毁改造,令繕工監假門設置,依例晨昏開閉,亦令分授訓局,除出軍兵,定將校,與本門將卒眼同,限畢造改懸間,嚴加把守事,允下矣。砲手二十名,將校率領,限畢役間輪回守直之意,敢啓。傳曰,知道。
記注官權潗書啓。臣敬奉批旨,馳往傳諭于安山馬遊面山北里侍講院贊善朴弼周所住處,則以爲,臣纔上辭疏,方惕息俟罪。不意史官,又忽遠臨,傳宣聖批,顧玆異恩,惟大僚然後方得而施之,於幺麽小臣,則僭竊,甚矣。以頭叩地,悸不自定,第幸螻蟻微懇,上格天聽,所叨職名,得蒙遞免,自今以後,庶作自在之身,感激聖恩,不知所達。惟是批旨隆重,促令上來,絶非賤末如臣之所敢萬一擬議,惶駭怵惕,只有死罪云矣,敢啓。傳曰,知道。此書啓入之已久矣,始下。
掌令閔堣啓曰,臣猥以無似,獲叨言地,年紀衰晩,志氣摧頹,旣無以激仰言論,振刷風采,固不宜冒昧就列,受人嗤點,而且以母病沈重,有難供仕,或疏或單,只期罷免,而乞遞得暇者再,已失所圖,抑情强出者三,亦不獲已,實非因仍蹲據之計,而私心之媿懼,已不可言,公議之譏斥,固所自料。卽伏見喉院之啓有曰,臺廳長閉,故紙亦闕,言路壅閼,無復餘地。噫,厭避臺閣,已成痼習,謄傳故紙,亦復闕焉。以至言路壅閼,無復餘地,則其貽累聖治,果何如哉?況近來天災時變可驚可愕者,無時無之,此誠聖明所以警惕於上,識者所以憂嘆於下者也。凡諸聖躬闕失,時政頗纇,豈無隨事彈論者?而如臣庸品,見識矇昧,旣不能出一言論一事,以盡淸朝耳目之責,此夙夜之賢,所以遇災陳戒,慨然於斯。旣斥臺閣之不職,又嘆言路之不通,身爲臺官者,豈不顔厚哉?顧今諸臺之中,若論久於職而不言者,則臣實爲首。臣自入臺以後,除公私故外,可以詣臺者,非無其日,而情勢如右,乍出旋入,荏冉至今,非斥之來,罔非自取。聖世來諫之路,乃緣如臣者而壅閼,則臣誠反顧慙悔,無所逃罪,其不可自壞廉隅,抗顔復進也審矣。臣何敢一刻晏然於臺次乎?昨緣日暮,今始來避,所失尤大,請命遞斥臣職。答曰,勿辭。
李重庚啓曰,掌令閔堣再啓煩瀆,退待物論矣。傳曰,知道。
李重庚啓曰,卽者弼善閔百行,以親病陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于鄭翬良曰,已下敎于承旨矣。明日則慈殿有起居之節,而相臣未及計其日子,進日以請,再明來會之意,使傳諭史官傳之。
鄭翬良啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
領議政金在魯箚曰,伏以,近年以來,災沴疊見,饑疫洊酷,中外人心,悸懍靡定,而今玆客星之警,又出於首春之月,大小瞿瞿,不知今年,又有何樣變厄。仰惟丙枕憂慮,當復如何?如臣無似,久忝元輔,凡庸陋劣,無以出發謀慮,衰病昏塌,無以振刷精力,了無一言一事,可以少酬職責。上之不能匡弼君德,中之不能稱服衆望,下之不能慰紓民隱,尸素徒積,罪戾日深,昊天日明,安得不赫然而譴告之也?昨日喉院之啓,箴砭切至,臣誠媿赧,受而爲罪,爲今之計,惟有亟退臣身,庶可少答天譴。懇乞聖明,深念國事,勿拘虛禮,夬許鐫免,以責不職,更卜賢德,以濟時艱,千萬幸甚。仍伏念,自前歲仲冬以後,聖候多在靜攝,朝家連値事故,雖有間間登對,皆不過霎時之頃,一未行如法次對者,今已七十餘日矣。日者賓廳之進會,適又因聖體欠寧,不得引接,有待下敎來會之敎,而顒俟屢日,尙未得命,如臣者,雖日登前席,何能有忠言至謨?而庶務之多滯,群情之抑鬱則,甚矣。況今災異如此,而朝廷之上,有若安平暇豫之時,詩人所謂天之方蹶,無然泄泄者,殆近之矣。伏望特下明命,俾於明日,行次對焉。臣無任憂悶祈祝之至。取進止。答曰,省箚具悉卿懇。旣諭政院之批,良由涼德,於卿何有,日次入侍之意,將欲下敎,所陳若此,日次依例爲之矣。卿須安心勿辭,亦勿引咎,視事焉。仍傳曰,遣史官傳諭。
弼善閔百行疏曰,伏以,臣老母宿病,轉益沈痼,居恒懍懍,實無離側供仕之勢,而控免無路,輒卽持被,卽於直中,得接家信,則母病挾感添劇,寒熱交作,中焦痞塞,嘔逆特甚,食飮專廢。臣聞來,情私煎迫,急於歸護,投章徑出。伏乞聖慈,特賜矜諒,削臣之職,仍治臣擅離之罪,以肅朝綱,幸甚。臣無任云云。答曰,省疏具悉。爾其勿辭護焉。
正言兪彦國疏曰,伏以,東宮疹候平復,慶溢寰區,宗社萬幸,臣民萬幸。臣於客冬,奉命西出,路中得疾幾殊,蒙恩遞任,擔舁歸家,獲全軀命。再生卽天,感激銘鏤,鬼趣纔免,人非又至,杜門屛伏,危惕澟悸。日昨仍事出郊,歸而天書在家,除臣諫職,臣誠驚惶,仰感洪私。第臣於臺職,有鐵壁之限,且於前持平魚錫胤之啓,亦有萬萬難安者,謂臣待罪畿都時,刑杖太酷,惡此何言也。檢田政飭堤坊,俱係重事,犯科慢法之類,烏可無懲治,彼所謂酷杖,其以是爲言耶?若然則奸現而不治,隄廢而無飭,然後方可謂侍從執法,臣未知此言何爲而發也。且臣於此,竊有所訝異者,臣之未遞畿都也,彼憲臣亦有入臺時,臣之遞畿都也,彼憲臣又與臣,同政除諫職,同時隨牌,同呈辭章。伊後憲臣,又復入臺,何不於臣在該職時論之,何不於與臣同在諫職時論之,又何不於伊後入臺時論之,乃於臣遞職半年之後,始論之耶?良笑其太費心也。噫,衝飆欻發,弱羽易飄,危機密布,曲木猶驚,臣之蹤地,可謂危且蹙矣。官職去就,其何可論,玆敢瀝血仰瀆。伏乞聖明,俯賜諒察,亟削臣職,以快人心,以安私分,不勝幸甚。臣無任云云。答曰,省疏具悉。爾其勿辭,察職。
上在昌德宮。停常參·經筵。
夜三更,客星見於翼宿度內太陽守星之南,而星體比前稍減。
下直,龍宮縣監南德純,寧城僉使金璿,古城僉使金濯,鉢浦萬戶梁文彧。
鄭翬良啓曰,大司憲金鎭商,執義金尙迪,持平韓光會在外,掌令閔堣避嫌退待,金漢喆,持平李光瀷牌不進傳旨未下。今日以監察茶時之意,敢啓。傳曰,知道。
權爀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管具樹勳,以御營中軍軍兵等中日試放事,南小營晝仕出去之意,敢啓。傳曰,知道。
又啓曰,掌令閔堣引避退待經宿,憲府無行公之員,正言金相福,卽爲牌招,以爲處置之地,何如?傳曰,允。
備忘記,傳于權爀曰,今下弓矢,寧城僉使金濬,古城僉使金澤處給送。
李重庚啓曰,注書李敏坤呈辭代,假注書李聖運,姑令仍察,何如?傳曰,允。
李命坤啓曰,副提學李鼎輔,應敎南泰齊,副應敎李天輔,校理徐命臣,修撰韓億增,旣有只推之命,玉堂上下番俱空,事甚未安,竝更牌招,推移入直,何如?傳曰,允。
記事官任師夏書啓。臣敬奉聖諭,傳諭于楊州覺心村贊善魚有鳳所住處,則以爲,臣於僑寓病伏中,敢控短疏,仰賀東宮疹候平復之慶,仍陳微臣前後闕禮之罪,乞蒙重誅矣。千萬意外,史官臨宣聖批,十行溫綸,辭旨隆渥,有非蟣蝨賤臣所敢聞者,至以冠儀在近,輔導之心,一倍此時,豈可一向在鄕而邁邁爲敎?臣奉讀以還,益不勝戰慄罔措之至。顧臣病狀之沈篤,氣息之危綴,實無復起爲人之望,聖諭至此,而趨承無路,伏地兢惶,尤增死罪云矣,敢啓。傳曰,知道。
左議政宋寅明,右議政趙顯命箚曰,伏以,臣等所忝竊者,卽古所謂調元之任,而憒憒尸居,非惟不可擬議於燮理。乃有以召災致異,乾文之示警,相續於靑臺之奏,此其罪已難自贖,況今歲籥新改,陽德方亨,而履端出治之政,旣不能導揚,飢厲連年,艱虞多端,而消災救民之術,又不能敷陳,喉院之啓,規責切至。臣等循省慙惶,靡所容措,雖聖度包容,不能策免,而有不敢靦然冒處於匪據。伏乞聖明,亟許斥退,改卜賢德,以答天譴,以幸國事焉。取進止。答曰,省箚具悉卿懇。旣諭政院之批,良由涼德,於卿等何有?卿須安心勿辭,亦勿引咎,其卽視事焉。仍傳曰,遣史官傳諭。
應敎南泰齊疏曰,伏以,臣忝叨經幄,四年于玆矣。中間雖暫出外郡,或除他司,而僂計月日,則居是職者殆十之七八焉,不可謂不專且久,而沁沁隨行,了無絲毫之補,上負聖眷,下違初心,每一循省,已不勝其慙惶,而日昨規警之言,至發於近密之地,以停講已久,無一箚匡救爲言,臣之孤負職責,不亶在於此一事而已,則今此數句箴砭,亦可謂恕之太過,臣固當遜而受之,何敢爲自解之計?而第身爲講官,旣著不職之罪,揆以私義,更無抗顔之望。且臣老母,自昨猝得齒齦浮疼之症,刺疼若受針刃,紅暈遍及面部,晝夜苦叫,勺飮不下,種種症形,俱屬危惡。臣獨自將護,方寸如灼,雖微蹤跡之難安,卽此情理,萬無離捨供職之勢。玆於洊召之下,隨詣九閽之外,略控微懇,仰瀆宸嚴。伏乞聖慈,特加矜諒,亟許鐫遞,以便救護,以安私分,不勝幸甚。臣無任云云。答曰,省疏具悉。爾其勿辭護焉。
上在昌德宮。停常參·經筵。
夜一更,客星移見於翼宿度內虎賁星之東,形色比昨又漸消減。二更,黑雲一道,起自坤方,直指巽方,長十餘丈,廣尺許,良久乃滅。
下直,高原郡守曺夏臣,碧潼郡守李馨遠,防踏僉使具光翊,薺浦萬戶申尙輝。
藥房都提調臣金在魯,提調臣鄭錫五,副提調臣李壽沆啓曰,春雪太數,日寒甚峭,伏未審聖體若何?眩氣一向差間乎?前入湯劑,已盡於昨日,臣等卽率諸御醫入診,議定繼進當否爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候一樣。予則眩氣一樣。湯劑加劑五貼以入,勿爲入診。
大王大妃殿·中宮殿·賢嬪宮,藥房口傳問安。答曰,知道。
權爀啓曰,大司憲金鎭商,執義金尙迪,持平韓光會在外,掌令閔堣避嫌退待,金漢喆,持平李光瀷牌不進傳旨未下,今日以監察茶時之意,敢啓。傳曰,知道。
又以都摠府言啓曰,副摠管具樹勳,以御營中軍新番軍士點考,舊番軍士賞中日事,南小營,晝仕出去之意,敢啓。傳曰,知道。
以副提學李鼎輔牌不進罷職傳旨及副應敎李天輔,校理徐命臣,修撰韓億增牌不進禁推傳旨,傳于李命坤曰,竝推考傳旨捧入。
傳于權爀曰,大臣·備局堂上引見。
李命坤啓曰,副提學李鼎輔,副應敎李天輔,校理徐命臣,修撰韓億增,旣有只推之命,竝更牌招,以爲推移入直之地,何如?傳曰,允。
權爀,以備邊司言啓曰,京畿監司朴文秀,除拜已久,辭疏亦已承批,尙在郊外,無意入來肅謝,事極未安,而昨年畿甸沿海,未免凶歉,癘疫亦未止息,民事孔慘,賑救之政,不可不及時講究,而道臣遞易,一向瘝曠,尤涉可慮。京畿監司朴文秀,推考警責,令政院別爲催促,以爲卽速入來,肅命赴任之地,何如?傳曰,允。
李命坤,以戶曹言啓曰,去年十二月二十九日藥房入診時,副提調李益炡所啓,世宗朝王子漢南君禮葬·賜諡之命,在於先朝,而漢南之子孫,零替落鄕,尙未受出。自禮曹今始移文戶曹,而尙不出給,非但事體未安,亦有欠於先朝表節之意,令戶曹一依先朝成命,斯速擧行爲宜矣。都提調金在魯曰,到今年久之後,雖不可改爲禮葬,而墓道石物等事,欲藉其物力而爲之也。果是先朝成命之事,則似當參酌題給矣。上曰,令該曹斯速擧行可也事,命下矣。取考文書,則曾於癸巳年間,因漢南君子孫幼學李世奎上言,禮曹覆啓內,禮葬凡事,有難備儀追擧於累百年之後,令該曹量給石物價事判下,故禮葬圖所在表石等價,其時旣已題給,則到今更無可以擧行者矣,敢啓。傳曰,知道。
又以成均館同知館事,大司成言啓曰,居齋儒生圓點節目,依下敎就議廟堂,磨鍊以入之意,敢啓。傳曰,知道。
二十五日午時,上御熙政堂。大臣·備局堂上引見入侍時,領議政金在魯,左議政宋寅明,右議政趙顯命,行知中樞申思喆,行工曹判書趙尙絅,禮曹判書鄭錫五,咸寧君朴纘新,行司直金聖應,刑曹判書鄭羽良,禮曹參判吳光運,兵曹參判權,行司直尹得和,左副承旨權爀,假注書李聖運,事變假注書金漢老,記事官兪彦好·李毅中入侍。諸臣進伏訖。在魯曰,日候不適,聖體若何?上曰,一樣矣。在魯曰,挾痰之候,其已快愈乎?上曰,尙未夬祛而少愈矣。在魯曰,大王大妃殿私慼後,氣候何如?上曰,近來連爲安寧,私慼後,進御專減,悶甚矣。在魯曰,今承下敎,憂慮可達,伏望仰勉進御,幸甚。上曰,此是至情所在,連日勉請,而粥飮猶時時進御矣。在魯曰,王世子氣候一向安順乎?上曰,好過矣。在魯曰,近間下雪太多,亦甚頻數,春雪異於冬雪,非徒無益,且有轉成蟲災之慮。況又災異洊疊,客星之變,見於元春,雖與彗孛有間,而實係非常之異,憂懍大矣。上曰,以今國勢人心觀之,何待災異而知之,良由否德,澟惕方深,此非例讓之言也。在魯曰,臣等俱以無似,忝居三司,不能盡職,以致災異,此固臣等之罪也。雖日登前席,智慮淺短,何能爲弭災救民之策,而久未登對,以外面觀之,亦泄泄矣。聖上春秋向衰,頻在靜攝之中,而目今時勢民心如何,觀瞻依仰,皆係聖上一身,難强之氣候,雖固然矣,志氣則勿以倦怠,命令動作之際,毋示倦勤之意則幸矣。雖以今日言之,此是新年最初登對,而日已向晩,始許入侍,常時引接頻數之時,則或早或晩,顧何所妨?而今則阻對許久之餘,臣等竟日顒企,不勝憂鬱。自前或有不許引對之時,故外間不能詳知,群情擧皆憂疑。聖上曾以宋太祖洞開重門爲敎矣,常存此心,氣候如難强作,夬令退去,如可召見,夬許引入,則群心可以釋然,國事幸甚矣。上曰,久不引對之故,今日日次,亦出於强作矣。不知者必以予爲倦勤,而予縱休息,心則一樣,卿等認予或可舒心耶?徐庶有言,方寸亂矣。予心之如此,予亦不自知矣。在魯曰,聖上前日以數日不接臣僚,則甚覺鬱鬱爲敎。臣等固知聖心本自如此,而近來則頓異於前日下敎之意,群下之情,安得不憂疑乎?上曰,予心豈欺於卿等耶?予於慈殿問候時,無異於爲王子時,不敢仰瞻,如卿等之於予前矣。久爲俯伏,則以一臂據地而休其一臂,慈聖每加愍念,輒命休息,以此觀之,可見予氣矣。數日不爲引對,則心果鬱鬱,在前雖於侍湯中,夜深後常有酬應之事,此身旣存,則豈可忘置國事耶?大訓後意謂必勝,顧今時事,猶夫如前,今則惟思傍觀,而旣不得走,亦不得休,晝則臥時雖多,夜則不能久臥,更更起坐而納涼,此無他,不忘國事之致,縱令休息,豈忘國事耶?非欲有倦勤之心,而若無擔負則似愈矣。予之此言,卿等亦必以恐動知之,若水投石,言之無益矣。寅明曰,伏承下敎,事勢誠然,而外間何以詳知耶?聖上時或有如此之敎,故群情自多憂鬱矣。上曰,予於歲首,有所下敎矣。以此爲疑耶,我國人心淺矣。予欲爲之,則當召卿等而直言,則何如是回互爲哉?李沆,每以飢饉,警告其君,而予則雖聞八路豐登之報,何可一刻弛心耶?祁寒盛暑,無時不憂,近來春寒似過,故以此爲憂,則慈聖。敎曰,正二月寒,例云破甕,以此寬勉予憂,知予心者,其惟慈聖矣乎。每以何如是過憂爲敎,而予憂則益切矣。今聞卿等之言而覺之,世道誠可笑也。寅明曰,此果由於我國躁急之致,而人君一言一動,萬民所觀瞻,聖敎每多過度處,故群心自然如此。伏願繼自今辭令之間,益加詳審焉。上曰,予言何過度之有,於予豈不好耶?非但苦心,實由筋力之不逮矣。在魯曰,此非如臣等職名之可以祈免者,此等之敎,每每提諭,豈非可悶者乎?顯命曰,豈以每每提諭,有補於筋力耶?上曰,君臣猶父子,其子有不善者,其父曰我甚苦欲走云,則其子動心,其父還坐,則其子弛心。在下者當思感激君心之道,而今乃每每以此等說言于予而已。豈有所勝耶?寅明曰,臣等豈不知聖心乎?卽今時勢,似若別無可憂者,而正如無形之寇矣。雖然,大訓之後,朝象差勝,及此時講究治道,以爲漸升大猷之地好矣。若是憧憧,何益之有?上曰,大易之憧憧往來本非好道理,予亦知之,而自難忘置矣。顯命曰,人君體天行健,此豈聖上倦勤之時耶?此皆臣下之罪也。臣等無狀,事殿下二十年,不能對揚宵衣旰食之憂,故雖非必倦勤,而自然有逆情之心矣。上曰,卿言甚精,予果有逆情矣。在魯曰,聖人豈有不可爲之時耶?卽今世道雖無所勝,聖上若諉以無可奈何而置之,則國事將何以做得耶?群下固有罪,而振勵之道,惟在聖心矣。上曰,如是下敎,則又將以托辭疑之,而此亦閑說話也。只是筋力神氣,月異而歲不同,若是而何能做國事乎?羽良曰,聖心雖非必欲倦勤,而寶算已至五十,筋力凡節,自然無怪乎不如前日。然衛武公行年九十,猶尙箴警,此臣等所望於聖上者也。天之所以付畀聖上者,豈偶然哉?聰明睿智,卓冠百王,今雖春秋晼晩,苟能振發精明,則志氣自立。古語曰,莊敬則日剛。又曰,敬勝百邪。聖上於朝晝之間,神氣必有好時,善養此氣,擴而充之,則自底於剛健之域矣。聖敎以父子爲喩,爲子者見父母之憧憧,而能覺悟感化,則是眞孝子也。但孝子旣不可易得,則有責之而惕悟者,有撻之而悛改者,亦有痛加箠楚而始乃革心者。聖上於庭臣,信賞必罰,有罪者,罰之無饒,可賞者雖難得,擇其中彼善於此者而用之,使憧憧之聖心,發揚於外,則國事其庶幾矣。今若藏蓄此心,只自憧憧,徒懷不傒志之歎,自歸倦于勤之域,則有損於聖體,而無益於國事矣。臣亦有以身驗之者,故如是仰達。上曰,所達儘好,而重臣父子,志氣皆剛健,故有所點檢,而爲此言矣。余亦嘗有聰明,而今則日就減却,似水益下,屢見之人,亦不記面矣。羽良曰,卽今國事,雖無某事某弊可以指的言之者,而只是一向凌夷,其所振作之方,亶係殿下一身,誠能摠攬權綱,如振裘領則好矣。上曰,振裘,亦有氣然後可爲也。羽良曰,氣本非外物,只在一身上筋力,雖或有不逮之時,而其氣則固無時不在,振刷爲心,則自然有其氣矣。先儒曰,老來讀書之工,亦當節約。今殿下不必盡爲召見臣等,只令引接一二大臣,或於臥內,簡其禮貌,諮訪治道,亦無不可矣。上曰,此言則好矣。在魯曰,以無逸一篇見之,享國長久之道,專在於敬,而以目前工夫言之,則振發精明,卽敬也。敬亦是享年之要道,伏願常以振發爲心焉。羽良曰,一日之間,神氣亦或有倦怠之時,此時或覽冊子,或斂精神,踰過此時,日日如是,則漸覺有效。敬非別件事,只是省覺處,卽加收斂,是敬字工夫也。寅明曰,首揆所陳,重臣所達,俱甚切至,而卽今正是聖上有滋味之時也。聖上始初爲治,以保合調劑立的,今不可謂無其效矣。近來不至視如燕越,庶有同志共事之望,此實漸次中的之機也。聖上宜以此機爲不可失,汲汲講究,孜孜爲治,期於盡中其的,則豈非滋味乎?若以事不如意,或生倦怠之念,中道而廢,則何異於治亂絲而棼之乎?上曰,卿以納約自牖之義,爲此言,而有何滋味乎?有氣然後可知滋味,今則不但予氣如此,實無有滋味之事矣。在魯曰,僚相所達射的之說,誠善喩也。今雖未盡中的,益加工夫,則可期盡中。若諉以不盡中的,而胡亂射之,則前工都棄,豈非可惜乎?顯命曰,卽今世道,比乙巳以後戊申以前,則猶有所勝。聖上若以卽今爲難,則乙戊年間,何以經過乎?上曰,然故難矣。予氣實多受傷於其時矣。光運曰,古人有言,年彌高而德彌卲。孔子大聖也,而以五十而知天命爲言。蘧瑗匹士也,而行年五十,知四十九年之非。殿下寶算恰滿五旬,何年孰非勉戒之年,而今年尤異於他年矣。昨歲京外癘疫,東北飢荒,八路生靈盡入於愁山苦海之中,而今歲則邦慶洊疊,賀儀連擧,眞是窮陰之餘,復見陽春。何歲無歲首,而今歲冀望,尤不泛然。新元以後,一朔將盡,而大臣及査正廳堂上一次登對之後,更無引接之事。此雖由於聖候連在靜攝,慈殿亦遭私慼之致,而卽今大臣,是數十年知遇之臣也,猶未能明知上意。俄承下敎,臣等之心,雖幸釋然,而群下何以盡知其如此乎?此可謂上下不交也。明臣王錫爵曰,人主精神,無一日不通於天地。臣以爲無一刻不通於天地。卽今上下不交,在易爲否卦,當此三陽交泰之日,反成否卦,以此推之,災必有召,元春星變,亦不虛生矣。殿下以氣衰爲敎,而血氣之衰,亦由於聖學未盡之致,何者?孟子曰,無暴其氣,今殿下過用其氣,至於閉閤却膳之時,暴其氣何如哉?如此之故,血氣亦易衰矣。聖人之志氣,無時而衰。夫志者,氣之帥也,志剛則氣自剛矣。且氣者,載理而出者也,而殿下做事太急,不能如禹之治水,氣若載理而出,沛然行其所無事,豈有所傷乎?至於引接之事,則臥內召見,亦無不可,簿書期會,各有主者,本非大事,舜何爲哉?恭己正南面而已。臣曾以純乎理毋動於氣七字,有所仰勉,殿下亦或記有之矣,且臣何敢自隱乎?殿下每事有藏蓄之病,臣下雖有過失,輒或藏蓄而不言,此不但有欠於淸明剛健之體,其於調攝之節,亦有所害矣。若如宋太祖洞開重門之意,則大小臣僚,擧皆曉然,寧有憂疑之心乎?此雖臣下之罪,而亦殿下自反處也。鄭羽良氣字之說固好,而凡事專靠氣字,則反有害,只是順理而行,沛乎有餘,則直是鳶飛魚躍底氣象也。上曰,此則聖人事工也。光運曰,聖人事工,殿下豈以高遠而不可行乎?臣等以堯·舜望殿下,何遽讓第一等事工耶?三代以上理勝,三代以下氣勝,氣勝則易流於私。伏願殿下,以理爲主,申飭大臣以下,皆祛私字,然後可做百事。百事之害,皆從一私字壞了,若蕩滌私字,則黨論亦不期無而自無矣。顯命曰,吳光運所引蘧瑗等說,深有望於殿下之振作,今年卽殿下十分振勵之歲也。洪惟我仁祖大王,出萬死一生之力,奠億萬無疆之基。今年適當癸亥,殿下亦宜一倍警省,以大奮勵大振作爲心好矣,上曰,卿言大體好矣。而宰臣以予爲成否卦,此則不然,天地之氣不交而成否,諸臣不知予心,是諸臣成否卦也。予則欲成泰卦,而反成否矣。勿爲藏蓄之說,果然醒予之睡矣。在魯曰,吳光運順理之說是矣,而欲順理則當先察理,察理之工,在於愼思明辨矣。光運曰,喜怒哀樂已發未發之說,臣曾亦仰陳,但從已發而加省察則難矣。必於未發之前,常加涵養省察之工則好矣。臣於前冬私自以爲,天道冬時則翕取涵蓄,待春而發宣其氣。吾王體天之工,亦於今冬盡其涵養之工,待明春而發號施令,囿一世於春臺壽域,是所望也。今以歲後觀之,聖上涵養之工,似未盡矣。寅明曰,吳光運,曾於陵奉審時語臣曰,目今朝家無事,聖心易解,祖宗朝有親製冊子之事。今亦以此陳達,作爲某樣冊子,以爲寓心之道爲好云,臣聞其言,亦以爲好矣。成宗朝,有思政殿訓義,而此豈聖祖一一親鉛槧之事耶?只是定其大綱,分任儒臣而成之者也。今日此事,雖未知必可行,而卽今春宮睿學之出常,殿下旣有聖嗣無憂者,其惟文王,寓心著書,亦爲貽燕之一端矣。光運曰,大臣以臣言陳達,而臣嘗謂大訓之後,世道似愈,然以醫書言之,則此是治表之藥。臣竊覵殿下聖學高明,若爲彰明理學,曉諭一世,則不但爲貽燕之謨而已。三代以上,理世界也。漢唐以下,氣世界也。卽今則私世界也。非我聖上,孰可以挽回而復作理世界耶?且義理悅於芻豢,殿下寓心於此,則必有滋味,而著書之際,自與儒臣,講論朱子之學,其於聖學,亦有所補矣。上曰,思政殿訓義,其時諸臣,幾何費心力耶?成三問以諺文一事,幾次往返瀋陽耶?今日儒臣,孰有如此者乎?予以爲,資治通鑑,司馬光極用精力,而昧於正統,史斷亦多闕漏處矣。今雖欲作爲冊子,必得如十八學士者而後,方可爲之。頃者講筵,尹得和所達,予有所感矣。今則心與筋力,皆無可言者矣。光運曰,殷高宗久勞于外,享國長久,蓋繼世之君,每於沖年嗣服,故萬機所惱,衰老必早。若殷高宗則久勞于外,爰曁小人,其當初與匹庶何異?肆高宗之享國五十有九年,臣願殿下勿以衰老爲念,若念衰老,則衰老尤似易至矣。上曰,雖不念至,寧有不衰之理,宰臣之言,蓋以藩邸入承之君與沖年嗣服有異云,而予則自在藩邸,用心幾何?予於辛丑有詩曰,門外日昏軒騎紛,草堂高臥到宵分,傍人若問余心處,笑指靑霄一片雲。觀於此詩,可知予心矣。頃年眞殿門外下敎時,鄭羽良以爲,今日諸臣皆忠臣。諸臣其日之心常存,則必已滌盡舊習,而其翌日,擧皆弛心,依舊前套矣。故判書閔鎭厚每於入侍,必多建白,故擧條浩多。近來筵中,則出擧條者甚少,予以爲氣衰故時衰耶,時衰故氣衰耶。仍又自反曰,此予氣衰之致也。今則更張有弊,只欲修擧舊典,而此亦難矣。古者雖無道之君,必有其臣,而近來朝臣,瞻顧逡巡,不肯投足,或當科時帳殿,則僅僅備員,于今幾日,始爲次對,而儒臣耳目,無一人入參,若此而尙可望做國事耶?誠可寒心。上又曰,有可達者達之。在魯曰,元朝有發端事,而聖上過自謙挹,故欲爲陳請於東朝,而連値事故,今則新有私慼,姑待後日,當陳請矣。寅明曰,頃日次對,欲陳此事,如未蒙允,則退出賓廳,以啓辭仰請爲意矣。上曰,吳光運勿爲藏蓄之說,令予醒睡,予心如此,而不諭於卿等,則是眞成否卦也。且卿等已發端矣。戊申年豐原與靈城辭勳時,同爲入侍,靈城陳討賊之事,而豐原哂之,其意蓋以方辭其勳,不宜誇功,而予則以靈城不爲外飾,爲直矣。今日予若不諭意,則有媿於靈城,當悉諭矣。慈聖之心,大傷於庚子,未幾又當辛丑,以予陞儲,多所用心,嘗下敎于予曰,予若先諭於庭臣,則國事豈至若是,早知如此,豈不自我開端乎?大哉慈敎,實爲感歎。顧予不肖,遭値怪異之時,當其辭位也。慈聖至以延礽舊號之意,下敎于大臣,其時慈聖用慮,倘復,如何?予於嗣服後,欲一稱觴而未果,初巡進宴時,慈聖以甲辰,旣受宴於景廟,於汝豈可不受爲敎?其後進宴時,慈聖又以初巡,則以甲辰旣受,故專爲汝而許之,今番則於汝爲初次,故受之爲敎。前後雖皆不爲親臨,而出御近處,此則與親臨何間乎?曾子猶是匹夫,而能盡養志養口體之孝,況以一國奉養者乎?卿等不請於慈殿,而予請之,則雖以凡人言之,謂其父母曰,我當宴,父母亦宜宴云,則於人事如何?予豈可以臣將受宴,慈殿亦當受宴之意,陳請乎?頃於遭私慼之夜,予仰勉于慈殿曰,親在,恒言不稱老,而臣今如此,此人年少於臣,而蓋有所傷而然矣。以此進寬譬之言矣。今年春帖子親製以進,意亦有在。今則方有私慼,固無容議,而首揆立朝旣久,左右相履歷雖多,俱皆生疏矣。如是下敎似殊常,而予意已堅定,故今始諭之矣。諸臣以予爲倦勤,凡帝王之心,燕飮則解怠云,而予則設令卿等進宴,豈展眉而受之乎?予若佚樂,則卿等固宜力爭,若以婦寺之忠,有此請,則初不如不爲也。予與卿等,俱爲皓鬚,首揆則年最高,而左右揆,自在春坊事予,其時豈非少年乎?卿等若感念舊事,以予爲老,欲一行之,則當以誠意爲之,元朝事可笑矣。卿等欲爲陳請,則豈借禮判之口而爲之乎?昔年見之,其時大臣直請曰,卽祚四十年,而禮官不爲陳請,請推考,仍爲陳請。今番卿等之事苟且矣。國典有養老之宴,己亥亦有錫宴之事,予常欲一行此擧,卽今耆舊凋零,彼入侍重臣及李奉朝賀而已。若先爲稱觴於慈殿後,仍行養老宴,則亦係修古禮之道,豈不好耶?卿等當直請于予,予若不許,則請于慈殿,可也。元朝後,意謂時任大臣必求對矣。其後數三人,因召命而入來,乃請此事,予豈爲受宴而召見卿等耶?此豈必待日次而陳請之事耶?其後次對日,大臣及堂上書進者數多,必是有意而來會,故予於其日,果不無挾痰之候,而不爲引見者,實出於孟子昔者疾之意。今則慈殿旣不可受宴,予有可答之辭,故如是悉諭,此後則君臣固當無間然矣。在魯曰,伏承縷縷聖敎,臣等始覺愚迷之致,而卽今雖不可得請,前頭豈無陳請之日乎?上曰,予於常時問候慈殿之際,不敢擧笠,其日適暫仰瞻,則氣色如何,而不爲下敎,故未及知之。其夜泮儒科次時,中官來傳,故卽進問候,而近來水剌絶不進御,時或仰勉,則輒垂涕,以爲如此之時,雖不食飮,少無所妨爲敎矣。今日又仰瞻,則神色不如前日,擧匙搖搖不定,此蓋悲慼過常,故尤如此矣。其日慈敎,以金九衍家,欲爲繼後,上言而未及爲之云,予以爲上言,必有格例拘礙之端,當以特旨入後之意陳達。卽召承旨,書下傳敎,慈殿聞此,頗以慰心矣。今則非予謙讓,旣不可陳請於慈殿,則固無可言,而以卿等事觀之,俗談所謂當局者迷,恕己則昏,卿等以此反三隅宜矣。在魯曰,先朝舊例,大臣以禮官之不先請,請推,故頃日禮判雖先陳,而臣等便是發端。稱觴東朝後,仍與耆舊設宴,聖敎儘好,而此非目前之請,臣不必長語矣。上曰,卿等之心,予豈不知,而當此歲飢民困之日,何必爲此擧耶?予非欲受宴,而爲此例讓之言矣。寅明曰,聖敎至此,不勝感激,而繼自今,臣等有愚迷不逮之事,勿爲藏蓄,輒賜開示則誠幸矣。顯命曰,其後不卽請對,此固臣等愚迷之致,而聖敎以臣等不欲自請,先使禮官陳達,此則臣等之情外也。上笑曰,君臣宜無間然,果是情外,則謂之情外而忘之,可也。人心至靈,其日禮官,隨卿等上來,故謂必有所言,果如予料矣。予有感於宰臣藏蓄之說,畢諭予意,卿等亦勿藏蓄,而今日便是歲首初對,陳達廟謨宜矣。在魯曰,此卽江原監司趙明謙狀啓也。三陟沃原倉,意外失火,燒燼穀四十九石零,依例蕩減。燼餘穀三百六十餘石零,以改色分給,待秋除耗還捧。燒火庫舍,春間當改建,而物力難辦,本府所在常賑兩廳及備局句管耗穀中,限五十石參酌劃給事爲請矣。全燒成灰之穀四十九石零蕩減,及燼餘穀三百六十石零除耗分給事,竝依狀請許施。庫舍成造物力,亦以常賑兩廳及備局句管會耗中,限五十石自營門分劃以給後,分劃名數報備局,以爲憑考會減之地,何如?上曰,依爲之。出擧條在魯曰,咸鏡監司尹容狀啓,以磨天嶺阨火燒事,地方官吉州牧使論罪當否,有稟處之請。南道兵使趙東漸狀啓,以端川府使之趁不報兵營,有都次知座首及山直決棍之語矣。嶺阨之長養樹木禁火禁斫,朝令至嚴,今此失火,起自吉州牛指嶺,延燒端川邊磨天嶺阨,則兩邑守令,所當一體論罪,而在前兩南松田失火,或有謀逐守令,故放之弊,故有勿罷守令之定式,重則決棍,輕則推考矣。今此吉州牧使李景琦,端川府使李彦燮,竝從重推考,何如?上曰,依爲之。出擧條在魯曰,去月二十九日入診時,都政,國舅子孫錄用事,因上敎發端,而禧陵國舅奉祀孫尹休耕身故之說,其時都承旨,有所誤傳,故臣亦輕信而陳達矣。追聞尹休耕,時方生存云,臣之奏對失實,極爲惶恐。此人非但國舅奉祀,又是适變時猪灘死節人尹廷俊之奉祀孫,而尹廷俊延諡,近當設行云。旣有錄用之特敎,則不可淹置,令該曹趨卽除職,以爲延諡時帽帶迎接之地,似好矣。上曰,依爲之。出擧條在魯曰,都民疾苦,最宜軫恤,而貢物衙門,尤多此弊,朝家申飭,前後非一,而不法之事,尙間有之。臣於前冬,聞司䆃寺有一官員,專以私事,常常虐使貢人,且其家有過婚事,稱以債貸,分定於貢人,多數捧用,亦不還報,其他鄙瑣之事,不一而足,傳說狼藉,事雖微瑣,不可置之,請令本寺現告汰去,以爲懲一礪百之地,何如?上曰,依爲之。出擧條寅明曰,王世子氣候,近來漸就完復,今雖日寒如此,匪久春煦舒長,講學爲今日急先之務,稍俟日暖,卽爲開講幸甚。在魯曰,王世子睿質夙成,而所講冊子,卷數甚少,今雖日寒,異於嚴冱,閉戶開講,亦似無妨矣。上曰,當觀日氣,使之開講矣。寅明曰,左右輔導之責,全在儒臣,近者山林高蹈之士,雖勤招徠之敎,而終無幡然膺召之意,自上必致敬盡禮,方可致之,而韋布中讀書端亮之人,令儒臣薦聞,付之西銓,次次收用於桂坊,則其有益於睿學,亦必非循例蔭官之比矣。顯命曰,招徠之道,必加誠禮,而今若不以必致爲期,使之薦人,則正所謂欲其入而閉其門也。寅明曰,臣意以自上益加誠禮,期於必致,仍又使之薦進文學可合之人,則豈不好耶?上曰,當留意,而大臣以人事君,卿等亦可薦進矣。寅明曰,春坊官久任事,臣亦有所思量,從當搜訪,如有所聞,敢不薦引乎?上曰,頃年李世瑍·吳命瑞·李顯謨等,爲桂坊官時,每當開筵,輒有問難,而今則桂坊官,只進伏而退而已云矣。在魯曰,卽今則王世子,方在沖年,故似然矣。僚相以文學人薦補事陳達,而聞李在亦有文行,極是佳士云矣。上曰,李在誰也?錫五曰,李在卽西川君之孫,故判書鄭亨益之外孫,而臣待罪銓曹時檢擬矣。寅明曰,李在,臣於年前別薦,而其時薦中人,幾皆收用,獨此一人,猶未見用,銓曹事未安,前後銓官,竝推考,何如?上曰,依爲之。抄出擧條寅明曰,聖上有軫念耆舊之敎,臣因此敢有所達。奉朝賀李宜顯,淸疎廉白,眞是末俗可貴之人,臣是晩進,雖未詳知,而蓋聞家甚淸寒,蔬糲不繼云。卽今在朝耆舊無多,當此歲首,或以食物,別爲周急,以示惠養之恩,似好矣。上曰,予亦知其可貴矣。所達誠是,令該曹從厚輸送,可也。出擧條寅明曰,朝家於舊臣,宜有終始帷蓋之恩。故領相沈壽賢,卽聖上倚毗之大臣也,廉謹之故,家甚淸素,今其夫人,雖有二子從宦,而貧窶最甚云。故領相李光佐,聖上平日眷遇尤如何?而今則所後子又復夭逝,夫人亦病重,方在奄奄中云,固宜有周䘏之典。曾在先朝,故相臣鄭載嵩·尹趾善夫人,有月廩賜給之例。今此兩大臣夫人,亦令依前例賜給月廩,則似好矣。上曰,予則不知其如此矣。竝令該曹,賜給月廩,可也。出擧條寅明曰,人生九十,千百之一,其爲可貴,男女何間?婦人年九十,先朝有封爵之例,故臣曾以此有所陳請,而右相防塞,故置之矣。其後得見先朝受敎,則九十封爵,便同定制,且右相之所持難者,以夫用妻贈爲苟簡,此則未知如何,而果是謬例,雖禁之無妨。至於先朝尊年之盛典,斷不可仍廢不行。自今年九十婦人,令銓曹抄啓,直加封爵,永爲定式遵行,似好矣。上曰,旣有受敎,則依所達爲之。出擧條顯命曰,文王之政,澤及枯骨,昨年癘疫,死亡孔慘,而入冬以後,尤爲熾盛。雖以諸道狀聞觀之,死亡之數,湖南九千,嶺南三千,前頭又不知止息何時,死亡幾許。全家闔沒之類,雖已蕩減還上,而旣已闔沒,則葬埋等事,尤無可言。臣意另飭各道道臣,分付列邑,一一葬埋,雖非闔沒者,解凍後優給還上,使之埋葬收糴之時,亦令除耗,以示朝家隱䘏之典,以此各別,申飭諸道,何如?上曰,依爲之。出擧條顯命曰,男女居室,人倫所重,民無怨曠,王政攸先。來頭又將有東宮嘉禮,願推太王與民同之仁恩,京外貧窮過時,無以嫁娶者,男子限三十歲,女子限二十五歲以上,精抄成冊。內則戶曹·宣惠廳,外則各道道臣,申飭列邑,皆令助婚,俾無匹夫匹婦不獲之怨,似爲得宜。以此另飭京外,何如?上曰,依爲之。出擧條顯命曰,臣於待罪湖南伯時,抄出道內婚嫁過時者千餘人,各給米布,擇其門地相當者,與之嫁娶,而若令渠家擇日過行,則必將遲延。故適値秋節八月望日,卽世俗所謂大名日,前期知委,使於是日,一齊成禮,則各邑擧皆另飭擧行矣。上曰,卿則旣給米布,竝與擇日而給之,故似然矣。今亦出擧條,申飭,而此等事,守令視若尋常矣。顯命曰,今臣所達葬埋婚嫁兩條,自上慮無實效,聖敎至當,分付道臣擧行後,小名成冊,報備局,守令擧行之能不能,亦令道臣論列狀聞之意,竝爲,申飭各道,何如?上曰,依爲之。京中亦爲另飭,可也。出擧條寅明曰,昨年北道年事,雖云少勝,而明·吉等六邑,未免慘凶云,荐饑民事,尤涉可慮。卽今賑政區劃,有不可少緩,監司尹容,新有所遭,必將撕捱,而此時賑事,若付生手,則尤爲茫然,必無頭緖。畢賑間不可變動,爲先以急病讓夷之義,嚴加飭勵,使之勉率設施,何如?上曰,其何撕捱,各別,申飭,可也。出擧條錫五曰,懿陵北邊雨裝峴,果是行龍來脈,與陵所主山後乭串峴,相距七八十步許,而乭串峴,曾因傳敎防塞,則雨裝峴旣作要路,依他陵例,廣鋪鎛石,以防穿鑿事,議大臣定奪矣。卽者本陵參奉所報以爲,雨裝峴旣作大路,大小行人,皆由此路,乭串峴雖爲永塞,少無所礙,當此樹木栽種之節,欲爲植木於前後,以爲禁養之地云,而乭串峴乃是曾前幸行之路,臣曹不敢擅便,種樹一款,何以爲之乎?上曰,烽峴路,曾有防塞之敎,而乭串峴果是大路,則毋寧鋪石於乭串峴之爲愈也。諸臣中誰有備諳其形止者乎?毅中曰,小臣爲本陵參奉時見之,則乭串峴是幸行大路,雨裝峴是行龍來脈,故兩路俱禁行人,而其上邊又有一峴,行人多由其峴,路漸穿鑿,故以此爲慮矣。今聞鋪石於雨裝峴云,若廣治此路,則行龍來脈,尤似傷破矣。上曰,令畿伯春巡奉審後,更爲陳達,可也。抄出擧條錫五曰,庭試節目,有令禮官就議廟堂之敎,故臣於待罪本職後,就議于三大臣,成出節目,送于政院。語未卒。上曰,節目上之。上曰,此節目,旣就議大臣而成出,則卿等別無可詢者矣。寅明曰,臣與領相之意,初試,以大庭試則取一千,小庭試則取八百爲定,而右相及他議,以額數太多爲欠矣。上曰,重臣以下諸臣皆達之。思喆曰,庭試試所,擧子多而闕庭狹,故有初試之議,額數若定以六百八百,則咸聚之科,必多見落之人,分三所廣取,似好矣。尙絅曰,庭試初試之議,出之已久,而尙今不成,蓋當初則闕庭狹窄,故移設春塘臺。今則春塘臺猶且狹窄,故不得已又有此議,臣意廣取千餘人,而分四所設場好矣。錫五曰,臣則預聞於節目,別無可達,而四所則有弊矣。纘新曰,臣是武人,生疎於此等科場,而此是無前之科,八道咸聚,初試若數小,則見屈可惜,多數廣取似宜矣。聖應曰,分三所試取,以一千及八百定額好矣。羽良曰,臣意六百猶以爲多,見落於六百中者,雖八百或千數,亦必見落。以六百定其額數則爲好,而三所無不足之慮矣。光運曰,元來庭試雖或有不爲親臨之時,而事體重大,儒生輩不由禮曹,不由有司,直造殿庭,亦涉如何?此蓋古無今有之科,而分考之弊,誠爲不少。命官文衡軸外,無入格之事。今此初試之議,爲慮雜畓之弊,只欲令實才赴擧,而斷自宸衷,有此博詢,睿斷卓越,實所欽嘆。臣意少定額數,易書科次,而四所設場,前所未有之事,三所好矣。曰,此是京鄕咸聚之科,若取六百,則必多落榜之儒,殊非同慶之意,廣取爲宜,而三所好矣。得和曰,初試旣成節目,六百不少之論,雖或有之,臣意則初試分三所廣取宜矣。爀曰,六百之數,雖曰不少,分三所咸聚之科,宜思同慶之道,八百與千數,誠好矣。在魯曰,諸臣旣皆陳達,初試則多取固好,而初試若不易書,則尤宜廣取,至於會試,則不可不易書矣。上曰,然則以此節目磨鍊數,大庭試一千,小庭試八百定額,而分三所設場,殿試易書宜矣。在魯曰,書題事,有臨時定奪之敎,而初試則預爲定題,賦表雙揭,會試則臨時落點,似好矣。上曰,然矣。此節目,禮判持去,更以此等意,成節目以入,可也。寅明曰,太學居齋節目,尙不下,故聞本館多有擧行事中掣肘之患云矣。上曰,有欲爲下問者,從當下之矣。寅明曰,大司成金尙魯,善任其職,且能鎭壓,卽今泮中,比前頗勝。臣於頃日有仰達事,而首揆持難,故止之,而如此之人久任,然後庶有其效,若更遷移,則不無撓敗之慮,而聞尙魯方始呈辭云矣。上曰,金尙魯久任呈辭,政院勿爲呼望,可也。羽良曰,今番赦令之下,雜犯死罪,有竝宥之典矣。死罪中實無可赦之類,而亦不可不奉揚德意,故軍資監偸米罪人,置宥秩矣。其罪狀終有所不可輕放者,依前還囚,刑推,何如?上曰,王者以信爲重,旣放之後,不可復刑,置之,秋判推考,可也。羽良曰,然則其所罪犯,不宜全釋,定配,何如?上曰,依爲之。出擧條纘新曰,今年諸道春操,兩西外擧皆停止,使營將虞候,巡點爲定矣。臣曾經營將,營將巡點,徒存其名,實爲無益。曾前停操時,除營將虞候之巡點,使兵水使,間或有抽栍若干邑點視之例。臣於壬子待罪全兵時,朝家勿令營將巡點,使兵使抽栍摘奸,故臣屢度行關,申飭列邑,最後簡趨率,不時巡點於數邑,則各邑動念於屢次,申飭,預皆修葺軍器,整頓以待矣。臣意依壬子例,除營將虞候巡點,令兵水使抽栍摘奸,則必有實效,下詢大臣而處之,何如?在魯曰,兵使抽栍,似有實效,而但營將則所管邑,皆在近地,而兵使則以嶺南左右兵使言之,距上道奉化·聞慶等地,則至於七日程,雖曰抽栍二三邑,抽栍若出於此等邑,則所經列邑支待之弊,無異於方伯巡歷。此爲有弊,可悶矣。上曰,然則令備局,稟處,可也。出擧條纘新曰,朝家之設置烽臺,專爲報警之資,而北路尤爲緊重。自前或間五六年,發遣宣傳官,摘奸烽燧矣。丙午年後,至今十八年之間,一切廢閣。北道雖曰荐飢,軍務所宜,申飭,宣傳官一時往來,設有小小弊端,不必以此爲拘,春間一次發遣摘奸,似好矣。上曰,旣有前例,來頭當觀勢爲之矣。聖應曰,訓局軍餉則專靠戶曹,本營則只捧保布,軍兵三等衣資及賞格外,凡軍物修繕,皆由此矣。近以連歲荐歉,災減甚多,而備局亦不一一劃給,每患苟簡。以今年言之,災減之數,至於五十三同,亦令廟堂區劃給代,然後可無窘急之患,故敢此仰達。上曰,令備局,稟處,可也。出擧條諸臣以次退出。
上在昌德宮。停常參·經筵。
辰時巳時,日暈,暈上有冠。午時未時,日暈兩珥。夜一更,客星見於翼宿度內虎賁星之東,而形體甚微,若存若無。
下直,理山府使李彙晉,慈山府使成殷錫。
權爀啓曰,大司憲金鎭商,執義金尙迪,持平韓光會在外,掌令閔堣引避退待,一員未差,持平一員未差。今日以監察茶時之意,敢啓。傳曰,知道。
李重庚啓曰,玉堂備員,明日常參·經筵,取稟。傳曰,停。
鄭必寧啓曰,漢城判尹趙觀彬,除拜多日,尙未出肅,牌招察任,何如?傳曰,允。
以濟州牧使狀啓,本島今秋穡事實形止及各樣糶糴與停退等事,姑先一邊擧行,惶恐待罪事。傳于李命坤曰,勿待罪事,回諭。
李命坤啓曰,吏曹郞廳來言,臺諫有闕,政事,取稟。傳曰,當日爲之。
有政。吏批,行判書李箕鎭在外,參判李益炡進,參議尹汲呈辭受由,都承旨李壽沆進。
兵批。判書徐宗玉病,參判權入直進,參議趙尙命病,參知鄭益河病,左副承旨權爀進。
吏批啓曰,判書李箕鎭在外,參議尹汲呈辭受由,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而曾經之人,多在違牌坐罷中,或解由未出,無以推移備擬,合有變通之道,何以爲之?敢稟。傳曰,勿拘竝敍用。
以洪昌漢爲司諫,權宏爲掌令,閔光遇爲持平,洪鏡輔爲正言,尹心衡·金尙迪爲副校理,朴弼載爲修撰,李大源爲司僕正,李燮元爲兵曹正郞,李箕重爲工曹正郞,金漢喆兼校書校理,宋日贊爲平安都事,康德衢爲學錄。
兵批啓曰,司果朴廷虎,幼學金亨龜,閑良姜渭輔·徐文健·柳萬俊·金柱國·李永信·宋雲龍等,以拯活人命之功,俱有加資之命,而朴廷虎雖已資窮,未經準職,其餘俱是儒品閑良,何以爲之?敢稟。傳曰,竝加資。
又啓曰,同知中樞府事權瑊戶奴呈狀內,上典恩除之後,病在鄕廬,末由上來,入啓遞改云。雖是閑局,不可一向虛帶,改差,何如?傳曰,允。
以許佐爲副司果,南龍運爲同知,竝單付。
李命坤以內醫院都提調意啓曰,進上鍼子及諸醫所用,例有三年一次造成之規,而今年乃當次之年,依例精造進上後,分給諸醫,何如?傳曰,允。
又以御營廳言啓曰,本廳來二月·三月兩朔應立後部後司〈屬〉黃海道五哨軍兵六百七十名內,安岳軍一名,中路得病,未及到京,仍爲物故,六百六十九名,已爲逢點整齊矣。二月初一日,與右司軍兵替代後,舊軍放送,而上番軍兵,不可空伍,物故代,以壯健保人陞戶上送,以爲追立事,分付本郡之意,敢啓。傳曰,知道。
又以御營廳言啓曰,本廳來四月·閏四月兩朔應立前部前司屬慶尙左道五哨軍兵,三月二十五日,京中逢點,四月初一日,與後部後司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來四月·閏四月當海西十番·十一番別馬隊逐朔立番次,趁期調送事,本道監·兵使處,依例知會之意,敢啓。傳曰,知道。
又以御營廳言啓曰,本廳屬海西八番別馬隊四十六名,標下軍一名,逢點整齊矣。來二月初一日,與東營入直七番別馬隊替代後,舊軍放送之意,敢啓。傳曰,知道。
李命坤,以義禁府言啓曰,毒殺上典罪人莫丹,旣已拿來囚,依法例三省推鞫,何如?傳曰,允。
李命坤啓曰,因禁府草記毒殺上典罪人莫丹三省推鞫事,允下矣。委官何大臣進去乎?敢稟。傳曰,左相進去。
又以義禁府言啓曰,慶尙監司狀啓,據刑曹粘目內,金山郡守李華重,移本府處置事,允下矣。李華重時在任所,依例發遣府羅將,拿來,何如?傳曰,允。
副應敎李天輔疏曰,伏以臣所兼春秋之銜,與臣從兄副提學鼎輔,有應避之嫌,臣旣肅本職,卽宜控辭。第臣一時冒進,不過爲參候班之計,有不容蹲據職次,故旋事撕捱,恭俟重勘,不敢以兼銜事,循例仰請,卽於荐召之下,略陳短章。伏乞照例許遞,仍治臣前後違命之罪幸甚。臣無任云云。答曰,省疏具悉。所陳者,令該曹考例,稟處。
吏曹判書李箕鎭疏曰,伏以,臣行虧忠孝,有靦對人,病入骨髓,無望陳力。向臣拚死一行,只爲少伸延頸之忱,纔及半途,氣已盡矣,無以更進一步,遂至拜章而退,在路多日,百仆千顚,僅免委尸於街衢,撫躬訟愆,生不如死。迺於千萬意外,忽被天曹長席之除,又伏奉前疏批諭,令臣調理上來,臣罪愈積而叨恩愈隆,臣病益深而受任益重,此殆臣過福挺災,死期將迫之故也。噫,冢宰爲官,何等職任,以臣之庸愚陋劣,初豈有萬分一可擬,而臣姑不暇言,此只据目下私義,瀝陳其槪,以冀財幸焉。臣聞求忠臣,必於孝子之門,蓋不順乎親,而能事其上者,未之有也。臣以乃祖之孫,不效其祖,專事黨習,則是臣弁髦家世之法,違背父兄之敎,其爲不順大矣,將何所資而事君〈乎〉?以此律臣,死有餘責。在聖世敦倫礪俗之方,正宜斥而遠之,毋俾廁列于淸朝。雖尋常位著之間,臣尙無面可施,況銓衡卽甄別臧否,進退人物之地,而從古黨論之所由起乎?臣之不可進一也。臣於李官·春曹,職是宿趼,義無可辭,輒煩控免,至被責旨,終不得承命者,徒以病故耳。苟使臣病可强於今,則向來違逋,直是飾虛無而謾君父,已非臣所敢爲。縱臣無狀,欲自捨命,而饕榮當世,持公議者,必以其避趨,疑臣之心跡,不亦辱朝廷而羞士夫乎?臣之不可進二也。伏惟天日孔昭,於此兩端,必無遺照,而虛辱誤恩,不有難愼,將一任天職之曠廢,則深恐四方聽聞,不能無惑於聖朝綜核之政,是亦臣之罪也。玆敢力疾草疏,竭誠哀籲。伏乞聖明,特垂諒察,將臣所叨職名,回授無故可堪之人,毋使國體傷而名器褻。仍命有司,論臣負犯,嚴賜勘處,一以重風敎,一以肅綱憲,不勝幸甚。臣無任云云。答曰,省疏具悉。下敎之下,其在道理,豈可一向處鄕,況冢宰之任乎?卿其勿辭,上來行公。
兵曹參判權疏曰,伏以,臣偏母痰癖之症,積年沈痼,又自月前,挾感頓劇,左右牽疼,吐咯不順,時時昏窒,誠有朝夕懍綴之憂,實無離側供職之望,而僚員有故,替直無人,强抑情私,黽勉持被。忽於昨夕,急伻來到,報以母病一倍危惡,吐瀉兼發,眞元澌脫,更無餘地。臣聞此報,方寸煎灼,終宵繞壁,坐以待朝,亟欲替番歸省,而僚堂之人,各稱身病,無意來代。臣情窮勢迫,不得不略控短章,仰籲於慈愛之天。伏乞聖慈,曲加矜諒,亟削臣職,俾卽歸護,以伸至情幸甚。臣無任云云。答曰,省疏具悉。卿其勿辭護焉。
上在昌德宮。停常參·經筵。
夜二更,客星見於翼宿度內虎賁星之東,從官星之西,而形體若存若無。
下直,彌助項僉使林壽春。
李重庚啓曰,來初一日輪對日次,而國忌正日相値,頉稟。傳曰,知道。
又啓曰,明日常參·經筵,取稟。傳曰,停。
鄭翬良,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭翬良啓曰,守令未署經,至於九員之多,掌令閔堣引避退待,尙未處置,省鞫,兩司當爲言送,未肅拜人員,竝卽牌招,何如?傳曰,允。
李壽沆啓曰,注書任師夏,同姓五寸姪幼學時翰身死,服制已行四日,出仕,何如?傳曰,允。
鄭翬良,以都摠府言啓曰,今日入直內三廳武兼禁軍中日習射事,標信,命下矣。雨雪如此,不得爲之之意,敢啓。傳曰,知道。
以司諫洪昌漢,掌令權宏牌不進罷職傳旨,傳于鄭翬良曰,竝推考傳旨捧入。
鄭翬良啓曰,卽者禁府都事來言,今日諫院不備,省鞫不得爲之之意,敢啓。傳曰,知道。
又以兵曹言啓曰,本曹判書臣徐宗玉,連有公故,參判權,今方入直,以親病陳疏受由,參議趙尙命,參知鄭益河,亦以身病,不爲入直。參議·參知,俱卽牌招,推移替直之地,何如?傳曰,允。
又以禁衛營言啓曰,來四月當公洪道五哨軍兵,當爲連續上番。而係是農月,故依事目,五番左部右司屬五哨軍兵,則四月一朔立番,五番左部後司屬五哨,則閏四月一朔立番,而當其番次,每於前月二十五日,京中逢點。十五番·一番海西別驍衛,一體調送,逐朔立番之意,兩道監兵使處,預爲知委,何如?傳曰,允。
又以禁衛營言啓曰,來二月當四番左部中司屬公洪道五哨軍兵逢點實數六百五十一名,十三番海西別驍衛四十九名,標下一名,已爲點閱整齊。來二月初一日,與內外各處入番馬步軍兵,依前替代後,舊軍放送之意,敢啓。傳曰,知道。
持平閔光遇啓曰,請逆坦孥籍,一依王府草記擧行。請還寢泰績酌處之命,嚴鞫得情,夬正王法。請還寢夏宅島配之命,嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷。請全羅右水使盧啓楨罷職不敍。近來守令,慢蹇太甚,凡於差役,不肯奉行,爲一弊風。臣於客冬奉命西出時,陽德縣監李喜謙,自本道監營,差定癘祭執事,指日催促,則無端不進,行祭翌日,始乃以病頉報。事體所關,已極寒心,政務干譽,至登貶第,則其不治可知。如此之人,不可置諸字牧之任,請陽德縣監李喜謙罷職。新除授大司憲金鎭商,時在京畿驪州地,持平韓光會,時在砥平地,獻納尹光毅,時在廣州地。請竝斯速乘馹上來事,下諭。引嫌而退,喉院陳戒,意在規勉,泛論之言,何必爲嫌?請掌令閔堣出仕。答曰,不允。下諭事及處置事,依啓。
大司憲金鎭商疏曰,伏以,東宮疹候,不日遄復,賀儀載擧,中外同忭。畎畝賤臣,承聞後時,旣驚且喜,私懷方切。此際伏奉憲職新除,震悸悶縮,罔知所措。夫是任之莫重,臣才之至劣,不待臣一二言,而最初除授,出於中批之擢,誤恩虛奬,有累則哲之明,已爲有識之所竊嘆,而該曹之視以舊趼,因仍注擬,豈非錯謬之政乎?況陞擢未二朞,前後除拜,至於五六次,乍遞旋授,有若非臣莫可者。然見今曾經與當次,人望所屬,無故行公者,指不勝屈,而銓注天點,偏及於有罪無能,廢伏田野之人,臣心悚蹙,固無論已,國體損傷,非細故也。伏乞聖慈,俯垂諒察,亟賜鐫遞,仍令選部,勿復檢擬,使公器無褻,私分獲安,不勝大幸,臣無任云云。答曰,省疏具悉。卿其勿辭,上來察職。
應敎南泰齊疏曰,伏以,臣老母病勢猝劇,一疏陳懇,仰瀆孝理之下,聖慈曲諒,特降救護之命,臣手奉恩批,感涕交集,實仰體下之仁,無一物之不遂也。今則三日之限已過,在臣分義,固當出而供職,而顧今母病諸症,一向沈苦,情私所迫,便未忍離捨病側,猥越是懼,又不敢輒請恩由,徊徨悶蹙,不知所出,區區衷情,其亦戚矣。仍念臣竊有願忠之誠,欲一聞於黈纊之下,而講筵久停,登對未易,略此附陳於疏末,惟聖明恕其狂愚焉。臣聞天下之事,千變萬化,無一不本於人主之心,先儒所謂大根本者,誠不易之至訓也。竊觀今日大小臣僚,率皆以狃安爲事,志氣餒苶,筋骸慢弛,無一人捨身勇往,擔當國事之意,而甚至廊廟訏謨,不過目前之計,筵席敷對,徒飾太平之象,凡事之稍涉難處者,則輒拱手旁觀,悉付之於無可奈何。嗚乎,飢饉癘疫,民死亡者過半,環數千里之封疆,囂然無樂生之心,而迺者天象示警,星躔差忒,識者爲之寒心,此誠何等時也,而顧乃玩愒婾惰,日趨於莫可收捨之域,其勢若有所使,而不能自已者,豈非大可懼哉?臣蓋嘗深思其故,而有得焉,向所謂大根本之說是已。竊伏念殿下,爰初踐阼,所以修德立政者,唯日孜孜,常恐不及,雖文王之日仄不遑,周公之坐而待朝,何以加此,而奈何近年以來,世道日入於陵夷,志業不承乎權輿,倦勤退托之念,不惟作於其心,往往發之於辭令之間。噫,殿下膺皇天付畀之重,受祖宗艱大之遺,係億兆顒仰之心,而猶不欲自勵爲治,則將何以責厲臣下,使之一心仔看,趨赴其事功也哉?此今日臣工之惰窳,庶事之隳廢,莫非殿下一念之差,爲之病根,則殿下亦安忍重一念之改,而不思所以圖回世運之術乎?嗚乎,殿下,大有爲之君也。今日,大有爲之時也。以大有爲之君,値大有爲之時,苟或因循歲月,漸成倦怠,畢竟萬計茫然,無一事可酬夙志,則不惟愚衷惓惓,爲殿下惜之,千載之下,亦必有爲之永歎者者矣。伏願殿下,穆然深思,赫然自奮,豎起此心,如皦日之初升,運用此心,如天道之不息。一以爲生民立極,爲萬世開太平爲心,日召大臣·諸臣於前,使之條陳時務,如宋朝天章閣故事。仍令董飭百僚,各勤厥職,一有不恪,責之以有司之法,則上自廟堂,下至中外百執事,孰敢不懽欣鼓舞,聚精會神,一洗委靡之習,咸囿風動之化乎?在昔周公,以無逸一篇訓成王,而有曰,殷王中宗,嚴恭寅畏,天命自度,治民秪懼,不敢荒肆。中宗之享國七十有五年,中宗無逸之實如此,故能有享國永年之效。此豈獨成王之所當法哉?實天下萬世人主之龜鑑也。況東宮邸下,冠賓旣戒,睿知日長,其所取則而視傚者,惟在殿下之一身,則凡殿下起居言動,政令施措,何莫非身敎之方,而殿下所以自儆而自治,以貽燕翼之謨者,正在今日,願殿下深留聖意焉。臣無任云云。答曰,省疏具悉。其勉者宜勉矣。爾其勿辭察職。
上在昌德宮。停常參·經筵。
下直,龍崗縣令趙泰彦,淸江僉使朴道元,多慶浦萬戶魚史正,德津萬戶韓世良,智島萬戶車俊器,梨浦萬戶金斗紀。
李重庚啓曰,明日國忌齋戒,明明日國忌正日,此兩日視事,頉稟。傳曰,知道。
李命坤啓曰,吏曹郞廳來言,臺官有闕,政事取稟。傳曰,過齋戒後爲之。
李重庚啓曰,左副承旨權爀,今日不爲仕進,牌招,何如?傳曰,允。
李命坤啓曰,漢城判尹趙觀彬,連日違召,不爲出肅,事體未安,牌招察任,何如?傳曰,允。
鄭翬良啓曰,今日省鞫,兩司當爲進參,而大司諫宋翼輔,獻納尹光毅在外,正言一員未差,正言洪鏡輔陳疏入啓,諫院無進參之員。司諫洪昌漢,卽爲牌招,以爲進參之地,何如?傳曰,允。
傳于鄭翬良曰,今下弓矢,淸江僉使朴道元處給送。
傳于鄭翬良曰,前頭有齋戒,今日大臣·備局堂上來會,漢城府堂上,率部官亦爲來待事,分付。
傳于權爀曰,京畿監司朴文秀,申飭,卽爲肅謝,仍令下直。
權爀啓曰,大臣及備局堂上,漢城府堂上,率五部官員,依下敎來待矣。傳曰,引見。
以司諫洪昌漢牌不進罷職傳旨,傳于李命坤曰,推考傳旨捧入。
李命坤,以弘文館言啓曰,新除授校理金尙迪,時在江華地,經筵入番事緊,斯速乘馹上來事,下諭。副校理尹心衡,副修撰朴弼載,竝卽牌招察任,何如?傳曰,允。
權爀啓曰,卽者禁府都事,以委官意來言,入侍退出後,日勢已暮,且無諫院,今日省鞫,不得爲之。二十九日國忌齋戒,二月初一日國忌正日,此兩日省鞫,亦不得爲之云矣,敢啓。傳曰,知道。
權爀,以訓鍊都監言啓曰,卽接興仁門門役牌將手本,則本門北邊門隻,今日已爲修補改懸云,把守軍兵,依例撤罷之意,敢啓。傳曰,知道。
京畿監司朴文秀疏曰,伏以,春宮邸下,疹候平復,賀儀載擧,八域聳抃,相率舞蹈,如臣負累明時,遠隔昕庭,瞻望頌祝,尤豈自勝。仍伏念,臣於日前,冒萬死罄竭血忱,仰瀆天聽。庶幾聖上日月之明,特垂照察,及奉聖批,以事體飭勵,其何撕捱爲敎,所辭藩任,終未蒙矜允。臣於此,大失所圖,不勝惶恐悶鬱之際,又因備局草記,有令喉院催促赴任之命,臣奉承此敎,欲進則無面可顯,不進則恐非臣義,懍惕慙赧,罔知所措。昨年秋登筵失儀,徑納將符,敢違召命等罪,罔非臣自作,雖以此重被顯戮,實無所恨,而顧臣行己處心,猶不至汚下,公朝私室,曾無見人之侮慢,豈意武將之一朝凌踏,乃至此哉?噫嘻,武將曰,渠之言,旣出其口,駟不及舌,雖有心而言,實無奈何,無心而言,亦無奈何,且勿論有心無心,此搢紳之大恥。詩不云乎,斯言之玷,不可爲也,言之何哉?每念及此,只自痛傷,實無毫髮尤人之意,而第念朝廷之所以維持,軍門之所以號令,惟有體統與等級耳。自祖宗朝,名臣碩輔,三百年謹守相傳,而不幸緣臣濫叨本兵,而墮地無餘,臣不但爲本兵之罪人,實爲國家之罪人。伏願聖上,穆然深思,深軫慮遠之圖,嚴正臣損體統壞等級之罪,明告八方而誅之,此國家之幸,臣雖死於今日,復何恨哉?至於藩臬之命,以臣情勢,實不忍擧顔而冒膺也,玆敢流涕而復陳之。伏乞聖慈,矜察臣血懇,特遞臣藩職,仍命有司,亟置典刑,夬肅頹綱,大礪臣工,千萬幸甚。臣無任云云。答曰,省疏具悉。往事撕捱,甚涉過矣。雖前職,其在分義,其下敎其復在于上,則豈敢撕捱,而況藩任乎?況人臣分義森焉,舍軍律復用之後,若有毫分義,敢以撕捱於節目間,違命爲事乎?卿則雖曰墜司馬之體貌,予卽曰墜君臣,君臣之紀綱,於卿墜矣。其在事體,決無是理,卿勿過辭,卽速膺命。
正言洪鏡輔疏曰,伏以,臣言議巽軟,才識魯莽,本不合於聖朝耳目之寄,而痰癖之症,十年沈痼,居常澟澟,已絶當世之念,倖竊科第,匪榮伊懼。仍伏念,釋褐之初,臣之老父,作詩訓戒曰,殫誠報國惟吾望。臣本世祿之臣,又服家庭之訓,移孝爲忠之念,炳然如丹,赴湯蹈火,無所辭避,而至於言責之地,臣若不自揣量,冒沒承當,則必將觸事僨敗,貽辱臺端,以是從前恩除,一例辭免,不意薇垣新命,又及此際,驚惶感激,不省攸措。且自數日來,寒感挾痰,宛轉床席,雖非平日自畫,病狀萬無蠢動之望。今仍守令署經,天牌儼臨,謹此擔舁趨詣,而反復思惟,無望入肅,瀝血仰籲。伏乞聖明,亟許鐫遞,俾得專意調治幸甚。臣等乞免之章,不宜贅陳,而竊有區區憂慨,略此附陳焉。噫,數年以來,飢荒癘疫可驚可愕之災,不一而足,顧今靑臺之警,又在首春之月,其所以警省消弭之方,宜無所不用其極,而朝著之玩愒如故,百度之廢弛愈甚,無一分振刷之望。聖上至誠圖理之念,可質神明,在廷之臣,外若仰體聖心,內則猶懷宿習,筵席奏對之際,匪不勉强飭勵,而徐觀其屋下議論,則一事之扶抑,一言之彈論,無非機關中出來。臣恐日月之明,亦未盡燭於其間也。況今聖算益高,志氣漸衰,振作之策,尤宜加意於前日。卽今嶺南癘疫之餘,拊摩之策,尤重於常時,而比安縣監朴師傑,五載居官,一無治績,刑杖之濫,收斂之煩,固多傳說之喧騰,而藉以兼官之勢,隣邑之庫儲,多般勒取,盡歸私用,此實前所未有之事,其全沒廉隅之狀,推此可知。臣謂罷職之罰,斷不可已也。近來武弁之占取豐饒,亦一弊習,寧邊府使尹宅鼎,西閫遞來,未滿一朔,駄得死疾,又赴雄府,公務之曠廢,勢所必至,饒窠之强赴,意實不美,飭礪之道,宜先此等之人,臣謂宜施罷職之罰。僕正雖曰閑司,便是淸望,新除授司僕正李大源,負犯不輕,見棄公議,其來已久,題目之下,物情有駭,臣謂不可不改差也。臣無任云云。答曰,省疏具悉。所陳者竝依施,爾其勿辭察職。
二十八日未時,上御熙政堂。大臣·備局堂上·漢城府堂上,率部官引見。掌令同爲入侍時,領議政金在魯,左議政宋寅明,右議政趙顯命,行知中樞申思喆,行工曹判書趙尙絅,禮曹判書鄭錫五,行司直金聖應,兵曹判書徐宗玉,刑曹判書鄭羽良,吏曹參判李益炡,禮曹參判吳光運,漢城左尹鄭壽松,左副承旨權爀,校理徐命臣,掌令閔堣,假注書李聖運,事變假注書金漢老,記事官兪彦好·李毅中,中部都事柳愈,東部都事趙祉命,南部都事蔡膺一,西部都事李瑗,北部都事兪彦民入侍。諸臣進伏訖。在魯曰,春雪頻數,日氣乖常,聖體若何?上曰,無事矣。在魯曰,大王大妃殿氣候何如?上曰,一樣矣。在魯曰,王世子氣候一向安順乎?上曰,好過矣。在魯曰,日昨政院之啓,儒臣之疏,其言皆是,近來登對,若不甚稀闊,備坐亦不至間斷,則外面觀之,或似不至泄泄,而設令臣等,雖鎭日入侍,何能有碩劃良謀?人言之來,固當受以爲罪,而惶愧則深矣。上曰,使爲其言者當之,亦豈能善做事乎?言之則易,而當之則難矣。卽今不宜更張,惟當聚精會神,而擇人爲急先務,今日之召見部官,亦有意矣。寅明曰,頃者旣蒙開示之敎,今日又承引接之命,群下之心,不勝欣躍。我朝立國已久,法綱易解。聖上卽阼之初,厲精爲治,注措之間,多有精彩,今則臨御日久,春秋晼晩。臣等備位台席亦久,故心自解弛,大小朝紳,率皆如此。聖上必須各別振勵,常以百尺竿頭,更進一步爲念,幸甚。上曰,頃日悉諭予意之後,君臣固當無間,故使之來會矣。吳光運有否卦之說,予豈欲成否卦,而觀今時象則果否矣。今日召見卿等者,欲開否卦之意也。古之帝王所謂休息者,欲得長壽之致,此則慾也。予則出於苦心,非慾也。凡人以心做事,而予則心已消盡,雖欲勉勵,亦無奈何矣。顯命曰,殿下苦心,孰不知之,而此時豈伸苦心之時耶?殿下若欲伸苦心,則及此時,益加勉勵,成得泰山盤石之基,然後方可議乎伸苦心也。在魯曰,卽今豈聖上付託無憂之境耶?伏望斷置此心,惟以宗社爲念幸甚。寅明曰,王世子睿質天成,而方在沖年,聖上宜趁此時,講究治道,作爲億萬年無疆之基業,以垂貽燕之謨可矣。何如是每每爲此等下敎耶?上曰,元良易長,歲月易矣,今雖九歲,勝於予九歲時矣。顯命曰,萬民觀瞻,在殿下一身,而決不可爲之事,每每留着聖心,臣實悶鬱。聖上若是,則亦何以董飭群下乎?上曰,右揆則如是爲言,而首揆與左相,曾有許予之言矣。姑舍是,廟謨可陳之也。顯命曰,頃以臣等愚迷之事,聖諭諄諄,臣等不勝惶恐感泣之至。從今以往,聖上或有遺失,則臣等當卽直陳,臣等若有不善之事,則聖上亦輒誨諭。上下之間,情志流通,然後可免吳光運所謂否卦,此臣等區區之望也。上曰,貞觀之治,以君臣無間之致,而太宗論臣下優劣,此則不可矣。在魯曰,其論宇文士及事,雖似迫切,而言則是矣。寅明曰,唐·虞·三代之治,亦論臣下優劣,靜言庸達,方命圮族之類是也。臣等豈無過失,人之明暗,有萬不同,或有知非而故犯之事,亦有不知而妄作之事,誠願隨處開示,勿復藏蓄則幸甚。顯命曰,頃日聖敎中禮官發端,自是前例,此非臣等推諉之致,而其後不卽請對,則果出於愚迷矣。上曰,往事勿說,其何更提。在魯曰,僚相頃以三司言事疏,區別賜批,以示激勸之意仰陳,而其後聖上,每用循例批答,如南泰齊之疏,雖似無指的其事,而其言則出於忠愛之心,批旨亦循例。臣以爲,聖上不用僚相所達之言也。上曰,俄者洪鏡輔疏,有風聞論列之事,而出於近來寂寥之餘,故皆依施矣。予無學問工夫,而文字之間,易於過中,故毋寧循例賜批之爲愈也。其中若有安邦經國之疏,則豈不優批乎?靈城之批,予頗抑之矣。當初若用軍律,則豈可復生,而爲此撕捱乎?兩虎共鬪,同是做錯,文武雖異,施罰宜均,以兵判爲重云者,此古談也,何如是撕捱乎?靈城過入矣。顯命曰,廉隅至重,不可不顧,豈可以不被軍律爲幸,遽出於不當出之職乎?朴文秀今番疏,臣未及見,而兵曹體統,則壞損無餘矣。寅明曰,文秀非以被罪爲撕捱之端也。此是體統所關,故不得不如是,而臣則以爲過矣。在魯曰,臣於其時,仍史官來宣聖敎,仰陳所懷,而軍律之敎,終涉過中。文秀若復爲兵判,則其所處義,未知如何,而今番撕捱則誠過矣。上曰,其時非之者予也。釋之者亦予也。雖更爲兵判,固不當若是,況兵判時事,撕捱於畿伯乎?諺所云飮水於野者,靈城之謂也。在魯曰,歲首星變,固已危懍,而寒煖無常,雨雪太數,牟麥必多損傷,前頭穡事,亦甚可慮。堤堰堂上,各別,申飭,以爲責效之地,而以鄭羽良,差下堤堰堂上,何如?上曰,依爲之。出榻敎在魯曰,頃日筵中,朴纘新以營將虞候巡點無益,令兵使巡點事陳達,大體似有實效,故初以爲是矣。旋又思之,則雖以嶺南左·右兵使言之,距上道或有六七〈日〉程,所經列邑,爲弊不貲。若只令點閱傍近之邑,則殊非抽栍警飭之本意,且其巡點,非但考閱軍器,亦且聚點束伍,而卽今兩南,癘疫愈熾,死亡孔慘,雖營將巡點,竝宜停止,而朝令旣頒之後,不可顚倒變改,故置之,而尤何可改頒兵使巡點之令乎?今姑置之,何如?上曰,予意亦然,置之。出擧條上曰,京兆郞廳與部官入侍事,有所下敎,而中官誤傳,當該中官推考。出擧條上曰,部官以次來前。柳愈進伏。上曰,職姓名。愈曰,中部都事柳愈也。上曰,履歷。愈曰,貞陵參奉,軍資奉事,禁府都事,司饔奉事,魂殿監造官陞六,宗簿主簿,慶山縣監瓜滿,歸厚別提,刑曹佐郞,宗廟令,衿川縣監五年,以監司相避遞來,待罪本職矣。上曰,本部戶數及民口幾何?愈曰,八坊九十一契,三千八百一戶,民口男女竝一萬八千九百二十五口內,男丁八千三百餘口矣。上曰,閭家奪入與坐更之弊,何如?愈曰,朝家,申飭至嚴,臣待罪本職後,各別探察,士夫一無犯禁之事,坐更則一齊爲之矣。上曰,民瘼有可達者乎?愈曰,民瘼卽坊役偏苦,而此緣應役之民絶無故也。此則前判尹與五部都事相議,成出節目,未及入啓,若啓下則自當奉行矣。上曰,變通之後,部官視前稍重,能有一新之效乎?愈曰,官名雖改,疲殘如前,豈有一新之效?而第各司不至如前凌侮,部屬亦不見侵矣。上曰,外方則雖士大夫,待其官長,必稱城主,五部雖不如此,似不忽待矣。愈曰,士大夫自不蔑法,而所謂部民,若非諸上司所屬,皆是五軍門悍卒,故慢視部官,部官亦無奈何。雖有統率之名,實無威制之權,若依貢物衙門之治貢人例,勿爲進來公事,直爲治罪,則庶有畏戢之道矣。上曰,其言似是,宜有許施之道矣。在魯曰,柳愈之言,不無可據,而貢物主人,其數不至甚多,外上司及各軍門所屬,皆是坊民,今若許施,則必多窒礙處,不可許矣。上曰,柳愈誰也?寅明曰故承旨柳泰明之子,而刑曹參議柳復明之姪也。膺一進伏。上曰,職姓名。膺一曰,南部都事蔡膺一也。上曰,履歷。膺一曰,初仕爲寧陵參奉,陞繕工奉事,相換爲禁府都事,又童蒙敎官相換,出六爲掌苑別提,又相換待罪本職矣。上曰,戶數及民口幾何?膺一曰,元戶八千三百八十六戶,民口男女竝五萬一千一百六口矣。上曰,男丁幾人?女丁幾人?膺一曰,男丁二萬三千三百六十一口,女丁二萬七千七百四十五口矣。上曰,坐更及閭家奪入之弊,何如?膺一曰,坐更則大臣·公翁主外,一從家坐,十分整齊。閭家奪入,亦十分嚴飭,姑無犯禁者矣。上曰,向者臺疏,盛陳閭家借入貰入事矣。膺一曰,部官但知閭家奪入之爲朝家極禁,故不問借入貰入,一倂驅逐,雖有文券,初不見之矣。上曰,民瘼。膺一曰,俄者中部官所達,雖出於爲中部陳弊,而南部之弊亦然,大抵此弊,五部一般。其外大節目,則因京兆首堂之尙不行公,未及啓下,故部中凡事,一與當初未變通之時無異矣。上曰,此是蔡彭胤之幾寸耶?在魯曰,此是彭胤弟盛胤之子也。李瑗進伏。上曰,職姓名。瑗曰,西部都事李瑗也。上曰,履歷。瑗曰,初授惠陵參奉,陞濟用奉事,又陞宗簿直長,以相避,換繕工直長,出六爲尙衣別提,又相換待罪本職矣。上曰,戶數及民口幾何?瑗曰,元戶一萬二千四百十九戶,民口男女合六萬九千七百五十九口矣。上曰,男丁幾何?瑗曰,男丁三萬一千八百五十一口矣。上曰,閭家奪入及坐更,何如?瑗曰,聖敎,申飭之下,元無犯禁之人,而臣授任之後,另飭任掌,隨現來告。臣亦眼同京兆部一番摘奸,而姑無現捉者。坐更則大臣·公翁主·國舅及盲獨無率外,卿宰以下,依事目着實擧行,而間或有不從令者,或報京兆,或自當部從重決罪,卽今則濟濟坐更矣。上曰,民瘼。瑗曰,五部事大抵同然,京民異於鄕民,別無大段弊瘼,而坊役不均,爲第一難堪之端,故前判尹金若魯相議變通,搆成節目,早晩當經睿覽,臣不敢煩達,唯俟節目啓下後,隨便奉行而已。上曰,此人誰也。在魯曰,故判書李瑜從弟也。上曰,日暮故未詳其面,而語音則頗相似矣。然則當爲延平子孫也。在魯曰,然矣。此人今番人日製被抄矣。彦民進伏。上曰,職姓名。彦民曰,北部都事兪彦民也。上曰,履歷。彦民曰,初仕爲禁府都事,司宰奉事,義盈直長,瓦署別提,軍資主簿,換授本職矣。上曰,民戶與民口幾何?彦民曰,元戶四千六百六戶,民口男女竝二萬二千四百五十口矣。上曰,北部地廣,而民戶何其小也?在魯曰,北部旣是僻巷,且多大家,故似然矣。上曰,男丁幾何?彦民曰,男丁一萬一千一百二口矣。上曰,閭家奪入坐更,何如?彦民曰,申飭旣嚴,故貰入奪入間,姑未有犯禁者。坐更則家座次爲之,故亦無現闕之事矣。上曰,民瘼。彦民曰,民瘼則五部同然,而朝家軫念小民,有此變通,而臣則以爲,必無顯效矣。新定事目,未及啓下,而雖於頒行之後,似無實益矣。部官實同於字牧之官,而守令則上官只有監司,猶能有自主掌者,而部官則左右牽礙於諸上司者甚多,雖係坊民之事,無以立威,末路民心,不可專用仁柔之政,必須立威。可以施威,而旣多牽掣,不得措手,則亦末如之何矣。若論其如何變通,如何得宜,則臣不能預爲料量,不敢猥爲陳達。但自朝家,申飭節目,非止一再,而曾無實效,則今亦當如前而已矣。上曰,部官變通之後,視前頗重乎?彦民曰,部官,官最下地最卑,故雖各該司,亦多侵陵矣。今則雖無此弊,而至於諸上司侵徵之患,猶復如前。諸上司有所謂禮錢者,送單後,部屬不卽備給,則必有因事生梗之患,故不得不備給。而旣無出處,則其勢又不得不分徵於民間,小民之受困者甚多。前秋自備局捧甘各司,俾勿侵徵,而曾未幾何,又或有如前送單者,推此一款,亦可知其無實效矣。寅明曰,諸各司之責錢於部屬,此是近來謬習,而爲弊於部民莫甚。故曾以禁斷之意,捧甘嚴飭,卽聞諸司,復踵前習,誠極驚駭,此則責在官長,未知何司有此收錢之事,而卽今摘發,堂上重推,郞廳則拿處爲宜矣。上曰,部官旣已陳達之後,不可置之,依爲之。權爀曰,當今京兆捧甘現告矣。上曰,然矣。出擧條上曰,兪彦民年甚少矣。今年幾何?彦民曰,今年三十五歲矣。顯命曰,此故判書兪命弘之孫,而故判書金昌協外孫也。上曰,然乎。祉命進伏。上曰,職姓名。祉命曰,東部都事趙祉命也。上曰,其姓名何其熟耶?顯命曰,久在桂坊,故似熟其姓名矣。上曰,履歷。祉命曰,初仕康陵參奉,陞繕工奉事,移侍直,在任在喪,復爲侍直,出六爲繕工主簿相換,待罪本職矣。上曰,何時爲桂坊官乎?顯命曰,去都目政,仕滿陞六矣。上曰,戶數及民口幾何?祉命曰,元戶五千七百四十四戶,民口男女竝二萬五千一百五十七口矣。上曰,男丁幾何?祉命曰,男丁一萬二千一百六口矣。上曰,閭家奪入,坐更,何如?祉命曰,方當朝令之申飭,閭閻姑無借入之弊,坐更則近來,申飭之餘,不至如前闕宿之弊矣。上曰,民瘼。祉命曰,五部弊瘼,大抵一般,四部官旣已備達,臣別無可達者矣。寅明曰,金若魯所成節目,啓下然後可以擧行,庶責其效,而以無首堂,尙未入啓矣。壽松曰,此是大變通,故次官不敢奉行,尙此遲遲,當俟判尹之出,可以爲之矣。上曰,歲首召見,意有所在,不必待首堂,次官就議廟堂,書入,可也。寅明曰,曾因右揆所達,刑曹郞官,有過六朔後,卽爲除邑之命矣。五部之爲詞訟衙門,與刑曹無異,而其殘弊難支,又非刑曹之比。若無各別調用之事,則五部將爲厭避之地,而畢竟不擇,又將如前。臣謂部都事過六朔後,依秋曹久任郞廳例,卽除外邑爲宜。以此定式,申飭銓曹,何如?上曰,依爲之。出擧條寅明曰,臣曾以戊申緣坐罪人橫罹事,有所仰陳,請令金吾,詳考其時事狀,稟處矣。金吾尙不覆啓,故俄對判金吾,問其遲延之故,則判金吾以爲,臣之所陳出繼事,有差錯之端,故不得循例回啓,致此遲延矣。蓋緣坐罪人之父出繼,而臣則誤認爲正法罪人之出繼,所達有差錯矣。此則從實改正後,卽令,稟處,何如?尙絅曰,此人旣非應坐之罪人,且有稟處之成命,宜卽奉行,而但其出繼一款,有所差誤,故尙此遲延矣。大臣又此陳達,將依此擧行矣。上曰,依爲之。出擧條在魯曰,兪宇基之不就玉堂,略有所執,此與全然無端違傲者有異。蓋以年已六十,至於進講之際,眼暗不卞懸吐,此亦苟簡。且以左揆之言,有所撕捱,而其所撕捱,不至甚久,遽有外補之命矣。寅明曰,宇基聞以臣言撕捱云,而臣則終不知其如此矣。在魯曰,其時外補,臣常以爲太過,且他人亦有不爲行公於玉堂者,而無被罪之事,獨宇基被罪,此又過矣。上曰,誰又有不爲行公者乎?在魯曰,洪昌漢也。宇基外補,今已經年,罰已行矣。特命內遷則似好,內遷後雖更加督出,亦無不可矣。上曰,若督出而又不出,則豈不徒損國體乎?予於親祭時,見宇基矍鑠,有所下敎,則其後亦終不一番行公,豈不非乎?然而首揆旣有所達,內擬,可也。抄出擧條光運曰,禮講之坐,臣一番行之,而禮講之曠廢已久,臣怪問其故,則禮講例有紙筆墨賞格,而自前皆求請外方而爲之,近來則外方漸不一一上送,本曹淸寒,不能自辦,因此廢講云。臣則自本曹辦出施賞,而此非可久之道,若或卜定於外方,或自戶曹·惠廳磨鍊劃給則似好。下詢大臣而處之,何如?在魯曰,纔以泮儒紙筆墨,卜定於外方不可,又以童蒙賞格疊定矣。顯命曰,事不可創行,依前規求請而爲之宜矣。上曰,童蒙所講者小學耶?光運曰,講小學者雖或有之,而不多矣。小學是蒙養基址,此後則以小學考講爲宜耶。錫五曰,小學考講,豈非美典,而童蒙所讀,各從所好,若一以小學爲定式,則禮曹恐無就講之童蒙矣。光運曰,事貴有效,自上前已申飭,今又下敎,豈可終歸無實乎?孟子曰,幼吾幼以及人之幼,當此春宮典學之時,尤宜申飭童蒙之講,而禮講定式,一朔三次,今後或一朔一次,或盡行三次,不可無明白定式。所講之書,亦宜從長議定,以爲永久遵行之地,恐合事宜矣。上曰,禮官就議廟堂,成節目以入,可也。出擧條益炡曰,本曹郞官事,有所掣肘者,敢此仰達。正郞·佐郞,旣以十五朔爲限,故今則次次陞品,無故出入者,只有五人,將無以備擬三望之數,事甚苟簡矣。大臣今方入侍,下詢,何如?上曰,旣已八人定式,則何可多數陞品耶?當該銓曹推考,五人外陞品中最近者三人,還降擬差,雖滿十五朔之限,一依當初定式,八人中無得陞遷,可也。出擧條思喆曰,旣已陞品之人,今又還降,似涉如何矣。宗玉曰,當初旣限十五朔,故限滿之後,已至陞品,今不必還降矣。上曰,銓郞變通之後,則不過該司郞官,還降備擬,固無不可,而諸臣之如是分疏,誠爲未安,竝推考,可也。出擧條。益炡曰,侍從臣父年七十,則雖非歲首,依例別單書入事,曾有定奪矣。昨年都政時,侍從臣父年七十者,該曹依例書入,而未有加資之命,尙今未付政事,故敢達。上曰,誰也?益炡曰,前持平李河述父德紹云矣。上曰,依例加資,可也。宗玉曰,兵曹,亦有閫帥父年七十者歲首抄啓之事,而此亦未下加資之命矣。上曰,此則誰也?宗玉曰,捕將尹光莘父東衡也。上曰,一體付標以入,可也。掌令閔堣所啓,請逆坦孥籍,一依王府草記,卽令擧行。上曰,旣諭何煩。又所啓,請還寢泰績酌處之命,仍令鞫廳嚴鞫得情,夬正王法。上曰,勿復更煩。又所啓,請還寢夏宅島配之命,仍令鞫廳嚴訊得情,夬正王法。上曰,其勿更煩。又所啓,請瑞虎等孥籍,亟令王府擧行。上曰,其勿更煩。堣曰,此四啓,唯事謄傳故紙,已非誠實之事,而殿下之一向靳允亦過矣。上無發落。又所啓,請徙邊罪人陸師聖依律處斷。上曰,勿煩。又所啓,請全羅右水使盧啓楨罷職不敍。上曰,此事,何如?在魯曰,盧啓禎少時代射事,臣未詳知,而渠之人望,未及閫帥,而左相陳達差送,臣於其時,以爲過矣。其後聞能稱職,且無苞苴之誚,臺啓如此,誠可怪也。寅明曰,臺啓未收殺之前,陳達惶恐,且其善事之說,礙逼臣身,而臣與啓禎,實不親切。臺啓出後,湖南伯貽書於臣,以爲啓禎能善其職,而臺言出於意外,欲爲狀聞,而藩體有別,不果爲之云矣。宗玉曰,臣亦聞啓禎爲人儉約,且能善治云矣。上曰,重臣異於大臣,而越次陳達,兵判推考。出擧條上曰,右相亦達之。顯命曰,臣亦以啓禎爲可恃之人,臺啓云云,誠過矣。上曰,臺官若以太驟爲言,則猶或可也,而善事之說,是辱人之例談也。仍批曰,當初條列,旣知無義,其何更煩。又所啓,請陽德縣監李喜謙罷職。上曰,依啓。上曰,李喜謙誰也?在魯曰,喜謙卽咸陵府院君李澥奉祀孫,而謁聖壯元也。此人坐地,豈慢蹇者哉?拿處,似好矣。上曰,臺啓措語,乃道臣所當狀聞之事,非言官所可請,而事體則然,陽德是災邑,臺啓發後,曠官可慮,故旣允其啓,其代擇差宜矣。又所啓,北漢卽保障重地,長養樹木,意有所在,其禁伐之政,專在管城將,而管城將申漫,本以貪婪無忌之人,累經閫任,多行不法之事。且於年前,見差此任,不徒不爲禁伐,渠反任自斫取,或以其材,或以其薪,絡繹潛輸於京中。及夫人言喧藉,又以其餘,名爲各寺修理,瞞報本廳,分給僧徒,以爲掩跡之計。其時人人傳說,莫不爲駭,今者再任之後,若復如前,則一城樹木,將至於濯濯,此豈設築本城之意哉?請北漢管城將申漫罷職不敍,更令本廳另擇差送。上曰,此事,何如?在魯曰,斫伐與否,臣固未詳,而元無以各寺修理報本廳之事,此則可怪矣。堣曰,臣雖未目覩,而往來北漢之人,傳說狼藉矣。上曰,果若所陳,不可止此,爲先拿處,另擇差送,非耳目之官所請。爀謂堣曰,似當引避矣。上曰,如又有啓畢,啓後引避,可也。又所啓,平安都事宋日贊,本以庸駭,又甚老孱,及除騎郞,吏隷莫不駭笑,同僚羞與比肩,況此佐幕之職,爲任自別,今於除目之下,物情愈駭,請平安都事宋日贊汰去。上曰,爲人不似,則條列,猶可也。新除之下,汰去之目過矣,改差。又所啓,臣新入臺地,言事生疎,不可一刻冒居於臺次,請命遞斥臣職。上曰,初登筵席,生疎何傷?近日耳目寥寥之時,每於入侍,引避爲事,心常慨然,勿辭,亦勿退待。上曰,此臺官何如人也?爀曰,閔墡之族,而不知幾寸矣。上曰,鄕暗矣。諸臣以次退出。
上在昌德宮。停常參·經筵。
宣祖大王忌辰齊戒。
鄭翬良啓曰,大司憲金鎭商,持平韓光會在外,執義未差,掌令權宏未肅拜,掌令閔堣,持平閔光遇呈辭。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而國忌齋戒相値,頉稟。傳曰,知道。
李命坤啓曰,賓廳坐起,旣已頉稟,所當持公事入侍,而國忌齋戒相値,頉稟。傳曰,知道。
傳于李命坤曰,申飭之下,極爲寒心,卽令肅謝事,申飭。
傳于李命坤曰下敎之下,若是耶?卽刻內使之肅拜,仍爲下直事申飭。
以副校理尹心衡,修撰朴弼載牌不進禁推傳旨,傳于李命坤曰,竝推考傳旨捧入。
李壽沆啓曰,藥房三提調,有時急稟定事,請對矣。傳曰,引見。
鄭翬良,以兵曹言啓曰,新上番騎兵,每當二十五日逢點之後,初一日立番之前,自當休歇,而衛將所書員輩,稱以某處使役,報本曹得題,徵出雇價之弊,比比有之矣。卽者曹司衛將牒報內,衛將所修改材瓦輸運次,騎兵七十名,特爲定送云。衛將所修改九營繕,例爲擔當,而所謂材瓦,衛將所亦何以辦備乎?假托爲說,侵虐鄕軍之計,誠極駭然。當該書員,已自臣曹,各別棍治,而曹司衛將申得文,亦不可不嚴處,以懲日後,令該府拿處,何如?傳曰,允。
李命坤啓曰,奉朝賀李宜顯箚子到院,而以國忌齋戒,留院之意,敢啓。傳曰,入之。
又啓曰,京畿監司朴文秀,特敎,申飭之下,謂以待命,終不入肅,事體極爲未安。從重推考,何如?傳曰,允。
致仕奉朝賀李宜顯箚曰,伏以,臣於昨歲,伏蒙天恩,特許休致,俾遂宿願,諭敎隆渥,夐越常倫,臣感激涕泣,銘鏤至骨。退出之後,疾病忽作,沈綿數旬,少似間歇,扶詣闕下,拜箋肅命,仍擬仰遵恩旨,一登螭陛,又瞻威顔,以伸區區犬馬之情,而不幸卒中風痱,四肢不遂,精神迷罔,委頓床席,與鬼爲隣,于今十朔,證情危重。不但尋常闕禮之爲悚,春宮疹患之遄復,何等大慶,而久未參賀班,病在殊域,又不得構出引罪之章,泯泯昏昏,只俟大何。乃於千萬意外,忽有米豆題給之命,臣驚起惝怳,莫省何爲而致此也。臣之立朝,洽滿五十年矣。遭遇三聖,沐浴洪造,可謂與天無極,而人微才劣,曾未有一分報效,徒積罪釁之弘多,中夜靜思,未嘗不愧懼交集。況今以禮退之,榮動朝紳,猶食公廩,得免匱乏,以至月致酒肉,春秋周急,無非惠養老臣之至意。聖朝之於愚臣,其所眷待,又可謂極盡而無餘憾矣。不知有何不足,而疊加以格外恩齎乎?且臣月前拜受周急米豆之錫,猶有餘在者,曾未幾何,洊有頒施。古語曰,君子周急不繼富,律以此義,不幾於事理之無當乎?傳聞出自大臣陳白云,豈他人之事,例致遺忘,有此誤達耶?臣若利其猝富,泯默冒受,則殆同賤丈夫之龍斷,臣豈忍爲是,玆敢據實仰籲。伏乞聖明,特賜鑑燭,亟許收還,俾絶濫施之譏,而使愚臣得全其微尙,不勝幸甚。取進止。答曰,省箚具悉卿懇。以疾未參,其何所傷?此是尊耆舊之意,卿須安心勿辭領受焉。仍傳曰,遣史官傳諭。
正月二十九日申時,上御熙政堂。藥房三提調請對引見入侍。都提調金在魯,提調鄭錫五,副提調李壽沆,記事官任師夏,記事官兪彦好·李毅中以次入伏。金在魯進伏曰,聖體若何?上曰,一樣。大王大妃殿氣候何如?上曰,一樣安寧。上曰,不待陳達而已知之。坤殿素有痰症,以此不平,元無新般症患,而中間誤傳,致有三提調請對,此亦紀綱所關,極爲駭然。坤殿因此用心過度,至廢水刺。傳言之侍人,雖互相推諉發明,而不可置之,首醫尤爲非矣。當初先爲稟告于予,則初無是事,而以一時侍人誤傳之言,轉通於提調,極爲非矣。誤傳之侍人,令攸司科罪,首醫拿處,可也。在魯曰,坤殿常時雖有微,而或有不使這這知之於外,以翁主輩所服藥欲用之敎,臣等驚慮求對矣。上曰,此等言全然爽誤矣。在魯曰,若然則果駭然矣。當初不爲口傳問安,而直爲請對者,蓋以坤殿之意,不欲煩於外朝,故求對,欲稟於殿下而知之矣。上曰,首醫誤聞侍人之言,而徑告提調,予則漠然不知,眞所謂燈下不明聞求對。使中官問之後,始知求對之意,豈有如許之事乎?坤殿大段用心,至謂之試觀我何病,提調輩宜使速速退去云云。彼侍人誤傳之罪,何可言?然而侍人輩何足責,首醫尤非矣。在魯曰,不先口傳稟問,而徑先請對,臣等亦非矣。上曰,卿等無非旣有聞之後,何可泄泄而在乎?若待更聞而不稟,則是乃非也。卿等果無小失矣。常時有下敎於醫官,世子若有不平之候,則卽令知於提調,中宮殿雖有微感,例不欲煩知於外,故欲使先報於予矣。今不然,豈不非乎?在魯曰,今聞聖敎,始知坤殿無大段所患,誠爲多幸矣。卽今果無可悶之症乎?且臣等求對,胡大事,而坤殿何用心過度。上曰,坤殿前日有積傷於用心之事,雖不索言,而卿等豈不知之耶?旣有所傷,則此等微事,過爲用心,無異矣。在魯曰,臣等退去,而無問候之事,自無用心之事矣。臣又惶恐敢達,外方多輪行疹患,闕中亦旣有之。坤殿患候,今聞聖敎,雖知不爲大段,而臣等憂慮則深矣。以誤傳事科罪,此後恐或妨於承候之路,如或趁未承候,以致用藥後時,則豈不可悶乎?上曰,卿言甚是,雖時無大段症候,猶有未可知矣。卿等必這這問於差備醫女及首醫等,有節拍則必使先知於予,卿等亦宜頻頻問之,可也。在魯曰,依例問候耶?上曰,不必直爲問候,必問於醫官,可也。予亦自內,當這這問知也。上曰,坤殿必以爲不安,且令攸司科治,殊涉張大,予欲不張大處之,何如?在魯曰,臣等亦有所失,故初不敢仰達,而聖意不欲張大,誠得之矣。上曰,承旨書。壽沆書之。傳曰,坤殿氣候,傳于藥院之際,做錯誤傳,致有求對之擧。當該侍人,自內懲治,而當該首醫,不先稟達,宜有警飭,從重推考。壽沆曰,京畿監司朴文秀,自政院連爲申飭,而稱以待命,而久不膺命,誠悶矣。上曰,其在紀綱,殊甚駭然,待命云者,待軍律耶?在魯曰,此必待命中何可承牌之意也。若下勿待命之敎則似出矣。上曰,然則使人着紗帽而入之耶?若下勿待命之敎,則爲文秀地,可也,而其於國綱何哉?卽今渠安在?壽沆曰,在金虎門外矣。上曰,初欲用軍律之重臣,安有如許道理乎?北藩予實重之,寧使文秀,斥補北藩,以了前日未了之事,可也。在魯曰,朴文秀似智,而實則無見識矣。認以爲待命之中,何可承牌之意也。第觀此後節拍而處之,何如?上曰,使之當日內下直者,便是勿待命之意也。其在分義,何敢如是耶?上曰,承旨書〈之〉。壽沆書之。傳曰,當初撕捱,旣涉過矣。批諭若何,況使之當日下直,便是補外,焉敢復事違命?而其待命,尤非可論,惟事撕捱,人臣分義,無所逃於霄壤,若有紀綱,焉敢若此?其在礪紀綱整末俗之道,不可循例,申飭,京畿監司朴文秀,咸鏡監司除授,待開門使之辭朝,時任監司遞付京職。在魯曰,雖以聖上下敎觀之,亦知坤殿有微感之候,和解之劑,不可不議定劑入矣。上曰,然。在魯曰,承史雖未退,而臣等先爲出去監劑,何如?上曰,傳旨幾何,盡書之耶?上曰,頃者首擬畿伯之人,品秩太高,無乃使休息之意耶?在魯曰,然矣。曾未經監司矣。上曰,畿伯豈無可除之人,若北藩則寧城外,似無可合之人矣。在魯曰,寧城若北補,則便是三任,初除瓜滿後仍任,今復除授,豈非三任耶?上曰,文秀補外,此其爲初耶?錫五曰,前者豐德補外矣。在魯曰,旣曰補外,則北伯重於畿伯,以事體言之則殊常矣。上曰,此時畿伯,亦豈不重歟?諸臣退出。
上在昌德宮。停常參·經筵。
宣祖大王忌辰。
巳時,日暈兩珥,暈上有冠。白氣一道,起自左珥,逶迤北方,漸至右珥,良久乃滅。午時,日暈兩珥。初昏,流星出句陳星上,入艮方天際。狀如拳,尾長三四尺許。色赤。流星出參星下,入坤方天際。狀如拳,尾長二三尺許。色白。夜一更,火星犯軒轅星。
權爀啓曰,大司憲金鎭商,持平韓光會在外,執義未差,掌令權宏未肅拜,閔堣,持平閔光遇呈辭。今日以監察茶時之意,敢啓。傳曰,知道。
李重庚啓曰,明日常參·經筵,取稟。傳曰,停。
藥房都提調金在魯,提調鄭錫五,副提調李壽沆啓曰,伏未審夜來聖體若何?眩氣一向差間乎?前入湯劑,已盡於昨日矣。再昨筵中,雖眎停止之聖意,而停進繼進間,不可不更爲詳審,臣等率諸御醫,入診議定爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候一樣,予則眩氣一樣矣。湯劑加劑五貼以入,後日次入侍宜矣。
大王大妃殿·中宮殿·賢嬪宮,藥房口傳問安。答曰,知道。
權爀,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又以備邊司言啓曰,監司之行,例給三馬牌,而其或不時下去,新迎人馬,未及來到,則軍官所騎,加定以給,旣有癸丑戊午辛酉等前例。今此咸鏡監司朴文秀之行,亦依此擧行之意,分付兵曹及京畿·江原兩道,何如?傳曰,允。
持平閔光遇啓曰,臣本空疎,最居人下,言責重任,自知不稱,而恩除誤辱,召牌繼降,分義是懼,黽勉出肅,略論李喜謙慢謇之習,蓋出於存事體懲後弊之意矣。再昨僚臺之連啓,雖蒙允可,第伏聞此乃道臣所當爲,非言官所可請爲敎云。筵席語祕,雖未得其詳,臣於此,瞿然慙悚,繼以訝惑也。臣以厲祭獻官,奉命將事,而喜謙見差執事,果有實病,則所當前期頉報,而祭後翌日,始乃托病。事之可駭,莫此爲甚。夫隨事論列,臺閣之責也。其時道臣,雖或寬恕而置之,居臺閣者,焉可無規警之言乎?臣於入臺之初,草草論啓,蓋欲效一日之責,而始靳終允。竊仰大聖人擇蕘之美,而臣人微言輕,論一細事,致勤聖敎,其何敢自以爲是,晏然苟冒於職次乎?請命遞斥臣職。答曰,勿辭。
李命坤啓曰,持平閔光遇再啓煩瀆,退待物論矣。傳曰,知道。
李命坤啓曰,輔德李成中,以親病陳疏徑出。原疏以國忌正日,才退却矣,所當直捧禁推傳旨,而此與無端徑出有異,推考警責,何如?傳曰,允。
上在昌德宮。停常參·經筵。
下直,珍島郡守金養性,光陽縣監李世琦,砥平縣監李夏集,西北僉使韓淑,臨淄僉使林㶅,草芝萬戶崔泰鎭。
李重庚啓曰,大司憲金鎭商,持平韓光會在外,執義未差,掌令權宏·閔堣牌不進,持平閔光遇避嫌退待。今日以監察茶時之意,敢啓。傳曰,知道。
又啓曰,明日社稷大祭齋戒相値,視事,頉稟。傳曰,知道。
備忘記,傳于權爀曰,今下弓矢,西北僉使韓淑處給送。
李命坤啓曰,持平閔光遇引避退待,尙未處置,連日監察茶時,事甚未安。守令未署經亦多,兩司除在外外,未肅拜人員,竝卽牌招,何如?傳曰,允。
又啓曰,卽者禁府都事,以委官意來言,今月初二日文廟釋菜受香,初三日社稷大祭齋戒,初四日社稷大祭,正日相値,省鞫不得爲之云矣,敢啓。傳曰,知道。
李重庚,以侍講院言啓曰,上番輔德李成中,連日入直,以親病陳疏徑出,兼輔德洪昌漢,本職牌招,弼善閔百行,謂有身病,兼弼善李天輔,本職呈辭,俱不行公,文學尹得載,呈辭受由,兼文學朴春普,本職未肅拜,上番他無推移之道。閔百行·李天輔·朴春普竝牌招,以爲推移入直之地,何如?傳曰,允。
李重庚啓曰,卽者吏曹郞廳來言,今日爲政事,命下。而判書李箕鎭在外,參判李益炡病不來,參議尹汲呈辭受由,不得開政云。參判李益炡,牌招開政,何如?傳曰,允。
有政。吏批,行判書李箕鎭在外,參判李益炡進,參議尹汲呈辭入啓,右副承旨鄭翬良進。
兵批,判書徐宗玉進,參判權病,參議趙尙命呈辭受由,參知鄭益河入直進,右副承旨鄭翬良進。
吏批啓曰,判書李箕鎭在外,參議尹汲呈辭入啓,小臣獨政未安,何以爲之?敢稟。傳曰,仍爲之。
又啓曰,京畿監司今當差出,而擬望之人乏少。承旨竝擬,何如?傳曰,允。
又啓曰,咸鏡監司尹容,遞付京職事,命下矣。本曹時無相當窠,依例送西之意,敢啓。傳曰,知道。
又啓曰,新除授義城縣令鄭志翼呈狀內,所患咳喘苦劇,凜凜若不保朝夕,斷無赴任之望,入啓處置云。身病果重,則有難等待其差歇,鄭志翼,依例罷黜,何如?傳曰,允。
以尹心衡爲執義,洪益三·李益輔爲正言,許沃爲司諫,李弘稷·尹光毅爲掌令,朴春普爲獻納,李成中爲校理,曺命敬爲兼司書,李允執爲司評,沈鑰爲掌樂主簿,申晩爲京畿監司,金聖運爲寧邊府使,柳澂爲比安縣監,宋堯輔爲義城縣監,具恒柱爲陽德縣監,李彙恒爲平安都事,朴弘儁爲注書,權賅爲司僕正,李衡萬爲兵曹正郞,盧賢鶴·李致彦爲學諭。
兵批,以李益炡爲副摠管,尹東衡爲同知,柳世春·朴守義爲五衛將,李會昌爲兼司僕將,韓錫坤爲武兼,沈鳳陽爲平安監營中軍,林必大爲黔毛浦萬戶,李重赫爲廟洞權管,尹容爲副司直,兪彦國爲副司果。
以京畿監司狀啓,判府事兪拓基月廩不受事,傳于鄭翬良曰,令本道更爲輸送。
李重庚,以議政府司錄,以三公意啓曰,本府例於歲首合坐,薦擧觀察使·節度使可合之人,而見今左參贊閔應洙未肅拜,右參贊李縡在外,無以合坐,限內不得擧行之意,敢啓。傳曰,知道。
又以戶曹言啓曰,觀察使·節度使薦,每於歲首擧行,而堂上有故,限內不得爲之之意,敢啓。傳曰,知道。
又以禮曹言啓曰,觀察使·節度使薦,正月內當爲議薦,而堂上有故,限內不得爲之之意,敢啓。傳曰,知道。
又以兵曹言啓曰,觀察使薦,例於正月內爲之,而連因公故,限內不得〈爲〉之之意,敢啓。傳曰,知道。
又以刑曹言啓曰,本曹每於歲首,觀察使·節度使薦,而有故,限內不得爲之之意,敢啓。傳曰,知道。
又以工曹言啓曰,本曹每於歲首,例爲觀察使薦,而行判書趙尙絅身病,限內不得爲之之意,敢啓。傳曰,知道。
鄭翬良啓曰,今癸亥年年例京外守令薦擧單子一百二張,邊將薦擧單子六十六張捧入,而其中應薦不薦人員,令該曹察處,何如?傳曰,允。
李重庚,以吏曹言啓曰,今此文宣王釋奠祭初獻官,以禮曹判書鄭錫五,戶曹判書徐宗伋,實預差啓下矣。鄭錫五身病陳疏,徐宗伋身病甚重,俱不得受香,當品中無推移塡差之路,不得已以從二品,改付標以入之意,敢啓。傳曰,知道。
鄭翬良,以兵曹言啓曰,去正月朔各廳堂下武臣等試射,當爲設行,而連因有故,今已踰月,不得爲之之意,敢啓。傳曰,知道。
鄭必寧,以戶曹言啓曰,田稅上納,自有期限,事目至嚴,而各邑未收,爲近來痼弊,今若一倂論罪,則極其煩多。其中公州辛酉條稅米太初不上送者,多至千有餘石,此爲尤甚,不可無嚴飭之道。時任判官,爲先營門決杖,當該實鄕色,自本道各別刑推,他道定配,以懲一礪百之地。他各邑未收,一體嚴促之意,分付諸道,何如?傳曰,允。
又以戶曹言啓曰,關西每年別備銀一萬兩,自癸丑定奪後,本曹連爲取來補用矣。上年秋捧後,前前監司別備銀一萬兩上送本曹事,已爲往復停當,而適値使行,因夫馬之苟簡,未卽運送,故自本曹屢次移文催促,則新監司回移內,或曰無朝令之別下,又曰無年年上送之定式,費辭防移,顯有推托不送之意,事體未安。當初定奪時,別備銀,旣曰自本曹區處云,而戊午以後,年年上送,已成近例,則便是定式。況此別備,又是前前監司等內,而以上送已爲磨勘者,則後到監司之如是挽執,實是意外。勿復延拖,斯速上送之意,嚴飭分付,何如?傳曰,允。
又以戶曹言啓曰,判府事兪拓基辛丑年奏請使書狀官時恩賜田結,一未受出矣。本曹曾前籍屬廣州田畓竝三結二十九負九束,自本家望呈願受,依前例折給,何如?傳曰,允。
上在昌德宮。停常參·經筵。
權爀啓曰,大司憲金鎭商,掌令李弘稷,持平韓光會在外,執義尹心衡,掌令尹光毅未肅拜,持平閔光遇避嫌退待,今日以監察茶時之意,敢啓。傳曰,知道。
李重庚啓曰,明日常參·經筵,取稟。傳曰,停。
李壽沆啓曰,新除授注書朴弘儁,時在慶尙道榮川地,斯速乘馹上來事,下諭。假注書李聖運,姑令仍察,何如?傳曰,允。
鄭必寧啓曰,漢城判尹趙觀彬,日違召命,事甚未安,卽爲牌招察任,何如?傳曰,允。
傳于李重庚曰,史官一員待命,騎馬三匹立之。
李命坤,以禮曹言啓曰,今癸亥年正朝諸道方物中,濟州牧使安慶運所封大殿方物弓帒筒箇四部,結弓獐皮十張,織毛馬粧一部代,結弓獐皮五張等物,今始上來,依例看品內入,而世子宮方物織毛馬粧一部,無端闕封,事甚矇然。牧使安慶運,從重推考,闕封方物追後封進之意,分付,何如?傳曰,允。
又以成均館官員,以初獻官意啓曰,昨日文廟釋菜隷儀罷後,軒架所排石磬兒,齋直春興,致破一枚,事極驚駭。祭享則以掌樂院留在外山川所用石磬一枚,依例代用,而當該齋直,令攸司囚禁科罪之意,敢啓。傳曰,知道。
又以觀象監官員,以領事意啓曰,翼度內所在客星,旣已消滅,文臣測候官,自今日減省記之意,敢啓。傳曰,知道。
應敎南泰齊,副修撰韓億增箚子,引嫌而退。隨事糾劾,自是臺例,一時筵敎,何至過嫌,請持平閔光遇出仕。答曰,依啓。
修撰朴弼載疏曰,伏以春陽屆節,邦慶交泰,東朝之賀儀載擧,震邸之疹候遄復,臣民蹈忭,曷有其極?仍念臣息影榮塗,守分冗秩,每誦古人瞻玉堂於天上,若隔前生之語,未嘗不反躬默數,抆心自悼,而情同殿羽之淪落,跡似芻狗之已陳。自頃以來,不敢復廁於新進諸學士之列,鑾坡氷銜,無臣名姓,亦久矣。忽於夢想之外,天點特降。仰惟天道至仁,澤貴普施,聖君大度,物無終棄,至今肖耎之微,咸囿大化,簪履之賤,亦煩睿思。臣手捧恩書,感極而泣。噫,臣出自世祿,冒藉先蔭,得以濫竽瀛選,奄過十稔,區區感勵之忱,報效之願,何嘗後人?而只緣昏謬,無知粗鹵不學,動速秕纇,自取僨誤者,類非一二。若其事由不情,災生無妄,日月之明,庶幾俯燭,而每自追省,久益媿懍,直欲鑽地入而無縫耳。然而藏疾慝瑕,過沐洪造,今又曲與抆拂,復置宿趼,不啻若慈父之庇迷督。生隕死結,未足以仰酬,湯赴火蹈,亦何敢少憚?第經帷淸班之不可打透一步,其義有素,目下去就,有何更論?夫明主在上,而密邇講筵,卽所稱儒者之至榮也。若臣則艮限難踰,而終始崎嶇,聖際雖逢,而進退迍邅,今已老白首矣。此不獨王仲舒不可復治筆硯之歎而已。反復思惟,能不於邑。嚴召臨門,而初未承膺,例勘猶寬,而庚牌復辱,謹此匍匐於九閽之外,而臣有私情之至切者,雖無故行公之人,亦難自强,輒敢附陳。偏母今年已踰八耋,夙嬰奇疾,老益沈劇,洊哭慘慼,過加哀疚,諸症陡添,眞元澌頓,轉劇危厲。臣左右扶將,藥醫焦遑,萬無晷刻離捨之勢,更進日昨未徹之章,徑退私次。伏乞聖慈,察臣館職之理難復冒,愍臣母疾之症在懍綴,亟許準情鐫免,快正逋慢之誅,仍令從便扶救,以光孝理之恩,千萬幸甚。臣無任云云。答曰,省疏具悉。爾其勿辭護焉。
上在昌德宮。停常參·經筵。
下直,朔寧郡守洪晉猷。
李壽沆啓曰,明日常參·經筵,取稟。傳曰,只晝講。
權爀,以都摠府言啓曰,今日入直內三廳武兼禁軍及軍兵中日習射,請出標信。傳曰,知道。
李壽沆啓曰,守令未署經甚多,兩司除在外外,未肅拜人員,竝卽牌招,以爲署經之地,何如?傳曰,允。
李命坤,以弘文館言啓曰,新除授副修撰兪宇基,時在平安道大同察訪任所,請斯速乘馹上來事,下諭。校理李成中,旣有只推之命,卽爲牌招察任,何如?傳曰,允。
權爀,以備邊司言啓曰,良役文書査正甚緊,而本司文郞廳安,方在罷散中,令該曹口傳付軍職,冠帶常仕,何如?傳曰,允。
兵曹口傳政事,副司果安單付。
李壽沆,以禮曹言啓曰,大報壇祭,每年三月上旬,擇日擧行事,曾已定奪矣。吉日,令日官推擇,則來三月初四日爲吉云。而今此大報壇祭,當初則雖以親臨磨鍊,其後亦多有遣大臣攝行之例,今則何以爲之?敢稟。傳曰,當親行矣。
鄭翬良,以右邊捕盜廳言啓曰,刑曹還送西路賊七名,其同倘發捕間,姑爲下囚典獄矣。其中賊人韓貴才,本月初三日申時量物故,令漢城府依例檢屍之意,敢啓。傳曰,知道。
持平閔光遇啓曰,請逆坦孥籍,一依王府草記,亟令擧行。請還寢泰績酌處之命,仍令鞫廳嚴訊得情。請還寢夏宅島配之命,仍令鞫廳,嚴訊得情。請瑞虎等兩賊孥籍,亟令擧行。請徙邊罪人陸師聖依律處斷。新啓,天氣向和,時癘漸熾,來頭憂虞,實有不細,不但諸道狀報之日聞,卽聞京城內外,日漸熾蔓。閭民憚於日寒,互相掩置,當部狃於尋常,亦不一一出送,傳染之弊,未必不由於此。且聞活人署,雖自朝家,造給長假家,使之救療,而該署官亦不盡心看護,故病人之出去者,死亡甚多云。事極駭然。請申飭五部,另爲摘發,一一出送,亦令兩活人署,各別救療。如有如前掩置,如前死亡之弊,五部官及兩活人署官,從重論罪。親年七十,不得三百外赴任,朝典則然。通川郡守尹得履,曾在南邑時,旣以親年限滿遞歸。今於三四年之後,得除本郡,冒沒赴任,違越國典,放倒廉義,人言喧藉,久而未已。請通川郡守尹得履罷職。居其土者,不許宰其邑,法意有在,而洪原縣監陳在摶,以本縣之人,遽授其邑,物情俱駭,及今未已。其在遵舊典杜後弊之道,不可仍置,請洪原縣監陳在摶改差。新除授掌令李弘稷,時在公洪道全義縣任所,請斯速乘馹上來事,下諭。答曰,不允。末端三件事及下諭事,依啓。
李壽沆啓曰,應敎南泰齊,以親病陳疏徑出,原疏今方捧入矣。所當直捧禁推傳旨,而此與無端徑出有異,推考警責,何如?傳曰,允。
李命坤啓曰,卽伏見黃海兵使具善行狀啓,則外面承政院下,不書開坼二字,莫重奏御文字,有此不察,事甚未安。推考,何如?傳曰,允。
持平韓光會疏曰,伏以皇天眷佑,春宮疹候,不日平復,臣民歡忭,曷有其極?伏念臣罪積禍盈,奄失所怙,命頑理極,喪算遽闋,叩心血泣,更無洎,唯以瞻依松梓,畢命田畝,此其區區志願。不意聖明垂錄,除書儼臨,臣始焉摧咽,感激洪造,繼而驚懼,措躬無地。臣竊有難進之端二焉,請悉陳之。臣蒙顓魯莽,實無絲粟之才,而倖竊嵬科,猥玷從班。自以見識短淺,旣不足以繩愆糾謬,言議凡陋,又不足以激濁揚淸,其不堪淸朝耳目之寄,不待人言,自知甚明。與其冒進而自貽尸素之誚,無寧退而守分求志之爲愈,故從前屢叨言地,終不敢唐突承膺。況今苫塊餘喘,無復人世之念,重以望七偏母,宿抱虛勞之症,沈痼於哀苦之中,瘦削損傷,氣息僅綿,臣左右扶將,抱悶藏痛,誠不知何術以補養,得延其殘年也。當其菽水之日,豈無烏鳥之情?而言念古人日短之喩,不覺怛然增傷,只爲朝夕視護,以保桑楡之光景耳。如使臣,苟可以竭慮,圖報萬一者,則家國忠孝,本無二致,策名明時,職思其居,亦豈非臣子之職分?而心跡旣如是,情事又如是,實無陳力就列之望。其欲承命而敢籲於闕下,則係戀游方,有難暫時離側,其欲姑爲泯默,以俟朝廷之處分,則虛帶臺銜,未免久曠。縣道封章,極知猥越,而疾痛之呼,不容緩聲。玆敢冒萬死仰干宸嚴之聽。伏乞聖明,亟許鐫削臣職,俾得專意救護,千萬幸甚。臣無任云云。答曰,省疏具悉。爾其勿辭護焉。
正言李益輔疏曰,伏以臣自遭李善泰構誣以後,闔門危怖,誅殛是俟。天日照臨,鬼蜮莫逃,拯臣於坎陷之中,置臣於衽席之間,慰諭之旨,至勤於絲綸,抆拭之恩,偏及於賤微,只自瞻天感泣,不自知其酬報也。夫善泰疏語之誣罔,略陳於臣兩兄之疏,而至若翰苑一事,專指賤臣而言也。臣何可無一言之辨也哉?其所謂翰苑變通云者,卽改薦爲圈之謂也,而會圈之時,臣適忝史官,迫於嚴敎,冒參其圈矣。旣遵明命,奉行新制,則伊後圈中人之去就,非臣所可知也。欲以此爲陷臣之資斧者,可謂齟齬,而又以言議之目,加之於渺然一新進,簸弄虛景,空中說去,其精神所湊,不但在於湛滅臣家而已。必欲嫁危禍於一代搢紳,其意誠至憯,而其計則誠至疎矣。臣唯以杜門深居,保全軀命,仰佩聖君肉骨之恩,俯盡人子終養之願,乃爲臣究竟事也。今此臺垣言議之職,何爲而及於此身也?噫,言議之關於國大矣。自夫諫鼓謗木之法廢,而言議之官設焉,言議行則其國治,言議不行則其國亂,明君哲辟,所以爲重,而逮至我朝,尤重是道,寄以耳目,俾竭心膂,匡九重之闕失,糾百僚之官邪,使讜言正議,常行於朝廷之上,權奸孽臣,不得擅威福於下。其任如是至重,其責如是至大,臣雖無情勢之可言者,實非如臣巽軟者所可濫竽。況今世道日下,言議二字,爲世大諱,雖不幸有罔上欺下,蠹國害民之奸,臺閣之上,旣無言議,則其誰肯爲殿下言之?藉使古之直言極諫之士,布置左右,日進讜論,其不陷於讒人輩二字之目,幾希矣。至若臣者,初不在其位,已罣此言議之案,其聲罪而臚列者,固難容於鈇鉞之誅,而殿下曲庇,旣寬王章,復授言議之官。臣誠愚昧,專恃寵靈,不自知戒,妄有一言一議之論,則又不知幾箇善泰,粧出何等罪名,勒加臣身。殿下雖哀而憐之,欲全終始,其可得乎?臣雖不肖,世受國恩,願忠之心,夫豈後人?而便同傷弓之鳥,中鉤之魚,實未知作何言議,然後方可免讒人之誣,而亦可酬殿下之恩也。情窮勢蹙,不敢爲冒進之計,上負吾君罔極之恩,下孤人臣報答之誠,臣之情事,寧不悲哉?天牌之下,隨詣闕外,玆將只尺之疏,仰干崇高之聽,臣誠死罪。伏乞聖明,憐臣危苦之情,諒臣難冒之義,亟削臣言議之職,仍治臣罪,以快人心,幸甚。臣無任云云。答曰,省疏具悉。爾其勿辭,從速察職。
應敎南泰齊疏曰,伏以臣老母病勢沈劇,日昨冒瀝微懇,冀蒙矜察,而及奉聖批,以勿辭察職爲敎。臣誠惶悶抑塞,不知所出,乘藥餌之少間,念輪直之苟簡,抑情持被矣。卽聞母病,又添寒疾,頭疼猝劇,寒熱交攻,前患齒齦浮疼之症,乘虛挾感,勺飮不得下,終夜不得寢,昏倒叫痛,氣息懍綴。臣自聞此報,精爽飛越,不能須臾忍住,輒敢投疏,又犯徑出之科,情雖急於歸護,罪實大於擅離。伏乞聖慈,特垂矜愍,將臣所帶職名,亟行鐫削,俾得安意救護,以伸至情,仍命攸司,勘臣辜犯,以肅朝綱,不勝幸甚。臣無任云云。答曰,省疏具悉。爾其勿辭護焉。
平安監司金若魯疏曰,皇天眷佑,東宮疹候,不日平復,擧國含生,莫不歡欣。臣遠滯關外,不得奔奏於舞蹈之列,瞻望宸極,只切攢賀之忱。念臣猥蒙謬恩,冒叨重寄,莅營已踰一朔,道內事,雖不能遍悉,飢癘相仍,貨源未杜。臣非不欲勞心單慮,少效職分,而才疎力弱,茫無施爲,畢竟將至誤國事而負隆恩,惟有早事丐免,以守古人不能者止之義,而受任屬耳,不敢煩瀆,晩始得見靈城君朴文秀疏,以臣昨秋筵對一句語,過生慍意,橫加詬責,直斷以無識,臣不勝駭惑,繼以一哂也。伊日事,聖鑑在上,公議不死,今不必追事更理,而臣於俯詢之下,只見殿上互鬨之有罪,未知文武輕重之可道,信心直對之說,初無他意於其間,則有何可怒?而事過之後,不思自反,曲生注脚,怒人詬人至此者,抑何故也?當其時,天怒赫然,將施軍律,臣等區區之意,只在於處分之中正,罪罰之均平,而今重臣之言,有若末梢勘律,由於臣之一言,以至罪名之不正者然。信如斯也,聖明飭礪之訓,終不免於不正者,皆臣之罪。厥罪大矣,惟俟重譴而已。橫逆之來,固無足辨,雖然,苟使臣平日見識不迷,言語有章,則必不得此題目於重臣,反顧慙恧之不暇,而旣被詆斥,困阨至矣,揆以廉義,不可晏然仍居於藩宣重地。玆敢封章連籲於九閽之下。伏乞聖明,察臣難安之狀,亟削臣職,仍治臣妄言之罪,以安私分,以肅朝綱,千萬幸甚。臣無任云云。答曰,省疏具悉。此何撕捱?卿其勿辭察任。
上在昌德宮。停常參·經筵。
夜五更,流星出大角星下,入坤方天際,狀如拳,尾長二三尺許。色赤。
李重庚啓曰,明日國忌齋戒,明明日國忌正日,此兩日,視事,頉稟。傳曰,知道。
傳于權爀曰,大臣·備局堂上引見。
權爀啓曰,今日次對,諫院無進參之員,除在外外,獻納朴春普,正言李益輔,竝卽牌招,以爲推移入侍之地,何如?傳曰,允。
傳于李重庚曰,次對相値,今日法講停。
李重庚,以弘文館言啓曰,本館上番闕直,講官不可不備員,校理徐命臣,卽爲牌招,何如?傳曰,允。
李命坤,以侍講院言啓曰,本院新除授兼司書曺命敬,時無職名。令該曹口傳付軍職,仍卽牌招察任,何如?傳曰,允。
兵曹口傳政事,副司果曺命敬單付。
又以訓鍊都監言啓曰,都監郞廳未差代,前正言洪鏡輔,已爲啓下,方在罷散中,時無職名,依例付軍職冠帶常仕,何如?傳曰,允。
傳于李命坤曰,召對爲之。
備忘記,傳于李命坤曰,其欲下敎者,追思昔日也,豈可以儒臣駭擧,中止。閔昌洙以近地,令該府擧行。
李命坤啓曰,因侍講院草記,兼司書曺命敬牌招事,允下。今已夜深,待明朝出牌之意,敢啓。傳曰,知道。
判敦寧李秉常疏曰,伏以臣於前冬,病在殊域,久阻朝行。歲時少間,候班賀儀,粗伸誠禮,欲經新年一覲,耐死等待,適會朝家多事,賓次遷就。向者招接大臣,旣出特敎,且命備堂有稟達事,同爲入侍,則臣別無可稟之事,趑趄不進,至被嚴敎重推,已不勝兢惶悚惕。去十七賓廳求對,雖因聖候欠安,未免停退,而臣於伊日,始得赴會。單子旣入之後,冷食成癨,昏迷關塞,幸賴同坐諸堂,入直群醫,蒼黃救療,不至汚穢淸禁。舁還私次,仍以無日不眩,如墜煙霧,近來數次賓對,不得進參,衰境殘氣,已盡澌下,不知此後起動,將在何日。瞻望宸極,但有悲結。仍念此疾,最妨於費用心慮,臣之求解惠堂,一念憧憧,心一挑動,眩輒添却,所有本病,死非不足,而此尤爲目下促命之一端也。臣於此任,旣無難安情勢,而八朔廢務,五疏請免,一段苦心,猶未見諒於仁覆之下。臣誠惶愧無面,不敢復有煩瀆,只願卽日溘死,質暴此心。而特以大限未至,符到亦遲,唯此胸中鬱結,按住不得,如狂如譫,至發於枕席之間者,無非懇迫悶蹙之意,知舊來見,無不慼然矜憐。今若不責誠意之未盡,諉以上穹之高遠,而遂已於扳號,則是自絶于天也。始乃不避僭猥,思所以申籲,而神昏氣短,無以綴成文字。倩構旣欠誠實,呼草亦患艱辛,經營屢日,只陳梗槪。若其重務瘝曠之弊,姑不暇提言,而大率感泣孚格之道,不在多言,顧誠信何如耳。臣涕泣俯伏,唯此之自勉焉。臣無任云云。答曰,省疏具悉。卿辭過矣。卿其勿辭,調理行公。
校理李成中疏曰,伏以臣昨在春坊直所,聞母病添重,蒼黃徑出,宜伏擅離之律。聖度包容,誅譴不加,仍有玉署移除,庚牌踵臨,情理方切,未免違逋。只推之命,又出格外,分義所在,豈敢復言微私?而念臣母病,乃是輪感之重症,寒熱互發,氣息如縷。臣方扶持焦泣,萬無暫時離捨之勢。不得已抑情詣闕,瀝血哀籲。伏乞聖慈,垂察矜憐,遞臣職名,以便救護,勘臣前後瀆擾之罪,以肅朝綱,幸甚。臣無任云云。答曰,省疏具悉。爾其勿辭護焉。
副司果洪啓禧疏曰,伏以臣病蟄窮衖,聾瞽時事,昨夕始接過去爛報,因京畿監司朴文秀撕捱不赴,特補咸鏡監司,旣已應命辭朝。臣於是,竊有所憂歎者,義不容含默,故不避出位之嫌,略陳越俎之言,惟聖明之裁擇焉。夫文秀曾按北藩,滿瓜而還,又爲句管堂上有年矣,其必有以諳悉本道事情。而適値道臣之新遭臺彈,賑事無以收殺,則今玆之命,雖曰黜補,實惟聖上軫念北道之微權也。然文秀居官莅職之實狀,殿下亦何由知之耶?臣與文秀,未嘗識面,以北路事,承命之後,始與相對。其言煦煦然如有憂國愛民之意,且頗有俊氣,不類齷齪人物,宜殿下則哲之明,亦認以爲可用之材。而臣經年滯北,得之廉察之際,則其貪饕不法,難可殫記。庚申穡事,本非慘凶,而張皇啓達,優得財穀,又榷魚鹽之利,籠盡一路之貨。其時民間之嗷嗷,亶由營門之料辦,通計所備洽爲五萬餘貫錢,而畢竟及民者甚少,其無歸處者,至於四萬之多。及其遞歸之時,已經水災,已判大無,而急於收拾人心,不遑爲日後慮,賑餘穀用之如水,數十石之米,遍及於鄕豪,六百包之穀,帖下於營廳。此外數萬兩封送京中之說,亦復狼藉,而竝與簿書而去之以掩其跡,北民至今怨怒,靡不戟手憤罵。昨年本道之窘急,實由於此。且其幕裨權運萬,卽嶺南營吏,而以能猾稱。營妓二梅,卽文秀所昵,而以妖惡名,表裏和應,干政作奸,其鄙瑣之事,言之可羞。欲二梅之有娠,則祈禱名山,非止一再,而輒費累百緡,爲二梅而求山,則覓送地師,奪給民山,而使不得發狀,又其許多牟利之物,多歸於運萬·二梅。且會寧人崔以峻,以免賤官奴,自前密附於文秀,濫竊縣邑,納馬得職,人皆傳說,及文秀按道之日,㝡爲寵任,奸弊甚多,前監司閔亨洙,杖殺於巡過之時,北人莫不快之。凡其所經營猷爲者,不出於利之一字。其坐地,何如?其受知於殿下,何如?而忍能甘心負殿下如此,其罪可勝誅哉?最所可痛者,自知其所作爲之必有後議,故欲爲掩覆彌縫之計,咸興之半刺有缺,則勸其外兄而求差,本道之方伯有闕,則圖送死友,以致方任畿伯者之移差,而駭人聽聞。臣以前後所聞,欲爲按簿覈出,則道臣邑宰,必爲之周遮,而反有害於目下賑事,故有意而未果。此其奸謀所在,不難覰破也。噫,殿下特補之命,固出於爲北民之盛念,而北民之聞之者必曰,豈朝廷無人,而又使此子來莅我耶?故臣謂殿下此擧,非所以重邊鄙,而適足以輕朝廷也。伏願殿下,反汗新命,仍令嚴處,使貪猾知懼,而邊氓聳聽焉。臣於復命之日,欲爲攙論於書啓,而臣之赴北,旣在文秀去任之後,往事不必一一追提,且適値文秀之以事被譴,不無下石之嫌,故遂復隱忍,以致有殿下今日之命。此則臣之罪也。惟殿下亟降郵罰,以爲人臣不能盡言者之戒,幸甚。臣無任云云。答曰,省疏具悉。北伯事,旣知此人決無是理,其在懲遐民造謗之道,宜査已下敎矣。噫,勉飭于爾者,若何?而其他下句,其敢挾雜,越職陳章,良可駭也。
兵曹判書徐宗玉疏曰,伏以前監司朴文秀,旣有令金吾處之之命矣。臣於此査事,有不可冒當者。言者以半刺求差之說,爲其罪案之一節,則臣以當初差送之銓官,理當自引之不暇,其敢晏然於議讞行査之列乎?伏乞聖明,亟遞臣金吾兼任,以重査事,以安微分,幸甚。臣無任云云。答曰,省疏具悉。卿辭過矣,卿其勿辭擧行。
二月初五日巳時,上御熙政堂。大臣·備局堂上引見入侍時,領議政金在魯,左議政宋寅明,行知中樞申思喆,咸寧君朴纘新,行司直金聖應,兵曹判書徐宗玉,刑曹判書鄭羽良,禮曹參判吳光運,兵曹參判權,左副承旨權爀,掌令尹光毅,修撰韓億增,假注書李聖運,事變假注書金漢老,記事官兪彦好·李毅中入侍。諸臣進伏訖。在魯曰,春寒晩猶未解,聖體若何?上曰,一樣矣。在魯曰,大王大妃殿氣候,何如?上曰,安寧矣。在魯曰,王世子一向安順乎?上曰,好過矣。在魯曰,頃以中宮殿問候事請對時,承下敎矣。其後醫女雖承候而未詳,下情憂鬱,今已快愈乎?上曰,初不大段矣。寅明曰,右相則方遭服制,今日引對,不得入參矣。上曰,北道事可悶矣,欲問於卿等。卿等見洪啓禧疏否?在魯曰,其疏出於意外矣。上曰,知人難矣,曾以權瑩事下敎矣。啓禧似多氣者,而御史則善爲之矣。其褒奏北道守令時,鄭汝稷以其或近要譽,故拔之云。此非俗套,可見其周詳矣。今以軍職爲此疏,誠是意外。此人之如是,實未可知,卿等諒之乎?雖曰不知人之致,久留北道,豈不知靈城乎?靈城豈若是無形者乎?在魯曰,此必聞毁言,而以其所臚列者觀之,必無如此之人矣。北路事可悶,亦不可置之矣。上曰,予以尹容必難在職,故爲北民,而有此斥補之事矣。寅明曰,臣於此疏,亦有引嫌之端,徐當陳達,而當先陳本事。洪啓禧疏中四五萬兩之說,朴文秀姑舍勿論,雖他人,豈有如此之理哉?啓禧亦是自好者,且非風聞之比,果爲難處矣。上曰,雖是見欺於人,渠則必有所聞,而爲此擧矣。韓億增新自北來,必有所聞,此事何如?以公心陳之。億增曰,臣爲評事,而異於御史,監司治績,初不採問,且評事所在處,距咸興十餘日程,路遠未詳,而但聞以魚物一款,有民怨云矣。上曰,魚物事何也?寅明曰,以賑資料辦,有魚物事,商賈輩厭之云矣,以假率軍官汰正事,亦有怨謗云,而大抵北道,亦有偏論,近來尤甚。稱譽文秀之言,決不入於啓禧·億增之耳,而所聞必專是毁言。今此文秀事,元非關係者,而北道事,誠可悶矣。上曰,全州謂之豐沛之鄕,而其實北道是豐沛也。今之視北道猶異地者非矣,北道實太王之鄕也。北道人心,予認爲純直。頃者靈城有所陳之言,北道人聞之則必厭之,故予使止之。其後曺允成,又言北路强悍之俗,又兼湖南之狡詐,予以爲過慮矣。今觀此事,北道人心,誠寒心矣。寅明曰,文秀以李載亨事狀啓,北道人亦必厭之。卽今朝廷猶能如此,而外方則此弊特甚,誠非細慮矣。上曰,靈城前以閔鼎重·南九萬兩相事陳達,以爲北道黨戰,南九萬善爲處置云。予於南九萬休致後,見於班行,其人甚剛矣。靈城剛則不逮於其人,而志大故欲效其人,予已慮之矣。洪啓禧有何所憎於靈城,而爲此疏耶?在魯曰,渠則多聞毁言,故爲北道深慮,以爲若送此人,則北道人心失望云,而其言非常,重臣事,亦不可置之黯黮矣。寅明曰,其疏所陳,雖似理外,而啓禧異於臺官,必不以泛然風聞,構重臣死罪。臣不敢徑先分疏,而其在朝體,不可不拿問明査矣。上曰,靈城令該府處之,其査事,嚴爲之,可也。抄出擧條寅明曰,北道事亦急迫矣。尹容當初所遭之外,又有此疏,當卽差送其代,而當品中,無可擬差之人,勢將陞品,而當此末世,所謂私好文秀者,有難差送,非私好而有公心者,亦難得。其中不甚染黨,不反黑白者,惟沈聖希·趙明謙二人,而明謙在外,聖希無故在京,而爲人公直可取矣。在魯曰,臣等當出去議薦,筵中不必指的,而沈聖希似善爲之矣。上曰,予亦有所諒之人,而此人則不但公直,亦甚精詳矣。寅明曰,俄者下詢玉堂,而玉堂未及畢陳矣。上曰,已盡達矣。魚物事外,無所聞云矣。寅明曰,臣於啓禧疏未下批前,不敢引嫌,而尹容除拜時,臣有所陳白,而其疏有若爲文秀掩覆之計者然,此實萬萬情外也。信如其言,則閔亨洙之爲其交代也,何不用意,而乃於尹容時爲之耶?況洪啓禧之差送御史,臣所陳達,若果有掩覆之意,則何必以渠陳達差送乎?臣則以北道荐飢,尹容鍊熟忠實,故欲送之矣。其時尹容新爲畿伯,而於臣亦族也,若顧私情,則豈欲令遠赴北道耶?人言如此,實爲惶恐矣。上曰,都是疑阻,此等處,闊看好矣。宗玉曰,其疏又以尹尙喜事爲言,此則臣待罪東銓時事也。尙喜屢經臣管下,素有治績,故爲官擇人,果爲差送,而渠則厭避矣。寅明曰,拿問則當原情,原情及此疏,自有天鑑之俯燭,在下者何敢煩達耶?上曰,俄者予以疑阻爲敎,而疑阻之云,亦緩矣,此是挾雜也。不亦難乎?寅明曰,此疏雖一字,必爲賜批,然後可無外間人心之疑惑矣。上曰,然矣。上曰,予豈欺心耶?靈城,訓將欲用軍律事,諸臣以予爲恐喝,而予心實不然。其時予自嗟以爲失良將可惜矣,卿等若不爭執,則果將用軍律矣。予不欲無中生有,而靈城其時,旣與訓將,無中生有,今番又再次矣。若卽赴畿伯,則寧有此事?靈城自買而聞此言矣。寅明曰,頃日若有一次節拍,則欲赴畿伯云矣。上曰,予旣以卽爲下直爲敎,則何必更待節拍耶?靈城雖智,而此等處不足矣。予縱無漢昭之明,任使靈城旣久,豈不知之耶?靈城之決不如此,豈待供辭而知之耶?雖書之史冊,後世必以予久用靈城,有此拿處,爲笑矣,此是不問可知之事。而北道人心無狀,此査事不可不嚴處也。啓禧雖見欺而來,旣見靈城,則豈不知其不如此乎?其人曾以閔昌洙事陳達後,又自謂不爲此言,欲拔於筵說,且謂靈城欲生葛藤,此可怪矣。今又越俎進言,予若臆逆,則必責以工巧,而當削職矣。然其人,予亦惜之,外人聞此處分,則或以爲予疑靈城,或以爲有甚處分,而予豈疑靈城哉?其人頃年入侍讀啓辭時,予叱退之,以突兀知之,其後見之則周詳,故屢敎於筵中矣。今其疏如此,誠可慨然,此實査滓未解之致,知人不其難乎?左相頃以滋味爲言,而此等事亦滋味耶?億增曰,朝廷之上,緘默爲事,則有何滋味之可言?洪啓禧之疏,亦係言路,言路開則可謂有滋味矣。上曰,五味中酸甘各有嗜者,誰有嗜辛味者乎?此等事酬答之時,其味太辛,豈可謂有滋味耶?在魯曰,此卽咸鏡南道兵使趙東漸春操仰稟事狀啓也。以爲昨年秋事,荐被災荒,目今癘疫,又復熾發,尤甚邑停行當否及之次邑官門點閱,南關稍勝邑依例行操事,請令廟堂稟處。末端又以厚州鎭革罷後,火底烽臺,新設六處,僻遠迂回,地勢甚高,嵐霧恒羃,每有絶火誤擧之弊,一番巡審形便爲請。咸鏡監司尹容,亦爲狀啓,請烽路巡視外,操鍊點閱,竝停止矣。今春巡操停止,旣有朝令,纔已頒布。烽臺巡審事,往來之際,雖有若干廚傳之弊,相距道里,旣不甚遠,使之別爲簡其騶率,擇農隙,一往看審,何如?上曰,依爲之。出擧條在魯曰,頃因守禦使狀稟,南漢輪操設行事,定奪行會矣。所謂輪操,臣初認爲旁近若干邑矣,追聞京畿八邑外,關東數邑,湖西一邑屯牙兵,皆當來參。而卽今癘疫漸益熾蔓,行伍中方痛之數,亦甚夥然,此則異於死亡,不可立代。且京畿昨年年事最歉,裹糧預待,弊端不貲云。守禦廳輪操,年前纔已設行,此與許久曠廢有異,春操則姑令停止,更觀秋事擧行,似好矣。上曰,依爲之。出擧條在魯曰,都政時除拜守令,憲府則已爲署經,而諫院則署經無期,夫馬留滯有弊,一司署經者發送,曾有前例。今亦除諫院署經,催促發送,何如?上曰,依爲之。宗玉曰,臣意則不然。署經於憲府者,或有越署經於諫院之事,此非可廢閣之典。在前或以邑事之緊急,雖有一司署經後發送之規,大政時除拜守令,與此有異。諫院變通,具格爲之,似好矣。上曰,重臣所達誠是,依此爲之。在魯曰,新年慶赦連疊,陽和方布,如非干係惡逆者,則漸次減解,不害於王政矣。李匡誼當初罪名固重,而自上以其非有他情,有所酌處,則旣待以不死,而第匡誼配所,乃是黑山島,絶島中最稱瘴癘之惡地。前後配此島者,不死則移,未嘗有終三年淹者。匡誼之赴配,已至三載,昨年金吾請出陸蒙允,旋因臺啓還收,今聞其瘴病已深,至於將死。朝家初旣貸死,則不必仍置於必死之地,今若特令出陸移配,則似爲得宜。故敢達。上曰,聞卿所達,不覺感歎,而亦不無慨然於左揆者。其時旣有雜議之命,則卿等宜達心事,而恐不越乎扶抑之科臼,趑趄不言,至于此矣。李匡誼爲春坊官時,屢入書筵,故予問元良曰,李匡誼見汝乎?答以俯伏而不見云。予以爲此與蘧伯玉事同,心甚嘉之。卿等以文學,薦進匡誼,而其日擧措,則眞一怪物也。其後徐命珩以爲,匡誼相甚不好,今至於此云。此非筵席可達之說,而其言則是矣。予不知相法,而匡誼之相,果怪異矣,玆事心常歉然者有之。其日因予迫問,渠忽有駭悖之對,是予驅人於迫問之致也。予縱欲處分,旣非欲置極律,則卿等宜緩予,而卿等不善周旋,至有末梢過中之擧矣。至於李匡德,則渠之所爲,雖涉怪異,而其心本直。渠於辛壬,不爲染黨,故予常美之,且是誰之子耶?匡誼當初事,專以疑阻,信惑浮議,實爲詭怪,其後予每欲一諭,而特以初頭處分之大,尙此遲遲。領相所達,出於公心,而左相則予實慨然,特爲從近出陸,可也。出擧條,而擧條中上敎,則以同日召對時下敎書出寅明曰,今承聖敎,自知臣罪。臣於其日事,旣出於倉卒,且未詳乎筵說,而人臣事君之道,所當不顧小嫌,直諫無隱,而臣果以嫌端,終不能一言仰對。今此誨諭縷縷,臣實惶感矣。上曰,古有甘盤·桓榮,而予於李匡德之父,實多所學矣,其人有一段公心,故頃以辛壬年間事,有所下敎矣。霍光進止有常處,史記稱美,而其人則予果慣見,事多天然者矣。霍光猶有不學無識之譏,其人則學文外,識見甚高矣,其人之子孫,若不至太無形,則予豈不宥之耶?匡德兄弟之詭怪,予實慨惜。其父有高識,而亦有固滯之病,故其子學得其父,而有誤學之弊矣。寅明曰,赦令之下,雖有雜犯死罪,竝宥之典,而若其所坐至重,關係不輕者,則不可混入於放送之中矣。前北兵使禹夏亨,當初所坐甚重,而不及行査,因赦遽放,在公非綜核之政,在渠爲黯昧之歸。臣謂凡係贓汚者,雖因赦蒙放,不可不更爲拿問矣。上曰,頃因秋判所達,有所思量,而係關贓汚者,宜不入於赦典。依所達更爲拿問,可也。出擧條寅明曰,臣曾以文忠公鄭夢周子孫錄用事,有所仰陳矣。其奉祀孫鄭鎬,身死之後,連爲養子,皆無後繼沒,只有年老婦人,日前呈諺單,以攝祀爲請矣。卽聞其婦人又身死,守護祠宇亦無人,誠可慘然。依本家所請,定給攝祀,有不可已矣。在魯曰,鄭鎬之父纘光身沒後,其子鄭鎬幼稚,故纘光之弟纘輝攝祀,鄭鎬長成後奉祀,而鎬又無子而歿,所後子年稚,故鎬之弟錫,又攝祀矣,所後子夭死,故又立其弟爲後,而又爲夭死,竝無子。卽今祠宇無托,雖有遠近間可繼後者,而年皆稚幼,不堪主祀。鄭鎬有從弟鏶,依纘輝·錫例,姑令攝祀,以待年稚者長成,立後奉祀,似宜矣。上曰,前朝忠臣,此人爲首,且有其家前例,依所達,姑令攝祀,可也。在魯曰,非但忠臣,實道德文章節義經綸俱備之大賢也。寅明曰,旣令攝祀,則卽爲收用事,申飭銓曹,何如?上曰,依爲之。出擧條寅明曰,臣有區區懇迫情私,敢此仰達。臣祖父母墳山,初非萬年幽宅,自經酷禍,不能無動。昨年幸蒙恩暇,遷父母墳山,而適値農節,且當癘疫,不能久留,僅僅掩土而歸,山役石役,未及完了。今則農節姑遠,將以旬後,下去完役,仍將遷葬祖父母。開壙出柩之後,便是承重喪,其間國有大事,則何顧私義?而如是之際,當費數旬,勢將許久遲滯,以是惶恐矣。上曰,過後斯速還朝宜矣。羽良曰,臣待罪繕工提調,以職掌仰達。本監貢物價米,以北路凶荒,旣已災減,其代自賑廳當爲劃給,而戶曹移文賑廳,則只給役價,而其元貢價米,終不出給。此是本監四季朔進上所用,依他司貢物例,似當出給。下詢大臣而處之,何如?上曰,大臣之意,何如?在魯曰,此雖與白大口·生梨等直爲供上祭享之物種有異,而旣是供上,祭享時進排物種,入於災減,則不可白地責納,宜給其代矣。寅明曰,雖異於供上祭享物種,而若不給代,則貢人將白地進排,何可爲此?宜令參酌上下矣。上曰,依爲之。出擧條羽良曰,小民之法外橫侵,固可矜愍,而其中稱以私奴婢徵推,侵責最爲痼弊,小民實無聊生之道。臣待罪秋曹,一依法文禁斷懲治,而有事係朝官者,敢此仰達。前同福縣監李渘,其崇禎乙亥所成奴婢和會文記中,有奴名春男年五十六,而所生初無載錄之事,其七年後二去辛巳,以逃亡,又載戶籍中,此時春男之年,當爲六十二,而亦無所生懸錄者,海西適有親男爲名人,李渘以爲,春男改爲親男云,而別無可據文書,請囑守令,勒作己奴,自辛卯至今,其所侵虐,無所不至。臣取考文案,得其奸情,而或慮意見之誤入,使六郞廳各陳所見,則其所稟目,一如臣見,故已爲從良決給。而李渘非理橫侵,壓良爲賤之罪,不可不嚴治,施以當律,以爲懲一礪百之地,何如?上曰,今聞所達,極涉可駭,遠配,可也。出擧條尹光毅所啓,請逆坦孥籍,一依王府草記,卽令擧行。上曰,旣諭何煩?又所啓,請還寢泰績酌處之命,仍令鞫廳,嚴鞫得情,夬正王法。上曰,其勿更煩。又所啓,請還寢夏宅島配之命,仍令鞫廳,嚴訊得情,夬正王法。上曰,其勿更煩。又所啓,請瑞虎等兩賊孥籍,亟令王府擧行。上曰,其勿更煩。又所啓,請徙邊罪人陸師聖依律處斷。上曰,勿煩。又所啓,新除授司諫院司諫許沃,時在公洪道牙山地,正言洪益三,時在京畿陽城縣任所。請竝斯速乘馹上來事,下諭。上曰,依啓。上曰,近來臺官,惟以謄傳故紙爲事,故頃日閔堣入侍時,有所下敎。而尹光毅本來質野,雖於酒中,猶且進言,今日以耳目之官,初登筵席,豈無可言之事?而只爲謄傳故紙,殊非所期於尹光毅者也。光毅曰,臣言議巽愞,本不合於臺閣之職,每事違傲,亦甚惶悚,不得已冒沒承命,而只謄傳故紙,不能效一日之責,以致聖上警飭之敎,臣誠死罪。言路之塞,未有甚於近日,此固臺閣之罪,而聖上若有來諫之意,轉圜之美,則其寂寥含默,未必至於此極也。目今天災荐疊,饑疫連仍,此正君臣上下修省飭厲之時也。今聖敎以寂寥責臣,臣固惶恐,而聖上此敎,實是感動天心,挽回世道之一大機會也。若因此而益勉翕受之實,則直言讜論,必日聞於前,臣雖被誅罰,爲幸大矣。雖然,臣孤負職責之失,益無所逃,以何顔面,冒居於臺次乎?請命遞斥臣職。上曰,俄者下敎,意在責備,無則勉焉,其何撕捱?其所陳達,亦涉有理,勿辭,亦勿退待。寅明曰,今番歲抄點下,固知聖意在於嚴懲礪。第金時粲·李台重,豈可謂不爲論議?而所坐之事,則元不大段,曺命采亦無深罪之端,而只以疑似之事,執跡而罪之,似過矣。上曰,曺命采所坐何事?寅明曰,李匡誼停啓事及尹汲論列事也。匡誼事,遽然停啓,似有護私之跡,而尹汲則以尹鳳朝副學望事也。大凡通淸,長官例主之,次官不得任意通淸,此事其時臣亦礙眼,而曺命采之言是矣。此非出於惡鳳朝而然也。亦非求罪汲於無罪之地者也,豈可以事關銓官爲嫌,當論而不論乎?上曰,若公心爲之,則豈以爲罪耶?所達數人,皆不時急矣。寅明曰,臣亦非時急請敍之言,只陳所見而已矣。在魯曰,崔命柱事,右揆頃有所達,而命柱當初事,出於偶爾,且聞武弁公論,則皆以可用之人稱之,而屢經赦典,尙不收敍矣。上曰,命柱劣矣。勸僧還俗,固已愚甚,而異於文臣,欲示弦韋。此非特敍之事,從當爲之矣。億增曰近來法講久停,臣於昨年九十月間待罪玉堂時,一次進講後,更無開筵之事,下情悶鬱。今日適有晝講之命,次對相値,旋卽停止。卽今日勢雖晩,或爲命行夕講則幸矣,召對近間亦停廢已久矣。上曰,近來予氣漸不如前,難於讀書,故久停法講。儒臣所達,大體則是,雖不爲法講,當召見矣。諸臣以次退出。
同日申時,上御熙政堂。召對入侍時,參贊官李命坤,侍讀官徐命臣,檢討官韓億增,假注書李聖運,記事官兪彦好·李毅中入侍。諸臣進伏訖。上曰,俄者處分,當出擧條。上敎當親呼,注書書之草冊。上親呼曰,今於卿所達,不覺感歎,而於左揆,亦不無慨然。玆事當初豈乎至此?而雜議敎下之後,因其時卿等擧措之誤,至于此矣。玆事心常歉然者三。一則渠之擧措,極涉可駭,何必召問?而其奏對之駭悖,由於召問也。一則予意豈不欲置匡誼於極律,則因卿等之做錯,末梢擧措之過中也。一則渠有父有兄,豈黨習之肆然?而但疑阻亘心,信惑浮議,其心詭怪之致,有翼輝之後,宜有參酌,欲爲下敎,而以初擧措之大,尙且泯默也。領相所達,可謂切是,而左相之趑趄泯默,爲卿慨然,特爲從近出陸。聖運書畢。上曰,以此書出擧條,可也。上曰,承旨書之。傳曰,云云。閔昌洙,依李匡誼例,一體處分傳敎命坤書至光誼酌處。上曰,書其姓字,可也。近來於渠心所惡之人,則必去其姓,此非矣。書至驪陽之孫。上曰,驪陽孫,只餘昌洙與翼洙乎?命坤曰,翼洙則身死,卽今只餘昌洙與遇洙矣。上曰,翼洙已身故耶?命坤曰,翼洙昨年身故,以侍從臣,別致賻單子似入矣。上曰,然矣。精神如此,奈何?翼洙與昌洙,年歲幾何?億增曰,翼洙少昌洙數歲矣。上曰,遇洙予未知得,無乃蔭官耶?命臣曰,以學行見稱,且別薦,曾經平安都事矣。上曰,然矣。頃年榜目,有閔百瞻者,是遇洙之子,予初不知遇洙之爲誰,承聞慈聖下敎後,始知之矣。書至辛壬獨超。上曰,昨年昌洙事出後,予於慈殿,垂涕仰陳。慈殿以爲,雖於辛壬年間,此家則無犯矣,豈知今日有此事耶爲敎。此實非獨予言也。書至昌洙詭怪。上曰,匡誼因詭怪,而昌洙不耐黨心之狀,亦詭怪矣。領相以爲,渠出固執,則雖程·朱有言,亦不回聽云。非詭怪而何?書至若故海島。命臣曰,昌洙昨年已出陸矣。上曰,然乎?何時出陸乎?命坤曰,昨年判義禁金始炯,竝擧昌洙·匡誼出陸矣。因趙擎啓辭,匡誼還仍,昌洙則方配羅州矣。上曰,然矣。予今始覺得矣。予初認爲尙配海島,欲令出陸矣。旣已出陸,則與匡誼一體近配宜矣。命坤書畢。億增曰,傳敎中以趙擎之或請仍或否爲敎,此因罪名之不同。凡事當觀事件而處之,今此昌洙·匡誼,非一體竝論之事矣。上曰,儒臣非矣。趙擎固不公矣,大訓之下,昌洙上疏之言,實爲駭悖,豈不非乎?渠之生活,於渠幸矣。億增曰,匡誼負犯何如?若與昌洙,比而同之則不可矣。上曰,或慮如此,此處分傳敎,竝欲下敎,而事近臆逆,故止之矣。儒臣之言,果符予始慮,昌洙·匡誼,豈皆可生之人乎?匡誼以自歸犯上遲晩,昌洙則大訓之後,以逆論斷者,反謂之忠,豈可曰此輕彼重乎?命臣曰,昌洙書呈其弟之疏,欲暴其心事,此則猶有可諒者矣。億增曰,雖以自歸犯上,與不耐黨心之招觀之,輕重懸殊矣。上曰,儒臣敢爲黨習,極爲駭然,竝遞差。此傳敎,爻周還入,可也。命臣·億增退出。上曰,儒臣事,極爲非矣,焉敢若是?渠敢以予爲誰乎?竝門黜。上曰,韓億增有如此之心,而勸予讀書乎?徐命臣頃年殺不辜之說,已極可駭,而今此處分,自以爲此機可乘,又復如此,良可駭也。人固未易知。洪啓禧,予初以爲突兀人,御史後見之,知其爲周詳,忽爲此疏,豈不慨惜乎?予以靈城爲買,聞其言矣。億增頃年入侍,未知何事,而渠以爲,曾於被譴時入侍云,故予不更問,而其時應必爲如此擧而被譴。近觀其人,頗可矣,今又如此。予初不知昌洙之已出陸,欲與匡誼,同其處分,此卽予追思昔年愴感之致。昌洙無可言者,而一念耿耿於昌洙,此非爲渠也。匡誼則特念甘盤之故,旣令出陸,生三事一之言,非王者所可論,而旣移匡誼,又移昌洙者,欲防彼此之議故也。福澤之言,聽之者誰,而匡誼敢爲此啓乎?此固可殺,而自歸犯上之招,豈非予所敎耶?匡誼之以此遲晩,可謂劣矣。昌洙黨心衝動之說,渠自發口,而以締結宦寺爲忠,其罪尤如何也?渠豈可生之人乎?今以比同匡誼爲汚,匡誼豈非人耶?今若曰,事件各異,不必同時處分云爾,則猶或可也,而儒臣乃以不可同罪爲言,寧不駭乎?趙擎之發啓,予果忘却,俄纔覺得,而其時果以不公知之,而心非之矣。感歎領相,慨然左揆,旣移一人於近地,故不待在下者陳請,欲同爲出陸,旣知出陸之後,仍欲同移近地,此實予一段公心也。閔通洙以此焦心而死矣,今日處分,陟降倘諒予心矣。渠以不可比同爲言,此固非矣,而況以昌洙反輕於匡誼云者,其果成說乎?若使一邊言之,則必以昌洙爲重矣。今日入直承旨入侍之命,有意矣。每令承旨呼寫傳敎之際,或有停筆論列之事,而今日見省記,則承旨皆好矣,故仍命召對,而儒臣爲如此擧措矣。予近來氣憊,實難臨筵開講,夜來無眠之時,或臥誦古書,而此亦心內不便,常自歎以爲,從今不能復讀書矣。若如前日之氣,則雖次對罷後,宜卽開講,而自量筋力,不能生意。儒臣纔有勸講之言,予亦責勉尹光毅之餘,前頭且有齋戒,故雖許召對,而痰入脚部,氣且憊甚,强作出臨,猝見此擧,能不慨然?予則望億增,而渠負予所望矣,予若脫此,則不見如許奇怪景像矣。承旨書之。傳曰,噫,今日次對,李匡誼處分,豈他乎?感領相之陳達,常欲心于一諭者矣。旣處分之後,不覺閔昌洙之已出陸,追思昔日,愴然于心,一體出陸之意呼寫,因儒臣奏達,知已出陸,更無下敎者。而其寫過半,或近或遠,非予愴心之意,仍命近配。噫,匡誼·昌洙,事件雖異,關係則重,今者酌處,非爲渠也,則焉敢扶抑?其若扶抑卽匡誼二也,昌洙二也。下款欲諭,事近臆逆,故不諭,則噫,雖涼德,心自曰公,而下番儒臣之先護趙擎曰,重匡誼,此雖不陳達,曰輕昌洙者也。上番儒臣之不遵頃者帳殿之飭,隱引往者殺不辜之意,肆然陳達,初欲下敎者,果非臆逆也,極涉無嚴。尤可駭者,于今氣力,豈再臨殿?而感儒臣之陳達,特命登筵,所諭公心,則焉敢若此?頃者大諭,蓋由於此。其在嚴堤坊樹君綱之道,不可不嚴懲,校理徐命臣,副修撰韓億增,竝削其職。命坤書畢。上曰,予臨御幾二十年,一無枉殺之人,匡誼遇予故生活矣。辛壬年間,誰有顧念陟降之事耶?昌洙其時,若用極律,則渠將何爲?調劑均用,寔予苦心,頃日彼翰林,欲補權管矣,入來後見之則頗可,故予心語以爲,若補權管,幾不得知其面矣。大訓之下,雖有黨心之人,何敢萌於心而發諸口乎?以此推之,洪啓禧之疏,亦出於黨心,予皆見欺於諸臣矣,良可慨也。諸臣以次退出。
上在昌德宮。停常參·經筵。
端懿王后忌辰齋戒。
鄭翬良啓曰,大司憲金鎭商,掌令李弘稷,持平韓光會在外,執義尹心衡未肅拜,掌令尹光毅,持平閔光遇呈辭。今日以監察茶時之意,敢啓。傳曰,知道。
藥房都提調臣金在魯,提調臣鄭錫五,副提調臣李壽沆啓曰,雪後寒緊,伏未審夜來,聖體若何?眩氣一向少間乎?前入湯劑,已盡於昨日,臣等今日當依前下敎,率諸御醫入診,議定繼進當否矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候一樣,予則眩氣一樣,而頃者旣諭卿,人之應乎事者,精力而已,精旣銷矣,力已耗矣。噫,以予所經,至此豈所料?雖然,朝廷寅協,治效若意,豈乎至此?幾年苦心,黨習一樣,爲世大訓,視之尋常,吾事畢矣之敎,其將文具矣。覩其表則似乎調劑,察其影則比舊一樣,此等之時,精力雖强,爲君可歉,況縱恣護昌洙,此豈遵大訓之意乎?雖然,綱猶在手,幺麽小臣,奚足道哉?擧此可知群心,今則豈特影乎?其以匡誼爲直臣,以昌洙爲忠臣,將至公車矣,大訓之意焉在?其慨然者,目今精力眩氣,値此雪寒,豈可竟夕應事?而以昔日講學之心,特召儒臣,意可想也。而下敎匡誼,一端公心,特寬昌洙,追思昔日,則敢曰其機,放恣以達,講冊猶掩,擧措爲駭。往者書自我自,心常歉然,此亦由於强力講學之致。儒臣侍講,作小報上文具,竟夕殿坐,氣益憊矣,雖日服十貼,其何益哉?欲止之意,旣諭頃者,此正淸心先於補養也,何必入診?止其湯劑,亦止問候,以予淸心調理。
大王大妃殿·中宮殿·賢嬪宮,藥房口傳問安。答曰,知道。
李重庚啓曰,右議政趙顯命箚子到院,而以國忌齋戒,留院之意,敢啓。傳曰,入之。
傳于權爀曰,史官一員待命,騎馬三匹立之。
李重庚啓曰,玉堂上下番俱空,事甚未安。修撰朴弼載由限已過,副應敎李天輔春坊入直,竝卽牌招入直,何如?傳曰,允。
李命坤啓曰,卽者禁府都事,以委官意來言,今日次對罷後,日勢不至甚暮,而諫院不備,省鞫不得爲之。初六日國忌齋戒,初七日國忌正日,初八日弦日,此三日,亦不得爲之之意,敢啓。傳曰,知道。此啓昨入今下
李重庚,以侍講院言啓曰,本院上番兼弼善李天輔,連日入直,以本職違牌,禁推傳旨捧入故出去,輔德·兼輔德·文學·兼文學俱未差。弼善閔百行,謂有親病,不爲行公,上番將未免闕直,事甚未安,弼善閔百行,卽爲牌招入直,何如?傳曰,允。
又以司饔院言啓曰,生鮮廛人等,逐日呼訴於本院曰,莫重日供生鮮,非不欲竭誠繼供,而春氷未解,凍魚已盡,新魚未産,若不及時變通,將未免闕供之患,願以雜魚及活鷄參半代捧事,斯速入啓變通矣。卽今形勢,誠如所訴,在前如此之時,亦有參半代捧之規,而事係御供,自下不敢擅便,惶恐敢啓。傳曰,參半代捧。
右議政趙顯命箚曰,伏以臣得見洪啓禧論朴文秀疏,其中以北路人崔以峻濫竊縣邑,納馬得職爲言。以峻之除兔山縣監,卽臣待罪東銓時事也。臣於此,不勝瞿然之至。始以峻,以兵曹堂上軍官,從都巡撫南討竹山破賊之日,臣望見衙後山上,有人與賊劍鬪,旣而斬賊首,鼻端被刃,流血而歸,問其名則以峻也。臣心壯之,故入銓後,卽擬守令,蓋所以褒顯之,以爲後人勸也。而今啓禧疏如此,夫文秀之未經東銓,啓禧亦知之,則其意蓋疑以峻,納馬於文秀,而得職於臣也。此與臣親自納賂賣爵,相去豈能以寸哉?安竹之戰,受賊刃者,獨以峻及訓局馬兵安就章二人耳。臣曾於筵中,有所陳達,而在西銓則差就章邊將,在東銓則擬以峻守令,此豈臣聽文秀言,而私於以峻也哉?然人之爲言如此,已極悚澟,而以臣之故,又添文秀一重罪案,亦非臣心之所能安也。玆進短箚,略暴事實,乞蒙斥罷,以安私分焉。取進止。答曰,省箚具悉卿懇。此等之時,此等之事,何足撕捱?卿須安心,勿辭視事焉。仍傳曰,遣史官傳諭。
上在昌德宮。停常參·經筵。
端懿王后忌辰。
李重庚啓曰,玉堂備員間視事,頉稟。傳曰,知道。
又啓曰,來十一日輪對日次,而宗廟奉審相値,頉稟。傳曰,知道。
權爀,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李壽沆啓曰,藥房三提調有稟定事,請對矣。傳曰,卽今氣甚憊,姑觀之,當許對矣。
李重庚啓曰,副提學李鼎輔,副應敎李天輔,修撰朴弼載,昨有只推之命,竝卽牌招,以爲推移入直之地,何如?傳曰,允。
權爀啓曰,副校理金尙迪,自鄕纔已上來云,卽爲牌招入直,何如?傳曰,允。
李命坤,以侍講院言啓曰,本院上番闕直,事甚未安。弼善閔百行,纔已違牌,他無推移之員,不得已以下番,姑陞入直之意,敢啓。傳曰,知道。
又啓曰,副校理金尙迪,牌招事,允下,而闕門垂閉,待明朝出牌之意,敢啓。傳曰,知道。
上在昌德宮。停常參·經筵。
權爀啓曰,大司憲金鎭商,掌令李弘稷,持平韓光會在外,執義尹心衡未肅拜,掌令尹光毅,持平閔光遇呈辭。今日以監察茶時之意,敢啓。傳曰,知道。
李重庚啓曰,玉堂備員,明日常參·經筵,取稟。傳曰,停。
藥房提調鄭錫五,副提調李壽沆啓曰,伏未審夜來,聖體若何?昨日氣憊之候,其有差勝之勢乎?臣等旣承姑觀許對之敎,今日率諸御醫入診,詳察聖候爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候一樣,予則强力寒殿,黨風所觸有感氣,旣下敎于醫官矣。蘇薑茶劑入二貼,勿爲入診。此是微感,只湯劑繼進日,問候宜矣。
大王大妃殿·中宮殿·賢嬪宮,藥房口傳問安。答曰,知道。
傳于李重庚曰,曾已下敎矣,慈殿未及聞知,政院若有起居之節,則必將上聞於慈殿,然則湯劑亦不進御,其宜止之。
李重庚,以弘文館言啓曰,本館下番,無推移之員,不得已以上番,姑降入直之意,敢啓。傳曰,知道。
鄭翬良,以義禁府言啓曰,全羅道羅州牧出陸罪人閔昌洙,近地移配事,命下矣。閔昌洙,江原道原州牧移配,而仍前罪目,發遣府羅將,押送配所,何如?傳曰,允。
又以義禁府言啓曰,全羅道羅州牧黑山島嚴棘罪人李匡誼從近出陸事,擧條啓下矣。李匡誼,公洪道公州牧,撤籬出陸,而仍前罪目,發遣府羅將,押送配所,何如?傳曰,允。
以京畿監司狀啓,大司憲金鎭商病重,上去不得事,傳于李命坤曰,俟間上來事,回諭。
以公洪監司狀啓,林川居白克三妻崔召史等燒死事,傳于李命坤曰,令本道恤典擧行。
鄭翬良啓曰,卽者議政府錄事來言,左議政宋寅明,以禮曹參判吳光運疏批中有不敢聞之敎,待命於金吾門外,來納命召,何以爲之?敢稟。傳曰,勿待命事,遣史官傳諭,命召仍令此去史官傳授。
又啓曰,卽者義禁府都事來言,左議政宋寅明,今方待命於金吾門外云。係是大臣去就,敢啓。傳曰,知道。
領議政金在魯箚曰,伏以臣以衰竭之氣,積有勞瘁,常懷不時顚仆之慮矣。三昨賓對退出後,已覺受感非細,而再昨日次問安,昨日請對,又强疾進參。適値春寒,甚於嚴冬,晨昏往來,終日觸冒,以致症情頓然添加,百骸皆疼,精神昏瞀,咳嗽苦劇,喉門如裂,因此而達夜不得交睡,膈痰極盛,呼吸亦甚喘急。觀此頭勢,似無時月內復起之望。今日藥院問候,竟未致身,連伏承聖體氣憊之敎,又伏聞日昨召對,有脚底痰結之敎,不可不入診詳察。皇壇親享,決難强行,亦宜早許攝行,故必欲暫借前席方寸之地,而不能得。今又身病如此,末由詣闕申請,情虧罪深,只自瞻結悚隕。且臣於聖上近日事,竊有所憂慨者。聖上之因李匡誼事,特命閔昌洙一體近移者,寔出於德意公心。而聖敎中元無提論於兩人罪犯輕重,則玉堂之率口陳達,固爲不急之辨,宜其不槪於聖心。而但念此與疏啓有異,不過語言微節,聖上只合談笑而誨責之,事過則忘之而已,雖或加之以罪罰,亦何至於大聲以色乎?因此而聖衷激惱,辭敎過中,實出意慮之外,其有歉於涵養之工,有妨於調護之方,爲如何哉?況玉堂雖有可怒,臣等何與焉?而終不許暫時召見,逐日相率而入,相率而退。顔子之不遷怒,恐不如是,中外聽聞,安得不驚惑而悶鬱乎?藥院問候之批,閉門後始下,尤是前古所未有,而自今日伊始矣。如臣庸賤,忝在大臣,平素不能見重於上,誠忱又不足以感格,連兩日終夕俟命,而一未蒙進對,故遲賜批,輒限以昏暮。是則聖明之過擧,緣臣無似而致之,莫非臣之罪也。臣誠反顧慙悚,無面對人,其何可靦然冒據於百僚之上乎?伏乞聖明,先治臣闕禮之罪,以肅朝綱,仍命鐫臣職名,俾得自靖其廉隅,千萬幸甚。取進止。答曰,省箚具悉卿懇。旣諭於宰臣之批,氣愈,諭於卿矣。卿其安心勿辭,亦勿引咎,善攝焉。仍傳曰,遣史官傳諭。
左議政宋寅明,右議政趙顯命箚曰,伏以臣等昨伏見藥院啓辭之批,固已相顧驚惶,繼又聞藥院求對,不得請,則益不勝憂慮悶迫之至。見今春氣未舒,寒威尙峭,聖候宜先節宣,臨殿有妨靜攝,則聖上之不卽許對,俾待他日,亦其勢然也。然此在藥院批敎之後,萬一聖心,或有激惱於罪儒臣之餘,而猶有所不釋然,則此於聖德,非小累也。召對時儒臣奏對,臣等未得詳聞,而設令其言,果涉黨私,此不過其人之可罪而已,干他人甚事?而在聖上,尤何足毫髮動心?借曰群下之不能脫然於宿習者,推此可見。而信如是也,則以聖上物來順應之道,惟當隨其發見於言與事者,而參以情罪,明示責罰,以益勉其自新而已。初不必以將迎之私,自惱聖心,以累其虛靜之本體,而又何至轉輾靳固於藥院保護之節也?伏乞聖上,忘怒觀理,洞然開示,卽於臥內,許令藥院入對,以解擧朝之惑。若曰,臣等初旣不能對揚,今又不免妄度,則亦願亟置典憲,以勵群工焉。取進止。答曰,省箚具悉卿懇。諭於領相之批,其何撕捱?卿等勿辭視事焉。仍傳曰,遣史官傳諭。
禮曹參判吳光運疏曰,伏以臣至愚魯,最居人下,而第其憂愛之忱,根於秉彝,況受殿下知遇曠絶之恩,圖報一念,寢食不忘。而家在郊隅,凡有夕報,翌朝始聞。今日早晨,伏見昨下藥院之批,十行絲綸,亶出憂慨朝象之至意,人孰不感動?而臣則獨自竊嘆曰,吾君又動乎氣矣。聖人以天地爲量,自天地視之,則其人何等幺麽,其事何等微塵,可配則配之,可削則削之,事至而不動乎氣,事過而不留于心,又何足以費天地之聲色,而介天地之度量乎?天地之間,萬品不齊,天地則竝育而陶鎔之,栽培傾覆,福善禍淫,物各付物,天地則無爲。若使天地,逐物而勞其精神,隨品而大其聲色,則天地之氣,亦幾乎耗矣。區區愚忠,爲此之慮,昨冬啓覆臨罷時,謹以循乎理不動乎氣七字,仰獻前席。夫孺子滄浪之歌,至鄙俚也,孔子採之。聖人聲入心通,雖至愚之言,而自聖人聽之,則無非至理之所在。臣之言辭,雖不敢比數於孺子,若其斷斷血腔,亦非出於掇拾應比之科,則意或聖聰,不鄙而採之。以今觀之,殿下無所省察於氣分,而臣言未蒙有槪於聖心也。殿下以淸心二字爲敎,今日之事,第一無過於此。大哉之言,超越百王,而臣愚死罪,竊恐帶氣說去,話頭突高,或於沈潛精微之境,眞實喫緊之工,易有疎略也。以殿下聖哲之資,典學之久,而每於發處,欠却寬和平易之象,常有急迫激惱之意,是殿下有闕於涵養而然也。此一段工夫,當在未發之前。蓋喜怒哀樂之未發也,屬乎靜而純乎理。理雖該括動靜,惟靜時理字重,動時氣字重,蓋動者氣也,使之動者理也。其動而過當,發而不中者,是氣不聽命於理,而理不能管攝其氣也。理者君也,氣者臣也,氣之從理,如臣之從君。殿下一心上,氣不聽命於理,則其何以管攝一世,而會其有極乎?以理發者,沛然行其所無事,無物不化,以氣發者,招拂而扞格,愈治而愈不定。今日黨禍滔天,靡所止泊,何莫非群下之罪?而抑恐殿下中和之工,未得其要而然也。朱子大賢也,李延平憂其有心恙,而勸令涵養於未發之前。朱子亦每以太陽之證自警,而又嘗與人書曰,日用工夫,止以察識端倪,爲最初下手處,以故闕却涵養一段工夫,使人胸中擾擾,無深潛純一之味,而發之言語事爲之間者,亦常急迫浮露,無復雍容深厚之風云。夫以朱子之大賢,而其自責勵如此,則豈非我聖上之惕然警省者乎?嗚呼,聖人之血氣,有時而衰,聖人之志氣,無時而衰。志氣主理,血氣主氣,殿下之氣益憊者,以其主氣而不主理也。鳶飛魚躍,與恭己無爲,一般氣像,此何嘗費一分氣力哉?施其所當施,罪其所當罪,忠佞枉直,各循其理,何嘗見明鏡疲於屢照哉?君哉舜也,嵬嵬乎有天下而不與焉。不與云者,謂其以理治天下,而不以己治天下也。故曰,可怒在彼,舜何與焉?舜何嘗有怒,亦何嘗因此而氣憊哉?嗚呼,黨論之禍,可勝言哉?此端一開,此名一立,未嘗不至於亡人家國而後已,覆轍滔滔,歷代皆然,而未有如皇明之酷者。神皇帝憤疾黨論,入于骨髓,疑一人而遍疑百僚,怒一事而移怒萬事,謂廷臣皆無足與有爲,謂國事不復入心,於是閉閤深居,無所都咈。上下無相信之情,君臣無相重之義,馴至於人心渙散,百度盡壞,天下事一去而無可及矣。臣讀史至此,未嘗不歎息而流涕也。今日廷臣之負我殿下者,其罪可勝言?而所可幸者,聖上不以群下之有負,而或懈於訓迪,不以聖志之不傒,而或弛於振刷,時或不免於激惱,而亦皆不遠而復,是誠皇天祐我宗祊,啓我聖衷,使不與前代黨論之禍,同歸於一轍也。嗚呼,盛哉。然殿下處分之際,動氣如此,則天理日弱,客氣日盛,一人二人,安知不至於厭薄群下?一事二事,安知不至於膠固聖志?臣恐淸明剛健之體,奮發有爲之志,日銷月鑠於不知不覺之中,而他日國事,茫然無稅駕之地。如臣蟣蝨,雖欲糜身粉骨,以死報國,曷若及此無事之日,萬一有補於本原之工,救之於未然之前乎?嗚呼,殿下所經,誠史牒所罕有,至今群下思之,莫不寢驚夢愕。而第伏念聖人所以作聖者,常在於所經,故孟子論苦勞拂亂,動忍增益,則歸之於皇天之玉成,未聞聖人以所經之艱險,而或生懈弛之念也。伏願殿下,益勵聖心,益懋聖學,每於夜氣淸明之際,體認大本,則方當七情之未發也,前面之事物已過,來頭之思慮未萌,點波不動,天理之全體在此。於斯時也,少忘則昏塌矣,少弛則放失矣,過求則亦成已發矣。輕輕收拾,常存戒懼,涵養大本於寂然湛然之中,然後省察工夫,方有次第着落。其發於辭令施之擧措者,無不泰定寬廣,和平安舒,日用動靜,無非天理,其充牣發用之妙,有不可形容。若與激惱膠擾之時較看,則氣象果何如哉?是不但爲聖學養心之要,其於節宣保攝之方,亦大有益也。噫,聖壽値知命之年,元良定元服之禮,而陽和發育,萬姓歡忭,歲首蘄望,非比常年,則此正殿下因時乘勢,視以一初之大機會。而停止湯劑,不許診候之批,似有不得其平之氣。臣之焦憂抑塞,倍切於前日,治疏將上,適値國忌,達宵繞壁,待曙呈徹。伏乞聖明,憫其愚而憐其誠,不以人廢言,千萬幸甚。臣無任云云。答曰,省疏具悉。隨事以勉,深用尙矣。而噫,相臣·廷臣,其謾我矣,甘乎辛乎?精力旣諭藥院之批,卿亦入侍親承矣,其猶强力,爲垂元良,大訓可知,力又憊矣,淸心之外,復何道乎?環顧廷臣,顧瞻寥寥,卿猶勉我,猶有臣矣。予雖紀綱筋力雖軟,豈爲幺麽小臣費心乎?其慨然者深矣。
上在昌德宮。停常參·經筵。
午時,日暈。
權爀啓曰,大司憲金鎭商,掌令李弘稷,持平韓光會在外,執義尹心衡未肅拜,掌令尹光毅疏批未下,持平閔光遇呈辭。今日以監察茶時之意,敢啓。傳曰,知道。
李重庚啓曰,上候方在靜攝中,視事,頉稟。傳曰,知道。
權爀啓曰,卽者左議政宋寅明,又使錄事,來納命召,何以爲之?敢稟。傳曰,遣史官傳授。
傳于權爀曰,精力雖微,爲軍民之心豈微?春寒若冬,高殿之上,思悶下民衛士耐寒,其令該曹上下藁席,上番騎軍最涼衣者,襦衣題給。
權爀啓曰,卽者左議政宋寅明,又使錄事,來納命召,何以爲之?敢稟。傳曰,遣史官更爲傳授。
右議政趙顯命箚曰,伏以臣昨與左揆,聯上小箚,略貢愚忠,及承聖批,未蒙開可,惶悚慙恧之極,宜不敢更有煩瀆。而目今首相引病,左揆胥命,上下否隔,國事泮渙。臣達夜憂歎,彷徨不寐,復入文字,仰干崇嚴,惟聖明少垂察焉。臣竊以吳光運批旨中,豈以幺麽小臣,費心之敎觀之,則上心之激惱,似不在於儒臣筵對之不槪,別有他端而然矣。臣等誠不肖無善狀,若大若小,孰非罪過?而欲求聖心之所以激惱者,則誠不知的在何事,其愚昧昏鈍,不足以奉令承敎,則誠臣等之罪。而辭令失平,擧措乖當,有以駭衆聽而貽後譏,則亦恐非聖德之光也。妖沴之干於正氣也,上天赫然動威,以雷霆擊之,旣擊之則天開日朗,寂然若無事。萬物聽雷聲而戒懼者,以其發之不數也。如或不然,日轟轟燁燁於上,而不知止,則天威不幾於損,而下不有狃,而玩之者乎?殿下亦臣等之天也。穆穆在上,明明照臨,有罪無罪,無所逃形,生殺黜陟,當於理而已。舜之誅四凶也如此,天下所以感服也。今殿下則不然,微有觸激,發輒不中,若不大聲疾色,振蕩天地,則又或憧憧介介,中自煎熬。絲綸屢形,而旨意愈晦,上下不交,而疑惑轉深,比若雷有非時之擊,而天有竟日之怒,將何以通萬物之情,而成四時之功乎?閉閤却膳,殿下自知其過,而悔之已久矣,旣悔之則宜不可復爲,而元輔之求對不得,猶夫閉閤,湯劑之不許劑進,幾於却膳,一之再之,愈往愈過。嗚呼,堯·舜有是乎?文武有是乎?殿下平日所自期者如何?而聖德未聞於日新,過擧漸歸於迷復,此豈所望於殿下者哉?臣方頌罪之不暇,而又敢干冒如此,其僭猥固可誅,而區區忠愛之誠,宜所察納。伏乞聖明,平心下氣,更加三思,先許藥院入診。仍召臣等,庭臣中罪有無大小,明賜下敎,商確可否而處之焉。取進止。答曰,省箚具悉卿懇。噫,雖黨習不悛,幺麽小臣,奚足道哉?但可駭于今者,量于心者,氣愈當諭。卿何往勇而今弱乎?仍傳曰,遣史官傳諭。
工曹參判元景夏疏曰,伏以臣方待罪金吾兼任,而前監司朴文秀,有拿處之命。臣於文秀,爲姨從兄弟,旣有親嫌,則區區私義,有不敢參聞於議讞之際。玆敢略控短章,仰瀆崇聽。伏乞聖慈,亟遞臣金吾之任,以嚴査體,以安賤分,不勝幸甚。臣無任云云。答曰,省疏具悉。依所陳許遞焉。
吏曹判書李箕鎭疏曰,伏以臣沈疴在身,與鬼爲隣,勿論職事緊漫,初無望於陳力就列。而臣於前疏,不敢引疾而乞恩,誠以臣所陳私義,上關朝家名敎之重,下係士夫廉隅之防,其不容抗顔冒進者,不待有病而已決故耳。若臣辜恩慢命之罪,惟萬戮是甘,臣方悚息以俟。及伏奉聖批,不惟不準所請,特勤恩誨,至以下敎之下,其在道理,豈可一向處鄕爲敎。鐫責之旨,嚴於秋霜,虛佇之意,藹若春溫,臣祗擎莊誦,不自覺汗淚之交逬也。噫,犬馬戀主,物性則然,臣雖頑迷,尙異木石,眷係城闕,憂愛君父,豈獨無天理人情所同得?而臣又出入保護之列,屢奉起居之問,仰諦聖候於外臣所不知者亦多矣。區區私心,何嘗一刻忘其憂而自安,退伏鄕井之遠乎?向臣春官時所被嚴旨,實非臣子所忍聞,而臣猶轉動不得,終蒙鞶帶之褫,意或天鑑之明,已有俯諒,而今者聖敎,又復及此。此臣不忠不誠之罪,益無所容於天地之間也。顧臣負犯,雖斧鑕嶺海,有不足以蔽其萬分之一,尙何可擬議於長六官摠百司之任乎?身詣司敗,囚服胥命,卽分義所當然。而臣自頃行路觸傷以來,素患風症,挾感輒發,一添再添,頓至十分地頭。手足麻戰,不能運用,精神恍惚,無所管攝,艱於言語,昧於視聽,頑痰膠結,胸膈叫悶,欲絶之形,視前狀病作之初,又不翅倍劇,不待醫言,而明知其死在朝暮矣。玆不得不席藁私室,冒上請譴之章。伏乞聖明,明示典刑,使爲臣不忠者,知所懲焉。且念名器至重,尤非負罪待勘之身所可一日虛假,亟將臣職,先賜罷削,以嚴國體,不勝幸甚。臣無任云云。答曰,省疏具悉。卿其勿辭,上來行公。
掌令尹光毅疏曰,伏以臣於日昨入侍,伏覩終朝廈氊,酬應如響,竊伏幸聖候之稍復天和,引避之際,妄陳疎戇之見,非惟不賜郵罰,誨勉備至,益仰聖度優容,開廣言路也。因儒臣之陳達,卽命召對,有以見聖上勤學之念,不懈終始也。島陸兩罪人,一時稍從內移,亦有以見聖心如天地之大,而處分出於至公也。心甚喜幸,以爲國家事可庶幾,而世道有挽回之期也。今於千萬意外,乃下藥院之批,噫,殿下何爲此過中之擧也?臣竊不勝驚慮憂歎也。殿下聖學高明,卓出百王,臨御已久,備經事變,凡於事物之至當,順以應之,不必過費聲氣,煩惱淵衷,奈何因一微事,乃有此臣子不敢聞之敎乎?夫黨之一字,實爲亡國之痼弊,朝議分裂,世道橫潰,將至於莫可爲之境。凡爲臣子,而敢不悛黨習者,責勵,可也,譴罰,亦可也,何足以過煩聖慮乎?彼兩儒臣之日昨所陳達,筵席語祕,臣未知語意之果如何,而旣已嚴敎譴削,則尤何可以此事,留着聖心乎?臣愚死罪。卽今朝象之不能安靜,雖臣下之罪,而殿下若寬以容之,剛以制之,用捨黜陟,一任大公,規模一整,紀綱自肅,則自可有調劑保合之望。殿下何憚而久不爲此,有此激惱太過之敎耶?此臣之所以中夜拊枕,繼以長吁永歎者也。臣以孤根弱植,蹤跡畸危,猥被聖上不世之眷遇,昨又承醉中不匡救之敎。臣雖至愚極陋,寧不知感?聖躬若有闕失,則誓欲不顧一身利害,盡言無隱,以少酬聖恩之萬一。素所蓄積,自聞此敎,憂心耿耿,略供短章,仰陳愚忠。伏乞聖明,納臣微懇,卽命藥院,依例診候,以重保護之道焉。且臣於臺職,蹤地臲卼,言議拙訥,決無仍因蹲冒之勢,而賤疾痰癖之症,觸寒添劇,胸膈痞塞,食飮專廢,貼身床席,無望供職。伏願亟賜遞罷,以便將息,以安微分,不勝大幸。臣無任云云。答曰,省疏具悉。旣諭宰臣之批,筵中勉飭之下,爾亦顧瞻中一人。爾其勿辭,調理察職。
上在昌德宮。停常參·經筵。
下直。慶州府尹宋徵啓,交河郡守朴弼琦,信川郡守兪崶。
李重庚啓曰,來初十日文臣製述,取稟。傳曰,停。
藥房提調鄭錫五,副提調李壽沆啓曰,春寒無異嚴冬,伏未審日間,聖體若何?微感之候,蘇薑茶進御後,其有差減之效乎?前劑入二貼,已盡於昨日,今日臣等,不可不率諸御醫入診,議定當進之劑矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候一樣,予則微感之候雖歇,眩氣一樣,湯劑觀勢矣。勿爲入診,二三日後問候宜矣。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,卽伏聞醫官所傳之言,王世子右手腕近處有癤患,夜來有滲漏之候云。臣等不勝驚慮之至,臣等卽率御醫及鍼醫入診爲宜,惶恐敢啓。答曰,今則自潰矣,只皮子欲開之。慈殿姑不知矣,問候則勿爲之,可也。
藥房口傳再啓曰,雖有只開皮子之敎,受鍼諸具,旣已備入,則在臣等道理,不可不詣閤,惶恐敢啓。答曰,今若提調入侍則必憊矣,自內爲之有前例,予觀而爲之,則愈於提調,中外且似動矣。慈殿姑不知之,退去本院宜矣。
權爀,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,卽者禁府都事來言,今日省鞫,委官方在待命中,不得爲之云矣,敢啓。傳曰,知道。
又啓曰,卽者備邊司郞廳來言,右議政趙顯命,率備局諸宰求對矣。
又啓曰,玉堂上下番,來詣請對矣。
傳于權爀曰,領相如可入來,入來之意,使史官傳之。左相有下敎事,入來之意亦傳之。
權爀啓曰,今日次對,兩司當爲進參,除在外·陳疏受由外,呈告未肅拜人員,竝卽牌招,以爲推移入侍,何如?傳曰,允。
傳于權爀曰,領相入來,則追後入侍,已入來大臣先爲入侍。
記事官任師夏書啓。臣敬奉聖旨,傳諭于領議政金在魯處。則以爲,臣病勢苦重,房闥之內,末由起動,未克承命趨詣,不勝惶恐云矣,敢啓。傳曰,知道。
事變假注書金漢老書啓。臣敬奉聖旨,傳諭于左議政宋寅明金吾門外待命所,則以爲,人臣之罪,莫大於謾君,而臣之無狀,負此罪名,來伏金吾,恭俟嚴誅,雖承勿待命之敎,而亦不敢爲還次自安之計。意外史官,承命儼臨,諭以有下敎事,仍令入來,臣伏地祗承,感淚如雨。聖上旣寬金木之誅,許以文石之對,在臣分義,宜卽竭蹶趨承。而第臣負罪至重,雖蒙聖度曲貸,終不敢以免罪爲幸,揚揚趨命,違逋之誅,尤無所逃。如蒙聖慈,不卽加誅,則謹當以文字,冒死自暴,席藁惶懍,不知所達云矣,敢啓。傳曰,知道。
記事官趙雲逵書啓。臣敬奉聖旨,傳諭于領議政金在魯處,則以爲,臣幸於史官之歸,略陳病重末由起動之狀,卽於千萬意外,史官又臨,傳宣聖諭,有目今量者關係至重,卽爲偕入之敎。是臣之病狀,猶未蒙天日之下燭,其或有一分可强也。臣衰老積瘁之餘,重感近日酷寒,晝夜叫苦,眞元大陷,見方㱡㱡床褥,雖欲忍死强起,而終不可得,虛辱召命,只自席藁待罪本事。今因史官,承聞大略,區區之愚,或恐聖心,過於思量。兩大臣方入侍,惟願俯加詢問,反復論難,使聖朝刑法,務歸至當,幸甚。臣旣不能入侍,敢以入侍所欲陳者附陳,不勝惶恐云矣。
傳于權爀曰,領相家,卽遣御醫,不離看病,逐日書啓。
都承旨李壽沆疏曰,伏以臣職忝保護之列,昨日又請入診,又不蒙許對,竊不勝憂鬱悶迫之至。卽今氣憊之敎,出於口傳,脚部痰結之敎,下於召對,問安之批,又有感氣之敎矣。以前後下敎觀之,聖候有不安之節,而一番入診,過三日,未蒙允許。不但藥院諸臣之惶悶抑塞,實非大聖人愼疾之道。伏願亟賜診察,以爲議藥之地。臣伏見宰臣之疏批,有相臣·廷臣謾我之敎,臣未知何大臣,以何事誤達,致有殿下之此敎。而竊伏念,近日登筵之諸大臣,均蒙千一之契遇,斷斷血忱,秪知有國事耳。筵席之奏對,事機之懸度,雖不能一一符合,此豈爲謾殿下之歸哉?何殿下不少諒察,遽以謾之一字,輕易下之,有此過中之敎耶?噫,廷臣之負殿下則多矣。建極之治,是殿下幾年苦心,前後惻怛之敎,足以孚豚魚感鬼神,而且今大臣之血誠奉行,盡心調和,亦可質於神明。然彼廷臣平生痼疾,終不能一齊蕩滌,隨事觸發,寅協未易。聖心之激惱,固其所也,而聖批中豈爲幺麽小臣費心之敎,誠得之矣。渠雖無狀,復踵黨習,則譴斥之,可也,罪罰之,可也,何至費殿下之心氣,亦何至移責於大臣耶?殿下試看今日之國事,民憂溢目,朝象不靖,殿下所倚毗而彌綸之者,只是數三大臣而已。今以意外之事,過中之敎,大臣不安,國事渙散,則此豈殿下心腹倚毗之意耶?宰臣批旨中大臣謾我等敎,亟爲反汗,使聖敎不至過誤,大臣得以安心,恐不可已也。且都提調臣金在魯,藥院待候,連日憂悴,身病猝重,强力陳箚,以效匡救之語,兼暴實病之重,而聖批旣無開納之意,且無看病之敎,此亦有欠於敬大臣之道。臣職忝唯允之地,且兼保護之責,故不自揆人微辭拙,敢以草草數語,妄效芹曝。伏乞聖明,一賜照察焉。臣無任云云。答曰,省疏具悉。其陳尙矣。旣諭領相,不滿於大臣而然乎?今則已諭矣。
初十日午時,上御熙政堂。大臣·備局堂上·玉堂請對引見入侍時,右議政趙顯命,禮曹判書鄭錫五,咸寧君朴纘新,行司直金聖應,兵曹判書徐宗玉,刑曹判書鄭羽良,吏曹參判李益炡,禮曹參判吳光運,兵曹參判權,工曹參判元景夏,左副承旨權爀,持平閔光遇,校理李成中,修撰金尙迪,假注書李聖運,事變假注書金漢老,記事官趙雲逵·李毅中入侍。諸臣進伏訖。上曰,臺官牌招啓辭,命置之矣。中官混下,所當令該府處之,而此是生疎之致,從重推考,可也。出擧條顯命曰,春寒異常,聖體若何?上曰,批旨已諭,而大體一樣矣。顯命曰,藥院問候之批,以眩氣一樣爲敎,不至苦劇乎?上曰,然矣。顯命曰,大王大妃殿氣候,何如?上曰,安寧矣。顯命曰,俄於賓廳,始伏聞王世子手腕有癤患,有開穴之擧云。風寒可慮,勿爲受風好矣。上曰,右手腕有小癤,初欲開穴,以自潰之故,略開皮膚矣。顯命曰,臣以無似,忝居重任,旣不能對揚德意,又不能奉令承敎,以致聖心激惱,無非臣等之罪。抗顔登對,極知惶恐,而首揆尋單,左相胥命,國事泮渙,甚非淸朝美象,故敢此冒昧求對矣。上曰,從當下敎,而吳光運批及卿等之批,旣諭予意,今日求對,予終莫曉矣。非有如向來擧措,而卿等如是驚動,自是我國人本來躁動之致,方欲申飭,而元景夏亦入來。以此觀之,可知諸臣之躁動矣。卿衰於予矣。向來閔昌洙事時,卿之陳達,何如?而今番則卿亦泄泄,亦不無爲卿慨然者矣。顯命曰,頃日藥院之批,未有摸捉,元輔兩日求對,而不許入診,辭令之間,亦多失平。初則以爲儒臣失對,有此激惱矣,繼伏見吳光運批旨中豈以幺麽小臣費心之敎,則似若別有他端。臣等昏鈍愚昧,不自知罪兩儒臣事外,果有他激惱之端,則臣等以下,惟宜赫然處分,如其不然,則上下之情,不宜若是否隔。往勇今弱之敎,臣實未知聖旨之所在,今承下敎,萬萬惶愧。而臣非臺官,何可每每參涉乎?是故,未有所言矣。上曰,頃者下敎矣。雖無匡誼·昌洙之事,予之苦心,卿等知之,大訓之後,吾事畢矣之敎,卽予一段苦心也。予當先諭予氣力時象,而其時事狀與耳目寒心事,次第悉諭矣。予前旣閉閤矣,却膳矣,今則更將爲何事乎?有處置事則處置,無則不爲而已,豈以幺麽小臣,爲此疲軟之事乎?苦心之敎,在下者或以托辭知之,而凡人做事,精神爲上,卽今予之氣力難矣,藥院之批悉諭,而外人不知,經幄之臣,亦不知矣。諸臣以予倦勤爲言,倦勤於予爲美題目,予年不及堯,德不及堯,而以經歷言之,則可敵大堯之年壽矣。俄纔下敎之言,渺若前生,不能記得,精神如此,豈不難乎?予是晩學,自卿在春坊時,有所下敎,帝王學問之道甚廣,而予則連在侍湯中,不得爲之。故師傅李世瑍,長書勸予,少時旣無讀書之事,故連設講筵。予非勤者,蓋以晩始之故,用力實多,歷考日記,則開講蓋頻矣,近來欲讀書則喘促,纔讀一大文則疲惱食頃,而頃者,以欲雪景廟二字誣之意,下敎于卿及元景夏矣。予若倦勤而不讀書,則諸臣當以何如是懶惰爲達,而予之本意,諸臣亦應知之矣。權瑩·洪啓禧事,曾有下敎,而韓億增頃者入侍時,問其入侍幾次,則渠以被譴時入侍爲達。予不更問,而意謂必以黨習事被譴,而往事何論?其人頗可,故忘置前事,而欲用之矣。次對日,勸予開講,故以溫諭,許其召見矣。其日氣甚疲惱,實難作氣,而旣與儒臣有言,何可欺也?强起召對,此實予好意,而領相之達李匡誼事,不覺感歎,專忘閔昌洙之已出陸,欲同爲處分。蓋處分匡誼,而不爲處分昌洙,則似必拂鬱,故欲諭其同爲處分之意,此非爲昌洙也。儒臣以不可比同匡誼爲言,匡誼亦人也,寧有不可比同之理耶?福澤事,幾年隱忍,誰聽而誰言之耶?其時洪景輔·李成中,有所陳達,而予豈樂爲哉?此豈廷臣可以容喙之事耶?匡誼特一怪物,不顧前後而發啓,迫問之後,乃爲罔有紀極之說。雖以凡人言之,以其兄之事,言于其弟如此云爾,則人事當如何耶?然此則迫問所致。而昌洙則大訓旣下之後,豈不知龍·紀之事,關係至重耶?渠若信大訓,則何敢萌如許之心乎?此皆黨心也。予臨御二十年,一不妄殺,戊申處分,諸臣以予爲太寬,而匡誼·昌洙,遇予故生矣,不然則雖不正法,杖殺則無怪矣。左相每以殺字戒予,而左相亦不知予心矣。今則氣微,尤無枉殺之慮矣。洪啓禧論靈城事,予初則以爲渠不過誤聞,豈出黨心?而及見韓億增事,始覺啓禧之亦出黨心,其批頗峻矣。大訓出於爲三黨之苦心,盡洗彼此,名雖大訓,實則洗訓,大訓之後,雖有不滿於心者,何敢更提歲久之後?自當消沮。予之苦心,非但休息之意,欲付之元良,而傍觀其規模,今則予在時,已如是打乖矣。靈城頃與武將相爭,生出葛藤,今番事,亦無中生有,予方慨惜,況予豈親自爲無中生有之事乎?匡誼無心,而若有救之者,則是有心也。昌洙則貌樣異於匡誼,而黨心詭怪則一也。以昌洙爲是者,其將置大訓於何地耶?其漸將至於以一鏡爲是矣。魚錫胤,以昌洙爲萬萬痛駭,道理當如是矣,在儒臣之道,亦當曰昌洙雖痛駭,而事件各異,不必同處分云爾,則可也。而傳敎書畢之後,億增起伏,予或意有好言,非徒不甘,反爲太辛,而渠之所言,大體蓋以爲匡誼所犯,何如?而比於昌洙耶?渠雖不敢明言昌洙之爲是,而是之之意,在其中矣。徐命臣,前以殺不辜之說削職,則渠宜懲創,而乃以此非昌洙之文,卽其弟之疏云云,此卽乘機之意也。若使鄕人爲掌令者,隨時效力,而爲此等事,則不足爲責,而韓億增輩,豈如此者流耶?其日筵中,若有別人,則必將有護匡誼之言矣。頃有察影之敎,而今則渠已現身矣,現身之後,若不嚴處,則必有章至公車之擧,其關係顧何如也?諸臣皆喬木之臣,義君臣而恩父子,前已下敎,而每過禁川橋,輒有悔心矣。予意本來如此,而間有如許之事,則大訓之意焉在?吳光運疏批中謾我之敎,蓋相臣滋味之說未幾而韓億增事出,故略示慨意,而猶以欺字爲重,故書以謾字矣。我國人細瑣,似又深看矣。藥院之批,非惡領相與提調也,實無强作之氣,故書敎之際,門鑰已下矣。外面觀之,似以韓億增事,逆情於領相矣。求對不許,則胥命猶或可也,而尋單豈不異乎?且慨然于卿者,昌洙特一狂夫耳,其時卿有所陳達,而今者韓億增,以昌洙爲是,卿無所言。批旨所謂往勇而今弱者此也。每於三覆時,有酌處者,則臺官必爭之,此以其雖爭之,無弊故也。以道理言之,則匡誼以自歸犯上,遲晩,而今將出陸,昌洙近配,雖出於予追思昔年之意,而爲臺官者,俱宜爭執,而不爲之矣。趙擎事非矣,判金吾,以善心竝皆出陸,則趙擎宜竝擧論執,而或仍或否,此黨心也。韓億增之以趙擎爲是者,亦黨心也。今日儒臣之求對亦晩矣,此豈囁嚅之事耶?諸臣擧皆啞矣,側待多日,欲觀擧措,而吳光運之疏,入於此際矣。尹光毅亦於其日入侍,當爭而不爭,其後上疏,只有勉戒之語,此則渠陷於渠謀矣。今日欲下敎于承旨,卿等入侍,故悉諭之矣。顯命曰,伊日筵說,臣未詳聞,竊自憂嘆,以爲,兩儒臣有甚大段怪駭之擧,有此聖心激惱之端,而初則門黜,旋又削職,莫知其由矣。今承聖敎洞諭,臣心實爲感歎豁然矣。上曰,旣除誣案之後,大訓宜信,頃者昌洙,非以爲黨而問之,以龍·紀之故,至於設鞫矣。今儒臣旣以昌洙爲輕,是竝與龍·紀而有輕之之意,用法於此等人,然後大訓可固,不可以削職而置之。予有量于心者,欲以此問之,卿意何如?顯命曰,臣卽首尾仰贊大訓者也。辛壬之戰,漢·唐·宋以來所未有者,人心各自偏係,終難變化,至於僞詩之出而極矣。臣於其時,涕泣仰陳,以千秋萬歲後,復有爲此言者,則其眞僞虛實,于何質正,爲達矣。今此大訓,上告陟降,下垂後昆,今日臣子,誰敢更提此事乎?臣則知大訓,實爲開萬世太平之基,故其或有干犯大訓者,則必將以死爭之,爲意矣。上曰,南有容頃年一句語,固非矣,予則闊看,而卿等深觀矣。今此兩儒臣,又非有容之比矣。顯命曰,大訓之後,南有容之疏,無懣然心服之意,其時臣以防微杜漸之意,有所仰達矣。昌洙敢以龍·紀爲忠,此非一時之禍心,若不痛治,國將何爲?臣果捨生而斥之,忠憤所激,言多過當,故臣亦以此摧謝矣。然而事有本末,今此事,昌洙爲根本主人,而初旣酌處,自島而陸,自陸而近,朝家所以處其罪者漸輕矣。今乃以救昌洙之人,至於庭問,是其罪反重於昌洙矣。上曰,今番之處分,昌洙非謂渠罪輕而然也。顯命曰,今此昌洙處分,聖意藹然,臣實感歎。而扶龍·紀之昌洙,參酌從輕,救昌洙之億增輩,其罪反重,則輕重失序,唯願廣詢諸臣,更加深思而處之。上曰,思之多日,此非辭氣之事。領左相,似不知今日事。史官出往,傳諭此意,仍卽偕入,可也。成中曰,領相呈辭,姑未下批矣。上曰,然矣。承旨書之。答曰,噫,頃者藥院之批,豈不滿於卿等而然乎?觸寒氣憊,爲世慨然,心有量者,其不遽然許對,而俟其心氣稍定,心又熟量後,欲爲下敎,右揆之批,亦豈不云?而卿何不待,其單遽上乎?目今量者,關係至重,幾年任卿,豈有毫分疑卿?不諭則已,旣諭之後,不可遲滯者,卿須體此意,卽爲偕入。其他史官當詳諭,此等關係,豈可遲回焉?上曰,又書之。傳曰,頃者宰臣之批,不過因嘅然而諭者,豈有深意?今已諭右相,關係重矣。大略史官當詳諭,此時股肱之臣,其何顧他?其勿待命,卽爲入來事傳諭。左相仍卽偕來。爀書畢。上曰,入侍史官,持此出往,詳諭偕入。預備翰林,使之替入。雲逵承命趨出,還入曰,預備翰林,纔已出去矣。成中曰,預備翰林,不待罷對,徑先出去,而承旨不爲檢飭,當該承旨,推考,何如?上曰,依爲之。顯命曰,然則預備翰林,一體推考,宜矣。上曰,依爲之。出擧條雲逵還爲退出。上曰,諸臣皆達之。錫五曰,臣與閔通洙有嫌,今承下詢,有難仰對矣。上曰,卿雖不達,自有諸臣可以詢處,而卿以此心事君,亦以勉卿之子也。纘新曰,伏見藥院宰臣之批,群情抑鬱,承此縷縷下敎,不勝欣幸。而下詢事,大臣所達,誠爲得當,此外無他仰陳者矣。聖應曰,下詢事,事關黨習,臣則不敢仰對矣。上曰,彼家不爲黨論故然耶?顯命曰,武臣之故,其言如是矣。宗玉曰,臣與徐命臣爲七寸親,詢問之下,不敢仰對矣。羽良曰,大訓一下,國是大定,擧國臣民子子孫孫,奉以周旋,彼兩儒臣,亦豈不知大訓之重乎?陳達之際,雖有語言之失,旣無顯救之事,則今此下詢,似涉過矣。上曰,孔子曰,未見剛者。予曾以重臣爲剛矣,今日亦如右相之弱矣。益炡曰,近以藥院批答及相臣宰臣批旨觀之,淵衷不平,臣實憂遑。今因大臣求對,亦爲隨入,伏承聖敎,少紓憂鬱之忱。今此詢問,不敢率爾仰對,臣之處地,亦一宗戚之臣,常時關係黨論之事,則不敢預知,如此大議論,臣何敢仰對乎?惟在博詢而處之矣。上曰,旣受紅牌則文臣也,有何不可對之理?然雖非鄭錫五·李益炡,猶可爲之,不必强問。卿須推此心而事國也。顯命曰,鄭錫五·李益炡處地,何如?而詢問之下强引不當引之嫌,不爲仰對,誠爲未安。推考,何如?上曰,予旣美其意,不爲强問,雖非此兩人,豈無可問之臣乎?勿推,可也。光運曰,聖上此敎,出於致嚴大訓之盛意,臣實欽歎。而第凡事有分數,過分數則非聖王之道也。當爲六分者,或至七分,則人心不服矣。兩儒臣事,臣雖未詳,而以上敎觀之,不過黨心之闖發,當初根本之人,旣不用一律,而枝葉之兩臣,反爲庭問,則臣恐輕重之倒置。渠非敢直救龍·紀,因其救昌洙而至此,職是論思之臣,其時聖上,卽令竄配則已。今此下詢,實爲過中,臣因此而敢有所獻。聖上前後處分,無非苦心,皆從至當中出來,而竊觀朝臣之被譴者,則重者倖逭,而輕者橫罹,臣每惜聖上輕重分數之過中。此蓋聖上不能觀理,以氣制事之致也。夫黨論譬則痰也,君心譬則氣也。氣苟充實,則痰自退藏,何必動氣而治痰乎?聖上於其日,不能平心下敎,其後又有此轉轉激惱,臣實悶之。臣每以乾綱有所仰勉者矣。今此處分,苟有補於乾綱,則臣豈不奉承?而今此庭問之敎,實過分數矣。上曰,渠以昌洙爲是,便是以龍·紀爲是者也。豈非可問者乎?光運曰,此是越一層之事,終未見其得當矣。聖慮雖出於鎭世之意,而此等事,當以義理化之,不可以刑法治之。臣意則下備忘而示聖意,仍以此後,復有踵此習者,則當用重律之意,曉諭臣隣則好矣。上曰,如是雜議之後,何等愚人,復作韓億增事耶?曰,今此下詢,出於致嚴大訓之盛意,而大臣所達輕重失序之說誠是,臣意亦然矣。景夏曰,聖慮出於嚴大訓之意,而諸臣皆以庭問過中仰達,惟願商量而處之。爀曰,小臣事君無狀,以黨論受疑於君父屢矣,自此惶恐,凡諸言議,不敢開口。今於詢問之下,何敢不對?日昨儒臣所達,固未詳聞,而元不大段,則今此雜議,雖出於嚴大訓之意,而至於庭問,則實爲萬萬過當矣。光遇曰,臣新入臺地,朝廷得失,無所參涉,雖於平居之時,其甚於黨習者,則決不欲相對。而兩儒臣事,若其痼於黨論,少有不滿大訓之意,則臣旣忝居耳目之列,豈不請討?而今承聖敎,伊日事,似是語次差誤,親問之擧,實爲過當矣。上曰,耳目之官,果寥寥矣。成中曰,近日聖心不平,絲綸多過,臣等不勝憂悶,欲以文字陳戒,而文字不如言語,故求對同入矣。聖敎洞然開示,實爲欣豁。而下詢事,則臣初未詳聞兩儒臣所達,只以其削職備忘見之,以爲處分的當矣。今承縷縷下敎,出於爲萬世無窮之慮。第此兩人者,若一毫撓亂大訓,則臣當請討,又若伸救昌洙,則亦當請罪。而此不過以李匡誼爲重,故自上以爲,其意以昌洙爲輕也。執此而至擬鞫問,則實爲過中矣。且臣有區區愚見,大抵鞫問之法,只施於謀逆重罪,而近來則雖非謀逆,亦多設鞫之事,臣常悶之。臣下有罪,則議其輕重,自罷削竄配,雖至誅之,無所不可,而至於鞫問,則謀逆外,決不可輕施矣。上曰,然則儒臣欲請邦刑耶?成中曰,臣旣以鞫問爲過,況正刑乎?尙迪曰,俄承君臣猶父子之敎,何敢自隱於下詢之下乎?第臣於閔昌洙本事,嫌不敢陳達。而兩儒臣事,聖上以致嚴大訓之意,或慮兩臣之奏,出於堤防漸弛之意。而兩臣伊日事,似無他意,臣伏見當初削職傳旨,意謂處分的當矣,今日雜議之命,尤豈不萬萬過中乎?吳光運六分七分之說,誠好矣,伏望體念焉。上曰,儒臣之意,以昌洙爲輕乎?尙迪曰,臣於昌洙,有世嫌事,俄已達之。而昌洙出陸之請,亦在臣父在判金吾時事,則其罪輕重,何敢仰對乎?上曰,諸臣少退,姑待領左相入來而處之矣。上曰,往事勿說,而辛丑有唯諾,甲辰有不言矣。今日擧措,卽混沌也,何如是媕婀耶?尹光毅頃有飭勉,而終無一言,此卽趙擎拔昌洙之心也。本事處分後欲下敎,而必致夜深,當先爲下敎矣。承旨書之。傳曰,噫,幾年苦心,大訓一下,國是大定,人莫敢間。而往者昌洙,可謂放恣,則今於酌處,不爲徼請,反曰以輕此事,今方雜議,末梢當下敎。而爲耳目之官,寥寥默默,視若薄過,削職曰當,藥院之批,宰臣之答,佯若不知,無一人申請者,若此而其能國乎?殺人雖重,關係豈比於護黨護逆?而凡於酌處,爲耳目者,據例爭之,雖似文具,意在重其法矣。匡誼出陸,相臣公心,昌洙近配,雖由追先,職在耳目,亦默不啓,豈曰有耳目乎?本事量後,欲一體下敎,今則旣諭本事,其在礪末俗嚴國體之道,不可不懲。在京耳目之官,竝施削職之典。噫,推此觀之,鎭日開政,輒稱在鄕,顧瞻逡巡,槪可知矣,良可寒心。爀書畢。諸臣少退。酉時,左議政宋寅明及諸臣更爲入侍。進伏訖。上曰,領相何不入來?雲逵曰,領相病勢苦重,不得膺召,書啓爲之。而未及正書,以草本持入矣。上曰,史官讀之。雲逵讀畢。上曰,領相衰老矣,其病勢何如?雲逵曰,委頓床褥,不能起動矣。上曰,領相家,卽遣御醫看病,逐日書啓。寅明曰,春寒無異嚴冬,聖體若何?上曰,一樣矣。寅明曰,大王大妃殿氣候,何如?上曰,安寧矣。寅明曰,王世子有手癤患候,不勝驚慮矣。上曰,不爲大段矣。寅明曰,無狀小臣,忝居三事,上不能以孚格忱誠,下不能以調劑辛甘,日昨宰臣之批,有臣子不敢聞之敎,走伏金吾,席藁俟譴。聖度包容,特賜溫諭,且有關係至重,卽爲入來之敎,敢此登對。而俄因史官所傳,略聞其槪。聖慮固在於致嚴大訓,今此閔昌洙處分,實出於追念昔年之孝思。兩儒臣陳達之際,雖有語言之失,而若以外面觀之,則自歸犯上與不耐黨心,似有輕重之別,儒臣之如是奏達,不是異事。況且昌洙,旣已近配,則朝家所以待昌洙之罪者,漸次從輕,而今反於兩儒臣,嚴加處分,至於庭問,則不但輕重之倒置,枝上生枝,葉上生葉,轉轉層激,亦非聖世之美事矣。上曰,卿等試思之,此後必有以匡誼爲直臣,以昌洙爲忠臣者矣。在予時則治之易矣,在元良時,則謂之事關先王,處之實難矣,可不趁此時而問之乎?徐命臣,予以爲差輕矣,欲爲免謗於自中而爲之。此則過甚,而不過爲發明之計。韓億增則以自歸犯上與不耐黨心之招,不可比而同之,其意欲以龍·紀爲是耶?予若不劈破,則後日當何以處之耶?予若不問,而直爲邦刑則過矣。今當問渠曰,汝以昌洙爲輕者何意?昌洙右龍·紀,汝亦右龍·紀耶?以此問之,渠若以龍·紀爲逆,則當直放,雖削職之罰,不必施,果若以龍·紀爲是,則當杖問之,使一國臣庶,曉然知之爲宜矣。其時昌洙之供,以大訓爲是,龍·紀爲逆,故酌處矣。吳光運分數之說是矣。李成中所謂鞫廳頻數可悶之言,亦是矣。予本無枉殺之心,然若使廷臣猶存此心,而予不明白處分,則後日豈不難處乎?弼夢則孰有護之者?而謂一鏡罪輕者,必有之矣,抑其次,又必有欲伸眞儒者矣。然欲伸一鏡者,則雖元良,可以易處,而欲伸龍·紀者,則元良亦難處矣。故予必於此時,嚴立堤防,使人不敢犯,令卿等子孫,亦知此意,此實予爲朝臣之意也。寅明曰,聖慮出尋常萬萬,有非臣等賤慮所及,實爲欽歎,而至於以此事庭問,則實爲過中矣。顯命曰,聖慮固爲超常,而昌洙事,臣實峻論,常有死生以之之意。聖敎雖以臣爲弱,而臣心則炯然矣。且聖敎中數句語,臣不敢提達,而臣等亦有如此之遠慮,故爲萬世開太平之語意,包括其中矣。昌洙其罪雖當死,而聖上旣以孝思,追惟昔年,有所漸次從輕之處分,故億增輩不知頭尾,鄕暗所致,乃爲此擧,惟願深量處分好矣。上曰,領相知無不言,眷眷國事矣,史官雖傳宣,猶不如予之面諭。領相,予以爲可恃,待領相入來處分,尙未晩矣。姑置之,可也。寅明曰,近來日寒如此,皇壇親祀日子,雖似稍間,其時寒事之解,有未可必。聖候連在靜攝之餘,極爲悶慮,早許攝行則幸矣。錫五曰,都提調之意,亦如此矣。來朔則朝家多事,趁此時調保聖躬,實爲合宜。雖以閭家言之,大事當前,則預思調護之方矣。上曰,予盡見之,實欲抱大訓而去矣。若謂諸臣擧皆如此,則諸臣必冤之,而朝鮮則混沌矣。予之道理,予當盡之,朝臣不知君君之義,予則欲伸尊周之義,何可命攝乎?顯命曰,朴文秀判付,以査出造謗者爲敎矣。今此行査,旣不關於貪贓,而專爲造謗之人,則朴文秀似當處分,而判付中無下敎,故敢此仰稟矣。上曰,靈城放送。寅明曰,造謗者,令本道嚴査,則恐行査無憑,終無査出之路,不如令該府行査,或可有往復憑査之道矣。尙迪曰,臣於判付中造謗者査出之敎,亦有所懷,敢達。朴文秀眞有一毫所犯,則雖平日倚任之臣,固宜嚴處,納供之後,事果暖昧,則其時御史之初不明覈虛實者,朝家道理,當以御史爲非矣。臣亦曾爲御史,御史以廉問爲任,則御史猶或有聞處,而今反自本道,査出造謗者,不但事體未安,亦關後弊矣。上曰,造謗人査出,正如捕風,令該府緘問處之,可也。宗玉曰,今若緘問於洪啓禧,則揆以獄體,朴文秀,姑不可放送矣。上曰,然矣。出擧條益炡曰,頃日筵中,臣以本曹郞官苟管事陳達,陞品中最近者三人還降事下敎矣。其時無故擬望之人,不過五人,今聞曾經銓堂之言,以出補內遷人及罷散在喪人竝計,則其數過八人云。然則臣之當初率爾仰達,誠爲惶恐。而第念已陞者,實有掣肘之端,故今又仰達矣。景夏曰,臣待罪銓曹時,未陞者凡十六人,而外補一人,在喪二人,被罪二人,而無故擬望者,至於十一人之多,故臣就議大臣,陞品二人,其後李益炡,亦陞一人。今若還降三人,則其數視八人定式,有踰矣。上曰,然則當初還降擧條,置之,可也。出擧條景夏曰,臣待罪經筵,敢有所達。今日處分,至今雜議,辭氣從容,臣實欽歎。第伏聞向日召對時,不無過中之辭氣云,辭氣過中,有妨於保攝之道。卽今悠悠萬事,無過於保攝聖躬。雖以學問工夫言之,李延平,嘗勉朱子以省察喜怒未發前氣像,臣嘗以臨事從容,仰勉矣。伏願繼自今,事物應接之際,必以從容和平爲主焉。上曰,所達誠是,當留意矣。上曰,春寒若冬,入番衛士,纔已題給襦衣,而邊方守軍,何以耐寒?北道紙衣,年年造送,而頃年偶閱唐詩,有加給紙衣之敎矣。今年寒事,異於他年,尤可矜愍。承旨書之。傳曰,近日春寒,近來所罕,今因衛士而下敎。王者視民,遠近奚間?頃因唐詩有下敎者,而其後御史陳達定式。今則邊方守軍,果能遍及耶?其令備局,相考紙衣,卽爲加下。爀書畢。諸臣以次退出。
上在昌德宮。停常參·經筵。
權爀啓曰,大司憲金鎭商,掌令李弘稷,持平韓光會在外,執義·掌令一員,持平一員未差。今日以監察茶時之意,敢啓。傳曰,知道。
李壽沆啓曰,吏曹郞廳來言,守令多闕,政事何以爲之?敢稟。傳曰,當日爲之。
又啓曰,今日省鞫時,兩司當爲進參。新除授臺官,待下批竝卽牌招言送,以爲推移進參之地,何如?傳曰,允。
有政。吏批,行判書李箕鎭在外,參判李益炡進,參議未差,同副承旨李命坤進。
兵批,判書徐宗玉禁府坐〈起〉進,參判權入直進,參議未差,參知鄭益河病,同副承旨李命坤進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而曾經之人,方在坐罷中,無以推移備擬,合有變通之道,何以爲之?敢稟。傳曰,敍用。
又啓曰,新除授平安都事李彙恒呈狀內,矣身與理山府使李彙晉,有從兄弟應避之嫌,斯速入啓處置云。未赴任都事與道內守令相避,則都事改差,已有前例,李彙恒改差,何如?傳曰,允。
又啓曰,新除授京畿都事朴成玉呈狀內,所患寒疾,榮衛耗削,斷無蠢動之勢,斯速入啓處置云。身病果重,則不可等待其差歇,改差,何如?傳曰,允。
又啓曰,頃因大臣陳達,年九十婦人令該曹抄啓,直爲封爵事定式矣。年九十婦人,別單書入之意,敢啓。傳曰,知道。
以南泰齊爲執義,權賅爲掌令,李永福爲正言,李成中爲應敎,尹汲爲兵曹參議,金光世爲校理,朴春普爲副修撰,李光湜爲獻納,沈䥃爲輔德,金尙迪爲兼輔德,魚錫胤爲持平,任璞爲文學,金始炯爲判尹,鄭彦燮爲同義禁,李秉淵爲軍資正,南泰溫爲工曹參議,尹澈爲濟用判官,金重泰爲禮賓主簿,鄭德周爲義盈主簿,金根爲洪原縣監,鄭錫敎爲全義縣監,崔駿興爲通川郡守,李重彦爲溫陽郡守,徐志修爲陽城縣監,李長夏爲大同察訪,韓翼謩爲兼文學,李奎徽爲平安都事,曺允濟爲京畿都事,沈聖希爲咸鏡監司,曺命敎爲開城留守。
兵批啓曰,忠壯將南龍運呈狀內,身係軍門,有難兩處供仕,斯速入啓遞改云。事勢如此,則不可强令察任,衛將之任,改差,何如?傳曰,允。
又啓曰,新除授高山里僉使魚必遂呈狀內,素抱風濕之病,重傷南邑水土,諸症越添,決無自力登程之望,入啓遞改云。依例罷黜,準期不敍,何如?傳曰,允。
又啓曰,五衛將申得文,稱以衛所修理材瓦輸運,請得上番騎兵,至於七十名之多,纔已草記拿處矣。觀其供辭,則部將金慶兌,再三面稟,依其言成給報狀云。得文則雖以非其故犯,分揀放送,而慶兌之瞞告堂上,欲爲徵斂鄕軍之計,尤極駭然,不可仍置,金慶兌汰去,何如?傳曰,允。
以南泰齊·權瑊·邊柱國爲副護軍,趙觀彬·趙尙命·尹汲·尹得載爲副司直,金漢喆·洪鏡輔爲副司果,李敏坤·許汲爲副司正,竝單付。
李命坤啓曰,新除授咸鏡監司沈聖希,開城留守曺命敎,時無加資之命,何以爲之?敢稟。傳曰,竝加資。
鄭翬良,以兵曹言啓曰,武藝別監金聲振·方俊興等,內中日試才時,鳥銃無間連三次三發三中,似當依定奪直赴殿試,三次所授賜馬之帖,亦當依例一竝還收,而係干恩典,自下不敢擅便,上裁,何如?傳曰,直赴殿試。
李命坤,以禮曹言啓曰,上年因大臣奉審書啓,昌陵王后陵上莎草枯損處,待開春擇日擧行事啓下矣。卽當擇日修改,而卽今日氣猶寒,尙未解凍,今月內勢難擧行,三月則例有拘忌,稍待四月節,擇日擧行,何如?傳曰,允。
鄭翬良,以義禁府言啓曰,今正月二十八日大臣·備局堂上入侍時,左議政宋寅明所啓,臣曾以戊申緣坐罪人橫罹事,有所仰陳,請令金吾,詳考其時査狀,稟處矣。金吾尙不覆啓,俄對判金吾問其故,則判金吾以爲,臣之所陳出繼事,有差錯之端,不得循例回啓,致此遲延矣。蓋緣坐罪人之父出繼,臣則誤認爲正法罪人之出繼,所達有差錯矣。此則從實改正後,卽令稟處,何如?判義禁趙尙絅曰,此人旣非應坐之罪人,且有稟處之成命,宜卽奉行,而但其出繼一款,有所差錯,故尙此遷延。大臣又此陳達,將依此擧行矣。上曰,依爲之事,擧條啓下矣。出繼一款,更考文案,則非緣坐罪人聖耉之父出繼,乃正法罪人鳳慶,出繼於其三寸叔一,當與其兄致慶,爲四寸親,聖耉等爲五寸親,法當免坐。全羅道光陽縣爲奴罪人致慶,安置罪人聖稷,江原道江陵府安置罪人聖耉·聖揆,依筵中定奪,放送後啓聞之意,發關,分付各該道,何如?傳曰,允。
領議政金在魯再度呈辭。答曰,史官之往旣諭,頃者藥院之批,其豈一毫他意於卿?其尤慨歎者,每因黨習,豈特予憊,使卿勞心者其幾番?予筋力因此而尤弱,卿之衰憊,亦由於此。以予苦心,所恃者惟卿等,其況期於調定,元輔是矣。因其慨然,先諭其答,其止湯劑之命,止問候之命,强力召儒臣,覩此駭擧。豈特駭擧,大訓之意,不過文具,黨心比前無間,幾年執心,其復何爲?雖日服湯劑,其何益乎?此深慨世道而諭者,不爲許對,方有量者矣。其時許對,則不無下敎之過中,故此亦觀理之一端,豈有毫分不滿乎卿乎?以卿都提擧,因問候而逢此,雖他相亦然矣。雖有一時之恙,自可勿藥,其旣快諭,復何尋單?噫,往者旣諭,抑予心而爲國事,恃卿等輔,卿若因此而邁邁,予復何恃而爲國乎?三公闕一,國事寒心,況鹽梅恃卿等者乎?噫,幾年任政,情志若何?卿若不體予意,而一向尋單,臨問相臣,古例有之,予豈從俗套而趑趄乎?一單二單,困我深矣,因近憊心,欲飮茶飮,以卿恒日之心,胡不量此?其體此意,其體此意,亟寢其單,善攝造朝,用副心腹之諭。仍傳曰,遣史官傳諭。
正言洪益三疏曰,伏以天祐宗祊,邦慶荐臻,八域含生,蹈舞惟均。臣待罪下邑,跡阻呼嵩之列,瞻望雲天,不勝耿結。仍念臣沖年失怙,惟弟兄相依爲命,不幸近遭長兄之喪,奔哭往來,重觸風寒,委頓床席,專廢邑務。此際伏奉有旨,以臣爲司諫院正言,仍令乘馹上來。在臣私分,固當卽日登程,而是職也,卽臣已試蔑效之地,頃年長僚,筵斥非常,至今追思,惶愧冞切,何可諉以歲月稍久,晏然自恕,復據臺職哉?況今病狀,實無排日趲程之望,一倍隕越,玆敢縣道封章,冀被譴罰。伏乞聖慈,亟許鐫削,仍治臣罪,以肅朝綱,不勝大幸。臣於乞免之章,不宜贅陳他說,而目見畿民難支之狀,不忍終默於仁覆之下,敢此附陳焉。今我京畿一道,古周之邦畿,漢之三輔,國家根本,惟在於此,民心向背,興亡係焉,可不重哉?第近年以來,民窮特甚,恒無定居,十家九亡。試以陽城一邑言之。十餘年前,邑村民戶,不下五六百,瓦屋櫛比,民産饒足,卽今非但戶數之縮,將至屢百,昔之瓦屋,變爲土幕,昔之富戶,皆作寒乞。臣於莅任以後,探問其故,則莫非軍役侵徵,民不堪耐之致。噫,役名甚繁,無人漏脫,一家應役,至於三四名之多,盡賣家産,猶不能當,不但渠獨蕩敗,隣族亦隨以蕩敗,擧一邑而無完民。臣試考各色軍案與近來戶籍,則戶籍中良戶,不過一千二百餘戶,而軍案額數則一千七百餘名也。以此戶數,充此軍額,而除其殘獨病廢,則一室之內,父子兄弟之竝役,其勢固然。此邑旣如此,他邑可以推知,畿甸三十七官,無處不然。脫有緩急,臣恐畿輔重地,先有土崩之患,是猶心腹之受病,邊圉雖固,亦將何用耶?朝家恤民,宜先邦畿,不可不趁速變通,先自經用,十分節儉,以省其費,減其一疋於二疋之役。其不足之數,或移送他道,或令査正廳,除其不緊之役,減彼充此,使經費無大段所損,民蒙無限恩澤,則根本之地,自可鞏固矣。議者雖以此事,猝難變通,而臣聞昔關西一帥臣,爲慮本道軍役之偏重,先自節損其費,捐其私俸,別作一庫,以贍其財,乃減二疋之役,爲一疋,西民至今賴之,以聊其生。彼一道閫帥,猶能辦此,豈以堂堂千乘之國,不能保邦畿之民,致其流亡殆盡,而不思拯救之道乎?臣於公私之行,幾盡歷覽諸道,而諸道則土沃財聚,皆勝於畿輔,獨畿輔地瘠民貧,最甚於八路。朝家之待畿輔,若後於他道,則此豈非先後本末之倒置者乎?伏願殿下,亟推軫恤之恩,下詢廟堂而裁處焉。且臣於昨秋田政時,出沒阡陌,躬自檢視,則所謂量案之成,已過八十餘年,字號莫辨,長廣不適,饒瘠變易,陳起相蒙,虛卜頗多,實結反縮,年年襲謬,賦役不均,十年一改量之法,果安在哉?臣亦以爲,京畿野邑,不可不從速改量也,亦願令廟堂稟處焉。且伏念,災不虛生,必有所召。自古聖君哲辟,遇災之日,輒求直言,亶以聖不自聖,樂聞已過之意,而災異之荐疊,未有若近日,星妖日變,式月斯生,毒癘怪疹,經歲靡息,此誠君臣上下大警動大振作之時,而自上責躬之批,雖甚慇懃,求言之旨,尙今未下,廟堂消弭之策,側聽屢日,而寂然無聞,邇列陳戒之語,絶無僅有,而亦甚草草。臣未知災異太頻,視若例常而然耶?抑文具不足爲而姑闕之耶?此雖近於文具,而竝與文具而闕之,則恐非寅畏交修之道矣。臣竊悶焉。伏願殿下,惕然警省,亟降哀痛之旨,以來切直之言也。臣無任云云。答曰,省疏具悉。可以稟處者,令備局稟處。目今時象,君臣之道掃矣,示飭之意,豈無此君臣自勉之時矣。爾其勿辭,上來察職。
上在昌德宮。停常參·經筵。
下直。上土僉使許㻑,楊下萬戶宋時達。
藥房提調鄭錫五,副提調李壽沆啓曰,伏未審日間,聖體若何?眩氣差間後一樣乎?臣等旣承二三日後問候之敎,且有昨夕醫官所傳之言,今日臣等,不可不率諸御醫入診,議定當進之劑矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候一樣,予則眩氣,憊心之餘,竟夕寒殿,有往來之氣。茶飮亦爲進御,勿爲入診,問于醫官劑入。而此茶飮,常時進御者,只茶飮繼進日,問候宜矣。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,卽伏聞入侍醫官所傳之言,則三錢重蔘橘茶劑入事,已爲定奪,此藥三貼,劑入之意,敢啓。傳曰,知道。
李重庚啓曰,來十六日儒生殿講日次,而國忌齋戒相値,頉稟。傳曰,知道。
鄭翬良啓曰,卽者禁府都事,以委官意來言,今日兩司不備,省鞫不得爲之云矣。敢啓。傳曰,知道。
又啓曰,持平韓光會,自鄕纔已上來云,卽爲牌招,何如?傳曰,允。
權爀啓曰,事變假注書金漢老,身病猝重,勢難察任,今姑改差,何如?傳曰,允。
鄭翬良啓曰,持平韓光會,承牌詣臺,以受由過限,引避矣。避辭纔已退却,而旣已受由過限未上來,依定式,遞差傳旨及禁推傳旨,捧入之意,敢啓。傳曰,知道。
備忘記。傳于權爀曰,今下弓矢,上土僉使許㻑,楊下萬戶宋時達處給送。
李壽沆,以侍講院言啓曰,新除授文學任璞,不爲出肅,卽爲牌招察任,輔德沈䥃,時在京畿衿川地,書筵入番事緊,斯速乘馹上來事,下諭,何如?傳曰,允。
權爀,以義禁府言啓曰,今二月初十日大臣·備局堂上引見入侍時,右議政趙顯命所啓,伏見朴文秀判付,以査出造謗者爲敎。今此行査,不關於貪贓,而專爲造謗之人,則朴文秀似當處分,而判付中無下敎,故敢此仰稟。上曰,靈城放送。左議政宋寅明曰,造謗者,令本道査出,則恐行査無憑,不如令該府行査,或有往復憑査之道矣。副校理金尙迪曰,臣於判付中造謗者査出之敎,亦有所懷。朴文秀眞有所犯,則雖平日倚任之臣,固宜嚴處,納供之後,事果曖昧,則其時御史之初不明覈,朝家道理,當以御史爲非矣。臣亦曾爲御史,御史以廉問爲任,則御史猶或有聞處,而今自本道,査出造謗者,不但事體未安,亦關後弊矣。上曰,造謗人査出,正如捕風,令該府緘問處之。兵曹判書徐宗玉曰,今若緘問於啓禧,則揆以獄體,文秀姑不可放送矣。上曰,然矣事,擧條啓下矣。朴文秀被論本事,日前判付中,旣有豈待其供之敎,則今無可論。造謗者,所當緘問於洪啓禧,而本府元無緘問之規,依例令秋曹發緘,取招回牒後,稟處,何如?傳曰,允。
事變假注書金漢老書啓。臣敬奉聖批,傳諭于領議政金在魯處。則以爲,臣疾痛之呼,不暇緩聲,再上辭單,終日俟命。千萬意外,史官臨宣聖諭,十行恩言,丁寧勤懇,開釋之至,倚許之重,萬萬非庸陋如臣所可承當,而至於豈循俗套之敎,尤豈臣子所敢晏然承聞?臣伏讀感惶,精爽震越,罔知所以仰對也。更鼓已深,未敢長語,明當以小箚,申陳感結之忱,兼請病未卽趨命之罪云矣。敢啓。傳曰,知道。
領議政金在魯箚曰,伏以臣濫叨相職,推遷至首席,首尾幾十載矣。識淺才疎,年衰病痼,報效全蔑,罪釁徒積,不職之責,當退之義,非一二數,夙宵耿耿之願,惟在卸解重負。而及至今年,衰敗益甚,加以春寒異常,積傷之餘,病果重發,晝夜叫楚,訖無所減,種種症形,前旣略陳,不敢每溷,而面貌萎浮,神氣昏綴,晝不能食,夜不能眠,自量危脆之喘,幾何不澌盡也。尋單請急,出於萬不獲已,其情亦云慼矣,惟天地父母,哀矜而允許之,是祝是俟。不意去夜三更,史官臨宣聖批,滿紙數百餘言,所以開釋慰勉,迥出常倫,至於抑予心而爲國事,恃卿等輔,卿若因此邁邁,予復何恃爲國之敎。奉讀以還,自不覺心戚戚而涕簌簌,奈臣非其人,無以副聖上倚毗之隆,是爲萬萬愧懼耳。末端猥引古例而爲諭者,尤非臣子所敢晏然承聞。此何敎也?惶駭震越,汗淚交逬,臣之必欲辭避,亶由才分之實不堪,疾病之實難强,如或不至於此,而敢爲罔念恩遇,飾辭圖便之計,則神明必殛之,臣豈忍爲是哉?自承斯批,去就兩難,氷炭交中,終宵繞壁,悸不自定,到此地頭,不敢唐突更瀆,不得不姑停長單。而目下病狀如右,無由卽起膺命,聖候有憊,欲進茶飮,藥院有問候之節,而臣職兼保護,亦不得趨參。臣罪至此,有不可勝贖。玆敢力疾拜章,仰申肝血之懇。伏乞聖明,頫垂矜諒,削臣之職,治臣之罪,使朝綱肅而孱喘延,千萬幸甚。取進止。答曰,省箚具悉卿懇。罄竭心腹,冀卿感悟,卿庶諒意,旣止其單,心雖欣矣,勞憊相任,猶不愈焉,爲卿悶焉。卿若體予慇懃之意,毫不介滯于心,二相在焉,調理視事,亦何晩乎?卿須顧小子之倚毗,諒批諭之由中,安心勿辭,益須善攝,候間造朝,用副此意。仍傳曰,遣史官傳諭。
右議政趙顯命箚曰,伏以日昨筵中,有朴文秀放送之命矣,因左相緘問言根之請,知義禁徐宗玉,據獄體謂不可放,故遂命姑爲仍囚。臣退竊思之,今此緘問,非問文秀貪贓虛實,乃問道民造謗根脈,則囚文秀欲何爲也?殿下之必欲嚴覈造謗者而懲治者,蓋謂文秀無罪,而被冤謗也。一邊究覈其造謗者,一邊拘囚其被謗者,寧有如許法理也?臣聞祖宗朝,有重臣所遭如文秀者,而多不見囚,雖以近年事言之,亦有因相箚,收還拿命者,所以尊朝廷之體也。今文秀旣無所犯,則囚已過矣,況可以仍之乎?文秀不足言,辱朝廷,甚矣。臣謂朴文秀,依前成命,放送爲宜。緘問之下,洪啓禧,若果現告言根,則固善矣,如其不然,更發文秀貪汚狀,有的證明據,莫可發明者,則更拿文秀,如法處之,似不晩矣,惟聖明裁察焉。取進止。答曰,省箚具悉。卿所陳是矣。依施焉。仍傳曰,遣史官傳諭。
執義南泰齊疏曰,伏以臣日昨母病危劇,私情煎迫,冒控短疏,徑離禁直,幸蒙聖慈矜恕,特賜救護之暇,繼以辭單得徹,仍許鞶帶之遞,臣母子相守,感泣無已。忽於此際,復有憲職新除。如臣空疎鈍劣,最出人下,處經幄則乏啓沃之實效,居臺省則無風采之可觀,古所謂投閑置散,乃分之宜者,正爲如臣輩道也。以聖上則哲之明,何所不燭,而乃反曲垂睿簡,洊辱恩命。三司亞席,是何等淸華,何等責任,而數月之內,所得告身,幾盈箱篋,纔遞旋授,有若非臣莫可者然。臣誠惝怳感激,不省置身之所也。矧當備忘新下,責勵臺閣之日,在臣分義,惟當登時趨承之不暇。而顧臣老母,前患齒齦浮疼之外,重爲近日風寒所祟,頭痛如剖,膈痞爲塞,坐則氣喘,食則輒嘔,危敗之兆,頃刻迭見。蓋此病情,積有源委,旬月之內,理難完復。臣本無他弟兄,藥餌匙箸,獨自看當,孑然床笫,其所托命,惟臣一人,原其情曲,其亦戚矣。仍伏念聖上錫類深仁,孚于群下,凡百臣僚,以親爲辭,無不例蒙矜許,臣若徒以瀆擾爲嫌,猥越爲懼,抱此至懇,不爲赴愬,則豈不有傷於孝理之化乎?玆於天牌之下,暫捨病側,趨詣闕外,涕泣陳懇。伏乞聖慈,特察臣情私之萬萬難抑,將臣新授職名,亟行鐫遞,俾臣得數月之暇,以便救護,不勝幸甚。臣無任云云。答曰,省疏具悉。爾其勿辭護焉。
持平魚錫胤疏曰,伏以臣自來情地,固不合復廁臺端,頃叨憲職,適値親臨慮囚,冒沒承膺,亦不敢仍因盤礴,猥徹辭單,獲承恩遞,杜門屛伏,私分粗安。忽蒙柏府除命,臣惝怳驚惑,不省攸處。念臣得解臺銜,纔過月餘矣,言議疲餧,可想驢技之已殫,疾病侵尋,無異駑馬之難强。而銓曹不憚於苟充,誤恩未忍於遽棄,屢辱淸衷之簡,虛負耳目之寄,拊躬慙懼,若無所容。且臣於向者,論權祐·閔洙彦事,其後筵中非斥之言,迭發於諸大臣,而或不無旨意之深緊者,則有不可不一辨者。筵席語祕,雖未得其詳,槪聞大臣奏語,有曰言官或有恬靜而不言者,或有恇怯而不言者,以不言爲非,則將有掇拾不緊之言,其弊至於驅一世於浮躁之科云云。臣竊瞿然悚恧,繼以慨歎也。噫,淸朝臺憲之銜,非爲此輩榮身之資,而一得告身,百巧層生,貽羞臺閣,非止一二,則有識之憂歎,容有旣乎?權祐·閔洙彦之才望,初旣不合於臺選,入臺之後,處身之無據,擧措之怪駭,又復如彼,則刊汰之請,誠未爲過。臣未知祐及洙彦之事,其果出於恬靜耶?恇怯耶?謂出於恬靜乎?則誠萬萬不近,假使出於恇怯,將焉用此恇怯之臺官也?況臣之所論,不但爲不言而已耶。嗚呼,若使臺選得人,言路洞開,則雖芻蕘雜進,間有不緊,不害爲盛世之美事,此可以爲喜,不可以爲憂。而當此臺閣媕娿之日,大僚憂世之言,乃反如此,大僚世道之憂,其亦異乎賤臣之憂矣。且臣得見前正言兪彦國之疏,滿紙噴薄,殆無倫脊,臣竊哂之。彦國遞任,雖過半年,人言喧藉,去而益甚,則何可以事過而置之,論一濫杖之佐幕,又何用費心爲哉?臣之所聞,蓋不止此,而只論大體,務從忠厚,則何不自反乃爾耶?臣妄一開口,而大僚之斥,旣不尋常,反詈之言,又復至此,尙何可晏然冒進於臺憲之列乎?今因省鞫,天牌儼臨,蹤地危蹙,進身無路,隨詣闕外,略暴微悃。伏乞聖明,亟降威命,勘臣罪戾,以爲妄言者之戒,不勝幸甚。臣無任云云。答曰,省疏具悉。爾其勿辭察職。
大司諫宋翼輔疏曰,伏以皇天垂祐,東朝之賀儀纔擧,春邸之痊候遄復,滿廷紳笏,奔走忭祝,而臣身縻外州,跡阻內班,殊不勝周南留滯之歎。仍伏念臣虛帶諫長之銜,以月則殆涉五朔,以年則且跨二歲,而代任屢易,交符尙遲,不但瞻天望雲,戀結冞切,抑亦瘝職曠次,惶懍益增。客臘縣道之疏,蓋暴循墻之私,冀蒙鞶褫之恩,兼以目下民事之切急者,略爲尾附矣。及承聖批,至有斯速上來之敎,區區所陳,亦令廟堂而裁稟,臣徊徨感激,不知所出,今始駄疾寸進,來伏私次。而逖違軒陛,經歲歸來,豈不欲竭蹶趨承,入覲耿光,少伸犬馬之忱?而顧臣稟質虛薄,素抱吐血之病,少有勞動,其發如期,長途撼頓之餘,觸冒氷雪,受傷不細,忽覺頭目眩轉,胸膈煩懣,腸血之順口喀出者,殆至升許,半晌暈倒,昏不省事,多灌藥物,僅得少定,而源委旣深,症形轉加,若不隨便將攝,恐不無死生之慮。玆不得不疾聲哀籲,職名之匪分不稱,前旣畢陳,今不暇更爲覼縷。伏乞聖慈,特加哀憐,卽賜遞免,以安賤分,千萬幸甚。第念峨豸乘驄,翺翔諫路,臣固不能食芹負暄,罄竭忠悃,臣猶可勉。至若君德之闕遺,廷議之得失,新從外來,姑未知某事可論,某政可斥,而向所謂小民之情僞,關河之形便,隨其見聞,必欲一陳。前旣發端,終不可默,不計語言之支蔓,竊自附於芻蕘之義焉。昔子貢問政,子曰,足食足兵,民信之矣。夫倉廩之實,武備之修,固是有國先務,而大聖一言,尤可爲萬世之程法。是以鼂錯之貴粟,在漢爲至言,李綱之聚兵,在宋爲良策,則凡於禦邊固圉之道,尤不可不致意於兵食也,卽較然矣。顧我西關一路,以弱而接强,以小而隣大,雖以列聖重勢量力,隨時自保之策,不能不屈意於皮幣,百年之中,粗得邊境之無虞。然運氣之循環有時,天下之事變靡常,眞德秀夜起彷徨之憂,每在於亡猿失火,禍有相及,則倉卒危急之時,無食無兵,國將奚賴焉?臣自幼少時,每從諸父兄之後,竊聞西路,財用則爲一國之豐儲,甲兵則爲八路之最强,萬一草動風起,庶幾恃而無恐矣。臣方一麾三載,自西而歸,雖未及遍歷鴨江上下,以覘彼此疆界之利害,而臣所曾莅,卽淸南·北第一關防,而去來之路,亦嘗領略於浿薩兩營之形勢,則大異平日之所聞,目擊心駭,誠不覺長吁而短咄。此臣所以一欲痛陳於明主之前者也。噫,一國之財,孰非可重?而西土之財,尤不可不重。宋儒之言曰,契丹尙存,用之於契丹,强敵復生,用之於强敵,卽此財也。今之國勢,何異於弱宋?而目前之周旋吐納,日後之彌縫消弭,皆將責之於財之有無多少,雖聚之如珠玉,積之如丘山,緩急之際,亦將有日費千金,而猶有不足之時矣。顧此兩營之財,號稱鉅萬,而雖以列邑言之,以錢以銀,多者動以萬計,少亦不下千數,自外面觀之,豈不侈然富盛?而若按簿而覈其實,則太半花消於豪商腴譯之債案,其餘則散在民結或民戶,而逐年所捧,只折其利,若其本色,則茫無去處,官府之所擁,但一虛簿而已。凡天下之財,不在於民則在官,租·庸·調三條,卽歷代之所共行而無或廢者也。雖當飢饉孔劇之餘,兵戈搶攘之中,旣其有結有戶有丁,則猶可推移徵納,庶爲郡國不可已之需。而今此設廳設庫,聚錢給債,取贏防役,以賭一時之民譽者,未知俑於何時何人,而其流之弊,今且極矣。夫以有限之財,應無窮之費,而監色之習於利權者,多猾而少謹,錢穀之流於債路者,易縮而難贏。一人多負,九族遍徵,施之以鞭扑,拘之以囹圄,蕩折流離之苦,有浮於三南之族徵。三南則其所分排,不過貫錢斗粟,助其身布戶糴之未收者,而至若西債之徵,殆乎近千近百,何以堪之?此猶以平世而言之耳。撤東補西,僅可支吾,而倘或事有不虞,需用益急,將欲責之於各庫,則債主皆逃,無處可徵,其欲收之於民人,則近例所無,誰肯猝辦?此誠必至之勢,易知之憂。若不及今閑暇,思所變通,而逮夫患生目前,事到手頭,則雖有管·晏之才,無麪之不飥,恐無以辦,終將國斃而後已,可不懍然?且田畝之收,本自近貊,而況繩尺無準,案簿不明,芒芒甫田千里膏沃,而一任其等閑抛置,經界之政,紊亂極矣。有若無星之秤,强欲稱物之輕重,其可得乎?噫,生財之源,旣失其正,制財之道,又不得宜,昔之三徵四徵,民不堪耐者,而今則輪歲一稅,至輕至歇,此豈地加縮民加小而然哉?不過以一道之命,懸於隣國之鼻息,隨其舒慘,而爲之弛張者,殊極可憐。而其所謂軍餉,亦不過以若干糴穀爲恃,雖昇平日久,年年積累,其數似若夥然,一自折米之法出,而精鑿之粒,都歸逋折,每年充捧者,太半空殼,發賣之路開,而沿海之米,殆盡於牟利,雜穀代納者,多積邊郡。此又近弊之不可不念者也。噫,乘除往復,固理之常,一朝之頃,疆事忽變,其或接待天兵,如龍蛇之際,船餉毛帥,如丙丁以前,則未知其時,國家將何以應副耶?比聞廟堂之臣,亦慮於此,請以參酌損益,定爲常賦,一如海西詳定出米之例云。信果行此,則目下捄弊,宜無上於是策,不及量田,徑欲均稅,雖或失於先後本末之序,而救焚拯溺,猶賢乎已,但恐朝議之矛盾悠泛,不肯有擔着力行之者矣。無已則亦有一焉,申飭道內,督捧商譯,積逋之債物,使庫儲稍裕,省減營邑,廣設之廳名,使債路稍窄,遞運邊邑之糶儲,限幾萬之數,留置中山,漸釐作米之謬例,定五年之期,俾復元數。此猶可爲救末之一道也。抑臣於本道海運一事,竊有慨然者。當初國家之專以西財,委之本道,凡於經費之需,未嘗取用者,其意深長。而輓近數十年來,三南·東北,荐歲大飢,不得不用古人移粟之法,割此救彼,容或爲一時權宜之術,而因仍成例,年年加數,陸輓船輸,相接於境外,殊非重邊慮遠之本意也。卽聞版曹,又以經費之不贍,將分定各邑數萬斛太,使之趁春運納。噫,本道銀錢之耗折如彼,田稅之錯亂如彼,糶糴之有名無實又若此,而朝廷則視之若殷盛之天府,徵索不已。雖閭閻之稍饒於財者,新舊繼用之外,猶留一庄之剩餘,以作水旱盜賊之備。而今若括此百年之蓄,費於一時之用,其財則缾罄罍恥,而不之裁焉,其民則游鼎巢幕,而不之憂焉,以堂堂千乘之國,曾不若匹庶之産,已足可哀。而況西洋木道,本不利於通洛,商舶漁舠,亦不慣於駕海,一涉長山串之險,其能免臭載之患,必無幸矣。昨年南沿之船粟,往哺於北路者,墊沒過多,聖上所以惻傷而怛痛者,聞者莫不感歎。彼則急於賑飢,固爲不可已之役,而以養民害人,猶不無靡及之悔。顧此可已而不已者,又何必强而督之,欲使無辜生靈之命,試之於風濤不測之中乎?由前而言之,則邊儲難動,由後而言之,則人命可惜。臣謂特命攸司,別自經紀,而海運之令,亟使寢止,以慰西民之望,恐不宜緩也。以言乎軍兵,則八路身布,例皆二疋,而獨本道減其一焉,其苦歇可謂相懸。而況向年淸北之精三壯,又復全減,則似若軍情可以大慰,兵制可以稍勝,而若其泮渙之形,則視他道少無異同。其故何哉?殆由於軍無定制,民不安分而然也。地近邊塞,人多悍鷙,大抵與趙代同俗,若能善駕馭而用之,一以當百,不足言矣。故安市孤城而拒唐家六師,薩水淺流而挫隋兵百萬,三國分爭之際,其兵力之盛且壯,槪可想矣。雖以勝國言之,紅頭之變,自關西而點出十餘萬兵,亦自容易。今則以地而幅員如前,以人則生齒益繁,而其兵頓卒疲,則萬不及於前日者,特以累世偸安,四境粗寧,目不見旌旗之色,耳不聞金鼓之聲,人心日益懦弱,廟算日益恬憘,以蒐兵繕甲,視若度外之事,聊得以苟延歲月耳。脫有風塵外警,寇敵乘釁,土崩瓦解,直在反復手之間,以今日之事勢,其何以抵拄此乎?靜言思之,心膽墮地。何謂軍無定制也?我國之軍,本無一定之制,此固大病,而西路尤甚。各項名額,極其猥雜,所謂隨營牌·演別隊·壯別武·精抄之屬,幾盡是兩營納身役之軍,一邊捧其錢米,一邊使之點閱,而統領各異,號令不一,如是而尙可曰能戰之卒乎?列邑則廣募軍官,稱以除番,或納米或納錢,一半則作頭目稍廩之資,一半則爲官家公私之用,名雖軍官,平時旣無發一矢放一丸之事,如是而亦可謂能戰之卒乎?巡營之壯十部,稍成隊伍,略試鍊習,然亦非蓄銳伺發,宿飽願戰之士,則僅可爲軍容觀美之具,若使猝當於戎馬交騖,兵刃相接之場,則其不望風而走者固希矣。兵營之壯四部,卽效嚬十部之制,而頭緖規模,半成而半不成,行之纔十年,民與兵俱困,行伍之空虛者,十居三四,民不知恩,怨氣滿腹。古人以驅市人以戰,猶曰不可,況驅怨卒而戰,其不至於以將而與敵乎?聞自朝家,方有通變之擧,未知終將如何。而旣不能善其始,亦安保善其終耶?且淸北各邑,皆成獨鎭,殊與祖宗朝鎭管之規,一何相戾,而常時旣不受人節制,臨亂必將各自主張,而軍旣不多,力又相分,零零落落,其能有聯絡牽掣,首尾猗角之勢乎?以此論之,環顧一路四十二州,曠然無一可恃,枯木朽株,決難爲用,若不有素定之計,恐終無着手處矣。何謂民不安分也?噫,使天下截然有一定之分,賤者不敢希焉,貴者不敢踰焉,則民志始定。在乎其上者,揮而使之,如身之使臂,手之使指,水火險夷,惟命是從。而我國之民,狃安已久,安則逸,逸則怠,怠則散,散則不能無分外希覬之望,此非一朝一夕之故也。祖宗軍制,莫善乎五衛,方其五衛之時,搢紳子弟,莫不編名於甲士正兵,而莫之或恥焉。一自五衛罷,而七般賤役之名肇焉,民之視軍役,賤之如奴虜,避之如箭簇,遂成一國無窮之弊。各道同然,而西陲忒甚。蓋傖荒之地,等級初不甚明,稍有錢財者,莫不思超而躐之。陞鄕陞校,貨賂公行,挾篋者稱以儒生,操弓者稱以武列,着氊笠而執殳荷銃者,除非窮村窶人之子,卽是遠方流徙之民,朝聚而暮散,昨充而今缺,此所以逃亡纍纍,怨訾嗷嗷。而近年新令,其所代定者,初則以元籍里,後則以時居里,其法愈密,其奸愈滋。而臨民之官,則以冒謗爲憚,干譽爲意,搜括之令,偏及於寒劣,寬假之恩,多施於豪右,或一番遞等,鄕訓校虛名之帖,動輒十數,此亦爲閑丁逋逃之淵藪。而武倅之勤於勸學,忽於勸武,甚於文蔭,戎備之疎虞,亦足以觀世變矣。如是而尙可望武事之修明,軍心之團結乎?況彼似儒似校,非武非兵,心志旣慣於搖颺,筋骨不馴於管束者,倘値邊上鳴鏑之警,則若不化而爲戎,亦將結而爲盜矣,豈不大可懼哉?以今之紀綱法令,其能大振作大變革,固不敢有望,而若欲平平補綴,略略區處。則兵額之猥雜者,定將領而統爲一案,俾免旗鼓多門之患焉。軍官之廣募者,與戰卒而合爲一隊,許開行伍拔跡之路焉。營閫壯部,不務多而必務精鍊,以明其賞罰焉。淸北列邑,罷獨鎭而間置大鎭,以重其體貌焉。申飭籍法,明覈其乍去乍來者,而使不得容其奸焉。整刷儒錄,痛禁其陞鄕陞校者,而俾不得售其賂焉。則或可以救得一半。而第旣痼之積弊,固難於頓革,旣狃之民心,不易於丕變,顧莫若擇其地利,用其所長,以取軍志,所謂形格勢禁之術耳。麗人之善於城守,卽中國人之所稱道者也。若據其險阻,定爲信地,束得千萬人不齊之心,共與之嬰城抗敵,則猶可爲一時牴牾之利。而自薛罕狄踰以下,大嶺一脊,橫亘千里,盡於棘城之隅者,儘是限南北之天險。嶺阨之隨處築壘懸門,蓋亦有深意,而後無繼之者,任其頹廢,左峴曉星之設墩塞道,議之十數年,尙作路傍之舍,可勝歎哉?聞自朝廷,方飭帥臣,增築安州之城,此卽彼人往來耳目之所屬,固亦不可已之役,而此城之不能禦敵,萬口之所共談者。兵營之自鐵甕移之於安州者,或以爲始於賊适稱亂之後,而此固不然。淮南則黥布嘗用之,而不以此而廢其郡,漁陽則祿山之所由起,而不以此〈而〉輟其鎭,罪在於人不在於地,固已明矣。及夫丁卯之亂,宜春君南以興,自龜城馳入安州,卽殉節於百祥樓,仍而移設兵閫。此實在於甲子四年之後,則懲於适變之說,蓋出臆決。今之議者,亦以爲,兵營退坐於去大路六十里之遠,賊若越視不顧,直涉薩水而東,則在帥臣,不過爲避亂之妙方,而無益於勝敗之數,莫若拚死而當前。此固激昻飛騰之高論,而亦不無可以商量者。夫大將之所以占其地者,必深居而遙制,然後方可如藏雲之龍,變化難測,在山之虎,威猛自倍。今乃捨其百全必安之好城子,兀然來住於野堞四無依附之處,欲以怯卒孱兵,相角於鐵騎之風馳電擊者,則累卵燎毛,亦未足以喩其危也。事到無可奈何,不過爲國判一死。如南宜春之故事,忠則忠矣,西閫一敗,諸路皆沸,席捲之勢,其誰遏之?噫,苟得其將,則雖安州之城,豈不愈於縈帶之守?而得人旣不易,擇地又失宜,則有若坐薪而待火,尤豈不危哉?雖鐵甕稍似深僻,而山勢外環,城基中拓,隱然有一夫當關之形。古之所以設置營門,豈不審於利害輕重之至?而以地利論之,後爲嶺外六郡四馬路之會,前據淸川·大定二江之交,大營若扎住其中,就東臺高處,設大砲而礌鼓鳴鑼,則六十里平野,卽在俯壓之中,如視掌紋,賊雖隳突,亦何敢傍耽而直趨也哉?今雖以丙子之事,視爲前轍之戒,然不三日而三十萬騎之驟薄王都,其乘危僥倖,卽兵家之所大忌,此豈常有之變,而何必每爲之虞哉?然終若以鐵甕之遠,易於戛過爲可慮,則亦自有誘敵致師之術焉。寧邊·博川之間,有一座深源寺洞口,岡巒回抱,樹泉茂肥,宜於宿兵,識者亦多留意。今若略設壘櫓,開一軍府,使兵虞候主之,則此前臨大定江,不滿五里,後距鐵甕城,亦僅一舍,而山路兩夾,可以設疑。若賊兵壓境,垂於渡江,自深源而吹角颺旗,若將抗戰,賊必悉銳而趨之,城中之軍,捲甲而退,委蛇從山谷間,走入鐵甕,賊亦當躡其踵,而可頓於堅城之下。此乃諸葛武侯誘司馬懿於葫蘆谷之餘法也。賊旣進圍鐵甕,則必破此城,然後方可前向。雖使分師而抄安州,彼則兩處相持,力不專一,我亦二城相望,聲勢倚依。如是之際,稍緩東搶之鋒,得以逗留遲徊於肅川以西,而箕城之營,稍可有容手之暇矣。京師根本之地,亦不至於倉黃卒遽,而四方勤王之師,庶幾有施力之地。留賊一日,有一日之利,留賊十日,有十日之利,而或能幸而收一戰之勝,則其爲利,尤豈不博且大哉?深源之築,雖曰蕞爾,此不但爲鐵甕之咽喉,亦足爲安州唇齒,不但爲安州之唇齒,在王都,必有捍頭目固心腹之利,而其所經營,亦不至多費財用,大勞民力,則亦何憚而不爲哉?此實臣身所踐歷,心所經度者,千慮之得,或有勝於智者之遙度而懸揣也。此臣所以眷眷不已。而臣於在邑時,每見沿江邊將之過去者,其被服單寒,卒衛孱疲,不似官人貌樣。問其宦況,則鎭堡墩壁,曾不及富家垣墻,而多在於山巓水涘,陡嶻險僻之處,只與數三土卒,草草寄寓,有若山氓峽戶之結幕生活。彼人雖白晝歌舞而怯掠之,亦不暇奔馳報警,而將束手受縛,安足以責其戰守之事也?其置之不足恃,去之不爲害者,或合小而爲大,或移歇而就緊,務在據要害而謹候望,其衣糧之最甚蕭條者,自朝家不可不稍爲添助,無以啓彼人之輕侮焉。噫,今臣之所以特擧兵食兩事而爲言者,非謂西邊之弊,只在此兩事而已。特其兩事,最關邊上安危之機,推此兩事,一一而正釐焉。軍餉稍優,兵制稍整,然後始可議於進戰退守之方矣。噫,兵苟精矣,餉苟峙矣,而若無一信字固結於民心,則孰得以用之,孰得以食諸?此夫子所以寧去兵食,而人無信不立,答子貢之問者也。噫,朝廷之失信於西人久矣。每當都政,聖上之飭勵兩銓,必欲收攬西北者,非不眷眷,而畢竟都無採用之實。西關固檀箕舊基,北關亦豐沛故地,何處不若三南士大夫之鄕?而況文士彬彬,武士糾糾,擬之百執事,何適不宜?而雖赫世簪纓,竗年科名者,文而槐院,武而宣傳,亦不免枳焉。遂使跅泛駕之才,慷慨讀書之士,類多抱紅紙而枯死草莽之下。此豈聖上一視遐邇之意,而亦何能爲早晩緩急之需耶?昔宋臣蘇軾,請特爲徐州人別開仕進之門,此足爲今日取法之一端。噫,人材固不易得,而所養非所用,所用非所養,卽古今通患。而用之於無事之時,則足以有所施爲,而常患其不能見信,用之於有事之日,則易以見信,而常患其不及展布,臨急之後,始欲以扶社濟艱之術,責之於不識何狀之人,其可得乎?此忠臣志士之所以深悲而永歎者也。伏願聖上,益加留意於孚誠信奬人才之道,先自西路始焉。臣於昨冬,伏見兵將圖說一卷冊子之頒布中外者,則御製序文,深有意於五衛之舊制。欽仰安不忘危之聖心,而獨惜乎疆埸倉卒之憂,未集廊廟之眉睫,豐盈悅豫之言,適弛宵旰之志氣。非不知天災時變之可憂,而或意其不必盡驗於今日,非不知敵釁邊備之可慮,而或意其不必遽當於吾身,泄泄沓沓,處置一二細事,尙且左牽右掣,奈何不下,恐終有宋人議論定時之譏,雖悔無及矣。顧此所陳,臣非敢自附於諫官言事之意,自在西邑,已有一番備論之計。況臣世受國恩,義同休戚,而關防制置,干係不輕,則區區隱憂深慮,自不得不略陳於聖明之下,惟願竝加垂察焉。臣無任云云。答曰,省疏具悉。可以稟處者,令備局稟處。爾其勿辭察職。
上在昌德宮。停常參·經筵。
李重庚啓曰,大司憲金鎭商,掌令李弘稷在外,執義南泰齊未肅拜,陳疏受由,掌令權賅呈辭,持平魚錫胤未肅拜呈辭,一員未差。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵,等中日習射,請出標信。傳曰,知道。
又啓曰,今日入直內三廳武兼禁軍軍兵,中日習射事,標信命下矣。罪人行刑相値,不得爲之之意,敢啓。傳曰,知道。
又以兵曹言啓曰,今二月十三日,幼學李址健稱名人,自金虎門入來,私奴尙民稱名人,自丹鳳門入來,差備門外擊錚,極爲駭愕,竝令攸司科治。金虎門守門將尹東耉,丹鳳門守門將李春英等,常時不能禁斷雜人,以致闌入,亦難免其責,竝推考,何如?傳曰,允。
又以義禁府言啓曰,弑主罪人莫丹,旣已承服正刑,依法例破家瀦澤,降邑號,子女爲奴婢等事,各該衙門,捧承傳擧行,何如?傳曰,允。
又啓曰,副司果洪啓禧上疏,昨日到院,而禁府緘問草記,纔已入啓,則不可循例捧入,故退却矣。今又來呈,而觀其疏末,侵斥本院甚緊,不得已捧入之意,敢啓。
副司果洪啓禧疏曰,伏以臣妄陳一疏,雖出爲民,越俎有罪,方深悚蹙,乃蒙聖上包容之度,不降威罰,遂有査處之命。臣不勝莊誦感激之至。祗緣臣辭不達意,不免以挾雜,見疑於君父,且愧且惶,莫省攸處。卽伏見朴文秀爰辭,則其張皇累千言,胡叫亂,殆是自有囚供以來所未有者。其人官顯而勢盛,氣豪而意健,視如臣者若無有,則其言之若此固也,而囚人之反詈者,實關世道,臣竊爲之憂歎也。臣請先卞其譏斥臣身之語,次論其所辯諸條也。臣於文秀,初無恩怨,寧有愛惡。自臣以北事受命之後,彼旣來見款洽,又共出入筵席,自爾有酬酢往復,旣與同事,不得不然,誠以民憂也。及其復除北藩,而灼見其必爲北民之害,則不容以一面之舊,而忽一路之哭,故不得已陳章而論之,亦爲民憂也。民憂所在,自當如此,其曰款曲,曰懇綣,曰按劍者,都不成說,不足辯也。第臣之前此不論,到今始言之由,固已略陳於前疏,而忙遽未能悉暴,雖以殿下之明,亦何以俯燭耶?臣於在北時,所聞文秀罪狀,豈止臣疏所言?而尙慮夫末俗之多詐,傳說之難信,聞於東者而質之西,得於南者而驗之北,自知其可信而無可疑,然後私自識之,識之者日多,而胸中勃勃,殆不能自已。但臣之所主者,當年賑事,而內而掌其權者文秀也,外而共其事者文秀之死友,而又以文秀私人權運萬佐之,本邑之宰,則又是文秀之外兄也。一欲發文秀之罪,則事未及成,而內外大小,交相爲謀,或作梗或引嫌,終至於轉輾難處之境,則臣之僨敗,雖不足恤,而其必使賑事壞了,害及於垂死之殘氓,臣以是反復思量,竟未果發。苟使前輩之稍有力量者當之,必不如此,而臣之區區一心,亶出爲民。此則在北時不論之由也。臣旣離北,修啓於畿內,則將欲略論其貪饕之狀矣。念臣書啓中,雖有前任官員之竝論者,而亦皆臣赴北後去任之人也。獨於監司,而論臣未赴前去任之人者,差乖於臣修啓之例,故臣竊自謂淸簡如趙遠命,而不得言爲可惜,貪猾如朴文秀,而不得言爲可恨。于時適又聞文秀被譴之報,此際論列,似涉不武,斯避下石之嫌,未發按贓之論,迨登前席,未得從容書啓,所言亦未及敷陳,何暇迤及他事?事勢適然,非臣之厚於文秀也。而有懷不陳,終覺歉然,臣不待文秀之言,而亦旣自訟於前疏矣。此則書啓及登對時,不言之由也。文秀之莅任善惡,不須問也。除受其籠絡,爲其心腹者若而人外,無大小無智愚,强者忿罵,弱者含冤,愈久而愈未已。彼文秀使之爲他任則可,藩〈任〉則不可,北藩則尤不可。其承畿輔之命也,臣若在言地則可論,而不須以軍銜論之矣。及有北藩特授之旨,則關北孑遺之民,將重困於貪夫之手,臣若又不論,使文秀攬轡而踰鐵嶺,則北之民,必相謂曰,某也以繡衣在北,經年稔聞斯人貪猾之實,而不以聞于朝,復使莅我何也?臣不足言,其必歸怨於朝矣。思之至此,而前之勃勃於胸中者,有不可按住得下,則不惟軍銜,雖在罷散之中,亦可以論之。此臣之所以夕而聞,夜而治疏,曉而納于公車者也。文秀所謂欺殿下負殿下不忠於殿下等語,其詬辱臣至矣。而臣意以爲,不如是則是正所以欺殿下負殿下不忠於殿下者也。其所謂中心着急,不愼樞機等說,足令人發一笑也。臣之承命往來,固多溺職之罪,每一念來,悚愧欲死,而未知有何罪過。畏文秀之議其後也,其言雖巧,恐不足以仰欺紸纊之聰也。其所辯諸條中盡氣力大聲色,反復爭詰者,惟在四萬兩無歸處之說,其爲辭,甚多且繁,而要其歸趣,則不過曰我有文書,而以無明訂責臣。然彼之必有文書,臣固知之,臣之未果按簿,臣已言之,但以事理究之則可見,而文簿有無,不足道也。臣旣未得按簿,請以臣所聞終始言之。其各樣料辦之數,臣則以爲五萬餘兩,彼則以爲一萬九千餘兩,此一節覰破,然後其餘錢多少與歸處有無,可論也。文秀始以防布換關西木,以木換漁夫,勒捧魚物,其文書則以賣木作錢,送錢貿魚爲言,而又皆低其價,此已可見其文書之不足信也。姑依其言,以本錢八千四百兩計之,其料辦之際,先貿生凍魚,發賣取剩,再貿乾明太,船運發賣於延日之浦項,又取剩以販浦項之米,船運而來,以其若干補賑,其餘則又作錢取利。自木而爲生凍魚,自生凍魚而爲乾明太,自乾明太而爲錢爲米,皆取數倍之利,取米於南,爲錢於北,則又取數倍之利者四焉,其爲利果如何也?況其本錢,不止於八千四百兩乎?以臣所聞,則關西木八十餘同,每木一疋,再轉而爲乾明太一駄有餘,又有以錢貿者,摠其數爲四千餘駄,而一駄之直,多則十二三兩,少不下八九兩,絶長補短而計之,則四萬餘兩矣。其時嶺南·關北之豐凶不同,而市直懸殊,則嶺南所貿之錢,其果以本色,輸來關北乎?嶺南市直,十兩錢直米四石,則四萬餘兩錢之所貿,當爲一萬六千餘石矣。就一萬六千餘內,減去朝家所知七千石米,則餘者亦八九千石矣。關北市直,一石米直錢六七兩,則八九千石之所貿,當爲五萬餘兩矣。朝家所知七千石之內,惟數千石及民,其餘皆作爲名目,有所區處,而或作錢,或換名色,其間取贏者亦多矣。此外又有白大口淸差防納餘剩錢,亦可五六千貫。通計之,可謂六萬餘兩,而臣之以五萬餘貫言之者,以其必有往來耗費故也。此則臣得之所聞,參之事理,而知其必然者也。以買賣常法論之,則其所謂二甲之利,亦已多矣者似矣,然當時南北之市直,不可誣也,前後料辦之始末,不可諱也。而文秀之聞于朝者,則於木之爲明太也,只錄一番贏餘,而米之爲錢也,以一石價四兩餘懸錄,此又文書之不足信也。就五萬餘貫,減去銀錢別置之數,則餘錢四萬貫無歸處云者,不亦明乎?文秀之供曰,四萬錢,何能盡爲潛運?臣之初聞此事時,亦以是爲疑矣,其後益有所聞而後,始不以爲疑。蓋聞以明太發賣於浦項時,累百駄,稱以冊房留朴書房之物,使之賣納,而其價則庫直萬績者,或與京人從便換錢,或以本錢輸納於京。又聞以累千兩錢,輸送安東,使之廣買田庄於南中,蓋權運萬家在安東故也。又聞嶺米發賣時,使營奴遠興掌之,而民間米商,一切嚴禁,其有犯者,又皆屬公,待市價之騰,以小升賣之,其先賣者則多歸於二梅,又以三百兩錢,帖給遠興,故監司閔亨洙,聞而發之,徵出補賑而刑推焉。又聞監造所打造鍮器,其價幾至千貫。又聞所買胡馬,至於十九匹,其價亦不貲,其馬則或自取之,或贈宰相及一家親舊,其受者在,何可掩也?又聞新買甲第,大興土木,其費亦踰千金。以此等所聞推之,則四萬兩無歸處之說,亦必非浪傳,故臣果信口說出,臣之所論則在文書之外,文秀所辯則在文書之內。蓋官長之竊財者,必於文書外下手,雖大放肆至愚騃者,豈於文書之內,公然竊去,無所歸着,使人一閱簿而便得之哉?此則必無之理也。夫七千石之米,乃朝家之所知,故文秀言其本錢,言其贏餘,必皆使之適符於此,其排比而列爲文書者以此,其粧撰而捧招以置者,亦以此。苟閱其文書則萬九千兩之錢,七千石之米,必脗然無錯,而實狀則不然。其以文書爲言者,曷足爲自明之資也?臣於潛行閭里時,村民相告曰,萬古善興利者莫如朴監司。當其時,北之業漁者不得南,南之鬻米者不得北,以致米·魚之價日騰,而惟監司專其利。吾輩今日之相率塡壑,雖緣穡事之屢歉,若非朴監司,寧至於是?遂與涕泣。臣聞而悲之,久不能忘。今當文秀之更除,而不能進一言,則其負北民多矣,負朝家多矣。臣雖欲不言,得乎?封送京中之數萬兩,亦北民之傳說狼藉,其所謂必有出給之人,必有載來之人,必有受置之人云者,不滿一哂。貪吏之盜竊官財者,陰祕詭譎,如鬼如魅,有不可以得其狀。彼雖自以爲吾計密,吾事能,誰其知者,而民人至愚而神,千里之沿路耳目,其可盡掩乎?所謂四萬兩之歸於某人,用於某處,非臣所知,故臣旣謂之無歸處矣。數萬兩之入於四萬兩與否,文秀當自知之,何庸問臣爲也。臣所謂竝與簿書而去之者,卽此數萬兩用下之簿書也。其時監掌輩草下記,權運萬推去之說,人無不傳,文秀亦必想得,而有若問東答西,混稱於賑恤文書,良可異也。臣所謂按簿覈出之簿,卽賑恤文書也。臣所謂去其簿書之簿,卽此簿也。而今文秀湊合爲說,以爲不成說,臣未知果誰爲不成說也。凡御史於不法守令,封庫罷黜者,必須現捉文書而後爲之者,例也。然苟有明的所聞,則隨事論列者亦何限?而若臣之論文秀,則旣以廉察時所聞,而不敢回互欺隱於君父而已。今文秀,乃以必有傳說者等語爲說,而直請窮覈。其所謂窮覈云者,以其上下語脈觀之,其意非招行査於本道也,直欲覈出言根於臣也。以御史廉察之言,覈其言根者,曾有是否?顧以文秀之氣焰權力,何事不可爲?而聖明赫臨,法綱猶存,雖文秀,亦何敢肆然請之於今日也?其引其時守令及曾經監司而證之者,何其辭之荒也。經賑大體,守令可以知之,而料辦等事,未必詳聞,營中物力,曾經者或可記得,而當年料辦,則非所可問。此等說話,莫非故作支蔓,以眩亂天聽之計也,亦可駭也。數十石遍及於鄕豪者,謂於鄕豪諸家,各以數十石之米,遍餽之者也。一遍字其義可見,而佯若誤着文字,便以五六斗八九斗,合爲數十石而當其數者,其亦譎矣。文秀欲市恩於此輩,遍以二三十石或五六十石餽之,此非如小小周急之比,則其餽某人某家者,寧不記知?而其爲言如此,甚矣,其無難於欺君也。六百石之帖下營廳,旣不能自明,固無可論,而尙引他藩例下之規,以爲不多之證。物力孱盛,道各不同,財穀貴賤,隨歲豐凶,在彼則少,而在此則多者有之。方以本道物力之凋殘,張皇爲說,而於此則又必較挈於雄藩,何其言之不相顧也?至於權運萬·二梅事,則恬然無愧色,至以有以信之,雖給何妨等語,肆然說去,尙復何言?祈禱求山等事,亦以爲有之,而猶事含糊。旣言米錢,則何不直陳其數,而又不言布木乎?旣言看山,則何不直說爲二梅祖母之葬,勒占朝陽社金姓人墓山之事乎?至若崔以峻事,則臣言肯綮,惟在納馬,而於此則略之,泛稱買馬,其納其買,其孰知之?苟其納而受之,亦未見其不爲贓汚,而乃謂之非係贓汚,是未可曉也。寵任與否,不在傳令有無,淸差別將,卽道內稱以腴任者,而以峻得之,此非寵任而何?如許難掩之事,尙欲全沒其實狀,據此而他事可推也。以峻之得縣,臣聞有人以不當濫授之意,問於其時銓官,則答以爲成甫所迫,不得已擬差云,成甫卽文秀之字也。臣以是便謂以峻,因文秀得職,而不復致疑矣。大臣至以此引嫌陳箚,箚中之語,異乎臣之所聞,臣之所未敢知也。然文秀之受馬一事,則本不當因此而明其有無也。以峻之被杖以死,則雖曰不專以文秀時事,而以峻之凶悖,爲北人之所痛惡,特以文秀私人之故,莫敢誰何。及其殺死之後,人莫不快之者,蓋以此也。臣故略綽及之,其所謂粧撰者,有不足辯也。勸差半刺一事,非臣臆逆而言之也。臣與咸興判官尹尙喜相對時,偶問其得此饑歲弊邑之由,則尙喜曰,吾則不欲,而靈城力勸以爲,雖云饑歲,少無弊端云,故信而求之矣,來見則百弊俱生,不得不埋怨於靈城。此則臣之所親聽,故知其爲文秀之所勸也。至於監司,則其時前伯身死,賑事政急,勢將卽日發遣,而必屬之於方任畿伯之人,以致出代交龜,然後送之。卽此一事,聞者莫不疑之,不獨臣疑之也。然以此責臣以輕信人言,疑所不當疑云爾,則臣固當言下摧服矣。若文秀之以閔亨洙交承爲辭者,則都不成說,淸朝除拜之事,非一文秀所可擅,則圖之而有遂有不遂,亦事勢之所必然也。圖之而無不遂,恐無是理也。然此數事,則文秀自以爲非係贓汚而略之,臣又何必呶呶辯詰也?抑臣伏聞日昨筵敎,不以黨習疑臣,而以不知靈城之不貪爲慨,然筵席語祕,雖未得其詳,而苟有彷彿於是者。如臣疎賤,何以得此於聖明?臣誠感極而涕,不知所以爲喩也。念臣事殿下日淺,又無本末之可見,而忽以軍銜,疏論異趣之人,雖其意一出於爲國爲民之誠,斷斷此心,可質神明。然所可慮者,今之人,以黨習二字,爲禦人之資,欲脫文秀則其必曰黨習,欲構臣身則其必曰黨習,疑亂本事,必以此,恐動天聽,必以此。夫如是,則殿下雖欲哀憐臣而曲爲之地,亦不可得矣。今殿下以不疑爲敎,賤臣心事,昭暴無餘,臣雖滅死,萬萬無恨也。第於靈城不貪之敎,臣實愚昧,未知聖明何以有斯敎也。文秀放肆傲慢,而似有力量,大拍胡叫,而似近樸愚。觀其外面,似不作窶人小夫盜簿竊財之事,而其實則無所忌憚,無所不爲。深知文秀者,莫不謂之大貪巨猾,特殿下任使之久,仗用之專,只見其長,不見其短,而左右之臣,或以愛好之篤,或以形跡之嫌,不敢言之於殿下之前耳。緣臣爲國家憂,爲北民憂,率爾陳章,而今其供辭,大肆咆哮,僇辱備至,頭勢可怕,以臣孤根弱植,寧不懍悸?而賴臣一言,得以除一方蒼生之害,臣雖自蹈危阱,而不以爲悔也。臣於禹夏亨供辭,亦有所駭惋者。臣之所論者五事,而皆極口發明,不惟發明,又從以嘲訕,便學得朴文秀樣子,其亦痛矣。其虛錄一事,臣在南關時已聞之,及臣巡到本府,則夏亨已於還上分給時,每巡文書中,增其數爻以彌縫之,而尙有留庫中虛錄,則移拜兵使之後,又以行營穀輸送充數。此則臣所明知,而業已粧撰之文書,有不足査究,故只爲提及於書啓矣。夏亨乃以五百餘石未捧之數當之,此則被災各社之未捧,而以鹽代捧者也。與此本不相關,而引以爲說,多見其窘遁也。且本府旣非設賑之邑,則其以何不奔訴於監賑評事爲言者,亦可見求其說而不得也。田米發賣事,則夏亨於壬戌三四月間,使禹繼道,船運四百石田米,賣於鏡城地,以貿細布,而其供曰,苟欲貿布,本府足矣,何必遠求?此有不然者。本府旣非災邑而穀賤,鏡城則被災最甚,而市直之高低,不翅數倍,則牟利者之必趨於穀貴之地者,其勢然也。其所謂何必他求者,果成說乎?至於因監營關移給鏡城云者,此乃移轉米竝雜穀近千石,以民丁陸運於富寧邑倉者,則此非禹繼道之所知,而與此船運發賣之田米,名色各異。今夏亨湊捏爲辭,以爲自脫之計,其亦巧矣。申厚先事,則夏亨之供以差任日月爲據,以爲辛酉開市時,不爲作弊之證。臣何嘗謂厚先差任後,作弊於開市乎?邑妓可節,卽夏亨之所蠱惑,而厚先之女也。厚先夤緣出入,結爲心腹,凡於政令,無不干涉,雖在差任之前,其作弊於開市者,不可勝言,一邑之人,莫不駭憤。臣之巡過時,拿入重棍者此也。今夏亨全沒實狀,乃以初無親近相接之事爲言,有若始見於差任之後者然。渠雖武人,官秩何如?而欺罔天聽,乃至於此,臣實痛之。胡差入衙事,則夏亨乃以胡差之來,直到府衙,自是例規爲辭,何其言之誣罔至此也?接待胡差,自有館所,直到府衙,豈有其規?設有然者,亦是謬例。而引入衙中,恬不爲怪者,已極可駭,況使其子,接胡差之子,敍同庚之好,一席杯酒,歡如親戚,無時出入,與之買賣,北人莫不傳笑駭罵。此則夏亨於何討得前例來乎?渠以秩高邊倅,作此前所未有之駭擧,而又敢諉之以前例,尤可駭也。至於胡馬事,守令·邊將之送價貿取者,臣亦聞之。而臣所謂十八匹,皆夏亨之所自買也,其去處雖不一一歷數,渠何敢以只買二匹,父子分騎爲說乎?其亦放肆之甚矣。其以馬匹買取入去之多少較之,以明北人之不失利者,亦不成事理。夫馬不在多,惟在材不材耳。盡擇其駿者而取之,所餘皆是劣馬,則豈非失利乎?倘殿下特令該府,以臣所陳,發爲問目,使復納供,則渠雖至頑,必不能終始抵賴矣。臣於兩囚之供,有不可不陳暴者,略具文字,繕寫將上之際,伏聞因大臣所達,以朴文秀事,有緘問之命,而姑未知發緘之在何端。卽見右揆箚本及金吾草記,文秀則直歸白脫,而其所謂緘問於臣者,乃造謗根柢也。信如是則文秀之計果行矣。噫嘻,祖宗朝三百年以來,未聞有以御史廉察之言,詰其言根者。蓋其事體,視三司尤重故也。緣臣無似,不量時勢,妄論權宰,創見此無前之事,如臣者雖不足道,其於朝廷事體,何如?以臣之妄言爲罪,要快被論者之心,則直請勘斷,流竄臣,可也,誅殛臣,可也,而決不宜迫問言根,以啓後世無窮之弊也。以臣身而言,則寧可伏斧鑕而赴湯鑊,亦不當苟然冒對,上以壞朝廷之體,下以爲天下後世笑也。倘使臣諉有成命,歷數言根,仰首以對,則眞所謂不識羞恥事者耳。有臣如此,則其必阿意苟容於平時,而不幸則甘心汚辱,國家將焉用如許臣子哉?伏願殿下,下臣司敗,亟擧典憲,而緘問言根之命,卽令反汗,以重國體,千萬幸甚。臣於昨日呈疏,則喉院始許捧入,旣以入啓,書出小報,旋卽無端退却,又以還持去書出,惟恐封緘之上徹。文秀之權勢所在,此亦可見。吁,其怕矣,臣無任云云。傳于李重庚曰,緘問亦是供辭,如此事,於紀綱何?給之。以供辭捧入,政院亦不察矣。
敎京畿水軍節度使兼三道統禦使喬桐府使曺允成書。王若曰,試惟允於銀臺,久儲儁望,眷新擢於畿閫,仍秩亞卿。卿往惟休,予簡匪偶。惟卿,長身獨秀,喬木餘陰,中心雅恬,恥作俗規之梔蠟,內行謙謹,篤守家法之祥和。始居業於四書五經,蔚爲士友之標擧,俄著聞於六韜三略,遂被宿將之薦揚。雖苦心可諒於守株,而嚴命敢辭於投筆。比如郤縠之敦詩·禮,文武元無異塗,殆同杜預之習春秋,書劍各自致用。中書畀喉舌之任,亦許龍象之與聞,北徼分爪牙之權,一聽虎符之遙制。蓋詰戎防邊之策,奚但弓馬上講求,惟運籌決勝之方,實多經史中流出。至若賑政之纖備,允爲朝議之奬推,聲實茂彰,足見將望之咸屬,績用屢效,所以予眷之益專。眷玆喬州之重防,寔我畿輔之巨鎭。地近京室,河山壯襟帶之形,潮通沁都,表裏控唇齒之勢。衙門視統營之制,居然上將軍韜,旗鼓當海路之衝,況兼大都護民社。故薦帥必聽於公剡,苟非人曷副於軍情。歷數朝端,無出卿右。玆授卿以京畿水軍節度使兼三道統禦使喬桐府使。卿其祗受寵擢,勉卒令猷。拊恤兵民,俾適寬猛之道,整理器械,毋忽綢繆之規。舟楫之窳朽弊滲者,望卿以補繕,墩堞之頹墮廢壞者,待卿以修治。莫謂升平無虞,常若臨陳對敵。於戲,前席辭賦詩之命,詎或廢事於吟哦,長算在備豫之圖,政宜留心於保障。故玆敎示,想宜知悉。知製敎鄭翬良製進
上在昌德宮。停常參·經筵。
夜五更,月入太微西垣內。
李重庚啓曰,大司憲金鎭商,掌令李弘稷在外,執義南泰齊未肅拜,掌令權賅呈辭,持平魚錫胤未肅拜呈辭,一員未差。今日以監察茶時之意,敢啓。傳曰,知道。
李壽沆啓曰,右副承旨鄭翬良,同副承旨李命坤,今日俱不仕進,竝卽牌招,何如?傳曰,允。
傳于李重庚曰,大臣·備局堂上來會事,分付。領相亦病愈,入來之意,遣史官傳諭。
傳于李重庚曰,元景夏常時入來,如此時胡不入來?使之催促入來。
李重庚啓曰,左議政宋寅明,率備局諸宰,依下敎來待矣。傳曰,引見。
李壽沆啓曰,正言洪益三,下諭後過限不爲上來,依定式遞差傳旨及禁推傳旨捧入之意,敢啓。傳曰,知道。
事變假注書金漢老改差代,以兪漢蕭爲事變假注書。
記事官李毅中書啓。臣敬奉聖旨,傳諭于領議政金在魯處,則以爲,臣病昨來不無向減之望,方擬另加善調,從近承命矣。自去夜復有感氣,膈痰極盛,咳嗽苦劇,達曉呻叫,全未入睡,神氣一倍委苶。明日藥院問安,亦末由進參,方切悚悶。卽於意外,有來會之命,特遣史官,命臣入來,而病狀如右,末由起動,竟未趨承,尤不勝惶霣之至云矣。敢啓。傳曰,知道。
兵曹參判權疏曰,伏以臣自十數日前,中寒忒甚,患感彌留,一味呻喟,實無供職之望,惟以不至委頓之故,强策孱軀,趁參日昨求對之班。侵夜罷出,忍死就直,虛火上升,脚膝厥冷,頑痰中結,胸膈痞塞,食念頓阻,症狀危苦。忽於昨者,移時寒戰,呼吸急促,吐瀉兼發,精神昏瞀,殆不收拾,頃刻難保,誠有汚穢淸禁之慮。而適會僚員不齊,實無推移替直之路,情事迫急,力疾構疏,仰籲仁覆之聽。伏乞聖明,亟削臣職,回授無故之人,俾禁直無曠,危喘獲延,不勝至願。臣無任云云。答曰,省疏具悉。卿其勿辭,調理察職。
十四日巳時,上御熙政堂。大臣·備局堂上引見入侍時,左議政宋寅明,行知中樞申思喆,行工曹判書趙尙絅,行司直金聖應,兵曹判書徐宗玉,吏曹參判李益炡,工曹參判元景夏,右副承旨鄭翬良,假注書李聖運,記事官兪彦好·李毅中入侍。諸臣進伏訖。寅明曰,春寒猶未盡解,聖體若何?上曰,一樣矣。寅明曰,大王大妃殿氣候,何如?上曰,安寧矣。寅明曰,王世子一向安順乎?上曰,好過矣。寅明曰,今日來會命下,而領相病未快愈,更觀數日可出云。右相意謂入來矣。聞以洪啓禧疏,情勢難安,不得入來。其疏旣命還給,則似不當引嫌,而旣已入啓,故如是云矣。上曰,頃者以關係之重,召卿等雜議之後,不可一向泄泄。領相似已差愈,故使之來會矣。領相不入,所欲下敎者,姑未諭之。洪啓禧疏,政院之捧入非矣,此亦紀綱所關,誠可寒心。寅明曰,旣命緘問之後,疏則不當捧入。臣意初以爲,緘問則必有所勝,而此亦無益。朴文秀雖蒙天日至明,照燭無餘,此名未白之前,何以行世乎?上曰,其人爲御史後,予以爲周詳矣。今番事出於意外,以攙及尹容事觀之,似是挾雜,而予猶不以其人,直歸於黨習,及見韓億增事後,予以爲無可恃之人矣。渠豈亦目見其貪狀耶?不過傳聞造謗者之言。予旣問之,則渠當直告,而今乃必欲驅靈城於貪贓之科,此實非矣。若有所聞,則自北還時,宜言而不言,北伯特除之際,始乃言之,眞所謂不先不後也。緘問之後,又復揚揚陳疏,尤非矣。寅明曰,洪啓禧初疏,雖是理外,而虛實間,旣有道路傳聞,則言之亦無怪,故當初緘問,或意有善處之道矣。再疏之言,更加一層,朝家任使之重臣,遭此罔測,則亦何可置之黯黮之中?一番行査,斷不可已,有不可只令査出造謗者而已。今雖迫問啓禧,亦必無指告之理。緘問一事,姑置無妨矣。上曰,今若更令緘問,則徒傷國體,置之,可也。出擧條寅明曰,右揆引嫌事,聞以其疏中胡馬事,而蓋右揆與朴文秀,旣同死生,且爲同盟,故常時車馬相資,無異己物。右揆未大拜前,文秀以爲,出入將任之人,何無緩急所須之馬乎?右揆以爲,君若覓給,可以用之云矣。及爲北伯,果送北馬一疋,故有受之之事。啓禧疏,以此隱映爲言,而此與武帥苞苴有異,平生親友之通車馬,自是好事,以此引嫌過矣。上曰,右揆撕捱過矣。此與尹容事一般,右揆有請放之事,故渠有深意而爲之,亦非矣。右揆豈爲一匹馬而爲此哉?第五倫有却贈事,而此則別人所贈也。同爲將任之人,庸何妨乎?聖應曰,臣誠惶恐,而臣與朴文秀,爲四寸娚妹,自前有馬,則互相取騎。文秀以臣身肥而無健馬,常以爲慮,下往北道後,送一馬,故臣亦受之矣。上曰,訓將於此等處,不欲干涉,而此則旣受馬,故如是陳之,可嘉也。將臣以馬代脚,豈可無馬乎?寅明曰,此是緩急所用,是亦爲國也。聖應曰,非但文秀也。武臣閫帥家,有良馬,則將臣例爲取來而騎之矣。上曰,豈徒將臣?御廏亦爲取入矣。寅明曰,北道事可悶,昨年秋事,雖云比再昨年有勝,而明·吉等六邑,終不免慘凶,況荐歲饑癘之餘,民事之罔措,必與再昨年無間,春後賑救,不容少緩。而尹容爲國誠愨,做事質實,至誠營賑之際,今已遞職,情勢旣難安,且又急於修簿,必不暇及於賑民之事,而新伯亦未知何當赴任,其間飢民,將何赴愬?北評事南泰耆,曾於稠中見之,其爲人勤敏,足可辦事。開市已過,非久似當上來,限新伯未赴任前,姑令監賑六邑,察其民事緩急,與前監司相議賑救似好。明·吉等邑,雖云非評事所管,皆在南北關之間,以朝令留監,恐無不可。以此意卽爲知委,何如?上曰,依爲之。出擧條寅明曰,臣於北道事,有所蘊蓄,故敢達。南關有前掌令李格,以孝行稱,北關有前持平李載亨,以學識稱,而不幸色目各異。兩人之敎子弟,臣未知何如,而爲官長者彼邊人往,則拘囚李格之子,此邊人往,則捉治李載亨之子。兩人罪犯輕重,亦必有之,而以此北路黨習,漸至層激云矣。上曰,予未聞之。彼此之說,誠可怪也。曾經北伯之臣,今方入侍,卿等亦嘗爲此事乎?靈城豈爲是耶?若有是事,則此非貪贓之比,當嚴懲矣。尹容則必不爲之矣。尙絅曰,臣赴北伯時,只知李載亨之名,其後聞李格亦往云。而曾聞尹光莘爲北兵使時,囚治李載亨之子,而閔亨洙行關放之云,或是此言耶?上曰,李載亨予不言之,可知予意,而李格則今始初聞。北道色目,豈至若此,而其官長誰也?寅明曰,臣不必指名,而蓋李格則謂之少論,載亨則謂之老論矣。上曰,李載亨曾爲宋眞明·趙榮國所薦,今聞卿言,予之所認者反是矣。武臣之囚治儒生,尤可怪也。思喆曰,此則槪聞北兵營田畓,前有劃屬書院之事,而尹光莘還推,則院儒不爲出給,載亨之子,適爲齋任,故捉囚。而閔亨洙移關,致責其下人云矣。宗玉曰,臣往北藩時,亦見李載亨,有有道者氣像,其子涵,亦別薦矣。其爲黨論,臣未聞知,而鄕儒輩以此藉賴之者,自有弊端矣。寅明曰,在朝廷時,自謂不爲黨論,適彼千里之外,乃爲如此之事,不可不懲。兩人之子所犯及官長之事,使北評事査出,嚴處,似好矣。上曰,此不必推上朝廷之事。大臣旣以爲言,諸臣之意,何如?思喆曰,使之行査,臣未知其可也。筵中如是發說,則日後自可懲戢矣。尙絅曰,設有是事,朝家豈可行査耶?如是之際,尤致擾亂,非好道矣。聖應曰,兩重臣之言皆好,臣無所達矣。宗玉曰,北道黨弊,果如大臣所達。南關·北關,各多一邊之人,此固可慮,而若令査出,則必多騷擾之弊,且罪其官長,則此後兩人之子,設令眞有罪過,亦難懲治。臣意新伯下去時,以此申飭爲宜矣。益炡曰,南北關黨弊,誠非細慮,而間又有如此事,故轉轉層加。大臣所達,出於祛黨之苦心,行査則好矣。景夏曰,大臣之言,深慮黨弊,所陳則是,而今若行査,亦必有弊矣。思喆曰,外方偏論,莫如嶺南。而方伯不爲黨論,公正鎭壓,則自不爭鬨,方伯或以偏論,若有刑推或定配之擧,則必致波蕩。此事只係方伯守令,申飭使之鎭定好矣。卽今京中,則幾乎無黨,而外方如此矣。上笑曰,重臣之言,果忠厚矣。京中豈無黨乎?思喆曰,昔在壬辰駕次龍灣之時,紛紛爲黨,以今視昔,則便是無黨也。上曰,承旨亦達之。翬良曰,大臣所陳,出於苦心,而行査有弊,誠如重臣之言矣。寅明曰,臣亦豈必欲爲之耶?諸臣之言如此,姑勿行査。而沈聖希,旣能鎭壓嶺南,亦以此意,各別申飭以送,自上必須深知此弊而處之好矣。景夏曰,臣於昨年,伏奉北藩特除之命,未赴卽遞,而北道事,實多可憂,私心耿耿,凡於北事,每有留心,有所酬酢於大臣諸宰者矣。今因言端仰達。北道旣是聖祖龍興之地,異於他道,風俗驍悍强勁,雖無目下兵革之慮,而與彼接界,則便是朝夕待變之地。故相臣閔鼎重·南九萬,相繼按道,文敎大興,作成之美,至今稱道。而故相臣尹趾完按道時以爲,北人本色,在於武技,手着角指,招會將校,頻頻試射,其意實爲深遠。卽今飢荒連仍,武備凡百,想多疎虞。臣意文敎非不好矣,而黨論之生,亦未必不由於此,宜以戒飭武備,禁抑黨論,爲北路先務。査事則有損事體,且關後弊,自上以痛抑黨弊,申飭新伯好矣。思喆曰,北道前則尙武,今則尙文。尙文故有書院,有書院,故生偏論,尙武藝時,豈有偏論乎?近來評事下去北道,儒生多來問字,而亦必一邊人各爲之矣。尙絅曰,問字於評事,遞歸之後,亦必稱以先生矣。上曰,此豈合稱先生者耶?非文字先生,乃黨先生也。宗玉曰,北道黨論,大抵評事使爲之致,其所謂問字者,皆是欲免軍役之類也。上曰,湖南雖稱豐沛之鄕,其實北道爲豐沛,今人視北道若異地者非矣。凡事當隨風循俗,而昔年聞之,以南方之氣勝爲憂,至戊申果驗矣。今則春寒如此,此北方氣勝之致,頃者軫念衛士,命給襦衣,此蓋前所未有之事。重臣俄以嶺南事達之,而嶺南自是鄒魯之鄕,南冥以後,下道尙固執,故戊申被誑誘,則反爲看作氣節,況北道乎?元景夏武備之說,以常道言之,雖似如何,而尹趾完着角指之事是矣。靈城曾言閔鼎重·南九萬各爲立院云,故意或有此等之弊,而亦不料若是之甚也。爲方伯·評事者,不惟不爲鎭壓,又從而助之,誠可寒心。李益炡之言,與左相意同,而今若行査,則卿之前日所達,枝上生枝,葉上生葉之言,誠近之矣。大臣銓官,俱爲入侍,須體此意,方伯·守令,擇人差遣,使之鎭靜,可也。寅明曰,擇人之敎,誠爲至當,而我國用人,每取時望,故此亦多拘牽處。臣於向日,薦一盧啓禎而狼狽矣。上曰,此人實合於北邊之職,而如李萬囿者亦可矣。武臣則雖不如文臣之黨論,而在屋下則必曰某政丞·某判書矣,武弁亦多把筆之儒,安知其不爲先生之稱耶?寅明曰,南北關窮僻之地,出身而空老者,亦未知幾許人,申飭銓曹,收用何如?上曰,如是則人心又將動矣。宋翼輔亦以不用關西人爲言,而適見關西,故其言如此爾。沈聖希,予以迂疎之儒知之,嶺藩事可嘉,南北豈有異乎?此則得人矣。寅明曰,臣又有可達之事。已故之人,今不可追論,而東班正職之人,道臣不當擅殺矣。上曰,誰事耶?寅明曰,洪啓禧疏,以閔亨洙杖殺崔以峻云。本事曲折,雖未詳知,而以峻旣經兔山縣監,自是正職之人,監司似不當如是矣。上曰,此則非矣。旣經正職之朝官,道臣何可任自擅殺耶?此後則定制禁斷,犯者當用何律爲宜耶?諸臣達之。思喆曰,朝官亦道民,雖或杖死,不可償命,而金石之典,何可輕定耶?景夏曰,何可不爲償命耶?當此國綱解弛之時,藩臬之臣,若因私喜怒,有所擅殺,而只以道臣體重,置而不問,則安有如許事理?軍務外,宜施償命之律矣。尙絅曰,前銜之人,或爲舊任者,被杖而死,則不可以此償命,當用濫刑罪矣。聖應曰,閔亨洙事,臣未知委折,而以峻旣是兵營軍官,決棍之後,邂逅致斃,則亦當如元景夏之言,而用償命之律乎?必欲定制,則軍務事外,顯職人,不爲狀聞而擅殺者,禁斷宜矣。宗玉曰,藩任之權,亦不可輕。若以朝官,軍務外不得擅殺,有罪者狀聞處之,定制則好矣。益炡曰,臣見與徐宗玉同矣。景夏曰,金聖應,以臣償命之說疑指崔以峻,而臣非爲以峻而發也。此則令前事,姑置之。設令軍校,以軍務事得罪,則決棍梟示,固無不可,而以方伯之威,杖殺無辜在家之朝官,則何可不償命乎?上曰,高皇帝,兩律外盡除之,而制書律,不能爲之,律皆輕矣。以峻則以軍官被罪,而顯職之人,不可擅殺,元景夏之言,不無所見。皐陶執之而已,帝王猶然,況道臣乎?軍務外,曾經朝官人,監兵使狀聞外,無得決棍事,捧承傳施行。法外圓杖,曾已禁斷矣,更爲一體嚴飭于諸道,可也。出擧條上曰,戊申年金吾郞,卿等謂當梟示,予只命決棍,而礴石異於沙場,十餘度幾乎致死。李重泰決棍,於渠極輕,而亦甚傷矣。決棍例是二十度,而予則無踰十度,蓋旣不梟示之後,宜令生活故耳。嗣君或以數十度爲無害云爾,則殺金吾郞之路將開矣。予於卽祚初,命除壓膝之刑,故纘揆時。欲爲而不爲之矣。嗣君若如予心,則必無濫殺之弊,而道臣·守令,易於乘憤取快。元景夏雖曰當償命,而其人素傑,或當其處,則安知其不如此耶?寅明曰,聖上卽此一念,社稷長遠,終必賴之,惟願推廣此心於施爲之間,以爲貽燕之謨,幸甚。上曰,漢·宋仁厚立國,予以爲法,而至於黨習,則當用漢法大不敬之律。卿每戒予以殺字,而可用處,則不可不用之。予於凡事,率多從寬之意,而若其爲黨者,則欲觀一人之頭矣。寅明曰,聖敎固知出於祛黨之苦心,而處分之當理,亦未可必。若或有橫罹者,則豈不冤乎?臣前已仰勉,而設有當罪者,勿以殺字,留着聖心,雖以之次譴罰治之,足可懲礪矣。上曰,此等人,於予見漏者有之,而寧有可冤者乎?之次譴罰則視如冷水矣。今日領相不入,韓億增事,姑爲置之,而予則必欲一問於渠矣。予見辛壬之人,每事以黨爲之。論語曰,三年無改於父之道,可謂孝矣。而如復科事,何難待三年耶?其時人任意爲之。李眞伋之不仕,予甚善之矣,見今黨心衝動之人,其於日後視大訓,亦安知不如復科事耶?予必欲趁此時嚴處矣。寅明曰,雖堯·舜之聖,豈可令人人盡化耶?擧條得當,則自然感服,不可以威令爲之矣。上曰,其心出於不滿大訓,此所當問者也。彼此中若有不滿之心,則大訓當去之矣。寅明曰,億增黨心則有之,而何可必謂之不滿大訓耶?上曰,洪啓禧劣矣。昌洙事時,啓禧以爲,其疏不爲乙覽,然後大訓當嚴云,其意蓋以爲若見昌洙之疏,則大訓不嚴也。且以問郞入參,而其後因閔家子弟之怒謗,又陳疏以爲,筵說誤錄,欲拔其語。今於靈城事,爲此掩耳投鈴之擧。此則無形矣。靈城子弟,亦豈無怒謗者?而渠猶不顧,此亦黨心。筵說事體,何等嚴重,而一參議豈敢請改乎?靈城爲人,不知者謂之麤粗,則可也,而驅之貪贓,夫豈成說?渠之所聞處,必是皆稱曰先生者,故不言之矣。在渠之道,當曰御史時所聞眞的,而有關後弊,何可指告云爾,則猶之可也。而今此再疏甚非矣。御史緘問,非不知有弊,而或有可解之道,故爲之矣。今姑置之,領相入來後,當詢處行査本道。而啓禧誠碌碌庸人,予之向來特除,意實非偶,以今觀之,特除之筆,誠可惜也。韓師善,曾以善治特除,而其後仰師善有挾雜事,啓禧又復如此,予再次見誤矣矣。知人豈不難乎?渠之欲拔筵說可笑,而其時予不詳諭。今番事,初已知其挾雜,而猶有所惜,及見韓億增事後,始悟其專出黨心而賜批。其再疏尤非矣。寅明曰,此乃濟州牧使安慶運狀啓也。備陳島中三邑農形災實後錄各條,竝令廟堂,稟處爲請矣。其一,舊還姑爲停捧,而新還期於準捧事也。其一,寺奴婢身貢分三等捧上事也。此兩條則一邊擧行,今無可論。其一,軍兵操練,今姑停止,而鍊習之政,亦難專廢,差待日暖,設行哨鍊司鍊事也。其一,各寺奴婢辛酉式年推刷,待麥秋擧行事也。其一,推奴徵債各別痛禁事也。軍兵鍊習事,推奴徵債禁斷事,竝許施。推刷事,麥秋又當鋤役,何可爲之?使之待秋退行,爲宜。以此分付,何如?上曰,依爲之。出擧條寅明曰,臣頃以在野儒臣敦勉事,有所仰達,更願聖上益加誠禮。而桂坊尤宜擇差,臣之頃年所薦羅蔘·李在兩人,臣雖未見其面,而置之桂坊,必能有益,亦未必不爲先自隗始之道。兵判方入侍,隨窠卽爲調用事,申飭,何如?上曰,依爲之。出擧條寅明曰,春坊講官,可合久任人,自上曾有下詢。而年少名官,無由諳悉,倉卒不敢仰對,退出後留意,訪問審察,而亦不敢遽以傳聞陳達矣。第聞黃景源文學絶人,尹光紹經行非常,此等人宜置講筵矣。上曰,尹光紹前有入侍事耶?予未記其面矣。宗玉曰,尹光纘·光紹兄弟,聯榜及第,同赴召試而見落矣。上曰,尹光纘曾爲掌議,予知之矣。召試見落,則似當例授說〈書〉矣。翬良曰,光纘已通兼說書,光紹未及通擬,而光紹屢經堂后,似爲入侍矣。宗玉曰,黃景源則古文辭是其所長,尹光紹則經行實爲超常,其赴召試也,以爲兄弟不宜爭名,不爲致意製呈,以至見落矣。寅明曰,如臣不似,亦忝久任春坊,仍荷特達之知,致位至此。臣謂久任,有不可只取文才,當觀其人器識之如何。徐志修·閔百昌坐地,俱有休戚與同之義,文學又皆有餘,言論亦必不浮薄。志修向日之疏,雖未見用,而其留心於經世者可尙,百昌前夏亦有疏,而其有志氣可知。臣謂此兩人,宜定久任。而領府事屛野老病,志修急於便養,纔得畿邑,有難卽遞,而公私有別,不可不非久內遷。百昌則翰苑朔數,未知如何,而不必專以此爲拘,從近出六調用,亦無不可。以此分付銓曹,何如?上曰,竝依爲之。抄出擧條寅明曰,槐院參下之爲郵官者,仕滿三十朔,則應爲陞六,雖或見遞本職,已滿之仕,不可空棄。前金泉察訪趙台祥,仕滿後,因道臣狀罷,今無歸屬處云。此人通計筮仕登科之年,則幾至十二年,而尙滯參下,沈屈可冤。俄聞吏參之言,如此之類,變通陞六,曾多前例云。今此趙台祥,亦令陞六,似好矣。益炡曰,趙台祥仕滿三十朔後,殿最居中,其都目勿敍右職,故不得陞六。因赦典居中,蕩滌後則自當陞付,而厥後台祥,因道臣狀罷,前仕盡削。年前李碩臣,以金泉察訪仕滿後,居下遞罷,因筵臣陳達,出六云。大臣所達,似指此等援例矣。上曰,依所達出六,可也。出擧條寅明曰,今番使行貿來御乘可合馬事,稟定後給送價銀矣。第聞到柵門後,數外馬匹,有難出來,若令從間路出來,則易致病斃。聞彼中賞賜例,皆老病無用,若以貿來馬相換出柵,則似涉便好。以此知委灣府,以爲臨時從便善處之地,何如?上曰,依爲之。出擧條寅明曰,今番事,臣等愚迷鈍劣,不知聖意所在。人君一言一動,萬民觀瞻所係,而顧瞻寥寥之敎,初未知果屬何處,今則聖敎昭釋,群情欣躍。而此後則凡干下敎,明白開示則幸甚。上曰,其時傳敎畢書,還入爻周,其後有下敎,而予心則其日與卽今同矣。予若盡君道,則臨御幾二十年,國事時象,豈如是乎?今則不但德不逮,實爲氣不逮矣。韓億增事,雖甚奇怪,豈可置人於殺不殺之間,而今至幾日乎?予所恃者卿等,而環顧廷臣,無一可恃。予則以其,喬木之臣,必欲竝用三黨,而今則氣益薾然,只有抱歸大訓之念。諸臣於此,可諒予苦心矣。今日入侍,良亦寒心,三省推鞫,此胡大事,而臺官備員,大臣諸宰,特命來會,而無一耳目。往者顧瞻之敎,卿等庶可知矣。翬良曰,今日異於次對,故三司不爲入侍矣。上曰,備局諸臣,旣令入侍,則入侍之際,政院有疎略不審之失。當該承旨推考。出擧條上曰,頃者下敎之後,臺官若詣臺,而不爲發啓,則或恐君父以爲如何,故不敢詣臺矣。今則昌洙·匡誼事,皆已了當,度其日子,已離配所,今雖爭執,不可及止,便同過時之拜,且仍下敎而爲之,亦爲疲然。今則不可爲矣。予所以如是悉諭者,所以開臺官行公之路也。宗玉曰,聖敎至此,臺官可以愧死矣。寅明曰,臣等亦豈無罪乎?少少黨習者,雖不可盡禁,而臣等若以誠心,對揚聖意,則豈至此乎?今日諸臣,承此下敎,而不爲感動者,誠木石之頑也。上曰,予亦誠信不足之致,何可咎諸臣乎?寅明曰,自上欲爲處分事,臣於頃日,陳達所懷,今又有待首揆入來之敎,更不提達,而臣於此時出去,極知惶恐,而期日已迫,首揆之病,數日當出,右相引嫌,亦豈大段乎?臣當於明日辭朝矣。上曰,然則今日召見亦善矣。斯速還朝宜矣。益炡曰,臣以事體所關敢達。凡外官之蒙加資之典者,該曹下吏,齎去敎旨,雖秩高守令,出迎親受,自是規例。而安山郡守金壽煃,頃蒙賞加,故該曹書吏·使令,依例齎去敎旨,則壽煃稱以身病,不爲親受,諉以該曹下吏作弊,捉入呵責,捉囚從人。臣聞甚怪訝,移文畿營,使之査報,果如所聞。設令該吏眞爲作弊,固當論報該曹,而私自捉囚其從人,固已可駭。自監營推治公兄,以存體例之意,更爲移文,而監司以直自該曹推治回報,終不推治。若此不已,京司何以行號令於外方乎?金壽煃,似當有拿問處之之道矣。上曰,事體未安。金壽煃,拿問,可也。出擧條寅明曰,壽煃固有所失,而吏曹下人之作弊外邑,亦關後弊,囚禁科罪,似好矣。益炡曰,自該曹已爲除下矣。上曰,作弊雖曰非矣,便是王人,敎旨則道理當爲親受,而不爲,不可竝論矣。諸臣以次退出。
上在昌德宮。停常參·經筵。
夜三更四更,月暈廻木星。五更,月暈兩珥,上有冠,暈外有重暈。
下直,豐基郡守康弘濟,靈山縣監魚有瑞,江西縣令李埴。
鄭翬良啓曰,大司憲金鎭商,掌令李弘稷在外,執義南泰齊,持平魚錫胤未肅拜,掌令權賅呈辭,持平一員未差。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而纔經登對,不得來會云矣,敢啓。傳曰,知道。
李命坤啓曰,事變假注書兪漢蕭,時無職名,依例付軍職,冠帶常仕,何如?傳曰,允。
以錦城尉朴明源焚黃呈辭,傳于李壽沆曰,給由馬·澆奠床備給。
鄭翬良,以兵曹言啓曰,判書徐宗玉,連有公故。參判權,連日入直,身病猝重,陳疏受由。參議尹汲,除拜多日,尙不出肅。參知鄭益河,呈辭受由。替直無人,參議尹汲,卽爲牌招,何如?傳曰,允。
李重庚啓曰,文學任璞,以其親病,陳疏徑出。原疏纔已捧入矣,所當直捧禁推傳旨,而此與無端徑出有異。推考警責,何如?傳曰,允。
鄭翬良啓曰,今日守門將入直單子,守門將韓德潤,昨已受點。而俄者自兵曹謂以在喪,改付標以來,故依例還入,改落點以下矣。卽者韓德潤來呈病親呈辭,當初改付標,未免不察,兵曹當該堂郞推考,下吏令攸司囚禁科治,何如?傳曰,允。
右議政趙顯命箚曰,伏以臣昨伏聞有大臣來會之命,而臣適有難安情勢,不得趨承。臣罪萬死。臣聞日前洪啓禧還給之疏,以爲朴文秀買胡馬,或贈宰相云。所謂宰相,卽指臣而言也。玆事誠有之,而非可諱者,敢不悉陳焉?臣久在將任,而無所騎馬,有事則取騎文秀馬如臣馬。文秀每責臣以身爲將臣,而不爲緩急之備,故文秀赴北時,試令覓送可騎者。庚申秋,始送人取來。旣而臣解將任,無所用馬。而及辛酉夏,臣妻病垂死,多服參料,而力不贍,不得已斥賣,以補藥用矣。昨秋以後,臣脚病向差,醫人勸令騎馬,以健脚力,故又取來文秀馬,時時習騎。今方在廏,實狀如斯,而國人盡知之矣。夫朋友之通車馬,古義也。而臣與文秀,有兄弟之情,亦聖明之所知也。雖有大於車馬者,文秀與之於臣,臣受之於文秀,宜若無大害於義者,誠不意文秀,由此而又添貪贓之一案也。然文秀與之而臣受之,貪實在臣,豈文秀之貪也?啓禧疏,又以崔以峻之得縣也。有人問於其時銓官,則答以爲成甫所迫,不得已擬差云。成甫卽文秀之字也。又以爲,大臣今以此引嫌,而箚語異乎臣所聞,臣未敢知也云。其意蓋曰,臣爲銓官時,迫於文秀而爵以峻,到今爲文秀飾辭,陳箚自引云爾也,甚矣。啓禧身非臺官,而以風聞論重臣不足,又欲以風聞誣大臣也。始以峻之除兔山,臺臣發啓,謂以峻卑賤,不堪爲字牧,臣卽疏爭之,備陳以峻與賊力戰,被刃流血狀,至以有軍功者,勿拘卑賤奬用事定式爲言,今其疏本,可按覈也。臣若迫於文秀,不得已而用以峻,至與人酬酢,則必不爲此疏。而今番箚語,皆當日疏中語,則非爲文秀杜撰可知。然則啓禧所聞之本來不實,多類此也耶?抑其偏聽輕信而易言之者,恐是啓禧病痛也。臣竊惜之。然臣以無任,忝居大臣,名登於按贓文字中,辱朝廷,甚矣。不宜冒居於具瞻之地,乞賜譴退,以尊國體,以安私分焉。啓禧疏還給,故欲待其緘辭而進箚矣。昨聞左揆,已以此事筵達云,敢此首實,不勝惶媿之至。取進止。答曰,省箚具悉卿懇。其章,其在國體,極涉寒心。此等挾雜之意,何足撕捱?卿須安心勿辭,視事焉。仍傳曰,遣史官傳諭。
文學任璞疏曰,伏以臣卽接家信,老母宿病沈奄之中,忽添寒感,轉成癨亂,昏窒時多。臣聞此報,心神飛越,不能頃刻按住。今又送伻,促臣來見,急於省護,投進短章,徑出禁門。伏惟聖明,以孝爲理,亟許鐫遞,以便救視,仍治臣擅離之罪,以肅朝綱,不勝幸甚。臣無任云云。答曰,省疏具悉。爾其勿辭,護焉。
大司成金尙魯疏曰,伏以臣伏蒙恩由,將省先壟。而先臣延諡之禮,擬以來過行於臣兄若魯箕營任所,期日已近,臣欲於省掃之行,轉而西下,須費一月,可容回旋,而方係職事,往來不敢自由。謹將私懇,仰瀆宸聰,伏望聖明,頫垂矜諒,特許寬暇,俾臣獲申私情,千萬顒祝。臣無任云云。答曰,省疏具悉。依所陳往來焉。
上在昌德宮。停常參·經筵。
世宗大王忌辰齋戒。
卯時,日有兩珥,日上有冠。辰時巳時,日暈兩珥。
李命坤啓曰,大司憲金鎭商,掌令李弘稷在外,執義南泰齊,持平魚錫胤未肅拜呈辭,掌令權賅呈辭,持平一員未差。今日以監察茶時之意,敢啓。傳曰,知道。
李重庚啓曰,左議政宋寅明箚子到院,而以國忌齋戒,留院之意,敢啓。傳曰,入之。
鄭翬良,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,提調臣鄭錫五,副提調臣李壽沆啓曰,春寒尙峭,伏未審日間,聖體若何?眩氣一向差間乎?前入茶飮,已盡於昨日。今日臣等,不可不率諸御醫入診,議定繼進之劑矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候一向差勝。予則眩氣一樣。而旣下敎矣,滋陰健脾湯,依前劑入五貼。卿則待右揆·備堂之來,入侍宜矣。
傳于鄭翬良曰,領相旣已入來,右相亦爲入來,備局堂上亦令來會。
鄭翬良啓曰,今日大臣·備局堂上來會事,命下矣。兩司當爲入侍,除在外呈辭受由外,呈告未肅拜人員,竝卽牌招,以爲推移入侍之地,何如?傳曰,允。
鄭翬良啓曰,獻納李光湜牌招,在家不進,依定式遞差傳旨及禁推傳旨捧入之意,敢啓。傳曰,知道。
李壽沆啓曰,掌令李弘稷,下諭後過限不上來,依定式遞差傳旨及禁推傳旨捧入之意,敢啓。傳曰,知道。
鄭翬良啓曰,領議政金在魯,右議政趙顯命,率備局諸宰,依下敎來待矣。傳曰,引見。
傳于李命坤曰,史官一員待命,騎馬三匹立之。
李重庚,以侍講院言啓曰,本院上番文學任璞,連日入直矣,以親病陳疏徑出,兼輔德金尙迪,以本職入直玉堂,弼善閔百行,謂有親病,兼弼善李天輔,謂有身病,俱不行公,輔德沈䥃,兼文學韓翼謩在外,他無推移之員。弼善閔百行,兼弼善李天輔,竝卽牌招,以爲推移入直之地,何如?傳曰,允。
鄭翬良,以兵曹言啓曰,今二月十七日,武臣堂上朔試射日次,而國忌相値,不得爲之之意,敢啓。傳曰,知道。
左議政宋寅明箚曰,伏以臣於日昨筵中,以朴文秀事行査不可已之意,有所陳達矣。退出後更思之,本道行査,例皆動費時月。而新監司未知何當赴任,則其勢尤將遲滯,使盟府重宰,許久待命,宛轉泥塗,亦非朝體所宜。今此査事應問者,不過料辦時監色各人及萬績·遠興等若干人而已。臣謂宜令拿致京獄,自秋曹備三堂按覈,則其有罪無罪,自可莫掩於公議。而亦可以從近出場,其在嚴査事重國體之道,恐涉便當。見今首揆病未出,右揆亦引情勢,玆事稟定未易期,臣於昨日辭朝之後,日晩未及登途,留宿闕門之外,今當離發,留上此箚,伏乞聖明裁處焉。取進止。答曰,省箚具悉卿懇。所陳是矣。依施焉。仍傳曰,遣史官傳諭。
癸亥二月十六日申時,上御熙政堂。大臣·備局堂上引見。領議政金在魯,右議政趙顯命,禮曹判書鄭錫五,咸寧君朴纘新,兵曹判書徐宗玉,吏曹參判李益炡,禮曹參判吳光運,工曹參判元景夏,執義南泰齊,副校理金尙迪,右副承旨鄭翬良,記事官朴弘儁,事變假注書兪漢蕭,記事官兪彦好·李毅中入侍。泰齊曰,今此入侍,以齋戒不得傳啓,故敢達所懷矣。特敎來會之下,諸臺無端不進,事體極爲寒心,請今日違牌兩司,一倂削職。上曰,依啓。出擧條在魯曰,朝因問安批答,已承候矣。今春寒甚,聖體若何?上曰,已下敎矣。在魯曰,伏聞醫官處下敎,則眉稜不平之候,膝部酸疼之症,尙未平復,伏不勝憂慮之忱。上曰,春寒極甚,緣此而不知其愈耳。脈道頗沈,眩氣似加。小便色赤而頻數,意者上氣而然矣。在魯曰,膝部酸疼,似是痰也。便數而赤,似是虛也。湯劑近來頗間斷,八味元連進似好。而此是昨年秋間所製也,雖異暑月,而已經累朔,當改製而進御矣。上曰,當從近服之,何必改製?在魯曰,大王大妃殿氣候一向安寧乎?上曰,一樣矣。在魯曰,王世子氣候何如?向已開講,意謂快復矣。慮外以小癤,累日未寧,而亦以上敎,不得問候,徒切憂慮之忱。今幸頗愈,而猶不能弛慮矣。上曰,今則愈矣。猶以其出遊於外,爲悶矣。在魯曰,臣病非一時偶發,乃積傷所致。且緣兩日藥院,曉進夜退,重感風寒,病勢苦劇,不得已呈單,聖心或慮有疑阻之端?而實則病狀難强之致也。自承非常之批旨,卽當承命,而病又彌留,未遂下懷。累下特召,而終未趨詣,惶悚之心,至今未已。今亦病未快差,而聖心企待,臣亦爲承候而入來矣。上曰,批旨已盡,今無可更諭者,而予心之歉然則多矣。批旨中臨問之敎,非故爲之言也。此有故事之可據,且欲令少輩,知重相臣之意也。但時自思量,則亦有可怪者。前春使右揆撕捱,今春又使卿撕捱矣。在魯曰,何敢有自阻之端,亶以疾病之故耳。第臣之所慨然者,忝在大臣之列,兩日求對,終未得請,輒限昏暮而降批,實有慙靦之心,此已略陳於箚本。而平日兼有耿耿必遞之願,故以至尋單矣。聖批優渥,至再至三,故臣不得已還止,而病情則實難强矣。上曰,予於待大臣之道,誠歉然矣。在魯曰,李匡誼,旣傅之生議,則久置瘴癘最甚必死之地,殊非當初酌處之德意,故臣果有所陳達矣。處分纔降,而玉堂陷於重罪,臺官亦皆削職。向使臣無此妄言,則豈至於此乎?是爲悚愧矣。上曰,此則卿過矣。當初所達是矣。今何有引嫌之事乎?予有慨然者,將言之。世道無可恃者,其於國體何?今日是齋戒之日,而又使雜議,向日亦使諸臣來會,而其時右相,爲不緊之撕捱,殊可慨也。世道若此不已,則予將抱大訓而歸矣。在魯曰,殿下苦心,誰不知之?臣等亦能仰認聖意所在矣。若有眞箇犯大訓者,則嚴處宜矣。上曰,此則假者耶?在魯曰,今此儒臣,則實非有意犯大訓者,或恐聖慮過矣。處分至今不下,臣之所見,亦當陳達矣。向日韓億增所達,其意不過以爲李匡誼之所犯,較重於閔昌洙。而自上轉輾推之,至於蔑視大訓之科矣。上曰,非蔑視也,乃不滿也。在魯曰,渠於大訓處分,安知其不心服也?當初仰達之際,決非念及於大訓也,只言兩人所坐之不無輕重而已,實非敢議大訓也。渠若實有此意,則臣當先請其罪矣。今以其言外之意,輾轉推探,謂之不滿大訓,則分數越累層矣。上曰,今日此擧,豈只爲一韓億增而爲之?時時思諒,則心甚慨然矣。予疾難於形容,氣降而後,眉稜亦少舒矣。吳光運疏論氣字之義,且以爲,今日朝廷成否卦之象,而予則以爲,予之氣,正成否卦之象矣。今有欲問於億增者,閔昌洙之所坐何事也?犯於大訓者,輕乎重乎?以昌洙爲不重,則大訓輕乎?渠之言是,則予之訓非矣。今以犯於大訓者,而謂之輕,則安知後日,更有如億增者,不曰李匡誼輕乎?匡誼之自歸犯上,亦似較重於昌洙之不耐黨習,而但匡誼之招,則予威捧之矣。昌洙之招,則渠自納之矣。在魯曰,昌洙之招,亦因自上謂之黨心,嚴問而捧之者也。上曰,此事今至累日,予於韓億增,豈有憎惡之心乎?其人可用,故予欲用之矣。今乃如此,雖或可惜,而大體不然矣。昌洙減等時,追思昔年,自不覺嗚咽,而但椎輕則杙拔,是固難矣。予之精神盡耗,忽忽然有若不在人間時矣。予若誇張病狀,則藥院當有直宿之擧。而諸臣尙且不知,況外間之人,何以知之乎?予信卿等使輔元良,欲依古事,量其可爲者而爲之。頃日卿批,非恐喝之言也,欲使人知重相臣之意也。卿今入來,而卿亦老矣。他日輔元良之時,尤當勞苦矣。予與卿俱無之後,將何以爲之也?在魯·顯命齊聲曰,聖敎至此,臣等豈敢忍聞?聖慮過矣,過矣。上曰,思之則然矣。大訓當入諸壙中,前頭似作可笑之資矣。今日目見,而猶且不信,他日將何如也?其時使洪景輔書之者,亦予苦心,欲以成廟堂上一大規模,而其如視若楚越何?在魯曰,大訓後犯之者,惟閔昌洙一人。而此實一箇生疎怪異底人耳。其心以爲,大訓前吾弟製置之疏,今雖謄呈,有何關係云爾?蓋亦不知其爲犯大訓之歸而然也。當日鞫問時,渠亦以大訓則心所悅服之意,納供矣。前日下敎中一段,有元良時處置尤難之敎,臣誠惶恐,而聖敎於此,殆失言矣。昭揭大訓,是非已定,龍澤輩所憑藉,都是假託東宮,必遵奉而不撓,有何尤難之事乎?上曰,豈無其慮?而卿言亦嚴正矣。景廟卽阼初,處分何如?尙儉時下敎,予常誦之至於玄逸·來善歲抄事,亦初緩後嚴。而以復科事言之,自下導來者,是果三年無改之道歟?倘微景廟友愛之至德,予亦安保有今日乎?顯命曰,聖敎至當。領相之言,大體亦然,而聖慮亦安得不然耶?臣等忝居大臣之列,不止爲目前計,實爲千百歲之慮矣。天啓聖衷,昭揭大訓,上告宗廟,下諭臣民,永作千秋不刊之典,故臣等亦有所持循,而必欲死生以之者也。向者閔昌洙之疏,豈有可生之理?交通一節,關係至重,臣等之所深痛駭。而此外之言,無非可死之言矣。上曰,此不必更言之矣。顯命曰,然矣。昌洙之故,聖上特以念舊而減死,不然則昌洙當死矣。聖上旣減其死,次次從輕移送,故如億增輩迷劣者,不知其關係之如何,謂可以易論。雖有此輕彼重之言,而其意之犯於大訓,則臣實知其一毫無此矣。上曰,昌洙之所坐,豈非犯大訓耶?昌洙亦以大訓爲是,龍·紀爲非,納供。而今予之所欲問於億增者,問龍·紀爲是耶?若明言其爲是,則大訓亦當祛之矣。在魯曰,果捧此招,則其於世道,幸乎,不幸乎?安有非大訓而是龍·紀者也?强捧此招,豈有益乎?上曰,領相此言,亦前日所陳,射不中的,則生厭心而散射之意也。顯命曰,只以黨心爲慮,則豈可人人問之乎?雖問之而知之,亦何益哉?但當於堯傳舜授之際,作爲精一之訓,申囑密付,使後世有所遵守以爲萬世開太平之道爲好矣。上曰,今者不問之,蘊藏而置之,將何爲也?殺人者,未必皆有欲殺之心而然,而必償命者,欲其畏法而不敢復犯也。惜一韓億增,貽害於百人,未知其可也。在魯曰,以此至於雜議,已於嚴大訓之道,極盡矣。此後誰更有犯者耶?上曰,此後何樣黑人,更有犯大訓者耶?若果犯之,則直用邦刑。必欲問億增者,蓋亦懲一勵百之意也。顯命曰,庭問則斷斷知其過重,而雜議後則事面大矣。不可仍置,詢于首揆,重勘其罪,絲綸之間,明示嚴大訓之意爲宜矣。在魯曰,臣意則旣知其非,干於大訓,不必重其罪矣。顯命曰,臣亦非欲用減死一等之律也。大其始而解其終,於國體,何如?故欲重其罪也。上曰,金時粲·曺命采,亦爲嚴罰,韓億增,豈此之比乎?李成中以爲,刑不上大夫,其言是矣。經幄之臣,不與他等,爲其貌樣,問於帳殿,予豈樂爲?諺曰,舌下有斧。言語文字之間,雖有妄發,及於鏡·夢輩,此則一時做錯,不足深治。而至於關係重處,何可放過乎?在魯曰,成中之言誠是矣。三木囊頭,非惡逆則不可爲矣。上曰,曾於侍湯中,見呼寫韓重熙削黜傳旨,豈斯文事耶?諸臣皆以不知對之。顯命曰,庚子大葬時,韓重熙爲承旨矣。在魯曰,徐命臣則於大訓,尤遠矣。上曰,其心豈可知乎?昌洙鞫問時,徐命臣所謂殺不辜三字,下得重矣。大抵右昌洙,則其意自及於大訓,雖不至貫革,已射到百步矣。在魯曰,其時徐命臣,以殺不辜一語,被削職之罪矣。上曰,近來耳目之官,厭避爲事。今日亦皆畏懼而不入,或恐先韓億增而受罪故也。此輩平日,入來時生風,而有事時則率皆退縮而不入矣。顯命曰,臺官之避事,蕩平之故也。臣等之仰贊,可謂失其道矣。但飜覆如辛壬者數三次,則我國士大夫,無餘種矣。士大夫有種而後,可以爲國,故建極之治,臣則以爲卓然之功也。上曰,憲臣初爲,入侍陳達,可也。泰齊曰,聖敎出於嚴大訓之意,聖慮至矣。而經幄之臣,其職可惜,三木囊頭,帳殿嚴問,是豈聖世美事?以殿下之聖明,雖或罪當其罪,殿下子孫,至於千萬代,安保其一一如殿下之聖明乎?此後引殿下此事而爲例,勿論三司與大官,或有所犯,輒設庭問,則殿下將於此弊何?在魯曰,非必遠期子孫,東宮方在沖年,正是身敎之日,而頻見此等過重之擧,其慮可勝言哉?上曰,憲臣之言,誠執法之論也。試問之,直用邦刑,則以爲,何如?泰齊曰,自非直犯惡逆,豈可輕用邦刑乎?上曰,此抑揚之問也。彼言是也。諸臣又各陳所見,諸臣皆以前日所達外,別無可言爲對。光運曰,昔皐陶曰殺之三,堯曰,宥之三。今殿下則曰當問之,而諸臣則曰不可問。宜若與此,似異而實同矣。堯雖宥之,而皐陶請殺,則殺之之意,在其中矣。諸臣雖爭執,而上意欲問,則問之之意,亦在其中矣。殿下固欲用誅心之法,而執迹論罪,其心無形見處,則又豈可遽加嚴訊乎?臣以爲,勉從諸臣之言,實爲舍己從人之盛德也。景夏曰,憲臣所達,殿下旣許以執法之論,諸臣亦皆縷縷爭執,而殿下皆不從則似過矣。翬良曰,大臣諸臣,如是陳奏,請勉從焉。上曰,向者金吾郞決棍,亦許執論者,爲慮後弊也。有惑於憲臣之言,屈意而從之,以安廷臣之心焉。因命承旨書傳敎曰,往者李匡誼之擧措,雖曰怪駭,關係則重矣。閔昌洙之放恣陳章,專由黨心,大訓之下,關係若何?爲今日臣子者,雖不能張膽請討,夫豈敢伸救其間?噫,朝者次對,感相臣陳達,特命出陸,晩後儒臣入侍,昌洙減等,因事覺悟,追思昔年而處分,則其時竝擧二人者,下敎雖不布,事件不同,其時旣諭,而兩人關係俱重,而一日處分,不可不略諭矣。噫,彼儒臣,不耐黨心,較挈輕重,肆然陳達,極涉無嚴。先命削職,而從容思之,其嚴問昌洙者,卽何意也?渠雖黨心,歸於輕視大訓之故也。今曰昌洙爲輕,則雖不語及大訓,其心可知,於大訓何?噫,幾年苦心,大訓畢矣。其意其撰,非下所請,告文敎文,皆亦手製。今日義理,雖曰晦塞,爲今北面者,何敢容喙於其間,分辨忠逆?從今以往,鏡·虎·龍·紀戊申諸賊之逆,昭然一世,國是大定。噫,爲時象苦心,於斯畢矣。此政喬木世臣,同寅協恭,協贊晩治,輔我元良於他日之大機會也,何黨心之猶不刷洗?此等關係莫重處,其敢復此,此不嚴問洞察其根而嚴懲。噫,彼來頭之弊,可勝道哉?爲匡誼爲昌洙輩,隨現杜根,正君君臣臣之義,卽予素心。今者欲問韓億增者,豈予辭氣?又豈臆逆?筵中奏達,其心已露,屢日雜議,不動聲氣,卽此一事,爲世道嚴大訓之心可知。而相臣諸臣,皆曰過重。今日憲臣所對,非特感予心,亦可謂執法。雖屈意而從之,其在嚴堤防杜後弊之道,雜議後豈可削職而止?韓億增遠配,徐命臣雖有輕重之間,係關無嚴,亟施削黜之典。噫,咨廷臣,其體苦心,益宜惕心,毋自犯於邦憲。翬良書畢。上曰,諸臣必認以予故欲輕處韓億增,預爲此文,而以予近日筋力,何能作文也?此皆予卽今從心中所出之言也。在魯曰,處分雖寢過重,而嚴防限之意,自在其中矣。顯命曰,處分至當。臣等亦皆依賴奉持,有所遵守,實爲臣等之幸,而世道亦幸矣。宗玉曰,今日是國忌齋戒,夜亦向深,當退出。在魯曰,有一仰達事矣。近來聖候未寧,春寒此酷。而今年沴氣又非常,大報壇親祭,決不可行,快許命攝宜矣。上曰,行祭前尙有多日,日氣豈常如此乎?追惟昔年,感懷自深,今番則必欲躬行矣。頃行奠謁,而別無所損,今豈以親享而致傷乎?在魯曰,今聞醫官之言,果有深慮,且至敬之地,行禮之時,雖不知其致傷,而後必有所損之節。當此靜攝之日,豈宜冒寒將事,重傷天和乎?上曰,豈有三月而寒者乎?顯命曰,非但日氣之甚寒,今日聖壽,亦已高矣。祭祀之節,實難躬行。上曰,予之年歲,豈云深乎?予未老而先衰,故如此耳。追昔先王朝辛卯壬辰年間,幸北漢,予其時亦隨駕矣。予今年於先王壬辰,尙不及二年,今豈以年老而不行乎?且前頭事,未可知也。予言卿等常厭聞,故不欲言之,來頭安知無,雖欲孝,孰爲孝之歎耶?諸臣皆更諫,如大臣言。上曰,予之必欲親行者,乃苦心也。諸臣之必欲勸止者,亦苦心也。當觀日候而爲之耳。錫五曰,誓戒時,必沐浴而親臨,此已極難矣。上曰,予每洗足,則氣似頗愈,是可怪也。宗玉曰,前日有沐浴,則必有泄候之敎,當寒洗足,亦難矣。顯命曰,其間尙有累日,姑觀日氣爲之,似好矣。上曰,靈城査事,左相欲於京獄爲之,何如?在魯曰,此出於速行査覈之意也。第拿致京獄,似涉過當,不如催促監司而送之,使之行査也。顯命曰,臣入來時,見其箚子,亦有深慮矣。此時人心未可知,移來京獄,備三堂而行査,似好矣。臣昨以受馬於朴文秀事陳箚,聖上亦以姓不同兄弟爲敎。臣與文秀,氣味雖不同,曾於陣中,見其忠義奮發,故常以死生許之,交誼旣密,有無相資,而臣名因此,亦入於按贓文字中,極爲惶愧。且以崔以駿事言之,臣豈爲文秀曲爲之說者哉?而洪啓禧疏語如此,此莫非臣忝居具瞻之位,不能見信於少輩而然也。臣何敢忍羞冒據乎?請遞斥臣相任。上曰,車馬相資,古道也。卿之以此辭免,極涉過矣。其安心焉。在魯曰,洪啓禧再疏,還給有命,而今則緘問之敎,亦已還寢,勢將以其疏所陳者,行査矣。其疏雖方謄播,而官文書,不可以謄本爲據。其疏又有論辨禹夏亨供辭者,此亦當更問。自前亦有雖不下批答,而只踏啓字下攸司之規。今亦還入踏啓字,下義禁府,然後可以擧行矣。顯命曰,初頭給之,以其有緘問供辭,今則緘問已寢,宜踏啓字以下矣。尙迪曰,頃日筵中,臣不無所見,而終未免囁嚅而不敢盡,今請達之。洪啓禧疏,初言四萬餘兩無去處,至其再疏,更加其數,至於六萬餘兩。若果如此,則何不於其時査覈耶?御史入道後,如有所聞,則必須隨聞査實。實則論啓其罪,虛則治其造謗者宜矣。今啓禧則旣不能査問於在道時,今又無明白按贓文字,可謂虛疎。而大臣亦無以此爲言者,心甚慨然矣。若其不答緘問則得體矣。上曰,儒臣所達是矣。在魯曰,啓禧不卽論覈及無所執文字事,渠疏已自言之矣。顯命曰,儒臣之言極是矣。臣與文秀,有骨肉之情,不敢干涉於其間。而信如言者之言,則雖烹而又烹,亦不足惜。如其冤抑,而又有更爲收用之意,則當爲之明白洗滌而後,可復爲人耳。其爲人,臣素知之。今乃猝陷於泥塗中,不知作何如狀。而苟不能明白脫出,則渠必自廢矣。在魯曰,都在明査而已。上曰,於京獄爲之,似可矣。顯命曰,無妨。光運曰,上之王府,似好矣。顯命曰,夜已深矣。而小臣有至情,敢此仰達。臣父母墳在楊州地,伏乞受由往省,臣又有悲苦之懇,臣早失所怙,育養於臣兄故大司諫臣景命矣。不幸臣兄早歿,其三子及長孫,相繼夭折,不能不動於堪輿之說,遷窆於陽智地。臣其時,方作臨壙之行,中路疾作,又有重卜之命,仍爲還歸,竟未得往視,今欲轉往以省,且臣曾祖父母墳山,在忠原地,自陽智相距爲一日程,亦欲因往省掃,極知惶恐,竝此仰達矣。上曰,依爲之。出擧條泰齊曰,臣之老母病勢,彌旬沈劇,新除之下,斷無離捨供職之望。猥暴情懇,幸蒙恩由,一味泯伏,祗切悚蹙。今以次對,天牌儼臨,謹此祗謝恩命,仍登前席。而第伏聞日昨賓對,以近來臺閣事,聖敎截嚴,入侍重臣,至以愧死等語,譏切甚緊云。筵席語祕,雖未得其詳,而今日居臺閣者,惶懍愧汗,直欲求死而不得也。向來聖上之處分兩罪人,雖出於念舊之心,好生之德,而當初罪名至重,有難輕議。則執法之臣,所當登時爭執,以示恩法竝行之義。而側聽累日,終無一人言者,宜殿下慨然而有此敎也。然自有此事,翌日筵中,先示聖意之所存,使處言地者,反自以承奉爲嫌,囁嚅未發。而殿下不少舒究,徑加摧折,罪削相繼,聲色太遽,不免爲輕視臺閣之歸。噫,如臣等輩,忝居臺地,言議無素,不能見重於君父,致有此大聖人失言之過,此莫非臣等之罪也。第臣雖無狀,顧其職則是何等責任,而其人雖不足恤,將欲置其官於何地耶?古語曰,周之士貴,秦之士賤。顧在在上者待之之如何耳。若此不已,則臣竊恐受是責者,自待益賤,官亦隨汚,世之稍欲自好者,必將翺翔遠引,恥居其官。而徒使闒茸無恥之輩,苟然充數而止耳。其爲聖世之憂,顧如何哉?臣雖陳情受告,未卽詣臺,以效一日之責。而若其不言之失,臣亦有之,嚴敎之下,更何顔面,靦然仍冒於臺次乎?請命遞斥臣職。上曰,憲臣所指者何下敎耶?泰齊曰,數日前次對時,顧瞻寥寥之敎也。上曰,顧瞻寥寥之敎,乃是玉成,豈可以此爲承順而趑趄乎?雖然,所陳得體,滌今耳目之羞風,以其情理,不卽詣臺,何過撕捱?勿辭。亦勿退待。景夏曰,小臣竊有區區憂悃,惶恐敢達矣。聖敎縷縷,多有臣子不敢聞者,殿下苦心,必欲和協,聖意攸存,孰不欽仰?而我朝黨論,今已二百年,人心之緩峻,本自不同,猝難盡祛其習。然而朝廷無大段風浪者,實賴我聖上至誠和協,此不可謂無效矣。而每於絲綸之間,頻下臣子不敢聞之敎,臣等雖無狀,聽此不敢聞之敎,豈不痛憫乎?此後則勿爲如此之敎,臣實伏望於聖上矣。上曰,卿言固出於苦心,而予亦出於苦心,自然由中而如是矣。景夏曰,臣誠惶恐,敢此更達。此後則切勿爲此等下敎,千萬伏望。翬良曰,兵曹參判方受由調理,參知口傳差出,使之推移入直,何如?上曰,依爲之。出榻敎翬良曰,大臣以下出去時,留門之意,敢達。上曰,知道。諸臣遂皆退出。
上在昌德宮。停常參·經筵。
世宗大王忌辰。
李重庚啓曰,來二十一日輪對日次,而上候靜攝中,頉稟。傳曰,知道。
又啓曰,右議政趙顯命掃墳呈辭到院,而以國忌正日,留院之意,敢啓。傳曰,入之。
右議政趙顯命掃墳呈辭,傳于李重庚曰,給由馬·澆奠床備給。
李命坤啓曰,卽者兵曹參判權,以其親病,陳疏徑出。原疏以國忌正日,纔已退却矣。宿衛重地,任自徑出,事體極涉未安,從重推考。參議未差,參知呈辭受由,判書徐宗玉,卽爲牌招入直,何如?傳曰,允。
吏曹口傳政事,兵曹參議金相奭·申致雲·宋秀衡,傳于李重庚曰,執義南泰齊除授。
李命坤啓曰,新除授兵曹參議南泰齊,卽爲牌招,以爲推移入直之地,何如?傳曰,允。
以兵曹參知南泰齊牌不進罷職傳旨,傳于李命坤曰,推考,傳旨捧入,卽爲牌招。
上在昌德宮。停常參·經筵。
夜四更,月暈。
下直,遂安郡守崔翊賢,泰安郡守吳命脩,燕岐縣監柳星東,海美縣監朴淳元,宣沙浦僉使朴道勉,黔毛浦萬戶林弼大。
李命坤啓曰,大司憲金鎭商在外,執義·掌令二員持平二員未差。今日以監察茶時之意,敢啓。傳曰,知道。
又以都摠府言啓曰,副摠管具樹勳,以能麽兒上,本廳坐起,晝仕出去之意,敢啓。傳曰,知道。
傳于李命坤曰,今下弓矢,宣沙浦僉使朴道勉處給送。
鄭必寧啓曰,今日政新除授承旨,待下批卽爲牌招,何如?傳曰,允。
李重庚,以弘文館言啓曰,副修撰朴春普,旣已帶職蒙宥,卽爲牌招入直。今日政新除授,待下批,一體牌招察任何如?
傳于李壽沆曰,年至壬子,封爵翁主,値元良之冠禮月近,封爵行禮,亦一美也。今日政擧行。
又傳于李壽沆曰,翁主爲和緩翁主。
有政。吏批,行判書李箕鎭在外,參判李益炡進,參議未差,都承旨李壽沆進。兵批,判書徐宗玉進,參判權病,參議鄭益河三度呈辭入啓,參知南泰齊入直進,右副承旨鄭翬良進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。又啓曰,臺諫多窠,今當差出,而擬望之人乏少,外任竝擬,何如?傳曰,允。
吏批啓曰,頃因大臣陳達,年九十婦人,令該曹抄啓封爵事定式矣。年九十婦人,別單書入之意,敢啓。傳曰,知道。
以南泰齊爲承旨,朴弼傅爲執義,洪得厚·崔逵泰爲掌令,閔瑗爲獻納,曺命敬爲吏曹正郞,趙鎭世·李耉齡爲持平,趙重稷爲正言,金漢喆爲司僕正,韓翼謩爲校理,沈銈爲刑曹佐郞,閔廷模爲思陵令,李邦鎭爲監察,閔宇采爲引儀,趙漢彬爲司僕主簿,金可衍爲平丘察訪,金行一爲典獄主簿,靈城君單朴文秀,開城留守曺命敎,咸鏡監司沈聖希,以上今加嘉善加資事承傳,以魚有琦爲都摠管,鄭述先爲曹司衛將,金命肇爲文兼,姜啓周爲訓鍊主簿,金一器爲部將,玄載鼎爲忠翊將,洪大來爲忠壯將,鄭運一爲高山里僉使,權爀·韓光會爲副司直,朴弼載·洪益三·趙台祥爲副司果,兪漢蕭爲副司正。
李命坤,以禮曹言啓曰,大報壇壇上所用黃帳幕等物,依前下敎。本曹堂上郞廳,今二月二十日進去奉審後,稟處,何如?傳曰,允。
又以禮曹言啓曰,卽接掌樂院所報,則今二月初二日釋奠祭肄儀時,石磬一枚中折,其時獻官,草記論罪。而破傷石磬,不可不改造,所入物力,令該曹急速上下,以爲趁卽改造之地云。致破石磬,不可不改備,依所報施行之意,分付,何如?傳曰,允。
又以禁府言啓曰,前掌令李弘稷禁推傳旨啓下矣。李弘稷,以前任全義縣監,時在任所云,依例發遣府羅將,拿來,何如?傳曰,允。
行判尹金始炯疏曰,伏以,三元載回,百祥咸集,東朝之縟禮纔擧,春宮之疹候遄復,慶溢宗祊,懽均中外,臣獨釁尤在身,屛伏荒野,瞻望宸極,祗切犬馬之戀而已。顧臣罪大罰輕,分甘捐廢,不意恩敍未幾,除旨荐辱,臣誠惶感懍惕,益不知措躬之所也。噫,以臣無似,受知最偏,分外冥升,致位至此,一毛一髮,罔非聖賜。尋常圖報之誠,惟欲當官盡分,隨事致恪,上不負國,下不欺心,寸丹皎如,神鬼可質。自叨銓任以後,兢畏之念,尤倍恒日,非不欲精白一心,少答委毗之盛意。而臣旣鑑識不明,用舍昧方,大政注擬,未必皆當,不待人言,臣亦自訟,則今於大臣箚論,臣不必費辭辨明。而最是大臣所以罪狀臣者,一則軍功一人之塞責也。一則善地多窠之酬應也。此事雖極微瑣,大臣旣以此再有箚陳,愈久不捨,而此自有委折,雖以日月之明,亦何以俯燭其事狀乎?試以軍功一事言之,大臣之意,在於出征人收用,而臣則偶未覺得。意以爲,勿論京外,均是效勞王事之人,則凡有酬報,宜無異同。故臣果就其前後別單,而通融檢擬,受點者三人,其他照擬者,亦非一二。而大臣箚中,以一人塞責,斥以不恪者,未諒臣本情而然矣。至於善地漫應,有若臣身居銓席,恣行私意者然,臣雖無狀,受國重任,汚不至立心如此。邊將之窠,殆至六十有餘。臣之初意,以其窠多之故,軍門久勤外,各岐積仕,必欲廣加疏通。臨窠排望之際,以久勤先後及積仕遠近,次第塡擬六十三窠,盡歸調遷之科。而其餘數窠之以前銜見差者,一則以太僕屬官,有公擧焉。一則以道臣狀褒,有承傳焉。一則以年老太醫,積有功勞,邊將之外,他無可做者,故臣亦嘗稟議于大臣。而大臣之所稱可者也,政草俱在,焉可誣也?玆事之非臣一毫容私,大臣亦旣知之。而以此微事,終歸於循私之科,撫躬自悼,尙何言哉?獨臣之所傷痛而慙恧者,臣之事殿下,髮已盡白矣。殿下倚任之隆摯爲如何?而臣之孤負國恩,一至於此。論其罪釁,誅放猶輕,臣雖寡廉鮮恥,尙何敢爲復廁周行之計哉?恩除之下,轉動無路,玆從縣道,略暴危懇。伏乞聖慈,俯垂鑑諒,亟遞臣職名,重勘臣辜犯,俾得守分丘壑,不勝幸甚。臣無任云云。答曰,省疏具悉。此何撕捱?卿其勿辭,上來行公。
京畿監司申晩疏曰,伏以臣識昧事務,才蔑剸理,特一空疎譾劣,內外無當之人耳。經年分司,瓜期已迫,雖幸獲免重戾,將還本分,而顧其觸事昏憒,無一善狀,臣方自訟自愧,若負大何。不意畿臬移除,遽下此際,未知聖明奚取於臣,而誤恩之至此也。臣且惶且感,置躬無所。噫,諸道按廉,孰非高選?而若其任大責隆,惟畿輔爲最,此卽古所謂邦畿爲四方之本也。屛翰王京,宣揚嘉惠,守宰而嚴其黜陟,氓黎而咨其風俗,皆其職耳。其重如此,決非人人可得僥冒者。而矧玆饑饉荐臻,賙賑方緊,癘疫連年,死亡相繼,拯捄軫恤之策,莫急於此時。則目今宰執之間,綽有才諝,通練政務,可合是任者,不爲不多。而顧乃以無能蔑技之一賤臣,不問人器,苟然濫授,殆無異於責僬僥以千匀之重,其可不駭輿人之情,而累綜核之政乎?仍念不肖如臣,厚被聖眷,頂踵毛髮,莫非恩造,凡於職事,燥濕何辭?唯有筋力奔奏,以粗效涓埃之萬一。而第玆新命,責任甚重,有非臣所可堪承,反復揣量,實無以仰塞委寄之至意,此臣之日夕憂恐,不省所以自措也。玆敢略入文字,仰瀆宸聽。伏乞聖慈,俯赐諒察,亟命鐫免臣新除職名回授可堪之人,以重藩選,以安微分,千萬幸甚。臣無任云云。答曰,省疏具悉。卿其勿辭,速往欽哉。
輔德沈䥃疏曰,伏以,春宮邸下疹候,遄復天和,臣民慶忭,曷有其已?臣於頃日,伏蒙聖慈,軫念臣老母窮居艱食,特有月廩賜給之命。此莫非聖上追念先臣前後周恤之恩,愈往愈隆。德意之厚,與天無極,母子相對,唯有感淚被面而已。臣於此際,又伏蒙春坊除命,銜恩畏義,不敢退處,擔舁病軀,來伏私次。念臣所以自效感激之微忱者,唯在於祗謝恩命,矧此勸講之任,又可以粗伸延頸之積誠,唯當竭蹶趨承。而顧臣痼疾沈淹,與死爲隣久矣。目下凜危之形,實有殞斃之憂,自力從宦,萬無其路,玆敢不避猥越,冒死哀籲。伏乞聖明,亟許鐫遞臣職名,仍治臣孤恩瀆擾之罪,以肅朝綱,不勝幸甚。臣無任云云。答曰,省疏具悉。爾其勿辭,察職。
上在昌德宮。停常參·經筵。
申時,日上有冠。夜五更,月入氐星。
下直,楸坡萬戶朴整羽,坡州牧使徐命五。
李命坤,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
南泰齊,以都摠府言啓曰,副摠管李益炡,以査整廳堂上,晝仕出去之意,敢啓。傳曰,知道。
傳于鄭翬良曰,今下弓矢,楸坡萬戶朴整羽處給送。
鄭翬良啓曰,憲府之連日監察茶時,諫院之許久闕啓,事極未安。兩司除在外外,未肅拜人員,竝卽牌招,何如?傳曰,允。
李重庚,以弘文館言啓曰,副修撰兪宇基,自大同道任所,纔已上來,卽爲牌招察任,何如?傳曰,允。
南泰齊,以兵曹言啓曰,昨因本曹堂上之不齊,臣宗玉承牌入直,而新除授參知臣南泰齊,今日入來替直矣,纔已移拜承旨,故臣又不得已仍直。而本曹規例,長官則無多日入直之事,參議·參知有闕之代,令該曹口傳差出,待下批因卽牌招,何如?傳曰,允。
吏曹口傳政事,以宋秀衡爲兵曹參議,尹敬龍爲兵曹參知。
南泰齊,以兵曹言啓曰,卽接公洪監司李宗城狀啓,則淸州營將李邦佐,移拜內禁衛將,新營將權儆,尙未到任。而邦佐重得寒疾,死生未分,數月之內,完復無期。營將巡點,纔有朝令,而詰戎體重,不可安徐。新營將權儆,令該曹催促發送矣。卽聞權儆亦以寒疾,症狀危惡,斷無起身作行之勢云,不可無變通之道。權儆今姑改差,其代口傳差出,使之不數日內辭朝,何如?傳曰,允。
兵曹口傳政事,以朴鍵爲淸州營將。
南泰齊,以兵曹言啓曰,今月二十日禁軍等戎器點考,都摠府眼同設行於盤松亭矣。入直禁軍等,依前例除標信出來逢點後,還爲入直之意,敢啓。傳曰,知道。
又以兵曹言啓曰,卽接兵曹移文,則忠翊衛將李永春之兄載春,以事母不謹,至於受刑定配。而其母又爲受刑,則在永春之道,固當請與同罪,而乃敢安坐於番所,恬然若無事者,事極絶痛,卽爲入啓處置云。永春之不卽呈免,厭然在職,極爲駭然,爲先汰去,何如?傳曰,允。
又以兵曹言啓曰,今二月十九日,幼學朴久榮稱名人,自金虎門入來。幼學禹濟東稱名人,自丹鳳門入來,差備門外擊錚,極爲駭愕,竝令攸司囚禁治罪。金虎門守門將尹東耉,丹鳳門守門將閔頤壽,常時不能禁斷雜人,以致闌入,亦難免其責,竝推考,何如?傳曰,允。
持平李耉齡啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳嚴鞫得情,夬正王法。請還寢夏宅島配之命,仍令鞫廳嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷。措辭見上新除授執義朴弼傅,時在京畿楊州地,掌令洪得厚,時在開城府經歷任所,掌令崔逵泰,時在江原道襄陽地,司諫院正言趙重稷,時在慶尙道尙州地,正言李永福,時在公洪道洪州地。請竝斯速乘馹上來事,下諭。答曰,不允。下諭事,竝依啓。
禮曹參判吳光運疏曰,伏以聖候久在靜攝,而將親擧玉趾,薦享于皇壇。向日筵中,藥院大臣,苦請攝行,聖上敎以予之親享,欲使東國,知君君臣臣之大義。昨日登對,大臣諸臣,又交口迭請,上意堅執不從。噫,殿下向日之敎,與天地竝立,與日月爭光,庶幾我先王志事,永有辭於萬世,非天下之大忠大孝,其孰能扶持此大倫綱乎?第伏念,疾病而攝祀,禮也。孔聖所愼,惟齋與疾。此兩者,不可兼愼於一時,則祀可攝而疾不可不愼也。殿下暫御寒殿,眩氣輒加,況今春寒甚於隆冬,累十年來所未有,設使少解,必不猝暄且沴氣彌布,曉夜尤甚。此時勞動玉體,齋沐將事,則臣民之焦迫,有不可勝言。昔周天子使宰孔,賜胙于齊桓公,桓公將下拜。天子使孔曰,以伯舅耋老,加勞賜一級,無下拜。夫一級之階,不盈於跬步,下拜之禮,可畢於咄嗟,此何足爲勞?而周天子嘉忠悶老,不欲暫勞如此。我殿下尊周之誠,上通于神明,不可與外假仁義者同日道。則於昭在天之皇靈,凡所以保祐我聖躬者,必有倍屣於周王者矣。數仞皇壇,卽殿下年年展誠之地,而及今春秋漸高,玉候或愆,仰瞻天顔,亦覺非昔時矣。筋力爲禮,一如鼎盛之年,觸犯風露,不思愼疾之戒,其視齊桓一級之拜,其爲勞果何如也?夫以我聖上擔負大倫常大志業之一身,而雖欲自輕,獨不念慼我皇靈於冥冥之中耶?昨日筵退之後,愚忠熲然,達宵不寐,而待罪禮官,亦可自附於執藝之誦。玆犯僭越之誅,略陳憂慮之忱。伏乞聖明,亟降攝行之命。上以慰陟降之靈,下以副臣民之望,千萬幸甚。臣無任云云。答曰,省疏具悉。其所陳可尙,旣諭,豈可攝行焉?
右副承旨李命坤疏曰,伏以臣之離違病親,已閱六箇月矣。每當書信之來,臨緘而心先動,未忍遽拆,若是而其可能抑情在朝,安意供職乎?顧臣萬萬無似,蒙被誤恩,擢置近密之地,惶隕感激,不知死所,惟以殫竭筋力,夙夜奔走,爲一分報效之圖矣。卽接鄕信,臣母本病之外,重添感冒,飮啖全闕,嘔噦忒甚,老人眞元,日就澌頓,多試補劑,了無顯效,而病裏思臣,有倍常時云。臣自聞此報,心神飛越,不能耐住,玆敢略陳短章,仰暴危懇。伏乞天地父母,俯垂矜諒,亟令鐫削臣職名,俾得趁時往省,以伸人子至情,千萬幸甚。答曰,省疏具悉。爾其勿辭,往來焉。
咸鏡監司沈聖希疏曰,伏以邦慶荐疊,縟儀再擧,神人喜忭,動植歡欣,仍念臣本駑下,百無一能,濫蒙聖明拂拭,廁列名塗,中間踐歷,罔非踰涯越分,一心銘鏤,惟思圖報其萬一。而只緣才具凡劣,知識淺短,以內以外,曾無一事可紀,孤負恩私,固已多矣。尋常愧懍,若負大何。不自意北藩寵擢,遽及此際,臣聞命震駭,繼之以惶惑也。臣之不才,猥膺藩寄,今至三矣,未知朝廷有何所取於臣,而前後誤恩,若是其頻繁耶?此固臣反顧慙懼,已難冒承,而況命德之階,有國所重,上下受授,不可不愼,有非人人所可濫躋者。而以臣湔劣無似,節次推遷,冥升不已,上累則哲之明,下招負乘之譏,則不惟臣心之有愧,其於公議何哉?且伏念年來北關水災之酷,饑癘之慘,前古所無。一路蕩柝,若經兵燹,氓俗頓變,易觸邦禁,今日宣化之責,尤重於他地,鎭邊之難,有倍於平時。撫摩之恩,條敎之嚴,一失其道,貽禍甚大。況大賑之餘,事多叢委,善後之圖,須在得人。則以臣之才能素蔑,精力衰竭者,其何以一分堪任哉?臣之本末長短,聖明亦旣下燭,臣言之由中而非飾,可以俯察矣。抑臣復有情理之哀苦,疾病之難强者。臣犬馬之齒,洽滿六旬,昨年在嶺藩,遭壯子喪,心腸隕剝,精銷魂亡,忽忽無陽界上意思,只與其無依寡妻,十歲孤兒,相依爲命。而衰年慘慼,受傷有倍,宿疾痰火之外,復添喘急之症,咫尺動身,喘息如吼,若將頃刻垂絶者然,旁觀危懍,鬼事日迫。今若强其不能,貪榮冒進,則顚頓狼狽,卽在目下。臣之一身性命,雖不足恤,而若至於僨誤國事,則雖誅殛臣身,無補於事矣。以公以私,萬無承膺之勢,玆敢不避僭越之誅,瀝血哀籲於仁覆之下。伏乞聖慈,察微臣哀矜之懇,念北方岌嶪之勢,亟收新命,以重藩寄,仍治臣罪,以肅朝綱,不勝幸甚。答曰,省疏具悉。卿其勿辭,速往欽哉。
開城留守曺命敎疏曰,伏以松都居留之命,忽下於千萬意象之外,臣於是,驚惶感激,繼不勝震駭愧懼之至。夫用人之道,譬如使器,小大細鉅,各適攸宜,量盈則溢,任重則傾,此必然之理。故爵有崇卑,人殊賢愚,稱於其器而已。上不可以輕授,下不敢以濫冒,斯義也。亦嘗奉敎於君子矣。念臣湔劣儱侗,百無一能,冗官散職,尙有不堪,而偶緣倖會,徧歷華貫,前後所叨,罔非濫竽,每自循省,慙汗溢背。今玆命德之器,非賤分之所敢期。保釐之責,在故都而爲尤重。特以通籍登朝,日月稍久,有若節次推排,遂至苟然超遷,玷辱公器,姑未暇論,其於聖明黜陟之政,綜核之治,果何如哉?況臣父子,無才可稱,無勞可記,而數月之內,俱躐貳卿之列,循墻之媿,過福之憂,不但詩人在梁之譏。自聞恩命,五內惝怳,繞壁徊徨,歷累日而靡定,今始露章自劾。伏乞聖慈。諒臣至懇,特收成命,使官方無淆,私分獲安,千萬幸甚。臣無任云云。答曰,省疏具悉。卿其勿辭,速往欽哉。
副修撰朴春普疏曰,伏以臣素抱風痺之病,源委已深,轉成沈痼,已斷從仕之望矣。幸於前秋數月,痛勢稍間,黽勉供職,而其衰醜癃疲之狀,闕中之人,無不見而悶之。冬春之交,舊患復發,種種症形,比前尤危劇,精神昏瞀,氣息澌薾。而最是兩脚痿縮之症,不良於行步,雖尋常戶庭之間,必須杖而起動,至於禁闥之出入,文陛之登降,尤萬萬無路矣。有除輒辭,有召輒違,是豈臣樂爲而然哉?誠以病爲之祟,有不可强故耳。從前辭疏,一未登徹,日昨違命,又犯重誅,而圓扉倖脫,天牌儼臨,未知聖上,何所取於病廢如臣,而不忍棄捐之至此耶?臣怵分畏義,固當趨承之不暇,而目下病勢,一味淹痿,萬無蠢動之望,擔詣闕外,投章徑歸。伏乞聖明,特垂矜量,亟行鐫遞,使之安意調治,以尋生路,千萬幸甚。臣於乞免之章,不宜贅說,而區區憂愛之忱,有不容自已,敢此附陳,惟聖上澄省焉。臣聞人主一心,萬化之所原,百責之所萃,此心本自虛靈洞澈,萬理咸具,以應事物。而苟或一毫査滓未盡淨去,鑑空衡平之體,一有所蔽,則事物之來,不能虛心順應,所向未免偏係。所謂毫釐之差,千里之謬者也。伏覩殿下學問雖臻高明,而涵養之功,猶有未至。每欲至公御物,而權度或失於懸揣,每欲至明處事,而聽納或欠於理會。人言之至,先以黨習疑之,雖無心之事,其形迹稍涉於色目,則辭氣必激,威怒轉加,以至非常之擧,前後非一,訊鞫之律,治極賊之具也。是以庭鞫之時,必使衛士列護於左右,其嚴且重如此,此非罪犯惡逆之類,其不可輕施於臣僚也決矣。矧玆三司之臣,朝而論事於殿陛之間,夕而囊頭於桁楊之下,宛轉號呼,慘不忍言。三司,近侍也。自列朝優容而寵待顧如何,而無前之擧,自殿下始焉。觸怒之極,不究其罪之輕重,輒以治賊之律治之,不少顧藉之至。此事過則雖悔之,而悔之無改,頻復不已。頃日筵中,殿下又以兩儒臣事,至降嚴敎,庭問之擧,迫在朝夕,聽聞惶駭,脅息度日。及夫處分之旣下,人心稍安,猶幸聖上之過擧,不果於今日,而殆忘其遠配之爲罪也。群下震剝之情,於此亦可推知矣。雖然,殿下辭令之失,駟不可及追,書之靑史,傳之後世,則其爲聖德之累,誠非細憂。殿下其能惕慮于此,痛自祗悔,益勉其不貳之功乎?嗚呼,殿下臨御圖理,卄載于玆,而聖志徒勤,實效愈邈,天災時變,式月斯生,世道人心,如水益下。撫念時事,環顧初心,則政模治象,不能副聖意之萬一,於是殿下惕然而警,慨然而憂。振刷興治之望,不能不責於群下,而勅勵之勤,辭氣率不免過激之歸。今日廷臣之不能精白一心,仰贊聖治者,何莫非廷臣之罪?而殿下倘或平心舒氣,反求事理當然之極,則亦以見本原之地,猶欠省察工夫,理微而不著,氣勝而難制,以至作於心而害於事,造次應物之際,自不覺過中而失平者矣。然則殿下之過擧,出於望治之極,而每經一番過擧,其爲累聖德而害治道者,又加一節矣。此果何補之有哉?惟宜殿下益加治心之工,益盡克己之方,使虛明之本體,無所纖芥之累,以臻夫大公至正之域,則源淸而流不潔,表端而影不直者,此必無之理也。帝王出治之要,亶不外此,顧何必過費辭令,大失擧措,然後方可爲董正群下之道乎?嗚呼,國家之置三司,非欲侈其銜而榮其身,要之獻替焉,論思焉,以求益於國事。雖導之以言,賞之以諫,惟懼其讜直之不聞,況且以萬匀之威,壓之於上,刀鋸在前,嶺海在後,誰肯以一言之微,判一死之重,爲殿下效區區之忠,而不自惜乎?臺閣寥寥之敎,雖發於中朝,過擧之非常,猶夫前日,則其拒人於千里者,不翅聲色之訑訑而已。夫拒諫諱直,豈殿下之本意哉?今之言路,因此而杜塞,聰明日蔽,諂諛競進,則國之安危,有未可知矣。豈不大可懼哉,大可悶哉?伏望殿下,反之心身,旣盡其省修之功,應乎事物,必究其至當之理。凡於辭令擧措之間,務歸平正,無少差失,益恢虛受之量,大開不諱之門,使願忠之士,擧皆有所恃,而得盡其素蘊,以幸國家之言路也。臣無任云云。答曰,省疏具悉。黨習快滌,君君臣臣矣。豈可此擧?爾其勿辭,察職。
持平趙鎭世疏曰,伏以臣頃冬忝叨北郵,時當大殺,驛卒捐瘠,本驛旣無財穀之蓄,亦絶運辦之路,十四站人物,將無孑遺,束手無計,只俟營門之分俵運穀,以沾涸鱗之命而已。臣旣名賑驛,而不能全活吏卒,使驛路少蘇,旣名分臺,而不能隨事直啓,有所補益,臣之溺職之罪,實無所逃矣。不意柏府新命,遽下於受由治病之中,驚惶感激,固當趨承之不暇。而第臣痰病,添加於頃冬向北之行,入京調治,宛轉床席,與死爲隣,臣雖欲貪榮冒進,其勢末由。而且念臣忝入臺閣者,殆已十六稔矣。方其少也,猶不如人,言議疎迂,動輒顚躓。況今顚毛種種,精力已竭,其何敢唐突冒入,更受人之嗤點哉?臣於乞免之章,不宜有所贅陳,而旣經其職,深知其弊,則雖曰小小,關係則緊,不敢忽略之矣。蓋高山數遞,已成痼弊。文官之出補於斯者,久者不過五六月,近者亦或三四朔之頃,則雖善於莅官者,其何能撫卒攻駒於立談之間哉?只煩驛卒驛馬,織路銜尾而已。此郵之凋殘,未必不由於此,此實朝家不可不矜念處也。且察訪旣兼北士敎養之名,則近日北路事狀,不可不一番上徹於朝廷矣。古者北關,近於秦人無黨,不意近日,文華漸開,黨目隨著,已非吉祥善事。且其土風强勁之故,官長扶抑,少失其宜,則磯激之患,將倍於他方。伏願聖上,另加飭勵,俾得和泰焉。臣今隨牌趨詣於九閽之下,而情地病勢,末由入肅。伏乞天地父母,亟賜鐫斥臣職名,俾得調治,以延殘喘,千萬幸甚。臣無任云云。答曰,省疏具悉。爾其勿辭,察職。
上在昌德宮。停常參·經筵。
下直,咸陽府使金致龜,比安縣監柳徵。
南泰齊啓曰,備邊司郞廳來言,今日賓廳坐起日次,而大臣有故,不得來會,差退一兩日爲之之意,敢啓。傳曰,知道。
又啓曰,大司憲金鎭商,執義朴弼傅,掌令洪得厚,崔逵泰在外,持平趙鎭世未肅拜呈辭,李耉齡呈辭。今日以監察茶時之意,敢啓。傳曰,知道。
又以都摠府言啓曰,副摠管李益炡,禁軍等戎器點考坐起事,慕華館晝仕出去之意,敢啓。傳曰,知道。
傳于南泰齊曰,今日內乘宣傳官試射時,南行宣傳官李潤德,柳葉箭十巡居首,直赴殿試。
南泰齊啓曰,戶曹判書徐宗伋,連呈辭單,不爲行公。度支重任,不宜久曠,卽爲牌招察任,何如?傳曰,允。
李重庚啓曰,司諫許沃,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
以校理韓翼謩,副修撰兪宇基牌不進禁推傳旨,傳曰,竝推考,傳旨捧入。
南泰齊,以兵曹言啓曰,因公洪監司李宗城狀啓,以巡點迫近,淸州新營將權儆,病勢甚重,今姑改差,前營將朴鍵,口傳差出矣。卽聞朴鍵方在遠地,上來赴任之際,當費許多日子云,殊非變通差出之意。朴鍵今姑改差,其代更爲口傳差出,何如?傳曰,允。
又以兵曹言啓曰,淸州營將朴鍵改差之代,口傳差出事啓下矣。擬望之人乏少,未準朔禁軍將,竝擬以入之意,敢啓。傳曰,知道。
兵曹口傳政事,以李禹錫爲兼淸州營將。
南泰齊,以備邊司言啓曰,壬戌十二月初十日平安監司金若魯引見入侍時,因平安監司金若魯所啓,本道錢貨,從便作銀,新造錢寬限當否,令廟堂,稟處事,命下矣。關西營各邑錢貨,多積斂散之際,爲民弊不少,散錢作銀,旣有便宜行之之命,從速擧行之意,更加申飭。京外鑄役方張,銅鐵甚貴,姑待他處畢鑄後始鑄,似爲得宜,本道則姑勿開鑄。而鑄錢所入物力,別爲措備後啓聞,以待朝令之意,分付,何如?傳曰,允。
又以備邊司言啓曰,今正月二十五日大臣·備局堂上引見入侍時,因行司直金聖應所啓,訓局保布災減五十三同區劃代給之意,令備局稟處可也事,命下矣。災減之代,例自賑廳推移劃給,今此訓局保布五十三同代,亦自該廳依例劃給宜當。以此分付,何如?傳曰,允。
李重庚,以禮曹言啓曰,臣光運進詣大報壇奉審,則壇上所用黃帳幕二浮內一浮,庫庫鼠破,修補,改染。一浮色渝,改染。黃帳三浮色渝,改染,白木揮帳十四幅三十五尺一浮庫庫破,修補。白布遮日二十幅二十尺一浮,油遮日四十張付一浮,三十六張付一浮,二十張付二浮,中束乼十三艮衣,小束乼八艮衣,三甲所二十二艮衣竝破,改備。白布帳十幅三十五尺二浮內一浮破,改備,一浮庫庫破,修補。祭床座面紙色渝,改備。香床年久破傷色渝,修補。三門樑上塗灰庫庫剝落,壇下及神路御路大小方甎庫庫破傷,四面紅箭門柱根塗灰剝落,朱漆渝色,北邊紅箭門東柱腐傷搖動,鍾磬所用角槌四柄破傷。竝令戶曹卽卽修改事,分付,何如?傳曰,允。
上在昌德宮。停常參·經筵。
夜一更二更,坤方有氣如火光。
下直,花梁僉使白興聲。
南泰齊啓曰,大司憲金鎭商,執義朴弼傅,掌令崔逵泰·洪得厚在外,持平趙鎭世未肅拜呈辭,李耉齡呈辭。今日以監察茶時之意,敢啓。傳曰,知道。
藥房都提調臣金在魯,提調臣鄭錫五,副提調臣李壽沆啓曰,春寒尙峭,伏未審日間,聖體若何?眩氣一向少間乎?前入湯劑,已盡於昨日。臣等今日率諸御醫入診,議定繼進當否,有不可已矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候一樣。予則眩氣一樣矣。
大王大妃殿·中宮殿·賢嬪宮,藥房口傳問安。答曰,知道。
傳于藥房都提調曰,待下敎詣閤。
南泰齊啓曰,戶曹判書徐宗伋,日事呈單,無意行公,其在事體,殊涉未安。卽爲牌招察任,何如?傳曰,允。
傳于李重庚曰,史官一員待命,騎馬三匹,卜馬二匹立之。
傳于李壽沆曰,承旨入侍。
京畿監司狀啓吏曹判書李箕鎭病重上去不得事,傳于李重庚曰,俟間上來事,回諭。
李重庚,以弘文館言啓曰,副應敎李天輔,連呈辭單,不爲行公,校理韓翼謩,副修撰兪宇基,旣有只推之命,副修撰朴春普,疏批已下,竝卽牌招察任,何如?傳曰,允。
又啓曰,副應敎李天輔,校理韓翼謩,副修撰兪宇基·朴春普牌招事,允下。而闕門垂閉,待明朝出牌之意,敢啓。傳曰,知道。
南泰齊,以義禁府言啓曰,前司諫許沃禁推傳旨啓下矣。許沃時在公洪道牙山地本家云,依例發遣府羅將,拿來,何如?傳曰,允。
癸亥二月二十一日未時,上御熙政堂。藥房入診時,都提調金在魯,提調鄭錫五,副提調李壽沆,記事官朴弘儁·兪彦好·李毅中,醫官金應三·玄起鵬·吳志哲·鄭文恒·許錭·金德履入侍。在魯曰,俄自藥房承批矣。近來日氣不佳,今已仲春,而尙不和解,伏未審聖體若何?上曰,日氣如此,故大體一樣。眩氣有時或加,而往來無常矣。在魯曰,眉稜間難狀之症何如?上曰,此則少愈矣。在魯曰,湯劑連進乎?上曰,服之矣。在魯曰,寢睡·水剌何如?上曰,近或思食,而寢則頻覺矣。在魯曰,膝部酸候,其得差間乎?上曰,尙然矣。非但膝也,自日前痰入背部,對臍穴甚苦,似是自脇回轉而去矣。又於足指,似亦流注,按之則痛矣。在魯曰,痰雖多,而氣盛時則不能用事,衰後始發作耳。聖候如此時,則必召醫官而問之爲宜矣。上曰,如此時召醫見之,則必將試灸,故不欲問之矣。在魯曰,流注之痰,或合于一處,而融滯則甚可慮矣。上曰,曾聞痰如小人,果然矣。其乘虛發作,往來無定,正如小人用事之狀矣。慈殿常有此患,而亦未詳其症候之果何如矣。身親當之而後,始能覺得矣。在魯曰,今使鍼醫入侍者,亦欲察候痰之留注處也。上曰,鍼醫入侍,意其爲世子也。乃爲吾也。然自外豈能知之?但按之而覺痛,似是痰也。在魯曰,大王大妃殿氣候何如?上曰,安寧。在魯曰,王世子氣候何如?上曰,今則尋常矣。在魯曰,向日自上使不得問候,故不能詳知。而聞醫官之言,則始頗不輕,而不久卽愈,幸甚。今亦尙未生新皮云,而似已到無虞地矣。上曰,然矣。在魯曰,使醫官診候何如?上曰,依爲之。應三入診。上曰,按脈時有酸候,痰必入此處而然也。應三診畢退伏曰,左三部不沈,右三部有滑意,中氣似不足,而比向時似愈矣。起鵬診畢,所達與應三所達,大意同。志哲·錭等診後,所達亦然。在魯曰,又使鍼醫詳察,何如?上曰,使見之。文恒等進來察候,上曰,診脈時有酸而麻之候矣,鍼醫來則似愈矣。自帶以下見之,可也。文恒等以手按之而稟白曰,牽引乎?上曰,亦不牽引矣。在魯問於醫曰,腰部耶?因達之曰,腰部人所用力處,故衰境必有腰痛,此老人常事。上指膝部曰,此處麻痿,踞床而坐則似愈,而跪坐難矣。文恒等察候畢退伏。錫五曰,忍冬茶連進乎?上曰,味不美,或云和飯而食,而甚不好矣。錫五曰,安有味好之藥乎?比他藥亦不甚惡矣。在魯曰,口乾症何如?上曰,飮茶則喉乾甚,而熟冷則愈矣。錫五曰,痰病溫處則愈,而所御衣帶薄故如此,宜更厚之。上曰,然矣。但溫服難矣。冷處時可忍過,而入處房室則難堪,且常臥,故鈍而難矣。在魯曰,湯劑仍進改製與否,問之首醫,爲宜。其中一材,似當變通矣。上曰,首醫達之。應三曰,滋陰健脾湯宜多進,故頃已達之矣。上曰,症情當盡言之。頃日痰上而氣逆,症形難狀,日晩後始愈,似是氣弱所致。補氣邊,似好矣。應三曰,大體痰而氣亦不足矣。上曰,近日所服五貼,乃加入桂枝者也。湯中有如末者何耶?應三曰,茯苓等細剉故然矣。今番則天麻當加入矣。聖上春秋漸高,丸藥亦宜多進。而近來則不御,甚悶。上曰,今則着實服之矣。應三曰,滋陰健脾湯,至五六十貼而後,可以見效矣。流注之痰,桂枝雖好,而旣進八味元,則桂物不可多用,今當去桂枝矣。頃以宜藥不宜鍼之意下敎,而治痰之法,必先理其氣,經絡流通而後,可以見效。三里·風池等處,待日和受鍼,似好矣。諸醫所達,亦如首醫之言。上曰,鍼則愈乎?風池最難受鍼,鍼聲聞之云矣。醫官等曰,內外夾攻而後,可以見效。上曰,內外夾攻則痰走乎?德履曰,鍼則未知如何,而灸似好矣。上曰,前在私邸時,嘗試灸三里矣。中脘灸時,亦似尋常,此亦可耐而亦苦矣。在魯曰,鍼尤是霎時事,故愈於灸矣。上曰,鍼入膚裏,豈不難乎?此亦暫過,固可忍耐,而但方服參劑,亦可受鍼耶?在魯曰,鍼非特瀉而已,亦有補法。上曰,近來湯劑停止,故似如是。春和後若一樣,則當受鍼,亦可試灸耳。在魯曰,四月間當爲之,臨時更當稟定也。德履曰,脚部患候,用牛膝·木瓜好矣。上曰,服牛膝則不食牛肉云,以其有牛字故耶?德履曰,俗名牛膝草也。上曰,不食牛肉,亦豈難乎?地黃忌蘿葍,今雖服此,似不至加白,而無藥效云故止之。如黃連不食豬肉之類,皆未可知也。在魯曰,饌品亦重,且今聖壽漸高,與前日異,不進牛肉亦難矣。上曰,木瓜何如?德履曰,古無此方,而有脚病人,舟中依木瓜囊而坐,因以得差,故後人用以爲藥矣。上曰,然則藉坐木瓜亦好耶?其煎味何如?德履曰,味酸。上曰,作茶,何如?於渴症,似好矣。脾胃亦好耶?德履曰,好矣。上曰,許錭以爲如何?錭對曰,然矣。但煎用似無功效,且其酸味亦不淸爽矣。德履曰,如可進御,則木瓜五錢,以水一升,煎至七合,似好矣。在魯曰,水八合煎至五合爲好。上曰,是宜矣。上命承旨書榻敎曰,滋陰健脾湯前方加入中,祛桂枝,代入天麻一錢,五貼劑入。在魯曰,頃以皇壇親祭攝行事達之,而不賜允可,其時夜已深故退去矣。昨者禮官,陳疏請攝,而亦不許,臣等不勝憂悶。今則親享之期,只隔十許日,而日寒尙如此,晝則雖和,而夜則又甚矣。今當靜攝之日,豈可强而行之乎?來年節候,當不如是,若當和暖之時,而又無形現之症,則亦可親行,而今番則固宜勉從臣庶之懇。今日臣必得請而後,始可退矣。上曰,可聽者則豈待累達乎?今雖不行,明年亦可爲之。予初則必欲親行矣,量予筋力,且與近來日氣而參看,實難自强,故特從卿等之請而命攝焉。在魯曰,聖上有深慮,不待强瀆而許之,不勝感幸。上曰,可聽者卽聽,可固執者,不得不固執,卿等亦須諒之也。在魯欲以開城留守事達之。上曰,有先爲下敎者,此事下敎後,可及他事矣。向日卿等,以元良冠禮及嘉禮達之,而右相似知予意矣,左揆亦以早行爲請,而予則無欲速之意。但閭閻人奉親者,與他人自別,今予之心,亦不能不動矣。卿今從容入侍,當下敎矣。元良嘉禮,有掣肘處,閭閻亦不爲倒昏云,卿當斟酌矣。倒昏字,曾見於卿兄之供辭,此等之說,初不如不聞矣。且一年再昏,亦不爲之云,爲元良愼重之道,不得不然矣。古人云,養子方知父母恩。今上奉慈殿,而予病又如此,予之所思量者多矣。民間知予意之不動則可,而今已動矣,不可不預爲下敎。和協翁主昏禮前,禁昏及捧單子事,禮曹依例擧行,元良擇配前,亦禁昏宜矣。在魯曰,聖意臣等豈不仰認乎?倒昏非俗忌,禮亦然矣。但宮中事,臣亦知之,男女異長,且在儲位,則等威截然,似不必拘礙也。上笑曰,同氣間,豈不以年歲爲次乎?世子固已齒學矣。其姊當謂之年上同生,豈可謂下同生乎?在魯曰,然則今年不得行之乎?一年再昏,同室內不爲之,而他處亦爲之云矣。上曰,此諺所謂貓素也。錫五曰,如此重大事,當問之諸大臣而處之也。上曰,差待一年,亦豈久乎?頃於金應三處亦下敎矣。予無欲速之意,雖過十歲,有何關係乎?在魯曰,臣每欲從容達之矣。世子夙成,保愼之道,尤宜軫念。上曰,都承旨頃亦見之,氣骨異他兒矣。在魯曰,臣心中有所慮者,豈敢不仰達乎?男子八九歲時,有意思者亦有之。上曰,此年歲,豈如此乎?在魯曰,十歲前,或有破陰者,若有此弊,則於求嗣之道,極有害矣。此是天理,不學而知。此等處亦當照管。帝王夙成,與常人殊,祖宗朝,大王十二歲,王妃十六歲,有産育事,殿下知之乎?上曰,嘗考之譜略矣。予見處似是也。在魯曰,王妃産後病患,因以薨逝,國人無不知之。上曰,予之精神如此,今始覺得矣。在魯曰,此事堤坊宜嚴截矣。上曰,洪象漢祖父,吉禮後不待日限而徑入,其時聖祖笑而罵之矣。闕中有此言矣。在魯曰,閭閻以他尉事傳之矣。上曰,非也。此尉事也。予自少聞之矣。闕中與閭閻雖異,而世子比予夙成,予九歲時,不能如是矣。看渠意思,似欲從速着冠,三月亦似遲之矣。此似是欲成人之意,恐有他念,此念若動則難矣。因問曰,閭閻亦然乎?在魯曰,閭閻則尤能早知矣。上命承旨書傳敎曰,和協駙馬,自十一歲至十三歲禁昏,揀擇日期,該曹捧單,排日入啓後,稟旨擧行。又命書傳敎曰,我國凡事早動,俄者有下敎禮曹者,近日筵中,大臣亦有陳達者,此令之下,不無紛紜之弊。其冠不遠,來頭亦有次第擧行之事,禁令不可不先。自九歲至十三歲禁昏事,分付該曹。壽沆書畢。上曰,常談有緣分之說,然前已見之矣。欲以防閭閻間紛紛早昏之弊也,前亦有所製文字矣。范祖禹亦不言以四條擇配乎?他日當爲國母,正宜廣求之,三四年長,皆當禁之也。在魯曰,正宜廣禁也。上曰,此則今無捧單事,禮官當知之。此兩事,皆勿出朝報,可也。然此令之往,急於朝報矣。義州等處,無頒布事耶?在魯曰,平安道本無士族,但其居官者處,當捧單矣。上曰,提調先出而劑藥,可也。錫五先退。在魯曰,開城前留守,適上來移畿伯,經歷又內遷臺銜,匪久當上來,居留重地,將至空曠,畿營交龜,亦爲緊急。新留守曺命敎,方遭緦服,未卽出肅云,各別催促,四五日內,使之辭朝,何如?上曰,依爲之。出擧條在魯曰,年前內醫,適皆有故,番次苟艱,故援舊例,陳達姑降,御醫二人,使之推移入直矣。今則內醫員數頗裕,前日姑降之御醫二人,還陞何如?上曰,依爲之。出擧條上曰,明日日次爲之乎?在魯曰,爲之矣。諸臣退出。自內又催號曰,承旨·史官更爲入侍。右承旨李重庚及臣弘儁·彦好·毅中,趨入進伏。上曰,使俄者入侍承旨入來矣。禮房承旨乃來耶?皇壇命攝事,使之出擧條,則語似支繁,故欲以榻前下敎書出也。因命承旨書之曰,皇壇親享攝行事。榻前下敎。重庚書畢,遂皆退出。
上在昌德宮。停常參·經筵。
下直,沃川郡守金聖梓,陽城縣監徐志修,楊口縣監朴龍秀,草溪郡守韓光國。
南泰齊,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于南泰齊曰,達城府院君宣諡時,賜樂宣醞之意,分付。
鄭必寧啓曰,戶曹判書徐宗伋,連日違召,無意膺命,其在事體,極涉未安。卽爲牌招察任,何如?傳曰,允。
南泰齊啓曰,備邊司郞廳,以大臣意來言,次對頃以一兩日差退之意稟達,故今日雖非日次,而來會云矣,敢啓。傳曰,引見。
鄭必寧啓曰,左副承旨鄭翬良,同姓五寸姪學生瑞漢身死,服制已行四日,出仕,何如?傳曰,允。
以副應敎李天輔,副修撰朴春普等牌不進禁推傳旨,傳于南泰齊曰,竝推考傳旨捧入。
南泰齊,以禮曹言啓曰,今此王世子冠禮時敎書,前一日安寶事,已爲啓下矣。依前例安施命之寶,何如?傳曰,允。
又以禮曹言啓曰,王世子冠禮節目,最爲緊密,通禮及禮貌官,雖習儀注,此非常行之禮,未免生疏。至於堂上行禮時,則禮貌官皆不得入參,只賓及主人贊冠,專掌行禮,而各有所執之事。許多禮節,若無指導之人,則臨時必有差誤之患。故自前東宮冠禮時,侍講院官員中擇定一人,持儀注入參,使之逐節指示矣,雖非禮文所載,似合於詳謹之道。今亦依前例,宮僚中擇定一人,以爲持笏記入參之地,何如?傳曰,允。
又以禮曹言啓曰,傳曰,我國凡事早動,俄者有下敎禮曹者,近日筵中,大臣亦有陳達者。此令之下,不無紛紜之弊。其冠不遠,來頭亦有次第擧行之事,禁令不可不先。自九歲至十三歲禁婚事,分付該曹事,命下矣。自今日依例禁婚嫁事,分付京外,而國婚禁限外,許婚五條,別單書入之意,敢啓。傳曰,知道。
又以禮曹言啓曰,今二月二十一日藥房入診入侍時,和協駙馬,自十一歲至十三歲禁婚,揀擇日期,該曹捧單,排日入啓後稟旨擧行事,榻前下敎矣。自前駙馬揀擇時,國姓及他貫籍李姓,當代異姓八寸親,寡家子及後娶者,已冠者,形體有疾者,出繼子之已出立案者,竝勿禁婚。年歲已過限者,亦皆許婚矣。今亦依此知委,何如?傳曰,允。
又以禮曹言啓曰,自前駙馬揀擇時,有父無母之人及後娶所生,竝爲捧單矣。今此和協翁主駙馬揀擇時,如此之類,亦爲一體捧單事,知委之意,敢啓。傳曰,知道。
又以禮曹言啓曰,和協翁主駙馬,自十一歲至十三歲揀擇事,命下矣。京中及外方,當爲知委。而京中則來三月初六日,外方近道則同月十一日,中道則同月十六日,遠道則同月二十一日定限,捧單上送事,發馬行會。而自前揀擇時許婚五條外,家長之在喪中者,形體有疾者,出繼子之已出立案者及外方鄕品家,僉萬戶之類,竝勿捧單矣。今亦依此例擧行之意,知委,何如?傳曰,允。
又以兵曹言啓曰,卽接北所衛將牒報,則所屬通化門北邊近處宮墻一間許,今日頹落云。令紫門監爲先把子圍排,急速修築。而依前例集春營入直砲手十名除出,限修築間守直之意,敢啓。傳曰,知道。
開城留守曺命敎疏曰,伏以昨日因大臣陳達,伏聞有催臣赴任之敎,臣今肅命,宜卽趨承。第臣懇迫情理,有事於父母墳山,將費五六日,乞於未辭陛之前,特許恩暇,俾得趁期往返,以伸至情,千萬幸甚。臣無任云云。答曰,省疏具悉。卿其依所陳往省焉。
校理韓翼謩疏曰,伏以上天垂佑,惟我東宮邸下疹候,不日遄復,臣民之慶,無此爲大。臣職忝宮僚,區區欣忭,有倍常情。仍念臣於見職,係是宿硏,前又一再冒膺,宜若無難進之義。若其自量不稱之愧,愈往愈甚,兼以情私迫切,不得不封章縣道。冀幸鐫免聖批優渥,不惟不準所辭,旣寬過限之辜,更許俟間上來。臣於是,感激惶隕,益無所措。扶將病母,尺寸爲行,日昨始乃入城,纔卸鞍馬,天牌儼臨,門鑰已下,疏籲路阻,竟犯違傲之科,恭俟鈇鉞之誅。不自意聖度如天,曲賜寬貸,格外只推,庚召荐辱,臣雖萬萬迷蠢,猶能粗解義分,況且逖違文陛,周歲有餘,入覲耿光,少慰戀結之中心,是臣至願。而行餘母病,一味沈頓,離捨供職,實所不忍,至如犬馬賤疾,有不暇恤,玆敢祗詣九閽之外,疾聲仰籲。伏乞聖慈,天地父母,特垂哀憐,亟賜鐫解臣本兼兩任,俾臣得以救護病母,以伸至情,仍命所司,重勘臣罪,以警具僚,千萬幸甚。臣無任云云。答曰,省疏具悉。爾其勿辭,護焉。
副修撰兪宇基疏曰,伏以皇天眷祐我宗祊,震邸疹候,不日平復,民民慶幸,曷有其已?臣適滯關外,獨阻賀班,瞻望宸極,祗有耿結。第念臣負罪如山,萬戮猶輕。聖恩天覆,罰止外補,西塞風霜,如就樂地,郵政奔趨,粗思圖效。不意今者,復以館職,特降馹召,臣敬奉諭旨,驚惶感激。聞命之日,不宜少滯,擔曳病軀,來伏私次。而再昨嚴召之下,又未免逋傲,惶隕震惕,蹙伏俟罪,格外恩推纔降,天牌踵臨,臣不敢坐違,謹詣闕下。而臣於本職,終有所不可冒出者,玆復略陳微懇,仰瀆宸聰,惟聖明俯垂察焉。顧臣所以累勤嚴敎,終速恩譴者,專由老之一字。而區區情實,亶不在是,蓋於庚申筵敎後,秪懷踧踖,未敢顯言爲嫌,前後辭本,不得不泛以衰病爲辭。而及至有昨年大臣之筵奏,則始知其爲箚着臣身。臣於是,乃敢露章自列,悉暴委折,不復以老爲說,此蓋臣撕捱顚末。伏想聖上,亦或記有,而誠意淺薄,終未仰格,臣誠抑塞悶鬱而已。苟使臣無此難進之實狀,則犬馬之齒,雖滿六旬,顧其筋力,亦何至於不能一登天陛,仰覲威顔,以伸臣子分義,而徒有此臲卼爲哉?仄聞頃日次對,大臣以筵講註吐之苟簡,爲悶臣之語,而惟其不無所執云者,卽是知臣之言耳。臣與大臣,自來無素,而乃能相悉如此。此非有私於臣,蓋欲爲士夫惜廉恥,有以存國家四維之防。則臣竊自幸從前所引,不甚悖理,以貽聖世之羞也。臣之情勢,旣如是至難安臣之自劃,又如彼固且久矣。而今於罪譴之餘,輒以嚴畏爲托,乃欲擔却素守,冒沒承命,則臣雖無狀,豈忍爲此?臣伏見譴補時傳旨,則有以若有所執,匹夫之志也,在上者豈可强迫爲敎?臣祗擎跪讀,至今感隕。臣之重以廉隅自弘,惟俟鈇鉞是加者,非但臣心之所自永矢,卽通朝之指以爲有所執者也。今以日月之明,猶未見諒,使匹夫之賤,莫伸其志,則豈不有憾於天地之大乎?伏願聖明,察臣至懇,削臣職名,亟命選部,勿復檢擬,仍令有司,治其逋慢,以勵群工,以安私分,不勝萬幸。臣無任云云。答曰,省疏具悉。爾其勿辭,察職。
癸亥二月二十二日巳時,上御熙政堂。大臣·備局堂上引見入侍時,領議政金在魯,右議政趙顯命,禮曹判書鄭錫五,咸寧君朴纘新,吏曹參判李益炡,禮曹參判吳光運,持平李耉齡,應敎李成中,同副承旨南泰齊,記事官朴弘儁,事變假注書兪漢蕭,記事官兪彦好·李毅中進伏訖。在魯曰,雨後寒甚,夜來聖體若何?上曰,大體一樣矣。時雨後當和溫,而復爲極寒矣。在魯曰,與冬寒無異,殊可怪矣。眉稜不平之候何如?上曰,此則愈矣。在魯曰,大王大妃殿氣候何如?上曰,安寧。在魯曰,王世子氣候何如?上曰,好過矣。禮官入來,有下敎者矣。命承旨書傳敎曰,今番該曹所稟五條外,光城·驪陽之孫,亦在勿禁之中,依此分付。在魯曰,此指姓孫而已,外孫則不在此限矣。上曰,然矣。此則雖不書,亦當知之矣。顯命曰,診筵說話,臣得聞之,不勝喜幸。第臣有賤見,當達之。今日王世子,以私家言之,正是三老親侍奉之下也。嘉禮之行,豈不一日爲急乎?太平無事,今已久矣,前頭事故,有未可知,且事體有輕重之別,豈可拘於先後之序乎?臣以爲,世子嘉禮,當先行也。上曰,右相之意,曾認以不欲速行,與予同也。今聞所達,亦欲速行乎?予本無欲速之意,而上奉慈殿,予之氣運又如是,故昨日有下敎者,王者雖不可拘於俗忌,而倒昏亦俗忌耶?顯命曰,此雖非俗忌,而帝王家與私家不同,不可拘於此也。上曰,一年再婚,俗忌耶?在魯曰,此則俗忌也。上曰,予安有知人之鑑?而擇嬪自有古例,予亦欲目見而擇之也。右相以三老親爲言,而予方奉侍慈殿,予何敢當老之稱乎?予自量之,心亦動矣,而猶有不欲速之意。右相所達如此,諸臣亦達之,一年再昏果何如?錫五曰,如許重大事,大臣處收議好矣。上曰,卿過矣。禮官當先達其意,時象則已許卿勿言,而此等事,亦豈可不言耶?錫五曰,俗忌果如何之說,愛重其子之心,貴賤豈異乎?臣不知古例,古例若有可據者,則當遵依而行之也。上曰,禮官則有如何之意也?纘新曰,閭閻間雖有俗忌,而何等至重事,臣何敢論斷乎?益炡曰,一年兩昏之說,方書雖無,而旣有俗忌,則亦似如何耳。光運曰,君臣如父子,何說不可達乎?倒昏非俗忌,以其易次而言之也。再昏是俗忌,而俗忌皆無稽之言也,東宮爲宗廟社稷之主,則不可以兄弟次第爲言也。一國臣民,擧皆顒望,則非俗忌所可拘也。請從大臣之意,嘉禮先行爲宜矣。泰齊曰,重大事,小臣別無所見,吳光運之言好矣。成中曰,再婚有俗忌,而男女異長,則亦有不爲拘礙者,必欲避之。則又有於別處過行者,而以大體言之,當以典禮行之。吳光運之說是矣。上曰,倒昏果非俗忌耶?在魯曰,此則以禮言之也。臣於昨日,已有所達。世子旣受宗社之付託,則分名截然,且男女異長,不可倂數於序次,故璿源譜略,亦先書之。其不可拘於第次,可見矣。吳光運所達是矣。顯命曰,若有害於序次之義,則臣豈敢達乎?錫五曰,人家或有兄病,則不得已越次爲之者,而父母之心,豈樂爲哉?在魯曰,兄病而愚,則先弟者有之,男女異長,則先弟者亦有之。顯命曰,臣等憂慮,無所不至。翁主吉禮,無時不可。而此則不然,勿拘他事而先行之爲宜矣。上曰,予又有不欲速之意。吳光運言,君臣如父子。予意亦當言之。予則以世子夙成,故不欲速行也。渠於冠禮,有欲速之心,其意思似不但在於着冠而已也。顯命曰,此則在殿下照管而已。上曰,雙生則同日成昏云,然耶?在魯曰,有此說矣。錫五曰,趙尙絅家,亦有如此事云矣。上曰,九歲處子亦禁昏,無乃太幼耶?如此幼兒,兩相遊戲外,有何他事耶?顯命曰,帝王家昏事,自古早矣。早昏之嫌小,臣等之慮大,不拘小節而行之爲宜。在魯曰,帝王家禮法甚嚴,幼時入宮,或有致傷之弊云矣。益炡曰,處女吉年,亦問之何如?上曰,今日纔下禁昏之令,欲以何處子問之耶?在魯曰,唐時有退昏之弊,故有此說而不足信也。上曰,男子亦有吉年耶?在魯曰,無矣。上曰,頃者金應三處,亦下敎矣。至其一事,雖父兄亦難禁遏矣。予則九歲時,不能如是夙成,見其有欲冠之意而後,尤以爲慮矣。顯命曰,若以此爲慮,則將待十五六歲乎?上曰,其間學問少進則愈矣。顯命曰,殿下於宜速處,則不欲速行,不宜速處,則反欲速行,臣恐聖慮或有所失矣。上曰,不豈然乎?歲月如流,自乙卯至今日,如是易來,一年之間,豈難等待?近來則尤似易邁,恐其入於混沌也。元良自不能言時,若問重輝等門名,則立於其門之下,似是心中能知之也。觀其氣質,孝敬之道,可謂良知良能,似無不足,而但食色則難矣。孟子言人少則慕少艾。亞聖亦有此心,故如是言之。開元事,予每言之,前後判若二人,莫非荒於色之害也,此豈非各別深慮處乎?元良今方讀孝經,而此書下一半難讀。嘉禮前宜讀小學也,立敎篇到下面尤好,又如男女不通衣裳等處,尤宜早講也。慈聖初入宮時,予方九歲。而常常在外召之而後入,每下敎以爲固執矣。又如戶開亦開,戶闔亦闔等處,雖是細節,當於筋骨軟時習之。且此書中所載鄕黨篇尤好,予每於降階時,常誦出降一等逞顔色等句語矣。今予氣運如此,而亦能拘束者,猶有小學之力而然也。小學宜先讀,姑舍孝經而讀此,宜矣。在魯曰,孝經經一章好,而其下則意思廣大矣。上曰,予亦不知其味而讀之也。顯命曰,置孝經而讀小學好矣。光運曰,殿下之言及此,宗社無疆之休也。蒙養以正,莫如小學。作成之道,捨是書何以哉?道喪千載,小學之敎亡矣。濂洛諸賢,以敬補小學之闕者此也。上曰,敬字豈不當小學乎?光運曰,小學抵當敬字不得,殿下法堯之道,傳舜之心,推其所得,又以身敎,則其爲功效,豈但如書冊上工夫而已哉?殿下日昨處分時,不大聲色,孰不欽仰?臣願殿下,毋以是自足,而更加益聖之功焉。詩云予懷明德,不大聲以色,聲色之於化民,末也。此蓋言詩人,猶不能形容文王之德也。德輶如毛,則庶幾矣。而毛猶有倫,必至於無聲無臭而後至矣。然所以到此地位者,以其有大本之立也。天地位萬物育,實是聖人之極功。而推其本則不過曰愼獨,又過一層,則戒懼是也。喜怒哀樂未發之前,吾之見聞,亦未及焉,必於此處涵養而後大本立矣。苟或於此而無戒懼工夫,則本旣不立,而發亦有差,其何以能經綸天下之大經乎?殿下聖德,卓絶百王。頃以皇壇親享事下敎曰,欲使東國知君君臣臣之義,當此長夜,揭此大訓,固將永有辭於天下後世矣。聖德如是,猶於心性上有未盡,而大本工夫,有未至矣。三代以後,聖學墜絶,其中小康之君,皆以其資品之美,而各有所就而已。以殿下之睿質經綸,大經雖或能之,而本領工夫,猶有疏漏,或未免有暴發之弊,臣切悶焉。今殿下以小學敎世子,循是以往,何遽不及堯·舜乎?但於不睹不聞處,容或放過,則竊恐大本從此而不立矣。臣惶恐敢達,伏願聖上加意焉,以爲貽謨之道焉。上曰,所達切實,予用嘉之。在魯曰,吳光運以大本欠闕處達之,好矣。但不大聲色一節,文義似未盡。上曰,此亦贊歎文王之言也。光運曰,昔年所讀,猝然擧之,有此誤達,大臣之言是矣。上曰,世子今讀孝經幾章,注書出而問之,可也。漢蕭承命而出還,告諸承旨而達之曰,已讀三章云矣。上曰,此亦多矣。大學八條目,已在其中,止此好矣。命承旨書傳敎曰,小學之道,卽大學之根也。元良之年,已過講小學之歲,其冠不遠,而來頭嘉禮,其亦次第事也。此時先講小學,以立筋骸,不可遲忽。而所講孝經,旣至三章,大學八條之道,於斯盡矣。況其下,文雖近,意則廣,幼學其難領略。且此時乃講,然後敬身以上,可及於執贄之前,旣下敎于大臣,前頭胄筵,以小學爲之事,分付春坊。成中曰,此時小學之進講誠好矣。而禮記中冠義一篇及小學中論冠禮者,先令春坊抄出寫進,詳覽熟講,時或召對宮官,使之討論旨意,則三加之義,成人之節,可以體認於行禮之前,而必有切實收效之道矣。上曰,所達誠是矣。成人之道,不可不使預知之,依此爲之之意,分付春坊。出擧條上曰,近來日次,備局堂上來參者,不至埋沒矣。今日則僅能備員而已,事體極爲未安。衆所共知老病外,未參之人,竝從重推考。擧條在魯曰,前者兵判兼帶金吾堂上,則有許遞其兼任之事矣。今兵曹判書徐宗玉,面色比前雖愈,而本症猶未快祛,且其本職,已是劇任,而以更兼金吾爲難。其所兼帶知義禁之職,許遞爲宜。上曰,依爲之。出榻敎在魯曰,統制使李玗,以頃遭臺啓之故,三四次呈備局,累度催促,無意赴任,事體誠極未安。臺啓所論,不過以年少爲言,他無疵毁之語,而旋卽停啓,則何必以此過爲撕捱乎?年少云者誠然,而古人亦有未及其年,而爲此等之職者,年力强壯之人,豈不善做國事乎?且武臣事體,與文宰名官有異,而所遭甚輕,乃欲過執廉隅,誠爲非矣。從重推考。催促辭朝,何如?上曰,依爲之。擧條在魯曰,此平安監司金若魯狀啓,而以戶曹啓下督推別備銀一萬兩不當上送事,及別備名號寢罷事爲請者也。蓋別備之創出,因左議政宋寅明爲戶判時陳稟,使監司遞易時,每爲別備一萬兩,會錄於泉流庫事定式矣。其後戶曹以泉流庫爲其句管之故,或有國用,則陳達取用。而厥後濫觴,雖無國用,而每年輒令上送,以致關西財貨,漸至罍恥。今此論請防塞不送者,事理誠然。至於別備名號,固有傷於事面,或貿辦於市民,或移幻於記簿之際,亦多有瑣細之弊,寢罷之請誠有意見。而右相之意則以爲,銀則固不當上送,而別備之名,姑爲仍存,似有益於儲貨之道云,下詢而處之何如?顯命曰,戶曹之每年取用別備則誠不可。自今非有不得已之故,毋得取用事申飭,可也。至於別備之名則雖不好,旣創之後,則仍存亦無妨矣。在魯曰,勿以別備爲名,只令留心備儲,每於遞等報備局,以觀其多少之數,則似好矣。上曰,別備名目不好云者,果然矣。革其名而依前儲積事,另爲申飭,戶曹所推銀,則勿令上送,可也。擧條在魯曰,吏曹判書李箕鎭,除拜已久,而無意上來。蓋聞其有實病,且新除異於他職,其不卽上來亦無怪,而至今不爲膺命,事體誠極未安。且因向日筵中不法其祖之聖敎,自稱得罪倫紀,陳疏過嫌。此是聖上因臣語及其祖故判書李植不爲黨論事,笑而下敎曰,李箕鎭何不若其祖乎?臣對以李箕鎭,亦實不爲黨論矣。筵話傳謄之際,以不法其祖書出,故有此引罪曲嫌之擧也。右相所聞,則吏判專以此爲嫌,不欲上來云,此誠極爲過矣。宜有別般下敎催督之擧,故敢達。上曰,以不法其祖書出可怪矣。澤堂,予心常嘉之,其禮文亦多遵用者,而其時之敎,不過以爲其孫何不如其祖云矣。若以此書出,則爲子孫者,何可以不及祖先,有所撕捱哉?以此曲爲引嫌,實涉過矣。從重推考,從速上來事申飭,可也。擧條在魯曰,故副提學李端相,生於赫閥名家,早歲登朝,歷揚極選,人望莫先,而淸操讜言,已不詭隨時俗。少有求道之志,兼以多病,守靜讀書,不樂仕進,年未四十,已決恬退,一意講學,先輩儒賢,交薦其學識,徵召絡續。先正臣宋浚吉則以爲,宜使李端相兼贊善,朴世采兼進善,以輔導儲宮,一時期許之重,有如此矣。不幸天不假年,未能卒究其業,而觀其著述論辨,見解之超卓,造詣之深至,亦可見矣。門人金昌協·林泳,胤子喜朝,皆傳其學,爲世名儒。肅廟朝因筵臣陳達,特贈吏曹參判,而士林猶以表章之典,有所未盡爲歉然。謹按國典,正二品以上,乃得贈諡,而祖宗朝以來,表表名臣,則職秩雖未準格,亦多特爲贈諡。肅廟末年,大臣慮其流弊之漸濫,以儒賢及死節人外,贈諡一節防塞事,陳達定式。而若李端相,雖始以科甲出身,早能脫屣名利,專精學問,蔚有成就,則便是儒賢。況其子以亞卿爲贈諡,而以李端相之賢,反闕易名,公議莫不歎惜。今若特命贈職賜諡,則實合於崇賢奬恬之道矣。上曰,右相之意,何如?顯命曰,李端相卽臣父之師門,臣不敢容議矣。上曰,依所達,贈職賜諡,可也。曾於何文集中見之,其兄弟多矣。顯命曰,四兄弟也。因歷擧其名。在魯曰,有李氏聯珠集行於世矣。節略出擧條在魯曰,我國家列聖朝以來,褒闡節義,似若靡有餘憾,而尙或有輕重失宜,士論稱屈者。故永柔縣令宋圖南,卽其一也。宋圖南卽承旨賀之孫,敦寧贊之從孫。自少慷慨有志操,當光海朝,倖相有爲中表至親者,而避之若浼,不相往來。其爲太學掌議也,倡發通文,聲罪鄭造·尹訒·李偉卿等,又與李安眞等,抗疏請討,凶黨已側目,未幾登第,分隷芸閣以辱之。仁廟反正之後,又骯髒不肯少屈於當路,由是官不過宣諭御史,騎省佐幕。及爲永柔,淸兵大至,兵使南以興,徵兵於道內,則文官例多以代將領送,而必躬自領赴,兵使及他守令皆勸之歸曰,君書生,職又守宰,守此孤城,同死無益。答曰,臨亂忘身,獨武夫事耶?兵使感其意,爲置幕府兼從事官,使之草檄諭虜中,操筆立就。首數其背和來侵之罪,盛陳我國決不負天朝大恩,仍又曉以逆順,激以禮義,辭意激烈。及賊薄城,圖南以鐵衣掛樹曰,城將陷矣,衛身何爲?手書與子,有男兒事業今日決矣八字,他無所言。城陷猶着戰袍立城頭,彎弓射賊,賊矢攢集,而終不釋弓,遂枕堞而死。事聞,特贈禮曹參判,官其二子,先朝命旌閭,又立祠安州,與同時死事人南以興·金浚等合享,崇報之典,非不至矣。但其時虞候及武守令,亦多贈諡,而宋圖南以文吏,奮然而起,視死如歸,比他尤難。況自儒生時,已立大節,亂中草檄,尊周大義,炳煥森嚴,不憚重挑强虜之怒,殆與三學士所成就略同。此檄文,其時監司,謄書啓聞,見在政院日記矣。故南陽府使節死人文烈公尹棨丙子之疏,有曰宋圖南之死於安州也,倉卒草檄,忠義奮發云云。則檄文一事,最爲卓異,不可但以臨亂死節論之也。今之距皇明已久矣。後生小子,其於天朝之大恩,聖祖之至痛,寢遠寢忘,將至於春秋之義,斁晦而莫之救。此等節義,尤不可不別爲表章,扶樹風聲。宋圖南特贈正卿,仍爲賜諡,何如?上曰,今聞所達,其節義卓異,依所達贈職賜諡,可也。擧條顯命曰,臣意則與此異,恩典宜有限節,有只得旌閭者,有只得贈職賜諡者,亦有兼得之者矣。上命少退。諸臣趨出,少頃承命復入。顯命復進伏曰,近來世俗浮誇,旣旌閭矣,又求贈職,旣贈職矣,又求贈諡,必盡得之而後爲快,此爲弊風。上曰,右相所達,大體是矣。宋圖南有子孫乎?在魯曰,其孫宋國緯,經臺侍矣。此等恩典,有陳達者則得之,無陳達者則不得焉。宋圖南之子孫無形勢,故至今未達,而此則蒙此恩典,少無所愧矣。上曰,京人耶?在魯曰,故京中名家,今其子孫,居門外孔德矣。顯命曰,安邊府使李喆輔,額外校生,汰定軍役,以此有怨之者,乃至作變於其先祖墳山。故喆輔方捲歸,必欲遞免。而監司遭彈,不爲啓聞催還,許久空官,民弊不可勝言。且以土民作變,而輕遞官長,則實爲關係後弊。向年尹容任水原時,戊申逆徒,亦爲作變於尹容先山,容以必遞爲期。而其時廟堂,以後弊爲慮,使之還官後,自朝家以京職召之。今喆輔亦依尹容例,使吏曹催促下送後,又復內遷,似好矣。上曰,依爲之。顯命曰,頃以過期未葬者及過期未昏男女抄報事,分付矣。今見五部若干所報者,則極爲寒心。士夫家處女男子,至三十六七歲者有之。一家內四五喪,不能收斂者亦有之,京中如此,外方可知,此莫非臣等無狀,不能仰贊之罪?而旣已發端,不可爲一場文具而止,自上親出絲綸,申飭京外,昏具及葬需,各別使之優給宜矣。上曰,昏需可助,而配耦何處得之?四十處女,誰肯求之?顯命曰,成冊中,亦有已定昏處者矣。在魯曰,有昏需則可得定行矣。上命承旨書之。傳曰,咸恒之義,人之大倫,掩髂之典,古聖所先。頃因大臣陳達有下敎者,而今又聞達有將近四十不得其偶者,喪不掩土,其亦有一家三四人之多云,此豈王政之所忍?噫,都下若此,況外方乎?分付京外,惕意擧行,從厚顧助。而其慢忽擧行者,京而京兆,外而道臣啓聞另飭事,其令備局,分付。益炡曰,臣以政注間事,有所欲達者,臣孤陋不能廣識人才,每當政注,惟披閱官案而擬之。向以李大源,擬判事望矣,其後臺臣,以有負犯爲言,臣不勝惶悚矣。上曰,此誰耶?在魯曰,巨源之從弟,鳳年之從姪也。顯命曰,臣兄吏判時,爲此人所彈論矣。在魯曰,頃年以閭家奪入事,故領相洪致中,亦有所犯,而朝家獨罪柳紘矣。其時大源,以臺臣,請還收柳紘遠配之命,此出於侵逼大臣之意。且其所論豐陵之語,亦有敲撼銓地之跡,故閔珽以此事論削其職,然亦不可以此謂之負犯矣。上曰,此當以情態論,而不可以負犯言也。成中曰,閔珽之疏,似以一鏡門客爲言矣。益炡曰,其疏稱以師尙門客云矣。上曰,似以此爲負犯矣。其臺諫誰耶?益炡曰,洪鏡輔也。上曰,其人鮮明矣。顯命曰,然矣。錫五曰,庭試旣設初試,而會試又以殿試定式,則直赴人許赴,似當稟定,詢于大臣而處之,何如?在魯曰,庭試乃促刻之科,且用正草而祕封,不書四祖,故直赴人曾不許赴,而亦或有濟州人別爲稟定許赴之例矣。今則旣爲殿試,試紙用名紙,祕封書四祖,與別試無異,似當許赴,而事係創行,未敢質言矣。顯命曰,庭試會試,有同增別,殿試許赴無妨矣。上曰,武科直赴,旣不拘某科而許赴,則今此殿試,文科直赴,亦令許赴,可也。出擧條光運曰,庭試初試,欲以防場中雜亂之弊,而時限若緩緩,則走筆之弊又生,旣非長文,而又非促刻,則一人可作三四篇,而倖參者必多矣。會試則緩其時刻,使敏鈍各盡其才,而初試則只取成篇,以滿千數,不如促定時刻,取其實才而已。且文武初試,同日設行,則鄕儒留滯可慮。文初試則近會試擇日,似好矣。詢問大臣而定行,何如?在魯曰,禮官之言,誠有見矣。時刻則似當依庭試例,日長時則限午時,日短時則限未時矣。初試則以殿試前十日內定期啓下宜矣。上曰,此則使禮曹,於節目中,追後磨鍊以入,可也。出擧條耉齡曰,請逆坦孥籍,一依王府草記,卽令擧行。上曰,旣諭,何煩?耉齡曰,請還寢泰績酌處之命,仍令鞫廳嚴鞫得情,夬正王法。上曰,其勿更煩。耉齡曰,請還寢夏宅島配之命,仍令鞫廳嚴訊得情,夬正王法。上曰,其勿更煩。耉齡曰,請瑞虎等兩賊孥籍,亟令王府擧行。上曰,其勿更煩。耉齡曰,請徙邊罪人陸師聖依律處斷。已上措辭,竝見前上曰,勿煩。耉齡曰,廣興軍資反庫無虧欠者給解由,乃是大典之成憲。而挽近以來,廢閣不行,故官不着慮,吏緣爲奸,前後欠縮,不啻累千石之多。國家倉儲,何等關重,而一任其耗縮,不爲杜弊之道乎?請自今兩倉官遞代時,反庫之法,一依大典施行。上曰,依啓。耉齡曰,碧潼郡守李馨遠當初負犯,極其妖惡,幾至生事邊徼。末梢酌處,實出寬典,而薄竄蒙放之後,旋授邊邑,物情固已有駭。而自知公議之不容,不待夫馬,汲汲冒赴。如此奸滑放恣之人,不可置之。請碧潼郡守李馨遠,削去仕版。上曰,旣已蕩滌收用,則所彈之目,殊涉過矣。雖然,所陳得體,削版之目過重,罷職。耉齡曰,西塞防鎭,爲任最重,誠非有威望可以鎭壓者,不可輕授也,明矣。江界府使鄭暘賓當亂逗留之罪,已斷於文書憑處之日,去資革職。處分雖出於寬典,而漸次媒進,自同平人,物情久愈駭憤,況此邊上防禦,決不可濫授於如此恇㤼無狀之人。請江界府使鄭暘賓改差。上曰,其陳雖得體,旣經閫帥,何拘邊邑?滌瑕收用之日,每提往事,其誰自靖?不允。耉齡曰,臣賦性巽懦,志氣摧頹,其不合於淸朝耳目之責,臣之自知,亦已審矣。恩除之下,不勝感惶,冒沒承命,以伸叩謝之忱。且以獲近耿光爲幸,趨進筵席,以草草數語,有所論啓矣。及承聖批,以得體爲敎,臣有以仰虛受之盛德。而第於李馨遠事,以彈目爲過,止於罷職,鄭暘賓則以旣經閫帥,何拘邊邑爲敎,大臣亦以邊邑無不可爲言,臣於是,不勝訝惑之至。馨遠之當初所坐,殊深妖惡,則負犯二字,臣固停量。而且才以邊倅,幾至生事,旋授邊邑,已駭物情,況且自知所犯之不容於公議,不待夫馬,汲汲冒赴之狀,已極慌忙,亦涉放恣,臣之以削版爲請者此也。鄭暘賓事,則曾於甲寅冬,以假史入侍筵席,時有鄭暘賓文書憑處之擧。所謂文書,乃暘賓故爲逗留,假託論報之狀也。其狀有曰,慮勝而後進。伊時自上下敎曰,若對敵國,則可以慮勝而後進,安有見逆賊,而爲慮勝之計哉?聖敎至當矣。邦內逆賊方熾,道臣方督進,而以慮勝等不成說之語,一報再報,姑爲延拖,此暘賓逗留之斷案也。然朝家旣施寬大之典,處分旣止於去資革職,則臣亦非欲追提往事,追罪其罪。卽今新除,乃邊上重鎭也。當亂逗留如暘賓,慌㤼無狀如暘賓,而置諸邊邑,責以防禦,則豈不有歉於愼簡之道哉?臣之所論,蓋爲其邊邑之不可授也。祗緣疏逖之臣,忱誠未孚於君父,所論兩事,皆歸於過重,臣何敢一刻晏然於臺次乎?請命遞斥臣職。上曰,句語雖過,所陳得體,過重之敎,何過撕捱?勿辭。亦勿退待。顯命曰,臣於鄭暘賓事,自是主人,渠之戊申事,極爲無形,而其後見其人,不可終棄。故臣爲吏判時,以暘賓爲求禮縣監,今至閫帥矣。在魯曰,今因語次,適有所思,敢達。近以三司擬望之苟艱,外任內遷相續,且以新令甲,纔過日限未上來,則卽捧遞差傳旨,仍爲禁推,然則徒有遞易之弊而已。何益之有哉?守令數遞甚可悶。松都經歷,雖曰內職,便同守令,而纔又移臺職矣。此後則守令勿爲數遷事,申飭銓官,何如?上曰,依爲之。出擧條諸臣遂皆退出。
上在昌德宮。停常參·經筵。
仁宣王后忌辰齋戒。
李壽沆啓曰,吏曹郞廳來言,臺諫有闕,政事何以爲之?取稟。傳曰,過齋後爲之。
南泰齊啓曰,大司憲金鎭商,執義朴弼傅,掌令洪得厚·崔逵泰在外,持平趙鎭世未肅拜呈辭,李耉齡呈辭。今日以監察茶時之意,敢啓。傳曰,知道。
李壽沆啓曰,左副承旨鄭翬良,今日不爲仕進,卽爲牌招,何如?傳曰,允。
鄭必寧啓曰,戶曹判書徐宗伋,日違召命,尙不行公,事體誠極未安。卽爲牌招察任,何如?傳曰,允。
傳于南泰齊曰,召對爲之。
李壽沆啓曰,副司果權祐受由下鄕,過限不上來,依定式禁推傳旨,捧入之意,敢啓。傳曰,知道。
南泰齊,以禮曹言啓曰,今此和協翁主駙馬揀擇捧單定日,已爲啓下,知委京外矣,揀擇日期,定於何間乎?敢稟。傳曰,以三月晦前,排日推擇。
鄭翬良,以義禁府言啓曰,卽接月令醫員林光潤手本,則時囚罪人李光湜,素患痰病,重添外感,咳喘嘔逆,一時俱劇,頭疼如碎,虛汗如流,寒熱交攻,飮啖專廢,沈眩委頓,方在危境云。自前罪人病勢如此,則有保放救療之規,敢此仰稟。傳曰,依爲之。
又以兵曹言啓曰,來二十四日入直羽林衛將趙東恒,今日受點矣。該廳書員來言,趙東恒母病,萬分危重,勢難入直之意,呈訴大將,來付臣曹,不可無變通之道。原單子中,改付標以入之意,敢啓。傳曰,知道。
癸亥二月二十三日申時,上御熙政堂召對入侍時,參贊官南泰齊,侍講官李成中,侍讀官金光世,記事官朴弘儁·兪彦好·李毅中進伏。上曰,承旨書之。傳曰,府院君宣諡,有該曹顧助之例。今者達城府院君宣諡時,亦爲考例顧助事,分付該曹。泰齊書畢讀之。上曰,近以眩氣,久未開筵,向欲爲之,以儒臣生出事端,不得爲之,故今日有此引接,而亦難久坐。上下番各讀五張,可也。成中讀資治通鑑順帝紀五板。光世又讀五板。成中曰,楊震葬時大鳥來集之說,未免虛誕。而帝能感其忠直,祠以中牢,可見其褒奬之意矣。上曰,然矣。成中曰,虞詡能執法而諫,無媿楊震之忠直,而帝之褒嘉,反不及焉,良可慨也。且其薦左雄之疏曰,白璧不可爲容容多後福。推此一句語,其時世道,亦可知也。當此之時,尤宜褒奬忠直之士,以爲輓回之道,而旣不能焉。左雄亦有王臣謇謇之節,而知而不能用。漢治之陵夷,職由於此。此等處,伏望留意鑑戒焉。上曰,所達是矣。光世曰,白璧,淸潔之物,比則淸謹之人也。容容和同之意,比則鄕愿之類也。當時之人,以淸謹爲不可爲鄕愿,爲多後福者,實由於用舍之倒置而然也。虞詡之忠,自繫於獄,而張防之徒,用事於中。以此觀之,漢祚雖亡於桓·靈之世。而朱子以爲,安順時已有亡徵者此也。上曰,不待桓·靈,景帝以後,已無可言者。成中曰,自景帝時,漸漸陵夷,以至於此矣。上曰,中常侍之禍,雖極於桓·靈,而章帝已釀成之矣。成中曰,此處文義,已達者外,別無可更達者矣。上曰,然。成中曰,臣方帶中學敎授,而本學有時急變通事,敢達。本學儒生食堂炊婢,或物故或逃亡,今無餘存,供爨無人,將有闕堂之患。自前如此之時,多有劃給之例,京居婢三口劃給本學事,分付該曹,似好矣。上曰,依爲之。出擧條上曰,秋房承旨誰耶?泰齊曰,鄭翬良也。上曰,使之入侍。臣弘儁出而傳敎,與左副承旨鄭翬良同入。兩儒臣先退。上曰,日寒如此,軍士則有襦衣,而獄囚可憐,王者之政,豈容異乎?自政院取考秋曹囚徒案,罪輕者放之,可也。翬良承命先出。出榻敎上曰,翰林會圈爲之耶?彦好曰,此事旣有成命,所當卽行,而多員齊會,然後可以爲之。卽今則翰林閔百昌,以相避遞職矣。上曰,與誰相避耶?彦好曰,與副提學李鼎輔相避云矣。毅中曰,非但此也,頃日下敎時,領議政金在魯,以新圈爲之如何爲言,故亦以此爲拘矣。彦好曰,此事奉敎主之,臣與奉敎趙載德相議,則載德以爲,領相以舊薦未盡付職前,又爲新薦,有違館規爲言,則今不可遽然行之,以是爲難云矣。上曰,其時左右相之意,似不如是矣。彦好曰,領相以單試爲無妨,故欲待舊薦人召試,付職後爲新圈,而右相以單試爲不可,故自上從右相之議,遂有會圈之命矣。閔百昌雖遞職,本館古規,新薦時僚員,雖在罷散中,不必待其付職,或相議或簡問而爲之者,多有前例,此則似不可爲拘。而領相之言如此,故尙不得擧行。然旣不得單試,又不爲新圈,則此事無有期限,此爲可悶矣。上曰,館錄何以爲之?泰齊曰,臣頃在東壁時欲爲之。而副提學李鼎輔,撕捱不出,故不得爲之。副學若出則卽成矣。上曰,今則東壁誰耶?泰齊曰,李成中方在東壁矣。上曰,弘圈翰圈,竝申飭速行事分付,可也。出榻敎承·史遂皆退出。
上在昌德宮。停常參·經筵。
仁宣王后忌辰。
卯時辰時,日暈。
南泰齊啓曰,大司憲金鎭商,執義朴弼傅,掌令洪得厚,崔逵泰在外,持平趙鎭世未肅拜呈辭,李耉齡呈辭。今日以監察茶時之意,敢啓。傳曰,知道。
鄭翬良啓曰,臣依聖敎,自本院取考刑曹囚徒案,則承傳罪人二十六名,刑曹罪人七十名,咀呪罪人一名,來關罪人四名。各司罪人十五名內,幼學朴致淳其婢率現事也。宋濟成文記盜執事也。奴三先其上典橫侵不干人事也。婢莫禮他人招引事也。書吏李漢雲擧條趁不來示事也。婢正月其子隱匿事也。貴愛其壻現出事也。奴點同銀子不報事也。吳若德負債不給事也。奴厚白他婢招引事也。白弘震·金成太·李乭伊·韓世奉·朴召史,馬兵尹石蕃,奴戍伊·李東植·李世得·李仁植,婢二烈·吳德成等酒禁被捉事也。奴萬福刑吏毆打事也。婢冬月其上典他奴招引事也。使令郭貴石堂上,分付事也。允京兵曹所納不納事也。書吏林有廈不善致察事也。書員洪重泰病人不出送事也。徐就文欺隱宮家事也。江床黃連不進排事也。所由曲式臺諫,分付事也。書吏金昌華受賂事也。李召史負債事也。衙前嚴世德稅錢不納事也。此等罪名,俱不至大段,故謹體恤囚之盛意,竝爲放釋。其餘罪人,罪名重大,有難輕議,竝爲仍囚,各司拘留。旣有革罷之令,而或慮有因循謬習之弊,更爲申飭于各衙門之意,敢啓。傳曰,知道。
鄭必寧啓曰,戶曹判書徐宗伋,日事呈單,無意行公,其在事體,極爲未安。卽爲牌招察任,何如?傳曰,允。
李重庚啓曰,校理金光世,以其親病,陳疏徑出。原疏以國忌正日,纔已退却矣,所當直捧禁推傳旨,而此與無端徑出有異。推考警責,何如?傳曰,允。
注書任師夏出使,代以金光礪爲假注書。
南泰齊,以弘文館言啓曰,本館下番校理金光世,連日入直矣。以親病陳疏徑出,下番將未免闕直,事甚未安。副修撰朴春普·兪宇基,竝卽牌招入直,何如?傳曰,允。
又啓曰,因弘文館草記,副修撰兪宇基·朴春普牌招事,允下。而闕門垂閉,待明朝出牌之意,敢啓。傳曰,知道。
又以禮曹言啓曰,童蒙禮講節目,依下敎就議廟堂,磨鍊以入之意,敢啓。傳曰,知道。
又以禮曹言啓曰,在前王世子冠禮時,以鴉靑直領·絛帶,爲初出之服矣。今此王世子冠禮時初出之服,亦依前例以直領·絛帶擧行,何如?傳曰,允。
又以禮曹言啓曰,在前王世子冠禮後,朝謁時出入,皆由時敏堂矣。今亦依此擧行乎?敢稟。傳曰,依爲之。
又以禮曹言啓曰,取考謄錄,則自前王世子冠禮後,例有謁廟之禮矣。今此王世子冠禮後,宗廟·永寧殿展謁之禮,過冠禮後,依前例擇日擧行乎?敢稟。傳曰,依爲之。
又以禮曹言啓曰,和協翁主駙馬揀擇日期,取稟草記,傳曰,以三月晦前排日推擇事,命下矣。卽令日官推擇,則來三月二十一日,二十二日,二十三日,二十四日,二十五日,二十六日,二十七日,連有拘忌。二十八日,二十九日爲吉云,而國忌齋戒相値,何以爲之?敢稟。傳曰,今此日期,似因遲待外方,故如是遠定。而在京及近道人初揀擇日子,爲先進定以稟,再揀擇則更待下敎擧行。
以羅全監司狀啓,三月朔進上洗鱗石首魚,限內不得封進,惶恐待罪事,傳于李重庚曰,勿待罪事,回諭。
上在昌德宮。停常參·經筵。
夜自一更至五更,巽方有氣如火光。
下直,通川郡守崔駿興,全義縣監鄭錫敎,城津僉使李得舟。
鄭翬良啓曰,備邊司郞廳來言,今日賓廳坐起日次,而纔經登對,姑無時急稟定事,不得來會云矣,敢啓。傳曰,知道。
又啓曰,大司憲金鎭商,執義朴弼傅,掌令洪得厚·崔逵泰在外,持平趙鎭世未肅拜呈辭,李耉齡呈辭。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
鄭必寧啓曰,戶曹判書徐宗伋,日事違召,無意膺命,其在事體,誠極未安。卽爲牌招察任,何如?傳曰,允。
李重庚啓曰,來二十六日巳時,王世子定字事,因該曹單子,旣已啓下矣。明日待開門,大臣及政府館閣堂上,六曹參判以上命招,會議之意,敢啓。傳曰,知道。
李重庚啓曰,明日王世子定字時,大臣以下命招會議時原任大臣,依前例一體命招,何如?傳曰,允。
又以弘文館言啓曰,本館下番闕直,事體未安。校理韓翼謩,由限已過,卽爲牌招。今日政新除授,待下批一體牌招,以爲推移入直之地,何如?傳曰,允。
有政。吏批,行判書李箕鎭在外,參判李益炡進,參議未差,行都承旨李壽沆進。兵批,判書徐宗玉陳疏入啓,參判權病,參議宋秀衡病,參知尹敬龍入直進,左副承旨鄭翬良進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
又啓曰,碧潼郡守,今當差出,未準朔禁軍將,竝擬何如?傳曰,允。
又啓曰,新除授密陽府使鄭俊一戶奴呈狀內,矣上典素患痰病,近復添劇,委頓床笫,差復無期,斯速入啓變通云。身病旣如是危重,則不可等待其差歇,罷黜,何如?傳曰,允。
又啓曰,頃因大臣陳達,年九十婦人,令該曹抄啓封爵事定式矣。年九十婦人,別單書入之意,敢啓。傳曰,知道。
以洪景輔爲大司諫,李光運爲司諫,閔百行爲獻納,金漢喆爲副校理,李周鎭爲知義禁,李衡萬爲文學,洪應復爲典設別提,趙斗壽爲楊州牧使,金養正爲碧潼郡守,魏昌祖爲開城經歷,鄭夏彦爲高山察訪,洪昌漢爲尙衣正,李宜炳爲積城縣監,李喜升爲活人別提。
兵批啓曰,宣傳官李潤德呈狀內,日昨內試射,猥蒙直赴之恩命,所帶南行之窠,斯速啓遞云。雖未及應榜,便是出身,今姑改差,何如?傳曰,允。
以鄭益河爲副護軍,宋翼輔·任璞爲副司直。單付
李重庚,以禮曹言啓曰,來四月初九日,行宗廟夏享大祭親行事啓下矣。永寧殿,依前例同日遣大臣行祭事,知委,何如?傳曰,允。
又以禮曹言啓曰,卽接慶尙監司移文,則來四月閏四月朔朔膳中乾黃魚,慶州·蔚山兩邑,擔當封進矣。今此兩邑,皆入於左沿尤甚邑,朔膳有限麥秋停封之敎,事當依此擧行,而中宮殿·世子宮朔膳,則乾黃魚一種之外,無他物種,因此災減,將至闕封。雖欲分定他邑,不可任自卜定,設欲代封,進上事體至重,亦不可擅便,卽速稟旨指揮云。朔膳黃魚,非但兩邑所産,莫重進上,以兩邑之擔當,全然闕封,事體極爲未安,移定他邑封進之意,分付,何如?傳曰,允。
又以觀象監官員,以領事提調意啓曰,曆法之精密,在於交食之脗合,而近年以來,日月之食,與彼中咨文,每有時刻之先後,此蓋彼中隨改之法,不能學來之致也。上年節行,僅得日月食算稿以來,而其推算文字冊,則終不得來,本監曆官,莫適推解。去五月朔食,十月望食,又不得已循用舊法,食分時刻之相左,亦復如前,其在欽若之政,誠極憂悶。廣詢曉解曆象者,則嘉善安國賓,只憑彼人算稿,硏究融會,成出文字,溯求旣往,則皆與彼法相脗,又推方來,而來四月望月食,明定食分,旣已入啓矣,今來咨文,與國賓所推,果爲符合無差。從今以後,日月食推算,似無違舛之慮。在前監官學來算法於彼人者,俱蒙加資之典,況此國賓,無師法而能自得其奧,較諸學來者,尤爲有別。如此術業表著之人,宜有加資褒奬之道,而係干恩典。上裁,何如?傳曰,加資。
鄭翬良,以義禁府言啓曰,副司果權祐禁推傳旨啓下矣。權祐時在公洪道忠原地云,依例發遣府羅將,拿來,何如?傳曰,允。
鄭必寧,以戶曹言啓曰,各道錢穀御覽會計,例於二月二十五日,啓請受出,晦日,修正入啓矣。咸鏡·平安·黃海等三道會案,未及上來。莫重御覽會計,限內不得修正,事極未安。其中平安·黃海兩道,則會計文書未及上送事,雖已具由狀聞,限內未及修報之守令,不可置之,從重推考。當該監色,拿致營門,各別嚴刑。咸鏡道則安邊·永興·利城等三邑,終不輸送事,有所移文,而旣無狀聞之事。監司及都會官推考,三邑守令從重推考,監色亦爲拿致營門,各別嚴刑。御覽會計,待三道會案齊到,當爲修正之意,敢啓。傳曰,知道。
兵曹判書徐宗玉疏曰,伏以臣於數昨之政,以申漫副擬摠管之望,蓋臣意謂當初臺啓,直請拿問,而金吾議讞,旣已白脫且漫,曾經此任者,披案而循例擬入矣。及見小報,始覺臺啓之初議他律,而今始見停。甚矣,臣之疏謬也。此雖出於無情,而臺啓未收殺之前,擬人官職,顧其失大矣。豈如小小差誤而已哉?且臣本疾癃毒,劇歇無常,奔走數朔,精力殆弊,而春寒尙峭,感傷忒甚,昨於公座,一場叫苦,擔歸私次,證狀尤厲。雖因大僚之善陳,得解金吾之兼管,而但此本兵重任,旣非臣養病之坊,則一日虛帶,實屬惶悶。敢陳情實,仰干宸嚴,乞賜鐫遞,仍命重勘,以彰臣慢,以延殘喘,不勝幸甚。臣無任云云。答曰,省疏具悉。卿其勿辭,行公。
上在昌德宮。停常參·經筵。
昧爽,有霧氣。午時,日暈。
下直,乫坡知僉使李夢臣,麟山僉使金相德,夞怪萬戶李顯源。
藥房都提調臣金在魯,提調臣鄭錫五,副提調臣李壽沆啓曰,連日沈陰,伏未審此時聖體,若何?眩氣一向差間乎?前入湯劑,已盡於昨日矣。今日臣等,率諸御醫入診,議定仍進當否爲宜矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候一樣矣。予則眩氣一樣。湯劑依前劑入五貼後,日次入侍宜矣。
大王大妃殿·中宮殿·賢嬪宮,藥房口傳問安。答曰,知道。
傳于鄭翬良曰,今下弓矢,乫坡知僉使李夢臣,麟山僉使金相德,夞怪萬戶李顯源處給送。
鄭翬良啓曰,諫院之許久闕啓,憲府之連日監察茶時,事甚未安。兩司除在外·未交龜·服制外,呈告未肅拜人員,竝卽牌招,何如?傳曰,允。
李重庚啓曰,王世子表字單子,旣已落點以下矣,禮曹郞廳,招致傳給之意,敢啓。傳曰,知道。
李壽沆啓曰,領議政金在魯,右議政趙顯命,有稟定事,請對矣。口傳下敎曰,頃者連日引接,氣似憊,二三日後,當下敎矣。
以副校理金漢喆,副修撰朴春普·兪宇基牌不進禁推傳旨,傳于南泰齊曰,竝推考傳旨捧入。
南泰齊,以弘文館言啓曰,本館下番,無推移之員,不得已以上番,姑降入直之意,敢啓。傳曰,知道。
又以侍講院言啓曰,本院新除授文學李衡萬,除拜之下,不爲出肅,卽爲牌招察任,何如?傳曰,允。
鄭翬良,以備邊司言啓曰,前以男女嫁娶過時者及過時未葬者,從優顧助,另飭擧行事,備忘之下,孰不感泣?取見各部成冊,其中已爲定婚者,不過若干人,此則爲先自戶曹·惠廳,題給婚需,而前例多不過布疋錢兩,有名無實,今番則旣出特敎,不可如前埋沒。女婚則木四疋,錢八兩,米二石,男婚則折半磨鍊,戶曹惠廳,分半題給。未定婚者,則嚴飭其家長,或門長族屬等,使之定婚,自當部隨告隨報,依此數題給。過時未葬者,錢十兩,米二石題給,而若非如今特敎,則後勿爲例事。漢城府·戶曹·惠廳,竝爲分付,何如?傳曰,允。
又以御營廳言啓曰,今此下番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西九番別馬隊四十九名,標下軍一名,已爲逢點整齊矣。來三月初一日,與東營入直八番別馬隊替代後,舊軍放送之意,敢啓。傳曰,知道。
又以禁衛營言啓曰,來三月當十四番海西別驍衛逢點實數四十九名,步軍標下一名,已爲點閱整齊矣。來三月初一日,與本營入直別驍衛,依例替代後,舊軍放送之意,敢啓。傳曰,知道。
持平李耉齡啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷。請江界府使鄭暘賓改差。措辭竝見前答曰,勿煩。
上在昌德宮。停常參·經筵。
辰時巳時,日暈。未時申時,日暈左珥。酉時,日有重暈,內暈有兩珥。夜四更,流星出軒轅星,入坤方天際。狀如拳,尾長三四尺許。色赤。
李重庚啓曰,來初一日輪對日次,而國忌相値,頉稟。傳曰,知道。
鄭翬良啓曰,大司憲金鎭商,執義朴弼傅,掌令洪得厚·崔逵泰在外,持平趙鎭世牌不進傳旨未下,李耉齡呈辭。今日以監察茶時之意,敢啓。傳曰,知道。
李重庚,以弘文館言啓曰,本館下番副校理臣金尙迪,以漢學兼敎授,今日院試坐起時,晝仕出去。而一日之內,勢難畢試。限畢試間,除草記往來之意,敢啓。傳曰,知道。
又以弘文館言啓曰,副校理金漢喆,副修撰朴春普·兪宇基,旣有只推之命,卽爲牌招察任,何如?傳曰,允。
慶尙監司狀啓,以寧海·開寧等兩邑封進之蔘,有不善檢飭之失,惶恐待罪事,傳于李重庚曰,勿待罪事,回諭。
文學李衡萬疏曰,伏以臣祗奉明旨,以臣爲侍講院文學者,臣實惶恐,不知所措。噫,盛禮在前,邦慶洋洋,凡在含生,無不歡欣。臣以离筵舊僚,隔違有年,而迺荷恩命,偶値新會,區區寸心,倍有激昻。第臣情地甚危,有不敢復齒榮塗者。臣於前年,遭李善泰之詆辱,蓋以臣嘗上章論廉恥二字,遂以是爲重罪巨案,謂告訐可售,危禍可嫁。其言至醜,而其意至憯,向非天日之明,赫然光臨,則鬼魅凶陰,夫何以照破?嗚呼,俗習乖喪,世道嶔巇。昔人師規之義,亦不可復行於今日,而愚而不量,乃有狂迂之言,其自貽顚沛,固也。無怪也。若臣之所傷歎而憂懼者則有之,夫國家置臺官,正爲其言耳。假令危言讜論,觸忤權貴,畢竟媒孽之說,肆然而作焉,則已非盛世吉事。況臣所論,零瑣可羞,顧何嘗抗辭竭言,不負其職?而遭罹困阨,却至於此,當世之士,必指臣而相告曰,夫夫也。有甚言而受此狼狽,復有進於是者,則其危死,可立而待也。從今以往,淸朝臺閣之臣,愈以言爲戒。噫噫,此臣之罪也。儲坊奉翊,本稱雋選,固不可人人而輕授,則如臣蔑學,安敢濫竊,以乖掄揀之意哉?臣之不可苟進,殆不待乎畢辭?且臣老父,猝患痰痞,症節甚重,臣以獨子無兄弟,焦煎扶護,卽此情私,又無離捨供仕之望。召牌之下,謹詣闕外,敢具短牘,籲慈至懇。伏乞天地父母,俯垂照察,將臣所帶,亟行鐫遞,俾臣得以粗靖私義,穩護父病,不勝大幸。臣無任云云。答曰,省疏具悉。爾其勿辭,護焉。
上在昌德宮。停常參·經筵。
辰時,日暈。未時,日暈。酉時,日暈。
鄭翬良啓曰,大司憲金鎭商,執義朴弼傅,掌令洪得厚,崔逵泰在外,持平李耉齡呈辭,趙鎭世牌不進,傳旨未下。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,金吾因堂上之不齊,久未開坐,罪囚積滯,委屬可慮。同義禁李周鎭,除拜已久,尙不出肅,卽爲牌招察任,何如?傳曰,允。
傳于鄭翬良曰,大臣及備堂中,有稟定事人來待。
鄭翬良啓曰,領議政金在魯與禮曹判書鄭錫五,兵曹判書徐宗玉,吏曹參判李益炡,依下敎來待矣。傳曰,引見。
李壽沆啓曰,掌令洪得厚,下諭後過限不上來,依定式遞差及禁推傳旨捧入之意,敢啓。傳曰,知道。
李重庚,以弘文館言啓曰,本館下番闕直,已至徑宿,事體未安。校理金光世,由限已過,副應敎李天輔,以兼官入直春坊,與應敎李成中,副校理金尙迪,一體牌招,以爲推移姑降入直之地,何如?傳曰,允。
又啓曰,說書金善行,以其親病,陳疏徑出。原疏纔已捧入矣,所當直捧禁推傳旨,而此與無端徑出有異。推考警責,何如?傳曰,允。
又以侍講院言啓曰,本院下番說書金善行,連日入直矣。以親病陳疏徑出,司書未差,兼司書曺命敬,以本職入直,吏曹兼說書趙明鼎,連呈辭單,不爲行公,他無推移之道。兼說書趙明鼎,卽爲牌招,以爲入直之地,何如?傳曰,允。
又啓曰,兼說書趙明鼎牌招事,允下。而闕門已閉,待明朝出牌之意,敢啓。傳曰,知道。
傳于鄭翬良曰,史官一員待命,騎馬三匹立之。
鄭翬良,以義禁府言啓曰,前掌令洪得厚禁推傳旨啓下矣。洪得厚,以前任開城府經歷,時在任所云,依例發遣府羅將拿來,何如?傳曰,允。
又以義禁府言啓曰,卽接月令醫員卞興瑞手本,則保放罪人李光湜,病勢今已向差云。還囚之意,敢啓。傳曰,知道。
校理韓翼謩疏曰,伏以,臣之情理,豈有襆被禁直之勢?而荐召之下,違遨罪大,逖違之餘,入覲願切,不得不冒沒入肅,仍爲淹直矣。卽接家信,臣之病母,本症之外,更添近日輪感,咳嗽特甚,食飮全却,氣力澌綴,轉側須人云。臣聞此報,心神飛越,按住不得,短章籲急,徑出禁門。伏乞聖明,俯諒臣情理,亟遞臣職名,俾得以安意救護,仍命所司,重勘臣擅離之罪,千萬幸甚。臣無任云云。答曰,省疏具悉。爾其勿辭,護焉。
兵曹參知尹敬龍疏曰,伏以臣於昨日直中,伏聞以本曹省記之未卽入呈,致勤催促之聖敎,又因喉院之啓,至有推勘之命,臣於是,驚惶震惕,莫省攸措。第玆事略有委折,不得不一暴於黈纊之下,臣於未末,書呈軍號,旋卽整理省記。而蓋各司掌吏,書納入直人員姓名,然後始乃書塡,否則臣曹不得直爲塡名,自是流來故規。至於玉堂掌吏,則屢度嚴督,稱以下番,未及停當,趁不書納,自爾遲延之狀,喉院亦旣目睹,仍治掌吏,則此非臣曹無端稽滯之致。而乃反有此請推之啓,臣何敢自謂無失,而晏然仍冒於宿衛重地乎?伏乞聖慈,亟命鐫削臣職,以彰臣溺職之罪,千萬幸甚。臣無任云云。答曰,省疏具悉。爾其勿辭,察職。
說書金善行疏曰,伏以臣之老母,今年已迫七耋,氣質本來虛弱,而素患胸腹之痛,每當換節,一倍添劇,及至暮境,元氣日下,病氣日增,一月之內,殆無寧日,長在床席,呻痛過日,臣居常憂煎,實無違捨從仕之望。而當此書筵有命之日,入番事緊,嚴畏分義,不得不屢日持被。卽接家信,則臣母本病之外,又添輪行寒感,頭暈目眩,四肢刺痛,飮啖專廢,精神昏迷,危症惡兆,疊見層出,實有頃刻難支之形云。臣自聞此報,神心震驚,五內焦灼,急於歸護,他不暇顧,玆敢冒陳短章,徑出禁扃之外。伏乞天地父母,俯賜矜諒,亟命削臣之職,以便救護,治臣之罪,以肅朝綱,千萬幸甚。臣無任云云。答曰,省疏具悉。爾其勿辭,護焉。
癸亥二月二十八日申時,上御熙政堂。大臣·備局堂上引見入侍時,領議政金在魯,禮曹判書鄭錫五,兵曹判書徐宗玉,吏曹參判李益炡,左副承旨鄭翬良,記事官朴弘儁·兪彦好·李毅中進伏。在魯曰,三四日來,少有春意,而風寒猶甚。伏未審聖體若何?上曰,近來一樣矣。在魯曰,眩氣不至大段發作乎?上曰,往來無常矣。在魯曰,頃日求對時,以氣憊下敎,不勝憂慮之忱,腰背間痰候何如?上曰,痰自背而脇,今又入腹矣。暫時坐則脚部麻痿,如非吾脚,復起爲人似難矣。臥與立時則愈,而坐時極難。名之曰憊,而實則難堪矣。在魯曰,向日入診時,以受灸事稟議矣。日和後試之,何如?上曰,何必受灸乎?在魯曰,大王大妃殿氣候何如?上曰,安寧矣。在魯曰,王世子氣候何如?上曰,一樣矣。錫五曰,水剌,何如?上曰,大體一樣矣。在魯曰,夜已甚短,且有春困,寢睡何如?上曰,每夜久坐於外而後,入臥則睡易來矣。在魯曰,如此則易於觸傷,可悶矣。上曰,以此習以爲常,無妨矣。向日所欲稟定者何事耶?卽今氣似少愈,且欲聞廟謨,故許卿入對矣。在魯曰,日昨請對,亦非有緊急事也。頃日以東宮嘉禮事,縷縷陳達,而聖敎不能明白領受,且右相亦將遠出,故欲復爲稟定矣。上曰,頃已下諭矣。雖帝王,豈無年次乎?世子齒于學,禮記亦言之矣。金應三處已下敎。而今日入侍從容,亦當言之。幼時則彼此易生慢侮之心,今東宮雖過遊戲時,而然尙幼矣。此亦不可不念矣。在魯曰,次序一節,則臣承敎後,與外人相議,皆以爲,此則不可拘矣。上曰,此亦不然矣。匕鬯重矣,以主匕鬯之故,宜速行云則似然矣。若謂帝王不拘於兄弟之次則不然,雖帝王,豈無長幼之序乎?以此導之,似非敎以孝悌之道也。若以重匕鬯而速行,則雖七歲,可也。何待九歲乎?在魯曰,聖慮深矣好矣。而此事因諸臣所達而定行,則與出自上斷者,亦似異矣。上曰,自上自下,何以異乎?且食色之念動則難矣。予之所慮,豈云過深乎?在魯曰,此則在殿下照檢耳。上曰,國家流來之法,固亦有之。然至於其心,雖父兄,豈能照檢乎?在魯曰,此誠如聖上所慮,然亦豈可以此而差待累年後乎?上曰,雖一年之間,亦愈矣。在魯曰,日昨駙馬揀擇擇日事,亦已傳敎於禮曹,可見聖慮之有定。而一年內,更無可議者乎?上曰,非信俗忌也,愼重之道然矣。其昏予亦非必欲進定也。夙成如元良者鮮矣。雖加長三年者,似不能如元良之大也。此所以有下敎於應三者也。兩兒同遊之敎,亦有所思量者矣。在魯曰,東宮冠禮時敎書,肅廟·景廟冠禮時,則大提學撰進,顯廟冠禮時則大司成黃㦿撰進矣。今番旣無大提學,則提學例當替撰。而卽今有兩提學,辭命撰進,藝文提學主之。而此敎書撰進人,無分排啓下之事,故藝文提學,諉以文衡所撰,而不欲自當,必有朝命,然後可以撰進也。上曰,藝文提學撰進,可也。出擧條上曰,冠禮諸節,到今思之,若前生事也。禮官入來,當議定矣。注書出而持儀注來。臣弘儁承命出而持入。上命承旨讀之。上曰,文武百官何爲耶?如繞客耶?在魯曰,進參於班列而已。上曰,曾見二品以上,時敏堂行禮時,已爲臚唱,而東宮從後答拜,故更復臚唱,此似不然矣。此後則東宮答拜與師傅之拜,一時爲之事,分付,可也。出擧條上曰,東宮會講時,再拜耶?單拜耶?且拜時呼唱與不呼唱,注書出而問之。臣弘儁又承命而出,招問侍講院書吏,則會講時再拜,而無呼唱云矣。遂入而告諸承旨而達之。上曰,三加祝辭,與見於小學者,多不同矣。在魯曰,兄弟俱在一句,亦無矣。上曰,此亦拔之矣。冠禮後加資,誰爲之耶?益炡曰,右承旨及司甕院·宗班·堂上提調爲之矣。上曰,右承旨無所爲事矣。在魯曰,凡文書出納及冠禮凡事,皆次知矣。上曰,酒饌從何出耶?在魯曰,自司甕院備出矣。上曰,國家飮食薄略,不能如私家之豐備耳。翬良讀朝謁儀右承旨宣敎之節。上曰,此事禮房承旨爲之,亦不無所爲事也。慈殿於此等盛禮,不欲受之,慈殿旣不受,則中宮亦豈受之乎?朝謁一節,惟於予行之,而內殿則勿爲事,分付,可也。冠禮時敎書,注書出而持來。臣弘儁,又承命而持入。上命承旨讀之。在魯曰,就宮展禮以上,五禮儀文也。予惟以下,以勉戒之意,推衍而作之,或以四六,而以行文製進者多矣。上曰,非四六則似不難作矣。宗玉曰,禁衛營軍布前後作米,殆至二萬石之多,故卽今軍需不足,而猶可支遣也。北漢所在火藥七千斤,便成土塊,今方改搗砧。本營所在弓矢旗幟,全數渝傷,其他軍器雜物,無一完備,不可不及時修造。而事力浩大,措手無策,極爲可悶矣。軍作米,旣是本營之物,與他別爲劃給者有異,而本營形勢如此,限數千石許劃,恐無所妨。下問大臣而處之,何如?在魯曰,初旣以該營軍木作米,則該營緊切需用時許給而爲宜。而但軍作米,嶺南則以北路移轉,幾盡取用,兩湖所餘,亦似無多。且臣意則以爲,凶年平價發賣,作錢上來,則本道該營,俱有所益。而今年兩湖,年事頗登,則似爲非其時矣。鄭錫五爲兵判時請得者,亦不過一千石,今雖許之,所請數千石則太多矣。上曰,令備局參酌劃給,可也。出擧條益炡曰,頃日筵中,大臣以安邊府使李喆輔催促下送事,陳達而蒙允。臣曹囚其家僮,累次催促,而成命之下,無意還官,事極未安。且聞一新縣監朴弼重,昨年八月上來,至今不爲下去,曠官已至七朔之久矣。自本曹累度催促,而終不還任,極涉駭然,似當有拿處之道矣。下詢大臣而處之,何如?在魯曰,李喆輔因其土民之作變而許遞,則似爲後日之弊端,故頃日右相陳達,催促下送,而朝令之下,尙不奉承。朴弼重當初所遭臺啓雖不輕,而行査見脫之後,無意還官。二人旣皆許久曠官,而一人則又有違命之罪,似當一體拿問矣。上曰,依爲之。擧條益炡曰,本曹郞廳四人差出事,前已定奪。而卽今郞官不備,佐郞則在京人中,無以備三望,以外任啓請而竝擬似好。而卽今已陞正郞者多,佐郞望極爲苟簡。佐郞一員,正郞三員差出,以備四郞廳之數,何如?上曰,守令豈可爲該司郞官而內遷乎?以玉堂召之,仍除吏郞似可,而直以郞官,啓請外任,決不可也。在魯曰,古則吏郞之望,例爲外任啓請。而變法之後,雖曰異古,玉堂外,旣不得擬望,則雖開啓請之規,亦無妨。銓官之意,蓋以乏望之故,只欲備數於副末擬。而果皆內遷,然後移差,則守令數遞,旣甚有弊,且自守令移遷時,則不問解由。而一移之後,則便拘解由未出,解由前,雖欲擬於郞官,亦不可得矣。禁府堂上,毋論知事,同知事,通爲三員,隨便差出,今若依此例,若當佐郞望不足之時,則以正郞三員,佐郞一員差出,通計爲四員,似無不可矣。上曰,正佐郞差出,依所達爲之,外任則勿擬,可也。擧條翬良曰,右副承旨李命坤,以其親病,陳疏下去,其上來似未易。而前頭多有擧行事,似當有變通之道矣。上曰,許遞。出榻敎諸臣遂皆退出。
上在昌德宮。停常參·經筵。
卯時,日暈。巳時午時,日暈。申時,日暈。
夜四更五更,坤方有氣如火光。
南泰齊啓曰,大司憲金鎭商,執義朴弼傅,掌令崔逵泰在外,一員未差,持平李耉齡呈辭,趙鎭世牌不進傳旨未下。今日以監察茶時之意,敢啓。傳曰,知道。
以應敎李成中,副應敎李天輔,校理金光世,副校理金尙迪,副修撰朴春普·兪宇基等牌不進禁推傳旨,傳于鄭翬良曰,竝推考傳旨捧入。
鄭翬良啓曰,應敎李成中,副應敎李天輔,校理金光世,副校理金尙迪,副修撰朴春普·兪宇基,旣有只推之命,竝卽牌招,以爲推移入直之地,何如?傳曰,允。
南泰齊啓曰,卽伏見北兵使具聖益狀啓,則以潛越罪人事,有所論列,而遣辭之際,論斥道臣,全無相敬之意。道臣之初不相議,雖未知事實之如何,而果有未盡之端,則文移往復,務歸至當,何所不可?而直爲狀聞,語多不擇,事體所在,固已未安。而至於下款定式等語,尤非帥臣所敢陳請者,後弊所關,不可無警責之道。北兵使具聖益,從重推考,何如?傳曰,允。
又啓曰,卽者副校理金漢喆,以其親病,陳疏徑出。原疏纔已捧入矣,所當直捧禁推傳旨,而此與無端徑出有異。推考警責。玉堂多官,或陳疏受由,或牌不進傳旨未下,或有闕未差,上下番俱空。副提學李鼎輔,卽爲牌招入直,何如?傳曰,允。
又以禮曹言啓曰,今此王世子冠禮儀注,參考謄錄,磨鍊以入世子宮之意,敢啓。傳曰,知道。
又以觀象監官員,以領事提調意啓曰,本監所屬命課學,職掌國家大小涓吉,其責任重大,而不但近來人才漸下,以廩料之涼薄,願屬者絶無,鮮有知其糟粕者矣。今聞前仕官員折衝池道涵,早屬本學,術業精熟之後,橫占武科,仍爲退仕云。如此成材之人,不可不還屬任使。本學旣有擇日官遞兒,副司果一窠,以池道涵,專付其窠,以責國家大小推擇之任,何如?傳曰,允。
副校理金漢喆疏曰,伏以臣危嵲之蹤,念絶榮進,顚沛之地,義難重蹈。聖明不棄,抆拭殊勤,間因事勢隘迫,或復黽勉冒膺,而內而負素心,外而羞當世。日前除旨,適及於漫司待罪之日,徊徨怵惕,去就狼狽,疏辭籲呼,亦涉支離,唐突違逋,冞切霣蹙。格外問備,特寬郵罰,含恩以感,揆分以懼,洊召之下,抗顔祗肅,仍卽持被,挨過數宵矣。卽伏見兵曹參知尹敬龍疏本,則以爲,日昨省記,玉堂掌吏,累度嚴督,稱以下番,未及停當,趁不書納,自爾遲延,致有喉院之請推云。臣於伊日申後,隨牌入闕,而肅命之前,聞兵曹已以臣名,書入省記,臣未詳其委折,心甚怪駭矣。追後探問,則其時本館入直,乃校理韓翼謩,副校理金尙迪,尙迪適晝仕出去,未及入來,而省記催促,急於星火,下吏驚㤼,只見臣之承牌入直與否,不爲停當,以翼謩及臣名,徑先書塡,實狀不過如斯矣。今其疏,乃以下番之不卽書納,橫被問備爲辭,所謂下番卽臣也。莫重省記,緣臣遲延,至吏兵堂枉受警責,臣心不安,姑置勿言,其在事體,亦甚惶悚。顧何可諉以己無所失,而晏然於直次乎?此際得接家信,臣母宿患風痺之祟,挾感重發,食飮頓却,四體麻木,氣息綿綴,症形危劇。臣聞來,方寸煼灼,按住不得,玆投短章,徑出禁門。伏乞聖慈,俯垂鑑察,亟削臣所帶之職,仍治臣擅離之罪,以嚴朝綱,以便救護,千萬幸甚。臣無任云云。答曰,省疏具悉。爾其勿辭,護焉。
上在昌德宮。停常參·經筵。
夜自一更至五更,巽方坤方,有氣如火光。
南泰齊啓曰,備邊司郞廳來言,今日賓廳坐起日次,而大臣議政府肄儀進去,不得來會云矣,敢啓。傳曰,知道。
又啓曰,大司憲金鎭商,執義朴弼傅,掌令崔逵泰在外,持平李耉齡呈辭,掌令一員,持平一員未差。今日以監察茶時之意,敢啓。傳曰,知道。
又啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
又啓曰,卽者公洪監司李宗城狀啓,正言李永福上疏上送矣。觀其疏語,以身病爲言,而症涉時患,其在愼重之道,有不可捧入,原疏及狀啓,竝還爲下送之意,敢啓。傳曰,知道。
傳于南泰齊曰,領相兩文任及禮曹堂上,同爲入侍。
南泰齊啓曰,領議政金在魯,兩文任及禮曹堂上,依下敎來待矣。傳曰,詣閤。
以副提學李鼎輔牌不進罷職傳旨及副應敎李天輔,副修撰朴春普·兪宇基牌不進禁推傳旨,傳于南泰齊曰,竝推考傳旨捧入。
南泰齊,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
又以侍講院言啓曰,本院新除授文學李衡萬,陳疏受由,由限已過,不爲出肅,卽爲牌招察任,何如?傳曰,允。
又啓曰,因侍講院草記,文學李衡萬牌招事,允下。而今已夜深,待明朝出牌之意,敢啓。傳曰,知道。
工曹參判元景夏上疏曰,伏以臣畸孤無朋,積困許多人齮齕,幸賴天日洞照,得保性命於風波盪擊之際矣。日昨宮僚章疏指意,又復悚懍,此固臣滄浪,未學古人忠厚不泄之風,果誰罪也?臣方杜門訟愆,此際伏聞大僚援黃㦿故例,請以臣撰進王世子冠禮時敎書而蒙允。㦿固以大司成撰進,而臣所聞兩朝近例,則趙復陽·朴尙泰,皆以文衡撰進矣。竊聞大僚嘗考文衡撰進之例,而今以臣爲請,此何故也?臣以謏才蕪學,冒據藝垣,亦嘗有一二辭命之代撰,而血指汗顔,有靦傍觀。噫,顧今館閣,衆望磊落,未見其乏人,則反以委之於眇末蔑望之賤臣,捨兩朝近例,而遠引黃㦿,臣誠未曉。夫大司成卽是敎胄之職,且臣伏見前後敎書,皆以訓戒爲辭,無乃㦿之撰進,亦或由斯耶?當此筮賓大禮,以臣姓名,猥玷於至重誥命,豈非榮耀?而區區微悃,有不敢冒當,略控短章,仰溷崇聽。伏乞聖慈,俯賜諒察,亟許變通,以重國體,以安私分,臣不勝萬幸。答曰,省疏具悉。入侍時已下敎矣,卽速應命。
陽平君檣上疏曰,伏以臣高祖母靜嬪閔氏,曾祖父仁城君孝愍公臣珙,祖父海原君忠孝公臣健墳山,在於楊州地一局內,而近緣病故,久曠省掃,霜露之感,靡日不切矣。卽聞三代封域,因解凍,多有傷圮處云。私情驚霣,當復如何?若不趁今改築,雨水滲漏,勢所必至。亟擬馳進修治,而往來之際,稍費日子,擅便作行,有所不敢,玆不得不短章籲哀。伏乞聖慈,俯垂諒察,特許恩暇,俾得往省,以伸至情,不勝萬幸云云。答曰,省疏具悉。卿其依所陳往省焉。仍傳曰,靜嬪墓及仁城君墓拜掃時,澆奠床備給。
癸亥二月三十日酉時,上御熙政堂。大臣兩文任及禮曹堂上入侍時,領議政金在魯,禮曹判書鄭錫五,弘文提學徐宗伋,藝文提學元景夏,禮曹參議兪健基,同副承旨南泰齊,記事官朴弘儁·兪彦好·李毅中進伏。泰齊曰,今日有禮曹堂上同爲入侍之命,而禮曹參判吳光運,以宗廟朔祭獻官,今已受香,故不得入侍,敢此仰達矣。在魯曰,終日雨濕,聖體若何?未及入侍,先聞醫官之言,微有感候云,不勝憂慮之至。上曰,時雨降春氣生,而予則猶有冬日之候矣。再昨見卿後,似有感氣,而不至大段矣。承旨先書之。傳曰,都提調入侍,旣下敎,日次問候,更觀二三日爲之事,分付。在魯曰,腰腹痰候何如?上曰,一樣矣。在魯曰,膝部酸氣何如?上曰,此亦不知其愈矣。在魯曰,大王大妃殿氣候何如?上曰,安寧矣。在魯曰,王世子氣候何如?上曰,今則時時讀書矣。予日昨往東宮,聞其讀書聲,止而不入而聽之,則大用氣力,以晝筵法讀之。予以多讀者不可常如是,當低其聲而讀之之意,言之矣。在魯曰,然則似是知書味而讀之幸甚。上笑曰,未知其能知味矣。在魯曰,今日使臣等入侍,未知緣何事耶。上曰,諸臣皆進來,前者大訓,亦招卿等而語之矣。今欲以文字訓世子,而有當先問者,列聖御押,有達字否乎?景廟御押定字,先朝御押守字,而顯廟以上御押,不知何字,或有可考處耶?在魯曰,政院謄錄·議政府日記中,似或有之也。上曰,注書出而問之。臣弘儁承命出來,招問其司胥吏,而皆言無可考處,遂入以此狀告諸承旨,而達之御製訓諭四帖已下,而諸臣皆奉玩矣。景夏曰,押字,私家則祖先所着,子孫不避而效着者亦有之,雖與列朝所押字同,亦何害也?上曰,押則子孫與祖先同用一字,固亦無妨耶?諸臣曰,然矣。上曰,古人諱法甚寬,王羲之之父子,皆以之字名之矣。至於後世,可謂漸密矣。近來李喜報初名,與世子名同音。前日李聖龍初名上字,與景廟諱同音,而姓字皆同。故竝改之。至於字,又與名有間矣。在魯曰,今番東宮定字後,文官有南胤寬者,或以爲當改,而臣以爲不必改也。上曰,南胤寬之名,卿陳達之際,猶難於直呼過矣。豈必改之?在魯曰,古人不諱字,子思稱仲尼,可見矣。後世竝與其字而諱之。宗伋曰,軍號亦當謹之,易至觸犯矣。上曰,南胤寬何人耶?景夏曰,此乃故參判老星之孫也。宗伋曰,寬仁極是好道理,而其弊易流於柔懦而不振矣。在魯曰,八字當改以十六字矣。上曰,上之,當手自改之,此外可改者皆上之。上遂依在魯所達而改數處,末帖挾書夏字而下之曰,書此時,三丈以後,氣眩手麻,僅僅書之矣。因命承旨讀一番。在魯曰,押字亦刻之乎?上曰,當竝刻也。在魯曰,演釋寬字之義,有同私家字說,尤好矣。上曰,漢昭烈戒太子書,小學亦載之。其言曰,勿以善小而不爲,勿以惡小而爲之。此言雖好,而亦可謂勉其長處矣。今此訓諭中寬仁二字,亦易生弊,故首以八字先之矣。然世子氣稟,卿等亦可想得矣。爲兒而乃如此,必以寬爲敎而後,始有相濟之道矣。在魯曰,臣亦以爲,東宮氣度,嚴毅邊似無不足,表德以此字爲定者,實爲允當矣。上曰,卿可謂善看東宮矣。予之取寬字者,蓋以此也。前者諭大訓而無效,予以抱歸下敎者,亦出於苦心也。恐後人以爲,何所聞而來,何所見而去云爾也。予之氣如此,前頭事未可知。今日預爲此敎者,亦出於苦心也。因愴然曰,昔在先朝,累年侍湯,溫幸時到果川,水剌多進,予於其時,始得見聖候之舒,蓋是疎暢之效也。至於庚子六月,雖欲承遺敎,豈能得聞乎?如此時,雖欲爲遺敎,得乎?予疾予自知之,外人不知矣。堯之倦勤,豈不是好題目耶?氣運如此,不能起坐作文,雖作文字,而欲手自書之,則生眩氣。對儒臣而欲親自讀之,則生眩氣。初頭猶有精神矣,末後則不能照管。而猶有臂故能書出矣,欲及此時下敎者,是予苦心也。今日民事,比如淸水,法文益苛細,今若不以寬道敎元良,則百姓將何堪乎?爲諸臣苦心,亦欲言之元良矣。宋主見其祖服御之物曰,田舍翁得此亦足矣。此則亂時主也,不足道也。而元良不如予之經歷,豈知予之用心乎?每欲一問於世子曰,用人之道,當均一乎,不必均一乎?以其答語後,當言之卿等矣。予之所望於卿等者有之,卿等須勉其所有餘,補其所不足,以輔我元良也。予之所恃者卿等也。此訓諭,使之印置政府者,欲令卿等,更相告語,使後輩知此意也。大訓後,自謂予事畢矣。今又爲此訓諭,予更無可言者。武王丹書,齋三日,衮冕而受之於尙父,所以重其事也。今予此訓,何敢擬議於丹書?而亦欲於東宮朝謁時,親授而面命之,世子方在沖年,今雖不知其義,而後當自知之,見其書而思其父,豈無感動於心者乎?此書上款爲百姓,下款爲諸臣,一篇所論,莫非苦心,見此而不動念,則無人心者也。元本,領相旣已親受,當爲持去矣。趙普金櫃之署,渠自背之,此則奸臣也。宣仁后,使范純仁等退去者,予不以爲是矣。領相老於予,而筋力則猶勝矣,予之所望於卿者深矣。在魯曰,下敎縷縷,皆是深遠之謨,君臣如父子,孰不感泣?而但時有不敢聞之敎,聖上何爲每發此敎乎?臣竊爲悶矣。上曰,此豈過乎?卿等當有思此言之時矣。今此訓諭,當趁東宮朝謁前,刻出印粧矣。當以何板刻之也?在魯曰,當以石板刻出,而石板之數,亦不可太多,定以十一片,分刻於內外則好矣。景夏曰,最下一片則只刻內面,使御筆勿貼於地,似好矣。上曰,如是石刻宜矣。而模刻時,何司當爲主管耶?在魯曰,反復思之,無可的當主管之司,依宋朝宸奎閣之義,令弘文館,招寫字官,精模出本。而戶判徐宗伋,方帶弘文提學,亦使之看檢模本,仍爲專管刻役,恐爲便當矣。上曰,弘文館主管爲宜,而兩館提學,竝爲看檢,卿兼領事,亦爲檢察,可也。宗伋曰,物力則戶曹當磨鍊上下,而當有監役之官,此則使繕工監官員爲之,何如?上曰,繕工監官員之監役,事理當然,而又當有監董之人,亦於何所始役耶?在魯曰,監董之人則玉堂中擇定,差下而役處則當定外司一處而爲之矣。景夏曰,使入直兩儒臣監董,似好矣。上曰,今日入直誰也?景夏曰,李成中·金光世矣。上曰,使此二人監董。而雖當入直之日,使之晝仕出去,專意監董,模刻後三件印粧,分送處,已下敎者外,御覽一件及政院·玉堂·春坊,各印置一件,可也。在魯曰,外方史庫,亦似當竝爲印藏矣。上曰,是矣。使之印藏,私印者,亦令勿禁,以爲廣布之地,可也。在魯曰,模刻後板本當入盛櫃子,置諸春秋館史庫,而樓上庫,則石板似難運上,只置下庫,而尊閣奉安宜矣。列朝儀軌等尊重文書,亦藏於下庫,下庫藏置,似無未安之事矣。上曰,然矣。出擧條入直玉堂·注書出而招入。臣弘儁承命而出,招李成中·金光世以入。出榻敎上曰,儒臣覽後,有所欲達者則達之。成中·光世奉覽畢曰,燕謨宏深,不勝欽歎。上曰,模刻之役,兩儒臣監董爲之。成中·光世奉訓諭而出。在魯曰,北兵使具聖益狀啓,今朝啓下備局,而怒其未赴任前,犯越邊情,監司尹容,不爲言及於歷過相對之時,恣爲侵凌,無所顧藉,閫臣之於道臣,事面迥別,豈容若是?至於末端,以見輕不職,自引爲嫌,有乞遞之語,大非閫臣狀啓之體。又以此後邊禁,屬之監營,永爲定式事,請令廟堂稟者,有似逆情,尤爲可駭。此似出於故犯,而體統所關,不可仍置,拿問處之,何如?上曰,事極寒心,所達是矣。依爲之。出擧條泰齊曰,大臣以下出去時,留門之意,敢達。上曰,知道。諸臣遂皆退出。
上在昌德宮。停常參·經筵。
章敬王后忌辰齋戒。
南泰齊啓曰,大司憲金鎭商,執義朴弼傅,掌令崔逵泰在外,持平李耉齡呈辭,掌令一員·持平一員未差。以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李壽沆啓曰,右承旨李重庚,左副承旨鄭翬良,今日俱不仕進。竝卽牌招,何如?傳曰,允。
傳于李壽沆曰,訓諭御覽件五件印進。
李壽沆,以禮曹言啓曰,私廟展拜,以每年季春稟定事,曾已命下矣。展拜吉日,以何間推擇乎?敢稟。傳曰,以旬前擇入。
李重庚,以禮曹言啓曰,私廟展拜,取稟草記。傳曰,以旬前擇入事,命下矣。卽令日官推擇,則今三月初四日初八日,爲吉云。以何日定行乎?敢稟。傳曰,以初四日定行。
南泰齊,以禮曹言啓曰,童蒙禮講,每朔設行單子修啓事,成節目,纔已啓下矣。今月內,勢未及擧行,來三月爲始,設講之意,敢啓。傳曰,知道。
又以義禁府言啓曰,頃因刑曹判書鄭羽良陳達,前縣監李渘,以壓良爲賤,遠配於平安道順安縣。而李渘奴尙民,擊錚,據刑曹覈啓內,其姪元晉發配,李渘則放送事,允下矣。李渘,押去羅將所到處,分付放送,何如?傳曰,允。
上在昌德宮。停常參·經筵。
章敬王后忌辰。
巳時,日上有冠。午時,自巽方至坤方,地動。
南泰齊啓曰,大司憲金鎭商,執義朴弼傅,掌令崔逵泰在外,持平李耉齡呈辭,掌令一員·持平一員未差。今日以監察茶時之意,敢啓。傳曰,知道。
李壽沆,以吏曹言啓曰,今此先蠶祭,初獻官,以行副司直柳綎·鄭來周,實預差,啓下。亞獻官,以兵曹參知尹敬龍,掌隷院判決事柳萬重,實預差啓下矣。俱以身病猝重,不得受香,竝推考。不得已,初獻官以戶曹參判朴弼均,亞獻官以兵曹參議宋秀衡,改付標以入之意,敢啓。傳曰,知道。
又啓曰,卽者吏曹,以先蠶祭初·亞獻官實預差改付標事,單子及草記來呈矣。獻官,果有實病,則吏曹所當趁早變通。而受香時刻已迫之後,始爲付標啓稟,殊涉未安。當該堂上,推考警責,何如?傳曰,允。
南泰齊啓曰,兵曹參議宋秀衡,以先蠶祭獻官,今方出去,而替直無人,宿衛重地,不宜暫曠。判書徐宗玉,參判權,參知尹敬龍,竝卽牌招,以爲推移入直之地,何如?傳曰,允。
傳于南泰齊曰,擧動侍衛單子,今日內,盡爲修入事,分付。
傳于南泰齊曰,動駕相値,內局問候,動駕後爲之意,分付。
鄭必寧啓曰,再明日私廟擧動時,大王大妃殿問安,何承旨進去乎?敢稟。傳曰,左承旨進去。
李壽沆啓曰,再明日私廟擧動時,承旨不可不備員,一員未差之代,所當政官牌招,開政差出,而連値齋戒,何以爲之?敢稟。傳曰,承旨前望單子入之。
承旨前望單子,李成中落點。
南泰齊,以兵曹言啓曰,再明日私廟擧動時,禁軍將領,當爲備員。而別將宋徵來,時在統營任所,姑未交龜,各番將三員,亦又作闕矣。以代將領軍,事甚未安。合有變通之道,別將宋徵來,今姑改差,各番將有闕之代,竝口傳差出,何如?傳曰,允。
兵曹口傳政事,以李義豐爲禁軍別將,具侃爲羽林將,閔聖洙爲兼司僕將,鄭汝稷爲內禁衛將。
南泰齊,以兵曹言啓曰,私廟擧動時,各差備中衛將,連因下敎,而拔去矣。今亦依此擧行乎?敢稟。傳曰,依此擧行。
又以兵曹言啓曰,今此私廟擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬限十匹補把,以充不足之代事,本道監司處,分付,何如?傳曰,允。
又以備邊司言啓曰,開城留守曺命敎,曾有四五日內辭朝之命矣。以省掃陳情出去,還歸有日,而纔遭服制云。本府堂郞俱曠,委屬可慮。命敎,非久又將以書寫官上來,日子窘急,有難等待其制限。聞其成服已過,使之明日辭朝赴任,何如?傳曰,允。
上在昌德宮。停常參·經筵。
南泰齊啓曰,大司憲金鎭商,執義朴弼傅,掌令崔逵泰在外,持平李耉齡呈辭,掌令一員·持平一員,未差。今日以監察茶時之意,敢啓。傳曰,知道。
李壽沆啓曰,新除授同副承旨李成中,今日不爲出肅,牌招,何如?傳曰,允。
李成中,以兵曹言啓曰,明日私廟動擧時,禁軍別將及禁軍將,當爲領軍侍衛。而新除授別將李義豐,內禁衛將鄭汝稷,時無職名。依例口傳付軍職,何如?傳曰,允。
兵曹口傳政事,以李義豐·鄭汝稷爲副護軍。
敎開城留守曺命敎書。王若曰,公朝擧保障之才,寔重是選,舊都畀居留之責,幸得其人。玆循典章,庸頒綸綍。惟卿,故家華胄,名祖肖孫。雅性沖眞,純乎有古人之度,平居簡素,澹然如寒士之容。經術推爲文章,華而有實,志操恥循流俗,介亦能通。旣譽望之彌隆,遂內外之歷試。官銜遍揚於淸膴,乃其心常執謙而恂恂,績庸茂著於州府,而爲治不求名於赫赫。國子掌課,文體有變今復古之稱,銓部封章,誠心贊恢公祛私之政。中歲之功名晼晩,益見恬靜之素規,向者之資級寢還,殊乖進用之初志。肆予眷之方注,果僉擧之允諧。惟彼松京之形便,實我漢都之要阨。鎖鑰克壯,地勢扼兩西之衝,舟車相連,財力通四方之賄。楸宮寓羹墻之慕,視他都體貌尤尊,桑土軫陰雨之謨,自列聖措置亦久。第緣飢癘之荐酷,迺見凋瘵之日滋。里閭蕭條,民物絶回蘇之望,府庫罄竭,文簿致擁虛之嘆。惟爲政在今日倍艱,顧是任非此子莫可。玆授卿以開城府留守兼管理使。大都鈐轄,庸委重而保釐,一路儲胥,兼摠務而管理。卿其祗服訓命,益殫忱誠。詰戎政而展遠圖,備禦之道當盡,察民隱而布實惠,撫摩之方須勤。御衆則規模宜懋乎宏恢,莅事則綜理毋厭其微密。其餘稟裁通變,自有遵依故常。於戲,年力不至於衰遲,卽非養閑之日,民憂政急於凋弊,詎緩固本之謨?予不多言,卿宜自勵。故玆敎示,想宜知悉。校理金光世製進
上在昌德宮。停常參·經筵。
鄭翬良啓曰,內乘來言,捲簾,取稟。傳曰,捲三面。
大駕私廟擧動,入齋室後,王世子,遣宮官問安。答曰,知道。政院·玉堂·藥房口傳問安。答曰,知道。
鄭必寧啓曰,小臣大王大妃殿問安。進去下直。傳曰,知道。
上展拜後,政院·玉堂·藥房口傳問安。答曰,知道。
鄭必寧啓曰,小臣馳往于大王大妃殿,問安入啓,則答以知道之意,敢啓。傳曰,知道。
鄭翬良啓曰,訓鍊都監知彀官·禁衛營敎鍊官·禁軍陣敎鍊官·御營廳敎鍊官來言,日暮後懸燈云矣,敢啓。傳曰,知道。
又啓曰,二所監軍,宣傳官金柱岳受點,而以兼內乘,方爲陪從,何以爲之?敢稟。傳曰,監軍以再昨落點,仍用之。
大駕還宮後,政院·玉堂·藥房口傳問安。答曰,知道。
京畿監司啓本,判府事兪拓基,月廩不受事,傳于李成中曰,令本道更爲輸送。
咸鏡監司狀啓,永興等官居正兵邊實宗妻朴氏囕死事,傳于李成中曰,囕死人等,令本道,恤典擧行。
李重庚,以成均館官員,以同知館事意啓曰,今三月初三日,儒生課試,當爲設行,而大提學未差,大司成金尙魯,受由在外,限內不得爲之。今月內無故日,退行之意,敢啓。傳曰,知道。
南泰齊,以兵曹言啓曰,去二月朔各廳堂下武臣等,試射當爲設行。而連因有故,今已踰月,不得爲之之意,敢啓。傳曰,知道。
癸亥三月初四日辰時,上幸私廟擧動時,行都承旨李壽沆,左承旨鄭必寧,右承旨李重庚,左副承旨鄭翬良,右副承旨南泰齊,同副承旨李成中,記事官任師夏·朴弘儁·兪彦好·李毅中,隨駕。上以翼善冠·衮龍袍,乘輿出仁和門,至仁政門外。降輿乘輦。至私廟門外。復乘輿而入。酉時,上乘輿出私廟門時,問成中曰,今日隨駕儒臣誰耶?成中曰,校理韓翼謩·金光世,副校理金漢喆·金尙迪四人耳。上曰,訓諭模刊監董儒臣中,同副已陞資矣。其代,使副校理金漢喆,看檢宜矣。出駕前下敎上至私廟門外乘輦時,成中曰,御製訓諭,今已摸寫,當爲上石。而字數多少,或有不同處,均排入刻,似好矣。且石刻,初以十一片磨鍊,而訓諭二字,亦當入刻,將爲十二片矣。上曰,依爲之。出擧條上至仁政門外。復乘輿而入仁和門。諸臣退出。
上在昌德宮。停常參·經筵。
南泰齊啓曰,備邊司郞廳來言,今日賓廳坐起日次,而大臣藥院進,不得來會云矣。敢稟。傳曰,知道。
又啓曰,大司憲金鎭商,執義朴弼傅,在外,掌令崔逵泰未肅拜陳疏入啓,持平李耉齡呈辭入啓,掌令一員·持平一員未差,今日以監察茶時之意,敢啓。傳曰,知道。
藥房都提調臣金在魯,提調臣鄭錫五,副提調臣李壽沆啓曰,餘寒未解,伏未審夜來,聖體若何?昨日展拜私廟,侵夜還宮,不瑕有傷損之節,而眩氣亦不至於發作乎?前入湯劑,伏想已盡進御,今日臣等,當依前下敎,率諸御醫入診,議定仍進當否矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後,一樣。予則伸情禮,追慕深,氣亦一樣矣。丸劑依前劑入一劑,宜矣。
大王大妃殿·中宮殿·賢嬪宮,藥房口傳問安。答曰,知道。
李重庚,以侍講院言啓曰,王世子冠禮初度習儀,只隔一日,宮官不可不備員,而弼善·司書,久未差,文學李衡萬,牌不進傳旨未下,將無以備員,事甚未安。未差之代,令政院稟旨差出,仍卽牌招,以爲備員進參之地,何如?傳曰,允。
備邊司薦望,北兵使趙儼·趙虎臣·申漫。
有政。
吏批,行判書李箕鎭在外,參判李益炡進,參議未差,右承旨李重庚進。兵批,判書徐宗玉病,參判權服制,參議宋秀衡病,參知尹敬龍入直進,右承旨李重庚進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
又啓曰,活人署別提李喜升,英陵參奉李敦中呈狀內,身病甚重,俱不得察任云。竝改差,何如?傳曰,允。
以朴弼載爲司諫,沈益聖爲掌令,申思觀爲持平,李延德爲弼善,趙載敏爲司書,洪重孝爲文學,南處寬爲兵曹正郞,李顯行爲工曹正郞,金始炯爲繕工提調,李玄輔爲密陽府使,閔墡爲寧海府使,南益齡爲通津府使,金一基爲文義縣令,徐命聖爲開寧縣監,朴瓊爲務安縣監,李基德爲金泉察訪,鄭敞選爲司藝。
兵批啓曰,新除授天水僉使朴枝蕃呈狀內,猥蒙天恩,得除本職,分義所在,趨赴之不暇,而素患動風之症復發,萬方調治,少無見效。以此病狀,決難赴任,入啓遞改云。病勢旣如是危重,則不可强令赴任,依例罷黜,準期不敍,何如?傳曰,允。
又啓曰,景福宮假衛將金錫耉呈狀內,年老病痼,無望起動供仕之勢,斯速入啓遞改云。病勢果如此,則不可等待其差復,今姑改差,何如?傳曰,允。
又啓曰,新除授三陟營將洪若水呈狀內,老父,年前猝得瘧疾,今至兩載,症勢尤極。人子情理,實難遠離赴任,斯速入啓遞改云。事勢如此,則不可强令赴任,依例罷職,何如?傳曰,允。
又啓曰,慶尙左水虞侯金昌烈,及第李麒祥,閑良田世業·咸重海·金俊巖·權謇等,或軍器·公廨修補,或賊人指捕之功,俱有加資之命,而金昌烈雖已資窮,未經準職,李麒祥·田世業·咸重海·金俊巖·權謇,係是出身閑良,何以爲之?敢稟。傳曰,竝加資。
又啓曰,忠翊衛將玄載鼎呈狀內,所患風疾,今至七年,實無供仕之望,斯速入啓遞改云。病勢如此,則宿衛輪番之任,不可等待其差復,今姑改差,何如?傳曰,允。
以李命坤·李萬興·朴聖錫爲副護軍,金尙耉爲副司果,趙虎臣爲北兵使。
李重庚,以吏曹言啓曰,今此王世子冠禮時,展敎官閔百昌·洪羽漢,預差趙暾·尹光纘,時無職名,令該曹,口傳付軍職,何如?傳曰,允。
兵曹口傳政事,以閔百昌·洪羽漢·趙暾·尹光纘爲副司正。
李重庚,以禮曹言啓曰,和協翁主駙馬揀擇日期,排日取稟草記,傳曰,今此日期,似因遲待外方,故如是遠定,而在京及近道人初揀擇日字,爲先進定以稟,再揀擇,則更待下敎擧行事,命下矣。駙馬初揀擇吉日,卽令日官推擇,則來三月初六日·十一日·十五日·十六日·十九日,爲吉云,而初六日,則近道捧單,勢未及齊到,且値王世子冠禮初度習儀,十五日,冠禮三度習儀相値,以何日定行乎?敢稟。傳曰,以十一日爲之。
又以春秋館郞廳,以領事意啓曰,本館所藏實錄,今年曝曬當次。今來月內擇日擧行之意,敢啓。傳曰,知道。
李成中,以義禁府言啓曰,北兵使具聖益,拿問處之事,傳旨啓下矣。具聖益,時在任所,依例發遣府都事,交代後拿來,何如?傳曰,允。
行吏曹判書李箕鎭疏曰,伏以臣,自前月旬間,病日益臻,隔死如紙,惟及其未絶,得免匪據是急,冒申狀訴,顒俟處分,迺者祗承道臣回諭聖旨,令臣俟間上來,旣又伏見二十二日引對時,擧條之出於朝紙者,因大臣言及臣最初所引私義,聖敎特擧臣曾祖之號,衮褒勤摯,寵光曠絶,至以臣前日所被之敎,謂非出於非責之意,曲賜開釋,俾勿撕捱,仍有從重推考,催促上來之命。臣之不肖無狀,何以得此於聖明之下?臣於垂死病中,不自覺其蹶然驚起,以首頓地,有隕如瀉也。臣於見叨銓任,不敢冒承者,初非但爲此一事,而今蒙不世之異渥,何敢復以情勢爲言哉?第臣實病難强之狀,卽通朝所共悉,大臣亦宜無不知,而徒以體貌,猥煩宸聽,有若臣得此恩旨而後,可進者然,不惟增罪於臣身,終恐有損於國體,此尤臣惶悶抑塞,求死不得者也。蓋臣所患風疾,非一朝一夕之祟,四五年來,手足日益麻痺,精神日益耗散,司聽頓閉,阿睹暴暗,時欲暈倒,如坐風舟上,人雖不知,臣心自危則久矣。及至前秋,危症果發於旅食之中。醫者謂是類中之候,若不及時善攝,而或致再發,則決無幸矣。臣誠出於萬死一生之計,遂至冒罪而還家,長處密室,若保嬰兒,日以湯焫爲命,僅延以至今,何莫非聖恩所賜,而屬此春木方旺,風氣益熾,頑痰用事,遍備一身,上攻而頭如椎撞,內凝而脅若刃剚,若非汗流翻漿,則肢體木强,幾乎全身不遂,往往知覺昏昧,語言譫迷,呼短吸促,欲絶者屢。雖其少間時,虛火激升,膈煩面烘,恰似中酒被惱狀,殭仆在地,不省有陽界上事。如是者,行且二十有餘日矣。向臣辭春官時,病情急勢,視今之奄奄,則或似差間,而尙無以起身趨程,至承不敢聞之責敎,而終不得强動,此聖慈所以特許鞶帶之褫也。顧臣危喘,旣無一分餘地,所叨職務之緊重,視前又何如,而一任虛縻於拭巾待盡之身,以致曠闕許久,而莫之恤,臣實爲朝家,惜此擧措也。伏想王世子三加大禮,吉期已近,擧國含生,莫不聳抃。雖下土賤氓跛躄喑聾之類,皆願少須臾無死,以與覩斯慶爲榮,而緣臣命窮,病至於此。縱使一線餘息,不先溘滅於旬日之間,其能扶曳致身於宿舂之地,寧復有萬一之望?區區延頸之忱,無以自效,周南留滯之恨,有不足言,直恐臣目難瞑於地下矣。玆將將死之哀鳴,席藁泥首而陳之。伏惟聖慈,天地父母,特垂閔覆,亟賜恩免,俾不爲負罪之鬼,固臣之至幸,而若臣違傲明命,虧缺誠禮之辜,雖萬被戮,實所甘心,亦命有司,昭示典刑,以肅頹綱,不勝大願。今臣朝暮就木,萬事灰心,而獨有忠愛一念,消鑠不得,感激所發,安敢自隱?念臣曾祖文靖公臣植,一生所篤信而體行者,卽大過大象之辭也。內實用工於程·朱之學,而外韜晦不居其名,特以平日言議行事,無所偏倚,故人不得以色目標榜加之。所以當時與後世,見稱爲無黨,是固然矣。若其超然獨立於衆黨紛爭之中,而能不懼者,必有所本,而知者蓋鮮,此亦遯世不見知而無悶之一端也。顧在子孫之私心,千載後子雲·堯夫,當若朝暮遇,況於臣身而親覩聖主明旨特達之知,褒予之隆,出尋常萬萬者乎?臣於數年前,嘗伏聞聖上臨筵,詢及臣祖學術,又於其後下敎曰,近來文集,多文具,惟澤堂集,全無文具,自在潛邸,用其祭禮,時時披覽,多有益矣。今復以澤堂,心常嘉之,禮文亦多遵用爲敎。前後綸綍之下,搢紳傳誦,以爲至榮,是豈獨臣心,銜恩戴德,欲報罔極而已?臣祖有知,亦必感泣於冥冥中矣。第臣竊伏見殿下,至誠圖理,二十年如一日,所以爲急先務者,只在破朋黨一事,而聖志徒勞,治效愈邈,或者淵衷,因是有感於臣祖獨立之道,而發此嘉乃之敎耶?臣誠死罪,姑先只據臣祖文字已經睿覽者而明之,仍及臣世守之法,以冀邇言之垂察焉。在昔仁廟朝癸亥,臣祖,侍講筵,因聖朝有不念舊惡之敎,進戒曰,舊惡之爲言,乃有新善之云爾。若未有現顯改過之實,而徒以歲月久遠,謂之舊惡而用之,恐非經旨。乙巳年間,羅萬甲·朴炡等,以好爲黨論,一時被特譴。夫黨論,固臣祖所嘗心惡者,而以諫長,率諸僚上箚獻規,有曰殿下惡朋黨而欲去之,此甚盛意,顧其所以去之之術,恐未盡也。方聖意之欲安反側,則臣祖之言,嚴於癉惡如彼,聖旨之欲懲黨習,則臣祖之論,爲之解釋又如此,以臣祖處心之公,謀國之忠,豈其無所見而爲此說乎?若臣從祖故相臣端夏,常主泰筮九二朋亡之義,欲以調和朝論者,固一世公議之所共稱道,而臣仲父故相臣畬,事聖考四十年,退則眷眷於章牘之間,進則懇懇於廈氊之上,言必稱皇建其有極。其言曰黨弊已痼,威以重刑而難制,導以善誘而難解。惟自上能建是非之極,如鏡照物,邪正莫逃,處分公明,人心悅服而後,方可底於王道蕩平之域。又曰,建極無他,只在人君一心,日用之間,察其所爲,果天理也,則爲極,雖微必立,果人欲也,則非極,雖小必去,政令施措,無一不出於天理,則表端影直,卽自然之效也。此皆所以紹述先祖之緖業,而其亦深有見乎偏黨之弊,蕩平之本也。臣雖千萬不肖,墜落無餘,而自幼及老,所習聞於家庭者,皆此類,故凡視世之淫朋·比黨不正之習,不啻若聞惡臭而探熱湯。獨於罪關名義,跡犯惡逆者,謂臣分不可以不嚴討,自在論思,率多妄發。雖臣自信孤忠,爲國深慮,而誠有未孚,言輒不槪,至以務黨,見疑於君父,是臣忝厥之罪,終身所自訟而自悼者也。今殿下,果以臣祖遺稿,謂非若紙上空言,可以有裨於世道者,試取臣歷陳諸條,究其指趣,反復體認,措諸事爲,誠實推行,則未必無少補於去黨立極之方矣。中庸引詩曰,予惟明德,不大聲以色。夫明德者,卽極之所在,德苟明,民自化,將吾所立之極,歸之會之之不暇,何必切切焉徒務聲色之末也哉?惟我春宮邸下,將加元服,以順成德。當此之時,在殿下以身之敎,燕翼之謨,一言一動,尤宜致愼,而竊聽道路所傳,向來雷威震疊,朝象洶擾,歷累日而靡定。臣雖未詳委折,其爲聖朝非常之過擧,則明矣。古聖王所以明天理正人心,惟在不賞而勸,不怒而威,曷嘗有勞神疲力,多費辭氣而後,能得皇極之道者乎?率是以往,不惟蕩平不可做,或恐非所以爲法於來後也。臣於病枕無寐時,慨念憂歎,幾於流涕之不足,及奉恩言,有激愚衷,臣雖不進,言猶可效。玆敢强死作氣,瀝血治疏,而神識迷亂,辭理顚錯,恐無以格聰聽,此尤臣之罪也。儻蒙聖鑑,恕察而採納焉,則臣雖卽日塡壑,如骨再肉,苟其言,猶不免黨習所發,則是臣不但上欺天日,實所以誣其父祖,何以自逭於斧櫍之下?惟聖明裁之。臣無任云云。答曰,省疏具悉。下敎之下,一向撕捱,冢宰之任,其曠幾月,其在事體·道理,其涉寒心。卿其勿辭,卽速上來。
副司直尹容疏曰,伏以臣,藩寄重而不勝其任,荒政疎而莫效其責。距心之罪,距心自知。前秋畢賑之啓,固已首實陳暴,冀被郵罰,而聖度天大,曲加寬貸,逃遁不得,復當再賑,而一味憒憒,無所猷爲,溺職尸居,冞增媿懼,今玆臺章之峻發,固其所也。己所引咎而人以爲言,則其言當矣,又何有於辨理乎?噫,昨年事,尙忍言哉?蒼黃受命,卽日就途,馳單車而入部界,則飢荒溢目,塗殍枕藉。徒手難副望活之訴,空言莫慰濱死之心,畢竟了賑,不免草草,而蓋其區劃則循蹈前人之成算,分哺則仰成繡衣之措處而已。袖手安坐之目,可謂實際,無怪乎人言之如此,而臣亦何敢有一毫自恕之心哉?且臣於臺批中,擧臣先故之敎,別有私心之感激隱痛者。當臣之受任北來也,心簡而畀之,面飭而命之。以殿下則哲之明,夫豈未燭於臣之不才,而特以先臣之淸愼忠勤,最爲殿下之所深知,屢發嘉歎於綸音筵敎之間,而或意臣一分肖似,可備任使,托以一路民命而不疑也。惟臣夙宵感祝之心,亦庶有萬一報效之地,而責重才短,全不事事,終孤我聖上委寄之至意,此眞忘先負國之無狀人也。其爲罪,雖至竄殛而猶輕,豈但止於譴遞哉?古人所謂恩重丘山,報蔑涓埃者,卽臣今日情事,只自中夜不寐,撫心悲悼而已。臣雖無似,亦有一段廉恥,義不可晏然自在,封章呼籲,引伏請譴,而及到喉院,則以職名之已解,不得上徹。區區自訟之義,亦不能一暴於黈纊之下,惶愧泯伏,若無所容,而且於洪啓禧前後疏語,尤有所驚怪不自安者。臣之自畿輔移北藩,出於倉卒。筵席語祕,雖不得其詳,而大臣歷擧諸人,睿簡誤及臣身,圖送二字之自歸謊妄,聖鑑亦必俯燭矣。臣與朴文秀,自少從遊,深知其人,平生雖言多氣露,不無病處,而若其坦白之心,忠戇之性,實有大過人者,臣固中心許之,到老周旋,情好無間,謂之死友,固不必辭,而今啓禧,空裏隱映,白地簸弄,臣之受困,噫亦甚矣,而人心之危險,眞可謂無所不至。如使異趣之閔亨洙不死,特除之元景夏來代,則未知啓禧,將以何辭加之耶?啓禧衣繡持斧,廉察一路,果有貪猾不法之可按者,則顧何憚於道臣半刺之周遮?雖以有害於目下賑事爲諉,而及其賑畢離北之日,又有何慮而隱忍不爲耶?此尤臣之所未曉也。拳踢交加而情地愈危,鞶帶雖遞而罪名未勘,私心恧蹙,措躬無地。玆不得不疾聲哀籲於天地父母之前,伏乞聖明,治臣不職疲軟之罪,以彰其慢,議臣懷私庇護之律,以快人心,仍命永刊朝籍,俾得退守賤分,不勝幸甚。臣無任云云。答曰,省疏具悉。挾雜之斥,業已知矣。卿其勿辭焉。
前行丹陽郡守朴弼傅疏曰,伏以臣,積罪如山而終逭嚴誅,陳章自列而每蒙優批,春坊虛帶,歲已周矣。惶霣悶迫,罔知所措。忽於千萬夢寐之外,亞憲除命,又及此際,繼有召旨。臣於是,益復驚愧迷惑,欲死無地也。今日朝廷,雖曰乏人,大小臣僚,各當其職,無相侵亂,則此等淸顯之職,豈可以如臣千千萬萬不近似之人,每每苟充也哉?執政之臣,初不覺察,亦可異也,而互相蹈襲,不改其非,雖使臣顚頓狼狽,實不關於自己。一擧再擧,終不捨棄,還如不病者,不知人之疾痛。君子愛人以德,似不如是,而獨不念爲淸朝惜名器之道耶?夫淸官·美職,孰不爲榮,而在臣身則不幸極矣。是故,每於除旨之下,心神若狂,逃遁無路,求死不得,惟以退伏違慢,作爲能事。情地轉益危蹙,罪戾更加一層。七除憲職,緘口結舌,不敢出一言,經年宮僚,一味屛伏,不能進一步。若此而有何裨益於言議之責,補導之地也?且臣尤有愧悶不安於心者,前春宮官差出也,當初高擬之人,適在罷散之中,猝然以臣越次單付,而今則其人蒙敍,職任當有所歸,則臣尤何可一日苟冒也?況我春宮邸下三加之禮漸近,一國含生之類,莫不欣聳鼓舞,則微臣愛戴之誠,顧不後人,而昨年齒胄之時,臣以情病之難强,終未入參,到今追思,生不如死,而目今情勢之外,宿患痰火,又更添劇,呼吸喘促,眞元大脫,旬月之內,決無復起爲人之望。若不趁卽變通,則臨時窘急,爲如何哉?臣伏聞朝家,新有令式,帶職在外,過限不上來者,遞職後直捧禁推云,而居在京城至近之地,帶職過限,罪莫如臣,而有司之臣,置而不論,抑何故也?臣每以職事,干冒宸嚴,極知僭猥,而不自陳達,則無以遞改,玆又唐突,臣罪至此,萬戮猶輕。伏乞天地父母,察臣微懇,亟命遞罷臣本兼兩職,因令有司依法勘處,不勝幸甚。臣無任云云。答曰,省疏具悉爾懇。元良冠日在近,此時輔導,爲今先務。爾其勿辭,幡然上來,輔我元良。
掌令崔逵泰疏曰,伏以,臣本遐鄕冷跡,猥忝淸班,夙抱痼疾,屛伏嶺陬。曾在頃年,幸承召命,駄疾作行,中途上章,疏陳五六條,俱蒙嘉納,臣雙擎感泣,罔知攸措。繼以雅樂郞廳,又蒙入侍之恩,諄諄玉音,至今在耳,中夜以思,感涕橫襟。念玆河海之恩,有非衰病垂死之身所能報答。譬之草木朽枿腐敗,雖不能生植,蒸出芝菌,以瑞聖德,是臣耿耿之至願,而向者春宮邸下,美疹轉祥,率普同慶,徒以賤疾沈淹,跡阻賀班,兢惶蹜蹙,若負大何。千萬夢寐之外,復叨掌憲之命,除旨遠降,馹召繼至。顧臣病狀,實無轉動之勢,而新令之下,不敢息偃在家,扶曳登途,冒死前進,及至中途,又遇連日疾風·冷雨,恐踰程限,不敢暫息,七顚八倒,千生萬受,今始入城,來伏私次,而宿症越添,新恙交作,頑痰塞胸,冷泄如注,僵伏床席,氣息綿綴,瞻望魏闕,決無自力趨謝之望。重以本來阿睹之疾,已成偏盲久矣。所賴以辨得天地日月者,唯未盲一偏在耳。昨年之冬,盡室染痛,死亡相繼,憂鬱怖悸,肝火上攻,翳膜攀睛,眵淚塞眶,尋常之間,不辨顔色,全廢之患,隔在朝夕,私心恐懼,罔有紀極。今在路中,至以藥囊自隨,冀或少賴藥力,庶免全廢,顧臣情境,天知神知。以此病情,雖在閑漫之職,尙難隨行。矧玆臺銜,職忝邇列,威顔咫尺之地,決非冥行墑埴之所周旋,進反之際,必有傾跌失容之患。與其顚沛而獲罪,莫若籲天而祈免。玆敢悉曝血懇,仰瀆宸嚴。臣罪至此,萬殞難贖。伏乞天地父母,察臣哀懇,憐臣病狀,亟命遞斥臣職,仍治臣慢蹇之罪,使職事無曠,微分獲安,不勝幸甚。臣於乞免之章,不宜妄贅他說,而敢以目前之事附陳焉,伏惟澄省焉。臣聞天地之化,溫暖肅殺,各居其半,而春生之氣,未嘗不貫四時。聖人之治,寬裕嚴凝,互相劑和,而子諒之意,未嘗不行其間,此聖人之所以與天地合其德也。臣於上來之時,因府吏書報,伏聞凡新除臺臣之在外者,只計往還日數,過限則直捧禁推云。此實由於新除臺臣之輒事撕捱,不卽行公之致,皆是自取,無所容貸,而第伏念當此癘氣未息之時,疾病之來,人所難免。苟或有危重之實病,而不賜調理之暇,直令上道,則必有中路顚壑之患。且在官者,有事務整頓之稍可留連者,在家者有疾病事故之難於卽行者,而一倂催督,不少寬暇,則竊恐傷於迫切而過中。況由限則除往還有七日給由之例,而下諭則除往還無一日給限之規。故無論在家在官,近來外除者,率未免禁推而見遞。臣愚,乞令在外新除者,倂依受由者,除往還七日給由之例,下諭後,亦除往還七日給限,則其間庶可以周旋上來而自無過限禁推之弊矣。臣無任激切祈懇云云。答曰,省疏具悉。受由之限,則是國典,其初排日,諒已詳矣。到今飭勵之下,一小臣,欲寬其日,其果事體?若此凡定法,他日小臣,其欲更之,豈特此乎?其在垂法之道,其宜嚴也。勿辭察職。
三月初五日午時,上御熙政堂。藥房入診入侍,藝文提學·玉堂,同爲入侍時,都提調金在魯,提調鄭錫五,副提調李壽沆,記事官任師夏,記事官趙明鼎·李毅中,醫官金應三·玄起鵬·許錭·鄭東羽·金德履·李道吉,藝文提學元景夏,校理金光世,副校理金漢喆,以次進伏。在魯曰,近來朝晝異候,昨日動駕暮還,聖體若何?上曰,氣甚憊困,而眩氣差勝,故批答云一樣矣。在魯曰,腰部·脚部之痛,何如?上曰,近來差勝,脚部則大體一樣矣。在魯曰,丸劑有更劑之命,不住進服,伏望。大王大妃殿氣候,批答云一樣安寧,伏幸。王世子氣候,何如?上曰,差勝而過矣。在魯曰,診候宜矣。應三入診退伏曰,左三部調均,右寸關,比常時帶滑,而大體好矣。起鵬曰,左三部不沈,右寸關帶滑微數,而大體度數調均矣。錭曰,左右三部不沈,而度數調和矣。東羽曰,左三部似嗇,而大體調和,右三部比左尤好。德履曰,左三部調而和,右三部有不足之氣矣。道吉曰,右三部似浮數,而大體均和矣。在魯曰,診候已訖,議定仍進當否,何如?上曰,方服丸藥,姑觀日後而服湯劑,何如?在魯曰,問於首醫宜矣。應三曰,卽今脈候殊勝於前日,而停止湯劑,則未安。間間進御似宜矣。上曰,然則五貼劑入宜矣。上曰,訓諭已摹寫而入乎?光世曰,盡爲摹寫而入矣。冠禮日字已迫,刻役甚急。儒臣如有稟定事,先爲達之,可也。景夏曰,前日疏批,有入侍時當下敎之敎矣,日昨入侍時,自上無下敎之事,而夜深退出,惶恐不敢仰請矣。今則王世子冠禮已迫,不可不一番稟定,故敢此仰達矣。在魯曰,提學不敢撰進之意陳疏,而疏批,有當下敎之敎矣。景夏曰,此是至重文字,而旣承當下敎之敎,故如是仰稟矣。上曰,前於入侍時,冠禮敎書,藝文提學撰進事,已下敎矣。批旨中,已字,以當字誤書,當該中官推考,敎書則撰進宜矣。出擧條上曰,摹寫本上之。上覽畢曰,已北漆乎?光世曰,已北漆矣。在魯曰,石役甚迫。前見都監石役,每每遲延矣。上曰,訓諭,儒臣一番讀之,可也。光世讀訖。上曰,達字之意果成乎?在魯曰,然矣。上一篇有同字說,下一篇有同押說,以達孝之意,推演爲歸趣尤好矣。景夏曰,達字之義,無如達孝之爲大,而推而及於下款調劑之義,達字之義,無不周通矣。上曰,皇明高皇帝,鑄銅碑而立之,以爲後世子孫之則,而夷考末業,政令與銅碑之意,不同者多矣。今予之氣力甚憊,時時咳唾,喉間有所現矣。今此訓諭,惟在元良繼述之如何。昔師尙父進丹書,武王齋三日,衮冕而受之。傳授之際,其嚴重如此,今亦欲依此爲之。不必於他日爲之,欲於冠日授之也。卽今吾民赤立。今而如此,此後更加一層,則奈何?予之爲此者,爲吾民也,爲臣僚也。上覽摹寫之本曰,此乃夜所書者,摹寫後見之,則面目差勝矣。在魯曰,御筆眞本,乃人間之至寶,而特命賜臣,在臣豈非至榮乎?但御筆之奉留私家者固多,而此則訓諭東宮之元本,臣下受而私藏,甚爲不安,而伊日筵中,惶隕惝怳,未及仰達而退,反復思之,終非受藏私家之物。且他日東宮,奉玩眞本面目,則感發興起之心,視印本亦必倍加矣。元本竝爲封入東宮,何如?上曰,以其本賜卿者,意非偶然。初以其三章,欲分賜三相,而分之則文不成體段,故賜卿矣。宋時有趙普署櫃之事,而其後,普乃背之矣。予今老而卿年多於予,豈能必其及見將來乎?予於宣仁太后社飯之諭,常有非之者。此必於平日,有見於哲宗而然也。然而欲使呂·范輩,他日退去者,豈不非乎?在魯曰,宣仁,必料他日諸臣,雖欲留而不可得之勢而然矣。上曰,卿言元良氣象,嚴毅則有餘,以寬字表德,意在相濟,其言是也,亦可謂善看元良矣。元良雖對彼醫官輩,猶莊嚴如見卿等之時。以寬字爲字,果得之矣。卿在元輔之位,使今日朝象,猶能如此者,是卿之力也。卿亦以時象見過者多矣。大拜之後,與兩相相與調劑,卿之力多矣。賜其元本,意果非偶矣。向日閔通洙云,首揆調劑,有加於元景夏,而首揆則未嘗見辱,其言是矣。在魯曰,達字賜押之竝爲印傳於臣僚之家,事體似如何。在外與看役諸臣相議矣。押則勿爲印出,何如?上笑曰,吾東之人,多拘小節,豈有無押之人乎?況世子異於王子,冠禮後則有押宜矣。予亦於七歲時,受通字押於先朝矣。若祛達字押樣,而只以文印出,則豈知賜押之爲某字,而其文字,亦豈知其意味耶?且御押,本無用處,亦何有奸僞之慮耶?欲諱押,太局矣。在魯曰,御賜手押至重,議論宜不敢到,而旣有淺見,且未入石,故敢達矣。國押貌樣,宜從圓好。今此中間橫點之畫,圍而圓之,則所見似勝矣。上曰,其幅更上之,國押例尠用處,善不善何關,而亦豈如善之之爲好耶?在魯曰,非但用於我國,亦有送他國之事矣。上曰,卿於每事,必軫遠慮,其言是矣。遂改着三押以下,命擇其一入刊。景夏曰,達字說,便是精一傳授之法。此何等嚴重,而置之政府,終似未安矣。上曰,此尤不當。若然則尙書精一之訓,亦當諱之耶?滋陰健脾湯,依前加入五貼劑入事。榻敎上曰,副提調出往監劑,他承旨使之入侍。師夏出去傳命,同副承旨李成中入侍。上曰,受敎輯錄,不可不及今續成矣。我國凡事,專責吏胥,而官員每多不知矣。吏郞翰薦之變通,是予苦心,今方行之。雖不入於輯錄,固當遵守,而亦不可不入。予臨御有年,豈曰有治效,而刑政之間,略有寬省者,推鞫除二條刑及以儒爲名者,勿送捕廳事,前已下敎。非軍務而御前決棍,則喉院執奏事,亦有下敎。外方圓杖,亦有申飭。曾經朝官者,藩臣·閫臣,無得任意刑棍事,大臣亦有定奪矣。此皆當垂後法者,受敎續成之役,宜趁速擧行,而泛加申飭,便無實效。卽今元景夏入侍,使兩館提學,同爲主管宜矣。在魯曰,曾前使鄭彦燮·李衡佐,句管抄出,而甚爲疎漏,當入而不入者甚多,小臣立朝後,所知表表變通者,亦且不入。此由於各其司文書散佚,不爲抄報之致。今若遍考政院日記而抄出,則可無疎漏之患也。添補之擧,誠不可少緩,而若無別定堂郞,着實主管之事,則例爲延拖矣。上曰,左右相入來後,同議速爲稟定擧行,可也。且五禮儀修正事,前大提學,曾爲主管矣。在魯曰,纔已修正,而臣得見其草本,則有不可不一二稟定者。李德壽上來後,似或入侍稟定矣。上曰,親臨誓戒定式及親臨救蝕時添入之節,亦當同附矣。成中曰,此兩事,竝出擧條,分付,何如?上曰,依爲之。出擧條上曰,考事撮要,亦甚要緊之冊,芸閣爲之耶?漢喆曰,臣方兼芸閣,未聞此冊之印出矣。成中曰,頃年芸閣爲之,卽今則私局爲之云矣。上曰,冠禮初·二度習儀時,百官皆入之耶?在魯曰,儀注如是矣。上曰,凡大小禮習儀,初·二度,只執事者進參。三度,依正日例,百官進參,禮也。今聞冠禮習儀,初·二度只行於時敏堂,而百官皆參云,此是誤例。今番則初·二度,只執事官春坊·桂坊,皆進參,而三度,自仁政殿行禮時,百官一依正日例行之,此後依此釐正。榻敎上曰,冠禮圖,注書出去持入。師夏持入奉上。在魯曰,王世子冠禮時,儀注中,有不可不稟定者,敢達。卽今儀注,一謄五禮儀。而五禮儀,設王世子冠席於堂上東壁近南西向,設賓席於西階上東向,〈設〉主人席於王世子席西南西向。其下行禮時,有曰王世子,陞自東階入東序,賓陞西階,主人陞東階,各立席後云云。其下賓及主人,無陞堂之節,而直有賓揖王世子陞筵之文。以此觀之,此必景福宮行禮處,堂與階上相連,無高低之異,故通稱之也。取考春坊日記,則曾前冠禮時,皆設王世子席於堂上東壁近南西向,設賓席於西壁近南東向云。其時從今地形,有此變通,可想也。今亦一依春坊日記已行之例,賓位以西壁東向改付標,與主人相對,俾無疑眩之弊,何如?上曰,不必改付標,只依此行之。在魯曰,然則出擧條,以憑後考宜矣。上曰,依爲之。出擧條上曰,世子朝謁日受訓諭時,依五禮儀後四拜畢,弼善引陞殿受訓諭後,復行四拜,訓諭由敦禮門,盛彩輿細仗鼓吹以行,先入于時敏正門,世子隨後入來事,添入儀注之意,分付。榻敎上曰,冠席向面,是禮文,宜從其文。先後受拜,二品以上,三品以下之時席,宜從常時,而亦用冠席之向。雖常時對僚屬之時,其不南向,我朝傳法,而若此則向南而當受拜矣。旣覺之後,宜釐正。師傅庭中相拜,比堂上有間,此則仍用舊例,而堂上受拜,二品以上三品以下時,則其席一依常賀例擧行事,分付春坊。榻敎明鼎曰,臣待罪宮僚,敢達。王世子冠禮時,王世子與賓同時再拜,此於禮不相似然。上曰,同時再拜似是矣。儀注中,別爲臚唱,當時宮官,似必以臆斷而爲之矣。在魯曰,頃者下敎,王世子與賓,同時再拜,蓋使之各無不安之意矣。明鼎曰,冠禮迫近而春坊官不備矣。上曰,政官牌招,今日內差出事,注書出去,分付。出榻敎在魯曰,在前國舅延諡時,或有奉祀孫除職之例矣。況卽今母臨之國母,私親延諡,非遠代之比,事體尤異。在朝廷之道,何可使其主人,儒服迎盛禮乎?達城府院君延諡時,其奉祀孫,特命除職,何如?上曰,依爲之。出擧條上曰,中官輩云,東宮視日光,此甚損傷於眼睛。一看爲兩行之症,無乃緣此而爲祟耶?當以蔡京事,從容戒飭矣。予則常觀天象運氣,而日則未嘗視,日蝕時,尤戒仰視矣。在魯曰,近來東宮眼患的,何如?上曰,近亦皺眉而視物矣。在魯曰,日蝕時尤戒仰視,下敎至當。視日蝕,傷睛尤甚。東宮視日之言,誠驚慮矣。上曰,非但爲傷睛,予在潛邸時,以爲日君象也,未嘗向日慢褻矣。上顧醫官曰,汝輩之意,亦以爲東宮視日而生眼病耶?應三曰,東宮六味元一劑進伏後,頓似充實。小兒六味元,必有緊急之症,然後服之矣。諸醫,皆欲繼用,而小臣稟達而止之,其後果差勝矣。眼患之有加於視日,殊未的知也。應三,捲袖擧臂而曰,日昨東宮受鍼時,見臂腕,較大於小臣。如是充實,臣意不欲連用補劑矣。在魯曰,從當入診議定,非如是猥達之事也。上曰,首醫比之於渠臂,此則過矣,而第將來,似太肥壯矣。在魯曰,臣有愚忠敢達。齊風有云矣。人君擧動,自有定時,有不可違矣。日昨私廟擧動時,出宮時刻進定之故,臣自皇壇祭所,幾不能趁來。判府事隨駕,而亦甚窘急云。還宮時,差過時限,勢或似然,而出宮時時刻,尤不宜進退。此後則勿復如是,區區敢望。上曰,無進定時刻之事矣。在魯曰,臣使人問之則進定云矣。上曰,其日問於禁漏官曰,時刻何其遲也?如是問之而已,無進定事矣。成中曰,其日,分付政院矣。上曰,分付禁漏官而無分付政院之事,是必誤傳而然也。以予督問之故,無乃禁漏官,畏怯而進入時刻耶?在魯曰,初嚴入後,二嚴·三嚴之間,例頗久,而今番則初嚴入後,二嚴·三嚴,促促入之,果是禁漏官之事也。成中曰,若然則禁漏官誠有罪矣。在魯曰,嚴時刻,何等重大,而禁漏官,藉云畏怯,而進入時刻之罪,殊甚駭然,推治宜矣。上曰,禁漏官,由予催促而然,若推治則豈不怨予乎?在魯曰,嚴時刻,事體重大,推治禁漏官,似不可已也。上無發落,良久嗚咽曰,予生在,故聞如此之言矣。都提調先爲趨出,諸臣以次退出。少頃,口傳下敎曰,俄者入侍承旨,更爲入侍。
同日酉時,上御熙政堂。承旨李成中,記事官任師夏,記事官兪彦好·李毅中,入伏良久。上曰,承旨來。成中進伏。上曰,諸葛亮,三氣周瑜,周瑜心傷而然矣。俄者提調輩,猶不能詳聽矣。喉間有現云者,乃血點也。予心有傷而然,雖積滋陰健脾湯於臟腑,又何益乎?此非召承旨言之之事,而史官書之,外方聞之,必謂予因大臣之言而用氣矣。領相平日,有懷無隱,予非惡領相而然也。自前動駕時,催促時刻或有之。雖法講時,法服已御而待,則時刻似遲,不然則時刻似速至矣。聞政院仕進之時,都承旨先到,下位承旨未及到,則不得已病狀云矣。其時使問禁漏官則有之,而若果進定時刻,則當下敎於政院。領相必問於政院,而後陳達,可也。且予自言無進定之事,而領相請推治禁漏官,豈不過乎?以事體言之,自上而待下可乎?自下而待上可乎?曾見昔年動駕之時,時刻雖晩,而當陪從之官,擧火而會矣。大院君廟展拜時,有入侍宗臣加資之事,景廟朝亦用此例,而予於嗣服初,展拜之時,入侍宗臣礪城君,無可加之資,而其人曾經守陵官,事體有別,故命其子除職,則乃有臺言。展拜之時,若以孟春則不敢比擬,故以季春爲定。古固有春秋展謁之禮,而洪鳳祚,以逐年展拜爲非,兼司僕之道路摘奸,何害於事體,而有金始煒之言,上墓時,何可以衮服,而有金濰之言。如是之故,纘揆·胤明之輩出矣。辱之云則過矣,而予於孝遠矣。領相,俄以東方章意達之,非不好矣,未能詳知,而徑先陳達,豈不非乎?適有愴懷,若爲齋郞或墓直,則庶可以寓誠,以此自語,而以少頃差進正時之故,請治奏時官之言,豈不增感於心乎?若脫此則便作物外之人,可以伸情禮而無此事矣。古人云,如聞太息之聲。每當展拜時,如將見之矣。承旨方入侍矣。其時欲使從容開政,而適値動駕,且當齋戒,故命入前望,而未知在外有頉。近來陞資,可爲速矣,而落點矣。昔日有故舊子之下敎,古亦有朕某之子卿某之子之語矣。予於其日,以己之心,推彼之心。以爲其父,終止於堂下,而其子今爲承旨,如是忖諒,念舊之心有加矣。世子冠禮,駙馬揀擇,人言喜事,而予則無何樣心矣。自前展拜之時,輒聞如此之言,今番則以爲庶無如前之事矣。予非有憾於領相,追思前日事而然也。前者予語領相曰,毋懲金濰事,而如有可達之事,達之,可也云矣。領相達夜將事,曉睡難醒,欲其時之遲,故時似急促。予則耿耿一心,急於展拜,欲其時之促,故時似遲遲,此其勢然也。予則以領相皇壇攝祀後,昨暮隨駕,今晨問安,得無勞乎?心深爲念,而領相不揆予心矣。史官若書以有憾於領相之言,聲色加之,則非實際也。如曰其君傷於心,故不當傷而傷,以此書之則可矣。成中曰,聖敎及於先臣,臣衷情悲抑,不知所達,而俄者下敎,多有臣子不敢聞者。靜攝之中,惟願平心易氣而已。承·史退出。
上在昌德宮。停常參·經筵。
傳于李成中曰,陽平君檣掃墳時,給由馬。
李重庚,以侍講院言啓曰,王世子冠禮初度習儀時,宮官不可不備員,而昨日政新除授文學洪重孝在外,無以備員,事甚未安。似當有變通之道,令政院,稟旨變通,以在京無故人差出,仍卽牌招,以爲備員進參之地,何如?傳曰,允。
李重庚啓曰,因侍講院草記,王世子冠禮習儀時,宮官不可不備員,而文學洪重孝在外,令本院,稟旨變通,以在京無故人差出,仍卽牌招事,允下矣。文學洪重孝,合有變通之道,何以爲之?敢稟。傳曰,旣經初度習儀,當於再度習儀時,下敎矣。
鄭翬良,以刑曹言啓曰,陽川居韓姓女人,以士族婦女失行,至於逃避京中或江上,人皆傳播,極其狼藉,有不可不窮覈嚴處。臣等謹按大典囚禁條云,士族婦女犯死罪者,先囚後啓矣。今此韓女,依大典囚禁推覈之意,敢啓。傳曰,知道。
又以刑曹言啓曰,卽接典獄署牒報,則本署染病大熾,罪囚之前後繼痛者,已至七八名之多。燻染之中,郞廳入直,一時爲難。考見前例,則丙午·癸丑·辛酉·壬戌年,亦有移直之例。依例入啓,以爲移直之地云。獄中染疾熾盛,誠極可慮。本署官員,曾因獄中染疾,有獄門外閭家移直之例。依前例移直之意,分付,而獄中染患,若是熾盛,則日次罪人之依例加刑後,文書入啓,實涉未安,自前染患寢息間,日次停止矣。今亦依前例,姑不得擧行之意,敢啓。傳曰,知道。
領議政金在魯箚曰,伏以臣,因一偶爾陳達,遽致淵衷觸感,辭敎失豫。臣惶懼震越,蒼黃退出,汔今不能定情也。臣事殿下幾年矣。義則君臣,恩實父子。殿下至孝之高出百王,其所仰覵而欽服者,比諸臣最詳而最深,而愚迷之甚,不覺提達此事,重戚我聖心,臣之罪一也。身居保護之地,自速悶迫之境,臣之罪二也。忱誠淺微,言語荒率,不能見諒於曠世知遇之君父,臣之罪三也。追伏聞筵敎縷縷,出於匪怒伊敎。臣雖萬萬悚懍,不敢遽爲胥命司敗之計,而亦不敢昧然進身於今日肄儀之列,達宵席藁,待曉封章。伏乞亟降威命,削臣之職,正臣之罪,俾臣得以訟愆而知戒,千萬幸甚。取進止。答曰,省箚具悉卿懇。此何撕捱?卿須安心勿辭,視事焉。仍傳曰,遣史官傳諭。
敎京畿觀察使申晩書。王若曰,保釐陪京,底二朞之嘉績,旬宣畿輔,移十連之疎榮。毋憚久勞,庸副重寄。惟卿志操端潔,才猷敏詳。庭訓常服於忠勤,樂有賢父,世範克紹於詩·禮,傳自故家。粵從蜚英於詞科,早已舒趐於髦選。行止霽潦,堅素節於自持,超跇膴華,秉丹忱於用乂。旣評品調劑,由握筆而貳銓,亦獻納論思,歷侍讀而長席。蓋嘗參機宜於樞局,屢使居近密於喉司。懇款有格於予衷,言或繼涕,劬逸不擇於王事,職思殫誠。明繪藻彝,固宜置之亟匡弼,施膏芃黍,將欲試乎按巡。眷惟神甸之大藩,必揀卿宰之峻望。若句陳之拱帝座,扞衛都城,如江漢之被王風,敷揚政敎。災荒洊至,公私之儲蓄俱空,疾癘彌延,民庶之死亡相繼。苟非竭慮於措畫,詎能圖功於敉寧?陵園之奉,輦路之修,式繁徭役,總銍之賦,御膳之進,每囏調支。根本宜優於內邦,疇與共理,茂實已彰於留府,卿可往諧。玆授卿以京畿觀察使兼兵馬水軍節度使巡察使·開城府留守·江華府留守,卿其祗承寵章,懋展良算。兩都鎖鑰,兼管理於按營,諸軍韜鈐,摠節制於整簿。農桑·學校·獄訟之務,恪布科條,州府·郡縣·鎭驛之間,痛祛疵瘼。可見政修而民得,諒亦威行而惠施。惟律己持公,所以明黜陟,惟愛人及物,所以蘇瘠疲。他如稟裁,厥有典例。於戲,閭里愁怨,曷救溝壑之塡,原隰驅馳,且屈雲霄之步。屬邦家之有慶,佇膺休徵,依屛翰之無虞,須體隆眷。故玆敎示,想宜知悉。副司直李重協製進
上在昌德宮。停常參·經筵。
夜五更,黑雲一道如氣,起自乾方,直指巽方,長竟天,廣尺許,漸移南方,良久乃滅。
鄭翬良,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李益炡,以査正廳堂上,晝仕出去之意,敢啓。傳曰,知道。
南泰齊啓曰,憲府之連日監察茶時,諫院之許久闕啓,俱甚未安。除在外·呈辭·受由外,未肅拜人員,竝卽牌招,何如?傳曰,允。
李成中,以禮曹言啓曰,今三月十一日,駙馬揀擇人詣闕時,處所定於何處,而出入於何門乎?敢稟。傳曰,當行於通明殿,門宣仁門擧行。
傳于李成中曰,日猶寒,初揀擇,通明殿爲之,知此擧行事,分付。勿出朝報
檢閱李毅中疏曰,伏以,臣於昨夕,得接家信,則臣父在貞陵直所,宿患內傷之症,挾感重發,頭疼若碎,冷汗如沃,夜不能寢眠,晝無所飮啖,眞元大陷,委頓呻痛。以人轎擔舁,寸寸作行,僅得歸家,證勢十分危篤。臣聞此報,精爽飛越,急欲歸視,而門鑰已下,不得出去,達宵焦菀,心腸如焚。坐待曉漏,投進短章,徑出禁扃,臣罪尤多。伏乞天地父母,俯賜矜諒,亟削臣職,俾便救護,仍治臣罪,以肅朝綱,千萬幸甚。臣無任云云。答曰,省疏具悉。爾其勿辭護焉。
上在昌德宮。停常參·經筵。
自卯時至酉時,日暈。夜一更二更,月暈。
李重庚啓曰,十一日輪對日次,而上候方在靜攝中,頉稟。傳曰,知道。
南泰齊啓曰,大司憲金鎭商,執義朴弼傅,掌令沈益聖,在外,崔逵泰,持平申思觀,牌不進傳旨未下,一員未差,今日以監察茶時之意,敢啓。傳曰,知道。
上在昌德宮。停常參·經筵。
南泰齊啓曰,大司憲金鎭商,執義朴弼傅,掌令沈益聖,在外,崔逵泰,持平申思觀,牌不進傳旨未下,一員未差,今日以監察茶時之意,敢啓。傳曰,知道。
傳于李重庚曰,歸厚署外板石灰,依故參議金後衍例,輸送于故正金九衍山所,捧處之意,分付該曹,擔持軍,亦令顧助事,分付。
上在昌德宮。停常參·經筵。
自巳時至申時,日暈。夜自一更至三更,月暈廻火·土二星。
下直,義城縣令宋堯輔,衿川縣監李濟遠。
藥房問安。大王大妃殿·中宮殿·賢嬪宮,口傳問安。答曰,知道。
南泰齊啓曰,大司憲金鎭商,執義朴弼傅,掌令沈益聖,在外,崔逵泰,持平申思觀,牌不進傳旨未下,一員未差。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有病,不得爲之之意,敢啓。傳曰,知道。
李成中啓曰,賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
藥房提調鄭錫五,副提調李壽沆啓曰,伏未審近日,聖體若何?眩氣一向差間乎?前入湯劑,已盡於昨日矣。今日臣等,率諸御醫入診,議定繼進當否爲宜。大王大妃殿氣候,何如?臣等不任區區憂慮,敢來問安,竝此仰稟。傳曰,知道。慈殿氣候,差勝後一樣。予則一樣矣。湯劑,加劑五貼以入,勿爲入診。
南泰齊,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
注書朴弘儁呈辭,代以任瑋爲假注書。
李重庚啓曰,檢閱李毅中,由限已過,卽爲牌招,何如?傳曰,允。
吏曹口傳政事,以金尙遇爲貞陵令。
李成中,以弘文館言啓曰,本館下番,姑降入直,已至多日,事體未安。副修撰朴春普·兪宇基,只推命下之後,尙不出肅。卽爲牌招入直,何如?傳曰,允。
又啓曰,副修撰朴春普·兪宇基,牌招事,允下,而闕門已閉,待明朝出牌之意,敢啓。傳曰,知道。
李重庚,以禮曹言啓曰,貞陵令未差,參奉宋思欽,染疾危重云,來十二日寒食祭,將無進參陵官。莫重祭享,俱以假官代行,事體未安。令未差之代,令該曹,急速口傳差出,以爲進參之地,何如?傳曰,允。
又以禮曹言啓曰,今此駙馬揀擇人詣闕秩,一依漢城府擧案,別單書入,而漢城府移文內,揀擇捧單中,都事趙載淵子益鎭,大腫猝生肩下,症形甚劇,坐臥須人。通德郞趙九疇孫慓,猝得傷寒,症情危篤。前參議尹汲子岳祥,本來多病,自昨冬重患痰癖之症,卽今委頓昏瞀,不省人事,衾褥之內,亦不得自運。生員沈得三孫應喜,前日重痛時令,至今未差。直長尹堣子文鎭,猝得傷寒,頭疼氣逆,症甚不輕,不敢進參於淸禁之中云。病勢如此,則初揀擇時,勢難進參,姑待其差歇,竝於前頭再揀擇時,使之入參事,分付,何如?傳曰,允。
傳于李成中曰,和協翁主,行其禮於今,將用於他日,其可合處,令該曹問于該房,以助其價。
南泰齊,以兵曹言啓曰,今三月初七日,牙兵大阿只稱名人,自敦化門入來,御營軍朴信太稱名人,自丹鳳門入來,差備門外擊錚,極爲駭愕,竝令攸司,囚禁治罪。敦化門守門將金夏重,丹鳳門守門將李春榮,常時不能禁斷雜人,以致闌入,俱難免其責,推考,何如?傳曰,允。
領議政金在魯箚曰,伏以臣,愚魯樸率,言欠宛委,偶因筵奏,遽觸天怒,驚惶退出,席藁陳章,聖度寬大,卽下恩批,肄儀時急,未敢辭避,冒沒進參,踧踖靡容。念臣無似,猥忝輔相,恩重丘山,報蔑涓埃,區區自許,惟愛君如父,有懷無隱。伊日率口妄陳,只欲望自後信動作之期,毋致朝儀之顚倒而已。從前屢以此仰戒,亦非始發於今。玆而反承嚴敎於意念不及之處,此殆聖心於此,先有所疑滯而然耳。苟使臣忠戇懇款,上孚平素,則夫豈以不諒孝思,獲罪於知遇之下哉?靜言思惟,慙痛交極,實無顔面,更趨禁庭。重以積瘁之餘,宿症越添,委頓澌綴,末由起動,終自阻於今日問候之列,瞻望耿結,罪尤罔逃。玆敢略申危悃,仰干宸嚴,伏乞聖明,亟降威譴,鐫臣職名,以肅邦憲,以安私心,千萬幸甚云云。答曰,省箚具悉卿懇。初豈深意,而何過撕捱?此豈恒日期於卿者乎?卿須安心勿辭,卽起視事焉。
刑曹判書鄭羽良疏曰,伏以,副司果洪啓禧所論靈城君朴文秀北關事,不可不明白,令臣曹,按査以聞,旣有成命矣。日昨,本營應問人等上來,當以時究覈,第文秀爰辭,在該府,固當文移取來,而至於啓禧兩疏,俱無啓下本曹之事,事體有不可私自謄來,以爲憑據,而且文秀子久榮,擊錚原情,時未判下,又無以參互査究。北營各人,久繫京獄,一向淹延,恐非事宜。欲望聖明,令政院稟旨分付,以爲及時擧行之地幸甚,云云。答曰,省疏具悉。所陳者依施焉。
知中樞府事金有慶疏曰,伏以,年以病,宜死久矣,而縷喘支離,尙能寄在於斯世,虛帶職名,長臥田廬,慢蹇之罪,固難容誅,而自惟五六年來,凡於朝請朝賀,一不能進參於駿奔之列,情禮俱闕,分義都喪,臣每自念之,實有生不如死之歎。況此春宮三加之禮,期日已迫,擧國臣民,莫不鼓舞相慶,而臣則奄奄床席,無計起動,獨不能預覩盛儀,平生之恨,無踰於此,撫躬流涕,固難爲懷。仍念臣殘齡已近八袠,賤疾轉就危域,其不可復塵於器使,實是國人之所共知,而姓名尙系仕籍,朝廷猶煩記識,累叨恩除,遙帶虛銜,撕捱多年,罪戾冞增。私悃之惶隕罔措,姑不假言,揆以聖朝體下之道,懋實之政,其不亦有乖也耶?臣之疾病之沈痼,精力之衰耗,累悉於前後辭疏,固不敢更事煩溷,而有如下山之日,苒苒自頹,夏不如春,冬不如秋。自今年,益覺難支,朝暮有不可期,臣之重入脩門,復瞻淸光,已絶其望矣。倘蒙聖慈,特垂哀憐,曲加諒察,將臣本兼諸職,亟許遞改,仍治臣前後闕禮虧分之罪,俾朝綱肅而私悃安焉,誠不勝大幸云云。答曰,省疏具悉。卿其勿辭,上來焉。
敎統制使李玗書。王若曰,國賴屛翰,最重制閫之權,臣非爪牙,曷膺典戎之任?卿宜畀三方管轄,予庸侈十行絲綸。惟卿,生於詞翰之家,卓然干城之望。念乃父之忠恪,知有忘身循國之風,憶故相之薦譽,粵在聽鼙思將之日。踐歷殆遍於內外,恩遇無替於始終。置諸名府·巨州則治績必著,試於重鎭·雄閫則威望克彰。摠禁旅於妙齡,諸將莫及,賞廏馬於大閱,一軍皆驚。知臣莫如,可使牧民御衆,嘉乃不忘,每欲爲官擇人。眷玆環海一營,冠於設鎭諸路。甲兵之衆,舟師之盛,盡屬指揮,大嶺以南,兩湖以東,全歸管領。波連日域,詎忽懲前毖後之謨,天設金湯,尙須撤土綢戶之備。嗟列朝簡選之必愼,顧今日弊瘼之滋生?貨財尾閭,紛然鞭靴之費,樓櫓廢閣,甚則漁販之歸。苟非勤職奉公之人,豈任剸煩蘇殘之責?玆授卿以三道統制使兼慶尙右道水軍節度使。卿其祗服寵命,懋恢良籌。器械城池,毋忽戎事之修繕,恩威刑賞,所貴軍令之分明。言出臺垣,予則察其太過,視爲藥石,卿則勉於方來。他如稟裁,厥有典憲。於戲,想壬辰之離亂,忍忘百年之遺羞,體戊申之晉庸,莫負九重之注意。益勵鳴劍之壯志,克副推轂之殊恩。故玆敎示,想宜知悉。知製敎金漢喆製進
上在昌德宮。停常參·經筵。
南泰齊啓曰,大司憲金鎭商,執義朴弼溥,掌令沈益聖,在外,崔逵泰,持平申思觀,牌不進傳旨未下,一員未差,今日以監察茶時之意,敢啓。傳曰,知道。
李重庚啓曰,卽者章陵寒食祭獻官,自吏曹,改付標以來矣。受香時刻將過,故不得已捧入,而該曹之不先申飭,乃有臨急變通之擧,事甚苟簡,殊涉未安。吏曹當該堂上,推考警責,何如?傳曰,允。
李壽沆啓曰,假注書任瑋,時無職名,依例付軍職,冠帶常仕,何如?傳曰,允。
又啓曰,正言李永福,重患時疾,趁不得上來,頃日縣道上疏,自本院,啓稟還送矣。此雖與無端不上來者有異,而下諭後,今已過限,依定式遞差傳旨及禁推傳旨捧入之意,敢啓。傳曰,知道。
李重庚,以禮曹言啓曰,今此駙馬揀擇時,中道揀擇人中寧越府使金始熺子尙福,已爲上來云。今日初揀擇時,一體入參之意,分付,何如?傳曰,允。
又以禮曹言啓曰,明陵別檢金埅,染疾方劇,參奉宋載和,今朝遭母喪云。來十二日寒食祭,將無進參陵官。莫重祭享,俱以假官代行,事體極爲未安。參奉在喪之代,所當有變通之道,而事勢急迫,執事官一員,令該曹,急速差送,以爲進參之地,何如?傳曰,允。
李成中,以吏曹言啓曰,章陵寒食祭獻官金遇喆,謂有情病,累度催促,終不受香,事體未安。推考警責,其代,以行興溪令柚,改付標以入之意,敢啓。傳曰,知道。
鄭翬良,以義禁府言啓曰,平安監司狀啓據刑曹粘目內,价川前縣監李宇平,移本府處置事,允下矣。李宇平,下去京畿衿川地云。依例發遣府書吏拿來,何如?傳曰,允。
又以義禁府言啓曰,前正言李永福,禁推傳旨啓下矣。李永福,下去洪州地云。依例發遣府羅將拿來,何如?傳曰,允。
傳于李成中曰,申晩子甲童,徐宗璧子命愈,洪益彬子相纘,洪昌漢子樂彬,趙雲逵子復元,及其他初揀擇不參人,竝禁婚,餘皆許婚。
以京畿監司狀啓,水原居束伍軍姜世命等燒死事,傳于鄭必寧曰,燒死人等,令本道恤典擧行。
上在昌德宮。停常參·經筵。
三更,月入太薇西垣內。
下直,楊州牧使趙斗壽。
南泰齊啓曰,卽者,巡監軍單子,落點已下,而更爲詳閱,則巡將權瑩名字,以營字誤書。且都摠府經歷柳懋朝者,以宣武祠祭執事,受香出去云,而單子中,不爲懸頉,俱爲受點。巡監軍單子,事體甚重,而該曹不爲致察,有此大段做錯,當該兵曹堂·郞,竝從重推考,元單子改付標以入,而臣等,亦有初不覺察之失,惶恐之意,敢啓。傳曰,知道。
又啓曰,大司憲金鎭商,執義朴弼傅,掌令沈益聖,在外,崔逵泰,持平申思觀,牌不進傳旨未下,一員未差,今日以監察茶時之意,敢啓。傳曰,知道。
以副修撰兪宇基·朴春普,牌不進禁推傳旨,傳于李成中曰,竝推考傳旨捧入。
傳于李成中曰,前亦有如此之時。雨勢如此,再度習儀,兼行於三度。
咸鏡監司尹容啓本,以犯越人事稟請啓本中,不善分別,以致事實之矇矓,惶恐待罪事,傳于南泰齊曰,勿待罪事,回諭。
上在昌德宮。停常參·經筵。
南泰齊啓曰,大司憲金鎭商,執義朴弼傅,掌令沈益聖,在外,崔逵泰,持平申思觀,牌不進傳旨未下,一員未差,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李世璡,以刑曹參判,本曹坐起晝仕出去之意,敢啓。傳曰,知道。
李重庚啓曰,判義禁趙尙絅,連呈辭疏,久不行公,金吾滯囚,委屬可慮。卽爲牌招察任,何如?傳曰,允。
又以禮曹言啓曰,頃因本曹草記,駙馬再揀擇,更待下敎擧行事,命下矣。初揀擇已過,再揀擇吉日,以何間推擇乎?敢稟。傳曰,三度習儀罷後,再揀擇,當爲之,捧單催促入之。
李成中,以弘文館言啓曰,本館上番,姑降入直,已至多日,事體未安。副修撰朴春普·兪宇基,旣有只推之命,竝卽牌招,以爲推移入直之地,何如?傳曰,允。
又以訓鍊都監言啓曰,北漢城內,常多虎患,設機捕捉事,本局留營將處,申飭分付矣。今月十二日日暮時,一豹虎來吼於本營墻外近處,留營將知彀官朴文佐,率領守直軍等,放砲捉得,故封進之意,敢啓。傳曰,知道。
傳于李成中曰,有傳諭事,預備翰林二員待令。
贊善魚有鳳處偕來手書,見卿於昨年今月,思卿之心,一倍此時矣。卿已來參於元良齒學之時,于今加元服之日,豈忍邁邁?考覽昔日冠禮儀,伊時儒臣,亦有進參人。元良成童之日,儒林之士,來參於冠儀,朱文公禮儀,可以考行。其於輔導,其益何?卿須追思懿陵,少諒誠淺,幡然上來,進參其儀。眩氣字暈,其猶手書,少諒少諒。
贊善朴弼周處偕來手書,向聞元良,導達僚屬之請,方欲一諭,近因眩氣,尙今遲回。元良冠日在近,考覽昔圖,儒臣來參。頃見卿章,深嘉由衷。雖召偕官,思卿之心,奚嘗弛于中?朱文公冠儀,可質儒林,輔導成童,此時先務,而此猶文具,小子之一欲見卿,誠淺由中。此等之機,其猶邁邁,復待何時?卿雖在野,喬木世臣,一見小子,豈忍邁邁?諒此微誠,幡然偕來,用副此意,用副此意。
咸鏡監司沈聖希疏曰,伏以,臣於北藩新命,自知萬萬不稱,猥上辭本,聖批靳許,至以速往欽哉爲敎。臣怵分畏義,冒沒承膺,而反顧循省,惶愧冞深,不敢久淹,行將辭陛,而念臣父母墳山,在於京畿衿川地。今當遠離,一造省掃,在臣情私,所不可已者。玆敢疾聲呼籲於孝理之下,伏乞聖明,特賜恩暇,俾得往來,以伸人子至情,千萬幸甚云云。答曰,省疏具悉。依所陳往省焉。
戶曹參議洪象漢疏曰,伏以,天啓三月十有二日,卽我仁祖大王,奉還仁穆大妃於西宮之日也。天時重回,日月相符,在廷臣庶,孰不感昔念今,俯仰愴惕?如臣渺末外裔,乃於此日,見差穆陵次節獻官,得以自效於駿奔之列,若將彷彿瞻想於洋洋陟降之際,寸心自激,有倍餘人。凡係享獻之節,靡不祗飭,庶欲自盡於區區誠禮,而受香典祀,各有所管,有不能一一躬審,及夫禮畢之後,眼同寢郞,更加看詳,則外面若無欠缺,而餠餌之屬,內多不熟,酒色混濁,味且釅酸。臣誠惶懼,若無所容。當此聖明嚴謹享祀之日,不可以事過而無聞,玆敢略具短疏,仰陳事實,當該封進官及典祀官,竝與下吏膳夫,亟命攸司,從重勘處,懲勵日後,仍治臣溺職之罪,以彰其慢,不勝幸甚云云。答曰,省疏具悉。今覽所陳,可謂擧職,其涉寒心。令該曹,從重科治,當該官員,令該府處之。爾其勿辭,察職。
上在昌德宮。停常參·經筵。
李成中啓曰,大司憲金鎭商,執義朴弼傅,掌令沈益聖,在外,崔逵泰,持平申思觀,牌不進傳旨未下,一員未差,今日以監察茶時之意,敢啓。傳曰,知道。
李重庚,以都摠府言啓曰,副摠管李世璡,以刑曹參判,北關査事備員坐起,晝仕出去之意,敢啓。傳曰,知道。
李壽沆啓曰,左副承旨鄭翬良,今日不爲仕進,卽爲牌招,何如?傳曰,允。
傳于李重庚曰,今日備局次對爲之事,分付。
李重庚啓曰,今日次對,兩司當爲入侍,而或在外,或牌不進傳旨未下,或未差,無行公之員。正言趙重稷,卽爲牌招,以爲入參之地,何如?傳曰,允。
傳于鄭翬良曰,引見。
李重庚,以禮曹言啓曰,三度習儀罷後,再揀擇當爲之,捧單催促入之事,命下矣。再揀擇入參人,一依漢城府擧案,明日當爲別單書入,而中道捧單,今月十六日,遠道,今月二十一日爲限矣。今方催促行會,而十五日再揀擇時,則中遠道,勢難及期上來,何以爲之?敢稟。傳曰,再揀擇日,十九日外,無吉日,而前頭,多有殿坐之日,故進日爲之。自鄕上來人,或有未及捧單者,不待定日,今番則催促京主人,今日內捧單,而與初揀擇五人,同爲入參事,依下敎擧行。
傳于李重庚曰,雖明日揀擇,未入前則單子捧入事,分付禮曹。
李重庚啓曰,十八日陳賀頒敎文,藝文提學,當爲製進,而藝文提學元景夏,時無職名,令該曹,卽爲口傳付軍職,待明朝牌招,使之製進,何如?傳曰,允。
兵曹口傳政事,以元景夏爲副司直。
黃海監司狀啓,薦新生石首魚,限內不得封進,惶恐待罪事,傳于李重庚曰,勿待罪事,回諭。
咸鏡監司狀啓,二月令薦新生松魚,限內不得封進,惶恐待罪事,傳于李重庚曰,勿待罪事,回諭。
李重庚,以吏曹言啓曰,今此王世子冠禮,告宗廟祭獻官,綾城君森,新溪君,實預差啓下矣。森,身病猝重,,家有拘忌之疾云,不得已,以密林君炓,改付標以入之意,敢啓。傳曰,知道。
又以禮曹言啓曰,今日童蒙禮講時,敎官宋徵相,稱病不進,只送訓下,依事目推考,何如?傳曰,允。
又以義禁府言啓曰,因平安道放未放啓本回啓,龍川府投畀罪人橏,量移事,允下矣。橏,公洪道忠原縣量移,而仍前罪目,依例發遣府書吏,押送配所,何如?傳曰,允。
又以承文院官員,以都提調意啓曰,院寫字官實訓長慶昱瓜滿代,預差訓長李春華,依例陞實,而預差訓長之代,以洪億基差定,以爲依前勸奬之地。寫字官李春芳·鄭世顯·鄭俊興·鄭俊禧·趙聖基·金益泰·李震熺·趙光勛·李壽大·朴賢器,身死,及李喜大·石鍊剛·李挺茂·韓益良·吳始興·朴天開,移他司代,肄習李挺大·崔道泳·鄭國弼·洪聖遇·洪聖麟·鄭世禧·朴俊器·李盛培·李得培·李彦祐·朴泰濂·吳世鼎·趙重敬·李天培·朴淳元·崔尙裕·韓有大,依例陞實付軍職,冠帶常仕。肄習陞實及身死移他司代,學生慶雲紀·鄭思彦·趙明熙·鄭繼禧·洪聖龜·崔道慶·洪昌麟·安舜臣·洪聖重·金弘發·朴順·趙明相·趙重廉·趙重禧·吳世復·趙明義·朴大器·張麟敬·李福基·李福壽·金廷霖·趙昌藎·趙慶璧·尹道咸·金敏顯·韓祐大·劉光五·趙聖澤·崔孝得·李道珩·李道珉·崔聖得·李彦茂·張天根,筆才頗有成就之望,屬于本院肄習,以爲鍊業之地,何如?傳曰,允。
記事官趙雲逵書啓,臣敬奉手書,馳往傳諭于京畿果川地黑石村贊善朴弼周所住處則以爲,臣冬春來,久患重感,與死爲隣,且方添瘧氣,伏枕辛苦。雖伏想東宮,三加吉日在近,而未及辦得一疏,以請不能進參之罪,瞻望天闕,只劇惶悚,不意又於夜中,史官,以御札奉來傳宣,使之與臣偕來。聖旨之諄諄懇懇,又出尋常萬萬,罔非賤末如臣,所不敢萬一承當,而至於此猶文具,一欲見卿等敎,聖諭至此,可泣鬼神。臣雖頑如木石,寧不知感?以首頓地,涕淚被面。到此地頭,此身狼狽與否,姑置不論,豈敢不奉承聖意,一伸分義,而第此垂死喘喘,言語不成,行步不良之狀,實是史官之所目見。雖欲盡死力承命趨簉,其路末由,惝怳冥迷,莫知所達。謹當俟神氣少定,更以文字,申請死罪云矣。臣旣承偕來之命,姑爲仍留之意馳啓。踏啓字。
記事官趙載德書啓,臣敬奉聖諭,馳往傳諭于楊州海等村贊善魚有鳳所住處則以爲,臣於垂死病中,伏聞東宮冠儀,隔在數日,不勝區區欣忭之忱矣。不意千萬夢寐之外,史官儼臨於荒村僑寓之中,宣賜十行御札,而仍命偕來。臣雙擎珍緘,天香襲人,伏地莊誦,五情震盪,莫省所以自措也。至於辭旨之丁寧懇惻,有足以感鬼神而開金石。臣雖無狀,一息未泯,秉彝猶存,其何敢復事違傲哉?第臣,積月避癘,奔遑病狀,轉益添劇,而素患衄血之症,乘虛暴發,半日所出,幾至數升,氣息虛脫,奄奄欲絶。雖欲忍死趨命,而萬無蠢動之勢,神識昏錯,亦莫知所對。謹當以一疏,仰陳煎迫之悃云矣。臣旣承偕來之命,姑爲仍留之意馳啓。踏啓字。
副司果洪啓禧疏曰,伏以,臣於頃日朴文秀·禹夏亨爰辭,有不得不陳暴者,具疏將上之際,因大臣所達,以朴文秀事,有緘問言根之命。言根現告,有傷國體,而二供悖語,須至一辨。至於禹夏亨事,則自屬別件,不係緘問,故敢徹已成之疏,兼陳咫尺之守,且以朴文秀事,依例緘答,呈于該曹。緘與疎,蓋後先上矣,而喉院稟啓,有若臣違拒成命,冒沒陳章者然,以致有於紀綱何之敎,而仍命還給。臣誠惶懍怵惕,祗俟誅譴。卽伏聞朴文秀,又使其子擊鼓,而其供辭之張皇謬戾,又非前供之比,重以捃摭臣罪,又不但自辨而止。臣於是,有不可以徒存嚴畏,終事泯默,以自阻於慈覆之天,故玆敢約略仰陳,以冀聖明之少垂察焉。臣之原初論列,爲國也,爲民也。非惡文秀也,而旣以所聞,告于吾君,若計較利害,回互爲說,非臣之本意,故不敢不以所聞之大略,而悉陳之矣。及文秀之供出,而蹈藉罵詈,靡所不至,則臣不免再疏辨明,而不過日前之所以聞之者如此,今之所以言之者如此而已。其言,視前疏頗詳,而初無別般辭意,何嘗有意於擠陷文秀哉?臣意以爲,我則爲我所當爲而止,文秀之有罪而抵法,與有枉而見伸,皆非臣之所知也。只得一付之於朝家處分而已。近有京獄行査之命,而所謂行査,要不過問之於文秀,當時所信任者,若而人而已矣。所謂若而人者,又未必不依文秀,所排比粧撰者,納供而已矣,則文秀之白脫,非朝伊昔矣。文秀何不少待査事之竟,而使十六七歲稚子,有此擊鼓之事乎?其爲辭愈益多,而其意則不過演出前供,又討得別項語,以構捏臣而僇辱臣,似此擧措,不可但以放肆論,決是喪心失性者之所爲。臣若復逐條辨說,則是謂效尤,非臣所急,第其辨詰臣疏之語,有全失臣疏本旨,而自歸窘遁者,又有以請問於臣爲言者,此則不可不言。若其構捏臣而僇辱臣者,亦不可終守無辨之戒,臣請略陳之。自木錢而爲生凍魚,自生凍魚而爲乾明太一款,前供所無,今始現出,而若以其本利錢,只除雜費,而悉歸之乾明太本錢,則乾明太所貿實數,不可以掩之,故以數千之錢,屬之各項還報之數。夫生凍魚發賣之時,則料辦未半矣。所貸又是本營之物,則汲汲還報於料辦未半之時,恐無其理矣。此其窘遁,一也。乾明太貿販之數必多,其條項,縷縷列書者,專出眩亂之計,而多則十三兩之說,旣未可掩,故乃以少不下八九兩之說,謂之非實,至以一駄之直,四兩五錢爲言,數月之間,其價減三分之二者,寧有是理?此其窘遁,二也。三千餘駄之數,欲以移文嶺營,發關浦項者爲證,而所謂文移,皆成於其手,與其所憑藉之文書同。若無自嶺營,逐船點數,成送回移之事,則其以自己文移爲言者,有不足信,此其窘遁,三也。其曰明太貴賤,如海州靑魚,至五六月,則例多腐傷,其價漸縮。以此言之於生魚,則可矣,明太之乾者,雖經年可用,謂之以腐傷價縮者,其成說乎?此其窘遁,四也。浦項所貿七千石之有所區處,臣之再疏,旣已言之,故初不通計於餘錢之數,今其供辭,必臚列七千石之數,以明其所區處,而又必勒謂臣疏言,一萬六千石內,除數千石,其餘盡作錢,至以恰爲九萬七千兩爲說,豈文秀看臣疏,語意不出,乃爲此不成說之語耶?抑故作矇矓之態,以爲眩亂之計耶?此其窘遁,五也。其引嶺伯鄭益河之狀,欲明浦項米直之高騰者,尤可笑。益河之狀,臣亦取考矣。其狀,不過泛論一道米價之不同而已,此何關於浦項買賣,而欲以爲今日左契耶?設如其言,浦項米價,果至於三兩七錢餘,則七千石之米,胡止於每一包二兩五錢乎?彼雖歸之於備局之爲北民減價,而臣聞其後益河,卽以其價,貿米還充,此亦嶺民減價納米而然歟?且彼則以此爲發明之端,而臣則卽其狀,而益見文秀欺罔之狀,何也?其狀曰,朴文秀,又送營校,貿穀於本道。臣亦從便指揮,今方換貿於浦項近處。益河此狀,在庚申冬,文秀之發賣明太,在辛酉春。以此觀之,則明太發賣之前,文秀之貿穀,亦多歧矣。今文秀盡沒前後貿穀之實,乃謂魚價錢,貿米七千石外,無他貿米之事。其昭著如此者,尙事周遮,則潛輸暗運之跡,其肯吐實乎?此其窘遁,六也。其曰前疏中以爲,所辦五萬兩,皆出貿魚中,今又以白大口淸差剩錢,忽地添入云者,又何其謬也?臣之初疏以爲,榷魚鹽之利,籠一路之貨,通計所備,恰爲五萬餘貫云爾,則防納餘剩之錢,自在其中,特不列書耳。至再疏而詳言其數,則不得不列書者,其勢然也。今乃抑勒爲說,責之以差錯矛盾,此其窘遁,七也。白大口淸差餘剩,在常年則固自監營取用,而若當設賑之歲,則取以補賑者,近例可見。蓋以防納取剩者,與本來應入之物,不同故也,而今文秀,便以爲應入之錢,此其窘遁,八也。白大口餘剩米一千餘石則直錢,可三四千兩,淸差餘剩粟一千石則直錢,可二千兩。臣之以五六千爲言者以此,今其言,乃以爲幾至二千兩,何其果於欺瞞也?此其窘遁九也。文秀之極力辨爭者在此,而其說之窘遁,如此,其餘細碎荒雜之言,俱不足辨也。所謂朴書房明太事,及打造鍮器,遍餽鄕豪,帖給遠興,大開甲第等事,旣皆不能全然掩諱,其間不成說者,不待臣辨說,而人自見之,臣不欲於査事之前,復事覼縷,而買田·買馬二事,則彼自請問,臣豈終默?臣疏所謂買田於南中云者,蓋臣所聞,不翅眞的。田庄,非掩匿之物,誠如文秀之言。然臣因文秀文義田庄事,而知文秀自來伎倆,故終亦不能無疑,何也?文秀嘗以三千之錢,買文義黃姓人大庄,而假名勒買,換年成文。黃姓人,愬屈於京外者,非止一二,此則今之人,無不聞知。若其所買之田,皆用此例,則朝家,雖欲査出,恐無其路矣。臣疏所謂買馬十九匹云者,蓋臣所聞則其去處,皆十分明白故也。苟非然者,何敢直擧其數於告君之辭乎?十九匹之內,有送於相臣者,有送於訓鍊大將金聖應,御營大將朴纘新,宰臣李普赫,武臣申德夏·尹光莘·曺允成·李錫佐·李鳳來·金柱殷·李昌運者,有歸權運萬·洪聖麟及其兄若寡妹者,其餘則自取。臣之所聞,自如此,而文秀,乃謂相臣所提說二馬,及將臣所自首一馬外,未嘗有所買。臣則惟以所聞仰陳,實出於不欺君之意。他餘區區,臣不暇計。第其十九馬之中,惟其所已著者三匹,爲實,而其餘十六匹,皆不實者,是何理歟?在肅廟朝,平安兵使李惠疇,買馬贈一重臣,以此獲罪甚重。近年,前參判洪好人,以其在北閫時,買一馬,爲其時繡衣所論,滯囚累朔矣。在他人則一馬尙有罪,在文秀則有若當然之事者,恐無如許法理,此又臣之所不敢知也。若其構捏臣而僇辱臣者,則出沒眩幻,莫識端倪。其蔘貂髢髮細布等說,則雖是假設之辭,而依俙句語之間,提及汚膩之目者,亦出於張疑陰齧之計也,噫其甚矣。臣嘗讀小學,至高允戒翟黑子之語,未嘗不三復感歎。臣若奉使無狀,至有受賂之事,亦必一一自首,決不爲文秀眩亂欺隱,惟事抵賴也。至於以同異爲好惡之說,此何言也?臣自受命之後,惴惴慄慄,惟恐負聖上委寄之至意。苟以毫分私意,萌于心而發諸事,則天必殛之,巧誣所及,殆欲無生。其所謂以還米,廣貿貂蔘及賣還米,監色受刑之兩守令,臣未覺得其爲誰果有是事,而臣未能糾擧,則是臣昏愚不事事之罪,而謂臣知而不治,則非臣本情也。今因文秀之言而悉發之,仍以溺職之律,治臣則臣亦與有幸矣。一守令,竊取還穀云者,似指故鏡城判官朱杞。而杞之在官,多有拮据,後來者之善了賑事,惟杞是賴,其功,自有不可誣者。其被臺臣之參,而經本道之査,臣非不知,而事已往矣,人已沒矣,故臣只擧其經紀賑資之勞,是豈近於同異好惡也哉?其所謂以至近姻親,入於第一之褒者,乃指前定平府使趙星瑞,而星瑞,是臣子之妻曾祖繼室之姪也。諺所謂不當於査頓之八寸者,則必目之以至近姻親,何也?星瑞治績之善不善,臣不敢復言,而臣之書啓後,左議政宋寅明,以安邊府使李喆輔酬酢之語,白于筵中,至以賑政,可爲法於後,實惠及民,宜各別褒,勸以風勵一世,不可加資而止爲達。大臣及李喆輔,亦豈私於星瑞耶?公議所在,於斯可見,而其非出於臣之私好惡,明矣。其曰軍官·吏奴受賂云者,似聞臣之在途査治事而發也。從人受賂,而官員之不察者,世或有之,故臣爲是之慮,廉察糾檢,未敢一日或懈矣。歸時,因風傳聞,有數邑下吏,擬餽臣從人,有所收斂云,故臣不勝驚駭,躬自査究,又嚴關該邑,使之窮覈,而無其實。其時捧招及該邑文報在,所謂一切捨置者,非其實狀也。所謂北靑弟子,似指北靑崔姓士人之受學於故監司閔亨洙,謫居甲山時者也。亨洙爲監司時,往來營中,故與之識面。及亨洙沒,告歸於臣,泣訴飢且死,而臣無計可救,以隨便濟活之意,托於南兵使曺允成,允成,難之,故臣亦置之。其僞造與否,臣未之聞。此豈是費力而掩置者乎?李姓營裨,似指閔亨洙所帶軍官李馨遠也。亨洙在時,有三水禹姓人,蔘貂,屬公事,旋使還給,而亨洙沒後,馨遠,不卽出給,臣聞而駭之,卽行査治,而一倂推給。其曰始査旋止,曲爲彌縫者,未知何爲而發也?不赴任邊將之入於書啓,實有是事。蓋北路,邊將甚多,非有善惡之可稱者,則其姓名,有難分明記得,故修啓時,或慮有誤書之弊。列書邊將,以送於兵曹下吏,使校正以送,則古豐山萬戶李昌碩,改書以柳德佐。蓋德佐,未赴而遞,昌碩,尙在任,而兵吏,只據官案正之者也。臣亦修啓忙遽,未及更問,而只據兵吏所錄而書之,及昌碩遞歸後,始聞知而瞿然也。此雖非貶褒賞罰者,而奏御文字,有此錯誤,昏謬之罪,在所難免,擬一自暴,而今乃爲文秀,所吹覓矣。以此而直驅之於欺君之科,則其亦難矣。文秀之事,有口者類能言之。而未敢有以聞之於殿下者,臣乃妄言之,文秀之切齒於臣,固也,而乃爲此不愼樞機等說,謂可以眩人聽聞,眞堪發一笑也。使臣,若聞文秀之有此言,則其必畏文秀之口,而不敢觸文秀之怒矣。何爲而信心直說,以自取其反詆也哉?噫,朱子論一唐仲友,而尙以蹤跡孤危,慮有中害,乃以旣不能及早按劾,致留天誅,又不能阿徇權豪,共爲欺蔽,引以爲罪,至請收跡朝市,遠避權豪,少遂初心,克全素守。夫仲友,不過恃王淮而爲勢,論之者又朱子之賢,而尙不免如此,臣是何人,而不自量己,妄論權勢之百倍於仲友者,其何以得免於危機哉?伏願天地父母,俯加哀憐,先降威罰於臣身,俾臣得以退伏畎畝,以畢餘生,千萬幸甚。臣無任云云。傳于李成中曰,事體不當若是,給之。
癸亥三月十四日未時,上御熙政堂。大臣·備局堂上引見時,領議政金在魯,咸寧君朴纘新,行副司直金聖應,戶曹判書徐宗伋,兵曹判書徐宗玉,禮曹參判吳光運,兵曹參判權,校理韓翼謩,左副承旨鄭翬良,記事官朴弘儁,事變假注書兪漢蕭,記事官兪彦好·李毅中,入侍。在魯曰,昨今日風氣不佳,聖體若何?上曰,大體一樣矣。在魯曰,眩氣近得差歇乎?上曰,亦一樣,而脚麻之症似歇,則眩氣顯加,眩減則麻加,是可怪矣。在魯曰,湯劑與丸劑,皆進御乎?上曰,湯劑連進,丸則間間服之矣。在魯曰,血痰之候,何如?上曰,此則不大段矣。在魯曰,大王大妃殿氣候,何如?上曰,安寧矣。在魯曰,王世子氣候,何如?上曰,好過矣。在魯曰,明日,是冠禮三度習儀,凡百節次,皆倣正日而爲之矣。再度習儀,亦兼行於明日,而在前如此時,亦只行一次。今亦依前行一次,似可矣。上曰,然矣。兼行而爲一度矣。在魯曰,訓諭粧入日字,以十六日啓達矣,草記下後,當擧行矣。上曰,當下之。在魯曰,御覽件,初則命入一件,後又命入五件,合爲六件乎?上曰,兼爲五件矣。上曰,有下敎事。東宮,以達爲押,將來,或恐有掣肘之端矣。周公,不諱文·武之名,而呂雉之雉,諱爲野鷄。後世諱法之漸密,可知矣。其父押達,而其子用達字,無不可者。先朝御押守字,而今內官輩,守直之守字,亦無所諱。此亦欲一諭之,使之無疑耳。在魯曰,押豈諱乎?臣意則不及此矣。今聞下敎,聖慮遠矣。今自下聞上,謂之達,而此乃報字意也。春宮押字,則通達之意也。其取義,亦不同矣。上曰,此則翰注詳記之,使後無疑,可也。在魯曰,冠禮儀節,有稟定事。冠席·醴席,一時竝設,非禮意也。五禮儀,三加訖,主人贊,設醴席於稍西南向。今當依此爲之。王世子行醴禮訖,降筵西向再拜者,亦與儀禮及家禮有異。儀禮·家禮則皆仍其南向再拜,而五禮儀,改以西向者,無乃欲令向賓而然歟?抑五禮儀,本多誤字,此亦字誤而然歟?轉而西向,旣非禮意,亦似不便。儀注中,改付標以入,未知何如?上曰,依此爲之,改付標,可也。出擧條上曰,祭享祼酒時,向內而祼,是乎?向外而祼,是乎?在魯曰,私家則祼于茅沙時,內瀉爲便,而此則似當隨便爲之矣。上曰,茅沙則如此,而鬱鬯則龍頭在左,以手握之而瀉,故每以邊瀉矣。宗玉曰,外瀉似是矣。在魯曰,外瀉,豈必是乎?無甚關係,從便似好。上曰,鬱鬯則無三祭,而茅沙則當三祭矣。在魯曰,鄕飮酒,亦三祭,小小三祭宜矣。上曰,小學,非但飯也,每品,有先祭之禮矣。在魯曰,禮云肴之序,遍祭之。冠禮儀注,王世子跪受敎書,授弼善之下,當有俯伏興平身一節,而五禮儀,旣無此文,故儀注,亦闕焉,似爲欠缺。贊儀,以此來問於臣。臣以爲此一節,添入於笏記而唱之,爲好云矣。上曰,贊儀誰耶?其爲人,極精敏矣。在魯曰,李德寅也。德壽之從,而德載之弟也。上曰,依所達爲之。節略出擧條在魯曰,東宮受敎時四拜,其餘則皆再拜,而拜數多,似甚勞矣。上曰,渠似不以爲勞矣。光運曰,命字時,亦再拜矣。上曰,奉敎命字,則當四拜矣。在魯曰,私家則無前後再拜,而此則乃兩再拜,或者四拜,分而爲二耶?光運曰,一再拜,拜命也,一再拜,拜字也。非分四拜而爲二也。在魯曰,東宮兩次再拜,而臣立而受之,此一節,極爲惶蹙矣。上曰,所重在焉,又有拜師之義,豈有難安之端乎?宗玉曰,此則奉命而字之,事體尤重矣。上曰,左右相,皆入來耶?在魯曰,皆於冠禮前,入來云矣。上曰,陳賀在朝謁後乎?在魯曰,當在後矣。上曰,朝謁先行後,當行陳賀。以此意,分付,可也。出擧條上曰,頃日筵中,兩殿朝謁儀注,則使之循例入之,而慈殿不欲親受,坤殿,亦不宜獨受之意,有所下敎矣。更思之,慈殿,當以權停禮行之,而坤殿則當依禮受之。兩殿儀仗等物,一體依例備入,可也。出擧條在魯曰,咸鏡監司尹容,以其爲北兵使具聖益之所嘲侮,而自請先被罪譴,又以俯詢廟堂,嚴處帥臣之意狀請矣。具聖益,旣有拿處之命,則今無可回啓者,而監司,亦不必以此過嫌,而勿辭卽爲察任事,分付,何如?上曰,依爲之。出擧條光運曰,醮席與冠席,似無別鋪之事,宜以一席用之矣。上曰,然則此席不可橫鋪,似無席末可立處矣。在魯曰,雖橫鋪,豈無席末乎?小退立而啐醴,宜矣。上曰,因地形斟酌爲之好矣。在魯曰,臣方待罪奉常寺提調矣,日昨,洪象漢,疏論祭物之品劣,而監封官及典祀官,竝請罪之。此莫非臣之不能檢飭之致,惶恐俟罪之意,敢達。上曰,卿何可以此爲嫌乎?洪象漢疏批,以擧職爲敎矣。然象漢,今則不飮酒耶?欲使酒味,合於其口,則難矣。在魯曰,餠則易有裏白之弊,而酒亦混濁云。每每申飭,而猶如此,極庸惶悚矣。上曰,近來則酒味亦勝於前矣。在魯曰,年前,北漢軍官,疏陳城中措置事宜累條,而其一,乃鑄置人定鍾事也。其時,臣以此非急務,而僧輩如可鳩材造成,則許之之意回啓矣。其後,僧輩持勸善文,收聚物力,又以朝家所給空名帖價,補助之,所辦鐵物,頗多。今則可以鑄鍾云,而議者以爲北漢,乃國都主山,則不宜懸大鍾而震撼之,且鑄成時,僧徒多聚,雜沓紛撓,易至生事,此亦不可不慮,故臣以今將陳達,勿爲造鍾之意,已言于摠攝矣。旣不許其鑄鍾,則僧輩勸善所聚物力,則固當任其所用,或造寺中器用無妨,而其以朝家所區劃而補助者,則用作經理廳軍器似好,以此分付,何如?上曰,主山不可撞鍾之說,不必然,而所達,大體是矣。依此區處,勿爲鑄鍾,可也。出擧條在魯曰,臣常有所欲陳者。今武將,亦以備堂入侍,敢達之矣。武臣貼裏衣,乃是應着之服也。近來武弁,不肯着此,而城中私行時,必着直領,又必小其傍耳,使與道袍,不甚懸別,此極非矣。故判書申汝哲,一品後乘轎,而猶着貼裏而行,豈非可法乎?御將則未知如何,而聞訓將,最爲罕着貼裏,尹光莘,亦着小耳直領細帶云。以致年少官卑之類,轉相慕效,殊甚未妥。此等謬習,不可不矯正,宜有別樣申飭之道矣。上曰,着直領而小其耳者,極甚苟簡矣。首揆所達,如此,武將,亦宜達之。纘新曰,大臣之言,是矣。武弁,應着貼裏,而往一家時及帶服制時,則或不着之。臣等亦嘗如是,而官卑武弁,亦欲效尤,尤爲非矣。大臣之以申飭爲請者,宜矣。在魯曰,武將,所當每着貼裏,爲諸弁表準,而乃以官卑者之不着爲非,殊未妥當矣。聖應曰,非以此爲歉然而不着也。貼裏,是便服中公服。臣忝居正卿之列,故亦於私出入,不能每每着之,而見大臣時,則例着公服矣。今之着小耳直領者,蓋欲使人乍見之際,不知其爲直領也,苟簡甚矣。大臣所達,是矣。上曰,見大臣時,着公服,私行時,着直領,則貼裏衣,無可着時矣。貼裏,自是我國古規,而風俗,漸漸侈靡,故今則武臣,亦爲厭着。武將,雖着直領,豈謂之儒乎?名日進上御衣,亦有貼裏,次可見貼裏之爲我國舊服,何可厭着乎?卿等,須常着之,宜矣。御將之自着直領,而只責官卑武弁,訓將之當初戒飭,如何,而未免身犯,俱爲非矣。立法,宜自武將始。兩武將,一體推考,以爲他武弁警飭之道,可也。出擧條在魯曰,文武事體,雖曰有別,而堂下文官之不可加於堂上武臣,則法意審矣。閤外班列,武臣堂上來拜則臣等,亦俯答其拜,而堂下名官則臣等,只擧手而已。凡京外朝體,皆於堂上·堂下,待之迥別矣。近來堂下名官及兵曹郞官,路逢武弁,則毋論堂上·堂下,一例辟除。若中庶卑微之類,則雖下馬,可也,而何可混禁職顯秩高之武弁乎?吏曹郞官,在途上,則諸司官員,回馬首,兵曹郞官,在途上,則堂下武弁,回馬首者,自是古例,而今則騎郞,逢堂上武弁,亦必辟除,豈不誤乎?向日靈城君朴文秀,與具聖任相較時,疏中以爲,武臣則雖曾經閫帥者,路遇騎郞,亦回避云。此乃不能詳思法例之言,而年少文官,未諳古事,只見其疏,而認爲定例,過於自尊,恐爲日後無窮之弊。自今兩班堂上武弁,則騎郞及堂下名官,不得辟除事,各別申飭,宜矣。上曰,此則關係朝制,豈宜若是乎?所達是矣。另加申飭,今後又有如此者,卿等隨聞糾正,可也。出擧條聖應曰,大臣旣以此仰達,臣亦當達之。近來名官,遠見着貼裏者,則必辟除,武弁之不肯着貼裏,蓋以此也。上謂聖應曰,今番試射時,見李章吾射法,反有生態,何以然耶?聖應曰,當初渠自得而射之,故雖熟,而弓品則未成矣。頃於未赴防前,得弓師而學射,故射樣稍高,可謂善變,而新變舊規,未免生疎,亦其勢然矣。曰,近來,見其中日試射則頗熟矣。上曰,今番赴防歸後見之,則頗有識見矣。年少之人,能留心於邊事,可嘉矣。上命少退。諸臣趨出,少頃還入。上問纘新曰,聞軍兵習操時,以其口作鳥銃聲,然乎?纘新曰,私習時,或依樣爲之,而兵使·營將習操時,豈如是乎?上曰,理勢似然矣。近來軍器,所在板蕩,山城邊鎭,皆然乎?纘新曰,然矣。江邊軍器,尤極疎虞,無可恃者矣。凡事設弊易,救弊難。國家多給物力甚難,邊將輩自備又未易,此甚悶矣。宗玉曰,國家以西北邊爲重,設置別武士,而行春秋都試,居首則直赴,之次,邊將承傳,其中沒技之人,亦許直赴者,已有定式矣。近來虛僞成習,而外方所謂沒技之類,最甚無據。雖以今番諸道都試所報者觀之,黃海監營四等二人,兵營四等四人,水營四等一人,東萊二等二人,平安監營八等十人,唯兵營則無一人沒技矣。沒技,自是絶無而僅有之事,何若是夥然也?監司則簿牒煩冗,例難一一監董,而任事者不善擧行,致有此濫冒之弊,誠可駭然也。蓋沒技直赴,亦出慰悅邊民之意,則雖不必因此革罷,而後弊所關,決不可無嚴防之道也。臣意以爲,無論春秋等幾年條合試與否,每一都試,沒技直赴,無過一人,而設或多出,如殿講純通比較之例,就其中優等一人,而狀聞事,定式施行,恐合事宜。下詢於大臣·諸臣而處之,何如?在魯曰,臣待罪兵判時,亦以此事,屢有仰達矣。居首則擧子輩,自相伺察,故無冒僞之弊,而沒技則無限數,故或至過多,其爲濫冒,莫此爲甚。在前,亦有不許直赴,或令更試之擧,而輒不免復舊。若仍以永塞,則非所以表章殊藝,慰悅遠方之道,而兵判所達,每都試,若沒技二人以上,則比較而用一人之言,誠有意見,依所達爲之,似好矣。纘新曰,外方都試時所謂沒技,多有虛僞,臣亦曾屢次仰達矣。沒技旣使直赴殿試,則豈可作一虛僞之場乎?不可不一番如是變通矣。聖應曰,當初別武士都試,蓋出激勸之意,而近來沒技太濫,無意於優等,而只欲圖占於此,非但朝廷之見欺而已,適足以長其奸僞,而元無激勸之實效也。只用優等一人,沒技勿論甚好,而或慮邊民之莫莫,則依兵判所達,比較而取一人,似可矣。宗伋曰,沒技多出,則比較用一人之說,實爲參酌,似好矣。光運曰,沒技殊藝,豈出許多人乎?此必虛僞,其在慰悅遠人之道,亦不可革罷,則比較而用一人爲宜。然比較而用一人,則此後每等,必出一人,此亦虛僞也。亦宜申飭矣。曰,近來外方都試,沒技固多虛僞。革罷直赴之說,不無所見,而積久應行之規,一朝革罷,則遐方武士,必落莫矣。依兵判所達,比較取一人,似好矣。上曰,待他大臣入侍,更稟,可也。出擧條纘新曰,江華本營,留營軍餉米,前則其數不少,而今則只有七百石。此則中間耗縮之致,而本營所屬給料之類,亦不少矣。以七百石之穀,折半糶糴,取其耗穀,以爲給料之資,而其數不過爲半年之需,故又不得不割取元穀而充給,幾何而告乏耶?今方某條鳩聚,以爲添補之道,而至於火藥搗砧·軍器修補等事,一時爲急,今將始役,而以本營物力,萬無措手之望。本營軍作米,在三南者,將至一萬六七千石。下詢廟堂而劃給數千石,以爲添助物力之地,何如?上曰,頃者兵判,亦有所請矣。令備局,同爲參酌劃給,可也。出擧條宗伋曰,徐命聖,以本曹版籍司郞廳,多有修擧之事,又方使之反庫之際,移除開寧縣監矣。反庫一節,旣不可已,又不可付之生手,宜有變通之道。徐命聖,仍任戶曹正郞,何如?上曰,渠不欲赴任耶?在魯曰,渠則欲赴,而戶判,以反庫之故,有此仍留之請矣。上曰,外遷者,勿許仍任,事有定式耶?在魯曰,一時申飭而已,非永塞也。上曰,旣有所爲事,不可付生手,特爲仍任,可也。出榻敎宗玉曰,沒技比較事,旣有他大臣入來後更詢之命矣。此則當俟處分,而今番諸道所報沒技者,依例回啓,許赴於今番慶科乎?上曰,事在令前,依爲之。出擧條聖應曰,臣今將往江都,而前此將臣,往此都時,有除朝辭出去之規,今番何以爲之乎?上曰,今番亦如是,而命召,亦仍佩往來,可也。諸臣皆退出。
上在昌德宮。停常參·經筵。
自辰時至午時,日暈。
鄭翬良啓曰,備邊司郞廳來言,今日,賓廳坐起日次,而習儀相値,頉稟。傳曰,知道。
李成中啓曰,今日,持公事入侍日次,而習儀相値,頉稟。傳曰,知道。
鄭翬良啓曰,大司憲金鎭商,執義朴弼傅,掌令沈益聖,在外,崔逵泰,持平申思觀,牌不進傳旨未下,一員未差,今日以監察茶時之意,敢啓。傳曰,知道。
藥房都提調臣金在魯,提調臣鄭錫五,副提調臣李壽沆啓曰,伏未審夜來,聖體若何?眩氣一向少間乎?前入湯劑,已盡於昨日矣。臣等,今日率諸御醫,趁早入診,議定仍進當否爲宜。大王大妃殿氣候,何如?臣等不任憂慮,敢來問安,竝此仰稟。答曰,知道。慈殿氣候,差勝後一樣。予則一樣矣。湯劑,加劑五貼以入,後日次入侍宜矣。
大王大妃殿·中宮殿·賢嬪宮,藥房口傳問安。答曰,知道。
傳于李重庚曰,其日殿座後,見冠儀,必也取便從近,以明政殿擧行。自今日習儀,依此擧行。
傳于鄭翬良曰,再明侍衛,以初三日受點人擧行。
傳于鄭翬良曰,侍衛,翌日朝謁禮陳賀,仍用之。
傳于李壽沆曰,駙馬單子七張,昨日入之,而入闕單子不入,斯速竝入事,分付。
李成中,以禮曹言啓曰,駙馬單子七張,昨日入之,而入闕單子不入,斯速竝入事,命下矣。卽問于漢城府,則漢城府移文內,嚴飭五部,問于本家及京主人處,則俱未及上來云矣。敢啓。傳曰,知道。
又以禮曹言啓曰,卽接漢城府移文,則木川縣監崔弘輔子壯爀,今時上來云。今日再揀擇時,一體入參事,分付,何如?傳曰,允。
李重庚,以禮曹言啓曰,今此駙馬初揀擇時,前參議尹汲子岳祥,生員沈得三孫應喜,直長尹堣子文鎭,俱有身病,不得入參,使之待差,追入於再揀擇事,啓下矣。卽接漢城府移文,則尹汲子岳祥,身病,六朔沈痼,氣力凜凜,精神昏瞀,全不省人事,萬無擔曳進參之望。沈得三孫應喜,所患時令,久未復常。尹堣子文鎭,前病,果是涉疑之疾,不可混入於淸禁之中云。實病如此,則勢難入參,單子,竝依例拔去,何如?傳曰,允。
傳于李壽沆曰,初揀擇不入來之人,再揀擇,又不入來,事極寒心。卽爲入來事,分付。
李重庚,以禮曹言啓曰,傳曰,初揀擇不入來之人,再揀擇,又不入來,事極寒心,卽爲入來事,分付事,命下矣。身病不入來人,使之卽爲入參事,嚴飭分付,則漢城府移文內,依傳敎初揀擇不入參之人,再揀擇入參事,嚴明分付,則生員沈得三孫應喜,兄弟俱痛,應喜雖已差愈,決難出入於淸禁之中,直長尹堣子文鎭,始痛今至八九日,症勢極涉殊常,亦不可混入。兩人,今方扶到闕外,而前參議尹汲,來待闕外,親呈單子內,以爲第二子岳祥,自昨年十月,痰癖之病,十分危篤,卽今元氣下陷,一縷僅存,此實通朝之所共知,萬無寸步運致之望。不然則特敎申飭之下,何敢不爲奉承乎?惶隕罔措,不知所以爲計,以此入啓善稟云矣。敢啓。以休紙還下。
傳于李成中曰,監司申晩子甲童,幼學洪益彬子相纘,尙衣正洪昌漢子樂彬,竝入參於三揀擇,餘皆許昏。
李成中,以禮曹言啓曰,今此王世子冠禮翌日各殿朝謁時,慈殿,當以權停例行之,而坤殿,當依禮受之,兩殿儀仗等物,依例備入事,命下矣。各殿儀仗,令兵曹磨鍊擧行,而捧持醫女整待等事,亦令該司,急速擧行之意,分付,何如?傳曰,允。
李成中啓曰,卽者,文學洪重孝,以掌令沈益聖之疏,引嫌徑出。所當直捧禁推傳旨,而此與無端徑出有異,推考警責,何如?傳曰,允。
李重庚,以弘文館,以領事意啓曰,今此御製御筆訓諭,模刻印出,粧䌙進獻,石板則藏于史局事,命下矣。御覽件·傳授件粧帖,及石板奉入闕中吉日,令日官推擇,則今月十五日·十六日,俱吉云,而十五日則冠禮三度習儀相値,當以十六日奉入,而奉入時,盛于彩轝,細仗·鼓吹等事,依例擧行之意,敢啓。傳曰,知道。
李命坤,以訓鍊都監言啓曰,北漢城內,常多虎患,設機捕捉事,本局留營將處,申飭分付矣。留營將知彀官朴文佐,今月十四日,豹虎一頭捉得,故封進之意,敢啓。傳曰,知道。
上在昌德宮。停常參·經筵。
李成中啓曰,大司憲金鎭商,執義朴弼傅,在外,掌令沈益聖疏批未下,崔逵泰·持平申思觀,牌不進傳旨未下,一員未差,今日以監察茶時之意,敢啓。傳曰,知道。
鄭翬良,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李世璡,以刑曹參判,本曹坐起晝仕出去之意,敢啓。傳曰,知道。
又啓曰,右副承旨南泰齊,同姓七寸姪幼學英老身死,服制已行四日,出仕,何如?傳曰,允。
傳于李成中曰,訓諭自明政殿入之。
傳于李重庚曰,訓諭,大殿所入則今日入之,東宮所入則其日入之事,下敎矣,今日盡爲入之云,問啓。
李重庚啓曰,訓諭,大殿所入則今日入之,東宮所入則其日入之事,下敎矣,今日盡爲入之云,問啓事,命下矣。招問開刊所郞廳,則以領事意來言,東宮傳授件,其日入之事下敎,臣等似失承聽,而日昨,以御覽件·傳授件及石板,十六日竝爲奉入之意,草記啓下,故今日撤罷役所,而傳敎未下之前,旣已奉詣闕中云。何以爲之?敢稟。傳曰,旣已入來,入之。石板則御覽後,當下之,置于春秋館。
傳于李成中曰,盛于彩輿·細仗·鼓吹,置于春秋館。
傳于李成中曰,彩輿·鼓吹,限月臺爲之。
李成中,以弘文館,以領事意啓曰,今此御製御筆訓諭,模刻印粧,纔已完畢。御覽件伍冊,傳授件壹冊,謹此陪進,而石板拾貳片,入盛于櫃子,陸部,奉安春秋館之意,敢啓。傳曰,知道。
傳于李成中曰,有下敎事,待下敎退歸。
傳于李成中曰,欲爲引見,大臣留待。
傳于李成中曰,領相詣閤。
傳于李成中曰,訓諭刊印時,堂郞以下,書入。
有政。
吏批,行判書李箕鎭在外,參判李益炡進,參議未差,同副承旨李成中進。兵批,判書徐宗玉病,參判權病,參議宋秀衡病,參知尹敬龍進,同副承旨李成中進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
以魚有龍爲大司諫,李挺郁爲司諫,尹植爲掌令,呂光憲爲獻納,林象元爲正言,韓光會爲正言,洪廷命爲持平,洪正輔爲持平,李宗迪爲文學,戶曹正郞徐命聖仍任事承傳,金宗台爲掌樂正。
兵批,以洪景輔·李耉齡·洪重孝,爲副司直。
李成中,以禮曹言啓曰,今此王世子冠禮翌日朝謁時,大王大妃殿·中宮殿,儀仗捧持醫女,令該司整待事,啓下矣。兩殿儀仗捧持醫女以外,醫女之數太半不足,依前例內醫女及工曹尙衣院鍼線婢,竝爲取用之意,分付,何如?傳曰,允。
掌令沈益聖疏曰,伏以臣,魯莽蔑裂,濫竊倖第,前後踐歷,靡所報效,居常愧懼,若隕淵谷,不意柏府新命,遽下於鄕廬病伏之中。臣祗奉恩誥,且驚且惶。顧臣所叨,爲任不輕。古所謂風憲之職,大而矯格君非,小而糾正官邪,則其不可人人而忝居也,決矣。則哲之明,無微不燭,何以此至大至重之責,畀之於極庸極陋之身也?反復思惟,無路冒膺,賤疾且苦,未卽入京矣。東宮邸下冠禮迫近,不敢一向偃蹇處外,扶舁寸進,今纔來伏私次,而臺端一步,末由致身。伏乞聖慈,俯垂鑑照,特許鐫遞,以安私分,不勝萬幸。臣於乞免之章,不宜贅及他說,而愚忠激昻,略陳目下一二事,伏願殿下,省察焉。惟我元良,睿質夙成,三加有期,萬姓延頸,其所輔導翊贊,一時爲急,日昨,親降手書,特召兩儒臣,有以仰聖朝,崇奬儒學,敎迪以方之盛意也。瞻聆所及,孰不欽頌?第今養德山林,抄選經筵之人,亦多有之。欲望一體招延,俾之出入离筵,講勸學業,則其爲垂裕貽燕之謨,莫大於是矣。名官去就,自有大防。文學洪重孝,頃以在鄕,本院草記,至請變通改出,則便是已遞之官。而恬然行公,小不知恥,其在廉隅,不可無警。臣謂宜施譴罷,以勵風習也。殺人之法,何等至嚴,而金潤國之當初竄配,已是失律,及今放釋,未免太遽。不可以新經大霈,徑先請宥。臣謂該道道臣,從重警責,斷不可已也。臣無任云云。答曰,省疏具悉。洪重孝事,旣下敎,道臣事依施,留意者留意。爾其勿辭察職。
贊善魚有鳳疏曰,伏以,臣於再昨初昏,千萬不意,史官祗奉恩旨,臨辱村扉。蓋以我東宮,三加吉辰在近,諭臣入參,而命以偕來者。臣驚惶罔措,顚倒出迎,及啓珍緘,則乃是十行天札也。雲漢昭回,光氣射人。臣益惶駭戰掉,五情飛越,旣而少定,雙擎跪讀,則辭旨之勤懇,眷諭之隆重,有非螻蟻微臣,所敢聞者。至於追思懿陵,及其猶手書之敎,尤極悲惻感惶,不覺涕血之交逬也。噫,以臣情迹之危隘,疾病之沈篤,豈有一分趨召之望,而前春一出,蓋緣一瞻岐嶷之誠,有不能自已者,則今臣之區區忱悃,豈異於前,而爲必辭牢守之計哉?臣癃痼之疾,與歲增加,此非特病也,實老也,亦死期將及之候也。加以時運不祥,災患切逼,不奠厥居,積有時月,憂畏所鑠,風寒所薄,舊痾新恙,越添交劇,風痺痰眩,一倍危惡,素患衄血之症,近又暴作,或間日·或經旬,乘虛則發,夾勞則發,奔逬如瀉,莫可防遏,俄頃之間,若將殞絶。日昨所出,幾至數升,半日暈倒,迨不省事,見者驚懍,臣亦自危。若此病狀,雖房闥之內,戶庭之間,亦不能自力,其何能致身崇嚴之地,周旋禮儀之班乎?噫,臣之入侍威顔,前後僅再次矣。自庚戌至昨年,十三歲,而聖敎以爲不甚衰,自昨年至今,僅朞月耳。聖意亦必謂此是前日之人,有何難强之事云爾?然人生七十以後,則衰減之勢,如日下山,日甚一日,歲甚一歲,亦其理然也。古人所云尸居餘氣,拭巾待盡,卽此時之謂也。聖人制禮,不復責以筋力之事,而許其安靜,以還造化舊物者,蓋以此耳。今臣氣息,比諸昨年此時,則不啻落下數層,眞所謂爭得十來年氣力者。雖以天日之明,亦何由俯燭其實狀之至此哉?不然,今日邦慶,何間於昨年,而臣之一息未泯,宮銜自在,復進明庭,參覩盛禮,少伸慶抃之忱,何不可之有,而必欲固拒明命,孤負隆恩而後爲快哉?今臣之不敢承命,非樂爲也,實不獲已也。伏乞聖明,察臣之本情,哀臣之不幸,亟寢召命,收還近侍,使將死之喘,不至於焦迫徑殞,則亦天地生成之澤也。然跡其慢蹇不恭,臣分都喪,論以邦憲,萬戮猶輕。亟命下臣司敗,重賜勘處,俾免爲負罪不瞑之鬼。治疏將上之際,得聞道臣,發巡有日,若付縣道,則轉聞必遲。恩諭之下,久稽號籲,致令聖心,徒煩虛佇。王人淹滯荒野,揆以分義,尤極悚懍,敢使家僮,直呈喉司,僭越之罪,益無所逃。臣無任云云。答曰,省疏具悉卿懇。手諭詳諭,卿何若此?元良輔導,此時先務。卿旣參於齒學之日,況冠儀乎?追惟昔年之敎,豈意成長而行冠?卿須在野,意則戚臣,此時,豈忍邁邁,豈忍邁邁?卿須體此慇懃之意,安心勿辭,幡然上來,輔我元良。傳于李成中曰,使偕來史官傳諭。
癸亥三月十六日酉時,上御熙政堂。領議政金在魯留待引見時,領議政金在魯,同副承旨李成中,記事官朴弘儁·兪彦好·李毅中入侍。在魯曰,連日風勢不佳,聖體若何?上曰,大體一樣矣。在魯曰,大王大妃殿氣候,何如?上曰,安寧矣。在魯曰,王世子氣候,何如?昨聞醫官言,雖不大段,有感氣云。大禮迫近,而風日如此,行禮之節,又甚多,尤庸爲慮矣。上曰,再昨,微有感氣,今則愈云矣。在魯曰,頃日,略有所達,而其時東宮,無感候,殿下又有不以爲難之敎,故臣亦未之强請矣。今則方在調攝之中,而層層接待,前後拜禮極多。日氣雖不暖,而必至汗出,汗出則又易感矣。儀注中節目,權省無妨矣。上曰,謂醴席兩次再拜耶?頃日,禮堂以爲,一再拜,拜命,一再拜,拜字云矣。在魯曰,初再拜,亦豈非拜字乎?儀禮·家禮及明儒丘氏儀節,皆只有一次再拜,而此乃有兩再拜矣。上曰,旣在五禮儀,豈可省之,而方在沖年,省之亦無妨,依爲之,可也。在魯曰,朝謁儀,受訓諭後,旣有四拜,則宣敎後四拜,亦減之爲可。二品以上拜則東宮答之,罷出時再拜,雖是下直之義,而亦省之好矣。上曰,依爲之,而此等節目,當使承旨,條條書出也。在魯曰,臣之復命一節,考之古例,則庚戌年,入單子而肅拜,乙亥則無所記,近年,又有請承傳色而爲之者。今宜從庚戌例,以肅拜爲定,而常時肅拜,皆於仁政殿,而此則當於明政殿行之矣。上曰,然矣。以何服耶?在魯曰,當以朝服矣。上曰,金冠係,當結之。不結則近放蕩矣。在魯曰,臣常結之矣。上曰,朝謁,行於冠日,何如?在魯曰,似好。當日行朝謁,亦禮也。上曰,朝謁處所,當言之。明政殿後,有涵仁亭。自時敏堂,入寶化門。行禮後,又於內殿行之,而訓諭則令宮官陪去,可也。在魯曰,禮節,極甚繁縟,而又聞有不平之候,極以爲悶矣。今承減拜之命,幸甚。上命承旨,書傳敎曰,定字時先後再拜,依儀禮權減,師傅以下·二品以上·三品以下後再拜,方在調理之中,竝權減。三殿朝謁,當日行之,卽禮文也。此時,豈可使之鎭日行禮?卽其日行之道,由自內宣敎後四拜,其令兼行於受訓後,而訓諭,弼善,受奉盛彩輿,細仗·鼓吹,入于集賢門事,分付。在魯曰,如此盛禮,宮官,不可不備員,而文學洪重孝,入於臺疏中,當變通而出其代矣。成中曰,春坊,欲爲草記,而臺疏批答未下,故姑未爲之矣。在魯曰,洪重孝,初度習儀時,未及上來,故春坊,爲變通草記,而蒙允之後,又有再度習儀時當下敎之敎。且其變通之請,只以其未及上來,而初無非斥之端,則旣來之後,出而行公,亦可矣,而臺臣,以此請罷,其所執,可謂曲矣。上曰,改差,今日政官牌招開政,以在京無故人差出,可也。出榻前下敎上曰,雖曰無故人,而旣除之後,則皆爲有故人,可怪矣。今只有春坊闕而已耶?成中曰,臺諫闕,亦有之矣。在魯曰,今已夜深,只出緊任,可矣。上曰,然矣。成中曰,大臣今當出去,而再次留門爲難,待政官入來,而下標信,何如?上曰,大臣,豈待此而出乎?當先下標信矣。諸臣遂退出。
上在昌德宮。停常參·經筵。
夜五更,月暈兩珥。
傳于李重庚曰,冠禮正時,待下敎,隨時以入事,分付春坊。
李成中,以禮曹言啓曰,王世子冠禮翌日陳賀,諸道箋文,開拆看審,則伊川府使趙儆,所封箋文皮封踏印,誤踏於中間,有違格例,印跡,亦甚漫漶,殊欠敬謹。推考警責,何如?傳曰,允。
南泰齊,以兵曹言啓曰,今三月十七日,武臣堂上以上,祿試射日次,而王世子冠禮相値,不得設行,以無故日退行之意,敢啓。傳曰,知道。
京畿監司狀啓,吏曹判書李箕鎭,病重,上去不得事,傳曰,俟間上來事,回諭。
持平洪正輔啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,快正王法。請還寢夏宅島配之命,仍令鞫廳,嚴訊得情,快正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請江界府使鄭暘賓改差。以上措辭,竝見前新除授掌令尹植,時在京畿長湍地,司諫院司諫李挺郁,時在交河地,獻納呂光憲,時在廣州地。請竝斯速乘馹上來事,下諭。答曰,不允。下諭事,依啓。
王世子冠禮敎書。王若曰,敎王世子吉日元服,率由舊章,命議政府領議政金在魯,就宮展禮。予惟粵昔聖王,爰筮于賓,所以敬冠而重禮。尊之以三加,責之以四行。於是焉,人道成而爲國之本立也,本立道成而冠事重焉。自三代稱以達禮,矧伊君之冢嗣,承祧主鬯,惟容是正,惟服是備,禮始于冠,可不重與?咨爾世子,資性沈重,氣宇宏嶷,衣尺若干,儼成德器。早正离震之位,彌著仁孝之聞。毋煩保傅,自合規度,朝晝講誦,日月就將。旣謁于廟,亦齒于庠,端拱周旋,棣棣其儀。惟父母期望之心,曁朝宗付托之重,惟爾元良一人。予心嘉悅,曷其有極?令月吉辰,冠爾于阼。加以元服,祝以景福,終之以萬壽。醴爾字爾,嘉事乃成,予喜旣深,爾責彌大,敬聽于訓,夙夜無違。惟孝惟悌,堯·舜之道,曰誠曰敬,孔·曾之學。惟我列祖文考,是法是師。聖謨洋洋,啓迪我後人。念玆在玆,爾其懋哉。夫正君臣·親父子·和長幼,是所謂禮義立,而顔色辭令,寔爲三者之基。載齊載順,惟德攸符,爲人治人,亶在於斯。若爾存心,則其惟仁乎?天地生物,藹然仁化。聰明而非仁,則或失于察也,剛毅而非仁,則或過于嚴也。惟天下至聖,寬裕溫柔,足以有容也。臨事御衆,爾由斯道。苟或莊敬之心,弛焉,玩娛之物,近焉,逸生而業荒,爾惟戒哉戒哉。於戲,弁冕黼黻,匪爲其華。將責其實,克愼爾儀,克敬爾德,一心寅畏,罔或豫怠。迓承天慶,永永無疆。故玆敎示,想宜知悉。藝文提學元景夏製進
三月十七日辰時,上御明政殿。親命賓贊時,鼓三嚴。行都承旨李壽沆,左承旨鄭必寧,右承旨李重庚,左副承旨鄭翬良,右副承旨南泰齊,同副承旨李成中,記事官任師夏·朴弘儁·兪彦好·李毅中,及監察諸執事,先行四拜于涵仁亭庭。上以遠遊冠·絳紗袍,乘小輿,出自賓陽門,至殿門降輿,陞御座。諸侍衛皆侍立,承·史入侍殿內。宗親及文武百官四品以上·朝服五品以下,黑團領,四拜後,回班序立。賓以下諸執事,具朝服入就位四拜。成中曰,東宮朝謁時,訓諭奉受官儀註,以輔德書之,而昨日傳旨中,以弼善書出,宜改以輔德也。上曰,從儀註,以輔德改書,可也。成中,遂改書。臣弘儁,持出,分付而還入。重庚,跪請傳敎。上曰,傳敎,須高聲而爲之。重庚,趨出,執事者二人,對擧敎書案而從之。重庚宣敎曰,今加冠於元子,卿等將事。賓以下四拜。賓,跪受敎書,置于彩輿。儀仗·鼓吹前導,賓以下隨行。進詣時敏堂,將行世子冠禮也。上曰,兵房承旨進來。朝謁時侍衛,何以爲之?問之兵判。翬良問于宗玉而對曰,以單侍衛磨鍊,而寶劍則入之云矣。百官,又四拜。上曰,向日習儀時見之,節次甚遲,未熟故也。今日令禮院下吏,入而贊之,可也。重庚承命出而分付。通禮進跪,告以禮畢。上還御大內。百官皆罷出,承·史亦退出。
癸亥三月十七日未時,上御涵仁亭。以翼善冠·衮龍袍,受王世子朝謁時,行都承旨李壽沆,左承旨鄭必寧,右承旨李重庚,左副承旨鄭翬良,右副承旨南泰齊,同副承旨李成中,記事官任師夏·朴弘儁·兪彦好·李毅中,四拜後,因爲入侍。上曰,行步席,爲正路。世子自東邊上殿事,分付。重庚承命分付而還。上曰,侍講院官員,先爲入來,迎東宮於寶化門內事,分付。臣弘儁,承命出而分付還入。王世子具冕服,入自寶化門,就殿前位。宮官,以朝服從入。弼善贊請四拜,王世子四拜。弼善贊請跪,王世子跪。重庚,進御座前,跪請傳敎,因趨出宣敎曰,事親以孝,接下以仁,使人以義,養人以惠。王世子俯伏興,少進曰,臣雖不敏,敢不祗承?弼善,引王世子陞殿北向立。重庚,稱有敎。弼善贊請跪,王世子跪。重庚,捧訓諭授王世子,王世子跪受,以授輔德,輔德跪受。弼善贊請王世子俯伏興降復位,王世子復位。弼善贊請四拜,王世子四拜。上曰,訓諭自正門出至月臺,細仗·鼓吹而去,可也。輔德,捧訓諭,由賓陽門出,盛于彩輿,細仗·鼓吹,入于時敏堂。王世子,由寶化門出,將以朝謁于內殿也。上曰,明日陳賀正時,以巳時正三刻爲之。出榻敎上曰,今此世子冠禮時,主人賓贊以下諸執事,竝依例書啓,可也。出榻敎上曰,訓諭石板,納之何處耶?彦好曰,納于史局下庫矣。上曰,御筆,藏之何處耶?彦好曰,將爲壁藏而奉安矣。上曰,石板,當置下庫,而印本則置樓上庫宜矣。彦好曰,當與領事相議爲之矣。承·史退出。
上在昌德宮。停常參·經筵。
夜自三更至五更,月暈。
傳于南泰齊曰,頒赦百官加爲之。
李重庚啓曰,頒赦百官加爲之事,命下矣。藝文提學元景夏,卽爲牌招,赦句添入之意,敢啓。傳曰,知道。
南泰齊啓曰,頒赦百官加爲之事,命下矣。未承受推考傳旨三十四丈,自本院依例爻周之意,敢啓。傳曰,知道。
又啓曰,頒赦百官加爲之事,命下矣。某罪以下宥之乎?敢稟。傳曰,雜犯以下竝宥。
傳于南泰齊曰,下人之闌入殿庭,前所未有。當該憲吏,令攸司,囚禁科罪。
有政。
吏批,行判書李箕鎭在外,參判李益炡進,參議未差,右副承旨南泰齊進。兵批,判書徐宗玉進,參判權病,參議宋秀衡病,參知尹敬龍入直,右副承旨南泰齊進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
又啓曰,永興府使,今當差出。未準朔禁軍將,竝擬,何如?傳曰,允。
又啓曰,義禁府啓辭,弑主罪人莫丹所居官,罷其守令,降其邑號事,允下矣。問于禁府,則莫丹,入籍於高城郡云,而守令則勿罷事,曾有定奪。高城郡,降爲縣監,何如?傳曰,允。
又啓曰,卽接軍資監牒呈,則正李秉淵,除授後,過限未肅拜。依例改差,何如?傳曰,允。
又啓曰,卽接成均館牒呈,則學諭盧賢鶴,除授後,過限未肅拜。依受敎罷職,何如?傳曰,允。
又啓曰,在前頒赦時,例有別歲抄書入之事。今則何以爲之?敢稟。傳曰,依例書入。
百官加下批,以趙觀彬爲知敦寧,尹東衡爲工曹參判,韓翼謩爲吏曹正郞,權祐爲奉常正,趙漢彬爲兵曹佐郞,李宗喆爲工曹佐郞,李齊嵒爲宗廟令,安聖時爲直講,朴寅輔爲活人別提,鄭汝稷爲永興府使,洪應昌爲開寧縣監,林正誼爲學諭。
兵批,百官加下批,以權益儁爲興陽監牧官,鄭罕言爲同知,李兌麟爲僉知,韓德升爲僉知,趙尙綏爲僉知,趙東濟爲大興中軍,趙錫命爲同知,趙由恒爲同知,崔道昌爲同知,宋徵泰爲五衛將,朴弼文爲五衛將,李徵淳爲五衛將,趙東鼎爲宣傳官,南鶴羽爲宣傳官,尹泰淵爲宣傳官,李命俊爲都摠經歷,徐海朝爲文兼,成碩禧爲武兼,韓厚基爲守門將,權壽鳳爲三陟營將,金聲八爲慶尙左水虞侯,柳萬成爲永宗僉使,閔孝百爲群山僉使,尹爾佐爲天水僉使,鄭壽崗爲金甲島萬戶,洪胄强爲忠翊將,沈鳳適爲忠翊將,林大材爲慶德假衛將,林益泰爲景福假衛將,及第李祺祥,虞侯金昌烈,閑良權謇已上,今加折衝賞加。
李重庚,以禮曹言啓曰,王世子宗廟·永寧殿展謁之禮,過冠禮後,擇日擧行事,已爲啓下矣。展謁吉日,令日官推擇,則今三月二十日以後,至二十九日連有拘忌,來四月初一日爲吉云。以此日定行乎?敢稟。傳曰,依爲之。
南泰齊,以兵曹言啓曰,今三月十七日,武臣堂上以上祿試射,王世子冠禮相値,以無故日退行之意,草記允下矣。今十九日設行,而試官望,備擬以入之意,敢啓。傳曰,知道。
又以訓鍊都監言啓曰,卽接北漢留營將知彀官朴文佐手本,則今日曉頭,一豹虎,來吼作挐於營底,囕狗以去,卽率守直軍等,登時跟逐,露積峯下,放砲捉得云,故依例封進,而七日之內,連捉三頭惡虎,令該曹,考例論賞,何如?傳曰,允。
待罪臣朴弼周疏曰,伏以,如臣之至拙至劣,居常自省,百不猶人,夫何聖朝之所以處臣者,與臣身,絶不相當?從前叨濫,姑置不論,乃自昨年以來,異數層加,天札降於蓬蓽,近侍臨於村里,恩榮之至,如天罔極。不意今玆,史官又齎御札來宣,宸翰渙發,首尾十行懇懇,以一欲見卿爲敎。臣是何人,叨此萬萬不敢當之明旨?戰兢之餘,繼之以感激涕下,直不知置身之所也。夫以食土世祿之微裔,又値幸會,位至亞卿,而病蟄待死,汔不能一伸臣子之常分,跡其所爲,實若無倫無義。噫,此其罪,死且有餘矣。況今宗社,福慶無疆,東宮突弁之期,近隔數日。以臣方忝宮僚之故,必欲其進參末班,前後綸綍,聖意可見。苟有一分自力之道,而猶悍然頑然,不思所以變動,則是直無人理也。臣雖不肖,豈至於此哉?蓋臣,嘗聞先生·君子之餘敎矣。人之出處,固多般樣,而最是分所不堪,則死不敢承當,此無賢愚之間,皆可受用。今臣,將此千萬不類之身,肆然以賢自居,冒膺召旨,則是其不可之甚,豈直爲以虞人而赴大夫之招而已哉?若臣卽今病形,則憂危萬狀,不暇猥及其他,而惟是語塞,而神精頓迷,脚痿而行步不遂,塔焉如枯木·死灰,幾無生人意用。以此垂盡殘喘,雖欲趨詣闕庭,對揚嚴命,有不可得。此臣之所以自分其爲天之所廢者也。噫,君臣大義,列於天地,根於秉彝。聖明旣不知臣之不肖,惓惓以一欲見臣爲諭,臣非木石,獨何心腸,不欲一瞻耿光,以慰草萊之情哉?誠以疾病之危,人所莫强,賢否之分,亦有一定,實爲無可奈何故耳。伏惟聖上,明明如日月,亦必得臣之情事矣。凡此,固已略及其槪於書啓中,玆又不敢不申其說焉,伏乞聖明,察臣不才病重之實狀,亟收史官偕來之命,仍許遞臣之職,治臣之罪,以存國體,以安賤分焉。臣無任云云。答曰,省疏具悉卿懇。手書旣諭,而欲爲見卿,豈特冠禮然?卿意固而其章懇矣,尙默矣。冠日在近,宿德來參,輔導先務,其諭誠淺矣。因小子之誠淺,其懇猶前,此皆誠淺,此皆誠淺。今元良旣冠,此時輔導,正在儒林。前已諭,豈可職名?見元良之夙成,期養賢之輔導,此心倍矣。小子欲見之心,專由于中。卿須體小子之慇懃,效古人之壯行,安心勿辭,幡然上來,用副此意,輔我元良。傳于李成中曰,此批答,使偕來史官傳諭。
敎中外大小臣僚·耆老·軍民·閑良人等書。王若曰,鼎匕有主,方騰暉潤之謠,震闈筮賓,載行冠醮之禮。肆當八域之均慶,詎無十行之誕宣?念眇躬,祗承丕基,幸繼體,爰托神器。永錫祚胤,允叶一索之祥,早定元良,咸覩兩离之曜。孝心天篤,長樂之撫愛斯隆,仁聞日彰,寡人之期望彌切。旣致虔於淸廟,復序齒於泮宮。端凝岐嶷之資,罔違規度,恭敬溫文之學,不煩保師。惟睿質夙成於沖齡,而嘉事式遵於彝典。四行是責,訓豈忽於重冠,三加彌尊,禮攸始於備服。玆稽夏收之舊制,用涓春序之令辰。已於本月十七日,臨軒宣命,就宮行禮。字之,所以尊其名,祝之,所以介其福。敬儀愼德,儼衮黻之禔躬,登筵降階,聳簪紳之延頸。成人道,惟禮與義,迓天休,俾壽而昌。玄冕正容,旣喜鷄鳴之問,靑珉勒訓,永貽燕翼之謨。受賀明廷,頒綸率土。沛洪澤於雷雨,盡滌垢瑕,藹至化於乾坤,丕蘇品彙。自本月十八日昧爽以前,除謀反·大逆·謀叛,子孫謀殺歐罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯以下,徒流·付處·安置·充軍,已至配所未至配所,已發覺未發覺,已決正未決正,咸宥除之,敢以宥旨前事,相告言者,以其罪罪之。在官者,各加一資,資窮者代加。於戲,邦本益固,漢業奠盤石之安,嘉祥鼎來,周詩詠綿瓞之盛。故玆敎示,想宜知悉。藝文提學元景夏製進
癸亥三月十八日巳時,上御明政殿。親臨陳賀時,鼓三嚴。行都承旨李壽沆,左承旨鄭必寧,右承旨李重庚,左副承旨鄭翬良,右副承旨南泰齊,同副承旨李成中,記事官任師夏·朴弘儁·兪彦好·李毅中,及監察諸執事,先行四拜于涵仁亭庭。上以遠遊冠·絳紗袍,乘小輿,出自賓陽門,至殿門降輿,陞御座。侍衛如常儀,承·史入侍殿內。東西宗親及文武百官四品以上,朝服五品以下,黑團領,四拜後,回班序立。翬良曰,俄者,憲吏之闌入殿庭,事甚驚駭。憲吏則纔有推治之命,而兵曹堂郞之初不檢飭,極爲非矣。推考,何如?上曰,依爲之。出擧條翬良曰,憲吏闌入,由於監察之初不檢飭,事極駭然,而本院請推之外,無他可施之罰,似當有勘處之道矣。上曰,事極駭然,而赦令當前,從重推考,可也。出擧條翬良曰,俄者先四拜時,宣敎官·宣箋官,所當行禮於西庭,而乃入東庭,未免錯誤。推考,何如?上曰,依爲之。出擧條代致詞官,進當御座前,致詞畢,趨出,宗親·文武百官,四拜。重庚,跪請宣敎,趨出,取敎文授宣敎官,宣敎官讀敎文訖。宗親·文武百官,四拜後跪,三叩頭,山呼者二,再山呼者一,又四拜。上曰,卽今春陽舒暢,邦慶又如此,臨殿頒赦,念民之心,尤切于中。務寬之道,已悉于訓諭,而兩日殿座,見道上民人,往往躊躇不去,予心有所感矣。廈氊與蔀屋相懸,雖有疾苦,將何以自達耶?向日承旨洪象漢,以設廳疏決爲請,而因大臣之言,寢之矣。自前赦令,不過常例擧行,未有及民之實政,今番則不可循例爲之。大臣及金吾秋曹堂上,持文案入侍事,分付,可也。泰齊曰,以何日擧行乎?上曰,以今二十二日爲之。出擧條宣箋目官,入詣箋案前,宣訖趨出。宣箋官,入詣箋案前,宣訖趨出。典儀詣殿階上,跪啓禮物,請付攸司。通禮跪啓禮畢。上曰,各道賀箋文差使員,明日,竝來待事,分付。出榻敎上還大內,百官罷出,承·史亦退出。
上在昌德宮。停常參·經筵。
自巳時至未時,日暈。夜一更,流星,出郞位星上,入北方天際,狀如拳,尾長四五尺許,色赤,光照地。
南泰齊啓曰,大司憲金鎭商,執義朴弼傅,掌令尹植,在外,沈益聖,持平洪廷命·洪正輔,呈辭,今日以監察茶時之意,敢啓。傳曰,知道。
李重庚啓曰,卽者說書金善行,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
南泰齊,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李世璡,以刑曹參判,本曹坐起晝仕出去之意,敢啓。傳曰,知道。
李成中啓曰,守令署經,憲府昨纔爲之,而諫院,尙不擧行。春務方殷,夫馬久滯,事甚可慮。諫院除在外外,呈告未肅拜人員,竝卽牌招,以爲署經之地,何如?傳曰,允。
又啓曰,各道陳賀箋文差使員,依下敎來待之意,敢稟。傳曰,差使員皆詣閤。
傳于李成中曰,訓諭刊印時,領事金在魯,熟馬一匹面給,提學徐宗伋·元景夏,各半熟馬一匹賜給,校理金光世·金漢喆加資,郞廳李堣,監役徐命興,陞敍,寫字官安國民等,算員李景洙,令本衙門,高品付料,唱準以下員役·工匠等,令該曹,米布題給。
李成中,以弘文館言啓曰,本館下番闕直,事體未安。有闕之代,今日政,以在京無故人,盡數差出,待下批仍卽牌招,以爲推移入直之地,何如?傳曰,允。
李重庚啓曰,卽者,副校理金漢喆,以其親病,陳疏徑出,原疏,旣有加資之命,故纔已退却矣。所當直捧禁推傳旨,而此與無端徑出有異,推考警責,何如?傳曰,允。
有政。
吏批,行判書李箕鎭在外,參判李益炡進,參議未差,左承旨李重庚進。兵批,判書徐宗玉病,參判權病,參議宋秀衡病,參知尹敬龍進,同副承旨李成中進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
又啓曰,年九十婦人,令該曹,抄啓封爵事,頃因大臣陳達,已有定式矣。年九十婦人,別單書入之意,敢啓。傳曰,知道。
又啓曰,弘文館校理金光世,加資事,命下矣。雖以資窮,未經準職,何以爲之?敢稟。傳曰,特爲加資。
以洪重孝·兪彦國爲正言,洪昌漢爲應敎,李宗迪爲修撰,趙台祥·柳聖和爲司僕主簿,徐宗遜爲宗簿主簿,沈麟之爲大丘判官,崔鎭岳爲監察。行密安副守焍爲司饔副提調,右承旨李重庚,今加嘉善。王世子冠禮時傳敎官司饔副提調㮖,今加昭義。王世子冠禮時酌獻官校理金光世,副校理金漢喆,訓諭刊印時郞廳以上,加資事承傳。高城縣監趙哲命,降號事承傳。
兵批啓曰,判書不參,且無送西之事,無政事之意,敢啓。傳曰,知道。
兵批,無政事。
李成中,以侍講院言啓曰,本院下番說書金善行,入直矣,以親病,陳疏徑出,司書趙載敏,呈辭受由,兼司書曺命敬,以本職,入直吏曹,兼說書趙明鼎,以本職,入直翰院,下番,他無推移入直之員。勢當以上番,姑降入直,而輔德沈䥃,陳疏入啓,兼輔德金尙迪,以本職,入直玉堂,弼善李延德,謂有身病,兼弼善李天輔,受由在外,兼文學韓翼謩,以本職未肅拜,下番將未免闕直,事甚未安。弼善李延德,兼文學韓翼謩,卽爲牌招,以爲推移入直之地,何如?傳曰,允。
南泰齊,以兵曹言啓曰,今此頒赦時別歲抄書入事,命下矣。準期不敍人員,亦爲書入乎?敢稟。傳曰,書入。
又以兵曹言啓曰,今正月王世子紅疹平復,陳賀頒赦別歲抄時,去壬戌年秋冬等褒貶居中居下,竝爲書入蕩滌矣。在前追褒貶居中居下之類,有追後書入,一體蕩滌之例,今亦依例別單書入之意,敢啓。傳曰,知道。
備忘記,傳于李成中曰,點下者外,竝蕩滌。
李成中,以司饔院官員,以監膳提調意啓曰,濟州牧二月朔別進上,今日來到本院,看品捧上,則各殿所封靑橘,擧皆腐傷,而在前海外進上,雖或有所傷,亦無退送之例,故不得已捧入,而莫重享上之物,不善封裹,致傷數多,其在事體,誠甚未安。當該封進官,推考警責,陪持人,自本院治罪,何如?傳曰,允。
濟州牧使狀啓,今二月令所封靑橘,撲傷不合封進者居多,其在分義,極爲惶恐待罪事,傳于李成中曰,勿待罪事,回諭。
領府事徐命均疏曰,伏以,皇天眷騭,日吉辰良,東宮筮賓之禮已行,大庭受賀之儀亦過,宗祊增重,神人胥歡,實我東萬年無疆之休,伏惟聖上嘉悅之情,當復如何?臣雖疾病纏身,視息猶存,際此嘉會,急於瞻睹盛儀,不計顚仆,僅得入參於三加之時,少伸延頸之忱,又復趨詣於百僚之末,以效抃蹈之誠,而病在要害,屈伸艱辛,趨蹌拜跪,不成體貌,筋力未捷,禮多廢闕。雖緣病勢之難强,惶隕悚恧,靡所容措。及其罷退,諸般症形,一倍添劇,委頓奄奄,昏不省事。蓋臣稟賦素薄,淹病六載,日消月鑠,今則去死無幾,出入班行,更無可望,唯有銜戴聖恩,退塡溝壑而已矣。略陳危懇,冒干嚴誅,伏乞聖慈,曲加憐察,鐫削臣職秩,俾得任便調息,以卒天地生成之澤,千萬之幸。臣無任云云。答曰,省疏具悉卿懇。頃已諭。鄕豈比於京?其曰過矣。卿須體此意,安心勿辭,留京,用副慇懃之意。仍傳曰,遣史官傳諭。
奉朝賀李宜顯箚曰,伏以,國家慶福川至,王世子邸下新行三加之禮,天人闓豫,風日淸美,宇內含生,莫不抃躍頌祝。臣以三朝舊物,幸得延保須臾之命,覩此亨嘉之會,區區寸忱,夫豈尋常匹庶之比哉?顧臣命途奇蹇,重罹毒疾,祟在四末,籧篨戚施,未足爲喩,席薦之外,不能自運,瞻望雲闕,末由致身,神往形留,耿結平生,其視古人周南留滯之恨,不啻倍之。玆敢羿進象魏之下,冒控引罪之章,伏乞聖明,亟命有司,加臣譴何,以嚴義分,不勝大願。取進止。答曰,省箚具悉卿懇。以疾未參,其何所傷?卿須安心善養焉。仍傳曰,遣史官傳諭,遣御醫看病。
判義禁趙尙絅,同義禁鄭來周等疏曰,伏以,日吉辰良,東宮邸下三加之禮順成,斯誠宗廟無疆之福,臣民慶抃,曷有其極?如臣等老病危喘,少須臾無死,獲覩盛儀,區區延頸之忱,自倍於恒人。仍念臣等,俱以無似,待罪金吾,常恐議讞之不得其平,夙宵惶懍矣,卽伏見掌令沈益聖之疏,則以徒配罪人金潤國放釋事,至請道臣之從重推考。臣等,誠不勝瞿然悚惕之至。蓋潤國之請放,是臣等,非道臣也。當初潤國,以殺人被囚也,旣不得成獄,多年滯囚,至於收議大臣,而遠配於北關,年久之後,因赦量移于黃州,減等爲徒年,而今春赦令之下,道臣,置諸稟秩,故日前臣等回啓時,以放送仰請而蒙允矣。夫罪人之自遠竄量移,又減等爲徒年者,則因赦蒙放,前後無限,以此咎斥,實非臣等意慮之所及。雖然,憲臣如欲言之,刺論請放之臣等,可也,彼道臣則不過置於稟秩而已,今者,以請放爲罪,而非斥道臣,何也?臣實莫曉其故也。以臣等之罪,移之於無故之道臣,而臣等則晏然行公,寧有是理?玆敢略陳委折,仰暴於黈纊之下,伏乞聖明,亟命遞罷臣等之職,以安微分,以謝臺言,不勝幸甚。臣等無任云云。答曰,省疏具悉。此何撕捱?卿等勿辭,行公。
咸寧君朴纘新疏曰,伏以臣,伏聞副司果洪啓禧再論重臣之疏,歷數買馬分送之家,而臣名,亦入於其中,臣不勝瞿然訝惑之至。夫車馬之饋,從古有之。武臣所須,弓馬而已,則同朝之間,以此相資,不是異事。且聞大臣·訓將,有所自首。臣亦果有所受,則何敢獨自掩諱,以自陷於欺君之科哉?臣與重臣,雖有同盟之義,發身殊塗,處地相懸,平日契分,與大臣·訓將有間,故重臣之在北路,臣本無所索,重臣亦無所贈。未知陳疏之臣,從何有聞而爲此言也?至於朴久榮供辭中借騎事,則果有之。昨年七月,臣之所騎適病,聞曺允成,在南兵營時,借馬於巡營者,入京後,轉借於尹光莘處,臣亦從光莘暫借,過二旬後還之。或者因此訛傳而有是說耶?無論其言之虛實,臣於此,亦有所不自安,玆敢不避煩猥,仰暴事實,伏乞聖慈,俯賜諒察,以冀裁處,不勝幸甚。臣無任云云。答曰,省疏具悉。此何撕捱?卿其勿辭焉。
輔德沈䥃疏曰,伏以,王世子邸下三加禮成,聖上親臨受賀,凡在臣民,蹈抃惟均,而臣於此際,適忝宮僚,幸覩盛禮,區區慶祝之私,殆不可以名喩也。念臣老母,宿嬰沈瘵,居常呻呫。臣之情理,實無久違病側之勢,而抑情在職,已過月餘。得聞近間,病情有加,日夕焦悶,方寸靡定,而昨接鄕信,則沈頓困劣之中,又添重感,却食昏痛,氣息澌苶云。臣自聞此報,心神飛越,頃刻之間,不能耐住,急於歸省,徑尋鄕路,任情行止之罪,萬殞難贖。伏乞聖明,亟命遞臣之職,仍加重勘,以安賤分,以肅朝綱,不勝幸甚。臣無任云云。答曰,省疏具悉。爾其勿辭,往護焉。
說書金善行疏曰,伏以,日吉辰良,王世子三加之禮順成,八域含生,孰不歡欣,而況臣,忝居宮僚,獲覩盛儀,區區忭賀,曷有其極?第臣老母,宿患胸腹之痛,近益危篤,實無離捨從仕之望,而只緣大禮已迫,職在僚屬,不敢言私,黽勉供職,以至于今矣。卽於直中,得聞鄕信,則臣母之病,挾感添重,諸症一倍危劇,飮啗全廢,眞元大脫,凜然有時日難支之勢云。臣自聞此報,心神飛越,不能按住,玆敢不避鈇鉞,猥陳短章,徑出禁門,仍尋鄕路,伏乞天地父母,特命遞斥臣職,以便救護,仍治臣罪,以肅朝綱,不勝萬幸。臣無任云云。答曰,省疏具悉。爾其勿辭,往護焉。
檢閱兪彦好疏曰,伏以,日吉辰令,王世子三加之禮順成,率土含生,莫不懽忭。如臣眇末,適忝邇班,迺於朝謁之日,獲瞻岐嶷之表,區區頌祝之心,庸有其極?臣於昨日,賀筵罷出之後,得聞母病添劇之報,方寸煎灼,蒼黃歸護,而適値僚員入闕,與之替直而出矣。歸省病母,則宿患痰火之症,近因寒溫之換節,重添外感,火鬱而頭疼,痰涌而嗽劇,達宵叫楚,寢啖全失,朝來神氣一倍昏惙。臣以孤孑之身,左右扶將,跬步難捨。以此情理,萬無供職之勢。玆不得不疾聲呼籲於天地父母之前,伏乞聖慈,俯垂矜諒,亟命鐫遞臣職,以便救護,仍治臣瀆擾之罪,以肅朝綱,不勝萬幸。臣無任云云。答曰,省疏具悉。爾其勿辭,護焉。
兼文學韓翼謩疏曰,伏以,臣之以母病請急,今至三矣。非不知萬萬惶悚,情理十分迫切,則又不得不哀籲,臣尤死罪。念臣病母,向添輪感,多服藥物,幸得少損。又自日昨,少癤忽生於髮際,偶被爪傷,紅暈侵及於腦後,晝宵刺痛。臣連日禁直,實不知症形之若是苦重,昨自賀班歸省,始乃知之。情私焦迫,方且尋醫問藥之不暇,卽以本院番次苟簡,天牌儼臨。顧此情理,實無離捨供職之勢,玆敢隨詣闕外,短章哀籲,伏乞聖慈,特垂哀憐,亟許鐫削臣職,俾得以救護母病,千萬幸甚。臣無任云云。答曰,省疏具悉。爾其勿辭,護焉。
前行丹陽郡守朴弼傅疏曰,伏以,陽和發達,生意藹然,日吉辰良,景暄氣淸,惟我春宮邸下三加之禮,彌尊而有成,神人胥悅,萬物咸榮。宗社億萬年無疆之休,其在是矣。螻蟻微臣,頌祝歡忭,曷有其極,而區區情病,與前無異。雖不得入參於班行,當此國有大慶之日,亦不敢一向屛蟄,擔舁前進,來伏城外,忽聞盛禮,瞻想儀容,此日情境,實難自遣,直欲奮飛而入,少伸延頸之忱,而第臣病勢,非但添加於冒風作行之餘,所叨兩職,俱無一分承當之望。彷徨終日,此誠莫遂,臣分都虧,生不如死。今則大禮已過,賀班亦徹,旅舍荒涼,調將失宜,實有死生之慮。玆敢投進短章,徑尋鄕路,臣罪至此,萬殞難贖。伏乞天地父母,亟命遞罷臣職,永刊臣名於朝籍,勿復檢擬,仍治臣罪,以厲頹綱,不勝幸甚。臣無任云云。答曰,省疏具悉爾懇。元良旣冠,輔導先務,幼學壯行,儒者之道。少時以僚屬,其豈過辭?其勿辭,卽上來,輔我元良。
癸亥三月十九日申時,上御熙政堂。各道賀箋文差使員來待引見時,同副承旨李成中,記事官朴弘儁·趙明鼎·李毅中,文城僉使孫壽聃,礪峴僉使金亨兌,熙川郡守李景春,天安郡守李彦熽,龍安縣監權泂,軍威縣監洪曙,狼川縣監鄭壽仁,桃源察訪田東里,居山察訪趙龜彬入侍。上曰,承旨進來。冠禮時主人·賓以下,書啓事下敎,而尙不入之,何耶?成中曰,各司書啓,皆已修正,而內寺及掖庭所屬,未及修來,故姑未上之耳。上曰,已修正者,注書持入。臣弘儁,承命出而持入,授諸承旨而上之,壽聃已達其所懷矣。上曰,歸而言之,帥臣狀聞,可也。壽聃退伏。亨兌進伏,達其職·姓名。上問履歷。對曰,癸丑,除撫夷萬戶,丁巳,折衝,己未,嘉善,壬戌三月,待罪本職矣。上曰,何以陞資耶?對曰,以捉虎而陞折衝,以築城而陞嘉善矣。上問弊瘼。對曰,新設之鎭,百事不成貌樣矣。上曰,欲考前例,冠禮日記使注書持來。成中曰,乙亥年日記持來乎?上曰,唯。臣弘儁,承命出而持入。景春·彦熽,已達其所懷而退伏矣。泂,進伏,達其職·姓名。上問履歷。對曰,丙午,除貞陵參奉,例遷典獄奉事,陞尙衣直長,以司饔主簿,陞六後,經監察·工佐·義盈主簿·漢城判官·高山縣監,辛酉,待罪本職矣。上問農事。對曰,湖南稍豐,而沿江諸邑,被旱災,故龍安,亦入於之次邑矣。上問糶糴。對曰,米五百六十餘石,租二千六百六十餘石矣。上曰,盡捧耶?對曰,盡捧矣。上問軍數。對曰,一千二百三十餘名。上問人口。對曰,男丁,二千八百六十餘口。上問民瘼。對曰,些少弊端,與道臣相議變通,而第有一大難救之弊,邑殘民少,而軍額甚多。常年,固難充額,而近年疫癘,軍丁物故,多至百餘名,歲抄時僅僅充數矣。歲後又有物故,而無可以更充者,晝夜憂悶矣。上曰,如此時,尤當勤索而充定也。對曰,伏聞朝家設査正廳,而時未頒下云。切望其頒下後,庶有推移之道矣。泂,退伏。曙,進伏,達其職·姓名。上問履歷。對曰,癸卯式年文科,以槐院陞六,例付典籍,遷禮兵曹佐郞,出爲江原都事,復以騎郞復職,陞正郞,待罪於下邑矣。上曰,初赴邑宰則七事達之。曙歷擧七事。上曰,其中何事修擧耶?對曰,勸民植桑,堤堰,隨潰修築矣。上曰,今年春雨頻數,此尤當用力處也。年事,何如耶?對曰,稍豐。上問糶糴。對曰,本邑,爲柒谷所屬邑,故本倉外又有山倉,米太租合一萬六千二百餘石。上問人口·軍數。對曰,人口一萬三千一百三十二名,軍則二千九百四十名。上曰,優優矣。似無黃口·隣族之侵也。對曰,猶爲苟簡矣。上問民瘼。對曰,小邑,還上甚多,秋捧時百姓,竭盡其力,此甚悶矣。上曰,盡捧耶?對曰,盡數收捧。最近年舊還上,亦准捧矣。上曰,何處人耶?成中曰,京人。故府使尙容之子也。曙退伏。壽仁進伏,達職·姓名。上問履歷。對曰,始仕爲莊陵參奉,轉氷庫別檢·造紙別提·金吾郞,今方待罪本縣矣。上曰,初爲邑宰則達七事,可也。壽仁達之。上曰,何事修擧耶?對曰,農事,力勸之,昨年,家家使種桑三十株矣,今年則姑未及爲之也。上問農事。對曰,前年稍豐。上問民數。對曰,二千五百餘口。上問軍數。對曰,八百二十一名。上問糶糴。對曰,七千餘石。上曰,新舊還,盡捧耶?對曰,准捧而舊還則無矣。上問民瘼。對曰,山邑小峽,氓順,無他弊矣。上曰,關東人心不淑,至殺其主倅,何謂民順耶?對曰,大體民順,而或有怪惡者,如此矣。上曰,質實矣。年幾何?對曰,六十三。壽仁退伏。東里進伏,達職·姓名。上曰,三等馬幾匹耶?對曰,四十六匹。上曰,驛在何地,而不至甚殘耶?對曰,在長湍地,而只六站耳。畿驛皆殘,而此驛尤甚矣。上曰,馬位田買賣事,前已申飭矣。此驛則無此弊耶?對曰,豈能全無乎?官員,常在京,只於還上收捧時下去。雖各別痛禁,而在遠之故,或有隱匿而爲之者,亦不能一一現發矣。東里退伏。龜彬進伏,達職·姓名。上問履歷。對曰,乙卯式年武科,以部將出六,歷武兼監察,壬戌九月,除本職矣。上曰,居何地耶?對曰,居慶尙道善山地矣。上問三等馬數。對曰,三百九十九匹也。上曰,馬位田無買賣之弊耶?對曰,或間間有之,而到任未久,又此上來,故不能詳知矣。上曰,不爲申飭耶?對曰,向見道臣,以一罪勘斷之意,面稟矣。上曰,此豪强勒買之罪,亦非驛人之罪也。對曰,驛在利城地,此地無兩班,與三南異矣。上曰,有欲達者耶?對曰,連値凶荒,吏奴死亡無算,廢站可慮。且加立馬三十餘匹,而無加給位田,以此,號訴紛紜。朝家許給廢沙田,而此亦無可劃給處,極爲可悶。新伯下去後,相議狀聞伏計矣。上曰,使道臣狀聞,可也。龜彬退伏。上曰,諸道差員進來。連日勞動之餘,予之眩氣,如是,而招見爾等者,欲聞民間弊瘼也。今爾等所達,未免草草。此則猝然登對,不能預先講究之致也。予亦不必强問,而有一下敎者,爾等須聽之。差員中,有守令焉,有邊將焉,有郵官焉。守令則有民社之責,所任最重。其餘土兵及驛卒,亦莫非我赤子也。予今因東宮冠禮,兩日殿坐,見道上民人,躊躇望予,予之感念,有倍於前矣。爾等歸言道臣,如有弊端,須卽一一狀聞而變通之,使今日召問之擧,不但爲文具,可也。如是下敎後,無實惠下究,則是欺民也。爾等各須勉力爲之,又必以此意,歸傳於道臣,及同道守宰,使之咸知予意。各別惕念,至可至可。諸道差員,拜謝而退出。成中曰,明日大臣及金吾·秋曹堂上,持文案入侍,則事體與疏決同,時·原任大臣,皆當入參矣。上曰,然矣。政府·樞府,使之知,可也。出榻敎上命承旨書傳敎之際,又命注書,取庚戌冠禮時日記而來。臣弘儁,承命出而持入,而賞典備忘記則不載矣。上曰,侍講院,似當有之,注書又持來。臣弘儁,承命出而持入。成中,考出賞典備忘記而上之。上曰,內寺書啓,又持入。臣弘儁,承命出而問之,則纔已入之云矣。趨入以此達之。上命中官持來。上曰,每如是時,則多有望倖恩者矣。成中曰,政院下人中不在謄錄者,則臣等,亦皆退却之矣。傳曰,主人驪川君增,賓領議政金在魯,竝鞍具馬一匹。贊判書鄭錫五,熟馬一匹賜給。傳敎官右承旨李重庚,爵醴副提調蓮城守槿,竝加資。進脯主簿尹東度,半熟馬一匹。執冠尙衣正洪昌漢,兒馬一匹。入參傅左議政宋寅明,熟馬一匹。賓客李秉常·趙尙絅·徐宗玉·李德壽,贊冠輔德沈䥃,贊引弼善李延德,各兒馬一匹。陪從兼輔德金尙迪,兼弼善李天輔,文學李宗迪,兼文學韓翼謩,司書趙載敏,兼司書曺命敬,說書金善行,兼說書趙明鼎,敎書製述官元景夏,書寫官曺命敎,翊衛李匡會等十四,執事正郞沈廷最等六,彩轝部將韓以文等二,長番內官高鳳獻等六,夾侍內官宋尙欽·車聖載,朝謁傳諭時尙傳內官徐景達,各兒兒一匹。薛里內官徐行進等十二,司鑰趙泰藺等二,各上弦弓一張賜給。下人等,令該曹,米布磨鍊題給。成中,書畢讀之。成中曰,明日疏決時,三司亦當進參。玉堂,時有行公之人,而兩司則當牌招矣。上曰,耳目之官,皆在乎?成中曰,憲臣則在,而諫院,皆違牌矣。上命承旨書榻敎曰,薇垣違牌人,竝踏下,其代,政官牌招,卽爲開政事,榻前下敎。成中曰,此下敎,先爲分付似可矣。上曰,可也。臣弘儁,承命出,而分付而還入。成中曰,魚有龍則牌不進,推考傳旨捧入矣。上曰,魚有龍,嘉善耶?成中曰,嘉善也。以淮陽府使,善賑賞加矣。上曰,御史疏所謂朴書房者,誰耶?成中曰,朴文秀之庶族久榮原情,稱爲羽漢者,此也。文秀之叔父名師漢,以漢字爲名矣。上曰,浦項事,羽漢主之耶?成中曰,屯監收稅,羽漢主之,其剩餘,渠食之云矣。上曰,此事所關非細,大臣入侍時持稟,而其文案,大臣未見,則今日見後,明日持入事,分付,可也。若是冒沒廉隅,不知人事者,則未可知。不然則豈至是耶?御史疏所謂往安東者誰耶?成中曰,權運萬也。上曰,萬迪云云之說,御史所捧招者耶?成中曰,其所傳聞,乃如是云矣。承·史遂退出。
上在昌德宮。停常參·經筵。
酉時,日暈。夜四更五更,月暈。
南泰齊啓曰,備邊司郞廳來言,今日,賓廳坐起日次,而大臣入侍相値,頉稟。傳曰,知道。
李成中啓曰,大司憲金鎭商,執義朴弼傅,掌令尹植在外,沈益聖,持平洪廷命·洪正輔,牌不進。今日以監察茶時之意,敢啓。傳曰,知道。
南泰齊,以都摠府言啓曰,副摠管具樹勳,以能麽兒堂上,本廳坐起,晝仕出去之意,敢啓。傳曰,知道。
藥房都提調臣金在魯,提調臣鄭錫五,副提調臣李壽沆啓曰,伏未審日間,聖體若何?眩氣一向差間乎?前入湯劑,已盡於昨日。臣等,當依前下敎,率諸御醫入診,議定仍進當否矣。大王大妃殿氣候何如?臣等,不任區區憂慮,敢來問安,竝此仰稟。答曰,知道。慈殿氣候差勝後一樣。予則眩氣一樣矣。口傳下敎曰,欲與世子,同爲見之,來待於世子宮差備。
大王大妃殿·中宮殿·賢嬪宮,藥房口傳問安。答曰,知道。
傳于南泰齊曰,藥房入診時,時原任大臣,同爲入侍,欲與東宮同見,來詣于東宮差備。
南泰齊啓曰,今日疏決時,兩司當爲入參,除在外外,呈告未肅拜人員,竝卽牌招,以爲推移入侍之地,何如?傳曰,允。
又啓曰兩司多官,或在外·或牌不進·或陳疏入啓,莫重疏決時,無一進參之員,事極未安。大司諫魚有龍,牌不進推考傳旨,纔已捧入,而更卽牌招,使之入侍,何如?傳曰,允。
傳于李壽沆曰,此時,豈可如此?今日兩司違牌人,親病陳疏外,竝只推,更爲牌招。
南泰齊啓曰,今日疏決入侍時,金吾堂上,不可不備員,而同義禁鄭來周,以文臣朔試射試官進去,李周鎭,以身病陳疏。李周鎭,卽爲牌招,何如?傳曰,允。
又啓曰,時原任大臣及金吾·秋曹堂上,竝依下敎來待矣。傳曰,何至今寥寥耶?卽爲詣閤。
傳于李壽沆曰,領相拜掃時,給由馬·澆奠床備給,役軍及擔持軍,凡諸等事,考例擧行事,分付該曹·該道。
傳于李壽沆曰,明朝,弘文提學命招。
李成中啓曰,正言洪重孝,解職後,其月內,稱以下鄕,依定式遞差傳旨及禁推傳旨捧入之意,敢啓。傳曰,知道。
李壽沆啓曰,贊善魚有鳳處偕來史官趙載德,身病甚重云,今姑入來,他史官替送,何如?傳曰,允。
李壽沆,以侍講院言啓曰,本院下番闕直,事甚未安。司書趙載敏,呈辭受由,兼司書曺命敬,以本職,入直吏曹,說書金善行,受由在外,兼說書趙明鼎,以本職,入直翰苑。下番,實無推移之道,勢當以上番,姑降入直,而輔德沈䥃,兼弼善李天輔,俱受由在外,兼輔德金尙迪,以本職,入直玉堂,文學未差,兼文學韓翼謩,以親病,陳疏受由。院中,只有弼善臣延德。在前如此之時,亦多有變通差出之例。令政院,稟旨變通,以在京無故人差出,待下批仍卽牌招,以爲推移入直之地,何如?傳曰,允。
又啓曰,因侍講院草記,本院下番闕直,事甚未安,而說書金善行,輔德沈䥃,兼弼善李天輔,受由在外,文學未差,令本院稟旨變通事,允下矣。未差之代,政官,卽爲牌招,開政差出,仍卽牌招。在外人員,亦合有變通之道,何以爲之?敢稟。傳曰,在外人員,竝改差,政官,牌招開政。
李成中,以侍講院言啓曰,本院下番闕直,事甚未安,今日政,新除授司書·說書,待下批仍卽牌招,以爲推移入直之地,何如?傳曰,允。
有政。吏批,行判書李箕鎭在外,參判李益炡進,參議未差,同副承旨李成中進。兵批。判書徐宗玉病,參判權病,參議宋秀衡病,參知尹敬龍進,同副承旨李成中進。
吏批啓曰,判書李箕鎭在外,參議未差。小臣,獨政未安,何以爲之?敢稟。傳曰,仍爲之。
又啓曰,年九十婦人,令該曹,抄啓封爵事,頃因大臣陳達,曾有定式矣。年九十婦人,別單書入之意,敢啓。傳曰,知道。
又啓曰,行蓮城守槿,今陞昭義,而未經都正者,稟旨封君事,曾有定式矣。今則何以爲之?敢稟。傳曰,依爲之。
又啓曰,新除授奉常寺正權祐呈狀內,情病俱苦,不得察任云。依例改差,何如?傳曰,允。
以朴弼載爲輔德,黃景源爲文學,洪鏡輔爲司書,閔百行爲司僕正,申兼濟爲軍資正,沈得賢爲咸興判官,成範錫爲公州判官,鄭宲爲正言,金元謙爲禁府都事,朴壽台爲典籍,李夏祥爲引儀,尹光纘爲說書,閔百行爲兼弼善。
兵批,以金漢喆·金光世·沈䥃爲副護軍,趙載敏爲副司果,金善行爲副司正。已上單付邊柱國爲兼內乘。
以全羅監司狀啓,四月朔進上秀魚卵,限內不得封進待罪事,傳于李壽沆曰,勿待罪事,回諭。
李壽沆,以禮曹言啓曰,王世子紅疹平復慶科,待冠禮過行後,合慶稟定事,已爲啓下矣。在前東宮冠禮後,或以合三慶,或以合二慶,連爲設行六百別試矣。今此王世子紅疹平復,與冠禮,合二慶,以何科設行乎?敢稟。傳曰,已下敎矣。
又以禮曹言啓曰,王世子謁廟時,禮文則宗廟大門內不得乘輿,而上年正月展謁時,依前定奪,大門外降輦乘輿,至幕次稍近處,降輿事,稟旨擧行矣。今此王世子宗廟展謁儀注,亦依此磨鍊以入之意,敢啓。傳曰,知道。
南泰齊,以御營廳言啓曰,今三月十九日中日時,本廳上番黃海道載寧別馬隊兼司僕金武昌,騎蒭五中沒技,依定奪別單書入之意,敢啓。傳曰,知道。
又以禁衛營言啓曰,各軍門軍兵等單巡沒技者,與將校,一體草記,別單書入事,曾已定奪矣。今三月十九日本營軍兵等番中日時,別驍衛閑良崔萬永,騎蒭伍中沒技原單子中,付籤以入之意,敢啓。傳曰,知道。
三月二十日巳時,上御養正閤。藥房入診時,原任大臣同爲入侍時,都提調金在魯,提調鄭錫五,副提調李壽沆,記事官任師夏,記事官趙明鼎·李毅中,醫官金應三·許信·玄起鵬·金壽煃·許錭·金德履,判府事金興慶,左議政宋寅明,右議政趙顯命,以次入伏。在魯曰,日昨勞動之餘,聖體無憊候乎?上曰,其時不知疲,昨今則殊憊,而大體一樣矣。在魯曰,眩氣何如?上曰,卽今眩氣亦有之矣。在魯曰,湯劑丸劑連進御乎?上曰,丸劑則連進矣。在魯曰,大王大妃殿氣候,近來一樣過之乎?上曰,一樣安寧矣。在魯曰,王世子今方侍坐,可知氣候之平安,而其時行禮,果無憊勞乎?上曰,其時憊勞,而昨今無事矣。在魯曰,其日日色淸和,大禮安行。東宮,陞降之際,無不中禮,盈庭百僚,孰不欣欣然聳忭?前日以爲東宮壯大,較似私家兒十二三歲矣,其日仰瞻則恰爭十四餘歲矣。此後相見禮時,降迎之節,以越臺爲限似好,降及于階則太遠,誠爲不安矣。上曰,成童前,如此等禮節,除之猶可也。成童後則儀文,不可不備矣。其日入門後,弼善,宜引道下之,而不能爲之矣。下階,政爲迎師而築,古禮,何可廢也?上曰,世子,其日有問之事,宮官,方入侍矣。果何事也?明鼎曰,世子欲待師先升而升故也。在魯曰,主人先陞,於禮亦然。臣欲差池而陞,輒稱有上敎,而必欲竝陞,故不得已,而幾乎竝陞矣。上曰,予亦有忘之者,板外必讓賓而揖之矣。上來王世子至前,以手撫頂曰,網巾新着,例不平,欲緩之耶?然一番緩之,則仍成恒習矣。在魯曰,未冠前,却似太壯,旣冠後則不然矣。上曰,雖所謂可憎者,加冠則例生幼態矣。在魯曰,私家兒十四五歲時,例成昏。比方,誠惶恐,而恰如私家成昏兒之長矣。上曰,今番見揀擇兒輩,其長,無如世子。世子果長大矣。在魯曰,診候何如?上曰,然。應三,入診曰,左三部調均,右三部寸關帶滑,而大體好矣。諸醫以次入診。所達,大體與首醫同。在魯曰,腹部何如?上曰,差勝,而以痰而然矣。膝部何如?上曰,近來差間,而行步時,輒有妨矣。錫五曰,腰帶不可以乍暖而脫之,以綿爲之,或以艾爲之,何如?上曰,姑觀而爲之。在魯曰,進御藥,何以爲之?上曰,滋陰健脾湯,依前加入,五貼劑入。出榻敎在魯曰,東宮,方侍坐,使醫官入診,何如?上曰,不必多人,新入人許信·金壽煃,入診,可也。信入診曰,東宮左右脈候,調均而好矣。壽煃,入診曰,東宮脈候,左右三部皆調均,雖勞動之餘,而極調矣。在魯曰,宗廟夏享,每年親行,今番亦命下矣。聖候如前,則乃應行之禮,而卽今氣力,已難達夜將事,而況膝部所患,尤有所妨。聖孝所在,雖欲親行,而群下之情,皆以爲憂悶矣。興慶曰,臣久未入侍,俄聞提調所達之言,膝部之症,最妨於將事。今年夏享,攝行之意,敢達。寅明曰,近來,雖無形現之症,親參享儀已難,而況膝部之患,不可謂無形現之症,王世子謁廟時,同爲展禮似好,達夜將事,終難矣。顯命曰,與世子同行,展情禮果好矣。上曰,世子,雖夙成,而實則稚弱矣。庚戌乙亥,俱無冠禮後太廟同行之例,今難行之,卿等之意,非不知之,而雖爲展拜,而猶異於享儀,予意則雖參五享,而猶有感矣。一享之節,何可廢也?第月異而歲不同,將來筋力,果不逮則雖欲行之,何可得也?卿等,不必過慮矣。在魯曰,近來酬應之事,勞動之節,已多仰慮,而將事之際,達夜觸冒風露,則不瑕有傷乎?若强行而萬一有害,則當奈何?下循臣等之請,勉許攝行,則不但臣僚之喜,伏想宗廟陟降之靈,亦必爲欣悅矣。興慶曰,聖意以爲昨年所行,今年,何可不行?而雖以如臣等賤身,逐年而懸異矣。殿下之身,其重何如?臣等所仰戴,惟殿下一身而已。依大臣所達,何如?上曰,卿等迭請,寔出苦心,豈不體諒?而予亦苦心矣。雖與世子展謁,而猶異於享儀矣。卽今予則休養之外無他,入侍大臣中,元任之年最高,首揆,近來勞悴,故頗衰老。昨日賀班,見元任,兀然久坐,不知有疲倦之態,此無他,久爲休息之效也。興慶曰,膝部之病,終有妨於將事矣。上曰,頃者有勸予俯伏,而七十原任,尙能不倚而坐,予豈俯伏於將事之際乎?寅明曰,日吉辰良,大禮安行,東宮岐嶷之表,動容之節,閭巷臣庶,莫不相傳而欣忭。默想祖宗皇天,亦必爲之欣悅。若不將順陟降之意,强疾行事,如有所傷,則豈是慰悅之道乎?顯命曰,若無形見之症,臣等,不必仰慮至此,而膝部之患,便是形見之症。且與世子,同行太廟,亦可以展情禮矣。上曰,雖非今番同行,此後,蓋多展情禮之時,但享儀,何可不參乎?在魯曰,國初五禮儀製時,如入小次等節,蓋慮聖體之疲勞而然,國家享儀,異於私家,誠甚難矣。上曰,以種種不緊儀節,自致遲久,若執事者敏行之則好矣。在魯曰,此後膝部之患,永差後,可以行之。非謂此後無可行之時,凡症患,方其微時,預爲愼攝,宜矣。上曰,元良,爲見於卿等,特命侍坐,而使卿等入侍矣。俄者下敎於原任,有微意。卽今雖服健脾湯萬貼,灸中腕萬壯,何益之有?只是有一休字而已。此後筋力,不如今則雖欲行享儀,何可得也?卽今,只望世子之催長,欲其子之速爲長成,乃恒情,而今予之欲世子之催長,專爲宗社也。世子以年歲觀之,頗夙就矣。顯命曰,臣爲賓客時,數已承顔矣。大拜後,久未得見,冠禮時瞻望,則不意其間長大之至此也。詩后稷章,言之矣。聖人之質,異於衆人矣。皇天,旣畀以大聖人姿稟,使之導成,惟在殿下,而成就則在東宮。殿下當以聖人事責之,東宮亦以聖人道自期然後,不負皇天稟畀之意矣。上顧東宮,低聲而問曰,汝知聖人乎?汝知聖人乎?顯命止奏。上曰,奏。顯命復奏曰,若殿下不能以身敎導,則是負皇天意也。邸下不能以聖人自期,則是亦負皇天意也。聖人之道無他,學問而已。此後,頻頻開講而勤學爲望。上曰,右相,言必稱聖人,故問於元良曰,聖人知之乎?則答曰知之云,而知之非難,行之難也。在魯曰,皇天,旣生如許姿質,期望,只在學問將就而已。往前多事,而未能勤講,來頭則必使頻開書筵爲宜矣。上曰,帝王之學,不在多讀,惟在實踐,亦惟在自得之如何。僚屬揀選,誠第一急務也。以予姿質之卑,且不勤於學,而尙且如是者,是卿等之力也。僚佐之裨益,豈淺尠乎哉?上曰,有訓諭於東宮,左右相,見之否?僉曰,見之,誠精一之訓也。上曰,以世所謂某黨某論之說,問於世子曰,何以則爲好?對曰,通用,好矣。來頭,若不踐斯言,則世子負我矣。翰注年少,將來事,世子可以知之矣。在魯曰,聞世子方食,聞召命而吐餔,左右問之,東宮曰,小學不云乎?父命召,食在口則吐之。尋思所學,已是不易事,而却能知其踐行,苟非聖人姿稟,定不及此矣。上曰,微卿等謁之,固欲下敎,此後,宜頻開書筵。宮官,方入侍,自明日始之,可也。顯命曰,聖質將就,莫如讀書,而接宦寺之時居多,宦侍輩在彼,宜加戒飭,而亦宜使東宮,頻接宮僚宜矣。上曰,卿言,好矣。上顧壁上書曰,是予所製,卿等見之,可也。顯命曰,冠禮時望見東宮白晴,異於平常時,似是食傷。殿下必戒之,邸下亦操心,宜矣。上曰,其言是矣。在魯曰,歲初,有稟請事,而未蒙允矣。今復欲齊請,故預爲仰達矣。上曰,此事,卿等忘之,可也。在魯曰,物議以爲,以私家之故,廢朝家已發之大議,不可云矣。寅明曰,以事體言之,其言誠然矣。上曰,此非飾讓,古者云,上皇起舞,上亦起舞,當此之時則何待陳請,當分付而爲之。卽今意思,如物外之人,豈有受宴之意乎?尊號上二字,非予淺誠所敢當者,下二字,以今見之,實無其效。尋常有歉愧之心,況侈大之乎?在魯曰,以聖算言之,恰滿五十,豈無飾喜之道?而邦家且多慶事,今年則斷不可已矣。上曰,將來,豈無可爲之時乎?上顧大臣曰,慶科何以爲之?大臣陳達,可也。在魯曰,以何科爲定?上曰,庭試定行,而開月間,可行之耶?在魯曰,秋前欲行,則當於閏月,而閏月則方農,而且卽今兩南癘疫,孔慘云矣。上曰,然則以九月內推擇事,分付。出榻敎在魯曰,小臣,惶恐敢達。臣之父母遷窆事,前已仰達矣。開月間裁穴時,臣當往看,而其地距京城甚近,不必呈辭,一日之內,往返之意,敢達。上曰,依所達爲之。壽沆曰,今日疏決,入侍當爲之。金吾堂上則已入來,而兩司,無入來者矣。上曰,親病在外外,一倂牌招。出榻敎弘文提學,待明朝牌招事。出榻敎諸臣,以次退出。
癸亥三月二十日未時上御熙政堂。疏決時,判中樞府事金興慶,領議政金在魯,左議政宋寅明,右議政趙顯命,判義禁趙尙絅,刑曹判書鄭羽良,同義禁鄭來周·鄭彦燮,刑曹參判李世璡,參議柳復明,大司諫魚有龍,掌令沈益聖,校理金尙迪,右副承旨南泰齊,記事官朴弘儁·趙明鼎·李毅中入侍。上曰,日昨擧條,已諭予意矣。凡係赦令,只是文具,今當大霈之下,又無其實則便是欺民也。傳不云,欽哉欽哉,惟刑之恤乎。卿等,須體此意,必須惕念詳審而爲之,可也。尙絅,持文書進伏。上曰,莫重啓下文書,置而不下,事極駭然。當該中官,從重推考,可也。出擧條尙絅,歷擧諸罪人之名而達之。時囚罪人禹夏亨。上曰,如此者,雖仍之,豈至感傷和氣乎?仍放黜鄕里。罪人孫荊坐。上曰,此猶幸矣,仍門外黜送。罪人韓聖欽。上曰,此非可禁錮者,贓汚而後,當禁錮矣。尙絅曰,鞫廳罪人之三寸也。顯命曰,不可不嚴處,非特如贓汚之類也。上曰,然則仍。各道徒配罪人金鼎位。上曰,此則傳誦怨國詞者也,其時因此漢而知其狀矣。放。人爀。上曰,放。各道定配罪人閔允昌。上曰,書御諱者也。與牒呈大元帥者,固異矣。只是生㤼,不能致察人事,無形矣。顯命曰,厥父閔以升,學者也。在魯曰,渠亦以儒名而如是,尤無形矣。上曰,於渠,無可言者。出陸。金世潤。上曰,何如?在魯曰,買馬給有翼,而得生,可怪矣。上曰,戊申酌處,以其無憑據處也。仍。李興仁,上曰,仍。李鐵鎚,上曰,此等,生極幸矣。仍。朴天齊,上曰,仍。洪益龜,上曰,仍。李徵,上曰,仍。萬迪,上曰,仍。朴景淳,上曰,仍。尹相靖·尹相憲,上曰,罪名斑駁,可怪。寅明曰,相靖則長而爲兵,相憲則少而從者,故如是矣。上曰,仍。金德祚,上曰,仍。申弼仁,上曰,仍。睦光遠,上曰,仍。尹志,上曰,此何如?尙絅曰,就商之子也。寅明曰,雖無形現之罪,旣入鞫廳則難可容議矣。在魯曰,似有身犯,與李獻章似異矣。上曰,就商之子,豈齒人類乎?命書傳旨曰,放出田里,禁錮終身。禮業·玉丁·順賓·忠今,上曰,此似法外之法也。寅明曰,雖殺九族,亦無所惜。上曰,此則特敎也。續受敎輯錄,將作之,予於此等處,當緩之。命書傳旨曰,其時關係至重,事由駭憤,其雖特敎,律者,王者所愼。無於律之律,創施,則後弊,不可不顧。更依法文勘律。上曰,此則非放,亦非仍也。李春苾·件里金,上曰,其法峻矣。命書傳旨曰,此亦由於駭憤,施以無於律之律。此等之時,宜有參酌,考其律文,以應坐律施行。車萬行,上曰,此則有所犯者,仍。鄭良輔,上曰,仍。李綏慶,上曰,仍。壽澤,上曰,仍。金重輝,上曰,何如?在魯曰,不能詳知,而其罪甚重,無可更減者矣。顯命曰,然矣。寅明曰,與逆似異矣。上曰,仍。尹邃,上曰,薪智島,於渠幸矣。仍。權攝,上曰,未瑩。在魯曰,詹之軍官也。上曰,仍。黃鎬·辛光稷·張翼麟·張翼鵬·李友松,上曰,竝仍。梁大揆,上曰,此則似曖昧,放。張涉,在魯曰,涉言之故,得贊揆之實狀矣。上曰,出陸。楊聖揆,上曰,此難明,放。梁義揆,上曰,減等。在魯曰,大揆·義揆,固有可稱冤者矣。上曰,卿向爲崔命柱,亦有稱冤之言矣。義揆減等,則大揆固當放矣。橏,上曰,此事,當問之八議之親,雖或殺人,豈可罪謫而終身乎?尙絅曰,殺人則當死,疑則當次次減等矣。在魯曰,以議親故,得不死,若又從而輕之,則議親,類無所畏憚矣。興慶曰,今三月量移,何可更移乎?在魯曰,量移亦太輕矣。尙絅曰,臣判金吾時,當此獄,衆所共打,而獨歸之橏,故得以減死矣。在魯曰,橏,爲主人也。今未過三年,宜使之懲戒矣。寅明曰,法禁漸弛可慮也。顯命曰,末終雖解釋,而今不可更減矣。上曰,今當大霈,雖或減等,前頭,豈必每每如此乎?減等。甲妹·呂善喆,上曰,放。李匡誼,上曰,與閔昌洙,同時移配矣。仍。宋翼輝,上曰,仍。顯命曰,臣入罔測之地,賴天日至明,得保性命,臣於此人,豈無憤痛之心?而但處分則過矣。且自臣口出,臣心豈得安乎?上曰,左揆入侍,欲明言其罪狀,則恐傷人至親之心,故不言之。所痛駭者,懸注也。節節巧詐,豈知其父有此子乎?在魯曰,大體非惡逆,容有可議者。且泛看則李匡誼爲根本,而此爲枝葉矣。上曰,蛇蝎之屬,必祛之者,乃爲人除害之道也,生之何用?魯澤,上曰,此亦爲世除害,仍。閔昌洙,上曰,頃纔移配,仍。楊就達,上曰,過甚。在魯曰,可疑。上曰,其時御史南泰良,亦以爲駭痛矣。仍。金遠材,上曰,此則爲其父所欺也。島配何如?顯命曰,關係重矣。在魯曰,於渠,有何可痛者乎?渠則實不知矣。顯命曰,以渠父事,殺之則似過,故當初,亦以此達之矣。上曰,此是問於渠父之事,而渠父死矣,無可問處,故問之於渠也。其時都事所搜文書中,有內降諺文手札,蓋是金萬重處賜書,而以家人禮待之者也。予於其日,始得見手筆,垂涕而納之慈殿,慈殿,奉而藏之矣。予之爲先苦心,渠輩豈能知之?若用常規,則雖放,亦可爲之,而卽今規模,不可用常規,勿限年之目,豈能免乎?命書傳旨曰,關係莫重,所犯雖駭憤,其時帳問,非渠僞創,事由其父而無他可問處故也。雖然,旣問之後,不可不嚴處,渠之得活,蓋由於此,特命島配,亦由於此,而大訓之後,國是大定,此等枝葉,不過孤雛。追惟昔年,宜有參酌,仍其勿限年之目,特爲出陸。韓億增,上曰,仍。遠材則其父之罪故出陸,而如韓億增,豈至感傷和氣乎?顯命曰,閔昌洙處分如是,故億增,意其本事之漸緩,而乃至此矣。上曰,今番李匡誼·閔昌洙,皆仍者有意矣。定配身死未蒙放罪人尹景濟,上曰,仍。趙世忭,上曰,仍。李弘澤,上曰,仍。趙德普,上曰,仍。尹相悳,上曰,仍。金堯鏡,上曰,仍。人也何如?見之否?在魯·寅明等曰,未之見矣。非特爲鏡弟,渠亦行胸臆者也。李明彦,上曰,已物故矣。何如?在魯曰,故判書朴師洙,亦以爲有逆節矣。寅明曰,死後則有可緩之道矣。上曰,予則以爲過矣。人也雖愎,而非如鏡類也。寅明曰,豈與鏡同乎?在魯曰,雖無現露事,而峻論則同矣。上曰,峻論,豈逆乎?然因此而爲逆矣?放。在魯曰,不可,今若放之則後必入於職牒還給秩矣。興慶曰,如睦來善之類,皆未蒙放,則豈可以其物故而放之乎?上曰,雖放之,豈生來乎?沈廷玉,上曰,放。申弼誨,上曰,卿等,知之乎?在魯曰,諸賊招,謂之發兵而應之者也。上曰,仍。金德裕,顯命曰,眞逆賊矣。上曰,仍。炯,上曰,放。申正模,上曰,何如?寅明曰,不與賊同謀,而答狀則爲之矣。在魯曰,答狀後逃之矣。顯命曰,雖不同謀,而有往復書札事。臣捉得其使喚者而狀聞,則自朝家,將殺其漢云,故臣以爲正模不死,則其漢殺之過矣。以此爭之,而竟殺之矣。上曰,殊常矣。寅明曰,逆賊所贈書,必使人眩惑,易見欺矣。上曰,放。李觀厚,上命書傳旨曰,關係莫重,事雖駭憤,其時酌處,渠旣無文,被欺於胤命故也。物故之前,放豈可論?而物故之後,宜有參酌,特放。尙絅曰,此外,又有諸罪人中擊錚上言,而時未判決者矣。上曰,秋曹疏決爲之後,看日力而達之,可也。尙絅曰,公洪監司李宗城狀啓,以兩事爲請,其一則以爲裵忠建,雖出於罪人時京之招,而罪人古公招內,渠往鎭川時,不見忠建面目,義兵將金天章子聲玉招內,時京·古公,犯害其父,而忠建姓名則今始初聞云矣。前後嚴訊忠建,至於九次而一向極口發明,古公及金聲玉之招,旣皆如是,則亦不可斷之以從賊也,明矣。其一則以爲戊申餘黨時京·古公·准己·㐟力·興石·貴玄等六人,承款結案,已至四年,而尙無覆啓回下之事。其中時京·准己·㐟力·興石等,因病物故,古公·貴玄,至今在囚,尙未正法,事理極爲未安。竝請令該府稟處矣。裵忠建從賊,旣無明白可據,古公·貴玄,亦不可久稽王法,宜有處置之道矣。上曰,裵忠建,使之放送,結案罪人則追後覆啓處之,可也。出擧條上曰,秋曹達之,可也。尙絅退伏。羽良,持文書進伏,歷擧諸罪人之名而達之。時囚罪人甲金,上曰,何如?羽良曰,此則有實因而不分明,又有一段疑晦處。與大臣相議,則意見各各不同,左相則云可生,而領右相則云不可生矣。在魯曰,殺獄分明,豈可以其支離而遽爲處置乎?寅明曰,考其文案,則衆人所共打也,非此漢之所獨打也。且其上典發狀而無他看證,此固生疑處也。顯命曰,如有可生之道,則如此時,生之爲好,而刑判則只以其年久而欲決之,此所未曉也。上命書傳旨曰,事近疑晦,値此大赦,參酌島配。黃昌雄,上曰,仍。李震相,上曰,仍。柳國發,上曰,何如?寅明曰,死則由於渠,而亦似無情矣。羽良曰,雖在頃日抄出中,而亦不可直傅生議矣。上曰,無可變通者乎?仍。尙迪曰,閔應洙刑判時,殺獄,多傅生議,而三尺至嚴,恐非審愼之道也。上曰,予之所恃而任之者,大司寇也。洪英俊,上曰,何如?羽良曰,此亦抄出而但此首彼從,姑未的知矣。上曰,仍。洪夢海,上曰,無可恕之道耶?羽良曰,許輯蒙放,而此漢,與之罪同,故抄出,而其罪不輕矣。上曰,仍。朴時泰,上曰,仍。金得龜,上曰,仍。魯希聖,上曰,仍。太萬,上曰,仍。孔德尙,羽良曰,此可疑矣。與朴震光事同,而震光已放矣。上曰,大臣之意,何如?興慶曰,臣未見文書,卒乍間,不能仰對矣。顯命曰,贓物雖少,而罪犯則不輕矣。寅明曰,或云見惡於捕卒而被捉矣。上曰,捕將之善於其任者,未易得矣,用刑如尹光莘者,受款容易矣。顯命曰,光莘,實不然矣。寅明曰,亂杖,不輕用之云矣。興慶曰,光莘,豈不然乎?以殺戮爲事,太猛矣。上,命書傳旨曰,以秋官所達推之,不無參酌之道,特爲島配。金旻杭,上曰,仍。金德涵,上曰,仍。鄭鎭衡,上曰,仍。奴庚申,上曰,仍。金振秋,上曰,何如?羽良曰,僞印文書捉得矣。但此漢,與泰萬同情,而泰萬失捕,故推諉於泰萬矣。顯命曰,所造印則不得矣。在魯曰,姑待捉泰萬而處之似可矣。以所捉文書中印跡,合之於掌隷院印,則大小不同,明是僞造矣。上曰,逃踏足矣,何必僞造乎?在魯曰,多多爲之之計也。上曰,此則無贓物矣。命書傳旨曰,僞印雖重,泰萬在逃,旣無贓物,而四十一次,終以逃踏不服,宜有參酌島配。李棋,上曰,仍。柳顯之,上曰,仍。張厚先,上曰,仍。李業實,上曰,仍。洪乭山,上曰,仍。尹二晉,上曰,仍。池瑞麟,上曰,何如?羽良曰,盜踏御寶,多出追贈及加資館敎者也。在魯曰,此輕於僞造印信,而重於盜踏官印,當勘以死律也。顯命曰,不可與盜踏各司印者,同議也。上曰,仍。奴貴封,上曰,仍。貴同,上曰,仍。必興,上曰,仍。李起徵,上曰,仍。德只,上曰,仍。奉賢,上曰,仍。李泰萬,上曰,仍。嚴訊取服朱世完,上曰,仍。陳尙斌,上曰,何如?羽良曰,此獄,已三年而時未完決矣。頃又廉問則其殺人似的實,而此漢富饒之故,證人,初則謂有傷處,後又變辭,而今皆身死,無可更問處矣。此漢,刑問一次後,以病停刑。當初檢屍郞廳,皆啓稟而拿囚,檢律則嚴刑而問之,不知不覺,以舌吐納招,後又箇箇發明,故亦不得限死刑之。他無憑據之端,未能成獄矣。上曰,未完決前,正犯刑推,法外也。羽良曰,以有疑端,故刑而問之也。上曰,大臣之意,何如?在魯曰,臣則不能詳知其獄情,而此是疑獄,豈易決乎?顯命曰,富厚者,例皆疑亂獄情,此當更檢屍矣。羽良曰,今又檢屍則殘忍矣。上曰,後日次達之,可也。命書傳旨曰,聞秋官所達,極涉殊常,更爲詳問以稟。金志弘,上曰,仍。金漢重,上曰,仍。趙三先,上曰,何如?羽良曰,此盜賊中可生者,只是盜牛,無殺人之事矣。渠初云擊愼某家,後則變辭問之,愼家則無逢賊事云矣。上命書傳旨曰,今聞所達,旣有違端,宜乎參酌島配。權㖯伊,上曰,仍。洪三碩,顯命曰,似非用意而爲之也。上曰,參酌遠配。太奉,上曰,仍。甘丁,上曰,仍。後種,上曰,仍。崔尙崙,上曰,仍。二今。羽良曰,此則頗殊常,故方推覈耳。上曰,仍。方斗元,上曰,仍。相敎,上曰,仍。朴億起。羽良曰,殺妻無疑,殺無惜也。顯命曰,億起病時,其妻與他人奸,而又辱其姑,則其女無狀矣。法典,妻不順父母而夫殺之者,不使償命矣。羽良曰,亦無明白可證之端,只是渠言如是矣。上命書傳旨曰,聞其所達,其妻所爲,倫常所關,殺人雖重,宜有參酌遠配。尹大惡,上曰,仍。三尹,寅明曰,不得正犯時,此漢,放之亦難矣。羽良曰,時未完決,而此漢,初則逃躱於摩尼山下,捉來時,欲投水而死,搬問則又多可疑之端矣。上曰,仍。沈師集,羽良曰,此亦待他漢捉來後,可以了當者也。上曰,仍。邊泰一,上曰,誰耶?羽良曰,被殺邊女之娚也。與洪氏面質,則洪氏,似勝之矣。李楙,上曰,仍。洪氏,上曰,兩班婦人,有殺人者耶?羽良曰,屍體傷痕許多,皮脫處數十餘矣。上曰,洪女勝之者,何謂耶?羽良曰,邊泰一,爲不勝者然矣。在魯曰,邊女亦兩班,以貧故,寄寓於洪女之家,洪則大族,而以惡有名矣。顯命曰,故判書洪處亮之曾孫女,而素稱大惡矣。上曰,仍。金鳳臣,上曰,仍。婢晩瓊,上曰,仍。金大齡,上曰,何如?羽良曰,方在推覈中,故未及完決,而似當生矣。上曰,仍。奴䪪不里,上曰,仍。權大石·張震萬·朴震興·李貴乭·金春業·金奉一,上曰,竝仍。婢二烈,羽良曰,此則洪氏三寸之婢也。上曰,與構陷其親上典不同耶?仍。婢雪香,上曰,仍。金國光·韓女,上曰,兩班耶?在魯曰,大族。其漢,故相金德遠之玄孫,其女,德遠之孫婦也。上曰,韓女年多乎?羽良曰,其女,三十七,其漢,二十餘矣。以風聞捉來,而狼藉無不知者矣。上曰,當承款耶?羽良曰,猛刑而妖惡不服矣。上曰,國光,何如漢耶?羽良曰,凶漢。上曰,豈知有此變乎?仍。金瑞禹·張之漢·張文郁,上曰,竝仍。李應元,上曰,仍。金尙輝,上曰,放。鄭元邦,上曰,仍。方渭源,上曰,仍。崔今山·金順命·金時萬·張卜仁·朴世昌·金石山,上曰,竝仍。李長春,在魯曰,此,臣外從之子也。別監等,謂之歐打渠輩,而言之於侍講院,以名官傳喝,請而囚之。又於中路,反縛而打之,極其愁慘。此旣是兩班,則豈可偏聽一邊之言,而囚禁困辱,至於此境乎?侍講院,亦已知之而放之云矣。泰齊曰,爻周,可也。上曰,爻周。京畿定配罪人徒年秩朴守長,上曰,放。奴金伊,上曰,放。方順宗,上曰,放。李益昌,上曰,放。崔瑞雲,上曰,放。李厚春,上曰,放。興慶曰,今年二月定配者,豈可皆放乎?不限年秩李載春,上曰,仍。公洪道定配罪人徒年秩崔保命,上曰,放。趙玄璧,上曰,放。金時同,上曰,放。㗡同,上曰,放。閔太龍,上曰,放。奴卜尙,上曰,放。文星漸,上曰,放。金云璧,上曰,放。李晟,上曰,放。金建,上曰,放。崔百行,上曰,放。李泰春,上曰,放。奴世徵,上曰,放。林世雄,上曰,放。姜後望,上曰,放。申四億,上曰,放。充軍秩崔保安,上曰,放。魚海堂,上曰,放。不限年秩金己丁,上曰,仍。林萬京,上曰,放。張承天,上曰,仍。流三千里秩崔乭屎,上曰,放。金可鎰,上曰,仍。朴占尙,上曰,放。李昌準,上曰,仍。婢尙在,上曰,仍。林守必,上曰,放。廉振完,上曰,減等。李龍昌,上曰,減等。金中器,上曰,仍。奴貴山,上曰,仍。減死秩莫山·日贊,上曰,竝仍。鄭汗守·全順己·崔順萬,上曰,竝仍。江原道定配罪人徒年秩高碩昌,上曰,放。僧快學,上曰,放。不限年秩先奉,上曰,減等。蔡一宗·楊敏夏·姜碩年·蔡一正,上曰,竝減等。呂良男,上曰,仍。時采,上曰,其妻子,皆定配似法外。命書傳旨曰,關係雖重,當初處分,旣是法外,放。庾成積,上曰,仍。崔萬年,上曰,放。始昌·始㽕,上曰,無倫理者,竝仍。流三千里秩己玄,上曰,仍。安廷龍,上曰,仍。車千里,上曰,減等。鄭萬太,上曰,仍。減死秩洪廷元,上曰,仍。金貴得,上曰,減等。金漢佑,上曰,仍。高有漢,上曰,仍。金日瑞,上曰,仍。奴檢於松,上曰,仍。金南秀,上曰,仍。李哲雄,上曰,仍。黃海道定配罪人徒年秩金旕同,上曰,放。徐云中,上曰,放。方三完,上曰,放。婢今伊,上曰,放。安國泰,上曰,放。梁善周,上曰,放。奴老味,上曰,放。權之三,上曰,放。李瑞休,上曰,放。朴必興,上曰,放。李益勛,上曰,放。崔春東,上曰,放。李厚弼,上曰,放。陸星東。上曰,放。申渭淸,上曰,放。河龍澤,上曰,放。李文燁,上曰,放。金世京,上曰,放。奴億昌,上曰,放。李世奉,上曰,放。蔡再源。上曰,放。李龜呈,上曰,放。梁大鴻,上曰,放。充軍秩李虎翼,上曰,減等。後因本院考準稟啓,改以放池順才,上曰,減等。金漢成,上曰,減等。後因本院考準稟啓,改以放奴檢贊,上曰,減等。後因稟啓,改以放魯興周,上曰,仍。韓相輝,上曰,減等。徐界黃,上曰,減等。不限年秩婢莫切,上曰,仍。吳起丁,上曰,仍。李文徵,上曰,仍。潘世起,上曰,仍。李光國,上曰,仍。成管,上曰,仍。流三千里秩全文澤,上曰,仍。金聲澄,上曰,仍。後因稟啓,改以減等李世恒,上曰,仍。後因稟啓,改以減等安興伊,上曰,放。良女玉春,上曰,仍。金卜成,上曰,仍。李成郁,上曰,減等。崔春山,上曰,減等。後因稟啓,改以放申相奉。顯命曰,所謂觀過知仁處也。上曰,減等。朴東彬,上曰,減等。金九鼎,上曰,減等。吳世云,上曰,減等。後因稟啓,改以放減死秩奴自必,上曰,仍。鄭昌瑞,上曰,仍。金鳳老,上曰,仍。金俊雄,上曰,仍。後因稟啓,改以減等金弘準,上曰,仍。李世采,上曰,仍。李信芳,上曰,減等。嚴世重,上曰,減等。金瑞基,上曰,仍。金簡,上曰,仍。崔碩才,上曰,仍。羅世萬,上曰,減等。趙贊敬,上曰,出陸。奴奉元,上曰,仍。全金,上曰,仍。李贊柱,上曰,仍。奴甘立,上曰,仍。全羅道定配罪人徒年秩尹聖殷,上曰,放。陸星遠,上曰,放。金生呂,上曰,放。趙漢章,上曰,放。張在亮,上曰,放。玄震文,上曰,放。宋世采,上曰,放。李春芳,上曰,放。李惡奉,上曰,放。文有彬,上曰,放。李再興。上曰,放。奴好男·戊申,上曰,竝放。朴武采,上曰,放。韓宅心,上曰,放。金伊萬,上曰,放。林秀百,上曰,放。奴永,上曰,放。金漢澤,上曰,放。金漢迪,上曰,放。奴永萬,上曰,放。奴阿望金,上曰,放。李厚建,上曰,放。徐敬儒,上曰,放。金忠巾,上曰,放。李虎萬,上曰,放。崔天徵,上曰,放。李次雲,上曰,放。金泰柱,上曰,放。金己業,上曰,放。朴枝藩,上曰,放。高達天,上曰,放。尹天章,上曰,放。朴萬石,上曰,放。鄭東燁。上曰,放。裵萬必,上曰,放。奴世江,上曰,放。楊大惡只,上曰,放。朴世彬,上曰,放。充軍秩奴俊伊,上曰,仍。周彦臣,上曰,仍。崔文徵。上曰,減等。後因稟啓,改以放康聖九,上曰,減等。後因稟啓,傳曰,後日登對時持入黃命先,上曰,減等。黃以河,上曰,減等。後因稟啓,改以放李泰海,上曰,仍。不限年秩沈世泰·崔云成·崔世興·朴太白·金允貴·朴太中,上曰,竝仍。李榘,上曰,減等。金夢才,上曰,仍。潛德,上曰,仍。姜就聖,上曰,減等。奴廷位,上曰,減等。趙漢彬,上曰,仍。李篈,上曰,仍。壽夢。在魯曰,此亦知情,若仍則與上處分,異矣。上曰,減等。楊始漢·楊三崇·延命漢·延日起·張潑·楊敏時,上曰,竝減等。金再太,上曰,仍。金斗里金,上曰,仍。宋龍瑞,上曰,仍。金禹鼎,上曰,仍。金應秋·金信昌·鄭太准·䪪不里,上曰,竝仍。守萬·成萬,上曰,減等。後因稟啓,改以放盧光周,上曰,仍。柳再興,上曰,仍。奴貴同·守英,上曰,竝減等。後因稟啓,改以放吳世澄·吳萬柱,上曰,竝放。閔百揆,上曰,放。奴太吉,上曰,減等。寅明曰,放無妨,推奴客,爲此言矣。後因稟啓,改以放李信良,上曰,放。朴震光,上曰,仍。金璜,上曰,仍。李衰夢,上曰,仍。金德徵,上曰,仍。奴善金,上曰,減等。後因稟啓,改以放林昌秀·奴命男,上曰,竝減等。後因稟啓,竝改放鄭三杰·申毛·老同,上曰,竝仍。奴二千·奴有長,上曰,竝減等。後因稟啓,改以放李召史,上曰,減等。婢春今,上曰,減等。後因稟啓,改以放奴末石,上曰,減等。陸從三,上曰,仍。朴二太,上曰,仍。奴中保,上曰,仍。李世興,上曰,仍。姜允白,上曰,仍。流三千里秩孟有相,上曰,仍。鄭生伊,上曰,仍。李挺三,上曰,仍。尹世任,上曰,仍。金次善,上曰,仍。良女順今,上曰,仍。金汝坤,上曰,仍。李贊一,上曰,仍。金重器,上曰,減等。李貴奉,上曰,減等。甘德,上曰,仍。李宇楷,上曰,仍。申梓,上曰,減等。李繼宗,上曰,仍。朴泰恢,上曰,減等。李昌齡,上曰,仍。金守彬,上曰,減等。鄭萬根,上曰,減等。李介貴,上曰,減等。後因稟啓,改以放徐萬輝,上曰,減等。南宮琯,上曰,減等。朴繼赫,上曰,仍。郭聖彩,上曰,減等。尹天民,上曰,仍。後因稟啓,改以減等李厚柱,上曰,仍。高軫明·崔俊泰,上曰,竝仍。安廷泰,上曰,減等。趙鼐震,上曰,減等。南鶴天,上曰,減等。後因稟啓,改以放文順鐵·黃白文,上曰,竝仍。李亨太,上曰,減等。顯命曰,其罪重矣。上命改以仍。文二章,上曰,減等。郭松年,上曰,減等。奴三萬,上曰,減等。李者斤老味,上曰,減等。在魯曰,以雇工而奸其主人之兄妻,與他和奸,似異矣。上命改以仍。李以才,上曰,減等。後因稟啓,改以放鄭光潤,上曰,減等。奴戒億·奴乭石,上曰,竝減等。李順才,上曰,減等。後因稟啓,改以放李明周,上曰,減等。張二述,上曰,仍。金世基,上曰,減等。金始天,上曰,仍。尹世元,上曰,仍。金遇貞,上曰,仍。姜弼周,上曰,減等。後因稟啓,改以放宋㖯伊,上曰,仍。尹必殷,上曰,仍。崔是太,上曰,仍。徐世良,上曰,仍。柳光震,上曰,仍。孫綉,上曰,減等。趙撥,上曰,減等。奴一發,上曰,減等。金珍龜,上曰,仍。沈赫良,上曰,減等。減死秩李應桃,上曰,仍。金兌亨,上曰,仍。方希周妻鄭召史,梁遇春妻李氏。上命書傳旨曰,關係雖重,旣是法外,竝放。婢次德·尙烈,上曰,竝仍。成萬發,上曰,仍。朴泰華,上曰,仍。金熙一,上曰,仍。玉梅,上曰,仍。敦伊,上曰,仍。奴太成,上曰,仍。朴弘義,上曰,仍。奴仁白,上曰,仍。婢世娘,上曰,仍。崔聖中,上曰,仍。石老,上曰,仍。申潝,上曰,仍。李震永,上曰,仍。李老米,上曰,仍。金次乭·曺厚經·崔今同·金次道·李益先·沈坦,上曰,竝仍。從萬,上曰,仍。金俠·宋奎復,上曰,竝仍。金禮晩,上曰,仍。李俊明,上曰,仍。張德厚,上曰,仍。金斗永,上曰,仍。奴分一,上曰,仍。雲益,上曰,仍。朱今發,上曰,仍。全得昌,上曰,仍。金業先·金成恒,上曰,竝仍。片大運,上曰,仍。婢德女·李碧,上曰,竝仍。李莫金,上曰,仍。金武土里,上曰,仍。申中齊,上曰,仍。曺千發,上曰,仍。金厚正,上曰,仍。玉太尙,上曰,仍。崔貴丁·金永贊·李貴明·李自永·鄭世弼,上曰,竝仍。申元淡·元贊,上曰,竝仍。李夏澤,上曰,仍。朴萬守,上曰,仍。韓進訓,上曰,仍。濟州三邑定配秩李復基,上曰,仍。更考懸注。在魯曰,如是猝猝文書,亦未及看閱,殊欠詳審矣。朴世太,上曰,仍。奴次敬,上曰,減等。後因稟啓,改以放朴景河,上曰,仍。金世樞,上曰,仍。張佐翼,上曰,仍。守禮·愛春,上曰,竝仍。金兌元,上曰,仍。金處洙,上曰,仍。未至配所秩朴金乭,上曰,放。文昌瑞,上曰,仍。宋濟命,上曰,仍。陸宗敬,上曰,仍。崔祉敬,上曰,放。李東植,上曰,放。奴俊石,上曰,放。金世雄,上曰,仍。奴老味,上曰,放。表哲周。羽良曰,此漢,以刀刺人,常常爲之矣。上曰,仍。崔時昌,上曰,仍。在魯曰,夜已向深,夕水剌進御後,更爲裁決,似好矣。上曰,姑欲加爲之耳。慶尙道定配罪人徒年秩斗機,上曰,放。李者斤老味,上曰,放。加之德,上曰,放。柳厚三,上曰,放。奴介夫里,上曰,放。李檢同,上曰,放。朴昌建,上曰,放。王澄,上曰,放。奴多辰,上曰,放。陸挺龍,上曰,放。鄭鎭僑,上曰,放。鄭興周,上曰,放。金果男,上曰,放。朴有蕃,上曰,放。高達乾,上曰,放。李勝岳,上曰,放。全大雲,上曰,放。辛宅東,上曰,放。充軍秩朴世辰,上曰,仍。金他官金,上曰,仍。朴俊亮,上曰,減等。後因稟啓,改以放嚴仁業,上曰,減等。鄭啓章,上曰,減等。後因稟啓,改以放不限年秩小娥,上曰,仍。金德,上曰,仍。金重必,上曰,仍。吳漢翊,上曰,仍。李福伊,上曰,仍。朴千方,上曰,仍。善得·於屯金,上曰,竝仍。張德華,上曰,仍。李德秀,上曰,仍。金厚文,上曰,仍。梁就賢·張活·延致萬·張道翼·楊敏春,上曰,竝減等。徐仁壽,上曰,仍。奴澄伊,上曰,減等。後因稟啓,改以放李東柱,上曰,減等。文世良,上曰,減等。宋廉哲,上曰,仍。呂善悅,上曰,放。裴興,上曰,仍。李慶夏,上曰,仍。李元柱,上曰,仍。奴世雄,上曰,減等。後因稟啓,改以放李仁德,上曰,仍。申莫金,上曰,仍。金壽海,上曰,仍。李長休,上曰,此,辱李宗城者也。仍。金加沙里,上曰,仍。辛世貞,上曰,仍。尹英豪,上曰,仍。金萬鍊,上曰,仍。金義成,上曰,仍。張斗奎,上曰,仍。李春興,上曰,放。張億連。在魯曰,其罪不至大段。上曰,減等。流三千里秩李國彬,上曰,仍。婢奉眞,上曰,仍。朴枝茂,上曰,仍。李以輯,上曰,仍。趙善徵,上曰,仍。奴京元,上曰,仍。崔者斤老味,上曰,仍。尹宣,上曰,仍。申震發,上曰,仍。任大倫,上曰,仍。夢奎,上曰,減等。崔興碧,上曰,仍。金夢三,上曰,仍。趙裕濟,上曰,仍。姜春萬,上曰,仍。奴三先,上曰,何如?羽良曰,止於致傷而已。上曰,減等。印世奉,上曰,仍。辛升哲,上曰,仍。金命男,上曰,仍。元點伊,上曰,仍。金守澄,上曰,放。海山,上曰,減等。後因稟啓,改以放李濟運,上曰,仍。順貴永,上曰,仍。孟光一,上曰,仍。寅明曰,光一所戲鄭女,發憤縊死,可謂烈女矣。上曰,然。在魯曰,七日後始死,似緩矣。申一悌,上曰,減等。金元好,上曰,仍。河如海,上曰,減等。李沆,上曰,仍。順好石,上曰,其妻之死殊常矣。尙迪曰,似是疑獄。上曰,仍。奴破回·尙龍·惡同,上曰,竝仍。金來瑞。羽良曰,非大段矣。上曰,放。金檠,上曰,減等。李乞金,上曰,減等。安壽弘,上曰,減等。奴惡孫,上曰,減等。李震芳,上曰,減等。金善才,上曰,減等。趙克訥,上曰,仍。李明會,上曰,減等。後因稟啓,改以放朴先得,上曰,仍。林夫同,上曰,仍。崔宗成,上曰,減等。柳漢澄,上曰,減等。宋奉采,上曰,減等。吳明台,上曰,減等。李世化,上曰,過甚,而所捧不多,減等。鄭尙僑,上曰,放。梁廷萬,上曰,減等。後因稟啓,改以放金一明,上曰,仍。黃海雲,上曰,減等。後因稟啓,改以放金九錫,上曰,仍。趙廷鳳,上曰,仍。趙太輝·李慶·金世廷,上曰,竝仍。辛大起,上曰,仍。奴有男,上曰,何如?羽良曰,犯之者其弟,而知而不告,逃匿於東門外矣。上曰,減等。減死秩張應奎,上曰,仍。李己萬,上曰,仍。僧太熙,上曰,仍。申己民,上曰,仍。鄭道信,上曰,仍。趙觀壽,上曰,仍。破回,上曰,仍。李廷雄,上曰,仍。盧俊昌,上曰,仍。恠金,上曰,仍。薛銀奉,上曰,仍。金夢,上曰,仍。崔明先,上曰,仍。金石金,上曰,仍。魯石柱,上曰,仍。趙鎰,上曰,放。婢惡禮,上曰,仍。朴壽章,上曰,仍。李准三·安得先·朴必先·友京化·趙石彬·女化·京化·金時云·朴福連·安仁發·李萬伊,上曰,竝仍。金石柱·李承萬,上曰,竝仍。洪世中,上曰,仍。官婢件里德,上曰,仍。趙壽南,上曰,放。金漢景,上曰,放。奴㗡孫,上曰,仍。全泰崑,上曰,仍。朴枝漢,上曰,仍。宋益普,上曰,仍。上曰,今見文案,以釀酒而定配者多矣。予亦嘗作戒酒文矣,酒之害,豈不知乎?但今秋曹,只禁大釀耶,中小釀,竝禁之耶?復明曰,皆禁之矣。酒之弊最甚,歐打之患,常常有之。臣,待罪本曹後,依法重治,而兩班家則終不懲戢,可爲寒心矣。羽良曰,參議痛禁以後,無歐打相鬪之弊矣。上曰,小釀,皆禁之則是亦爲弊也。寅明曰,欲爲法禁則若干騷擾,豈可盡顧乎?顯命曰,只禁大釀,則大釀,分而爲小釀,此甚難矣。竝禁小釀,則寡婦之失利者,雖以爲悶,而此弊則小,酒弊則大,莫如禁之。上曰,國家旣不用玄酒,則豈可盡禁小釀乎?兩班,固可釀而用之,而常人,豈能盡釀用乎?若禁小釀,則何處買用乎?尙絅曰,昏喪及祭事,則亦不禁之矣。顯命曰,臨時呈所志則亦許題矣。上曰,寒食等節日則大都捧甘,而忌祭則難矣。大釀宜禁,而小釀,勿禁,可也。在魯曰,小器所釀,置之則豈至爲弊乎?殺人,自酒出,不可不禁矣。上曰,小釀,亦禁之則爲弊矣。國旣用酒,豈禁民乎?且禁吏因緣侵民,參議禁小釀,非矣。復明曰,臣不出禁吏,以風聞捉來而治之矣。興慶曰,先知釀酒之家而後,送吏捉來,無虛發者云矣。在魯曰,書其名而給之,使之捉來云矣。上曰,不送禁吏而捉來,則是得周厲王之衛巫而使之耶?予之所惜者,民也。中小釀,皆欲禁之,則必用水祭而後,可也。復明曰,所痛治者,大釀,至於小釀則亦有不捉者矣。羽良曰,參議亦非務爲察察者也。尙迪曰,聖敎至當,秋堂,似失法官之體矣。上命少退。諸臣趨出,夜已二鼓矣。三更,復入侍。羽良,又達諸罪人之名。平安道定配罪人徒年秩金兌興,上曰,放。尹日准,上曰,放。洪好顔,上曰,放。金和重,上曰,同姓四寸弟妻淫奸者,豈爲徒年乎?仍。金福伊,上曰,不孝於母,而徒年可怪,仍。泰齊曰,定配時下人,抄出其罪目如是耳。若取考其本文案,則似不如是矣。崔辰元,上曰,放。金翼元,上曰,放。金太正,上曰,放。金翼彩,上曰,放。金五男,上曰,放。充軍秩金德恒,上曰,減等。後因稟啓,改以放朴聖任,上曰,減等。後因稟啓,改以放柳德龜,上曰,減等。後因稟啓,改以放柳墉,上曰,減等。後因稟啓,改以放沈泰明,上曰,減等。後因稟啓,改以放全鳳祥,上曰,減等。後因稟啓,改以放金萬圭,上曰,減等。後因稟啓,改以放崔致武,上曰,減等。後因稟啓,改以放趙復興,上曰,減等。後因稟啓,改以放金昌徵,上曰,減等。後因稟啓,改以放李太雄,上曰,減等。後因稟啓,改以放宋廈柱,上曰,減等。後因稟啓,改以放辛俊泰,上曰,減等。後因稟啓,改以放崔召史,上曰,放。召史,充軍可怪。參判,出而問之。世璡,承命而出,還奏曰,本律則定配,而文書中,誤以充軍書之云矣。不限年秩仇加金,上曰,仍。馬德重,上曰,仍。朴尙謙·安世希,上曰,竝仍。李,上曰,仍。景唜同,上曰,仍。流三千里秩金萬元,上曰,仍。崔毛質,上曰,此亦可謂觀過知仁。命書傳旨曰,事雖駭慘,爲其父者,旣已減等,父兄,是五倫,一體減等。黃女阿只,上曰,仍。金有相,上曰,仍。金旬必,上曰,仍。金千萬,上曰,仍。韓慶一,上曰,如此者,前已減等,此亦減等。李最休,上曰,仍。金尙位,上曰,此則其父所使,減等。寅明曰,非渠所爲,放之,可也。上命改以放。趙寅英,上曰,放。金貴建,上曰,放。李璜,上曰,減等。後因稟啓,改以放石萬慶,上曰,仍。李泰發·文義堅,上曰,此則偸食設計而已。竝減等。金忠立,上曰,減等。後因稟啓,改以放金昌起,上曰,減等。後因稟啓,改以放朴師道,上曰,仍。宣奉徵·裵柱三,上曰,竝減等。南宮曄,上曰,減等。後因稟啓,改以放金錫剛,上曰,減等。姜汗奉,上曰,減等。後因稟啓,改以放減死秩宋啓弼,上曰,仍。女善陽,上曰,仍。蘇東轍,上曰,仍。嚴惡發,上曰,仍。金士先,上曰,仍。金三龍,上曰,何如?寅明曰,以殺獄而減死者也。在魯曰,可疑。上曰,減等。申潯,上曰,仍。趙寅,上曰,仍。李碩幹,上曰,仍。吳必觀,上曰,仍。金解命。顯命曰,解命事,臣之所知。正犯居先,以官吏之子,推諉於解命,居先逃後,解命所不言之說,亦多入於獄案中。中間,幾至死境,而實則曖昧矣。在魯曰,此亦不可知矣。上曰,仍。金聲玉,上曰,仍。李石萬,上曰,仍。文必承,上曰,仍。未至配所秩奴二建,上曰,放。馬河震,上曰,仍。趙雲興,上曰,放。崔時泰,上曰,仍。咸鏡道定配罪人不限年秩婢莫禮,上曰,仍。許格,上曰,仍。金觀海,上曰,仍。成泰喜,上曰,仍。宋元昌,上曰,仍。流三千里秩奴無叱同,上曰,仍。崔汲,上曰,仍。婢承梅,上曰,仍。朴枝發,上曰,仍。南翊溟,上曰,仍。朴喜孫,上曰,減等。李興瑞,上曰,仍。康大元,上曰,仍。金潤華,上曰,仍。沈河澄·金成太,上曰,竝仍。金必丁,上曰,何如?顯命曰,殺獄中輕者。上曰,有欲殺之意,仍。減死秩金三千,上曰,仍。李天宙,上曰,仍。崔大升,上曰,減等。卞時琳·李憲邦,上曰,竝仍。李元白,上曰,仍。趙後彭,上曰,仍。朴文必,上曰,仍。鄭載泰,上曰,仍。羽良曰,達畢。上曰,諸罪人中,必多有罪名同而處分異者,該房承旨,看詳稟啓後,付標入之,可也。泰齊曰,刑判,亦眼同爲之,似好矣。上曰,依爲之。上曰,頃見囚徒案,而猶不知其女與其漢事,乃如是矣。旣是兩班,則其女刑推時,何以爲之?羽良曰,與他囚無異矣。上曰,杖殺,似好矣。承款後則其漢,當入省鞫,穢矣穢矣。渠之所行,無可言,而杖斃後,檢屍之節,不必於道傍爲之,似有不似之弊矣。羽良曰,只驗其生死而已。豈必盡如文書中所載乎?上曰,爲金德遠孫婦,則渠亦必兩班矣。在魯曰,德遠之孫,六十後,娶此女,未久而死。此女,卽武弁韓夢弼之六寸妹也。上曰,韓夢弼,爲何官耶?在魯曰,爲吉州牧使矣。上曰,兩班也。尙絅曰,不可以兩班待之也。上曰,勿爲少惜,嚴刑可也。尙絅曰,俄者,以擊錚上言文書,有所奉稟矣。今已夜深,不得奏達,出而與大臣相議,後日登對時,持稟,何如?上曰,今姑只擧其名而達之。尙絅曰,其一則燁·㙉之子,爲燁·㙉伸冤事也。上曰,每聞此等事則不覺心慼矣。炯·烒,旣已放之,臺啓,以已諭何煩,答之,前日筵中,亦有下敎於卿等者矣。其時都巡撫及權一衡,皆有所達,而予則以爲過也。此不過有翼·維賢輩,所誑誘之致,而亦莫非由於黨論而然矣。予在潛邸時,無近族,故於某人,每相親愛矣。不幸而有此事,不得已屈恩而伸法,而心中,常以爲慼,死者有知,亦豈不感動乎?昔在戊戌以後,宗臣中燁·㙉等,常在任使之列,故予得以知其人,燁則少豪放,㙉則極良善矣。二人,又皆杖斃耳。今日不爲處分,則予豈能安寢乎?以庚申以後事見之,則凡入於推戴者,豈不以偏黨乎?此予之所以必欲去黨論者也。訓諭中所謂非特予之幸,實諸臣之幸者,此予苦心也。燁·㙉,予嗣服後,卽除都正,渠雖得志,豈過此乎?此事,予實不忍聞之,卿等之意,何如?文書曾見之否?興慶曰,其文書,不得見之矣。在魯曰,更觀文案則未知如何,而所犯至重,不可輕議矣。寅明曰,未詳其文案,不能臆對矣。尙絅曰,其一則睦天任之子,爲天任三兄弟伸冤事也。上曰,天任,乙巳入鞫廳,予親臨金吾錄囚時,竝與李森而放之,渠以首頓地,稱謝而去矣。其後戊申,再入鞫獄。予問之曰,汝何爲更入乎云?而又爲參酌矣。庚戌,又入而杖斃矣。尙絅曰,其一則趙爾重之孫,爲爾重復官爵事也。上曰,趙爾重良善,而其子洽,怪漢也。尙絅曰,其一則朴景淳之子,爲景淳伸冤事也。上曰,此入石窟者也。尙絅曰,其一則蘇㯙之奴謂㯙與逆賊檉,爲同生,而告祠堂滅親矣,請放其緣坐事也。其一則曺錫佐之妻謂錫佐與逆賊鼎佐,爲四寸,而前已出繼矣,請放其子緣坐事也。其一則吳始壽之孫,爲始壽復官爵事也。其一則吳尙億之子,爲尙億伸冤事也。在魯曰,此賊招所謂吹竹筒而相應者也。上曰,姑置之,判義禁就議于諸大臣處,詳審判斷,後日次對時持入,可也。寅明曰,歲抄文書中,其罪不至大段,而入於點下中者多有之矣。上曰,謂誰耶?寅明曰,許錫·李滋之類,亦非重罪也。上曰,許錫,過甚矣。寅明曰,臺諫,風聞失實,豈是深罪者也?上曰,領相,亦每以崔命柱爲言矣。歲抄文書,更入之。泰齊曰,今日入侍罷出後,當入之也。上曰,然。在魯曰,如曺命采·李台重·金時燦之類,累年靳敍,亦過矣。顯命曰,死罪下下,皆用曠蕩之典,豈可於削職罷職之輩,獨不下恩典乎?上曰,此輩來則又必如前日之爲,是以告之。寅明曰,若復如前則又當嚴處矣。上曰,具聖益事,先爲達之。在魯曰,具聖益狀啓中,恣爲侵轢道臣,誠極怪駭,而似出於故犯之意,體統所關,不可不嚴處,故頃以拿處陳達而蒙允矣。今因赦令,旣已見放,而終不可因而置之,削職宜矣。顯命曰,近來人,擇燥濕之弊,漸甚,而武弁尤甚,武弁中具聖益,又是最甚者也。其爲人,似英邁精潔,而以其門闌之盛,頗驕妄,向來見差北閫,必欲厭避臺閣,以不成之說,故爲彈遞。今番復差,頗懷怏怏,見於色辭,下去未幾,又作怪擧,體統所關,已極寒心。且北俗,於上下名分,已極壞亂,今此帥臣,又以凌上之習示之,將何以鎭之乎?此是武臣驕悍之漸,若止於削職而已,則適中其願,而紀綱,因而大壞矣。臣以爲當施以厭避之律,雖一兩日,必卽其地,定配爲宜矣。上曰,諸大臣之意,何如?興慶曰,旣已赴任,則與厭避有異,卽其地定配過矣。在魯曰,右相之言,雖如是,而臣意則與原任大臣同。渠旣赴任,卽其地定配,似不襯當矣,雖或遠配,何必卽其地乎?寅明曰,朝廷之不尊,誠如右相之言,而旣非厭避不赴,則不必卽其地定配。然勘罪,不可不嚴,或參酌定配無妨耶?上曰,今聞所達,其習寒心,但此與不赴有異,卽其地定配則過矣。且右相,雖以嚴名分鎭北俗爲言,而予則以爲纔經閫任,旋卽配於其地,亦有駭於聽聞也。然削職之罰,太歇,遠配,可也。出擧條上曰,北査文案,使於大臣入侍時持稟矣,卿等見之耶?此事何如?進來詳陳。興慶曰,臣未見其文案,不知所以仰對也。上曰,其中一節,予當言之,洪啓禧初疏,則以無去處等語,隱然爲說矣,後乃顯然以靈城入己爲言矣。取米於南,作錢於北,及貿明太爲米爲錢,及嶺南廣占田庄等事,啓禧問於遠興·萬迪而知之耶?抑亦風聞耶?雖非靈城,如此事,豈以道臣而爲之乎?洪啓禧,何如是被欺也?洪啓禧·權瑩事,予於筵中,每言之,今乃如是矣。渠於其時,不卽査出,到今始發之,此何意也?今此査案中,推問次第,得其當矣。秋判,旣問之,更詳達之,可也。羽良曰,文案浩繁,不能盡記,而往嶺南者,乃萬鍾也。此朴文秀之所信任,而終始次知貿辦者也。洪啓禧,亦非親問於萬鍾而知之,只以其風聞而言之也。上曰,嶺南事爲之者,乃萬鍾,而所謂朴書房,何人耶?羽良曰,朴書房,卽文秀之庶族,而以別將,收稅授萬鍾作錢,而其錢,亦有去處矣。寅明曰,洪啓禧疏中,以萬迪·遠興,爲興販主人,又以四萬兩錢,文秀皆用之爲言,而其實則明太駄數已過矣。朝家所劃給七千石之外,無加貿穀物之事,又以其餘,防民布一百二十同,則豈有許多可更用之錢乎?且以事理推之,監司雖無狀,安有盡爲入己而不給百姓者乎?朴文秀豈無病痛?而今番興販則蓋出於不得已,然亦可謂不簡精矣。洪啓禧初疏無怪,而至於再疏三疏,則以爲文書不足信,監色之言,亦不可信,而只欲朝家,信其無文案無證佐之說,此甚非矣。顯命曰,此事,臣當明日陳之。本錢及明太駄數,詳覈,則其爲四萬兩與否,可知矣。啓禧之疏,雖以八千兩,盡貿生明太云,而此則極易知。生明太易於融解,不久,當爲無用之物,則雖至迷劣者,豈可若是多貿乎?生明太旣不多貿,則利錢當縮,利錢旣縮,則所貿之米,亦將不滿其數矣。浦項米七千石,則朝家爲賑北路,使之折直二兩半,而其時民間之値,則爲三兩七錢,此則嶺伯鄭益河狀啓,可驗也。洪啓禧不知此狀,以爲八千兩,全數貿凍明太,竝其利而更貿乾明太,又竝其利而盡貿浦項之米七千石外,皆以二兩半貿之,而皆取以作錢於北云。此實不知而言之矣,明此一款則可以覰破矣。羽良曰,以明太四千駄,一駄盡捧十兩錢然後,可爲四萬兩,而明太初不滿四千駄,只爲三千餘駄而已。其中七十同則捧十三兩,而其餘則漸縮,或捧四兩餘,又就其中,而計除船價雜費,則四萬兩,初無出處矣。寅明曰,以八千兩,料辦,而爲二萬餘兩,則已是大利,又一轉而爲五萬兩,豈易乎?且以其時北路形勢推之,雖有萬餘石之米,豈能於旬月內,盡作錢乎?於此而可知其言之過矣。顯命曰,此則猶屬閑謾,當査明太之爲四千餘駄,貿米之爲一萬六千石與否,則可知其虛實,而今旣無實,則四萬兩,自歸虛矣。上曰,使朴書房爲之者,欲使之食其利而然耶?顯命曰,各道,例有屯監別將等窠,監司差以窮族,使之食其利而救其貧,故文秀亦爲之矣。在魯曰,此事不必多言,今者刑曹査狀,與朴文秀父子原情相合,當執此而論洪啓禧之事矣。蓋以料辦之故,北路之怨謗多,而洪啓禧亦飽聞之矣。其心以爲,如此之人,復按其道而不爲一言,則是負國也。遂以其所聞,直陳之矣,今査狀如此。朴文秀發明之言,當勝之矣。上曰,御史,以活百姓爲任。道臣,喫四萬兩錢,則比禹夏亨淸差入衙事,輕重如何?而在道時,旣不按問,其後登對,亦無一言及此,至於靈城復拜北伯後,始發之,此果是耶?其心,若實爲北民而發,則亦可矣,而初疏則依俙言之,再疏三疏則乃直驅之,此豈是耶?在魯曰,初疏亦豈非顯然驅之者也?其後,不過因朴文秀發明之言,而推衍前說耳。上曰,頃者金尙迪,有所達,其言是矣。爲御史,知其犯贓而不爲按査,此已失御史之職也。靈城,眞果犯贓,則當烹之,不烹靈城,則當烹譽阿大夫者也。靈城事亦可笑,頃議梟示矣,今又議烹矣。在魯曰,此則與譽阿大夫者有異矣。寅明曰,若以論人不實,反坐律治之,則亦過矣。顯命曰,見四萬兩贓而不爲按治,諉之於道臣·守令之沮戲者,誠疲軟失御史之職矣。初疏則似出於爲國之意,故臣亦未之深非,而至其再疏則太爲驅脅,又至三疏則乃引朴文秀前日買黃哥田庄事,欲以證實其言,此則有羅織之迹,決非君子之用心矣。且此亦後弊所關,風聞論事,御史不得爲之,況已遞御史者,豈可以前日風聞論人乎?興慶曰,御史封庫,則捉文書後,始可爲之,而至於論人,豈不可以風聞爲之乎?顯命曰,此則非御史也,乃副司果也。臺諫遞職後,以前日風聞,可以論人耶?在魯曰,此則與臺諫異矣。上曰,初不按査,已非矣,乃又攙入道臣事,隱然語及於左相,此豈非挾雜耶?初不賜批矣。左相,謂當下批,故下之,而頃因韓億增事,以此亦出於挾雜爲敎,而示未安之意也。寅明曰,臣之請差尹容,實出於爲北民之意,而洪啓禧認作私意,故有此語。然此人,亦不可以此而終棄之也。上曰,頃以閔昌洙事,達於筵中者,有何大事,而乃至陳疏耶?右相,以爲只爲閔家子弟之怨怒,故爲此云,何如人之子則畏之,而何如人之子則不畏之耶?如此之態,何敢見於君父前耶?在魯曰,其筵說,渠所不言者書之,故爲此疏矣。寅明曰,其疏,誠無着落矣。上曰,漢昭帝事,曾言之矣。昭帝能燭上官桀之詐,故得昭字之諡,此事則尤可易知矣。洪啓禧,其疏專以閔百順輩沓沓之故,而朴久榮,則何不念其沓沓耶?觀其所論,雖大貪婪之臣,豈爲此事耶?予則以啓禧爲澹直矣。今日此事則殊可怪異矣。寅明曰,故名相尹斗壽,於東西分黨之後,慘被貪婪之駁,故相臣洪瑞鳳,亦以貪婪,見彈於趙絅,每經此等事,黨論,必加一層敲激矣。上曰,承旨書之。泰齊,將書傳旨。在魯曰,文字之間,若有偏重之端,則亦非所以爲朴文秀地也。寅明曰,亦有如此事矣。尙迪曰,大臣之言,俱非矣。罪在朴文秀,則罪文秀,罪在洪啓禧,則罪啓禧,豈以扶抑之偏,謂有害於靈城,而當處分者,不爲處分乎?似若爲文秀爲啓禧,而實非所以正處分之道也。査事白脫,而不罪其時御史,則臣恐此後御史,將不得爲信用矣。寅明曰,金尙迪之言,亦直矣。在魯曰,玉堂之言,有不悉臣意者矣。今若右文秀而罪啓禧,扶抑太過,則人情不平,以爲文秀之故,處分如是,竝與其本事而疑之,是不可不慮矣。寅明曰,此言,亦有理,世情然矣。上呼傳旨。至澹直字曰,以何澹字書之?諸葛亮澹泊之澹字也。上又曰,尹容,雖有百人,御史若欲按査,則豈可避畏而不爲耶?緘問後陳疏亦非矣。在魯曰,御史所聞,皆是悠悠之談,而又非一處所聞,則不得的記其爲某人,固也。緘問言根,事體似如何?顯命曰,四萬兩贓,乃是死罪,論人死罪,豈可泛聽而爲之耶?臣疏所謂偏聽輕信者,正中其病痛,而出世未久,不免疏率之致也。寅明曰,豈可以此一事,過爲非之乎,後日,亦何可不用乎?上曰,卿等,待予太薄矣。昔唐宗,能責宇文士及,而予欲責一黨習之臣,則卿等,乃爲之救解耶?寅明曰,黨習,豈能無乎?然亦不可因此而過罪矣。傳曰,御史之任,職掌至重,雖守令,若有貪汚,不可隱也。況道臣,而道臣之職,體任亦重,若有貪汚,奚比守令?靈城君朴文秀,果若貪汚,前御史洪啓禧之方賑民而臨道,宜先嚴査而奏聞。雖不執贓而成貪,其所聞,其果眞的,復命登對,亦何泯默而自隱?噫,四萬兩之貪贓,何等重乎?受國倚任之重臣,方北民倒懸之時,不思拯濟,先以肥己,則不設阿鼎於此等之臣,而其施于何乎?洪啓禧之初不陳聞,朴文秀復授北藩之後陳章者,已不先不後,而其或信聽浮謗,悶其再藩,爲民無隱,雖晩,只就其事而陳之,可也,而敢以疑阻之意,挾雜於陳章之中,其習,已涉不美,而猶不足於四萬兩,復加以一萬,猶不足於五萬兩,復加以一萬,此何意思?緘問命下之後,再次抗章,挾雜條列,亦何意思乎?且非大貪濫之人,則決不以其民嗷嗷之時,聚斂于商,廣開田庄於他道,此則雖非漢昭燭上官桀之詐者,豈可疑哉?決無是理,五尺共知,而啓禧之信聽浮謗,其心,公乎?私乎?抑其公也。此一節,不待六萬之錢也。亦一斷案,而其何泯默?疑之勿任,用之勿疑,予雖涼德,信然于史矣,何待其査?而關係莫重,宜自此等人,先令鎭北道,嘉其澹直。幾番下敎於筵中,而不思報效,露挾雜之態於勤飭厲之時,此正夫子所謂聽其言而觀其行者也。推此一事,豈可徒守任之勿疑,而其在嚴國體之道,亦不可不嚴査。故令京司査問,今覽査狀,靈城貪贓,自歸白脫,御史信聽,亦歸浮謗。今何有更問風聞,過至深非御史?亦關後弊,此則竝置勿問,而且得其文書而後,封庫成贓,乃是舊典,末俗人心,眞僞相雜,亦不可不審,而初不陳聞,因其惡而越職陳章,此,再御史之職也。亦關後弊,而此亦節目間事,略諭其槪,而但幾萬兩貪贓之道臣,只聽風聞,終不嚴査,而幾番入侍,其亦泯默,此已溺職,非特其事挾雜疑阻,負我勤飭,亦涉寒心。本事收殺之後,不可不飭厲,擧直錯枉,聖訓炳然。前御史洪啓禧特削其職,秋曹應問各人,竝放送。泰齊,書畢讀之。在魯曰,臣意則削職,亦似過矣。上曰,此豈過乎?予極爲斟酌矣。有龍曰,請充軍罪人李時蕃依律處斷。上曰,勿煩。有龍曰,請逆魁坦緣坐籍沒等事,亟命王府依法擧行。上曰,旣諭何煩?有龍曰,請還寢罪人泰績酌處之命。仍令鞫廳,嚴刑得情,夬正王法。上曰,其勿更煩。有龍曰,請聖鐸等二人,竝令還發配所。上曰,其勿更煩。有龍曰,請遠配罪人,絶島定配。已上措辭,竝見前上曰,勿煩。有龍曰,罪人允昌之罪,可勝誅哉?身爲守土之官,不思討賊之義,謄傳凶書,直書御諱,渠若有一分秉彝之心,焉敢若是?論其負犯,雖施以極律,固無所可惜,當初島配,可謂失刑,而今玆疏決,又復出陸,輿情之憤惋,當復如何?請還寢罪人允昌出陸之命。仍前還配絶島。上曰,當初處分,非曰輕也,而値此大赦,特令參酌,所陳得體,依啓。有龍曰,殺人者死,三尺至嚴,其不可屈伸也,明矣。橏之因一微事,亂打漁夫,過數日致斃,則其在嚴國法重人命之道,宜施以當律,而量移未幾,旋復減等,刑政之失,無大於此。請還寢罪人橏減等之命。上曰,當初酌處,旣有其意,于今減等,亦非爲橏,不允。益聖曰,臣,才識淺短,言議巽愞,本不合於淸朝耳目之任,而東宮邸下慶禮迫近,爲覲盛儀,黽勉暫出,亦陳目下數事,以效一日之責矣。及承聖批,特賜開納,臣於是,有以仰大聖人必擇蒭蕘之盛意也。惶殞感激,罔知攸處,賀班退出之後,得伏見金吾堂上聯名之疏,則以臣疏中警責道臣事爲非,臣竊不勝瞿然之至。當初臣意則以爲,道臣不置稟秩,則金吾無所憑據,而遽有放釋之請,故分先後,單擧道臣,有所論列矣。然而道臣之請稟,金吾之請放,不甚崖異,則臣之初入臺地,疏率不審之失,在所難免,其何可一刻冒據於臺次乎?請命遞斥臣職。在魯曰,今聞掌令所達,則其所引以爲嫌者,金吾堂上疏語而已。向臣所論洪重孝事,則不爲竝入於措語中,似是未得聞知也。上曰,初欲以勿退待下批矣,一節又生,不可得矣。仍答曰,勿辭。泰齊曰,掌令沈益聖,再啓煩瀆,退待物論矣。上曰,知道。泰齊曰,大臣以下出去時,當留門矣。上曰,知道。上曰,時囚秩放者幾人?泰齊曰,六人也。上曰,洪三碩,放耶?羽良曰,減爲徒年矣。上曰,沈思先,當生者耶?羽良曰,他罪人捉來間姑囚,而當生者也。上曰,金天良·金伊等,何如?羽良曰,此亦當生者也。上曰,陳尙斌獄事,大臣,請檢屍,而此實殘忍矣。未完決類,從速問覈,後日次達之,可也。諸臣將退。上曰,參議進來。大臣,亦言參議酒禁之無弊,而不用禁吏,何以爲之?對曰,用禁吏,則作弊非輕,故臣常以風聞而知之,知而後,送使令而捉來矣。大釀家則一年通計所入米,或至萬餘石,糜費莫此爲甚,此臣所以必欲禁之也。上曰,不用禁吏,則廉問而知之耶?且此事與僚堂相議而爲之耶?羽良曰,酒禁一事,則臣任參議,使之主管矣。泰齊曰,刑曹三堂,各自爲之,不相關知矣。上曰,都下廉問時,必不能無弊,使民不至爲淵魚,可也。諸臣,遂皆退出,已五鼓矣。
上在昌德宮。停常參·經筵。
自巳時至申時,日暈。
南泰齊啓曰,大司憲金鎭商,執義朴弼傅,掌令尹植在外,沈益聖避嫌退待,持平洪廷命·洪正輔牌不進。今日以監察茶時之意,敢啓。傳曰,知道。
備忘記,傳于南泰齊曰,王者,愛恤者民也。諸道律名,或重或輕,此是律官操縱。申飭諸道,充軍之律,係是科場,則用於酒禁,其果當律,召伊充軍,其涉不察。凡令申飭,當懲一勵百,而雖皆放酒禁,充軍之類,果然果皆大釀。寬字,飭元良之時,淵魚宜寬,申飭該曹。覽其文書,猶坐殿思民,而況聞其達,只令行於小民,士夫猶前云。此可謂上行下效乎?其達,亦涉非矣。當該堂上推考。
李成中啓曰,憲府諸臺,昨旣出肅,則今日監察茶時,事甚未安。諫院之守令署經,亦係時急,兩司除在外·引避退待·陳疏入啓外,呈告未肅拜人員,竝卽牌招,何如?傳曰,允。
吏兵曹歲抄還入,傳于李成中曰,圈下者,竝捧傳旨,點下者,置之。
李成中啓曰,弘文提學徐宗伋,牌不進推考傳旨,今方捧入,而特敎命招之下,如是違牌,事甚未安。更卽牌招,何如?傳曰,允。
傳于李成中曰,弘文提學,牌去來催促。
傳于李成中曰,弘文提學,牌去來,連爲催促。
李成中啓曰,弘文提學徐宗伋,承牌來詣矣,敢啓。傳曰,右承旨持此題,與提學,偕往太學,儒生試取以來。
鄭必寧啓曰,臣,承命持書題,與弘文提學徐宗伋,偕往泮宮,儒生等試取收券九百七十九張以入之意,敢啓。傳曰,科次以入。
李成中,以弘文館言啓曰,副修撰朴春普·兪宇基,旣已帶職蒙宥,竝卽牌招察任,何如?傳曰,允。
南泰齊,以義禁府言啓曰,前正言洪重孝禁推事傳旨啓下矣。洪重孝,時在江原道原州地本家云。依例發遣府羅將拿來,何如?傳曰,允。
又以義禁府言啓曰,全羅監司狀啓,據刑曹粘目內,法聖前僉使李景岳,移本府處置事,允下矣。李景岳,今方待命於本府,卽爲拿囚之意,敢啓。傳曰,知道。
又以兵曹言啓曰,卽接金虎門入直把摠申思民手本,則同門入直哨官金瑞,今十九日受點之後,猝得重病,擔來直所,而病勢極涉可疑云。如此病重之人,決難留置於闕中,不得已原單子中,改付標以入之意,敢啓。傳曰,知道。
李成中啓曰,凡有留門之事,則標信宣傳官,例爲預待,而今日留門標信啓下後,宣傳官,不卽來受,累次催促,幾至經時,以致標信遲滯,事之未安,莫此爲甚。當該宣傳官,從重推考,何如?傳曰,允。
負罪臣兪拓基疏曰,伏以日吉辰良,天氣淸和,王世子邸下,三加禮成,斯誠宗社神人無疆之慶。八域含生之倫,莫不欣聳歡抃,而臣獨負罪至重,跼蹐懍慄,唯誅譴,日夕是俟。旣末由將此釁戾之身,冒廁嵩呼之列,區區犬馬之忱,又未敢昧然退處。扶舁癃骸,進伏近城之地,瞻雲望闕,翹心馳誠。旣返私次,席藁封章,臣罪至此,尤萬萬不可逭矣。伏望聖明,亟命攸司,重行論勘,以嚴朝綱,千萬幸甚。且伏念月廩之決不敢冒受,天日之明,庶幾俯燭,而輸送之命,閱四載而尙不止,此實得未曾聞,今乃於臣始見。前旣屢籲,汔稽處分,聖恩愈久而愈褻,臣罪日往而日積,萬死猶不足以贖。亦伏乞聖慈,卽令停寢,俾安賤分,不勝大願。臣無任云云。答曰,省疏具悉卿懇。旣諭之後,何撕捱之若此乎?卿須安心勿辭,其卽上來,用副至意。仍傳曰,遣史官傳諭。
領府事徐命均疏曰,伏以臣,伏聞有疏決時,原任同爲入侍之命。臣固宜趨與諸臣之後,而賤疾衆症,俱係危篤,兩膝不能屈伸,而艱辛參班,腫毒益肆,無以任意行動,下利已至數月,而自夜添加,度數無算,有難頃刻耐住。百爾思量,自力登筵,實無其望,徊徨趑趄,終未克祗赴,惶隕悚惕,靡所措躬。念臣離違軒陛,倏已累載,區區犬馬之忱,常切于中,一瞻耿光,是臣至願,而適會今日,情禮莫伸,瞻望宸極,益增耿結而已。臣之病狀,前後旣已屢陳,今不敢煩聞,而頑痰爲祟,根柢已痼,必須處溫善調,僅得支撑,而京第所處,廢久疏冷,熏洗調治,多有不便。昨伏承聖批,至以鄕豈比於京爲敎,眷存懇勤之至意,藹然春溫,臣誠感激恩數,河海莫量,而言雖涉私,實狀如此,不敢奉承盛諭,而退還鄕寓,臣於此,尤不勝震越俟罪之至。玆敢冒萬死申籲於慈覆之下。伏乞聖明,曲賜憐察,亟命鐫削臣職秩,俾便調息,仍治臣辜恩廢禮之罪,以警具僚,千萬幸甚。臣無任云云。答曰,省疏具悉卿懇。旣諭之後,其涉過矣,卿須安心勿辭,依遵前批,仍傳曰,遣史官傳諭。
正言兪彦國疏曰,伏以天運方泰,日吉辰良,東宮邸下,禮行三加,我聖上,親臨法殿,受百僚賀,宗社慶幸,臣民慶幸。臣於千萬夢想之外,忽叨諫省除旨,今以疏決有命,天牌下召,臣於是惶感震越,靡所容措。目今邦慶洋溢,天霈旁流,政宜仰體仁天之盛德,導揚雨露之解澤,使萬物皆春,致一域太平之休。身居耳目之官,豈以區區情勢,敢或違傲於今日之召命?而臣誠有懇迫之至情。臣之老母有二十年沈痼之疾,居常氣息,凜綴若縷,僅以藥餌,扶將過日。自今年春初,一倍加重,眞元虛陷,火痰熾盛,一日所進者,不過糜飮數匙,而膈滯亦不得順下。喘氣頻升,夜不能交睫者,已月餘。偶於日前,日氣暄暖,故暫爲開戶而觸風,乍因脫着而失攝,重添寒感,諸症十倍加劇。外寒內熱,虛汗如浴,頭疼氣逆,精神昏瞀,勺水不入,語音未得接續,凜凜有頃刻難支之憂。臣方焦迫罔措,左右扶護,實難暫時離側,嚴召之下,萬無承膺之勢。且臣於向者魚錫胤之對疏,亦有所萬萬危惕者。其疏所論,詬辱層加,蹈藉轉甚,張皇氣焰,視人若無,簸弄空地,隱約爲說,恣意齗嚼於似有似無之間,務以操縱臣身爲快,而有若斟酌其筆端,曲爲臣地者然。未知有何深愛於臣,而護惜至此。臣於此,還竊發一笑也。彼雖自謂忠厚,而臣則只見其崎嶇,彼雖曰論一佐幕,何至費心?而臣則謂論一佐幕,太費心力矣。臣今焦煎熏心,念不及他,故不與之呶呶較辨,而其爲恥辱,誠莫大焉。官職去就,初無可論,然屬於臣身上,引嫌撕捱,在今,猶爲第二件事矣。老母病勢,方在十分危篤之境,左思右度,實無離舍入肅之望。玆敢隨詣闕外,投進短章,疾聲哀籲於孝理之下。伏乞聖明,俯賜諒察,亟許遞免,俾得專意救護,以伸人子至情,千萬幸甚。臣無任云云。答曰,省疏具悉。爾其勿辭護焉。
上在昌德宮。停常參·經筵。
下直,寧邊府使金聖運,群山僉使閔孝百。
李成中啓曰,吏曹郞廳來言,承旨有闕,政事何以爲之?敢稟。傳曰,祿都目政擧行。
南泰齊啓曰,大司憲金鎭商,執義朴弼傅,掌令尹植在外,沈益聖避嫌退待,持平洪廷命·洪正輔,牌不進傳旨未下。今日以監察茶時之意,敢啓。傳曰,知道。
南泰齊,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
李成中,以都摠府言啓曰,副摠管具樹勳,以御營中軍軍兵等,中日試放事,南小營晝仕出去之意,敢啓。傳曰,知道。
鄭必寧啓曰,檢閱兪彦好,由限已過,卽爲牌招入直,何如?傳曰,允。
李成中啓曰,訓鍊大將金聖應,以江華築城摘奸事,今方出去矣,所佩命召,來請還納。何以爲之?敢稟。傳曰,仍佩往來。
又啓曰,訓鍊大將金聖應,今方出往江華,將兵之任,不可一刻無摠察之人,何以爲之?敢稟。傳曰,都提調摠察之意,分付郞廳。
南泰齊啓曰,今番疏決罪人中,如有罪名同而處分異者,該房承旨與秋官,看詳以入事,昨日筵中,臣泰齊與刑曹判書臣鄭羽良,親承聖敎矣。今日臣等,同會考準,區別抄出各道罪人合八十三名單子書入,以俟處分後擧行之意,敢啓。傳曰,知道。
李成中啓曰,今三月二十五日祿都目政事爲之之意,敢啓。傳曰,知道。
備忘記,傳于李成中曰,居首進士尹得敏,直赴殿試,之次幼學李蓍建·朴師亨,生員趙祉命,進士朴東顯·李閔孝·李福海·徐命宅·申㬛,各給二分。
以疏決別單,傳于李成中曰,他餘,竝從輕付標以入,海南康聖九,別書以置,後日登對時判書持入。
鄭必寧,以弘文館言啓曰,本館見存僚員七員內,副應敎李天輔,修撰李宗迪,受由在外,應敎洪昌漢,副修撰朴春普·兪宇基,牌不進傳旨未下,副提學李鼎輔,拘於館規,不得請牌,臣尙迪,獨爲入直。下番連日闕直,事體未安。有闕之代,令政院,稟旨變通差出,仍卽牌招,以爲入直之地,何如?傳曰,允。
以副修撰朴春普·兪宇基牌不進禁推傳旨,傳于李成中曰,竝推考傳旨捧入。
李成中,以禮曹言啓曰,凡擧動時王世子祗迎祗送之節,成冠後稟之事,已爲下敎矣,來四月初九日宗廟夏享大祭親行時亞獻官,王世子例行,而方在沖年,此則勿爲磨鍊,而出還宮時,闕門外祗迎祗送之節,何以爲之?敢稟。傳曰,今番置之。
又以禮曹言啓曰,王世子宗廟展謁時,例有廟內奉審之節,而上年正月展謁時,依庚戌乙亥年例,廟內奉審,不爲磨鍊矣。今亦依此擧行乎?敢稟。傳曰,依爲之。
又以兵曹言啓曰,今日將官朔試射時,闕內入直訓鍊都監把摠哨官及禁衛營哨官等,依前日榻前定奪,以他員代直出射之意,敢啓。傳曰,知道。
又以兵曹言啓曰,訓鍊都監砲手金振秋·金俊國等內中日試才時,鳥銃無間連三次三發三中。似當依定奪,竝直赴殿試,所授賜馬之帖,亦當依例一倂還收,而係干恩典,自下不敢擅便,上裁,何如?傳曰,直赴殿試。
記事官趙載德書啓。臣敬奉聖批,傳諭于楊州海等村贊善魚有鳳所住處,則以爲臣於手書恩諭之下,惶感罔措,敢控一疏,備陳病重難進之狀,席藁戰慄,威罰是俟。不意史官,臨宣聖批,十行溫綸,去益優渥,至又提及昔年之敎,責以共戚之義,仰感辭旨之宛惻,不覺涕淚之被面也。臣自數日以來,又重感風寒,病情陡劇,宛轉叫苦之際,吉辰遽迫,大禮方行,耿耿寸忱,無路自盡,瞻望雲天,撫躬嗟悼,而孤負隆恩,積罪如山。雖蒙聖上曲加涵貸,在臣私分,終不敢自恕,惟願速就刑章,快正慢命之誅而已。念臣濱死危喘,時月之內,斷無蠢動之望,而近侍之臣,久淹荒郊,揆以事體,尤極惶懍,更乞亟許召還,俾安賤分云矣。臣旣承偕來之命,姑爲仍留之意馳啓。傳于李成中曰,卿懇,頃批旣諭,而一何過乎?史官,卿若幡然,自可來矣。卿須體此意,其卽幡然之意,更爲傳諭。
待罪臣朴弼周疏曰,伏以東宮邸下,加冠于首,禮儀威儀,優優充足。重之行禮之日,日候淸美,可見天人叶吉,導迎祥和,國之大慶,莫過於此。聖心奇愛,其何爲極?顧臣,疾病留落,跡阻班末,孤負我殿下招徠之至意,論其罪戾,寔合萬死。乃者聖明,不惟不賜誅譴,批旨之下,綸音昭布,字字懇惻,雖是禮際於大僚,亦無以加焉,眷遇之隆,一至此極。嗚呼,眞所謂昊天之德,欲報罔極者矣。試欲趨造承命,則自惟不似,萬萬慙愧,欲仍守本分,則史官相守,無地逃遁,狼狽迫隘,只有罔措。臣之如許情勢,實天地鬼神所共鑑臨也。念臣前後數十年中,將此不才廢疾之實狀,覼縷章疏,不知爲幾,而直緣誠意不厚,言語不力,致令天日之明,猶欠悉燭,枉有許多不當施之恩禮,無非臣罪,尙誰怨尤?假令臣,不敢不仰體懇迫之聖敎,爲一伸分義之計,卽今疾勢大奰,眩暈危厲,床玆喘喘,起發無路,正須寬假調治,觀其差劇,以作行止,此非時日之內,所可爲期也。惟彼近侍之臣,久在村閭,虧損朝體,旣無餘地,貽弊縣家,亦甚非細。靜言思之,皆是臣故,怵迫驚恐,不痛增痛。記昔甲戌之歲,臣之從祖父文純公世采,病滯於高陽邑底,卽以臣先父臣泰斗,見爲主倅故也。臣方在成童之年,得侍筆硯之役,見其辭疏中,備言偕來之非宜。今其疏,載在遺集可考也。蓋出處無常,惟義之歸,苟其義也,則雖無偕來而當進,非義也,則雖有偕來而不當進,故其言,有如是者。今臣不肖,固不敢妄有擬議,然其區區去就,曾不係於偕來之久留與否。伏乞聖明,察此事理,亟命收還史官,以省殘邑廚傳之弊,且命治臣冠禮不進之罪,以肅朝綱,不勝幸甚。臣無任云云。手書答曰,覽卿之懇,知卿心懇,而前手諭卿章批,悉諭。小子雖誠淺,欲一見卿之心,由中何則?卿等,皆以昔日禮待之儒臣,昨春見魚贊善之後,欲見之心,一倍于中,今因元良之冠,手書召焉。其豈文哉?今卿之章,欲一伸分義計等之句,予意自倍。復以手諭,咫尺江郊,其豈邁邁,雖儒衣入來,其何妨乎?偕來之臣,卿若入來,自可回矣。復悉慇懃,待卿入來,欲與元良同見。宜體此意,少諒淺誠,幡然偕入,用副小子心。今方眩作,其猶手諭,體諒體諒。傳于李成中曰,此手書,使史官傳之。傳于李成中曰,手書,不可以門隙出送,今下標信,史官留門,入來受去。傳于李成中曰,在此史官,先爲出去,在外史官入直。傳于李成中曰,城門,似已閉矣。史官姑留直房,待明出去。
右議政趙顯命箚曰,伏以朴文秀所被冤誣,今幸昭釋無餘,恩綸之下,人莫不感泣,臣未知文秀,將何以報殿下也?抑臣,取見洪啓禧三疏中所論胡馬匹數,及受馬人,多是虛謊。然獨其所引李惠疇·洪好人事,則不爲無見。蓋惠疇之贈馬重臣事,正在胡馬買賣嚴禁之時,故得罪頗重。洪好人事,則乃在近年弛禁之後,而閫臣,以一馬獲罪,至今公議冤之。然從外面觀之,在他人則罪之,在文秀則恕之,朝家處置,未免斑駁,恐無以服言者之心。臣謂朴文秀,不可不略加譴罰,而與受同罪,法理則然。臣與金聖應,亦宜一體被罪然後,方成事面,伏願亟賜處分,以存國體,以安私分焉。取進止。答曰,省箚具悉卿懇。頃者旣諭左揆,卿箚過矣。以曾經將臣,爲將臣遺一馬,豈比苞苴?同勳至親,方在將任,其受之,豈異事?今者卿陳,爲卿慨然者,而此則當諭於登對,卿須安心勿辭,視事。仍傳曰,遣史官傳諭。
領議政金在魯箚曰,伏以,臣伏見備忘記,以臣句管御製訓諭刋役及王世子冠禮忝賓之故,荐下熟馬鞍具馬之賜,臣於此,誠不勝震霣愧悚之至。訓諭摸印,雖承句管之敎,而臣汩汩多事,只得略與指揮,一番往審而已。實無毫分可紀之勞,當書啓命下之初,適値臣入侍之時,或慮猥書臣名,招致館吏,俾勿擧論,罷筵而出,自該曹,已爲書入,慙靦方甚。及奉恩典,又反隆於鎭日監董之堂郞,臣雖無廉,安敢厭然自掩,冒受罔功之賞乎?至於周旋三加之席,獲親溫文之容,在臣,爲至榮至幸,而且不過片時之事耳。以此而叨被厚賞,豈非僭猥之甚乎?反復思惟,終不容嫌其瀆擾,而終於泯默。玆敢仰暴由中之懇。伏乞聖明,俯諒微志,亟許反汗,以安區區私分,千萬幸甚。取進止。答曰,省箚具悉卿懇。今者賞典,循舊章重其事,卿須安心勿辭,領受焉。仍傳曰,遣史官傳諭。
備忘記,傳于李成中曰,當該中官,當爲相臣箚批,遲滯,從重推考。
行左承旨李重庚疏曰,伏以,臣庸愚湔劣,百無一長,前後叨竊,罔非逾分,至於銀臺喉舌之任,尤知其萬萬不稱,而惟是區區報效之圖,只在於筋力奔走,故逶迤磅礴,已有歲月,平居愧懼,若無所容。乃者,天佑宗祊,國有大慶,貳極,行冠醮之禮,法殿,擧朝謁之儀,百僚抃蹈,萬姓延頸。臣於此時,忝冒近列,與覩盛事,榮耀極矣,願望足矣,而不意進資之恩,遽下夢寐之外。臣聞命惶駭,五情失守,殆不省措躬之所也。噫,臣之受命將事,不過職分之當然,雖朝家舊例,厚於記勞,而夫亞卿峻秩,卽古聖王所以命德之器,宜不可以夤緣倖會,冥升濫躋,則今聖上之不少留難,驟加於無似之賤者,固有異於嚬笑之義,而臣若晏然冒受,若固有之,則罔功竊寵之愧,已不可言,而豈不貽累於聖朝綜核之政耶?百爾思量,終無承膺之路,罄悉血懇,仰干崇嚴之聽。伏乞聖慈,曲察臣言之出非例飾,重念恩賞之不宜猥施,將臣所被新資,亟行改正,不勝萬幸。臣無任云云。答曰,省疏具悉。卿其勿辭焉。
文學黃景源疏曰,伏以,臣頃忝憲職,敢因自列之章,乞開言路,伏承聖答,曲賜誨諭,繼蒙聖恩,獲罷憲職,纔踰數月,復蒙收錄,以臣爲世子侍講院文學,臣誠惶感,不知所措。臣前疏,祗欲殿下因言者復牒之命,益廣言路而已耳。誠不敢有所愛護,而遂陳優容之請也。然臣以微賤小官,驟躋侍從,未能效尺寸之報,而區區自列之章,遽煩訓責,亦足以見臣之不肖也。在公朝,宜賜斥黜,而乃反以如臣不肖,謂可以侍講東宮,有此除授,臣何顔冒承恩命,重累名器乎?臣聞古者養世子,必選謹厚端良純信文行之士,以備左右,使世子,與之居處,而日服詩書之訓仁義之說也。故賈誼稱太子之善,在選左右,左右之選,可不愼歟?臣伏見世子邸下,溫文睿明,敬恭孝仁,受天之休,已加元服,承殿下訓諭之明,將去幼志,而就於保傅之嚴也。當此時也,居左右僚屬之任者,莊足以導愼威儀,博足以開廣聰明,藝足以侍翰墨之遊,學足以釋章句之疑然後,爲能稱其職也。若臣者,少而昏愚,加之疾病,於文學,實無可稱,況近者宮僚之屬,文雅材識,皆出臣右,而迺輒逡巡辭避者,前後相望也。臣獨何人,敢受人所不受之官乎?雖蒙嚴召,未敢祗肅,謹詣闕下,冒陳危懇。伏乞聖慈,俯垂鑑諒,追還所授,以安微分,不勝幸甚。臣無任云云。答曰,省疏具悉。爾其勿辭,察職。
副校理金尙迪疏曰,伏以臣於本館事,有不得不陳列者。近日館中番次,極甚苟簡,只有修撰臣李宗迪,與臣伴直矣。宗迪,今日,以省掃事辭出,在京諸員,朝又違牌,纔入禁推傳旨,下番將闕直,故臣以未差之代,盡數差出之意。草記呈院,而在院承宣,忽地阻搪,誠莫知其所以然。職在出納,操縱惟意,雖知番次之他無推移,而當却之辭單,遽然許捧,當入之草記,無端還給,以至四五次往復,而終不免見格,事未前聞,且關後弊。臣謂當該承旨,宜施重推之罰也。臣無任云云。答曰,省疏具悉。依施焉。
上在昌德宮。停常參·經筵。
昭憲王后忌辰齋戒。
南泰齊啓曰,大司憲金鎭商,執義朴弼傅,在外,掌令尹植,未肅拜式暇,沈益聖,避嫌退待,持平二員未差。今日以監察茶時之意,敢啓。傳曰,知道。
李成中啓曰,掌令沈益聖,引避退待,已至累日,而憲府無行公之員,處置歸於諫院,除在外·呈辭·受由外,大司諫魚有龍,卽爲牌招,使之處置,何如?傳曰,允。
鄭必寧啓曰,因弘文館草記,下番闕直,事甚未安,而副提學李鼎輔,拘於館規,不得請牌。有闕之代,令本院稟旨差出事,允下矣。旣有副提學,則不必開政差出闕員,副提學李鼎輔,卽爲牌招,以爲入直之地,何如?傳曰,允。
以副提學李鼎輔,牌不進罷職傳旨,傳于李成中曰,推考傳旨捧入。
李成中,以弘文館言啓曰,本館下番,連日闕直,事體未安。副修撰朴春普·兪宇基,旣有只推之命。竝卽牌招入直,何如?傳曰,允。
以副修撰朴春普·兪宇基,牌不進禁推傳旨,傳于李成中曰,竝推考傳旨捧入。
李成中,以禮曹言啓曰,今此王世子紅疹平復,冠禮,合二慶庭試,待秋擧行事下敎矣。庭試初試,新頒節目中,大庭試則初試額數定以一千人,小庭試則以八百人爲定矣。今番庭試,以何庭試設行乎?敢稟。傳曰,以大庭試擧行。
又以禮曹言啓曰,今此王世子宗廟展謁時,方在沖年,依前例自內直爲乘輦出宮,而上年正月展謁時,因下敎乘輿出,至敦化門外降輿乘輦矣,今亦依此磨鍊乎?敢稟。傳曰,依爲之。
又以禮曹言啓曰,江原道觀察使封進今三月令宗廟薦新辛甘菜,今日來到,而奉常寺提調,皆有故。臣錫五進詣看品,則辛甘菜芽葉未秀,不合於薦進,故不得已退送,斯速改備封進之意,分付,而當該監司,推考警責,何如?傳曰,允。
記事官兪彦好書啓,臣敬奉手批,馳往傳宣于果川黑石村贊善朴弼周所住處,則以爲臣之近來所被恩數,實爲古今所無,夙夜怵惕,晷刻靡寧,申上文字,祈蒙寬假之恩,方切顒祝。不意此際,又以手書爲批,重遣近侍來宣,委曲開諭,有如慈父之詔迷子。以彼不世之恩禮,施之於如許罔形之賤臣,其爲四方之嗤點,後世之譏議,爲如何哉?雖然,天札頻繁,至再至三,聖心虛佇,眷渥至此。到此地頭,雖有未盡之餘說,而無益於格天,徒歸於邀索,揆諸分義,所不敢出。謹當調治一兩日,忍死進伏於城外,以請死罪。惟願聖明,俯加體諒,亟命先收史官之偕來,以省民弊,以安臣分云矣,敢啓。傳于李成中曰,今覽偕來書奏,若見卿焉。指日待卿,偕來之臣,卿若入來,自可入來。卿體至意,其卽入來,用副小子之意。傳諭。
上在昌德宮。停常參·經筵。
昭憲王后忌辰。
巳時,白雲一道如氣,起自坤方,直指巽方,長十餘丈,廣尺許,良久乃滅。
李成中啓曰,大司憲金鎭商,執義朴弼傅,在外,掌令尹植,未肅拜式暇,沈益聖,避嫌退待,持平二員未差。今日以監察茶時之意,敢啓。傳曰,知道。
又啓曰,掌令沈益聖,引避退待,已至多日,尙未處置,事甚未安。大司諫魚有龍,卽爲牌招,使之處置,何如?傳曰,允。
以應敎洪昌漢,牌不進禁推傳旨,傳于李重庚曰,推考傳旨捧入。
李重庚,以弘文館言啓曰,應敎洪昌漢,旣有只推之命。更爲牌招察任,何如?傳曰,允。
又以弘文館言啓曰,本館下番,連日闕直,事體未安。副修撰朴春普·兪宇基,旣有只推之命,竝更牌招,以爲推移入直之地,何如?傳曰,允。
以副修撰朴春普·兪宇基,牌不進禁推傳旨,傳于李重庚曰,竝推考傳旨捧入。
承旨有闕,政事,取稟,傳于鄭必寧曰,祿都目政擧行。
記事官趙雲逵書啓。臣敬奉聖旨,傳諭于侍講院贊善朴弼周所住處,則以爲臣於昨日手批之下,以少待病間,進伏城外之意,已登諸書啓中矣。今此傳諭之命,又出別例,惶恐之極,益無所達。勢將冒昧承命之外,他無可白云爲白遣,今將發向崇禮門外是乎等。以臣,旣承偕來之命,故仍爲隨往緣由,爲先馳啓爲白臥乎事。踏啓字。
記事官趙雲逵書啓。侍講院贊善朴弼周,纔已來到崇禮門外是白置,臣旣承偕來之命,故姑爲仍留之意,敢啓。傳曰,知道。
贊善朴弼周書啓,傳于李重庚曰,聞卿來到門外,若見卿而深用欣矣。今方待卿,卿宜卽爲入城之意傳諭,卽爲偕入。
記事官趙雲逵書啓。臣敬奉聖批,傳諭于崇禮門外侍講院贊善朴弼周所住處,則以爲卽者,伏承史官,以聖旨傳諭,令臣卽爲偕入,臣旣已入來,豈敢更有他說?而第臣,本以病人,冒風作行,全失夜睡,不但氣息喘喘。且纔拜疏,仰請從前逋慢之罪,在臣分義,尤不敢趁卽承命,只有惶恐待罪云矣,敢啓。傳曰,知道。
上在昌德宮。停常參·經筵。
下直,溫陽郡守李重彦。
李成中啓曰,大司憲金鎭商,執義朴弼傅,在外,掌令尹植,陳疏入啓,沈益聖,避嫌退待,持平二員未差。今日以監察茶時之意,敢啓。傳曰,知道。
又以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管具樹勳,以御營中軍新番軍士點考舊番軍士賞中日事,南小營晝仕出去之意,敢啓。傳曰,知道。
藥房都提調臣金在魯,提調臣鄭錫五,行左承旨臣李重庚啓曰,風氣不適,伏未審日間,聖體若何?眩氣其得差間乎?前入湯劑,已盡於昨日。臣等,今日率諸御醫入診,議定仍進當否爲宜。大王大妃殿氣候何如?臣等,不任區區憂慮,敢來問安,竝此仰稟。答曰,知道。慈殿氣候一樣,予則眩氣一樣矣。湯劑加劑五貼以入,後日次入侍宜矣。
大王大妃殿·中宮殿·賢嬪宮,藥房口傳問安。答曰,知道。
李成中啓曰,憲府連日監察茶時,掌令沈益聖,引避退待,已至多日,尙未處置,俱涉未安。兩司除在外·呈辭受由外,呈告·未肅拜人員,竝卽牌招,何如?傳曰,允。
待罪臣朴弼周疏曰,伏以臣,蒙被萬萬不敢當之異數,屢上文字,苦言悲懇,無所不至,而天聽愈邈,誤恩愈隆,近侍絡續,宸札聯翩。聖候方以眩氣,久在不平之中,而以臣之故,親御翰墨,至於昨日所降手批,而尤見其恩數之罔極。自頂至踵,悉歸造化,隆天厚地,無階報答。到此地頭,不暇顧他,玆僅扶曳病骸,忍死來伏城外,以請進退之命。臣之今此入來,固在於一伸分義,而顧臣之從前罪過,不可勝言。君命召行不俟駕,聖人攸行,而前後數十年中,違傲召旨,不知爲幾,是豈臣子之常道也哉?負犯至重,有不可置而不論者。伏乞殿下,亟命有司,治臣之罪,仍許斥罷退歸,以安臣分。臣無任惶恐祈懇戰慄俟罪之至。手書答曰,覽卿之懇,知卿來到門外,若見卿而待卿入來。卿懇上而寔料表,此予誠淺,此予誠淺。然昔年禮遇之儒臣,幾年之後,僅到城外,而又復尋鄕,予將何顔對臣僚乎?目今大僚以下求對,而見卿之前,心自恧焉,其何應對?三度手諭,可見小子之誠。宜卽偕入,用副臨軒之待。
傳于鄭必寧曰,此手書,卽爲傳諭,與之偕入,而去來,卽爲稟達。
假注書兪漢蕭書啓。臣敬奉手書,傳諭于崇禮門外贊善朴弼周所住處,則以爲臣於卽刻,不踰時頃,再蒙傳諭,又以手書下批,至以臨軒爲諭,恩數至此,精爽飛越,不能以言語形容。旣到國門,且承如許異數,豈敢不竭蹶趨造,以奉承恩旨?而新到勞撓,筋力殆盡,欲起還仆,勉强前進,姑無其路,勢將稍加調息,遲待明日,謹當承命,而病狀如此,未能趁卽趨進,孤負虛佇之聖心,罪尤萬死罪尤萬死云矣,敢啓。傳曰,手諭悉諭,旣到門外,何待翌朝?待儒林之道,旣到之後,其令二日留於門外,此亦誠淺。雖日晩謝恩,曾有其例,整衣,與元良以待之意,傳諭,期於偕入。
記事官趙雲逵書啓。臣敬奉聖批,傳諭于侍講院贊善朴弼周所住處,則以爲,臣一日之內,三承諭旨,卽今勞憊困劇,實無趨承之路,而不敢坐受無限恩數,當不計死生,進到闕外,而第臣,近尤昏罔文字辭免,只主於近來恩數之太不近似,不能現出職名,以請遞改。今若以見職肅謝,則從前告辭,都歸虛地。惟乞聖明,俯諒螻蟻之悃,許遞職名,俾臣得以前銜承命,不任顒望云矣,敢啓。傳曰,旣許布衣,卿若入來,此何固執?入來後將面諭,卿須卽爲入來之意,傳諭。
李成中啓曰,領議政金在魯,左議政宋寅明,右議政趙顯命,有稟請事,與備局諸宰,來詣請對矣。以承傳色口傳下敎曰,下儒臣批答,必見之矣。見儒臣後,欲引見矣。如此則兩件事,一時爲之,於見儒臣之道,似爲草草,歉然矣。日勢已爲申時,見儒臣後,欲引接則留待似久,又於敬大臣之道,似涉如何?所欲稟請之事,前旣聞大綱,今又略知大綱,玆以承傳色傳意,後日從容求見宜矣。
傳于李成中曰,承旨先爲入侍于宣政殿。
鄭必寧啓曰,今日政新除授承旨,待下批卽爲牌招,何如?傳曰,允。
都承旨李壽沆,三度呈辭,踏啓字,傳于李重庚曰,以在京無故人,今日政擧行。
李重庚,以弘文館言啓曰,本館下番,連日闕直,事體未安。副修撰朴春普·兪宇基,旣有只推之命,竝更牌招入直,有闕之代,今日政,以在京無故人,盡數差出,待下批仍卽牌招察任,何如?傳曰,允。
有政。
吏批,行判書李箕鎭在外,參判李益炡進,參議未差,同副承旨李成中進。兵批,判書徐宗玉進,參判權入直進,參議宋秀衡病,參知尹敬龍病,同副承旨李成中進。
吏批啓曰,判書李箕鎭在外,參議未差,小臣,獨政未安,何以爲之?敢稟。傳曰,仍爲之。
又啓曰,興德縣監南胤寬呈狀內,矣身,名字字音,有惶恐不敢存之事,以重寬改名云,令藝文館給帖,何如?傳曰,允。
又啓曰,年九十婦人,令該曹抄啓封爵事,頃因大臣陳達,已有定式矣。年九十婦人,別單書入之意,敢啓。傳曰,知道。
以李命坤·金光世,爲承旨,尹得徵爲司諫,李重祚·金相福爲持平,李延德爲獻納,朴春普爲吏曹正郞,閔百行·李台重爲校理,金時粲爲修撰,丁喜愼爲兵曹正郞,柳壽垣爲司成,許沃爲奉常正,李權中爲造紙別提,李思愼爲軍器僉正。
兵批啓曰,同知中樞府事崔道昌戶奴呈狀內,上典,恩除之下,卽當趨謝之不暇,而今年九十四,家在遠鄕,萬無作行之路,斯速啓遞云。今姑改差,何如?傳曰,允。
又啓曰,忠壯衛將鄭罕言呈狀內,身係軍門,而闕內入直,有所不便,斯速變通云,今姑改差,何如?傳曰,允。
又啓曰,知彀官朴文佐,閑良金順謙等,以捉虎之功,俱有加資之命,而朴文佐,未資窮·未準職,金順謙,係是閑良。何以爲之?敢稟。傳曰,竝加資。
以李挺麟·李壽箕·柳徵龜·洪元益·申暄·洪若水·尹弘敎·李行相·權重器·朴世純·朴宗龜·鄭震鳳·金昌烈·李棋祥·裴後度爲副護軍,及第洪重夔今加折衝,捉虎事加資,朴時梓爲僉知,單付,尹孝騫爲同知,趙師徵爲僉知,趙元錫爲內禁將,朴守義爲曹司衛將,申旼爲宣傳官,具天柱爲訓鍊主簿,李景垕爲文兼,金佐國·蔡光鼎爲武兼,趙文璧·成碩臣·趙國彬·朴泰新·柳世復·申思冏·尹宅鼎·柳升鉉·鄭俊一·李馨遠·李鎭崇·李重泰爲副護軍,尹汲·韓師得·鄭翬良爲副司直,徐海朝爲副司勇。
李成中啓曰,新除授承旨玉堂牌招事,允下,而闕門已閉,待明朝出牌之意,敢啓。傳曰,知道。
以應敎洪昌漢,牌不進禁推傳旨,傳于李成中曰,推考傳旨捧入。
以副修撰朴春普·兪宇基,牌不進禁推傳旨,傳于李成中曰,竝推考傳旨捧入。
李成中,以弘文館言啓曰,應敎洪昌漢,旣有只推之命,更卽牌招察任,何如?傳曰,允。
又啓曰,應敎洪昌漢,牌招事,允下,而闕門已閉,待明朝出牌之意,敢啓。傳曰,知道。
注書任師夏偕來,代以尹學東爲假注書。
注書朴弘儁服制,代以尹天覺爲假注書。
李成中,以兵曹言啓曰,今三月二十四日,私奴千壽爲名人,自丹鳳門入來,差備門外擊錚,極爲駭愕,令攸司囚禁治罪。同門守門將金夏重,常時不能禁斷雜人,以致闌入,亦難免其責。推考,何如?傳曰,允。
又以兵曹言啓曰,今三月二十二日,各廳堂下武臣等朔試射時,御營廳把摠李光輔,哨官金德重,武臣兼宣傳官柳萬春·白宅仁等,俱未滿四中,訓鍊院參軍任厚綱,自不,竝依例汰去,而至於稱病之人,試所旣知其實病,竝與呈辭受由人等,退試次,姑爲懸頉以入之意,敢啓。傳曰,知道。
又以兵曹言啓曰,去十八日政,忠翊衛將洪胄剛之剛字,誤以强字書入受點,不勝惶恐。原單子中改付標以入之意,敢啓。傳曰,知道。
鄭必寧,以戶曹言啓曰,今此王世子冠禮時,別監及員役下人等常格米布,竝依前磨鍊分給之意,敢啓。傳曰,知道。
又以戶曹言啓曰,各道錢穀御覽會計,例於翌年二月二十五日啓請受出,晦日內修正以入,而咸鏡·平安·黃海等三道會案,限內,未及上來,故御覽會計,待其會案上來,修正以入之意,前已入啓退限矣。三道會案,今纔齊到,御覽會計受出,修正以入之意,敢啓。傳曰,知道。
李成中,以備邊司言啓曰,頃日大臣·備局堂上引見入侍時,兵曹判書徐宗玉,咸寧君朴纘新等,以禁御兩營,方有各樣修補之事,而物力不足,兩營軍布作米之在兩湖者,各限數千石取用之意,有所陳達。令備局參酌劃給,可也事,命下矣。今此軍作米之設,豐年貿取,以爲水旱之備,荒歉設賑之時,發賣立本,還報出布營門,乃是當初創設之本意也。當此豐登之時,以廉價出賣,則在各營,爲益甚少,而緩急之備,漸歸耗縮,委屬可慮。況今年早春,雨雪過多,寒凜異常,麥事難保登稔,秋稼得失,亦未可知。此時已儲之穀,決不可浪費,姑觀前頭,更稟處之,何如?傳曰,允。
又以御營廳言啓曰,本廳屬海西別馬隊,乃輪番宿衛之卒,則其爲體重,非比束伍馬軍之類。所持戰馬,素與禁旅訓局馬兵,無異,必以體大能走者,可以備立矣。近來馬政,漸甚疏虞,故自本廳,連爲申飭者,非止一再,而今此上番別馬隊所持馬匹,稱以見偸,太半新備者,則其爲奸計,有不可測,而且皆駑駘瘦黃,無一可合者,故査問其曲折,則適値兵使出巡,虞候代點以送云。所謂虞候,亦知軍務之爲重,所當極意擇捧,以遵事目之不暇,而泛然看過,苟充以捧,未免塞責上送,其不職之責,在所難免。其在懲礪之道,終不可置之,以貽來頭之弊,黃海兵虞候,令該府拿問處之,何如?傳曰,允。
癸亥三月二十五日申時,上御宣政殿。承旨入侍時,右承旨鄭必寧,記事官朴弘儁·趙雲逵·李毅中,進伏。上曰,俄者所下,書啓批答,已傳諭於贊善處耶?必寧曰,偕來史官,已傳之而入來也。上曰,頃有布衣之敎矣,今果以何服而來耶?雲逵曰,以堂下服入來矣。上曰,無謝恩事耶?必寧曰,旣已入來,似當謝恩矣。上曰,贊善入來,則當與世子同見矣。東宮差備,有最近之門,頃日大臣入侍時,亦以此門出入。贊善入來後,卽使之來待於此門,可也。出榻敎承·史退出。
癸亥三月二十五日申時,上御敬極堂。贊善朴弼周引見時,贊善朴弼周,右承旨鄭必寧,記事官朴弘儁·趙雲逵·李毅中,入侍。上曰,贊善,初入筵中,史官,指示其座席也。上謂弼周曰,昔聞卿名,而由予誠淺,迄未相見,卿今入來,予心欣喜,曷可形喩?弼周曰,臣,趨升殿陛,喘促特甚,聖敎之下,不卽仰答,惶恐死罪。上曰,久在江郊,今初入來,又爲四殿肅拜,必勞憊矣。弼周曰,臣素有脚病,今日僅僅入來,汗流被體矣。上曰,少休而答之,我國君臣,禮制太嚴,三代之制,則不如是矣。弼周曰,臣極知萬萬惶恐,而草莽之臣,今始入侍,敢請仰瞻天顔矣。上曰,依爲之。弼周起坐仰瞻後,伏而曰,臣於今日,得覲耿光,且伏蒙聖上,與東宮邸下,同爲召見,仰瞻岐嶷之表,尤不勝惶恐慶祝矣。臣以萬萬不似之人,自幼有痼疾,至今能生,亦是意外。不意虛名誤徹,自先朝,猥與徵士之列,至于今日,所被恩渥,曠絶今古。臣辭避無路,不計生死,僅僅力疾入來。庶幾不肖罔形之狀,莫逃於天日之下,得免於矯誣之辜,是臣所大願也。上曰,卿之入於隱逸薦,在戊戌年間,先於魚贊善矣。弼周曰,魚有鳳,視臣差爲先進,而有鳳之爲掌令,臣之爲諮議,則似在同日政矣。臣非有一分志槪,不屑爵祿,只以積病之人,只爲救死,廢蟄調養,而未能從事於科宦,末俗好高,疑其或有所爲,枉加指點。始因一二人遊談,終至攬取朝廷之官爵,數十年間,積逋恩命,臣之負罪,不可勝誅。今日聖上,手書下諭,至再至三,恩數如是曠絶,不敢不爲一伸分義之計。今者入來,幸瞻天顔,至願畢矣。東宮邸下,今已勝冠,實是宗社億萬年無疆之休也。歡欣忭躍之誠,無間於在朝在野,而臣旣不能進參於入學之日,又不能趨造於三加之時,今玆恩禮荐降之後,方始承命,臣實死有餘罪。上曰,卿以先朝禮遇之臣,至今沈滯,予甚歉然矣。昨年特命加資,寔爲是故,而若徒以爵祿縻之,則便是欲其入而閉其門,故今番招延,實出於誠意矣。弼周曰,聖上,不知臣作何狀,而屢降天札,恩數罔極,臣雖不敢不入來,而疾病沈痼,實無供職之勢矣。上曰,卿年幾何?,弼周曰,六十四矣。上曰,先正文純公,於卿,爲幾寸親耶?弼周曰,六寸大父矣。上曰,昨年,魚贊善,入來,旋爲悻悻而去,至今歉然矣。以予淺誠,豈望致卿?而今見卿之登筵,實爲歉然中欣幸也。予之問文純公,實有意焉。卿之所當學者,先正也。幼學壯行,儒者之道也。卿豈可一向邁邁耶?古者儒林,與隱逸有異,今則儒林,必爲隱逸,何歟?弼周將發答辭。史官曰,當起伏。上曰,豈可頻頻起伏。弼周復起伏曰,臣雖無識,豈不識儒與隱之分?臣以世祿之裔,豈敢同於方外者流,果於忘世哉?聖上,至以文純公爲敎,臣亦豈不能仰認聖意?而但天日下燭,可悉此癃廢實狀矣。自古帝王爲治,無一物不得其所,漢高求賢之詔,廢疾,勿令遣之者,爲是故也。自闕門至此,豈非爲至近之地?而猶且匍匐顚倒,喘急不能成聲,如此。以此病狀,雖欲從事,無可奈何,非敢妄自爲高,而輕視爵祿也。自古處士,必得虛名,臣則所謂虛名,亦無可言,而聖明恩禮,乃至此極,晝夜惶恐,不知死所。臣竊伏田間,伏聞殿下,連以眩氣,久在不平之中,微賤之臣,猥越不敢問候,而今日悠悠萬事,無過於聖躬之無疾病耳。眩之爲病,由於心氣之受傷,大抵人之受生,水火而已。火則本是上底物事,水則本是下底物事,故必下其上者,而上其下者然後,方爲交濟而一身通泰。不然則上者愈上,下者愈下,遼絶不相管攝,而萬病生焉。以其易見者言之,水則潤物,火則燥物,火若用事,則水涸而不能潤物矣。故若欲水火之交濟,莫如操心,心之爲物,本火也,而其發揚飛騰,又似於火之炎上,若無操約之功,而任其所如,則心氣一向上升不已,而眞氣日耗,眩於是生矣。殿下經歷變故,心氣之受傷,固已多矣。春秋晼晩,正屬醫家所謂上盛下虛之時,又因不平之事,每不免動其心氣,此非調攝節宣之道也。以臣經歷者言之,身世險釁,傷於悲悼,自少,重有心氣之疾,且有風眩之症,屢瀕危殆,救死不給。非曰能之,偶於水火之理,若有所悟,艱難保攝,以至今日,賤臣之病,固不敢上擬於聖躬,而第調疾之道,則似無帝王士庶之間,故玆敢獻其芹曝之誠焉。大抵眩病,最忌不節喜怒,過用氣力,若少有用氣力,不節喜怒之事,則其發如影響,甚可畏也。惟聖明,先正心氣,群下設有不善於奉敎承令者,必靜而理之,初不爲其所動。雖有大段咈鬱,至有難堪之事,亦必忍住。一番如是,又一番如是,以至每日如是,則心漸和氣漸平,不但眩氣日愈,修身存心之要,亦不外是矣。上曰,卿,以身親經歷者告予,實是頂門上一鍼,忍字工夫,張公藝曾言之矣。今卿爲予陳之,是予之藥石也。但不爲喜怒所動,甚難矣。弼周曰,誠難矣。然學問之道,必到其難處,透得過然後,方爲工夫。若以其難而不行,則不可謂之工夫,誠能常存警戒,使喜怒不過其節,則氣血順軌,而疾患皆減矣。上曰,初見卿,欲以學問之道問之,予不能多讀古書,而所讀者,亦未免書自我自,慙愧慙愧。孔門弟子所問者,只是數字,而後世則註說詳備,而三代之後,更無三代,何歟?弼周曰,此只在行與不行之如何。上曰,後世無一行之者,何也?弼周曰,人之氣稟,人各不同,其不能行者,只緣不能脫氣稟之累而然矣。上曰,堯·舜,無氣質之可言者歟?弼周曰,堯·舜,性者也。氣質,有不足言矣,其次,若去其氣質之累,而一由於性,則心之所發,純是天理,此豈猝乍間容易辦得者也?必實下工夫而後,漸到此地也。臣之所聞於古人者如此,若夫義理源頭,則非臣學識,所能及。第以氣質言之,自非聖人全德,則有是德,必有是病。如孔門諸子,曾子之篤實,豈不爲美德也?不免於魯鈍而欠明敏。子路之剛勇,亦不可謂非德,而却有麤率之失,是皆因是德而有是病也。以帝王言之。如漢文帝之仁厚恭儉,天資豈不近道?而卑之無甚高論之言,多見其規模之卑小。唐太宗之神武英明,眞是古今不世出之主,而朕爲將如此之言,可見其驕矜之習。此與大禹之不矜不伐,天下莫與爭能爭功,相去何如哉?此莫非因是德而有是病也。上曰,聞贊善所陳,可見其年老而猶不廢工也。上命春坊亦入侍。輔德朴弼載,說書尹光纘,來伏。上復問曰,何者?予之病,卿須詳達。弼周曰,小臣,惶恐敢達。聖上,孝悌惻怛慈詳體下,聖德之美,可謂卓冠百王,而惟其如此也,故懇懇偲偲,委曲已甚,處事之際,率不免有所牽制,往往有未盡者,有是德則有是病,此亦可見矣。聖上密切自省,聖質偏處,在於何處,必損其有餘,補其不足,以至純有是德而絶無是病,則自可優入聖域矣。臣區區畎畝所望,無過於此。上曰,卿言,誠是矣,當服膺焉。弼周曰,非知之艱,行之惟艱,人之能行其所知,極是難事。然不以其難而置之,孜孜勉勉,以實心行實工,則非但有益於聖躬,實爲東宮取則之道矣。上曰,旣曰德,則又何以爲病?弼周曰,如司馬光,其篤行,幾與聖人無異,而未免有不明之病,豈非氣質之偏於行而然耶?以此觀之,則德之爲病,可見矣。上曰,似指資治通鑑也。司馬光,一生用力於誠字工夫,而其取捨如此,予常以爲不可知矣。弼周曰,以曹魏爲正統,而黜蜀漢,此知識不及處也。臣嘗聞古人之言矣。宋儒張載有言曰,心大則百物皆通,心小則百物皆病。所謂大者,非苟爲大而已,只是事物之來,各各以其理而應之如明鏡高懸,物之姸媸,莫不呈形,靑者自靑,紅者自紅,紅不能爲靑,靑不能爲紅,不相侵累,則大莫如之。程子所謂擴然大公,物來順應者,正謂此也。所謂小者,亦非他也,心不能無係,則雖是好件物事,但係於此一事,其他則都推不去,其爲小而且病者,可知矣。操心之法,只是動靜二境,靜則思慮不動而涵養淸明,動則分別善惡,善則推而擴之,惡則遏而絶之。學問之工,撮而言之,則不過斯二者而已。伏想聖明,於此用工,節度必已體認切至,而臣敢獻區區愚見矣。上曰,言皆切實,當服膺矣。右相,頃以求放心三字爲言,豈不好也?而欲求放心,則心中,每有雜念,何以如此耶?程子數珠,猶以其橫馳而然耶?弼周曰,數珠,乃操心之一法,非可專靠於此,而惟有雜思慮者,乃是私心也。上曰,若謂絶無私心係累,則是欺卿也。然近來則亦幾於淡然矣。七情所發,非必皆私心,而思慮每多擾攘,何以則無此耶?弼周曰,惡念,與浮念有異,惡念,猶易制,而浮念之乍往乍來者,是最難祛,欲頓除,而亦不能矣。莫如靜中涵養。上曰,浮念最難祛之言,是矣。涵養固好,而第如此,則易流於釋氏工夫矣。弼周曰,涵養是存天理工夫,與釋氏寂滅,不同矣。上曰,雖靜中,浮念亦生,誠難矣。弼周曰,誠敬工夫,日積月累,則自然漸去矣,每事有漸,若欲頓無則難矣。操心之要,別無他道,不爲事物所累,不爲喜怒所使,操久則存,存久則明,浮念,不期除而自除,臣則不知,而所聞者如是矣。上曰,過謙之辭也。今世子侍坐,使之讀書,而質問其文義,可也。仍命春坊官持小學而來。弼周曰,臣見東宮讀書,則幸矣。上謂東宮曰,讀之。東宮,讀書題一遍。弼周曰,東宮,夙成如此,玉音淵深,宗社之慶,孰大於此?仍問曰,東宮,自何時始讀小學乎?上曰,頃讀孝經矣。冠禮後,始令講此書矣。更問曰,而必使其之而字,屬下句讀,是耶?弼周曰,是矣。唐本,而則上,皆有小圈,是句絶處也。古人有胎敎,自受氣之初,卽有敎,及其能言能食,而皆有敎,誠能毋使間斷失時,則自然學問將進而通達矣。今東宮侍坐,而臣之愚見,此外,別無可達者矣。上曰,一處文義,試問於東宮,可也。弼周曰,愛親敬長隆師親友,何以爲治國平天下之本耶?上謂東宮曰,汝能知之,則以所知答之,不知,則以不知答之。東宮未及答。弼周更問曰,親長師友與國家天下,皆各各名目,不是一物,而愛敬隆親,爲治平之本,何也?東宮曰,孝爲百行之源,故如是矣。上以其所答,傳之而曰,其答似是矣。弼周曰,雖問之於老師宿儒,所答,亦不過如斯而已。眞宗社之福也。上謂東宮曰,知之易,行之難,旣知之,必須行之也。弼周告于東宮曰,東宮,旣知孝爲百行之源,臣請言孝矣。殿下止慈之仁,期望於邸下者甚大。雖聖人,亦欲其做成。惟邸下,奉承殿下之意,正士,必親之,不正者,必遠之,又必孜孜勤力於學問之工,以副我殿下所望者,爲孝甚大,雖聖人之孝,豈過於此乎?東宮答曰,當如敎矣。上復以東宮所答,言之弼周。弼周曰,臣今來仰瞻天顔,又聽東宮此敎,雖卽日歸死,萬無所恨。欲報之德,昊天罔極。臣若有一分供職之勢,則何敢請歸乎?今此恩數,雖使長往廢倫者當之,亦當感激圖報。況臣以世祿後裔,而得之乎?聖上,親見臣之病狀,雖來日去,然後可保殘命矣。上曰,先儒以爲敬補小學之闕,何不讀小學,而欲以敬補之耶?弼周曰,秦火後,小學無傳焉。至朱子始編爲書,故漢以下,皆言孝經·論語,而不言小學。程子以敬補闕之說,固指失學者言之,而其時無小學書者,亦可見之耳。上曰,然則未有小學之前,爲此言耶?弼周曰,然矣。蓋敬者,聖學之成始成終者也。非敬,則小學之功,無以始之,而大學之功,亦無以終之。臣素患風痰,不能記得,而大意則如此而已矣。上曰,孝經,出於禮記者耶?弼周曰,文體如禮記,而亦非出於禮記者也。上曰,忠經,何如?弼周曰,君親一體,而所言則各有所主矣。上曰,法筵,方講心經,何如?弼周曰,此乃宋儒眞德秀所編,而其所裒輯,上自經傳,下至宋賢所作尊德性銘而止矣。於心上工夫,極爲懇切,首章所謂上帝臨汝無貳爾心等語,乃是敬畏工夫也。敬畏則自然無非心邪念矣。其附註,乃明儒程敏政所輯也。程·朱格言俱在,極是好書,而我國則始自先正臣李滉,尊信而表章之,因而盛行於世矣。弼周又曰,近思錄,意味淵永,尤好講討矣。上曰,贊善進來。弼周曰,凡物,皆有定位,以此進伏之位言之,此乃小臣之位,不可少越矣。雖在此,而天位密邇,玉音,亦能辨聽,何必更進一步哉?雖有聖敎,臣不敢承命矣。上曰,何必乃爾?必須進來。弼周曰,聖敎雖縷縷如此,而自古人臣,於初見君父之日,未聞有進坐於天位至近之地,極涉褻慢,臣死不敢承命。上曰,三代後,君臣之分,太嚴而然矣,勿爲固辭而進來。弼周曰,君臣之間,等威截嚴,豈敢爲過分之事乎?疾病垂死之日,遭此恩數,恐有過福之災矣。如是者數十次,上終不許。顧謂東宮曰,世子勸之使入。弼周曰,殿下命之,而猶不敢奉承,世子雖有命,臣豈敢入乎?且彼史官,猶在閾外,史官,猶不敢越閾而入,臣何敢捨臣之位而入乎?上顧左右史曰,史官先入。於是,上下番翰林,皆入伏。上曰,史官旣入,卿亦入來。弼周,猶固辭不已。上顧雲逵曰,史官,旣與之偕來,今亦勸入之。雲逵,以上敎勸入。必寧,亦從後勸入。弼周不得已進入閾內。未及俯伏,而上俯憑案上,執其手曰,自古及今,無此禮矣。向見魚贊善時如是,而翌日邁邁而去,予甚慙愧矣。卿之請歸雖懇,豈可明日許歸乎?大僚以下請見,已過半日,敬大臣,在九經之目,而尊賢,又在其上,大臣,常常見之,而卿則以先朝禮遇之臣,今始得見,不覺感愴。若草草引接,則殊欠誠實,故俄以欲專一見卿之意,下敎于大臣矣。卿雖欲去,而今日入來,明日還去,則人必以卿,爲何所聞而來,何所見而去也?史官,亦必書之曰,其君,亦何爲而請來,何爲而許去也?豈不貽笑於今與後哉?近以眩氣,不能讀書,而當爲卿開筵,世子書筵,亦當爲之。卿須留在,以副予望。弼周曰,臣病,萬無承命之勢。今日入來,遍身汗出,精神怳惚,其何以奉承?而聖敎至此,欲觀筋力,一番書筵則當進參矣。聖敎之下,難於違拂,以留在爲達,而出去後,不能踐其言,則便是欺君也,臣何敢爲此?以臣病狀,六十四歲,生存於世,實是意外,生人萬事,皆廢之,以何筋力,出入殿陛乎?一番書筵後,特許退去,區區至願也。上曰,法講,當先書筵而爲之,卿豈不入參耶?弼周曰,臣,累年不能入城,而昨日冒風渡江,來到城外,不無賓客酬應,夜又失睡,精神筋力,殆無餘地,而聖敎如此,後日法講,亦當匍匐入參矣。上曰,卿旣來門外,豈可使卿,再宿於門外乎?所以必於今日請來,而卿之勞憊如此,明日則卿須休息也。大僚,明日,必欲見予,再明,當開筵矣。卿參法講後,又參書筵,又見予而定去就,可也。卿須體予意,勿爲悻悻也。弼周曰,臣,實無他才可以仰答聖恩,而下敎至此,悻悻二字,豈敢萌於心乎?上曰,予不欲以爵祿縻卿,故有布衣之敎,而卿是世祿之臣,豈以布衣來見耶?弼周曰,臣在先朝,爲永平縣令,到任未十日,以持平有召命,又未幾,先大王陞遐矣。臣本從官之人,雖有布衣之命,豈敢奉承乎?上曰,昨年魚贊善之來,以元良入學也。今日召卿,亦以元良冠禮之故,卿之今日去就是矣,其進,亦有漸矣。弼周曰,臣之去就,何敢妄擬於先賢乎?數人在處,眩氣亦發,救死之道,惟在退去,終不得留在矣。上曰,先正臣宋浚吉,爲贊善,孝廟朝,因上敎而薦李維泰,此亦以贊善行公矣。魚贊善疏章,書其職名,卿今以此職謝恩,今後則當不復如前之書永平縣令矣。弼周曰,臣之今日謝恩,外間士友,或有不以爲然者,而臣意則固不敢以官職自居,而今此之來,旣有職名,不入則已,旣入則安敢不謝恩乎?設使有除謝恩入對之命,臣則固當爲謝恩矣。上曰,質實質實。弼周曰,物物,各保其性命,此天地之大德也。竊願聖上,俯燭此狀,使臣,得保其朝夕之命也。上釋弼周之手。弼周退伏。上曰,魚贊善,有京第乎?雲逵曰,有之。上曰,此贊善,亦有京第乎?雲逵曰,無矣。上曰,然則何處留住乎?弼周曰,順安縣令朴大源,爲臣兄孫,當住其家矣。上曰,向者魚贊善處,賜柴饌,今亦依例爲之。弼周曰,古者優賢之禮,臣豈敢當之乎?臣之親戚,多在京中,所至如家,何可以此,煩聖慮乎?上曰,漢文言,老者,非肉不飽,今此優老之典,卿豈可辭乎?且予使卿,寄食於親戚乎?承旨知悉此意,一依魚贊善例,分付,可也。必寧,遂書榻敎。上曰,卿勞矣,出而休矣。弼周先退。弼載·光纘,進伏曰,贊善,雖老病,旣已入城,且書筵與法講有異,所講者不多。明日書筵時刻,差退,使之小休而入參,何如?上曰,宮僚所達,是矣。但此人,永平後,不着冠帶,今日造朝,已極勞憊,使之逐日入來,則非所以榮之,乃所以困之。且今日,已使之見世子讀書,予則不能强之。使春坊,問議於贊善而爲之,可也。上問偕來史官曰,其筋力何如?雲逵曰,衰且病,下部不能用之,臣旣累日相守,故頻頻往見,有所質問,見識,有過人者矣。上曰,所處極涼薄乎?雲逵曰,其所居室屋,不蔽風雨,經過之道,亦甚艱辛矣。上曰,自明日經筵,取稟爲之事,分付。出榻敎諸臣遂退出。
上在昌德宮。停常參·經筵。
鄭必寧啓曰,玉堂備員間,視事,頉稟。傳曰,知道。
金光世啓曰,明日常參·經筵,取稟。傳曰,只晝講。
李成中啓曰,掌令沈益聖,坐引避退待,尙未處置,憲府之監察茶時,旣至多日,諫院之守令署經,亦係緊急。兩司除在外·呈辭受由·陳疏入啓外,呈告未肅拜人員,竝卽牌招,何如?傳曰,允。
領議政金在魯,左議政宋寅明,右議政趙顯命,有稟請事,與備局諸宰,來詣請對矣。傳于金光世曰,引見。
鄭必寧啓曰,假注書尹學東,時無職名。令該曹,依例付軍職,冠帶常仕,何如?傳曰,允。
以應敎洪昌漢,校理閔百行,牌不進禁推傳旨,傳于李成中曰,竝只推,更爲牌招。
傳于李成中曰,法講,欲爲之矣,以無儒臣而不爲法講耶?在外人,竝改差,政官牌招,開政差出,法講爲之。
金光世,以弘文館言啓曰,新除授校理李台重,時在慶尙道金山地,修撰金時粲,時在公洪道洪州地。經筵入番事緊。請竝斯速乘馹上來事,下諭。副修撰兪宇基,旣有只推之命,更卽牌招入直,何如?傳曰,允。
又以弘文館言啓曰,本館下番,連日闕直,事體未安。今日政新除授,待下批仍卽牌招入直,何如?傳曰,允。
有政。吏批,行判書李箕鎭在外,參判李益炡進,參議未差,同副承旨金光世進。兵批,判書徐宗玉病,參判權進,參議宋秀衡病,參知尹敬龍病,左副承旨李命坤進。以朴春普爲修撰,元景淳爲校理,蔡膺福爲司諫,李宗迪爲獻納,李夏宗爲持平,嚴瑀爲正言,李光運爲弼善,權宏爲司僕正,朴玶爲兵曹佐郞,申致雲爲鳳山郡守,柳愈爲泰仁縣監,趙載敏爲抱川縣監,閔百昌爲兼說書,徐有祐爲思陵參奉。
以李天輔副護軍單付,李壽沆·金時粲副司直單付,李宗迪·李台重·兪彦國副司果單付,尹學東副司正單付。
李成中,以禮曹言啓曰,今此合慶庭試吉日,旣以九月內推擇啓下矣。來甲子式年諸科初試,不無掣肘之端,式年初試,當爲退行於明春新曆頒降後,擇日擧行,何如?傳曰,允。
金光世,以禮曹言啓曰,今此和協翁主駙馬三揀擇吉日,以何間推擇乎?敢稟。傳曰,以開月初擇入。
又以弘文館言啓曰,本館下番,無他推移之員,不得已,以上番,姑降入直之意,敢啓。傳曰,知道。
李成中,以御營廳言啓曰,本廳來五月六月,當海西十二番·十三番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來五月六月兩朔,應立前部左司屬慶尙左道五哨軍兵,閏四月二十五日,京中逢點。五月初一日,與前司軍兵,當爲替代立番,趁期調送事。本道監兵使處,依前知會之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來四月閏四月兩朔,應立前部前司屬慶尙左道五哨軍兵六百七十名,已爲逢點整齊矣。四月初一日,與後部後司軍兵,替代後,舊軍放送之意,敢啓。傳曰,知道。
又以御營廳言啓曰,本廳屬海西十番別馬隊四十六名,標下軍一名,已爲逢點整齊矣。來四月初一日,與東營入直九番別馬隊,替代後,舊軍放送之意,敢啓。傳曰,知道。
又以禁衛營言啓曰,來四月當五番左部右司屬公洪道五哨軍兵逢點實數六百五十二名,十五番海西別驍衛五十名,步軍標下一名,已爲點閱整齊。來四月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以禁衛營言啓曰,來五六月,當京畿軍兵,當爲連續上番,而係是農月,故依事目,六番中部前司屬五哨則五月一朔立番,中部左司屬五哨則六月一朔立番,而當其番次,每於前月二十五日,京中逢點,二番三番海西別驍衛,一體調送,逐朔立番之意,兩道監兵使處,預爲知委,何如?傳曰,允。
金光世,以司僕寺官員,以提調意言啓曰,本寺分養馬,如有故失瘦瘠病傷,則每於畢上納後,抄出分授營邑,從輕重施罰,而其間,有赦令則時推歲抄,竝爲蕩滌矣。去壬戌年抄啓,似不當循例擧行,何以爲之?敢啓。傳曰,依爲之。
持平金相福啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷。措辭見上春秋之法,治亂臣賊子至嚴且重,不可以其身已故,而輒弛其隄防也。物故罪人明彦,素與鏡賊,凶肚相連,甲辰一疏,已無臣節,逮至戊申,逆狀,尤綻露無餘。拿鞫之啓,經年爭執,終未得嚴問正法,僅止島配,實爲失刑。天誅未行,輿情尙憤,而今此特放之命,出於意外,以聖上之至仁,雖謂其骨已朽,除其謫籍,而負犯至重,神人共誅,則設令此賊,至今不斃,不可輕議其宥釋,生而難赦之罪,死豈有可放之理哉?世道漸下,王綱日頹,凡係惡逆,隄防一解,則其爲無窮之慮,有不可勝言。請還寢物故罪人明彦特放之命。遠配罪人尹志,以就商之子,爲逆虎之黨,密締斗昌,情節陰凶。王章未加,輿憤久激。不意今者,遽下放歸之命,罪關惡逆,尙在於覆載之間,從島出陸,亦云幸矣。假使渠身無所犯,以就商之子,亦當被緣坐之律,流放遠惡之地,況可使之歸其田里,偃息於牖下哉?請還收遠配罪人尹志放歸田里,禁錮終身之命。今玆親臨疏決,實是曠蕩之典,而第其關係惡逆者,則不容輕議其放釋,兩罪人特釋之命,出於意外。身爲執法之官,咫尺前席,不能請寢,不可無警責,請當日入侍臺官,竝命罷職。新除授司諫院正言鄭宲,時在公洪道忠原地,請斯速乘馹上來事,下諭。掌令沈益聖,引嫌而退。措辭見上當初所論,雖曰疏率,不可以此,輕遞言官。請掌令沈益聖出仕。答曰,不允。下諭事及處置事,依啓。
吏批啓曰,判書在外。參議未差。小臣獨政,未安,何以爲之?敢稟。傳曰,仍爲之。
贊善朴弼周疏曰,伏以臣於昨日,忍死盡氣,趨承恩旨,獲登前席。以臣垂死病喘,不自料其能得辦此,誠是異事。況臣,本以廢蟄之蹤,瞻望君門,不翅萬里,而今幸昵侍威顔於咫尺,禮際甚盛,恩遇太過。昔人所謂天顔溫粹,酬酢如響者,何幸於臣身親見之耶?臣雖勞憊倦劇,不能對揚明命,而叨此無前遭逢,不知死所,只有惶霣。且伏覩東宮邸下,溫文之容,岐嶷之表,儼具聖人氣像,爲宗社,實有萬億年無疆之祝。臣心喜抃,曷有其極?伏聞今日,將開書筵,而臣以些小筋力,僅得出入筵席,歸次之後,全失夜睡,神氣耗竭,未克趨參,此爲惶恐,尤無所容。且臣於柴炭食物賜給之命,實有萬萬瑟縮,不敢拜受者,臣氣竭辭蹙,不能多說,而列朝優賢之典,終不當施之於如許無形之賤臣。在上,爲誤恩,在臣,爲濫受。伏乞聖明,諒臣衷曲之懇,亟收成命,以安賤分,千萬幸甚。答曰,省疏具悉卿懇。昨見卿,尙用欣矣。昨日下敎,曾有其例,意在尊儒。卿其安心勿辭,領受焉。仍傳曰,遣史官傳諭。
靈城君朴文秀疏曰,伏以春宮邸下,三加禮成,此實宗社莫大之慶。百僚蹈抃,萬民鼓舞,而如臣罪釁,待勘王府之下,終不得獲覩盛儀,少伸延頸之忱。有臣如此,生不如死。仍伏念臣,千萬慮外,以天下所無之大貪贓,忽爲洪啓禧之所誣,若不逢聖明之世,則臣必烹矣。雖不烹,生爲萬古不潔之人,死爲萬古不潔之鬼,此冤,雖天窮地盡,曷有已哉?臣晝而思之,夜而度之,實無毫髮所犯,所恃者,惟我聖上也。聖上日月之明,洞燭啓禧奸狀,曲察微臣至冤,嚴勘其巧誣之罪,特活其必死之命。此,天地大德,山海大恩,至感刻心,淚已成血矣。臣,伏聞向日筵敎以爲不知靈城者,謂之麤粗,可也。豈可謂之鄙夫耶?噫,生臣者,父母也,知臣者,聖君也。臣旣奉此德音矣,雖使臣,未及淸脫而徑死,固已無恨於地下。況日昨疏決,聖敎若曰,靈城貪贓,自歸白脫,御史信聽,亦歸浮謗。擧直錯枉,聖訓炳然。其所處分,赫然嚴明,如日月高懸,萬目皆仰。臣旣得此,雖今日滅死,可以瞑目矣。然身已辱矣,名已汚矣,身名汚辱,不可復爲人矣。上以負聖上不世之眷遇,下以墜祖先傳家之淸德,自今以後,唯當不齒人類,廢沒田野而已。唯我聖上,知臣活臣之德恩,此生,更無圖報之日,此何人哉?此何人哉?臣旣廢矣,更與啓禧,較絜長短,亦甚可笑,而第臣,自遭此誣以來,冤鬱弸中,如石撞骨,如刀刺心,若不更爲逐條痛辨,則此心,實無以少洩矣。噫嘻痛矣,啓禧初疏之出,勿論彼此士夫老少民庶,擧皆驚怪曰,本朝三百年,未聞有四萬兩之贓也。再疏之出,又皆疑之曰,其疏雖有許多臚列,無文書明證,此可怪也。及其三疏之出,莫不駭之曰,果事事脫空,言言窘遁,啓禧誠罔人也。上自朝廷,下至閭巷,無不如是爲言,其公議,可見,臣雖不辨,國人,訟之矣。雖其前後三疏,節節疑眩,次次巧險,要其歸則不過曰以臣之所聞云云,又不過曰前之所以聞之者如此而已云,則其無可據之公案,可立之明證,渠已自服,而猶且從而臆說,一向執拗。乃謂文書不足驗,按査不足信,至曰京獄行査,不過問於文秀,當時所信任者若而人。所謂若而人者,又未必不依文秀所排比粧撰者納供,則文秀之白脫,非朝伊夕云。啓禧論臣,臣被論於啓禧,論以訟體,則啓禧爲元告,臣爲元隻矣。欲覈元隻,當質元告,而今啓禧,不以身質,輒稱所聞,一則曰以臣之所聞云云,二則曰前之所以聞之者如此云,則是不能質言也。旣不能質言,則不得不問其言根,故遂有緘問之命,而又曰有死而已,言根不可告也。是不惟不能質言,又不吐其言根也。所謂元告者,旣不能質言,又不吐其言根,則不得不問於元隻,故遂有臣拿問之命,而臣旣納簿而納供矣。又曰自明之言,不足信也,踏印之簿,不足驗也云,則又不得不問於當時之監色輩,故遂有京獄行査之命,而又皆納簿而納招矣。又曰此不過問於文秀之當時所信任者,則又未必不依文秀之所排比粧撰者納供云,何其言之推遷,若此哉?當時料辦,在上而指揮者,臣也,在下而使令者,監色輩也。在其時而見聞者,道內守令與士民也,在後而以御史風聞者,啓禧也。今啓禧,旣不以身自質,又不吐其言根,只謂臣供不足信,監色之招不足驗,若然則其將問於天地乎?問於鬼神乎?旣無可問之處,則唯有問啓禧一條路爾。臺閣,尙可緘問,副司果,獨不可推問乎?夫四萬兩,天下之大贓,人臣之極罪。犯之者當烹,不可一日生也。爲御史者當發,不可一日掩也。告之於君者,不可不據其實也。不能據其實,而當之者,得以白脫,則亦不可無其律也。今啓禧,其果聞之而卽發耶?告之而據實耶?臣旣白脫,則爲啓禧者,將何以自處耶?此臣所未知也。臣於當初,以關西木八十四同,餉庫錢一千五百兩,粟四百石,有作生明太者,有作乾明太者,又有以生明太,殖錢作乾明太者,除諸般雜費及各項還報與破船耗縮者外,送賣於浦項者三千餘駄,作錢二萬二千二百七十餘兩。除船價雜費外,一萬七千五百兩,貿浦項倉米七千石,以其餘七百餘兩,竝拯明太錢一百二十兩,貢木餘錢八百四十餘兩,添入於別備一萬兩之中者。此料販始末數爻實狀,昭載印簿,詳盡於前後原辭,明白於秋曹査啓,而啓禧之臆勒,則不過以己意,作明太四千餘駄,將四千餘駄,又以己意,作錢四萬餘兩,將四萬餘兩,又以己意,作米一萬六千石,除浦項倉米七千石,將其餘九千石,又以己意,作錢五萬餘兩矣。今四千餘駄,旣已落空,則四萬兩之說,落空矣,四萬兩落空,則一萬六千石之說,落空矣,一萬六千石,落空,則九千石之說,落空矣,九千石,落空,則五萬餘兩之說,落空矣,五萬餘兩,落空,則四萬兩,無歸處之說,不攻自破矣。如是而啓禧,猶且曰,七千石浦倉米買賣之外,又有加貿米加作錢之事云。則請以啓禧,更送北關,使渠,任自窮査,若得臣一粒加貿米,一文加作錢之事,則臣雖卽日就烹,實所甘心矣。啓禧以臣子久榮擊鼓事,謂之放肆,謂之喪心失性,此何言也?爲人子者,見其父之陷於罔測,冤憤欲死,其有不擊鼓鳴冤者乎?啓禧當此,則其將恬然安之,不以爲痛乎?苟如是也,眞所謂放肆也,喪心失性者也。啓禧就臣子供辭中,以窘遁爲目者,至於九,則臣亦不得不洞辨耳。啓禧疏曰,自木錢而爲生凍魚,自生凍魚而爲乾明太一款,前供所無,今始現出云。夫以木錢粟,折價貿生乾明太,各項條件,一一見載於踏印文書,臣旣現納,則不當更爲煩複於供辭,故只曰關西木八十四同價六千三百兩,餉庫錢一千五百兩,粟四百石價六百兩,合八千四百兩,貿得生乾明太云云。夫生乾明太者,乃生明太乾明太之謂,而生明太,卽所謂生凍魚也。其關西木餉庫粟之折錢者,以其折價而貿魚故也。此是擧大摠言者,而啓禧再疏曰,始以防布,換關西木,以木,授漁夫,勒捧魚物,其文書則以賣木作錢,送錢貿魚爲言云。臣之文書,旣納王府,顧何嘗以賣木作錢送錢貿魚爲言耶?啓禧不知文書裏面,爲此抑勒之說。故臣之子供,不得不盡擧文書所載者而辨之,則所謂前供所無,今始現出者,其成說乎?啓禧疏曰,若以生凍魚本利錢,悉歸之乾明太本錢,則乾明太所貿實數,不可掩,故以數千錢,屬之各項還報之數於料販未半之時,恐無其理云。夫料販之道,多寡之數,必須度勢量力,適可而止,數千里船運之難易,五六朔買賣之遲速,其可不量度而爲多寡之限乎?雖以三千餘駄之數,在北,尙患船隻之難得,至有數朔而不能運者,在南,又見始貴而終賤,至自十二三兩,減下於四五兩,其料販之難,於此可見。當其時,雖有錢如山,豈可一向加以爲本,唯事貪貿爲哉?當初,若有多多益辦之勢,則餉庫粟錢之儲,豈適爲四百石千五百兩之數,而其所貸出者,亦何止於此而已哉?生明太本利錢之除報於各項所貸,不盡歸於乾明太本錢者,蓋以此也。啓禧,以此爲言,其亦異矣。啓禧疏曰,多則十三兩,旣未可掩,故至以一駄之直四兩五錢爲言,數月之間,其價減三分二者寧有是理?又曰,明太貴賤,如海州靑魚,至五六月,例多腐傷,其價漸縮,以此言之,生魚可矣。明太之乾者,雖經年可用,謂之以腐傷價縮者,其成說乎云?夫時之早晩,爲物之貴賤,物之貴賤,爲價之高低,此其大體,而又其中,有均是一物,而有豐瘠大小之別焉,均是一類,而有新久完缺之分焉,則其買賣之參差不齊,容有旣乎?上自十二三兩,下至四五兩者,卽其勢也。若其明太貴賤,如海州靑魚之云,不過取人所易知者,爲明太貴賤之喩耳。數千里海程船運,其有不沾濡而腐傷者乎?經春徂夏,其有不浸淫而腐傷者乎?此近瑣說,實不足辨,而啓禧之抉摘已甚,故臣亦不免云云耳。啓禧疏曰,三千餘駄之數,欲以移文嶺營,發關浦項者爲證,而所謂文移,皆成於其手,若無嶺營逐船點數,成送回移之事,則其以自己文移爲言者,有不足信云。當初三千餘駄之發送也,行關浦項,移文嶺營,載送駄數,一一懸錄者,蓋慮浦項別將之收稅也。載送之數,果爲四千餘駄,則以四千餘駄,竝入公文,免其收稅,可也。臣何以預慮啓禧今日之事,而必以三千餘駄減錄哉?啓禧以此爲言,益見其不成說也。啓禧疏曰,勒謂臣疏言一萬六千石內,除數千石,其餘盡作錢,至以恰爲九萬七千兩爲說,豈文秀看臣疏,語意不出,乃爲此不成說之語耶云。啓禧初疏再疏,演出米九千錢六萬之時,何其氣豪語健?到此,又何其氣衰而語窘也?九萬之說,蓋出於臣之子供設辭辨詰之語,九萬之數,啓禧嫌其多耶?然則請更以啓禧四萬之言,再爲設辭以辨之可乎?設如啓禧之言,浦項明太,果爲四千餘駄,而發賣之錢,果爲四萬餘兩,四千駄每一兩船價,則雖啓禧,不得不給矣。五六朔許多人,留糧烟價雜費,則雖啓禧,不得不除矣,四萬兩,除此兩項,則所餘不過三萬五千餘兩矣。三萬五千餘兩,又除浦項米七千石價一萬七千五百兩,則所餘又爲一萬七千五百餘兩矣。以一萬七千五百餘兩,從嶺伯狀啓嶺沿市直三兩七錢貿米,則不過五千餘石矣。此爲米之實數,視諸啓禧八九千石之數,見縮者爲三四千石,則不知啓禧,將以何米充數乎?此不可不責啓禧充數也。夫以五千餘石之米,船運入北,則什一船價,雖啓禧,不得不給矣。如干耗費,雖啓禧,不得不除矣,五千餘石,除此兩項,則所餘不過四千五百餘石矣。以四千五百餘石,從啓禧關北市直六七兩作錢,則不過三萬兩矣。此外啓禧,所引入白大口淸差剩錢,設如其言,果爲五六千兩,合此兩項,都不過三萬六千兩矣。此爲錢之實數,視諸啓禧六萬兩,除耗費爲五萬兩之數,見縮者爲一萬五千兩,則不知啓禧將以何錢充數乎?此亦不可不責啓禧充數也。啓禧疏曰,鄭益河狀,不過泛論一道米價之不同,何關於浦項買賣,而欲以爲今日左契耶?設如其言,浦項米價,果至於三兩七錢,則七千石之米,胡至於每一包二兩五錢乎?彼雖歸之於備局之爲北民減價,而臣聞其後益河,卽以其價,貿米還充,此亦嶺民減價納米而然歟?浦項市直三兩七錢之說,亦出於臣之子供所引鄭益河狀,設辭辨詰之語,而七千石外,元無浦項買賣之事,則左契與否,非所可論。第啓禧所以一萬六千石之演出,實由於浦項米直二兩五錢之臆逆,則雖卽此米直一節而辨之,亦足以打破謊說之頭腦。故臣子,遂以益河狀啓中嶺沿米直三兩七錢之說爲據,此旣奏御文字則實公證也,左契也。啓禧於是辭窮,爲此窘遁不成之說,多見其可哀也。設如啓禧之言,益河之狀,果是汎論,非指浦項其時嶺中米價之不爲二兩五錢,於此蓋可見矣。況浦項米價不踊,則備局,何以有減價之令也?若其所謂臣聞其後益河,卽以其價貿米還充云者,又見其欺罔也。庚申冬,備局,以浦倉米七千石,先爲劃送,而使益河,隨其市直稍歇處,貿米還充,則益河回報備局以爲七千石,今已劃送,而若待北營還報價本後貿米,則市直日下,姑先以矗石山城錢及營記付錢,貿米於市直稍歇處云。益河卽貿七千石米於洛江左右沿而充數,則益河貿米,其果在於還報價本之後耶?貿米處所,亦果在於浦項耶?至於引鄭益河狀啓,爲臣多岐貿穀之證者,何其用心之不正也?其疏曰,益河狀曰,朴文秀,又送營校,貿穀於本道。益河此狀,在庚申冬,文秀發賣明太,在辛酉春。以此觀之,則明太發賣之前,文秀之貿穀,多岐矣。今文秀盡沒前後貿穀之實狀,乃謂魚價錢貿米七千石外,無他貿米之事,其昭著如此者,尙事周遮,則潛輸暗運之跡,其肯吐實云,其所謂昭著者,卽指鄭益河狀中送校貿穀事也。臣於此,有不覺絶倒者,臣於庚申秋冬,元無送校貿穀之事,而竊記其時,判官金遠祚,將送人貿穀嶺南,而依例請得營馬文於臣,臣亦依例成給馬文。蓋監司兼帶府尹營府一體,故自前本府之貿穀嶺南也,必成給營馬文,例也。及見啓禧此疏,心知益河此狀,必指此事,而臣不能記遠祚所送差人姓名及錢穀數爻,貽書遠祚,使之書示,則其答曰庚申秋,自本府,送記載錢一千五百五十兩於嶺南,時貿穀別將,自本府定送,而成送營馬文,乃是流來舊例,故果爲縷縷面請而得之矣。所送人李善豪·尹壽山兩人,互相往來,而最初所送者,似是李也。米太合二百餘石,辛酉二月到泊,其餘二百餘石,夏間始來云,當時,臣旣成給馬文,則益河狀中,謂臣送校貿穀者,不是異事,而啓禧得此把作奇貨,極意演說,大加脅持,至曰昭著如此者,尙事周遮,則潛輸暗運之跡,其肯吐實,所謂昭著者,果何如哉?唯其從空摸捉也。故摸東捉西,到處破綻,此臣所以絶倒者也。啓禧疏曰,臣之初疏以爲榷漁鹽之利,籠一路之貨,則淸差白大口防納餘剩之錢,自在其中云。今此防納剩錢,自是營中歲捧,初不入於料販之中,則歸之於籠貨之目,其成說乎?且此防納,非臣所創,前後監司,無不行之,則亦可盡目之以籠貨耶?啓禧疏曰,淸差白大口剩錢,若當賑歲,則取以補賑,近例可見,蓋與本來應入之物,不同故也。今文秀,便以爲應入之錢云。兩項防納剩錢,名雖防納,行之旣久,每年應入,則今曰與本來應入之物不同者,何也?至於取以補賑近例有無,非所可論,若當年凶,賑資不足,則雖記付,當割出,若賑資有裕,則雖非剩錢,自當接濟矣。臣於當時,以浦倉米,分俵各邑防納剩錢,或添一道貢布價,或添雇軍庫別備銀價,或用下於公私酬應,其補賑與否,此在當之者處之之如何爾,啓禧之言,不亦可笑乎?啓禧疏曰,白大口剩米一千餘石則直錢,可三四千兩,淸差剩粟一千石則直錢,可二千兩,臣之以五六千爲言者以此。今其言,乃以爲幾至二千兩,何其果於欺瞞云?啓禧此言,又欺罔也。蓋此兩項,防納營門,例於前期一年,各差別將庫直,許貸營記付錢,以白大口二千兩·淸差一千兩,則別將庫直,各自料販防納。而收拾各邑所出穀物或米·或粟·或他雜穀,各自發賣作錢,還納營門,記付所貸然後,若其剩錢捧上,則自有前例。除其往來浮費,刷價情債,視其年事豐凶,穀價貴賤,從公論爲斟酌加減之地,常年則不過爲一千四五百兩,凶年則爲數三千兩矣。此,營門以剩錢,直捧於別將也,非以剩穀,作錢於各邑也,則所謂剩米剩粟,非所可言。以此,若俯詢於曾經監司尹陽來·趙尙絅·李箕鎭·徐宗玉·鄭錫五·趙遠命,則可知矣,而今啓禧,專沒事例,從空列數,從空折錢,要實其五六千之言,何也?顧此剩錢,自屬尋常例入之物,而又有逐年加減之異。且庚申,已過三年之久,其所捧之數,臣不能分明記得,而似是二千。故臣子納供時,急泛以此爲言,而於心,終有所未詳。卽報北營,使該掌錄送當年所捧數爻,見其答,則庚申條剩錢白大口一千六百兩·淸差一千七百兩,其間,不無數爻之差。臣實有昏錯之失,而啓禧五六千之說,則於此,益見其誣罔也。且剩錢捧上,必在翌年,例也。庚申條,捧於辛酉,辛酉條,捧於壬戌,壬戌穀價,甲倍於庚申,若曰庚申爲六千兩,則壬戌,其將爲萬餘兩乎?此臣所未曉也。啓禧疏曰,所謂朴書房明太事,及打造鍮器,遍饋鄕豪,帖給遠興,大開甲第等事,旣不能全然掩諱云。收稅別將,發賣明太,納官喫剩之前例,造用一床祭器之實狀,數三文官之略干帖穀,幹辦諸人之狀聞賞錢,買第時本家價,及添入勳府三年丘價者,旣已明白痛辨,則今以不能掩諱等說,又加勒斷者,益見其窘遁,而其中,又有巧憯者,勿論箕營·咸營·海營·嶺營·湖營,皆有收稅別將。爲監司者或以庶族,或以門客,差遣別將,使之得食,或八九百兩,或一二千兩,此擧世之所共知,則啓禧,亦年紀不少,豈有不見不聞之理?今乃引此別將收稅,明太作錢事,欲作構誣臣一案,天下寧有是耶?至於買田南中之說,啓禧旣莫之能實,則求其說而不得,卒拖引臣文義買山事,而爲說曰,文秀嘗以三千之錢,買文義黃姓人大庄,而假名勒買,換年成文,若其所買之田,皆用此例,朝家雖欲査出,恐無其路云。何其言之回互巧密,一至於此耶?文義縣北,有黃姓人家,其家後岡,自古以可葬之地,聞於湖右,湖右之士夫,莫不欲圖之矣。臣於戊午冬,遞兵判,退處公州時,聞黃姓人,爲移徙計,斥賣家舍田庄云,而臣父母墳山,在於公州,穴處高絶,常有遷厝之計。故臣以庄穀,數年用餘三百餘石作錢,而價猶不足,預受勳府五朔丘價錢,買其瓦家十數間,及畓四十餘斗落·田數日耕,而所謂黃姓人,卽黃琛,而聞曾入戊申逆獄,雖曰白脫見放云,而臣家直與之成文,於心,有所未安,使庶族朴觀漢成文,蓋觀漢,在其近處故也。黃哥移家之日,臣卽送人守其家舍,護其山穴,此卽一村人之所共見,一邑人之所共知,一世人之所共聞也。假名換年之說,豈士夫口所忍出者?無乃啓禧之家,有買全州坪者,多用此例,故啓禧,慣於見聞,又以此疑人耶?設如渠言,果有假名換年買田南中之事,則朝家之無路査出,誠如渠言,而渠疏至曰臣之所聞,不翅眞的,旣曰眞的,則何不直告買田之所在處,而乃爲此逶迤崎嶇之說耶?此亦不可不嚴問於啓禧也。黃姓人愬屈之說,尤是孟浪。黃姓人,賣家賣田,旣受厚價,則有何愬屈之事乎?黃雖移徙,必有去處,一番査問,可知其實矣。至於啓禧前疏中,胡馬十九匹去處,今乃歷數,而三匹則臣子供辭,已言之,焉用此臚列爲哉?其曰,有送於朴纘新·李普爀·申德夏·尹光莘·李錫佐·李鳳來·金柱殷·李昌運者,有歸權運萬·洪聖獜,及其兄若寡妹者,其餘則自取云。何其言之虛罔,一至於此哉?李普爀,竹馬之情,同盟之義,何物不相資?而臣之入北,彼不求馬,則臣未嘗贈馬也。臣之本意以爲,文武殊塗,交際當嚴,故凡於武臣之授受,自有素存之戒。朴纘新,雖有盟好之情,未嘗贈馬,則況他武弁乎?尹光莘,與臣後先入北,其遞歸,又後於臣,而在北則同耳。光莘營得馬,尤易於臣營,欲買則自買,何待臣贈?申德夏則有時泛見者,李鳳來則前後銓兵時,僅十數番接面者,李錫佐,臣於昨秋銓兵時初見者。臣雖無似,旣經本兵之長,則於武弁,事面自別,顧此泛面素昧之武弁,渠何敢請馬,臣亦何情而贈之乎?金柱殷,卽花川君浹之子,赴北時,以同盟之子,故入於啓請,留幕六朔,除職旋還者。李昌運,以赴防出身,臣又置之幕下,數月而送之。年少之武,旣在幕府,渠輩若欲買馬而請價,則爲其主將者,豈惜四五十金?而初無所請,則臣亦何爲贈之?權運萬,三年居幕,朔料有餘,買馬則渠自當買,臣何用給也?洪聖獜,以故鍼醫萬遇之子,不過有時出入門下而已,安有給馬之事哉?以上諸人,不死而生,一倂査問,可知其無實,査問而無實,則又不可不嚴問於啓禧也。至於臣舍兄寡姊,若有求馬之事,則以分灸分痛之情,豈惜一胡馬乎?設令臣得送,朝家,亦豈以此爲罪耶?然臣兄,性本儒素,非但無癖於馬,臣入北數月,臣兄,遭所後母喪,臣,遞歸後數月,始闋服,此時,求胡馬何爲耶?寡姊則家本貧窶,若欲捄窮,送錢可也,又安用胡馬哉?其餘則謂臣自取,而臣本有好馬,赴北還京,牽去牽來,則又何必他馬爲哉?馬非微物,不可掩匿,臣雖不辨,人孰不知?其所自謂以所聞去處,十分明白,故乃敢直擧其數於告君之辭云者,猶且若是之虛罔,則其他自諉以所聞云云,而呑吐爲說者,尤是虛罔之虛罔,可知矣。西北㺚馬,雖數三匹入京,則大將家,無不先知,愛馬者,亦早晩聞之矣。十九匹胡馬,若散於京城,則何人不知?何人不聞?自啓禧之有此指馬去處之後,人莫不大笑其虛罔,而啓禧之意,則以爲,毋論馬之虛實,若引許多武人而爲說,則亦可以納臣於不簡之地,而不自覺其罔上誣人之歸,吁亦憯矣。啓禧初疏,雖極虛謊,諉以風聞,猶可說也。至於再疏,則見臣原情,無辭可辨,故乃取備局所在臣畢賑後狀啓與臣原情,參互比類。始乃粧撰明太米錢事,又以許多無根之說,閃弄於米錢之下,以爲將此疑彼之計,臣之子供,又逐條痛辨。則彼之三疏,雖自以爲竭聲氣而言之,言言破綻,事事空缺,許多條件,便同秋風落葉。噫,自古宵小之陷人也,輒引疑似彷彿之跡,要爲熒惑疑難之地。而今此啓禧則其所論列,都是罔蕩,不可以疑似彷彿論也。初疏則出於罔蕩,再疏則成於罔蕩,三疏則歸於罔蕩,首尾橫決,左右綻露,全無照管,莫可收拾。以此,欲蔽聖聰而眩人聽,其亦難矣。天日照臨,安敢誣也?人心至靈,安可欺乎?噫,啓禧此疏,臣則謂出於京,非專出於北也。人雖不知,臣則知之。臣之三載按北也,造謗者不過咸興富商,及假率軍官之罷定壯砲者而已。其外民人則自南關至北關,臣則自以爲盡心竭力而撫恤之矣。臣豈敢曰有惠政,而至於四萬兩之說,則必無白地構誣者矣。朝家若得公正者,廉探於南北關民人等處,則臣之治不治,廉不廉,可以洞知。人或曰,啓禧,本以第一峻於黨者,猝被大臣之薦爲御史,內而與臣,外而與尹容,共掌賑事,大有朋儕之謗,故欲立功自效,而爲此擧也。人或曰,啓禧,監賑北關時,多有不公之事,聞臣補北之後,或有査論之慮,忙急投疏,只不欲臣之赴北,而爲此擧也。人或曰,道內守令,當賑而多有貪汚者,惟以相好,不得論罪,故或慮見發於臣,而彰渠之罪,有此擧也。人或曰,啓禧之白姓軍官,以禍家孽子,黨心如火,入北之後,顯奬陰害,唯以私好惡爲之。守令·邊將之一褒一貶,啓禧,唯其言是信,故亦於臣,外示繾綣,內藏禍心,潛令白也。締結朱姓兩班,數與同宿,百般謀議,譸出六萬兩之說,必欲殺臣,而爲此擧也。今此或者之四說,未必盡然,而若以事理推之,啓禧,在北旣不論,書啓又不論,登筵又不論,及除北藩,始論之,若執跡而言之,或有然者矣。臣聞啓禧初疏後,見臣原情中,以其從姪前判官金遠祚爲證,而啓禧往見遠祚,則遠祚曰,叔之疏,何所據而發也?營府三年,與靈城,爲上下官,靈城所爲之事,雖毫髮,姪豈不知乎?靈城,豈肥己者耶?又曰,叔之此事,有文書明證可言者乎?啓禧答曰,吾無文書,而但以所聞爲之爾。遠祚曰,靈城,設欲貪,其軍官權運萬,正直,必不從之,又何以能猾目之乎?姪恐叔之此擧,畢竟難於收殺也。又曰,靈城原情,擧姪姓名,朝家若有査問之擧,則勢當直陳矣。啓禧聞之,赧然而歸云。啓禧三寸姑母夫李宇濟,貽書亦責其無據,則啓禧答以姪亦追悔云。臣之所聞,如此矣。啓禧旣聞遠祚之言,則可知其所爲之虛妄,而答宇濟,又自以爲追悔,則斯可已矣。再疏三疏,齗齗不已,必欲實其謊說,忍驅人於死地,誠天下之忍人,是可忍也,孰不可忍也?吁亦甚矣。至於臣子供辭之末,以其私好惡,有一二云云之說,爲啓禧呶呶之辨者,此出於人子冤憤之極,語不暇擇之致。臣豈敢曰在家不知,而亦非臣之所可索言者。然啓禧以窘遁之言,有所發明,則臣亦何可默然而已乎?鏡城判官朱杞,當辛壬大凶,民死如麻之日,竊取還賑穀數三百石,任自私用,米太五十石,肆然船送于咸興本家,一邑飢民,莫不痛心大怨。以此,臺啓峻發,道査以貪贓,聞於王府,則啓禧職是按廉,不唯不按贓,乃敢褒於書啓曰,前判官朱杞,殫心竭力,經紀賑資,區畫已成,未及入手,被劾徑歸,遘癘不起,邑人追思,至今嗟惜云。偸出飢民口吻中穀物數三百石,盡爲私用,而米太五十石,船送其家,則鏡城之民,其可疾痛耶?其可嗟惜耶?啓禧,若有一分嚴畏之心,安敢乃爾也?自稱爲國爲民,公正不欺君者,乃若是耶?一道善賑,自有南北關公論,而乃敢以査頓家至近姻親之廑了賑事者,入於第一之褒,査頓之祖母侄子,豈不爲姻親耶?其人,又與啓禧同姓從姪,爲同壻,則此亦非姻親耶?啓禧雖藉李喆輔而發明,臣以啓禧疏,問於喆輔,則喆輔答曰,曾見大臣,則大臣問曰,御史以趙星瑞爲第一褒,所聞果如何?喆輔答曰,雖未知賑政之如何,而捧麥糴時,不恤民怨,其人似確,不過以此爲對云。喆輔此言,其可爲善賑之明證乎?自稱爲國爲民,公正不欺君者,乃若是耶?軍官吏奴受賂事,雖以啓禧疏語見之,猶不能發明,則如此而自以爲是耶?御史雖以軍官吏奴受賂者,發關問於各邑,各邑吏,其將不畏御史之軍官吏奴,而直告之耶?啓禧問於陪行營吏曰,汝輩受賂之說,有之,汝有犯乎?營吏白活曰,矣身,持身如玉,尺布寸皮,元無受賂之事,御史道,卽今搜驗陪行軍官吏奴及矣身等卜駄,則當下燭矣云,而啓禧,終不搜驗,而叱退營吏者,何也?賂駄踰嶺之說,狼藉於北路,則其可掩乎?自稱爲國爲民,公正不欺君者,乃若是耶?北路自稱爲士者,於此稱弟子,於彼稱弟子,此是一道之儒習。閔亨洙之弟子,卽是啓禧之弟子,必欲以渠之弟子,推諉於亨洙,何其不直也?啓禧以其弟子,托於南兵使曺允成,欲得給穀物,允成答曰,此人,雖稱士子,僞造兵營文書,圖受南邑雉羽價,奸狀,現露如此者,何可帖穀乎?其言,出於允成之口,入於啓禧之耳,則何敢曰,僞造與否,臣未之聞乎?自稱爲國爲民,公正不欺君者,乃若是耶?李姓營裨作奸事,啓禧果按査耶?三水禹姓人貂蔘勒奪者,因禹姓人呈狀,備局,分付本道,使之出給,則其果啓禧之推給耶?朝家因年凶,特停各樣進上,而北關各邑,未及聞之,趁期封進黃毛於監營,則監司以停進爲題而還送。所謂李姓裨將,特以該掌,留而自用,各邑守令,莫不駭之。此出於民庫者,故民亦莫不怨之。至於營貿穀時,則出給木同於差人,而視其賂物之多寡,加減其數,以此,醜謗大騰,且各邑之受出木同也,一同,收取幾疋,而各邑,畏其威,不敢言,啓禧亦聞此於永興矣。監司喪出後,監司諸子,知其無據,斥出不見,啓禧初則囚中營及唱,欲爲按査,畢竟置而不論,則彌縫云者,不其然乎?自稱爲國爲民,公正不欺君者,乃若是耶?噫嘻痛矣。啓禧自以爲不欺君,而其欺君,至於如此,乃反公然創出空中之四萬兩,誣臣貪贓,而謂臣欺瞞,天下,寧有是耶?噫噫痛矣。聖上之特命啓禧,衣繡持斧,按察北路,此何等重任?渠於文陛之上,親奉聖上哀惻北民之敎,而終不爲之致力捄活民命,畢竟死者,大邑,數萬,小邑,亦幾萬云矣。北路大凶,未有甚於丙子?而其時嶺南所運穀,不過三四萬石,而今番辛酉之凶,雖慘,豈至於丙子,而啓禧所請得,則嶺南·關西穀,至於十七萬石矣,然而民之飢死,若是無前者,何也?實由於啓禧要譽目前,不捧還穀故也。南關中,端川,最爲尤甚邑,而其時府使趙東漸,不遵御史之令,四五萬石還穀,能捧數萬石,端川之民,賴此而活,啓禧雖多請各道之米穀,終不奉捧糴之朝令,則其何能有所濟耶?尤可痛者,入北之後,以多得弟子,爲一事業。自南關至六鎭,稱以弟子者,前遮後擁,到處爭迎曰,先生來也。列邑之酒肉,飽盡許多弟子之腹,而野外飢民,則今日死明日死,啓禧謾不知爲何物,如是而渠以何面,歸拜於聖上耶?不赴任邊將之入於書啓,啓禧亦自服矣。渠以御史,周歲臨道,巡過各邑列鎭,則守令·邊將之面,當見之矣,姓名,當知之矣。且御史之爲職,非廉問治否乎?書啓非據實褒貶乎?古豐山萬戶李昌碩,旣現謁則不知爲誰?欲修啓則不知其名,乃問於兵曹吏,以不赴任之柳德佐,入於書啓,非但此也。他邊將姓名,皆問於兵吏,而入於書啓,如是則一兵吏足矣,焉用此御史爲哉?以此觀之,其能廉察守令治否,照管各邑賑事乎?況奏御文字,何等重大,而若是罔忽,平日,苟有謹畏之心,乃若是耶?邊將姓名,問於兵吏而入於書啓,則爲臣贓四萬兩,未知亦問於何處而粧撰耶?德佐之事,渠能言之,四萬兩中數萬兩送京云者,渠何不明言出給之人載來之人受置之人耶?臣痛啓禧之所爲,果有所不愼樞機者,啓禧聞而惡之,乃以先發之計,必欲殺臣而後已。臣之有文簿而發明者,必曰不足信,北人之一一納招者,又曰不足信。自以爲吾所聞,在於文書之外,粧出許多萬萬無據之言,肆然構誣於白日之下,雖欲以莫須有三字,爲臣死案。聖上日月之明,赫臨于上,渠安敢售其宵小之手段耶?臣之如是煩愬,非不知猥屑,而憤冤之至,言不知裁,臣於此,惶隕極矣。噫,臣命途險巇,累被黨人之誣,而其所構捏者,罔非不測,亦未有如啓禧之言,憯且毒也。若非我聖上日月之明,臣已在鼎鑊之中矣。今臣非惟得免於鼎鑊,又伏蒙數十行綸音,洞釋受誣之原,無復餘地,拔之於坑塹之下,而置之於天堂之上,臣之自頂至踵,無非我聖上再生之德,則唯當粉身糜骨,少酬其萬一之恩,而然臣身已辱矣,名已汚矣。身名汚辱,不可復爲人矣。旣不得爲人,又不能決死,則惟有廢沒田野,不齒人類而已。忍訣明時,泣出都門,噫,我聖上,知臣活臣之德恩,此生,更無圖報之日矣。此何人哉?此何人哉?唯願聖慈,天地父母,哀臣憐臣,特刊臣名於朝籍,俾得屛廢自在,以卒餘生,千萬幸甚。答曰,省疏具悉。噫,任卿熟矣,此豈問而洞照乎?大重其事矣。今則於卿,若滌浮塵,其何介意?挾雜在彼,我何撕捱?頃者下敎,卿猶眷眷於國,其用尙矣。其何若此?卿其勿辭,在京焉。
刑曹參議柳復明疏曰,伏以日吉辰良,王世子邸下,三加之禮順成,斯誠宗社神人無疆之慶,八域含生,孰不歡欣鼓舞?而顧臣,幸際斯會,獲覩盛儀,延頸抃手之忱,曷可名狀?且於親臨慮囚之日,適以待罪秋官之故,進登文陛,終夕入侍。大聖人欽恤之仁,曠蕩之德,臣固贊誦萬萬,而繼又因禁酒一事,別爲下敎,或慮有撓民之患。察魚之病,至以寬之一字,丁寧勉戒,不啻若慈父之於迷子,耳提而面命者。臣誠感激銘佩,敢不惕心對揚,奉以周旋哉?第以定配之誤書充軍,筵奏之辭不達意,自速特推之罰,備忘辭旨,極其嚴截。臣於此,驚惶震悚,莫省措躬之所也。夫大釀犯禁之律,旣是遠配,而元無充軍之律,則律官,豈敢操縱於其間,而臣亦豈一任其舞文而低仰哉?所謂崔姓召史者,本以大釀,被捉受罪,而肆然再犯,又入於該部手本,故初旣照律定配於咸從地。本曹文案,本道狀聞,皆以定配書之,而日昨疏決時,御覽文書修正之際,該吏誤書以充軍,臣亦忙迫卒遽,未暇照檢。莫重奏御文簿,有此昏謬錯誤之失,此臣之罪也。今番禁酒之後,小民則皆已懲畏,不無寢息,而士夫家廊底婢僕輩,怙勢犯禁者,尤爲萬萬痛駭,故亦已隨現捉來,一切嚴治,而最是爲其上典者,不惟不禁,或有從以隱匿掩置者,此則又與小民及婢僕有異,不可不另加痛抑。故咫尺仰對之際,偶然泛論其爲弊之端,而錄囚悤擾之中,未及畢陳所懷,亦臣之罪也。至於匪怒之敎,固所服膺,問備薄勘,非所自阻,而簿書之不察,筵對之未詳,皆莫非臣罪,則因仍蹲冒,實非私心之所安,玆敢露章自列,仰請譴何。伏乞聖明,亟削臣職,仍治臣罪,不勝萬幸。臣方訟愆之不暇,豈敢妄有煩陳?而念臣本以樗櫟無用之材,每煩簪履不遺之念,受恩如天,圖報無地。區區所自勉者,惟在於當官盡職,體聖上恤民之德,以補聖化之萬一而已。噫,民惟邦本,元后作民父母,則我聖上愛恤之盛意,臣亦尋常欽仰,豈欲爲毫分不便民之政,以貽夫閭間騷擾之弊哉?惟是平素憂慨之忱,竊有所痛心於當今莫大之痼弊,必欲爲國家爲萬民,以少紓目前無窮之害,而義不容泯默者。敢以前席未畢之說,略此附陳於辭疏之末,惟聖明,試垂省察焉。夫臣所謂當今莫大之痼弊者,何也?惟酒是已。噫,酒是狂藥,而人不知戒,滅性促壽,縻財耗穀,皆由於此。壞亂家政,曠廢公務,亦由於此,一轍滔滔,自古而然,此眞所謂凶國害家者也。試以臣目擊而耳剽者言之,則近來都下民心,日溺於酒,沈酗迷亂,失其常性。子焉而罵其父,夫焉而戕其婦者有之,弟焉而訐其兄,叔焉而殺其姪者有之,則倫紀之盭塞,恩義之睽絶,罔非酒惟辜。長而被凌於幼,女而見逼於男者有之,主而逢變於奴,貴而遭辱於賤者有之,則禮節之虧壞,名分之放倒,亦罔非酒惟辜,此其弊一也。街路之上,小則敺打,大則擊殺者,朝暮相繼,官庭之內,被傷擔舁,流血呈訴者,項背幾接。醉漢橫行,肆其凶頑,而閭里,不勝其苦。隷卒索飮,侵虐多端,而市廛,偏罹其害,惴惴畏㤼,莫敢誰何。至於禁庭與蹕路,是何等肅敬之地,而各司吏卒輩,或有醉後橫恣,雜亂喧聒,少無嚴畏之心,喉院騎省,殆不能禁焉,此其弊二也。以言乎公則官長之崇飮者,抛棄職務,漫不省事,而一任下吏之舞奸。吏胥之嗜飮者,沈湎迷瞀,昏不致察,而未免文簿之多錯。以言乎私則吏隷雇市,軍兵料米,盡入於酒債,貢物受價,市商業利,半歸於酒費。博奕而飮焉,携妓而醉焉,蕩散家財,窮而爲盜,此其弊三也。業嗜之類,以飮廢食,鎭日沈冥,自謂能事,而腸腑腐爛,百疾相仍,夭其天年,至死不悟,此則酒之禍於身者也。使酒之輩,乘醉號呶,侵虐其妻孥,打破其器用,父母呵責而不能禁制,子弟泣諫而亦不悛改,此則酒之禍於家者也,此其弊四也。都城酒家,處處懸燈,江上村閭,大釀尤甚。一室酒甕,小而不下數十,多則幾至半百,計其穀物之糜費,則一歲所釀,殆近累十萬石。米價日以踊貴,窮民益不聊生。至於漕運上來之時,江村富民,載酒挾娼,出迎於海口前洋,招集船人,狼藉販賣,和水作奸之弊,故稱敗船之患,皆由於酒價之備償,此其弊五也。凡此五弊,皆是傷倫敗俗,妨務蠹財之端,而不可不按法申禁者也。臣謹按書之酒誥曰,厥或誥曰群飮,汝勿佚,盡執拘以歸于周,予其殺。噫,群飮之罪,豈至於必殺?而聖人之作誥曉諭,嚴法痛戒,欲使民,畏法剛制之意,豈不盛哉?臣,謹稽國朝禁釀之律,則前後令甲,已極嚴截。逮夫聖上臨御,則備忘屢下,旣勤敷心之諭,內醞特減,復示飭躬之義,而在戊申則有大釀士夫家,及私賣現露者,刑推定配之令矣。在己酉則又有諸宮家,及勢家廊底狼藉賣酒者遠配,而主人入啓重勘之令矣。在壬子則又有大釀,刑推三次,中釀二次,小釀一次,小小釀決笞,而或有累十石以上,別爲大釀者,依戊申受敎,嚴刑邊配之令矣。噫,我聖上,深軫民隱,痛革時弊之盛意,出尋常萬萬,凡在群下,孰不欽歎?而奉令承敎之臣,多不能一心仰體,或禁或否,乍張乍弛,故民不知畏,恬於犯科。當初設禁,非止一再,而五申三令,每歸虛套。至於豪富之家,所釀無節,締結官隷,稱以契房,從前出禁,一不被捉者,臣嘗痛之。申禁之初,先加懲治,而欲杜弊源,則不可不先禁釀酒之家,故三度捧甘而知委,繼又揭榜而曉告,而諸坊犯禁者,則一委之於各部,以爲手本報來之地。至於本曹則循例出禁,不無憑藉侵撓之慮,故隨聞指名,別送刑吏,使不得作弊閭里。其犯禁之酒家,則隨其大中小釀之不同,而區別輕重,依律治之,此豈有紛挐苛細之端哉?夫法曹之以風聞治罪,自是規例,不必規規於廉察,而若夫酒家,則尤不待廉察,而自有可以聞知者矣。酒之爲物,雖深藏暗匿,釀之者,旣賣之於人,而東西南北之人,皆可買飮,則某家之釀酒於某處,出賣於某人之說,不得不彰露於外矣。飮之者,旣不能節飮,多有酗酒之擧,而路人,皆所目覩,則某人之買飮於某家,酗酒於某處之說,亦不得不傳播於外矣。此等之類,雖不廉察,臣亦有耳。自可聞知,如欲一一廉察,則雖家譏而戶詗,豈能盡知之哉?臣則只就其中之犯禁尤甚,傳聞的實者,卽爲出刑吏捉治,而其餘酒家,自然聞風而摧沮,此蓋出於懲一礪百之道也。故臣謂廉察則有弊,而風聞則有異於廉察也。且夫小釀之罪,不可無減殺之道,而今若不論大小,盡蠲其禁,則已矣。如欲禁其大者,而不禁其小,則其弊必將至於家家釀酒,而所謂小釀,亦將日化爲大釀矣。然則炎炎涓涓者,未必不爲焚林襄陵之患。故臣謂小釀之罪,比於大釀,雖可略治,而亦不可全然不禁,此臣所以分等定罪,薄施其罰,以示防微杜漸之意而已者也。其爲法,不過如斯,亦可謂簡而不煩,行之無弊。苟能堅持此規,終始勿撓,則豈有終不禁之理哉?然而其中,或不無一二掣肘之事,有難以法直斷,而不可不仰煩睿裁,參酌時宜者,臣請條列以陳之。其一曰,士夫家廊底犯禁者,方自本曹隨現捉治,實非難禁,而其中兩班之不省事理,不知法制者,或有隱置婢僕之酒甕於其內室,至使婢僕輩,誘引飮者於大門之內中門之外,乘時射利,公肆販賣者,其習絶痛,而酒甕則在於內屋,故刑吏不得入捉,此其罪,不但不禁其婢僕而已。實與兩班之自爲釀賣者無異。臣謂自今以後,如有兩班家隱匿婢僕之酒甕,而發覺於酗酒人現告,及該部手本,本曹風聞,則刑吏雖不能入捉,亦宜草記論罪,恐不可已也。其二曰,各司員役,諸宮所屬,或有聚集奸民,容接酒甕者,夫衙門事體,與他自別,宮屬謹愼,必倍恒人,而雜流出入,有同酒肆,事之駭然,非特犯禁而已。其員役及所屬,固當隨現懲治,而至於當該官員,當該宮任之不能禁飭者,亦不可置而不論,臣謂自今以後,竝宜現告譴罰也。其三曰,酒誥曰,無彝酒,此,言無常於酒也。民之於酒,固不可常飮,而飮酒之時,蓋有三焉。其曰,用孝養厥父母,厥父母慶,自洗腆致用酒,又曰,爾大克羞耉,爾乃飮食醉飽,又曰,爾克尙羞饋祀,爾乃自介用逸。此,言父母慶則可飮酒,克羞耉則可飮酒,羞饋祀則可飮酒,聖人之曲盡人情者如此。蓋父母慶云者,卽今之爲悅親而設慶宴者是已,克羞耉云者,卽今之爲養老而設壽宴者是已,羞饋祀云者,卽今之爲祭祀者是已。夫慶壽之宴,祭祀之節,卽人情之所不可已,聖人之所未嘗禁者,則許用其酒,可也。然慶宴壽宴,則事旣罕有,釀亦必多,使之呈官受題然後,可無濫觴之弊矣。至若祭祀之時,固爲頻數用酒,亦不過三獻,則不必一時多釀,雖不告官,或無所妨,而其餘冠昏喪葬,則醮盃奠酌,及若干燕飮之外,不必用酒無節,亦宜許其略略措備,告官用之,而其或憑藉濫釀,因事現露,則亦不可不覈出以懲也。其四曰,內資·內贍,自是供上之司,則事體道理,另宜愼重,而員役貢人輩,釀酒閭家,以備御供,而夤緣爲奸,私自買賣,非但奸弊之難杜,亦不無褻越之歎。臣謂內資·內贍,竝宜一依酒房之例,各於本司之內,別設酒所,精釀謹藏,必令官員,親審出納,嚴其封標,以重供上之體也。其五曰,榷酒之法,前史有譏,則麴廛之設,名色不佳,而今旣禁釀,尙留麴廛,則殊非嚴禁隄防之意也。公家所需,則自有貢人造納,私家所用,則亦當自爲造用,何必設廛賣麴,以滋弊源也哉?臣謂麴廛,自今革罷,可也。惟此五條,俱是今日蠲弊之道,而不可不從速變通者也。伏願殿下,俯詢廟堂而處之。抑臣又有說焉,夫古聖王愛民之道,必先鋤其强梗,以除害民者然後,良民可以保安,而頑民亦可以感化矣。今日害民之端,惟酒爲甚,則愛民之道,莫先於禁酒,而禁酒之不得不嚴者,法固然矣,而苟或一主於猛,不濟以寬,則亦必有矯枉過直之弊矣。聖上勉飭之敎,臣固莊誦感歎,而執法之吏,如又太寬,則其弊殆有甚於尙猛者矣。寬猛相濟之義,亦豈非大中至正之道耶?嗚呼,今之議者,孰不曰酒之當禁,而只以招怨於酒家,得謗於酒徒之故,皆不肯擔當其責。然臣則以爲酒家雖怨,亦不無他業資生之路,而況不爲酒業者,皆曰禁之也便,則酒家之怨,有不足恤矣。酒徒雖謗,未必非衛生延壽之方,而況爲其妻孥者,皆曰禁之也便,則酒徒之謗,有不足顧矣。目今申明禁飭,未踰數朔,而不無其效。街巷,無鬪敺之患,市井,絶橫侵之害,官門之爭訴,視昔稍息,米直之騰貴,較前漸下。推此以觀,則今日急務,孰有大於禁酒之令乎?苟使此令行之不廢,則民瘼可蘇,世道可正,人心,不無丕變之望矣,風化,庶有轉移之機矣。然則向所謂怨者謗者,亦安知不咸囿於春臺歡樂之域耶?夫臣之所以任怨任謗,不憚勞苦者,亦豈樂爲哉?亶出於爲國也,爲民也,而大抵作事之始,一時怨謗,勢所必至,故初頭怨謗,臣固不得不以一身任之,而繼此以往,按成法而治之者,則必不爲怨謗之所歸矣。噫,朝廷之上,皆有恬嬉狃安之心,實無振作奮發之志。苟欲其擧職,則輒謂之不緊,稍涉於奉法,則或譏以多事。雖係此等禁令,多不遵守,每致作輟,眞諺所謂三日公事者也。民安得信,而法安得行乎?臣愚,謂宜以此禁酒一事,別爲節目,使之永久遵行,無至廢弛。仍令頒示於八路曁兩都,使吾東一國臣庶,咸與維新,日趨於善,則熙皥之治,亦可以致矣。禁酒而無效,則臣請伏誣妄之誅矣。臣竊伏聞惟我太宗大王,卽位初年,申嚴酒禁,仍又下敎曰,雖下禁酒之令,飮酒者不止,是予不斷酒之使然也。命不進酒,國人,無敢飮者。惟我世宗大王,嘗命臣金克愊,撰戒酒文,曉諭大小臣民,不啻千百餘言。歷擧前代敗亡之轍,用示後世懲創之規者,至誠惻怛,溢於言外,直與書之酒誥,相表裏。惟我肅宗大王,嘗於癸亥,特爲下敎,以痛祛崇飮之意,戒飭臣僚,而其不有法禁,猶踵前習者,論以違令之律,又於丁亥筵中,以鄭良霄窟室夜飮之事,酒誥中德將無醉之語,勉諭諸臣,至以伊日筵敎及世宗朝戒酒文,頒布京外。猗歟我列聖朝飭下之誠,垂後之謨,豈非我殿下,所當取則者哉?傳曰,禹惡旨酒,先儒以爲降水之害,小於儀狄,惡酒之功,大於平水。苟殿下遠體周王作誥之義,近法祖宗垂訓之旨,則其功,亦將不在於禹下矣。伏願殿下,更加留心焉。答曰,省疏具悉。爾之五條酒弊,意則是也。頃者下敎,意亦在焉。儀狄作酒之前,純用玄酒,豈有酒弊?而酒之弊,可勝言哉?雖然,禮,一飮百拜,酒已用矣。詩曰,旣醉以酒,亦用酒矣。知其弊而其欲禁,上自公卿,祭用玄酒而後,酒可禁矣。此,風草之令也。王公士大夫,皆用其酒,御廚之供,其亦自如,而唯於小民,禁其酒也,此豈上行下效之道乎?噫,士大夫於祭,雖有沽酒之戒,其於小民,非沽酒而何?其若嚴禁,玄酒之祭,將只行於下矣,令豈行也?民不稱怨,故頃年禁酒,一場擾民,故雖下戒酒之文,設禁則靳允者,蓋此也。若禁尾閭,正在多釀,若飭使酒,宜先濫醉。況且法,三令而五申,以今番徒流案推之,多釀充軍居多,邊配雖律,充軍非律,欲申其禁,充軍遍道,此所謂齊之以刑也。噫,于今小民,方在澄淵之中,不能措手足,而不先敎導,繩法爲快,于嗟小民,焉能支撑?況召史充軍,木蘭之外,曾無所聞,其雖誤書,焉可無飭?凡飭,當懲一勵百,不在濫施,淵中細魚,活看何傷?其下敎,非爲酒也,乃爲民也。爾其勿辭,察職。
都承旨李重庚疏曰,伏以臣本以庸魯,百無一能,幸際慶運,驟躋峻秩,冒控辭章,未蒙允許。雖未免黽勉出肅,而悚蹙之心,猶切于中。知申陞授之命,又下於千萬意想之外。夫銀臺長席,地望自別,揀選甚重,決非節次推遷之地,而如臣者,向在下席,尙多憒憒之譏,矧玆新除,尤豈容夤緣濫竽也哉?臣若含榮畏義,冒沒承膺,則區區踰分之災,姑不暇論,而在聖朝爲官擇人之道,其將何如耶?玆陳短章,悉暴血懇。伏乞聖慈,天地父母,俯垂鑑察,亟許鐫遞,以重官方,以安私分,不勝萬幸。答曰,省疏具悉。卿其勿辭,察任。
贊善魚有鳳疏曰,伏以今玆三陽令月,日吉辰良,我東宮邸下三加之禮成焉,百僚蹈舞,萬姓歡呼,頌祝洋溢,八域惟均,猗歟休哉?夫斯禮也,追三代之制作,遵國家之典章,固列朝之所嘗行,而在今日,實爲無前之邦慶。噫,惟天惟祖宗,眷佑我家邦,誕降我聖嗣,厥有異表,令聞夙彰,旣齒國學矣,又加元服矣。向也,衣纔若干尺,而今則儼然弁冕黼黻矣。聖敎所云豈意成長而行冠者,益可想,聖情之嘉悅欣滿,無有窮已也。臣雖篤老劇病,萬分難强,終不得趨參盛禮,而延頸抃賀之忱,亦何間於在廷群僚哉?矯首雲天,神情飛越,竟日而不知倦,此果何心?豈非所謂秉彝之不可解者乎?噫,臣福眇寵極,鬼責將迫,畢忠獻義,恐無其日,竊有區區所感於中者,敢將狂瞽之說,附陳於請譴之章,惟聖明,垂察焉。嗚呼,聖人之制是禮也,不亦重乎?上自王公,下至士庶,必賓以命之,祝而申之,至再至三,丁寧而不已者,其意豈偶然也哉?必欲其棄幼志愼成德,而責之以成人之行也。成人之行,在匹士,不過爲人子爲人弟爲人臣爲人少者之禮而已,若夫元良貳極之尊,其責至重,其道至大,將何所準極而可以責其成也。詩云穆穆文王,於緝熙敬止,於傳引之,以釋敬止之目,其大有五,君之仁臣之敬子之孝父之慈與國人交之信,是也。此固大聖人盛德至善,不待勉强而能者也。然苟求其本,則世子篇所記,問寢視膳之節,禮樂溫文之敎,皆所以亹亹不已,而一德純萬善足焉者也。今我元良之所當務者,顧不在於師文王歟?臣又謹按冠後朝謁儀,有宣敎之辭曰事親以孝,接下以仁,使人以義,養人以惠,雖不盡出五者之目,而亦所謂無非至善者也。況伏聞我殿下,又別爲訓諭而申戒焉,反復數百餘言,明白深切,有足昭垂萬世。此蓋我聖上,本諸心得而推以身敎者也。以元良至誠大孝,豈不夙夜欽承,深體而力行之乎?昔者孟子,告滕世子,道性善,言必稱堯·舜。宋儒陳瓘,戒學者曰,我爲孩童,豈敢學顔·孟,此人,不可以語上。誠願我元良,繼自今,勿以沖幼自居,益奮發大志,卓然以堯·舜三王爲法,常責之於己曰,彼何人也?我何人也?有爲者亦若是,于以致學問之極功,盡聖人之能事,則德與堯·舜,同其大,治與三王,竝其隆矣。今日聖明之所期望,在玆,臣民之所祝願,在玆,可不念哉?可不懋哉?臣,身雖不進,言可自效,而亦不敢直達於銅闈之下。倘殿下,不以愚陋而棄之,僭妄而罪之,而亦於元良燕侍之際,敎告如許道理,俾有所開發而興感焉,則螢爝之微,或不能無補於离明之萬一。臣雖溘然塡溝壑,亦無所恨矣。臣,席藁哀鳴,已至多日,而威命不加,批諭愈隆,情窮勢隘,罔知攸處,而目今風寒所薄,感傷忒重,暴泄乘虛,症狀尤劇,眞元澌陷,氣息如縷。似此危惡,去死幾何?,復起蠢動,難以時月期,而近侍之淹留荒村,奄迫一月,恩數之屑越,國體之傷損,廚傳供億之煩費,何可一二道哉?緣臣眇末一老物,而致有此非常之擧,臣益惶隕煎迫,惟願速滅而不可得也。伏乞天地父母,俯諒臣危蹙之懇,亟命收還史官,少安賤分,仍許削臣之職,治臣之罪,俾得以銜恩就盡,千萬幸甚。答曰,省疏具悉卿懇。頃悉其意,卿何若此?卿已參於齒學之日,今於冠後,追惟昔日,豈不欲一見乎?予之見卿,其周歲矣。思卿之心,懇切,一已幡然,何過若此?其勉者敢服膺,而豈若見卿?卿須體小子之此意,其卽幡然,用副慇懃。史官,卿一幡然,自可來矣。卿少諒焉,卿少諒焉。
右參贊李縡疏曰,伏以昨者,日候淸美,東宮邸下,旣加元服,親承訓諭。聖上,臨殿受賀,百神扶衛,八域鼓舞,凡在臣庶,孰不竭蹶奔奏於呼嵩之列?而臣則一疾沈淹,閱歷三載,精神氣力,殆不可收拾。近日又爲風寒所中,宿患麻痺之症,一倍添劇。手脚癱瘓,轉動須人,房戶出入,七顚八倒,雖欲一致身於大庭,而其路無由。區區延頸之誠,何以自效?惟有瞻望雲天,默祝宗社億萬年無疆之休而已。病情雖如此,而虧分廢禮,死有餘責,國有常典,理難倖逭。玆敢忘其僭猥,仰請誅罰。伏乞聖慈,亟降明旨,削臣之職,勘臣之罪,以振頹綱,以安私義,不勝大幸。答曰,省疏具悉。卿勿過辭,其卽上來行公。
掌令尹植疏曰,伏以臣於昨冬,病遞湖幕,歸伏鄕廬,瞻依丘墓,衰病轉甚,世念都灰,而惟其戀主之忱,亶出秉彝之性,雲天在望,華祝是切,而伏聞春宮邸下三加之禮,吉期漸近,每對田翁野老,輒誦岐嶷之睿質。祗幸三百年宗社之托,億萬民謳歌之屬,永有無疆之休,相與歌誦聖朝川至之洪福,而及至大禮順成之日,天氣淸朗,萬彙同慶,獨恨臣,病滯畎畝,無望趨造於嵩呼之末矣。乃於今月十九日,在長湍村舍,伏奉有旨,以臣爲司憲府掌令,使之斯速乘馹上來。臣驚惶感激,涕淚交頤,榮動松楸,光溢里閭,德海恩山,糜粉難酬。在臣分義,不敢淹稽,擔舁病軀,寸寸前進,發程三日,始到城外旅次,而重觸風寒,宿疾添劇,虛汗浹體,頑痰塞胸,氣逆而頭疼,咳數而喘急,委頓床席,無路起動,已經多日,望絶趨謝恩命。顧臣雖緣病蟄,而前旣徊徨畿甸,未及大庭之舞蹈,後復沈困疾病,尙稽軒陛之祗肅。臣罪至此,益無所逃,惶隕震駭,罔知攸措。今始露章自列,冀被嚴譴。伏乞聖明,亟命遞臣匪據之職,治臣稽謝之罪,以肅朝綱,以安私分,不勝萬幸。臣方乞免,固不敢以言責自居,而卽於目下事,竊有憂慨之懷,略效無隱之忱,惟聖明,澄省焉。臣聞君使臣以禮,臣事君以忠,卽大聖人對魯君之語,而宋儒又曰,使臣,不患其不忠,患禮之不至,事君,不患其無禮,患忠之不足,此皆理之當然,各欲自盡,不責人而責己者也。噫,今日朝廷之上,能以忠之不足爲患者,未知其幾許人,而獨使至尊,憂社稷於九重之內,此皆群下之罪也。至以臺閣事言之,設職惟舊,責任尤重,上以補拾闕遺,下以糾察官邪,而近來除拜之際,全無愼簡之意,率多疏闇巽懦之人,衰朽無用之輩,如臣最下,亦在苟充。謇諤無聞,醜拙輒露,以聖上高出庶物之睿智,常有輕視如犬馬之志,故倘其所言,不槪聖心,抑或臨事,少有趑趄,則威怒遽加,詬罵備至,無復優容恕究之道。廷紳失色,臺省沮氣,此豈古聖王接下思恭之德哉?由其如是,朝臣之除臺職者,莫不逡巡回避,或有偃然在家,輒違召牌,以覬坐罷。或有承召受暇,故踰期限,以俟變通。盡己事上之義,不當若是,而其習,誠可駭也。此所以新有定式,直捧禁推,固知聖意之亶出不已,而其於禮使之道,豈無少歉哉?作法雖峻,而囚放相續,嚴敎屢下,而違慢猶前,紀綱頹壞,無復餘地,此正魯論所謂齊之以刑,免而無恥者也。臣竊痛之。雖然,聖人之責人也,輕以恕,責己也,重以周。伏願聖上,寬裕有容,務從包荒,無以未盡其道,輕加摧抑。凡諸情勢難强,衆所共知者,勿復督迫,使之自處。無端違命,任自占便者,則明示誨責,俾改前習。先盡躬率之方,道之以德,齊之以禮,則有恥且格之化,將使大小臣僚,心悅誠服,進思盡忠。若其臺閣違召之弊,自歸消了,何紛紜之足慮哉?固知臣言一出,譏詈四至,而臣則自信聖訓,終始陳之,語涉支蔓,惶恐死罪。臣方治疏將上之際,因政院啓辭,召牌狎臨,不得不忍死趨詣於禁扃之外,而顧此病狀,斷無自力之望,咫尺天陛,末由入肅。敢以繕寫之章,仰請鈇鉞之誅。更乞亟降威罰,以警具僚,千萬祈祝。答曰,省疏具悉。王者飭勵,其惟大體,何顧些小?爾其勿辭。從速察職。
同日午時,上御熙政堂。大臣·備局諸宰,請對引見入侍時,領議政金在魯,左議政宋寅明,右議政趙顯命,知中樞府事申思喆,行工曹判書趙尙絅,禮曹判書鄭錫五,咸寧君朴纘新,兵曹判書徐宗玉,刑曹判書鄭羽良,吏曹參判李益炡,禮曹參判吳光運,兵曹參判權,行副司直尹得和,漢城右尹李周鎭,同副承旨金光世,假注書尹天覺,事變假注書兪漢蕭,記事官兪彦好·李毅中,同爲入侍,旣進伏訖。在魯等曰,數日來,風氣不和,聖體若何?上曰,一樣矣。在魯曰,眩氣其無往來之候乎?上曰,別無所加矣。在魯曰,前入湯劑,其果連續進御乎?上曰,連進矣。在魯曰,大王大妃殿氣候若何?上曰,安寧矣。在魯曰,王世子一向安順乎?上曰,好在矣。在魯曰,昨聞王世子,答儒臣文義之言,極不易矣。上曰,儒臣所問,果難答之語矣。顯命曰,觀其所答,雖老於學問之人,無以加矣。在魯曰,臣等,於歲初,微有所發端矣。今則大妃殿服制,已在經襄之後,王世子冠禮又行,聖算,又當五十年。進宴一事,載在大典,況當此神人胥悅,大小同抃之日,臣子之心,豈無一欲請行之心乎?雖聖上謙挹之德,度越千古,而揆以事典,有難辭却。伏乞仰請東朝,俯察群情,竝擧內外宴,使伸臣等區區慶抃之心。上曰,予於歲初,已知卿等之意,而終非予之本心。況慈殿廿載一念,每切悲疚,或聞如此語,輒有不悅色,非予之所可感回也。寅明曰,謙挹,雖盛德,今則有不暇顧矣。顯命曰,謙挹事,至小,孝養事,至重,恐當勉從爲宜。尙絅曰,群下抑鬱之心,由此而可伸得一分矣。伏乞速降兪音。纘新曰,此非臣等之私,乃擧國臣民之同願也。宗玉曰,歲初所請,竟歸揮却,今日群情,安得不抑鬱乎?羽良曰,聖德,雖出於撝謙,孝思,不可不仰伸,大臣所達,恐不可不從。益炡曰,仰伸孝思,人情所同,恐不可終守謙挹之小節矣。光運曰,祭祀朝聘燕享,同是有國者之常典,觀於五禮儀,可知矣。元非稀闊强請之事,雖閭巷匹士,上有老親,則皆有稱觴獻壽之節,況居萬乘之尊,而爲一國之養者乎?以私家見之,或有性不喜燕集,揮却子弟之設宴者,而其子弟之年,或至回甲或至七十,則雖其素性不悅者,亦皆欣然從之,蓋以重慶之希有,而嘉悅之心,油然而生也。殿下以出天之孝,其欲展誠於東朝者,豈有其極?而東朝撝謙,迥出前古,不肯允從,殿下孝思之抑鬱,積有年所,今年聖壽,適値五十,此與私家周甲何異乎?況東宮三加禮成,慶溢宗祊,若聖上,以五十之慕,而稱觴山呼於前,東宮,以突弁之儀,而奉爵岡祝於後,則雖以東朝之沖謙嚴凝,而豈不爲宗祊一解顔乎?殿下之藉手而得請於東朝者,幸有此好機會好題目,所重在此,殿下豈以事關聖躬,而有所毫分自謙乎?雖設內外宴,而殿下之受宴者,亶出於伸孝東朝之誠,群下之進宴於大殿者,亦出於欲伸聖上之孝思。殿下之欲動慈聽者,宜以百方,而乃反撝謙於以聖壽進宴者,恐非老萊弄雛之意也。君臣,雖曰一體同心,而上下之事面各異,事固有下所當請而上所持難者,此則不然。殿下當與群下消詳,動聽東朝之道,若群下强聒,而聖上撝謙,則事理不當然矣。思喆曰,私家人之一番稱觴獻壽,自是常情,加以殿下出天之孝,愛日之誠,有萬萬於凡常者。此等典禮,猶且不請其行,況臣等所請,如是勤懇乎?錫五曰,歷觀列朝,聖算五十年,皆有稱慶事,況今邦慶重疊,尤當設行之不暇矣。上曰,先朝庚寅年,有進宴事,而時則以玉候不豫乃瘳之致,非以五十年而設也。周鎭曰,臣之先臣,先朝壬寅年,以承宣登筵,歸語聖敎于家人,故臣猶記憶矣。肅宗大王,下敎曰丙寅東朝進宴時,以旱災,東朝欲停宴禮,因予懇請,遂不退行。以予昔日之心,察世子今日之心,故不得已勉從云。聖上,亦以向東朝之心,察臣等之心,則豈不有光於先王之敎耶?況今東朝母臨四十年,聖算,又値五十年,王世子又加元服,天下寧復有如許慶事耶?殿下之一向牢却,臣等,實不知其故矣。上曰,卿等之請,雖切,東朝則或可仰請得伸,而予則決不可受矣。在魯曰,殿下之進觴於東朝者,前後數矣。殿下不受,則東朝豈有獨受之理?如使東朝聞之,必曰於己則謙之以不聽,於親則强之以非心云矣。殿下何不念得此,而爲此無益之敎乎?上曰,以卿等累達不捨之故,有此仰請或伸之語,而慈殿之心,無異予心,決不可以得請矣。寅明曰,東朝之不許,未知有何由,而苟自聖上,先許而兼請于東朝,則寧有不得請之理乎?顯命曰,孝子慰悅親心之道,非一端。古人,有七十弄雛者,苟殿下斷然行之,則亦豈非悅親之一端乎?上曰,如此縷縷,徒增予苦心而已。方今世道日下,中庸九經之道不行,予之苦心,卿等,豈不知之乎?予之凡事,亦有執心,環顧君臣,鬢髮俱皤,人世之念,冷如死灰,實非出於謙讓也。惟自乙卯以後,至于今日,幸見世子之成長如彼,此豈始望耶?燕享之禮,載於五禮儀,此固常典云者,吳光運之說,誠然矣。且其所謂與群下消詳,動聽東朝之道云者,誠甚眞實,然予豈敢以臣將受之,東朝亦受之意,仰達於東朝乎?光運曰,辭語則雖不可如此,而自上委曲爲辭,以群情之祈懇,如此。不得不勉從之意,開陳於東朝,亦無不可。大抵今日之事,欲藉此好題目,以爲動聽東朝之計,不可視以事關聖躬,而撝謙者也。上曰,予於進宴事,心如鐵石,予豈有受宴之理?而但一番伸孝,則正所謂上老老,而民興孝也。予非不知,而緣予誠淺,不能動聽於東朝矣。在魯曰,以殿下孝奉東朝之心推之,則臣等之於殿下,亦猶是耳。通下情之道,在恕之一字。伏願殿下,察之。上曰,恕字,通上下有之,卿等,亦胡不恕予之至此哉?寅明曰,臣意有不然者。東朝,雖有悲感餘懷,殿下,雖不允許仰請,而若自臣等,先發請行,則何不可之有?在魯曰,追思乙卯以前,今日之事,可謂懽喜難容,東宮年歲,已堪奉觴稱壽,自東朝見之,必有解釋之助矣。寅明曰,禮以治身,樂以治心。殿下,高坐法殿,東宮,奉進壽觥,則以前惱愁之心,自可破得,而大有補於治身心之道矣。顯命曰,歲初微達時,殿下,雖不許進於聖躬,而猶令許進於東朝矣。今則竝與其東朝而沮之,左揆所達,似甚有理。殿下,以堯·舜之德,行曾·閔之孝,蒼顔白髮,上壽東朝,而東宮,又繼之,則寧無感喜悅豫之心乎?上曰,禮出人情。子曰不以禮讓,於爲國乎何有,禮讓,不可不顧,而今則非爲禮讓,實有深意。予心,無可伸之時,卿等,豈有可伸之時乎?在魯曰,今欲稱觴者,亦以元良故耳。下敎旣勤,有難更煩,而殿下許之,東朝亦許之矣。其於慰懷之道,必有裨益,此亦順志之大節也。上曰,童子雖曰夙成,自有兒態。向於揀擇時,翰林趙雲逵之子,極夙成,予乃呼韻命作,則其中一兒,不作而哭。昨年春塘臺之行,世子,初意其同去,有感氣不果,至於垂涕云。此皆沖年之致,今則必不然矣。寅明曰,聖上,經歷艱難,臨莅臣民,已有年所矣。大凡君上五十,無異常家七八十壽,烏可無稱慶之事乎?在魯曰,以私家言之,父母雖有不樂之事,子孫有科慶,則亦因此而少解。況今進宴,豈私家科慶之比乎?宗玉曰,頃者朝謁時,有昔日宮僚俱登貂蟬之敎。臣等,自聞此敎,尤不勝感聳之忱。今日之道,惟當上伸孝思,下副輿願,而再三撝謙,終始牢拒,臣實不知其允當矣。今雖不得請,臣等,決無中止之理矣。羽良曰,昔朱子以滿散錫宴之節,少酬臣子,歸美報上之心等語,請于時君,夫豈不義而朱子請之哉?雖在常時,聖壽五十,必欲稱慶。況上奉慈殿,下有元良,大小臣僚,和悅祈報之心,當又如何耶?上曰,我國凡事,名勝實蔑,今無其實,而有其名,不亦浮虛之歸耶?我國,有可笑事,以行幸一節言之,雖城內咫尺之地,軍兵皆動,是亦儀文太勝之一驗也。上曰,我國之人,必守前例,是固可笑,古之進宴,決不如今日矣。益炡曰,至誠,無不成。殿下於東朝,至誠而請之,安有不動?臣等之於殿下,至誠而請之,安有不允?而殿下拒之甚嚴,邈然難回,此莫非臣等誠淺之致。伏願殿下,期以至誠,感回東朝,以遂臣等之至誠。光運曰,臣等,不敢以臣等之心爲心,以君父之心爲心。傳曰,孝子愛日,此日,豈非可愛乎?殿下以仁孝之德,履艱屯之會,其經變故,累矣。鍾鼓管籥,何足以入耳?而今日之事,只在於伸孝,聖心之歡不歡,係於東朝之聽不聽,而不在於宴享,則撝謙之敎,非所可論也。周鎭曰,今日此事,實非靳允之事也。思喆曰,擧國臣民,極意鼓舞之日,伏望亟賜允許。上曰,卿等之言,其亦勞矣。我國進宴,本一苦事,終日筵席,上下俱困而已。行之亦何益哉?光運曰,唐虞之時,只有一番吁咈而已,未有許多般上下紛紜說話,後世文勝,雖是應行之事,而費了枝節,此豈曠日相持之事耶?殿下每論文勝之弊,而當事則不能一掃繁文,而返一世於簡朴,亦不能無憾於天地之大也。上曰,禮參愛日之說,切矣。故相臣李光佐·尹淳,亦以如此事,有某說,予以伯兪事答之矣。今日春氣正暖,花事已闌,而時於東朝日三之際,亦無賞春訪花之意,人皆有陽春,予獨爲嚴冬。予之苦心,只是他日,歸見皇兄於地下,有相對之顔色而已。予覺近來,痰喘漸促。頃讀孟子,不能終篇,若曰今年雖不行,明年猶可行云爾,則非愛日之義。然諸臣今日之强請於予者,不過設供養於釋羅漢耳。慈殿之心,亦如予心矣。在魯曰,吳光運與諸臣消詳之說,亦有理。上自朝堂,下至閭巷,莫不曰當行,而中庸亦曰,踐其位行其禮,其在遵繼之道,尤不可不念也。上曰,踐位行禮,豈是之謂乎?然吳光運消詳之說,如彼諸臣,或可參酌爲之,予意則從容議之,可也。歲飢民病,時屈擧羸,此時此擧,似未得當,擧國臣民,雖樂爲之,亦何益哉?眞俗所謂下淡之宴也。從容爲之之敎,其亦有意在矣。寅明曰,聖敎如是牢固,而當於聖躬者,殿下猶得以禁之?當於東朝者,殿下安得禁之。臣等,亦安得沮之,而不爲乎?顯命曰,願聞殿下不許之主材。上曰,予不忍也。顯命曰,若以他事,則有言可執,而只以不忍二字,欲塞群下之口,極涉過矣。上曰,今日說話,便作一場義理,而予心,堅若鐵釘,朝鮮域內,必無動我之人矣。在魯曰,聖敎太過矣。上曰,予實苦苦,迄可休矣。顯命曰,上意如彼邁邁,莫非臣等誠意未孚之故也。寅明曰,然則臣等,姑退去。待明日,更會賓廳,直請于東朝而後已。聖上,似不能終始牢拒矣。在魯曰,頃日御製訓諭,有廣布無妨私印勿禁之敎,而粧冊奉入之日,石板,同爲奉入之故,各司所印者,不能盡印全本,間間印出若干板而止,將不得爲完書,殊甚欠缺。卽今石板,藏在春秋館,一番奉出,旣始未完者,盡爲印出後,還爲奉安,似好矣。上曰,依爲之。出擧條上曰,吏判事,欲爲下敎矣。今番冠禮,亦不上來,以頃日所敎,其先祖李植事,尙爲撕捱耶?寅明曰,頃已開釋,此事豈必撕捱?而至今不爲上來,誠爲未安,宜更推考催促矣。在魯曰,此事則聖敎開釋之後,更不引嫌,而聞其實病不輕,無由上來云,姑爲寬暇之似宜也。上曰,事體未安。從重推考,催促,可也。出擧條寅明曰,近來外方小民之受害於豪强者,日以益甚矣。日前,花陽君,以沐浴事,受由下鄕,而行到坡州地,以其妻族故奴之族屬,侵虐良民,掠奪家産,怨聲載路。如此非理之事,不可不嚴懲,令該府,拿問行査,以爲從重勘處之地,何如?上曰,事甚駭然,令該府査問嚴處,可也。出擧條在魯曰,犯越罪人金時宗等四名,年歲籍貫,造冊送來事,彼國,旣有咨文,故今方撰出咨文。啓下後,別定禁軍,領付鳳城,何如?上曰,依爲之。出擧條寅明曰,臣有私事,而存亡繼絶,亦關聖世令典,故惶恐敢達矣。故判書宋眞明,卽臣之從兄也。無子,取臣子翼文爲後,又不幸早歿無子,眞明之喪,以其從子,故權知正字翼長之第三子墨慶爲翼文後,服喪三年。今眞明之妻,又喪出,亦方服喪,而生養父俱沒,無可與受,姑不得呈官立案。旣是朝家任使崇品重臣之後事,則令該曹,成給立案,亦無不可矣。上曰,特爲立後,禮斜事,分付該曹,可也。出擧條寅明曰,京畿各邑,還上素少,軍作米,有散在者,此可以添補民還,而方自惠廳督納,若上納此米,則窮春小民,似有艱食之患,而且聞畿邑,曾未慮及,上納與還上,一體捧置,今若上納,則許多浮費,又將收斂民間云。惠廳,姑無時急需用,則今姑停退,使之添給,民還,待秋別爲徵捧,仍卽上納,似好。以此,分付該廳,何如?上曰,依爲之。出擧條寅明曰,達城府院君奉祀孫,除初職事,旣有傳敎矣。卽今延諡已迫,長銓不來,將無以趁延諡除職,次堂,雖不得差出初仕,而亦或有時急事擧行之例。初仕一窠,特令次堂差出,以爲擧行成命之地,似好矣。上曰,依爲之。出擧條寅明曰,聞錦城大君子孫,自鄕奉祠堂上來延諡云,大君王子,事體自別,鄕人之行此盛禮於京中,必多窘乏。自朝家助給宴需,特令賜樂,恐涉便當矣。上曰,依爲之。出擧條在魯曰,庚寅年間,彼國,以海賊事,有皇旨,別咨自彼中,九月十七日發送,想於十月初來到,伊時冬至使行期臨迫,而特諭之重,不可少遲回答。故先差齎咨官,卽爲發送,又變通使臣,爲兼謝恩使,付送謝表矣。今番,亦以犯越人事,有皇旨特諭,而待今冬節使,始付謝恩,其間邈然,無領見之報,則似爲未安,諸議皆以爲,宜先別送咨官云,敢達。上曰,今亦太晩矣,然依前例先送咨文,可也。在魯曰,其時齎咨官,竝差武臣譯官以送,今亦依此擧行,而必趁四月內發送宜矣。上曰,依爲之。出擧條顯命曰,廣州司饔院分院屬民,例應戶稅·火田稅二役,曾前則分院郞廳,親自摘奸,一從戶大小,災頉多少,區別收稅,故民甚便之。今則郞廳,不爲摘奸,只令傔從輩摘奸,而不爲區別,必令比年等最高摠,故民多稱冤云。今後則相考前例,使郞廳,一一摘奸區別收稅之意。分付司饔院,何如?上曰,依爲之。出擧條尙絅曰,臣,待罪經理廳有年矣,本廳軍餉米,辛卯年創設時,恰爲五萬三千餘石零,而中間戶曹貸去者,一萬七千二百三十石零,宣惠廳貸去者,一千一百四十六石也。卽今留庫,只一萬六千餘石,其他湖南及畿邑各處,或以移轉,或以還上,取去未捧之數,殆至二萬餘石,蕩減者居多,而文簿亦無可考者。莫重軍餉,名存實無,殊涉可慮。前日貸去之數,令戶曹宣惠廳,使之還償,何如?在魯曰,若使之一時準償,則戶曹惠廳,亦必爲難,新捧中,每限二三千石,以各邑所納,直爲劃送於經理廳,則似爲便當矣。上曰,依爲之。出擧條尙絅曰,尙衣院進上綿子元貢外,癸卯以後,多有加納之數。再昨年廟堂,變通民瘼時,加用之價,令該曹,依他貢物例,上下事,別單啓下,而該曹,諉以無前例,尙不給價,此旣出於廟堂之重御供恤民弊,而變通則前例有無,非所可論,而一向防塞,貢人,勢難支保,令該曹,依廟堂定奪,從速給價事,申飭,何如?寅明曰,啓下之下,戶曹不爲擧行,則自備局,所當致責,而第聞綿子貢物,用遺在,元無磨勘戶曹之事,戶曹之不知加用實數,難於上下者,似非異事。然貢人,若白地進排,則亦不可不慮,加用之數,姑先令該曹,參酌上下,而此後則他貢物,一體磨勘戶曹事,分付,何如?上曰,依爲之。出擧條益炡曰,太廟親享,不遠。祭官塡差之際,堂下祭官,實爲苟簡,無以分排。堂下侍從臣之在外者,令政院,各別申飭上來,仍令該曹,口傳付軍職,或有稱頉不來者,依前定奪,直捧禁推,何如?上曰,依爲之。出榻敎擧條備局諸宰旣退。上曰,承·史進前。命光世寫刑曹參議柳復明疏批訖。上曰,彼秉筆記事者誰也?光世曰,尹天覺也。上曰,居在何處?臣天覺起而對曰,臣在慶尙道永川地,今番入侍,實初對君父之日也。遂以次退出。
上在昌德宮。停常參,只晝講。
辰時巳時,日暈。夜五更,巽方有氣如火光。
金光世啓曰,明日國忌齋戒,明明日正日,此兩日視事,頉稟。傳曰,知道。
又啓曰,來初一日,輪對日次,而王世子宗廟展謁相値,頉稟。傳曰,知道。
李命坤啓曰,大司憲金鎭商,執義朴弼溥,持平李夏宗,在外,掌令尹植,未肅拜呈辭,沈益聖,被論,持平金相福,呈辭。今日以監察茶時之意,敢啓。傳曰,知道。
金光世啓曰,守令未署經,至於三員之多,而諫院,尙未署經,夫馬留滯,事甚可慮。諫院除在外·被論外,未肅拜人員,竝卽牌招,以爲署經之地,何如?傳曰,允。
李重庚啓曰,左承旨鄭必寧,右副承旨李成中,今日不爲仕進,竝卽牌招,何如?傳曰,允。
傳于李命坤曰,三相臣入侍,禮官二員,同爲入侍。
傳于金光世曰,前已下敎矣。今日侍講贊善,同爲入侍事,遣史官傳諭。
以應敎洪昌漢,修撰兪宇基,牌不進禁推傳旨,傳于金光世曰,竝推考傳旨捧入。
以罪人疏決後區別抄出單子,他餘竝從輕付標以入,海南康聖九別書以置,後日登對時,判書持入事,命下矣。該房承旨臣南泰齊,以服制不得仕進,故臣成中,今方考準付標,其中仍與減等。減等與放,有所差者,竝依下敎從輕付標,而第科場用情罪人,則金德恒等二十人,爲減等,而其蒙放者,獨崔保安一人而已。奴婢叛主罪人,則守萬等十四人,爲減等,而其蒙放者,獨老味一人而已。至於强奸未成罪人,則李璜等十四人,爲減等,安興伊一人,爲仍,而只崔乭屎·朴默尙二人,爲放矣。上項三件罪人,亦從輕者,而竝以放付標以入乎?許多罪人之從一二人,而俱置全釋,事體不輕,故更此仰稟。傳于李成中曰,水軍事,追後付標以入之意,已爲下敎矣。此則以放付標入之。
李命坤,以義禁府言啓曰,黃海兵虞候鄭重百,拿問處之事傳旨啓下矣。鄭重百,時在任所,依例發遣府羅將,交代後拿來,何如?傳曰,允。
又以備邊司言啓曰,慶尙左兵使金連呈辭狀,而閫任,不可輕遞,故累題不許矣。今又呈狀內,素患水土之疾,日加月增,漸就危篤,委頓昏綴,全不事事云。水土所傷,疾病如是難强,則莫重閫務,不可一任其瘝曠,改差,何如?傳曰,允。
京畿監司狀啓,判尹金始炯,病重上去不得事,傳于金光世曰,俟間上來事,回諭。
副校理金尙迪疏曰,伏以臣於朝者,得接鄕信。臣父有素患痔腫,居常辛苦,而近又挾感越添,結核稍硬,紅暈漸遍,毒氣益盛,將有轉輾成膿之慮云。臣自聞此報,歸視甚急,而第伏念聖上,雖在靜攝中,欲與造朝儒臣,討論講說,遽有開講之名。臣於此際,任情徑行,則將使講官,不得備員,不但事體未安,亦非仰體昨日特飭之意,故方擬留過講筵,陳章請急矣。今則館僚,次弟承膺,臣之情私,有不能按抑者,纔替禁直,仍尋鄕路,其擅行之罪,無以自逃。伏乞聖慈,亟遞臣見帶之職,仍治臣徑發之罪,以肅朝綱,以安私分,不勝幸甚。答曰,省疏具悉。爾其勿辭,往護焉。
同日巳時,上御興政堂。三相臣·禮官二員引見入侍時,領議政金在魯,左議政宋寅明,右議政趙顯命,禮曹判書鄭錫五,禮曹參判吳光運,左副承旨李命坤,假注書尹天覺,記事官趙雲逵·李毅中,同爲入侍。在魯等進曰,夜間聖體若何?上曰,一樣矣。在魯曰,大王大妃殿氣候何如?上曰,一樣矣。在魯曰,王世子氣候亦若何?上曰,安過矣。錫五曰,夜間玉音,似覺重濁矣。上曰,或有如此時矣。在魯曰,昨與諸臣,有所陳達,而聖敎縷縷,終不允許,更會二品以上,欲將求對矣。玆因下敎,先卽入侍矣。上曰,夜間有覺得者,故召諭卿等,而兼召禮官,有意存焉。外間,聞此入對之命,必以爲予將聽許進宴矣。我國人心,本來騷瑣如此矣。予且有慨然於卿等者,昨日,予旣罄悉衷曲之語,而卿等,猶不知予之出於實情,此所以慨然者也。卿等,若認以禮讓,則當更請於予矣。若知予欲伸情禮之苦心,則當卽請於東朝。今日齊會于朝堂,而無陳請東朝之事,是必不知予實情,諸議紛紜而然,故特召而諭之矣。慈殿私服月數,當盡於秋間,慈殿之心,雖今年如此,明年如此,長時不解,而私服月限之前,尤難爲說,曾前下敎,以每聞如許等說,氣憊痰盛,過了累日,今又因此而惹起悲感,則是爲口體之養,而不以心志也。卿等今日,雖已陳請於東朝,而予將以待秋行之之意,仰達矣。卿等,旣未及陳請,故召以諭之。卿等,停止,待秋請于東朝,可也。李周鎭,以渠聞於渠父所傳先朝丙寅下敎者,陳達者,好矣。其人,雖似訥而質實可尙,丙寅聖敎,卽聖人絜矩之道也。右相,昨日見予不從,認以人子不稱老之義,則求之太深矣。私家豈無父子俱老,而行壽宴之事乎?予頃於東朝,亦以臣亦髮白,仰達矣。此則不必爲嫌,而追念丙寅,愴感弸中,踐位行禮,非所論於此事,予決無受宴之心矣。至於宴享,五禮儀所載也,以謙損之心行之,則治君也,以侈大之意行之,則庸主也。設使今日受進宴,而不與民同樂,則是非謙損而侈大也。予之固執者,非以宴享爲嫌也。聖人云,爲國以禮讓,禮讓二字,亦豈可無?而予則非出於禮讓也。予自臨御以來,欲修擧舊典,故視學·釋菜·親耕,皆行列聖朝已行之事,而未及行者,大射禮·養老禮等事也。待秋奉觴東朝,仍推老老之意,賜宴耆老,而逮事先朝之臣,同參宴席,則乃予之餉群臣,非群下之享予也。領相,固先朝舊臣,入侍承宣翰注外,皆逮事先朝之人耶?寅明·顯命曰,臣等,肅廟朝己亥榜矣。錫五曰,臣,肅廟朝甲午榜也。光運曰,臣亦肅廟朝己亥榜也。上曰,君臣俱已髮白,與創業君臣之同老,何異乎?在魯曰,五十而慕者,今於我殿下,見之矣。殿下此擧,旣非侈擧,且本謙德,招臣等,委曲開諭,洞示肝肺,臣等,不勝感頌之至。寅明曰,昨日聖敎,明白開示,臣等,不勝感泣,今日欲爲陳請於東朝,而諸議不一,未及斷定,或有以單請大殿爲宜者,或有以兼請兩殿爲宜者,反覆論難之際,承此入對之命,而聖敎如此,眞盛德事也。上曰,我國之好議論,本來如此,予固料此而特命入對,先自發端耳。顯命曰,不以進宴爲名,而進宴之義,自在其中,其餘節目,又將次第擧行,聖敎果出入萬萬矣。上曰,禮官進前,陳請東朝則待秋之意,旣已下敎,而大射禮則欲以近間行之,此乃中廟朝故例也。國朝榜目,誰所輯也?觀中廟朝,有行射試士例,當考實錄後,可以詳知矣。光運曰,國朝榜目,士大夫家,多有之,而禮曹,亦有一通矣。若行射試士於泮宮,則似又有酌獻一節矣。上曰,然矣。文廟則固當酌獻,而射宴則將欲祛酒矣。世子三加後,尙未謁聖,因此同行,不亦好乎?錫五曰,甚好甚好矣。上曰,熊侯制度,從當考出,而其間九十步云,則文官,亦能射之矣。光運曰,旣以近間設行爲敎,當以何月擇定乎?上曰,閏四月初吉,似可矣。鄕儒或未及上來否?諺稱庭試不渡漢江,無乃以期限甚促耶?顯命曰,非但期限甚促,鄕儒元不樂觀矣。上曰,頃年親耕時,贊儀李厚敬,謂以中廟後裔,幸覩中廟遺事,請飮一爵。其時諸臣,以汎濫,請推考矣。是雖非中正之道,而亦是質野之風也。渠則欲行質野之風,而予不能遂質野之美,是可慨也。故判書尹淳,稍習古禮,而今其亡矣。凡干禮節,遵古爲美,入侍史官趙雲逵,可與春秋館堂上一員,急往江都,考出實錄,而行射作樂試士等例,詳細謄來,可也。雲逵曰,臣有區區所懷,敢達矣。伏聞昨日筵中,大臣,以春秋館奉安御製訓諭石板,一番奉出,令各司,盡爲印出後,還爲奉安之意仰達蒙允,而各司印出之時,事面,有異於御覽冊子,及史閣所藏冊子,史官之監董印出,實爲不當。且下輩雜爲印出,則石板,似有不謹傷缺之患,令各其司官員,親來印去,似好矣。上曰,所達是矣,依爲之。毅中曰,春秋館,是列朝實錄與時政記所藏之處,故館規甚嚴,自古無雜人許升廳事之例矣。今此訓諭印出,雖重,亦不可令各司下人,雜進於廳中,此最難處矣。上曰,所達亦是,本館前庭,使之設布帳,奉出印去好矣。出擧條上使命坤,書傳敎曰,踐位行禮,聖訓所載。子曰,其爭也君子。射義,亦曰,此可以觀德行,故五禮儀所載,中廟已行之典,而其寢而不行者,已過二百年,頃於釋菜行之之後,一欲行之,而尙今未果。及今不行,修擧舊典之意,焉在哉?其令儀曹,閏月初擇日擧行,儀文,具載五禮儀,此則擧而行之,而其他節目事,令春秋館,卽考實錄以稟。此是修擧古禮之義,非張大之意,依視學例,祛酒先酌獻,而試士一節,亦依中廟朝例擧行。出榻敎遂以次退出。
二十七日午時,上御宣政殿晝講。贊善朴弼周同爲入侍時,同知事尹得和,特進官朴弼均,贊善朴弼周,參贊官金光世,侍讀官閔百行,檢討官朴春普,假注書尹學東,記事官兪彦好·李毅中,宗臣夏綾君樀,武臣李聃錫,進伏訖。上讀心經前受音中庸天命之謂性,至萬物育焉。侍讀官閔百行,讀新受音蘇昞問,止罔兩漢矣。上又讀或曰當靜坐畢。百行曰,如臣蒙學,不能達文義。贊善,今方入侍,使之備達,似好。上曰,儒臣之言,如此,贊善宜達。贊善朴弼周曰,儒臣,當先講。檢討官朴春普曰,中和之謂,非臣等所能曉解,使贊善詳陳,恐宜。弼周曰,臣嘗見故副提學臣林泳文集。晝講時,先正臣宋時烈入侍,而玉堂,先白文義,蓋其職責,古規然也。今臣何敢違例?上笑曰,業已考見而來矣。百行,又推讓。上曰,玉堂,先爲開端,則贊善,當繼陳。百行曰,上敎至此,臣不敢固辭。若以性與情論之,則未發爲性,已發爲情。上曰,贊善,亦可陳達矣。弼周曰,凡讀書,先看文義,曉得段落分明然後,義理自見。以此章言則未發之爲性,已發之爲情,固如儒臣所達,而此則已具於上前受音,不必更釋矣。此處大旨,專在乎求中可否,蓋中者,狀性之體段,是未發也。旣爲未發,則思慮未萌,不得以求言之,纔求則便是有思,有思則非未發,故以求中爲不可,此所謂立意也。上曰,未發之前,用甚工夫?弼周曰,程子曰,纔思便是已發。若有求之之念,則雖是一念之微,卽涉於動而爲已發,旣涉於動則非未發,故以求中於未發之前,爲不可。此處,只有存養而已,無他可言。上曰,存養二字,如何用工?弼周曰,所謂存養,本出於孟子存其心養其性云云。雖是工夫,而不涉於思慮,未發工夫,只有如此而已矣。上曰,求字之意,終欠分明,是點檢之謂乎?弼周曰,點檢,是如抖擻,然時時提省行事得失之謂,思慮未萌之際,求猶不可,況點檢乎?若以點檢言之,則益遠矣。上曰,所謂未發前,固可默識之識字,當以知音讀否?同知事尹得和曰,似當以本音讀之矣。弼周曰,以知音讀者,是記有之謂,指前言往行之記存而言之也。此則因已發而識其具於未發者,當以本音讀之矣。上未及答。弼周曰,以所謂默識心通四字觀之,此識字之非知音,可知矣。上卽唯曰曉然矣。上又曰,靜中,須有物者,是何謂也?弼周曰,靜而無物,則是淪於空寂,而與釋氏同歸,故謂之曰,靜中,須有物。始得所謂思慮未萌知覺不昧者如此,思慮未萌,卽靜中之謂也,知覺不昧,卽有物之謂也。上曰,今始知之矣。上又曰,前旒蔽明,黈纊充耳。凡物之過者,不見不聞也。豈以蔽明充耳,而全不見聞乎?此殊未曉。弼周曰,非謂是也。雖未發時,有見聞之理在,故除非祭祀時,蔽明充耳。不見不聞之外餘時,則雖未發,皆須見聞。故曰,耳須聞目須見,呂子約不知此意,而直將未有見聞,做未發看。故朱子斥其都無交涉,若知不見不聞之不爲未發,則可識此意矣。上曰,卿言,明切,今乃大悟矣。得和曰,贊善所達,實非凡人所及。上曰,果若卿言。弼周曰,此等文義,都是上文中庸首章之註脚,雖是前受音,臣請復通論一章大旨矣。上曰,依爲之。弼周曰,此節,凡五段,而首尾句句相應,第二節,道不可須臾離云云,與天命之謂性相應,第三節,莫見乎隱云云,與率性之謂道相應,第四節,未發之中,又與戒懼相應,發皆中節之和,又與謹獨相應,至末節致中和,又合而摠結之。修道之敎,則不待別言而自在其中,蓋理只有體用,此中庸首章,則自未發而及於已發,所謂始言一理,中散爲萬事者是也。其末章,則自已發而復歸於未發,所謂末復合爲一理者是也。首末意義,互相備足,此意亦當體驗矣。上曰,卿之所論,極其該博矣。上曰,心學圖,似不能無失矣。弼周曰,此圖,先正臣李滉,深取之,同入於聖學十圖中,以進於宣廟,而先正臣李滉,則謂有未盡,今見於其本集中,可考也。上曰,心思·心在,或謂失其位次,如何?弼周曰,心在·心思之出處,臣亦未詳,而心在,則似出於大學心不在焉,而心思,則孟子心之官則思云云,似爲其出處。所謂失其位次,未詳何謂,而仍置之何妨乎?大抵此圖,一邊則是存養工夫,一邊則是省察工夫,此則不可不知也。上曰,然矣。上又曰,程子易傳坤卦之傳,有曰窮舁·寒浞,猶可言也。女媧·武后,不可言也。何以曰舁·浞爲猶可言乎?此甚可疑。弼周曰,非謂舁·浞之果有可言也。乃以女主之以陰據陽,爲天地之極變,故借舁·浞以對形其必不可者,豈以舁·浞,爲眞有可言而言也?此等處,當闊看,不以辭害意也。得和曰,贊善之言,得之矣。上曰,贊善之言,明切,今始知之矣。弼周曰,臣,今者猥參講席,密邇耿光,講響玉振,文義毫析,實仰聖學之高明矣。上曰,高明二字過矣。予之筋力已衰,眩氣頻升,倦於講讀,今此高明之稱,實爲歉然矣。弼周曰,一席之地,一刻之時,理無不具,隨時隨處,皆有工夫。臣不敢知聖學工夫能無間斷,而當喜怒之時,果能中理乎?上曰,予何能然?每於喜怒之際,不能無過中之病,而雖知其爲病,莫能改也。弼周曰,先儒有言,知如此是病,便不如此是藥,殿下旣知過中之爲病,則何憚不改?古之人,不貴其無過,只貴其改過,惟殿下,猛省焉。上曰,卿言不諱,正如孟子告齊宣王好貨好色之戒,予當惕然以勉。弼周曰,何以謂道心?何以謂人心?上曰,循天理則似是道心,循己私則似是人心。弼周曰,聖敎所謂私字,與或生於形氣之私,私字相合,聖敎至當矣。蓋私字之謂,是指一己之所獨,而與他人無干也。如知寒暖識痛癢,而皆是形氣所覺,爲一己之所獨,故謂之曰私,如父子之仁,君臣之義,是自天受來,公共之物事,無人我之間,其爲性命之正者,可見。此等義理,聖明,必體驗而默識,則可以有得矣。上曰,然則人心,是不可有者耶?弼周曰,何爲其然也?人心,雖是形氣,而爲人之所必有,故先儒以眞西山用力極致之云,爲過重矣。上曰,然矣。不中理·不中節者,亦謂之人心乎?弼周曰,是則人欲,非人心也。上點頭曰,曉然矣。弼周曰,聖上,能於日用行事之間,果皆中節乎?上曰,多不中矣。弼周曰,旣知其不中,則何以有不中乎?上曰,非知之艱,行之惟艱。弼周曰,固難矣,而必着力猛省,度其艱處然後,方可爲聖學工夫。若以其難而止之,則何可爲工夫乎?天下之理二,而知與行二者而已。所謂誠意工夫,只在於行其所知。殿下旣曰知之,而猶以行之爲難者,恐是誠意不足,而不免於自欺之歸矣。上曰,孟子謂他人有心,予忖度之,卿亦可謂知予之心矣,予果有自欺之失矣。弼周曰,繼自今,毋復自欺也。上曰,卿言好矣。予之自欺,已過半生,從今以往,當以不自欺爲自勉矣。得和曰,贊善,素是篤實之人,今日筵奏,以不自欺陳戒,可驗其篤實工夫矣。上曰,予知之矣,以不自欺戒予,敢不服膺?弼周起而伏曰,小臣,嘗於殿下盛德,竊有中心欽歎,不能自已者矣。上曰,予何能然?第試言之。弼周曰,自古帝王家,例多猜疑,若有所嫌憾,則不能平心。至其嗣服之後,必觸事發見,不甚容貸者,往往皆是。雖明君哲辟,鮮能免此,此爲帝王家通患。殿下則在潛邸時,所經歷變故,爲如何也?而卽阼之後,不惟一切置之不問,又從而登用之,一體任使,無少間別,如許盛德,實爲古今所未見,臣實中心贊仰之不已也。上有間曰,諸人,皆以此事,爲不足而非之矣,而儒林之言,如此,可以鎭世道矣。弼周,復起而對曰,雖然,如日昨所達,有是德,必有是病,其無所干犯者,一體收用,固爲至當至公,孰敢有一毫非議?而第因是而罪犯至重,關係不輕者,亦得而漏網,則豈非失刑之甚者乎?國家所以服人,惟在刑賞之得中。刑賞不肅,則人無所勸懲,無所勸懲,則衆心不平,衆心不平,則馴致亂亡,可不懼哉?上曰,大訓,已言之矣。弼周曰,人主所以共理天下國家者,惟賢惟才,天之生賢,必有所用,而人君,若不用,則其違天甚矣。故易曰,井渫不食,爲我心惻,惻之一字,寓意也深,殿下取人,每以其迹,如臣之千萬不似,而只以自少病廢,不科不宦,近似於山林之迹,而禮遇之隆,至於此極。雖朝臣中,亦豈無學行之人?而殿下每以科目中人,輕之,此非取人之道也。殿下之廷,必有其人,聖明,歷試而知之矣。上曰,李縡,縣道疏來到,誤以行公下批,更添上來字以下,可也。弼周曰,臣與李縡,知之雖熟,罕與相從,未知其所造詣,果到何等地境,而蓋其稟質淸明,休退多年,用力於學問,訓誨後學,從遊者多,如此之人,安可以科目中人,輕之乎?先正臣李滉·李珥,皆以科目中人,而爲大賢,只是存乎其人,科目人之不可輕,於此可見矣。上曰,李縡精詳,而似爲悻悻,且聞其行鄕飮酒禮云矣。保養官時,不來甚非,可見其局量之偏狹矣。今雖招之,其如不來,何?弼周曰,此則李縡之不來,果非矣。臣嘗面言之,而雖然,渠豈無所執乎?昔者先正臣李滉,退處山林,久不應召命。明宗大王,下敎曰,如予涼德之主,豈能得賢用之?李滉聞命,惶恐卽至。臣亦嘗以此,言於李縡,則答以一出。殿下,特爲開釋而招之以禮,則李縡何敢不來乎?上曰,恐卿,爲其所欺矣。弼周曰,李縡嘗與臣言,無不仕之理。若有可仕,則仕之云,設有不槪於聖心者,以天地恢廓之量,置而不咎,以示優待之禮,則李縡何敢不來乎?得和曰,先正臣李滉,亦以科目中人,退歸山林,講道修德,先朝待之以儒賢。聖上,於李縡,亦不以科目人待之,以山林之人召之,則李縡,豈敢不出乎?春普曰,聖上,以待贊善之誠禮,召之,則何敢終不來乎?上笑曰,以待贊善之誠禮,待之則過矣,雖半之,似可入來矣。上笑謂弼周曰,以卿作證人,予當召之。弼周又曰,願殿下,愛惜人才,凡於任使之際,不以一失棄之,至於儒士,則間多過越之事,亦不宜槪懷矣。臣與韓元震,素未相識,數年前,一來訪臣,蓋粹如之人也。未知所坐何事,而累年置之不用,恐非事宜。惟聖上,勿咎旣往,隨其才而錄用之,則豈不幸哉?上曰,卿所謂粹如者,果是矣。但其多氣,不沈靜底人矣。孟子草芥之說,似欠醞藉,韓元震,專攻予身則可也,及於高皇帝,豈不有妨於尊周大義乎?宋能相則至不書年號,而韓元震,乃言高皇帝,故予非之矣。弼周曰,孟子此言,欠些從容,故先賢所謂英氣害事者,蓋指此類而言之耳。然而高皇帝之事,則終是過擧,今以元震之言,爲害於尊周,此則聖敎恐不然矣。上曰,元震之削逸,予果非矣。與李廷樸之請削鄭齊斗,同其非矣。上又曰,鄭齊斗爲陽明學,有崇禮·敦義門之說然耶?弼周曰,臣亦聞之矣。臣與鄭齊斗,年輩邈然,而亦嘗累見矣。齊斗,是文純公朴世采門人,臣嘗聞齊斗少時,見文純公,謂以方見陽明集,則文純公笑而謂之曰,勿看。程子論佛氏之易惑曰,當如淫聲美色以遠之,不爾則駸駸然入於其中,不覺其化而爲佛。君之觀陽明集,亦恐如此。齊斗曰,第欲觀其歸趣如何矣,未幾,果如文純公朴世采所言,力主陽明之學,至爲崇禮·敦義之說,其陽明之惑人也如此矣。雖然,李廷樸則甚非矣。士友間,相與辨明其學術之得失,則可矣,此豈可發於臺論之事乎?上曰,卿,受業於誰門耶?弼周曰,臣,別無師受,文純公朴世采,卽臣之六寸大父,而臣年尙幼,未及受學,如故贊成金幹,故參判李喜朝·李世弼,故持平金昌翕,皆屈年輩,相與爲友。故臣從其後,而略有所得聞其緖餘者矣。上曰,卿亦見陽明集否?弼周曰,嘗見之矣。上笑曰,如鄭齊斗之陷入,則奈何?弼周曰,其實,無可惑矣。上曰,予召卿而不用卿言,則是欲其入而閉其門者。李縡·韓元震二人,予當快解而用之矣。弼周曰,殿下從善如流之德,不愧古聖賢矣。上曰,卿言過矣。上又曰,魚贊善,今番不爲入來,予於昨年,因其有識者,不投足於賢關之言,略示慨然之意,而豈以是而不爲上來耶?予則無深意矣。弼周曰,此則魚有鳳,可謂失言矣。然不過爲出於無心,願上,勿以置懷也。上又曰,本無深意矣。上笑謂弼周曰,卿旣以贊善入謝,宜着品服,而今猶以縣令時服色入來,非矣。頃者,予問于元良曰,汝見贊善,其人,果何如?元良,以賢人對,雖幼沖所見,見卿而知其賢,後日書筵,若以此服色入參,則必以爲訝。其時,必着當品之服而入來,可也。弼周曰,臣旣肅恩,則當服品服,果如聖敎。第臣鄕暗,且昨日所服,似無今日不得服之理,故敢仍着而入來矣。上顧謂朴弼均曰,卿與贊善,爲幾寸親乎?弼均曰,卽臣之從兄也。上笑曰,然則脫卿所服而着之,可也。弼均曰,當如聖敎而爲之矣。得和曰,聖上,旣以誠禮,招致贊善,以開法講,實爲近年所未有之盛擧。願聖上,益加禮遇,留置城中,使之時參胄筵,以輔東宮之德,則其所裨益,果何量哉?上曰,朝者,宮官,以連有事故,書筵日次尙遠,其前,先爲召對,使贊善入參之意來稟,而予以贊善入來,使之休息,待書筵時入參爲敎,幸卿,善爲調息,待胄筵入參,更爲見我焉。弼周曰,咫尺天威之下,洞鑑臣之癃廢喘喘之狀,可識臣之不爲欺罔,而臣之一日留在,誠甚可悶。聖敎懇懇至此,當依下敎留在,入參一番書筵矣。上曰,予素厭文具,見卿筋力,似難强留,前頭,時時入來,以輔元良,可也。弼周曰,雖本來仕宦之人,筋力旣衰,則年未至而休退者有之。雖以近來言之,聖上,於年未至七十,亦許休致。今臣,豈旣以當退之年,乃作從宦之人乎?上曰,誰也?弼周曰,故奉朝賀臣閔鎭遠與李光佐是也。上曰,卿,雖不久留,家在江郊,距京咫尺,日氣和暖時,頻頻入來,幸卒輔我元良。弼周曰,前頭事,何可期必乎?百行曰,新除授校理元景淳,時在京畿驪州地。經筵入番事緊,請斯速乘馹上來,何如?上曰,依爲之。出擧條諸臣以次退出。
上在昌德宮。停常參·經筵。
貞熹王后忌辰齋戒。
初昏,流星出少微星下,入巽方天際,狀如拳,尾長三四尺許,色白。
李命坤啓曰,大司憲金鎭商,執義朴弼傅,持平李夏宗,在外,掌令尹植,未肅拜呈辭,沈益聖,被論,持平金相福,呈辭。今日以監察茶時之意,敢啓。傳曰,知道。
李命坤,以都摠府言啓曰,今日,入直內三廳武兼禁軍及軍兵等,當爲十日習射,而國忌齋戒相値,不得爲之之意,敢啓。傳曰,知道。
李重庚啓曰,右承旨南泰齊,妻父進士朴始元,身死,服制已行七日,出仕,何如?傳曰,允。
又啓曰,注書朴弘儁,同姓七寸叔幼學濟南妻孺人金氏,身死,服制已行四日。出仕,何如?傳曰,允。
傳于李重庚曰,五禮儀,大射禮,謄入。
傳于金光世曰,禮官二員,持五禮儀及儀禮經傳,卽爲入侍于宣政殿。
金光世啓曰,禮曹判書鄭錫五,參判吳光運,依下敎來待矣。傳曰,引見。
又以禮曹言啓曰,今三月二十七日,大臣禮官入侍時,文廟酌獻後試士,及大射禮,以閏月初擇日擧行事,傳敎矣。文廟酌獻禮吉日,卽令日官推擇,則來閏四月初七日爲吉云。以此日擧行,何如?傳曰,允。
又以禮曹言啓曰,宗廟夏享大祭親行事,已爲啓下矣。五禮儀,有大祀後陳賀訖,行飮福宴之文,而本曹謄錄,則每以近年以來,竝爲停止爲辭,而有權停之命矣。今此親祭時,陳賀飮福宴等節,何以爲之?敢稟。傳曰,依近例權停。
又以禮曹言啓曰,卽接獻陵參奉所報,則本陵虎患,近來尤甚,陵上曲墻外,及守僕房近處,逐日橫行,夜夜作拏,不得任意出入奉審云。陵上至近之地,虎患若此,誠爲可慮。卽令軍門,發遣將校,期於捕捉,何如?傳曰,允。
李命坤,以義禁府言啓曰,今此疏決單子中,錦城縣出陸罪人尹志,放黜田里,禁錮終身,康津縣薪智島島配罪人禮業,珍島郡島配罪人玉丁,南海縣島配罪人順賓,巨濟府島配罪人忠今等,其時關係至重,事由駭憤,其雖特敎,律者王者所愼,無於律之律,創施則後弊不可不顧,更依法文勘律。錦城縣黑山島島配罪人李春苾·件里金等,此亦由於駭憤,施以無於律之律,此等之時,宜有參酌。考其律文,以應坐律施行。鐵山府遠配罪人梁大揆,放。濟州牧島配罪人張涉出陸。迎日縣遠配罪人楊聖揆,放。明川府定配罪人梁義揆,減等。忠原縣量移罪人橏,減等。巨濟府島配罪人甲姝·呂善喆,放。濟州牧島配罪人金遠材,關係莫重,所犯,雖駭憤,其時帳問,非渠僞創,事由其父,而無他可問處故也。雖然旣問之後,不可不嚴處,渠之得活,蓋由於此。特命島配,亦由於此,而大訓之後,國是大定,此等枝葉,不過孤雛。追惟昔年,宜有參酌,仍其勿限年之目,特爲出陸。江西縣徒配罪人金鼎位,洪州牧龍谷驛徒配罪人人爀,放送事,付標啓下矣。梁大揆·楊聖揆·甲姝·呂善喆·金鼎位·人爀等,放送。梁義揆減等,以徒三年改錄之意,分付各該道,而尹志,放黜田里事,橏減等事,及定配身死未蒙放罪人,放秩中李明彦事,方有臺啓,竝不得擧行。張涉,全羅道康津縣出陸,金遠材,羅州牧出陸,而因前罪目,依例發遣府羅將押送于各其配所。至於禮業·玉丁·順賓·忠今等,勘律事,及李春苾·件里金等,應行律施行事,取考律文,謀反大逆條云。若女許嫁,已定歸其夫,此以下爲外人,俱不緣坐,又無犯逆女人之夫應坐之法文,則今無可以更依之法文,竝置之,何如?傳曰,允。
又以兵曹言啓曰,今此文武科庭試·殿試,來九月十五日,文科初試,同月初六日設行事,自禮曹推擇啓下矣。武科初試,與文科初試有異,必須多日前期試取然後,可無臨時窘礙之患。故武科初試吉日,令日官推擇,則來八月十五日爲吉云。以此日擧行,而額數則自前多寡不同,或取三四百,或取五六百,今番則當取幾人乎?敢稟。傳曰,取五百。
同日申時,上御宣政殿。禮官二員,持五禮儀·儀禮經傳通解,引見入侍時,禮曹判書鄭錫五,禮曹參判吳光運,同副承旨金光世,假注書尹天覺,記事官兪彦好·李毅中,同爲入侍。錫五曰,夜間聖體若何?上曰,無事矣。錫五曰,大王大妃殿氣候若何?上曰,安寧矣。錫五曰,王世子氣候若何?上曰,好在矣。錫五曰,大射禮節次實錄考出後,欲爲講定啓達矣。今有持五禮儀·儀禮入侍之命,玆敢持入矣。光運曰,有射于射壇儀,有觀射于射壇儀,其禮各異。自上親射,則爲射于射壇儀矣。不親射,而只觀文武百官之射,則爲觀射于射壇儀矣。以何禮定行乎?上曰,當親射,以射于射壇儀定行,可也。上曰,五禮儀小註有未瑩者,故問之矣。光運,仰對訖。上曰,熊侯制度,考出,可也。光運曰,卽今持入者,五禮儀儀註卷,而五禮儀,有圖卷,不爲入來矣。上曰,考見儀禮經傳,可也。錫五曰,儀禮圖卷,亦不持入矣。上曰,注書出去,五禮儀圖卷持來,可也。注書持入五禮儀圖卷及大明集禮,考出熊侯決拾觶豐乏楅等制度。上曰,決拾制樣,與時用不同,不便於射法矣。光運曰,觶豐乏楅等物,當一依古制,而決拾,當以恒用便射之制,不必拘拘泥古制矣。上曰,然矣。上曰,親耕時,判書尹淳,考出樂章,今此射禮,必有樂章矣。光運曰,當考於樂學軌範矣。上曰,注書出去,樂學軌範,持入,可也。注書出去持來。翰林,考出樂章。上曰,有七節五節,其節數何如?光運曰,同是四句,而有七節五節之別,此則當問於樂官矣。上曰,諸侯,熊侯,則天子,何侯?光運曰,虎侯矣。上曰,觶形,何如?光運曰,角形而以角爲之矣。上曰,闕中,有以角爲爵者,不識其何物,今始覺之,此必觶也。上曰,大司成,乃師儒之長,而亦入射員乎?光運曰,五禮儀,設大司成射位矣。光運曰,其日,亦爲試士乎?上曰,然矣。光運曰,大射,行於何所?儒生,試於何所?武擧子,亦試於何所,亦不可不稟定矣。上曰,大射於下輦臺,試士於明倫堂,武擧子,亦射於下輦臺。光運曰,親射罷後,撤熊侯,而設侍射官麋侯,侍射罷後,撤麋侯,而當設武擧子貫革矣。上曰,然矣。光運曰,五禮儀,進決拾·進弓·進矢,以大護軍三員擧行,大護軍,當以何品人差出乎?上曰,親耕時,大護軍,以武臣爲之。今番,亦以武臣正二品,差三員,可也。光世曰,正二品三員,方有三員,而其中,身帶將任者有之,不可不變通矣。上曰,然則以從二品,通融擬之,可也。出擧條光世曰,實錄考出,一時爲急,而聞春秋館堂上三員,往復未定,事甚未安。推考催促,使之今明日內發行,何如?上曰,依爲之。出擧條光運曰,近來射例,用五矢,而禮文則每稱乘矢,乘矢者,四矢也。故五禮儀,御射第一矢,與樂章第四節相應,至七節而止,亦四矢也。侍射者,亦搢乘矢入就云云,則依禮文,以四矢磨鍊爲宜矣。上曰,依爲之。出擧條上曰,罰酒,以醴酒用之,可也。光運曰,射員抄啓,亦自兵曹爲之乎?上曰,五禮儀,射員,幾人耶?光運曰,五禮儀,泛稱宗親文武百官矣。上曰,自政院,應參人員,盡數書入,以爲受點之地,而試官受點者,則初勿書入,其他有頉人員,臨時懸頉,可也。出擧條上曰,此是稀有之禮,臨急,必多齟齬,依親耕禮,三度習儀,擇日擧行,可也。出擧條光運曰,所入器用製進,當預爲分付於各該司,豐觶,考周禮屬考工記,考工,卽今之工曹也。上曰,御用決拾,尙方製進,豐觶坫,工曹製進,其他射具,令軍器寺製進,可也。出擧條上曰,侯長廣尺量,用何尺乎?光運曰,侯用古製,則古豈用今之布帛尺乎?似是周尺也。上曰,注書出去,招問宣傳官,可也。天覺,出問,還曰,承命問于宣傳官,則常時,無尺量事,不敢臆對,而大侯則付布三十幅,與御苑所張無異,小布則付布六幅,卽取曾前賜送者,尺量則長幾許廣幾許云矣。上曰,兵曹武科試才時,例有尺量磨鍊之啓,注書又出問于兵曹,可也。天覺,出問還曰,帿布,用營造尺,而用三指三,二指二云矣。錫五曰,職在該長,旣未預講,今於詢問之下,率多茫昧之歎,實不勝惶悚之至,此後應行節目,屬之參判,使之磨鍊啓行,似好矣。光運曰,臣亦非素講者,臣何敢獨當乎?上曰,相議爲之,可也。光世曰,今此器用圖形,考出之際,參考大明集禮甚好,而係是上敎外冊子,注書推考,何如?上曰,方當廣閱之際,參考好矣。別入何傷?其勿推考。遂以次退出。
上在昌德宮。停常參·經筵。
貞熹王后忌辰。
李命坤啓曰,大司憲金鎭商,執義朴弼傅,在外,掌令尹植,未肅拜呈辭,沈益聖,被論,持平李夏宗,未肅拜,金相福,呈辭。今日以監察茶時之意,敢啓。傳曰,知道。
又啓曰,備邊司郞廳來言,今日,賓廳坐起日次,而國忌正日相値,頉稟。傳曰,知道。
南泰齊啓曰,明日王世子宗廟展謁相値,常參·經筵,頉稟。傳曰,知道。
李重庚啓曰,今日賓廳坐起,旣已頉稟,所當持公事入侍,而國忌正日相値,頉稟。傳曰,知道。
又啓曰,注書朴弘儁,今日不爲仕進,牌招,何如?傳曰,允。
傳于南泰齊曰,世子欲見之,予亦有下敎者,使入直,注書,傳諭于朴贊善,與之偕入,來待于侍講院。
傳于南泰齊曰,贊善,見世子後,當引見,來待于東宮差備近處,承·史同爲來待,兵判·禮堂,亦爲來待。
假注書尹天覺書啓。臣敬奉聖旨,傳諭于贊善朴弼周所住處,則以爲臣卽玆千萬意外,史官,又忽奉聖旨來傳,至以世子欲見之,予亦有下敎者,與之偕入爲敎。臣不勝萬萬惶蹙,聖恩至此,固當不計生死,顚倒匍匐,進造闕庭,而顧臣,以孱氣弱質,僅辦再次登對,筋力垂盡,病情越劇。其後,又不得調治,方今奄奄,姑無起動承膺之路。如此喘喘危劇之狀,史官所目見,臣不敢秋毫假飾,可進而不進,千萬惶恐,欲死無地云矣。臣旣承偕入之命,姑爲仍留之意,敢啓。傳曰,知道。
以贊善朴弼周傳諭史官書啓,傳于金光世曰,遣御醫看病。
金光世啓曰,贊善處傳諭後,書啓,纔已入啓,而禮曹三堂上,及兵判,依下敎來待矣。傳曰,兵判·禮堂,會通門差備來待。
傳于李命坤曰,昨日所持入五禮儀及大明集禮,竝持入。
李重庚,以吏曹言啓曰,今此宗廟夏享大祭親行時諸執事,當以侍從人塡差,而除實病公故外,實無推移塡差之路。在前如此之時,違牌坐罷人員,例有變通之路,何以爲之?敢稟。傳曰,竝敍用。
南泰齊啓曰,今此太廟夏享大祭親臨誓戒時,冢宰當讀誓,而吏曹判書李箕鎭,方在外未及上來,令該曹,推移塡差乎?何以爲之?敢稟。傳曰,依爲之。
又以侍講院言啓曰,明日王世子宗廟展謁擧動時,宮官,不可不備員,而文學黃景源,陳疏承批之後,連呈辭單,新除授兼說書閔百昌,時無職名,俱不出肅,將無以備員陪從,事甚未安。兼說書閔百昌,卽令該曹,口傳付軍職,與文學黃景源,一體牌招,兼輔德金尙迪,纔已受由在外,兼司書曺命敬,昨又奉命遠出,此亦宜有變通之道。令政院,稟旨擧行,何如?傳曰,允。
兵曹口傳政事,以閔百昌爲副司正。
南泰齊啓曰,因侍講院草記,明日王世子宗廟展謁擧動時,宮官,不可不備員,而兼輔德金尙迪,受由在外,兼司書曺命敬,奉命遠出,令本院,稟旨變通事,允下矣。在外人員,所當變通差出,而時無開政之政官,何以爲之?敢稟。傳曰,置之。
李命坤,以御營廳言啓曰,因禮曹草記,獻陵陵內虎患,近來尤甚,陵上曲墻外,及守僕房近處,逐日橫行,夜夜作挐,不得任意出入奉審云。陵上至近之地,虎患若此,誠爲可慮。卽令軍門,發遣將校,期於捕捉事,命下矣。本廳牙兵五十名,將校率領,今日出送之意,敢啓。傳曰,知道。
金光世,以宣惠廳言啓曰,兩南所封三月令宗廟薦新蕨菜,三月內當爲封進,而今年節早,未及産出,限內不得封進之意,敢啓。傳曰,知道。
癸亥三月二十九日申時,上御敬極堂。兵判·禮堂引見時,禮曹判書鄭錫五,兵曹判書徐宗玉,禮曹參判吳光運,參議兪健基,左副承旨李命坤,記事官朴弘儁·兪彦好·李毅中入侍。上曰,考見實錄,則當有通處,而精神覺得,時當下敎,久則忘之矣。儀註展之,所謂執旌負侯者,何謂耶?光運曰,乍見則亦似負侯於背,而此乃持旌背侯而立也。上曰,今乃覺得,謂立於侯前也。光運曰,此是指侯處之意也。上曰,古禮可貴,儀註見之,則了然矣。諸般節目,皆詳備,而所欲言者,侍射人之數也。政院書入後,當依數點下,而當以何品職書入耶?光運曰,文臣則堂上,及曾經侍從以上,武臣則曾經閫帥,及宣傳官以上,當書入也。宗玉曰,曾經侍從,有實軍職者,似當書入也。錫五曰,內禁·摠府郞廳,亦宜入參也。上曰,射時樂章如何?光運曰,御射時樂章,先奏三節,第一矢與第四節相應,次次相應,至第四矢與第七節,相應而止矣。上曰,侍射時,每耦各新奏樂章歟?光運曰,侍射時,先奏第一節後,第一矢與第二節相應,至第四矢與第五節相應而止,次耦以後,若欲每每如是,則似必太遲矣。宗玉曰,每耦皆當各奏樂章矣。健基曰,不以此甚遲矣。上曰,如是則似遲矣。光運曰,王世子隨駕及祗迎送等節次,何以爲之?此當入於節目磨鍊中,故敢此仰稟矣。上曰,此則拔之,可也。光運曰,臣有一言,諸臣皆以爲曲矣。大射禮及射禮之名,實有輕重,旣稱大射禮,則必備大射儀文而後,名實相孚矣。三代以後,禮樂缺亡,開元禮與古不合者多,國朝五禮儀,則酌古今之宜,可以行於今者也。今據其篇目,只稱射于壇·觀射于壇而已。無大射之名,臣以爲宜從五禮儀,去大字爲宜。上曰,大射,是天子之禮歟?光運曰,諸侯亦有大射禮矣。健基曰,祖宗朝大射禮後取士榜目,未知何以稱之也?上曰,榜目則稱大射矣。宗玉曰,吳光運此言,出於必也正名之義,而臣則以爲曲矣。五禮儀,只別親射觀射之義而已,非謂不可稱大射也。如今大祭大閱,皆以大名之,此何可獨不謂之大射乎?上曰,若是僭稱則不可,而諸侯亦有大射禮,則似無妨矣。此是近來罕見之禮,而大射則大射矣。命坤曰,考實錄而來,則可見矣。上曰,然矣。上命承旨,以大射禮時諸具,分排於各司而書出,使之造成。尙衣院則決拾,軍器寺則熊侯·麋侯·乏楅·旌·鼓·金,工曹則尊·卓豐·爵坫之類也。命坤書畢。宗玉曰,東西門,亦當造立也。上曰,依禮文造立,可也。出榻敎上曰,武科初試已急矣。宗玉曰,當於四月望間,設行也。上曰,海西·關西亦當及來耶?宗玉曰,當來矣。爲觀盛禮,鄕人,必多來矣。上曰,旌與旗同耶?健基曰,少異矣。上曰,五禮儀圖,見之,諸臣,搜閱而未得,健基曰,詩傳圖,有之矣。上命注書持來。臣弘儁,承命出而持入。上曰,大射禮時節目,承旨段段書之。傳曰,御射時樂節,一遵儀禮,侍射時樂節,不必每耦更之。第一節後,初耦令入射一矢,符於第二節,此後則循環相符,此是禮射,豈有傳箭官乎?騎郞,末稍旣唱名中者,其初入射,亦令騎郞次知,令兵判句管,而取矢者,旣將中矢置楅,則其封箭自在去之,御射時拾箭趨詣,其令御射時獲者與取矢官,依文擧行,而侍射人中矢拾箭,一依試射例爲之,令侍射人獲者看檢,而侍射人取矢者先在于楅,受矢置楅,以待考名,此雖禮射,便同國試。御射獲者取矢官,侍射人獲者取矢官,及次知騎郞,令兵曹,臨時書入。侍射時兵判服色,以常服擧行,以禮文所載則射官數夥然,文堂上以上及堂下曾經侍從,實職帶軍銜人,武則曾經閫任以上及摠府郞·宣傳官以上實職人,書入受點,而宗親則受擧案,一體書入。射員數則合以二十人定數。旣已定數則宗親文武四拜時入就位時,射官,在於東西班之前行,射官執事,初度臨時,政院·兵曹書入,初二度習儀,只令執事官射官擧行,而三度,依他習儀例,百官皆參。命坤,書畢讀之。上曰,侍射人,預爲受點而習射,可也。宗玉曰,四矢皆不中,亦易矣。預習未爲不可,但二十人,似少矣。上曰,此亦遲矣。健基曰,禮射二十人,不少矣。宗玉曰,實錄考來後,臣與禮判磨鍊,其未盡條件,又當一經稟裁矣。上曰,依爲之。掌樂正,誰耶?錫五曰,金宗台爲之矣。上曰,謄出樂章,令習之,可也。諸臣遂退出。
上在昌德宮。停常參·經筵。
日出時,日色赤。辰時巳時,日暈。夜三更,流星出軫星下,入坤方天際,狀如拳,尾長二三尺許,色白。
下直,務安縣監朴。
藥房都提調臣金在魯,提調臣鄭錫五,副提調臣李重庚,啓曰,伏未審日間,聖體若何?眩氣其得差間乎?前入湯劑,已盡於昨日。臣等當依前下敎,率諸御醫,入診議定,仍進當否矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候一樣。予則一樣。元良展謁相値,湯劑加劑五貼以入後,日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。
李成中啓曰,憲府連日監察茶時,事甚未安,除在外被論外,呈告未肅拜人員,竝卽牌招,何如?傳曰,允。
以司諫蔡膺福,正言嚴瑀牌不進罷職傳旨,傳于李重庚曰,竝推考傳旨捧入。
金光世,以弘文館言啓曰,本館上番校理臣閔百行,今日王世子太廟展謁擧動時,以兼弼善,晝仕出去之意,敢啓。傳曰,知道。
王世子太廟擧動後,大殿·大王大妃殿·中宮殿,遣宮官問安。答曰,知道。
王世子還宮後,政院·玉堂口傳問安。答曰,知道。
南泰齊,以禮曹言啓曰,和協翁主駙馬三揀擇吉日,取稟草記。傳曰,以開月初擇入事,命下矣。卽令日官推擇,則來四月初二日午時爲吉云。以此日時擧行,何如?傳曰,允。
又以奉常寺官員,以都提調意啓曰,本寺吏屬,俱係典僕,故近年以來,郞廳不告堂上,任自陞黜,作一謬習。其間或多有可駭之擧,故自昨年嚴明定式,使之必經稟告而行之矣。近聞或黜或陞,猶踵前謬,故別爲査出,未及題判之際,判官嚴宅周,又因微事,除下書員,至於囚禁,而亦不告知於堂上,少有顧忌,安敢乃爾?誠極寒心。判官嚴宅周,汰去,何如?傳曰,允。
金光世啓曰,校理閔百行,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
公洪兵使狀啓,淸安縣居幼學李斗仁妻邊氏等囕死事。傳曰,囕死人等,令本道恤典擧行。
持平金相福疏曰,伏以臣,以眇然後進,姿性巽軟,學識蒙迷,猥藉先蔭,驟躋從班,自知不足以當言責之任,向除諫職,冒違召命,幸蒙恩罷。今者除命荐降,屢逋是懼,終未免一出,而草草數啓,未可以塞一日之責,誠淺辭拙,亦未蒙允,中心愧懼,行將自列。向伏見掌令尹植疏,有曰,臺閣除拜之際,全無愼簡之意,率多疏闇巽懦之人。且曰,謇謇無聞,臣見來不覺瞿然之至。若臣者,所謂巽懦之最者,殿下不知臣不肖,授臣以臺職,今已再矣。無讜言谹論,上可以匡君失,下可以糾官邪,一味巽軟,有靦面目,雖靡人言,臣固自知。噫,臺閣之上,豈可以巽懦之輩處之耶?如臣凡庸,固不足言,近之爲臺官者,絶未見其有風稜氣節,振礪頹俗者,此亦臣之所深憂也。世降俗末,士大夫志氣消沮,以軟熟方便,爲身計,直言敢諫,爲忌諱,箴警無聞,媕娿成風,此皆臣下之罪也。然而殿下,苟有從諫之量,人有犯顔而敢諫者,虛心而受之,褒賞以勸之,見其有諂諛苟容者,嚴加斥退,若去莠,則忠讜之言,不䕤聞而日聞矣。臣竊觀前史,有道之世,莫不有忠良之臣,無道之世,亦莫不有諂佞之臣。豈以有道之世,而無邪佞之臣,無道之世而無忠良之臣耶?彼有道之世,進其良而退其佞,無道之世,進其佞而退其良,是皆隨其上之所好,而臣之忠邪,國之治亂,分焉。故孟子曰,上有好者,下必有甚焉者,旨哉言乎?噫,今之世,殿下,以爲已治而無可言者耶?臣誠愚迷不敢知,而挽近以來,臣未聞殿下因臺閣之言,改一過斥一人,是果衮職無闕,廷臣皆賢而然耶?此正由於殿下無誠心求諫之實,故下亦含糊鶻突,不得盡其責耳。臣請以求諫之說,爲殿下陳之。殿下見臣下之能言,殿下過失,盡言不諱者,其言,初雖拂於心,必弛其怒而舒究于心曰,爵祿在我矣,刑罰在我矣。順吾旨者,爵之祿之,逆吾旨者,刑之罰之,人情莫不愛爵祿而畏刑罰。彼能不避人之所畏,而逆吾之旨,其必有所守,無乃取於義者耶?書曰,有言逆于汝心,必求諸道,有言遜于汝志,必求諸非道。其言之拂于吾心者,亦將求諸道乎?能如是則殿下,知知言之道,而凡逆志之言,皆可爲殿下之惡石,遜志之言,皆足爲殿下之美疹矣。臣聞皐陶賡歌,而舜拜之,益進昌言,而禹拜之。舜與禹,大聖人也。皐陶·益之賢,未必賢於舜·禹,而其言有合於理者,以舜·禹之旣聖且尊,不憚其屈禮而受之,此所以舜·禹之爲舜·禹也。向使舜·禹,巍然自多曰,我聖人也。凡今之人,莫若我也,遂恥下問,則皐陶·益,雖有昌言至戒,必不肯自陳於舜·禹之前也。臣竊瞯殿下,聰明睿智,高出百王,視群臣無足以當聖心者,遂曰,群下之學,莫我若也。捨其所學而從我,若有違之者,則威怒以加之,殿下之政敎,無一不合於義,而群下莫之違也,則不亦善乎?孔子曰,如不善而莫之違,則不幾於一言而喪邦乎?聖訓炳若,實所當鑑也。殿下臨御二十年間,臣未聞殿下拜昌言,而只聞言者,以言獲罪。彼言者,未必得中則罪之,可矣。如其言之得中,而殿下未之察納,又從而罪之,則豈非大可憂者耶?伏願殿下,益勉睿學,使義理曉然於中,聞人之言,其言之當否得失,如燭照而數計,聞其善言,則勿以逆耳而斥之,聞其佞言,則勿以遜志而受之。法舜·禹拜昌之懿範,鼓動一世,使皆盡言不諱,則殿下,不勞於上,而國自治矣。凡天下之事,必求之而後得之。昔殷宗之於傅說,周文之於呂尙,漢昭烈之於諸葛亮,其求甚勤,求其人者,所以求其言也。彼求之,故得之,不求則彼三臣者,必不自來矣。今殿下求諫,則諫必至矣。不求諫而自至,無是理也。故臣愚死罪,以爲臺臣所言,謇謇無聞者,實臣下之罪,而亦殿下有以致之也。臣以巽軟之姿,蒙昧之識,本不合於臺閣之任,而今玆一出,只爲粗伸分義而已。誠合早賜斥退,以彰臣罪,殿下,亦宜開廣虛受之量,以求善言之日陳也。臣固自劾之不暇,而臨疏觸發,拖陳求諫之說,如此,其言雖無足取,實出於區區憂愛之忱。伏願殿下,俯賜諒察,納臣愚言,削臣臺職,千萬幸甚。臣無任云云。答曰,省疏具悉。其所陳,大體則是矣。其宜勉焉,爾其勿辭察職。
校理閔百行疏曰,伏以臣,俄自東宮陪扈之班,來到直中,卽接家信,則臣老母,素患痰濕,腹脹之症,近益添劇之中,飮啖失宜,轉成關格,胸脅刺痛,氣度衝迫,齒衄猝發,失血過多,精神昏憒,有頃刻難支之勢云。臣聞來情理煎迫,心神飛越,急於歸護,按住不得。玆敢投進短章,徑出禁門。臣罪到此,實無所逃。伏乞聖慈,特賜矜諒,亟削臣所帶之職,仍治臣擅離之罪,以肅朝綱,以便救護,千萬幸甚。臣無任云云。答曰,省疏具悉。爾其勿辭護焉。
持平李夏宗疏曰,伏以臣之叨竊科第,隨行逐隊者,不過爲霑寸祿,養老母之計耳。冗司漫職,惟以筋力奔走爲期,而臺端一步,便同鐵限,前後恩命,凡幾遭矣,而積費撕捱,抵死祈免,此則聖明,亦或俯燭,而今此柏府新除,又下於栖遑畿甸之中,驚惶感激,莫省其所爲也。聞命之日,力疾就途矣。道聞老母病重之報,心神飛越,蒼黃歸次,而臣母宿疾沈淹之中,重患近日輪感,寒熱交作,頭眩如觸,咳嗽忒甚,痰火上升,氣息澌綴,宛轉床笫。臣旣無他兄弟,獨自扶護,以此焦遑煎泣之狀,雖無自來情勢之可言,夫豈有一刻離捨供職之望哉?今以茶時,天牌狎臨,嚴畏分義,不得不趨詣,而咫尺禁扃,進身無路,臣罪至此,益無所逃。伏乞天地父母,察臣懇迫之私,亟降鐫削之恩,以安微分,以肅朝綱,不勝萬幸。臣無任云云。答曰,省疏具悉。爾其勿辭護焉。
修撰朴春普疏曰,伏以臣之病痼實狀,豈有一分供職之望哉?眼眵而必着鏡辨物,脚痿而必須杖作行,此皆積年風痺之爲之祟,而有難强於職事之奔走者也。今春以來,此症越添,以致前後除命之積犯違傲,豈臣樂爲而然哉?其勢亦末由矣。迺者開講之命,遽在玉體未寧之中,而新除適及於臣身。臣於此時,不敢言病,忍死出肅,以備員講席之地,文陛登降之時,前席拜跪之際,其蹣跚顚蹶之狀,伏想聖明,亦必俯燭之矣。及其退出之後,兩膝忽覺疼痛,而其浮高之勢,已至於不能屈伸,淹直屢日,調治失宜。目今症狀,日益添劇,肢體漸至麻痺,而不能運用,精神長在昏瞀,而若無知覺,飮啖全廢,眞元漸陷,寒熱交作,氣息喘促,種種危症,若將頃刻難保。僵臥直廬,凜凜度日,若不隨便急治,則實有汚穢淸禁之慮。玆敢疾聲呼籲於天地父母之前。伏乞聖明,特加矜憐,亟許鐫遞臣職名,俾得急時醫治,以尋生路,千萬幸甚。臣於請急之章,不宜贅說,而病裏耿耿,敢此尾陳,惟聖明澄省焉。臣於日昨筵中,猥以講官入侍,獲覩我殿下,以至誠殊禮,致山野之臣,進之前席,討論經義,靜攝之中,殆忘講讀之爲疲也。天顔溫粹,酬酢如響,責難之言屢陳,而敷納之聰愈恢,上下情志,藹然流通,而感悟之極,至以半世自欺爲敎。大哉王言,雖大禹拜昌之德,何以加於此哉?嗚呼,儒賢之於國家,一日在朝,便有一日之益,雖無發一策而進一言,固自有藜藿不採之勢矣。況其講明義理,開發聖衷,有非他人之所及。展如之人,豈非置之左右,朝夕納誨,以資其啓沃之力者耶?雖然儒者去就,惟義是視,不爲美爵之所誘,虛禮之所縻,是以致之固難,而留之爲尤難。固聖明待賢之誠,有加無替,不至於權輿之不承,而但恐東崗之志,有難遽回,白駒之行,不可强縶。至使已致之賢,浩然長往,不思所以相助,則一曝十寒之歎,已不可言,而殿下何以示四方之賢者乎?噫,殿下自卽祚以來,側席求賢,廣加徵招,而四方守道之士,尙未有承命者。今聞此人造朝,必將洋洋焉有彈冠之心,而苟殿下,不能勉留此人,倏焉徑歸,則彼草野巖穴之士,其亦何所望而至乎?是一人之不能留,而四方之賢士,皆有遐心也。豈非可惜而可憂者乎?且斯人之來也,雖未知其必有久計,而乃若枕山棲谷,與世相忘,亦非其本心也。殿下益加誠心,待之以禮,毋以徇世俗之耳目,而使得展其所學,有可以少益於斯世,則亦何必捨殿下而遽去,以自違於君子中行之道耶?伏願殿下,深留聖意,毋或少忽,其於寵待之禮,敦勉之誠,備盡而無虧。思其必留之道,以爲矜式之所,則四方之士,亦將于于而彙征,庶幾致連茹拔茅之慶。此實世道之幸,國家之福也。臣無任云云。答曰,省疏具悉。其陳是矣。當留意矣。爾其勿辭,調理察職。
贊善朴弼周疏曰,伏以臣,自經兩遭登對以來,用盡氣力,以致憊極欲斃,不省人事。重以累年之後,今始入京,自多勞撓,不暇休息,兼有感氣,昏昏澌痛。昨日史官,來致入來之命,而病勢如此,欲起還仆,不得趨承,論其罪戾,寔合重誅,而聖明復加體念,至有遣醫看病之恩,恩數至此,非臣糜粉,所可仰酬,感激之極,但有涕淚。顧臣病狀,雖甚危綴,只是宿症而已,別無形現層加之事。昨日之不能趨進者,只由勞憊脚痛,不成行步之致,而緣臣書啓中,辭不達意,以致御醫之臨問,無非臣罪,惶蹙尤萬萬矣。若稍蘇醒,則後日書筵,謹當自力趨參,而今玆史官之留守,甚增瑟縮,晷刻難安。伏願聖明,亟命收還,以安賤分。伏聞今日東宮,展謁太廟,臣方帶侍講之職,而病勢如右,亦不得陪從。臣罪尤萬死萬死,伏乞殿下,命治臣罪,以肅朝綱焉。臣無任云云。答曰,省疏具悉卿懇。昨召于卿胄筵之殿,其欲從容見卿之意,其下敎者,頃春入學時,魚贊善,隨參於拜賢聖時,況今展謁乎?卿以昔年禮遇之人臣,幸今入城,欲令隨行於展謁時,意身憊其恙,理固然矣,爲卿悶焉。嗟,慨欲諭矣。旣知卿何若此,傳諭之臣,尊儒之意,令入直注書傳諭。卿已在京,有何偕來,而誤聽其敎留焉?昨於其奏,欲下敎而遺矣。今令入來,卿體慇懃之意,安心勿辭,其須善攝,俟其間入參胄筵,予當召見矣。傳于金光世曰,此批答,已悉諭矣。偕來史官,傳諭後卽爲入來。
癸亥四月初一日丑時,上御仁政殿南階,親臨誓戒入侍時,行都承旨李重庚,左承旨鄭必寧,右承旨南泰齊,左副承旨李命坤,右副承旨李成中,同副承旨金光世,注書朴弘儁,假注書尹天覺,記事官兪彦好·李毅中。泰齊曰,今此太廟親享時,祭官,皆以受誓戒人塡差,勿爲臨時懸頉之意,各別申飭,何如?上曰,依爲之。泰齊曰,工曹判書趙尙絅,於讀誓文後,無俯伏興一節,推考,何如?上曰,自前未見有行此者矣。勿爲推考,第使知之,而此後則依禮文爲之,可也。禮畢。
上在昌德宮。停常參·經筵。
自辰時至未時,日暈。夜一更,乾方坤方,有氣如火光。二更,艮方有氣如火光。
下直,通津府使南益齡,天水僉使尹爾佐。
李成中啓曰,卽者別監等來訴,以爲別監崔夢麟,觀光次出往城外,爲捕盜從事官所捽曳云。雖未知委折之果如何,而從事官,旣知其爲別監,則其所擧措,聞極怪駭,不可置之。當該從事官,從重推考。當初別監之私出外處,致此鬧端,亦涉不謹,自本院懲治,何如?傳曰,允。
南泰齊啓曰,玉堂備員間,視事,頉稟。傳曰,知道。
李命坤,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管具樹勳,以御營中軍軍兵等,中日試放事,南小營晝仕出去之意,敢啓。傳曰,知道。
南泰齊啓曰,守令未署經,至於三員之多。諫院尙未署經。除在外被論外,未肅拜人員,竝卽牌招,以爲署經之地,何如?傳曰,允。
傳于南泰齊曰,小學大全,除諺解,卽令校書館入之。
傳于李命坤曰,今下弓矢,天水僉使尹爾佐處給送。
南泰齊啓曰,玉堂上下番俱空,事甚未安。副提學李鼎輔,應敎洪昌漢,副修撰兪宇基,竝卽牌招,以爲推移入直之地,何如?傳曰,允。
以副提學李鼎輔,司諫蔡膺福牌不進罷職傳旨,及應敎洪昌漢,副修撰兪宇基牌不進禁推傳旨,傳于南泰齊曰,竝推考傳旨捧入。
南泰齊,以禮曹言啓曰,卽接成均廳所報,則本館居齋生進,以一百人定額,以五十點准限,而如或應入者,多至,則以榜爲次,同榜則以年齒爲次入之事,新節目啓下矣。今日朝食堂,已准點未准點生進,合爲一百三人,故額外三人,以新榜當出之意,擧例則已准點中,新榜生進三人起出之後,准點生進,皆以爲同是准點,則不必分其榜之先後云,一齊出去。未准點生進,亦以爲同入食堂,一邊出去,一邊食堂,心甚不安云,皆爲起出,終至於捲堂之境。自前如此之時,本館堂上,例爲勸入,而同知館事徐宗玉,身病陳疏,同知館事徐宗伋,大司成金尙魯,俱以身病不得入泮,本館,時無勸諭堂上。自本曹依例入啓變通,以爲從速勸入之地云。令政院稟旨擧行,何如?傳曰,允。
又啓曰,因禮曹草記,成均館居齋儒生,至於捲堂之境,而時無勸諭堂上,令本院稟旨擧行事,允下矣。同知館事徐宗玉·徐宗伋,大司成金尙魯,竝卽牌招,以爲勸入之地,何如?傳曰,允。
又啓曰,同知館事徐宗玉·徐宗伋,大司成金尙魯,牌招不進,推考傳旨及罷職傳旨,今方捧入,而捲堂儒生勸入,一時爲急。同知館事徐宗玉·徐宗伋,竝更卽牌招,以爲卽速勸入之地,何如?傳曰,允。
以大司成金尙魯牌不進罷職傳旨,傳于南泰齊曰,只推,一體牌招。
傳于南泰齊曰,和協翁主駙馬,定於監司申晩子光綏,分付該曹。
金光世,以兵曹言啓曰,去春三朔能麽兒試講時,典牲署主簿崔弼衡,造紙署別提金成河,歸厚署別提李光紹,訓鍊院主簿李郯,武臣兼宣傳官李宗漢,守門將皮光獜等,連二次不通,竝依例推考警責,何如?傳曰,允。
又以義禁府言啓曰,密陽前府使尹懋敎,拿來,京畿監司狀啓,戶曹粘目,憑閱處之事,傳旨啓下矣。尹懋敎,時在公洪道尼山地本家云,依例發遣府書吏拿來,何如?傳曰,允。
上在昌德宮。停常參·經筵。
李成中啓曰,大司憲金鎭商,執義朴弼傅在外,掌令尹植,持平金相福呈辭,掌令沈益聖被論,持平李夏宗未肅拜陳疏受由。今日以監察茶時之意,敢啓。傳曰,知道。
又以都摠府言啓曰,副摠管具樹勳,以能麽兒堂上,能麽兒坐起事,本廳晝仕出去之意,敢啓。傳曰,知道。
南泰齊啓曰,玉堂上下番,連日俱空,事甚未安。副提學李鼎輔,應敎洪昌漢,副修撰兪宇基,旣有只推之命,竝卽牌招,以爲推移入直之地,何如?傳曰,允。
以弘文館副提學李鼎輔牌不進罷職傳旨,及應敎洪昌漢,副修撰兪宇基牌不進禁推傳旨,傳于金光世曰,竝推考傳旨捧入。
傳于李重庚曰,贊善入于書筵云,予亦欲見之,使注書言之,留待于侍講院。
又傳曰,承·史來詣于世子宮差備。
以京畿監司啓本,判府事兪拓基,月廩不受事,傳于鄭必寧曰,令本道更爲輸送。
李成中,以備邊司言啓曰,卽見統制使宋徵來啓本,則軍餉未捧居末沔川郡守金致慶,磨勘晩到,寶城郡守權䭲,依事目抄啓,令廟堂稟處矣。沔川郡守金致慶,依事目拿問,寶城郡守權䭲,所當決杖,而係是宥旨,前事勿論,何如?傳曰,允。
又以備邊司言啓曰,本司武郞廳尹景淵,奔走勤仕,已滿十五朔,依例六品遷轉事,捧承傳施行,何如?傳曰,允。
金光世,以成均館官員,以大司成意啓曰,臣承命來詣泮宮,招致諸生,問其捲堂之由,則諸生等,書納所懷,以爲臣等之卽今居齋者,太半準點之人也。旣爲準點,則卽當退歸,而常時居齋元數,多不過七八十,少或至四五十,故師長,以爲雖已準點,旣不滿百數,則不宜出去。臣等以此不論準點未準點,同入食堂矣。及至昨日朝食堂正坐之後,守僕,告以百分定數之外,三員加入從後榜,已準點三員,當依新式還出云,故三人卽起出。則已準點五十餘人,以爲均是準點,而或起或坐,心甚不安,仍卽相繼而起。至於未準點諸人,則當爲食堂,而亦以爲班首以下,皆已出去,則吾屬雖未準點,其在廉隅,不可恬然自在,亦爲繼起,終不免捲堂之歸。臣等非不知食堂事體之至重,而自爾至此,伏不勝惶悚之至云。今此諸生之相繼起出,雖出於推讓之美意,而捲堂事重,推讓事小。因此捲堂,殊涉過中,故縷縷開諭,勸以還入,而諸生等,欲徹所懷,終不回聽,莫重食堂,連日曠廢,事體至爲未安,何以爲之?敢啓。傳曰,其定外追入者,自可濫矣。諸生之一例捲堂,過矣。以此勸入。
校理元景淳疏曰,伏以臣,向聞偏母宿病添劇,情理煎迫,自賀班投狀乞暇,蒼黃歸省,日事刀圭,姑無顯減。此際得見過去政眼,有玉署移除之命,揆以常分,固當趁期趨造,而第臣母床席沈綿之中,連遭夭慘,病裏悲疚,一倍澌頓。近又以風日乖常,重添寒感,頭疼膈痞,虛汗如注,上逆下泄,晝歇夜劇,眞元大脫,氣息凜綴,實有朝夕之憂。臣左右扶護,不忍離捨,如欲稍俟乍間,抑情登途,則新格所拘,期日甚急,臣誠惶悶罔措。玆敢不待下諭,猥陳微懇。伏乞天地父母,俯垂矜諒,將臣職名,亟賜鐫遞,俾得專意留救,以伸至情,不勝萬幸。答曰,省疏具悉。爾其勿辭,俟少間上來察職。
說書閔百昌疏曰,伏以天佑我東,春宮邸下,三加之禮順成,此誠億萬年宗社無疆之休,擧國臣民,莫不歡欣慶祝。況臣曾忝宮僚之末,又廁將事之列,周旋內庭,獲覩盛禮,區區聳抃,迄不能自已。不意此際,又以臣爲春坊兼任,仍以廟見禮臨迫,天牌儼辱。臣雖不得不黽勉祗肅,隨參陪班,而念臣曾前,再叨是職,空疏滅裂,一無裨補,徒事備員充位,追思至今,惶愧靡容,而當此睿學日就,講筵連開之時,薰陶保翼,其責尤急,則顧今舊踐兼銜,雖異格外甄拔,以臣已試蔑效之蹤,亦豈敢晏然復進,重致誤聖簡,而辱名器哉?循省踧踖,益無所措,其不可夤緣一時之冒出,因仍盤礴也,決矣。且臣之老母,自日前將攝失宜,素患腹脹之症,關格之候,一時交劇,氣度衝迫,呼吸喘促,齒衄猝犯,失血過多,飮啖殆乎全廢,精神有時昏綴,連試藥餌,少無其效,諸般症形,轉益危篤,實有凜凜難支之勢。臣方左右扶將,焦遑以度,雖無私義之難安,以此情理,離捨供職,非所暇論,宜卽以一疏仰瀆情懇,而昨値淸齋,呼籲路阻,今始敢控短章,略暴血懇。伏乞聖慈,天地父母,特賜矜諒,亟命鐫削臣職,以安微分,以便救護,千萬幸甚。答曰,省疏具悉。爾其勿辭護焉。
獻納李宗迪疏曰,伏以臣,有事先壟,受暇下鄕,相役泉塗,展情松楸,幽明感結,曷有其極?由限將滿,淹稽爲懼,擬卽復路,以伸返面之義。此際得伏見近日邸報,館銜纔蒙遞改,諫職旋辱新除,繼以有在外侍從趁親享催促上來之命。臣誠仰感洪私,俯怵微分,固當竭蹶趨朝,祗謝恩命,而臣於臺閣言議之地,自知風采骨鯁,本不踰人,前後忝叨,一切丐免,則今不可變改微守,冒昧承當,而且臣受氣甚弱,嬰疾又早,凡有行役勞頓,輒致一倍澌綴。近因風寒乖常,將理失宜,素患關格之症,挾感重發,胸脅如刲,支節如束,寒熱交作,寢噉全廢,孤寄旅次,宛轉呻楚,多試湯焫,有加無減。此是臣積年痼祟,每一發作,必須許久調治,方得少歇。目下危厲之狀,實無時日間蠢動之望。跡涉偃便,罪合誅譴,縣道瀆籲,固知爲惶悚,而泯伏度日,亦甚悶蹙。玆敢不避猥越之誅,仰申疾痛之呼。伏乞聖慈,天地父母,俯賜矜憐,亟許鐫遞臣職名,俾得以任便將息,延保殘喘,仍治臣罪,以安賤分,千萬大願。答曰,省疏具悉。爾其勿辭,調理上來察職。
敎咸鏡監司沈聖希。王若曰,豆滿以南,鐵嶺以北,饑荒孔艱。屛翰之任,風化之權,簡寄宜愼。苟非疏通鍊熟之手,曷堪勞來安集之謨?所以嶺節之纔旋,特許關鉞之是授。予惟生民休戚,實係方伯賢不。或以剛明見稱而近於煩苛騷擾,或以慈惠爲務而歸於姑息苟婾。皆失承流宣化之方,詎望剸劇剗弊之效?矧玆一區咸吉,慘被三載歉凶,水溢旱乾,忍見數千里赤地,老轉壯散,莫保百萬命蒼生。列郡枵空,倉庾乏數月之蓄,毒癘熾蔓,村閭無一室之完。雖賑救靡不設施,而蘇息茫無涯畔。鑄錢蓋欲裕用,反歸射利而營私,聚穀所以恤民,未免割肉而充腹。如保之恩未究,若恫之念徒深。凋瘵甚於曩時,孰能着手於敗局?遴選重於此日,果見讓頭於全才。惟卿,端方之資,敏達之識。居家敦尙孝悌,克紹名祖之風,立朝務主公平,夙負藎臣之譽。自在近密,咸推才猷,逮試州藩,益著勤亮。至若按廉於南服,尤驗報國之丹衷。左沿之移粟如期,已著共濟之義,邊氓之告飢猶昔,宜推一時之仁。富弼之靑州治民,才豈借於異代?寇準之北門掌鎖,予喜得乎斯人。玆授卿咸鏡道觀察使兼兵馬水軍節度使巡察使咸興府尹,卿其體予超擢之心,副予委畀之重。將二路已試之利器,更加淬礪之功,哀一域孑遺之殘氓,益勤撫摩之道。苟係便民而利國,卿莫憚條奏之頻煩,如可革弊而蘇殘,予豈拘事勢之難易?拯水火而奠衽席,必推瀛島衣繡之誠,櫛垢痒而恤寡鰥,勿忘地部封章之計。若夫安邊固圉之術,宜以親上死長爲先。敎民可使卽戎,無廢俎豆,立威莫如約己,何事距鉤?稟裁自有常規,權宜不必多誥。於戲,嚴黜陟而懲貪汚,孰敢恃於二天?守封疆而謹關津,隱若存乎一敵。熊軒絳節,仕宦侈千石之榮,鶴城·交州,父老爭二境之會。佇觀美績,毋損令譽。故玆敎示,想宜知悉。戶曹參議洪象漢製進
癸亥四月初三日未時,上御敬極堂。贊善朴弼周留待引見入侍時,贊善朴弼周,右承旨南泰齊,記事官朴弘儁·兪彦好·李毅中進伏。上曰,卿今日入參胄筵,果何如?文義亦問之否?弼周曰,臣不能有所開發,亦無仰問文義處,宮官有所達,故臣亦隨而達之矣。上曰,必欲從近還歸乎?弼周曰,一時在京爲難,今日更瞻天顔後,明當歸去矣。上曰,進來。弼周固辭不敢。上曰,向者卿以入閾內爲辭,故今日則予近閾而坐,卿亦進來閾外,有何不可乎?弼周更陳天威太逼,不敢進伏之意。上曰,古人有加足於帝腹者,今以來坐閾外,爲難乎?弼周曰,臣豈敢比擬於此乎?自古人臣無此禮,雖平交以下,促膝而坐,猶涉褻慢,況至尊至嚴之地乎?上曰,頃已爲之。今日獨不可爲乎?又命承旨勸之,使進。弼周辭謝不得,進伏閾外。上執其手曰,卿亦如魚贊善之一往而不來耶?抑亦召之則更來耶?弼周曰,臣本非欲長往者也。豈敢可來而不來乎?惟臣癃病實狀,聖上旣親目擊。今而後,臣之從前章疏言疾,爲其實狀,而不爲欺罔者,聖明當下燭矣。上曰,卿入來後,法講胄筵,初欲間日爲之矣。適値齋戒之日,不得如意,此則已諭於批答矣。昔年禮遇之臣,今始得見,卿今則乃贊善也。此後有疏章,則當稱嘉善大夫而後,名實相孚矣。儒林與隱者異,幼學壯行,儒者之事也,得君行道,儒者之志也。伊尹之在畎畝,諸葛亮之在南陽,豈嘗斯須忘世耶?今則以儒爲隱,蓋儒而隱,故得此名耳。儒者,旣有行其所學之意,則與高尙物外者,豈可同乎?予未有學問之功,而今年已老矣。前頭豈望其長進乎?然卿見予,可輔則輔之,不可則可去矣。如有可以覺之之道,則孟子豈不三宿而出晝乎?況今元良已勝冠,正宜輔導之日也。昔張顯光,以其兒謀多之說,達之。古之處士,其行事,固如是矣。卿亦輔導元良,元良不聽卿言,則亦當告予以去而後去,可也。呂尙八十,身兼將相,巖穴之士,年老而出者,亦多矣。卿多年閑居,乍來京裏,故如是勞憊,若久處城中,則自當愈矣。今日儒臣,有以勸留之意陳達者,而予嘗見之矣。昔在溫幸時,朝臣,亦請召故相權尙夏,旣來,則又私相勸之使去,此亦文勝而然矣。予每以慨然於心矣。卿今去後,時時召之,則卿當來耶?此一事,卿須許之。弼周曰,臣雖無狀,聖敎至此,豈不知感?但臣一生有死病,求生之道,惟在屛處調養而已,非敢有高尙物外而輕視爵祿之志也。秉彝之天,人所同得,況臣生於世祿之家,亦豈無愛君憂國之心?而疾病之來,人所難强,生存而後,其餘可論。今此入來,汗流如濕,以此病狀,雖欲承命,得乎?上曰,予非拘束卿也,只欲其任便去來也。古亦有以元良之言,留儒賢之事,而予則豈借元良而留卿乎?予當自留之矣。卿去江郊後,予欲見而召之,則必須來見予也。弼周曰,前頭事,亦難預度,當看病勢,如可自力,則豈敢不來乎?但在臣子分義,不敢以未料之事,期必而仰對也。上曰,卿言如是,而若不來則是欺予也。弼周曰,安有爲臣子而欺其君乎?如臣無似,蒙恩至此,臣實不知死所矣。第臣素有眩氣,每發作時,則有頃刻難支之勢。臣事,臣亦不知矣。上曰,再昨所遣史官,欲與偕來,而留此則傳之者,誤也。泰齊曰,旣有偕入之命,故如是矣。上釋弼周之手。弼周退伏曰,臣於書筵,亦有若干所達文義,而向日東宮所答,則雖問之老儒,其答亦不過如斯而已。睿學至此,孰不欣聳?況殿下,以輔導元良之意,縷縷下敎,士生斯世,蒙此知遇,臣雖庸陋,亦豈無佐下風之願乎?疾病沈痼,勢難自强,惶恐死罪。上曰,卿之氣,卽今亦似勞,甚矣。弼周曰,趨升殿陛,喘息猶未定矣。上曰,我國禮勝,故如是,古道似不然矣。朝臣常常入侍,而卿則初來,故又加勞矣。卿亦久留,而經歷多,則自當愈矣。弼周曰,臣子道理,臣亦豈不知乎?只緣蟄處省事,杜門養病,以此習以爲性,今至死境,有難猝改。雖因聖恩罔極,黽勉淹留,而一日如一年,不能耐住矣。儒者常以不得於君,不能行其所知爲恨,今臣則誤被恩遇至此,士爲知己者死,而況於君父乎?如此而無圖報之心,則是與禽獸一體,臣雖無狀,豈至此乎?疾病如此,亦且無可奈何矣。頃日臣初入講筵,竊伏見聖學,已至高明之域,出而言諸士友,而相與之賀矣。顧今聖上,春秋晼晩,以常情言之,易至倦勤,而萬幾之餘,尙且親近書冊如此,此實乾健不息之道也。伏願聖明,益加勉勉,無少間斷,則宗社臣民之幸,孰大於是?上曰,近來以眩氣,久未讀書,前日所讀,亦皆書自我自而已。向來旣不能講究,到今更安能講究乎?卿言倦勤字,而予之涼德,無可言者,然亦豈全然無意思乎?心頭每有易所謂憧憧往來者,何以則去此念乎?且或慮時氣不均,則過用心慮,而不能忘學問工夫,何如則可以緩此念乎?弼周曰,臣何足以知之?而所聞則有之。若欲頓去往來浮念,而用力太過,則非徒無效,又易生病,必須輕輕放退,不與俱往,則久久自有功效矣。大體此事,有數般用工之方,心性情上,有操存工夫,而去此念者,有之。古人經傳上,有開發處,而見識漸廣,則亦能以去此念者,有之。超然獨立於昭曠之原,虛明脫灑,而自然除此念者,亦有之。都在自己之實用其力耳。上曰,此非利欲之心,而尤難除去矣。弼周曰,頃已達之,惡念易除,而乍往乍來之浮念,難除矣。上曰,俄者所問,非特此也。雖時氣不甚不調之時,亦恐其或至不調,而爲民之患,以此用慮或過,此亦浮念耶?弼周曰,此則心有所係累而然矣。雖民憂國計之大,聖慮所及,亦宜各當其分。稱其分,則中理中節,而物得其平,過其分,則見於事而發於政者,未免有過度處。常使此心虛明,不爲事物所累,則其發而見於謀爲者,自不失其權度矣。上曰,然矣。弼周曰,臣之草草所陳,不能有所開發於聖聰,是則臣之罪也。大抵人君,必有恢廓包容之度而後,可以與天地合德。東宮,以寬字爲表德,可見聖意之深遠矣。受宗社之責,而處億兆之上者,其責任至重且大,非寬何以居之?臣以顧名思義及嚴以濟寬之義,亦已達之於東宮矣。至於看文字,亦當平易求之,以通其文義,文順而後,理自現矣。頃日講筵,聖上以易傳中,臣居尊位,猶可說也,女居尊位,不可說也之語爲疑,而此不過甚言女居尊位之爲非常之變也。若於此等處,拘礙,則他處亦多爲累,竊恐古人本意,不能見得也。上曰,然矣。世俗所爭戰者,以文字也。所撕捱者,亦以文字也。予亦今世人也,不能闊看乃如此。今卿言之,予之過現矣。古人所謂不以辭害義者,正以此也。上又問曰,漢宋享國久長,予以爲寬字之效也,何如?弼周曰,聖敎至當,人君非寬,何以處人之上乎?然書云寬而栗,直而溫。蓋寬與栗,竝行而後,陰陽合德,剛柔相濟,否則必有偏重之弊矣。上曰,寬而栗之義,是矣。寬非柔懦之寬,栗非戰栗之栗。弼周曰,古人於此等處,不偏言之者,所以救其偏防其過,而使歸於大中至正之域也。上曰,孔子曾言私慾及偏僻之害,大舜亦言之矣。聖人,見人之有此病,而知之耶?抑身有此病,而自覺之耶?常談自己痛而後,知人之痛,自己勞而後,知人之勞,聖人自無此病,則何以知人之有此病耶?弼周,以天行健及顔子三月後違仁等語,答之。上曰,贊善,未能聽得矣。更問曰,聖人何以知人之有此病耶?如所謂簡而無慠,聖人本來無慠病,何以知慠之爲弊耶?弼周曰,聖人萬理皆明,己雖無病,豈不知他人之病乎?上曰,是矣。若云堯·舜,見不肖子而知之,則非矣。雖盤古氏,亦必知之,卿言聖人明理,故知之者,極是矣。弼周,因言頃年孝廟追祟事,又請先正臣宋時烈配食於廟庭,縷縷累百言,上敎云云。因命翰林,書於史冊,注書則勿錄於政院日記,可也。上曰,以卽今世道觀之,未久似當入於混沌,未知今日是何會耶?弼周曰,先儒,言午會猶未盡矣。上曰,趙雲逵,召試文云。今爲戍會,此則見中州陸沈,慷慨而發矣。弼周曰,若爲戍會,則人物皆已消滅矣,更何有可言者耶?弼周又曰,百年昇平,無如今日,盛衰相乘,物極必反,聖上宵旰之憂,想必不待臣言,而卽今世級漸下,邊圉孔疏,內外諸臣,亦未聞有深憂遠慮之策,臣以爲宜及此時,陰雨之備,各別申飭,可也。上曰,當留念矣。古語云,作之不已,乃成君子。卿多年閑居,今始入來,故勞憊此,甚矣。其間卿之喘息似愈,前頭若頻頻入來,則必不以爲難矣。予若以卿之頻來,而不以儒林待之,反有慢忽之意,則卿勿來,可也。弼周曰,聖敎及此,義苟可來,則豈敢不來?而但病狀如此,安得來乎?上曰,一人元良,萬邦惟貞,卿豈不欲見元良之漸長乎?卿若入來,則予當與元良,共見之。卿須必來,諸臣,必謂予何不留之而許去乎云?而但卿,非遠去深隱之人也。卿之江居,旣至近,則許卿往休,非予無誠,是固誠也。弼周曰,聖意,臣豈不仰體乎?其於疾病何?向日筵中,已有所達,聖上苟能召致李縡,使之出入筵席,則其爲補益,豈如臣比乎?韓元震,亦是可用人也。自上已有俯從臣言之敎,士林傳誦,莫不欣聳矣。上曰,韓元震,前有削逸之敎矣。今須爻周此敎,可也。李縡,卿言如此,從當召之。弼周曰,李縡,嘗語臣,以爲可出,則當出云矣。上曰,此亦諺所謂有後手之言也。前此可出而不出者多矣。補養官時,雖不來,今若爲補導東宮而來,則亦有義理,分付侍講院,當品職有窠,卽除,可也。弼周曰,此當分付吏曹也。上曰,分付該曹。出擧條弼周曰,人君,莫難於聽言,而聖上如是開納,臣亦與有榮焉。治國別無他法,有言逆于汝志,必求諸道,有言遜于汝志,必求諸非道而已。傅說此言,實有懇懇之忠,可爲萬世人主之龜鑑矣。夫逆耳者,未必是,遜志者,未必非,而乃以道與非道,如是言之,惟聖上,幸體此意。如有逆耳之言,必求其是處,優而容之,勉而從之。聖德雖已至矣,而常以爲不足,廣而又廣,進而又進,恢天地之量,明日月之光,讜直之論,謇諤之說,必從必聽,則其爲聖德之光,當如何哉?上曰,所達是矣。當服膺焉。弼周復申前說曰,傅說此言,朱子亦屢言之,苟能如是,則天下之善,皆集而國治矣。誠願殿下,體天地之德,洞事物之理,雖有先入爲主,一定不易之見,亦必自省曰,吾之所執,或有未盡者耶?如或有之,更爲下敎,而明示聖意,則豈不盛哉?臣受恩罔極,無以報答,只有他生結草之報而已。愚臣所知,欲以畢陳,而勞撓之餘,精神昏憒,亦多記不起者,眷眷愚忠,只自耿結于中。且聖上勉留勤至,而臣病不能留,孤負聖恩,罪合萬死。上曰,卿無負予者,卿若頻來,則豈不愈於五六日更留乎?卿旣許此,便是長留卿也。卿亦旣勞矣,出而休矣。明日風勢若不佳,又必留住,待溫和而去,可也。若不計風日而去,則是悻悻也。弼周曰,聖上悶勞至此,臣誠惶感,不知所達,弼周先退。上曰,旣許其往來,來日使入侍注書,往見其氣力之何如,因以風日不佳,待他日歸去之意,傳諭,可也。出榻敎上曰,北伯使之入侍。出榻敎臣弘儁,承命出來。上命承·史皆少退。少頃,咸鏡監司沈聖希,與承·史俱入。上曰,旣有諭敎書,別無可更諭者,可稟者稟之。聖希曰,近聞北路民事,轉入孔慘,還分賑資,無以推移。前監司狀請,換嶺南穀一萬石,以爲賑民之資,而嶺伯防啓之故,廟堂只許五千石,此豈得爲許多飢民濟活之資乎?臣與廟堂相議,則以爲往見形勢,更爲狀請云,而狀聞回啓之際,遠海轉輸之間,其可及時救活乎?臣切願自上,分付廟堂,依前伯所請而許之,何如?上曰,申飭廟堂之意,出擧條,可也。出擧條聖希曰,臣當此重任,濟活民命,乃臣之責,而其如沒策何?所謂金遇兌所備之穀,旣在湖南,則以嶺穀相換用之爲好,故臣亦屢言於廟堂,而廟堂於北事,已有酸苦之色,凡事支離,則如是矣。若非聖上,特爲軫念,則實難藉手,而賙救矣。臣除此職後,所見各邑還上捧未捧成冊,則極爲寒心。咸興營還八萬石,而所捧則只一萬石,其餘列邑中還穀,多至二萬石,而所捧則僅止二千石者,亦有之。以此所捧,將何以給種子與農糧乎?臣見大臣備堂,出而示之,則亦皆爲之驚動矣。麥農豐稔,則猶有可望,而又或失稔,則民事更無可言者矣。北事之所以至此者,朴文秀·閔亨洙之故也。臣見文秀,亦以此責之矣。文秀則五月畢賑後,七月各邑還穀,傾庫而給之。亨洙則又以四千里皆爲赤地,而全不還捧,故民事乃至於此。及今終條理而擔着於臣身,臣不知將何以爲之也。上曰,心誠求之,何事不可做?卿之安詳,知之素矣。王者所重者,民也。須體此意,勉力爲之。聖希曰,臣以不才,累經藩任,今又受任於荐飢蕩殘之餘,其爲憂懼,又非前日比也。臣敢不竭盡心力,以仰體聖意,而第臣於廟堂無力,惟恃聖上之俯念耳。上曰,予豈忘北民乎?聖希曰,北方赤子,惟望殿下之終始軫念焉。上曰,卿亦量其可施者,而請之過分,則難從矣。泰齊宣諭曰,監司之職,在於宣化承流,觀風察俗,其他事宜,具載敎諭書,而近年以來,民生凋弊,列邑空虛,撫摩顚連,安集流亡,勸課農桑,俾存儲蓄,兼鍊戎兵,毋忘守備,黜幽陟明,考績必公,此皆當務之急,盡心職事,以副朝廷委寄之意。別諭曰,農者,天下之大本,雖値歲登,豈可放忽?若或歉焉,尤宜檢飭。卿於到界之後,申諭列邑,專意穡事,或覓給其種糧,或警飭其懶惰,俾得及時耕耘,盡力畎畝,而以其農務之勤慢,田野之荒闢,爲考績之高下事,卿其着意擧行。上曰,勸農一節,似文具,而緊重無過於此,宜勉之。聖希拜謝而退。上曰,北伯陛辭時賜物,當於入侍時賜之,而今聞自外已先下云,當該中官,推考,可也。出擧條承·史遂退出。
上在昌德宮。停常參·經筵。
日出時,日色赤。
下直,寧海府使閔墡。
金光世啓曰,卽者說書尹光纘,以其親病陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李成中啓曰,卽者黃海監司徐命九,以去三月令生石首魚薦新及進上,當朔內終不得封進,當該差使員長連縣監李敏泰,罷黜事,馳啓,而其下段仍伏念以下措語,有若分疏者然。薦新進上,事體至重,過限未封,事體當罷,則添附剩語,格外煩陳,有非藩狀之體,推考警責,何如?傳曰,允。
金光世啓曰,卽者吏曹判書李箕鎭辭職上疏,自縣道上送矣。重臣之陳疏承批,至於三度,則今於特推,申飭之下,又以縣道封章,事體未安。原疏還爲下送,從重推考,催促上來,何如?傳曰,允。
又啓曰,監察十三員內,二員受由在外,六員未署經,行公只是五員,而二員,宗廟夏享大祭親臨時,當進參,一員,永寧殿攝行時當進參,二員,宗廟擧動時東西押班當進參,本府入直,亦當爲一員,而無以推移,未署經監察,竝署前行公事,依例,分付,何如?傳曰,允。
李成中啓曰,憲府之連日監察茶時,諫院之未行守令署經,俱甚未安。兩司除在外被論呈辭入啓外,呈告未肅拜人員,竝卽牌招,何如?傳曰,允。
金光世啓曰,玉堂上下番闕直,已至多日,事甚未安。副提學李鼎輔,應敎洪昌漢,副修撰兪宇基,旣有只推之命。校理閔百行,修撰朴春普,由限已過,竝卽牌招,以爲推移入直之地,何如?傳曰,允。
以副提學李鼎輔,持平金相福,正言嚴瑀等牌不進罷職傳旨,傳于金光世曰,竝推考傳旨捧入。
以應敎洪昌漢,校理閔百行,修撰朴春普,副修撰兪宇基等牌不進禁推傳旨,傳于金光世曰,竝推考傳旨捧入。
金光世啓曰,副提學李鼎輔,應敎洪昌漢,校理閔百行,修撰朴春普,副修撰兪宇基,旣有只推之命,竝更卽牌招,以爲推移入直之地,何如?傳曰,允。
傳于金光世曰,有下問事,春秋館堂上肅拜後,來詣於宣政殿,禮曹堂上及兵判,亦令來待。
李成中啓曰,禮曹堂上及兵判,依下敎來待矣。傳曰,引見。
金光世,以侍講院言啓曰,本院下番說書尹光纘,昨日入直矣。以親病陳疏徑出。司書洪鏡輔,謂有親病,兼司書曺命敎,奉命在外,兼說書閔百昌,陳疏受由,下番將未免闕直,事甚未安。司書洪鏡輔,卽爲牌招,以爲入直之地,何如?傳曰,允。
記事官朴弘儁書啓。臣敬奉昨日筵中聖敎,傳諭于贊善朴弼周所住處,則以爲臣於昨日登對後,氣力尤澌頓,朝來猶未蘇醒,卽於千萬意外,史官又忽來臨,口宣聖敎,軫念微臣行止,極其懇至。臣之蒙被恩禮,一至此極,拜稽九頓,只有感涕。臣方整治行裝,差晩欲向江居,當以文字,告歸而退云矣,敢啓。傳曰,知道。
李命坤,以備邊司言啓曰,齎咨官·武臣·譯官,竝差以送事,旣已稟定矣。武臣則以訓鍊院主簿李邦綏差下,使之趁卽治行,發程,何如?傳曰,允。
金光世,以成均館官員,以大司成意啓曰,臣伏承本館草記批答,招致諸生,傳宣聖旨,仍又勸入,則諸生等以爲,聖敎如此,謹當還入云,仍設朝食堂,臣則退去之意,敢啓。傳曰,知道。
李成中,以義禁府言啓曰,沔川郡守金致慶,拿問事傳旨啓下矣。金致慶,時在公洪道瑞山地本家云,依例發遣府羅將拿來,何如?傳曰,允。
南泰齊,以兵曹言啓曰,因禮曹草記,來閏四月初七日,文廟大射禮後,試士事,命下矣。武科則當有初試,故吉日,令日官推擇,則今四月十九日爲吉云。以此日設行,而額數,依謁聖初試例,分兩所各取五十人之意,敢啓。傳曰,知道。
掌令尹植啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳嚴鞫得情,夬正王法。請還寢夏宅島配之命,仍令鞫廳嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請還寢物故罪人明彦特放之命。請還收遠配罪人尹志放歸田里,禁錮終身之命。請當日入侍臺官,竝命罷職。措辭見上近來名官之違傲朝命,大是痼弊,卽當太廟夏享之期近,聖上親受誓戒,其爲事體,莫重於此,而臣取見吏曹報府差排執事記,則軍銜至於四十員,有實職人,只是七員,而玉署之官,無一員塡差,其在朝體,豈容如是?銓曹亦無奈何,而事之苟艱,莫此爲甚。請明降聖旨,嚴加誨責,令在外玉堂,一倂趁期上來。新除授司諫院獻納李宗迪,時在京畿振威地,請斯速乘馹上來事,下諭。答曰,不允。下諭事,依啓。末端事,旣下敎矣。
答贊善朴弼周疏曰,省疏具悉卿懇。十餘年待卿之心,于今伸矣,深用欣矣。悶卿之憊,昨於筵中,雖許休養,眷眷之心,達宵奚弛?有召入來,卿已面副,以此寬心,其勉八條,欽歎欽歎,其宜服膺。卿須體小子慇懃之意,惟元良輔導之重,安心勿辭,善養善養,有召入來,副小子之至意,輔元良乎長成。
傳于金光世曰,原疏留中,此批答,待明朝遣史官傳諭。
司諫蔡膺福疏曰,伏以天屆昌運,慶溢宗祊,東宮三加之禮順成,百僚蹈抃,八域鼓舞,凡有含生之類,孰不願須臾無死,以伸延頸之忱?而臣於伊時,病纏膏肓,跡阻呼嵩,非但臣分之都虧,實合邦憲之誅戮,病裏瞻仰,方切惶蹙。迺者薇垣新除,遽下於病蟄之中,驚惶感激,罔知攸措。宜卽不俟駕竭蹶趨承,而素患水土之疾,閱歷三載,症形近益添劇,精神莫可收拾,坐犯逋慢之科,自速鈇鉞之誅,聖度天大,例勘亦靳。臣於是尤切感蹙,實欲忍死趨造恩命,而頑痰塞胸,呼吸急促,加以隨牌來往之際,左脅牽痛,吐血無算,實有頃刻難支之慮,瞻望雲天,但有血淚而已。臣雖頑愚,旣非木石,君臣分義,不至專蔑。數昨東宮邸下,太廟展謁之禮,實是宗社億萬年無疆之休,豈不欲趨造路傍,仰瞻羽旄之美?而病狀旣痼,欲起還仆,竟未能祗迎而祗送。昨又以署經,召牌荐降,而病情,實無路於承膺,辭疏且阻於喉院,更犯違傲,恭俟誅戮,威命尙靳於例勘,只推又出於格外。到此地頭,惟當不計死生,叩謝恩命,而病勢如右所陳,萬無進身之路,臣之情私,其亦窮且蹙矣。伏乞天地父母,俯諒難强之狀,亟降譴罷之命,以卒生成之澤焉。臣方言病,不宜贅及他說,而適有目下數事,敢此附陳。臣於病伏中,竊聞近日酒禁頗嚴,閭巷之間,糜穀之患少弛,道路之上,酗酒之輩寢戢,民心懲畏,紀綱稍振,人皆曰,禁酒之效大矣。向者刑曹參議柳復明,疏批一下之後,閭閻之以酒牟利者,不識聖意之不全弛禁,肆然釀賣,競相務多,市價日漸騰踊,酗鬨日益狼藉,人心頓異,無所懲戢。噫,臣伏覩批旨辭意,則其所以恤民間騷擾之弊,儘出尋常萬萬,凡有血氣者,孰不欽仰?而殿下,其以今時之民心,果可以溫容絲綸變化耶?膏粱藥石,各隨其症,弛張舒慘,各有其時,惟以淳厖之化,欲濟澆漓之俗,則恐未免徒善之歸也。見今禁令之至嚴,雖或有一時騷擾之端,而不若此,無以防旣痼之弊。臣謂更下申禁之命,勿以小害,不恤巨弊,使小民有所畏法,而無至放恣焉。湖西近海之邑,土地本瘠,而賦稅甚重,蓋由於前日量田時,分等不均。雖下下田畓,擧入於二三等,地之所出,不能充稅,蔀屋之下,咸願朝家之一番釐正,而乃於昨年湖中,沿海守令,因朝家陳田變通之令,不惟不爲之減等,乃反以各項陳田結數欠縮之數,分排於時起田畓,故卜數比前倍加,民怨視古愈甚,陳廢之患,在在皆然。此實他道所未有之患,而朝家所不燭之弊也。亟宜分付本道方伯,別定道內剛明三四守宰,按簿摘奸,一一釐正,使湖右殘氓,得以安堵也。臣以湖中之人,目見民怨之剝膚,故敢陳於辭疏之末,以備裁察焉。答曰,省疏具悉。酒事旣諭於法官之批矣。下件事當下敎于大臣矣。爾其勿辭察職。
說書尹光纘疏曰,伏以臣,於昨夕直中,得聞臣母素患關格之症,偶因食啖之失宜,猝然復發,頑痰凝滯,胸膈痞悶,精神昏暈,氣息喘促,頃刻之間,若將隕絶。急足踵到,促臣歸護,而家信纔傳,門鑰遽下。情理雖急,走出無路,終宵繞壁,方寸焚灼,坐而待曙,殆難自定,略控短章,徑出禁門。伏乞聖明,亟命鐫削臣職,仍治臣擅離之罪,以肅朝綱,以便救護,千萬幸甚。答曰,省疏具悉。爾其勿辭護焉。
同日酉時,上御宣政殿。春秋館堂上引見入侍時,禮曹判書鄭錫五,兵曹判書徐宗玉,吏曹參判李益炡,禮曹參判吳光運,禮曹參議兪健基,右副承旨李成中,假注書尹天覺,記事官趙雲逵·李毅中,同爲入侍。錫五曰,日間聖體若何?上曰,一樣矣。錫五曰,湯劑連爲進御乎?上曰,連進矣。上曰,春秋館堂上及禮官進前,實錄所記,與五禮儀節次無異矣。益炡曰,然矣。上曰,成廟朝則甚詳備,而中廟朝則甚疏略,何也?成中曰,是則當時修史者,互有詳略之故耳。宗玉曰,今此射禮,可謂盛儀,而竊料文臣之不識挽弓者甚多,若臨時不成樣,則極無聊。以武臣言之,威儀折旋之間,似不無顚倒失措之患,令政院依視學時抄選之規,備三望以爲受點參射之地,似好矣。上曰,大臣則依讀券官例,從座次書入,而其餘受擧案,備二望上之,可也。成中曰,侍射擧案,亦令政院,從自願受之乎?上曰,然矣。光運曰,實錄中,兩朝大射禮儀,皆用五禮儀,今番節目,無緯繣之事,而第大射翌日,大臣率百官進箋陳賀一節,今番節目,未及磨鍊者也。且射員,今欲增數磨鍊,則亦當有改付標之道,而俱於追節目中,磨鍊以入,何如?上曰,勿爲付標,以追節目磨鍊以入,可也。遂命成中書敎曰,今覽實錄考奏,可謂踐位行禮,冞切興感,而曾前侍射之人,旣是六十餘,則今番定數甚尠,宗親儀賓及文武中,各以十員定數,而一望備二員,令政院,其令前期書入。又曰,今覽實錄,如入學親耕例,翌日有陳賀,此則依例擧行,而只是存禮,豈可張大?只令諸道進箋,方物物膳却之。出榻敎光運曰,實錄中賞典,卽鄕表裏,五禮儀賞典,則軍器寺次知,似是弓矢。今番賞物,預爲下敎,然後該掌官員,預爲待令,無窘急之患矣。上曰,賞典當有分付。又命成中書敎曰,四中表裏,三中裏,二中弓矢,一中弓子,顧謂禮官曰,此亦當入節目中矣。光運曰,節目一依五禮儀擧行,而五禮儀射耦,取稟。在於御射臨時,則節次錯雜,且射耦,預爲停當,然後侍射班,可以整齊矣。上曰,以二人作耦,可也。于時時夜初昏,闕門將閉。上曰,注書出去,姑緩金虎門鎖鑰,可也。天覺趨出,宣命後,還入。宗玉曰,觀十三經註疏,有射禮儀,必是周時所行也。其間節目甚繁,熊侯尺數,似以禮器尺磨鍊,而天子諸侯所射,則稍大,卿大夫所射,則稍小,今亦依此禮稍廣大之,何如?上笑曰,此各營所謂使通帿也,上下寧有異乎?然禮旣如此,依爲之無妨矣。上曰,習儀,以今日內爲之乎?宗玉曰,初二度則似以今月內定行,而三度,則當以來月初設行矣。益炡曰,待秋設養老宴事,頃已聞下敎矣。今番江都之行,兼爲考出,則世宗大王朝,有設行例,玆敢謄來矣。上一覽訖,下敎曰,姑爲留藏于藝文館,可也。宗玉曰,大享不遠,侍衛當入,副摠管不可不備員,元景夏方下鄕,魚有琦,方在病,今姑改差,竝與瓜滿之代,令該曹口傳差出,何如?上曰,依爲之。出榻敎遂以次退出。
上在昌德宮。停常參·經筵。
有政。吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
兵批啓曰,慶尙左兵使,今當差出,而擬望之人乏少,本道水使及他道守令,竝擬,何如?傳曰,允。
吏批,判書李箕鎭在外,參判李益炡進,參議未差,同副承旨金光世進。兵批,判書徐宗玉進,參判權病,參議宋秀衡進,參知尹敬龍病,同副承旨金光世進,以金尙迪爲司諫,兪宇基爲吏曹佐郞,李宗迪爲副校理,曺命敎爲修撰,南彦彧爲禮曹佐郞,金相礪爲奉常判官,尹心宰爲中部都事,金翼臣爲長連縣監,韓始佐爲魚川察訪,申光綏爲永城尉。
兵批啓曰,同知中樞府事尹孝騫戶奴呈狀內,上典濫蒙天恩,得除本職,而年踰百歲,氣力衰敗,末由上來肅謝,斯速啓遞云。西樞雖是閑局,不可虛帶,今姑改差,何如?傳曰,允。
又啓曰,廣梁僉使權運萬呈狀內,老母病情,十分危劇,方在焦遑之中,人子情理,決難遠離赴任,斯速啓遞云。情理如此,則不可强令赴任,依例罷職,準期不敍,何如?傳曰,允。
以鄭彦燮爲同知,全萬當爲忠壯將,李邦綏爲都摠都事,李長燁爲武兼,李徽曾爲慶州營將,李道燮爲黃海兵虞候,沈瑎爲慶尙左兵使,崔道昌,副護軍單付。
兵曹口傳政事,以金漢藎·鄭彦燮·尹光莘爲副摠管。
金光世啓曰,吏曹郞廳來言,臺諫有闕,政事何以爲之?取稟。傳曰,當日爲之。
鄭必寧啓曰,小臣與右承旨南泰齊,議政府夏享大祭肄儀進去下直。傳曰,知道。
李命坤,以都摠府言啓曰,今日入直內三廳武兼禁軍及軍兵等,當爲中日習射,而宗廟夏享大祭親臨肄儀相値,不得爲之之意,敢啓。傳曰,知道。
又以都摠府言啓曰,副摠管具樹勳,以宗廟夏享大祭親臨肄儀時侍衛事,議政府晝仕出去之意,敢啓。傳曰,知道。
又啓曰,今日次對,兩司當爲進參,而諫院或在外,或被論,無推移入侍之員,司諫蔡膺福,正言嚴瑀,竝卽牌招入侍,何如?傳曰,允。
南泰齊啓曰,夏享大祭親祭祭文事,當及時撰進,而藝文提學元景夏,今方在外,弘文提學徐宗伋,卽爲牌招,使之製進,何如?傳曰,允。
傳于李命坤曰,大臣·備局堂上引見。
以副提學李鼎輔牌不進罷職傳旨,及應敎洪昌漢,校理閔百行,修撰朴春普,副修撰兪宇基牌不進禁推傳旨,傳于金光世曰,竝推考傳旨捧入。
金光世啓曰,副校理金尙迪,自鄕纔已上來云,卽爲牌招入直,何如?傳曰,允。
吏批啓曰,承文院正字李象靖,受由過限未上來,依受敎罷職,何如?傳曰,允。
又啓曰,新除授司僕寺主簿柳聖和呈狀內,身在嶺外,年迫七旬,病不得上來察任云,依例改差,何如?傳曰,允。
嘉禮廳都廳李宗迪,李知聖,郞廳尹光理單付。
金光世,以吏曹言啓曰,今此太廟夏享大祭肄儀時,祝史任,身病甚重,差遲入來,追參於諸執事成班之後,金硡,累度催促,謂以情勢難安,終不進參,其在事體,極爲未安,竝拿處,何如?傳曰,允。
李命坤,以兵曹言啓曰,今此宗廟擧動時,本曹兩驛騎馬四十匹內,病傷馬除,各差備應把之數,無以推移,依前例京畿驛馬,限十匹補把,以充不足之代事,本道監司處,分付,何如?傳曰,允。
李重庚,以禮曹言啓曰,今此大射禮翌日,京外進箋陳賀節目,當爲磨鍊,而王世子方在沖年,殿庭進箋陳賀之禮,依近例權停,自內只進表裏,而時敏堂親受百官賀一節,何以爲之?敢稟。
以禮曹大射禮翌日,王世子,自內只進表裏,而時敏堂親受百官賀一節,何以爲之?草記傳于李重庚曰,此則置之。
金光世,以禮曹言啓曰,和協翁主駙馬三揀擇,今已經過,吉禮日期,以何間推擇乎?嘉禮廳爲先排設,然後凡干諸事,可以磨鍊,都廳郞廳,差出擧行,何如?傳曰,當行於五月,依此擧行。
記事官朴弘儁書啓。臣敬奉聖批,馳往傳諭于果川黑石村贊善朴弼周所住處,則以爲臣伏蒙恩造,纔歸弊居,脫然若出籠之鳥,得以自在,而第莫酬聖恩之萬一,回瞻神嵩,不任戚戚。卽者近侍之臣,又奉批旨,來宣聖意之懇懇,愈去愈摯,所陳瞽說,亦蒙俯採,有足見聖上虛心從善之盛德。微臣惶感,更何言喩?至於悶憊善養之敎,皆出於愛之欲其生之至意,拜稽怵惕,益無所措,惟是賤疾,纏於骨髓,譬如枯木,雖被陽春之惠澤,而披拂回生,實無其望,聖諭之下,但劇感咽,不知所達云矣,敢啓。傳曰,知道。
輔德朴弼載疏曰,伏以王世子邸下,新加元服,日開講筵,國家重熙累洽,太平萬世之慶,基在斯矣。八域含生之倫,靡不引領想望。此時洊雷之肆,詳延博聞有道術之士,明孝仁禮義,以盡薰陶開廣之益者,其於輔翼之具,無以先此。然而如臣疏鹵不學,衰頓無聞,而重以嶔崎臲卼,不敢齒列於三司之班者,苟然充員,循省愧恐,彌增震駭,而第臣以玉署舊僚,中歲淪落,逖違經帷,區區尺寸報效之誠,無地少展。伏況延頸願死,得之天植,而量己以入,昧於古訓,乃敢唐突祗肅,冒沒儤直,屢登明离之筵,密邇溫文之容,而獲瞻望資生知,睿學夙詣,中心聳抃,殆若私慶,舞手蹈足,曷能名言?仍以陪扈於廟見之日,縟禮順成。臣雖今日退塡溝壑,更無遺憾,而夤緣一時之冒出,盤礴榮次,斷無是理。且臣偏母,今年篤老,宿疾沈危,委頓床笫,曾無一日之安。近又觸感風氣,重添寒疾,頑痰上升,眞氣下陷,嗽喘苦劇,呼吸艱促,而最是神息澌綴,日就奄奄,連用峻補之藥,而了無一效。臣方左右扶將,實無晷刻離違之勢,而僚官多故,番次亦窘,尤不宜一刻虛帶,玆敢疾聲哀籲於仁覆之下。伏乞聖慈,天地父母,特察承華之選,非臣所可仍叨,亟命斥罷,以重儲寀,仍令臣得以將護病母,任便醫救,以卒孝理之恩,公私千萬幸甚。答曰,省疏具悉。爾其勿辭護焉。
同日午時,上御熙政堂。大臣·備局諸宰引見入侍時,領議政金在魯,左議政宋寅明,右議政趙顯命,行副司直金聖應,兵曹判書徐宗玉,刑曹判書鄭羽良,吏曹參判李益炡,兵曹參判權,左副承旨李命坤,掌令尹植,正言嚴瑀,假注書尹天覺,事變假注書兪漢蕭,記事官兪彦好·李毅中同爲入侍。在魯等進曰,數日來聖體若何?上曰,一樣矣。在魯曰,所入湯劑,連爲進御乎?上曰,連進矣。在魯曰,大王大妃殿氣候若何?頃有瞻望玉色,仰問如何之敎,或有表著膚外之證否?上曰,似是痰隔矣。常時或有間發,近來亦未快復矣。在魯等曰,臣等所憫者,內間患候,外莫能卽知也。未知用何藥而調下乎?上曰,當夜最不寧時,湯劑似遲,故用淸心丸三箇矣。在魯曰,淸心丸連用三箇,似過矣。上曰,如此時用順氣丸則似好,少許劑進,可也。在魯曰,春秋各一番劑進之意,醫官處定式,似便矣。上曰,然矣。在魯曰,王世子頃日展謁太廟後,不瑕有勞損之節否?上曰,其日則似憊瘁,以年幼之故,今則尋常矣。在魯曰,試看展謁時拜跪禮節,皆已天成,雖曰沖齡,亦不游目,凡在臣民,孰不欽歎?上曰,東宮書筵講讀,近又若何?宗玉曰,連日善誦讀矣。上曰,卿等之出栍,似是太歇矣。宗玉曰,近間亦一番出略矣。以年未壯辭不達之故,間或有解答不委曲處,而誦讀從容,聲音淸亮,實臣民之慶也。上曰,日授幾許行乎?宗玉曰,能至十餘行矣。顯命曰,若或過量,則易生厭態,小授而頻讀之可矣。在魯曰,公洪監司李宗城,以去冬軍餉還上捧未捧馳啓,而還上則懷德縣監李彦煥爲居末,鎭川縣監鄭錫徽爲之次。軍餉則延豐縣監趙昌林爲居末,陰城縣監洪采輔居二,成歡察訪李夏翼居三云。末端以爲今此舊未捧,皆是久遠流亡絶戶,而因傳敎徑許封倉,則與無端不捧有間,似有參酌之道,請令廟堂,稟處矣。軍餉重於還上,故雖遇赦令,居末拿處,無蕩滌之規,趙昌林之全不始捧,非矣。何可以歲時封倉之傳敎,免罪乎?延豐縣監趙昌林,依事目拿處,其餘還上居末之次及軍餉居二居三,竝依前例蕩滌,何如?上曰,依爲之,而伊時特敎,蓋軫歲時不封倉之弊也。道臣之以此措辭,欲其分揀,殊涉未安。道臣亦推考,可也。在魯曰,此狀啓中,有壬子新分給準捧之語。壬子,必壬戌之誤,奏御文字,殊涉不察,道臣更爲推考,何如?上曰,旣以大體規之,誤字小節,不必更推也。出擧條寅明曰,三南量後陳降續之令,爲慮窮民白地徵稅之冤,而亦以諸道狀請之言,每以爲降續,則民將樂爲耕墾云,故兼欲勸農而許之矣。然朝家若無督責還起之擧,則守令未必勤於勸農,而設或有還起者,又或歸之於官用之加耕火粟,而不以實起,故不得不限以五年,責其盡數還起,而過五年後,還起最少處,則前後守令,從重科罪,最多處,則守令別爲論賞。每年收租時,自戶曹這這考出還起有無,報備局警飭事,定式矣。卽者戶曹,以辛酉壬戌兩年收租中,降續還起有無,區別列錄報來,而兩年還起,全無處甚多。若其重勘嚴懲,則雖不得不姑待五年之限,而今亦不可無警飭,以示信朝令之意。兩年還起全無處,當該守令,爲先拿問處之,還起最少居末守令,一竝推考,何如?上曰,所達是矣。依爲之。出擧條寅明曰,國姓勿限代免軍役事,新有特敎定式,此出於聖上敦恤之至意,不能更議變通,而第末世人心,奸詐變幻,冒錄者將無節限,亦豈不有辱璿派?臣且以爲今後則自宗簿寺,凡有加現單子,嫡嫡相承者外,一一令該道該邑,査出根派,開錄報來,必得經官文書而後,方許成出口傳。守令例於此一事,不能着實擧行,而此則宗簿寺,可以入啓論罪,以此定式施行,何如?上曰,守令未必從實査報,而係是辱璿派。依爲之。出擧條在魯曰,中宮殿及嬪宮廟見禮,肅廟朝,始特命行之,當爲後世遵行之定禮,今此增補五禮儀中,似不可不添入儀節矣。上曰,所達誠善思矣。依爲之。出擧條上曰,昨日諫臣疏中,有湖西近海邑卜重之田,摘奸釐正之請,大臣之意,何如?在魯曰,疏中以昨年湖中,沿海守令,因朝家陳田變通之令,反以陳結欠縮之數,分排於時起田畓。卜數倍加,民怨愈甚,宜令道臣,別定剛明守令,按簿摘奸,一一釐正云。其間委折,有難遙度,爲先査問於本道而處之,何如?上曰,依爲之。出擧條寅明曰,日前備局之坐,孝寧大君諸子孫,列名呈單,以爲已以朝命,建祠宇,將自鄕奉祠堂上來,願以沿路止接處,設鋪陳以待之意,行關該道。大君王子,事體自別,所當知委擧行,而有不敢擅便。且聞錦城大君祠宇爲延諡,亦方自鄕上來,竝令該道定差員護行,恐涉無妨矣。上曰,竝依爲之。出擧條寅明曰,大射禮時,射具,自軍器寺,多有造作進排者。軍器寺,本無物力出處,故凡有朝家別造,皆自戶曹上下,物力今亦宜無異同,循例鉦鼓等物外,其所新造者,容入物力,算摘上下事,分付戶曹,何如?上曰,依爲之。出擧條在魯曰,近來侍從之以過限未上來,被拿者相續,雖出於警其怠慢,而太近縛束。臣曾以不必如是之意,陳達,而未蒙許矣。雖然受由者,則有除往還,留七日之限,猶不無體諒寬假之意,而至於下諭,則只計下諭到彼回還之日子,如二日程,則過四日,至第五日,卽捧禁推傳旨云。在鄕家承下諭者,或可聞卽發行,而亦不無蹉過日限之患,在外任者,治簿治行,自費若干日子,決無及期之理。以此內遷承召者,殆無一人得免禁推。然則其所以召之者,乃所以囚之也。道理恐不當然。頃日掌令崔逵泰疏論此事,其言儘是矣。臣意則在鄕家承召者,許給五日留限,在外任承召者,許給七日或十日留限,似宜也。顯命曰,此則政院不察之致耳。命坤曰,旣無期限定式,則政院只當依當初傳敎而擧行,故自不得不如是矣。以外任而內遷者,治簿等事,固多窘急,而至於在鄕之人,每使該邑京主人,傳送有旨,則京主人中間遲滯,不是異事。雖專人傳送,若有阻水遘疾之患,則勢將不及於期限之內,此豈非所當推恕者乎?寅明曰,在家在官,不必區別,竝依受由例,給七日寬限,使之上來,似好矣。上曰,依爲之。出擧條在魯曰,故判書金錫衍,以肺腑至親,多年將兵,淸白謹愼,見稱當世,身歿之後,朝家至褒其淸德,特贈贊成,而子孫以有遺言,不得請諡云。生時旣躋正卿,身後賜諡,自是應行之典,自上特令贈諡,似好矣。上曰,此是可貴之臣,何可無贈諡乎?依爲之。出擧條聖應曰,臣今行,遍觀江都,蓋其周遭,南北長而東西短,墩臺五十一內,其四十八,乃故淸城府院君金錫胄創設,而其餘五墩,爲後來增置者也。所置器械略備,而防守節目,全然疏略,宜令守臣,擇差墩將,又預定方略懸板揭壁,使之常目預講,似好矣。且堂峴·陽巖兩墩,自數十年前廢棄,蓋船頭浦築堰之後,水勢稍遠,後人以爲無用而廢之,而其實,爲水滿時船泊之處。此兩墩,不可不復舊矣。且彌串·北一串之間鐵石串,北一串·長串之間七月串,寅火·廣巖之間,相距闊遠,砲矢不及,則此三處,又不可不增置墩臺矣。上曰,墩將擇差及方略預講事,好矣。依爲之。墩臺增設事,方欲令相臣下往巡審後,稟議以處,可也。聖應曰,自鵂巖墩至赤北墩,舊築土城,上加女墻,而不甚高大,若女墻破毁,則人馬可一超而入矣。留守金始㷜,以甓代石,且以泥灰,築成體城及女墻。臣試以大砲將軍箭,越水放之,則皆不及,而落於水中,故又以大砲,近城外十餘步放之,則僅傷其女墻,其堅築可知。若一依此法,漸次改築,則似好矣。上曰,金始㷜,予自春坊時,已知其質實矣。今聞訓將之言,江都築城,又如是堅固,留守仍任責成,可也。顯命曰,仍任者,欲其訖功也。此與尋常仍任有異,限築城仍任,使之訖功,而此事,江都難以獨當,依前定奪,使各軍門出物顧助,以爲從速完畢之地,似好矣。上曰,依爲之。聖應曰,文殊峯,在甲串津邊,與鎭海樓相對,臣登臨俯視,則內外大小,歷歷眼底,城中鷄犬,若可數矣。往在肅廟朝,爲築山城,周回可二三十里,只置一別將,略備軍器倉舍,而未及爲防守之道。若臨亂不守,爲賊所據,則江都,豈不危哉?若以通津府爲獨鎭,移入山城,與江都爲輔車之勢,則似好矣。上曰,大臣往見後,廟堂稟議處之,可也。聖應曰,江都軍餉,當初十八萬石矣。今不過八萬餘石,此爲大衆數月之糧而已,宜有增置之道,而只以一島之民,糶糴之道,甚難。各邑之受移轉者,多不還納,以致減縮。每歲以數萬石分給,移轉于近處各邑,如有過期未納者,解由拘礙,定爲令甲,則似好矣。寅明曰,軍餉,散之易而聚之難。非災年,則不必移轉,無端未捧者,旣令見拘解由,則解由之法,自越等計數漸加,軍餉體重,不計未捧多少,一切見拘解由事,宜定式矣。在魯曰,數萬石移轉糶糴,太多矣。且在於令前者勿論,自今定式,使之拘礙,似宜矣。上曰,依爲之。聖應曰,江都諸山濯濯,獨摩尼山,略有樹木,而計不過支數月樵爨而已。自前有申飭種樹之令,而採東植西,旋卽枯死,迄無成效。凡於島中童濯之處,及外城土岸隙地,多種松子橡實及柿栗可食之類。其平野田壟之地,多植槐柳等易長之木,嚴其偸斫之禁,則庶於十數年內,有欝然成林之效矣。上曰,此則備局申飭守臣,使之栽植長養,而守臣亦令各鎭將,助役栽植,可也。竝出擧條上曰,將臣旣已往見,相臣之往見,宜矣。三大臣,曾已見之否?在魯曰,臣少時隨父往見,其後以史閣及繡衣行,再度往見,如昇天諸堡,歷歷眺覽,大抵必守之地也。寅明曰,臣未及見之。然大抵大臣於江都重地,一無干涉事,是臣平日之所怪者。若依備局例,使之兼帶,仍爲句管,則好矣。顯命曰,臣亦未及見之,今聞所論,不過對中州人,聽說成皐·鞏·洛之險而已。上曰,曾聞右相,以南漢爲第一戰守之地,以不見江都之致耳。苟一往見,則其取舍,必有所在矣。夫以漢文帝之世,猶安不忘危,而今此江都,兩大臣,皆不見云,謀國之道,不宜如是,誰將往見乎?顯命曰,臣請往見,審度而來。上曰,一者往見,可也。出擧條宗玉曰,丙子之變,賊計至深,末乃撤三江村舍,作筏以渡,到今思之,非但人謀不臧,如使其時有城,則捨舟登陸之後,亦豈無一分抗禦之道乎?上曰,雖無城,若有人,則虜安能飛渡乎?其時先攻江都者,賊計極陰巧,而守臣之不意備禦者,專出於恃耳。寅明曰,以大駕不入江都之故,致敗至此耳。若大駕先入,一邊守禦,一邊召募,則豈至於是乎?在魯曰,當時入江都者,皆全軀保妻子之臣,無意於死社稷故耳。上曰,然矣。宗玉曰,沒技直赴,旣有定法,而近來沒技,不勝其多,更爲比較而定之,何如?上曰,此則勝於改試。然若歸全闕,則奈何?宗玉曰,儒生殿講時,純通者多,亦爲比較,至于再三,惟此沒技,與純通何異?必比較爲單一而定之,則好矣。上曰,古者此道不廣,近來始設行,或以弓藝,或以鳥銃,其中鳥銃,奸僞難辨。然旣廣其道,而又難其選,則寧不如不爲之爲愈也。從當商量下敎矣。在魯曰,臣方以遷窆事,出往忠原·廣州等地,太廟親享,迫在數日,而先爲下直,不勝惶恐。上曰,昨見獻官報府,無卿名字,心以爲有甚麽事故矣,今始知之矣。人君以孝爲治,豈以親享之重,而遏緬邈之思乎?安心往還,可也。在魯曰,臣之帶本職出外方,已爲未安,而至於藥房所帶,事任甚重,啓壙後節次,非但一如初喪,其間又費了許多日子。雖有問安之節,旣難趨參,又多妨礙,乞賜遞免,何如?上曰,其間亦豈有緊急事乎?調護寡躬之道,保養元良之責,責任甚重,不可輕遞,帶去可也。掌令尹植所啓,請逆坦孥籍,一依王府草記,卽令擧行。上曰,旣諭何煩?又所啓,請還寢泰績酌處之命,仍令鞫廳嚴鞫得情,夬正王法。上曰,其勿更煩。又所啓,請還寢夏宅島配之命,仍令鞫廳嚴訊得情,夬正王法。上曰,其勿更煩。又所啓,請瑞虎等兩賊孥籍,亟令王府擧行。上曰,其勿更煩。又所啓,請徙邊罪人陸師聖,依律處斷。上曰,勿煩。又所啓,請還寢物故罪人明彦特放之命。上曰,勿煩。又所啓,請遠配罪人尹志,還收放歸田里,禁錮終身之命。上曰,勿煩。又所啓,請當日入侍臺官,竝命罷職。上曰,勿煩。正言嚴瑀所啓,請充軍罪人李時蕃依律處斷。上曰,勿煩。又所啓,請逆魁坦緣坐籍沒等事,亟命王府依法擧行。上曰,旣諭何煩?又所啓,請還寢罪人泰績酌處之命,仍令鞫廳嚴刑得情,夬正王法。上曰,其勿更煩。又所啓,請聖鐸等二人,竝令還發配所。上曰,其勿更煩。又所啓,請遠配罪人,絶島定配。上曰,勿煩。又所啓,請還寢罪人橏減等之命。上曰,勿煩,遂以此退出。
上在昌德宮。停常參·經筵。
文定王后忌辰齋戒。
大王大妃殿·中宮殿·賢嬪宮,藥房口傳問安。答曰,知道。
藥房都提調金在魯,提調鄭錫五,副提調李重庚啓曰,伏未審夜來,聖體若何?眩氣其得差間乎?前入湯劑,已盡於昨日。臣等當依前下敎,率諸御醫入診,詳察聖候,議定仍進當否矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候一樣,予則一樣矣。
口傳下敎于李重庚曰,欲與世子同見,來待于東宮,差備。
南泰齊啓曰,副提學李鼎輔,應敎洪昌漢,校理閔百行,修撰朴春普,昨旣有只推之命,竝卽牌招,新除授副校理李宗迪,時在京畿振威地,修撰曺命敬,以宣諡事,時在慶尙監營,竝斯速乘馹上來事,下諭,何如?傳曰,允。
傳于鄭必寧曰,此匹段二十匹,下兵曹駕後處上下。
又傳于鄭必寧曰,此匹段十五匹,下御營廳駕前處上下。
又傳于鄭必寧曰,貂皮皆下尙方。
傳于李命坤曰,以受誓戒時,受點侍衛,仍用於擧動時,其餘書入。
南泰齊,以禮曹言啓曰,今此文廟酌獻後,大射禮翌日頒敎陳賀時,方物物膳,去之事命下矣。自前陳賀時,外方方物物膳,雖或停止,議政府·六曹物膳,依例封進,今亦依前例封進之意,敢啓。傳曰,知道。
李命坤,以兵曹言啓曰,內下匹段二十匹,駕後禁軍五十人等處,分給之意,敢啓。傳曰,知道。
癸亥四月初六日未時,上御敬極堂。藥房入診時,都提調金在魯,提調鄭錫五,副提調李重庚,記事官朴弘儁·兪彦好·李毅中,醫官金應三·玄起鵬·吳志哲·許錭·方泰興·李道吉,入侍。在魯曰,好雨旋止,日氣不適,夜間聖體,若何?上曰,一樣矣。在魯曰,腰腹症候及膝部痲痺之症,何如?上曰,此則似愈矣。王世子,自外上殿,諸臣皆俯伏。王世子就座後,在魯復曰,親享日字已迫,曉夜冷風,達曙將事,極庸爲悶矣。上曰,歲寒知松柏,而今則日氣頗溫,數更立庭,豈是難事?在魯曰,入幕次之節,在於禮文,伏乞勉從焉。末後拜禮之際,易至顚仆,如此時,豈不受傷乎?上曰,樂章申飭後,比前頗遲矣。在魯曰,大王大妃殿氣候,何如?近來症候,湯劑進御後,果已差減乎?上曰,近則似愈,湯劑連進矣。在魯曰,頭部癢症,已快愈乎?上曰,尙未快愈矣。在魯曰,足部所患,非有原委,伏想已快祛矣。上曰,此則已快祛矣。在魯曰,王世子連日開筵,今又侍坐,不待仰問,可知氣候之平安矣。上曰,好過矣。在魯曰,臣等今日更瞻東宮,岐嶷之表,極以爲幸矣。上曰,予之今日,與之同見者,以此也。在魯,請使醫官診候,上曰,依爲之。應三診畢,退伏曰,左右三部皆調均,好矣。起鵬·錭·泰興·道吉等診畢所達,大體與應三同。在魯曰,湯劑當仍進乎?上曰,依爲之。仍命承旨書榻敎曰,滋陰健脾湯,依前加劑五貼,以入事,榻前下敎。在魯曰,世子在座,令數醫診候,何如?上曰,上醫數人診之,可也。應三,診候於東宮,退伏曰,邸下脈候,極好矣。起鵬·錭,診畢所達,亦如應三言矣。在魯曰,王世子氣度已成,進學尤不可已,外家書外,不可不讀者極多。大抵進學之道,雖不可貪多,亦當唯日不足而後,可望其成就。伏望毋少間斷,而勤於開講,則實爲無疆之幸矣。上曰,世子年尙幼,自今連續勤做,則何患其不能成就乎?人,少則慕父母,此是良知良能,孟子之言,極好矣。但至於物欲生,則此心難保,是以難矣。在魯曰,東宮方在沖年,似不知物欲爲何物,而其省察克治之道,惟在於學問之功矣。上曰,苟能勤勵學問,則亦當入於聖域矣。錫五曰,湯劑劑進貼數已多,雖進其半,亦幸矣。若間斷,則難於見效矣。上曰,丸劑,着實服之,而湯則難矣。好茶,亦不頻飮,苦藥,豈欲常進乎?在魯曰,每日湯劑,若令趁期煎入於前,則似當進御矣。上曰,雖常常見之,亦未之盡然矣。在魯曰,小臣今番出去,當費四十餘日,久離象魏,下情缺然。且前日親耕時,臣適奉使,僅能渡江,而未及來參矣。今日盛禮在前,而又未得陪參,下懷尤庸耿結。上曰,事故如此,亦且奈何?親耕時,尹淳磨鍊其節目,頗精詳矣。射禮則節奏甚多,楅乏等物,皆新制度,比親耕尤難矣。頃日禮判,欲大其侯,予則以爲如外方所謂使道侯者,欲其在上者,中之而然也。但太大,則所見怪矣。兵判考出儀禮註,次次漸少云,此似是矣。禮所謂持弓矢審固一段,畫出射者之形容,若橫射而中乏,則不可謂正心矣。右相頃言求放心之道,此可以觀其工夫矣。在魯曰,若生手則實難善射矣。右相亦習射,而以飮酒爲憂云矣。上曰,雖飮酒,豈關係乎?上命承旨書傳敎,未畢,上曰,習儀,定以何日?注書出而問之。臣弘儁,承命而出,取擇日草記,已經啓下者,而入授諸承旨而上之。傳曰,大射禮習儀初·二度,只令執事官及侍射人,來三十日兼行於春塘臺,三度,依正日例,來月初三日,行於泮宮。重庚書畢,讀之。在魯曰,臣昨以所帶藥房都提調許遞之意陳達,而聖上靳允。每每陳請,極涉惶恐,而藥房職掌極重,不當許久遠出,以致曠廢,且有年未老病未甚之大臣,伏乞移授此職,千萬切祝。上曰,昨已諭之,卿之筋力,若難堪,則亦當許副,以安卿心,而其間不遠,勿辭往來焉。在魯曰,臣又帶司譯提調之任,已八年矣。科試第次,取才補闕事,臣有所建白,而病且無隙,不能擧行,渠輩亦必鬱塞矣。衰病,愈於臣者,旣有之,則此任許遞,不勝萬望。上曰,此亦當觀卿之筋力而爲之耳。在魯曰,此則又與內局提調異矣。首相例兼甚多,酬應浩繁,極用憂悶。此職若蒙遞改,則如釋一負,而亦復靳允,不任抑鬱矣。上曰,丸劑,此後不待日次更劑以入,爲宜。在魯曰,瓊玉膏連進,亦好。上曰,此爲療飢而已。在魯曰,豈止療飢乎?氣血俱補,極有益矣。上又命承旨書傳敎曰,獻官外諸執事,致齋等事,令備局,另加申飭。諸臣遂退出。
上在昌德宮。停常參·經筵。
文定王后忌辰。
日入時,日色赤。
金光世啓曰,都摠府郞廳來言,闕內各處入直軍兵夜巡檢云矣。敢啓。傳曰,知道。
李重庚啓曰,明日宗廟擧動時,大駕入齋室後,及再明日親祭罷後,大王大妃殿問安,何承旨進去乎?敢稟。傳曰,左承旨·左副承旨進去。
以副提學李鼎輔牌不進罷職傳旨,及應敎洪昌漢,校理閔百行,修撰朴春普等,牌不進禁推傳旨,傳于南泰齊曰,竝推考傳旨捧入。
南泰齊啓曰,玉堂上下番俱空,已至一旬,明日動駕時,侍臣亦無以備員,事體極爲未安。副提學李鼎輔,應敎洪昌漢,校理閔百行,修撰朴春普,旣有只推之命,竝卽牌招察任,何如?傳曰,允。
以副提學李鼎輔牌不進罷職傳旨,及應敎洪昌漢,修撰朴春普,牌不進禁推傳旨,傳于南泰齊曰,竝推考傳旨捧入。
以禮曹和協翁主吉禮時,物目單子,傳于南泰齊曰,只點下者,更爲書入。
傳于金光世曰,方致齋于近處,今番擧動,出宮,則自明政殿,由敦化門,還宮,則由仁政殿,知悉擧行。
南泰齊,以弘文館言啓曰,本館下番闕直,事體未安,明日動駕時,亦不可不備員陪從,應敎洪昌漢,修撰朴春普,旣有只推之命,竝待明朝牌招,何如?傳曰,允。
李命坤,以御營廳言啓曰,今此內下匹段十五匹,駕前別抄武士三十人等處,分給之意,敢啓。傳曰,知道。
上在太廟齋室。停常參·經筵。
日出時,日色赤。夜一更,月暈,廻火星·土星·木星。三更,月暈,廻火星·土星·木星。五更,流星出天中淡雲間,入東方天際,狀如拳,尾長三四尺許,色赤。
大駕入齋室後,王世子遣宮官問安。答曰,知道。政院·玉堂·藥房口傳問安。答曰,知道。大駕奉審後,政院·玉堂·藥房口傳問安。答曰,知道。
鄭必寧啓曰,小臣,大王大妃殿問安進去下直。傳曰,知道。
又啓曰,小臣馳往于大王大妃殿問安入啓,則答以知道之意,敢啓。傳曰,知道。
李命坤啓曰,內乘來言,捲簾,取稟。傳曰,捲三面。
南泰齊啓曰,禮貌官來言,百官稟旨就次。傳曰,知道。
李命坤啓曰,訓鍊都監知彀官·禁衛營敎鍊官·御營廳敎鍊官·禁軍陣敎鍊官來言,日暮後懸燈,人定後刁斗,天明落燈云矣。敢啓。傳曰,知道。
傳于南泰齊曰,禮房承旨入侍。
傳于李命坤曰,俄者有喧譁之聲矣,卽今犧牲捧上時,亦有喧譁之聲。各別申飭于騎省,夜亦另飭。
備忘記,傳于南泰齊曰,史官二員待命。
李命坤,以兵曹言啓曰,在前經宿擧動時,大內各處宿衛將士,使兵曹·都摠府入直堂上,累次申飭巡檢事,例爲啓稟,分付矣。今亦依此擧行之意,敢啓。傳曰,知道。
乾隆八年癸亥四月初八日,守宮假承旨朴守義,事變假注書兪漢蕭。朴守義啓曰,兵曹郞廳來言,闕內各處入直軍士夜巡檢云矣。敢啓。答曰,知道。
又啓曰,都摠府郞廳來言,闕內各處入直軍兵夜巡檢云矣。敢啓。答曰,知道。
同日巳時,太廟夏享大祭擧動時,上由昌慶宮之明政殿,都承旨李重庚,左承旨鄭必寧,右承旨南泰齊,左副承旨李命坤,右副承旨李成中,同副承旨金光世,注書朴弘儁,假注書尹天覺,記事官兪彦好·李毅中入侍,步隨。上見銅龍門外廨宇之有頹圮者,問曰,彼何司爲名乎?重庚曰,此舊政院·玉堂·臺廳等處也。上曰,昌慶宮字內,同是時御所,則公廨各處,何可一任其頹圮,而不爲收拾修理乎?事極駭然。紫門監官員,所當拿問處之,而該監雖爲文報,戶曹若不上下物力,則該監之不能擧行,其勢固然。此乃該曹之失,戶判爲先從重推考,使之卽卽修理,可也。出擧條上曰,明日還宮,則由仁政門之意,知之乎?泰齊曰,昨有下敎,已知之矣。旣至太廟,行展謁禮訖,奉審各室,次詣永寧殿,行展謁禮訖,奉審各室,遂還入齋室。
上在昌德宮。停常參·經筵。
辰時,日有兩珥。自巳時至未時,日暈。
大駕祭罷後,王世子遣宮官口傳問安。答曰,知道。政院·玉堂·藥房·朝廷二品以上·六曹口傳問安。答曰,知道。
李命坤啓曰,小臣,大王大妃殿問安進去下直。傳曰,知道。
又啓曰,小臣馳往于大王大妃殿問安入啓,則答以知道之意,敢啓。傳曰,知道。
又啓曰,小臣馳往于大王大妃殿問安入啓,則答以知道之意,敢啓。傳曰,知道。
傳于南泰齊曰,禮房承旨入侍。
傳于南泰齊曰,承旨入侍。
傳于南泰齊曰,有奉審事,注書一員待命。
大駕入於義宮奉安閣後,政院·玉堂·藥房口傳問安。答曰,知道。
傳于李命坤曰,諸司預備。
傳于李命坤曰,司果洪益三,若隨駕,使之來待。
大駕還宮後,政院·玉堂·藥房口傳問安。答曰,知道。
以應敎洪昌漢,修撰朴春普等,牌不進罷職傳旨,傳于金光世曰,竝推考傳旨捧入。
金光世啓曰,玉堂上下番俱空,事甚未安。應敎洪昌漢,修撰朴春普,旣有只推之命,竝卽牌招入直,何如?傳曰,允。
傳于李命坤曰,今此御製,承旨監董刻板,揭于奉安閣壁上。
兵曹口傳政事,尹植僉知單付。
以慶尙監司狀啓,四月令薦新生竹筍,限內不得封進,惶恐待罪事,傳于李重庚曰,勿待罪事,回諭。
李命坤,以御營廳言啓曰,因禮曹草記,獻陵陵內捉虎事,本廳將校,率領牙兵,出往,虎一口捉得後,連爲窮搜,而更無蹤跡可尋云。許多軍兵之累日露處,亦甚可慮,今姑撤還,何如?傳曰,允。
持平金相福啓曰,臣於太廟將事之際,有做錯之失,致勤問備,惶悚之極,罔知攸措。帶推行公,旣無前例,何可一刻仍冒於臺次乎?請命遞斥臣職。答曰,勿辭。
金光世啓曰,持平金相福,再啓煩瀆,退待物論矣。傳曰,知道。
又啓曰,校理閔百行,以親病陳疏徑出,原疏以親祭正日,纔已退却矣。所當直捧禁推傳旨,而此與無端徑出有異,推考警責。玉堂上下番俱空,事甚未安,副提學李鼎輔,卽爲牌招入直,何如?傳曰,允。
同日四更一點,太廟親祭時,都承旨李重庚,左承旨鄭必寧,右承旨南泰齊,左副承旨李命坤,右副承旨李成中,同副承旨金光世,注書朴弘儁,假注書尹天覺,記事官兪彦好·李毅中,同爲入侍。上曰,東邊盥洗位執事,倚階而立,使之分床,左右邊正立,可也。光世曰,其爲側立,殊欠敬禮,推考警責,何如?上曰,勿推。行晨祼禮訖,重庚曰,夜氣頗涼,晨祼初獻之間,節時頗久,請少入幕次。上曰,無勞矣。行初獻禮訖,上曰,第十二室大祝,讀祝之時,落一字,從重推考,第九室大祝,有誤讀處,亦推考,可也。成中曰,第五室大祝,亦有誤讀處,第二室執尊,有做錯之事,一體推考,何如?上曰,然矣。依爲之。上曰,執禮,旣唱跪·俯伏興·平身,又唱殿下跪,在位者皆跪,殿下俯伏興平身,在位者俯伏興平身者,實涉繁文儀注,則固當依例修正,而呼唱時,則只唱跪·俯伏興·平身,其下則勿爲連唱,而自今以後,事知守僕,笏記,知此擧行之意,分付,可也。上曰,予嘗見祔廟時,神輿奉安于階下,行祔謁禮,而無版位一定之處,臨時設次,隨地上下,事甚未安。令該曹鋪磚石作版位,以爲常時辨別之地,可也。竝出擧條上曰,冕服,亦有中單衣,且其玄衣纁裳,宜有長短尺數,而近來衣與裳,齊了無看別,恐古制不如是矣。命坤曰,蓋聞衣袖,亦比古稍闊云矣。成中曰,曾見大明會典,有衣不掩裳之文。似有長短尺數之別矣。上曰,前則亞獻時,日已向曙矣,今番則三獻已畢,而昧爽方啓矣。上曰,功臣七祀之祭,亦有差等否?成中曰,七祀於西階下,功臣於東階下矣。禮畢。
同日卯時,上在齋室,禮房承旨引見入侍時,右承旨南泰齊,假注書尹天覺,記事官兪彦好·李毅中。上曰,近來祭服,多着金冠,何也?泰齊曰,祭服例着祭官,而祭冠之樣,所見不好,故多着金冠,此亦近來侈習之致也。上曰,故判書尹淳,以爲禮文云,祭服與朝服同,似當有佩玉云,故其後用佩玉。此亦有可據禮文耶?祭服之必用木笏亦何也?泰齊曰,皇朝典禮,四品以上牙笏,五品以下用竹木云,而祭服之必用木笏者,似是牙笏甚貴,許多祭官,不能盡排,故代用木笏矣。上曰,俄見右相,亦執木笏,或是禮文耶?冕服之制,與朝祭之服,似無異同,其餘如後綬方心之一依古禮與否,竝令儒臣,博考於文獻通考,大明集禮,五禮儀等書,以稟,可也。上曰,太廟一位所撤,兔醢·鹿醢·竹筍菹,入之。卽今承旨李命坤,爲奉常正時,筍菹等物,皆精辦。未知近又如何,將欲看審色品矣。承·史遂出,命奉進。傳曰,禮房承旨,更爲入侍。承·史又進伏訖。上曰,俄使史官,摘奸于祭所內矣。注書出去,史官親入復命之意,分付,可也。天覺,出傳敎還入。上曰,摘奸之法,何等嚴密,而近來不無徑先傳播之弊,摘奸之意,安在哉?此後各別申飭,復命之前,毋得徑先傳播,而或有如前之弊,則當該中使史官,竝從重科罪事,定式,可也。出擧條史官朴弘儁,入復命。上曰,今番則果能祕密,而祭所內,亦無違頉耶?弘儁曰,臣倉卒承命,與中使偕往廟門而後,始知有摘奸之擧。外人無一預知者,而至于祭所,則直長張趾德,能恪謹監守矣。上曰,凡祭享撤饌時,或不無雜亂不謹之弊云。至重至敬之地,豈容如是?事之寒心,莫此爲甚。此後則祭監監察,以有風力人,另擇以送,撤籩豆時,與廟司眼同看檢之意,各別申飭,可也。出擧條遂退出。
同日巳時,大駕還宮時,都承旨李重庚,左承旨鄭必寧,右承旨南泰齊,左副承旨李命坤,右副承旨李成中,同副承旨金光世,注書朴弘儁,假注書尹天覺,記事官兪彦好·李毅中,入侍,步隨。泰齊曰,俄者永寧殿堂下執禮,膰肉奉進時,有單子換納之失,事體未安。當該執禮,推考,何如?上曰,依爲之。出擧條至宗廟前橋,侍臣上馬行數十步許。上曰,此後此行,恐亦不易,將歷入于鄕校洞本宮之意,分付,可也。左副承旨李命坤,假注書尹天覺,趨進承命訖。兵曹判書徐宗玉,請對進曰,今此禁衛軍兵前後結陣,當有換改變通之道矣。上曰,遣宣傳官,傳送標信而後,射隊則留此不動,前射隊,使之移導,可也。遂至鄕校洞本宮里門外駐輦。三司金尙迪·閔百行·金相福·嚴瑀等,請對進曰,今此歷入,實出意外,僚班軍伍,未免臨時顚倒。臣等恐此擧,近於率易矣。上曰,誰知癸亥年更入於此乎?追惟舊昔,不勝感慕故耳。左議政宋寅明,右議政趙顯命,追後請對,掌令尹植,同爲入侍,進曰,殿下如有此擧,則何不出令於宗廟離發之前,而猝然發命於中路倉卒之間,有此蒼黃顚倒之弊也?殿下此擧,殆同於抑制群下矣。上曰,是。曾以南陽府使時玉碑事,見錮者耶?宗玉曰,果是其人,而其時玉碑事亦冤矣。上曰,歷瞻之際,亶出追感,而臺臣所陳,大體是矣。若曰,抑制則非予本情,然亦當受而不辭矣。其所陳達,極爲質直,誠可嘉尙,掌令尹植,準職除授。顯命曰,俄者臣等請對時,尹植欲爲同入,臣等止之,則正色不聽。此是舊時臺諫,故能如此,實爲可貴矣。寅明曰,其言誠爲質實。況以疎遠之人,能爲戇直之言,尤宜嘉奬矣。泰齊曰,尹植已經準職矣。上曰,然則特爲加資,可也。遂入本宮奉安閣。少許,仍命回鑾。上曰,今當癸亥之年,歷省聖祖潛邸,予之追感之心,尤當如何?靖社功臣中,綾城府院君,尤爲自別,遣禮官致祭于其家廟,可也。泰齊曰,今此下敎,出於追念舊勳之盛意,臣不勝欽歎之至,而第靖社元勳之腏食於聖祖廟庭者,與他有異,似當有一體致祭之道矣。上曰,該房所達,是矣。綾城府院君及廟庭配享四元勳家,一體遣禮官致祭,其嫡長孫,亦分付該曹,在散者收用,未入仕者除職,而年未滿二十者,待年滿除職事,竝爲分付,可也。出擧條榻敎上曰,本宮卽漢之南陽也。今此歷入,心切興感,尤宜有優恤之道矣。里門內居民,雖自前復戶,而其中年六十以上,勿論男女,竝令該曹,米布題給,可也。出擧條上曰,俄作一絶,少伸感懷。承旨李命坤,其爲齎來,使之刻懸,可也。遂還宮。
上在昌德宮。停常參·經筵。
未時,日暈。
下直,碧潼郡守金養正,金泉察訪李基德。
大王大妃殿·中宮殿·賢嬪宮,藥房口傳問安。答曰,知道。
李命坤啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
又啓曰,備邊司郞廳來言,今日賓廳坐起日次,而無時急稟定事,頉稟。傳曰,知道。
又啓曰,大司憲金鎭商,執義朴弼傅,在外,掌令沈益聖被論,一員未差,持平金相福避嫌退待,持平李夏宗三度呈辭入啓,今日以監察茶時之意,敢啓。傳曰,知道。
南泰齊啓曰,賓廳坐起,旣已頉稟,所當持公事入侍,而本院,時無公事,不得入侍之意,敢啓。傳曰,知道。
李命坤,以都摠府言啓曰,副摠管鄭彦燮,以同知義禁府事,本府坐起晝仕出去之意,敢啓。傳曰,知道。
藥房提調鄭錫五,右承旨南泰齊,啓曰,伏未審夜來,聖體,若何?親享太廟,徹夜將事,過午還宮,連日勞動之餘,不瑕有傷損之節,而眩氣亦無往來乎?大王大妃殿氣候,何如?臣等不任區區伏慮,敢來問安。答曰,知道。躬行享禮,少伸情禮,追惟昔年,達宵倍懷。慈殿氣候一樣,予則眩氣差歇矣。
李命坤啓曰,持平金相福,引避退待,處置歸於諫院,而尙未處置,事甚未安。除在外·被論外,司諫金尙迪,正言嚴瑀,竝卽牌招,以爲處置之地,何如?傳曰,允。
以副提學李鼎輔牌不進罷職傳旨,及應敎洪昌漢,修撰朴春普等,牌不進禁推傳旨,傳于南泰齊曰,竝推考傳旨捧入。
李命坤,以兵曹言啓曰,今四月十一日,武臣賓廳武經七書講書日次,而中日相値,不得爲之之意,敢啓。傳曰,知道。
又以備邊司言啓曰,今番齎咨之行甚急,數千里人馬,不無顚仆狼狽之慮。依庚寅年例,武臣齎咨官,騎馬一匹加定以送,以爲推移作行之地,宜當。以此分付該曹,何如?傳曰,允。
又以刑曹言啓曰,自前疎決時,全家與爲奴罪人,自本曹取考文案,有放未放別單書入之例。今番則何以爲之?敢稟。傳曰,書入。
又以義禁府言啓曰,延豐縣監趙昌林,拿處事,傳旨啓下矣。趙昌林,時在任所云,依例發遣府羅將,拿來,何如?傳曰,允。
正言嚴瑀啓曰,請充軍罪人李時蕃,依律處斷。請逆魁坦緣坐·籍沒等事,亟命王府,依法擧行。請還寢罪人泰績酌處之命。請聖鐸〈等〉二人,竝令還發配所。請遠配罪人,絶島定配。請還寢罪人橏,減等之命。措辭見上堂后實官,卽是參下淸選,而庸騃無識之朴弘儁,來歷不明之李敏坤,亦且濫廁於其間,官方益淆,搢紳傳笑。請注書朴弘儁·李敏坤,亟命改正。長單措辭之不敢冗剩,法例然耳。刑曹參判李世璡,頃日辭單之末,病狀之外,攙入引嫌之端。雖自喉院,卽爲退却,而旣非前例,且關後弊。不可以事往而無警,請刑曹參判李世璡,從重推考。司憲府持平金相福,引嫌而退。措辭見上帶推行公,旣無其例,揆以臺體,勢難仍在。請持平金相福遞差。答曰,不允。推考及處置事,依啓。
以義州府尹狀啓,刷馬驅人,戒飭無素,乃以一驅人,失馬深入之故,致有此一番紛擾之端,惶恐待罪事,傳于李命坤曰,勿待罪事,回諭。
都承旨李重庚疏曰,伏以臣年旣衰遲,且多疾病,而夙夜供劇,今已七朔,形殼雖存,精力已消,實無奔走供職之望,而分外恩資,又出於夢想之外,感激洪私,欲辭不獲,黽勉隨行矣。昨日太廟親行,不敢言病,僅僅隨參,及至永寧殿奉審之際,氣喘脚軟,顚仆路次,昏不省事,受圭進圭之節,至令代房替行,私心之悚蹙,事體之苟簡,爲如何哉?且卽今病情,越添於達宵駿奔之餘,委頓床席,㱡㱡欲絶,旬月之內,斷無供仕之路。玆敢疾聲呼籲於天地父母之前,伏乞亟賜鐫遞,以便公私,千萬至幸。臣無任屛營祈懇之至,謹昧死以聞。答曰,省疏具悉。卿其勿辭,調理察職。
工曹參判尹東衡疏曰,伏以,乃者春宮郞下,三加叶吉,景福無疆,喜溢三殿,歡均八域,瘖聾跛躄,孰不蹈抃,而臣以從班舊物,病伏鄕廬,獨不能趨造於大庭山呼之列,瞻望雲闕,只自兢蹙俟罪而已,不意水部新命,忽下於席藁之中。臣於是一倍震惕,措躬無地。仍竊伏念,臣犬馬之齒,恰滿七十,衰病沈頓,鬼事不遠。顧此牖下殘喘,豈足爲朝廷之有無,而乃蒙聖慈,特加記識,援據例恩,授以濫資,繼有西樞除旨,優老盛典,光動蓬蓽,追貤恩封,榮逮泉壤,幽明受賜,哀感隕結,而癃痼垂盡,報答無路。唯欲一番進身,略伸叩謝之忱,仍參賀班,少效頌祝之儀,而不料宿病之外,重添時感,數旬淹綿,委頓床席,症狀危惡,朝夕俟盡,而時日之間,賀禮已過,旣不克一造班行,以遂延頸之誠,又不能及時陳籲,以請闕禮之罪,臣分虧矣,人理絶矣。孤恩負義,死有餘罪。只得待勘私次,陳章冒列,而道臣,以有新除,還爲下送,賤悃未達,而寵旨荐降,郵罰不被,而恩命仍加,臣尤跼蹐惶越,若隕淵谷。噫,朝家命德之器,旣非癃老倖資,所可濫冒,而況臣形骸雖存,疾病交纏,臣子常節,隨處廢闕,則陳力就列,尤無可論。縷息未絶之前,重覲耿光,豈非至願,而尸居人事,無望自力,中夜撫躬,但有泣涕。伏乞聖明,俯垂恩鑑,察臣衰朽,不可復起爲人,諒臣呼籲,決非飾虛欺天,鐫其爵秩,治其罪戾,俾得廢伏田間,安意待盡,則此實覆載生成之大恩也。臣無任祈懇戰灼之至。答曰,省疏具悉。卿其勿辭,俟間上來察職。
正言鄭宲疏曰,伏以,天佑東方,慶溢宗祊,唯我春宮邸下,元服始加,縟儀已成,凡在臣民,忻抃普切。況臣曾忝桂坊末僚,獲近溫文睿質,延頸之忱,固有異於他人者,而罪釁之踪,屛伏鄕里,祗與村氓野老,日夕頌祝於田畝之間矣。玆於千萬意外,伏承薇垣新命,繼而馹召遠辱,催臣上來。受命以來,驚疑如夢,五情惝怳,久而靡定。噫,臣之向來負犯,果何如也,而今玆恩命,遽及於戴罪未勘之身耶?在臣分義,唯當竭蹶奔走,進伏輦下,以爲少贖前愆之地,而內顧私義,心事未暴,外懼公議,廉隅亦重。玆不得不席藁私次,陳章請譴,唯聖明少垂察焉。臣本以世祿之裔,粗聞家庭之訓,憂愛一念,根於秉彝。雖緣見識未逮,涓埃罔補,而若夫處心挾雜,用意傾軋之習,非唯不萌於方寸之中,亦未嘗發諸言議之際,以此自誓,庶幾爲一分報效之圖矣。適於昨年夏間,起自罪罷之餘,猥蒙收召之命,踪地旣甚臲卼,重以母病沈痼,勢旣難於强進,義不容於終默,姑以目前數事,附進疏末,而所言大意,不過憂天災之孔棘,慨銓路之淆雜,而區區血忱,唯願聖明之開言路惜名器而已,夫豈有毫毛私意,參錯於其間,而備忘特下,誨責嚴峻,殆有臣子所不敢聞之敎。此莫非微臣平日誠意淺薄,未能見信於君父之致,俯仰慙怍,尙誰怨尤?幸賴聖度天大,罰止削職,俾得優游於畎畝之中,臣誠感祝聖恩,杜門省愆,分作明時之棄物矣,曾未幾何,牽復如舊,臣非木石,寧不知感?第臣於此,竊有所悶菀訝惑於私心者。臣之出入言地者,前後非一,而轉喉觸諱,動輒得咎,至於今日而極矣。惟其本末長短,亦旣畢露無餘,則固宜刋名朝籍,勿復檢擧,而乃以淸朝耳目之職,復寄於屢試僨敗之踪者,抑何故也?問其官,則言責之任,殆重於前日之論思也,視其人,則迂愚之姿,依然是向來之顚忘也。如使臣刓方趨圓,隨行逐隊,則臺閣之設,豈亶使然,而其或感激恩數,隨事論列,則覆轍不遠,終必復蹈。臣於是反復揣量,實無承膺之望,而在聖朝綜核之政,亦不宜若是乖舛也。且臣於其時,儒臣之疏,殊有所駭惋者。挺身立幟,大費辭氣,爲彼分疏,要以自效,則臣身之被其拳踢,固無足怪,而又必以黨之一字,作爲恐脅之資斧者,果何意也?其上諂下諛,箝制言者,自是此輩之本來伎倆,而第未知自傍人觀之,扶護私黨,不恤公論者,是黨乎?積忤時議,孤立無助者,是黨乎?此則必有能辨之者,臣不欲與之呶呶也。然觀於此而時論之所以持臣者,亦可推知,其不可復容於朝著之上也,決矣。伏惟聖慈,天地父母,諒臣情跡之難安,察臣苦懇之由中,將臣新授職名,亟行鐫削,仍命攸司,治臣前後罪犯,以肅朝綱,以安職分,不勝幸甚。答疏曰,省疏具悉。爾其勿辭,上來察職。
上在昌德宮。停常參·經筵。
夜一更,流星出大角星下,入南方天際,狀如拳,尾長二三尺許,色白。
大王大妃殿·中宮殿·賢嬪宮,藥房口傳問安。答曰,知道。
李命坤啓曰,小臣,達城府院君宣醞進去下直。傳曰,知道。
李成中啓曰,大司憲金鎭商,執義朴弼傅,在外,掌令沈益聖被論,一員未差,持平二員未差,今日以監察茶時之意,敢啓。傳曰,知道。
李命坤,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
藥房提調鄭錫五,右承旨南泰齊,啓曰,伏未審夜來,聖體若何?眩氣一向差歇乎?前入湯劑,已盡於昨日。臣等今日率諸御醫入診,詳察聖候,議定仍進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候一樣。予則一樣矣。加劑五貼以入,待下敎入侍,宜矣。
南泰齊啓曰,副提學李鼎輔,應敎洪昌漢,修撰朴春普,昨旣有只推之命。竝卽牌招,以爲推移入直之地,何如?傳曰,允。
以副提學李鼎輔牌不進罷職傳旨,及應敎洪昌漢,修撰朴春普,牌不進禁推傳旨,傳于金光世曰,竝推考傳旨捧入。
金光世啓曰,今四月十一日,幼學李鎭星稱名人,自丹鳳門入來,差備門外擊錚,極爲駭愕,令攸司囚禁治罪,同門守門將閔頤壽,常時不能禁斷雜人,以致闌入,亦難免其責,推考,何如?傳曰,允。
李成中啓曰,凡擊鼔訴冤,只許四件事,禁令不啻嚴明,而如有猥越欺罔之弊,則自本院啓請還給,治罪非止一二矣。卽伏見刑曹回啓,擊鼓人,奴千壽原情,則乃是折草廛復設事也。當初法外擊鼓,極爲可駭,故問于兵曹則以爲,千壽擊鼓之時,招問曲折,且見其供草,則乃以其父,被殺於人,將欲復讎爲言,故草記入啓云。無論廛事本末之如何,敢以四件外事,至於驚動天聽,已關紀綱,而況以其父被殺等語,做出虛說,以爲瞞過兵曹之計,尤非人理所可忍,其爲情狀,萬萬痛惡。此公事,還爲出給,千壽之假稱復讎,欺罔天聽之罪,依前例令刑曹,更爲嚴治懲後,兵曹亦難免不察之失,其時堂郞,竝推考警責,何如?傳曰,允。
答禮曹參判吳光運疏曰,省疏具悉。追惟昔年,達宵冞切,夜中雨聲,一倍興感,而爲民幸甚之意,欲諭問候之批,而朝者雨止,故只諭大體,卿勉是矣。其他條勉,深用嘉之,益宜勉焉。其勿辭調理察職。原疏留中。
贊善魚有鳳疏曰,伏以臣,祗承召命,恰滿兩旬,而瀝血哀籲,已過再次矣。宛轉床席,日夜顒祝,惟在於俯賜鑑燭,速許勘處,而收還偕來之命矣。每承批旨,輒增隆渥,有若臣可進而不進者然,臣竊悶焉。噫,日月之明,無微不照,覆載之仁,無物不遂。苟使臣區區忱誠,有可以上格崇高者,則懇辭愈切,而天聽愈邈,豈至於是耶?臣誠俯仰慙懼,益不知所措也。念臣篤老垂死,萬念俱灰,凡於世間事,都不省識,而惟是眷係靑闈,一心耿耿,未敢食息暫弛也。昨年之忍死冒進,亶出於是,則今又獲襯溫文於三加之筵,粗伸戀結之忱,豈非至願,而積病殘喘,蠢動無路,莫副虛佇之意,自速逋慢之誅,於此可見賤臣難强之實狀也。況今病情,漸就沈篤,比諸十數日前,尤有加焉。痰火用事,而氣血煎熬,泄痢乘虛,而眞元漸削,許多症狀,莫非危惡,而加以足踝,生疔瘡,毒氣熾肆,痛勢苦酷,支體都廢,轉動須人。本來凜凜之氣息,因此而摧敗無餘,實有朝夕難保之勢。蓋此是醫家最難治之毒疽,雖使少壯人當之,猶難支吾。矧以一縷衰喘,重嬰奇疾,又如是焉,則復起爲人,斷無其望,彈冠束帶,進身京輦,寧復有其日耶?惟願遄伏嚴誅,少彰其辜恩慢命之罪而已。且臣又有病裏惶悶,晷刻不敢自安者。史官偕來,實國朝待大臣之殊禮,間或施之於山林之士,而自非碩德儒賢,莫或當之,今乃加之於空疎陋劣一老物,則其虧國體而褻恩命,孰甚於此?傳笑四方,非細故也。近侍之臣,淹留荒村,經涉旬月,當此春旱癘熾,民憂溢目之日,廚傳絡續,遠近遞送,列邑騷擾之狀,有不可勝言者。臣老而不死,濫竊恩數,絲毫無補於聖朝,而反貽畿民之弊,一至於此,每一念到,若負大罪,慙悚懍懼,寢食殆廢,疾勢仍以增劇。仰惟聖上至仁至慈,其何忍而不敢當之恩眷,一向敦迫於將死之喘,使〈不〉得安意而就盡乎?伏乞聖明,察臣病狀之萬萬危苦,諒臣情地之萬萬迫隘,穆然深思,亟降威命,先勘臣積逋之罪,少振頹綱,仍收史官偕來〈之〉命,使朝體尊,而私分安,不勝幸甚。答曰,省疏具悉卿懇。手諭宣諭之批,卿何邁邁,一至此哉?待儒臣之道,豈爲文具?頃者以悉大槪,卿何〈不〉一毫介意于心?曾已諭,元良冠後,卿雖邁邁于予,其又邁邁於元良,則追昔年下敎之意,焉在哉?卿須追惟昔年,安心勿辭,一番幡然,用副慇懃之意。
戶曹判書徐宗伋疏曰,〈伏〉以,臣於昨日太廟陪謁之班,伏聞以昌慶宮舊政院·玉堂,不爲修改事,有爲先重推之命。臣於是震隕踧踖,不知攸處,戴罪將事之餘,不敢晏然隨駕,僅從路左,行祗候之禮,遂乃徑還私次,而惶懍之忱,歷日靡定。第玆事委折,有不容不一番上聞者。昨年春夏,該監以舊政院大廳圮傷,行閣頹壓事,前後報來,故隨其所報,皆令算摘材瓦數爻,至於出關,而玉堂則初不入於論報中矣。夫慶德宮,非時御所,而因衛將所報,以工役浩大,再煩筵稟,至於設所修改,則而況於時御所乎?設監之旣受物力之後,未及擧行,固未知緣何事,而似必由於各處事役之荐疊,難於一時竝擧故耳。雖然臣徒知分排事力之爲本曹,而乃不能趁期董飭,遷就至此,此莫非臣之罪也。是宜亟加重誅,以彰其慢,而特聖度寬假之,先從薄勘,欲責方來,臣以罪爲榮,自不覺首之頓地。噫,臣之隨事憒憒,不能擧職之實,受任以來,何莫非此類,而特此一事,偶爾自露於聖鑑所及處耳。今雖欲厭然而有不可得,若又仰恃寬恩,因仍蹲據,則不惟國計之重,將未免重誤,罪戾之彰著,又有大於此者,則雖以仁覆之天,亦難屢赦。今獨有早從罷免,庶爲公私之交幸耳。況臣病情旣痼,歲加月增,外則形貌尫瘁,不自支持,若枯木之將仆者然,內而吐血,疝癖等症,爲之根柢,當其發作之時,幾至隕絶,傍觀莫不爲之凜然。重以職事之所奔走,文簿之所酬應,些少精力,弊盡無餘,實有猝然塡壑之慮。向日請急,亶不獲已,而積爲喉司所格,適有訓諭監刊之命,繼値震邸三加之慶,不敢不冒昧復出,而求解一念,如痿人不忘起。今玆控陳,非但出於目下惶蹙之私而已。伏乞天地父母,哀而悶之,亟許所辭,以卒生成之澤,仍命重勘臣不職之罪,以勵群工,不勝萬幸。答曰,省疏具悉。卿其勿辭察職。
黃海監司徐命九疏曰,伏以,天休滋至,東宮三加之禮載行,八域含生,擧在歡忭延頸之中,而如臣者,適守外藩,未參蹈舞之班,誠衷鬱抑,耿耿何已?臣以道內各邑巡審事,前已馳啓矣。在途得伏見憲臣之刺論,臣放未放啓聞中事者,眞是不審。禁堂之疏,已上,想已蒙聖鑑之俯燭,而但其罪人,旣收議大臣而遠配,自配而量移,自移而又減等,爲徒年。夫徒年限滿,則雖無赦,自放者也。臣於修啓時,宜與他徒年,一體直放,而乃置稟秩者,可謂商量太過,反以閟阻國家之恩澤爲恐,而今其言,不但未分放稟之誰主張,而已結之爲從重警責,彼憲臣,欲擬臣以何罪爲此乎?臣本無似,未合任使他事,雖皆可罪,唯此事無罪,無所事於辨理,而但念聖上恤囚之政甚盛,京外申飭,皆欲無滯,且今年兩慶,實是罕有,干連惡逆外,無非顒望解霈者,而如此之事,猶欲相持,承流之臣,亦何以措其手足,而澤究於民哉?臣爲是之懼也。臣因此帶推,理難晏然巡郡,而旣以行期啓聞,亦不敢徑以未諒之人言,已被之薄勘,遽停道內重事,今始還營陳聞,臣尤悚罪。伏乞聖明,特賜重勘,以謝臺言,以安私分,千萬幸甚。答曰,省疏具悉。其何撕捱?卿其勿辭察任。
上在昌德宮。停常參·經筵。
夜五更,有霧氣。
李成中啓曰,大司憲金鎭商,執義朴弼傅,在外,掌令沈益聖被論,一員未差,持平二員未差,今日以監察茶時之意,敢啓。傳曰,知道。
金光世啓曰,玉堂上下番俱空,又已多日。校理閔百行,由限已過,副校理李宗迪,自鄕入來,竝卽牌招入直,何如?傳曰,允。
以副提學李鼎輔牌不進罷職傳旨,及應敎洪昌漢,校理閔百行,修撰朴春普等,牌不進禁推傳旨,傳于金光世曰,竝推考傳旨捧入。
金光世啓曰,玉堂上下番俱空,已至多日,事甚未安。副提學李鼎輔,應敎洪昌漢,修撰朴春普,旣有只推之命,竝更卽牌招,以爲推移入直之地,何如?傳曰,允。
又啓曰,禮曹判書鄭錫五,參議兪健基,兵曹判書徐宗玉,射壇看審後,有稟定事,來詣請對矣。傳曰,來詣于頃日入侍處。
又以弘文館言啓曰,本館上番副校理臣李宗迪,以嘉禮都監都廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
又以嘉禮廳言啓曰,自前王子,公·翁主嘉禮時,同牢宴所用交拜席,分付海營織造,而二姓之合,萬福之源八字,自本廳書寫,着紋矣。今此和協翁主嘉禮時,亦依前例,分付黃海監司處,使之織造上送事,作見樣行移,何如?傳曰,允。
又以禮曹言啓曰,今四月初九日,大駕自本宮奉安閣還宮時,故綾城府院君及廟庭配享四元勳家,遣禮官致祭事,駕前下敎矣。致祭吉日,令日官推擇,則綾城府院君具宏,致祭吉日,今四月二十五日,延平府院君李貴,致祭吉日,同月二十六日,完豐府院君李曙,致祭吉日,來閏四月初九日,昇平府院君金瑬,致祭吉日,同月十二日,平城府院君申景禛,致祭吉日,同月二十二日爲吉云。以此日定行,而祭文,令藝文館急速撰出之意,分付,何如?傳曰,允。
李成中,以義禁府言啓曰,黃海監司狀啓據,刑曹粘目內,鳳山前郡守申光德,移本府處置事,允下矣。申光德,以兼營將,時在任所,依例發遣府書吏,交代後,拿來,何如?傳曰,允。
又以備邊司言啓曰,卽見義州府尹南泰良狀啓,則以譯學所傳通官之言,刷馬驅人金彦立推還事,自瀋陽回文,放送,當在十九日間,使之趁此更來領去,而無前例可據,不敢擅便,請令廟堂,稟旨,分付矣。以鳳城將回通辭緣觀之,則驅人之無弊放還,有未可必,通官口傳之言,誠不足取信,而通官領來之弊,亦不可不慮。今不必只憑傳言,準擬領來,而我民旣被拿獲,則其轉奏與否,不可不連探動止。譯學李宗芳,更爲從近入送,以爲隨便接應之地,宜當。以此分付迎卜人馬,必令都事領率者,固慮有此等生事之端,而不善檢束,致有驅人深入被拿之事。當該都事,不可無罪,拿問處之。此雖與無端犯越有異,而地方官,亦不無常時不能檢飭之失,義州府尹南泰良,亦爲從重推考,何如?傳曰,允。
以黃海監司狀啓,四月朔進上乾秀魚卵等,限內不得封進,待罪事,傳于金光世曰,勿待罪事,回諭。
以江原監司狀啓,原州等官居,御營軍具㖯伊等,囕死事,傳于金光世曰,囕死人等,令本道恤典擧行。
刑曹參判李世璡疏曰,伏以,天佑吾東,邦慶維新,春宮邸下,新加元服,國家重熙,累洽太平,百僚舞蹈,萬姓歡忭,寔我宗社無疆之休福。伏想聖心之嘉悅,尤當如何?仍伏念如臣微物,忝侍末班,獲覩盛儀,明日雖死,夫復何恨?抑臣以無似賤品,受知聖明,恩山德海,糜粉難酬。秋曹詞訟之任,摠府宿衛之職,俱係緊重,而累朔供務,一不言私者,蓋以殫竭筋力,奔走職事,爲報答聖恩之萬一計矣。昨伏見院啓,則以臣前日辭單之末,攙入嫌端,有所請推蒙允,臣不勝驚惶懍悚之至。蓋臣頃於本曹,乍有難便之端,擬尋長單,而適際其時,身旣鎖直,專諉疾病,似涉欺罔,不得不以引嫌之語略陳,而前旣見却於喉院,今又被論於事過數朔之後,反顧省愆,愧恧彌深。玆構短章,敢陳難冒之義,仰瀆宸嚴之下,伏乞聖慈天地父母,俯諒危悃,亟遞臣職,仍治臣罪,以謝臺言,以安私分,千萬幸甚。答曰,省疏具悉。卿其勿辭察職。
大司憲金鎭商疏曰,伏以,東宮邸下,冠禮順成,宗社之慶,孰大於此?大小臣僚,莫不奔走於呼嵩之列,而臣獨負釁在野,前後朝賀之班,一未詣參,只與村翁田叟,蹈舞於壟畝之間而已。仍念臣之忝叨是職,已三四朔矣。始陳乞免之章,猥承勿辭之批,其後連上告病之狀,輒奉俟間上來,〈下〉諭。夫縣道連狀,近例所未有。區區雖出於祈免之急,而猥越則甚矣。揆以邦憲,宜伏重誅,而乃蒙聖度涵容,不加譴責,初狀靳遞,已是格外,再狀優暇,尤出意表,臣誠惶恐感激,不知所出。臣之情病,旣無可進之勢,而恩諭之下,瀆擾是懼,泯默縮伏,恭俟處分,今至數旬,尙無變通。私心悶蹙,固無論已,公職瘝曠,實非細憂。玆不得已冒萬死,又此仰籲,伏乞聖慈,俯垂諒察,亟將臣所叨之職,先行鐫免,仍治臣虧闕分禮,干瀆威尊之罪,以警具僚,千萬幸甚。答曰,省疏具悉。卿其勿辭,上來察職。
同日申時,上御敬極堂。禮曹堂上·兵曹判書請對引見入侍時,禮曹判書鄭錫五,參議兪健基,兵曹判書徐宗玉,同副承旨金光世,假注書尹天覺,記事官兪彦好·李毅中,同爲入侍。錫五曰,親祭擧動後,久未入侍,伏未審日間,聖體若何?上曰,氣則一樣,而猶不無餘勞矣。錫五曰,大王大妃殿氣候,若何?上曰,安寧矣。錫五曰,王世子氣候,若何?上曰,好過矣。錫五曰,國家連有事故,參判在病,玆與兵判,看審射壇而來矣。宗玉曰,臣與禮堂看審,則自下輦臺東南指香橋外路上,爲九十步,此乃武科開場處也。地勢傾側,多用人力,而猶不合於射場。且親射後,帿竹植立處,撤去平夷,然後柳葉箭片箭貫革,可以排立。不但事體之未安,如是之際,豈不甚窘迫乎?又自下輦臺西南指泮水之內,量其步數,足以張設兩帿,而地勢平直,雖不煩人力,而正合於射場矣。況今大射之擧,實是百年內曠典,射禮畢後,仍令勿毁,傳爲大射之場,不亦可乎?不但臣意如此,看審諸臣,皆以爲然矣。上曰,所達是矣。以此處定行,稍設其壇於張帿處,使後人識之,可也。宗玉曰,親射時貫中邊中,壇上執事,可以奉察以告,而猶患不分明。臣愚以爲若造五方色小旗,訓鍊院官員,執持待候於熊侯左右,自上貫中,則擧黃旗,東西上下邊中,皆以其方色旗擧之,則可以認得。諸臣侍射時,亦以他旗,用此例爲之,恐似得宜也。俄者,來到政院,聞承旨李成中之言,則大明會典,已有其法云。臣又取見,則大略如臣所見,而但中的,則擧紅旗,未知何意也。此非臣一人之見,旣載於會典,參酌取用,何如?上曰,的有紅心。中的而擧紅旗者,蓋取諸紅心之義也。今以從周之意,一依會典所載者行之,而六色旗中,采旗則去之,侍射官侍射時,一體爲之,可也。宗玉曰,侍射官,大臣以下,至宣傳官,旣已受點矣。得中人唱名分立之際,若以多中者先唱,則設令宣傳官多中,而大臣爲其次,豈不難便乎?此不可不裁稟矣。上曰,試射之規,雖不拘職次,此則禮射頒賞時,得中人,依初入射,次第呼名,賞則隨中施賞,可也。宗玉曰,五禮儀曰,侍射人畢射後,令正郞唱名,分立東西云,而不擧職名,只擧姓名,似未安矣。上曰,竝以職姓名呼之,而此非試射之比,只隨呼名而入,勿令應答,可也。宗玉曰,初二度習儀,竝行於春塘臺,諸執事與侍射人入參事,已有成命矣。凡百擧行,自當如例。侍射者,若令發矢,則亦不可不張帿,而帿竹高大,最難運入,何以爲之?上曰,凡事令各該司擧行。帿竹則春塘臺有舊件,以此用之。東西門,亦依例立之,可也。上曰,上護軍三人,而其一,進決拾,其二,進弓奉矢矣。告箭官,不必別定,先進決拾者,仍爲告箭,可也。宗玉曰,然矣。錫五曰,侍射官不中者,罰酒時,以爵代觶事命下,而爵是祭享所用之器,似爲未安,以沙鍾代用,而尊亦以沙尊用之,何如?上曰,爵則依五禮儀,用觶坫,則以木爲之,而加朱漆。尊則用沙尊,可也。錫五曰,大射禮儀節,雖與五禮儀,參考磨鍊,而行禮之際,若無指導,則必多失措,使贊儀作笏記,隨節贊讀,何如?上曰,依爲之。宗玉曰,訓局·御營兩大將,訓鍊中軍尹光莘,俱以侍射官受點矣。御將則可使其中軍,代領軍兵而入射,而訓局,則無推移代領之道,何以爲之?上曰,御將,使其中軍代領,訓將則以摠戎使代領後,與其中軍入射,可也。以上竝出擧條遂以次退出。
上在昌德宮。停常參·經筵。
下直,文義縣令金一基。
南泰齊啓曰,上番翰林兪彦好,以其親病陳疏徑出,原疏纔已入啓矣。所當直捧禁推傳旨,而此與無端徑出有異,推考警責,奉敎趙載德,待敎趙明鼎,檢閱趙雲逵,竝卽牌招,以爲推移入直之地,何如?傳曰,允。
李成中啓曰,大司憲金鎭商,執義朴弼傅,在外,掌令沈益聖被論,一員未差,持平二員未差,今日以監察茶時之意,敢啓。傳曰,知道。
南泰齊,以弘文館言啓曰,本館下番闕直,事體未安。應敎洪昌漢,校理閔百行,修撰朴春普,旣有只推之命,更爲牌招,以爲推移入直之地,何如?傳曰,允。
傳于金光世曰,昨日入侍之兩重臣,使之卽爲入來。
金光世啓曰,禮曹判書鄭錫五,兵曹判書徐宗玉,依下敎入來矣。傳曰,引見。
傳于李命坤曰,明日待開門來會之意,分付備局。
南泰齊,以忠勳府言啓曰,奮武功臣卒忠原君朴東亨母身死矣。依扈聖功臣卒完興君李幼澄母喪助哀例,令該曹助哀題給,何如?傳曰,允。
正言嚴瑀啓曰,請充軍罪人李時蕃,依律處斷。請逆魁坦緣坐·籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。請遠配罪人,絶島定配。請還寢罪人橏,減等之命。措辭見上堂后實官,卽是參下淸選,而爲人庸騃之朴弘儁,見枳槐圈之李敏坤,亦且濫廁於其間,官方益淆,搢紳傳笑。請注書朴弘儁,李敏坤,亟命改正。守宰之占山境內,自有邦禁,前後犯此者,輒被重譴。加平郡守洪致期,脅奪座首之山,移窆累代之葬,重招民怨,大違法意。請加平郡守洪致期,罷職。親年七十者,法不許遠赴。全羅左水使兪胄基,前旣以此呈遞邊鎭,今過數年,冒赴遠閫,處義無據,聽聞俱駭。請全羅左水使兪胄基罷職。答曰,勿煩。
檢閱兪彦好疏曰,伏以,臣之偏母宿病,近又復發,源委旣痼,證形轉劇。臣以終鮮之身,豈有暫離之勢,而微末之蹤,不敢以區區私懇,縷慁崇聽,抑情供職,已有日矣。卽接家信,則又自昨日,重添外感,身熱如烘,頭疼若刺,宛轉叫苦,勺飮不下,積敗之氣,不能敵病,昏昏綴綴,殆無省覺。臣聞來心神飛越,不得按住,急於歸護,徑出禁門,臣罪至此萬殞。伏乞聖慈,亟許鐫削臣職,俾便救護,仍命重勘臣罪,以嚴邦憲,千萬幸甚。答曰,省疏具悉。爾其勿辭護焉。
同日申時,上御敬極堂。禮·兵判引見入侍時,禮曹判書鄭錫五,兵曹判書徐宗玉,左副承旨李命坤,假注書尹天覺,記事官趙載德·李毅中。錫五曰,夜來聖體,若何?上曰,一樣矣。錫五曰,湯劑連爲進御乎?上曰,連進矣。上曰,八道箋文頭辭入之。錫五曰,該曹有之矣。上曰,注書出去持來,可也。天覺持進訖。上曰,今番大射禮時,贊儀所讀笏記,已正書乎?錫五曰,昨始有修進之命,似未及矣。上曰,注書出去問之,可也。天覺出問還曰,通禮院相禮,昨纔承命,今方修正,多有塗抹處,不堪登覽云,故玆未敢持入矣。上曰,笏記如未及,儀注入之。禮判,袖出儀注以進。上曰,承旨讀之。上曰,禁衛營所造麋侯矢入之。天覺出取乘矢進。上曰,此雖新造而似已試用矣。觀其鏃羽,似有磨撞之痕矣。宗玉曰,俄見被參於侍射官者,果以此矢習試矣。上笑曰,中的之道,正心爲上,若不正心,則雖習何益?宗玉曰,工夫有不可誣者矣。以侯近而矢輕,故文官初或偶中,而屢發,則多不中,武弁則初或不中,而屢發則輒中矣。上曰,頃有下敎矣。注書出去,儒臣所考朝祭服儀注入之,可也。命坤曰,閔百行,以親病徑出,李宗迪以嘉禮郞廳晝仕出去,未及考出矣。上曰,然則政院考出,可也。宗玉曰,李成中,必善此等事矣。上曰,禮房承旨與李成中同爲考入,可也。錫五曰,射禮所入器具,已令該司,各爲造進,而惟酌酒盛觶之具,無槪論處。旣不可以傾尊注之,又不可以入觶取之,以木爲勺,預備之意,分付該司,似好矣。上曰,然矣。上曰,儀注外,又有當入者。御射第三節後,當添樂作二字,而熊麋侯基址,令部官預爲修築於春塘臺,習儀時令侍射官射之,可也。宗玉曰,然則兩帿竹似皆預立矣。上曰,帿竹以本色造之乎?宗玉曰,熊侯竹則加燔朱漆,而繩亦以絳布裹之,麋侯竹,則加靑漆,而繩亦以靑布裹之矣。上曰,無乃近於侈乎?宗玉曰,儀節當如此矣。上曰,雅樂,予欲釐正之久矣。前則殿座時,無開門一節,蓋出於宋太祖洞開衆門,正如我心也。近來擧動時,以嚴鼓論之,鼓聲甚濁。是皆着地撞之故也。此後則城外擧動時,敦化門嚴鼓,以門樓上所懸午正鼓用之,城內擧動時,仁政門嚴鼓,以架懸而用之。太廟祭享犧牲捧上及請外儀時所用鼓,亦以架懸而用之,可也。出擧條上命命坤,書傳敎曰,今番大射禮侍射之次,先大臣,次宗臣,儀賓,隨爵次次,文臣,隨爵次次,武臣,隨爵次〈次〉,射耦入立時,只相拜,得中時,此非試射,除伏地。又傳曰,朝儀罕習。凡宗臣每品班首,儀賓,則每品在於宗臣之下,朝臣之上,申明舊章。竝出傳敎命坤曰,奉安閣所懸御製,臣實奉入,方爲模刻,而第未知懸於何處,敢稟矣。上曰,廳東邊壁上懸之,可也。其日,少坐龍興舊宮,宛承當日氣象,而但於義宮之稱,何所取也?孝廟潛邸,旣在於義洞,當以於義宮稱之,而此則在鄕校洞,於義之稱,有不可知矣。命坤曰,閭巷,或言擧義宮,而與於義洞之於義,相蒙訛傳云。然旣無明文,不敢質言矣。遂以次退出。
上在昌德宮。停常參·經筵。
恭惠王后忌辰齋戒。
李命坤,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李成中啓曰,今日大臣·備局堂上來會事,命下矣。兩司當爲入侍,而無進參之員,除在外·被論外,正言嚴瑀,卽爲牌招,何如?傳曰,允。
又啓曰,卽者備邊司郞廳,以大臣意來言,依下敎來會賓廳云矣。傳曰,引見。
以應敎洪昌漢,校理閔百行,牌不進禁推傳旨,傳曰,竝推考傳旨捧入。
傳曰,右副承旨李成中,來待于宣政殿。
傳曰,俄者入侍承旨,更爲入侍。
李成中,以義禁府言啓曰,平安都事李奎徽,拿問處之事,傳旨啓下矣。李奎徽,時在任所云,依例發遣府羅將拿來,何如?傳曰,允。
又以義禁府言啓曰,卽接平安監司金若魯啓本,則逆賊師魯奴罪人萬迪,戊申六月渭源郡定配,庚申四月量移江東縣矣。罪人萬迪,無端出去,物故於谷山地云。莫重鞫獄定配罪人,常時不能檢飭,致有逃亡物故之擧,事之駭然,莫此爲甚。當該地方官,江東縣監愼爾復,依定式拿問處之,何如?傳曰,允。
同日巳時,上御熙政堂。大臣·備局堂上引見入侍時,左議政宋寅明,右議政趙顯命,禮曹判書鄭錫五,咸寧君朴纘新,行副司直金聖應,兵曹判書徐宗玉,吏曹參判李益炡,漢城右尹李周鎭,兵曹參判權,京畿監司申晩,大司成金尙魯,右副承旨李成中,副校理李宗迪,正言嚴瑀,假注書尹天覺,事變假注書兪漢蕭,記事官趙雲逵·李毅中,同爲入侍。寅明曰,太廟將事後,日氣又不調,聖體若何?上曰,心則倍切追感,而氣則無加減矣。寅明曰,大王大妃殿氣候,若何?上曰,一向安寧矣。寅明曰,王世子氣候,若何?上曰,無事矣。寅明曰,旱旣太甚,民事可虞。麰麥雖曰旱草,而兩麥已到辦凶之境,苗秧多有未注之處。近日欲雨不雨,終未得雨,誠不勝渴悶之至。上曰,頃日欲雨,竟至杲杲,言念民事,不勝切切。向者金尙迪之言,右相聞之矣。疏決或有未盡歟?顯命曰,向者疏決後,庚戌獄案,更考稟定事,命下已久,而至今稽緩,事極未安。金吾諸堂上推考,何如?上曰,金吾諸堂上,從重推考,其時有付標下敎事,而尙不擧行,秋判,竝爲推考,可也。寅明曰,疏鬱,固急政,而天災,亦安知必由於是乎?近來百隷怠政,群心皆弛。以實應天之道,宜先飭聖躬,兼責臣僚矣。上曰,予豈有夙宵或弛之時耶?寅明曰,彼中別咨來後,雖方差送齎咨官,而此後犯越之弊,不可不申嚴,當自備局行關,嚴飭於兩邊矣。上曰,依爲之,而關文中擧彼咨爲辭,可也。寅明曰,償債廳設立,爲慮公貨之全失,譯官之難支,本意非不爲好,而名目極爲苟簡。設立已近二十年,而所償之債,猶未過半。若待其畢償,則此後又將爲數十年,而負債譯官輩,百計鑽入。近雖嚴塞,而日後難保其必無追入,則苟簡之名目,無時可已。名爲償債廳,物貨則自燕京至萊館,免其稅斂,廟堂未必一一照管,則其間又未必無奸弊。大抵譯官所負之債,或不無京外私給者,多是使行有事時,爲收斂給官貨而未捧者。以各人名下所負數觀之,則一二人,極其數多,而餘皆不過百數。乙卯後,公私負債,限年蕩減,而此則以有償債廳之故,不入於蕩減矣。臣意則償債廳,卽爲革罷,負債人中身死者,一竝蕩減,生存〈者〉當捧,則每年多者以二十分一,少者以十分一,歲末隨力備納事,定式分付爲宜矣。顯命曰,當初建設之意,非不善,而以廟堂體面言之,則爲譯官償債,實無意義。歷數十年尙不能償其半,則此後數十年,又不知其弊之至於何境。死亡者,固宜蕩減,而生存者,蕩減旣無名,督捧亦可矜,左相十一之說,似或可矣。上曰,廳名苟簡之說,誠然矣。假使捧十之一,亦有何大益乎?無寧一倂蕩減之爲好也。諸臣之意,何如?錫五曰,其中亦有可償而不償者多,恐不可不審量處之矣。纘新曰,今此一倂蕩減之聖敎,孰不感頌?第其中,或有至窮者,或有可捧者。如有可償之道,而不償,則亦甚痛惡。臣意則不可不査覈虛實,至窮者減之,可捧者捧之,似好矣。聖應曰,當初設廳之意,非不好矣,而近來奸竇漸生,卽今只存虛名而已。蕩減實爲盛德事矣。宗玉曰,初旣設廳,則固宜了當其事。若曰名目不正而罷之,則又何可言利乎?古之人,有焚券者。臣意竝令蕩減,自今各軍門給債之路,一切嚴防則好矣。益炡曰,厥初汎濫之弊,誠如此,而旣曰名目苟簡,則革罷蕩減,似當矣。曰,償債廳名目之不正,誠如諸臣所達,不可不革罷,而蕩減一款,則臣於待罪江都時,見戶南庫銀貨文書,則譯舌輩所貸下者,多至萬餘兩,而雖可以備償者,必待蕩減,不爲備納,其習誠可痛駭。今雖蕩減,其中可以備納者,參酌徵捧,似無不可矣。周鎭曰,當初創設,出於不得已之事,而名目則終涉苟簡,至於平安監營償債,亦已革罷矣。此廳備局句管之故,見其文書,多是鬼錄。堂堂聖朝,何可仍置此等名目,徒傷事體乎?臣意則以爲革其廳名,以德意一倂蕩減,各軍門·各衙門給債之路,自今爲始,定式嚴防,恐爲得宜矣。上曰,爲國之道,當以大體。廳名革罷,竝與其未捧者蕩減。而此後則京外私債,一切嚴禁,如有犯者,嚴繩,可也。寅明曰,償債廳,雖革罷,時在物貨,則當推出分送各衙門矣。上曰,然矣。寅明曰,此卽前北伯尹容狀啓也。備陳交濟倉設置本末,且及賑餘銀錢穀經紀儲積之狀,末端以爲永興·高原之屬於元山倉,不無轉輸難便之端,兩邑則別爲合設一倉,而備局下送元山倉節目中,拔去爲宜,事難擅便,請令廟堂稟旨,分付矣。道臣商度事勢,而有此請,則恐不必持難矣。上曰,依施,可也。顯命曰,吏曹判書李箕鎭,除拜已久,不卽上來,近又遭其妻喪云。此則國典有歸葬之文,其前似未可上來。令政院過葬後,卽爲上來之意,申飭,何如?上曰,依爲之。顯命曰,國家昇平已久,法綱漸弛。近來外方堂下守令·察訪·都事之乘轎,恬作常事,道臣亦多矇然不能禁止,事甚駭然。此後則令道臣,各別糾察,如有犯者,卽爲狀聞科罪,而卽聞統制使宋徵來之遞還,亦偃然乘轎云。近來武臣·閑良時騎驢習射,又復乘轎,任便如此,將何能效力於戎馬之間乎?且聞六鎭守令,亦多乘轎者云。故臣已嚴飭新除高山察訪,使之這這馳啓矣。宋徵來,爲先令王府拿問嚴處,何如?上曰,依爲之。顯命曰,陞學之規,自祖宗朝所以培養人才,宰相·名士,多出其中。近來百隷怠官,陞學多不趁時擧行,必拖至歲末極寒之時,年少儒生,多有生病之患。自今爲始,各別申飭,祈寒盛暑,則勿爲之,必令趁早設行,俾無如前之弊,國子長今方入侍,分付,何如?上曰,依爲之。寅明曰,日前備局之坐,漢南君子孫,有呈狀事。當初錦城大君·漢南君·永豐君·和義君,皆死於忠,其節,不下於六臣。錦城·漢南·和義,則到今褒崇備至,而永豐則因其無後,未免落漏。聞以漢南君子孫上言,今將立後,而褒典宜無異同,賜諡等事,一體施行,似好矣。上曰,依爲之。宗玉曰,寫字官,以朔布加給事,上言則槐院覆啓許施矣。臣取考本曹魚鱗謄錄,則居首人等木十四疋二十七尺,定式上下云。此是勸奬賞給之物也,非例下朔布也。覆啓中,加磨鍊者,一朔十八疋八尺,一年則當爲四同十八疋二十餘尺。此於經費,固不可不恤,而且內醫院外,如兩醫司·觀象監·圖畫署,皆無朔布上下之例矣,一開此路,則擧皆援例而上言,其何以防塞乎?來頭濫觴之弊,亦不可不念,議大臣處之,似可矣。寅明曰,勿論料布豐薄,其來已久,則何至必爲變通?顯命曰,若是應給之朔布,則不當計一年經費之多寡,他司效尤之有無,如其不然,則置之似宜矣。上曰,所達如此,勿施,可也。晩曰,懿陵石串峴之植木,雨藏峴之作路便否,監司春奉審後稟定事,自禮曹發關矣。臣今番奉審之行,詳細看審,則石串峴·雨藏峴,皆爲陵所來龍之脈,而石串則稍近陵所,雨藏則稍間,而比石串,雖迂回,亦不甚遠,且已鋪磚石,自今雖行幸時,亦可爲御路矣。石串峴,則依本陵官所報,使之植木,禁其來往,雨藏峴,則仍令開路,似宜矣。上曰,依爲之。晩曰,今番只審各陵,不巡列邑,而大抵秋麰已辦凶,春麰亦不長,稻田之不注苗處亦多,前頭民事,亦極切迫,而京畿各邑還上不足,常年只給折半,其中尤甚邑十二邑中七邑,方設賑,且有閏月,以折半還上,似難救活,且種子農糧,無可給者。曾前亦有逐年加分之例,依前例加給,何如?上曰,曾前之加分,備局之過也。然大臣之議,如何?寅明曰,俄在外廷,已聞此言。以常例言之,若干加分,似無大妨,而前頭旱災,有未可知,則爲先加分,似或輕先矣。顯命曰,左相之言是矣。宗玉曰,大臣之議,極是矣。目前事至小,日後事至重,依鄙諺猛着心,忍看前頭,似可矣。上笑曰,猛忍二字,豈可施於飢窮之民者乎?雖曰俗諺,未免失言,兵判推考,可也。尙魯曰,本館物力,比歲以來,轉益凋殘,常時養士凡需之自本館責應者,東稱西貸,全不成樣,而若値酌獻禮,或視學入學等盛禮,則入泮儒生,其數不啻屢倍,故前後大司成,輒有陳達,請得京司錢米布。以昨年言之,則視學入學之禮,連爲稠疊,朝家所劃給者,錢四百兩,布二十同,米一百石矣。今此大射禮,乃三百年曠有之盛擧,而兼有酌獻試士之節,京外生進,爲觀光來集者,必將夥然。此則不拘額數,當自本館盡爲供饋,試紙筆墨之計數備給亦例也,而卽今事勢,萬分罔措。如得昨年所劃之半,則似可補用,令廟堂卽爲區劃,何如?上曰,令廟堂考前例從長,稟處,可也。尙魯曰,本館自失凡島之後,尤不成樣。雖有他處折受之令,而本館疲殘莫甚,名雖京司,不能與他衙門比同,故聞見不廣,久未代定。辛酉冬,曺命敎爲大司成時,以靈巖良下浦折受之意,草記允下之後,下送差人,使之收稅。則本郡嚴加禁斷,不許收稅,以本郡如失此浦,則事多切迫,有所送言,而本館終不聽施,屢關督責,則本郡又以宗簿寺折受爲托,擧報該寺,要得藉力,而該寺往復本館,詳知委折,以本寺折受處,本寺次知,國子折受處,國子次知,論題以送,則末又歸重於進上,論報監營,狀請還寢,自備局纔已覆啓許施矣。以本館所聞言之,則進上載運之若干船隻及宗簿寺折受之若干船稅外,自本郡收稅者,極其夥然,而本郡之恐失官稅,多般稱托,不顧養士之重,必欲防塞而後已者,萬萬不當。自本館發送郞廳,詳細摘奸,進上船隻外,果有官稅者,則一倂屬之本館,以爲收稅之地,何如?上曰,依爲之。尙魯曰,酌獻禮時,諸生入淸齋,例爲四日,而昨年則以時氣不淨,請加一日蒙允矣。今年時氣,比昨年無異,其在致愼之道,不可循常,今此酌獻禮時淸齋日數,亦依去年例,加一日爲之,何如?上曰,依爲之。上曰,宗廟祭享時笏記,頃已下敎其繁文可省處,而笏記呼唱之時,堂上執禮,堂下執禮,贊儀,次次傳唱後,引儀始爲臚唱,以此尤爲遲滯。此後則堂上執禮,始唱則堂下執禮,隨其唱而卽唱,引儀亦隨唱而引,可也。以上竝出擧條上曰,昨日下敎事,承宣其已考出耶?儒臣亦方入侍,同爲陳達,可也。成中曰,衮服之制,則大明會典曰,嘉靖八年,定衮衣,長不掩裳之六章。群臣冠服之制,則會典曰,文武官朝服上衣,其長過腰,指寸七寸,毋掩下裳。經國大典曰,冠,一品五梁,二品四梁,三品三梁,四品以下二梁,七品以下一梁。笏,四品以上牙笏,五品以下木笏,而會典·大典,俱言朝服·祭服,竝用白襪·黑履矣。祭服之制,則會典曰,洪武二十六年,定文武官陪祭服,靑羅衣,白紗中單,俱用皂領緣,赤羅裳皂緣,赤羅蔽膝,方心曲領,其冠帶·佩綬等第,竝同朝服。嘉靖八年,定上衣長,與朝服同,下裳制,與朝服同,蔽膝·綬環犬帶·革帶·佩玉·襪履,俱與朝服同。革帶,卽今之品帶也。大典曰,祭服,靑綃衣·白綃裳,而蔽膝中單綬冠帶笏佩玉,竝同朝服。皇朝會典及國朝大典所載旣如是,故敢達。宗迪曰,又考五禮儀,則大殿·東宮冕服,俱有皇朝永樂元年及景泰元年頒賜之制,又有文武官冠服之制。長短尺數,雖無所論,圖樣則與卽今上下所用,別無異同。會典中衣不掩裳云者,未必短其衣長之謂,似指繫裳高低之得中也。至於群臣冠服之制,會典諸書,旣有朝服·祭服竝同之文,衣裳外,固可通,而冠,則以金玉玳瑁,隨品爲飾,加以香草。今之祭服,用金冠,自合古制。笏則諸侯以象牙,大夫以魚鬚文竹,士以竹本象飾,蓋不敢與君竝用純物之義也。且唐宋之制,亦分其品等,而用象竹與木,而皇朝之制,則定以四品以上用象牙,五品以下用槐木。今之祭服,俱用木笏,似未有所據矣。上曰,會典及大典所載,旣如是,則今無疑晦之端矣。衮衣,則大殿·東宮件,竝依此改造,而若倣不掩裳之制,則上衣似太短,只掩裳長之半,而群臣祭服,則衣裳外,冠帶笏佩玉後綬蔽膝,竝以朝服件通用,其或苟簡者,則以祭服件,隨便用着,笏則依大典四品以上用牙,五品以用木,可也。遂以次退出。
同日酉時,上御宣政殿。右副承旨引見入侍時,右副承旨李成中,假注書尹天覺,記事官趙雲逵·李毅中。上曰,朝·祭服及祭享笏記,予欲爲傳敎定式矣。使成中書之曰,禮文詳備,由於英廟,而我國人品粗率,儀文制度,放忽者多。況冕衣,昔日受賜者,服此服入廟庭,固可重矣,而今則纁裳,隱於玄衣之中,會典,毋掩裳之文,其亦襯着冕服。靑組,昔則靑帶,而頃年御容圖畫時,因故判書金鎭圭,陳達釐正矣。此等釐正,亦遵五禮繼述之意。其令尙方,更其制度,纁裳·玄衣,下示二章,以表上玄·下纁之義。朝臣朝服·祭服色,若體樣不同,此則雖各備冠帶·佩綬·牙笏·木笏,遵禮文通用,而其他執事·微官,該監所在,隨便着服之意,分付。牙笏·木笏,一依五禮儀釐正。今此釐正之由,以某年釐正,添註於五禮儀。又使成中書之曰,易曰,王假有廟。上下致敬,莫先於廟庭,而近來百隷怠慢,其趨走奉謹,反不若親臨朝儀,可勝寒心宮闈令,看檢開室整拂,典祀官,廟司,實饌撤饌時,看檢,一依禮文遵行。今已考禮文下敎,頃者監察眼同徹饌之敎,置之。又使成中書之曰,昔之祭儀,仲由省文,子曰知禮。凡大享,在於誠敬,不在於繁文,故今番略略袪文,可見其效。原儀註中,點下以下,其令本署,依此遵行笏記,俾無跛倚欠敬之弊。竝出傳敎上曰,歷瞻本宮之後,餘感猶切,善明·明惠兩公主房,遣內侍致祭,海昌尉及公主祠宇,考前例致祭,可也。成中曰,慶幸坊本宮,旣是仁廟龍潛之邸,而又爲孝廟誕彌之所,事體與他尤別,似當別立下馬碑,如於義洞本宮矣。上曰,今聞所達,尤爲興感。依所達立碑於里門外,可也。竝出擧條遂出。傳曰,俄者入侍承旨,又爲入侍。承·史以次進伏訖。上曰,頃旣作一絶矣,俄又書龍飛中興四字,亦出於感慕之意。其令同爲刻懸,而非爲筆也,有所重焉。刻板懸揭時盛彩輿,承旨陪進,而細仗·鼓吹,則去之,可也。出擧條遂出。
上在昌德宮。停常參·經筵。
恭惠王后忌辰。
夜一更,火星犯軒轅星。二更,月有食之。
李成中啓曰,備邊司郞廳,以大臣意來言,今日賓廳坐起日次,而國忌正日相値,頉稟。傳曰,知道。
南泰齊啓曰,今日賓廳坐起,旣已頉稟,所當持公事入侍,而國忌正日相値,頉稟。傳曰,知道。
李成中啓曰,大司憲金鎭商,執義朴弼傅,在外,掌令沈益聖被論,一員,持平二員未差。今日以監察茶時之意,敢啓。傳曰,知道。
鄭必寧啓曰,左副承旨李命坤,同副承旨金光世,今日不爲仕進。竝卽牌招,何如?傳曰,允。
南泰齊,以弘文館言啓曰,本館下番,連日闕直,事體未安。應敎洪昌漢,校理閔百行,旣有只推之命,竝卽牌招,以爲推移入直之地,何如?傳曰,允。
備忘記,傳于金光世曰,史官一員待命。
修撰朴春普疏曰,伏〈以〉臣,風痺宿病,猝劇於禁廬淹直之日,疾聲呼籲,幸蒙恩暇,臣將息危喘,挨到今日,莫非我聖上之攸賜也。顧臣此病,源委已痼,每一發作,積費許久調治。雖幸起甦,而其元氣之薾痿,行步之傾跌,一番轉加一番。目今危急之症,比初雖不無分減,束帶供職,固非時月之間,所可期也。嚴召荐辱,而一未承膺,特推每降,而轉極惶悚。使臣病狀,苟有一分可强之勢,則何苦而積逋恩命之至此哉?誠以脚痿如臣,眼翳如臣,而可能出入於經席之間,萬無是理,其外種種危症,又不止於此故耳。臣之罹此疾,天所以廢之也。有時撫念身世,只自悲悼而已。今於天牌之下,又未得祗承,僅僅隨詣闕外,拜章徑歸,伏乞聖明,特加矜察,鐫遞臣職名,俾得安意調治,以尋生路焉。臣於乞免之章,不宜贅說,而旣有所懷,終不敢泯默,敢此尾陳,惟聖明澄省焉。夫御覽文籍,宜愼且審,凡係不正之書,不經之言,不敢進於黈纊者,蓋所以開導聖學,裨益治道,不令詖辭·異說,雜進於其間也。臣聞向來筵臣,有以皇明閣臣葉向高奏疏,仰請睿覽者,已自本館,謄寫三冊以進。噫,帝王出治之本,聖賢傳心之法,昭在簡冊,萬機之暇,取以講閱,何患無書,而必以向高之書,進之者,抑何意也?臣嘗取考其選本,至向高營護魏忠賢事,輒掩卷太息,深痛其眩亂忠邪,瑩惑君聰,壞敗世道之一至此也。忠賢之世,孰敢爲一言,而獨有一楊漣耳。彼向高者,身爲大臣,縱不能扶植善類,整頓頹綱,存一脈之公議,獨何忍陰護逆璫,閃弄柔舌,歸正議於譖構乎?卽此一事,其心術之邪正,不難辨矣。槪其一生伎倆,揣摩於權勢輕重之間,依違於陰陽顯晦之際,立言持論之著于文字者,莫非出於隨世安排,苟全祿位之計也。百載之下,見其書者,無不扼腕而唾罵。以殿下聖學之高明,一經披覽,其人之本末心跡,固莫逃於淵鑑之下,而所臣之未曉以是書勸殿下者,有取於其學識乎?有取於其氣節乎?抑別有相感於曠世者歟?臣以蔑學·蒙識,忝在經幄,旣不能以聖賢謨訓,仰贊顧問之盛意,而至使此等猥雜之書,上備乙覽,臣實愧焉。伏願聖明,斥遠其書,勿留御案,使筵體益嚴,而聖學益光焉。答曰,省疏具悉。所陳者,其將下敎矣。爾其勿辭,調理察職。
上在昌德宮。停常參·經筵。
自巳時至未時,日暈。
下直,永興府使鄭汝稷,抱川縣監趙載敏。
藥房提調鄭錫五,副提調李重庚啓曰,旱風連吹,日氣不適,伏未審日間,聖體若何,眩氣一向差歇乎?前入湯劑,已盡於昨日矣。今日臣等,率諸御醫入診,詳察聖候,議定仍進當否,爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候一樣,予則一樣矣。湯劑加劑五貼以入,待下敎入侍宜矣。
大王大妃殿·中宮殿·賢嬪宮,藥房口傳問安。答曰,知道。
李成中啓曰,大司憲金鎭商,執義朴弼傅,在外,掌令沈益聖被論,一員,持平二員未差,今日以監察茶時之意,敢啓。傳曰,知道。
有政。吏批,行判書李箕鎭在外,參判李益炡進,參議未差,同副承旨金光世進。兵批,判書徐宗玉病,參判權入直進,參議宋秀衡受由在外,參知尹敬龍病,左副承旨李命坤進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
以金相紳爲司諫,李尙迪爲掌令,閔瑗爲獻納,金尙耉·李渭輔爲持平,朴春普爲吏曹正郞,李昌誼爲副校理,金時粲爲副修撰,丁迺愼爲監察,安廷輔爲禮曹正郞,黃泰彬爲典籍,邊翼老爲校書校理,李景祚爲司僕主簿,金尙翼爲鐵原府使。
副司直,李夏宗·金相福單付,副司果,兪彦好·閔百昌單付。
假注書望,注書朴弘儁被論代,李永祚爲假注書。
李成中啓曰,以笏記釐正,有稟定事,請對。傳曰,來詣于會通門,差備。
金光世啓曰,檢閱兪彦好,由限已過,卽爲牌招入直,何如?傳曰,允。
以應敎洪昌漢,校理閔百行等,牌不進禁推傳旨,傳于李命坤曰,竝推考傳旨捧入。
吏批啓曰,新除授江界府使鄭暘賓戶奴呈狀內,情勢危蹙,實無冒赴之道,斯速入啓處置云,穩城府使李思述戶奴呈狀內,痰火食滯之病,閱旬危劇,實無赴任之勢,卽爲入啓處置云。鄭暘賓之情勢,李思述之病狀,俱難强迫,邊地夫馬之許久留滯,委屬可慮。江界府使鄭暘賓,穩城府使李思述,竝依例罷黜,何如?傳曰,允。
兵批啓曰,新除授慶州營將李徽曾呈狀內,老母今年八十歲,法例所在,決不當遠離,斯速啓遞云。邊將·邊倅之親年七十以上者,許遞其任,已有定式,依例改差,何如?傳曰,允。
又啓曰,翊衛司副率宋文欽呈狀內,所抱疾病,閱月調治,而輾轉床席,時月之內,萬無起動供職之望,斯速啓遞云。病勢如此,則不可强令察任,今姑改差,何如?傳曰,允。
李命坤,以兵曹言啓曰,本曹佐郞趙漢彬,親病猝重,累度呈狀,無意行公。今姑改差,何如?傳曰,允。
又以義禁府言啓曰,因本府啓辭,江東縣監愼爾復,拿問處之事,允下矣。愼爾復,時在任所,依例發遣府羅將拿來,何如?傳曰,允。
又以兵曹言啓曰,今四月十六日,幼學吳應運稱名人,自丹鳳門入來,差備門外擊錚,極爲駭愕,令攸司囚禁治罪,同門守門將李述源,常時不能禁斷雜人,以致闌入,亦難免其責,推考,何如?傳曰,允。
以義州府尹狀啓,刷馬驅人金彦立之被拘逃躱事,惶恐待罪事,傳于李命坤曰,勿待罪事,回諭。
以京畿監司狀啓,交河等官,靑巖面居幼學奇鳳徵等燒死事,傳于金光世曰,燒死人等,令本道恤典擧行。
館學儒生鄭就河等疏曰,伏以儒者,國家之元氣也。其爲用於世也,大而致君澤民,小而範世型俗。世道之汚隆,國家之治亂,專係於儒者之用舍,則人君之所以扶植元氣者,宜不容少忽也。前判書臣李縡,資稟淸明,志操純正,自在齠齔,蔚有盛望,若其文章,卽餘事耳。及夫謝官歸田,惟以讀書窮理,爲業,優游涵泳,三十年如一日,自然義精仁熟,道成德立。敎人也如春風之化物,勵世也如砥柱之障流,其衛道之功,唱學之力,實爲一代之儒宗,而上自搢紳·章甫,下至輿人·走卒,所以仰之如山斗,敬之如神明者也。若使出而爲用,則其裨補君德,彌綸治化者,豈不爲吾道之光,國家之福,而惜乎其固守東岡,不過爲獨善其身而止,則此果欲與世相忘而然耶?嗚呼,李縡,以喬木世臣,歷事三朝,身雖在野,其心未嘗不在於王室,則固不可謂與世相忘,而但殿下,不思所以致之之道耳。世無眞儒則已,殿下有臣如李縡,而猶不能致之朝廷者,豈非殿下禮待之誠,猶有所未盡者耶?惟我國家,列聖相承,崇儒重道之治,卓越千古,草野之賢,巖穴之士,罔不禮羅旌招,必致而後已,故群賢蔚興,羽儀王庭,而黼黻乎弘猷,笙鏞乎至治,則玆豈非殿下之家法,而今日之所當遵者耶?臣等,竊伏聞殿下,常以科目中人,待李縡,而所以禮之者未優,臣等於此,竊不能無惑焉。歷觀前代山林碩德,亦多由科目而出者。雖以我朝言之,先正臣文元公李彦迪,文正公趙光祖,文純公李滉,文成公李珥,固皆科目中人,而道德·學問,爲吾東理學之宗,則我列聖禮遇之道,何嘗以科目而少之哉?嗟乎,李縡之一生祖述,而傳承之者,莫非先正之道學,則殿下之所以待之者,不當以科目而忽之也。目今世道汚下,廉恥喪而禮義壞,士習渝而民俗薄,泯泯棼棼,轉入囫圇。方此之時,正宜得道明學邃之士,勵翼明廷,左右王室,以挽回一世之治,而今之可以任此責者,非李縡而誰也?倘殿下,務積誠意,備加禮遇,則彼必感激恩數,幡然而來。其施措·猷爲,上可以啓沃君德,輔導東宮,次可以儀表朝紳,矜式士林,其功效利益,誠博且大矣。殿下,其或以前日輔養官之不應命,謂有遐志而不欲召致之耶?天佑宗祊,春宮邸下,睿質夙成,令聞日彰。想李縡延頸之誠,豈獨後人,而儒者去就,不但爲一伸分義而已,則殿下之不能致李縡者,竊恐誠禮之或有所歉然者矣。伏願殿下,卑辭厚禮,一召而不來,則必再召,再召而不來,則必三召,勤勤惓惓,必致乃已,則其爲光聖德而幸斯文,爲如何哉?仍竊伏念,贊善臣朴弼周,養德山林,造詣精深,操存之工,篤實之學,有以羽翼斯文,警發迷蒙,此實爲李縡平生道義之交,而多士之所尊仰者也。惟其半世盤桓,遐心難回,而殿下能一朝致之於前,殿下之誠,不可謂不至,而獨惜其一再登筵,謨猷未畢,尺疏籲閽,憂愛可見,而曾未幾何,遽尋初服,當初召致之意,果安在哉?亦乞亟降絲綸,更勉造朝,以全待遇之禮,俾盡輔導之責焉。臣等,忝居賢關,誠無一分裨益於風化,而惟其愛君之誠,好德之心,自切于中,玆敢齊聲仰籲於黈纊之下,惟殿下留神察納焉。答曰,省疏具悉。居賢關尊儒之意,其用嘉之,當留意矣。生員鄭就河·李慶泰·張克紹·宋必寧,進士李鳳齡,生員李端弼·李運復·李胤光,進士辛錫奎·金遇重·黃宗烈,生員崔龜瑞,進士白尙鼎·安衡·鄭震鵬,生員鄭東復,進士林萬秀,生員權采衡·鄭震龜,進士李鉉祥,生員尹渭·李鉉燮,進士尹德新,生員鄭斗泰,進士兪彦肅·蔡弼夏·李泰岳·申鏶·南宮澈,生員李廷重,進士朴師東,申珩·趙重喆·沈銶·宋宜孫,生員李瀷·朴思敬,進士朴敬鎭·權撢·沈鑐,生員金和行,進士李顯白·宋烈孫·具善慶·趙東孚,生員李益普,進士兪彦釴·馬孟河,生員李恕·李德履·宋宅休·鄭述祚·尹鳳逸,進士崔海觀,生員元景翼·朴性淳·申思德,進士李德泰·安錫胤,生員李奎賢·崔一泰·李東華·元啓華·趙懋慶,幼學申道權·李慶復·趙甲慶·鄭益祚·金熤·安鼎祚·蔡宅夏·李器玉·李憲·趙命世·沈恒之·兪漢翼·趙浚慶·柳煌·鄭棹·柳德謙·盧命相·蔡命世·朴弼寧·丁來復·趙應彦·文光國·朴周一·金先慶·文命龜·金弘潗·朴泰彦·李陽泰·許銑·吳夢良·朱遠喆·李顯禛·車爾輔·金景祖·李泰來·鄭枋·金俰·鄭馨國·柳垣明·金弘濟·羅彦垕·姜載亨·鄭國章·鄭寅煥·趙昌逵·兪淑基·金德昌·安·洪命馥·卞守勇·李廷烈·朴祥馨·邊爾䤴·金興大·玄尙禧·金彦升·金漢升·申尙權·李勛燮·洪在漢·吳鉉胄·洪·金璜·姜爾集·韓國宣·柳應觀·李德鳳·韓宗旭·柳景運·李德龜。
副司直元景夏疏曰,伏以臣,猥蒙由暇,往省丘墓,感頌天恩,不知死所。揆臣分義,宜卽返朝,適苦狗馬賤疾,委頓床褥,淹延時日,昨始舁還私次,而得伏見修撰朴春普疏,以皇明閣臣葉向高奏疏寫進,詆斥建請之筵臣,至曰必以向高之書進之者,抑何意也?所以聲罪向高,則曰眩亂熒惑,陰護逆璫。苟如儒臣之言,彼向高者,特崔·許·虎·彪之類,敢以其文,上備睿覽,厥罪難逭于鈇鉞。夫所謂筵臣,卽指臣也。臣誠惶恐震懍,無所措躬,顧其事實,容有可辨,臣敢冒死而仰陳焉。去年九月十二日,講筵,臣以同知事入侍。伊時聖敎,適及於皇明用人,不拘門閥,而臣乃進對曰,葉向高,閩越疎遠之臣,爲閣老數十年。聖上下敎曰,見其文集乎?臣對曰,其奏草,多有可觀,明末黨論乖激,竟以此亡國。向高雖東林之人,而持論公正,必欲彌綸保合,使國家享和平之福,臣嘗誦其疏論朝廷和協之道矣。又下敎曰,其文,自玉堂謄入。臣未知諸學士,抄選其取捨,果何如,而臣亦嘗看閱全帙,忠言·讜論,字字苦血,浙·閩·東林之戰,多所調停,必軌于正。周宗建·章允儒·高攀龍·劉宗周諸賢,得免危禍,實賴向高之力。及楊漣論魏忠賢二十四罪之疏上,而御使林汝翥,卽向高甥也。與魏大中等五十八人,相繼抗章,恐斥忠賢。向高亦再上疏論之,遂忤忠賢,群璫圍其第,危辱萬狀。向高遂決意退歸。其疏曰,楊漣忠肝義膽,擧朝知之,天下人知之。臣等所見,亦與人同。臣今可以自信而無愧于心,有辭于衆口者,惟在一去。昔中官暴橫,莫過于汪直·劉瑾,閣臣如商輅·劉健,謝遷,亦只有一去。李東陽之隱忍,焦芳之貪戀,遂千古遺譏。臣雖不才,自審所處,當竊附于商輅等之後,哀鳴乞歸,百無顧戀,顧縮朒于一忠賢哉?果使向高,營護忠賢,眞如儒臣之言,寧有此疏乎?若其保全善類,協恭爲國,雖儒臣所深嫉,而乃賤臣所深慕者也。若曰向高奏疏,猥雜不正,天鑑點將等妖書,其誣向高者,極矣。儒臣將尊而信之乎?噫,向高爲正爲邪,自有千古公議,而不幸爲臣所引,受此侵詆於數百載之後,雖使向高,有知,亦將一哂。臣何必多辨乎?伏願聖明照察焉。答曰,省疏具悉。予意若此,將下敎者,蓋此也。卿所陳,是矣。
同日申時,上御敬極堂。右副承旨李成中,請對引見入侍時,假注書尹天覺,記事官趙雲逵,李毅中,同入進伏訖。成中曰,頃承下敎,一依點下及付標處釐正,而其間有不可不稟定者,玆敢請對,持入矣。上曰,爲先一通讀之。成中讀且告曰,此處似刪,而此處似存矣。上曰,某節則添入,某節則抹去,可也。成中曰,祭享笏記,旣已稟定,而朝·祭服一節,若無擧行文字,則該曹慮有忘却之患,以添入五禮儀中之意,出擧條,申飭,何如?上曰,昨已出傳敎,不必更出擧條矣。上曰,昨者所書四字,懸揭本宮時,所重在焉,豈比尋常御筆?陪進其日,細仗·鼓吹,承旨以黑團領陪進。寢室及奉安閣,令該曹前期修理,而修理者,非改葺之謂,塗褙·鋪陳等事,一新之,可也。上曰,兩公主房致祭時,祭文·祭物,令該司措備,內侍受香,其令自內爲之。海昌尉房致祭,遣內侍爲之,祭文·祭物,依例擧行。竝出擧條上曰,近日旱氣太甚,京城內溝澮井泉,皆涸云。承旨出去,分付該司,景福宮內慶會池,及其他川渠,使之申飭,各別疎浚,可也。遂出。
上在昌德宮。停常參·經筵。
下直,金甲島萬戶鄭壽崗。
李成中啓曰,大司憲金鎭商,執義朴弼傅,持平金尙耉,在外,掌令沈益聖被論,李宗迪牌不進,持平李渭輔陳疏入啓,今日以監察茶時之意,敢啓。傳曰,知道。
李命坤,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李成中啓曰,憲府監察茶時,已至經旬,諫院闕啓,亦且多日,事甚未安,而武科初試開場隔日,亦將無進參之員。兩司除在外·被論外,呈告人員及昨日政新除授,竝卽牌招,何如?傳曰,允。
李命坤啓曰,假注書李永祚,時無職名,令該曹依例付軍職,冠帶常仕,何如?傳曰,允。
金光世啓曰,玉堂上下番俱空,事甚未安。副提學李鼎輔,應敎洪昌漢,校理閔百行,竝卽牌招,以爲推移入直之地,而新除授副校理李昌誼,時在殷山縣任所,副修撰金時粲,時在洪川地,竝斯速乘馹上來事,下諭,何如?傳曰,允。
又啓曰,上番翰林趙雲逵,以親病呈辭出去。奉敎趙載德,待敎趙明鼎,竝卽牌招,以爲推移入直之地,何如?傳曰,允。
以副提學李鼎輔,奉敎趙載德,待敎趙明鼎,牌不進罷職傳旨,及應敎洪昌漢,校理閔百行,牌不進禁推傳旨,傳于金光世曰,竝推考傳旨捧入。
又啓曰,奉敎趙載德,待敎趙明鼎,旣有只推之命,竝更卽牌招,以爲推移入直之地,何如?傳曰,允。
又啓曰,副提學李鼎輔,應敎洪昌漢,校理閔百行,旣有只推之命,竝更卽牌招,以爲推移入直之地,何如?傳曰,允。
又啓曰,積城縣監李宜炳,下直單子入啓之後,肅拜命下,而尙不入來,事甚未安。推考警責,何如?傳曰,允。
持平李渭輔上疏。伏以,獻歲以來,邦慶如海,元日東朝,躬擧祝岡之禮,上元甲觀,又奏已疹之喜,逮至前月,惟我東宮邸下,三加禮畢,八方慶頒。伏惟我殿下愛日之誠,止慈之心,怡愉嘉悅之無窮矣。卽因慶赦頻繁,如臣譴削之蹤,亦蒙甄敍之典,臣不勝惶隕頌祝,九頓含感。仍念性本疎迂,智昧媚嫵,只欲粗守本分,杜門塊蟄,與世相疎,至或親知,伻問以死生,自謂以此,而庶或免蹈機穽而遭屋嗔矣。動輒得咎,跋前躓後,至於前秋所遭,尤是夢寐之所不到。未知何狀人,譸張構捏,以捽曳脫衣,他人力挽等說,浸潤於相門,而元輔,至以此奏陳於天聽耶?夫捽曳脫衣,殊非暗室獨辦之事,看之者多,聞之者亦多。臣雖欲自諱不可得,而自明,亦不可得,臣之有失無失,自有一世之公議。臣何敢費辭較挈,以傷忠厚之義,重犯觸忤之科耶?自是以還,棲遑郊坰,循躬省尤,自分爲明時之棄人,迺者柏府新命,忽下於千萬夢想之外。臣固當竭蹶趨承之不暇,而追惟前事,愧慄俱切,固何心彯纓彈冠?而況今所叨之職,責係風憲,將以嚴名分正風俗,而前旣見構於賤孽,後又被衊於閭巷,僇辱身名,無復餘地,臣若揚揚行呼唱於街路,則道邊觀之者,必目笑手指曰,彼旣受困於中庶,汚釁已極,吾輩雖作奸犯科,安能糾禁也哉?適足以駭視瞻而辱朝廷,只自省己自靖而已。玆於天牌之下,謹此隨詣於九扃之外,而顧此滓穢之蹤,不敢冒昧承膺,納牌還次,悉暴至懇,伏乞天地父母,俯諒危苦之悃,特軫臲卼之蹤,亟命鐫削臣新除職名,仍令選部,永刊朝籍,勿復檢擬,俾安賤分,以靖私義,千萬幸甚。臣無任屛營祈祝之至,謹昧死以聞。答曰,省疏具悉。爾其勿辭,察職。
上在昌德宮。停常參·經筵。
下直,積城縣監李宜炳。
李成中啓曰,大司憲金鎭商,執義朴弼傅,持平金尙耉,在外,掌令沈益聖被論,李宗迪牌不進,傳旨未下,持平李渭輔未肅拜呈辭,今日以監察茶時之意,敢啓。傳曰,知道。
李命坤啓曰,事變假注書兪漢蕭,身病猝重,勢難察任,今姑改差,何如?傳曰,允。
傳于李命坤曰,諸試官,使之肅拜,監試官則牌去來,申飭。
以司諫金相伸,獻納閔瑗,正言嚴瑀,掌令李宗迪等,牌不進罷職傳旨,傳于李命坤曰,竝推考牌招,牌去來,各別催促。
傳于李命坤曰,牌去來,申飭。
以副提學李鼎輔,奉敎趙載德,待敎趙明鼎,再招不進罷職傳旨,及應敎洪昌漢,校理閔百行,再招不進禁推傳旨,傳于南泰齊曰,竝推考傳旨捧入。
全羅監司狀啓,四月朔退封秀魚卵,閏四月朔進上秀魚卵,限內不得封進,惶恐待罪事,傳于南泰齊曰,勿待罪事,回諭。
全羅監司狀啓,三月令藥材進上物種中,馬藺花等,限內不得封進,惶恐待罪事,傳于南泰齊曰,勿待罪事,回諭。
上在昌德宮。停常參·經筵。
下直,陽德縣監具恒柱。
南泰齊啓曰,副提學李鼎輔,應敎洪昌漢,校理閔百行,旣有只推之命,竝卽牌招,以爲推移入直之地,何如?傳曰,允。
以副提學李鼎輔牌不進罷職傳旨,及應敎洪昌漢,校理閔百行,牌不進禁推傳旨,傳于金光世曰,竝推考傳旨捧入。
金光世啓曰,副提學李鼎輔,應敎洪昌漢,校理閔百行,旣有只推之命,竝更卽牌招,以爲推移入直之地,何如?傳曰,允。
南泰齊啓曰,奉敎趙載德,待敎趙明鼎,旣有只推之命,竝卽牌招,以爲推移入直,何如?傳曰,允。
以待敎趙明鼎牌不進罷職傳旨,傳于南泰齊曰,推考傳旨捧入。
南泰齊啓曰,校理元景淳,自鄕纔已上來云。卽爲牌招,何如?傳曰,允。
金光世啓曰,玉堂牌招事,允下,而今已夜深,待明朝出牌之意,敢啓。傳曰,知道。
南泰齊啓曰,上番兼春秋任珣,身病猝重,勢難察任,今姑減下,其代,令該曹口傳差出,何如?傳曰,允。
吏曹口傳政事,兼春秋二單,朴玶·南彦彧。
金光世,以嘉禮廳言啓曰,本廳郞廳禮曹佐郞尹光理,所帶兼春秋之任,依例減下,使之專意於本廳使役,何如?傳曰,允。
金光世啓曰,禮曹兼春秋尹光理,因嘉禮廳草記,旣已減下,其代,令該曹口傳差出,何如?傳曰,允。
又以承文院官員,以都提調意啓曰,月食咨文,旣自禮部出來,回答咨文,依例撰出,兼付於別齎咨官之行,何如?傳曰,允。
李命坤,以備邊司言啓曰,日昨筵中,大司成金尙魯,以酌獻禮試士時,本館物力,萬分罔措,如得昨年所劃之半,則似可補用,令廟堂區劃事,爲請,有廟堂考前例從長稟處之命矣。近來本館物力,每患匱乏,前後視學時,輒皆有請得之事矣。今番大射禮,乃是曠世盛擧,而兼行試士,則京外多士之坌集,其勢固然,而試紙筆墨,需用無節,則不可全無顧助之道。戶曹米五十石,兵曹布五同,特爲劃給本館。奴婢·田土·漁場,本來優足,而近年以來,全不收拾,以致凋殘,每當有事,輒爲稱貸之擧,事之未安,莫此爲甚。金尙魯,才具風力,足可以蘇殘起弊,毋徒泛循謬例,加意檢括,別爲節度,期以復舊,而此後則切勿煩請物力之意,嚴飭分付,何如?傳曰,允。
上在昌德宮。停常參·經筵。
下直,公州判官成範錫,開寧縣監洪應昌,高山里僉使鄭運一。
金光世啓曰,大司憲金鎭商,執義朴弼傅,持平金尙耉,在外,掌令沈益聖被論,李宗迪武二所監試官進,持平李渭輔武一所監試官進,今日以監察茶時之意,敢啓。傳曰,知道。
又啓曰,來二十一日輪對日次,取稟。傳曰,停。
南泰齊啓曰,都摠府郞廳來言,闕內各處,入直軍兵夜巡檢云矣。敢啓。傳曰,知道。
金光世,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李重庚啓曰,左副承旨李命坤,今日不爲仕進,牌招,何如?傳曰,允。
備忘記,傳于南泰齊曰,今下弓矢,高山里僉使鄭運一處給送。
南泰齊啓曰,待敎趙明鼎,昨旣有只推之命,卽爲牌招入直,何如?傳曰,允。
以待敎趙明鼎牌不進罷職傳旨,傳于南泰齊曰,推考傳旨捧入。
以賓廳進不進單子,傳于南泰齊曰,懸註甚多,以更爲修入之意,下敎于中官矣。中官忘置,當下敎于筵中,而單子則更爲修正以入。
傳于南泰齊曰,大臣·備局堂上引見。
以應敎洪昌漢,校理閔百行,元景淳,牌不進禁推傳旨,及副提學李鼎輔牌不進罷職〈傳旨〉,傳于南泰齊曰,竝推考傳旨捧入。
南泰齊啓曰,副提學李鼎輔,應敎洪昌漢,校理閔百行,元景淳,旣有只推之命,奉敎趙載德,疏批已下,竝卽牌招入直,何如?傳曰,允。
又啓曰,玉堂及翰林牌招事,允下,而闕門已閉,待明朝出牌之意,敢啓。傳曰,知道。
又以兵曹言啓曰,今四月二十日巳時量,忽有一小狗,自敦化門東邊水門箭隙,突入,直走玉堂樓下水門之際,近仗軍士等,逐捕云,極爲駭然。守門軍卒,自本曹從重決棍,同門守門將皮光麟,常時不能檢飭之失,在所難免,推考,何如?傳曰,允。
左副承旨李命坤疏曰,伏以,臣母年迫七旬,且有卄餘載痼疾,居常凜凜,寧日絶罕,爲便醫治,擔舁還京之際,宿症增劇,十分元氣,落下數層,而猶不至於委頓之境矣。昨因脫着失宜,感傷忒重,諸般症形,一倍添劇,宛轉床席,澌綴無餘,加以暴泄兼發,肚腹絞痛,頃刻之間,若將難保。臣以孑然單身,無他兄弟,藥餌扶護之節,非臣則無可以管檢者,臣晝宵相守,煎泣罔措,持被禁省,萬無其路。天牌之下,不敢坐違,謹此隨詣,拜章徑退,伏乞聖明,俯賜矜諒,亟削臣職,仍治臣罪,以伸至情,以嚴邦憲,不勝萬幸。臣無任屛營祈懇之至。答曰,省疏具悉。爾其勿辭,護焉。
奉敎趙載德疏曰,伏以臣,情勢迫隘,自犯違逋之罪,聖度包容,薄從問備之罰,繼而有更召之命,惶隕之極,靡所容措。其在分義,固當趨承之不暇,而鐵限在前,轉動無路,情實未暴,罪戾自積。玆不得不略具短章,援陳館例,伏願聖明垂察焉。臣謹按本館所在謄錄,下位之不得橫出,殆若金石之典。或因筵白,或因賞典,得出六承傳者,前此指不勝屈,而因右位之不許,未有〈一〉人徑陞者,或値右位罷遞,有乘時先出者,而後因右位之爭執,還降於已經臺省之後,此則本院流來之舊式,三百年遵行者也。今者兩臣之得出六承傳者,一則別薦,一則賞典也。銓曹之奉承傳,今至屢月,尙未擧行者,以本館之不許陞故也。今乃無他節拍,猝然陞出,不聽左史之屢次爭執,諉諸大臣之新有分付,畢竟送西而後已。若以閔百昌之陞六,諉諸大臣分付,則兪彦好之陞六,亦出於大臣分付耶?賞典陞六,事體甚重,而拘諸館規,不得陞出,則別薦之於賞典,輕重尤似有別,而銓曹之一例許陞,無少持難者,抑何故也?若以爲成命之下,銓曹惟當奉行而已矣,則奉承傳屢易月,今始奉行者,豈其昔昧於奉行之義,而今乃省得耶?初旣不論於賞典擧行之時,今乃冒置於大臣分付之中,則彼之混陞,雖幸,而事之苟簡,又有甚於此者乎?噫,館規變而古例雖難盡守,薦法改而臣等雖云濫竊,生置臣等於一邊,而使不得有無於其間,只使臣等,候其陞出,苟然代直者,求之事理,寧有是乎?兩臣未還降之前,臣等去就,更無可論,伏乞亟命該曹,依例還降,且治臣慢命之辜,以警具僚焉。臣無任屛營祈懇之至。答曰,省疏具悉。旣諭。爾其勿辭,察職。
二十日午時,上御熙政堂。大臣·備局堂上引見入侍時,左議政宋寅明,右議政趙顯命,行知中樞府事申思喆,禮曹判書鄭錫五,咸寧君朴纘新,左參贊閔應洙,行司直金聖應,兵曹判書徐宗玉,刑曹判書鄭羽良,吏曹參判李益炡,禮曹參判吳光運,漢城右尹李周鎭,工曹參判元景夏,右承旨南泰齊,假注書尹天覺·李永祚,記事官南彦彧·李毅中。左議政宋寅明進伏曰,近日聖候,何如?上曰,一樣。寅明曰,大妃殿氣候,一向安寧乎?上曰,氣候一樣矣。寅明曰,中宮殿氣候,何如?上曰,一樣。寅明曰,王世子氣候一向安順乎?上曰,好過矣。寅明曰,目今旱災甚慘,麰麥判凶,耕播愆期。日昨雖得喜雨,但未知遍洽否。聞南來人言,其處旱災,亦然云,是可悶也。上曰,有諭於宰臣之批矣。卿等亦然乎?予則耿耿一心,不能成寐。今此小雨,麰麥則或不無回蘇之望,而播種則不足矣。
寅明曰,灣尹狀啓,姑未下,而見其謄報,則金彦立,已爲捉得,極可爲幸。灣尹,欲先以梟示江上之意,馳通鳳城,而此亦有難便者。莫如卽卽押送鳳城,而有不可等待。狀啓下本司後,覆奏,故先此稟定矣。上曰,依爲之。出擧條宗玉曰,鳳城事,有未可知,事甚緊急,卽出榻敎擧行,何如?寅明曰,此非可出於榻敎者,擧條雖未及啓下,欲於報狀書目,論題此定奪之意矣。宗玉曰,題送狀端,恐涉如何。入侍備堂,出送措辭,行關於監·兵營,俾卽擧行爲宜矣。上曰,兵判所達是矣。依爲之。
上曰,今日次對進不進單子,懸註甚多,以更爲修入之意,下敎于中官矣,中官忘置,當該中官,從重推考。出擧條
上曰,備局堂上,初不進參者,及追後入來者,竝推考,可也。寅明曰,元景夏,每於備坐,必待特敎,事體尤極未安。元景夏從重推考,何如?上曰,旣已入來,此則置之,此後各別申飭,可也。出擧條
寅明曰,此乃黃海水使李義翼狀啓也。以爲,長山和於坪松田,因土民金德信·李三元等,春耕時偶然失火,延燒生松云,而以地方官邊將及失火人禁松監色等論罪事,令廟堂,稟處爲請矣。延燒處,長廣株數,旣不大段,且非故爲放火,則失火人,非可深罪,而其在懲後之道,不可置之,依近例定配,監色等,誠有不禁護之罪,亦令依例刑推照律,地方官·邊將,則勿爲論罪,曾有事目,推考警責,何如?上曰,依爲之。出擧條
寅明曰,東宮睿學日就,在賓客之位者,宜其濟濟,而趙尙絅有病,李德壽在外,李秉常亦有病不爲行公,誠可悶也。上曰,勸講之道,在僚屬·賓客之善說文義也。聞宮官有言,海中金之說者,此則予亦不知,故聞而笑之矣。宗玉曰,文義,春坊官員,多善告,文義外,亦有敷演以陳者,甚善矣。上曰,文義外,聞之亦好矣。宗玉曰,厭聽可慮也。上曰,李命坤,頃言師傅皆入,則頗勝云矣。予初書筵時,崔錫恒,爲僚屬,蓋有其效矣。寅明曰,如李德壽者,催促入來,不然則無寧改差,爲好矣。上曰,李德壽可使處多。五禮儀釐正,亦當爲之,其人雖重聽,宜在輔導之任矣。向時東宮誦書而得略,雖稱冤,有如此人,然後可以勸導矣。宗玉曰,近來則善誦,何以爲略耶?頃者落故字,故小臣亦書略矣。上笑曰,若然則合粗矣。若長通,則無警勸之效,峻考,可也。上曰,李德壽從速上來,令政院催促,可也。輔導元良,宜責此人,不可遞也。抄出擧條
上曰,宗廟親享笏記,旣已釐正,而繁文頓減矣。攝行笏記,亦依此釐正事,分付守僕,可也。出擧條
寅明曰,頃日吳光運之疏,其可行與否,雖未可知,而其苦心則可尙矣。上曰,吳光運疏,大體雖好,至於作文字,則有弊,故予甚厭之。使諸臣作之,亦有弊端矣。寅明曰,吳光運疏,亦有所陳戒者矣。召對,宜時爲之,如知事·同知事,誰不可入乎?若有妨於節宣,則臥聽亦何妨乎?上曰,如此事,予不欲爲之。雖中官所言,予必坐應之矣。寅明曰,如玉堂諸臣則倚几而聽之,無妨。有文學重宰,亦令時入論難,好矣。上曰,此則然矣。
上曰,以朴春普疏,有欲下敎矣。葉向高,何如人也?李孟休對策,言葉向高事矣。寅明曰,臣見其奏疏,其爲國苦心,眞可矜傷矣。元景夏進伏曰,臣於儒臣,深有疑者。臣嘗以葉向高,消破黨論,彌綸調劑,安謐朝廷爲是,則儒臣攻臣此論,不啻一二番矣。其意見,若如此,則當攻向高調劑之論而已。至以向高,謂之營護魏忠賢,則其言豈不深入乎?臣誠固陋,而儒臣博識,其或別有所見得處乎?以臣所見,東林列傳·啓禎野乘·明史本末,皆記向高事,而無營護忠賢之語矣。魏廣微,以墨筆點搢紳冊子,目爲邪人,密給忠賢,以漸擯斥,其數六十餘人,而向高爲首。以此觀之,則其非忠賢之黨,可知矣。上曰,其然乎?景夏曰,諸學士所抄向高奏疏,臣未及詳閱,而儒臣疏,有曰,此等猥雜不正之書,上備睿覽云云,則其言亦深緊矣。上曰,予亦知朴春普之意矣。生者猶可言也,去世旣遠,而惡之若此,其意,豈眞憎皇朝古人,而爲此言乎?葉若有知,應哂春普矣。寅明曰,其所抄奏疏,已入睿覽乎?上曰,未及覽矣。寅明曰,春普之如是疏斥者,其意豈惡蕩平二字也。上曰,朴春普,與予同甲乎?景夏曰,甲戌生矣。上曰,春普之年,如予年,予旣老矣,渠則益老矣,幾何在世,而如是也?嫉惡調劑,而推以至於向高,其心誠奇怪矣。卿何必相較乎?寅明曰,嫉景夏之調劑,而推及於二百年前人者,豈不異乎?上曰,其心可知矣。大訓後予不出此等語,而其所爲極非。宰臣何必足過乎?宰臣則但當守初心,輔我而勿復質正,可也。景夏曰,臣疏無激憤之言。臣心則實不欲質正矣。寅明曰,責勵景夏,下敎是矣。然數百載前葉向高,以主調劑之故,如是齮齕,而況生存之元景夏乎?上哂之。景夏曰,大臣以儒臣疏,謂出於嫉臣,而臣意則不然矣。此不過未詳向高事,而率易陳章矣。儒臣雖疏攻向高,而臣則終以爲向高調劑之論,深有益於今日朝象矣。葉之欲彌綸當世者,非不欲辨別其是非·邪正也。其人出處公正,持論和平,若於燕閒之暇,一見其文集,以此導率群下,幸甚。臣於近日事,竊有所慨然者,敢此仰陳。大抵近來,以嚴禁黨論之故,於朝廷凡事,雖皆不敢言,至於是非,則豈可無乎?而近日朝象,則因此而此亦無之,誠可憫也。臣則以爲雖禁黨論,至於是非·邪正,則宜有所辨別也。上曰,宰臣言,則是矣。大凡近來言事者,以其疏見之,則豈有眞箇是非之可辨者乎?寅明曰,景夏之言,然矣。殿下閱歷世變,旣多,故欲無是非扶抑,然若全無此,則豈不沓沓乎?用舍之際,則宜乎一視,至於所見,則雖是也,而分數如過,則亦非矣。此則豈可無是非立落乎?上曰,宰臣所懷,第盡達,可也。景夏曰,臣竊覵殿下,於一切是非,置而不問,一任其漫漶,故人心日以懈弛,國綱日以陵夷,臣竊憫焉。人君御下之道,正者進之,邪者斥之,有罪者罰之,無罪者赦之,然後人心服,而國綱正矣。今或有有眞箇黨心者,而上或置之,或有有苦心者而上則疑之,以是罪重者,得以倖免,罪輕者,未免重勘,是非漫漶,輕重倒置,故被罪而無所畏服,免罪而亦益懈弛。國家刑政如是,而紀綱其可振肅乎?上曰,古語不云乎?惟帝其難。知人誠難矣。予以元景夏爲甚於黨論者,而今聞其言,不然矣。然今日則雖堯·舜復起,亦難望其蕩平矣。予則欲置諸不知,而一切勿論,自起自滅,久無滋味,則渠亦自不爲之矣。今雖欲猝然挽回,其何以滌其五臟乎?景夏曰,臣伏聞聖敎,不勝惶恐。臣有欺慢君父者矣。臣以玉堂第一番登筵,雖以惟賢是擇,惟才是用,仰達,而雙擧互對,臣謂不可以做蕩平之治,則聖上,亦以臣言爲是矣。臣又以忠逆之辨,有所陳達矣。今則大訓旣頒,幽枉畢伸,辛壬濁亂之輩,不在朝廷,更無所爭,而若其辛壬義理,則臣雖被鈇鉞之誅,豈可變其所守乎?今有三論,有主甲之論者,有主乙之論者,有居兩間而主蕩平之論者。聖上嚴禁黨論,故皆不敢以黨字,形諸筵達章奏之間,而各以私利害,暗濟其黨心,雖聖明在上,此等處,則未及照察矣。葉向高,雖主調劑,而是非邪正,則必欲辨明,觀其奏疏,可知也。世豈有不辨是非,而能爲國者乎。臣之苦心則欲其虛心觀理,明白分晳,邪者謂邪,正者謂正。若罪與賞,失平,則何以聳動群下乎?上曰,所達是矣。古語曰,畫虎畫皮難畫骨,知人知面不知心,誠格言也。吳光運曰,因葉事,延及於是非混圇,故臣亦有所感,而仰達矣。一自黨禍出後,爲人君者,以是爲悶,每用調停之術,而唐宋之間,反促其亂亡,神宗皇帝,聽群臣自鬪,而不爲之理,故天下亦漸至大亂矣。聖上大訓,足以有辭於天下萬世,而如欲拔本塞源,破一私字,則必須全出天理,勿用便宜之術,爲可矣。如諸葛亮,豈有學問,而如李平·廖立之沒世無怨?此可見我心至公,則彼心自服也。大訓出後,人心稍勝,可見大聖人作爲,卓越百王,而如欲一新世道,則莫如聖學,先明天理也。卽今聖上春秋旣晩,且眩氣頻發,稀接儒臣,如得學問之士,爲切實工夫,則可挽此私世界矣。若用便宜之術,則只苟且彌縫而已。此神宗皇帝已試之末策也。寅明曰,此言皆苦心所出也。大訓,只救世之一段訓諭,亦不過條例也。聖上望世子於聖人,敎之亦宜以至公無私。前言往行之可法者,如惟精惟一等訓,昭載方冊,伏望隨事提誨焉。上曰,廖立事,眞出公心,故如此矣。古人則道學高,故能然,而予則無之。旣未能踐而曰,無效者,是自欺也。然近來黨言,必冒古聖訓文義,而因揷入卽景。夫建極無二,而今則有二建極矣。動稱聖人,豈不悶乎?寅明曰,聖上,方在靜攝,頻頻開講,雖不敢請,而文學之臣,如鄭羽良·元景夏·吳光運·徐宗玉者,時時召入臥內,討論經義,則可以知其短長·優劣,而亦可知黨論之如何矣。上曰,聽言觀行,於予改是。予於洪啓禧,見瞞矣。啓禧之駁靈城,曾是千萬意外也。如諸宰臣,則予之任使,旣久,雖無文義之講論,豈不知其人乎?如啓禧者,爲人頗精,而行事如此,可怪矣。敷演文義之際,若有可嘉,而傾軋文秀之後,始知其人矣。學識誠難。如啓禧者,尙可謂有學識乎?大抵近來學識甚賤,稍知文字者,輒曰學識,誠可笑也。啓禧事,可怪,夢寐亦驚矣。寅明·顯命曰,此人未知涉世而然矣。豈可以此而遂棄之乎?寅明曰,朴·洪兩人,皆可用之矣。
上曰,予有所料量者。因此有惜大臣之意,而忍而不言矣,適因言端,予將言之。今番東宮冠禮後,疏決時,明彦下放字,有何可驚,而鄭彦燮,有驚愕之言。此豈可驚之事乎?卿等於明彦事,未免太過,故彼輩亦如此矣。明彦,予亦曾任之。其人雖狹,而過於黨論,然異於眞儒。眞儒則難者,而明彦則復者也。故鄭彦燮之言,予甚笑之。明彦胡服之說,甚無據矣。金相福,又發啓請寢,尤可笑也。且如尹邃見河而生。南泰績,多謀必不入云,則其罪,宜輕於邃,而至今論啓明彦事,渠輩每云關係至重,而遠材事,則置而不論,入此拔彼,斑駁如此矣。金相福於右相,爲五寸親乎?前日卿等,以爲優於人矣,以今番事見之,可知其人矣。卿爲至親,則何不素敎之乎?此予所以慨然者也。顯命曰,此固臣之罪也。然雖是叔姪之間,而不服訓誡,則實無奈何矣。景夏曰,臣於戊申事,適有所慨然深憂者,敢達。戊申之逆,萬古所無,其延坐者,有冤與否,旣未可知,則其在國法,不可輕議。而近來或云出繼,或稱冤抑,或大臣陳奏,或敢自擊錚,此則不可不嚴防矣。寅明曰,臣以出繼人,不宜延坐之意,曾有所達,此非指出逆招者也。謂見捉於譏察,而別無關緊者矣。顯命曰,其時橫罹者,必多。如今番大赦時,則可以疏決於朝堂,而何可續續徑請乎?宰臣所達,大體是矣。上曰,擊錚誠放恣,景夏所達,是矣。景夏仍進曰,臣又有慨然者,敢達。臣自畫備堂,故未得頻入筵中,而或於入侍,竊伏見自上雖以民憂國計,至誠詢訪,而在下所陳,如非閑漫說話,卽是干囑之言。臣嘗見政院日記,先朝賓對筵話,多不過一二張,今則一經賓對,少則五六張,多則八九張,見其所陳,無非干囑之言,不緊之說,若是而可以爲國乎?誠寒心矣。上微笑曰,卿言是矣。然使卿當其任,亦必干囑矣。
光運曰,臣以今番大射禮時節目事,有所達矣。大射禮時,擧旗云者,雖載於大明會典,而此則指諸臣射時也。君臣上下,等威自截,若所云熊麋侯之異,與御矢不置楅者,亦可見矣。五禮儀,則無此條,至於曰揚曰留曰左曰右,而不曰不中者,蓋其至敬所在,不敢直道之義也。臣射時擊鼓鳴金,以辨其中不中,五禮儀之擊鼓鳴金,卽會典之擧旗也。且會典射者耦中,則擧紅旗,過則擧黃旗云。旣曰射者,則其指諸臣,而非君射,明甚。此雖儀文末節,而亦關等威。況此五禮儀,卽列聖朝所用,今可遵行,故臣謹依五禮儀磨鍊以入,自上入見,付籤以下,何如?上曰,會典持入,可也。假注書臣尹天覺,出去持入。宗玉曰,贊儀李德寅,方釐正笏記,必一番登覽後,可出儀注,故持來笏記,以俟稟決矣。上覽會典曰,五方旗下,以軍士二人用之云,然則此明指百官也。御射禮,則初無軍士可入處矣。今此儀注,一依五禮儀,而擧旗條,則參用於侍射時,而勿用於御射時,可也。光運曰,鳴金鼓下,付標,何如?上曰,然矣。
趙顯命曰,閔應洙·金始炯,當初臣所箚論者,而不過以事體相規,金始炯之許久撕捱,誠過矣。令政院,申飭,使之斯速上來,何如?上曰,其所撕捱,誠過矣。依所達令政院,申飭上來,可也。出擧條
宋寅明曰,洞仙嶺·曉星嶺,卽西路關防之最要緊處也。曾前樹木頗茂密,而近聞道路所傳,則漸至童濯,洞仙嶺尤甚云。兩道兵使,竝爲先從重推考,各別禁養事,嚴飭,何如?上曰,依爲之,而此後若有疎忽之弊,則不但推考而止,各別申飭,可也。寅明曰,嶺阨,不可不長養樹木,而關西,則流民以火田爲業,各邑,以收稅爲利,故嶺阨擧皆童濯。年前自本司,別爲定界,使之禁養,又令都事摘奸査報,而皆無實效矣。然申飭定界,今已年久,各邑鎭,果能有意禁養,則必漸茂密,而童濯如前,則其不禁養,可知,一番大懲礪之擧,有不可已。令道臣中軍幕裨中,別遣摘奸,樹木長養與否,區別狀聞,而果皆如前童濯,則各邑鎭,一倂嚴處,斷不可已。以此行關嚴飭,何如?趙顯命曰,嶺阨失險之害,專由於火田之弊。臣待罪平營時,遣中軍尹和鼎,點視,則不過數十年來,畦畝縱橫,歧路多出云矣。今距其時,又餘十年,竊料其弊,愈往愈甚,設使別遣都事,其終必歸無實,合有別樣擧條矣。朴纘新曰,以嶺阨事,大臣陳達,臣亦有所懷,敢達矣。所謂曉星嶺,初則童濯無樹木,而趙儆,爲嘉山郡守時,多植樹木,各別禁護,已成茂密。臣待罪平安兵使時,見之,其功不小。且自江界狄踰嶺,至鐵山雲巖山城,八百餘里要隘處,皆有內外防守,而至於宣川左峴,二十餘里低下處,旣無防守,且無樹木長養之事,實爲慨然。今若嚴飭,分付於監·兵營,多種樹木,其爲長養,如嘉山之曉星嶺,則庶有來頭之效,故敢此仰達。閔應洙曰,臣在平營巡歷時,可見處,親見之,不可見處,分遣金朝潤·李邦綏·尹九淵等一一摘奸,則比諸尹和鼎時,尤濯濯無可言。依左揆所達,申飭似好,而流民爲弊,禁養最難,守令則以收稅之故,亦不嚴禁,此果至難處也。上曰,大臣所達,是矣。守令不禁火耕,尤爲可駭。自備局,行關監營,摘奸狀聞,從重論罪之意,各別,申飭,可也。出擧條元景夏曰,臣嘗見海恩府院君吳命恒爲西伯時,所錄流民之數,幾至四五萬。今已過十數年,其數必當益增矣。流民旣不得區處,則嶺阨樹木,雖申飭長養,亦恐無效矣。左參贊閔應洙,曾經西伯,故臣嘗與論流民之弊,所言,亦與臣同,而方入侍,必有所達矣。上曰,此不可倉卒論定,諸宰從容商確,後日陳達,可也,而出差備門,則例皆忘之矣。李周鎭曰,臣新自關西上來,待罪於關西句管堂上,故今因言端,敢以所懷,仰達矣。本道事,不但關阨可悶,軍制不成模樣,富實之類,盡歸收布,貧殘傭丐之流,多充於戰卒,脫有警急,何能以朝聚暮散之徒,效力於行陣之間乎?思之至此,凜然心寒。不可不一番釐正,而此係大變通,猝難輕議。至於江邊七邑,戰卒尤爲寒心。如理山·江界之大邑,或是三四哨,或是七八哨,若當操鍊之時,零零碎碎,不成隊伍。江邊警守之地,軍容如斯,極可悶也。且以糧餉言之,本道未捧之外,卽今留還之米,將過六十五萬餘石,而江邊穀賤之故,內地穀物,多歸於江邊,且西路,自有折米之法,正穀多以代穀收捧,庫儲者米穀絶少,俱是唐稷·耳麰之屬。如此荒雜之穀,何能作軍餉乎?此兩件事,宜有別樣變通之道矣。上曰,爲道臣時,則不變通,今爲句管堂上,乃有所言,且只設弊而無救弊之策,可乎?須詳思爲之。周鎭曰,內地軍制,則事係大變通,雖難輕議,江邊七邑,則若以收布軍官之類,除出作隊於戰卒,廣其額數,至於留還之穀,一年之內,猝難盡以本色收捧,而罷其折米之法,以本色年年捧還,則餉穀亦無虛疎之慮。下詢大臣而處之,何如?上曰,令廟堂從長稟處,可也。出擧條
上取覽大射禮儀注,徐宗玉曰,射耦事,亦當於今日稟定矣。上曰,頃已下敎矣。大臣與正一品宗班,似當爲耦,而其下則文臣·武臣,似當次次射之矣。宗玉曰,本禮則以位卑與位高,爲耦矣。趙顯命曰,大明會典,則以年齒爲耦矣。上曰,何必然乎?自以立序,射之爲好,而左右弓,則互換爲耦,可也。
宗玉曰,今此大射禮,凡干擧行等節,當依親耕例爲之,則習儀時軍兵,何以爲之乎?上曰,習儀時軍兵,勿爲待令,可也。出榻敎
金聖應曰,訓局軍兵,以摠戎使代領,御營則使中軍代領事,定奪矣。竝自出宮時代領,而還宮時則射禮已罷,臣與御將,事當出往陣上,何以爲之乎?上曰,依爲之。出榻敎
宋寅明曰,償債廳革罷後,時在銀貨,曾以分送各衙門之意,稟定矣,更思之,分送各衙門,在其處,數旣零星,無甚損益,而都合則幾至九千餘兩,全數送置於江都,以爲待變之用,似好矣。上曰,江都則雖得此,無甚關緊,而此本出於民,移送賑廳,可也。出擧條
寅明曰,經幄臺省,雖不得不自外任內遷,而至於察訪內遷,則雖云有謬例,有甚緊急事而爲此耶?日昨金郊察訪邊翼老,移除校書校理矣。校書校理,何等漫職,而必自外任移除耶?吏曹參判李益炡,從重推考,校書校理望,勿施,察訪,非可請仍,而聞其瓜限不遠,未滿前,姑勿出代,好矣。上曰,依爲之。出擧條
寅明曰,俄者宰臣,以干囑,斥之,而臣心非私,則亦何可不達乎?戊申逆亂,洪霖,殉節於淸州,而其妻飢餒,將至死境云。霖之義烈,可貴,而使其妻飢死者,恐非朝家奬勸之道。如李鳳祥·南延年之妻,亦當有廩給存恤之典矣。元景夏曰,洪霖妻事,臣亦聞之。此則崇奬節義,豈可謂之干囑乎?上曰,大臣所達及元景夏所達,皆未自然矣。只陳其事而已,何必如是乎?李鳳祥·南延年之妻,月廩賜給,洪霖妻,散料月給,可也。抄出擧條
寅明曰,吏曹郞官,雖以八人爲限,而政官,拘於圖陞之議,以在外不行公之人,苟然計充八人之數,而擧皆陞品,故在京行公者,絶少,將無以推移,事極未安。此後八人之數,以行公者計之,而絶勿陞擬,且陞品,非次官獨政,所可擅便,必待首堂政陞擬事,定式好矣。上曰,然矣。限新錄前,勿許陞品,可也。出擧條
上曰,以趙載德疏觀之,翰林陞六之規,右位許陞,然後可陞云,而閔百昌·兪彦好之今付司果,何如耶?宋寅明曰,趙載德·趙明鼎,朔數已滿,而因判書不在,姑未出六。此兩人,若出六,則閔百昌,無右位可拘者矣。趙顯命曰,下位橫出,自古蓋罕。右位之疏爭,館規卽然,下僚橫出之後,右位宜不欲替當矣。史官近頗濟濟矣,因此事端,盡爲撕捱。李毅中,將爲單翰林。臣意則二人姑勿出六,宜矣。上曰,右相所達,是矣。然當初出六承傳,則何可仍寢,而今此兩翰林,則姑爲還降,可也。出榻敎擧條
鄭羽良曰,本曹,有陳尙彬殺謁男,三伊殺潤金,洪女殺邊女三獄,而俱係疑晦。謁男獄,則無明白實因,潤金獄,則無的指看證,前後多般推覈,而終無端緖,此是疑罪也。毋寧從惟輕之典,數次嚴刑島配爲宜。下詢大臣而處之,何如?上曰,大臣之意,何如?寅明曰,兩漢事,臣未及見其文案,何敢臆對耶?顯命曰,臣亦然矣。上曰,自刑曹送示文案於大臣處,詳覽後,日後登對,稟處,可也。羽良曰,洪女打殺邊女獄事,初因臺啓而發,而嚴問邊女娚泰一,則明白納招,故據法文,以獄案問于大臣後,囚禁洪女,而其後泰一,則以爲洪女之外三寸婢二烈,知之,洪女則以爲二烈,構誣做出,以致臺啓之發云。故跟捕二烈于水原地,而嚴加鉤問,二次刑訊,終始隱諱。泰一與洪女及二烈面質,則泰一,又皆語屈,且有飾詐之端,故泰一,更加刑訊,而終無明的納招。此亦係疑罪,而推覈無路,合有參酌處之之道,下詢大臣而處之,何如?寅明曰,邊哥·二烈,皆未必其爲洪女地,則面質立落,非可論,而第閨闥之內,未必有詞證殺人之跡,自難分明,士族婦女之限死嚴刑,亦重難,以罪疑,減死酌處,亦何妨耶?顯命曰,更覽文案,如有疑端,則用輕律,無妨,而此獄,當初邊泰一直招之後,所當直爲依法擧行,而因一不緊干證,自生枝葉,至今遷延,以致獄老,遂成疑案。刑官,亦宜從重推考矣。上曰,刑判推考,洪女,其令參酌定配,可也。出擧條
羽良曰,高城郡守李夏龜之子,日前擊鼓訟冤,而以爲張斗星德妹,與正法罪人,情犯無異,而其時御史,傅之生議,拿致京獄,更加鉤問,正法爲請矣。此事旣經御史覈處,則今無可論,然夏龜之子,逐日泣訴,孝子之情,亦可矜憐,而斗星則其情犯,實爲痛惡,御史之傅之生議,或似太寬。依其所訴,將拿致京獄乎?或使本道監營査處乎?下詢大臣而處之,何如?上曰,大臣之意,何如?寅明曰,當初旣遣御史,行査處決,則今因本家所訴,而更自京獄拿覈者,在國體,未免顚錯矣。顯命曰,臣意亦如左相所達矣。上曰,御史若不善査覈,則罪御史,可也。不然則京獄更査,有損國體,置之,可也。出擧條
李益炡曰,本曹郞廳,近甚苟艱。正郞韓翼謩,以單郞廳,連日入直,而佐郞兪宇基,除拜已久,尙不出肅,事體未安。依定式拿處,正郞朴春普,亦爲催促肅謝,何如?上曰,依爲之。寅明曰,該曹郞官催促,何至煩稟筵中?吏曹參判李益炡,推考,宜矣。上曰,依爲之。出榻敎擧條
上曰,今番射禮時所用樂章,欲爲釐正,而第七節與第四矢相合云者,似是矣。光運曰,以四字,限一射間,則似有不及之慮,緩緩作聲,使相調適,似好矣。上曰,然矣。抽第一矢時,奏第四節,而悠揚緩舒,使有餘音,及抽二矢時,續奏第五節,則似無間斷矣。光運曰,聞梨園樂工,自彼國學笙簧而來云,故招問樂工,則以爲前笙,只鎭一指,而此則累指云矣。上曰,使以聞於彼者,習之,而又使其時赴燕使臣聽之,則必知其聲音之高低。如或不協,則使之更往學之,好矣。上曰,聞彼國,亦有與民樂,而其鼓吹聲相似云,然乎?此則英廟朝所成也。此曲,何以入於彼乎?寅明·顯命對曰,未可知也。上曰,射禮習儀,不必三次爲之,只二次設行於闕內及泮庭,爲可矣。熊侯則減其一尺,而麋侯,亦不小,豈有飮罰之理乎?武將則必過射易越,高懸,可也。金聖應曰,九十步易越矣。上曰,百步爲好耶?
上曰,頃年親耕時,靑牛,以染靑木,衣之,而今始覺得,宗廟有靑蓋·紅蓋,所謂靑蓋,卽黑蓋也。以此推之,則靑牛之非靑而黑,亦可知也。今此五禮儀修正時,靑牛條,以黑牛懸註事,出擧條,分付,可也。出擧條
上曰,籍田,近亦耕之,而所出粢盛,可以繼用一年祭需云耶?元景夏曰,聞近來亦耕之,似或繼用矣。上曰,詳問而陳達於後日登對,可也。
上曰,軍門令箭,用鐵作鏃,而御箭,非朱錫乎?今番御射所用乘矢,用朱錫作鏃,可也。上曰,習儀時,兵·禮房承旨,竝進參。出榻敎
上曰,擧條不必待三日,從速書入,可也。奏事訖,諸臣以次退出。
上在昌德宮。停常參·經筵。
辰時,日暈右珥。自巳時至未時,日暈。
金光世啓曰,大司憲金鎭商,執義朴弼傅,持平金尙耉,在外,掌令沈益聖被論,李宗迪武二所監試官進,持平李渭輔武一所監試官進,今日以監察茶時之意,敢啓。傳曰,知道。
李成中,以都摠府言啓曰,副摠管具樹勳,以御營中軍,軍兵等操鍊事,露梁晝仕出去之意,敢啓。傳曰,知道。
藥房提調臣鄭錫五,副提調臣李重庚啓曰,伏未審夜來,聖體若何?眩氣一向差歇乎?前入湯劑,已盡於昨日,且滿百貼,今日臣等,不可不率諸御醫入診,詳察聖候,議定仍進當否矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候一向差勝,予則一樣。湯劑,待下敎劑入,丸劑,依前加劑一劑以入,入侍,亦待下敎爲之。大王大妃殿·中宮殿·賢嬪宮,藥房口傳問安。答曰,知道。
南泰齊啓曰,待敎趙明鼎,旣有只推之命,卽爲牌招,何如?傳曰,允。
李成中啓曰,正言鄭實,下諭後過限未卽上來。依定式遞差傳旨及禁推傳旨,捧入之意,敢啓。傳曰,知道。
以副提學李鼎輔牌不進罷職傳旨,及應敎洪昌漢,校理閔百行·元景淳,牌不進禁推傳旨,傳于金光世曰,竝推考傳旨捧入。
金光世啓曰,副提學李鼎輔,應敎洪昌漢,校理閔百行·元景淳,旣有只推之命,竝更卽牌招,以爲推移入直之地,何如?傳曰,允。
傳于南泰齊曰,吹笙簫人及往學笙簫人,持笙簫來待于文政殿之意,分付。
李成中,以備邊司言啓曰,卽見義州府尹南泰良狀啓謄報,則以訓導金德章矇不曉事,不可無懲礪之道,金彦立潛越處,把守將卒不善守直之罪,在所難免,金廷夏,失馬深入,亦不可無嚴懲之道,竝令廟堂,稟處爲請,末端,以狀啓稟請,今方等候回下爲言矣。金彦立,旣已捉得,則押送鳳城,晷刻爲急,前來狀啓,昨已定奪,不必先以請戮江上之意,馳通,致煩往復,卽卽定將校,押送鳳城事,行關付撥矣,到關卽時星火擧行之意,更加,申飭,訓導金德章,自本府決棍後,汰去,把守將卒,竝嚴刑三次,定配,金廷夏,亦自本府,從重決棍事,分付本府,而金彦立,趁卽捉得,幸無邊上生事之慮,指捕之人,不可不登時考例施賞,以爲後日激勸之地,亦令本道,各別査實啓聞,何如?傳曰,允。
李成中,以御營廳言啓曰,三軍門,設置軍餉於北漢,意非尋常,而近來漸至耗縮,以昨年文書見之,時存者,僅爲三千五百五十石零,比之設倉時元數,幾至半減。此不但各邑移轉之未收,曾前監官輩,不善糶糴,致有此年年減縮之境,言念及此,誠爲寒心。壬戌春分給記,試爲考見,則時在三千五百五十石零內,所謂分給者,至於二千四百五十石之多,而留庫只是一千一百石零,不足於折半留庫者,果爲六百七十石,其不能遵守定式,私自濫分之狀,已極駭然。且考其分給記,則初不面給於各人,稱以保授,而倉下至貧無依者處,都數以給,一人名下懸保之數,幾至數三百石,少不下爲百餘石,而使之出置其家,私自分給云,其間奸僞,誠不可測也。當年未捧,多至於六百五十石零,故各其保授人等,捉來重棍後,待秋卽爲備納之意,嚴飭,分付,其時監官金象仁,前後所爲,俱極絶痛,當可重處,而此非時任營校,且是曾經僉使,則有難私自處置,而論其罪狀,終不可以已遞其任而置之,自臣營捉來,各別重棍,以爲懲礪之地,何如?傳曰,允。
又以武一所差備官,以試官意啓曰,監試官持平李渭輔,親病猝重,陳疏徑歸。明日則監試官不備,將不得開場,令政院稟旨變通,何如?傳曰,允。
吏曹參判李益炡疏曰,伏以臣,猥忝銓地,觸事昏聵,咎責之來,理所必至,而昨日筵中,大臣,以金郊察訪邊翼老移拜校書校理事,至請重推,臣於是伏不勝惶悚之至。夫察訪內遷,考據前例,非止一再,而且翼老,則本館提調,爲御覽冊子校讎之役,有所公擧,臣果循例檢擬而已,有何一毫私好於翼老哉?然今大臣之言如此,此固臣難安之一端。又伏見奉敎趙載德疏,以兩翰林陞六事,大加譏斥。臣何必呶呶較辨於事過之後,而當初事實,旣因大臣之言,援據一二前例而陞六,本非銓官之無端擅便者,而其所爲言,全不相諒,惟以侵攻銓官,爲快,此可謂怒室色市也。臣實一哂,而其爲疲惱,則極矣。廉隅所在,不可淟涊冒居,伏乞聖明,亟遞臣銓職,以靖私義,以安微分,千萬幸甚。臣無任屛營祈懇之至。答曰,省疏具悉。其何撕捱?卿其勿辭,察職。
持平李渭輔疏曰,伏以臣,釁釁層積,情志危苦,望絶從宦,不惟臣心之所自畫,抑亦公議之所共悉。加以臣之母病,十年沈痼,氣息如線,凜凜有朝夕之憂,亦不忍暫捨供職,而日昨以武場監試官,召牌辱臨,臣蒼黃隨詣闕外,則諸試官,已肅退,而監試官牌去來,申飭之嚴敎,累下政院。曾以試牌之撕捱,玉候靜攝之中,或至徹曉不得寢睡,今又緣臣而如前殿坐達夜,則誠有所萬萬惶悚憂慮者。臣不敢暇顧私義·私情,顚倒肅命,而循躬騂顔,若無所容。仍自闕下,直赴試院,連日昏夜往來,而臣之母病,近因朝晝異候,脫着乖宜,風寒外襲,素患湊痰痲痺之症,如期發作,手足肢節,不得運用,以至着衣裳擧匙箸之節,必須傍人,而右乳傍,結核如椀,紅潤浮高,刺痛難忍,仍有成濃之漸,痛勢若刺,坐臥俱礙。臣以孑然單身,傍無看護之人,臣雖抑情强赴,而心肝焦熬,不能自定。今朝坐試所,家信頃刻沓至,而臣之母病,又生別症,寒戰猝然大作,怳惚迷悶,不省人事,而累呼臣名,至欲相見云。臣自聞此報,心膽俱墜,不得暫刻按住,忙急還家,而玆敢悉暴懇迫之情於聖上孝理之下,伏乞特命有司,嚴治臣擅離試場之罪,仍推錫類之仁,亟命刊臣所叨之職,俾盡救護之道,以伸人子至情,不勝萬幸。臣無任涕泣祈懇之至。答曰,省疏具悉。爾其勿辭,護焉。
上在昌德宮。停常參·經筵。
巳時午時,日暈。
金光世啓曰,大司憲金鎭商,執義朴弼傅,持平金尙耉,在外,掌令沈益聖被論,李宗迪武二所監試官進,持平李渭輔陳疏受由。今日以監察茶時之意,敢啓。傳曰,知道。
李成中,以都摠府言啓曰,副摠管李世璡,以刑曹參判,本曹坐起晝仕出去之意,敢啓。傳曰,知道。
李重庚啓曰,右承旨南泰齊,今日不爲仕進,卽爲牌招,何如?傳曰,允。
李成中啓曰,因武一所草記,監試官持平李渭輔,親病陳疏徑歸,令本院稟旨變通事,允下矣。大司憲金鎭商,執義朴弼傅,持平金尙耉,俱在外,掌令沈益聖被論,李宗迪武二所監試官進,無他推移進參之員。在外人員,合有變通之道,何以爲之?敢稟。傳曰,在外人,竝改差,政官牌招開政。
南泰齊啓曰,吏曹參判李益炡牌不進,推考傳旨,今方捧入,而開政命下之後,不卽擧行,事甚未安。更卽牌招開政,何如?傳曰,允。
以副提學李鼎輔再招不進罷職傳旨,及應敎洪昌漢,校理閔百行·元景淳,再招不進禁推傳旨,傳于金光世曰,竝推考傳旨捧入。
傳于金光世曰,昨日待令之執事典樂,更令來待于政院。
傳于金光世曰,兵曹判書徐宗玉,禮曹參判吳光運,入侍宣政殿。
有政。吏批,行判書李箕鎭在外,參判李益炡進,左承旨鄭必寧進。吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。又啓曰,江界府使今當差出,不可不擇差,他道未準限守令中,有聲績人,竝擬,何如?傳曰,允。又啓曰,臺諫及春坊闕員,今當差出,而擬望之人乏少,相避·外任竝擬,何如?傳曰,允。
金光世啓曰,今日政新除授玉堂,待下批牌招入直,何如?傳曰,允。
鄭必寧,以吏批言啓曰,玉堂闕員,今當差出,而曾經之人,方在違牌坐罷中,無以推移備擬。合有變通之道,何以爲之?敢稟。傳曰,敍用。
又以吏批言啓曰,年九十婦人,令該曹抄啓封爵事,頃因大臣陳達,已有定式矣。年九十婦人別單書入之意,敢啓。傳曰,知道。
又以吏批言啓曰,德川郡守金燧,以軍器別備之功,加資事,命下矣。雖已資窮,未經準職,何以爲之?敢稟。傳曰,加資。
以徐命彬爲大司憲,尹得徵爲執義,李光瀷爲持平,閔百行爲獻納,曺命采爲正言,李益輔爲司書,朴文秀爲知敦寧,金漢喆爲刑曹參議,金尙迪爲修撰,李台重爲副校理,趙東夏爲江界府使,李萬囿爲穩城府使,金范甲爲殷山縣監,韓德良爲平安都事,趙鼎耉爲兵曹佐郞,鄭宗柱爲校書校理,洪重一爲兼輔德,趙載德爲兼說書,檢閱單閔百昌·兪彦好。
兵批,判書徐宗玉進,參判權入直進,參議宋秀衡受由在外,參議尹敬龍病,右副承旨李成中進。
李成中,以兵批言啓曰,慶尙左水使,今當差出,而擬望之人乏少,他道守令竝擬,何如?傳曰,允。又以兵批言啓曰,永達萬戶尹明佑,以軍器別備之功,有加資之命,而未資窮未準職,何以爲之?敢稟。傳曰,加資。又以兵批言啓曰,卽接五衛廳牒報,則五衛將朴弼文,除拜後身病甚重,過限未肅拜云。依例改差,何如?傳曰,允。
以崔日輔爲同知,尹懋敎爲五衛將,洪泰培爲訓鍊僉正,金處說爲訓鍊主簿,沈鳳陽爲慶尙左水使,鄭運亨爲南虞侯,柳奎運爲慶州營將,李葂爲廣梁僉使,權世臣爲乶下僉使,金贊爲長津柵別將,李萬杓爲永達萬戶,金必成爲臨津別將,申慶瑞爲五衛將,所非浦權管鄭時僑,南漢山城別將柳春馥,副護軍金·尹世騫·趙師德·朴弼傅·金鎭商,副司果洪鏡輔,副司正李永祚,副司勇李景垕,竝單付。
李成中啓曰,新除授慶州營將柳奎運,時無加資之命,何以爲之?敢稟。傳曰,加資。
掌令李宗迪疏曰,伏以臣,老母虛勞痰火之病,積年沈痼,劇歇無常,長時澌凜,寧日恒少,自三四日前,添得寒感,症情頗苦,而臣旣以監試官,奉命而出,旋事瀆籲,甚覺惶悚,抑忍情私,連日赴試院矣。卽者又接家信,朝來母病諸證,一倍危篤,頭疼肌熱,咳喘苦劇,寢噉全廢,藥餌無效,昏昏涔涔,委頓床褥云。老人綿綴之氣,幾何不至於難爲之境耶?臣方寸煎灼,歸護是急,試事告竣,將在不日,而亦無以遲待,治進短疏,徑還私次。伏乞聖慈天地父母,察臣懇迫之情,亟遞臣職名,俾便將護,仍治臣擅歸之罪,以肅朝綱,不勝大願。臣無任屛營祈懇之至。答曰,省疏具悉。爾其勿辭,護焉。
二十二日申時,上御宣政殿。兵曹判書·禮曹參判引見入侍時,右副承旨李成中,假注書李永祚,記事官趙明鼎·李毅中,兵曹判書徐宗玉,禮曹參判吳光運。上曰,前以樂章事,有所下敎於禮參矣。予有所料得者,樂則七節,而文則八句,此何以爲之耶?吳光運曰,典樂輩,以四字爲一句,一節而讀三句,則爲三節,故欲以第四句,應第一矢,而八句之內,除却發矢前三句,則餘者爲五句,以四句應四矢,而餘一句,則禮畢前,奏之耶?上曰,然矣。今此射禮時,執事典樂,使之來待。又命入樂學軌範及詩傳騶虞章,假注書臣李永祚出去持軌範及騶虞章。入奏。其間未記上曰,解得騶虞章句節,則自可知矣。因命李成中讀之。上聽之曰,此二章,只是六句也。何以分排九節耶?成中曰,迎神曲九成之義,若詳問,則或可推知耶?上曰,予亦欲知九成,知此則可以傍照也。又敎曰,騶虞章,終不可解耶?徐宗玉,讀騶虞第一章,則上曰,三句也。又讀第二章,上曰,此亦然矣。上使成中,考見軌範第二卷所付,龍飛御天歌,有諺解處。上曰,今番見律呂新書之得來於彼國者,一間用四字,而字字能周旋,極好矣。我國豈然乎?宗玉曰,我國善歌者,亦能字字屈伸,而近來則此亦無之矣。上曰,此如夷狄有君,不如諸夏無君之言,誠寒心矣。成中,讀昔周等章,宗玉曰,龍飛御天歌,可謂奇特矣。上曰,然矣。又讀慶興始宅章曰,以二章爲一歌章,似以上文,合爲一章矣。上曰,若詳見,則聖人有聲入心通處。古人則誠難矣。成中,讀野人章。宗玉亦同見曰,此則章章解之矣。又曰,此則句句解之矣。上曰,然則一節爲一章也。光運曰,節奏必和緩,然後可合於禮度。讀四字爲一節,則其間一矢,似急,若廣詢則似可覺得矣。昔朱子於未發之中,其所註解,與延平·南軒,不同,多有論難,終未歸一,及與蔡伯通,復講前說,而忽然起疑,渙然覺得,以程子·延平說,爲是。夫以朱子之大賢,而得力於講劘者,如此,故凡事莫如問難之爲好矣。樂章,素非用工者,今日上下論難之際,漸生脈絡,庶可究得矣。上曰,必是一章也。大抵我國訓民正音,至理存焉,若默量則甚奇矣。宗玉曰,我國,無唇齒音,而諺文則有之,世宗朝所纂也。使成三問,問於中朝學士,而知之,禽獸之聲,亦能形容之矣。又曰,臣等所見,局矣,而所謂疊者,果一首之謂也,拍者,一節之謂也。此則似分明矣。光運曰,如李延德者,亦可問之矣。上曰,此人,初則自謂不知笙簧,而亦能爲之。其人於所知者外,則不欲爲之。爲人蓋質實,故若不知者然,此予所以貴之也。頃與崔逵泰,論難於榻前,所見不同,而問於彼國,則李延德之言,果是,雖若不知,而能知之矣。光運曰,樂之所關,重矣。君宮臣商,不可宮弱而商强,故黃鍾當商,則用黃鍾之半聲,而不用全聲。觸類而長之,聲音之與政通,如此。今此典樂輩,胡亂奏樂,五音失序,識者寒心。此豈可放過者耶?上曰,典樂來乎?注書出去問之。李永祚承命趨出,而未及來待,故還入奏之。其間未記上問成中曰,彼注書,誰也?成中曰,其名李永祚,卽今奉朝賀臣李宜顯之至親,而其祚字,與李重祚同行矣。上曰,然乎?其父誰也?成中曰,其父李普春,以蔭入仕,屢典郡邑,頃以惠廳郞廳,瓜遞矣。上曰,其登科,在於何時也?成中曰,昨年秋親臨試士時,以對策爲乙科第二人矣。宗玉曰,李延德,爲人篤實,非常調也。深知經義。前日六品講時,能凝然善讀四書,而一吐不誤。其時銓長,卽今領相,心奇之,翌日移義禁府都事,親政時,又移龍宮縣監矣。然其爲人,似少鈍矣。上曰,予則貴其鈍也。宗玉曰,以銓曹之道言之,則宜以此人,兼判事而不爲之,此非久任責成之道。有成命而不爲擧行,誠可怪也。宜更授此任,使之責成也。侍講兼職,則以玉堂爲之,故閔應洙難之矣。其實兼,正爲久任之道矣。成中曰,樂院兼官,乃是古制矣。成中仍起奏曰,頃日下敎御筆四大字及御製絶句,幾盡開刊,漆繪,可及於二十五日懸板之期矣。所揭處,定於何處乎?上曰,大字則寢室北壁,絶句則奉安閣大廳東壁,可也。成中曰,修理亦幾盡爲之,而寢室有仰帳,若如前張之,則懸板必低矣。上曰,張帳後懸之,似難,且帳則非舊物也。去帳而揭之,可也。上曰,慶運宮,在於何處耶?諸臣皆對曰,不知之矣。成中曰,宣廟朝日記,可貴矣。雖間有蠹蝕,必其時日記也。壬辰·癸巳之間,行幸龍灣,還御貞陵洞矣。宗玉曰,或言在大貞洞,而未詳矣。成中曰,龍洞宮大門,出於大貞洞云矣。上曰,明禮宮,與龍洞宮相近,而龍洞,偏卽寢室云矣。成中曰,傳言漏局洞·政院里,而未有文蹟矣。上曰,貞洞,予於臨弔崔相家時,見之,而今未詳矣。宗玉曰,此家卽大貞洞也。上曰,頃以排定射耦,而大司成以下,則射於壇下事,有所下敎矣,更思之,旣有壇上下,則堂上·堂下,以此分之,可也。其射自然有耦,不必更定也。光運曰,若取考五禮儀,而一從文券,則好矣。上曰,注書出去,持五禮儀以入。臣李永祚,承命趨出,其間未記持五禮儀,又引大射禮時典樂執事而入。光運,承上敎問典樂曰,一章之內,折其章句而爲九成乎?九讀全章而爲九成乎?典樂曰,九讀後,爲九成矣。光運曰,成與節有異乎?曰,有異也。成則以一章爲一成,節則以一句爲一節,如啓我後人,爲一節矣。光運曰,一句爲一節云者,何以知之乎?有明證乎?必汝之斟酌也。曰,然矣。上又命注書,召典樂黃世大以入,命光運問之曰,俗樂一成十二律,爲幾次回旋乎?對曰,迎神,則詩五字,付樂十七字,繹成,則詩與樂,字字相付,故緩急異矣。今此大射禮樂,則用繹成,故詩四字,與樂四字相付矣。上下敎曰,四字付一節,在於何處乎?典樂對曰,在樂譜矣。光運問曰,以四字付一節,則太促,而八句之內,又餘一句。考諸騶虞詩,則二章六句,不可付九節矣。此必以一章爲一節,今亦依此未發矢前,讀全章三番,已發矢後,讀四番,以爲七節,何如耶?無緩緩之弊乎?曰,似緩矣。曰,可無移時之慮乎。上曰,可比於一番拜禮時乎?對曰,一章時,可爲四拜矣。上曰,常時四拜,入幾字乎?斟酌言之,可也。典樂曰,比此則讀全章三番時,幾四拜者,三矣。宗玉曰,贊儀李德寅,熟諳此等事,故射禮笏記,亦善爲之矣。上曰,此人將來,必能辦事者矣。成中曰,有可知者,迎神曲,果爲幾時乎?典樂對曰,頗久矣。上曰,此若連續爲之,則不但九成而止也。仍命諸臣考見軌範中,節字成字有處。成中曰,不可於猝乍間考出,若令從容博考,則好矣。上命注書召雅樂典樂以入。永祚承命趨出,其間未記引雅樂典樂以入。上曰,雅樂則無節拍,何如?典樂對曰,四字爲一節,雅樂則本無五字矣。光運曰,四字一節之云,雅俗典樂,所對同然矣。上曰,今則無疑矣。以四字爲一節,至第四節後告達,而末節萬民所望,則雖畢射,必待樂止後,告達,可也。又下敎曰,聲音必連續爲之,而此似難矣。光運謂典樂曰,汝輩,臨時調合,無有緩促,可也。上曰,習儀時,亦如是爲之,可也。命使退去。上命注書,召贊儀李德寅,持笏記待令於階下。永祚承命趨出召入。其間未記上曰,射耦未射時,則在於同一隊乎?考其數,則堂上具宅奎·金聖應,當爲一耦矣。前以射耦,以左右弓排定事,有所下敎,而礪恩君,似當爲第三耦,使與儀賓同隊,則爲好矣。光運曰,必分排後單子,可以修整矣。上曰,然矣。上命入大射禮笏記於李德寅。成中跪上。上曰,承宣亦在一邊乎?成中對曰,今番儀注如此矣。上曰,進第一矢儀注,見漏矣。仍下笏記於禮官,使之考見,又敎曰,承宣讀笏記中,以朱長畫處,可也。成中讀之。上曰,此則侍射者,同入於班列之謂也。初四拜時,與諸臣同立後,乃入侍射位,爲可也。四拜時,佩弓矢,可怪,故臨射時,出外具弓矢入射位,爲可矣。五禮儀,則無此文耶?雖無,何害之有?德寅曰,儀注,本然矣。成中又讀笏記,至衆耦,以次射。宗玉曰,此段則不緊,不必別入笏記中也。上曰,然矣。此則拔之,可也。讀至以次付賞物。上曰,此則豈必唱乎?太長矣。只頒賞二字,可矣。德寅曰,改以軍器寺官,頒賞物,似好矣。上曰,好矣。依此,可也。讀至司饔院官員條,又改以以觶酌酒,跪置於豐。上曰,習儀時,亦當如此爲之,如受罰者然,可矣。讀至不中者,上曰,此亦長矣。只留卒觶,而餘皆拔之,可也。其以下二條,又拔之。上曰,習儀與正日,禮官,當入侍,出擧條,分付,可也。成中曰,禮官當盡入乎?上曰,禮堂一人,入侍,可也。出擧條上曰,射耦單子,趁習儀時,修整書入,可也。
上曰,吳光運進來。予有欲下敎者,今又從容,故言之。紫宸漫藁,諸臣亦必聞之,而此乃甲午年間靜攝中所輯錄也。欲語此等事,不覺悲咽,而聖考深意,蓋有所在。亦有書示于卷末者,庚子後,慈聖,以此下敎于大臣矣。予豈能追踵昔日,而列聖御製之刊行,便同誌狀·譜略之規,有不可闕矣。然予之所著,若不於予在時釐正,則他日誰當爲之?雖有實錄,予豈能見乎?予於少時,頗好吟詠,及見近代文集之繁冗,心竊自笑,以爲王子君,豈有文集乎云,而遂不復留意矣。予非欲爲垂後之資,只欲一番整頓以置,而常時雖或有不得已酬應者,率皆臨時口號,未嘗留藁,故今欲使卿收聚謄入。今日召卿,非但爲射禮,蓋以此也。方帶館閣及曾經文任,固多其人,而予意非在於張大也,亦匪欲使之選擇也。只以卿方帶禮官,前日且有所達,故付之於卿矣。仍命注書,書御製中在外者曰,社壇·獻陵齋室·南漢行宮·松都南門·三節軒·宣武祠·太學安香廳·明倫堂·勅備局·勅武士·藝文館·孝陵齋室,御竹詩,聖學輯要序文,貞觀政要序文,童蒙先習序文,樂學軌範序文,兵將圖說序文,內訓序文,女四書序文也。又敎曰,禮官主張謄進,而承旨亦取考日記,如有御製則謄出,可也。宗玉曰,戊申安竹致祭文,以御筆書下矣。在昔文宗朝,亦有厲祭文,百世之下,孰不欽歎聖人之文章也?安竹祭文,實與文廟御製,一般矣。上曰,養正閤元良冊封時,有作記以揭者,此外自內,亦多有之,當謄出示之,而在外者則謄入,可也。予欲一番目見,而日記所載及刻之金石者外,亦不欲謄置之矣。光運曰,自古歷代帝王,文章,率多月露漫詠華藻而止,而至於我朝,列聖御製,則皆以心法相傳,故其流出於文字者,莫非心學極工。百代之下,孰不欽仰而贊歎也?今我聖上,雖於尋常文字,不但留意於華藻之美,著述之工,而只取至理所在處,似好矣。雖以俗儒工夫言之,對書冊時,則自有好意思,而久則易忘。此所以有著述之事,蓋欲備後日之遺忘也。且能留意於著述之工,則亦多因此而有覺得啓發處,而亦爲傳後文字,此堯·舜精一之訓,便是著述,而此後帝王家文字,不過吟詠也。聖學卓越百王,如東宮訓諭等文字,莫非格言也。若益加啓導,以相傳心法,朝臣之在下者,亦宜以心學,敎導之也。近來經筵久廢,雖如臣等者,久廢工夫,則亦有荒嬉之歎矣。伏望於遇境會意處,則必著述而記置之,頻接儒臣,溫繹經傳之暇,以所著述者,出示之,如何?朝臣亦豈敢只爲贊歎而已耶?自當有論難處矣。其爲有益於聖學者,如何,而亦豈非垂裕之道乎?上曰,聖學輯要序文,卽進講是冊時所著也。在前氣候少勝時,則此等文字,猶或爲之,而近來則雖小小詩句,自覺其日漸齟齬也。至於訓諭,則予之精神所在處,宜載於諸行文之上矣。宗玉曰,大凡文字,所以立言也。經傳諸訓,皆以纂述爲本,況帝王心學,尤豈不爲治法征謨之本乎?聖上旣貫穿經史,亦應有自得處矣。今不必以多著爲務,常常留心於此等文字,如論記題跋等文,亦時時著述,則此可爲助治謨垂後昆之道矣。伏願留心焉。上曰,此則精神勝時,猶可爲之,而心學則予豈有之?光運曰,東宮天姿英明,可傳精一之心法也。凡學問工夫,莫如親炙。雖以朝臣言之,在近侍之列者,爲勝,其外諸臣與諸儒士與遐方人,漸漸不如矣。聖上何必只爲謙讓而已乎?伏願以此朝夕訓導於東宮也。且聖上所以誡諭臣工者,前後文字,非不至矣,只欠敎士子一節,此亦當留意處也。上曰,今世儒生,則雖堯·舜復起,亦奈何?向者泮中碑刻,安知其不笑之乎?仍敎曰,其碑文,亦當入之矣。光運曰,人君與臣下,等級雖懸,其所以相愛者,豈有所殊乎?伏望更思訓諭多士,好矣。且聖學輯要,甚好,視諸書尤要,卽先正臣李珥所著也。上曰,其人,儘眷眷丹忠也。光運曰,聖學十圖,卽先正臣李滉所圖也。此兩冊,置諸香案前,則必有所益矣。上曰,古鏡重磨方,誰人所作乎?成中曰,先正臣李滉所集也。上曰,聖學十圖及古鏡重磨方,分付芸館,以木板開刊,可也。出擧條上曰,胄筵所張屛風中所書,卽予所作也。講官或見之乎?諸臣對曰,未敢見矣。上曰,予之五十年工夫,在於操心。今此大射,蓋欲驗其操心之如何也。感愴之心,侈大之意,或動於中,則俱非操心之道也。予意如此,故將欲爲之,而諸臣見其如此,或意其氣候之差勝,而予意則自有所在也。光運曰,今此大射禮,出於不忘先王之盛意,誠親切喫緊工夫也。大抵聖學,不過心上工夫,雖以自古明主言之,亦未免有一慾字矣。且以俄者下敎,論之,爲學之工,每當事爲,必靜心自思曰,此果出於儀文乎?出於工夫乎?有好名之意乎?其有事以前,則卽涵養工夫也。無所爲而爲者,天理也,有所爲而爲者,人慾也。必如是照檢,好矣。上曰,然矣。頃者夜寒,故欲着厚衣矣,更念軍士之未給襦衣,遂不着之矣。雖以此一節,見之,予工夫,猶有所未盡處也。光運曰,求放心,爲初學旨訣,三月不違仁,亦可見有放心處。雖以顔子之聖,亦有放心時,此可畏也。只此一方寸地,如此矣。上曰,承旨年方少,將來遠,而今日適又從容,予有下敎者矣。世子氣質,則可謂異乎常人,而但不如予之喫緊艱苦,是可慮也。人必喫緊,然後方有增益矣。承宣之父,曾以桂坊事予,予豈有學問之工,而惟以多所喫緊,故能有見效矣。世寧有如予之喫緊者乎?其所經歷,思之齒酸,然亦多所益矣。雖以古史言之,守成與入承,有異,此予所以有憂於元良,而望其輔導也。諸臣,亦當深思此道,而善爲輔導,可也。光運曰,自古帝王,增益其所不能,雖聖人亦然。今此聖敎誠然矣。上曰,雖以漢唐言之,創守雖難,而亦有快處,予之喫緊,則往牒所罕矣。爲人君,豈有快事乎?宗玉曰,古語曰,天子亦大艱難云矣。光運曰,每於理慾境界,留意照檢,以此訓諭東宮,則實宗社無疆之福也。諸臣則雖欲輔導,不過備數而已。及此幼沖之年,使早知此理所在,以盡日三省之工,則豈不有效乎?成中曰,在昔周自古公·文·武,多經艱難,而無逸篇之所以誡成王者,欲使其沖年,先知王業民生之艱難也。此惟在於殿下朝夕遇物之誨矣。奏事訖,諸臣以次退出。
上在昌德宮。停常參·經筵。
李成中,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管具樹勳,以御營中軍,軍兵等中日試放事,南小營晝仕出去之意,敢啓。傳曰,知道。
金光世啓曰,檢閱閔百昌·兪彦好,旣已付職,竝卽牌招,何如?傳曰,允。又啓曰,副提學李鼎輔,應敎洪昌漢,校理閔百行·元景淳,旣有只推之命,竝卽牌招,以爲推移入直之地,何如?傳曰,允。
事變假注書兪漢蕭改差代,以吳彦儒爲之。
金光世啓曰,試官魚有琦,帶軍銜下鄕云。所當直捧禁推傳旨,而係是嘉善武臣,何以爲之?敢稟。傳曰,武臣之帶軍銜下鄕,事體如何?傳旨捧入。
李成中,以武一所差備官,以試官意啓曰,今日監試官不備,日勢已暮,不得開場之意,敢啓。傳曰,知道。
鄭必寧,以戶曹言啓曰,忠正公洪翼漢,甲子年奏請使恩賜田結,頃因儒臣筵白,有令該曹劃給之命矣。弘濟院舊基起耕處畓八十八負五束,自本家望呈願受,依例折給,何如?傳曰,允。
金光世,以成均館官員,以同知館事·大司成意啓曰,全羅道靈巖郡良下浦折受處摘奸事,今方發遣郞廳,依近例給馬事,分付該曹,何如?傳曰,允。
上在昌德宮。停常參·經筵。
夜二更,火星犯土星。
李成中啓曰,大司憲徐命彬武二所監試官進,執義尹得徵在外,掌令沈益聖被論,李宗迪呈辭受由,持平李光瀷武一所監試官進,李渭輔牌不進,今日以監察茶時之意,敢啓。傳曰,知道。
又啓曰,憲府監察茶時,事甚未安,諫院闕啓,亦至許久。兩司除在外·被論·呈辭及上疏入啓·試所進去外,呈告未肅拜人員,竝卽牌招,何如?傳曰,允。
李命坤啓曰,事變假注書吳彦儒,時無職名,令該曹依例付軍職,冠帶常仕,何如?傳曰,允。
南泰齊啓曰,贊善魚有鳳,偕來史官任師夏,身病猝重云。他史官替送之意,敢啓。傳曰,知道。
又啓曰,新除授弘文館副校理李台重,時在公洪道結城地,修撰金尙迪,時在京畿楊州地。竝斯速乘馹上來事,下諭,何如?傳曰,允。
又以侍講院言啓曰,本院新除授司書李益輔,兼說書趙載德,除拜有日,不爲出肅,竝卽牌招察任,何如?傳曰,允。
又啓曰,檢閱閔百昌疏批已下,一體牌招,何如?傳曰,允。
以奉敎趙載德,檢閱閔百昌等,牌不進罷職傳旨,傳于南泰齊曰,竝推考傳旨捧入。
南泰齊啓曰,奉敎趙載德,檢閱閔百昌,旣有只推之命,竝更卽牌招入直,何如?傳曰,允。
又啓曰,玉堂多官,或在外,或禁推,或未差,上下番俱空,已至多日,事甚未安。政官卽爲牌招開政,差出闕員,仍卽牌招入直,何如?傳曰,今若牌招開政,則必致夜深,待開門,政官牌招開政。
又啓曰,檢閱李毅中,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,奉敎趙載德,卽爲牌招入直,何如?傳曰,允。
又啓曰,待敎趙明鼎,以其親病,陳疏徑出,原疏纔已捧入矣。所當直捧禁推傳旨,而此與無端徑出有異。推考警責,何如?傳曰,允。
李命坤,以兵曹言啓曰,頃日政,檢閱閔百昌·兪彦好,自吏曹陞六送西,故依例付司果,下批矣。旣有還降之命,不可仍置,原單子中付標以入之意,敢啓。傳曰,知道。
南泰齊,以禮曹言啓曰,延平府院君李貴致祭,今四月二十六日定行事,已爲啓下矣。卽聞本家有拘忌之患,方在移避中,不得已以閏四月二十四日,退行云。以此擧行事,分付,何如?傳曰,允。
李成中,以義禁府言啓曰,行副護軍魚有琦,禁推事,傳旨啓下矣。魚有琦,時在公洪道溫陽地云。依例發遣府書吏拿來,何如?傳曰,允。
正言曺命采疏曰,伏以臣,追愆訟尤,逬伏惶懍之際,不意聖明不棄之,纔降恩敍,踵以新命,臣於是惝怳感激,實不勝涕霣如注也。噫,臣之向來所遭,姑非官職去就之可論者,而惟區區素心,亦不能泯默自已,玆構短章,略申其槪,伏惟聖明,照察焉。臣本以蔑劣最下之資,顧無一長之可以需世者,而自忝倖第,竊有妄度於心者,惟君父母,事之當如父母,而事之之道,在於無隱。其或職名之來,終可以膺命者,則不欲效俗樣過辭,以虧一分義分者,卽臣之所自戒也。向在辛酉之冬,猥承薇垣之命,適當親臨慮囚,遂黽勉出膺,而仍以目下數事,敢效一日之責矣。微誠未徹,嚴旨遽下,而諄諄十行,逐條賜批,霜露互敎,衮鉞俱榮矣。臣旣以父母事殿下,而殿下之視臣,亦若迷子而詔之,臣誠惶感之極,不知死所,而第於伊時,人之努眼視臣者,不啻蝟起蜂集,僇辱聲罪,靡所不至。噫,人有過而自知者,鮮,所見亦各不類,自是之辨,非斥之來,臣固不爲怪,而彼爲言也,則何其至醜,又何其齗齗然血視最甚也?臣至今思之,魂夢猶怖,而事已往矣,呶辨亦惱,此則姑置之,只以臣斷斷初心,可以一暴於殿下之前矣。蓋臣之入臺時,事固多有妄率之罪,而書院之事,章甫籲之,朝臣陳之,前後寢毁之請,臣亦一般見義,而至於臺臣啓例,事面稍異,以勿毁聖祠四字,日謄朝紙者,有礙見聞,終似如何,故臣之不得已停之,亦出苦心,寧有他意,而疏斥迭發,謂臣以得罪公議者。甚矣,其不諒臣心也。此而不足,四學之儒,則付黃臣名,而至以肆然停啓,得罪三聖,爲罰目。噫,是何言也?今天之下,寧有與三聖背馳者,而彼年少氣銳之論,雖急於辱人,何不斟量若是也?臣於此,寧欲無辨,惟當任之,而其餘若干論列,都不過就事論事,略寓官師之規,而聖敎中挾雜二字,卽人臣黨論之罪名也。臣之本心,天日可質,而殿下之卄年苦心,臣亦仰知之矣,而在釋褐之初,以堂后入侍,親伏聞半夜聖敎,其所憂傷惻怛,可以感木石而孚豚魚矣。臣雖至迷至愚,苟非頑甚於木石·豚魚,豈敢不感涕滌心,仰承殿下之苦心,而臣新入臺地,旣不能積誠祈懇,仰格君心,只信區區愚忠,妄陳草草數啓,而反被君父之疑,至承罪罷之命,臣迄玆惶蹙,亦不勝撫初心而自悼也。噫,自臣顚沛,離違宸陛者,倐亦歲三改矣。卽於見職,豈不欲翼趨叩謝,以伸犬馬之誠,而從前僨敗之地,情跡危蹙,且彼學儒之辱,罰名尙在,以此以彼,進身無路,瞻望雲天,惟有涕淚。伏乞天地父母,特諒臣許多情地之難冒,而亟許鐫削臣職,亦命選部,勿復檢擬,以快人心,以安私分,千萬幸甚。臣無任屛營祈懇之至。答曰,省疏具悉。爾其勿辭,察職。
待敎趙明鼎疏曰,伏以,臣之偏母,素抱痰火痼疾,長時床褥,藥餌爲命,當此換節之交,益復澌頓綿綴,凜凜有朝夕之憂。臣又終鮮兄弟,一鎖禁直,則親側更無人矣。藐爾小臣,不敢以悲苦私情,輒煩宸嚴,而耿耿憂念,未能自弛。卽聞臣母,昨因日氣稍暖,開戶受風,重添寒感,肢體灑淅,頭疼如碎,終夜不得接目,神氣轉益昏眩,病情十分危劇云。臣方寸煎熬,不能少留,玆敢投進短章,徑出禁門,伏乞聖慈,俯賜矜諒,亟命鐫削臣職,俾得專意救護,仍治臣瀆擾之罪,以肅朝綱,不勝幸甚。臣無任屛營祈懇之至。答曰,省疏具悉。爾其勿辭,護焉。
檢閱李毅中疏曰,伏以,臣之老母,素抱二十年沈痼之疾,長委床笫,寧日恒少,每當暑節,輒復有加,而今年因時氣不調,受傷尤深,寒熱無時發作,眞元日漸虛鑠,諸般症形,實有難言之慮。臣久淹禁直,不得省視,焦菀之極,殆成癡狂。曉接家信,昨夕以脫着乖宜,重觸外感,腸澼暴發,失血過多,頭疼而氣眩,膈滯而喘急,寢啖俱廢,昏不省事。臣聞此報,精爽慌錯,急於歸護,不暇他顧,投進短章,徑出禁門,臣罪至此,萬殞猶輕。伏乞聖慈,俯賜矜諒,亟削臣職,以便救視,仍治臣罪,以肅朝綱,千萬幸甚。臣無任屛營祈懇之至。答曰,省疏具悉。爾其勿辭,護焉。
檢閱閔百昌疏曰,伏以,臣於昨者,復授史職,繼以天牌臨辱。在臣分義,固當祗承,而副提學臣李鼎輔,卽臣之從姊夫也。臣之所帶之職,在法應避。前旣以此,援例蒙遞,則今不可冒進,事理固然。玆敢隨詣闕外,露章自列,伏乞亟令該曹,照例遞改焉。臣無任屛營祈懇之至。答曰,省疏具悉。爾其勿辭,察職。
上在昌德宮。停常參·經筵。
自未時至酉時,日暈。
李命坤啓曰,備邊司郞廳來言,今日賓廳坐起日次,而姑無稟定事,一兩日差退之意,敢啓。傳曰,知道。
又啓曰,大司憲徐命彬牌不進,執義尹得徵在外,掌令沈益聖被論,李宗迪呈辭受由,持平李光瀷武一所監試官進,李渭輔牌不進傳旨未下,今日以監察茶時之意,敢啓。傳曰,知道。
又啓曰,小臣,於義堂懸板揭板事,下直。傳曰,知道。
金光世啓曰,賓廳坐起,旣已差退,所當持公事入侍,而本院,時無留公事,不得入侍之意,敢啓。傳曰,知道。
李命坤,以都摠府言啓曰,副摠管具樹勳,以御營中軍,新番軍士點考及舊番軍士賞試射事,南小營晝仕出去之意,敢啓。傳曰,知道。
李成中啓曰,憲府之連日監察〈茶時〉,諫院之許久闕啓,俱甚未安。兩司除在外·被論·牌不進傳旨未下·試所進去·呈辭受由外,呈告·未肅拜人員,竝卽牌招,何如?傳曰,允。
傳于李命坤曰,本宮懸板陪進承旨,待令于明政殿,而以承傳色稟達,可也。
南泰齊啓曰,應敎洪昌漢,校理元景淳,旣已帶職蒙宥,竝卽牌招入直,何如?傳曰,允。
有政。吏批,行判書李箕鎭在外,參判李益炡進,參議未差,都承旨李重庚進。兵批,判書徐宗玉病,參判權病,參議宋秀衡受由在外,參知尹敬龍入直進,左副承旨李命坤進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
又啓曰,玉堂及臺諫闕員,今當差出,而擬望之人乏少,外任竝擬,何如?傳曰,允。
李重庚,以吏批言啓曰,新除授穩城府使李萬囿,戶奴呈狀內,矣上典,老母今年七十七歲,法不當遠赴云。鳳山郡守申致雲戶奴呈狀內,矣上典,偏母宿患痰病,近益越添,委頓床席,以此症形,萬無將往之勢,竝斯速入啓處置云。李萬囿親年,旣過七十五歲,則在法當遞,依例改差,申致雲母病,旣如是危重,則亦不可强令赴任,罷黜,何如?傳曰,允。
吏批啓曰,穩城府使,今當差出,而六鎭守令,不可不擇差。他道守令中,有聲績人,竝擬,何如?傳曰,允。
以鄭宲爲副應敎,李天輔爲校理,朴弼載爲副修撰,柳東垣爲平市令,睦宗夏爲典籍,洪重一爲中學敎授,鄭宲爲東學敎授,權賮爲獻納,朴成玉爲持平,成胤爀爲穩城府使,南泰溫爲鳳山郡守,李春躋爲襄陽府使,進善單朴弼傅。
李命坤,以兵批言啓曰,五衛將李徵淳呈狀內,老父在鄕病重,實無久離從宦之勢,斯速啓遞云。情勢如此,則不可强令察任。今姑改差,何如?傳曰,允。
又以兵批言啓曰,翊衛司副率趙顯彬呈狀內,身病猝重,方在奄奄之中,時月之內,萬無起動供仕之望,斯速啓遞云。病勢如此,則不可等待其差復,今姑改差,何如?傳曰,允。
兵批,副護軍,李始赫,副司果,鄭宲,副司正,吳彦儒。
李命坤,以武一所差備官,以試官意啓曰,本所開場時錄名官所納擧子單子記數,則五千二百十二人。今日柳葉箭畢射時試冊所付,則五千二百二十四人。單子記數外,試冊中加錄者,至於十二人之多,顯有追單用奸之跡,故當該錄名官訓鍊院參軍金鼎鎰,捉入嚴問,則諉以文書不察,終不直告。莫重國試,如是用奸,極爲痛駭。金鼎鎰,令攸司囚禁科罪,何如?傳曰,允。
李成中,以義禁府言啓曰,北兵使具聖益狀啓據,刑曹粘目內,甫乙下前僉使文道一,移本府處置事,允下矣。文道一,時在任所,依例發遣府羅將,交代後拿來,何如?傳曰,允。
左議政宋寅明箚曰,伏以,臣之老母,素抱關格之症,年衰氣弱,發作無常,再昨早朝,偶失將攝,宿病重發,幾乎昏塞。臣於發向陵所之路,忽聞急報,蒼黃歸省,多灌藥物,幸得鎭定。驚惶之際,日勢已晩,奉審之行,變通無路。且臣病母,勸令暫往,故不得不抑情往赴,昨日畢役入來,歸視母病,則大勢雖似向減,而餘症尙且不輕,邀醫問藥,此時爲急。今日卽賓廳日次,而無以離捨登對,未免頉稟,臣罪萬死。倘聖上孝理之下,有所矜諒,而不加之罪,則特賜數日恩暇,俾專救護,不勝萬幸。取進止。答曰,省箚具悉卿懇。卿須安心勿咎,善護焉。仍傳曰,遣史官傳諭。
漢城判尹金始炯疏曰,伏以臣,病淹郊坰,虛帶職名,罪在瘝曠,日夕悶蹙,而累煩疏籲,亦甚惶縮。敢從縣道陳狀,冀蒙褫鞶之恩,及奉回諭,有俟間上來之敎。臣誠狼狽失圖,不知所以自措。此際大僚,以臣在外,又煩筵白催促,有若臣以前日箚論,過爲撕捱者然。此則甚非臣本意也。臣雖無似,年位至此,豈以一時事體間相規,自作齟齬,而第臣之竊自傷悼者,誠有之。前後所被恩遇,歷數廷臣,誰與臣比?區區所自勉者,惟在於持身謹畏,當官恪勤,以爲報答之萬一。此心皎如,神鬼可質,而奉職無狀,隨處生疣,終不免爲孤恩負職之歸,上以貽羞朝體,下以自負宿心,此臣所以慙疚踧踖,引愆自訟,不敢爲冒進之計也。且臣素患痔腫,源委旣痼。雖不敢以醜穢症形,猥事煩聞,而近因將攝失宜,痛勢尤劇,旬月之間,實無自力造朝之望。詞訟劇務,不可一任其曠廢,筵飭之下,亦不敢徒事泯伏,復此冒萬死哀籲於仁覆之天,伏乞聖慈,察臣之懇,遞臣之職,仍治臣慢命之罪,以警具僚,以安私分,不勝幸甚。臣無任屛營祈懇之至。答曰,省疏具悉。卿其勿辭,上來行公。
贊善魚有鳳疏曰,伏以臣,三陳血疏,罄竭衷臆,苦籲哀懇,無所不至,而天聽愈邈,兪音尙閟,臣誠惶悶抑塞,求死不得。此莫非臣誠淺辭拙,不能感格崇高之罪,在臣之道,惟當泯默屛息,席藁訟愆,恭竢威罰之加而已。第於日昨恩批之下,尤有萬萬惶懼,不得不一暴者,乃敢不避瀆擾之誅,更陳危苦之辭焉。噫,臣以千萬不似之身,迫於嚴命,冒登筵席,其於奏對之際,愚僭疎妄之失,何可一二數?至今追思,未嘗不惶汗浹背,而寔賴聖度寬大,一切含容,往往猥加奬納,臣固知聖意之有在,而感結靡極矣。至若事係賢關者,臣雖無狀,豈不知其嚴重,而垂問之下,偶然率口而對,眞所謂駟不及舌者,不待聖敎而臣亦自愧自悔之不暇矣。然其從容廈氊,酬答如響,曰都曰咈,無非至敎,而在臣疎逖,亦足爲幸,其何敢一毫留滯於心曲,作爲經年後難進之節拍乎?不意聖上,頃旣語及於入對之儒臣,今又提說於批敎,有若開釋者然,臣益不勝恧蹙悚懍,靡所容措也。此蓋聖上,以臣昨旣冒出,今不復進,疑其或有什麽不自安之意,而乃有此下敎也。聖念之委曲勤切,可謂至矣,而臣實萬無他端,只坐一病字耳。蓋人臣之難進,或以義,或以病。義之所在,容或有時而變,疾病天也,終有不可得以强者。若臣之衰癃將斃,醜穢萬狀,從前累疏,猶有未敢索言者。自夫暴泄頻發,而眞元澌陷,氣息益微矣,加以毒疽久肆,而脚力痿軟,行步全廢矣,形殼僅存,而精神都喪,前忘後失,左迷右錯,雖日用尋常事爲,亦或惝怳,不能自了。大抵以日則自子而亥,無一時寧泰,以月則自朔而晦,無一日淸健,其不可復責生人之事,明矣。顧何能束帶趨命,出入自效於胄筵勸講之地哉?噫,若使天日之明,或未盡燭其如許實狀,則臣之飾詐欺天,無所逃於覆載之間,固當亟命有司,明正其罪,以礪臣節,如以臣言爲非誣,而其勢誠難强,則亦宜亟寢非常之恩命,收還無益之偕史,少安須臾之喘,以卒生成之澤。豈可一向虛縻,無所處分,使螻蟻微物,抱鬱於仁覆之下也?古人有云,哀之,命,不哀之,亦命。今臣之命,亦決於此而已。惟聖明,哀憐而垂察焉。臣無任瞻天望闕,涕泣祈懇之至。答曰,省疏具悉卿懇。頃者之批,悉諭,卿何一向邁邁乎?卿須體小子之至意,顧元良之夙成,安心勿辭,其卽幡然,用副至意。仍傳曰,贊善魚有鳳疏批,使偕來史官傳諭。
上在昌德宮。停常參·經筵。
李命坤,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管具樹勳,以御營中軍,軍兵等中日試放事,南小營晝仕出去之意,敢啓。傳曰,知道。
李成中啓曰,憲府之連日監察茶時,諫院之闕啓,亦至多日,事甚未安。除在外·被論·受由傳旨未下外,呈告未肅拜人員,竝卽牌招,何如?傳曰,允。
南泰齊啓曰,檢閱兪彦好,三日齋宿後,肅謝之意,旣已微稟,而今日不爲出肅,卽爲牌招,何如?傳曰,允。
以工曹判書趙尙絅,三度呈辭,傳于李重庚曰,只遞本職。
李命坤啓曰,注書任師夏,同姓三寸姪女幼學安錫龜妻任氏身死,服制,已行四日,出仕,何如?傳曰,允。
金光世啓曰,軍號啓下後,省記卽當捧入,而吏曹郞廳,不爲來呈,故招問該吏,則郞廳三人內,佐郞兪宇基,方在拿推中,正郞韓翼謩·朴春普,番次互相推諉,初不待令云。事之駭然,莫此爲甚。郞廳所當嚴處,而本院請推之外,無他可施之罰,省記則日勢向暮,尙無着署以入之人,何以爲之?敢稟。傳曰,推考傳旨捧入。
李命坤啓曰,卽者禁府都事來言,右議政趙顯命,以副應敎鄭宲疏,不勝駭懍,待命於金吾門外云。係是大臣去就,敢啓。傳曰,知道。
又啓曰,卽者議政府錄事來言,右議政趙顯命,以副應敎鄭宲疏,不勝駭懍,待命金吾門外,仍納命召,何以爲之?敢稟。傳曰,命召,使傳諭史官傳授。
備忘記,傳于李命坤曰,若此,故此等之輩,因赦蕩滌,則小人之倖也。其常靳持,恃其滌用。以昌洙寬處,敢曰其機放恣,陳章一篇,其意雖專在於右相,意之放恣,猶浮韓億增黨習。申飭大訓旣下之後,甘心放恣,其欲角勝,其脅持之目,可爲渠自道,而所謂遺志等說,其涉陰慘。頃者欲問億增,則況今鄭宲,豈比億增?此人之心,何待其問?豈可尋常處之?大靜縣投畀。
傳于李命坤曰,門限前擧行。
傳于李命坤曰,今日若不渡江,則聽傳敎都事,當一體論罪之意,分付。
傳于李命坤曰,傳旨當卽下,分付騎曹,西小門或水口門,使之姑留,出送後,下鑰。
傳于李命坤曰,前已下敎矣。騎曹郞及該府郞,不卽待令,以致院隷之喧呼,各別申飭。
傳于李命坤曰,不必留門押去,羅卒使之出待於門外,傳旨下後,從門隙出送,未及初更,使之渡江。
傳于李命坤曰,倍道押去事,申飭。
備忘記,傳于李命坤曰,放恣黨心,業已知矣。其甘心于卿,意在角勝,飭勵此等售其習,只知其黨之輩,何足介意?其於靈城事,其欲甘心于卿,不知大小一章挾雜,其心陋矣。故下敎亦略之,奚足道哉?卿之往事,其旣諭,擧措雖過,爲國丹忱,亦已知矣。欲脅持于卿,斥卿而脅持。下敎旣諭,則渠之自道也,尤何足撕捱?其旣嚴處,於卿有何一毫芥滯之端?卿若過爲撕捱,中其渠意,良有是理?卿須安心勿待命事,傳諭。仍傳曰,遣史官傳諭。
以司諫金相紳,正言嚴瑀·曺命采,奉敎趙載德,檢閱閔百昌·兪彦好等,牌不進罷職傳旨,及應敎洪昌漢,校理元景淳·李天輔,副修撰朴弼載等,牌不進禁推傳旨,傳于金光世曰,竝推考傳旨捧入。
金光世,以嘉禮廳言啓曰,本廳都廳郞廳,前掌令李宗迪,時無職名,依前例,令該曹卽爲口傳付軍職,冠帶常仕,何如?傳曰,允。
李命坤,以禁衛營言啓曰,來閏四月當五番左部後司屬公洪道五哨軍兵,逢點實數六百五十二名,一番海西別驍衛五十名,步軍標下一名,已爲點閱整齊,來閏四月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以御營廳言啓曰,今此下番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西十一番別馬隊五十名,標下軍一名,已爲逢點整齊矣。來閏四月初一日,與東營入直十番別馬隊替代後,舊軍放送之意,敢啓。傳曰,知道。
兵曹口傳政事,副司果李宗迪。
持平李光瀷啓曰,請還寢泰績酌處之命,仍令鞫廳嚴鞫得情,夬正王法。措語見上請還寢夏宅島配之命,仍令鞫廳嚴訊得情,夬正王法。措語見上請瑞虎等兩賊孥籍,亟令王府擧行。措語見上請徙邊罪人陸師聖,依律處斷。措語見上請還寢物故罪人明彦,特放之命。措語見上請還收遠配罪人尹志,放歸田里禁錮終身之命。措語見上請當日入侍臺官,竝命罷職。措語見上士夫之官職去就,實關廉隅。一新縣監朴弼重,遭彈之後,宜卽自處,而挨過累朔,用計冒赴,放倒廉隅,莫此爲甚,而且弼重衰老,年迫七十,一新煩劇,甲於道內。雄府剸理之責,決非老敗之人,所可堪任,請一新縣監朴弼重罷職。靈巖,吏頑民悍,素稱難治。郡守任震夏,性本柔懦,年且衰邁,莅任三載,無一善政。雖以最著者言之,稅船執捉之際,賂錢橫行,矇不致察,富者得脫,貧民偏苦,浦戶嗷嗷,流散相繼,南來之人,莫不傳說。當此守令另擇之日,決不可置之,請靈巖郡守任震夏,罷職。新除授執義尹得徵,時在京畿抱川地,持平朴成玉,時在慶尙道醴泉地,請竝斯速乘馹上來事,下諭。答曰,不允。末端兩件事及下諭事,依啓。
獻納權賮疏曰,伏以,天佑我邦家,東宮邸下,以岐嶷之姿,成三加之禮,此誠宗社億萬年無疆之休。一國含生,莫不欣欣然有延頸少須臾無死之願。伏況聖上止慈嘉悅之情,曷有其極?仍竊伏念,臣歷事三朝,殆將三十年于玆,而葵藿之誠,未效,蒲柳之秋,先及,衰病轉深,涓埃莫報,尋常愧懼,若負大何。前秋見叨憲職,適値喪餘之日,喉司請牌,乃出法例之外。欲出而承命,則禮法俱妨,欲坐而違召,則分義斯嚴,徊徨悶蹙,計不知所出。不得不急構短章,略暴情實,而臨疏口號之際,未及細加照檢於一二文字,率意說去,致挨眼目,卒未免重速嚴勘。迷滯之見,只欲守禮而伸法,遣辭之間,不悟惹鬧而召謗,不敏之罪,臣實自取,經年屛伏,惶愧冞切,不意薇垣新命,遽下於杜門訟愆之中,臣手擎除書,不覺感淚之被面。固當竭蹶趨承,少伸叩謝之忱,而臣之所遭,不可以時移事宿,有所自恕。冬間大僚筵奏,固已辨釋無餘,使臣自解,無以加此,顧何敢追提旣往,復生葛藤,而本來情勢之外,今此難安之端,不啻更加一層,其何可貪恩冒榮,揚揚復廁於朝廷禮讓之列,以益人之嗤點也哉?臣頂踵造化,身非己有,赴湯蹈火,惟殿下之命,而至如言議之地,轍跡在前,咫尺微守,終難撓改,廉隅大防,亦不容放倒。臣若夤緣倖會,抗顔冒出,則不但羞當世而辱臺閣,所帶院隷,亦必目笑而鼻侮之矣。今以闕啓,天牌踵臨,不敢坐違,謹此隨詣,略暴血懇於慈覆之下。伏乞天地父母,俯垂諒察,亟命鐫削臣新授職名,治臣慢命之罪,以警具僚,仍命選部,勿復檢擧,俾得安意,以畢餘生焉。臣不敢以諫職自居,而臣於病伏中,偶閱宋史,竊有所興感者,敢此附陳焉。在治平中,司馬光,以知諫院,進一箚子,論凶荒殺禮之事。其言以爲,雖南郊祀天,帝王之殷禮,而牲帛之外,儀仗之類,皆可減也,雖上自乘輿服飾,下至親王公主婚嫁之具,亦可省也。光之言,可謂切至矣。夫以中國之殷富,以天下之財力,一遇數方之水旱,其所節損,猶且如此。而況吾國以偏邦小壤,天災時變,無日不登於靑臺之奏,連年飢癘,八路死亡之報,殆有甚於壬丙兵燹之慘,加以旱魃之虐,涉春而夏將半矣。兩麥已判大無,東作又復愆期,孑遺之民,擧將有盡劉塡壑之憂。以聖上憂勤對越之誠,其所節損愛恤之道,靡不用極,伏願取覽光疏,而體行之,則其於救荒消弭之道,未必無小補矣。負罪如臣,不宜有所容喙,而耿耿憂愛之一片苦心,有不能自已者,惟殿下念之哉。臣無任激切屛營祈懇之至。答曰,省疏具悉。所陳者,當諒意下敎矣。爾其勿辭,察職。
副應敎鄭宲疏曰,伏以臣,蹤地臲卼,病情危苦,身帶臺職,未卽赴召,自犯慢蹇之罪,竟速置對之科。聖度涵容,旋蒙恩宥,館職新命,不日繼降,感激惶隕,罔知攸措。其在分義,固當趨承之不暇,而念臣本來情勢,萬萬危蹙,束帶供職,斷無其路。玆於天牌之下,趨詣闕外,投進短章,徑還私次。臣罪至此,尤合重勘。伏乞聖明,特削臣職,仍治臣罪,以安私分,不勝幸甚。罪釁如臣,何敢開口論事,而一片苦心,有耿耿不自已者,又此妄發,惟聖明少垂察焉。臣於向者韓億增輩被罪事,有所慨然者。殿下於其時,兩司諸臣,旣以不言而罪之,則惟彼儒臣之言,而獲罪何也?同是一事,而言與不言,俱爲罪過,則政令之乖舛,莫過於是。此無他,特以言出於億增輩,而易以見疑故耳。夫閔昌洙之疏,不過追先父亡弟之遺志,欲一陳暴於聖明之世而已。有罪無罪,惟聖鑑在上,而其時大臣之血爭前席,聲罪請討者,抑何意也?伊日擧措,可謂無嚴,而以大臣本來言議,見之,則所謂使堯傳舜授,不能正大光明等說,肆然陳達於筵中,其甘心昌洙,脅持君父之前者,無足怪也。噫,故奉朝賀臣閔鎭遠,愛君憂國,至誠圖報,眞所謂社稷之臣,迹其忠赤,雖十世可宥也,而今其二子,相繼而沒,獨昌洙在,而又陷不測之罪,國人悲之。此豈非聖上所當深念處乎?至若洪啓禧事,其按贓虛實,非他人所可知,而今者推問諸人,只是文秀信任私人,一番平問,草草了當,査體苟簡,前所未有。其他文秀之不能自明者,固多其端,而三匹駿駒之冒禁贈遺,終無罪責者,無乃以受之者,大臣,而置而不問耶?國家刑政之失,類如此,臣竊憂焉。臣以世祿之裔,屢蒙收召之恩,雖其情志窮蹙,不敢祗承,而竝與其言而廢之,則臣之負殿下,大矣。臣豈忍爲此哉?玆敢不避鈇鉞之誅,略陳憂慨之忱,惟聖明澄省焉。臣無任屛營祈懇之至。無批答還下
上在昌德宮。停常參·經筵。
自午時至申時,日暈。
下直,慶尙左水虞候金聲八,黃海兵虞候李道燮,大丘判官沈麟之。
南泰齊啓曰,來初一日輪對日次,而日食齋戒相値,頉稟。傳曰,知道。
李成中啓曰,大司憲徐命彬,持平李光瀷呈辭,執義尹得徵,持平朴成玉在外,掌令沈益聖被論,一員未差,今日以監察茶時之意,敢啓。傳曰,知道。
李命坤,以都摠府言啓曰,副摠管具樹勳,以能麽兒堂上,能麽兒坐起事,本廳晝仕出去之意,敢啓。傳曰,知道。
南泰齊啓曰,待敎趙明鼎,檢閱李毅中,由限已過。奉敎趙載德,檢閱閔百昌·兪彦好,昨旣有只推之命,竝卽牌招,何如?傳曰,允。
又啓曰,應敎洪昌漢,校理元景淳·李天輔,副修撰朴弼載,昨旣有只推之命,竝卽牌招,以爲推移入直之地,何如?傳曰,允。
金光世啓曰,卽者平安監司金若魯,以殷山前縣監李昌誼仍任事,上疏上送矣。原疏今方捧入,而三司內遷,與他自別,道臣之陳章請仍,終違常格,其在事體,殊涉未安。推考警責,何如?傳曰,允。
上在昌德宮。停常參·經筵。
李命坤,以都摠府言啓曰,副摠管李益炡,以査正廳堂上,晝仕出去之意,敢啓。傳曰,知道。
李成中啓曰,憲府連日監察茶時,諫院闕啓,俱甚未安。兩司除在外被論呈辭入啓外,呈辭未肅拜人員,竝卽牌招,何如?傳曰,允。
以應敎洪昌漢,校理元景淳·李天輔,副修撰朴弼載,牌不進禁推傳旨及待敎趙明鼎,檢閱閔百昌·兪彦好牌不進罷職傳旨,傳于南泰齊曰,竝推考傳旨捧入。
南泰齊啓曰,應敎洪昌漢,校理元景淳·李天輔,副修撰朴弼載,待敎趙明鼎,檢閱閔百昌·兪彦好,旣有只推之命,竝卽牌招,以爲推移入直之地,何如?傳曰,允。
以應敎洪昌漢,校理元景淳·李天輔,副修撰朴弼載牌不進禁推傳旨,傳于南泰齊曰,竝推考傳旨捧入。
南泰齊啓曰,應敎洪昌漢,校理元景淳·李天輔,副修撰朴弼載,旣有只推之命,竝更卽牌招,以爲推移入直之地,何如?傳曰,允。
李命坤啓曰,卽者議政府錄事來言,右議政趙顯命,出往城外,還納命召。何以爲之?敢稟。傳曰,命召,使傳諭史官傳授。
又以司僕寺官員,以提調意啓曰,本寺各牧場,自前有牛隻留養之事,其意有在矣。卽見長淵監牧官報狀,則以牧子逢授牛隻五十八首內,二十八首,全無爲言。牛隻雖與馬匹有間,而旣是國牛,則所關亦重,而所謂全無,幾至折半,其在事體,已極未安,而今此所報,只憑首牧子之言,初無親點行査之事,逢授牧子姓名,又不區別開錄,尤爲疎漏。不可無責,長淵監牧官,拿問處之,何如?傳曰,允。
鄭必寧,以漢城府言啓曰,近來紀綱解弛,人不畏法,奸民輩,各廛物貨,亂賣之弊,日以益甚,而甚至於多積物貨於勢家廊底,肆然亂賣,殆若設廛者然,非但市民之失業呼冤,市價低仰,專由於此輩之手,事之痛惋,莫此爲甚。故日昨坐起時別定刑吏,捉得亂廛中尤甚者,東山別監張壽岡。則壽岡積置亂廛物件於西小門外居士人洪德輔家,而及其現捉之後,壽岡與洪家奴子,締結作黨,敺打刑吏,奪其物件,移置內庭云。故壽岡及洪奴雄才,捉來査問,則雄才招內,渠之上典,許接壽岡於廊底,逐朔捧稅事,及壽岡亂廛物件白木三同,生布二同,苧布綿紬各二十疋,奪取藏置於內庭西邊房云,而壽岡則終始抵賴,不爲吐實,情狀絶痛。若不嚴處,則亂廛無可禁之道,市民無安業之望。壽岡則自本府嚴杖得情,依法處置,而洪德輔,則爲其錢兩之捧稅,容隱亂廛人於廊底,與民分利,已極陋劣。不可以兩班責之,而禁吏見捉之後,多發豪奴悍僕,奪入犯物於內房,歐打法府吏之狀,萬萬痛駭。如此怙勢不法之人,不可以循例照律而止,依豪强武斷律,勘處之意,分付攸司,何如?傳曰,允。
李成中,以刑曹言啓曰,今月二十二日中部牒呈內,私奴善鶴,率其子婦六月來告曰,今月十六日太學生拜疏時,其子德奉,被打於齋直輩,今日未時致死云。故卽爲移文京兆,初覆檢屍以來,則實因被打致死懸錄,而推問於元告善鶴及六月,則所供一如當部牒呈,故卽發刑吏,使之捉來齋直,則自本館爲先査問云,而一倂發明,終未覈出。聖廟洞口下馬碑以內,則刑吏不得入去,故今至三日,尙此遲延,事之未安,莫此爲甚。許多齋直,雖不可一時捉來,而其中年多之類,卽令本館,爲先捉送,以爲鉤覈正犯之地,何如?傳曰,允。
持平李光瀷啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳嚴鞫得情,夬正王法。請還寢夏宅島配之命,仍令鞫廳嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請還寢物故罪人明彦特放之命。請還收遠配罪人尹志放歸田里,禁錮終身之命。請當日入侍臺官,竝命罷職。措語竝見上答曰,勿煩。
平安監司金若魯疏曰,伏以臣,方在巡路,目見邑弊民願,有不得不趁時仰聞者,敢此冒陳焉。守令數遞,民受其害,前後聖敎,累加申飭,至有限朔勿遷之令甲矣。殷山縣,本以殘邑,邑力不贍,而一自名官輪差之後,便作數月休息之所,迎送相續,民力殆竭。十餘年間十二易倅,甚至於民不及識守宰之面,而已歸矣。若是而邑窮民病,從可知也。時任縣監李昌誼,來當於荐饑之際,蕩敗之餘,不卑朱墨,竭誠奉公,嚴於徵逋,勤於撫殘,吏莫售奸,民賴安業,起弊蘇病,庶見成效,而莅任纔過百餘日,遽有內移之擧。朝廷之不念民事,至此,臣已不勝咄咄,而一境大小民人,遮道呼訴,縷縷請留。臣以三司有別,異於他職,外藩之臣,不可請仍,反覆曉諭,而懇乞不已,至以一達民情於天門,爲言。竊念邑事之渴悶,如此,民情之難遏,如此,經幄之臣,久滯遐邑,雖似未安,爲民許借,亦係聖朝惠恤之政。臣若拘之格例,終不一言於聖明之下,則亦非所以承命按察之道,而三司召還,事體自重,雖有近來一二道臣請仍之例,亦不敢循常狀聞。玆以短章,在道馳上,以俟處分,伏願聖上,俯察民願,特賜裁量,不勝幸甚。臣無任惶恐屛營之至。答曰,省疏具悉。依所陳許施焉。
奉敎趙載德疏曰,伏以臣,拘於館規,屢違召命,罪積逋慢,罰止問備,繼而有更召之命。其在分義,不敢坐違,謹此隨詣於禁扃之外,而下位未承命之前,臣之去就,固無可論,且臣有區區懇迫之私,敢此呼籲於孝理之下。臣父年迫七旬,衰病日甚,居常凜凜,不離床席。當此春夏換節之時,宿患諸症,一倍添劇,飮啖全廢,形神換脫,氣息綿綴,轉側須人。臣方左右扶將,不得須臾離捨。以此情理,決無供職之望,玆不得不陳章請急,自外徑歸,伏乞聖慈,俯垂諒察,亟削臣職,以便救護,仍治臣罪,以警具僚,不勝幸甚。臣於治疏將上之際,得伏見檢閱兪彦好昨日未徹之疏,臣不勝訝惑之至。臣之向來一疏,只論館例而已,初無礙逼於僚臣者,而謂有譏切之意,强作難進之端,臣固未曉也。臣方瀝陳私懇,顒俟矜許之恩,進退一節,有不暇論,而僚席之間,疑阻至此,揆以廉隅,理難復進,惟冀速賜譴斥,以靖私義焉。臣無任屛營祈懇之至。答曰,省疏具悉。爾其勿辭護焉。
注書任師夏疏曰,伏以,日昨諫臣,論兩堂后,而其論李敏坤也,以見枳槐圈,爲言。夫見枳槐圈,果可爲不合堂后之案,則奚爲孤擧李敏坤一人之名也?臣亦於分榜之時,見忌尤甚,被枳最猛。今玆臺斥,雖不及臣身,而在臣自處之義,獨不可晏然也,明矣。適緣奉命在外,今始陳章自列。伏乞聖明,亟命刊削臣職名,以安私分,千萬幸甚。臣無任屛營祈懇之至。答曰,省疏具悉。爾其勿辭,察職。
副修撰金時粲疏曰,伏以,天篤邦慶,春宮邸下,已加元服,成德益彰,景福無疆,臣隣歡忭,大小同情。臣以罪釁之餘,獨阻賀班之末,遂不得與覩斯慶,瞻望宸極,但有古人周南之歎。不意曠蕩之澤,亦及枯槁,恩敍纔下,除旨頻繁,臣誠驚惶震越,不省所以。嗚呼,臣以無狀,動觸邦憲,孤負殿下抆拭之恩,已屢矣。念臣始忝邇列,日侍淸燕,自頃得罪,逖違軒陛,五年之後,復登前席。適當伊時,聖心憂勞。仰瞻天顔,不但非昔時而已。臣憂愛弸中,寸心自激,乃於進對之際,妄欲云云,而轉喉觸諱,遽陷大戾。向非仁天好生之德,螻蟻微命,必無幸矣。末減薄竄,實出分外,風雨霜露,無非敎誨,鰐水鯨海,摠是恩波。惟期沒身烟瘴之窟,少贖山積之愆,曾未日月,霈澤旋加,使得以生還故里,優游田廬,是在微臣,涯分已踰,至於次第湔滌,復仄朝列,實是萬萬夢想之所不到。臣罪愈積,聖恩愈渥,乃知天地生成之德,不以物之微,而偏廢,父母慈愛之心,不以子之愚,而遂替,咸囿包荒,示不終棄。臣雖至愚而頑,猶有人心,寧不感泣?在臣之道,惟當聞命竭蹶,一謝恩旨,少伸區區感戴之義,仍紓畎畝戀結之誠。而顧臣罪累深重,非比微眚,今若幸聖上寬假之恩,夤緣闖進,縹纓淸塗,自同於無故之人,則是眞無忌憚之甚者,實非臣分之所敢出。此臣所以千思萬量,欲進還止,終不敢爲承膺之計者也。至若所叨之職,責任甚重,有非如臣蒙陋,所可僥冒,而臣方引罪請譴之不暇,官職去就,非所可論,姑不得煩陳。第念,召命之下,宜不敢坐逋,卽當趨伏輦下,哀鳴蘄免,而素患水土之症,已成癃痞,見方挾感增劇,僵仆床簀,萬無起動之勢。玆不得〈不〉猥從縣道,冒控血懇,舊愆新慢,臣又萬死。伏乞天地父母,曲加體諒,特削臣職,仍治臣罪,以爲孤恩違命者之戒,不勝幸甚。臣無任戰恐祈懇之至。答曰,省疏具悉。爾其勿辭察職。
右議政趙顯命疏曰,伏以臣,支離不去,危辱又至,纓足之濯,皆滄浪取之也。尙誰咎哉?顧其言至慘,有不敢偃息私室,不得不走伏金吾,威命是俟,乃蒙聖鑑,明燭無餘,投其人絶海,遣近侍還給命召,十行絲綸,開釋亦備至,臣感激涕血,莫知死所也。其疏,罪狀臣曰,脅持君父。此閔昌洙已陳之芻狗也。獨其所謂堯傳舜授云云者,乃其別出新話頭,欲湛滅臣者也。然此義,則大訓中,欲曀正大授受,螮蝀日月等敎,已昭揭如日星,彼特弁髦大訓,而不肯讀,故不知有此,而欲以罪臣,多見其可笑而不足辨也。況今處分嚴正,無復餘憾,臣雖褊淺,寧有毫分芥滯也?臣以無似,爲大臣四年,無一事可以裨聖治而酬渥澤,每年胥命,有愧市人。脅持君父,爲何等題目,而一之再之,欲以鉗勒之?嗚呼,是身也,父母之所遺也,而玷汚之如此,是任也,君上之所禮貌也,而羞辱之又如此,不忠不孝,孰甚焉?如是而猶且貪戀遲回,不早知止,則人必有不食臣餘者,而今之人,如昌洙實者,又不知有幾個,臣將稅駕於何地,而終必累殿下則哲之明而後已,可不懼哉?遂萬萬不得已,爲求退之計,出伏城外,先以短疏告行,孤恩負德之罪,所不敢辭也。回望宸極,有淚如瀉。伏願聖明,哀臣憐臣焉。臣無任悲傷涕泣之至。答曰,省疏具悉卿懇。頃者下敎,旣悉其意,今者之擧,其涉過矣。其涉過矣。此等之事,其甘心者,一串者,況渠今處之,豈特此也?使頃日儒臣陳達,參酌處之,於渠末減,何足介意?其悻悻若此,謂卿過矣。謂卿過矣。今予御之,卿猶若此,其於將來輔元良之時,奚道哉?爲卿慨然。爲卿慨然。卿須體君臣之大義,顧今日之國事,安心勿辭。卽爲入城事,遣史官傳諭,其令偕入。
上在昌德宮。停常參·經筵。
李命坤啓曰,大司憲徐命彬,持平李光瀷呈辭,執義尹得徵牌不進傳旨未下,掌令沈益聖被論,一員未差,持平朴成玉在外,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
又以禮曹言啓曰,立夏以後,雖得小雨,連日凄風,終靳霈然,兩麥枯損,播種愆期,祈禱之擧,不容少緩。初次祈雨祭,依前定奪,三角山·木覓山·漢江等處,遣三品官,不卜日來初一日設行之意,分付,何如?傳曰,雨勢若此,姑觀爲之。
以禮曹水標單子,傳于南泰齊曰,其雨其雨,日倍于心,甘雨連宵,今覽標報,爲民心幸。
傳于南泰齊曰,頃日射耦,使之書入事,下敎,而已爲書出耶?如未及書出,則大臣竝爲書入事,分付。
傳于李命坤曰,射耦單子,欲置而見之,依此擧行之意,分付。
以應敎洪昌漢,校理李天輔·元景淳,副修撰朴弼載牌不進禁推傳旨,傳于金光世曰,竝推考傳旨捧入。
注書任師夏呈辭代,以權崇爲假注書。
南泰齊啓曰,應敎洪昌漢,校理元景淳·李天輔,副修撰朴弼載,旣有只推之命,竝卽牌招,以爲推移入直,何如?傳曰,允。
以應敎洪昌漢,校理元景淳·李天輔,副修撰朴弼載再招不進禁推傳旨,傳于南泰齊曰,竝推考傳旨捧入。
以執義尹得徵,司諫金相紳,獻納權賮,正言嚴瑀牌不進罷職傳旨,傳于李命坤曰,竝推考傳旨捧入。
李命坤啓曰,卽者議政府錄事來言,右議政趙顯命,自城外轉向楊州海東村,仍納命召。何以爲之?敢稟。傳曰,遣史官更爲傳授。
又以義禁府言啓曰,長淵監牧官白翎僉使李鐽拿問處之事,傳旨啓下矣。李鐽,時在任所,例例發遣府書吏,交代後拿來,何如?傳曰,允。
又以義禁府言啓曰,卽接月令醫官韓次愈手本,則時囚罪人兪宇基,本以抱病之人,久處濕地,寒氣外襲,頭疼如碎,渾身若刺,乍寒乍熱,飮啖全廢,呼吸亦促,膈煩神昏,不省人事云。自前罪人病勢如此,則例有保放救療之規,敢此仰稟。傳曰,依爲之。
當日下直,洪原縣監金根,長淵縣監金翼臣。
左議政宋寅明箚曰,伏以臣,昨蒙恩暇,救護病母,區區下情,豈勝感祝?惟是母病,老境殘氣,未易差完,乍歇乍劇,一向彌留,目下情理,實難强抑卽出,而且臣於鄭宲之疏,亦有所萬萬惶怖者。昨年閔昌洙之事,臣實首先請罪,而僚相繼之,則到今危辱之來,處義宜無異同。朴文秀査事了當時,臣又忝侍前席,仰贊處分,則草草苟簡之斥,臣亦與有罪焉。雖其死黨之論,關係世道,如臣所遭,有不足言,而其在私義,亦難靦然於匪據。伏乞聖明,亟賜斥退,以謝人言焉。仍念今日旱災孔酷,凄風連吹,春秋兩麥,已判大無,付種注秧,亦將愆期,國計民憂,實爲罔措。祈雨之擧,有不容遲待,宜令該曹,卽日擧行,一邊祈雨設祭,一邊兼行大射禮習儀,亦非專心致虔之道。臣謂習儀,則姑暫差退,雖於大射禮前一日,竝行三度,亦未爲晩,竝乞裁處焉。取進止。答曰,省箚具悉卿懇。旣諭右相,卿何介意?所陳其雨其雨,以待其下,油然作雨,雨意猶在,旣下敎於政院矣。卿須安心勿辭,視事焉。仍傳曰,遣史官傳諭。
副司直李德壽疏曰,伏以臣,年邁質朽,疾病乘之,空殼雖存,生理都絶。以目前最切悶者言之,兩股痿弱,右膝痰結,寸步艱於自運,非人扶則杖扶,猶傾仄跛躄,不良其行,臣固自醜,觀瞻亦駭,其於出入禁闥,再近耿光,久已息望。每念主恩未酬,餘日無多,惟有拊心悼歎而已。前月之終,老妻傾逝,暮境失依,哀傷添病。臣無他子弟,窆葬諸節,須臣自力。方欲舟向東峽,以爲定山之計,而大臣,以臣久不上來,爲言,聖明又有令政院催促之命。夫妻死歸葬,自有舊例。臣不憂因此尼行,而但恐聖明,或未悉燭於臣身之已作廢人,故敢首陳衰病實狀,以冀哀憐。臣與前左參贊尹陽來,年甲相同,每見必較其筋力,臣不及陽來,遠甚,故每羡其康壯,而自哀其孱劣。昨年聞陽來陪駕太廟,乃不免顚仆路傍。陽來尙如此,若使臣當之,必已踣斃仗衛之間,奚但顚仆而已哉?人之所不可强者,筋力。其旣衰也,則雖君命,亦有不得奉承者,是豈由於慢且怠哉?見今東宮睿學方進,書筵日開,豈可使臣一任偃息,每煩頉稟哉?伏乞聖明,曲諒蒲柳之質,不復受春,癃殘之疾,不可齒人,將臣賓客之任,亟許遞免,回授無故之人,以幸公私,不勝幸甚。臣無任屛營祈懇之至。答曰,省疏具悉。頃者,申飭,惟卿忠質。卿其勿辭,上來行公。
刑曹判書鄭羽良,參判李世璡聯名疏曰,伏以臣等,伏見鄭宲疏本,則其論北關査事,至謂之一番平問,草草了當。臣等不勝悚懍之至,而繼之以訝惑也。凡閱實之體,苟於問目本事,有違端,則方可鉤詰,而詰之而不能對,則方加刑訊。若北關各人等,其所納文書,方紙小字,與招辭皆歷落有信驗。夫理之直者,非人所敢曲之也,事之曲者,亦非人所能直之也。堂皇之上,三僚同按,諸郞俱在,固不可伸曲使直,而必欲令揉直爲曲,又豈可得哉?臣等,旣被其侵斥,則理難晏然於職次。伏乞聖慈,亟命鐫遞,仍加重勘,以安私分,以謝人言,不勝幸甚。臣無任云云。答曰,省疏具悉。卿等勿辭,行公。
檢閱閔百昌疏曰,伏以,臣之情勢,實無冒承之路,而積犯違傲,未蒙重勘,只推連下,嚴召荐辱。臣於是進退迫隘,飛走路窮,遂不得不黽勉出肅,粗伸義分,而反顧循省,愧恧冞切,益不知所以措躬之所也。到今區區情實,雖不敢輒事覼縷,而第臣老母宿病,長時沈綿之中,適因日昨脫着失宜,感風添劇,見今寒熱交作,痰脹益肆,飮啖殆乎全廢,氣息有時昏綴,臣方左右扶護,焦遑以度。以此情理,離捨供職,非所暇論,況臣替代預備,其責深緊,一時虛縻,尤極未安。玆敢略陳至懇,冒死哀籲於孝理之下。伏乞聖慈,天地父母,特賜矜諒,亟命鐫遞臣職,俾便救護,千萬幸甚。臣無任云云。答曰,省疏具悉。爾其勿辭,護焉。
兵曹判書徐宗玉疏曰,伏以大射,卽三代之盛節。國朝二百年來,僅再有,而殿下特擧行之,凡在瞻聆,孰不欣聳?司馬旣量侯矣,有司亦辦具矣,將竢日而講肄於禁苑矣。第今暵乾孔酷,一日二日,雨意漠然,兩麥全失,注秧無所,井渴川涸,汲爨亦艱。若是而又過十許日,則民事無可言也。此時禱雨,不容少緩,而一邊禱雨,一邊肄儀,無亦近於暇豫耶?試日已迫,多士咸聚,則今雖不可退卜,而習儀便屬靡文,只於前一日行之,亟令攸司,虔誠行禱,以期得雨,恐合於遇災警省之道也。臣旣忝有司之列,敢效執藝之見,伏乞聖明財幸焉。臣無任顒昻之至云云。答曰,省疏具悉。旣諭於大臣之批矣。
上在昌德宮。停常參·經筵。
南泰齊啓曰,來初一日常參日次,而地下日食齋戒,頉稟。傳曰,知道。
李命坤啓曰,備邊司郞廳來言,今日賓廳坐起日次,而大臣有故頉稟。傳曰,知道。
又啓曰,大司憲徐命彬,持平李光瀷呈辭,執義尹得徵未肅拜呈辭,掌令沈益聖被論,一員未差,持平朴成玉在外,今日以監察茶時之意,敢啓。傳曰,知道。
金光世啓曰,賓廳坐起,旣已頉稟,所當持公事入侍,而本院,時無公事,不得入侍之意,敢啓。傳曰,知道。
傳于南泰齊曰,習儀,承旨二員入侍。
李命坤啓曰,兵曹判書徐宗玉,禮曹參判吳光運,有稟定事,來詣請對矣。傳曰,同爲入侍。
傳于南泰齊曰,俄者入侍諸臣,更爲入侍。
南泰齊啓曰,應敎洪昌漢,校理李天輔·元景淳,副修撰朴弼載,昨旣有只推之命,竝更卽牌招,以爲推移入直,何如?傳曰,允。
以校理李天輔·元景淳,副修撰朴弼載等牌不進禁推傳旨,傳于金光世曰,竝推考傳旨捧入。
金光世啓曰,校理李天輔·元景淳,副修撰朴弼載,旣有只推之命,竝更牌招入直,何如?傳曰,允。
又啓曰,校理李天輔·元景淳,副修撰朴弼載,牌招事,允下,而闕門已閉,待明朝出牌之意,敢啓。傳曰,知道。
又啓曰,卽者吏曹判書李箕鎭辭疏,又自縣道到院矣。曾有三疏外勿捧定式,則所當依前還送,而疏中旣有阻搪等語,故不得已捧入之意,敢啓。傳曰,知道。
李命坤啓曰,左議政趙顯命,又使錄事,來納命召。何以爲之?敢稟。傳曰,遣史官更爲傳授。
金光世,以禮曹言啓曰,上年二月初三日藥房入診,北道監賑御史洪啓禧同爲入侍時,北道司宰監所納,白大口,今年則折半許減,而司宰監各殿供上之數,亦令減半進排,可也事,命下矣。卽接司宰監所報,則北道所納,今年條白大口魚,今始上來云。明日爲始,復舊封進之意,分付,何如?傳曰,允。
又以禮曹言啓曰,上年九月十九日,傳曰,嶺南大小進上左沿物産所封者,限麥秋特爲停封事,傳敎矣。來五月爲始,戊申裁減數,復舊封進事,分付,何如?傳曰,允。
又以禮曹言啓曰,各陵殿官員試暇假官,以付祿忠義差送矣。卽接忠義廳所報,則今此謁聖時,以二十員忠義,不得推移差送云。其不足之代,依前例,以三醫司差送之意,敢啓。傳曰,知道。
李命坤,以備邊司言啓曰,卽見義州府尹南泰良狀啓,則皇帝到瀋陽期日,依舊例入送譯學軍官於鳳城,更爲詳細質問事,爲請矣。駕幸公文來到後,使臣差出等事,所當卽爲擧行,而此則一兩日內,必欲登對稟定。譯學所傳七月離發北京,九月當到瀋陽等說,雖與使行所聞,相符,而事體重大,誠不可只憑傳聞,更加探問,有不可已。譯學等,卽爲嚴飭入送,必得可據的報,隨續狀啓之意,分付,何如?傳曰,允。
又以軍器寺官員,以都提調提調意啓曰,因中學前兼敎授李成中所啓,本學儒生炊飯婢,以京居婢,劃給事奉承傳後,因掌隷院覆啓,本寺婢,有害。連伊等二口劃給事,允下矣。本寺婢子,時存者,不過六口,而老弱過半,卽今使役,只此數口,今若移屬,則本寺將無他推移使喚之道。以他司婢子有裕處,更爲劃給之意,分付該院,何如?傳曰,允。
吏曹判書李箕鎭疏曰,伏以,臣於前月之終,伏聞聖上,嘗臨筵俯詢臣撕捱之故,仍命重推催促。臣適新遭妻喪,纔過成服,卽具短疏,略暴情病。喉司見謂猥屑,不惟不許登聞,至於費辭請推,督責嚴急。臣誠惶怖窮蹙,罔知所措,惟願遄死,以自贖其釁孽而已。乃者伏見今月十四日擧條,大臣,請令臣待過葬上來,特蒙聖兪者。此雖出於曲爲臣地,俾遂其私情,在臣豈非至幸,而揆諸法例,深屬未安。原臣之不得進,初不係妻葬與否,則今何敢泯默自在,有若事已便可趨命者哉?噫,臣見叨之職,是何等重任?雖其人可以大耐,有不容一任瘝厥。臣又性質樸愚,識慮褊滯,誠不足以孚上下,才不足以調辛甘。設使臣不自量而冒當,決知僨誤,無所裨益。而況臣病伏鄕廬,虛縻華銜,逋君命廢天工,今且恰滿四朔。在於國體邦憲,正合嚴加譴斥,以彰其慢,尙可一向寬假,更費時月,致使銓衡首席,長作曠窠,而莫之恤乎?是不惟增臣之死罪,深恐一世公議,不無譏刺於聖朝綜核之政。廊廟訏謨,何以有此過計?殆臣之所未敢曉也。且臣終始所自嫌,在漫司則力辭,當要路則强赴一款,不止爲一己之私義。士大夫辭受出處,關風俗盛衰。以臣不肖,何足比數,而問其官,則冢宰也。朝廷所以見處,宜若有間於流品庶僚。臣雖無欲放倒廉隅,惟榮利是饕,奈辱名器何?反覆思量,承膺無望,而疾痛之呼,被人阻搪,無以自達於聽卑之天,畢竟迫隘之勢,反爲坐要謬恩,重損朝體之歸。到此地頭,無往非罪,瀆擾之誅,所不敢避。玆冒萬死,泚血爲疏,席藁泥首而陳之,伏乞聖明,深垂諒察,亟將臣銓任,回授可堪之人,仍命有司,重勘臣昧恩慢命之罪,以肅頹綱,以警具僚,千萬幸甚。臣無任戰恐祈懇之至。答曰,省疏具悉。卿其勿辭,上來行公。
應敎洪昌漢疏曰,伏以,臣之承重祖母,方留湖邑,篤老之年,寧日常少。區區情理,豈有一日離違之勢,而名係朝籍,久曠省覲,憂戀之私,無以自抑。此際得承衙信,臣祖母宿病沈頓之中,因脫着失宜,外感忒重,寒熱迭劇,食飮全却,頭痛嘔逆等症,俱屬危重,老人氣力,實有懍懍難支之慮云。臣以積逋俟勘之蹤,冒瀆私情,極知萬萬惶悚,而自聞此報,心神飛越,不能按住。玆敢隨牌陳懇,徑尋鄕路,伏乞聖慈,削臣職名,俾便往護,治臣違命擅行之罪,以肅朝綱,不勝幸甚。臣無任云云。答曰,省疏具悉。爾其勿辭,往護焉。
三十日巳時,上御暎花堂幕次。大射禮習儀,承旨二員引見,兵曹判書禮曹參判請對,上護軍三員同爲入侍時,右承旨南泰齊,左副承旨李命坤,假注書李永祚,記事官兪彦好·李毅中,兵曹判書徐宗玉,禮曹參判吳光運,咸寧君朴纘新,行副司直金聖應,行副司直具聖任。上曰,有何稟定事乎?徐宗玉曰,臣等,以樂章事,久欲求對矣。適有承旨入侍之命,故敢此同入。頃日登對時,以樂章節奏,有所下詢,臣與禮參講確,而終不能分晳。畢竟聖敎,以爲樂章一遍,爲一節耶?臣始覺悟,而贊揚矣。旋因樂師四字爲一節之說,姑命以此定用。臣退而博考周禮,則多有可據之文。蓋樂之一章,實爲一節,明白無疑。樂章重矣,不可不釐改。自今日習儀始,故敢達矣。吳光運曰,禮記射義曰,天子以騶虞爲節,諸侯以貍首爲節。其註曰,一終爲一節,一終者,一篇之終也。且呂氏論騶虞章,歷擧一篇,至吁嗟乎騶虞而曰,天子以是爲節。以此觀之,一章之爲一節,明甚矣。今此大射禮時樂章,以全章爲一節。改定,何如?上曰,所達誠然。依爲之。出擧條上曰,上護軍三員,亦爲入侍事,分付。上曰,射時射員,旣已具決拾矣。射畢後,進立壇下,則可解其決拾而入乎?光運曰,不中者,解而入,中者,不解云者,載於禮文矣。上曰,野俗矣。上曰,受賞物者,掛肩而出,當於禮畢後,爲之。頒賞後,亦有拜禮矣。宗玉曰,臣取考儀禮,國君射時,司射西面命曰,中離維綱,揚觸梱復,公則釋獲。註曰,離,猶獵也。揚觸者,謂矢中他物,揚而觸侯,梱復謂矢至侯不着而還復,復反也。公則釋獲,優君也云云。以此觀之,則親射時,如或中維綱觸梱復,則亦當依此禮爲之,而訓鍊官以爲如或中綱,則侯必不動,雖擧旗,自壇上,似難詳察其得中云矣。上曰,何如是委曲乎?五禮儀所謂,曰留曰揚者,自有時王制禮則細禮,不必用矣。南泰齊曰,殿下將射,奏軒架三節,則典樂來告。其時,承旨當入告乎?上曰,擊拍時,自可知之,而來告,可也。其後則上護軍,聞其拍響,自可知其節而奏矢矣。宗玉曰,今此親射,實曠古盛典,則武科規矩,從輕亦好,而至於貫革百步,則未免太歇,故欲更稟定矣。上曰,貫革百步,卽常規也。前年松都試才時,亦如此矣。今番則四矢二中,或慮見落者多,故予意則欲以五矢改之矣。宗玉曰,臣慮其規矩之太輕。頃使將校輩,依今規立貫革而射之,則無不三四中。旣曰科擧,則安有如此輕歇者乎?金聖應曰,松都試才時步數,卽一百三十步也。今此步數太近。科規豈宜如是乎?上曰,侯箭貫革,則視此頗遠矣。如卿者,旣參射禮,可能盡下一巡乎?今日習儀時,觀卿等射法,則亦可推知,從容更議宜矣。宗玉曰,近來擧子武藝,必有勝於將臣者矣。李命坤,以射耦排定事發端,上曰,初耦,使三人射之,可也。
三十日未時,上御暎花堂幕次。大射禮習儀罷後,承旨二員·兵曹判書·禮曹參判引見入侍時,右承旨南泰齊,左副承旨李命坤,假注書李永祚,記事官兪彦好·李毅中,兵曹判書徐宗玉,禮曹參判吳光運。上曰,梨園典樂,使注書召入,贊儀李德寅,亦令同入,可也。注書臣李永祚,趨出召入。上曰,今見習儀,頗能成樣,此後則雖不更肄,似可爲之矣。旣呼中者姓名而入之,則不中者亦當呼之耶?徐宗玉曰,儀注然矣。上曰,射時射耦,旣北向拜,又相向拜者,儀注如此乎?兵判言在於禮文,而五禮儀則不然矣。德寅曰,射耦入射位,北面俯伏興,向上之禮也。就席相拜,卽射耦相讓之禮矣。上曰,儀禮,有相拜相揖之節乎?德寅曰,儀禮云,射耦自出次及物,間有五相揖之節。物,卽今之射席也。上曰,然則北向拜則從五禮儀,相揖則從儀禮,可也。上曰,射中者,以中數多少,序立受賞,似好,而頃者兵判以爲如本兵之長,中少,而武臣中多,則序立時,體面如何云。其言然矣。序立則以爵次,受賞時則從中數好矣。上曰,進矢在於奏樂三節之前,此似不然矣。德寅曰,君射時,大司正,執弓以袂,順左右隈,上再下一。左執弣·右執簫,以授公。公親揉之。小臣師,以巾內拂矢,而授矢于公。揉宛之者,欲觀其安危也。內拂之者,恐其塵及君也。此雖瑣節,古禮卽然,而皆在於受樂之前,則先御弓矢,以待三節之樂,似合於射禮之儀矣。且當進第一矢之時,來告樂章第三節者,此不但威儀節措之當然,其間,亦自有引不發合以俟之道矣。上曰,贊儀所見,甚詳。此雖儀文,依此爲之,可也。然則必有拭巾矣。上曰,射耦先抽矢以入者,此亦古禮乎?宗玉曰,搢三而挾一於兩指間者,卽儀禮也。上曰,然則如銜矢者乎?所謂三千曲禮也,欲挾持之意也。頃者,問乘矢之義於領相,則曰駟馬之義云矣。德寅曰,乘,四數也。象有志於四方也。男子生後,以桑弧射四方,故曰乘矢矣。上笑曰,贊儀,可謂深知禮文矣。上曰,注書出去,召執事典樂以入。永祚趨出召入後,上曰,釋弓於位者,何謂也?宗玉曰,此則無着落矣。上曰,如此則盡釋射具宜矣。此若有休息之義乎?置弓於席而入來,無義味矣。宗玉曰,下敎誠然矣。釋弓之時,仍脫決拾爲好乎?上曰,今始覺之,所謂釋弓云者,指不中者矣。德寅曰,此蓋時王制禮,而似不過取便於受賞飮罰之際而已,甚無意義。儀禮有曰,勝者皆袒,決遂執張弓,不勝者皆襲說決拾,卻左手,右加弛弓于其上。遂以執弣蓋張弓者,示其能用也,右加弛弓者,示其不能用也。今於受賞飮罰之際,亦用此禮,則似合於古禮矣。此是二百年後盛擧,則凡係儀節,似不可草草爲之矣。上曰,依古禮爲之,而儀注中釋弓二字,則臨時不呼,只不中者,加弛弓於臂而入來,可也。宗玉曰,如此則不中者尤似無聊矣。上曰,頃日,亦有以右相飮酒爲慮者矣。古語不曰,其爭也君子乎。此則反隅處也。不中不怨,卽君子之爭。雖飮酒,何無聊之有哉?不然則非君子,而卽小人之爭矣。今日李周鎭,一中乎?甚不熟矣。鄙諺曰,高柱射而貫革中,眞此人之謂矣。宗玉曰,錦城尉,能一中,而學得甚妙矣。上命宗玉問典樂曰,奏樂章時,一邊幾人,誦乎?曰,八人矣。上曰,此法乎軒架圖,圖其歌數矣。典樂曰,宴禮,或用八,或用六矣。上曰,軒架圖繹成章,用於何處乎?考此則可知矣。又敎曰,閟宮登歌之數爲幾耶?奏之。典樂曰,四矣。上曰,廟庭登歌,如果四也,則今此射禮時樂章,爲倍宜矣。光運曰,一章一節,無遲緩之事,正相合,而天子,五節,諸侯,三節,甚有意味矣。上曰,今日事,亦當然矣。此有明文故也。德寅曰,射禮凡節,皆遵前禮,而至於貫革,猶有所未盡者。周禮以爲王五正·諸侯三正·孤卿大夫二正。註曰,正之言,正也。射者內志正,則能中焉。畫五正之侯,中朱·次白·次蒼·次黃·玄居外,三正,損玄黃,二正,去白蒼,而畫以朱綠,其外之廣,皆居侯中三分之一。此卽古禮,似不可廢矣。上曰,贊儀所達,是矣。依此爲之,而麋侯亦用二正,可也。宗玉曰,今此贊儀所達,似當改付標以入矣。上曰,贊儀旣已陳達,使贊儀,隨節添錄於笏記中,直爲擧行,宜矣。上曰,撤熊侯,此禮乎?宗玉曰,古禮則熊麋侯,一時竝張矣。上曰,予亦意其射耦之或射熊侯,故如是矣。宗玉曰,此是曠古盛典,故或慮儀節之多錯矣。伏見今日肄儀,庶無難矣,甚可幸也。泰齊曰,儀注中,承·史坐次,不侍立而北向者,似涉如何矣。命坤曰,分東西侍立,似好,而以有礙於上護軍位,故不能如是耶?上曰,凡事宜從便宜,臨時見地形爲之,可也。奏事訖,諸臣以次退出。
上在昌德宮。停常參·經筵。
李命坤啓曰,大司憲徐命彬疏批未下,執義尹得徵未肅拜,掌令沈益聖被論,一員未差,持平朴成玉在外,李光瀷呈辭,今日以監察茶時之意,敢啓。傳曰,知道。
李重庚啓曰,右承旨南泰齊今日不爲仕進,卽爲牌招,何如?傳曰,允。
又啓曰,右副承旨李成中,同姓七寸叔父通德郞顯謙妻恭人朴氏身死,服制已行四日,出仕,何如?傳曰,允。
傳于南泰齊曰,旣行習儀,禮貌講定三度置之,只行定日。
傳于金光世曰,雨下祈雨,其涉屑瀆,其命觀勢擧行,其猶欠洽,風氣若此,觀夜,待開門,初次草記捧入。
傳于金光世曰,往者松都庭試時武科,用鐵鏃耶?用帿箭耶?松都人必有上來者,問啓。
金光世啓曰,問啓事,命下矣。問于松都人武臣兼宣傳官禹宗績,則以爲,柳葉箭用鐵鏃,貫革用帿箭,二技取一技云矣。敢啓。傳曰,知道。
傳于金光世曰,王令當一。今番科規,依初下敎爲之,依松都例用帿箭。
傳于金光世曰,親耕後翌日陳賀,只行於大殿耶?問啓。
金光世啓曰,問啓事,命下矣。問于禮曹,則以爲,親耕翌日,先行大殿陳賀,仍行勞酒之禮,禮畢後,繼行大王大妃殿·世子宮陳賀事,自本曹節目啓下,中宮殿陳賀,則異於常時,以權停磨鍊矣。又因榻前下敎,只行頒敎,不爲陳賀云矣。敢啓。傳曰,知道。
傳于金光世曰,翌日賀,豈張大之意乎?乃遵舊例也。其前雨洽,則雖依舊例行之,只行慈殿·大殿,而六曹膳置之。
金光世,以禮曹言啓曰,全羅道所封四月令薦新生竹筍,月令內當爲封進,而月令已過,終不封進,亦無頉啓,揆以事體,殊涉未安。監司趙榮國推考,斯速封進之意,分付,何如?傳曰,允。
又啓曰,明日次對,大臣旣已出令矣。兩司當爲進參,而俱無行公之員。兩司除在外·被論·陳疏入啓外,呈告未肅拜人員,竝待開門牌招,以爲推移入侍之地,何如?傳曰,允。
上在昌德宮。停常參·經筵。
李命坤,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,卽者備邊司郞廳,以大臣意來言,今日雖非日次,久未登對,來會云矣。敢啓。傳曰,引見。
南泰齊啓曰,檢閱閔百昌由限已過,卽爲牌招察任,何如?傳曰,允。
又啓曰,修撰金尙迪,自鄕纔已上來云。卽爲牌招入直,何如?傳曰,允。
以校理李天輔,修撰金尙迪,副修撰朴弼載牌不進禁推傳旨及校理元景淳牌招在家不進禁推傳旨及檢閱閔百昌牌不進罷職傳旨,傳于南泰齊曰,竝推考傳旨捧入。
南泰齊啓曰,校理李天輔·元景淳,修撰金尙迪,副修撰朴弼載,旣有只推之命,竝更卽牌招,以爲推移入直之地,何如?傳曰,允。
傳于南泰齊曰,昨日下敎,爲慈殿也,而踐位行禮,心當日倍于今之心。其惟上以追先,下以在民,翌日賀,其令置之,上來箋文,依誕日例捧入。
南泰齊,以禮曹言啓曰,雨下祈雨,其涉屑瀆,其命觀勢擧行,其猶久洽,風氣若此,觀夜,待開門,初次草記捧入事,命下矣。依聖敎,初次祈雨祭,三角山·木覓山·漢江等處,遣三品官不卜日,來初四日設行之意,分付,何如?傳曰,允。
又以禮曹言啓曰,取考本曹謄錄,則二去辛亥壬戌年及戊寅年瀋陽問安使時齎去禮物,自戶曹直爲磨鍊,別單啓下以送矣。今亦依前例,令戶曹磨鍊以送,而表筒諸具,亦令該司急速措備事,分付擧行,何如?傳曰,允。
李重庚啓曰,今日開政事,命下矣。政官自筵中承命出來,而本曹入直郞廳,連次催促,不卽入來,且預備翰林,尙不來待,政廳啓辭時,史官不備,不得開政,事體俱極未安。本院請推之外,無他可施之罰,何以爲之?敢稟。筵中已有下敎,無批答還下
備忘記,傳于李成中曰,大訓之下,其不滿者曰,臣乎?往者昌洙,豈逭王法,而其酌處,意可深矣。今者鄭宲,焉敢放恣,而其爲參酌,而其意旣于大臣矣。其不滿大訓,豈特無嚴?其君爲今臣者,若鷹逐雀之義。在上者雖參酌,爲耳目之官者,其當請討。況頃者之事,奚比鄭宲?其時默默耳目之官,嚴處則視若薄過。顧瞻泯默,職在耳目,其或陳情,其或詣臺,佯若不知,泛陳漫事,將焉用彼耳目之官乎?若此,雖譏斥大訓者,在上者處之之外,將無張膽請討者矣。其君能君,國能國乎?可謂寒心。其顧瞻泯默之習,爲身計可矣,於臣節無諭。鄭宲處分後,在京耳目之官,亟施削職之律。噫,宲之戴頭南下,可謂寬而寬矣。渠則不知參酌之意,其尤放恣,而爲耳目之官者,又若是可駭,渠又無憚,雖諭倍道之命,想必遲滯。其令該府,嚴飭該道,到所狀聞,亦飭該州。
傳于南泰齊曰,有闕臺諫,今日政差出。
行政。吏批,判書李箕鎭在外,參判李益炡進,參議未差,都承旨李重庚進。兵批,判書徐宗玉進,參判權病,參議宋秀衡入直進,參知尹敬龍病,左副承旨李命坤進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
又啓曰,一新縣監,今當差出,而本縣物衆地大,素稱難治,不可不擇差。本道守令中有聲績人,竝擬,何如?傳曰,允。
又啓曰,新除授高山察訪鄭夏彦呈狀內,家內不淨,身又染痛,證情危惡,方在死生之中,斯速入啓處置云。身病果是危重,則不可等待其差歇,夫馬留滯,亦甚可慮,依例改差,何如?傳曰,允。
兵批啓曰,白翎僉使,今當差出,而擬望之人乏少,未准朔禁軍將,竝擬,何如?傳曰,允。
又啓曰,本曹正郞南處寬,身病危重,累度呈狀,無意行公。宿衛輪直之地,不可久曠,今姑改差,何如?傳曰,允。
吏批,以趙顯命爲問安使,金尙迪爲書狀,李大源爲掌令,宋昌明爲正言,李天輔爲輔德,申思喆爲工曹判書,李普昱爲工曹參議,李殷春爲靈巖郡守,金奎錫爲一新縣監,閔宇采爲濟用主簿,李延德爲掌樂正,李光運爲執義,許沃爲司諫,南惠老爲正言,彦城君金重萬,韓原君李萬囿,殷山縣監李昌誼仍任事承傳。
兵批,以尹興大爲知事,尹容爲同知,金九成爲同知,李德紹爲僉知,李麒祥爲五衛將,李喜茂爲五衛將,尹光履爲訓鍊判官,具德勳爲武兼,林錫憲爲副率,金光遂爲副率,沈鳳徵爲平壤中軍,邊柱國爲白翎僉使。
南泰齊啓曰,右議政趙顯命處偕來史官吳彦儒,親病猝重,勢難仍留云。他史官替送之意,敢啓。傳曰,知道。
李成中啓曰,右議政趙顯命,又使錄事,來納命召,何以爲之?敢稟。傳曰,遣史官更爲傳授。
以全羅監司狀啓,四月令薦新生竹筍限內不得封進,惶恐待罪事,傳于南泰齊曰,勿待罪事,回諭。
傳于李成中曰,旣遣承宣矣,史官則入來。
右議政趙顯命疏曰,伏以臣,至愚無似,蒙殿下不世知遇,二十年間,超躐至此,隆恩渥澤,與海同深。臣非禽魚,寧不知感?況臣自丁巳秋涕泣入都之後,益感激自厲,雖無用薄軀,竊自擬於殿下緩急之用者有在,而今因年少輩一時妄言,乃爲此徑情望望之行,若非臣病風喪心,則必有甚不得已者,存於其間耳。夫爲人臣而脅持其君者,去亂逆不能以寸,此天下之大惡,而臣忽蒙被此名,一之已甚,今復再之,此已非人理所能堪。至於堯·舜傳授之說,則其語脈歸趣,彼豈不知,而截去頭尾,翻出新案,必欲驅臣於罔測,其心不亦憯乎?此後鋒發之論,又不知覓出何樣題目,其勢不至於戕性命而辱家世則不已也。臣雖欲眷係恩遇,隱忍不去,以圖萬一之報,何可得也?抑殿下以爲,今日世道,尙有可爲者否乎?臣於日昨附奏中,已微發其端,請流涕而畢陳之。殿下春秋高經歷多,謂黨禍必至於亡國也。故親撰大訓,上告宗廟,以爲子孫臣庶萬世之計。義理何等光明,事體何等嚴重,而宸墨未乾,閔昌洙敢肆然干之,此王法之所必無赦,而今鄭宲,又敢顯訟昌洙之無罪,此其意將欲置大訓於何地,而其欲角勝者,不但在臣而已也。備忘中脅持,渠之自道,遺志陰慘等敎,似已覰破其情狀矣。嗚呼,祖宗陟降在天,殿下赫臨如日,而此輩之橫肆已如此,大訓將不得有爲,而天下事居然可見矣。當是時也,雖聖賢如伊尹·周公,忠智如諸葛孔明,重厚有德量如韓魏公者,將無如之何,況如臣等輩,何能措手於其間也?臣於是,斷然知世道之終不可爲,而臣之術且窮矣。臣聞陳力就列,不能者止。臣旣自知其不能,則亦可以止矣。由上之說則有喪身辱名之戒,由下之說則有量時度力之義,而其爲計不得不出於求退,此豈臣本心之所欲也哉?臣伏承聖批,有提及元良之敎。臣奉讀哽咽,心骨酸痛,自不覺涕血之交流也。臣以大臣,去就輕颯,不能如古所謂招麾不動之臣,宜殿下慨然切責於臣也。然臣豈忍忘殿下與元良者哉?寸心炳然如丹,天地鬼神實所監臨,而不幸頭臚已誤,圖報無路,生未效願忠畢義之誠,死將爲孤恩負德之鬼,俯仰穹壤,此何人哉?倘殿下勿謂臣倖倖,徐究臣心之出於萬萬不得已,則必怛然悲之矣。伏願遞臣相職,仍許放退田里,使之避遠駭機,以終天年焉。臣無任云云。答曰,省疏具悉卿懇。頃者之諭,旣悉予意,亦諭左揆矣。卿之爲國丹忱,上下共知,此等甘心黨習者,何足介意?今者鄭宲,因予以致也。何則,昌洙寬處,意則深也,而宲則謂君心之解也。敢曰其機,其敢放恣,此因予以致也。頃者諭軍民者,因慨而由,今者宲則憑其自句,其敢放恣,此豈特黨習?此少宵之習也。雖然此亦因予以致也。于今勉卿,心自恧焉。心自恧焉。雖然此豈軋卿?此不滿大訓,所關重矣。爲國知大體之道,何果撕捱?卿今此擧,決知其過矣。噫,依卿等恃于將來,予意若何,而卿則若此,予將恃何?此亦目今漫諭也。卿爲使价,爲國相,問候瀋陽,豈徒曰往役?所關重矣。卿若徒事撕捱,不顧國之重事,輔相之義焉在?玆令承宣,諭予此意,仍命偕入。卿須體君臣大義,顧小子恧焉,安心勿辭,其卽偕來。於靈城事,又何足道,而亦諭者曰,以共事戊申志厚護焉,則此雖君子之志,其猶可欺於君?任卿幾年予若卿,昔則少而今鬚白。卿若以愛一馬而護貪吏,予何恃卿以置相,卿何事予以至今?噫,此雖細事,推此卿心可伸矣。眷眷尾諭,卿須體此意。卿須體此意。
大司憲徐命彬疏曰,伏以臣,庸懦儱侗,廢疾昏憒,本不足以塵任使之末,而至於風憲長席,尤不近似,從前謬叨,力辭乃已。蓋其區區微諒,亶出至懇,非敢有毫分矯飾之狀,卽通朝之所共知,而庶亦蒙幸於淵鑑之下矣。日前一時副急,雖出往役之義,而循省慙汗,無面可顯,因仍蹲冒,斷無是理。鞶帶之褫,謂在不日,而辭單見阻,虛縻至今,臣誠悶惶窘蹙,不知所措。且臣賤疾,頃自試院罷歸之後,一味沈頓,轉輾沈劇,頭痛膈痞,寒熱交作,痰厥氣逆,呼吸喘急,氣息凜綴,昏倒床席,去死無幾。蓋遠役撼頓之餘,積有所祟,非如一時感痛之比。顧此病狀,萬無自力轉動之勢,屢辱嚴召,輒犯坐違,論其罪戾,誅戮猶輕。玆敢疾聲哀呼於閔覆之下,伏乞聖慈,曲垂矜照,亟削臣職,重勘臣罪,以警具僚,以安微分,不勝幸甚。臣不以見職自處,而適有淺見,略此附陳。噫,天災地異,孰非驚愕,而切迫之憂,焚灼之慘,未有甚於旱乾。今玆旱災,亦太甚矣,一霈未洽,杲日旋出,兩麥猶未蘇枯,播種漸致愆期,十許日內,更未得雨,則民命其將盡劉矣。仰惟丙枕警惕之念,當復如何?大射乃是國朝以來再有之盛禮,固知此擧,非出於一毫豫大之意,而在今日則恐非其時。然今則期日已迫,多士咸聚,勢不可中撤,而至於臨殿受賀,實恐尤有乖於遇災修省之道。倘殿下穆然深思,預令停止,以示憂惕靡安之意,且命有司,亟行禱雨之擧,則於昭降監之天,庶有孚格感應之效矣,惟殿下財處焉。臣無任云云。答曰,省疏具悉。所陳者已諭下敎矣。卿其勿辭,調理察職。
乾隆八年癸亥閏四月初二日辰時,上御熙政堂。大臣·備局堂上引見入侍時,左議政宋寅明,禮曹判書鄭錫五,咸寧君朴纘新,兵曹判書徐宗玉,刑曹判書鄭羽良,吏曹參判李益炡,禮曹參判吳光運,兵曹參判權,副司直尹得和,右尹李周鎭,副司直元景夏,左副承旨李命坤,持平李光瀷,獻納權賮,假注書李永祚·權崇,記事官兪彦好·李毅中。命坤進伏曰,獻納權賮今方肅拜,追後入侍之意,敢達。上曰,唯。寅明進伏曰,近來聖體如何?上曰,姑無事矣。寅明曰,大王大妃殿氣候何如?上曰,安寧矣。寅明曰,中宮殿氣候何如?上曰,一樣矣。寅明曰,王世子氣候何如?上曰,好過矣。寅明曰,旱災殊甚。數次得雨,皆未周洽,春牟不至全失,秋牟已判凶歉。十日內若不得大霈,則注秧播種,亦無其望。近來禮曹草記,連下判付,德意藹然,豈無孚感之理?昨夜之雨,未免暫止,而雨意時亦有之,以是企祝矣。上曰,以松都狀啓觀之,僅得鋤雨矣。予無睡故昨夜聽雨,則從容善下,今又止矣。旱風如此,民事可悶,國事尤無可言者。予有慨然者,而予豈爲臣下,復作過擧也?烹弘羊天乃雨。如此而豈可望雨乎?予之見卿等,爲廟務也。先陳廟務,可也。寅明曰,首揆以私故未還,右相又至出城,小臣亦有私情,廟務泄沓,臣之罪也。仍起伏曰,北京咨文事,使行時亦聞之矣。義州府尹狀啓來到以爲,咨文先來,而壬戌戊寅兩年前例,咨來四日,使行離發,一及一不及矣。上曰,彼人不爲治豫矣。寅明曰,若緩緩則可以及之,而若不意出來則可悶,故申飭灣尹,使之陸續馳啓,而使臣急速差出,前期治行爲宜,雖今日開政差出,好矣。上曰,依爲之。寅明曰,皇帝臨境,何等重事,而時雖有故,三公亦可謂濟濟矣,小臣亦可往來矣。上曰,此正用右揆之時矣。時方情地,可伸於此矣。國事豈可爲苟且之政,而右揆足可爲之故爾。頃日使臣,以地圖上之,而吏曹參判必見之。如此地圖罕矣。彼疆此界,可以萬里而一覽矣。宗班中亦多可用之人矣。寅明曰,如西平君亦有智矣。書狀亦爲極擇差出,何如?上曰,卽今當差者有幾人耶?益炡曰,沈䥃·李天輔·金尙迪數人而已。得和曰,李天輔則似爲嫌避矣。錫五曰,沈䥃則有老母,難於遠離矣。上曰,金尙迪好矣。吏參先爲出去,開政擬望以入,可也。益炡承命先出。寅明曰,在前或有巡撫使出送之時,今亦如此爲之爲好耶?上曰,非其時而有其名,不可,寧置之爲好耳。寅明曰,西路守令,亦多不合者,而公然改差亦難,此亦可悶矣。上曰,愚而不足者,若力爲之則實矣。周鎭曰,西事終有所可悶。若以煩擾爲慮,則關西道科,過限不設,今至十六年之久,群情皆望速設。今若因此時別遣重臣,設行道科,兼行巡撫之任,旣無騷擾之端,且合固圉之政矣。上曰,民心,至愚而神。屢年不爲之道科,今忽設行,豈不知朝廷之意乎?不若置之矣。銓官今方入侍,西北人,使之各別調用,可也。寅明曰,戶曹判書徐宗伋,頃日特推後,惶恐尙不行公,而其時事,亦非戶判之罪。前秋已爲算摘,自繕工特未及擧行而已,而戶曹則必欲遞解云矣。上曰,豈可以一時撕捱,不爲行公乎?寅明曰,本來病弱之人,久當度支煩劇之任,今則必遞爲期云矣。上曰,幾年耶?寅明曰,三年矣。上曰,卿則幾年?寅明曰,周年矣。上曰,其人從容,似不用氣力矣。如是則久任之法,何處爲之耶?寅明曰,方以提學,當科時,期於獲罪免解云矣。上曰,特推,本非深意。今番則決不可許遞矣。寅明曰,然則催促使之行公好矣。上曰,依爲之。出榻敎上曰,兪判府事,嘗以爲戶判不可耐爲云,而此戶判足可耐之矣。寅明曰,何職不重,而戶判則別有心計,然後始可爲之。戶曹尤爲才難矣。寅明又曰,此則平安監司金若魯狀啓也。以刷馬驅人被捉事,有義州府尹·平安都事論罪之請矣。備局以此事,前已草記請罪,都事已爲拿處,而驅人被捉,旣是渡江後事,則府尹非可深罪,故只請推考矣。備局旣已參酌罪責,則今無可論,此狀啓,勿施,何如?上曰,依爲之。宗玉曰,西伯事非矣。南泰良,常時只以文學之士,知之矣。近聞其爲治淸嚴,秋毫不近身,邊禁甚飭。今番節使之留館也,中江開市,胡人皆以爲,義州府尹可畏云矣。卽今灣上疲弊,徒擁虛簿,而泰良,節約儲蓄,又築堰畓,頗有蘇完之望云。此人豈可輕遞也?泰良善病,每有求遞之意,故臣貽書誚之矣。今見道伯狀聞,則不無委曲之迹,以此推考宜矣。上曰,此則兵判非矣。其所狀論,誠爲得體,以其不顯之迹,謂之曲循可乎?宗玉曰,義州府尹,旣是二品守令,而曾經侍從者,則監司狀聞,旣以論罪爲言,今雖置之,豈肯行公乎?臣之所達,蓋以此也。羽良曰,邊上有事之時,豈可以此,不爲行公乎?景夏曰,今當有事之時,何可以此而廢務乎?西伯狀啓,只是事體,亦不當推考矣。周鎭曰,灣尹請罪,出於公體,豈有曲循其意,故爲請罪乎?今此所達,未免臆料,問備之請,恐爲不當矣。寅明曰,此時非可引嫌,安意擧行公務之意,自備局別關,嚴飭於灣尹,爲好矣。上曰,依爲之。抄出擧條寅明曰,殷山縣監李昌誼內遷之後,臣亦以數遞爲慮,欲爲陳達仍任,而聞吏曹內遷,亦有所重云,故置之矣。監司疏請仍任,其在邑事可幸,而第藩臣之請仍儒臣,事體亦似未安。平安監司金若魯,推考,何如?上曰,依爲之。出擧條寅明曰,此則慶尙監司金尙星狀啓也。以軍餉還上未捧居末居二守令·邊將,區別狀聞,而末端以因傳敎歲前封倉,致有未捧,且經大霈,宜有參酌爲言矣。軍餉體重,雖經大霈,元無蕩減之事。居末依例拿問,還上居末,則旣經赦令,勿論事,分付,而居末居二,所當各擧一人,而今此狀啓,竝擧三人,有違前例。慶尙監司金尙星,推考,何如?上曰,依爲之。封倉之說,未免曲護,亦爲推考,可也。出擧條纘新曰,小臣極爲惶悚,而旣有所見,敢此仰達矣。瀋陽之行在,我國無一毫念慮,而擧措怪異,此非其時,亦不可謂全然無慮。上敎不爲擾動,而卽今萬事,專在擇人,西路守令,各別擇人,似好矣。上曰,常時固當另擇,而今則無名改易難矣。我國少動,則民必大動,不來之海寇,百姓亦幾波蕩,則今此一事,豈可輕易爲之也?寅明曰,恬憘旣久,玩愒成習,因其勢而警動振作,亦好矣。上曰,人心必動矣。羽良曰,天下之事,爲與不爲而已。董之用威,勸之用休,此固好道理,而聖慮騷動,亦然矣。擇人之道,不宜少忽,而警飭修省之道,亦不可無之矣。纘新曰,小臣待罪平安兵使時,亦以狀啓仰達,而嶺外邊地,無一可恃,而其中穀物,便同藉寇之資,輸入內地,似好矣。上曰,前亦下敎,而時方道理,則置之宜矣。帥臣未知何如?予則以士觀之矣。宗玉曰,南兵使時見之,果有士子貌樣矣。上曰,予非毁之也。比守令尤重故也。纘新曰,人則剛矣。錫五曰,雖不麤雜,甚爲從容矣。羽良曰,常時可以用之矣。光運曰,如北魏諸帝,亦皆行獵,此固本色,而終是危道矣。垂堂之戒,豈不存乎?我國之道,雖云無慮,亦當警飭,不必騷擾,而國體則必思自强之策,豈可謂其無慮而置之乎?如擇人等事,亦豈有騷擾之端乎?日後之慮終有之。人無固志,脫有緩急,則城池倉廩,無一可恃,保障之地,不可不慮。沁府事,臣亦聞之,而異於前日處處泊船云。如是而豈可爲保障耶?築城之後,臣聞訓將之言,而亦不免可笑矣。景夏曰,先臣爲江華經歷時見之,則泊船處甚多。麗史所載,只有甲串津一路,而今則如此矣。上曰,禮參之言深入矣。景夏曰,咫尺前席,有懷無隱。豈可以其深入,而不爲畢陳乎?治國之道,紀綱爲先。或於使行時聞之,則紀綱今無可爲云,亦可知矣。頃日亦爲發端,而我國江邊流民,與彼中山寇,同一憂慮矣。上曰,才不借於異代,在於得人如何耳。卽今右揆出城,又見太陽,予心只在於彼天矣。卿等亦擇經邦濟世之人,可也。聞鷄起舞,可謂有志之士矣。寅明曰,高官爵祿,不必得力矣。光運曰,至誠不息而久則徵。博厚高明,廣大悠久,所以成物也。治亂豈一朝一夕之故乎?上曰,予心不欲欺之矣。唐明宗每夜祝天,其後果生宋太祖矣。卽今又見太陽,予之精誠可知矣。卽今同寅協恭四字,是第一務也。頃日閔昌洙事後,吳光運以爲成否卦矣。異己之人,必相攻斥。如李彦祥雖云淸白,而異己者,必將以爲貪矣。且少有氣則必將以爲麤鄙,豈不難乎?予亦有所料量者,右揆豈入來乎?今則可以入來,而因黨人而逐之,又因有事而入之,是豈爲國之道理乎?于今黨習充滿,自强之道,莫如寅協,予之大訓,苦心也,訓諭亦苦心也。元景夏以侍衛見之矣。訓諭之日,予見元良而垂涕矣。凡人於目前事則見之,故事則忘之,予則不然,蓋追念戊申而然矣。予之垂涕者有三事,一則戊申以後不意有今日也,一則追思孝章也,一則予雖作此遺書,元良不如予之喫緊,果能遵守乎?以此思之之故,訓諭之後,彼此間豈敢復有所言,而一昌洙後,又有鄭宲矣。予則意以爲,臺臣或有所論,尙今寂然。一臺官則只言不緊之司馬溫公事,一臺官則只論一二守令,如積被齮齕之朴弼重者。豺狼當路,安問狐貍?依違苟且,人皆默默,予實慨然,而亦可笑矣。今日訓諭之後,又有鄭宲云云者,豈非臺體之當然乎?耳目之官,予當盡爲處分矣。政院之捧入其疏則是矣。予非不欲問之,而當此閔旱之時,豈可復御仁政門乎?予於前日,屢爲此事,而有非垂裕後昆之道,故於彼於此,欲靜而處之。此路荊棘之言,前亦陳達,而李匡誼·閔昌洙·翼輝事,古無之矣。每見禁淸橋,輒自悔之,而前後過擧,皆因黨事。韓億增,不過伸救,而尙欲問之。彼鄭宲,敢曰乖舛,其罪有浮於億增,而第以遺志爲言。是以閔奉朝賀爲影也。如直擧龍·紀輩,則決當親問矣。頃日尹陽來以爲,非問趙尙綏,乃問趙尙絅云矣。此事亦然矣。己酉時,翰林請見袖箚,其本事則予不言之,而遺志自此得來者也。閔昌洙以爲,渠父之志亦然云,而渠旣以黨心自服矣。鄭宲本來滿腔黨心。其中爲最初,則思其祖而欲用之矣。其後論列吏兵判事,平善之人,亦皆惡之,豈不怪乎?頃者處分,多有所忍,予欲使悔之,今又爲此事矣。頃日受習云者有意,予於往事,有追悔者,不爲迫切之言。古大臣之事,予豈言之,而鄭宲自有所受故也,諸臣則必以黨習看之矣。若問鄭宲,則似若問閔奉朝賀者然,予故不爲之,而頃日南泰齊·李成中入侍時,亦有所陳達,故予多般思量而處之矣。予豈欺諸臣乎?其夜以爲,如此之人,寧沈於江云,此蓋爲朝臣也。予豈樂之也?投畀豺虎,豺虎不食,詩人豈虛言也?寅明曰,臣則以右相之出城,爲過矣。右相以世道不可復爲,爲言,而自古有爲者,豈必盡當世道可爲之時耶?上曰,待命則是矣,其後一二次陳箚則亦是矣,至於出城則豈不過乎?人以脅持爲言,而豈不待命乎?能以禮讓,爲國乎何有?此與閔昌洙有異。雖以後人又有言爲慮,不爲入對請討,而其所痛恨,必倍於昌洙,而若以予爲緩,則是不知予也。或謂時勢之不可有爲則亦過矣。至於出城則豈不過乎?如曰擧世如此可去云爾,則非恃卿等之意也。宣仁皇后,使輔相退去者非矣。訓諭之置於政府者,其意何如也?予之所恃者,在於卿等,而走而不顧則何如耶?予恨之矣。寅明曰,古之以世道自任者,視無不可爲之時,而右相事誠過矣。臣亦貽書責之,而豈待無一人爲黨,然後可爲世道耶?上曰,然則無曹操·孫權,然後諸葛亮乃輔先主耶?寅明曰,時方朝象,亦可謂和睦。雖有如此事,此是邊幅,不必深慮。因一二人偏論,豈可遽謂之世道無可爲耶?右相之見誤矣。上曰,此豈邊幅耶?骨子矣。如趙泰彦則可謂邊幅,而此則骨子矣。寅明曰,旣經名官,豈可不謂之骨子,而如此之人,亦豈多乎?朝廷每於如此事,輒加裁抑,則自然無事矣。上曰,以弓喩之,可也。射一人而不中,則豈以爲無可奈何而止耶?右相之以世道爲無可奈何者,非矣。寅明曰,雖然,朝廷裁抑之,君上鎭壓之外,無他道矣。右相亦非私惡於閔昌洙,御製告廟之後,昌洙又爲呈疏,故不勝忿忿。此亦天理公正之憤,而鄭宲疏中間句語,此豈忍發諸口者乎?正大光明,不過右相設使之言,而以此爲構誣熒惑之計,已極無狀,且脅持之言,乃聖上諭軍民書,而湊合用之,其心尤絶痛矣。用意情狀,專在於沮敗大訓,其習不可長矣。然治之之道,亦無奈何。畢竟參酌,誠爲好,而此後若有干犯之人,則是必欲角勝也,不可不嚴處,而右相處遣承旨,各別敦勉,期於速出好矣。上曰,人心怪異矣。予之緩處者,非爲彼也,而以緩於閔昌洙,故又有鄭宲矣,今又以緩於鄭宲,而復有如鄭宲者,則當竝與鄭宲,而用極律矣。寅明曰,今番處分,誠爲恰當,而至於韓億增則終似過矣。上曰,若嚴於前則無鄭宲矣。韓億增,以輕重等說,敢爲陳達,此蓋以於李匡誼事,默然爲歉,故至於如此,心術絶痛矣。寅明曰,其時臣未入侍,不得詳知,而似輕於鄭宲矣。大家世族,多有欲阻敗大訓者,而疎遠之人,則不必如是矣。上曰,徐命臣愚矣。不忍無言,以爲寫呈,其弟之疏,豈不有間耶云,此正愚矣。韓億增則決不然矣。寅明曰,首揆出去已久,而衰老之年,又行緬禮,傷損甚多,病勢不輕云,宜有以軫恤矣。上曰,遣御醫持藥物看病。寅明曰,江原監營眷率事,曾有詢問本道之命矣。自備局行關,則監司趙明謙,累次頉報,嚴題催促,而終不擧行,事體未安。從重推考。本道道臣,周年遞易,故號令不行,民習極惡。以高城事觀之,人心之不淑可知。且本道未及畢量,故田賦無一定之制。以進上人蔘言之,分定多少,甚不平均,或有民力不能支堪,流亡相續云。趙明謙勤幹解事,必欲久任,責其釐正,眷率之請,意有所在,而明謙急於瓜歸,不思所以奉行。第今荐饑之餘,人心大變,流散未還,麥農又復失稔,本道事極爲可慮。江原監司趙明謙,限明春仍任,徐觀今秋年事,以責其從長變通,何如?上曰,依爲之。出擧條寅明曰,東萊府使鄭履儉,親病甚重。侍從之臣,若至蒼黃絶塞之境,則情景可矜,許遞爲好矣。上曰,依爲之。寅明曰,其代各別催促下送,何如?上曰,依爲之。出榻敎錫五曰,大王大妃殿生脈散進御,節候已晩,自今日製進,何如?上曰,依爲之。出榻敎寅明曰,江界府使趙東夏,除拜已久,尙不陛辭。催促使之數日內辭朝,何如?上曰,依爲之。出榻敎上曰,因吏曹郞及史官不備,不得開政云。吏曹入直郞廳及預備史官,拿處,可也。出擧條錫五曰,大射禮後陳賀一節,旣命置之矣。然則頒敎何以爲之乎?上曰,頒敎不爲之矣。錫五曰,箋文則依誕日例捧入,而表裏亦何以爲之乎?上曰,表裏亦無之。以此擧行,可也。出擧條景夏曰,太常親耕籍田事,頃有下敎,故敢達矣。西籍所收,用於元祭粢盛,而親耕時,東籍所收,因特敎,用於元祭粢盛矣。所出都數七十九石一斗三升,而山稻二十二石,自其年十月冬享,至其明年秋享用之,而伊時五斗,又爲進上矣。黍稷則比山稻所出頗少,大小麥只用薦新,而餘則換用粢盛矣。其後東籍所收,依前用於別祭,而前提調臣申晩,嘗以粢盛苟艱之意,陳達筵中,自戶曹劃給七十餘石。蓋下輩多犯手,以致不足,前後色郞,至於拿處矣。今則入于內庫,不但繼用新穀之前,亦多餘數矣。上曰,此飭勵之效也。凡事在勤矣。景夏曰,西籍所收出庫時,臺監與本寺郞廳,眼同看檢,故無耗縮之弊,東籍亦依此爲之好矣。上曰,所達得體,依爲之。出擧條上曰,頃者兵判以爲,帿箭則皆能中之云,而頃於習儀時見之,武將則欲其重矣。擧子旣不閑習於帿箭,又有科欲,二中亦難矣。寅明曰,祖宗朝則必使士子,盡爲入射矣。上曰,贊儀甚伶俐。如此人可用矣。量其挾矢,甚奇特矣。其爭也君子。不中不怨,然後始可謂君子矣。寅明曰,出身人試射事,自備局成入節目乎?上曰,當下敎矣。遂命承旨書傳敎。傳曰,今番大射之禮,卽二百年後事也。中外宜同。閑良則旣咸集京中抄試矣,兩都及諸道出身·將校·守臣·道臣·帥臣,以一巡試取,居首者狀聞,其次各自其道,分等施賞事,分付。上曰,堤堰堂上進前。羽良進伏。上曰,後苑白蓮池,今方大縮,而猶有水根,故今番耕稼時,雖得小雨,專賴於此,堤堰之利,誠爲奇矣。處處皆如此,則何憂之有?以此觀之,堤堰不可不各別爲之,連爲申飭,可也。出擧條寅明曰,右相以江華城往見事,頃已陳請矣,今方有故,又將出疆,小臣往見之意,敢達。上曰,依爲之。得和曰,臣方待罪掌樂提擧,竊有所慨然者,敢此仰達矣。當初李延德,以曉知音律,至於兼正,久任之後,或移他職,當爲更差,而不稟筵中,無端以他人差出。李延德雖解音律,居是職不過數朔,何可責其功效乎?上曰,吏曹堂上推考,時任正改差,李延德還爲差下,可也。出擧條寅明曰,昨年春塘臺出身中,以故忠臣南以興之子孫,自上特爲引見,命送宣傳官廳受椎。至於赴防,自前雖別薦,猶不得免,而亦特命除之。若可以不次見用,而其後未見除職,不知歸於何處矣。上曰,其時至於除赴防耶?然則兵判非矣。前後兵判推考,使之收用,可也。出擧條光瀷啓曰,臣本駑下,百無肖似,淸朝耳目之責,萬無堪承之望,而除命之下,分義是懼,黽勉暫出,因參試役,數次詣臺,略有所論列矣。及登筵席,聖敎嚴截,至有耳目之官,只論疲殘守令之敎。臣於是,不勝惶蹙愧恧之至。臣言議風采,不能激昻一世,只論老殘之一二守令,不待聖敎,臣實自愧。生民休戚,全係守令,則隨聞隨劾,固不害爲一日之責,而今此聖敎,誨責備至,臣何敢晏然於職次乎?請命遞斥臣職。上曰,上款下諭,所重存焉,則今者引避,可謂緦小功之察。方欲處分,勿辭。賮啓曰,臣見叨之職,自畫有素,僨誤之蹤,不敢以諫職自處,而目見旱暵之災,不勝憂愛之忱,略效草草一言於辭疏之末,及承批旨,乃以諒意下敎爲敎,有以見聖上翕受之量。臣感激恩私,嚴畏分義,冒昧一出,蓋爲粗伸臣分之計,而緣臣言議巽懦,聖上諄諄誨責,有若慈父之詔迷子,惶愧隕越,罔知措身之所。臣之本來情地,萬無因仍蹲據之理,今於聖敎之下,尤不可一刻仍冒於榮次,請命遞斥臣職。上曰,纔者下敎,所重在焉,則今者引避,可謂題外。方欲處分,勿辭。兩臺退出後,諸臣遂以次退出,日已午矣。
上在昌德宮。停常參·經筵。
夜三更四更,坤方有氣,如火光。
李成中啓曰,大司憲·持平一員未差,執義李光運,掌令李大源未肅拜,沈益聖被論,持平朴成玉在外,今日以監察茶時之意,敢啓。傳曰,知道。
李重庚啓曰,左承旨鄭必寧,左副承旨李命坤,今日不爲仕進,竝卽牌招,何如?傳曰,允。
李成中啓曰,戶曹判書徐宗伋,連呈辭單,特敎之下,又不行公,事體未安。卽爲牌招察任,何如?傳曰,允。
又啓曰,檢閱閔百昌,昨旣有只推之命,卽爲牌招察任,何如?傳曰,允。
以校理元景淳,副修撰朴弼載等牌不進禁推傳旨及檢閱閔百昌牌不進罷職傳旨,傳于南泰齊曰,竝推考傳旨捧入。
備忘記,傳于南泰齊曰,史官三員待命,騎馬九匹立之。
南泰齊啓曰,史官不備,宣傳官二員代送之意,敢啓。傳曰,知道。
又啓曰,吏曹入直郞廳韓翼謩,卽者聞其同氣之喪,蒼黃出去。身旣犯染,勢難出入淸禁,而本曹正郞朴春普,佐郞兪宇基,竝在拿處中,他無推移之員,申時已屆,省記將不得來呈云。不可無變通之道,一員未差之代,令該曹卽爲口傳差出,何如?傳曰,允。
吏曹口傳政事,以元景淳爲吏曹佐郞。
南泰齊啓曰,吏曹佐郞元景淳,變通差出之後,屢度催促,終不入肅。雖緣身病之危重,而莫重省記,門限已迫,將不得修納,此實前所未有之事,誠極寒心。令該曹急速變通,以爲修納之地,而本院請推之外,無他可施之罰,何以爲之?敢稟。傳曰,事體寒心。催促入來,卽令修納。
假注書吳彦儒書啓,臣敬奉命召,傳諭于議政府右議政趙顯命薇阿里所住處則以爲,所遭之危逆,愈往而愈甚,臆勒之罪名,愈出而愈新,其意必欲湛滅臣宗而後已。心膽隕墜,情理窮極,有若病狂者,迷不知水火不可蹈,父母不可棄,遂爲逃遁之行。此雖出於煩冤痛迫,萬萬不得已之擧,而跡涉顚妄,罪在罔赦。泥首郭外,恭竢顯戮,顧聖度寬大,不加誅責,還給命召,誕宣恩諭,至有史官偕來之命,惶恐感激,不覺涕淚之無從也。夫大臣去就,不可輕也,君臣分義,不可廢也,二十年所被隆恩渥澤,不可忘也。臣雖無狀,粗嘗講聞此義,而猶且忍爲此者,誠非臣所樂也。其中實有甚悲之情,甚苦之悰,不但爲一身危辱之爲可怕而已。聖批中其於將來奚道哉之敎,乃殿下所以責臣深切者,而臣之所以深憂永念,知其無可奈何,而出於乞身之計者,亦惟在此。謹當更入文字,從縣道仰徹。恩命之下,末由趨承,伏地戰慄,不勝死罪之至云,而大臣方自此轉向海東村。臣旣承偕來之命,仍爲隨往之意,敢啓。傳曰,知道。
假注書李永祚書啓。臣敬奉命召,馳往傳授于楊州海東村議政府右議政趙顯命所住處則以爲,臣徑情作怪,逬出都門,耿結之思,如物在喉,躑躅於郊外者數日。顧弦矢已發,瀉水難回,遂不免再納命召,轉尋鄕路,冒抗威命,彌增罪戾。方切悚蹙靡措,此際又承命召還給之命。一日之內,史官再辱,恩意鄭重,有非負罪賤臣所敢自安。況命召體重,非可以屑越於郊野荒村之間者,勢將更煩還納,益不勝惶恐戰慄之至矣。敢啓。傳曰,知道。
又書啓。臣敬奉命召,馳往傳授于楊州海東村議政府右議政趙顯命所住處則以爲,深夜荒村,又煩史官臨辱,傳給命召,乍納旋授,今至三往復矣。恩禮徒隆,奉承無路,抵冒滋久,罪戾益甚,惶恐抑塞,不知所達矣。敢啓。傳曰,知道。
以京畿監司啓本,判府事兪拓基月廩不受事,傳于金光世曰,令本道更爲輸送。
上在昌德宮。停常參·經筵。
下直,咸興判官沈得賢,永達萬戶李萬杓。
備忘記,傳于李命坤曰,今下弓矢,永達萬戶李萬杓處給送。
南泰齊啓曰,檢閱閔百昌,昨旣有只推之命,更爲牌招,何如?傳曰,允。
鄭必寧啓曰,戶曹判書徐宗伋,昨日違召,不爲膺命,事甚未安。卽爲牌招察任,何如?傳曰,允。
李成中啓曰,憲府之連日監察茶時,諫院之經月闕啓,俱極未安。兩司之除在外被論外,未肅拜人員,竝卽牌招,何如?傳曰,允。
南泰齊啓曰,吏曹佐郞元景淳,昨以待明朝肅謝之意微稟矣。今日肅拜單子,不爲來呈,故招問該曹書吏則以爲,其病狀益復添劇,不得入肅云。旣稟之後,不爲入肅,事體極爲未安,從重推考,何如?傳曰,允。
又啓曰,兩司削職傳旨,昨已啓下,而吏曹尙不稟政,臺諫有闕,政事之經宿不稟,實是前所未有之事。該曹諸郞,雖云有頉,而當該堂上之不爲申飭,曠日遲延,亦極未安,推考警責,使之申飭擧行,何如?傳曰,允。
李成中啓曰,大司憲·持平一員未差,執義李光運牌不進,掌令沈益聖被論,李大源陳疏入啓,持平朴成玉在外,今日以監察茶時之意,敢啓。傳曰,知道。
以執義李光運,司諫許沃等牌不進罷職傳旨,傳于李成中曰,推考傳旨捧入。
李成中,以弘文館言啓曰,本館上番闕直,事體未安。副修撰朴弼載,昨旣有只推之命,卽爲牌招,以爲姑陞入直之地,何如?傳曰,允。
以副修撰朴弼載牌不進禁推傳旨,傳于李成中曰,推考傳旨捧入。
李成中啓曰,以吏曹郞官之不爲肅謝,朝者自本院啓請重推,且以該堂之不爲申飭,至於請推該堂矣,卽今申牌已屆,尙無動靜。以一該郞去就,連日煩稟,誠是無前之事,而今日省記,又將闕呈,事極寒心,有關紀綱。當該郞廳,所當嚴處,而本院請推之外,無他可施之罰,何以爲之?敢稟。傳曰,事體極涉寒心。罷職傳旨捧入,其代口傳差出。
李命坤,以內乘,以提調意啓曰,內乘邊柱國,今月初三日政,移拜白翎僉使,而今此謁聖擧動不遠,莫重輦侍衛差備,不可不備員,其代令該曹,口傳差出,何如?傳曰,允。
吏批口傳,以曺命敬爲吏曹正郞,兵批口傳,以柳徵龜爲兼內乘。
李成中,以吏曹言啓曰,本曹正郞朴春普,佐郞兪宇基,方在拿處中,正郞韓翼謩,纔遭同氣之慼,未經成服,佐郞元景淳,昨日變通差出,來呈省記之後,以其身病,終不出肅,政院稟啓,特命罷職。仍有口傳差出之敎。成命之下,不容少緩,擬望以入,而銓郞出入之人,除外任,只有此三人,俱在外,今日本曹入直省記,將不得推移,何以爲之?敢稟。傳曰,日前拿推吏曹郞廳,竝放送,省記卽爲修入。
傳于南泰齊曰,今番大射先矣,文武唱榜時致詞,依書下二十字爲之之意,分付禮曹,只分付禮曹。
書下二十字,式遵古典,大射禮成,文武試取,賢俊登庸,禮當慶賀。
李成中,以義禁府言啓曰,今七日謁聖大射禮時,本府都事十員,竝皆赴擧。射壇左右考喧都事二員,貫革左右禁亂都事二員,明倫堂各門五處禁亂都事五員,本府入直當直入直公事,回公都事各一員,合以十二員分差。假都事十二員,令該曹差出,以爲分排之地,何如?傳曰,允。
又以右邊捕盜廳言啓曰,亡命罪人振紀之子枝英,丁巳年分,因大臣陳達,拘留本廳,尙今在囚矣。自去月二十七日,重得身病,症情十分危重。莫重逆豎,徑斃可慮,而本廳元無月令醫官待令之事,有難療治。下囚典獄署,使之救療,何如?傳曰,允。
李命坤,以備邊司言啓曰,全羅右水使盧啓禎,以情勢病狀,累呈所志,而閫任體重,不可輕遞,調理察任之意,連爲題送矣,今又呈狀,以情勢之外,身病非細,久廢公務,誠極悶慮,入啓遞改爲言矣。臺啓旣停之後,情勢今無可論,而身病旣如是危重,則曠廢公務,亦甚可慮。全羅右水使盧啓禎,今姑改差,何如?傳曰,允。
又啓曰,都摠府郞廳來言,闕內各處入直軍夜巡檢云矣。敢啓。傳曰,知道。
以慶尙監司狀啓,東萊府海洞里居海夫林貴善等渰死·燒死事,公洪監司狀啓,泰安等官地居,幼學賈廷元女息等燒死事,傳于李成中曰,渰死燒死人等,令本道恤典擧行。
都摠管金漢藎疏曰,伏以臣,老母宿病,積年沈痼之餘,近尤添劇,症情危苦,神息昏綴,奄奄有朝夕之慮。臣方寸焦灼,左右扶將,晷刻之頃,萬無離捨之勢,而見帶摠管之任,當此輪直苟簡之時,有難一味虛縻。玆敢不避猥越,仰籲於孝理之下,伏乞聖慈,察臣情私,亟命鐫遞臣摠府兼任,以便救護,仍治臣瀆擾之罪,以安賤分,千萬幸甚。臣無任云云。答曰,省疏具悉。卿其勿辭護焉。
工曹參議李普昱疏曰,伏以,臣於向年,待罪南邑,忽遭落訟奸民魯濯之構誣,終至於置對之境。其言雖甚虛詤,頭勢亦極駭怖。臣在其時,自不覺兩脚俱軟。幸賴日月之明,洞燭其奸譎之狀,按法嚴究,果見罪人之自服,而末乃因臺章,施臣以薄配,曾未數月,旋下特宥。人臣之受異恩於君父者,從古何限,而未聞有將陷不測,快蒙昭釋,如臣之比者,臣雖虀粉,何以報斯恩之萬一哉?自玆以還,日夜頌祝,唯是感君恩三字而已。區區圖報之期,只在於隕結,此外豈有毫分餘念,復及於斯世也哉?所以杜門蟄伏,謝絶人事,以爲息跡滅影之計矣。乃者水部新命,忽下於積廢之中,臣驚惶感激,罔知攸措。噫,龜顧魚曝,微物亦然,臣雖至愚,惟廁最靈,則豈不欲一覲天陛,叩謝恩命,而顧臣身名之謬辱,蹤跡之滓穢,殆無餘地。以此而復隨冠冕,玷汚名器,則在臣廉隅之都喪,特一細事,其於辱朝廷而羞當世何哉?左右揣量,斷無承膺之勢,冒控私懇,仰瀆宸嚴之下,伏乞聖明,怜臣危苦之情,諒臣畸孤之蹤,亟命鐫削臣職,以靖私義,以安微分,不勝幸甚。臣無任云云。答曰,省疏具悉。爾其勿辭察職。
檢閱閔百昌疏曰,伏以臣,獲蒙恩暇,省護母病,感祝洪私,隕結難酬。在臣分義,固當蹶趨承於由限旣過之後,而母病一向進退,旣無離捨之路,情地亦極臲卼,終無冒沒之勢,昨陳一疏,略暴危懇,而適値淸齋,未獲登徹,遂未免自速違傲。律以邦憲,理難容貸,而聖度天大,罰止問備,嚴召又此臨辱,臣誠惶悶隕越,益不知所以自措也。顧今母病,源委旣痼,感傷忒重,已至累日,迄無分減,眞元益脫,藥餌罔效,轉側須人,氣息昏綴,臣方左右扶護,焦遑以度。以此情理,奔走供職,實無其望,況臣於再昨預備史官拿處之命,尤有所萬萬惶蹙者。目今趙雲逵方在外,而臣旣替帶預備,則凡係預備之責,臣固當之,而臣於伊日,朝已違召,卽捧傳旨,蹙伏私次,方爲待勘,則不可冒進,事理卽然,此時職事,非所可論。揆以館規,勢當以次替代,而第臣納牌退歸之後,館隷始請替代之預備,故追後入來之際,自爾日晩,以致開政命下,未及仕進,苟究厥罪,亦莫非臣之故也。其在廉義,豈可使右僚,替受其罪,而獨自晏然乎?雖非私情之懇迫,環顧循省,難冒之義,固已較然。玆敢隨詣闕外,更瀆昨日未徹之疏,仍卽徑歸私次,祗竢勘處。伏乞聖慈,亟命先削臣職名,俾專救護,仍令攸司,勘正臣罪,以肅朝綱,不勝幸甚。臣無任云云。答曰,省疏具悉。爾其勿辭護焉。
副校理李台重疏曰,伏以臣,積釁如山,蒙恩如天,跧伏松楸,深頌愆尤,以爲息黥補劓之圖矣。不意前月,敍命特下,繼以有館職除旨。臣適遠出嶺外,未及承諭,卽獲鞶褫,追聞感悚,久而靡措。卽又伏見本月二十四日承政院成貼有旨,以臣爲弘文館副校理,仍命臣斯速乘馹上來者。臣北向祗受,有淚自瀉。念臣命畸跡乖,自發軔之初,情勢臲卼,不能立朝從仕,惟宜退守本分,含默自靖,而性又粗鹵,不識忌諱,前後辜犯,輒出於此。此實臣罪,尙誰咎哉?臣之頃年憲職時一疏,妄竊以爲時議有可言者,而臣旣不以臺官自處,辭本之末,略及不敢言之意。恩批始宣,感祝正切,曾未幾日,風波遽生,上以成九重不貲之過擧,下以貽三司莫大之羞恥。微臣之一遭行遣,復何足言也?伊後備忘筵敎,至嚴且截,雖萬被誅戮,猶有餘罪,而聖恩浩蕩,初旣施以輕勘,宥還未久,今又不欲永棄,除書連辱,驛召遠臨,臣雖迷甚,亦不至如木石之頑然無覺,則光榮所被,忠愛益激,又況儲宮三加之禮纔行,泮宮大射之儀在卽,尤豈不欲一進輦下,仰瞻羽旄之美,兼伸延頸之忱,以自盡其欣慶之誠哉?臣向以私故,有遠役歸路,重得輪行感疾,辛苦十許日,幸有分減,而種種餘症,尙未脫危,飮啖全廢,氣息漸微,素有濕痰,乘時發作,壅閼胸脅,哮喘如鉅,流着肢體,僵直不仁,欲小運動,輒至昏絶,至孱之質,實有朝夕懍懍之憂。百爾思量,無由致身,玆不得不從縣道,悉陳實狀。有臣如此,生不如死。至於職名之萬萬不稱,臣所自知,且館錄諸臣,初遭人言,堂圈大僚,終被聖責,正爲如臣駑賤者,濫在選中故耳。固當臚暴請削,而今臣蹤跡,雖冗秩散銜,不可廁列,獨以榮顯爲辭,非臣本情。竝不敢縷煩,騂愧益甚。伏乞天地父母,諒臣情地之決難冒玷,察臣病狀之不可强起,特賜鐫改,勿復收召,則臣當涵泳洪澤,沒齒田野,生爲祝聖之氓,死圖結草之報。臣無任震慄祈懇之至。答曰,省疏具悉。爾其勿辭,上來察職。
掌令李大源疏曰,伏以臣,狂疎謬妄,自速罪戾,廢處荒野,不敢復有當世之望,間蒙聖度包容,屢叨職名之除。臣感激洪造,輒敢承膺,而廉義多愧,蹤跡臲卼,恒自惶縮,若無所容。頃蒙甄敍之命,復致臺章峻斥,臣駭懍跼蹐,益無以爲措。不意彈墨未乾,除旨荐降,擢臣以烏臺掌憲之重,臣誠惝怳感惕,涕血交逬。第臣前後所遭,俱非尋常,身名謬辱,蹤地危蹙,去就一節,本無可論,而天牌之下,不敢坐違,謹此隨詣陳章,略效自劾之義。臣晩竊科第,猥忝朝籍,自料衰疲陋劣,不足以辱華顯。蓋嘗屢叨臺職,一不敢承命,及其末後除拜,適當身在輦下,無他辭避之端,不得不隨牌出肅,以爲一謝恩命之計,而倉卒詣臺,無可以少效其責,適以目下數事,率意妄陳,容不免疎謬之失,如柳綋啓是已。臣實惶愧,不敢自恕,而若臣見疑於時議者,實在論罷諫長啓語中,救解迭起四字而已。此不過行語漫及,非有深意,而及其諸臣引嫌之疏,臣始覺其下語不審,以致疑阻。若其因此轉輾,惹起忽地風波,實非臣本意所在,卽備擧委折,構成避辭,將於翌朝,詣臺自列。若使此啓一出,群疑自可洞釋,而臺臣之疏,乘機迎擊,構捏罔極,罪罰至重,終使區區情實,無由披白,以至于今,泯默抑塞。臣之所坐,終始大略如是,而靖而思之,蓋莫非臣之自取也。臣以新進疎逖,情志未能素孚,而一日入臺,妄進瞽說,其所礙觸,率皆一時當路,則形跡之嫌,時象之疑,固無足怪。若令其時臺疏,就臣啓語中,條論是非,則雖擬以重勘,臣亦何憾,而排布機栝等許多臆逆,已非臣之本情,此猶不足,乃以師尙門客之說,闖入疏末,以爲疑亂聖聰之計,噫嘻,其亦巧且憯矣。臣本狷陋碌碌,杜門守拙,不與人投合,朝紳先後輩,相識甚尠,況於年輩之頓懸,臭味之不同,未論私室相見,雖公朝之會,亦未曾一番相際。只記癸卯春,臣訪一新榜進士,始見其面於座上多客之中。若是者,不特儕流之所共知,伊時亞銓疏,亦云門客與否,全未有聞。他人所不知,彼獨從何得聞,而猝創虛詤之說,以爲欺誣之地者,蓋自有多少委折。第以其人已故,臣不須一一索言,而祗今事久時移,人不復詳知,捃襲餘套,至以負犯爲言,只此二字,名目自別,固非輕加於人者,而率口勘斷,甚是不倫。似若爲陷臣者自效,良亦可笑,不必呶呶,而僇辱轉甚,未能無慨惋于中。伏聞日昨筵中,聖敎有所俯詢,至下兩事俱非負犯之敎。天鑑孔昭,辨別至此,惶感之極,殆不覺涕淚無從,而第其誣衊之說,猶有未盡登暴者,玆冒萬死,畢泄積鬱之冤,從今更無餘憾,雖卽日滅死,甘心瞑目矣。至若榮途自畫,已是素定之義,況今年迫七秩,墓木已拱,豈有一分筋力可供於驅策,一分意想可及於榮顯,而廉隅至重,公論難誣,何敢以十年滓穢之蹤,傫然復齒於朝端,重辱名器,自取嗤點也哉?以此情地,不待臣籲呼祈懇,伏想睿照,亦必俯諒,而方當勅勵言路之日,以臣鐵限於臺地者,一日虛帶,倍萬惶悶。伏乞天地父母,特賜矜察,亟許鐫遞,俾令殘骸餘魂,退伏田廬,以圖自靖之義,千萬幸甚。臣無任云云。答曰,省疏具悉。爾其勿辭察職。
上在昌德宮。停常參·經筵。
夜一更,月暈,回木星·土星·火星。
李命坤啓曰,備邊司郞廳來言,今日賓廳坐起日次,而時無稟定事,大射禮又復迫近,頉稟。傳曰,知道。
又啓曰,賓廳坐起,旣已頉稟,所當持公事入侍,而本院時無公事,不得入侍之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
藥房提調臣鄭錫五,副提調〈臣〉李重庚啓曰,旱旣太甚,伏未審近日,聖體若何,眩氣一向差歇乎?臣等久未入侍,湯藥停進,亦已多日,今日臣等,率諸御醫入診,詳察聖候宜當。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣。待下敎入侍宜矣。
大王大妃殿·中宮殿·賢嬪宮,藥房口傳問安。答曰,知道。
鄭必寧啓曰,戶曹判書徐宗伋,日事呈單,連違召命,事體誠甚未安,卽爲牌招察任,何如?傳曰,允。
李成中,以弘文館言啓曰,本館上番,闕直連日,事體未安。副修撰朴弼載,旣有只推之命,更爲牌招,以爲姑陞入直之地,何如?傳曰,允。
又啓曰,憲府之連日監察茶時,諫院之經月闕啓,事甚未安。兩司除在外被論外,呈告未肅拜人員,竝卽牌招,何如?傳曰,允。
南泰齊,以侍講院言啓曰,本院新除授輔德李天輔,除拜累日,不爲出肅,兼說書趙載德,除拜已久,連呈辭單,亦不出肅。竝卽牌招察任,何如?傳曰,允。
又啓曰,今此文廟酌獻禮時,承旨不可不備員,而同副承旨金光世,以右議政趙顯命偕來,進去矣。在前如此之時,有姑令入來之例,何以爲之?敢稟。傳曰,使之入來。
以掌令李大源,正言宋昌明,兼說書趙載德牌不進罷職傳旨,傳于李成中曰,竝推考傳旨捧入。
李命坤,以兵曹言啓曰,今此大射禮時,訓鍊院正,當以執鼓差備進參,而前正李殷春,纔已移拜外任矣。其代口傳差出,以爲進參之地,何如?傳曰,允。
又以兵曹言啓曰,今此謁聖後大射禮擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬,限十匹補把,以充不足之代事,本道監司處,分付,何如?傳曰,允。
兵曹口傳政事,以趙東晉爲訓鍊正。
李成中,以禁衛營言啓曰,今日南別營入直軍兵等中日試放時,右哨軍金春鶴,監的付標之際,中哨軍金岳只,輕先發放,誤中春鶴,卽時致斃,事極驚慘。當該監放哨官邊弘采,有不能檢飭之罪,決棍警責,金岳只,雖出無情,不可不嚴懲,各別從重決棍,被放致死人,自本營題給錢布,斂屍下送之意,敢啓。傳曰,知道。
假注書李永祚書啓,臣敬奉命召,馳往傳授于楊州海東村議政府右議政趙顯命所住處,則以爲,卽者史官又爲臨辱,傳給命召。命召事體,至爲嚴重,而數日之間,屢次往返,致令恩數屑越,國體虧損,此亦臣之罪也。惶恐之極,不敢更煩還納,今姑奉留云矣,敢啓。傳曰,知道。
執義李光運啓曰,臣之出入臺省,已多年所,而言議風裁,百不猶人,前後顚沛,不知其幾遭,則其蔑效無用之狀,固已聖鑑之所洞燭,亦旣微諒之所自畫,而今玆除命,別是格外之異數。疎逖小臣,何以致此?感激嚴畏,宜卽趨承,而第臣於本府入侍臺官請罷之啓,有不可參涉之嫌。蓋其被論中大司諫臣魚有龍,卽臣之妻同姓四寸也。揆以法典,固當引例自列,而適緣母病猝劇,未暇詣臺,昨日嚴召之下,不免納牌而徑退,其所以舍其遞免之順路,自犯違慢之重科者,實由於情理事勢之萬不獲已,而區區悚蹙,方切於中。推勘出於意外,召牌又此臨辱,臣誠惝怳震越,無地措躬。不得不離捨病母,黽勉入肅,而前啓之不容可否,如右所陳,則其在臺體,顧何可仍冒於職次乎?請命遞斥臣職。答曰,勿辭。
李成中啓曰,執義李光運,再啓煩瀆,退待物論矣。傳曰,知道。
修撰金尙迪箚,引嫌而退。嫌難參啓,其勢固然,揆以臺體,不可仍在。請執義李光運遞差。答曰,依啓。
右議政趙顯命疏曰,伏以,臣爲大臣無狀,未有以裨益絲毫,殃咎見於上,怨咨興於下,癘疫饑饉,民死者如麻,論以漢法,臣之引免,宜已久矣。況今所遭罔極,殆無人事,出城不足,至於屛野,求解不足,至於乞退,受恩如臣,同休共戚之義如臣,而尙忍爲此,情理窮極,寧不哀哉?瀋陽奉使之命,遽下此際,此與年例節使之行有異。筵敎批旨,至爲鄭重,臣雖在逋播之中,義何敢辭也?待鳳城探人回,若有急報,則卽當束裝登途,而第臣所辭相職,尙未解免,憑藉使命之承膺,而作爲進身之階梯,因仍蹲據於必辭之地,則廉義所在,豈容有此?臣雖無似,旣忝大臣,往役之義雖重,去就之節宜審,未蒙鞶褫之前,理難冒沒承命。玆不得不更從縣道,申暴危懇,伏乞聖慈,曲加矜察,卽許遞解臣所帶相職,俾臣得以進伏輦下,以爲專意治行之地焉。臣無任云云。答曰,省疏具悉卿懇。頃者之批悉諭,以卿恒日體國之心,何過撕捱?卿卽偕來而後,於國體,於時象,其可帖然,卿須體小子之至意,顧君臣大義,其卽偕入,用副此意。仍傳曰,此批答,使偕來承旨傳諭。
修撰朴弼載疏曰,伏以,臣於春坊淹直之中,忽承館職移除之命,繼而天牌儼臨。臣亦人耳,豈不知恩數之至感厲,義分之至截嚴?而大防所拘,艮限難逾,咫尺天陛,終犯違命之科矣。尙靳重勘,連降恩召,十數日內,無日不牌,而日或至再矣。然而一向違逋,積罪如山,擬以常憲,萬戮猶輕,而伏況大射盛儀,期日已屆,四正具擧,百僚咸戒,莫不拭目於三代遺制,熙朝舊典,而職忝法從,迹阻周行,將無以先覩爲快,此不但古人周南留滯之歎而已。臣方撫躬增傷,捫心自悼,只恨不如死之久矣。抑臣有情理之至切者,而引義應解之職,不敢挨及其私,泯默至今。今則有不容但已,敢此僭猥附陳焉。臣之篤老偏母,貞疾奄奄之中,近又添得非時泄瀉,症狀轉就危厲,夜來暴下益甚,眞元大陷,急灌蔘附,堇堇扶接,而視聽俱荒,神息漸微,臣方焦泣扶將,頃刻益難離捨。雖無故就列之人,有此段私情,則孝理之下,有不可强之從仕,況臣見職之在所必遞者乎?玆於召牌之下,祗詣禁閽之外,略暴煎迫之懇,伏乞聖慈,天地父母,察臣館銜之理難虛縻,愍臣母疾之症在凜綴,先許准法鐫罷,夬正慢命之罪,仍令從便視護,以光錫類之恩,公私千萬幸甚。臣無任云云。答曰,省疏具悉。爾其勿辭護焉。
司諫許沃疏曰,伏以,臣之出入侍從,垂二十載矣。絲毫蔑補,愧懼徒積,而今又年紀衰邁,志氣消沮,言責重地,尤無堪承之望,而銓部每加例檢,又有亞諫新命,不惟臣之自顧慙悚,世之見之者,亦必嗤其忝竊之支離也。昨於恩召之下,終未免自犯違傲,而例勘不加,召牌又降,臣誠惝怳感激,罔知攸措。不得不黽勉趨詣於禁扃之外,而反復循省,有難冒沒入肅,玆敢略入文字,仰暴危懇,冀蒙遞罷,而且於目下近事,實有所憂嘅之忱,敢此附陳焉,臣尤不勝死罪。噫,世變層生,風節摧頹,臺綱不振,言路將閉,識者之寒心,固已久矣。此固世道日下,軟熟成習之致,而臣竊恐殿下開導之方,有所未盡而然也。諤諤之風,難以責人,訑訑之色,易以拒人,雖或過加崇奬,導之盡言,猶懼其直言之難進,今殿下不然,凡於言議之際,不加辨別,輕施臆逆。前日臺臣之言事論人,雖是官師相規,體例泛論之類,若或事近形跡,言涉違拂,則不少恕究,輒加以情外之責,此今日臺閣之逡巡退縮,不敢輕發一言,妄論一事,而唯以呈遞違罷,爲能事也。日昨鄭宲之疏,一篇黨習,專事構誣,內藏無限禍心,此殿下所以嚴加斥責,重施譴罰,而至有島謫之命也。凡人勘罪之際,雖或輕重少差,此不過節目間事,固不必屑屑煩論,而況今處分光嚴,辭旨明切,無容更議,則諸臺之嫌於下石,初不提論,臣未知有何大罪,而遽施以削罷之律也?且伏念,殿下以聖智之姿,操獨斷之柄,凡在廷臣,或有罪犯,旣知處分之宜嚴,則原情定罪,務歸洽當而已,又何必姑先斟減,以觀在下者言默之如何耶?此恐非大聖人實心做事,推誠待下之道,而雖其不言,有或可警,豈至於竝施譴削之罰也?臣恐殿下待臺閣之道,可謂太薄,而爲今日臺閣之臣者,擧足兩難。若是而欲責其臺閣之敢言,不幾於向越而燕馳也?伏願殿下,深留聖意,更加裁量,毋或爲顚倒失平之歸,而凡於施措之間,務存誠實,以致上下交孚,朝象康和,豈不美哉?臣無任云云。答曰,省疏具悉。旣諭大體,雖是顧瞻之輩,其處分亦參酌矣。爾其勿辭察職。
上在昌德宮。停常參·經筵。
李命坤,以都摠府言啓曰,副摠管尹光莘,以訓鍊都監中軍,明日大射禮擧動時,挾輦軍士點考事,新營晝仕出去之意,敢啓。傳曰,知道。
李重庚啓曰,注書任師夏,連呈辭單,不爲行公,卽爲牌招,何如?傳曰,允。
又啓曰,注書任師夏牌招不進,假注書李永祚,仍察,何如?傳曰,允。
李成中啓曰,明日擧動時,侍臣不可不備員,兩司除在外被論外,未肅拜人員,竝卽牌招,何如?傳曰,允。
以掌令李大源,正言宋昌明,注書任師夏等牌不進罷職傳旨,傳于李成中曰,竝推考傳旨捧入。
李重庚啓曰,明日文廟酌獻禮時,大駕入幕次後,大王大妃殿問安,何承旨進去乎?傳曰,左承旨進去。
李命坤啓曰,明日文廟酌獻禮出宮時,訓局軍兵,令摠戎使代領事,節目啓下矣。代領事體至重,不可只以節目擧行,摠戎使鄭壽松,卽爲牌招,使之聽傳敎,何如?傳曰,允。
又啓曰,試官望,今方擬入,而對讀官李永福·趙明健·洪廷命·許采時無職名,竝令該曹口傳付軍職,何如?傳曰,允。
兵曹口傳政事,副司果李永福·趙明健·洪廷命·許采。
事變假注書吳彦儒偕來代,以尹學東爲之。
李命坤啓曰,事變假注書尹學東,時無職名,令該曹付軍職,何如?傳曰,允。
南泰齊啓曰,今此謁聖試官,無以備擬,以二望擬入之意,敢啓。傳曰,允。
備忘記,傳于南泰齊曰,史官二員待命,騎馬六匹立之。
南泰齊啓曰,史官二員待命事,命下,而史官不備,宣傳官一員代送之意,敢啓。傳曰,知道。
李成中啓曰,大司憲·執義·持平一員未差,掌令沈益聖被論,李大源牌不進,持平朴成玉在外,今日以監察茶時之意,敢啓。傳曰,知道。
李命坤啓曰,禁衛營敎鍊官,御營廳敎鍊官來言,今日未時聚軍,申時結陣,日暮後懸燈,人定後刁斗,天明落燈云矣。敢啓。傳曰,知道。
又啓曰,訓鍊都監知彀官·禁軍陣敎鍊官來言,二嚴結陣後懸燈,天明落燈云矣。敢啓。傳曰,知道。
傳曰,綾昌君宗宰仍,其代以錦城尉爲雲劍。
南泰齊啓曰,讀券官李秉常·趙尙絅·趙觀彬·徐宗伋·鄭羽良·元景夏·尹容·趙錫命·李壽沆·李聖龍·柳綎牌不進推考傳旨,今方捧入,而二品以上承牌,只是七人,讀券官將無以備員,大臣外違牌人員,竝更卽牌招,何如?傳曰,允。
又啓曰,讀券官李秉常·趙觀彬·徐宗伋·鄭羽良·元景夏·尹容·趙錫命·李壽沆·李聖龍·柳綎再招不進推考傳旨,今方捧入,而讀券官將不得備員,主文之人,俱爲違牌,亦甚未安。在前如此之時,亦有三牌之例,更爲牌招,何如?傳曰,允。
傳于南泰齊曰,違牌試官,卽爲牌招,付標以入。
以讀券官李秉常·徐宗伋·尹容·李壽沆·李聖龍等三招不進罷職傳旨及對讀官兪宇基牌不進罷職傳旨,傳于南泰齊曰,竝推考傳旨捧入。
李重庚啓曰,大王大妃殿問安,左承旨進去事,命下矣。左承旨鄭必寧試所承旨受點,何以爲之?敢稟。傳曰,右承旨進去。
南泰齊啓曰,泮宮試士時,場中使喚軍士,例以三十名定送,而每患不足。泮水堂軍士三十名,依近例加定之意,分付兵曹,何如?傳曰,允。
李命坤,以兵曹言啓曰,以大射禮執鼓差備訓鍊院正有闕之代,昨已口傳差出矣。新除授正趙東晉,適在遠地,勢未及上來云,今姑改差,更爲口傳差出,何如?傳曰,允。
又以兵曹言啓曰,訓鍊院正,今當差出,而擬望之人絶乏,未赴任守令,不得已竝擬以入之意,敢啓。傳曰,知道。
兵曹口傳政事,以李殷春爲訓鍊正。
李成中,以義禁府言啓曰,尙州浦權管金慶麟拿問事,傳旨啓下矣。金慶麟時在任所云,依例發遣府羅將交代後,拿來,何如?傳曰,允。
同副承旨金光世書啓,臣敬奉聖批,傳諭于楊州海等村議政府右議政趙顯命所住處,則以爲,負罪賤臣,更無重入脩門之理,昨從縣道,猥上辭本,伏地席藁,顒俟兪音。此際近侍儼臨,傳宣聖批,細細數十行,懇曲諄切,莫非心腹之辭,區區爲國之忱,得蒙照燭如此,臣雖今日滅死,實無所恨。至於予若卿以下云云之敎,奉讀未半,聲淚俱發,以首頓地,五內靡定。臣之事殿下二十年間,鬚鬢已無餘黑,仰瞻天顔,亦有非昔時之感,常願昵近耿光,不欲遠離京闕者,顧何異於孝子愛日之心,而遭罹不幸,情迹危迫,遂萬萬不得已作此逃遁之行。非不知孤恩負德之罪難赦,瞻天望雲之思難抑,而猶且忍爲此者,其心實甚悲而至苦,夫豈臣所願欲哉?專對之命,義在往役,非敢辭也,第以求退之臣,以此爲媒進之階,非廉義之所敢安。倘蒙矜恕,朝而解相職,則夕可以就途矣。鳳城探問者回還,然後行期早晩可知,其前當更入文字,仰陳懇迫之情云矣。臣旣承偕來之命,姑爲仍留之意馳啓事。踏啓字。
上在昌德宮。停常參·經筵。
大駕詣泮宮下輦臺,入幕次後,政院·玉堂·藥房口傳問安。答曰,知道。
王世子遣宮官問安。答曰,知道。
酌獻禮罷後,政院·玉堂·藥房·朝廷二品以上·六曹口傳問安。答曰,知道。
王世子遣宮官問安。答曰,知道。
大駕入明倫堂,出題,還入大次後,藥房口傳問安。答曰,知道。
親射後,王子遣宮官問安。答曰,知道。政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
南泰齊啓曰,小臣大王大妃殿問安進去,下直。答曰,知道。
又啓曰,小臣馳往于大王大妃殿問安入啓,則答以知道之意,敢啓。傳曰,知道。
李成中啓曰,大司憲·執義·持平一員未差,掌令沈益聖被論,李大源未肅拜,持平朴成玉在外,今日以監察茶時之意,敢啓。傳曰,知道。
李命坤啓曰,內乘來言,捲簾,取稟。傳曰,捲三面。
傳于李命坤曰,雖曰喜雨,沾濕亦慮,只着笠帽。
又傳曰,軍兵笠帽,挾輦軍兵亦爲笠帽。
又傳曰,雖喜雨,軍兵達宵沾濕,只侍衛及軍兵,作門軍兵雨具。
又傳曰,侍衛先爲雨具,軍兵當爲雨具,速令擧行。
傳于南泰齊曰,泮水堂收券,同副承旨進去。
是日行政。吏批,判書李箕鎭在外,參判李益炡進,參議未差,行都承旨李重庚進。兵批,判書徐宗玉進,參判權進,參議宋秀衡進,參知尹敬龍守宮,左副承旨李命坤進。
吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
吏批,以李永福爲持平,柳儼爲大司憲,兪宇基爲獻納,朴弼載爲執義,韓光肇典籍單付,金福奎軍器主簿單付,文武科甲科第一人,柳儼菁陽君單付,在喪終制。
兵批啓曰,新除授同知中樞府事金九成戶奴呈狀內,上典今年九十七歲,年老在鄕,末由上來肅謝,斯速啓遞云,今姑改差,何如?傳曰,允。
又啓曰,新除授平安監營中軍沈鳳徵呈狀內,老母今年七十五歲,且多疾病,情理所在,決難遠離赴任,斯速啓遞云。邊倅邊將之親年七十五歲以上者,許遞其任,已有定式,依例改差,何如?傳曰,允。
兵批,以李光運付副護軍,尹學東付副司正。
備邊司薦望,以金漢喆爲東萊府使。
傳于南泰齊曰,文武擧人太僕給馬,文東武西隨駕。
又傳曰,承旨一員宣政殿入侍。
李命坤,以訓鍊都監言啓曰,作門把摠·哨官,令訓局査覈參酌決棍事,命下矣。作門把摠趙偰,哨官孫命煥等,不善擧行,致有做錯之失,事極駭然。依傳敎決棍各十五度之意,敢啓。傳曰,知道。
乾隆八年癸亥閏四月初七日丑時,上詣泮宮,行大射禮。出宮時,行都承旨李重庚,左承旨鄭必寧,右承旨南泰齊,左副承旨李命坤,右副承旨李成中,同副承旨金光世,假注書李永祚·權崇,記事官兪彦好·李毅中。上冒雨具·遠遊冠·絳妙袍,乘輿以出,繖扇侍衛如儀。通禮前導,至集春門外,文武百官及學生鞠躬祗迎。至文廟神門外,通禮請降輿,上降輿。步過前路,通禮請乘輿。至大次前,通禮請降輿,上降輿入大次,百官俟於外。
乾隆八年癸亥閏四月初七日丑時,上詣文廟,行酌獻禮時,行都承旨李重庚,左承旨鄭必寧,右承旨南泰齊,左副承旨李命坤,右副承旨李成中,同副承旨〈金光世〉,假注書李永祚·權崇,記事官兪彦好·李毅中。上具冕服,執圭,步自正門,陞東階,詣版位,行四拜禮。在位者皆四拜。上詣盥洗位。盥洗訖。通禮前導。詣大成至聖文宣王尊所。審酌酒訖。詣神位前,跪爇香。獻酌訖。降復位,入小次。配位奠爵官行事訖。上出小次,陞詣版位,四拜。通禮啓禮畢。上降自東階出門。泰齊曰,通禮前導時,多有生疎之失,推考警責,何如?上曰,依爲之。成中曰,侍衛雜沓,所見駭然,兵曹當該堂郞,竝從重推考,何如?上曰,依爲之。竝出擧條上遂還大次。
乾隆八年癸亥閏四月初七日寅時,上御明倫堂。儒生試取出題時,行都承旨李重庚,左承旨鄭必寧,右承旨南泰齊,左副承旨李命坤,右副承旨李成中,同副承旨金光世,假注書李永祚·權崇,記事官兪彦好·李毅中。上具翼善冠·衮龍袍,乘輿以入,至明倫堂,陞御座。侍臣四拜訖。讀券官以下四拜,由西階陞就位。上曰,時刻已晩,日勢又如此,晩到試官,竝推考。出擧條上曰,科場事體至嚴,而諸試官散在遠處,以致就班遲滯,事極駭然。大臣外諸試官,竝從重推考,可也。出擧條上曰,今番儒生盛矣。命坤曰,外庭亦彌滿矣。成中曰,比庚申謁聖爲尤盛矣。命坤曰,爲大射禮故如此矣。上曰,雨勢如此,京儒必有器具,而鄕儒何以爲之耶?成中曰,此科自前經宿,故雖鄕儒,亦有備雨之具矣。讀券官宋寅明進伏曰,早時動駕,雖喜雨,亦甚沾濕,聖體若何?上曰,二百年曠擧,今始行之,而又於悶旱之餘,得此甘雨,此志伸矣。上曰,書題試官持紙進前。成中曰,儀註以讀券官書之矣。閔應洙·鄭羽良·元景夏·吳光運,持書題紙進前。上命書賦喜雨觀德行。寅明曰,行字似不必添加矣。上曰,若只云觀德,則亦有七世觀德者矣。寅明曰,射以觀德,不必爲嫌矣。上曰,然則行字勿書,可也。此題似無宿構者矣。予初欲以觀德出箴題,而適値喜雨,以予事作頌題不好,故以賦出之矣。寅明曰,題則頌題矣。上曰,同副承旨持書題,先往泮水堂,可也。光世承命進去後,對讀官李永福·洪鏡輔捧試題。擧人四拜訖,授引儀,貼于板。通禮啓禮畢,上還大次。
乾隆八年癸亥閏四月初七日午時,上御下輦臺。親行大射禮時,行都承旨李重庚,左副承旨李命坤,右副承旨李成中,假注書李永祚·權崇,記事官兪彦好·李毅中。左承旨鄭必寧,同副承旨金光世試所進去。右承旨南泰齊問安進去,追後入侍。上具翼善冠·衮龍袍,御壇所。協律郞李延德,跪俯伏擧麾樂作。上曰,軒架鼔吹,竝爲之,可也。上陞座。樂止。贊儀李德寅,唱文武百官四拜。樂作。文武百官四拜。樂止。通禮進前俯伏,啓有司旣具射。上護軍朴纘新·具聖任橫捧御弓矢,立於東階上,金聖應捧決拾函,立於其上,獲者一人持旌負侯,北向立侍,射者竝執弓矢,入就位訖。兵曹判書徐宗玉進前俯伏,啓命獲者去侯少退。又進跪,啓搥鼓。訓鍊正李殷春搥鼓三聲訖。獲者以鼓應之。負侯者還乏所。金聖應以決拾函進前,請決拾。上決拾訖。通禮啓請降座。上降立射位。樂作。朴纘新進弓。上執弓試引。具聖任進第一矢。樂至第四節。上護軍以矢行,啓上引第一矢。上護軍告獲。樂至第五節。上引第二矢。上護軍告獲。樂至第六節。上引第三矢。上護軍告揚。樂至第七節。上引第四矢。宗玉進曰,中侯索在禮爲獲矣。上護軍仍告獲。射訖。樂止。撤熊侯,張麋侯。上曰,撤帳時易致傷人,使之從容爲之,可也。朴纘新進,受弓置案,退復位。樂作。通禮跪請陞座。上陞座。樂止。金聖應進,受決拾置案,退復位,取矢官橫捧御矢,趨詣中陛下。具聖任承捧如初,退立於位。樂作。侍射者以耦陞進射席,俯伏興,兩耦相向揖,始射。射訖。又相向揖。揖訖。向前俯伏興,退復位,取矢者以中矢加於楅。礪恩君梅·朴纘新·具聖任·尹光莘·趙東鼎,竝四中。李益炡·徐宗玉·尹得和·金聖應·鄭纘述·具宅奎·具善復·申旼·趙明鼎,竝三中。西平君橈·南原君·海恩君爣·李義豐·洪益三·李章吾竝二中。洛昌君樘·月城尉金漢藎·錦城尉朴明源·東恩君榑·咸溪君櫄·鄭彦燮·兪彦國,竝一中。密昌君樴·李周鑊·金尙魯,竝不獲中。射畢。樂止。上曰,具宅奎進前。宅奎進伏。上曰,前以承旨入侍時,問其能射,則只云世業弓馬矣,今此射禮,能爲三中,可謂能追乃父之業矣。宅奎掩涕曰,聖敎及此,感激不知所達矣。兵曹判書徐宗玉,以中者姓名及矢數跪啓訖,請賞中者,罰不中者,降復位。兵曹正郞李燮元唱中者職姓名,立於東階下西向,不中者立於西階下東向。樂作。四拜。樂止。軍器寺官,以次賞中者,四中者表裏各壹疋,三中者裏壹疋,二中者弓一矢百,一中者弓一。司饔院官,以次罰不中者,以觶酌酒於沙尊,置於豐,不中者取觶立飮,置於豐下。次次如儀訖。侍射者具復位,表裏及弓掛於肩,矢搢於帶,不中者弛弓以掛於肩。上曰,表裏同色耶?成中曰,然矣。上曰,古亦掛肩耶?成中曰,成廟朝時掛肩,故中廟朝亦爲下敎掛肩,而燕山時則不爲之矣。贊儀唱四拜。樂作。侍射者皆四拜。樂止。通禮啓禮畢。文武百官,侍射者皆退出。上曰,禮房承旨進前。泰齊進伏。上曰,予於今日,有三感,一則踐聖祖之位,二百年後,能行聖祖之舊禮,一則矢數適符於聖祖故事,一則予年五十,而能行此事,其感尤倍。使文任,考據聖祖已行之事,纂次今日遵修之禮,揭板於明倫堂,而藝文提學元景夏,今方隨駕,使之撰進,可也。出擧條重庚曰,親耕時,旣無靑牛,則不必以靑布爲衣,直以黑牛代用之意,頃日有所下敎,已出擧條矣。臣追後考見五禮儀,則其小註,有若無靑牛,則以黃牛,衣靑裌代用之文。以此觀之,則親耕時牛之衣靑,非一時臆斷而行者也。上曰,然則此亦有據而然矣。黑牛代用事,置之,可也。諸承旨·史官竝退出。上曰,日勢已晩,武科催促擧行。
乾隆八年癸亥閏四月初七日未時,上御射壇。武科試取時,行都承旨李重庚,右承旨南泰齊,左副承旨李命坤,右副承旨李成中,假注書李永祚·權崇,記事官兪彦好·李毅中,試官徐宗玉·具聖任·李燮元·李章吾·申旼。左承旨鄭必寧,同副承旨金光世,試所進去上具翼善冠·衮龍袍,陞座。試官以下擧人皆四拜。上曰,宰樞執鼓,該房例爲稟之矣。命坤進請宰樞執鼓。上曰,唯。命坤進伏曰,俄者標信,宣傳官阻於作門,致爲微稟,更出標信,則前去標信,已爲出去,故還來云,其事誠怪異矣。上曰,訓鍊中軍在陣上與否,問之,可也。命坤曰,中軍則尹光莘,而侍射後未及出去,摠戎使鄭壽松,兼察在陣云矣。上曰,然則摠戎使記過,使之待令,可也。上曰,幾百年後曠擧,必須愛惜人才之意,注書傳敎于上試官。永祚承命去來。命坤請貫革尺量。上曰,唯。尺量訖。上曰,松都時,亦用准矢,今亦依此爲之,一貫革,三人同射,可也。成中曰,殿座已久,而宗宰或有尙不入來者,推考,何如?上曰,依爲之。擧人以耦入射。上曰,大司成使之入侍。大司成金尙魯趨入進伏。上曰,酌獻禮時執事儒生爲幾人耶?尙魯曰,不能詳知,而不至甚多矣。上曰,知來,可也。尙魯問來後進前曰,爲九十五人,而色掌·掌議二人,則參諸生班云矣。上曰,釋菜後有下敎者,其能遵行耶?尙魯曰,不知某事有所變通,而大體別無所益矣。上曰,其時下敎者多矣,尙今遵行者何事,不爲遵行者,何事耶?知來,可也。上曰,吏曹參判進前。吏曹參判李益炡進伏。時以侍衛入上曰,我國用人之道,拘於格例,而贊儀李德寅,頃日元良冠禮時見之,今於射禮又見之,其爲人有識,曉解儀文。金潤後初見矣。王者用人,豈可以其人之卑微,而不爲用之乎?銓官今方入侍,各別調用,而聞曾入守令望云,亦可差除矣。益炡曰,李德寅事,臣於日前,與兵判適有酬酢於大臣,而近來中庶之得除守令者甚尠。在前金潤·李龍臣二人,而俱有守令承傳,故不拘格例,得除外任。今此李德寅,與金潤·李龍臣二人有異,以是重難矣。然則勿論察訪·守令,調用乎?上曰,守令調用,可也。重庚曰,不必以格例爲拘矣。益炡曰,李龍臣則以軍功,而如金潤,自是傑出者矣。尙魯進伏曰,臣依下敎,問于典僕則以爲,頃年親行釋菜時,以泮隷弊瘼,招問典僕後,內弓房筋角事,則其時卽爲特敎除減,泮隷等,至今頌祝聖恩,而此外沈魚收稅復舊事及懸房公債無邊利貸下事,有令廟堂,稟處之命,而廟堂竝爲防啓云。臣方待罪本職,欲以泮中弊瘼,一番陳白,而入侍絶罕,有意未果矣。大射禮,實是三百年稀有之盛擧,而親臨泮宮,今復行之,仍軫典僕難支之弊,臣不勝欽仰之至。今因言端,敢此仰達矣。京江沈魚稅之專屬泮宮,其來已久,一以爲渠輩聊生之道,一以爲補用養士之資矣。中間因船漢呈訴,自備局罷之。近間魚物廛,利其沈魚鹽無屬處,作爲私收稅之物云。廟堂雖以復舊有弊,難之,而此亦有不然者。魚物廛人,私自收稅,則不爲弊端,而泮人依舊收稅,則獨爲弊端乎?不但泮隷之稱怨最在於此,此稅如得復舊,則渠輩庶可以資活。當此貧殘難支之日,不可不別樣軫恤,且事係復舊,異於新創。沈聖希爲大司成時,亦以此疏請矣。至於懸房貸錢事,則近來懸房,殘弊莫甚,私債日積,無以扶持,故自朝家,特加軫念,各衙門銀錢,間間許貸,多至數萬兩,少不下萬兩,而不出朞年,卽爲無邊利還償,未嘗有一分錢逋欠。此事於各衙門,旣無所失,在懸房則大有益,而卽今此路,亦未免見塞,已過十年,渠輩又何以支生乎?以其難聊之故,轉至流散。自前顧恤此輩,使之奠居者,所重有在,而今則至於此境,誠非細慮。此兩款,宜令備局,竝卽許施,以爲一分支保之道矣。上曰,其時亦已下敎,而典僕,不可不爲扶持之道,令備局更爲稟處,可也。尙魯曰,懸房例有名爲贖錢,逐朔收納於三司者,而三司卽刑曹·漢城府·司憲府也。一朔所納,通爲五百餘兩。中間雖曰有所量減,卽今此數,猶不免過多。當此懸房倒懸之時,不可無變通之道。當初贖錢之名,雖爲無義,其來已久,亦難盡革,而所納之數,則令備局,更爲從略酌定,似宜矣。上曰,其較重,前已聞之矣。令廟堂,稟處,可也。尙魯曰,自古碑立隅之內,自成一村,只令守護聖廟,元無出坊役之事,此非爲泮隷所以重聖廟,而近來碑立隅東西邊村落,稱以士夫家垈,勒入於東部一契,出爲坊役云,事甚非矣。自今以後,合附於成均館契,俾不得更侵坊役,何如?上曰,泮民異於都民,其所侵役,誠爲駭然。依此,分付,可也。竝出擧條上命承旨書傳敎。傳曰,今者此禮,擧二百年前曠典也。頃者親行釋菜後,問典僕,其弊瘼關係內府者,則特命蠲減,而備局稟處者,擧皆防之。今又聞師儒之長,有更令備局,稟處之敎,而昔聞泮村之民,不踰碑立隅,而今則流去者夥然云。卽此一事,泮民之弊可知。噫,松都不過舊都,而親覩泮村之蕭然,特命募入,則時都泮民,其不聊生,漸至稀疎,則豈可使聞於隣國?其令備局,共確師儒之長,俾保泮民,使再次申飭之敎,毋歸文具。又傳曰,追遵舊禮,大射泮橋,而追慕一倍之中,一心憧憧,其雨其雨,甘霈於酌獻之時,此是陟降眷顧吾民,尤切興慕。噫,涼德之所依者,其唯斯民,而陟降眷顧若此,豈特蔀屋?咫尺都民,便若霄壤,悶旱得雨,先通下情。回駕之時,自碑立隅至把子橋捧上言,而只捧四件。擧人射訖,入格者六十人。命坤曰,貫革及時撤去,然後還宮時,無礙逼云矣。上曰,然矣。坊民使之入之,賜花等物,亦令入之,可也。上曰,吏曹有新恩當窠耶?益炡曰,有之矣。上曰,然則只新恩單付,可也。益炡曰,方有臺闕,若只單付,則不無掣肘處,何以爲之乎?上曰,然則只臺諫差出,可也。益炡曰,判書在外,參議未差,小臣獨政未安,何以爲之乎?上曰,仍爲之。同副承旨金光世,自泮水堂進來,入伏曰,小臣以泮水堂收券事進去矣。收券爲一千四百丈,故已送試所矣。上曰,前排入之。都監前排軍,唱喏就列。成中曰,使之排列於香橋外,似好矣。上曰,依爲之。訓局兼將鄭壽松拿入,宣傳官先爲奪符以來。宣傳官南鶴羽奪符以來後,鄭壽松拿入。上曰,在於陣上,不能明察,使作門哨官,有不善擧行之事,問之,可也。宣傳官傳敎後,壽松以陣上元無分付作門之事仰達。上曰,然則拿出後牌招,摠戎使密符,更爲傳授,作門把摠哨官,令訓局査覈,參酌決棍,可也。出榻敎壽松承牌入來進伏。上曰,密符傳授。命坤傳授訖,上命賜饌于入侍諸臣。諸臣各以次圓坐就食後,上入幕次,諸臣遂退出。
乾隆八年癸亥閏四月初七日申時,上御下輦臺。文科試券合考柝榜時,行都承旨李重庚,左承旨鄭必寧,右承旨南泰齊,左副承旨李命坤,右副承旨李成中,同副承旨金光世,假注書李永祚·權崇,記事官兪彦好·李毅中,讀券官宋寅明·閔應洙·趙觀彬·鄭羽良·元景夏·權·吳光運·趙錫命·鄭來周·柳綎,對讀官尹汲·任珽·鄭翬良·趙明履·洪象漢·金漢喆·鄭俊一·鄭益河·宋翼輔·朴師昌·李天輔·金尙迪·李宗迪·金相福·尹得載·任·黃景源·李彝章·李永福·洪鏡輔。寅明曰,終日勞動,聖體如何?上曰,無事矣。合考爲幾丈耶?寅明曰,十六丈矣。上曰,當爲賜饌,賜饌後就考,可也。仍命賜饌于諸試官。諸試官食已。上曰,四五丈先爲上之。寅明以五丈上之。上覽果還下。仍命合考。寅明曰,取幾人乎?上良久曰,古者取幾人耶?寅明曰,中廟朝取八人,成廟朝取四人矣。上曰,武科幾人耶?寅明曰,六十人矣。上曰,折衷前日兩科,且以武科算數,取六人,可也。寅明取考選五丈後,竝書次上,只餘一丈,寅明曰,此作甚不合,取五人似無妨矣。上曰,其文上之。寅明上之。上覽畢還下曰,足可爲之,直爲書等。寅明就書三下,竝前書等五丈而上之。上覽第一丈,賜御批二句,拆祕封。上曰,韓光肇,乃韓師得之子也。其次李溭,父壽徵,金陽澤,父鎭圭,朴盛源,父師漢,申晦,父思喆,崔台衡,父宗周也。上曰,斯速呼名入之。盡爲呼入後,上曰,放榜催促爲之。宗玉進伏曰,今此大射禮所用請具,藏之何處耶?上曰,置之武庫爲宜耶?成中曰,旣係禮射所用,則似當置諸泮宮,以垂後日矣。宗玉曰,不必置之武庫,藏之泮宮,而如無可藏處,則雖別建三四間,亦無不可矣。上曰,與大司成相議爲之,可也。諸臣遂退出。
乾隆八年癸亥閏四月初七日申時,上御下輦臺。文武科放榜時,行都承旨李重庚,左承旨鄭必寧,右承旨南泰齊,左副承旨李命坤,右副承旨李成中,同副承旨金光世,假注書李永祚·權崇,記事官兪彦好·李毅中。上具遠遊冠·絳紗袍,執圭陞座。樂作。文武百官四拜。樂止。吏曹正郞朴春普,兵曹佐郞朴玶,各就文武放榜位。南泰齊·李命坤進前,啓放榜。唱文武科各以次入就位。四拜。承旨各取紅牌,分與吏兵曹郞官,分賜擧人後,次賜花及酒果,文武狀元各賜蓋一。文武科擧人四拜訖。致詞官進前,致詞陳賀。文武百官四拜。通禮啓禮畢。文武百官退出。泰齊所啓,當該四館,誤書草榜,致令正書,榜目付標,不可無警,推考,何如?上曰,依爲之。上曰,翰林會圈,當從速擧行耶?毅中曰,當爲擧行,而預備翰林趙雲逵,以親病受由,方在遠地,上來後始可擧行矣。上曰,催促上來,卽爲擧行,可也。上曰,日勢已晩,卽爲還宮事,分付,可也。承·史遂退出。
乾隆八年癸亥閏四月初七日酉時,上親行大射禮。文武科放榜罷後還宮時,行都承旨李重庚,左承旨鄭必寧,右承旨南泰齊,左副承旨李命坤,右副承旨李成中,同副承旨金光世,假注書李永祚·權崇,記事官兪彦好·李毅中。上具遠遊冠·絳紗袍,乘輦以出。諸生鞠躬祗送。駕至侍臣上馬所。駕少駐。侍臣上馬畢。駕進發,百官鞠躬祗迎,以次侍衛。駕至宗廟前路。通禮請釋圭。上釋圭。通禮請降輦。上降輦,步過前路,乘輦執圭,駕至敦化門外。侍臣下馬所。駕少駐。侍臣下馬畢。駕進發,至仁政門外下輦所。上降輦乘輿,由仁和門還宮。百官各散退,日已曛黃矣。
乾隆八年癸亥閏四月初七日酉時,上御宣政殿。承旨一員入侍時,右承旨南泰齊,假注書權崇,記事官兪彦好·李毅中進伏訖。上曰,師儒之長,率今番酌獻時儒生,明日來待事,分付。諸臣遂退出。
上在昌德宮。停常參·經筵。
南泰齊啓曰,小臣右議政趙顯命處偕來,進去,敢稟。傳曰,知道。
李命坤,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
大殿,政院·玉堂口傳問安。答曰,知道。朝廷二品以上·六曹單子問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣鄭錫五,副提調臣李重庚啓曰,伏未審夜來,聖體若何?昨日冒雨臨雍,徹曉將事,親行射禮,侵夜還宮,不瑕有傷損之節,而眩氣一向差歇乎?大王大妃殿氣候何如?臣等不任區區伏慮,敢來問安。答曰,知道。追行舊典,一倍追慕。慈殿氣候差勝後一樣,予則一樣矣。
李重庚啓曰,左承旨鄭必寧,右副承旨李成中,今日不爲仕進,竝卽牌招,何如?傳曰,允。
金光世啓曰,戶曹判書徐宗伋,連日違召,無意膺命,其在事體,極涉未安。卽爲牌招察任,何如?傳曰,允。
李命坤啓曰,憲府連日監察茶時,諫院闕啓,亦至經月,事甚未安。兩司除在外被論外,呈告未肅拜人員,竝卽牌招,何如?傳曰,允。
又啓曰,大司憲柳儼,持平朴成玉在外,執義朴弼載,掌令李大源,持平李永福牌不進,掌令沈益聖被論,今日以監察茶時之意,敢啓。傳曰,知道。
以執義朴弼載,掌令李大源,持平李永福,司諫許沃,獻納兪宇基,正言宋昌明等牌不進罷職傳旨,傳于李命坤曰,竝推考傳旨捧入。
傳于李命坤曰,昨以師儒之長,率擧生來待之意,下敎矣。大司成率學生入來,則引見于崇文堂,承旨先爲詣閤,未及入來,待其來會,卽爲稟告。
又傳曰,京鄕宜同。幾百年後曠典,咸視京外,五軍門將官,依外方例,自其軍門試射,居首人草記,其餘得中人,令該軍門施賞之意,分付。
傳于鄭必寧曰,學生等連日待令矣。明日食堂後來會事,分付太學。
南泰齊,以禮曹言啓曰,再次祈雨,雖得甘雨,旋卽開霽,猶未周洽,虔禱之擧,亦難停止。三次祈雨祭,更待數日擧行乎?敢稟。傳曰,更爲觀勢擧行。
鄭必寧,以備邊司言啓曰,近來每當動駕,班行全不成樣,事固未安,而昨日聖廟陪祭及唱榜陳賀時,卿宰侍從之隨駕者,無論實職軍銜,多不參班,累次申飭,而亦不動聽。位高之人如此,則小官之怠慢自便,庸何足責?昨日兩次不參班諸臣,竝從重推考,以示警責,何如?傳曰,允。
又啓曰,臣與左副承旨李命坤伴直矣,命坤因兵曹判書徐宗玉之疏,陳疏徑出,臣獨在院中,伴直無人。他承旨所當牌招入直,而同副承旨金光世,右副承旨李成中,俱以親病,陳疏入啓,右承旨南泰齊,以偕來奉命在外,都承旨李重庚,拘於廳規,不得請牌,何以爲之?敢稟。傳曰,牌招。
又以刑曹言啓曰,平安監司金若魯狀啓,夞怪前萬戶趙載春,移義禁府處之,馬馬海前權管睦興胤,自本曹考律勘處事,覆啓,允下矣。蓋權管·別將,則自本曹例爲推治,故依例覆啓矣。卽聞興胤前職雖權管,而今則爲武兼宣傳官云。係是朝官,移義禁府處之,何如?傳曰,允。
又以義禁府言啓曰,平安監司狀啓據,刑曹粘目內,夞怪前萬戶趙載春移本府處置事,允下矣。趙載春今方待命於本府,卽爲拿囚之意,敢啓。傳曰,知道。
右副承旨李成中疏曰,伏以,我聖上式遵三代美典,遹追兩朝故事,泮宮親射,聖禮告成,臣民歡頌,曷有其已?如臣無似,適忝近密,咫尺耿光,得以快覩,區區抃幸,有倍他人。第臣老母,近來宿病添加,兼有感氣,沈頓度日,而連當齋宿隨駕之時,不敢言私,昨夕罷班後,始得歸省,症形不輕,焦憂罔措,而夜來又一倍苦劇,時月之間,難望差復,抑情供職,實無其路,今日候班,亦未進參,惶悚冞切。玆於召牌之下,隨詣闕外,拜章陳懇,伏乞聖慈,俯垂矜察,亟遞臣職,以便救護,仍治臣罪,以安私分,千萬幸甚。臣無任云云。答曰,省疏具悉。爾其勿辭護焉。
同副承旨金光世疏曰,伏以,臣之偏母,年滿七耋,素抱奇疾,居常凜凜。顧臣情理,豈有一分離捨之勢,而感激恩數,黽勉供職,今已三跨月矣。日前得聞感患非細,而適値大射盛禮,不敢言私,心緖憧憧,常若急報在後,卽又連接家信,則諸般症樣,轉輾添劇,迭投藥餌,頓無分效,病裏囈語,促臣來視云。臣自聞此報,精爽飛越,不能頃刻按住,略具短章,仰陳私懇,伏乞聖明,曲加矜諒,亟命鐫削臣職,仍治臣瀆擾之罪,以便救護,以肅朝綱,不勝幸甚。臣無任云云。答曰,省疏具悉。爾其勿辭護焉。
乾隆八年癸亥閏四月初八日午時,上御崇文堂。大司成率儒生入侍時,大司成金尙魯,左承旨鄭必寧,假注書權崇,記事官兪彦好·李毅中,伏於退廳。生員沈鑐·洪鳳漢·尹在東·李徽之·洪益弼·金致恭·朴敬鎭·宋烈孫·李儒行·沈鍵·李秀榦·李觀炳·崔海觀·金相德·金瑞應·元啓英·柳英復·金㯳·劉興震·崔道觀·許·李恒運·李綏萬·趙正彬·韓聖基·馬孟河·李齊卨·姜橚·李恕·李堯臣·韓德潤·郭鳳齡·李明弼·朴台燮·朴希天·李麟慶·申思德·尹海一·李鴻齡·南一鳴·李景煥·鄭運翰·崔守曾·李翊·許戇·崔益和·崔益禎,幼學宋夢相·金相龜·朴昌源·洪麟漢·李商舟·南公輔·李顯喆·沈顯之·鄭枋·朴弼寧·丁來復·趙應彦·文光國·朴周一·李命栽·金先慶·安·李廷烈·李敬五·金景祖·金俰·鄭馨國·羅彦垕·姜載亨·邊爾涵·鄭寅煥·朴泰彦·李陽泰·宋述孫·李命龍·許銑·吳夢良·車以輔·愼基慶·金興大·鄭國章·兪淑基·金德昌·卞守勇·洪命馥·李有喆·文命龜·蔡命世·盧命相·柳萬健·金弘潗·朴祥馨·趙昌逵九十五人,以次入就庭位訖。上曰,五人式次次陞階,以姓名告達,可也。學生輩次次陞階,鞠躬立告姓名訖。上曰,當宣醞。大司成下就諸生位,與之同食,可也。尙魯下就庭。上命賜饌宣醞,饌品五,酒三行而止。食已。命賜裹紙。上曰,實錄考出中成廟朝,翌日饋食闕庭矣。其時人數及饌品何如耶?毅中曰,爲六七千人,而饌品三矣。上曰,前秋下敎後,到記儒生,尙不設科製耶?尙魯曰,尙未爲之矣。上曰,參祭儒生,亦多有之耶?尙魯曰,亦有擧案矣。上曰,注書出去,擧案持來,可也。臣崇承命出去,取參祭儒生擧案,還入以上之。上置于案。仍下敎曰,初意則只欲倣闕庭饋食賜饌而止矣,如孟子所謂油然而生者,明日當以祭執事及參祭儒生,明政殿設科試取事擧行,而試官各別擇擬,可也。仍命承旨書傳敎。傳曰,式遵舊典,射禮已成,遹追昔年眷眷章甫饋食闕庭之盛意,聖廟祭執事儒生率入之命,蓋略遵舊例,擧一聳百之意。咫尺宣醞,可謂稀有,況數雖尠,八道鄕儒共參?眷眷之心,油然而生。此正鄒聖浩然章義。旣下敎于師儒之官,明日明政殿,命官殿講製述,而若有比較,則入侍爲之,製述科次,亦令入侍爲之,試紙依昨年例,令戶曹上下。上曰,明日殿講時,今日入侍承旨,進去,可也。出榻敎上曰,使藝文提學,撰進大射禮記文,使之揭板於明倫堂矣。今日儒生饋酒事,亦爲竝記,以示眷眷章甫之意,以垂後日,可也。必寧曰,臣因日記事,有所仰達矣。前假注書尹天覺下鄕時,修納日記,而多有錯誤處,不可不釐改,而日記體重,不可下送,使之上來,更爲修納,何如?上曰,依爲之。諸臣遂退出,日已晡矣。
上在昌德宮。停常參·經筵。
夜自一更至五更,有霧氣。
李重庚啓曰,假注書權崇,聞其親病急報,蒼黃出去。所當直捧禁推傳旨,而此與無端徑出有異,推考警責,親病差歇,有不可等待,今姑改差,何如?傳曰,允。
鄭必寧啓曰,大司憲柳儼,持平朴成玉在外,執義朴弼載,持平李永福未肅拜,掌令沈益聖被論,李大源未肅拜呈辭入啓,今日以監察茶時之意,敢啓。傳曰,知道。
又啓曰,戶曹判書徐宗伋,連日違召,無意膺命,其在事體,極涉未安。卽爲牌招察任,何如?傳曰,允。
又啓曰,明日明政殿儒生殿講製述時,命官何大臣進去乎?敢稟。傳曰,左相進去。
傳于李重庚曰,日已晩矣。承旨來詣,試官催促,當入侍,翰注亦爲來待。
鄭必寧啓曰,命官宋寅明有稟定事,請對矣。傳曰,引見。
傳于鄭必寧曰,比較儒生,明日待令。
初九日午時,上御崇文堂。命官請對引見入侍時,命官宋寅明,左承旨鄭必寧,假注書李永祚,記事官兪彦好·李毅中。鄭必寧曰,記事官兪彦好,有其親病,而頻頻疏籲,亦極不安,故俄者暫出看視,而適有此入侍之命矣。其未及入來,事勢不異,而不可無警責之道,推考,何如?上曰,依爲之。出擧條
宋寅明曰,欲雨不雨,日氣蒸鬱,聖候勞動之餘,不瑕有損乎?上曰,一樣矣。寅明曰,大王大妃殿氣候一向安寧乎?上曰,氣候安寧矣。寅明曰,王世子氣候若何?上曰,安過矣。
寅明曰,視學之日,雖得甘雨,終未霈然。春牟則似或稍勝,而播種漸晩。雖以諸道狀聞見之,民事誠切悶矣。此雨未夬洽之前,不可以一時小霔,而遽停祈禱,別爲下敎祈雨,何如?上曰,今則有欲雨之意,而連事祈籲,亦涉煩黷,此似未安矣。寅明曰,快霔後停止無妨,命近侍受香以禱,似爲得宜矣。上曰,姑待今日,如終不雨,則當更下敎矣。
寅明曰,今初五日,卽賓廳次對日次,而與視學相値,故不得爲之矣。明日則無他故,可以登對,而聖躬勞動之餘,臣等不敢煩請矣。上曰,依所達明日來會,可也。
寅明曰,今有參祭儒生講製之命。講經則固好,而至於製述,則此儒生,皆見今番謁聖者也。科試不當若是頻數。在前則雖節製,未必皆賜第,或有直赴會試者矣。中廟朝,累千士會食,誠盛擧,而今番宣醞,亦倣遺禮,則何必賜第乎?聖意雖出於慰悅鄕儒,而擧案中,實多京人矣。上良久曰,災旱如此,一心憧憧,射禮後命停賀儀,亦出於不欲張大之意也。予觀今世之人,多不誠心做事,聞其憫旱之言,必有喜雨之意,而酌獻之曉,或有着笠帽於廟庭之內者,此惜衣之心,勝於惜雨也。其苟艱可知,而亦欠誠實矣。日前見中廟實錄,而其時饋食一節,泛然看過,聞卿奏而始覺之,意欲率遵先朝舊事,初欲於夜對爲之,亦非待章甫之道,故雖從草略,必於視學翌日爲之者,意有在焉。予之對儒士宣醞,卽初番事,故眷眷之心,油然而生,下敎中所引浩然章之云,卽此意也。視學時,旣知鄕儒之多來,而及其拆榜也,無一鄕儒之得參,眞所謂庭謁聖不越漢江者也。且庭科,無鄕儒參榜者,則或設後庭試,則鄕儒非二番見之乎?雖有大科之時,亦有三九日製,而京儒見之,朝家豈以有大科,而不設三九製乎?今此講製,只令依親臨例爲之者,非予憚勞也。其中亦有不欲張大之意焉。若云無前例,而初不講製則好矣,今旣爲之,又不以不賜第之舊規,言于士子,而今使之赴會試者,此果何如耶?此雖予初未料度者,而大抵如到記摘奸,則勿論,可也。旣令依親臨命官設製,則例皆直赴殿試矣。寅明曰,臣意則欲防僥倖,凡事不患寡而患不均。今見京華士子,多入於擧案中,恩典如或反歸於不均,則鄕儒之落莫尤甚,是可悶也。上曰,頃見高裕之得科,此亦有未可知者矣。寅明曰,其時則京儒無多,今番則執事中,多有華顯子弟之參錯者,恐非慰悅鄕儒之道矣。上曰,然矣。李溭亦非微者也。崔台衡似微,而不至如高裕矣。必寧曰,崔台衡家勢非不足也。豈可謂之寒微乎?寅明曰,京儒文字,面目頗勝,易於入格。若然則反有見譏於鄕人之慮矣。然旣示賜第之意,則王者之信,亦重矣。上曰,士子輩則必知其爲賜第矣。寅明曰,科擧之弊極矣。中原千官,我朝百官,而近來則過百多矣,雖得科而不得官者,亦至八九十人。如是之故,躁競成風,言議多激,貪婪之風,亦從此而生矣。雖以卽今侍從堂上言之,未有俸祿,率皆飢餒。仕路之狹隘,未有甚於近日。究其弊源,專由於科擧之頻設,豈不切悶乎?
寅明曰,趙觀彬,臣未嘗見之,中間且有所遭於趙,而臣則無芥滯之心矣。及其爲西伯也,見其前後狀啓,則多有可貴處,如迎罷尹得徵事是已。今番同入試院,見其考試,則頗有精神,可知其有才也。世臣之有才者,豈可久置散地乎?備堂啓下似宜,而如其不應,則亦不當强迫矣。若自上特命差下,時使入侍,則豈敢違命乎?此人至痛在心,嶺海風波,必多所傷。其人蓋無足責,而亦不當棄置,申飭入來,共贊廟謨,何如?上曰,此人予豈欲使之自在乎?隨事輒論,使不得展布,時象蓋如此矣。以今番試官承牌事見之,其處事可貴,且於合考時,見其論難,則亦有是處,可知有爲國事之意矣。然備堂則自前厭避,何必爲之?令吏曹差出其可行公處好矣。寅明曰,此則不然。雖備堂,固未知其必行公矣。然自上別爲申飭,則或不無感激承命之道矣。上曰,此則爲卿慨然矣。卿意出於假借趙觀彬,則其言宜如此,而若只有爲國家之公心,則其爲言必不然矣。然卿言如此,此後亦豈無可爲之道乎?
奏事訖將退,上更命承旨進來,親授書題曰,儒生等先四拜後,掛此書題。必寧曰,入冊筒中出去乎?上曰,依爲之。
上曰,講純通如滿三人,則當比較爲之,知此擧行。出榻敎
上曰,比較時,當如晝講及專經文臣講經例,只該房承旨入侍,而侍衛一節,亦除之,可也。諸臣以次退出。
初九日夜二更二點,上御崇文堂。命官以下諸試官持券入侍時,命官宋寅明,考官鄭羽良·元景夏,參考官金尙魯·鄭翬良·黃景源·李彝章,左承旨鄭必寧,假注書李永祚,記事官兪彦好·李毅中。上命李彝章讀試券。彝章讀三軸後,上曰,黃景源讀之。景源讀三軸。又曰,鄭翬良讀之。翬良讀三軸畢。取七張合考,書三中一張,三下三張,餘書次上,親自柝榜。居首卽生員李廷重,之次進士趙正彬,進士柳秀奎,進士韓德敏,合考,次上卽洪鳳漢·李洙源·許哲也。上曰,李廷重,何處人耶?金尙魯曰,居京而非華族,頃年不知因何事而被謫,且其爲人,本非雅馴者,年今四十八云矣。上曰,可爲注書者耶?對曰,不知之矣。元景夏曰,見其所作,非雅馴矣。上曰,黃景源進來,更讀李廷重所作銘一通。景源讀畢。上曰,見其文,可知其非縝密氣象也。諸臣曰,其文甚圓熟,似是運意而作矣。上曰,以此見之,可知高裕之能於文矣。上曰,今日殿講,北人文命龜見落矣。宋寅明·金尙魯曰,以諺吐之兩冊各異,執頉於試官,而渠則稱冤矣。上曰,殿講純通者,皆鄕人耶?尙魯曰,二則全羅人,一則价川人云矣。景夏曰,詩傳,治經之士甚難之。今日殿講,多有自不者矣。上曰,然乎?上曰,今番謁聖榜中,有南行人耶?寅明曰,金陽澤爲參奉矣。上曰,參奉亦爲注書乎?景夏曰,臣見其方首擬於注書望矣。上曰,注書望筒入乎?李毅中曰,注書望筒入,而落點未下矣。景夏曰,翰注爲任,記事而已,如非職掌事,自上無下詢,則筵體不敢言矣。寅明曰,此榜可謂善出矣。謁聖榜旣無鄕人,而此榜,若又有如洪鳳漢者入格,則鄕人必大失望矣。上曰,洪鳳漢能文乎?寅明曰,實才也,頗有聲譽矣。上曰,承旨書之。傳曰,該曹草記,觀勢爲之事下敎矣。幾雨幾雨,猶靳沛然。三次祈雨,其令該曹,依例稟行。書訖,諸臣以次退出,夜已四更三點矣。
上在昌德宮。停常參·經筵。
下直,魚川察訪韓始佐。
南泰齊啓曰,來十一日輪對日次,取稟。傳曰,停。
鄭必寧啓曰,大司憲柳儼,持平朴成玉在外,執義朴弼載牌不進,掌令李大源呈辭受由,沈益聖被論,持平李永福上疏入啓,今日以監察茶時之意,敢啓。傳曰,知道。
又以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
又啓曰,今日次對,兩司當爲進參。除在外·呈辭·受由·被論外,呈告·未肅拜人員,竝卽牌招,以爲推移入侍之地,何如?傳曰,允。
李重庚啓曰,左副承旨李命坤,疏批已下,卽爲牌招,何如?傳曰,允。
傳于鄭必寧曰,大臣·備局堂上引見。
備忘記,傳于李重庚曰,史官一員待命,騎馬三匹立之。
假注書權崇改差代,金陽澤。
傳于鄭必寧曰,不可已之事外,九營繕,特爲停止。
李重庚,以吏批言啓曰,年九十婦人,令該曹抄啓封爵事,頃因大臣陳達,已有定式矣。年九十婦人,別單書入之意,敢啓。傳曰,知道。
有政。吏批,行判書李箕鎭在外,參判李益炡進,參議未差,都承旨李重庚〈進〉。兵批。判書徐宗玉病,參判權病,參議宋秀衡入直進,左承旨鄭必寧進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
又啓曰,驪州牧使,今當差出。未準朔禁軍將,竝擬,何如?傳曰,允。
以李天輔爲副應敎,沈䥃爲校理,元景淳爲修撰,金宗台爲弼善,李宗迪爲兼弼善,李宗迪爲奉常正,宋翼輔爲刑曹參議,任珣爲兵曹正郞,徐宗遜爲司䆃僉正,金東範爲引儀,趙東恒爲驪州牧使,李彦熽爲長城府使,權賢爲靈巖郡守,鄭運洙爲平陵察訪,柳萬樞爲高山察訪,李箕鎭爲瓦署提調,趙觀彬爲知經筵,金涀爲崇靈殿參奉,呂光憲爲獻納,待敎單閔百昌。
副護軍,鄭履儉·盧啓禎·金九成·沈鳳徵。
李重庚,以禮曹言啓曰,該曹草記觀勢爲之事下敎矣。幾雨幾雨,猶靳沛然,三次祈雨,其令該曹,依例稟行事,命下矣。依聖敎,三次祈雨祭,風雲·雷雨·山川·雩祀,遣宰臣不卜日,來十二日設行事,分付,何如?傳曰,允。
鄭必寧,以兵曹言啓曰,五軍門將官,依外方例,自其軍門試射,居首人,草記,其餘得中人,令該軍門施賞事,命下矣。頃日傳敎內,只論外方出身將校,而今亦依此例,則五軍門閑散將校,似不在於試射中,何以爲之?敢稟。傳曰,京外宜同,一體擧行,而頃者下敎中將官,卽將校也。扈衛軍官,付料軍官,共是將校。付料軍官,付之兵曹,該軍門試射,而三廳扈衛軍官,則此非循例常試射,不必各設都試取居首,而其餘施賞,依他軍門例,從其數取用。兵曹守禦廳試射時,都試京鄕將校,而北漢經理廳將校軍官,令經理使一體擧行,三軍門中旬,亦令鱗次卽行,以示慰悅之意。
李重庚,以義禁府言啓曰,刑曹啓辭內,馬馬海前權管武兼宣傳官睦興胤,移本府處之事,允下矣。睦興胤今方待命於本府,卽爲拿囚之意,敢啓。傳曰,知道。
又啓曰,檢閱李毅中,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,奉敎趙載德,待敎趙明鼎,檢閱閔百昌,竝卽牌招,以爲推移入直之地,何如?傳曰,允。
又啓曰,卽者修撰金尙迪,以宰臣之筵斥,陳疏徑出,原疏纔已退却矣。所當直捧禁推傳旨,而此與無端徑出有異,推考警責,卽爲牌招入直,何如?傳曰,允。
兵曹判書徐宗玉疏曰,伏以,親臨泮宮,聿修射儀,彤弓一揉,金矢三獲,述熙代之曠典,遵二聖之美軌,猗歟休哉。臣猥忝下耦,混被恩賞,雖幸其躬覩盛擧,而惶愧則極矣。且臣於昨事,有所不安者。摠戎使之拿入也,承宣招臣,趨而進,則以聖敎傳詢,臣對以無是事,及出而聞待衛諸臣之言,其時聖敎,只令問于兵曹而已。夫然則承宣之呼來臣者,何其易也?他承宣亦以此事陳達,而至有兵判拿入則已之說,又何其謬也?蓋司馬,國之重任。臣非敢自恤,而揆以朝體,則恐不當若是也。今日庭候,固擬趨參,而所患痰癖,重發於勞瘁,達宵叫苦,殆無省覺,終自犯於闕禮之罪,尤不勝惶恐。略陳情病,敢瀆宸嚴,伏乞聖明,亟賜鐫遞,仍命重勘,以警具僚,以安賤分,幸甚。臣無任屛營祈懇之至。答曰,省疏具悉。其何撕捱?卿其勿辭察職。
左副承旨李命坤疏曰,伏以臣,卽伏見兵曹判書徐宗玉疏本,則以昨日帳殿傳命一事,大加疑怒,遣辭頗嚴。臣於是不勝駭怖,繼之以訝惑也。當初鄭壽松之拿入也,壽松以作門把摠哨官,因兵曹禁斷雜人之指揮,而致有此擧爲對,自上敎以招兵判問之。臣旣承聖敎,傳詢兵判而已。其所謂呼來臣何其易云者,重臣或未詳其間委折,誤認臣以不當詢之事,妄爲傳詢,而有此疑怒耶?聖上旣使問于兵判,而兵判同在侍列,則捨兵判而問於何人耶?此則事理較然,而至責以朝體,有若臣不識司馬之重,任自呼來者然,語意深緊,譏斥備至,臣實莫曉其故也。然重臣之所以責臣而罪臣者,若是其嚴且切,則揆以廉隅,不敢晏然在職,略具短章,仰暴事實,徑出禁門,恭竢處分。伏乞聖明,亟削臣職名,仍治臣擅離之罪,以安私分,以肅朝綱,千萬幸甚。臣無任屛營祈懇之至。答曰,省疏具悉。爾其勿辭察職。
持平李永福疏曰,伏以,春宮邸下,爰卜吉辰,載申元服,邦慶無疆,跛躄皆忭。臣適承諫院除命於盛禮不遠之日,趨造庭賀,小伸延頸之忱,豈非厚幸至願,而臣於其時,在臣父湖邑任所,遘癘危篤,首尾兩朔,出入人鬼,縣道控籲,亦未登澈,臣分都虧,寸誠耿結,自犯過限之科。惟俟威罰之加,而旋因赦典,例勘猶逭。追思至今,感惶交中,不敢以職名之已解,一向偃息於鄕外,俟得少間,歸伏私次,適會聖上觀射泮宮,載擧古典,祗承試牌,略伸微分矣。不意柏府新命,遽下此際,臣誠惝怳感激,莫省攸措。淸朝耳目之寄,職任甚重,矧今言路不開,臺地日輕,恢張激揚之責,益難其人,豈臣駑劣所可承當?日昨違牌,萬非獲已,而例罷旣靳,召命復辱,臣於是,一倍惶懍。宜不敢復事違傲,而惟是不量輕入,古人攸戒,矢心自畫,無計轉動。且臣春間死病之後,將理失宜,榮衛未復,少有觸感,轉生他病。日昨試院,黽勉竣事,罷歸之後,食飮痞滯,胸膈關塞,乍歇旋劇,症甚危惡。卽此病狀,尤無入肅之路,玆敢隨牌舁進,拜章徑歸,伏乞聖慈,俯察微諒,特憐危喘,亟命鐫削,俾得安意調息,以尋生路,仍命有司,重勘臣罪,以肅頹綱,公私萬幸。臣方引分冀免,陳病請急,顧何可冒煩他說,而區區愚忠,略自附於無隱之義,以冀聖明之垂察焉。嗚呼,泮宮觀德,姬周之美制,而漢唐以還,未曾多見,式至我朝,而再擧行之矣。聖祖之攸行,今殿下修明於數百年之後者,非欲爲暇豫張大也,實出於愛慕古禮,憲章先烈,則惟臣無似,獲覩盛擧,仰感聖志於身親見之幸,不但欣欣喜色,有吾王無疾之祝而已,三古至治,聖祖遺謨,庶復見於今日矣,仍竊有所仰勉焉。大凡天下事,有文有實,文與實竝擧而後,可以言治,而其本末輕重之所在,則亦可見矣。苟或徒擧其文,而不以實將之,則不幾近於彌文末節,而反有歉於文質彬彬之義乎?今殿下所擧而行之者,卽三古與先朝之舊文耳。文之所在,質必傅焉。殿下旣行其文矣,獨不當仍其文,以求其實乎?夫戰兢臨履,持盈守成,聖王制治之實心也,惠鮮懷保,救焚拯溺,聖王保民之實政也,彊毅奮發,立綱振紀,聖王建極之實事也。三代熙隆之治,列聖創垂之謨,其大要不出於此。殿下苟能以實心,行實政措實事,不徒賁飾於儀文節度之間,而亦必體認於心法傳授之際,則今玆盛典之復行,豈不益有光於法古紹先之意乎?矧爾今日,世降文勝,易墜於姑息苟簡之臼,天怒民窮,政急於消弭拯濟之策,發政務實,回災爲祥,此正其時。伏願殿下,惕然循省,而俯賜採納焉。臣無任屛營祈懇之至。答曰,省疏具悉。其勉者宜勉,爾其勿辭,調理察職。
左副承旨李命坤疏曰,伏以,日昨西銓之疏斥甚嚴,揆以廉義,不敢晏然在職,一疏辨暴,自速擅離之誅,而聖度天大,郵罰不加,恩批纔宣,召牌繼辱,惶隕感激,不知死所。伊時事實,旣蒙聖明之洞悉,今不必更事撕捱,而第臣老母素患虛勞之症,積年沈淹,已成痼疾,小失將攝,輒致增劇。昨因飮冷過多,外感忒重,達宵呻痛,氣息凜綴。臣無他兄弟之可以替臣扶救者。自今情理,旣無暫時離捨之勢,謹此隨詣禁扃之外,控瀝情懇,仍卽徑歸,伏乞天地父母,俯賜諒察,亟命鐫削臣職名,重勘臣前後辜犯,以便省護,以肅具僚,千萬幸甚。臣無任屛營祈懇之至。答曰,省疏具悉。爾其勿辭護焉。
戶曹判書徐宗伋疏曰,伏以,踐位行禮,帝王之達孝,臨雍講射,國朝之曠擧。凡玆在廷,孰不欲奔走先後,以有事爲榮,而如臣無似,猥忝試擬之末,獨未能趨赴召命,至再至三,而終於違逋,義分虧矣,誠禮缺矣。是其罪,雖嶺海金木,有不足贖,而天地之造,偏厚一物,竝與例勘而靳之,臣始焉感激怳惝,五情失守,稍定之後,益覺其惶蹙窮隘,不知所處也。噫,臣之違命,七日之內,已八次矣。一向冥迷,不能蠢動者,豈有他哉?蓋亦甚不得已者存焉。伏聞日昨賓對,大臣乃以向來特推事,有所陳達云。筵話甚祕,雖不得其詳,而一時警飭,實出匪怒,本事委折,已經俯燭,則以此爲應遞之端,非臣之所敢出也。祗以三年劇務,病漸難醫,而人之大情,莫不惡死,故冀從解免,稍尋生路耳。念臣沈痼委頓之狀,前此之疏,雖略及之,而猥越是懼,不敢羅列而進之,雖以日月之明,亦何能一一照燭也?無時發作之吐血痰癖,乃積久近死之疾,而今姑捨之,最是入夏以來,肝氣用事,脾土積敗,饘糜之屬,近口輒嘔,一日所呑嚥,不滿數合。人之所賴而支持行走者,惟食是已。其厭進如許,則眞元之日削,澌綴之轉甚,固其所也,而有時熱潮火升,則頭疼眼花,稠坐之所酬對,簿書之所來仍,發狂欲叫者數,幾駭傍人之觀聽。以此而能久於陽界上者,復幾人哉?今獨有亟卸職務,限數月隨便調息,親近醫藥,然後倘可望其復起爲人。此臣所以一例艮限,許多違慢,極知其爲死罪,而亦不敢避者也。三違靳罷,雖荷寬恩,其在法例,便同已遞,喉司不諒,不許捧單,而連日請牌,視若無效者然,臣尤情窮勢極,不得不略此,嗚呼。伏乞天地父母,曲垂矜憐,將臣本兼諸任,一倂鐫罷,許令調息,以卒生成之澤,不勝大願。臣無任屛營祈懇之至。答曰,省疏具悉。卿其勿辭,調理行公。
江華留守金始爀疏曰,伏以,日吉辰良,泮宮之射禮順成,法殿之賀儀載擧,此實曠古之盛典,中外胥悅,跛躄皆聳,而臣獨跡滯官守,竟阻舞蹈之班,北望雲天,徒切耿結之忱。仍念臣尸居重任,歲已再周,報瓜只隔一月,納符將在不日,卸解擔負,可幸無罪,向伏奉判下擧條,迺有仍任之命。臣誠惝怳愕眙,不知何爲而有此擧也。噫,臣之受國恩,固已罔極矣。無才無能,濫躋亞卿之列於外都,無絲毫之報,而到今年迫日索,死亡無期,點檢平生,自效者何事?況今所叨之地,卽是晉陽之重,城池甲兵之繕修,糧餉器械之整理,乃其責也。環顧兩載,一事無稱,若論臣罪,合被大何,而不惟不罪,乃反有仍任之擧,臣心惶愧,公議之嗤笑,當如何哉?噫,朝家所以責成臣者,只在城役,而臣於此事,量度已熟。雖欲怵分畏義,冒昧承命,以臣才力,決無堪當之望,參其事勢,亦無成就之期,則設令臣更假數年,在國事,無所利益,在臣身,徒積妨賢竊廩之罪而已。臣雖無恥,何忍爲此?區區去就,寧被誅譴,有不可因仍蹲冒者,而成命之下,義不敢循例報瓜,玆暴情實,仰首鳴號。伏乞聖慈,俯賜鑑諒,還寢臣仍任之命,亟遞臣所帶之職,使朝體無至苟簡,私心得以粗安,不勝兩幸。臣方自處之不暇,宜不敢妄論職事,而誠同獻芹,愚甚守株,更申膚淺之說,略附辭疏之末,惟在聖明之容其愚而恕其僭耳。噫,我國保障之地,有南北漢焉,有江都焉。他日得力,雖未知何處爲勝,而至若江都之恃以爲天塹者,卽四面長江矣。長江失守,則江都將不能守,故仁祖朝李時白設柵之策,孝廟朝李浣築城之議,爲江都其說眷眷,俱未及設施。逮我先朝,斷自宸衷,謀及卿士,先築外城,後築內城,而外城不保,則內城將不能保,此謂內城輕而外城重也。當其營築之時,豈不欲齊雉堞,壯門戶,以盡王公設險之意,而但沿江之一帶,殆過四十餘里,雖動八路之民,竭一國之財,四十餘里橫亘之石城,決非可成之事,故姑且土築,只設女墻,以爲捍蔽之一助,而今過五十餘年,漸至頹夷,致有童孩之尋常上下,狗馬之容易超越,視同堰堤,不似城子貌樣,莫副先朝經治之意,有乖重門待暴之義,思之及此,臣實慨恨。臣於受任後,欲倣中土之制,私試甓築之法,昨秋今春,先築甲串一面。在臣愚見,似不可與土城竝論矣。月前訓將臣金聖應之受命下來也,連放火砲,欲試其堅脆,而遠近不適,高低難明,只中女墻,未中體城,故臣甚恨之,訓將歸後,私放大砲於百步之內,果中體城,僅能穿穴,而城子則少不動搖。以此觀之,其堅固可驗,而但昨秋之役,出於創試,故所築體城,似欠稍低,今番毁去女墻,增築體城,則昨秋所築之灰甓,內外凝結,合爲一塊,差過四五年,庶有成石之望。自此甓築之堅與不堅,可無疑慮之端矣。大抵甓築,旣無伐石運石之難,故若灰甓盡備,則築城之容易,無異人家之築墻。此所以比之石築,最爲便利。而今此沿城,除本府已築之處,尙餘三十餘里。以本府事力,一時繼築,萬無其望,而此等之役,貴在速完,決非閱年歲持久者。自朝家審察其得失,如以繼築爲當,依先朝舊例,各授三軍門,以其信地,分力竝築,則可無曾前發軍民聚僧徒煩擾之弊,而特不過分送將校中幹事者數人,各雇幾名募軍,以四五朔爲限,造甓燔甓於各其當築之處,而待春和日長之時,又各雇幾名募軍,一齊設築,則遠不過一朔之內,三十里城役,可卽完築,而所入物力,較諸內城十里之築,堇爲十分之二三。此非臣臆斷,以今番已經歷者可知,此豈非事半而功倍耶?臣於昨秋登筵時,以此意陳白,則有擧條之啓下者。槪以軍門分築,可以訖工於一年之內,本府專當,難以卒役於十年之前,故臣則只俟軍門之依朝令各自擔當矣,今乃欲責成於本府,如臣之老頹無用,瓜限已滿者,限訖役仍任之擧。臣雖無狀,朝令之下,豈敢有避事圖便之計,而顧其勢,自本府經紀,則設有財力之倍數劃給,今年築幾許里,明年築幾許里,又明年築幾許里,如是之際,當費了幾許年耶?我國凡事,閱歲經年,則始勤終怠,輒有半塗之歎。或恐朝家,不深究如許事勢,有此處分之前後逕庭,臣竊惜之。噫。臣於此事,可謂太愚者矣。前旣筵奏,今又疏論,言不知止,迹涉喜事,其必爲聽聞之所竊笑,而顧今百年昇平,人心狃安,陰雨之備,抛棄者多,此豈安不忘危之道乎?臣則知江都之於國家,決非等閒之地。外城之於江都,最爲緊要之處,而如欲外城之增修,無過於燔甓以築,如欲甓築之速成,惟在於軍門之分授,故待大臣來審形便之時,欲以此面講矣。今聞大臣在鄕,下來姑未易,臣又歸計已決,實無在官之勢,而一段迷滯之見,義不宜囁嚅,玆冒萬死歷論及此,惟願聖明,下臣此疏於廟堂,沿城繼築之利害,軍門分授之當否,試一商確而進退焉。臣於治疏將上之際,聞日前筵中,宰臣以江都築城後,船泊處多,今番甓築,其廣單薄,有所陳達云。遠外傳聞,未詳其爲說之果如何,而臣亦有迷見,固安得泯默乎?築墩後便於船泊之說,臣亦稔聞於未見江都之前,及夫親見,則五十餘墩臺,皆在山坂高處,與船泊處,不相關涉,始覺前聞之萬萬孟浪。江都之於京城,不過百餘里,而我國傳說之訛誤,類如此矣。今宰臣,又有築城後處處船泊之說,而此亦有不然者。船泊之難易,專係於潮水之進退,浦泥之滑硬。若潮水進而浦泥滑,則船泊難,潮水退而浦泥硬,則船泊易,故雖土城未築之外,有船泊之至易處,雖土城已築之內,有船泊之極難處,城之築不築,何關於船泊之利不利耶?今又有一言可破者。丙子以前,元無城墩之築,津路之險,宜若可恃,而者皮船之任自到泊者,抑何故也?此等形便,臣則見之,宰臣則未及見之,恨未能與宰臣相對劈破,而至於甓築單薄之說,事關臣身,安得嫌於自明,不一陳暴其事狀乎?臣於頃年赴燕,行到山海關,正當甓城改築時也。甓之堆積於城外者如丘山,役夫之聚會,未滿數十,方掘去舊築而新築。前面,雜以石灰,其內則多積小甓,只廣其幅員,上可容五馬隊,而亦無我國所謂馬路者,以其平地之故,甓築廣厚,自當如此也。蓋中土則甃甓易燔,石灰難辦,我國則石灰易辦,甃甓難燔。今番本府所築,則所謂大甓一張,比中土小甓,可敵三張,以此二張,排布於內外,而上下左右,皆塗泥灰,且有隔灰於兩甓之間,則灰甓成石,混成一塊,決無崩頹缺裂之慮,而廣爲三尺五寸餘,其內又有土城之作馬路者,竝土城而計之,則其廣恰滿數三間。臣之愚見,不患其不廣,今宰臣之意,欲與瀋陽·山海關等平地所築,較其厚薄,直斷以如此城何爲,豈不過乎?此亦宰臣未及親見而然耶?噫,一帶雉堞,衆目皆覩,高廣工拙,公案難誣。昔之土城,尺童猶能越,今之甓城,勇夫亦難超,藏兵禦敵,斯已足矣。登城俯江,歷覽形勢,則其得其失,一見可決,臣何必喋喋辨理也?仍念此事,不過臣私自創試者,初非朝家之所督成,則臣雖虛妄,抑獨何心,必欲繼築,前旣陳請於筵席,今又疏論於決歸之時耶?獨臣之所慙恨者,愚不量力,妄始不經之事,將自歸於毁瓦畫墁之科,莫非滄浪,尙誰尤哉?然而迷滯之見,終難因此自阻,亦不宜自阻於君父之前,分授軍門之請,尙且論列如右,其將重得罪於公議,而臣之愚迷,其亦甚矣。朝家若欲繼築,則以本府已經歷者,逐數磨鍊,搆成冊子,初欲附辭疏之末矣,訏謨之地,已有疵短之論,則軍門分授,有不可期,只以已成之疏,仰瀆天聽,臣尤死罪死罪。臣無任云云。答曰,省疏具悉。所陳者,令備局登對時,稟處。卿其勿辭察任。
初十日辰時,上御崇文堂。殿講儒生比較入侍時,命官宋寅明,考官鄭羽良·元景夏,參考官金尙魯·鄭翬良·黃景源·李彝章,左承旨鄭必寧,假注書李永祚,記事官兪彦好·李毅中。宋寅明進伏曰,去夜科次退出時,五鼓幾下矣。徹夜失睡,聖體若何?上曰,一樣矣。寅明曰,日候薰蒸,若將大霔,而終靳沛然,如此之際,民事切悶矣。上曰,炎蒸陰霏,庶幾其雨,而一日二日,終不一霔,言念民事,誠罔涯矣。寅明曰,今此暵乾,雖不至於彌月爲災,而昨冬無雪,今又渠斷川涸。聞外方消息,則今過四月,而注秧處絶少云,此實莫大之災也。宜有各別修省之道,伏望加意焉。上曰,當留念矣。
寅明曰,廟謨有何可達之事,而昨日旣有來會之命,故諸臣已待令矣。上曰,午後當引見矣。
上曰,今此比較,仍以詩傳爲之,可也。鄭必寧曰,比較儒生,依下敎方來待矣。使注書召入乎?上曰,然矣。假注書臣李永祚出去,引儒生李陽泰·金德昌·朴祥馨以入,坐於階下。命官抽講籤,注書謄書講紙訖,呼李陽泰以上。陽泰誦遍。上問文義一處。上曰,善對矣。注書收牲,告純通。金尙魯曰,純通儒生,使之姑勿出去,而待令於外乎?上曰,然矣。注書又呼金德昌以上。德昌誤讀一字,收牲純不。又呼朴祥馨以上。祥馨誦遍。上問文義二處。上曰,此亦善對矣。收牲純通。講畢,注書書入比較榜,上曰,承旨書之。傳曰,製述居首生員李廷重,殿講居首幼學李陽泰·朴祥馨,竝直赴殿試,製述之次進士趙正彬,殿講之次幼學金德昌·朴泰彦·愼基慶·金景祖·李有喆·蔡命世·丁來復·李命龍,竝直赴會試。製述進士柳秀奎·韓德敏,殿講幼學趙應彦·車以輔·趙昌逵·洪命馥·金弘潗,各給二分,殿講幼學許銑·兪肅基·盧命相,各給一分。
上曰,李廷重爲壯元,外議云何?元景夏曰,臣等昨夜四更退出,今又入侍,故未及聞外議矣。寅明曰,此人嘗疏斥臣,而至於被謫,故元景夏謂臣以以德報怨矣。景夏曰,臣果與左相,如是酬酢矣。不但左相遭其疏斥,臣與黃景源,亦被其醜辱,居館多主怪論,而亦作弊於泮人云矣。上問景源曰,然乎?對曰,然矣。尙魯曰,此人居館多年,侵虐泮人,無所不至,故泮人極苦之,及其占科,莫不爲喜云。蓋非喜其科也,喜其今後之不相干也。人情如此,其爲人亦可推知矣。上曰,若爾則此非設科得人之意也。寅明曰,得人固難,而旣得之後,則尤當審愼其試用之道矣。昔具仁重,仁廟至親,仁廟之親愛仁重至矣,而然於守令,未嘗除之,則其無牧民之才可知。聖祖所以公明難愼,未嘗恩掩之盛意,百世之下,亦可仰想矣。上曰,如此之人,亦或有有才者矣。景夏曰,凡人有初惡而後善者,亦有初善,而未保其晩節者,蓋棺事乃定。臣則於人,未敢輕先論斷矣。
上問韓德敏於諸臣曰,韓姓有以德字爲名者矣。此韓德字,果是其一家耶?諸臣對曰,此則似非其韓哥一族矣。上曰,予頃纔思得矣。韓德弼,誰人子耶?李領相嘗別薦,以爲足可代其任云云矣。其後有何調用之事乎?景夏曰,韓祉之子也。其祖泰東,兩世淸白,泰東又以孝行名於世矣。
景夏曰,大射禮記,命小臣製進矣,必詳見射禮時儀注及筵話,然後方可撰成矣。上曰,實錄所謄,亦當見之矣。景夏曰,此則得見,而近來注書不卽出筵話,勢將得見其日筵話後撰成,日字,似當差遲矣。上曰,依爲之。
尙魯曰,大射禮所用諸具,兵判以藏置本館之意,更爲陳達蒙允,而仍有與小臣及戶判相議爲之之敎矣。諸具之竝藏本館,果爲穩宜,所建屋宇,詳細磨鍊,則不過爲三間矣。所重旣有所在,以成命直爲分付,事體當然,且兵判之欲以本曹物力助成者,亦出於重其事之美意。臣意則令兵戶曹各出物力,趁潦炎前,從速造成宜當,故敢達。上曰,事體誠然,依爲之。出擧條上曰,欲建屋於何處耶?尙魯曰,當看審爲之,而享官廳東邊,有數三間可立處,基址亦好矣,享官廳,卽親行釋菜時齋宿處也。
上曰,災旱如此,惜費爲宜。不可已者外,九營繕,竝停止,可也。出榻敎
上曰,自內所入鐵木等物,亦多從中營私之弊矣。此後非中官聽傳敎分付,則雖小鐵木,勿許濫入事,分付營繕,可也。出擧條奏事訖,諸臣以次退出。
初十日午時,上御熙政堂。大臣備局堂上引見入侍時,左議政宋寅明,咸寧君朴纘新,行副司直金聖應,兵曹判書徐宗玉,刑曹判書鄭羽良,吏曹參判李益炡,禮曹參判吳光運,行副司直元景夏,左承旨鄭必寧,司諫許沃,修撰金尙迪,假注書李永祚,事變假注書尹學東,記事官兪彦好·李毅中。上曰,三將臣進來。徐宗玉·朴纘新·金聖應進伏。上曰,謁聖後各軍門將校試射,意謂有前例,故頃已下敎,而旣試將校,則軍兵亦欲同之矣,今見兵曹草記,則有掣肘之端矣。宋寅明曰,外方亦多出身將校,則京外不宜異同,而至於竝入閑良,則臣未知其可矣。徐宗玉曰,西北別付料,亦爲百餘人矣。上曰,此則可射也。如扈衛廳等軍門亦多,而扈衛廳之戊申年間事可尙矣。寅明·宗玉曰,此可謂一等精兵矣。上曰,此輩能於操弓,而不閑於騎馬矣。宗玉曰,然則扈衛廳亦一體試射乎?上曰,兵判之言旣如此,論賞則付諸兵曹爲好耶?近來予之精神如此。禁軍事,頃者左相言之乎?此亦幾忘之矣。禁軍豈不如扈衛軍官乎?朴纘新曰,禁軍則便是軍士,與扈衛少異矣。上曰,當初朝家設置禁軍之意,豈偶爾也?除其差備參謁者,亦有意焉。此與尋常軍士,似不同矣。宗玉曰,此則禁旅親兵也。頃者駕幸於義宮時,使駕後別軍職侍衛,其時知其可用矣。上曰,此如兩班中膏粱子弟,而頃見趙東恒扶轎而行,予甚嘉之。常調軍職,則豈肯爲之,而此則能爲之,故予以爲,若國家當亂而無馬,則汝輩當負予而去云矣。渠輩能盡其道理,此予所以是之也。兵判所達是矣。宗玉曰,禁軍欲於近日抄出中旬矣,今則當先試射而後中旬矣。上曰,然矣。上曰,禁軍前例則拜於廳上,近來則不如此乎?金聖應曰,待禁軍之道,初不如此,以近例言之,如中日時,則雖兵判之前,亦不拜於廳下矣。禁軍自是禁旅,非如他軍士之比矣。上曰,禁軍依舊例廳上拜事,兵判知之,言于將校輩,可也。聖應曰,觀武才時,各軍門敎鍊官·將官,除初試付料,別軍官則赴初試,都監亦有本廳軍官矣。今此試射,初試則雖不可爲,而限初試數爲之乎?上曰,一體爲之,可也。纘新曰,各營又有別武士矣。聖應曰,似當與禁軍一般矣。上曰,三廳軍官,亦當入乎?纘新曰,小臣所達者此也。前日傳敎,似謂同入於將校中,而未詳聖意之如何,故敢稟矣。上曰,禁衛別軍官,亦有兩班乎?可入中旬乎?上曰,軍門鄕將校,如此之時,亦不得參,自前多有稱冤云矣。宗玉曰,所謂各道將校,若只論監兵營,則如防營亦有將校,此可惜也。上曰,予亦以此爲慮矣。宗玉曰,雖以京畿言之,諸防營將校,皆見漏矣。寅明曰,日昨畿伯,書問於臣以爲,其管下則無可試射者,只江華有左右營,此則當同爲試射云,故臣以事當如此,答之矣,未知何如?纘新曰,各邑監兵水營外,亦有出身將校,而此獨見漏,則非軫念外方之意,豈非欠事乎?槪言鄕各邑出身,則所在不過若爾,而合而言之,其數亦不少矣。下詢大臣,使之均蒙聖澤爲好矣。上曰,此與予初意有異矣。以畿伯所言無可爲者見之,則可知其他處亦然矣。寅明曰,使各道防營皆試射,則必無見漏之患矣。鄭羽良曰,大臣所達好矣,而但各道防營與京畿監營,俱皆殘弊,則施賞一節,將何爲之耶?上曰,此果難矣。宗玉曰,水原·長湍,屬摠戎廳,廣州,屬守禦廳,使之各賞,何如?羽良曰,均霑聖恩,豈非美事,而博施,堯·舜猶病。旣有前日下敎,則雖不能詳盡,庸何傷乎?槪以大體爲之,似好矣。元景夏曰,刑判所達誠是矣。鄕邑出身將校,雖曰無多,而朝家若試射論賞,則當擧八路而同之矣。若然則其所浮費,亦不貲矣。爲國之道,當務節損,凡事持大體而已。雖堯·舜,猶病博施。我國財力,雖欲博施,其勢難矣。且國家事,何可煩碎若是乎?纘新曰,以戊申言之,專賴水原軍矣。豈可於如此之時,不思慰悅之道乎?寅明曰,只水原·廣州,遣御史試射好矣。羽良曰,聖人於七十始令衣帛,五十始令食肉。雖非七十五十,衣帛食肉,亦豈不好,而形勢自不得爲之矣。聖應曰,畿邑則出身將校必少矣。纘新曰,以外邑言之,非屬監營,則似不得入矣。金尙迪曰,守令所率將校,卽束伍也。有事則守令領屬於兵營,不相統攝矣。聖應曰,畿邑則束伍哨官甚少,西北則無非出身軍官矣。尙迪曰,軍旅之事,臣豈有學,而以大體言之,則災旱如此,正宜節省。平常無事之時,聚合各道軍兵,用不緊之賞,恐非愛嚬笑之義矣。吳光運曰,凡事不宜支蔓。推以及人,雖是美事,而推之不已,卽無限界矣。此事只可一言了當,而大臣諸臣之所達太支離。以將臣言之,雖以務得將士之心爲意,而恩竭則衰,何可曲盡爲之乎?推而又推,臣未知其可,而顧今民憂此急,如此節目間事,何至講究若是乎?寅明曰,宰臣·儒臣之言,誠然矣。宗玉曰,宰臣·儒臣所達,誠然矣。臣等所言,雖或出於爲軍兵之意,豈不顧經遠之慮而然乎?上命承旨書傳敎云云。在日記中
羽良曰,宋有仁事,尙未處決矣。雖七十後,若犯死罪,則亦爲刑推者,法文然矣。上曰,前日領相所言是矣。寅明曰,使本曹勘罪以入,自上如欲量處,則參酌處分無妨矣。
羽良曰,殺獄罪人陳尙斌,與金鳳瑞相鬪之際,其奴謁男往救,則尙斌閉門敺打,而至於死矣。寅明曰,臣於此獄,不無參酌之意矣。當初尸親發狀,以劍刺爲言,而其後所謂看證,則或言以長木打殺,或言以洪都介打殺,其後又復變辭。此則看證不足信,而發狀歸虛,謁男未死前刑曹看審記,別無致命傷處。此則與初檢尸帳相合,而不可以尸帳,歸之弄奸。且陳尙斌,爲金鳳瑞所逐,則何暇出力,打殺謁男耶?以文案以事情,不見其必爲殺獄矣。羽良曰,此則不然。鳳瑞及其三子,其時皆走避,故尙斌打殺謁男云,而當初檢帳,不懸實因,而尸狀則謂之飮毒,然亦無飮毒之形,多般詰問,則違端甚多。檢尸律官口招,謂之舌出云,而尸狀則謂之口合。此是大段違端,故嚴刑律官,而其用情之狀,終不承款。然此獄則分明是殺人,而以初覆檢之用奸,故不得完決矣。上曰,今不得更爲檢驗,則終不可成獄,參酌島配,可也。羽良曰,雖不得償命,不可島配而止,嚴刑數次後發配,何如?上曰,一次刑後島配,可也。出擧條
羽良曰,觀此殺獄罪人三伊文案,三伊卽賣柿爲業者也。韓哥奴允金爲名兒,偸去一箇柿子,則三伊猝然擧允金而投之地,至於殞命,仍爲逃躱矣。臣捉得於江華,多般詰問究覈,而又廉問於其近處居民,則多有可疑之跡。且允金臨死時,言其面貌於上典,而頗與三伊相符,連施嚴刑究問矣。然此獄終無看證,未得其眞的事實矣。寅明曰,其時逃匿,已爲疑端,允金臨死時所言身貌亦相符,又是捕廳軍士之見汰者,則其無賴可知。臣則以爲,此殺獄明白矣。上曰,何可以面貌之相同,而直決之以殺人乎?且此獄近於誤殺。渠則不必有欲殺之意,而至於此矣,不可無參酌之道,島配,可也。寅明曰,此亦不可不嚴刑後島配也。上曰,依爲之。出擧條
寅明曰,此則大司成金尙魯所啓,而以京江沈魚稅更屬泮人事,有所陳請矣。泮人之次知收稅,未知在於何時,而見罷必有委折。廛人之中間專利,雖云不緊,而以收稅時弊端言之,則廛人不過私自收合,必不敢大段作弊,而屬之泮人,則憑藉公家,其所橫斂,必非廛人之比,有難施行。此一款,置之,何如?上曰,予則意以爲,本館收稅,自是流來古規,而中間移屬矣。事勢旣然,則置之,可也。寅明曰,金尙魯所啓,又以各衙門銀錢,依舊例許貸懸房爲請矣。許多泮人生理,專係懸房,而牛價只憑私債,利息無節,餘剩甚薄,以此蕩敗。自前朝家軫念此弊,許貸各衙門錢儲,而泮人輒趁限準報,無一逋欠矣。卽今衙門無錢儲,實難推移,而累次大禮之餘,泮人懸望恩澤。此亦不可使之全然落莫,限一萬兩,分排各衙門,定限許貸,何如?上曰,依爲之。出擧條
寅明曰,懸房收贖之納於三司者,爲五百餘兩,故大司成金尙魯,有量宜蠲減之請矣。所謂三司,卽刑曹·漢城·司憲府也。三司失此,則亦無支過之道,此亦難矣。上曰,此則無義矣。徵贖者,犯法之謂也。旣許懸房,而又爲徵贖,其事,何如?羽良曰,本曹吏屬,本無朔下磨鍊之規,故以此懸房贖錢,給之矣。上曰,古語曰必也正名。法府所爲,可謂非法矣。寅明曰,若干蠲除,非有大益於懸房,不過爲分分之減,而在三司則所失大矣。許沃曰,若如此則三司將不成貌樣矣。上曰,此非執法者所可言,臺臣非矣。上曰,沈魚稅,江民旣不願,則置之,可也,而至於懸房,則朝家旣許之,而自法府又爲弛法徵贖者,甚無義矣。頃者親行釋菜時,自本館多有所稟請者,而一不施之云。此等無義之事,除之,可也。寅明曰,刑曹·憲府,猶可除也,至於京兆,則無此,誠難矣,參酌減之,何如?上曰,依所達參酌除減,而以草記爲之,可也。景夏曰,正名之敎,誠至當,而三司所屬,無元定料布,不過以此等贖錢代給。雖以禁亂言之,三司皆爲贖錢出禁亂,雖非立法本意,而此實迫不得已也。若欲革弊,則先爲磨鍊員役料布而後,可也。不給料布,徒禁贖錢,恐非所以革弊之道矣。上曰,頃者漢城主簿李孟休,亦以此事爲言矣。到官之初,卽請禁亂,故予以異於前日庭對所言,笑之,而渠意亦不過沓沓而然矣。麗太祖亦曰,下輩廩料,不可減云矣。今聞元景夏所達,其言誠是矣。景夏曰,所謂禁亂,只爲贖錢,與法意大異,不可無變通矣。上曰,柏府則使之受用,緘答可矣。寅明曰,柏府坐起,亦宜申飭矣。
寅明曰,此則守禦使閔應洙狀啓〈也〉。以廣州軍餉加分事,枚擧府尹徐命珩報狀陳請矣。廣州軍餉還分,每年以打米一萬石定式,而近因年凶,一萬石外,輒請加分,而朝家軫念民事,亦皆許之矣。今年則旣有閏朔,麥農又不免凶,民事方孔慘,加分之請,有難全塞,而所請大小米七千石之數,未免過多,大小米合三千石,許令加分爲宜矣。上曰,依爲之。出擧條
寅明曰,此則全羅兵使具侙狀啓也。以長城府使李顯允,不待朝令,又不稟監兵營,屬邑軍兵軍器巡點事,罪狀,請令廟堂稟處矣。此事關係至重。李顯允,雖因道臣狀啓罷職,而其罪誠不可罷職而止,拿問嚴處,何如?上曰,此與頃年申致雲事,何如?申則只發其管下而已,此則調發各邑軍兵,此罪尤重矣。其時趙儼爲兵使,而不用軍法於致雲,故予嘗下敎非之矣。如無其時下敎則已,旣有將帥,且有國法,而若不嚴處,則脫有不幸,將有不聽帥臣之令者矣。李顯允,不可罷職而止,參酌充軍,具侙,宜直請軍律,而不此之爲,不可無責,罷職,可也。景夏曰,遠地事有難知之,拿問處之,何如?寅明曰,見狀啓辭語則顯允已爲巡點而去云矣。上曰,國法宜嚴於此等處也。出擧條
寅明曰,此則慶尙監司金尙星狀啓也。北關劃送五千石,堇堇推移劃送,而左沿一帶,穀物蕩然,且災旱此酷,貯穀之方,不可不趁早經紀。當初備局所許北關米太之在本道者,劃卽指示事爲請矣。北關所謂料辦米太之在嶺南沿海者,則自北關輸去,其餘則以錢在湖南,姑未作米云,左沿穀物之空虛,誠爲可悶。今番統營所關風落木煮鹽貿穀者,其數過三萬石,而旣令專屬浦項倉矣。此穀在嶺南右沿者絶少,多在湖南左沿,無論嶺右·湖左,輸去不甚爲難,限一萬石,以浦項船,從便運置於左沿,以備凶荒爲宜。以此分付,何如?景夏曰,當此劇農,民丁調發誠難矣,使道臣從便運去,似好矣。上曰,所達是矣。依爲之。出擧條
寅明曰,此乃咸鏡監司沈聖希狀啓也。以上年還上軍餉未捧居末·之次守令·邊將,列錄啓聞矣。元還上未捧居末,則纔經赦令,當依例蕩滌,軍餉居末,則自前不入於赦典,依定式拿問,而居二以下,亦依例置之。交濟倉則乃是新設者,而事目中未捧五十石以上,依軍餉例勘斷事,措辭矣。創設之初,法不可不信。軍餉未捧居末拿問,居二決杖,居三推考,乃是定式,則今亦依此區別,居末拿問,居二決杖,此外五十石以上,竝推考爲宜。以此,分付,何如?上曰,依爲之。出擧條
寅明曰,此乃京畿監司申晩狀啓也。以麥秋尙遠,請於還上折半中參酌加分云矣。上曰,畿伯前亦累請,而今難遽施,姑置之,可也。宗玉·羽良曰,卽今民間形勢誠難云,不可不許之矣。景夏曰,秋牟判凶,前頭必有渴急之時,姑遲之似宜矣。寅明曰,然則姑置以待之乎?上曰,然矣。
寅明曰,此乃黃海兵使具善行狀啓也。此卽自前例下兵曹,而今有令廟堂稟處之請矣,依例下兵曹,使之稟處,何如?上曰,依所達移送兵曹,可也。
寅明曰,江界本是重地,此時尤宜極擇,故臣與右揆相議,以趙東夏,分付擬差,日昨筵中,以數日內辭朝事,陳達催促矣。卽者兵曹參判權送言以爲,東夏於私室,擧其姓名而詬辱,不可許赴。廟堂必欲送東夏,則當先自遞其備堂之任云云。東夏果有詬辱之事,則其罪不可止於不許赴而已。此時風聞,何可準信,而以備堂,其言如此,則有不可迫令赴任,欲請拿問,而江界累次遞易,夫馬久滯,有難等待其出場,宜有變通之道矣。上曰,當初起鬧,緣何事耶?纘新曰,初因客舍東西門出入事相爭,轉輾至此矣。寅明曰,東夏許遞,更卽差出,給馬發送,何如?尙迪曰,臣意則此是屋下私談,至煩筵奏,未知其可也。且以權言之,只以事體爲言則可矣,而豈可直爲送言,要其遞職乎?在國體則宜催促東夏,使之赴任矣。寅明曰,此事誠難處,故已與備局諸宰,有所相議者矣。景夏曰,頃者趙東夏來見臣,而江邊流民,臣嘗深憂,故問以區處之道,則所答極有條理。其當事,臣雖未知能如其言,而至於不送則誠可惜矣。東夏果詬辱宰臣,則其驕蹇誠可罪也,旣非親聞,且非公會,則私室云云,其虛實有未可知,宰臣似不必若是爲怒。大臣之陳達筵中,臣又未知其可也。上曰,元景夏所達雖是,而大臣旣陳筵中,則不可無處分,拿問,可也。抄出榻敎擧條
寅明曰,戶判旣不許遞,則當開勉出之路。當初特推時傳敎,有姑先二字。戶判以此惶恐不安,而戶曹之算摘上下已久,不卽修理,罪在營繕之意,臣前已陳達,而聖上亦旣俯燭其無所失矣。旣知無失,則推考薄罰,雖無足言,而傳敎中姑先二字,特令刪去,似好矣。上曰,依爲之。出擧條
寅明曰,今番問安使行期,勢將待鳳城探問回還後可決,而臣見壬戌戊寅使行時謄錄,則其時皇帝離發日期,終未得詳知之矣。鄭必寧曰,臣見其時使臣聞見所錄冊,則以爲坐在彼國,而亦未知之云矣。上曰,注書出去,持入其冊。臣李永祚趨出持入,以授尙迪曰,非淨寫者也。尙迪奏曰,此卽草冊,不宜登覽,使之精書,追後入覽,何如?上曰,依爲之。
上以洛昌君所進彼我境界地圖,出示諸臣。諸臣覽訖,上曰,出置備局,可也。
許沃啓曰,臣年紀衰邁,志氣消阻,其於言責之任,實無堪承之望,日昨違召,罰靳例勘,惶隕感激,罔知攸措。今日筵對,天牌又辱。其在分義,不敢坐違,黽勉入侍,而以憲府下吏事,伏承未安之敎,其何敢一刻晏然於臺次乎?請命遞斥臣職。上曰,勿辭。必寧曰,司諫許沃再啓煩瀆,退待物論矣。上曰,知道。
寅明曰,問安使行期,雖未決定,而早晩間不可循例緩緩治行,外方求請,有難等待。依例以京盤纏磨鍊,分付,何如?上曰,依爲之。出擧條
寅明曰,使行早晩不可知,則諸道驛馬推捉,亦有難處之端。自前使行急遽之時,則全以兩西驛馬入把,而諸道驛馬,則不爲推捉矣。今亦依此例,以兩西驛馬待令事,分付,何如?上曰,依爲之。出擧條
尙迪曰,臣取見戊寅壬戌兩年問安使謄錄,則方物中淸蜜·榛子等物,分定於兩西各邑,而色麤品劣,以致生事,今番則預先申飭好矣。上曰,依爲之。出擧條
寅明曰,壬戌戊寅問安使方物中,有豹皮·靑黍皮等物件,而其後豹皮·靑黍皮,自彼國蠲減矣。然此異循例使行謄錄所載,不可以其後蠲減,而不爲備送,豹皮·靑黍皮,一依前例封進事,分付,何如?上曰,依爲之。出擧條
尙迪曰,問安使謄錄禮單中有倭劍,而自內出賜以送,蓋以戶曹所有者不好故也。前例如此故敢達。上曰,戶曹有倭劍耶?纘新曰,戶曹有一雙而品好矣。上曰,在戶曹者入覽後,不如內藏件,則當出給矣。
尙迪曰,近來館僚苟艱,頃者李昌誼內移之後,道臣請仍,事體固未安,而旣已推考矣。殷山非災邑,一縣擇送,亦非難事,而當此館僚苟艱之時,不可久置外任,仍命內遷,何如?上曰,儒臣豈李昌誼一人耶?尙迪曰,玉堂無故者甚少,而多在吏郞,故卽今館職之空,殆過一朔矣。寅明曰,不但館職久曠,新錄有命,如此之時,出入玉署之人,次第聚會固當矣。必寧曰,方在罷散者,亦有之矣。尙迪曰,尹光毅頃入於兩司削職中,未敍用,元景淳以吏郞,不呈省記事,罷職矣。上曰,似當請敍矣。寅明曰,此非例罷,故不得請敍,而本事俱非大段,當收敍矣。上曰,李昌誼纔命仍任,不可遽又內移,罷職者,敍用,可也。寅明曰,尹光毅旣命敍用,則其時兩司同被削職者,當一體敍用矣。上曰,依爲之。抄出榻敎擧條
尙迪曰,大臣以新錄事,旣發端,而館僚不齊,前後申飭之下,尙不擧行,事體未安矣。寅明曰,副學亦當差出矣。尙迪曰,然則玉堂有闕之代,盡數差出,而勿拘吏郞,以無故人差出,何如?上曰,依爲之。李益炡曰,卽今玉堂無變通之路矣。然則違牌坐罷人員,亦一體敍用,何如?上曰,依爲之。出榻敎擧條
寅明曰,右相處別諭催促,使之從速入來,何如?上曰,當爲之矣。領相亦從近入來乎?寅明曰,聞不久當入來云矣。
寅明曰,京兆久無長官,公務積滯可慮。判尹金始炯,屢有開釋,今無可嫌,而一向在外,尙不入來,各別催促,使之入來行公宜矣。上曰,其所撕捱,極爲過矣。卽速上來之意,申飭,可也。出擧條
寅明曰,戶判亦當催促矣。上曰,試官三牌不進,罷職,此則金石之典也。必寧曰,日昨則皆只推矣。上曰,似與兪宇基只推,混下矣。寅明曰,堂下官則雖初違試牌,例皆罷職矣。上曰,竝依定式,捧傳旨,可也。抄出榻敎
寅明曰,日昨訓鍊正差出時,大射禮只隔一日,而以在外未上來之人首擬,臨急累次變通者,已極未安。此雖云武弁淸選,豈無推移備望之道,而必以曾經此職,新除外任者,至煩啓請而備擬,亦涉苟簡。兵判推考,何如?上曰,依爲之。出擧條宗玉曰,訓鍊正自是武弁極望,而其時李殷春,方爲射禮時執鼓差備矣。訓鍊正當入者,只是三人,而趙東鼎爲首,其下二人,卽外任也。趙則雖在鄕,非外任則不可空然拔去,故以趙首擬,而其下則以新望,入鄭益良·具善復矣,落點於趙,故以在外,更爲差出,而旣無一望,又無可合人新望者,故其間李殷春,雖除外任,而不得已以殷春首擬,又點下於殷春矣。殷春是未赴任者,故如是,而政格則果未免顚倒矣。金聖應曰,殷春方欲赴任,而遽又內遷,渠則還爲狼狽云矣。上曰,李殷春擬入時,予意以爲如何矣。左相言則是矣,而兵判所達,事勢亦然矣。訓正必次次陞遷,然後其下無滯,故如是爲之,非曲爲李殷春地而然矣。景夏曰,近來筵席不嚴。俄者修撰金尙迪,雖以使事爲達,而至請倭刀內賜,事涉猥越,訓鍊大將金聖應所達李殷春未赴外任,在渠狼狽之說,亦未免太屑,推考,何如?上曰,依爲之。金聖應曰,臣意非爲殷春而言,蓋欲明其時實情之如此矣。必寧曰,訓鍊大將金聖應,宰臣請推之後,以自明之說,有所煩達,事極未安,推考,何如?景夏曰,强自辨明,事體尤爲未安,事當從重推考矣。上曰,依爲之。出擧條
尙迪曰,司諫許沃,引嫌而退。兩司無行公之員,則本館例爲處置矣。一時下敎,非有他意,以此引嫌,無亦太過,請司諫許沃出仕。上曰,依啓。
景夏曰,臣方待罪太常提擧,以本寺事敢達。太常,祭享重地,而凡係享儀,多不成樣,故相臣金昌集爲都提調時,使判官申維翰,撰太常誌,而未及成書,適値辛壬之際,見失矣。申維翰詳知其事顚末,使之更爲撰成則好矣,而時方在外任,故敢達矣。上曰,申維翰今爲何官?景夏曰,方爲漣川縣監矣。上曰,申維翰能文章矣。景夏曰,善於文矣。宗玉曰,申維翰幾瓜滿,而豈可以太常志撰成,至於內遷乎?李廷龜爲京畿監司時,差下撰修堂上,時人爲榮。今於維翰,豈可用此例乎?羽良曰,使在外者纂修,亦爲苟且。僉正朴道郁,亦可爲之矣。景夏曰,此非朴道郁所能爲者。臣所達,非爲內遷,而兵判至以李廷龜爲達,臣誠未曉。申維翰方在外任,自下不敢任意使之撰成,故如是稟達矣。雖在外任而撰成,有何不可乎?上曰,使之撰成,可也。抄出擧條
奏事訖。諸臣以次退出。上曰,承旨進來。必寧進伏。上命中使,出授初七日回駕時上言,下敎曰,一一詳閱,四件外皆拔之。必寧取其入四件者二十九張奏之。上曰,承旨書之。傳曰,今番上言,蓋爲特捧,臨時下敎,豈拘常例,以鬱人子爲親之心?關係四件者二十九張,啓下勿抄。違格,卽下該曹,四件外上言,雖民瘼,旣命捧四件,則王令當信,自政院勿施,雖四件者,有關係重,而其涉放恣者,亦爲勿施。必寧書訖退出。
上在昌德宮。停常參·經筵。
鄭必寧啓曰,大司憲柳儼,持平朴成玉在外,執義未差,掌令李大源三度呈辭留院,沈益聖被論,持平李永福未肅拜,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而祈雨祭齋戒相値,不得爲之之意,敢啓。傳曰,知道。
又啓曰,右副承旨李成中,同副承旨金光世,由限已過,不爲仕進,竝卽牌招,何如?傳曰,允。
又啓曰,玉堂上下番俱空,事甚未安。新除授副應敎李天輔,校理沈䥃,副修撰元景淳,竝卽牌招,以爲推移入直,何如?傳曰,允。
以右副承旨李成中牌不進罷職傳旨及副應敎李天輔,校理沈䥃,修撰元景淳·金尙迪等牌不進禁推傳旨,傳于金光世曰,竝推考傳旨捧入。
鄭必寧啓曰,假注書金陽澤,時無職名,令該曹依例付軍職,冠帶常仕,何如?傳曰,允。
又啓曰,假注書李永祚,身病猝重,勢難察任,今姑改差,何如?傳曰,允。
備忘記,傳于金光世曰,史官二員待命,騎馬六匹立之。
金光世啓曰,史官不備,宣傳官一員代送之意,敢啓。傳曰,知道。
又以訓鍊都監言啓曰,五軍門將校,自其軍門試射事,命下矣。今月十二日本局將校等,以柳葉箭一巡試取,而闕內入直局別將·把摠哨官,勢難擅離應射。依兵曹朔試射例,以先試之人,推移替直,應試後還爲入直之意,分付兵曹,何如?傳曰,允。
檢閱李毅中疏曰,伏以,臣於筵席罷出之後,聞臣母病挾感添重,症勢極其危劇,心神焦惶,不能按住,玆進短章,徑出禁門,伏乞天地父母,治臣擅離之罪,仍遞臣職,以便救護,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
上在昌德宮。停常參·經筵。
夜一更,流星出軫星下,入巽方天際,狀如拳,尾長二三尺許,色白。二更三更,月暈。
下直,南虞候鄭運亨,穩城府使成胤爀,廣梁僉使李葂,泰仁縣監柳愈。
金光世啓曰,大司憲柳儼,持平朴成玉在外,執義未差,掌令李大源呈辭入啓,沈益聖被論,持平李永福陳疏受由,今日以監察茶時之意,敢啓。傳曰,知道。
備忘記,傳于金光世曰,今下弓矢,穩城府使成胤爀,廣梁僉使李葂處給送。
李重庚啓曰,右副承旨李成中,旣有只推之命,卽爲牌招,何如?傳曰,允。
又啓曰,副應敎李天輔,校理沈䥃,修撰元景淳·金尙迪,昨旣有只推之命,竝卽牌招,推移入直,何如?傳曰,允。
以奉敎趙德載,待敎趙明鼎,檢閱閔百昌等牌不進罷職傳旨,傳于金光世曰,竝推考傳旨捧入。
金光世,以兵曹言啓曰,禁軍春等賞試射,今閏四月十三日,設行於訓鍊院矣。入直禁軍等,依前例除標信出試後,還爲入直之意,敢啓。傳曰,知道。
以慶尙監司狀啓,金海等官居民劉太男等渰死事,傳于金光世曰,渰死人等,令本道恤典擧行。
右副承旨李成中疏曰,伏以臣,日昨伏蒙恩暇,得以省護母病。體下之仁,感祝靡涯,而顧其沈痼之疾,不可以時月期其差完,藥餌扶將,非臣誰倚?區區情理,實無離捨從宦之勢。且臣晩始伏聞西銓長疏中他承宣云者,卽指臣身云,臣誠不勝其萬萬驚惑。其所謂陳達云云一段語,實非臣本意,又非臣語脈,則重臣之誤聽輕引,殊是意外。然天威咫尺,記註具在,臣何庸呶呶自辨,而惟其咎責之言,忽地相加,臣何可以本事之爽訛,而晏然自在乎?昨値齋戒,疏本見阻,徊徨踧踖,終歸逋違,只推之命,出於格外,嚴召又臨,謹復隨詣闕外,仰陳危懇。伏乞聖明,亟許鐫遞臣職名,仍命重勘臣瀆慢之罪,以肅朝綱,以安私分焉。臣無任云云。答曰,省疏具悉。爾其勿辭察職。
上在昌德宮。停常參·經筵。
金光世啓曰,大司憲柳儼,持平朴成玉在外,執義·掌令一員未差,掌令沈益聖被論,持平李永福牌不進,今日以監察茶時之意,敢啓。傳曰,知道。
鄭必寧啓曰,小臣右議政趙顯命處偕來事進去,下直。傳曰,知道。
李重庚啓曰,左承旨鄭必寧,今日不爲仕進。左副承旨李命坤,由限已過,右副承旨李成中,旣已承批,竝卽牌招,何如?傳曰,允。
李重庚啓曰,奉敎趙載德,待敎趙明鼎·閔百昌,昨旣有只推之命,竝卽牌招,何如?傳曰,允。
金光世啓曰,監察茶時,已至多日,事甚未安。在外·被論外,持平李永福,卽爲牌招,何如?傳曰,允。
以申晦爲假注書。
鄭必寧啓曰,假注書申晦,時無職名,令該曹依例付軍職,冠帶常仕,何如?傳曰,允。
傳于金光世曰,御弓矢欲傳于太學,本館郞廳,使之來待。
李重庚,以禮曹言啓曰,三次祈雨,連得甘雨,旋卽開霽,未能沾潤,虔禱之擧,有難遽停,四次祈雨祭,社稷遣宰臣,不卜日來十五日設行事,知委,何如?傳曰,允。
李命坤,以備邊司言啓曰,卽見義州府尹南泰良狀啓謄報及譯學李宗芳受來鳳城守尉答通,則駕幸定期,本尉實不得知,俟後有大部文來,再行知會云,而金伯吉本尉會同,通官辦理,面交譯學云云。南泰良又以請問期日於瀋陽,詳細回覆之意,更成馳通,入送譯學。皇太后同來一節,問安時,必有禮節增添之事,馳通中更加探問,似不可已,亟令廟堂稟旨,分付爲請,金彦立,終不可不別樣鋤治,以懲日後,亦令廟堂,稟處爲請矣。七月離發之說,雖有所聞,而旣無文跡,則有不可只憑風傳,請問瀋陽一款,似爲周詳,更成馳通,入送譯學爲宜。禮節增添與否,因便更爲探問,亦涉無妨,竝令依狀辭施行。金彦立,雖與無端潛越有異,而初旣捨大路深入,被執後又逃躱,幾致生事。其在嚴邊之道,不可不繩以重律,嚴刑三次後,他道遠地發配宜當。以此,分付,何如?傳曰,允。
李成中,以守禦廳言啓曰,五軍門將官,依外方例,自其軍門試射事,命下矣。本廳中軍以下出身將校及南漢出身將校等試射,今閏四月十五日,都試於本廳射亭之意,敢啓。傳曰,知道。
李命坤,以摠戎廳言啓曰,各軍門出身將官試射事,命下矣。本廳出身將官等,今閏四月十三日三淸洞本營,試射設行之意,敢啓。傳曰,知道。
李成中,以義禁府言啓曰,黃海監司狀啓內,松禾縣逆賊義衡子,年未滿緣坐爲奴,罪人奉鶴,上年七月,乘其空官逃躱,而若或提報營門,則生事必然,故自歸掩置,令該府,稟處事啓下矣。莫重緣坐罪人,常時不能檢飭,致有逃躱之擧,而慮其生事,經歲掩置,其在事體,極涉驚駭。當該松禾前縣監申㬛,依定式拿問處之,留鄕輩自營門嚴刑懲礪,逃亡罪人奉鶴,亟令譏捕之意,分付左右捕盜廳及京畿·黃海兩道道臣,何如?傳曰,允。
右承旨南泰齊上疏。伏以,臣之老母,入夏以來,宿患痰火之症,往往而劇,沈頓床笫,恒有凜然之憂。在臣情理,豈有一刻離捨之勢,而申退之暇,猶可以謁醫問藥,左右省護,故四朔供劇,一未敢爲陳懇之計矣。臣今銜命偕來,隔在由旬之地,重城在眼,奮飛無路,六日不見,惄如三秋,而卽接家信,則臣母宿病之外,自昨夕,猝得暴下之症,一宵之間,登溷無算,元氣虛陷,不能收拾云。臣自聞此報,寸心如擣,歸護床側,一時爲急,略控懇急之私情,冒瀆宸嚴,不俟僚員之來,徑歸私次。伏乞聖慈,天地父母,特垂矜察,亟許鐫遞,以便救護,仍命有司,重勘臣徑還之罪,以警具僚,不勝幸甚。臣無任云云。答曰,省疏具悉。爾其勿辭護焉。
上在昌德宮。停常參·經筵。
三更四更,巽方有氣如火光。
李成中啓曰,大司憲柳儼,持平朴成玉在外,執義·掌令一員未差,沈益聖被論,持平李永福牌不進傳旨未下,今日以監察茶時之意,敢啓。傳曰,知道。
又啓曰,領議政金在魯箚子到院,而以祈雨祭齋戒,留院之意,敢啓。傳曰,入之。
李命坤啓曰,玉堂備員,明日經筵,取稟。傳曰,置之。
李命坤,以都摠府言啓曰,今日入直內三廳武兼禁軍及軍兵等,當爲中日習射,而祈雨祭齋戒相値,不得爲之之意,敢啓。傳曰,知道。
又以都摠府言啓曰,副摠管鄭彦燮,以同知義禁府事,本府坐起,晝仕出去之意,敢啓。傳曰,知道。
李成中啓曰,檢閱李毅中,由限已過,卽爲牌招入直,何如?傳曰,允。
又以弘文館言啓曰,本館上番,連日闕直,事體未安。副應敎李天輔,修撰金尙迪,副修撰金時粲,旣已帶職蒙宥,竝卽牌招,以爲推移入直之地,何如?傳曰,允。
又以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
以今十五日常參節目,傳于李成中曰,停。
備忘記,史官二員待命,騎馬六匹立之。
以協紀辨方書,傳于李成中曰,今下冊子,分付雲觀。
以禮樂全書,傳于李成中曰,一卷是太學圖,故欲觀之,留置,今下五卷,分付掌樂院。
李成中啓曰,待敎趙明鼎·閔百昌,檢閱兪彦好牌不進罷職傳旨,今方捧入,而奉敎趙載德,檢閱李毅中牌不進罷職傳旨未下。史局重地,不可暫曠,勢當以兼春秋推移入直,而兼春秋四員內,承文判校李昌碩,以贊善魚有鳳處偕來進去,兵曹佐郞朴玶,北郊差祭出去,宗簿正李箕獻,家有拘忌之疾,上下番將無以備員。朴玶兼春秋之任,今姑減下,其代令該曹口傳差出,以爲入直之地,何如?傳曰,允。
吏曹口傳政事,兼春秋單丁喜愼。
李成中啓曰,待敎閔百昌,檢閱兪彦好,以檢閱李毅中之違牌,陳疏徑出,原疏纔已退却矣。所當直捧禁推傳旨,而旣以館例爲言,則此與無端徑出有異,推考警責,仍卽牌招,待敎趙明鼎,一體牌招,何如?傳曰,允。
又以吏曹言啓曰,卽接奉常寺牒呈,則正李宗迪,與本寺提調元景夏,有外四寸兄弟相避之嫌云。依例改差,何如?傳曰,允。
上在昌德宮。停常參·經筵。
金光世啓曰,明日常參·經筵,取稟。傳曰,只晝講。
李成中啓曰,大司憲柳儼,持平朴成玉在外,執義·掌令一員未差,沈益聖被論,持平李永福牌不進傳旨未下,今日以監察茶時之意,敢啓。傳曰,知道。
李命坤啓曰,今日賓廳坐起日次,而無時急稟定事,不得來會云矣。敢啓。傳曰,知道。
金光世啓曰,賓廳坐起,旣已頉稟,所當持公事入侍,而時無留公事,不得入侍之意,敢啓。傳曰,知道。
李命坤,以都摠府言啓曰,副摠管鄭彦燮,以同知義禁府事,本府坐起,晝仕出去之意,敢啓。傳曰,知道。
以右尹李周鎭三度呈辭,傳于金光世曰,只遞本職。
金光世啓曰,翰林五員竝皆違牌,兼春秋四員內,丁喜愼·南彦彧上下番入直,李昌碩以贊善魚有鳳偕來進去,李箕獻家有拘忌之疾,預備將不得啓下。宗簿正李箕獻,今姑改差,其代令該曹口傳差出,以爲預備啓下之地,何如?傳曰,允。
吏曹口傳政事,以許采爲宗簿正。
金光世啓曰,奉敎趙載德,待敎趙明鼎·閔百昌,檢閱兪彦好·李毅中,旣有只推之命,竝更卽牌招,以爲推移入直之地,何如?傳曰,允。
以副應敎李天輔,副修撰金時粲等牌不進禁推傳旨及奉敎趙載德,待敎趙明鼎·閔百昌,檢閱兪彦好·李毅中等牌不進罷職傳旨,傳于金光世曰,竝推考傳旨捧入。
金光世,以侍講院言啓曰,本院新除授弼善金宗台,除拜累日,尙不出肅。兼弼善李宗迪,已遞本職,時無職名,令該曹口傳付軍職,竝卽牌招察任。進善朴弼傅,時在京畿楊州地。書筵事緊,斯速乘馹上來事,下諭,何如?傳曰,允。
又以嘉禮廳言啓曰,本廳都廳郞廳前正李宗迪,時無職名,依前例令該曹口傳付軍職,冠帶常仕,何如?傳曰,允。
兵曹口傳政事,副司果李宗迪。
金光世,以嘉禮廳言啓曰,自前王子,公·翁主嘉禮外,宣醞時承旨進參事,定奪擧行矣。今此和協翁主嘉禮,納采·納幣·親迎日外宣醞時,依前例承旨進參,何如?傳曰,允。
李命坤,以備邊司言啓曰,左參贊閔應洙,司直元景夏,前日筵中親承聖敎之後,應洙則賓對本司之坐,一不來參,景夏則雖嘗一再入侍,而亦無本司仕進之事,事體俱爲未安。竝推考,此後則切勿如前懸頉之意,別加申飭,何如?傳曰,允。
李成中,以備邊司言啓曰,今閏四月初七日親臨射壇時,大司成金尙魯所啓,懸房贖錢,逐朔收納於三司,一朔所納,通爲五百餘兩。當此懸房倒懸之時,不可無變通之道,請令備局,更爲從略酌定,而聖敎有其較重,前已聞之矣。令廟堂,稟處,可也之命矣。懸房納贖,其來已久,而刑曹·漢城府·司憲府員役朔下,初無出處,專靠此贖錢,其勢有難變通,每因泮人稱冤,前後所減數多。刑曹則旣減之後,更不復舊,見今一朔所捧,只是一百兩,今不可議其更減,漢城府·司憲府所捧,雖有多少之別,而前旣屢減屢復,今於泮宮盛禮之後,不可全無慰悅之道,而國子長所請又如此,司憲府通一年所捧中,減七十兩,漢城府通一年所捧中,減三十兩,以示一分軫念之意,何如?傳曰,允。
又以兵曹言啓曰,本曹屬禁軍別將,各番將堂上軍官及西北別付料中出身,依傳敎試射,自本曹分等施賞單子書入,而堂上軍官李厚儉,別付料金世濟,皆以三中四分優等,故使之比較,又取其優等一人,別單以入之意,敢啓。傳曰,知道。
又以經理廳言啓曰,北漢山城付料軍官·旗牌官·哨官·將校中出身,依傳敎試射後,自本廳分等施賞單子書入,而居首一人,別單書入之意,敢啓。傳曰,知道。
又以義禁府言啓曰,利城縣監朴載河,黃土歧前權管尹萬柱,城津前僉使金重萬等拿問事,傳旨啓下矣。金重萬,今方待命於本府,卽爲拿囚,朴載河時在任所,尹萬柱時在咸鏡道咸興地本家云。依例發遣府羅將,竝拿來,何如?傳曰,允。
又以義禁府言啓曰,弘文館副校理李台重禁推事,傳旨啓下矣。李台重時在公洪道結城地云。依例發遣府羅將,拿來,何如?傳曰,允。
又以訓鍊都監言啓曰,今日出身將校依聖敎試射時,居首付料軍官朴思敦,別單書入,而其餘得中人知彀官葛知興等三十七員,以本局所儲木綿,從矢數磨鍊,施賞之意,敢啓。傳曰,知道。
李命坤,以訓鍊都監言啓曰,昨日洗馬岱中旬試才時,攔後別哨軍兵等成行入坐之際,砲手趙泰輝所持火繩,偶然誤落於其鳥銃耳,藥丸中他隊砲手安終萬之頭部,移時致死,極爲驚慘。自軍門棺板及米布從優題給,以爲斂葬之資,而趙泰輝之銃丸誤發,雖出於無情,論以罪犯,不可不痛懲,各別決棍五十度之意,敢啓。傳曰,知道。
李成中,以御營廳言啓曰,依傳敎,出身將校等柳葉箭一巡試射時,出身廳軍官梁壽堅,哨官安宗赫,俱以貫一中邊二中矣。使之比較,則梁壽堅得中,爲居首,故別單書入,其餘得中人賞格,以本廳所儲木綿,從分數面給後,施賞單子,亦爲書入之意,敢啓。傳曰,知道。
又以守禦廳言啓曰,本廳出身將校試射時,居首南漢付料軍官金必漢,依聖敎別單書入,其餘得中人,從其矢數多寡,以本廳所儲木綿施賞後,單子亦爲書入之意,敢啓。傳曰,知道。
又以禁衛營言啓曰,本營中軍別將·千摠·把摠·哨官·敎鍊官·旗牌官中出身,依傳敎試射,自本營分等施賞,單子書入,而哨官李弘祥·金駿文·鄭再夏,皆以貫邊優等,故使之比較,又取其優等一人,別單以入之意,敢啓。傳曰,知道。
又以摠戎廳言啓曰,依傳敎出身將校等柳葉箭一巡試射時,哨官韓興瑞,得中爲居首,故別單書入,其餘得中人,以本廳所儲木綿,從分數施賞後,單子書入之意,敢啓。傳曰,知道。
金光世啓曰,奉敎趙載德,待敎趙明鼎·閔百昌,檢閱兪彦好·李毅中牌招事,允下,而闕門已閉,待明朝出牌之意,敢啓。傳曰,知道。
又啓曰,弼善金宗台,兼弼善李宗迪牌招事,允下,而闕門已閉,待明朝出牌之意,敢啓。傳曰,知道。
議政府領議政金在魯箚子。伏以臣,伏蒙恩暇,往營父母遷窆,又伏蒙特賜葬需,奠床·役丁·擔夫,得以克襄大事,榮及泉壤,感結幽明。窀穸甫訖,不敢久淹,昨已舁疾入城,而奔走哀遑,積有傷損,咳嗽感氣,閱兩旬而未解,澌頓痛楚,全無起色,返肅之禮,未免稽闕,臣罪大矣。且以此情緖,以此氣力,實無更當重務之望,玆敢冒死控籲,伏乞聖明,俯垂矜察,亟先鐫遞臣本職及藥院兼任,俾得稍久將攝,以延孱喘,千萬幸甚。取進止。答曰,省箚具悉卿懇。覽卿所陳,知卿入城,其用欣矣。憊於國事之中,又費心情,其憊想矣。卿須安心勿辭,其宜善攝,俟間造朝,用副此意。仍傳曰,遣史官傳諭。
上在昌德宮。停常參,只晝講。
李重庚啓曰,明日常參·經筵,取稟。傳曰,停。
李成中啓曰,大司憲柳儼,持平朴成玉在外,執義·掌令一員,持平一員未差,掌令沈益聖被論,今日以監察茶時之意,敢啓。傳曰,知道。
以副應敎李天輔,副修撰金時粲牌不進禁推傳旨及奉敎趙載德,待敎趙明鼎·閔百昌,檢閱兪彦好·李毅中牌不進罷職傳旨,傳于李命坤曰,竝推考傳旨捧入。
金光世啓曰,奉敎趙載德,待敎趙明鼎·閔百昌,檢閱兪彦好·李毅中,旣有只推之命,竝更卽牌招,以爲推移入直之地,何如?傳曰,允。
假注書望申晦有頉代,以朴盛源爲假注書。
李命坤啓曰,假注書朴盛源,時無職名,令該曹口傳付軍職,冠帶常仕,何如?傳曰,允。
金光世,以禮曹言啓曰,累次祈禱,連得甘雨,雖未周洽,牟麥稍得蘇醒,畓庫則播種已爲後時,移秧姑未及期,一向虔禱,恐涉煩瀆,五次祈雨祭,姑觀前頭擧行乎?敢稟。傳曰,雖靳霔,逐日雨,一例其祈屑瀆,意亦若此,觀勢爲之。
李命坤,以備邊司言啓曰,卽見京畿監司申晩狀啓,則備陳民間遑急之狀,以道內各邑還上折半留庫中參量加分事,令廟堂急速稟旨,分付之意,爲請矣。折半留庫之法,別爲申嚴,方欲發遣郞廳摘奸者,意有所在,而近來諸道各邑還上,數皆不敷,畿邑尤甚乏少。上年畿農不實,而今年又有閏朔,則當此麥嶺,民間之遑急,其勢固然,而參量加分之請,有難全塞,稍實·之次·尤甚邑還上不足之處,別爲精抄,留庫折半數內,三分之一加分,而邑名,穀數,報本司,以爲摘奸時憑處之地爲宜。以此分付,而諸道方以加分事,請報本司者,不止一二,自本司酌量事勢,不可不變通處,則依此京畿例,分數許施,何如?傳曰,允。
李命坤啓曰,司書李益輔,以其親病,陳疏徑出,原疏今方捧入矣。所當直捧禁推傳旨,而此與無端徑出有異,推考警責,何如?傳曰,允。
金光世啓曰,奉敎趙載德,待敎趙明鼎·閔百昌,檢閱兪彦好·李毅中牌招事,允下,而闕門已閉,待明朝出牌之意,敢啓。傳曰,知道。
持平朴成玉疏曰,伏以臣,跡本鄕野,性亦愚庸,頃廁臺端,自速譴罷,杜門懺訟,斂蹤跧伏,爲息補自靖之計矣,迺於本月初二日,祗受有旨,職名依舊,恩除復辱,馹召光臨,榮動里閭。在臣分義,宜驚惶震惕,竭蹶趨承,一謝天陛,以爲粗伸之地,而不幸臣受氣虛薄,素多疾病,自前月初,重得奇疾,日以沈痼,首尾一朔,漸至危劇,粥餌不入,氣息如縷,已無復起爲人之望,不意牽收除命,及於此際。臣旣奄奄欲盡,人鬼莫辨,不知其職名之榮,而不能行祗受之禮,分義隳缺,無復餘地。況今春宮邸下,初行三加之儀,又有謁聖大射之禮,此實出於聖朝志喜之擧,而歷代所罕覯之盛事也。吉日已近,縟儀將行,而顧臣病狀,適此危惡,不可廁身於含生之列。爲臣如此,生不如死。至於向來所遭,今日情勢,有不可暇論也。臣之病狀旣如此,職名不可虛帶,恩召不可久稽,玆敢倩人搆疏,仰首鳴呼於天地父母之下。伏乞聖慈,特賜鑑諒,亟許鐫斥,俾得任便調息,毋至於公私狼狽,則臣當隕結,圖所以仰答洪造也。臣無任瞻天望聖激切屛營之至,謹昧死以聞。答曰,省疏具悉。爾其勿辭,俟間上來察職。
司書李益輔疏曰,伏以,臣有八耋老母,疾病相仍,居常凜然。顧此情私,實無離捨供職之望,而怵分畏義,黽勉在直。書筵纔罷,卽接家信,母病諸症,挾感重添,寢噉俱廢,氣息綿綴。臣聞此報,心神飛越,按住不得,投進短章,徑出禁門。伏乞天地父母,俯垂憐察,亟遞臣職名,仍治臣擅離之罪,以伸至情,以警具僚,不勝至祝。臣無任戰慄祈懇之至,謹昧死以聞。答曰,省疏具悉。爾其勿辭護焉。
江原監司趙明謙疏曰,伏以,今春以來,邦慶荐臻,惟我東宮邸下,疹候纔復,三加禮成,此實億萬年無彊之休,而臣獨遠滯藩維,不得蹈抃於百僚之末,瞻望五雲,祗切攢祝之誠。臣伏見今月初二日擧條頒下者,以本營兼牧一款,累督不行,因大臣筵達,特下重推之敎,旋又有限明春仍任之命。臣於此,不勝震駭,繼以慙惶,莫知所以自措也。噫,關東之飢荒癘疫,殆四年于玆矣。生靈顚連,十室九空,衆弊叢集,百孔千瘡,加以田賦之政無制,稅入貢進,邑邑懸殊,民僞日滋,變怪層生,殆至於莫可收拾之境。廟議之必欲久任藩臣,責其整理者,不可謂不得其要,而念臣身任宣化之責,目擊一路之弊,其於朝令之下,亦豈不欲殫竭心膂,少效涓埃,而第此兼牧·量田兩件事,俱非疎迂如臣者,所敢容易承膺。蓋其區畫節目,用作永久之圖,平定賦役,少解倒懸之苦者,其事至大,其任甚重故也。是議之出,其來甚久。前後居是任者,其才諝幹局,何啻百勝於臣,而率皆逡巡辭避,不果擔任。況此饑疫荐仍,財穀俱罄之時,以臣譾劣,其何能經犯釐革,以副委畀之意乎?與其不量己力,終取僨敗之辜,無若早自辭免,亟伏稽慢之誅,此臣所以低佪兢縮,不敢奉承者也。至若違拒二字,實是萬萬情外。且臣素抱風痺痼疾,及今年紀向衰,症情日沈篤,頭目暈眩,肢體麻木,有時昏瞀,若墮烟霧,循例酬應,亦覺難强,故方欲陳疏籲呼,冀蒙鐫解,俾公私不至兩妨矣,格外新命,忽下此際。旣以問備而警之,又以久任而董之,此日月之明,猶有所燭照而然。臣身顚沛,固不足言,其於誤大事而貽後弊何哉?抑臣伏聞以月令甘菜之有欠茁長,該曹請推道臣。此自都會官直爲封進者,則雖與臣營之親自看審有異,而常時不能檢飭之罪,誠無以自逭,卽此亦可以見臣之不能事事。玆敢披露肝肺之懇,仰瀆宸嚴之下,伏乞聖明,俯察臣言之非出飾讓,卽許鐫遞,回授可堪之人,以濟公務,以安私分,不勝大幸。臣無任屛營祈懇之至,謹昧死以聞。答曰,省疏具悉。其何撕捱?卿勿過辭察任。
午時,上御熙政堂。晝講入侍,特進官李益炡,同知事元景夏,參贊官金光世,檢討官金尙迪·元景淳,假注書申晦,記注官丁喜愼,記注官南彦彧,宗臣密林君炓,武臣朴載海。上讀前受音訖。尙迪讀心經,自又曰未發,止玆不盡錄。上讀新受音訖。尙迪曰,未發更怎生求,只平日涵養便是,此言誠好矣。欲求中於未發之前,則便是思慮已萌。平日無涵養工夫,則胸中擾擾,無沈潛純一之味。此先儒所云未發之前,不可尋覓,涵養須用敬等語,與此段相爲表裏,宜加體會矣。上曰,然矣。景淳曰,上番所達固好,而必有未發時工夫,然後發而皆中節。未發時工夫,卽涵養是也。若論涵養功效之極致,則至於位天地育萬物矣。故先儒之言曰,吾之氣順則天地之氣順矣。如欲發而皆中節,則不可不涵養於未發之前。涵養工夫,敬字乃其根本,伏願深加體念於涵養二字,尤爲着工於敬字上矣。尙迪曰,下番之言,以中和本意,推演陳達,其言好矣。未發之前,一理渾然在中,已發之後,七情迭用,無所乖戾,則此可見中和之體。然其本則在於心爲體用,若能加工於存養省察之際,則自然至於致中和。雖以董子所云見之,正朝廷正萬民,陰陽和風雨時,無一不本於人主之心,而中和之效,此而可驗矣。景夏曰,有平日工夫,然後喜怒哀樂,可以中節,而涵養之工,乃應物緊要處也。先儒有言,善觀者覺於未發時云。常體認於敬字,則其所發無不中節,而敬是涵養之本矣。上曰,然矣。尙迪曰,同經筵,以敬字爲涵養之本,而中和之所以爲工者,亦不過曰一敬字是耳。以中庸中和章見之,戒懼,靜時敬也,謹獨,動時敬也。靜無不敬,動無不敬,無一息之間掇,故以言其效,則自至於天地位萬物育。臣謂敬字爲中和之本矣。景夏曰,專於靜而不能主敬,則易流於禪學矣。敬字尤宜體念也。上曰,然矣。常時非不知敬字之爲好,而事爲之際,敬字每不免居後,此是工夫未盡之致也。尙迪曰,臣等今方姑陞入直,事甚未安。政稟姑未下,待開政,闕員盡數差出,違牌人員,亦卽更爲牌招,推移入直,何如?上曰,依爲之。今雖姑陞,上下番俱備,其亦好矣。景夏曰,臣前以戊申逆獄堤防漸弛,有所陳達於筵中矣。九重深嚴之地,紛紜擊錚,此莫非紀綱解弛之致。俄者臣到政院,伏聞猥雜上言,自上特有還給之敎矣。大凡擊錚,兵曹皆關由,而不能禁制,致有肆然闌入之弊。國體所關,不可無各別警責,兵曹當該堂郞,竝從重推考,何如?上曰,依爲之。出擧條諸臣以次退出。
上在昌德宮。停常參·經筵。
李重庚啓曰,明日常參·經筵,取稟。傳曰,停。
李命坤啓曰,大司憲柳儼,持平朴成玉在外,執義·掌令各一員,持平一員未差,掌令沈益聖被論,今日以監察茶時之意,敢啓。傳曰,知道。
李命坤,以都摠府言啓曰,今日入直內三廳,武兼禁軍及軍兵等中日習射,請出標信。傳曰,知道。
李重庚啓曰,修撰元景淳,以其親病,陳疏徑出,原疏才已捧入矣。所當直捧禁推傳旨,而此與無端徑出有異,推考警責,何如?傳曰,允。
又以弘文館言啓曰,本館下番修撰元景淳,以親病陳疏徑出,下番將未免闕直。副應敎李天輔,副修撰金時粲,旣有只推之命,竝卽牌招,以爲推移入直之地,何如?傳曰,允。
又啓以,兵曹判書徐宗玉,禮曹參判吳光運,掌樂正李延德,依下敎來待之意,敢啓。傳曰,引見。
備忘記,傳于李命坤曰,今者京外試射,蓋中外同之之意。況親臨,內乘軍職·宣傳官駕前駕後一巡試射時,駕前卞德基,柳葉箭三中五分,都居首,加資。
備忘記,傳于金光世曰,柳葉箭一巡試射時,長番內官朴敏采,三中居首,加資。
又啓曰,兵曹郞廳來言,闕內各處入直軍士夜巡檢云矣。敢啓。傳曰,知道。
李命坤,以扈衛廳別將,以大將左議政意啓曰,三廳軍官都試取居首,而其餘施賞,依他軍門例,從其數取用兵曹事,命下矣。三廳通議出令,今月十八日,將設行於訓鍊都監北營,而判府事臣金興慶,領議政臣金在魯,俱以身病不得來會,臣寅明獨爲開坐,而判府事領議政所帶軍官,則臣當兼察試取,闕內入直別將及出身軍官,依兵曹朔試射例,以先試人推移替直,應試後還入直之意,敢啓。傳曰,知道。
又以禁衛營言啓曰,各軍門外中日沒技人啓稟給熟馬帖事,曾有定奪矣。今閏四月十五日本營京標下軍兵等賞中日時,哨官出身金碩弼,片箭邊三中沒技,別單書入之意,敢啓。傳曰,知道。
又以禁衛營言啓曰,各軍門軍兵等單巡沒技者,與將校一體草記,別單書入事,曾已定奪矣。今閏四月十三日本營京標下軍兵等賞中日時,別破陣兼司僕徐尙倫,鳥銃貫三中沒技,原單子中,付韱以入之意,敢啓。傳曰,知道。
癸亥閏四月十七日未時,上御宣政殿。兵曹判書徐宗玉,禮曹參判吳光運,掌樂正李延德引見入侍時,兵曹判書徐宗玉,禮曹參判吳光運,掌樂正李延德,左副承旨李命坤,假注書金陽澤,記事官兪彦好·李毅中同爲入侍。上曰,大射禮儀註在於五禮儀者,特其綱擧而已。今番大射禮,實擧二百年曠典,宜有記文,故已令藝文提擧製進,而有儀軌然後,可以開卷瞭然。吳光運旣參其終始,宜爲修正,以置太學矣。徐宗玉曰,玆事體重,設都監而爲之乎?上曰,此亦浮費,不宜設廳矣。吳光運曰,儀軌例爲設廳,而此則雖不必別設都監,禮郞一人,兵郞一人啓下,一應進排之物,令各司進排,以爲纂出之地,何如?上曰,依爲之。宗玉曰,今者大射禮,雖用五禮儀,而其節奏之斟酌損益,皆出於睿裁。五禮儀附錄,李德壽今方纂集,大射儀註,亦使之備載於附錄中,似好矣。上曰,使之附錄,可也。出擧條上曰,向日親耕儀軌,亦爲修置乎?光運曰,似有之矣。上曰,注書出去問之。臣陽澤承命退出,問于禮吏,以各處史庫與政府該曹修置之狀仰達。上曰,大射儀軌,則不必各處藏置,作一件以置太學,親耕儀軌,亦宜謄置于太常矣。上曰,掌樂正進來。李延德進伏。上曰,今番大射禮樂章,初以一句爲節矣,後聞騶虞一終爲一節之語。使一章爲一節矣。太廟所用迎神初獻等樂章,以一句爲一節乎?以一章爲一節乎?所謂拍者,卽應節而爲之者乎?延德曰,拍與節不同,而一句爲一節,與一章爲一節,不能詳知。然一節當爲一成,則一章似爲一節矣。上曰,雅俗樂典樂,招入問之。臣陽澤承命,招入雅俗典樂。上曰,聞樂典之言,亦不分明矣。拍則果非應節而爲之者,只是樂奏曲折處所打者矣。延德曰,聖敎果然矣。樂譜見之,歌則四字,而樂則或有爲十餘字者。樂之轉折,新翻處打拍,非於終節而打之也,雅樂則無拍矣。上曰,成與節同耶?延德曰,同矣。上曰,迎神樂九成之義,是歌一章爲一成耶?延德曰,然矣。上曰,然則今番大射之樂,自合於禮意矣。宗玉曰,聖學果高明矣。臣等初亦疑晦,以一章爲一節之後,射禮與樂章,無差舛徑庭之弊,禮容無違,幸賀萬萬矣。第臣俄於閤外,見太廟樂章笏記,則十二室所奏樂章,大爲差舛矣。上曰,然乎?延德曰,然矣。永寧殿與太廟樂章同然,而穆·翼·度·桓四祖與太祖·太宗·元敬王后·列祖及宣祖樂章爲十章,而以各室爲奏一章之故,又以穆·翼兩祖樂章,環奏於十一室十二室矣。上曰,豈至如此乎?四祖樂章,當奏於永寧殿,而太廟則若以太祖功德爲樂章,遍奏於十二室,則猶或可也,以四祖樂章與列祖樂章,不於當室,而次次奏於他室,誠爲可異矣。宗玉曰,此誠欠典矣。聞先正臣宋浚吉,以釐改廟樂事,有所陳請云矣。上曰,各室樂章,皆載於誌狀中,則獨於太廟樂章,有此差謬,誠可怪矣。故判書金鎭圭,善解樂章矣。此人殫誠盡忠,勤做國事,而頗有固執。蓋有固執之人,能做得國事矣。廟樂釐正,固不可緩,而此異於漢朝正朔服色之類。旣知其非,則當廣詢大臣儒臣而變通。承旨書之。傳曰,旣有各室樂章,則各室用當室樂章,禮意當然,而其若各室用各章謂支繁,則樂章中有列朝樂章,只以此循環用之於十二室爲可。不然則四祖,國之重先,國朝開創爲大,永寧殿專用四祖樂章,太廟專用第一室樂章,則於理似或當然,而今則四祖樂章,永寧殿則遍奏,昭穆室太廟,則第一室至第四室,奏永寧殿所奏四祖樂章,第五室,乃奏第一室樂章,而各室樂章,只有獻陵·穆陵樂章,而奏穆廟樂章之後,一番奏列朝樂章,旋卽環奏四祖樂章,此豈特禮文之欠缺?於事體大爲欠敬,而又有疑惑之事。各室以大王爲重,其若各奏各室樂章,則宜只用大王樂章,而今廟庭樂章,只有元敬王后樂章,而今奏於第八室,可謂欠缺中欠缺。噫,周之太姒,德配文王,豈無頌章龍飛之歌?上歌歌周,下歌歌本朝,遵此意兼奏於第一室,而其於各室,則專用大王樂章,以補闕典,以釐欠缺。於禮不可忽者,況先正已有昔年之陳章。噫,國之所重,莫先於享,享之儀文,莫先於樂章,而若是其紊,其令禮曹問議于大臣,知禮儒臣,而若以歌樂聲律,其難一一相協云,則此則有一喩而解者。何則?我國今用樂章,其能共協於樂音,不然則以歌自歌樂自樂之音律,其又紊亂於禮文,何?況且各室皆有樂章,其意乃用於廟享之意,而今則只錄於誌狀,此何意義?一體問議。出榻敎上曰,外方多有問議處乎?李命坤曰,多有之矣。上曰,尹鳳九在於忠淸道乎?命坤曰,居在德山矣。上曰,頃以鄕賢祠罷職者乎?宗玉曰,然矣。上曰,年尙少乎?命坤曰,癸亥生矣。上曰,韓元震,今則當如前待以儒臣矣。宋能相,爲宋浚吉之傍孫乎?宗玉曰,同姓而遠族矣。命坤曰,宋時烈之直孫矣。上曰,居在懷德乎?命坤曰,然矣。上曰,朴樞生存乎?命坤曰,死矣。上曰,自以爲迂闊之人而不出者乎?宗玉曰,淸儉而居鄕,亦善爲之矣。上曰,其亦我獨濁之意,而予以爲淵明後則無如此人矣。上曰,林錫憲方爲何官耶?宗玉曰,爲敎官,而與宋徵相相換,爲侍直矣。上曰,宋徵相誰也?命坤曰,宋時烈之孫,宋能相之兄也。上曰,予於書筵,使世子特問文義者此人耶?命坤曰,此則未詳知,而宋徵相,亦以文學,見稱於士友矣。上曰,林錫憲亦是有其中之人也。近來多以不赴擧爲高者,而錫憲之見科天然矣。上曰,吳光運所掌編輯御製之役,爲幾何耶?光運曰,幾乎了當,而李成中,又抄送日記中備忘等御製,故又爲編次矣。上曰,御製中有綸音等篇目,此亦不可不知矣。上曰,宰臣與樂正先退,重臣進前。宗玉進伏。上曰,今者大射禮,實是曠典。不知後幾百年,復有此事,而京外試射之命,意亦有在。賞格已有定式題下者,此承傳則不可不用矣。馬帖,賞典中重者,而以其無實,故反以爲不如米布矣。朴文秀亦言邊將承傳見欺之說。朝廷若不施用,則反又不如馬帖。今番則隨窠塡用宜矣,亦不宜塡差於如漢江別將之類矣。宗玉曰,當惕念擧行矣。李德寅,亦有守令調用之命,而如持旌負侯者,亦爲收用,似好矣。上曰,依爲之。諸臣以次退出。
上在昌德宮。停常參·經筵。
夜五更,月暈。
李重庚啓曰,來二十一日輪對日次,取稟。傳曰,停。
李命坤啓曰,小臣和協翁主納采,外宣醞進去,下直,傳曰,知道。
李重庚啓曰,玉堂備員間視事,頉稟。傳曰,知道。
李命坤啓曰,大司憲柳儼,持平朴成玉在外,執義·掌令一員,持平一員未差,掌令沈益聖被論,今日以監察茶時之意,敢啓。傳曰,知道。
金光世啓曰,玉堂旣已備員,明日常參·經筵,取稟。傳曰,只晝講。
李重庚啓曰,吏曹郞廳來言,臺諫有闕,政事何以爲之?取稟。傳曰,當日爲之。
李重庚啓曰,右承旨鄭翬良,卽爲牌招,何如?傳曰,允。
以副應敎李天輔,副修撰金時粲等牌不進禁推傳旨及奉敎趙載德牌不進罷職傳旨,傳于李重庚曰,竝推考傳旨捧入。
以副應敎李天輔,副校理李台重,副修撰金時粲等牌不進禁推傳旨,傳于李命坤曰,竝推考傳旨捧入。
金光世,以弘文館言啓曰,本館上番副校理臣李宗迪,以嘉禮都監都廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
又以弘文館言啓曰,本館上番連日闕直,事體未安。副應敎李天輔,副修撰金時粲,旣有只推之命,副校理李台重,帶職蒙宥,竝與今日政新除授,待下批一體牌招,以爲推移入直之地,何如?傳曰,允。
李重庚啓曰,卽者吏曹郞廳來言,今日爲政事,命下,而判書李箕鎭在外,參判李益炡病不來,參議未差,不得開政云。參判卽爲牌招開政,何如?傳曰,允。
有政。吏批,判書李箕鎭在外,參判李益炡進,參議未差,行都承旨李重庚進。兵批,判書徐宗玉進,參判權進,參議宋秀衡病,參知尹敬龍病,同副承旨金光世進。吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。吏批啓曰,新除授江界府使趙東夏戶奴呈狀內,矣上典囹圄脫出之後,所患痰膈之症,猝然復發,水飮全廢。以此病狀,旬月之內,萬無赴任之望,斯速入啓變通云。趙東夏身病,旣如是危重,則不可等待其差歇,夫馬之留滯,亦甚可慮,依例罷黜,何如?傳曰,允。
又啓曰,新除授驪州牧使趙東恒戶奴呈狀內,矣上典猝得感寒,症情危惡,食飮全廢,人鬼未分。以此病狀,旬月之內,決無起動赴任之望,斯速入啓處置云。趙東恒身病,果是危重,則不可等待其差歇,依例罷黜,何如?傳曰,允。
以金始炯爲戶曹判書,洪昌漢爲司諫,朴弼傅爲執義,權宏爲掌令,韓光會爲持平,金相福爲正言,趙遠命爲副提學,尹光毅爲校理,李宗迪爲副校理,尹得和爲右尹,金宗台爲輔德,李縡爲兼左賓客,李權中爲宣傳官,李樟爲內贍主簿,趙鳳周爲天安郡守,趙載浩爲鴻山縣監,具聖弼爲江界府使,韓光肇爲兵曹佐郞,鄭翬良爲右承旨,李日成爲奉常奉事,折衝李厚儉,出身將校等柳葉箭一巡試射時三中四分居首,長番內官朴敏采通政,柳葉箭一巡試射時,三中居首,已上今加嘉善加資事承傳,趙尙絅爲左賓客,李德壽爲右賓客,李縡爲左副賓客,金始炯爲訓鍊都監提調。
兵批啓曰,訓鍊都監付料軍官朴思敦,御營廳軍官梁壽堅,守禦廳付料軍官金必漢,摠戎廳哨官韓興瑞,以一巡試射居首,俱有加資之命,而朴思敦·梁壽堅·金必漢·韓興瑞,雖已資窮,未經準職,何以爲之?敢稟。傳曰,特爲加資。兵批啓曰,全羅兵使及右水使,今當差出,而擬望之人乏少,他道守令,竝擬,何如?傳曰,允。以李義豐爲都摠管,元景夏·全昌曄爲同知,朴泰新爲羽林將,柳春馥·金鎭明爲訓鍊主簿,曺壽仁爲部將,李徵瑞爲全羅兵使,李義璧爲全羅右水使,韓夢弼爲平安監營中軍,金禹剛爲尙州浦權管,大射禮持旌負侯獲者邊將除授事下敎。金相箕·金相璧·南泰齊·韓顯謩·李大源·洪得厚爲副護軍,李周鎭爲副司直,朴盛源爲副司正,李徵久爲咸興監牧官,閔孝曾爲珍島監牧官,及第李天民,別抄卞德基,以上今加折衝,訓鍊都監軍官朴思敦,御營廳軍官梁壽堅,守禦廳軍官金必漢,摠戎廳哨官韓興瑞,以上今加折衝加資事,承傳。
假注書望金陽澤有頉代,以兪漢蕭爲假注書。
傳于金光世曰,問議事,昨已下敎矣。在京在外大臣及在近在遠儒臣處,分送郞廳問議事,分付該曹,而隨到入之。
又以弘文館言啓曰,新除授校理尹光毅,時在京畿廣州地。經筵入番事緊,請斯速乘馹上來事,下諭。傳曰,依爲之。
李命坤以扈衛廳別將,以大將左議政意啓曰,三廳別將及付料出身軍官人員訓鍊都監北營都試設行事,昨已啓達矣。臣寅明今日開坐,柳葉箭一巡試取後,三廳居首人姓名,矢數,別單書入,而其餘得中人員施賞,則依下敎取用兵曹之意,敢啓。傳曰,知道。
右承旨鄭翬良疏曰,伏以,臣於卽者,伏奉喉院除旨,繼以召牌下臨。在臣分義,宜卽出謝恩命,而臣之老母,數日以來,重患外感,又自朝前,風丹猝發,毒氣遍肆,面頰浮高,痛勢如刺,頃刻難支,醫治之節,一時爲急。臣憂惶煎熬,手自扶護,區區情理,實無離捨之勢,而嚴召之下,不敢坐違,謹詣闕外,略陳微懇,自外徑歸,臣罪大矣。伏乞聖慈,諒臣私情之不可强抑,亟命鐫遞臣職名,以便救護,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
修撰元景淳疏曰,伏以,臣之偏母,素抱奇疾,居常凜凜,臣之情理,豈有遠離從官之勢,而怵迫分義,黽勉供仕矣。卽接家信,臣母宿病沈綿之中,近因日候乖常,重添寒感,頭疼特甚,肢節如束,已至四五日,諸症有加無減云。臣自聞此報,心魂飛越,不忍頃刻按住。玆敢投進短章,走出禁門,不俟批旨,忙尋鄕路。伏乞聖慈,俯垂矜諒,亟命鐫削臣職,俾便歸護,仍治臣擅離徑行之罪,以肅朝綱,不勝幸甚。臣無任屛營之至,謹昧死以聞。答曰,省疏具悉。爾其勿辭往護焉。
贊善魚有鳳疏曰,伏以,我聖上親臨泮宮,禮成大射,追三代之遺法,擧累朝之闕典,臣民聳抃,朝野懽均。臣刳瀝肝血,疾聲號籲者,今幾遭矣。每於封章付上之際,瞻望雲天,涕泣祈祝,惟在聖鑑俯燭,亟許偕史之收還矣。及承批旨,恩諭之隆渥有加,而近侍之相守依舊。是前後所陳許多危凜之狀,懇迫之辭,都歸於假飾虛爲,厚誣天聰也。今而後,始知臣平生言行,全未見孚於君父也。且惶且慙,更復何言?念臣所被恩禮,萬萬不近,每以賤疾危苦之狀,屢陳哀鳴而不知止者,實出窮則呼天,疾痛呼父母之意,而區區難進之義,猶未暇於煩縷也。在臣道理,惟當蹙伏愧悔,恭俟顯戮而已,宜不敢更以醜穢之疾,冒瀆淸嚴,而臣若徒懷惶懼,泯然不言,則日月之明,顧何由照燭乎?目今風痰之症,挾感增劇,日就危惡,支體刺痛,全廢運動,塞竇擁纊,委頓床笫,雖一息未殊,而便一殭屍耳。以此症形,亦史臣之所目覩而深憫者也。到此地頭,而猶未蒙矜諒,則臣之死生,固不足恤,而王人之淹留荒村,已至三朔,畿邑廚傳之弊,罔有紀極,以聖上至誠憂民,何忍爲此?如使至愚而神者,疲於道路,睊睊胥讒,則臣雖萬被誅戮,顧何以贖其辜乎?將死之獸,不暇擇聲,瀆擾威尊,言不知裁,臣尤〈死〉罪。惟願聖明,亟加恕察而哀憐之,先收史官偕來之命,仍令攸司,重勘臣積逋之罪,少振頹綱,俾安私分,千萬幸甚。臣無任屛營祈懇之至,謹昧死以聞。答曰,省疏具悉卿懇。批旨悉諭,一向若此,由予涼德,只自恧焉。小子雖涼德,卿若追惟往年元良輔導,豈忍若此?一向强迫,有欠尊賢之道,從容致卿,是禮敬之道。偕來之臣,其令入城,以便卿心,卿須體小子之此意,安心勿辭,幡然上來,輔我元良。傳于金光世曰,此批答,使偕來史官傳諭,史官卽爲入來。
上在昌德宮。停常參·經筵。
自辰時至午時,日暈。
李重庚啓曰,明日常參·經筵,取稟。傳曰,停。
具宅奎啓曰,大司憲柳儼,執義朴弼傅,持平韓光會·朴成玉在外,掌令權宏牌不進,沈益聖被論,今日以監察茶時之意,敢啓。傳曰,知道。
又啓曰,憲府連日監察茶時,事甚未安。除在外被論外,掌令權宏,卽爲牌招,何如?傳曰,允。
以掌令權宏牌不進罷職傳旨,傳于李命坤曰,推考傳旨捧入。
傳于具宅奎曰,禮房承旨入侍于宣政殿。
傳于金光世曰,雖靳周洽,連有雨澤,一向祈雨,有欠其誠,儀曹稟草記,有觀勢爲之之敎矣。今過三日,雨意愈邈,榴月在近,民事悶焉。今又觀勢,其將後時,其雖周洽,於農何益?籲乎陟降,其可稽乎?五次祈雨,其當親行,而翌朝當躬詣,其令儀曹卽爲擧行,執事亦令擇差,其文宜誠。今者之祈,靳其周洽之致,且社壇祈雨差間,而俱由涼德,豈可舖張其浮文,動我陟降愛恤元元之盛意乎?其令撰文之臣知悉,齋沐等事,亦爲申飭。
傳于具宅奎曰,領相肅拜後,使之留待。
傳于金光世曰,領相引見。
金光世啓曰,藥房提調鄭錫五有稟定事,來詣請對矣。傳曰,引見。
又啓曰,今日晝講爲之事,命下,而親祭齋戒相値,何以爲之?敢稟。傳曰,停。
以文臣朔試射試官望單子,傳于金光世曰,動駕相値,置之。
李重庚啓曰,右副承旨李成中,家有拘忌之疾,身旣犯染,連日不得仕進,勢難察任。合有變通之道,何以爲之?敢稟。傳曰,改差。前望單子入之。
金光世啓曰,新除授承旨,待落點,竝卽牌招,何如?傳曰,允。
以韓師得·具宅奎爲承旨。
李重庚啓曰,明日太廟祈雨祭擧動時,大駕入齋室後及罷祭後,大王大妃殿問安,何承旨進去乎?傳曰,左承旨·左副承旨進去。
金光世,以禮曹言啓曰,今閏四月二十一日宗廟祈雨親行時,二十日出宮吉時,令日官推擇,則同日巳時爲吉云。以此擧行,何如?傳曰,允。
又以禮曹言啓曰,近來宗廟祈雨親行時,侍臣節次及前後部鼓吹,竝爲減去矣。今此宗廟祈雨親行時,儀注節目中,侍臣鼓吹等節,依前例不爲磨鍊之意,敢啓。傳曰,知道。
又以禮曹言啓曰,今此宗廟祈雨親行時,儀注節目,今方磨鍊,而王世子隨駕及祗迎祗送之節,何以爲之?敢稟。傳曰,置之。
又以禮曹言啓曰,今此太廟祈雨親祭時,亞獻官,王世子例行,而方在沖年,勿爲磨鍊之意,敢啓。傳曰,知道。
又以禮曹言啓曰,太廟祈雨親祭事,命下矣。自前宗廟親祭時,例有永寧殿遣大臣攝行之例。今亦依此擧行事,知委,何如?傳曰,允。
又以禮曹言啓曰,宗廟祈雨親祭時,自上逮至諸享官,例有散·致齋之規,而今此宗廟親祭,只隔二日,散齋則勢未及擧行。自今日,殿下別殿致齋,不弔喪問疾,不聽樂,有司不啓刑殺文書,唯啓享事,諸享官及近侍之官應從升者,竝自今日宿於本司,致齋一日於享所,陪祭百官諸衛之屬守衛廟門者,各於本司,淸齋一宿事,知委,何如?傳曰,允。
傳于具宅奎曰,明日動駕時,鼓吹除之。
金光世,以禮曹言啓曰,今此宗廟祈雨祭親行時,典祀官,當以奉常正塡差,有闕之代,依近例口傳備擬以入之意,敢啓。傳曰,知道。
吏曹口傳政事,以趙明履爲兵曹參議,朴璲爲奉常正。
李命坤,以兵曹言啓曰,今此宗廟親臨祈雨祭擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬,限十匹補把,以充不足之代事,本道監司處,分付,何如?傳曰,知道。
具宅奎,以兵曹言啓曰,今此宗廟祈雨祭擧動時儀仗,一依壬子年傳敎,減數擧行,而空輦及侍衛中忠壯衛·忠翊衛將以下軍兵,扈衛別將以下軍官·椎牌將·有廳軍士等,亦依前例減去之意,敢啓。傳曰,知道。
以兵曹守宮望單子,傳于具宅奎曰,以前守宮仍用。
李命坤啓曰,假注書兪漢蕭,時無職名,令該曹依例付軍職,冠帶常仕,何如?傳曰,允。
都承旨李重庚疏曰,伏以臣,年旣衰邁,素多疾病,而感激恩私,不敢言病,惟以奔走職事,爲一分報效之圖,而屢朔供劇,筋力殆盡,而近因廳中之苟艱,連日强疾仕進矣,素患痰癖之症,一倍添劇,頭疼腹痛,遍身如束,昏昏委席,不省人事。以此病情,決無供職之望,伏乞天地父母,亟賜鐫遞,俾得專意調治,以尋生路,千萬至幸。答曰,省疏具悉。卿其勿辭察職。
靈城君朴文秀疏曰,伏以臣,行己無狀,卒陷罔測,辱朝廷·辱祖先·辱身名無餘地,特以冥頑不卽滅耳。乃殿下不忍終棄,始旣拯拔於水火之中,今復拂拭於衣冠之列,此天地父母之恩。噫,我殿下所以如是者,以臣謂已淸脫耶?臣實未嘗淸脫,依舊在糞穢坑中矣。比之甲乙之訟,甲雖直乙雖曲,聽之者不爲之洞覈,不能使乙自服,尙有藉口,則甲不可謂得伸,而訟立落猶未決也。今臣之事,何以異此?秋曹按査之後,啓禧白地之誣,綻露無餘,而猶其言一向謂文書不足驗,査案不足信,則朝家査體,不可但已,唯當擧其疏相左者,一一推詰於渠,使之理屈辭窮而後處之,而不此之爲,經勘以溺職之罪,噫,使其言是也,則何罪之有?使其言誣也,則溺職又豈其律耶?大臣唯幸臣之得免於贓科,又恐啓禧之或坐於誣律,至進左右之說,要爲兩解之計。此或出於忠厚之意,而其査事之草率,處分之徑先,則未必不由於此。於是乎鄭宲之疏又出矣。毋論彼此,初若窮査痛處,無復餘蘊,則夫孰敢有紛紜者乎?唯其一意彌縫也。故致有此査體苟簡之譏,反添一種人齮齕之資,不知繼此起者,又將有百宲矣。然則大臣之所以彌縫者,適增其紛紜,烏在其解紛息鬧之意也?臣雖無似,忝居卿列,揆以朝體,決不當置諸暗昧,不爲之辨明也。大抵此事,不在多言。販魚錢,啓禧則曰五萬兩,而臣則曰二萬兩而已。浦項米,啓禧則曰一萬六千石,而臣則曰備局發賣米七千石而已。於此兩項,若得印證,則彼此立落決矣。臣之前後疏供及北來諸囚之招,旣已盡之,今若更令啓禧就此對辨,錢則必使之充五萬兩,米則必使之充一萬六千石。其言果有明據的證,則臣請卽日就烹,以爲百代貪汚者之戒,如不能然,則啓禧非臺官也,非御史也,特一副司果耳。朝家所以處之者,自有當律,而臣於是,方可謂淸脫,生可以擧顔於天地,死可以歸見於祖先矣。如其未也,臣將蒙此醜名以終身,如是而生亦何爲?勿論有犯無犯,惟願速就鼎钁,以快啓禧必殺之心,至於官職去就,非所可論。伏乞聖明,哀臣憐臣,亟賜處分焉。答曰,省疏具悉。此何足撕捱,而予旣知卿心,卿何自若此?卿其勿辭,上來行公。
兵曹參判權疏曰,伏以臣,年迫懸車,才疎需世,黽勉就列,已甚可愧,近又積傷所祟,眞元澌乏,奔走供劇,尤無可望。日昨雩壇將事之餘,昏憒顚仆,幾不復起,舁還私次,全無一分自力之勢,而適會僚堂有故,禁直難曠,不得不忍死趨詣矣。此際得伏見囚人趙東夏爰辭,則全沒實狀,費辭自明,要爲解脫之圖,臣不勝其慨惋也。噫,東夏之向在湖閫也,凌鑠道臣,壞損事面之狀,已悉於其時罷狀,嗣後駭悖之擧,亦不止一二。此則臣固治以不治,置之度外,而今此邊邑之除,殆靳相面,終許歷辭者,蓋亦出於不念舊過,欲其自新之意,而其間斥呼詬辱之說,播諸衆口,入於臣耳。臣雖疲劣無似,秩是宰執,職在籌堂,渠以幺麽一武弁,安敢如是蹈藉,無所顧憚耶?此臣所以送言揆席,略示裁抑之意,仍又捉囚其奴,警其驕妄之習者,臣豈爲一時私惡而然哉?區區微意,爲紀綱也,爲體統也。今其供語,切切然所以自辨者,不過以中間傳說者之猜嫉陷害爲諉,其言可謂至巧飾,而厭然自掩,窘遁杜撰之狀,亦可見明若觀火矣。噫,今日朝廷,卽殿下之朝廷,紀綱之所由出也,體統之所由立也。渠乃妄恃族强勢盛,輕視朝廷,以之隳紀綱而懷體統若此,其所關係,誠非細故,而畢竟該府議讞,深入其言,必請分揀乃已,臣固不足道,其於辱朝廷何哉?顧臣忝居卿列,遭此意外橫逆,其不可淟涊周行,冒居職次,以自喪其廉隅也明矣。玆敢略暴危懇,仰瀆崇聽,伏乞天地父母,曲加照察,特許鐫削臣所帶本兼諸任,仍命攸司,重勘臣疲劣受侮之罪,以肅朝綱,以靖私義,不勝幸甚。答曰,省疏具悉。其涉可駭,故日次欲諭,因相臣陳達,業已諭矣。卿其勿辭察職。
正言金相福疏曰,伏以,臣父在慶尙道新寧縣任所,素患痰癖之疾,且傷水土,當夏換節之際,諸症一倍添重,數日之中,急報踵至。臣自聞此報,心神飛越,方欲請告發行,諫院新命,適下此際,惝怳狼狽,罔知攸出。其在分義,豈敢爲虛帶徑往之計,而父病旣如是沈篤,歸護甚急,敢投短章,擅出都門,臣罪大矣。伏乞削臣之職,治臣之罪,以嚴國體,以安私分,不勝萬幸。答曰,省疏具悉。爾其勿辭往護焉。
癸亥閏四月十九日辰時,上御宣政殿。同副承旨金光世引見入侍時,假注書朴盛源,記事官兪彦好·李毅中入侍。上命金光世書下敎。敎曰,雖靳周洽,連有雨澤,一向祈雨,有欠其誠,儀曹稟草記,有觀勢爲之之敎矣。今過三日,雨意愈邈,榴月在近,民事悶焉。今又觀勢,其將後時,其雖周洽,於農何益?籲呼陟降,其可稽乎?五次祈雨,其當親行,而翌朝當躬詣,其令儀曹卽爲擧行,執事亦令擇差,其文宜誠。今者之祈,靳其周洽之致,且社壇祈雨差間,而俱由涼德,豈可舖張其浮文,愛我陟降,愛恤元元之盛德乎?其令撰文之臣知悉,齋沐等事,亦爲申飭。書畢。上曰,卽爲擧行,可也。偕來承旨鄭必寧,祈雨祭擧動時入參事下敎。諸臣仍以次退出。
癸亥閏四月十九日巳時,上御熙政堂。領議政金在魯引見入侍時,左副承旨李命坤,假注書朴盛源,記事官兪彦好·李毅中,藥房提調鄭錫五同爲入侍。入侍時,金在魯曰,日氣寒暖不適,聖體若何?上曰,無事矣。在魯曰,大王大妃殿感氣何如?上曰,慈殿感候亦一樣矣。在魯曰,世子氣候何如?上曰,近日過爲動作,是可憫矣。在魯曰,臣重被國恩,臣家積年經營之大事,無事過行,而犬馬之齒已多,故驅馳之餘,無力起動,未卽肅拜,今始入來矣。聖念悶旱,一時不弛,而雨意猶靳,誠爲悶迫矣。上曰,卿自郊外來,沿路,何如?在魯曰,忠州以上,雨雖數來,猶未周洽,至於郊外則尤急矣。上曰,麥則似有效矣。在魯曰,秋牟已無奈何,春牟免凶,畓則誠急矣。付種今雖愆期,移秧或晩可食,而猶無一兩日緊急事,禮曹亦無請行祈雨之事。而今將親祭太廟,殿下爲民之誠,實爲欽仰,而第聖躬保護之道,此是今日第一急務,且遣大臣先行,而後爲親禱,節次亦然。今番夏享,亦旣親行,而太廟則雖未親禱,陟降於昭,亦豈不眷顧愍念也?今此親行之命,還爲停止,而遣臣等先行,實爲顒望矣。上曰,雖有雨,終未周洽。東朝殿前有小池,曾無乾涸之事,而今則乾涸。以此觀之,其旱可知矣。卿今欲姑停親行。卿雖不言,予豈不思自護之道乎?予已知卿入來,則必有此請矣。然由予誠淺,霈然至今無望,更何姑觀耶?俄故有命矣。見外方狀啓,則雖有一犁一鋤來者,皆未周洽,民事誠可慮也。在魯曰,外方固無可觀,而注秧正當其時。今若注雨,則可以一時移種。若早來誠好,而然移秧,猶無一二日所急矣。上曰,以今年事勢觀之,則雖異於古,若過此月則殆矣。今番一次親祈,不可不呼籲,而日氣又如此,斷不可停止矣。在魯曰,此出殿下悶旱憂民之誠。然姑觀數日,未知如何?上曰,予亦有意姑觀,而其於至今不雨何?在魯曰,追後親行,而今番停之,似宜矣。上曰,霈然無期,若今不禱,更何待焉?若待數日,雨來而親祈,則是不誠。吾豈效宋宗之擇日祈雨乎?王素所謂不誠是也。在魯曰,聖敎誠然矣。臣意非欲爲擇日也。仍稟藥房提調鄭錫五來待矣。上命入侍。臣盛源承命,出召鄭錫五入侍。在魯更請姑停親禱,上曰,卿若欲停親祭,則惟願今日雨來也。鄭錫五曰,都提調言是矣。今者聖候比向年少減。今若親祭,則聖候或恐有傷損之節,請遣大臣攝行。上曰,卿等言是矣。然爲民祈雨,不可不親祭矣。錫五曰,向日射壇,旣已勞動,今又親禱不可矣。遣大臣攝行,何如?上曰,成湯大旱七年,至有桑林之禱。爲民之事,豈可以爲勞哉?在魯曰,今則固異於大旱七年矣。雖無親禱之擧,民必盡知殿下至誠也。上曰,今若果七年旱,則民將盡劉矣。今世之事,正謂文勝,而今予此擧,非望民之悅我矣。予嗣服以後,今年旱最甚矣。今若不親禱而待後,非誠心。今或不雨,則又將親禱東郊,卿等須思諒焉。在魯曰,臣知殿下誠心,而今則夜已短矣,時氣亦不佳。遣大臣而足以導達誠意矣。今臣所達,非欲若宋宗之擇日也。上曰,卿旣告予以有心者,故言之,而只望雨來矣。在魯曰,頃日大射禮時,殿下發四矢而三矢中,此足以見誠心矣。上曰,非敢後也,馬不前也。第三矢得中,予以爲可見五十年操心之工,而於射侯時,亦不無所動矣。上又曰,藝文提學元景夏,製進大射禮記,而少實,故初旣墨抹,今又抹下矣。今番祈雨祭文,須取實製進爲宜矣。在魯曰,臣等旣不能得停親禱,則朝廷必皆以爲憂,而於禮,亦當遣大臣攝行矣。上曰,予已諒之,率去大臣無妨矣。我國之事,徒有外具而已。至於潔誠之事,實不如閭閻家祭祀矣。易曰,密雲不雨,自我西郊。近日無自東來雨,而冷風連吹,故綿衣尙未解。卿等亦然否?在魯曰,臣等亦不得脫矣。日候如此,誠憂悶矣。錫五曰,明日太廟擧動時,生脈散製進乎?上曰,生脈散,依前方,自今日製入,可也。上曰,慈殿氣候近有感氣,湯劑三貼,錦銀花茶製進,可也。錫五曰,醫女入診後,劑藥以進,何如?上曰,醫女入診,亦不可不顧也。上曰,親行事急,不必相持,卽爲分付擧行,可也。在魯曰,親行事急,而至於齋戒,則今日分付,明日行祀,似不潔矣。上曰,今此齋戒,猶勝於前期矣。今方祈雨,何可多日齋戒乎?在魯曰,今有雨意,姑觀再明,動駕,何如?上曰,若欲姑觀,則退行於五六日可矣。姑觀再明,其不幾於五十步百步間耶?頃見禮曹草記,而姑欲觀勢矣。連三日無雨意,故今日先爲下敎是也。在魯曰,昨日樂章事,兵判入侍時,何以下敎乎?上曰,予當言之矣。十二室無當室樂章,而有環奏者云,豈非大端未安乎?在魯曰,傳敎,臣已見之,而此事體重,當從容考出以達,以爲從容釐正之地好矣。上曰,予意亦如此,故下敎已言之矣。在魯曰,兵曹參判權,以趙東夏事陳疏矣。上曰,其事實,何如?在魯曰,東夏事極非矣。上曰,後日左相同爲入侍時,從容言之,可也。在魯曰,朝家有赦典,則諸道例以放未放稟啓,而今番赦典,則疏決旣行於榻前,已施曠蕩之典,外方稟啓,宜無更爲擧論之事,而諸道道臣,或以循例放未放擧行與否,稟問廟堂,故廟堂以筵稟後,當爲分付之意,回題矣。各道放未放,係是疊床,勿爲啓稟之意,知委,何如?上曰,旣爲榻前疏決,放未放啓稟,自當不爲。以此知委,可也。出擧條生脈散依前方,自今日日次劑入事,及江界府使具聖弼各別催促辭朝事,都承旨李重庚疏批下後牌招齋宿,右承旨鄭翬良改差事,及兵曹參議宋秀衡改差,其代口傳差出事,及藝文提學元景夏卽爲牌招祭文撰進事,竝下敎。諸臣以次退出。
上在太廟齋殿。
夜二更三更,坤方巽方,有氣如火光。
具宅奎啓曰,備邊司郞廳來言,今日賓廳坐起日次,而擧動相値,頉稟。傳曰,知道。
鄭必寧啓曰,賓廳坐起,旣已頉稟,所當持公事入侍,而擧動相値,不得入侍之意,敢啓。傳曰,知道。
又啓曰,明日親祭正日,視事,頉稟。傳曰,知道。
大駕入齋室後,政院·玉堂·藥房口傳問安。答曰,知道。
王世子遣宮官問安。答曰,知道。
大駕奉審後,政院·玉堂·藥房口傳問安。答曰,知道。
韓師得啓曰,小臣,大王大妃殿問安進去,下直。傳曰,知道。
又啓曰,小臣馳往于大王大妃殿問安入啓,則答以知道之意,敢啓。傳曰,知道。
具宅奎啓曰,訓鍊都監知彀官,禁衛營敎鍊官,禁軍陣敎鍊官,御營廳敎鍊官來言,日暮後懸燈,人定後刁斗,天明落燈之意,敢啓。傳曰,知道。
鄭必寧啓曰,禮貌官來言,百官稟旨就次,取稟。傳曰,知道。
傳于具宅奎曰,今番尤當致潔,兵曹郞廳招致,分付,雜人各別禁斷。
金光世啓曰,右承旨鄭必寧,以笏記稟定事,請對矣。傳曰,引見。
傳于金光世曰,承旨一員入侍。
傳于鄭必寧曰,各司起寢外位,重其享事,起寢外位奏告之說,似爲壓尊,此後雖攝行,勿爲事,分付。
具宅奎,以兵曹言啓曰,在前經宿擧動時,大內巡檢等事,使入直兵曹·都摠府堂上,各色宿衛將士等,累次巡檢事,例爲啓稟,分付矣。今亦依此擧行之意,敢啓。傳曰,知道。
李命坤,以兵曹言啓曰,今閏四月二十一日武臣賓廳講書日次,而祈雨祭擧動相値,不得爲之之意,敢啓。傳曰,知道。
尹懋敎啓曰,兵曹郞廳來言,闕內各處入直軍士夜巡檢去矣。敢啓。答曰,知道。
癸亥閏四月二十日巳時,上幸太廟。親臨祈雨祭擧動入侍時,行都承旨李重庚,左承旨韓師得,右承旨鄭必寧,左副承旨具宅奎,右副承旨李命坤,同副承旨金光世,假注書朴盛源·兪漢蕭,記事官兪彦好·李毅中隨駕。上以翼善冠·袞龍袍,由仁和門出,繖扇侍衛如儀。上曰,南草廣禁則有弊,只諸執事及入於廟門內者,則嚴禁,可也。出榻敎至仁政門外,都承旨李重庚曰,藥房都提調金在魯,提調鄭錫五請對矣。上曰,進來。領議政金在魯曰,今日是烈陽,而聖躬方在調攝之中,何可拘於小節,不念宗廟及東朝乎?宜思保護之道,而特許張傘,是所望也。此非過執之事矣。上曰,予聞先朝露禱庭中,而衮衣盡濕云。予今爲五十,而專由涼德,致此軍民之受困,只盡在我之道而已,豈謂張傘,則雨不來而如是耶?在魯曰,卽今異於他年,如是而或有後悔,豈可及乎?重庚曰,大臣之請,如是懇至,殿下何可不爲聽從也?上曰,我國文勝故如此矣。成湯桑林禱雨之時,未聞有張傘之請矣。予則雖步輦,猶如是高坐,而彼軍兵則步往,無使久立,以困軍兵也。在魯曰,軍兵則常時如是培養,故小無損傷,而玉體則不宜如是自輕矣。昨日雖不從臣等之請,而此等小事,不必過執矣。重庚曰,張傘則猶是末節,而大僚至誠仰請,豈不勉從乎?不得請則不敢退矣。在魯曰,殿下春秋已高,筋力比五六年前漸衰,而心則無異於前,何不自量而爲之耶?上曰,如荷葉之傘,雖張之,有何所益乎?於心甚如何,而卿等之請如此,勢當勉從,而限作門張之,其後則勿更云云也。此非欺卿之言矣。在魯曰,限宗廟作門張之,是所望也。上遂張傘進發,至太廟門內,上下步輿,步入齋室。少頃,上改具冕服,由東夾門出,步詣正殿,行四拜禮後,以次奉審十二室後,藥房都提調金在魯,提調鄭錫五,請乘玉轎。上曰,咫尺之地,何必御步輿乎?不知疲勞矣。仍步詣永寧殿,又行四拜禮後,以次奉審中央東西夾三室後,仍步由齋室南門入。諸臣以次退出。
同日申時,上御齋室。禮房承旨請對入侍時,右承旨鄭必寧,假注書兪漢蕭,記事官兪彦好·李毅中進伏訖。右承旨鄭必寧曰,笏記中有稟達者,請對矣。上曰,何事耶?必寧曰,典樂來言,前則呼殿下四拜,後呼樂止矣。今番釐正後,以樂止後殿下拜爲定,故樂成,每有草草了當之患。不可不稟,故敢稟矣。上曰,其言似然矣,依前置之,可也。諸臣以次退出。
同日戌時,上御齋室。承旨一員入侍時,左副承旨具宅奎,假注書兪漢蕭,記事官兪彦好·李毅中,進伏訖。上曰,注書出去,大祝中曾前屢經大祝者招入。臣漢蕭承命出來,與金尙迪偕入。上曰,所謂毛血盤者,何毛何血,而何以爲之耶?尙迪曰,不知何毛何血,而預置于卓下,讀祝後燒火矣。上曰,招問者有意。曾見大學衍義補,有所云云。蓋擩於脂,燔於炭,有陟降之際,左右求之於此於彼之義矣。曾見黍稷與毛血,置於尊所下,而不知何以爲之,大祝亦不詳知之矣。注書出去,招問守僕以何毛何血,且何以擩於脂燔於炭,且初置尊所,終何以處之?詳爲問來,可也。臣漢蕭承命招問後,還入達曰,招問則以爲,毛則是牛毛·羊毛·豕毛,而牛毛則濡羊血,羊毛則濡豕血,豕毛則濡牛血,三毛盛於一鍮盤,蕭黍稷則盛於籩,初置於尊所下,晨祼禮後,諸祝史,各奉奠於神位前,薦俎時,祝史俱進徹毛血盤,薦俎畢後,諸大祝各取蕭黍稷,擩於脂,燔於炭云矣。上曰,是矣。此槪陟降之靈,或在於此乎,或在於彼乎之義矣。笏記中薦俎官詣尊所云云,猶是不緊而讀之,此等節則甚重而不讀,甚可怪矣。從今釐正謬規,使守僕知之,可也。上曰,史官俄者摘奸而來,果爲殿內奉審耶?臣漢蕭曰,只奉審殿外尊所而已,元無殿內奉審之事,而摘奸單子,則例以殿內外修掃淨潔書之,便是謬規矣。上曰,內摘奸之法,大臣攝行時,亦不爲矣。親行時,旣已奉審殿內外,又令摘奸者,蓋遵故例親割牲之義,欲知犧牲肥瘠也。內摘奸後,每書以殿內外修掃淨潔,此則親奉審之後,又令摘奸,事體如何,而聞史官之言,則殿內外,元無更爲奉審之事云。此後親行時摘奸,以犧牲摘奸爲名,犧牲與祭物祭器,諸執事只爲摘奸,可也。出擧條諸臣以次退出。
同日四更一點,上御板位。親祭入侍時,行都承旨李重庚,左承旨韓師得,右承旨鄭必寧,左副承旨具宅奎,右副承旨李命坤,同副承旨金光世,假注書朴盛源·兪漢蕭,記事官兪彦好·李毅中入侍。上以冕服,由齋室東夾門出,步詣正殿板位上,行四拜禮後,上曰,出主時或有動撓之弊,申飭守僕,可也。行奠爵奠幣禮,行初獻禮,至第五室,大祝誤觸覆爵。上曰,爵已傾覆,更爲奠爵如何耶?問議于大臣。守僕曰,曾見故領相南九萬以爲,獻官降復位之前,爵傾則更爲奠爵,降復位之後,則爵雖傾,不可更奠云云矣。上曰,然矣。仍更爲奠爵後,以次行十二室初獻。上曰,捧俎而由正路,大祝出來受之耶?右副承旨李命坤曰,然矣。上曰,俄有申飭,而捧俎官金時哲,行步太緩,極爲駭然。汰去,可也。同副承旨金光世曰,此外捧俎官,亦多有行步緩緩者。當該捧俎官,竝推考,何如?上曰,依爲之。出擧條上曰,第五室大祝,祝文還安之際,致有覆爵之失。此雖出於無情,而事體所在,不可置之。禁推。第九室大祝,讀祝之際,不讀尊號二字,亦不可置之,從重推考,可也。出擧條光世曰,親享事體甚重,諸執事旣有擇差之敎,而全不擇差,齋郞·祝史中,未通淸者甚多,捧俎官,亦以不合之類,混爲塡差。此實前所未有之事,事體極爲未安。吏曹當該堂郞,從重推考,何如?上曰,依爲之。出擧條上曰,齋郞·祝史趨下之際,兪彦國行步緩緩。此等事體,可知之。文官亦如此,極爲駭然,令該府處之。出擧條上曰,俄者爵傾後,事知守僕,能以古例稟達,甚爲可嘉。其在激勸之道,不可無賞,令該曹米布賞給。出擧條上曰,堂下執禮誰也?命坤曰,李光運矣。上曰,讀聲低微,申飭,可也。上曰,堂下執禮,俄以讀聲低微,申飭,而一向低聲,從重推考,可也。出擧條命坤曰,前日隨駕時,見神輿色甚渝,事體未安,亟令該曹修改,似宜矣。上曰,依爲之。出擧條上曰,守僕頭巾之尙黑,始於何時耶?闕內別監頭巾則尙赤。赤黑何故而異也?問于領相,可也。臣漢蕭承命,問于領相而還入達曰,問于領相則以爲,尙黑尙赤,俱不知始於何時,而闕內別監則尙赤,守僕則勿論廟社,皆尙黑,創始於何時與否,未可知矣。上曰,領相筋力,可謂奇特矣。尙今爲亞獻,而不以爲勞矣。命坤曰,然矣。常時於祭享事,別爲致精矣。上曰,七祀獻官誰也?鄭錫五曰,洪應夢矣。命坤曰,其一卽洪尙輔矣。日出時呼禮畢。上還由東夾門出,步詣齋室。諸臣以次退出。
上在昌德宮。停常參·經筵。
大駕親祭罷後,政院·玉堂·藥房口傳問安。答曰,知道。
大駕親祭罷後,朝廷二品以上·六曹單子問安。答曰,知道。
王世子遣宮官問安。答曰,知道。
具宅奎啓曰,小臣,大王大妃殿問安進去,下直。傳曰,知道。
又啓曰,小臣馳往于大王大妃殿問安入啓,則答以知道之意,敢啓。傳曰,知道。
又啓曰,小臣右議政趙顯命處偕來事進去,下直。傳曰,知道。
金光世啓曰,右議政趙顯命上疏,以縣道到院,而以親祭正日,留院之意,敢啓。傳曰,入之。
鄭必寧啓曰,明日常參·經筵,取稟。傳曰,停。
癸亥閏四月二十一日卯時,上幸太廟。親臨祈雨祭擧動,還宮入侍時,行都承旨李重庚,左承旨韓師得,右承旨鄭必寧,左副承旨具宅奎,右副承旨李命坤,同副承旨金光世,假注書朴盛源·兪漢蕭,記事官兪彦好·李毅中隨駕。上以翼善冠·袞龍袍,由齋室正門出,繖扇侍衛如儀。步詣太廟門內,御玉轎還宮,由仁和門入。諸臣以次退出。
上在昌德宮。停常參·經筵。
寅時卯時,有霧氣。自巳時至酉時,日暈。
鄭必寧啓曰,明日常參·經筵,取稟。傳曰,祈雨相値,置之。
又啓曰,明日祈雨祭齋戒相値,視事,頉稟。傳曰,知道。
李命坤,以都摠府言啓曰,副摠管具樹勳,以御營中軍軍兵等賞中日試放事,南小營,晝仕出去之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,提調臣鄭錫五,副提調臣李重庚啓曰,雨意尙靳,日氣不適,伏未審夜來,聖體若何?爲民親禱閟宮,冒炎動駕,徹夜將事,晏朝而罷,不瑕有傷損之節,而眩氣不至發作乎?臣等久未入侍,今日不可不率諸御醫入診,詳察聖候矣。大王大妃殿氣候更何如?臣等不任區區憂慮,敢來問安,竝此仰稟。答曰,知道。連日躬行饗禮,情禮少伸,微忱涼德,悶旱憧憧。慈殿氣候一樣。予則氣一樣。待下敎入侍,宜矣。
李重庚啓曰,注書任師夏,連呈辭單,不爲行公,卽爲牌招,何如?傳曰,允。
傳于鄭必寧曰,親行之後,待下敎,例也,而此時何循常例?六次祈雨,其令依例擧行。此是小祀,祝文中親享之由,置之。
又傳曰,前例擧行事,分付。
鄭必寧,以禮曹言啓曰,傳曰親行之後,待下敎,例也,而此時何循常例?六次祈雨,其令依例擧行。此是小祀,祝文中親享之由置之事,命下矣。依下敎六次祈雨祭,三角山·木覓山·漢江沈虎頭,遣近侍不卜日,來二十四日設行之意,知委,何如?傳曰,允。
李重庚以司饔院官員,以都提調意啓曰,卽接葦魚監捉官奉事金台南牒報,則身病危重,方在死生未定中云。莫重逐日進上監封之任,不可委之於身病之人,改差後,其代以直長沈廷儀差出,今日內辭朝下送之意,敢啓。傳曰,知道。
鄭必寧,以侍講院言啓曰,新除授左副賓客李縡,時在京畿龍仁地。書筵事緊,斯速乘馹上來事,下諭,何如?傳曰,允。
持平韓光會啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳嚴鞫得情,夬正王法。請還寢夏宅島配之命,仍令鞫廳嚴訊得情,快正王法。請瑞虎等兩賊孥籍,亟令王府擧行。請徙邊罪人陸師聖依律處斷。請還寢物故罪人明彦特放之命。請還收遠配罪人尹志放歸田里,禁錮終身之命。已上前啓,措辭見上太廟親禱,實出於聖上悶旱之意,則在廷臣僚,固當駿奔於將事之列,而班行稀疎,不成貌樣,其在事體,極爲寒心。請堂上以上衆所共知老病外,不參人員,竝命從重推考。親祭祭官,事體自別,而堂下諸執事,多不擇差,至以芸閣·國子,苟然充塡,實非前後另飭之意。銓堂之不能照檢,亦不無所失,請吏曹該郞罷職,該堂從重推考。近來武弁之凌侮文官,已成痼弊,紀綱之解弛,體統之壞損,莫此爲甚。前江界府使趙東夏與兵曹參判權,自前相較,非止一再,斥呼詬辱之說,播傳人口。其所驕蹇自恣之習,不可不懲,請趙東夏罷職不敍。生民休戚,係於守令,若不擇送,民受其弊。長興府使南益曄,以設賑,招聚富民,濫施酷刑,刻期徵捧,畢竟及民者甚少,而盡歸私橐,且奸吏作弊,浦民呼冤,至於四散之境。德源府使閔諗,到任之後,專事荒淫,沈湎酒色,酣歌醉舞,夜以繼晝,吏緣爲奸,民不見面,一境嗷嗷,如在塗炭。如此之人,不可置之於字牧之任。請長興府使南益曄,德源府使閔諗,竝命罷職。新除授大司憲柳儼,時在京畿陽川地,執義朴弼傅,時在楊州地,司諫院獻納呂光憲,時在廣州地,司諫洪昌漢,時在公洪道林川地,正言南惠老,時在忠原地。請竝斯速乘馹上來事,下諭。答曰,不允。上件推考事及下諭事,依啓。
李命坤啓曰,今日憲府啓辭批答,初以不允,下諭事依啓書下,臺官聽批出去矣。今以上件推考事,不允之下,添書以下,而臺官旣已出去,不可更爲傳批,改下批答,依前例,分付本府之意,敢啓。傳曰,知道。
左承旨韓師得疏曰,伏以臣,涉世昧方,居官無狀,果速人言,仍以置對,本事旣已脫空,而身名之汚釁則極矣。杜門訟愆,自分爲聖世之一棄物矣,忽於千萬夢寐之外,伏承銀臺新除之命。不知滓穢賤臣,何以得此?驚惶兢蹙,罔知所以自措。噫,臣之被誣之狀,前冬供辭,備悉之,已蒙日月之明,俯燭無餘,今不必覼縷,而追思至今,竊自疑怪。人言之來,或有苗脈,而臣之所遭,初無是事,醜詆之言,何從而至此?莫非冥行世路,多仇少與之致,尙誰尤哉?在臣自靖之道,不爲多辨,求之在我。斂跡榮塗,避遠駭機,則身名庶可自全,恥辱庶可少湔。似此情勢,不可以時月之稍久,有所自恕,官職去就,非所可論,而適値悶旱親禱,動駕隔宵,其在分義,不敢違召,欲入文字,亦未登徹,逃遁不得,黽勉出肅,因仍蹲冒,決無是理。玆敢略控危懇,仰陳於紸纊之下,伏乞聖明,亟賜鐫罷臣職名,以安私分,以謝人言,千萬幸甚。答曰,省疏具悉。爾其勿辭察職。
右議政趙顯命疏曰,伏以亢旱如焚,民事罔涯,至有太廟親禱之擧,達夜將事,聖體不瑕有損?臣爲大臣無狀,旣有以感召災旱,適又負罪屛處,不得躬參於駿奔之列,情禮虧缺,尤無所逃罪矣。臣之猥膺專對之命,已有日,而第以所辭相職未解,尙不得進身於京輦之下,雖行期姑未卜早晩,而治任束裝,動多拘掣。臣於此,實不勝惶悶抑鬱之至也。臣竊記年前,今領府事臣徐命均,以時任大臣,遭臺言出城,而會有使命,因其疏懇,特許遞解相職,使之伸其廉隅,而得以自盡於往役之義。體下之仁,使臣之禮,至今群下欽頌不已,而此事實爲臣不遠之柯則也。臣之情勢,旣不可以冒進,而近例之可據者又如此,殿下之以禮義處臣者,宜不可與徐命均,有異同矣。玆敢援據事例,更此煩籲,伏乞聖明,先收承旨偕來之命,仍遞臣職,使之卽日入城,以爲專意治行之地焉。臣無任云云。傳于鄭必寧曰,承旨敦諭,使偕來承旨傳諭。
上在昌德宮。停常參·經筵。
夜自一更至五更,有霧氣,艮方巽方,有氣如火光。
鄭必寧啓曰,明日常參·經筵,取稟。傳曰,停。
李命坤啓曰,大司憲柳儼,執義朴弼傅在外,掌令權宏未肅拜,沈益聖再度呈辭留院,持平韓光會呈辭,一員未差,今日以監察茶時之意,敢啓。傳曰,知道。
金光世啓曰,史官三員待命事,命下,而入侍相値,宣傳官三員代送之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,當爲中日習射,而祈雨祭齋戒相値,不得爲之之意,敢啓。傳曰,知道。
又以都摠府言啓曰,副摠管具樹勳,以御營中軍,軍兵等賞中日試放事,南小營,晝仕出去之意,敢啓。傳曰,知道。
李重庚啓曰,左承旨韓師得,昨旣承批,而今日不爲仕進,卽爲牌招,何如?傳曰,允。
備忘記,傳于金光世曰,涼德誠淺,不能感孚,旱氣日甚,民事尤悶。良由否德,何甘玉食?自今日,周洽間減御供之米,停御供之醞,而慈殿,依例供進。
又傳曰,躬行祈雨,其將三日,旱氣一樣,一倍薰心。申飭獻官,致潔虔誠。
又傳曰,史官三員待命,騎馬九匹立之。
又傳曰,大臣·備局堂上來會,頃已下敎。判義禁亦令來待。
金光世啓曰,大臣·備局堂上來會事,命下矣。兩司無進參之員,除呈辭·受由·在外外,呈告未肅拜人員,竝卽牌招,以爲推移入直之地,何如?傳曰,允。
又啓曰,領議政金在魯,率備局諸宰與判義禁,依下敎來待矣。敢稟。傳曰,引見。
全羅監司趙榮國疏曰,伏以,臣於李顯允巡點事,亦自有不卽論責之失,略陳俟罪之意於請罷顯允之狀,而卽伏見本月十三日備局關文,則郵罰不加於臣身,而乃以不請軍律,至有帥臣罷職之命。臣於是,益不勝慙惶悸恐,殆不知置身之所也。夫顯允之當初巡點,果出於違制專擅之意,則在軍法,固當必誅無赦,而乃若究其情,則實由於關辭之錯認。戎事雖貴,尙嚴用律,宜有參酌,此臣所以只請有司之勘處,而及見帥臣之啓本,則其所論請,大抵與臣啓一般耳。臣雖無似,亦旣節度諸軍,摠轄一路之戎務,則凡有咎責,臣實爲首。況其不請軍律,臣與帥臣,厥罪惟均,則朝家用罰,宜無異同,臣獨倖免,寧有是理?意者當日廟堂之所覆稟者,只擧帥臣之啓,故聖明偶未竝燭其臣罪之一例同案,而乃有此處分耶?若然則不待臣之費辭首實,而按法之地,自有當議之律矣。以此待勘之蹤,有不容一刻仍冒於官次。玆敢冒萬死略陳短章,仰請威譴,伏乞聖明,俯賜鑑察,亟命有司,重勘臣辜犯,以昭法紀,以安私分,千萬幸甚。答曰,省疏具悉。卿其勿辭察任。
癸亥閏四月二十三日申時,上御熙政堂。大臣·備局堂上,判金吾引見入侍時,領議政金在魯,工曹判書申思喆,判義禁趙尙絅,禮曹判書鄭錫五,行司直金聖應,兵曹判書徐宗玉,刑曹判書鄭羽良,副司直元景夏,同副承旨金光世,修撰金尙迪,持平韓光會,假注書兪漢蕭,事變假注書尹學東,記事官兪彦好·李毅中進伏訖。領議政金在魯曰,夜間聖體若何?上曰,一樣矣。在魯曰,徹夜將事,冒炎還宮,眩氣不至發作乎?上曰,追慕之心甚切,故不知疲勞,而夜短故尤不難矣。在魯曰,丸劑連爲進御,而生脈散亦爲進御乎?上曰,近來心事如此,故雖不得逐日服之,而間間進服矣。在魯曰,大王大妃殿氣候何如?俄聞醫官所傳,知其大槪,而感氣尙未快解,口味亦不如常云,甚可伏悶矣。上曰,方有咳嗽之氣,而水剌亦不善進,故湯劑連爲進御矣。在魯曰,王世子氣候一向平順乎?上曰,好過矣,但肌膚太肥。少兒如此,甚可悶也。前有下敎者,而辛丑入來後,前日所服之衣服,皆不適。槪前則瘦瘠,而近來則漸漸如此,行步甚難。卿在藥院,此等事可知之矣。在魯曰,肢體之大,貴人之象矣。肥兒丸,治食積而甚有益,議而製服則似好矣。上曰,從當議而服之,而頃下御詩,卿見之耶?注書出去,持入,可也。臣漢蕭承命持入。在魯曰,肌膚雖肥,肉色黑則好矣。上曰,若聞卿言之如此,必當陽出遊矣。常談所謂敎子與使婢,太爲細密,則不能見信,此言是矣。故予敎元良以大體,常慮身肥之太過,杏子不入於口中。若推此一事,則皆可知矣。在魯曰,不但慈愛而已,每事皆如是敎誨,不勝欽歎矣。上曰,侍講院,有御製懸板云耶?禮曹判書鄭錫五曰,乙酉年間,鄕儒蘇哥上疏,故其批答,下御製云矣。在魯曰,聞其時下政院云矣。上曰,注書持來御詩,示大臣及諸臣,可也。諸臣中有老者有少者,庶知予爲民之心,而以輔元良矣。在魯曰,卽今喜雨連注,庶無不足之患,而減御膳停御醞,全然不入,太爲埋沒。其中或限半減省而入之則,似好矣。上曰,近來旱氣漸甚,若踰此月,則民事罔涯。頃以祝文中,小祀之由,置之爲敎,蓋有意。是皆由予涼德,故欲爲飭躬而如是。時方氣象,則減膳亦云輕矣,故予先自停酒而後,可以禁之矣。在魯曰,御醞非爲進御,或有藥用時,盡爲停止,似甚不便矣。上曰,予豈欺心而言之?御醞雖入之,不過助闕中之繁華而已。若有藥用事,則豈以停止而不爲入用乎?在魯曰,今日非日次,而遇災修省,特命賜對,聖意藹然,而左相以臂痛苦劇,運動無路,故只臣入來矣。上曰,以痰而然耶?遣御醫看病,可也。出榻敎在魯曰,右相意外有所遭,出城而仍下鄕,臣亦以太過,爲私往復矣。批旨亦縷縷諄切,而尙無動靜,甚爲過矣。且新有使命,此與節使有異,別爲申飭,使之入來則好矣。上曰,予則以爲過矣。當依爲之。在魯曰,國事艱虞如此之時,在大臣之列者,尤宜聚會京輦,以做國事,而判府事兪拓基,尙不造朝矣。上曰,其大臣之固執,過於右相矣。卿今番見之耶?在魯曰,兪拓基所居,在渼陰水邊,故臣遷父柩下來之時,出來故見之,則已衰老且瘦敗矣。上疏尙稱負罪臣,臣亦言其太過,而以爲情勢臲卼。洪益彬子下敎之辭亦聞之,而此不可登諸章奏之事,只益惶恐云。且以月廩,甚爲悶迫云矣。曾於書札,有所提懇,而今又申申矣。上疏所稱負罪臣三字,批旨中特擧而誨諭,使之去之,然後可似有節拍矣。上曰,兪判府事題目,近來則已久,故視若尋常矣。開釋之後,諭止之意,自在其中,而如是者過矣。在魯曰,多年月廩,亦難一一盡受者,情勢似然,參酌減給,亦不害爲體諒之道矣。上曰,月廩減給,有前例乎?待下敎之例或有之,而若減給則是爲越廩矣。兵曹判書徐宗玉曰,大臣廩祿,宜不可減給矣。上曰,事體似如何矣。在魯曰,減給之有前例與否,臣固未詳,而負罪臣三字,使之去之,然後始似有可處之道矣。上曰,卿之所陳如此,似有意矣。當依爲之。在魯曰,領府事徐命均,久在郊外,近聞得泄瀉,神觀大敗云。且郊居冷落,藥餌凡百甚艱辛云。原任之久留郊外,事甚非矣。前則雖有所遭,惶恐不敢入來,而今則已爲開釋,無毫分難安之端,而如是棲遑郊外,甚爲過當矣。各別申飭,使之入處京城則,似好矣。上曰,居鄕甚過矣。依爲之。在魯曰,吏曹判書李箕鎭,臣於今行往驪州時逢見,卽今則別無所執之可撕捱,而在前職名,旣每每撕捱,則今於新職,不敢爲晏然行公,如是而至今矣。上曰,予欲下敎而未及矣。此於事體,果如何也?冢宰重任,半年瘝曠,事極寒心矣。在魯曰,此無他,初頭則有身病,末由運動,近間則遭其妻喪,不得上來。頃自朝家,特許其葬期,則今於過葬病愈之後,何可一向撕捱乎?但其家,自古有斂避銓衡之事,故相臣李畬,以先戒力辭,故肅廟至令告廟行公,不得已出仕矣。頃日批旨,亦循例而無節拍,故臣之逢見時,懇請變通,而臣以重臣不可輕遞之意,爲答而來矣。似當從重推考,各別敦迫,使之從速上來則好矣。上曰,予當下敎矣。在魯曰,戶曹凡事,首堂主掌,而近來久曠,多有苟艱之患。判書金始炯,尙不上來,極爲過矣。當初兵判時所遭,宜乎不安,無怪其撕捱,而其後特命敍用,又除判尹,仍移北職,豈可每每撕捱乎?催促使之上來,則似好矣。上曰,予當下敎矣。在魯曰,頃者祈雨祭,略陳不至大旱之狀矣。祭罷歸後,見鄕人問之,則皆以爲,雨不至渴急。蓋移秧則已過時,皆已乾播,雨若多注,甚爲害於乾播云。此後則不必更擧玉趾而親禱矣。上曰,卿之意予已斟酌矣。卽今雨,果好於牟麥峽農,而今以有益於牟麥,仍停祈雨,則於道理果是乎?前有社壇卽行之例,所當卽爲躬禱,而誠意淺薄,不能感應陟降之靈,而又往他所,則於心豈不慙恧乎?然故六次祈雨,使之依例擧行矣。在魯曰,聖躬安康而後,可以救民。前頭若屢次親禱,則必致玉體之損傷,臣子之心,豈不焦悶乎?上曰,爲民而何可顧身乎?在魯曰,今番祭班,臣則以獻官在前列,故未能知之矣。追後得聞,則陪祭百官,相繼退休,班行不成貌樣,階上執事,亦或有伏者,或有離位移步,雜亂往來者,殊無肅敬之意云,聞甚駭然。陪祭班監察及執事班監察,俱有不能糾檢之失,拿處,何如?上曰,事極寒心。依爲之。出擧條在魯曰,捧俎官每室各三人,而當室薦俎畢後,從臺上退出,聚立於東月廊,待薦俎官退出時,始爲同下,臣心常以爲未安。聖上雖在庭中板位,臣下將事之時,則所重有在,自不得不上殿,而畢事後退立時,則何可留在高處,俯視板位乎?此後則當室薦俎罷後,使之隨卽下,自前階復就初位,不然則使之仍留於當室樽所之前,待薦俎官畢薦後,同爲下來,似好矣。上曰,所達是矣。使之仍立於樽所之前,與薦俎官同下事,定式,可也。出擧條在魯曰,全羅水使李義璧,纔以宣川府使移拜矣。義璧赴任未久,數遞可悶,且宣川之海南,爲二十餘日程,當此劇農,夫馬迎送之弊不貲。宣川府使李義璧仍任,水使則更爲差送,何如?上曰,依爲之。出擧條在魯曰,長城府使李顯允充軍事,朝家處分,未免過當。顯允自是謹愼守法之人,必無故爲違令擅行之理,且點閱之行,元非有利於渠之事。蓋長城,以守城將,有年例巡點之規,而今春自廟堂稟定時,泛以營將·虞侯,抽牲巡點爲言,而守城將巡點行否,則偶無所擧論矣。顯允泛看關文,意謂同入於循例朝令中,有此巡點之擧。蓋守城將所領,非束伍習操之比,只有兩邑若干軍兵,點視軍裝於一日之內,則比諸頃年申致雲所坐爲輕,而勘律則反重,固欠均平。然此則不必追論,而至於兵使具侙之以不請軍律罷職,則尤爲太過。兵使之論列啓罷,又請罪狀,令廟堂,稟處,足矣,以此而遽請軍律,則豈不爲狂妄乎?臣意,兵使,依申致雲時趙儼例,仍任,宜矣。判義禁趙尙絅曰,營將·虞侯巡點時,守城將亦例爲巡點,而備局關文中,只言營將之巡點,不言城將之不爲巡點,故李顯允泛看關文,認以爲應行之事,而循例擧行,此非異事矣。副司直元景夏曰,拿問詳覈,觀其供辭,所坐重則重處,輕則輕處,似宜矣。上曰,然則充軍,姑置之,拿問,宜矣。兵使罷職,姑徐之以觀,可也。出擧條在魯曰,此平安監司金若魯狀啓也。嶺隘摘奸,依朝令,當發送中軍,而中軍適移拜水使,新差中軍急速下送事,爲請矣。此時正當劇農之節,中軍又是見重之別星,七百里往來之際,廚傳之弊,已極不貲,而且不無人心驚惑騷擾之慮。今姑安徐,待監司秋巡時,分送軍官,隨便摘奸爲宜。以此,分付,何如?上曰,所達儘是,依爲之。出擧條在魯曰,臣有所聞,而事關民隱,故敢此仰達矣。日前漢城府,稱以米亂廛,出送禁吏八牌於江上,逐戶搜索米石,作弊罔有紀極,仍以受賂無數,多則數十兩,少不下五六兩,徒費吏隷之分食,呼冤孔慘,傳說狼藉。臣聞甚驚駭,使備郞招問該府書吏,則以爲,藏蓄米穀,刁蹬市價者,摘發懲治,曾有事目,故今亦果有發送六牌捉治之事云。八牌六牌,未知何者爲的,而今年不至甚凶,米價亦無別樣騰踊之事,而只聽米廛人及曹屬之言,忽爲此擧,使江上之民,偏受其侵虐,不可無從重論責之道。京兆當該堂郞宜罷職,書吏·使令則移刑曹,査實嚴治,何如?上曰,依爲之。出擧條在魯曰,判義禁今日有入侍之命,似以諸罪家擊鼓上言事,欲有所下詢而處決矣。判義禁方持文書以入,而非但日勢已暮,其事俱係莫重獄案,不可只憑自鳴之言,草草議決於造次之間,他大臣亦未入侍。待左右相入來,一番會坐,詳考獄案,定其輕重後,稟處,何如?上曰,依爲之。出擧條尙絅曰,趙爾重之孫,以趙爾重之尙未復爵,有此上言矣。蓋趙爾重·李尙·白時耉,皆以平安兵使,連次交代之人,入於壬寅誣招,李尙·白時耉受刑而死,趙爾重則以已死之故,其時追奪而已矣。李尙·白時耉,伸冤復爵,而趙爾重則尙未復爵,蓋其所後之子,是湖南人,而年老病殘,久未上京,故其孫今始上來鳴冤云矣。景夏曰,壬寅獄,旣以誣案昭雪,則此當自在於伸理中,而尙未復爵者,似是見漏而然矣。此非可與戊申·庚戌逆獄,比而論之者,直令復爵爲宜矣。上曰,旣爲大訓,今無可論,一體復官,可也。出擧條景夏曰,筵奏,宜詳愼,不可放忽,而兵曹判書徐宗玉,頃以李顯允事,初則謂重於申致雲,而今則又謂輕於申致雲,事體未安。推考,何如?上曰,依爲之。出擧條在魯曰,頃日臺啓中,吏曹堂上推考事,允下,而後參判可以行公,而近來以此日事撕捱,開政無期,甚可悶矣,而此啓元非不允之事矣。上曰,然則以依啓爲之,可也。出榻敎在魯曰,日者禮曹郞官,以太廟樂章釐正事,承命來問,而此非倉卒間可以草草獻議者,連値擧動陪祭及問安,公退之後,設有少隙,澌痛昏睡,末由締思出草。今日始在家,方擬草議之際,又承來會之命,故未果,以致訖玆遷就,而京畿收議之禮郞已先還,不勝惶恐。樂章紊舛之說,臣自前習聞,每以爲信如此,故頃於留待引見時,亦隨聖敎,有所仰陳矣。其後遍考五禮儀序例卷及宗廟儀軌樂章條,則世宗朝制禮作樂時,定著初獻樂章,除最初引入獻官熙文章,最末引出獻官繹成章外,正是九章。樂以九變爲成,故其詞亦曰,曰旣九變,盡美盡善,以此通奏於各室初獻之頃,以成樂而已,元非各室各奏一章也。若果各室一章,則初獻太宗之樂,何爲而至二章,亞獻太祖之樂,何爲而至五章乎?況世宗朝,太廟只有五室,只當撰五章,何必撰九章乎?五禮儀成於成宗朝,則世宗·世祖樂章,何無追撰添入者乎?其非各室一章,明矣。謹按初獻九章,其一穆祖樂也。其二翼祖樂也。其三度祖樂也。其四桓祖樂也。其五太祖樂也。其六其七,竝太宗樂也。其八元敬王后樂也。其九摠述列聖文德也。亞終獻,除最初最末引入引出章外,亦爲九章,其一穆祖樂也。其二桓祖樂也。其三其四其五其六其七,竝太祖樂也。其八其九,竝太宗樂也。蓋世宗朝定著之意,只爲稱述四祖之肇基王迹,太祖·太宗之開國創業,以爲千百代通用之樂,而加減不得也。後來樂師,不識制樂本意,妄爲分屬於各室,而其詞與當室功德不襯,故仁祖朝諸臣,不悟其當正分屬之謬,泛認爲紊亂,至請追撰各室所無之樂章,而畢竟以事係重大,只撰宣廟樂章以用之,妄加於一成九章之外,皆由於考之未詳,而其所謂紊者愈紊矣。惟其未正分屬之謬,故宣廟樂章之追撰者,循次而用於孝宗之室,第十一室·十二室,則以十章已盡,故復用穆祖·翼祖樂章,以致紊舛之益甚。今若一正其本,則都無可疑矣。本者何也?不過以九章,通奏於一室之內,而去其九章外誤添之一章耳。肅廟甲戌後,因李鳳徵之疏,相臣南九萬之箚,柳尙運之議,始略見此意,所論明白,而猶未洞析於一正分屬之謬,更無疑晦之端,是可惜也。至於宣廟樂章,旣是後人所誤添,今旣明知世宗朝本意,一遵五禮儀以正之,則誤添之章,自當捨而不用。南九萬所謂有若於世室之中,有所取捨,宣祖陟降之靈,想必怵惕不安云者,誠爲切至之論矣。且初獻大猷,乃摠述列聖文德繹成,乃引出獻官之詩,亞獻赫整,乃太宗之樂也。故參判李世弼爲樂正時,每章下附論中,辨此甚明,而仁祖朝諸臣,乃以大猷·繹成·赫整,竝爲世宗之樂,南九萬亦以爲,稱述祖宗功德,止於世宗之征倭,其不能細考,有如此矣。今此樂章,乃世宗朝所作,故其稱太宗,或曰聖考,或曰皇考,豈有世宗之世,自爲預撰廟樂之理乎?且五禮儀文昭殿樂章,則太祖·太宗·世宗·世祖·睿宗五室,各有其曲,而太廟則各室獻時,通用九章,一如當初定制。雖以世宗之大德,世祖之大烈,而不更追撰而添入者,以太廟之嚴,不比文昭殿,而九章之數,不可增損也。且五禮儀序例曰,永寧殿樂章,與宗廟同。蓋世宗朝所定樂章,自王業之所由基,止于王業之成,廟饗之始,而永寧殿·宗廟同用之,其意豈不深遠,而南九萬箚中以爲,四祖之詩,用於宗廟,猶可曰以祖宗之事,歌之於子孫,而永寧殿,又用太祖·太宗之詩,是以子孫之事,歌之於祖考,誠有不可解者,此亦不能深思之說也。況定著樂章,爲千百代計,則永寧殿,亦豈無太祖·太宗子孫之躋祔乎?且皇明之禮,只有太祖·太宗廟樂,而仁宗以下通用之。我朝當初定制,實出於從周之義,尤不可妄有變改也。臣於日昨,在太廟,招致典樂,言其每室一章之謬,仍問自今十二室一獻之間,可以通奏九章,而無礙耶云,則對以朝家今若正謬,而使之通奏,則自當引緩其節奏,以此九章,通奏於十二室云。臣之愚意,在今惟當復舊禮而正末失,似無費力難處之事。聖上若取覓五禮儀序例及宗廟儀軌樂章條,則其必曉然於微臣之意矣。上曰,今聞卿所陳,乃爲瞭然。虞庭之樂,蕭韶九成。九者,數之極也。迎神樂九成,初獻引出引入章外樂九章。今者疑惑,誤奏各室之致,釐正非難,而但添入一章,今爲十章,亦不可不釐正,而事體至重,待下敎,時原任大臣·六曹·館閣堂上·入直儒臣,入侍停當。出擧條諸臣以次退出。
上在昌德宮。停常參·經筵。
自昧爽至辰時,有霧氣。夜自三更至五更,有霧氣。
金光世啓曰,明日常參·經筵,取稟。傳曰,停。
又啓曰,大司憲柳儼,執義朴弼傅在外,掌令權宏陳疏入啓,沈益聖再度呈辭入啓,持平韓光會呈辭,一員未差,今日以監察茶時之意,敢啓。傳曰,知道。
又啓曰,吏曹郞廳來言,守令有闕,政事何以爲之?敢稟。傳曰,當日爲之。
又以都摠府言啓曰,副摠管具樹勳,以能麽兒堂上,本廳坐起,晝仕出去之意,敢啓。傳曰,知道。
又啓曰,卽者副校理李宗迪,修撰金尙迪,因憲臣疏陳章徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招。玉堂上下番俱空,事甚未安。副提學趙遠命,副校理李台重,一體牌招,以爲推移入直之地,何如?傳曰,允。
又啓曰,副應敎李天輔帶職蒙宥,牌招入直,何如?傳曰,允。
以副校理李宗迪·李台重,修撰金尙迪牌不進禁推傳旨,傳于金光世曰,竝推考傳旨捧入。
金光世啓曰,卽者吏曹郞廳來言,今日爲政事,命下,而判書李箕鎭在外,參判李益炡病不來,參議未差,不得開政云。參判李益炡,卽爲牌招開政,何如?傳曰,允。
又啓曰,吏曹參判李益炡疏批已下,所當牌招開政,而望筒出納之際,必致夜深,待開門牌招開政,何如?傳曰,允。
又以御營廳言啓曰,北漢山倉本廳留營前監官金象仁,莫重軍餉,不能遵守,折半留庫,而私自濫分,秋捧時多有未收,故本廳拿棍事,曾已草記蒙允矣。金象仁,從重決棍三十度之意,敢啓。傳曰,知道。
又以御營廳言啓曰,本廳別抄武士·別武士·別破陣·京標下軍兵,春等射砲·用劍各技藝試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳中旬試才時,沒技軍兵將校別單書入事,已有前例矣。今春等中旬試才時,京標下砲手閑良尹世俊,鳥銃三柄一巡貫三中沒技,依例別單書入之意,敢啓。傳曰,知道。
又啓曰,左尹鄭壽松罷職事傳旨捧入矣。兼帶摠戎使密符及左邊捕盜大將命召·大將牌·傳令牌,使其軍官替納。今當修整密匣以入,而摠戎使及捕盜大將之任,不可一刻無摠察之人,何以爲之?敢稟。傳曰,右大將兼察,摠戎使,御將兼察。
又啓曰,左邊捕盜大將,右大將兼察,摠戎使,御將兼察事,允下矣。右邊捕盜大將尹光莘,御營大將朴纘新,竝卽牌招,以爲聽傳敎之地,何如?傳曰,允。
以公洪監司狀啓,工曹參判尹東衡病重上去不得事,傳于金光世曰,俟間上來事,回諭。
戶曹判書金始炯疏曰,伏以,臣於一切職事,以情則有必辭之義,以病則無可强之勢,虛帶京兆,屢煩朝家催促,而不敢爲進身之計,罪重瘝曠,跡涉偃慢,方擬更入文字,仰請鈇鉞之誅矣。不自意臣罪日積,而聖眷冞隆,伏奉除旨,遽有度支移授之命。不審殿下何取於臣,而不愼其簡,乃至於此也?臣誠一倍震駭,歷累日而未能自定。妄意殿下以臣屢備任使,或諳曹務,而且欲更試,有此誤恩,然若臣私分,有萬萬不敢復當者。使臣而長於理財,優於剸煩,眞有可堪之實,此何等膴仕,何等要地,而五年之間,三叨是任,在身實爲過災之懼。矧今朝彦林立,望實俱著者,何患無人,而今乃畀之於已試蔑效之身,亦豈聖朝綜核之政也?臣之年前忝叨,月日頗久,而才智有所不逮,精力有所不周,未曾一事猷爲,裨補國計。其空疎譾劣,不合掌財之任,不但自知已審,聖鑑亦已洞燭,而見今年紀衰邁,視聽昏耗,漸覺日異而月不同,雖尋常文簿,固多遺失之患,閑漫職務,已斷强策之望,則今玆所叨,其責任之緊要,酬應之浩繁,非他司比耳,尤豈有一分堪承之望哉?臣之力辭前職,非敢以一時所遭,過爲撕捱,誠以朝體私義,有不得不如此者,則臣雖無似,粗識古人辭受之義,豈逡巡於前而冒沒於後,以益其貪戀恩寵,喪失廉愧之譏乎?區區所祈祝,惟願速賜變通,毋使重務緣臣而久曠也。近日旱暵成災,聖心焦憂,靜攝之中,至有太廟親禱之擧,百僚奔走,不敢安次,而臣獨偃息鄕廬,不知轉動,分義都虧,罪爲罔赦。伏乞聖慈,天地父母,諒臣至懇之非出外飾,將臣所帶職名,亟許鐫遞,回授可堪之人,以幸國事,仍治臣前後逋慢之罪,以肅朝綱,不勝萬幸。答曰,省疏具悉。卿勿過辭,上來行公。
吏曹參判李益炡疏曰,伏以臣,千萬無似之身,久叨匪據之任,觸事生疣,理宜必辭,而適値僚席之俱空,推諉無路,黽勉供職矣。昨仍祭官事,重被承宣之請推,又有憲啓之峻發,臣於是,不勝瞿然,繼之而惶悚也。夫親祭執事,事體自別,非不另擇塡差,而至於堂下執事,雖云郞官之所主管,其所檢飭,豈可泛忽,而臨急見差之際,未免苟艱,以致臺臣之論斥。郞官旣以此罷職,則臣何可以推考薄勘,有所自恕,獨爲晏然乎?今因開政命下,天牌儼臨,不敢坐違,謹此隨詣,略陳短章,仰暴危悃,伏乞聖明,亟罷臣職,以重臺言,以靖私義,千萬幸甚。答曰,省疏具悉。卿其勿辭察職。
輔德金宗台疏曰,伏以臣,稟賦虛脆,自少善病,痰癖之症,已成痼疾,數日前又復發作,食飮專却,氣息如綴,無望持被,而第以番次苟簡,推移無路,强疾就直矣。忽自再昨夜,痞氣忒發,胸膈衝亘,精神昏頓,呼吸喘急,達曉僵倒,及朝不甦。昨日春宮邸下,爲講悶旱宸章,特有召對之令,而病狀奄奄,無計束帶進參,終至於微稟,只使下番獨爲入侍,病裏惶懍,靡所容措。昨仍祈雨祭齋戒,請急之章,亦未得徹,夜來病情,有加無減,今日書筵,亦末由進參,臣尤死罪。卽今病勢,若不趁卽還家,及時調治,則實有汚穢淸禁之慮。玆敢倩人搆疏,仰瀆宸嚴之下,伏乞天地父母,亟許遞改臣職,使講官無至不備,殘喘得以少延,千萬幸甚。答曰,省疏具悉。爾其勿辭,調理察職。
掌令權宏疏曰,伏以臣,才識魯莽,言議巽軟,本不合於淸朝言責之任,而過蒙洪造,濫叨從班,殆將二十年于玆矣。未嘗出一言論一事,以副我殿下委寄之私,心常愧恨,若隕淵谷。迺者柏府新命,又下於千萬夢寐之外,驚惶感激,罔知攸處。念臣狗馬之齒,已近七旬,風痹之疾,積年沈痼,精力已消,手足不仁,便作篤老一物耳。雖閑司漫職,尙難筋力奔走,顧此風憲,何等重任,而乃以如臣衰朽陋劣者,苟然充數,以益傍人之嗤點也哉?又自數日以來,添得外感,頭疼忒甚,吐瀉兼發,朝歇夜劇,食飮專廢,委頓床席,時或昏昏不省,萬無復起供仕之望。日前違召,實出於萬不獲已,而聖席天大,例勘亦靳,旋尋辭單,見阻喉司,曠日虛帶,惶蹙冞深,卽又天牌降臨。嚴畏分義,不敢坐違,擔曳病軀,隨詣闕外,而顧臣病勢,如右所陳,咫尺天陛,末由入肅。伏乞聖明,遞臣之職,治臣之罪,以安私分,以肅朝綱,不勝萬幸。臣方乞免之不暇,不宜贅及他說,而於目下事,竊有所憂慨者,略此附陳焉。荐歲飢饉,癘疫相仍,人之死亡,殆不勝數,加以焚灼之慘,至今日極矣。自春徂夏,終靳大霈,麥稔已失,播期又愆,哀我民事,其將盡劉,言念及此,實欲無言。噫,比年以來,天之以災異視警者,非一非再,殿下之所以恐懼修省者,靡不用極,責躬之意,屢見於絲綸,求助之旨,遍及於朝野,于時宰相或匡救之,三司或陳戒之。此雖若應文例談,而亦豈非上下交勉之一端耶?今之暵乾,非比尋常,而宰輔·三司,相率泄泄,未聞以一言進於殿下之前者,人之視今之旱,猶不若前日之遇災而然耶?惟殿下獨憂於上,及時親禱於太廟。臣於路左,仰瞻玉色之帶憂,私語于心曰,我聖上焦遑懇惻之誠,有足以昭假陟降之靈,而卽日滂沱矣,出日如昨,其雨尙遲,仰惟丙枕之憂,益復如何?昔在宋理宗時,趙景緯因災異奏曰,損玉食,不若捐肉帑,却貢捧之爲實,避正殿,不若塞倖門,廣忠諫之爲實,肆大眚,亦所以廣仁恩,而又不若擇循良,黜貪暴之爲實,斯誠切至之論也。荒歲殺禮,古有其式,伏想殿下於此,悉心行之,而第念近來閭巷之間,奢侈漸盛,糜費居多,貧民之困悴,未嘗不由於此。宜先自上,凡係侈汰浮糜之事,一切痛抑,昭示儉德,以爲四方之則焉。若稽先朝,凡有大災異,招集宰列·三司,詢問得失,殿下嗣服之初,亦嘗擧以行之,而近年以來,此事亦廢,尙此寥寥,或以爲,在下之人,無一言可當聖意而廢之耶?實非所以廣求之意,亦宜亟下明旨,以恢來諫之路焉。此時守令,尤不可不擇,而近來奔競成風,一縣作窠,求者逾百,請托公行,居銓之臣,不得任意取捨。人皆曰,今番某縣,某也爲之,某郡,某也爲之,及其政出也,果符人言,若是而安能盡愼簡之道乎?亦宜申飭銓曹,各別擇差,以爲救民之本焉。臣之此言,亦未免陳腐,而區區寸忱,亶出憂愛,伏願聖明,勿以人微而廢言焉。答曰,省疏具悉。其勉者宜勉,付陳者當留意。爾其勿辭,調理察職。
校理尹光毅疏曰,伏以臣,有事先隴,出伏鄕廬,賤疾痰滯之症,挾感猝劇,旅寓齟齬,將息失宜,轉輾層加,累日淹滯。此際館職除旨特降,繼有馹召之命,臣誠驚惶感激,不知所以自措也。念臣樸愚迷鈍,無所肖似,猥蒙不世之眷遇,出入經席,已累年矣。徒竊榮寵,辜恩負德,未嘗以一言半辭,仰裨聖治之萬一。若論其罪,死有餘責,而其私心所自期者,則惟以勿激勿撓,不偏不黨,孤行獨立,不以一時利害動心,爲立身事君之道矣。向忝臺職,入侍前席,聖諭諄諄,誨勉備至。臣雖至愚,寧不感激,而惟其見識遲滯,言議拙訥,於伊日處分,不能有所陳列,此臣之罪也。繼以有過重之聖敎,略陳短章,粗效匡救之責,而誠意淺薄,言不見槪,至承情外之敎,繼而有譴削之命。臣誠上孤聖上之所勉,下負平生之所期,慙惶之極,繼以撫躬自悼也。今聖上特加抆拭,復賜甄收,職名雖如舊,臣以何顔面,晏然復冒於言議之地哉?官職去就,非復可論。且臣於修撰朴春普論皇朝閣臣葉向高奏疏抄進事,有所瞿然者。臣於其時,職忝經幄,旣承抄入之命。其所抄進,雖不出臣手,亦嘗與聞其事矣。誠如春普之言,如以不正之書,上塵睿覽,而身居講讀之任,不能爭執,則其罪誠大矣。向高立身行事,載在本傳,可取而考也。乃不染黨習,秉心公平,斯亦可謂不易矣。以其章奏見之,集著忠懇,今春普乃斥之以詖說,此臣所未曉,而亦爲臣難安之一端也。目今亢旱非常,親禱太廟,而臣病伏郊坰,無計蠢動,不能趨參於陪扈之末。臣罪至此,尤在難赦,瞻望雲天,心神飛越。伏乞聖明,特命鐫罷臣職名。仍治臣罪,以勵群工,以安賤分,不勝大願。答曰,省疏具悉。爾其勿辭,上來察職。
檢閱趙雲逵疏曰,伏以,曠典克擧,大射禮成,凡在臣僚,莫不奔走搢矢之列,以有事爲榮,而臣獨跡滯遠地,未得躬覩盛儀,戀結宸極,只自北望翹心而已。臣於月前,得蒙恩由,來省母病,仰祝洪私,殞結難酬,母子相守,感泣而已。忽於此際,伏聞有筵敎催促之命,臣誠驚惶悚懍,無地措躬。義分所在,固當顚倒登程,不俟駕屨,而念臣母病,有非一時偶感之比,虛勞宿症,源委甚痼,多方調治,迄無顯效,加以南土炎濕,受傷忒重,諸般症形,闖發交劇,飮噉全廢,轉側愈艱,委頓床笫,氣息懍綴。臣無他兄弟,煢煢一身,獨自扶護,藥餌匕箸,親自看當,目下情理,實無頃刻離捨之勢。以公以私,行住俱難,怵迫煼憂,罔知攸爲,臣之今日情事,其亦慼矣。仍伏念,我聖上錫類之仁,曲察人情,凡有近臣陳懇,以親爲辭,無不例蒙準許。若臣之至情苦懇,宜垂矜諒,有不敢自阻於孝理之下。玆不得不冒萬死從縣道陳聞,僭猥之極,無所逃罪。伏乞聖慈,特推終始之恩,先削臣職名,俾便救護,仍治臣任情干瀆之罪,以肅朝綱,以安私分,千萬幸甚。答曰,省疏具悉。爾其勿辭,俟間上來察職。
奉敎趙載德疏曰,伏以,臣父遠命,新除弘文館副提學,副提學,例兼春秋修撰官。臣之所帶記事之任,揆以法式,自在應遞之科。臣宜卽引例陳章,以冀遞免,而兼銜在告,今始自別,伏乞聖明,亟令該曹,照例稟處焉。答曰,省疏具悉。令該曹稟處。
上在昌德宮。停常參·經筵。
下直,乶下僉使權世臣。
自昧爽至辰時,有霧氣。
李命坤啓曰,備邊司郞廳來言。今日賓廳坐起日次,而大臣有病,不得來會云矣。敢啓。傳曰,知道。
鄭必寧啓曰,玉堂備員間視事,頉稟。傳曰,知道。
李命坤啓曰,大司憲柳儼,執義朴弼傅在外,掌令權宏陳疏受由,沈益聖三度呈辭入啓,持平韓光會呈辭,一員未差,今日以監察茶時之意,敢啓。傳曰,知道。
鄭必寧啓曰,左議政宋寅明箚子到院,而以祈雨祭齋戒,留院之意,敢啓。傳曰,入之。
李命坤,以都摠府言啓曰,副摠管具樹勳,以御營中軍,新番軍士點考及舊番軍士賞中日事,南小營晝仕出去之意,敢啓。傳曰,知道。
傳于李命坤曰,今下弓矢,乶下僉使權世臣處給送。
鄭必寧啓曰,玉堂上下番俱空,事甚未安。副校理李宗迪·李台重,修撰金尙迪,昨旣有只推之命,竝卽牌招,副提學趙遠命,亦爲一體牌招,以爲推移入直之地,何如?傳曰,允。
以副應敎李天輔,副校理李宗迪·李台重,修撰金尙迪等牌不進禁推傳旨,傳于鄭必寧曰,竝推考傳旨捧入。
鄭必寧啓曰,副應敎李天輔,副校理李宗迪·李台重,修撰金尙迪,旣有只推之命,竝更牌招,副提學趙遠命,一體牌招,以爲推移入直之地,何如?傳曰,允。
李重庚啓曰,吏曹參判李益炡牌不進推考傳旨,今方捧入,而開政命下後,不卽擧行,事甚未安。更爲牌招開政,何如?傳曰,允。
鄭必寧啓曰,吏曹參判李益炡再招不進推考傳旨,今方捧入,而開政命下,已至經宿,尙未擧行,事甚未安。所當更請牌招,而一日三牌,有傷事體,何以爲之?敢稟。傳曰,過齋戒後牌招開政。
以禮曹祈雨祭取稟單子,傳于鄭必寧曰,今已浹旬,旱氣日增。臨渴浚井,何以濟民?當躬行於北郊,卽爲擧行。
韓師得啓曰,北郊祈雨祭親行事,命下矣。都承旨李重庚,所當牌招齋宿,而拘於廳規,不得請牌,何以爲之?敢稟。傳曰,牌招。
又啓曰,北郊祈雨祭親行事,命下矣。承旨不可不備員,右議政趙顯命處偕來承旨具宅奎,姑令入參,何如?傳曰,允。
又啓曰,諸承旨及玉堂有稟達事,請對矣。傳曰,禮·兵曹擧行單子,盡爲入之後,欲見承旨矣。至今不爲盡入,誠極遲緩,雖日晩,盡入後當引見,速爲入之。
傳于鄭必寧曰,請對雖入之,前例盡爲擧行,然後請對,可也,而何如是遲緩耶?凡擧行等節目單子,竝速入之。
韓師得啓曰,明日北郊祈雨祭擧動時,大駕入幕次後及再明日祭罷後,大王大妃殿問安,何承旨進去乎?敢稟。傳曰,左承旨·左副承旨進去。
鄭必寧啓曰,藥房三提調請對矣。傳曰,今日乃是淸齋之日,盡爲酬應,則必致夜深,身憊,只三提調入侍,卽爲詣閤。
韓師得啓曰,北郊祈雨祭親行事,命下矣。擧動時,漢城府堂上,當爲導駕。而判尹·左尹未差,右尹尹得和在外,無進參之員。判尹·左尹有闕之代,令該曹口傳差出,仍卽牌招,以爲推移導駕之地,何如?傳曰,允。
吏曹口傳政事,以金聖應爲判尹,元景夏爲左尹。
鄭必寧啓曰,今二十七日,北郊親行祈雨事,命下矣。親祭祭文,藝文提學元景夏,卽爲牌招,使之製進,何如?傳曰,允。
傳于鄭必寧曰,引經據義之儒臣,王者雖緩於民事,請之,可也。隨政院阻遏藏經,講讀蓋可知矣。設官有掌保護之官,有間矣。
又傳曰,爲吾民祈雨,王者豈可緩也,而自前雖陳請擧行則,例也,而職在政院,阻遏爲民,其果道理乎?良可寒心。
兵曹口傳政事,以具聖任爲左邊捕盜大將。
具宅奎啓曰,新除授左邊捕盜大將具聖任,卽爲牌招,命召及大將牌·傳令牌傳授之意,敢啓。傳曰,知道。
鄭必寧,以禮曹言啓曰,今此祈雨親祭時,王世子亞獻之禮及秖迎秖送之節,依今番宗廟祈雨親祭時例,不爲磨鍊之意,敢啓。傳曰,知道。
又以禮曹言啓曰,北郊雖是中祀,禮文旣無樂章,自前祈雨親祭時,用樂一款,勿爲擧行矣。今亦依此擧行之意,敢啓。傳曰,知道。
又以禮曹言啓曰,今此北郊祈雨親祭時,壇上修理等事,依例別遣戶曹·工曹郞廳及本曹郞廳,眼同看檢,而亦令繕工監別定監役官,急速擧行,何如?傳曰,允。
又以禮曹言啓曰,祈雨親祭時,自上逮至諸享官,例有散·致齋之例,而今此北郊親祭,只隔二日,散齋則勢未及擧行。自今日殿下別殿致齋,不弔喪問疾不聽樂,有司不啓刑殺文書,惟啓享事,諸享官及近侍之官應從升者,竝自今日宿於本司,致齋一日於享所,陪祭百官諸衛之屬守衛壝門者,各於本司,淸齋一宿事,知委,何如?傳曰,允。
具宅奎,以兵曹言啓曰,北郊祈雨祭擧動時,別雲劍及雲劍以下各差備等,以今月二十日宗廟祈雨祭擧動時,落點與啓下人員,仍爲使內事,節目中依例磨鍊以入之意,敢啓。傳曰,知道。
又以兵曹言啓曰,今此北郊親臨祈雨擧動時,本曹騎馬四十匹內,病傷馬除,各差備應把之數,無以推移。依前例京畿驛馬,限二十一匹補把,以充不足之代事,本道監司處,分付,何如?傳曰,允。
李重庚,以吏曹言啓曰,卽接通禮院牒呈,則左通禮鄭惟一,身病甚重,不得察任云。依例改差,其代卽爲口傳差出,何如?傳曰,允。
吏曹口傳政事,以李宅心爲左通禮。
李命坤,以禁衛營言啓曰,今閏四月二十五日下番別破陣及馬步軍兵等賞格試才,設行於南別營,而臣宗玉有身病,使中軍代行之意,昨已單子啓下矣。中軍李行儉,夜來身病猝重,勢難運動,故臣不得已强疾進去之意,敢啓。傳曰,知道。
金光世,以禮曹言啓曰,近來社稷祈雨親行時,侍臣節次及前後部鼓吹,竝爲減去矣。今此社稷祈雨親行時儀註節目中,侍臣鼓吹等節,依前例不爲磨鍊之意,敢啓。傳曰,知道。
又以禮曹言啓曰,社稷祈雨親祭時,自上逮至諸享官,例有散·致齋之規,而今此社稷親祭,只隔二日,散齋則勢未及擧行。自今日,殿下別殿致齋,不弔喪問疾不聽樂,有司不啓刑殺文書,惟啓享事,諸享官及近侍之官應從升者,竝自今日宿於本司,致齋一日於享所,陪祭百官諸衛之屬守衛壝門者,各於本司,淸齋一宿事,知委,何如?傳曰,允。
李命坤,以兵曹言啓曰,今此社稷祈雨擧動時,儀仗中減數與空輦及侍衛中忠壯衛·忠翊衛將以下軍兵·扈衛別將以下軍官·椎牌將及有廳軍士等減去事,依今月二十日宗廟祈雨擧動時例,擧行之意,敢啓。傳曰,知道。
又以禁衛營言啓曰,明日社壇擧動時,本營軍兵,當依兵曹節目,令中軍領率留陣,而中軍李行儉,身病猝然危重,勢難起動云。在前如此之時,亦有兼中軍代行之例,故以別驍衛別將沈鳳徵,權差兼中軍,率領結陣之意,敢啓。傳曰,知道。
左議政宋寅明箚曰,伏以臣,年衰氣殘,風痰作苦,自數年以來,有右臂不仁之症,月初觸風添劇,數日苦痛,幸卽向歇,自力供職矣。日昨太廟祭班罷歸後,宿症復發,病情比前忒重,自肩胛至指端,殆若鐵釘鍤下,刺痛不可堪,狂叫亂嚷,三夜不接目。自昨夕危急之症,雖若少減,而筋絡牽引,神精迷瞀,半身幾乎不收,姑無起身床褥之望。再昨賓廳來會之命,可以仰見聖上悶旱詢訪之至意,而竟未得秖承,繼以聖上俯煩軫慮,遣醫臨視,病裏惶感,不知所出。宜卽以文字,仰請譴何,兼伸叩謝,而病勢方劇,不能締成數行,稽遲至此,此又可見昏憒之一端。臣之無狀,旣忝竊匪據,召致災異,旱乾此酷,聖心憂勞,而病又如此,不能奔走對揚,有臣如此,生不如死。伏乞聖上,亟削臣相職,仍復重勘臣非時言病之罪,以答天譴,以警具僚。倘聖上體下之仁,以爲疾病之來,人所難免,而曲加矜恕,則特賜臣旬日之暇,俾便調治,以延殘喘,不勝萬幸。答曰,省箚具悉卿懇。以疾未參,其何所傷?卿須安心勿辭,善攝焉。仍傳曰,遣史官傳諭。
今閏四月二十五日申時,上御熙政堂。藥房三提調請對入侍時,都提調金在魯,提調鄭錫五,副提調李重庚,記事官任師夏,記事官兪彦好,記事官李毅中以次入伏。在魯進曰,近間聖體若何?上曰,一樣。大王大妃殿氣候何如?上曰,近間差勝,故湯劑止之矣。王世子氣候一向安寧乎?上曰,好過矣。在魯曰,日昨太廟親祭之後,臣不勝區區憂慮之至,有所仰達矣。卽者又有北郊親禱之命,臣於澌頓之餘,不覺蹶然而起,亟來請對,而久無引見之命,故不勝悶鬱。方欲不計惶悚,欲召承傳色更請之際,有引見之命,喜而入來矣。聞自鄕來民人及守宰之言,無時急望雨之事,乾播未及畢耘,而大雨則例棄,且麥垂登場,故姑不望雨云。頃日以不爲越次之意懇達,只緣賤臣之誠淺,而未見孚信,惶愧之極,亦甚慨然。北郊則尤有所萬萬切悶。聞承旨言,所謂武積洞近處,病幕甚多云。雖使撤移,而亦豈無薰染之氣耶?且方時痛楚之民,催迫移幕,使不得安其所。聖上禱雨,本自爲民之意,亦何不恤念于此也?卽今所慮,非特爲聖上筋力之難强,實有多般懇迫之憂矣。上曰,欲於北郊者,蓋有意矣,頃於於義宮還歸後,尤不勝耿耿。北郊是我聖祖擧義之所。擧義而救民,禱雨而拯民,其事雖殊,而其意則一也。此所以必欲先北郊者也。然而方痛之民儘可念。病幕果多乎?卿等詳知之乎?在魯曰,近來城中癘患漸熾,士大夫間喪故日聞矣。門外病幕之多,儘眞的矣。重庚曰,武積洞近處病幕,果多有之。上曰,卿目覩乎?重庚曰,然。錫五曰,聞北郊閱武之時,以病幕之多,移場於他處云矣。上曰,其亦吾民,方痛時移幕,甚可矜愍。北郊則不爲擧動。病幕勿移之意,史官亟爲出去,分付,可也。師夏卽爲出去,分付政院。上曰,南郊何如?在魯曰,南郊亦何異於北郊乎?郊外則勿論東西南北,決不可動駕。社稷,國家所重,無大於此。將來如欲必行,則社稷,似好矣。重庚曰,臣亦聞農事不必時急望雨,五月旬間,雨洽則無傷,乾播尤不望雨云矣。在魯曰,臣忝在輔相之位,若旱災竭急,而慢告以時無切急云,則天可畏,民亦可畏,臣豈爲此?上曰,卿等雖日來云雨順風調,何能解吾心乎?日前猶謂之暵炎孔酷。其後爲日更多,卽今豈有差勝之理乎?祭文中胡助旱魃之句殊未安,故付標,明神豈有助旱魃之理乎?我國名邊例勝如此等處,予有所諒知矣。卿等見予顔色則可知矣。如此杲杲日則猶可也,而密雲不雨則尤悶切。昨日雨下時,予見雨鈴而始入矣。承旨云旬前雨則無傷,而以今見之,則無旬間得雨之望矣。予旣爲民,何畏乎?癘氣,停北郊擧動,只慮移病民之故也。東郊之路,異於北郊而闊大矣。重庚曰,聞東郊不擇禁標,而病幕羅列矣。上曰,不擇禁標,非民之罪,不爲申飭之罪也。然則社稷爲之,可也。在魯今番則令有司之臣,擧行循環,而至社稷次親禱,何如?上曰,爲民不可緩緩,何待循環,而至社稷之次乎?承旨請對,固已料路道之不淨,而雖欲陳請擧行之事,泄泄而置之,故卽俄者敎矣。年前黃晸云,道聞老嫗之言,吾王爲吾民禱雨云云,而因勸親禱,臣子導君之義,當如是矣。重庚曰,時則異矣。上曰,節序漸晩,注秧成莖則例棄云矣。在魯曰,姑未及注秧成莖之時矣。上曰,雖是微雨,注秧則茁長,而趁未移種,豈不可悶乎?在魯曰,旣非以日爲急之時,祈雨何必越次乎?宜如學問之循序,明日則令該曹擧行,何如?上曰,欺心而欺民,而可爲也?在魯曰,何謂欺民?不待親禱而雨則好,如或不雨,而循環至社稷之次,卽行親禱,何欺民之有?錫五曰,太廟親禱屬耳,聖候豈無損傷之慮?臣則不見郊外,故不敢質言,旣非時急,今番則令該曹擧行,似好矣。上曰,若姑觀來頭云爾,則非誠實底道矣。前者祈雨而過雨,則旋爲祈晴祭,此事儘實矣。在魯曰,聞京畿守令之言,無時急,故祈雨祭中間停止,親祭後復始之云矣。上曰,五月一旬,幾何經過乎?其守令誠迂闊矣。上曰,予爲民爲先而然矣。前見澤堂集,祭式予有取焉。夏至雖非應行節日,而予三年畢後,卽入闕中,故不能奠一杯,私心尋常耿結。爲先爲民一也,而民是誰愛之民也?民惟邦本,國無民奚倚?所以爲民,而必欲先親禱矣。在魯曰,聖上爲民之意,豈不仰揣耶?錫五曰,殿下自量筋力,雖親行祈禱,不知甚勞憊乎?必自量而下敎,何如?上曰,果然矣。在魯曰,近來玉色瞻望,則頓無血氣。臣忝在大臣之位,猥居保護之地,當此酷炎,荐行親禱,而不能挽止,萬一聖候有傷,則臣之罪其可贖乎?上曰,必行親禱而後,予心乃解,速爲擧行。在魯曰,每事固拒如此,殊非情志流通之道,甚切迫矣。上曰,祝文等事甚急,速爲擧行,使之安寢,可也。藝文提學元景夏,卽爲牌招,親祭祭文撰進事,出榻敎傳曰,寢北郊之祈雨,蓋爲民中爲民之意,而此非爲予而寢也。目今旱氣,豈可少緩?當行於社稷祝文,其令卽爲撰進,諸執事另擇。出榻敎上曰,頃當動駕時,納幣相値,則該曹宜稟,而只稟寢宣醞之事,殊涉不察。該堂上推考,可也。出擧條諸臣以次退出。
上在社壇幕次。
自巳時至未時,日暈。
大駕入幕次後,政院·玉堂·藥房口傳問安。答曰,知道。
王世子遣宮官問安。答曰,知道。
韓師得啓曰,小臣,大王大妃殿問安進去,下直。答曰,知道。
又啓曰,小臣,大王大妃殿進去問安入啓,則答以知道之意,敢啓。傳曰,知道。
鄭必寧啓曰,明日祈雨祭齋戒相値,視事,頉稟。傳曰,知道。
又啓曰,禮貌官來言,百官稟旨取次。傳曰,知道。
趙明履啓曰,訓鍊都監知彀官·禁衛營敎鍊官·御營廳敎鍊官·禁軍陣敎鍊官來言,日暮後懸燈,人定後刁斗,天明落燈云矣。敢啓。傳曰,知道。
李重庚啓曰,左副承旨具宅奎,猝得暴泄,症甚苦劇,決無陪從之勢。合有變通之道,何以爲之?敢稟。傳曰,改差,前望單子入之。
又啓曰,新除授承旨,待落點卽爲牌招,以爲陪從之地,何如?傳曰,允。
以趙明履爲承旨。
傳于李命坤曰,刑房承旨入侍。
又傳曰,史官一員待命。
李命坤,以兵曹言啓曰,本曹堂上侍衛,不可不備員。參知有闕之代,令該曹口傳差出,仍卽牌招,以爲備員之地,何如?傳曰,允。
吏曹口傳政事,以李成中爲兵曹參知。
趙明履,以兵曹言啓曰,在前經宿擧動時,大內巡檢等事,使入直兵曹·都摠府堂上,各色宿衛將士等累次巡檢事,例爲啓稟,分付矣。今亦依此擧行之意,敢啓。傳曰,知道。
宋徵泰啓曰,兵曹郞廳來言,闕內各處入直軍士夜巡檢云矣。敢啓。答曰,知道。
又啓曰,都摠府郞廳來言,闕內各處入直軍兵夜巡檢云矣。敢啓。答曰,知道。
癸亥閏四月二十六日巳時,上幸社稷。親臨祈雨祭入侍時,行都承旨李重庚,左承旨韓師得,右承旨鄭必寧,左副承旨趙明履,右副承旨李命坤,同副承旨金光世,記事官任師夏,假注書兪漢蕭,記事官兪彦好·李毅中隨駕。上以翼善冠·袞龍袍,御玉轎由仁和門出,繖扇侍衛如儀。至仁政門外,都承旨李重庚曰,日熱如此,以步輿觸冒午陽,必有傷損之慮,御輦輿則,似好矣。修撰金尙迪曰,殿下當此烈陽,御步輿而擧動,則諸臣之道理,似不敢乘馬矣。兵曹判書徐宗玉曰,前見社壇擧動陪從百官,皆步從矣。上曰,以步輿而諸臣乘馬,舊例則然矣。重庚曰,出門外則大臣必爭之,豈可不從耶?尙迪曰,今日若雲陰,則臣等何必如是强爭乎?宗玉曰,聖躬易致傷損,當觀事之輕重而爲之矣。至敦化門外,重庚曰,判府事金興慶,來詣請對矣。上曰,使之入來。判府事金興慶曰,如此烈炎,聖上何不上念東朝,而自輕玉體耶?上曰,前例例以步輦爲之,而步輦與輦輿,元無異同矣。興慶曰,不然矣。玉體安康而後,可以救民,輕重豈不懸殊乎?上曰,禮云禮云,玉帛云乎哉?昔年有所敎矣。孔子曰,身體髮膚,受之父母。有民而後,可以爲國,故欲法堯·舜,當法祖宗之言是矣。今予如是者,爲先爲民之事也。若任自取便,則忘先忘民,豈其可乎?尙迪曰,臣非保護之官,有可以陪往,則何必如是爭執,而於心必知傷損而陪往,則豈有如許不誠之臣子哉?重庚曰,玉堂之言誠是矣。興慶曰,臣雖老殘,若堅扶轎杠而立,則不可進發矣。上曰,老大臣執轎而爭執,勢當勉從,而請援大臣,有若脅持,甚爲非矣。遂就輦輿。右副承旨李命坤曰,左副承旨趙明履,未及肅謝,先爲陪從,到彼後,使之肅謝,何如?上曰,依爲之。上以輦輿至社稷洞口,御玉轎,諸臣皆步從。至社稷門內,上步詣大次。諸臣以次退出。
同日申時,上御大次。刑房承旨入侍,掌樂正李延德追後入侍時,右副承旨李命坤,假注書兪漢蕭,記事官兪彦好·李毅中進伏訖。上曰,注書出去,掌樂正李延德,使之入侍,堂上堂下笏記持入,典樂及守僕,使之來待,史官一員待命事,分付。臣漢蕭承命分付後,與李延德還爲入侍。承旨釐正儀註後,上曰,此處用樂,亦有詩耶?延德曰,有詩矣。上曰,爲幾句耶?延德曰,四字八句矣。上曰,四字一句爲一節耶?延德曰,一章爲一節矣。上曰,八成爲幾節耶?雅樂則無拍,拍之代,以何曲用之耶?問於典樂。延德問而奏曰,以鼓聲爲節矣。上曰,神祼禮爲六成耶?延德曰,爲八成矣。上曰,亞·終獻亦有歌耶?延德曰,無矣。上曰,文舞退武舞進之間,俗樂則無樂,而雅樂則有之,何故也?延德曰,奏樂而整齊武列矣。上曰,此與俗樂異矣。諸臣以次退出。
同日四更一點,上御壇所。親祭入侍時,行都承旨李重庚,左承旨韓師得,右承旨鄭必寧,左副承旨趙明履,右副承旨李命坤,同副承旨金光世,記事官任師夏,假注書兪漢蕭,記事官兪彦好·李毅中入侍。上以冕服由北神門,入詣壇所,立板位行四拜禮,行奠幣奠爵禮後,行四拜禮,行初獻禮後,行四拜禮。禮儀使鄭錫五曰,徹夜露立,恐或有傷損之節,暫入小次則,似好矣。上曰,雖暫入,何益之有?天明時呼禮畢,上還由北神門出,入大次。諸臣以次退出。
上在昌德宮。停常參·經筵。
下直,鐵原府使金尙翼,靈巖郡守權賢,一新縣監金奎錫。
祭罷後,政院·玉堂·藥房口傳問安。答曰,知道。
王世子遣宮官問安。答曰,知道。
朝廷二品以上·六曹單子問安。答曰,知道。
趙明履啓曰,小臣大王大妃殿問安進去,下直。傳曰,知道。
又啓曰,小臣馳往于大王大妃殿問安入啓,則答以知道之意,敢啓。傳曰,知道。
大駕還宮後,政院·玉堂·藥房口傳問安。答曰,知道。
韓師得啓曰,小臣右議政趙顯命處偕來事進去,下直。傳曰,知道。
傳于鄭必寧曰,禮房承旨入侍。
以副校理李台重再招不進禁推傳旨,傳于鄭必寧曰,推考傳旨捧入。
趙明履,以義禁府言啓曰,時囚罪人兪彦國·李始完·金就寶·尹東涵·韓德一等,依傳敎竝放送,而未及拿來罪人李顯允削職放送,李鐽·朴載河·金慶獜·文道一·尹萬柱等放送事,發關,分付於各該道道臣之意,敢啓。傳曰,知道。
又以左邊捕盜廳言啓曰,今二十七日聽傳敎內,傳曰,各司拘留罪人一倂放送,兩捕廳輕囚亦爲放釋之意分付事,命下矣。本廳拘留罪人中重囚六名外,世建·乶音伊·尹斗昌·德才·禹德基等五名,俱係輕囚,故依傳敎竝放送之意,敢啓。傳曰,知道。
又以右邊捕盜廳言啓曰,今二十七日聽傳敎內,傳曰,各司拘留罪人一倂放送,兩捕廳輕囚亦爲放釋之意分付事,命下矣。本廳拘留罪人中重囚十五名外,安乭萬·朴太彬·許寬伊·陳汝才·元世昌·金沙里·元貴日·安就貞·分今·得梅等十名,俱係輕囚,故依傳敎竝爲放送之意,敢〈啓〉。傳曰,知道。
以京畿監司狀啓,吏曹判書李箕鎭,病重上去不得事,傳于金光世曰,俟間上來事,回諭。
癸亥閏四月二十七日卯時,上幸社稷。親臨祈雨祭,還宮入侍時,行都承旨李重庚,左承旨韓師得,右承旨鄭必寧,左副承旨趙明履,右副承旨李命坤,同副承旨金光世,記事官任師夏,假注書兪漢蕭,記事官兪彦好·李毅中隨駕。上以翼善冠·衮龍袍,步詣社稷門內,御玉轎。上曰,俄見神門圮傾,分付本署,使之卽爲修改,可也。至社稷洞口,藥房都提調金在魯,提調鄭錫五,副提調李重庚等請乘輦。上曰,自古元無祈雨祭乘輦之事,請張傘則,可也。乘輦則元非可論之事矣。大次甚狹窄,且疎冷,此則可論而不論,只爭末節之乘輦,可謂緦小功之察也。昨日非不知乘輦之爲懼,然而老大臣執轎而爭請,故不得已勉從,槪不從則似無進發之時,故勢不得已勉許,如是而能感格高高上天乎?此果出於昨日乘輦贖過之意也。在魯曰,臣非不知聖敎之至當,而當此烈陽,觸冒炎埃,故下情不勝焦迫,惶恐敢達。而聖敎至此,臣何敢更爲仰達乎?錫五曰,聖敎乃執經之敎,而臣等所請,不過一時權道矣。上曰,禮官執經之言是矣。遂以玉轎進發,至義禁府前路。下敎曰,刑房承旨卽爲馳往典獄,輕囚放釋。各司拘留罪人,使之一倂放送。兩捕廳輕囚亦爲放釋事,分付禁府,未拿來罪人李顯允削職放送。申光德外,李鐽·朴載河·金慶獜·文道一·尹萬柱等五人竝放送。時囚罪人兪彦國·李始完·金就寶·尹東涵·韓德一,亦爲放送事,分付。竝出榻敎至仁政殿上,上曰,卽爲解嚴,而軍兵中有病與否問啓。上由仁和門入。諸臣以次退出。
同日巳時,上御宣政殿。禮房承旨入侍時,右承旨鄭必寧,假注書兪漢蕭,記事官兪彦好·李毅中進伏訖。上曰,姑觀今日八次祈雨祭,龍山江·楮子島,令該曹循例擧行事,分付。出榻敎
上在昌德宮。停常參·經筵。
巳時午時,日暈。
趙明履啓曰,大司憲柳儼,執義朴弼傅在外,掌令權宏未肅拜,一員未差,持平韓光會呈辭,一員未差。今日以監察茶時之意,敢啓。傳曰,知道。
鄭必寧啓曰,明日常參·經筵,取稟。傳曰,停。
金光世啓曰,校理尹光毅,副校理李台重牌招事,命下。而今已夜深,待明朝出牌之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣鄭錫五,副提調臣李重庚啓曰,伏未審夜來,聖體若何?昨者社壇,徹曉露禱,還宮之際,又當烈炎,不瑕有傷損之節,而眩氣其不發作乎?今日臣等率諸御醫入診,詳察聖候爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。誠淺涼德,片時驟雨,霈澤尙閟,爲民心切,慈殿氣候一樣。予則氣一樣。待下敎入侍,宜矣。
李重庚啓曰,吏曹參判李益炡疏批已下,卽爲牌招開政,何如?傳曰,允。
金光世啓曰,吏曹參判李益炡牌招不進推考傳旨,今方捧入。而開政命下之後,尙不擧行。事甚未安。更卽牌招,何如?傳曰,允。
又啓曰,吏曹參判李益炡再招不進推考傳旨,今方捧入。而開政命下之後,連事違牌,尙不擧行。事甚未安。所當更請牌招。而一日三牌,有傷事體,何以爲之?敢稟。傳曰,待開門牌招。
傳于金光世曰,承旨詣閤,京兆堂上亦令詣閤。
金光世啓曰,臣依聖敎,自本院取考刑曹囚徒案,則昨日輕囚放釋後,追加囚罪人李唜立·占金等段,司饔院葦魚趁不捉納罪也。金太徵段,他矣錢終不備給事也。李世光段,酗酒作挐事也。私奴孝才段,夜入刑曹作挐事也。宗親府書吏柳春起段,身爲掌吏,不善去來罪也。此六名等罪名俱不至大段,故謹體遇災恤囚之盛意,竝爲放釋。昨日已放釋罪人,則姑無還囚之事,而此後或慮有此等之弊,不得還囚事,更爲嚴飭之意,敢啓。傳曰,知道。
鄭必寧,以禮曹言啓曰,今閏四月二十七日禮房承旨入侍時,姑觀今日八次祈雨祭,龍山江·楮子島,令該曹循例擧行,榻前下敎矣。依下敎八次祈雨祭,龍山江·楮子島,遣重臣不卜日,來初一日設行事,分付,何如?傳曰,允。
金光世,以吏曹言啓曰,今此龍山江·楮子島,遣重臣祈雨祭獻官,當爲塡差,而除老病應頉外,他無推移之員,不得已刑曹堂上,塡差以入之意,敢啓。傳曰,知道。
趙明履,以禁衛營言啓曰,來七月當京畿·江原兩道軍兵,當爲連續上番。而係是農月,故依事目,七番中部中司屬京畿四哨及江原道一哨合五哨,則七月一朔立番,七番中部右司屬江原道五哨,則八月九月兩朔立番。而當其番次,每於前月二十五日,京中逢點。四番五番六番海西別驍衛,一體調送,逐朔立番之意,三道監兵使處,預爲知委,何如?傳曰,允。
又以禁衛營言啓曰,來五月當六番中部前司屬京畿五哨軍兵逢點定數六百五十二名,二番海西別驍衛五十名,步軍標下一名,已爲點閱整齊。來五月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
金光世,以戶曹言啓曰,卽接廣興倉所報,則來五月朔頒料次,倉官進去于諸大臣家,請受祿牌,而右議政趙顯命,時在楊州鉢羅村,而大臣在於畿鄕,則令地方官月廩輸送事,曾有大臣陳達定式,故祿牌不得請受云。係是大臣祿俸,何以爲之?敢稟。傳曰,令本道輸送。
又以弘文館言啓曰,新除授校理尹光毅,自鄕纔已入來,副校理李台重,旣有只推之命,竝卽牌招察任,何如?傳曰,允。
趙明履,以訓鍊都監言啓曰,今春等中旬試才時,軍兵中單巡沒技之類,別單書入之意,敢啓。傳曰,知道。
又以御營廳言啓曰,本廳來七月八月當海西十四番十五番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西十二番別馬隊五十名,標下軍一名,已爲逢點整齊矣。來五月初一日,與本營入直十一番別馬隊替代後,舊軍放送之意,敢啓。傳曰,知道。
又以御營廳言啓曰,本廳來七月八月兩朔應立前部中司屬慶尙左道五哨軍兵,六月二十五日,京中逢點,七月初一日,與左司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來五月六月兩朔應立前部左司屬慶尙左道五哨軍兵六百七十名,已爲逢點整齊矣。五月初一日,與前司軍兵替代後,舊軍放送之意,敢啓。傳曰,知道。
金光世以觀象監官員,以領事意啓曰,數年以來,我國曆註與彼中曆註,多有相左,蓋彼中改正之法,不能覓來而然矣。上年節行赴燕,本監正金兌瑞,果能貿得曆註以來,卽欽定協紀辨方書也。卽令曆官,推究旣往,則曆註宜忌,擧皆相合,誠爲幸甚。在前緊要方書貿來曆官,竝有別樣論賞之例。今此金兌瑞,捐出私財,彼中祕書,艱辛貿得,且學法術以來,尤爲可尙,宜有加資激勸之道。此等文書,若非譯舌之居間通語,善爲指導,則監官雖欲購得,其勢末由。故在前監官論賞時,輒有譯官竝爲論賞之例。而今番首譯韓壽禧,多有出謀指示,辛勤得成之事,所當依前例一體加資。而係干恩典,上裁,何如?傳曰,依爲之。
同副承旨金光世疏曰,伏以臣之至愚無似,濫蒙洪造,前後踐歷,罔非踰分。而夤緣倖會,叨竊恩寵,猥躋緋玉之班,仍忝喉舌之任者,今已屢月矣。絲毫莫裨,榮耀徒極,尋常愧懼,若隕淵谷。區區私義,豈復有一分他念?而第臣有至悲至切之懇,終不免仰瀆於慈覆之下。臣尤死罪。臣母今年洽滿七十,素抱奇疾,寧日常少,備經喪慼,衰敗益甚,凜凜有朝夕之慮。家又貧窶,菽水難繼,滫瀡之供,初不可望,藥餌之須,尤難如意。臣每念古人三釜不洎之語,未嘗不怵然而懼,惕然而感。況臣老母,聞人乞養而得郡,輒復嗟羡,顧語臣曰,吾今衰疾如此,餘日無多,恐難見汝官養,或至於慼容相對,人子至情,當作何懷?臣若以冒瀆私懇爲懼,不早陳乞,得遂微願,則恐於他日,必有無窮之悔。疾痛則呼父,窮窘則號天,乃人之常情。今臣情私,不特窮窘而疾痛而已,則安得不呼號於殿下之前哉?念臣曾在己未年間,猥陳乞外之懇,幸蒙矜許之恩,私心惶感,至今靡極。臣雖無狀,亦知再瀆之爲至未安,而崦嵫之景易邁,烏鳥之誠甚急,勢不可以少有遲待。且自先朝以來,朝臣之累次乞郡者,非止一二。雖以近例言之,亦多有可援者,而無不獲遂其願,則臣何敢自阻於孝理之下,不暴其肝膈之私哉?伏乞聖慈,察臣情理之懇迫,授臣以一小邑,俾臣將母以往,則不但微臣得便養之至願,亦豈不益廣錫類之仁哉?唯殿下垂諒而加哀焉。答曰,省疏具悉。所陳者依施焉。
領議政金在魯箚曰,伏以聖上爲民悶旱,不自知疲,冒炎動駕,徹夜露禱者,七日之內,至於兩次。而靈應愈邈,仰瞻玉色之焦憂,不勝下情之煎迫,竊想榮衛之受損,必不輕細。唯願此後,留意於愼疾之道,務積對越之誠,以期得雨於方寸之內焉。臣於再昨社壇肄儀,久立烈炎中,失汗過多,氣已先盡,仍又徹夜陪祭,僅免顚仆,歸卽委頓昏綴,不省四到。而今日問安,必欲强赴,傔徒已戒,夜來頭疼苦劇,滿身皆痛,不能名狀,決無蠢動之勢,終不免闕禮。悚恐無地,此時瘝職,厥罪尤大。伏乞俯垂矜諒,亟遞臣本職及藥院之任,仍治臣罪,千萬幸甚。答曰,省箚具悉卿懇。知其憊悶卿矣。以疾未參,其何所傷?卿須安心勿辭善攝焉。仍傳曰,遣史官傳諭。遣御醫看病。
吏曹參判李益炡疏曰,伏以臣待罪銓地,恰滿五朔,咎責迭至,理宜必遞。日昨辭疏,亶出至懇,未蒙允許,嚴召荐降,臣誠迫隘,靡所容措。又伏見掌令權宏之疏,其所譏斥,非比憲啓之請推,尤不勝瞿然,繼之以惶悚也。噫,臣以無似,受知最偏,分外冥升,致位至此,頂踵毫髮,罔非聖賜。圖報之誠,惟欲當官盡分,隨事致恪,自叨銓任以後,兢畏之心,尤倍恒日。而臣旣鑑識不明,取捨昧方,前後注擬,未必皆當,不待人言,臣亦自訟,則今此臺臣之斥,臣何敢呶呶自辨?而第其遣辭,不少相諒,有若臣擬差守令之際,任其奔競,專不愼簡者然。臣雖無狀,汚不至此。而今其爲言,若是深緊,區區自處之義,決不可仍因苟冒,以益人之疑謗。伏乞聖明,亟命鐫改臣職,以謝臺臣,以靖私義,千萬幸甚。答曰,省疏具悉。卿勿過辭察職。
獻納呂光憲疏曰,伏以臣於本月二十四日,伏見承政院二十二日成貼有旨,以臣爲司諫院獻納,仍令斯速乘馹上來,臣惶隕感激,不省所措。臣於前月,獲叨是職,病狀危苦,不得已坐違嚴召,得蒙恩罷,旋仍吏部之請敍,仍差太廟執尊,忍死趨造,達宵植立,得免顚仆,極是異事。所患腹背攣急之症,一倍添劇,俯仰皆拘,作一僵屍,欲歸未歸,宛轉旅次,耐過旬望而後,始得曳還,而匍匐傴僂之狀,甚於籧篨,顧臣犬馬之齒,已迫七旬,氣血俱衰,源委已痼,有非藥石可攻而除也。自分爲廢疾之人,而此乃數年來新添之病,至於耳聾眼暗,已是十餘年痼廢之疾,視則僅辨黑白,而聽則殆隔鐵關,不聞疾雷。假使臣才識言議,足當是任,惟此一疾,何能入對前席,爭論得失,出採公議,糾劾邪慝乎?臣雖庸愚,亦知違逋之爲大何,慢蹇之虧臣分。而有除輒違,不敢膺命者,實由於此也。今者難進之勢,亦與向來無異。而虛辱寵命,若是頻繁,是豈螻蟻微分所可叨冒者哉?特以名在侍從之案,銓曹依他檢擧,遞而復擬,視同無故底人。伏惟日月之明,亦未及俯燭實狀,隨政所擬,恩點輒下,天眷至厚,而顧臣狼狽極矣。臺諫爲任,卽聖主耳目之寄也。何可每每假之於如臣不聞不睹之人,以致名器之玷汚,當世之嗤罵也哉?臣雖戮死,決無强策奉職之望。伏乞天地父母,察臣病勢之不可有爲,言地之不可久曠,亟許鐫削。仍命選部,刊臣姓名於仕籍,不復檢擬,千萬幸甚。臣旣以永辭周行爲請,而然其一段憂愛之忱,不敢以進退有間,敢將愚淺之見,附陳疏末,惟聖明之留心澄省焉。臣於昨暮入城,伏聞聖上,日昨有北郊親祭之命。凡在瞻聆,孰不欽仰我殿下如焚如恢之誠?而第其事勢有所不便,藥房·政院·玉堂之一時請對者,蓋欲消詳其可否也。而殿下不惟不賜允可,反下未安之敎,仍令促入該曹節目,敎責疊降,辭旨嚴峻。上下相持之際,祭所應行凡事,不容少淹,壇墠帟幕及百司供億之物,諸臣留止之所,無不布排,至如緣路病民之幕,亦皆撤矣。殿下之始令行之者,爲民也,終令寢之者,亦爲民也。而畢竟處分,但使呻吟濱死之喘,膝行蒲伏,辛苦轉移而止矣。殿下之寢其行者,何補於旣徙之民哉?今者躬行社壇,已訖珪璧之薦,則爲民祈雨,固無郊社之間,而第念掃除壇壝,建立丹門,凡係享祀之具,太半已設於北郊,而旋寢臨享之命。殿下所以悶旱虔禱之誠,似有歉於終始無間之義,惟彼森列之神,何望其昭假而默佑也哉?此尤大未安者也。殿下初若賜對,採其便否而行之,則豈有此哉?且藥房提擧,大臣預焉。跡阻閽門,彷徨不能入者,殆至半日,固已有違於敬大臣之道,而君臣相阻至此,何事可做?臣爲殿下惜此擧也。殿下向於尹植抑制群下之語,有謂之抑制則誠冤之敎。臣愚死罪,亦以爲,今日此擧,專由於意在鉗抑,引時延晷,以至於此也。臣竊慨恨也。然此已遂事,義在勿說,而臣敢發此言者,蓋欲殿下深戒旣往,猛省方來也。伏願殿下留神焉。答曰,省疏具悉。其初下敎之時,豈料此也?諸臣求對,豈知此哉?旣聞之後,其下敎,爲民中爲民,今覺所陳,其用恧焉。其宜自勉,尹植下敎者,其聞誤矣。爾其勿辭察職。
癸亥閏四月二十八日申時,上御熙政堂。京兆堂上入侍,右尹元景夏追後入侍時,判尹金聖應,左副承旨趙明履,假注書兪漢蕭,記事官兪彦好·李毅中進伏訖。上曰,注書出去。在院承旨,使之入侍。臣漢蕭承命,與同副承旨金光世入侍。上曰,頃日輕囚放釋後,有姑爲放釋,而旋卽捉囚者。承旨出去,持來典獄囚徒考見,若有此弊,則察推各司,拘留間亦令備郞摘奸,如有犯禁者,亦爲察推。出榻敎金光世退出。上曰,判尹進前。金聖應進伏。上曰,今番擧動時見之,則川渠多有汚穢處,浚川渠,亦爲祈雨之一節。卿宜出去巡審,使其家前人,善爲疎浚,且以此亦出於爲民,非擾民之意,善爲曉諭,勿用鞭扑,可也。聖應曰,日昨臣已與右尹元景夏相議,使之浚川矣。巡審後當爲入來,奏達乎?上曰,不必入來,奏之矣。聖應退出。上曰,注書出去。元景夏如已入來,與之偕入。臣漢蕭承命,與元景夏入侍。上命承旨書之曰,悶旱祈雨,霈澤尙閟,一日二日,蹉過其時,前頭民事,可謂悶焉。由予否德,致此亢旱,由予否德,霈澤尙靳,自省恧焉,復何咎乎?自知否德,則飭躬之外,亦何道乎?懸樂減之復之,一依御供御醞例擧行事,分付該院,此時擾民之政,尤宜,申飭。不擾農時,載在經傳。京鄕擾民之政,其令備局嚴飭。書畢。元景夏曰,聖上悶旱減省之盛意,臣不勝欽歎。而聞外方消息,卽今不至大段渴急之境云。若然則凡所減省之節,當觀前頭而爲之,旱災此後一倍有加,則將何以寬民乎?上曰,卿言是矣。且以還上事,句管堂上,欲使入來而未果矣。景夏曰,還上折半留庫,朝家,申飭而不許矣。其後申晩狀請,故左相稟達,而臣以姑觀前頭渴急時許之爲對,而自上敎以易忘矣。其數日後入來政院而見之,則其狀啓,允下矣。上曰,頃日擧動時,觀川渠則塡塞,故雨之不來,職由此矣。景夏曰,川溝塡塞,非但雨不來而然,前冬全不雪,故地無儲積水而然矣。日前已與判尹,申飭,而前頭旱災,似難矣。上曰,比而言之,則如老人之渴矣。雖聞來年豐登之說,予則不信,而飭躬而後,可以感應,故有減膳之命矣。景夏曰,久旱之餘,必有大水,前頭亦有大水之慮矣。上曰,古則祈雨而旋卽祈晴矣。景夏曰,我國凡事,皆文具矣。今日祈雨,而雨若過濫,則雖明日祈晴,庸何傷乎?近年以來,八道循環凶荒,方伯守令,若或設賑,則必請備局,圖得穀物,年年設賑,穀物有限,如是而國儲蕩竭矣。豈不可悶乎?上曰,昨年凶荒之故,東南之民力已竭矣。景夏曰,我國奢侈之故,財力竭盡,雖以婚喪言之,士夫則勿論,而閭巷匹庶,皆用錦綉金銀之屬,外方則臣自兒時見之,則上服不過紬衣矣。近來則皆服錦段,如是而國儲安得不竭乎?上自士夫,下至閭巷,皆禁奢尙儉,然後可以爲國。雖以飮食言之,亦甚奢侈矣。上曰,近來雖文勝,而然以闕中言之,飮食凡百,皆鄕音矣。景夏曰,果如聖敎,臣屢荷宣醞,而果不及閭閻之珍羞矣。然昇平數百年,無大段兵火之故,國俗自然眼目奢侈矣。上曰,此時正宜申飭矣。景夏曰,先立紀綱而後,奢侈可禁矣。上曰,不全在紀綱。古人曰,宮中好高髻,四方高一尺,此由於上行而下效矣。景夏曰,雖以衣服言之,有上下等級,若守等級,則尙儉之風可行,而無紀綱,故民不從令矣。上曰,今日是淸齋,心不暇他,而聞卿所達,果有大雨之慮矣。日前驟雨雖來,害於幼穀而無所益,意者高高彼蒼,爲予生光於民而如是耶?於心自笑,而猶勝於不來,大抵今年農事,多有穴農之慮矣。景夏曰,八道均稔則豈不好?而穴農亦勝於全荒矣。頃日京兆堂上,亦爲罷職,而米商輩所爲甚無據,一日旱則市價倍高,自京至外方皆然矣。上曰,京兆事,頃已處之,而市價果如是耶?景夏曰,市價果如是。而臣以京兆事,有可達者矣。江上多有富民,外方上來之米,盡爲藏置,市價任意操縱升降,豈不可痛乎?臣待罪京兆時,深知此弊矣。郞廳李孟休罷職,而亦不知云矣。大抵事實少異,而三司禁亂之如此者甚多,民多有呼冤之端,禁與不禁兩難,而且不無做作虛言,以致如此之弊。堂郞罷職,似如何矣,其日臣欲仰陳,而日暮,且多奏事,未敢陳達矣。左副承旨趙明履曰,臣以祈雨祭事,有可達者矣。祭數元是十二次,而土龍祭爲末矣。卽今亢旱如此,將不知止於何時,親祭若合於次數中而計之,則前後合爲八次,以此數,合前頭計之,則將爲十四五次,不可不預爲稟定,故敢達矣。上曰,親祭亦入其中耶?明履曰,親祭若在當次日,而處所亦當次,則計於次數中,而無時親祭,則不計次數中云矣。上命承旨書之曰,頃者下敎時,循例以次數下敎,故今番八次,亦爲一體下敎矣。今聞承宣所達,親祭事重,曾前不數次中云,宜遵舊例,其令該曹知悉。書畢。上曰,今番擧動時,乘輦一節,於心甚爲瞿然,以補過言於大臣,而歸時則不爲乘輦矣。有欲問大臣之事,而卿方帶經筵,此是講理之一事,詩傳雲漢章,與何彼穠矣,合爲一章,則宣王爲之耶?景夏曰,聖上以乘轎一節下敎,而步輦與輦輿,無甚異同,悠悠萬事,無過於保護聖躬。殿下雖以悶旱憂民之心,親行將事,而玉體如或損傷,則將若之何?此等事,殿下每念曲盡之道,而臣則以爲不然矣。至於嘉禮,雖不關重於國家,而人倫之始,禮之重者,擧國生靈,若在燎原燃眉之中,則未知爲何。而目今旱災,不至於此,嘉禮期日已迫,何可退期乎?賤臣愚見如此,而承旨讀書博識,下詢如何?明履曰,亢旱雖如此,嘉禮則事件不同而且體重,豈可以此,輕議進退乎?臣意則所入皆爲節損而行之,則少無所妨。古者名臣碩輔,皆以此爲請矣。景夏曰,承旨節省之言,大體則是矣。而殿下旣罷九營繕,今番嘉禮,則臣聞多節省云,更何節省乎?上曰,周易上篇有乾坤,下篇有咸恒,人倫之始,禮之重者,無可更議。而予於心,有如何者,異於匹庶,其父其雨之心懇至,方在減膳減醞之中,則其於道理如何矣?領右相嘗以爲,雖倒婚,無不可云,予欲必過於今年,而倒婚則不可。倫序之重,當使元良知之矣。先朝嘗稱叔母,宰臣異於他臣,亦必聞知矣。景夏曰,故事則臣實未聞,而臣於釋褐初入侍時,伏承先朝稱姑之敎矣。上曰,古有以家人禮行之矣。過此後,元良可次第爲之矣。古禮,婚姻三日不擧樂矣。明履曰,不擧樂,以思嗣親矣。上曰,予以勿爲油蜜果之意,下敎畿伯,其能節省乎?宰臣聞之否?景夏曰,臣雖與申晩連姻,其家內事,臣實未知。而若夫顯著事,則臣或得聞矣。勿爲油蜜果之敎,臣亦伏聞。而臣方待罪經筵,以私室所聞,煩陳筵中,惶恐故不敢仰達矣。聖上以節省下敎,則申晩何敢不仰體乎?上曰,曷不肅雝?王姬之車,平王之孫,齊侯之子,古人之詩,可謂奇特,不爲贊頌,而自然有體重之意矣。雲漢詩,與何彼穠矣章,合看如何與否,注書問議於領左相,而還爲入侍,有三節可議者,一節則以其雨之心,尙未下詢也。二節則此是人倫之重,而期日且迫,不可退定儀註。凡百是威儀所關,雖不可盡爲減省,若稍減其數而爲之則何如也?三節則雲漢與何彼穠矣二詩,合以一詩看之,則於道理何如也?後人見之,其無怪異之意耶?此三節,問議以來,可也。臣漢蕭承命出去。上曰,彼注書英邁,必善爲問來矣。明履曰,爲人果英邁矣。景夏曰,非但英邁,年少聰敏,優於文筆,記事亦善爲矣。此下有召對筵說少頃,問議於領左相而入侍,方開召對。上曰,姑徐陳達,可也。召對罷後。上曰,注書進達,可也。臣漢蕭進伏曰,問議于領相,則以爲,婚禮自是人道之常,雖當災旱,元無不可行之義,從前有如此之禮,或値災旱,則只以從儉簡仰請,未聞有請停之論矣。何彼穠矣章與雲漢詩,同在一時,則固若殊常。而今若稍省威儀,不至爲詩人所艶歎,則亦恐無妨云矣。問議于左相,則以爲,卽今亢旱雖甚孔酷,而嘉禮進退,則有不可輕議。槪婚姻是人道之始,在私家亦不可以小,故輕易進退。況莫重嘉禮,豈可以一時災異,有所退行乎?雖差退四五日,亦無益於旱災,莫如依前定日行之,而儀節凡百,一意務從簡略而爲之,則亦不害爲遇災修省之道。雲漢·何彼兩詩,雖是一章,其詩中,元無威儀盛備之辭,只詠歎曰,曷不肅雝,肅雝,卽王姬盛德之贊美也。臣意則不知其可怪矣云矣。上曰,大臣之言是矣。儒臣之意,何如?校理李宗迪曰,大體大臣之言是矣,而聖上節省之盛意,臣不勝欽歎矣。臣近來往來見之,而別無自外責應之事。未知節省,在於何事,而實無盛備之事矣。修撰金尙迪曰,大臣之言是矣。卽今亢旱如此,凡事務從節省,臣不勝欽仰。而第以此事有所懷矣。近來閭巷間嫁娶之際,奢侈成風,至於難禁之境。聖上仍此而下飭敎,則不害爲治道之補矣。上曰,別無可減者,則數多者減四,數小者減二,可也。紅羅燭等物,自內已分付中官矣。仍命承旨書之曰,婚娶人倫之重,而其日不遠,雖黽勉而行,此時凡節,其宜節約,且君父減膳減醞之時,王姬婚禮,其宜從上內資賜醞,特命減之,圍繞雖存,其存體貌,應參各府各曹堂上。今番只參一員,以示省文,而凡諸儀文,比常時酌減,亦以示節約之意。書畢。諸臣以次退出。
癸亥閏四月二十八日酉時,上御熙政堂。召對入侍時,參贊官趙明履,假注書尹學東,記事官兪彦好·李毅中,侍讀官李宗迪,檢討官金尙迪進伏訖。侍讀官李宗迪,讀以廷尉張皓爲司空止進退無所據。檢討官金尙迪,讀臣光曰古之君子止放前不肯。參贊官趙明履,讀五年夏四月京師旱止精於陰陽之學。假注書尹學東,讀春正月詔公車止以孔扶爲司空。記事官兪彦好,讀丁丑洛陽宣德亭地拆止所居積年不徙。記事官李毅中,讀太尉龐參止由是抄盜差稀。侍讀官李宗迪曰,吏稱其職,民安其業,自古有國之必擇循吏,惟爲其民也。如此文義,聖上亦可體驗矣。上曰,所陳切實矣。檢討官金尙迪曰,紀綱立然後可以爲國。紀綱旣立,則庶績皆熙,終無頹隳之憂,而國可以治矣。此等文義,聖上亦可留意焉。宗迪曰,果如下番所陳,而如此文義,誠極好矣。上曰,儒臣之言是矣。可不留意焉?尙迪曰,水旱災異之時,可以節約。方今聖上,悶旱靡不用極,消災之道,可謂至矣。而水旱之災,連年如此。伏願聖上,必以節約之道留心焉。上曰,所陳好矣。諸臣以次退出。
上在昌德宮。停常參·經筵。
李命坤啓曰,備邊司郞廳來言。今日賓廳坐起日次,而祈雨祭齋戒相値,頉稟。傳曰,知道。
李重庚啓曰,賓廳坐起,旣已頉稟,所當持公事入侍,而祈雨祭齋戒相値,頉稟。傳曰,知道。
李命坤啓曰,大司憲柳儼,執義朴弼傅在外,掌令權宏未肅拜,一員未差,持平韓光會呈辭,一員未差。今日以監察茶時之意,敢啓。傳曰,知道。
趙明履,以都摠府言啓曰,今日入直內三廳,武兼禁軍及軍兵等當爲中日習射,而祈雨祭齋戒相値,不得爲之之意,敢啓。傳曰,知道。
傳于趙明履曰,史官二員待命,騎馬六匹立之。
鄭必寧啓曰,吏曹參判李益炡牌不進推考傳旨,今方捧入。而開政命下,已至多日,尙不擧行。事甚未安。更卽牌招開政,何如?傳曰,允。
金光世啓曰,臣依聖敎,招致備局郞廳諸各司,拘留間使之一一摘奸,則刑曹拘留四名,司憲府拘留二名,宣惠廳拘留一名云。雖未知各人罪狀之果如何,而旣曰拘留,則其非重犯可知。依輕囚放釋例,竝爲放送。其中或有不可不推覈者,則使各其司趁卽稟啓以處。而大抵拘留間,申飭,非止一再,日昨輕囚放釋時,亦有一體分付之事,則不卽擧行,事體極爲未安。憲府則係是臺官,不得循例請推,而刑曹宣惠廳當該官員,不可無警責。竝從重推考,何如?傳曰,一體從重推考。
又啓曰,卽者修撰金尙迪,以其親病陳疏徑出。原疏以祈雨祭齋戒,纔已退却矣,所當直捧禁推傳旨。而此與無端徑出有異。推考警責,何如?傳曰,允。
鄭必寧,以弘文館言啓曰,本館下番修撰金尙迪,以親病陳疏徑出,下番將未免闕直。副應敎李天輔,卽爲牌招,以爲姑降入直之地,何如?傳曰,允。
持平韓光會啓曰,臣性本拙劣,素乏風稜,實不合於持憲之任。而適値祈雨動蹕之時,不敢息偃,黽勉陪從,非出於仍囚蹲冒之計,卽仍本府犯禁人拘留事,致有重推之命。臣於是,益不勝惶懍悚恧之至。臣雖無似,忝居法司,則豈不知拘囚之爲謬例?而此則事實有不然者。日昨本府,適有犯禁當治之人,而適値多事,未及推覈,使之捉待於後日茶時矣。今此喉司之啓,有若臣之不遵申飭,拘留罪囚者然,此莫非臣不能見諒於同朝之致。自顧靦面,尙誰咎哉?雖然,臣旣被問備之罰,則臺閣之帶推行公,曾無其例,臣何可晷刻仍據於臺次乎?請命遞斥臣職。答曰,勿辭。右副承旨李命坤啓曰,持平韓光會再啓煩瀆,退待物論矣。傳曰,知道。
上在昌德宮。停常參·經筵。
李命坤啓曰,來初一日輪對日次,取稟。傳曰,停。
鄭必寧啓曰,明日常參·經筵,取稟。傳曰,停。
金光世啓曰,玉堂備員間,視事,頉稟。傳曰,知道。
李命坤啓曰,大司憲柳儼,執義朴弼傅在外,掌令權宏未肅拜,一員未差,持平韓光會避嫌退待,一員未差。今日以監察茶時之意,敢啓。傳曰,知道。
金光世啓曰,因侍講院草記,輔德金宗台牌招事,允下。而闕門已閉,待明朝出牌之意,敢啓。傳曰,知道。
又啓曰,卽者,文學黃景源,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
傳于李命坤曰,今日常參停。
傳于趙明履曰,史官一員待命,騎馬三匹,卜馬二匹立之。
鄭必寧啓曰,吏曹參判李益炡,再招不進,推考傳旨,今方捧入。而開政命下之後,尙今遷就,不卽擧行,極爲未安。所當更請牌招,而一日三牌,有傷事體,何以爲之?敢稟。傳曰,牌招。
金光世啓曰,吏曹參判李益炡,牌招不進,推考傳旨今方捧入。而開政命下之後,尙不擧行,事甚未安。更爲牌招,何如?傳曰,允。
以副應敎李天輔,校理尹光毅,副校理李台重等牌不進禁推傳旨,傳于金光世曰,竝推考傳旨捧入。
金光世,以嘉禮廳言啓曰,今此和協翁主吉禮親迎日,前導捧炬軍紅羅燭,親氏之屬數多者,則減二雙,數少者則減一雙,絲花鳳則只用於第一行,而此則當分付中官事,再昨筵中下敎矣。依聖敎知委擧行,而捧炬軍十雙內減二雙,親氏三雙內減一雙,羅燭則當初依謄錄,只以一雙磨鍊,則別無減省之意,敢啓。傳曰,知道。
又以嘉禮廳言啓曰,今此和協翁主親迎時,圍繞應參人員,依下敎各府各曹堂上各一員,當爲書啓。而至於宗親府·儀賓府,則與他司有別,自各府無故人員,竝爲書呈矣。兩府則一從擧案書入之意,敢啓。傳曰,知道。
又以禮曹言啓曰,童蒙禮講逐朔設行,月終修啓事,節目啓下矣。今閏四月朔內,本曹連値多日,不得設講之意,敢啓。傳曰,知道。
又以侍講院言啓曰,本院上番文學黃景源,連日入直矣,以親病,陳疏徑出,輔德金宗台,以身病,陳疏承批之後,連呈辭單,不爲行公,兼輔德洪重一,旣犯染,弼善未差,兼弼善李宗迪,以本職,入直玉堂,兼文學韓翼謩,以本職,入直吏曹,上番將不免闕直,事甚未安。輔德金宗台,卽爲牌招,以爲入直之地,何如?傳曰,允。
李命坤,以兵曹言啓曰,去閏四月朔各廳堂下武臣等試射,當爲設行,而連因有故,今已踰月,不得爲之之意,敢啓。傳曰,知道。
金光世,以宗簿寺官員,以提調意啓曰,卽接宗親府回移,則今此社壇祈禱擧動時,礪恩君梅,海陵君爟,海雲君熻,新溪君㯖,密林君炓,花溪君檔,月善君,夏溪君椐,齊平君㰒,蓮豐君欑,全恩君墩,光恩君楧,琅坪君煇,西溪君熠,星昌君濡,海溪君,鶴陵君榯,鎭川君松,礪恩君柙,原興君煦,蓮城君,行光春令棬,行密春副守焌,夏平正懋,礪平副守煋,全春副守堦,雲峯副守朴凝善,副守爔,光雲令榶,雲溪令梲等三十員,無緣不參於出還宮時,其在事體,殊極未安,竝從重推考,以爲警責之地。琅瑅君燂,順悌君炟,密恩君煿,行密安副守焍,密寧副守烷,茂春守焴等六員,陪祭進參後,還宮時無端不爲陪從,亦涉駭然,竝行公推考,以警日後,何如?傳曰,允。
又以觀象監官員,以領事意啓曰,本監官員,入往彼中,覓得曆法者,加資之後,例爲特付司果,仍仕本監矣。今此曆官金兌瑞,以貿得曆法,學來算術之功,旣已賞加,如此有勞之人,不可無料任使,依許遠·李世淵例,別付司果,常仕本監,何如?傳曰,允。
副校理李宗迪箚曰,伏以引嫌而退,帶推行公,旣無其例,揆以臺體,勢難仍在。請持平韓光會遞差。答曰,依啓。
平安監司金若魯疏曰,伏以臣猥當重寄,居然半年,而不能事事,施措舛錯,仍一邑宰,兩推洊至,自顧悚恧,如無所容。晩又得聞向日筵中,備局重宰,以臣論責灣尹一事,謂之曲循圖遞之意,故爲請罪之狀。至請問備,雖伏蒙聖鑑,俯燭臣有罪無罪,不賜允從。臣不勝惶蹙,而繼之以訝惑。臣於今春,深入江邊,道內事不得以時相關,及至江界,踰嶺之際,因兵使馳牒,始知灣上驅人,見拘鳳城,仍有逃還,意外事鬧出邊門,守土主守·領行都事,俱不可無責。臣卽路次修啓,以俟處分,而廟堂勘處已下矣。臣何嘗有意於其間?灣尹亦何嘗求遞於臣?而今重臣,有若發得臣受囑之跡者,然何其言之容易若是耶?自前邊上有事,道臣之論邊倅,殆同故常,臣若褎然而無所糾檢,則其將謂得藩臣之體乎?臣雖無似,所處卽古方岳之任,進退守令,不自秉公,循人俯仰,曲爲其地,則厥罪大矣,苟使臣平日事爲,有足見信於同朝之間,重臣必不臆人於不當疑之地,滄浪纓足,尙何他尤?然旣被疑斥,愧赧無窮,靦然仍冒,復行按察,揆以廉義,斷無是理。玆敢馳章遠籲於宸嚴之下。伏乞聖明,察臣難安之情,亟行譴罷,勘臣循私之罪,以肅朝綱,千萬幸甚。答曰,省疏具悉。此體例間事,卿其勿辭察任。
文學黃景源疏曰,伏以臣偏母,素苦勞疾,經歲彌留,兼之濕傷,乘火沈痼,臣以孤身無他兄弟,雖一日,豈宜暫離?而謬塵宮臣之列,當講筵日闢之時,黽勉就次,不敢以煎迫之私,仰瀆聖聰。今日退自書筵後,伏聞母病,仍感冒遽復危篤,伏火之氣,上結咽喉,呼吸不通,食飮都廢。臣神驚而心灼,不能自抑,敢陳短章,徑出禁門。伏乞聖慈,削臣之職,以便救護,仍治臣擅離官次之罪,以肅朝綱,不勝幸甚。答曰,省疏具悉。爾其勿辭護焉。
上在昌德宮。停常參·經筵。
趙明履啓曰,大司憲柳儼,執義朴弼傅在外,掌令權宏牌不進,一員及持平二員俱未差。今日以監察茶時之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,提調臣鄭錫五,副提調臣李重庚啓曰,一霈尙靳,蒸炎頗甚,伏未審日間,聖體若何,眩氣近亦差間乎?今日臣等,率諸御醫入診,詳察聖候,爲宜。大王大妃殿氣候,耳部症候,亦更何如?臣等不任區區憂慮,敢來問安,竝此仰稟。答曰,知道。慈殿氣候,已下敎于醫官矣。湯劑消商後,入侍稟定,只湯劑正日問候事有敎,依此擧行。予則一樣。
趙明履啓曰,憲府之連日監察茶時,諫院之闕啓,亦至多日,事甚未安。兩司除在外外,掌令權宏,獻納呂光憲,竝卽牌招,何如?傳曰,允。
鄭必寧啓曰,自前祈雨親祭,不入於次數之中,若親祭於當次處所,則亦入次數,而今番宗廟親祭,適當五次,故入於次數。其後三角山·木覓山·漢江,行六次,社稷親祭,旣不入於次數,則龍山江·楮子島,雖依聖敎,以八次啓下,而其實爲七次,再昨之雨,猶未周洽。八次祈雨祭,風雲雷雨山川雩祀,遣重臣不卜日,來初四日設行事,知委,何如?傳曰,允。
又以吏曹言啓曰,今此風雲雷雨雩祀,遣重臣祈雨祭獻官,當爲塡差,而除老病應頉外,他無推移之員,不得已刑曹堂上塡差以入之意,敢啓。傳曰,知道。
又啓曰,端午帖製述官,旣已抄啓,藝文提學元景夏,明日待開門牌招,以爲出韻科次之地,何如?傳曰,允。
又啓曰,吏曹參判李益炡,特敎重推之下,又爲陳疏,不卽膺命,其在事體,極爲未安,更卽牌招開政,何如?傳曰,允。
吏批啓曰,玉堂闕員,今當差出,而曾經之人,方在違牌坐罷中,無以推移備擬。合有變通之道,何以爲之?敢稟。傳曰,竝敍用。
又啓曰,宗簿寺正許采呈狀內,身病甚重,斯速入啓處置云。依例改差,何如?傳曰,允。
又啓曰,卽接成均館牒呈,則司成柳壽垣,受由過限未上來,依例改差,何如?傳曰,允。
又啓曰,新除授平安都事韓德良呈狀內,夙抱奇疾,及此衰邁,轉益沈苦,昏倒枕席,萬無赴任之勢,斯速入啓處置云。身病果重,則有難强令赴任,依例改差,何如?傳曰,允。
又啓曰,新除授襄陽府使李春躋戶奴呈狀內,矣上典,宿病沈痼之中,髮際小癤,忽復越添,毒氣漸肆,方將成濃,差復未易,夫馬留滯,極涉可慮云。鳳山郡守南泰溫戶奴呈狀內,矣上典,月前重得目疾,多試針藥,久未差愈,素患濕瘡,發生一大腫,晝夜叫疼,夫馬留滯,一日爲悶,竝斯速入啓處置云。李春躋·南泰溫身病,果如是危重,則不可等待其差歇,夫馬留滯,亦甚可慮。竝罷黜,何如?傳曰,允。
兵批啓曰,禁衛營哨官金碩弼,賞中日時,片箭邊三中,扈衛軍官張世彬,三廳試射時居首,俱有加資之命,而金碩弼·張世彬,雖已資窮,未經準職,何以爲之?敢稟。傳曰,特爲加資。
又啓曰,漢江渡別將梁建宙呈狀內,所患風痺之症,日漸危惡,方在難醫之中,斯速啓遞云。依例罷黜,準期不敍,何如?傳曰,允。
有政。
吏批,行判書李箕鎭在外,參判李益炡進,參議未差,右承旨鄭必寧進。
兵批,行判書徐宗玉,和協翁主嘉禮圍繞進,參判權病,參議尹敬龍入直進,參知李成中病,同副承旨金光世進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
以申思建爲大司諫,南泰赫爲掌令,趙明健·閔光遇爲持平,李鼎輔爲副提學,金時粲爲吏曹佐郞,朴弼載爲副修撰,閔百行爲校理,金尙迪爲弼善,趙重晦爲兼說書,沈䥃爲司僕正,趙鼎彬爲戶曹正郞,朴民秀爲刑曹正郞,洪重厚爲工曹佐郞,趙榮保爲司圃別提,李墰爲義盈主簿,李希逸爲造紙別提,李秉迪爲漢城主簿,趙觀彬爲弘文提學,金兌和爲司人,尹鵬擧·李光溭爲典籍,金光世爲春川府使,鄭彦燮爲安邊府使,李成中爲驪州牧使,姜一珪爲襄陽府使,申慶瑞爲鳳山郡守,李壽頤爲社稷直長,韓德龍爲司饔奉事,權相一爲宗簿正。宣川府使李義璧,金海府使李徵瑞仍任事承傳,成均博士金垕重單付。
傳于鄭必寧曰,承旨前望單子入之。
以李重協爲承旨。
副護軍鄭翬良·具宅奎·沈益聖,副司直趙遠命·魚有龍·宋秀衡·沈䥃·韓光會,副司果金時粲,副司正兪漢蕭,同知金萬當,已上竝單付。平安兵使趙爾重,復官爵事承傳。
趙明履,以備邊司言啓曰,卽見江華留守金始㷜狀啓,則以本府元定式還上米,今已盡分。閏朔一巡及五月麥前一巡磨鍊不足餉米,限二千石加分事,令廟堂急速,稟處爲請矣。今年旣有閏朔,則還分定數之不足,其勢固然,而本府民情,每患還分之數多,而守臣之請如此,則其出於不得已,可知,依狀請限二千石,特許加分,爲宜。以此,分付,何如?傳曰,允。
鄭必寧,以侍講院言啓曰,本院上番闕直,事甚未安。輔德金宗台牌不進,兼輔德洪重一,身旣犯染,弼善未差,兼弼善李宗迪,以本職,入直玉堂,文學黃景源,陳疏受由,兼文學韓翼謩,以本職,入直吏曹。上番無入直之員,勢當以下番,姑陞入直,而司書李益輔,謂有親病,兼司書曺命敬,謂有身病,兼說書未差,他無推移之道。司書李益輔,兼司書曺命敬,竝卽牌招,以爲推移入直之地,何如?傳曰,允。
又以弘文館言啓曰,本館下番,連日闕直,事體未安。副應敎李天輔,校理尹光毅,副校理李台重,旣有只推之命,竝卽牌招,以爲推移姑降入直之地,何如?傳曰,允。
備邊司摠戎使,具聖任·鄭纘述·尹宅鼎。
以具聖任爲摠戎使,李喜集爲右邊捕盜從事官。
金光世啓曰,新除授摠戎使具聖任,敎書雖未啓下,卽爲牌招,諭書密符,先爲傳授,何如?傳曰,允。
又以漢城府言啓曰,臣景夏,招致五部官員,東西南北郊御路近處病幕及草葬之類,詳細摘奸,病幕一切禁斷,使不得更近於御路傍之意,分付矣。卽接各部所報,則以爲病幕各別禁斷,使不得更近於御路傍,而至於草葬,則東郊八十六處,西郊八十七處,南郊一百六十二處,北郊二十九處云,當初草葬,雖在於禁令之前,而當該部官,初不禁斷,纍纍葬埋,至使薰染不潔之氣,狼藉於御路至近之地。揆以事體,極涉未安,此不可以禁令之前,不爲警責。當該部官推考,使之與病幕,一體禁斷,更不得埋葬結幕於御路至近之地,何如?傳曰,允。
正言南惠老疏曰,伏以臣於昨年,待罪嶺幕,時當嚴冬,遠赴於沿海築垘之役,觸冒風雪,病情危惡。捨鞍乘轎,初非自便之圖,而犯冒朝禁,竟速臺抨,追思至今,悚蹙靡已。迺者薇垣新除,忽下於跧伏鄕廬之中,繼以馹召遠辱,榮光所被,里閭俱聳,臣誠拜命踧踖,不知所以措躬也。第念向來洪得厚,因一處置事,橫出擔當,極口侵詆,其心之出於挾雜,旣是聖鑑之所俯燭。臣不欲追提往事,呶呶較挈,而旣被其無限詬斥,則揆以廉隅,其不可徒恃寵靈,諉以日月之稍久,而耐彈冒出也決矣。且念臣才識空疎,言議巽軟,淸朝言責之任,自知不稱,前後忝叨,絲毫莫補,而每於除旨之下,不敢違逋,輒卽造朝肅命,而陳情解免者,非止一再。今玆恩召之命,實出甄復之典,感激洪造,頂踵生輝,在臣分義,固當趨承之不暇,而第臣偏母,年迫七十,本來善病,不離床褥,宿患虛勞之病,又添伏暑,症形危篤,氣息綿綴,實有朝夕難支之慮。菽水之具,藥餌之節,臣雖躬自看護,猶不免後時之歎。臣之煎泣罔措,當復如何?臣於湯藥憂遑之中,每誦古人事君日長,事親日短之語,惕然有懼,不敢爲抑情從仕之計,而至如向來臺章之厚誣,情地之危蹙,有不可論者也。臣母之病,已非時日之可愈,在臣情理,萬無一刻離捨之勢,所叨之職,亦不可曠日虛帶。玆敢仰恃錫類之仁,悉暴煎迫之私,從縣道上聞,猥越之罪,尤無所逃。伏乞天地父母,諒臣私情之不可强,亟命鐫削臣職名,以便救護,不勝幸甚。答曰,省疏具悉。爾其勿辭,俟其少間,上來察職。
上在昌德宮。停常參·經筵。
孝宗大王忌辰齋戒。
李命坤啓曰,大司憲柳儼,執義朴弼傅,掌令南泰赫,持平閔光遇在外,掌令一員未差,持平趙明健未肅拜。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,提調臣鄭錫五,副提調臣李重庚啓曰,伏未審夜來,聖體若何,眩氣一向差間乎?大王大妃殿氣候何如?湯劑其已進御,而耳部症候,比昨亦何如?今日蠟紙受灸,旣有下敎,時刻不可不趁早,定以卯時辰初似宜矣。臣等不任區區憂慮,敢來問安,竝此仰稟。答曰,知道。慈殿氣候已下敎,而予則一樣矣。
大王大妃殿蠟灸後,政院·玉堂·藥房口傳問安。答曰,知道。
大殿·中宮殿·世子宮·賢嬪宮,政院·玉堂·藥房口傳問安。答曰,知道。
大王大妃殿蠟灸後,朝廷二品以上·六曹單子問安。答曰,知道。
大殿·中宮殿·世子宮,朝廷二品以上·六曹口傳問安。答曰,知道。
以承傳色口傳,下敎于藥房曰,前者雖本院直宿,有除庭候之時,今番又與受灸有異,政院·玉堂·朝廷勿爲問安。然後慈心可安爲敎,奉承慈心,爲宜。以此書出,使知之。
李重庚啓曰,新除授右承旨李重協,卽爲牌招,右副承旨趙明履,今日不爲仕進,一體牌招,何如?傳曰,允。
李命坤啓曰,今日摠戎使具聖任所授密符,第十二符啓下矣。修正次考見其符數,則十二符,前已慶尙左兵使沈瑎處齎送。而今此密符單子中,誤爲書入,致有大段差誤之失。當該注書,從重推考,原單子付標還入之意,敢啓。傳曰,允。
鄭必寧啓曰,卽者檢閱李毅中,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出,有異,推考警責。待敎閔百昌,與新除授副提學李鼎輔,有應避之嫌,陳疏到院,奉敎趙載德,待敎趙明鼎,竝卽牌招,以爲推移入直之地,何如?傳曰,允。
傳于鄭必寧曰,史官二員待命,騎馬六匹立之。
鄭必寧啓曰,史官不備,宣傳官一員代送之意,敢啓。傳曰,知道。
事變假注書尹學東出使,代以洪應輔爲之。
今五月初三日午時,上御熙政堂。藥房入診時,都提調金在魯,提調鄭錫五,副提調李重庚,記事官任師夏,記事官兪彦好,記事官李毅中,醫官金應三·許信·玄起鵬·吳志哲·金壽煃·許錭·皮世麟·金德履,以次入伏。在魯進曰,雨不來而蒸熱此甚,日間聖體若何?上曰,一樣。眩氣差間乎?上曰,差矣。大王大妃殿氣候,承聞於醫官,而醫官亦不親候,未能的知,不勝菀慮。藥則與諸醫商議,則和解散,爲宜,加入荊芥穗等數種入之矣。上曰,大妃殿猶有感氣,與初議小柴胡湯,有異乎?應三曰,同矣。在魯曰,不必多服之藥,二三貼試爲進御,爲宜。上曰,然,慈殿耳部藥,何以爲之?在魯曰,蠟紙灸,雖是方藥,而醫書亦有其法,試之似好。上曰,予亦聞之矣。無害於感氣乎?應三曰,無害於感氣矣。上曰,耳部與感氣,當兩治,而耳部尤以爲苦爲敎矣。重庚曰,小臣曾前亦試蠟紙灸,而却似有效矣。上曰,予亦耳中,時有遠錚聲,人言此爲耳聾之漸,而尙無聾病矣。蠟紙灸予欲先試,而卽今適無耳中聲矣。慈殿下敎,耳部如繅車聲,如風過聲,今至一望餘,而顯有聾氣。元氣近來月異而歲不同,兼且以耳病,艱於聰聽,每侍見,甚悶迫矣。卽今雖用和解之劑,而予所服補中益氣湯,似當進御矣。蠟紙灸果何如?醫官各陳所見。應三等諸醫皆云,耳病頭瘡,一症而終是風也。蠟紙灸豈能必其有效?而試之少無所害矣。上曰,蠟紙灸試之,則有可知之事乎?信曰,蠟紙灸而有效,則知其爲表症,不見效,則必有源委而然也。上曰,壯數以三壯乎?起鵬曰,三壯似太少矣。上曰,第試之後,當定壯數矣。無擇日之事乎?在魯曰,不必擇日矣。重庚曰,使醫官,敎醫女試習而後,入送好矣。在魯曰,日炎如此,而王世子日開書筵,可知氣候之平安矣。上曰,昨見世子,較似肥實,其臂之大,似加於予矣。在魯曰,骨格相稱則無妨,而過肥則不好也。上曰,太嗜飮食,近聞食櫻桃二接匙,予則兒時甚節食矣。在魯曰,如餠餌之屬,屛之使之不見於眼前爲好,若見之,則節食難矣。上曰,昔年己亥以後,每使中官,輒問已喫飯乎?在今追思,自生悲感,慈殿每飭東宮節食,見兒輩過食,則心輒不平爲敎耳。東宮心無不平之事,又能食,不肥而何?在魯曰,凡人善食則肥,今吏判李箕鎭,嫌其太肥,以爲胡朴能瘦人,以大器作羹而食之,不惟不瘦,乃反加肥,故人相傳而笑之矣。上曰,世子鼻息有聲,意或以爲風也。近來見之,則以太肥而然也。在魯曰,診候,宜矣。上曰,予則不必爲之。在魯曰,診候近甚曠矣。上曰,兩廳首醫入診,應三·壽煃曰,左右脈候調均矣。在魯曰,蠟紙灸,今日爲之乎?明日爲之乎?上曰,明日爲之。在魯曰,提調率諸醫出去,監劑,宜矣。大王大妃殿進御和解散,加蔓荊子·荊芥穗各一戔,三貼劑入事。出榻敎上曰,祈雨祭不可停止,繼而行之,宜矣。在魯曰,今番雨,雖無益於水田,而於黍粟奇好矣。卽今吏曹行公堂上,只有參判一人,而鎭日違牌矣。上曰,以推考事然耶?在魯曰,推考後已上疏承批,必不以此爲嫌,似以權宏疏語而然矣。奔競之弊,其來已久矣。時任銓官撕捱,固無足怪,而過爲違牌矣。上曰,然,吏曹參判李益炡,從重推考,卽爲牌招開政事。出榻敎傳曰,長城府使李顯允,旣已處分,不可事同而前後飭異,全羅兵使具侙仍任。此時守令,亦不可數遞,金海府使李徵瑞,亦仍前任。出榻敎傳曰,頃者試官召牌三違人及侍從違牌人,竝敍用。出榻敎在魯曰,慶德宮修釐,實大役也。前例昌慶宮,少有修釐處,至於門樓修補之役,輒皆有賞典,而今番則久無下敎,故敢達。上曰,卽今閔旱之時,姑置之。而忘置甚易,卿須於後日,提醒,可也。在魯曰,非方時之役,乃已過之役,論賞何妨乎?傳曰,頃者慶德宮修理時,堂郞以下竝書啓。出榻敎重庚曰,宮闕傷處,始緣一瓦之剝落,而不卽改覆,仍至積累受傷,以致修釐之浩大。臣意則申飭該曹該監,這這看審,趁卽改覆好矣。上曰,所達誠是,依爲之。出擧條上曰,堂錄翰薦催促,可也。彦好曰,必待翰林齊會而後,乃可,而趙載德,方以相避,不爲行公,趙雲逵,受由在外矣。上曰,趙雲逵旣在遠外,則似不必待其上來,卿意,何如?在魯曰,旣是無故之人,待其上來無妨矣。上曰,副學旣是不行公之人,變通,何如?在魯曰,趙遠命,非但素不行公之人,卽今眼病,實難供仕之狀,衆所共知矣。傳曰,副學趙遠命許遞。今日政備擬,弘錄翰圈,其令卽爲擧行,在外翰林,自政院亦爲申飭上來事,出榻敎。諸臣以次退出。
上在昌德宮。停常參·經筵。
孝宗大王忌辰。
夜自二更至四更,乾方有氣如火光。
李命坤啓曰,大司憲柳儼,執義朴弼傅,掌令南泰赫,持平閔光遇在外,掌令一員未差,持平趙明健未肅拜。今日以監察茶時之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,提調臣鄭錫五,副提調臣李重庚啓曰,伏未審夜來,聖體若何,眩氣一向差間乎?大王大妃殿氣候何如?耳部症候,蠟紙灸後,其或有應效乎?今日受灸,當依前定以辰初矣。臣等不任憂慮,敢來問安,竝此仰稟。答曰,知道。慈殿氣候已下敎,而予則一樣矣。
大王大妃殿受灸後,大殿·大王大妃殿·中宮殿·賢嬪宮,藥房口傳問安。答曰,知道。
鄭必寧,以禮曹言啓曰,卽接宣陵端午祭獻官所報,則祝文中,以閣修墻補,枯檜宜斫,措辭告由。而聞陵官之言,則只請斫去枯檜,元無閣修墻補之擧,祝文中閣修墻補四字添入,誠爲未安云。閣修墻補四字,急速改撰下送,而曾無前例。陪進官令吏曹差出,給馬發送,前下送祝文,還爲上送,令香室淨處燒火之意,分付,何如?傳曰,允。
上在昌德宮。停常參·經筵。
趙明履啓曰,大司憲柳儼,執義朴弼傅,掌令南泰赫,持平閔光遇在外,掌令一員未差,持平趙明健陳疏入啓。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而東朝問安相値,頉稟。傳曰,知道。
李重庚啓曰,今日賓廳坐起,旣已頉稟,所當持公事入侍,而東朝問安相値,不得入侍之意,敢啓。傳曰,知道。
李普昱啓曰,憲府連日監察茶時,事甚未安,除在外外,持平趙明健牌招,何如?傳曰,允。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,提調臣鄭錫五,副提調臣李重庚啓曰,伏未審夜來,聖體若何,眩氣一向差間乎?大王大妃殿氣候何如?耳部症候,亦更何如?前入湯劑,已盡進御,蠟紙受灸,仍行與否,亦未停當。今日臣等,率諸御醫入侍,承聞聖敎,商確議定,宜矣。臣等不任區區憂慮,敢來問安,竝此仰稟。答曰,知道。慈殿氣候,下敎于醫官,蠟紙灸無效止之事有敎,依此擧行。湯劑其欲加進,旣已諭矣,三貼加劑以入。予則一樣矣。勿爲入診。
傳于李重庚曰,日昨慈殿問候,湯劑畢進後問候事下敎矣。以蠟紙受灸,問候頻數,依前下敎,湯劑盡爲進御後問候。
以京畿監司狀啓,判府事兪拓基月廩不受事,傳于趙明履曰,令本道更爲輸送。
鄭必寧,以弘文館言啓曰,新除授副提學李鼎輔,時在公洪道新昌地,經筵事緊,校理閔百行,時在公洪道堤川地,副修撰朴弼載,時在江原道鐵原地,經筵入番事緊。請竝斯速乘馹上來事,下諭。傳曰,依爲之。
趙明履,以備邊司言啓曰,江界府使,去十二月都政,瓜滿出代,夫馬二月上來,而府使累次遞易,今至半年,夫馬滯留,爲弊孔極。故新府使具聖弼,頃以數日內發送事,陳達,分付矣。連値事故,尙未辭陛,今日獨是無故日,而亦不下直,殊甚可駭。具聖弼姑爲從重推考,明日勿拘齋戒,使之辭朝,毋滯作行,趁卽到任,何如?傳曰,允。
又以備邊司言啓曰,前因大司成金尙魯所啓,各衙門錢貨,懸房定限許貸事,以累次大禮之餘,泮人懸望恩澤,各衙門錢限一萬兩,分排許貸之意,覆奏蒙允矣。兵·戶曹各三千兩,經理廳·御營廳·摠戎廳·守禦廳,各七百兩,訓鍊都監·禁衛營·賑恤廳各四百兩,磨鍊分定,依前例限周年畢還報之意,嚴飭上下事,分付,何如?傳曰,允。
以禮曹九次祈雨祭單子,傳于鄭必寧曰,頃者其欲躬行而中止,慢祗慢民,心用惕焉恧焉。十一次祈雨,旱氣一樣,一日二日,旬若逾焉。於農切悶,今番當躬行,以伸此心,卽爲擧行。
又傳曰,頃者製進祭文,付標不精,改書以入。
李重庚啓曰,藥房三提調及左議政宋寅明,有稟達事,來詣請對矣。以承傳色口傳下敎曰,今番動駕旣命,而若不爲,則歸於慢祗,若欲引接,則日熱如此,欲爲休息,其止之。
口傳啓曰,日熱如此,欲爲休息爲敎,更爲煩達,極涉惶悚。而一望之內,三次冒炎親禱,必致傷損,雖已命下,若命臣等替行,則與停止有異,似無慢祗之嫌。忝在保護,不勝憂灼,惶恐更稟。臣寅明,初不敢以親祭請寢求對,不無稟請消商之端,而聖上,旣以日熱休息爲敎,雖不敢更爲强請,而伏不勝悶鬱之至,惶恐敢啓。答曰,爲民之事,雖日熱,何可顧身乎?日者呂光憲疏批,有恧焉之敎,尙未雨洽,次第又當北郊,故必欲爲之矣。
口傳再啓曰,五禮儀元無祈雨親祭之文,挽近以來,宗社親禱,則禮曹儀注,以乘輦磨鍊,郊外則以步輿磨鍊。雖未知有何曲折,而當此盛熱,郊外十里之地,御步輿觸冒炎埃,實有必致傷損之慮。依社壇擧動已行之例,特許乘輦,以盡愼疾之方,千萬伏望。旣不敢更爲請停,區區祈望,惟在於此,惶恐敢啓。答曰,爲民之事,何可自便?郊外以步輦,載在法典,停止,可也。
口傳三啓曰,步輦元不載於禮文與儀典,而近來以悶旱之意,特乘步輿,仍成儀注謄錄。而爲民之誠,似不係於輦輿之小節,不勝悶迫,惶恐敢啓。答曰,郊外步輦,載於禮文,出於爲民飭躬之意,而所請至此,當許張傘矣。
李重協啓曰,明日祈雨祭擧動事,命下矣。諸承旨當爲齋宿,都承旨李重庚,所當牌招,而拘於廳規,不得請牌,同副承旨李命坤,卽爲牌招,何如?傳曰,一體牌招。
又啓曰,同副承旨李命坤,承牌來詣闕外,以親病陳疏到院,原疏以親祭齋戒,不得捧入,纔已退却矣。明日擧動時,承旨不可不備員,合有變通之道,何以爲之?敢稟。傳曰,遞差,前望單子入之。
以李普昱爲承旨。
李重協啓曰,新除授承旨,待落點,卽爲牌招,以爲齋宿之地,何如?傳曰,允。
又啓曰,明日祈雨祭擧動時,承旨不可不備員,而左承旨韓師得,方以右議政趙顯命偕來,方在郊外。在前如此之時,有姑令入參之例,何以爲之?敢稟。傳曰,依爲之。
傳于鄭必寧曰,祈雨一也,仍侍衛之意,分付。其令看審,已知精潔,水門自今日以閉,躬行後以開。
事變假注書洪應輔在外,代以申晦爲之。
趙明履啓曰,事變假注書申晦,時無職名,令該曹依例付軍職冠帶常仕,何如?傳曰,允。
又以都摠府言啓曰,明日北郊親臨祈雨祭擧動時,寶劍侍衛,不可不備員。而瓜滿及一員未差之代,令該曹以在京無故人,卽爲口傳差出,以爲備員侍衛之地,何如?傳曰,允。
又以兵曹言啓曰,明日擧動時,領軍之將,不可不備員,而內禁衛將趙元錫,以前任慶州營將,未及上來,羽林衛將朴泰新,呈辭在外。不可無變通之道,竝改差,其代卽爲口傳差出,以爲備員領軍之地,何如?傳曰,允。
兵曹口傳政事,以洪景輔,慶興君栴爲副摠管,洪若水爲兼內禁衛,許樹爲兼羽林將。
鄭必寧,以禮曹言啓曰,今此北郊祈雨親祭時,壇上修理等事,依例別遣戶曹·工曹郞廳及本曹郞廳,眼同看檢,而亦令繕工監,別定監役官,急速擧行,何如?傳曰,允。
又以禮曹言啓曰,今此祈雨親祭時,王世子亞獻之禮及祗迎祗送之節,依今番社稷祈雨親祭時例,不爲磨鍊之意,敢啓。傳曰,知道。
又以禮曹言啓曰,北郊雖是中祀,禮文旣無樂章,自前祈雨親祭時,用樂一款,勿爲擧行矣。今亦依此擧行之意,敢啓。傳曰,知道。
又以禮曹言啓曰,祈雨親祭時,自上逮至諸享官,例有散致齋之規。而今此北郊親祭,只隔二日,散齋則勢未及擧行。自今日殿下別殿致齋,不弔喪問疾,不聽樂,有司不啓刑殺文書,惟啓享事。諸享官及近侍之官,應從升者,竝自今日,宿於本司,致齋一日於享所。陪祭百官諸衛之屬,守衛壝門者,各於本司,淸齋一宿事,知委,何如?傳曰,允。
又以禮曹言啓曰,自上旣御步輦之後,則陪從諸臣,當有步從之節,而曾前南北郊祈雨親祭時,雖以步輦出宮,而陪從百官,依常時擧動時例,乘馬侍衛矣。今亦依此擧行乎?敢稟。傳曰,依爲之。
又以禮曹言啓曰,自前北郊祈雨親祭出還宮時,乘步輦,侍臣節次,前後部鼓吹,竝爲減去。其他儀仗中,可以節損者,令兵曹稟旨以處事蒙允矣。今亦依此磨鍊擧行乎?敢稟。傳曰,依爲之。
趙明履,以兵曹言啓曰,今此北郊擧動時,儀仗中減數,與空輦及侍衛中忠壯衛·忠翊衛將以下軍兵,扈衛別將以下軍官·椎牌將及有廳軍士等減去事,一依今番社稷祈雨擧動時例,擧行之意,敢啓。傳曰,知道。
又以兵曹言啓曰,明日北郊擧動時,仍侍衛事,命下矣。雲劍以下各差備,則仍前擧行。而別雲劍中,前日受點者,實預差竝二員無故,其他或有頉,或初以有頉改付標。今不可仍用,故不得已改望以入之意,敢啓。傳曰,知道。
又以兵曹言啓曰,明日北郊擧動時,本曹堂上侍衛,不可不備員,而參判臣權,呈辭受由,參知未差。令政院稟旨變通,以在京無故人,卽爲口傳差出,以爲備員侍衛之地,何如?傳曰,允。
又啓曰,因兵曹草記,堂上侍衛,不可不備員。而參判權呈辭受由,參知未差,令本院稟旨變通事,允下矣。參知未差之代,令該曹卽爲口傳差出,仍卽牌招。參判合有變通之道,何以爲之?敢稟。傳曰,改差。
又啓曰,兵曹參判權改差事,命下矣。其代令該曹,卽爲口傳差出,仍卽牌招,何如?傳曰,允。
吏曹口傳政事,以魚有龍爲兵曹參判,韓顯謩爲兵曹參知。
趙明履,以兵曹言啓曰,今此北郊擧動時,右邊捕盜大將尹光莘,以訓鍊都監中軍,領軍隨駕矣。限回鑾間,依例以左邊捕盜大將具聖任,姑爲兼察,何如?傳曰,允。
又啓曰,因兵曹草記,今此擧動時,右邊捕盜大將尹光莘,以訓鍊都監中軍,領軍隨駕,限回鑾間,依例以左邊捕盜大將具聖任,姑爲兼察事,允下矣。具聖任待明朝牌招,以爲聽傳敎之地,何如?傳曰,允。
又以兵曹言啓曰,守門將崔大鎭,今日入直受點矣。自數日前,重得時令,見方苦劇云,使之看審,則症涉可疑云,決不可入直闕內。不得已原單子中,改付標以入之意,敢啓。傳曰,知道。
又以兵曹言啓曰,今此北郊擧動時,本曹騎馬四十匹內,病傷馬除,各差備應把之數,無以推移。依前例京畿驛馬,限二十一匹補把,以充不足之代事,本道監司處,分付,何如?傳曰,允。
又以禁衛營言啓曰,明日北郊擧動時,本營軍兵,當依兵曹節目,令中軍,領率隨駕,而中軍李行伶,身病危重,勢難起動云。在前如此之時,亦有兼中軍代行之例。故以別驍衛別將沈鳳徵,權差兼中軍,領率隨駕之意,敢啓。傳曰,知道。
又以禁衛營言啓曰,今此北郊擧動時,本營五哨軍兵及別驍衛隨駕矣。本營則千摠崔台耉,把摠柳樀,哨官李俊泰,敎鍊官金尙埰,工匠牙兵四十名,別破陣二名入直。火藥庫則哨官金致鳴,別破陣十三名,南別營則哨官柳夏徵,別騎衛二人,工匠牙兵五名領率守直之意,敢啓。傳曰,知道。
又以禁衛營言啓曰,今五月初六日,北郊擧動時,建陽門入直軍一百名,西營入直軍五十名,以訓鍊都監軍兵替把事,自兵曹纔已節目入啓矣。明日待開門,與訓鍊都監軍兵,依例替把,而還宮後,以本營軍兵,還入直之意,敢啓。傳曰,知道。
又以訓鍊都監言啓曰,今此北郊擧動時,建陽門西營入直禁衛軍兵,令訓局軍兵,預爲替代,而還宮後,還入直事,自兵曹節目啓下矣。建陽門軍一百名,哨官尹爾衡,西營軍五十名,哨官金世鼎率領,明日待開門,與禁衛軍兵,替代入直,還宮後還爲替代之意,敢啓。傳曰,知道。
鄭必寧,以大射禮儀軌廳言啓曰,今此大射禮儀軌修整時,看檢郞廳禮曹佐郞南彦彧所帶兼春秋之任,依例減下,使之專意看檢,何如?傳曰,允。
又啓曰,因大射禮儀軌廳草記,禮曹佐郞南彦彧所帶兼春秋之任減下事,允下矣。其代令該曹口傳差出,何如?傳曰,允。
吏曹口傳政事,兼春秋單李知聖。
以咸鏡監司狀啓,鏡城等官居武士孫楚允妻姜召史等,爲虎囕死事,傳于趙明履曰,囕死人等,令本道恤典擧行。
右參贊李縡疏曰,伏以臣於月前,猥陳引罪之章,兼暴病狀,冀蒙恩遞,而聖度寬覆,不賜允許,又令上來行公。臣旣沈頓在床,無路承命,則只有更申呼籲,而煩猥是懼,泯默至今。政府西壁,雖曰閑局,非臣養病之坊,罪積逋慢,日夕懍惕。乃於昨者,伏承今月二十二日承政院成貼有旨,以臣爲世子左副賓客,使臣斯速乘馹上來者,臣益復感惶,殆不知所以自措也。臣於是任,承乏冒叨,至再至三,使臣在朝供仕,則雖自知其不稱,猶可隨行逐隊,奉令無罪。今玆除命,實出汲引之言,而待窠擬差,出於特恩,此豈臣微分之所敢遽當也哉?臣無他才能,可以裨補於國家,特以數十年屛蟄之故,醜拙不至全露,不知者疑其或有分寸之長,節次推排,以至於此。向來造朝之賢儒,卽臣親友,不可謂不知,而猶不免以臣而欺殿下,他尙何說?臣於往年,未赴於輔養官之召,雖有所由然者,而虧分蔑義,罪在難赦。不待聖敎,臣固自訟之不暇。近伏聞春宮邸下,天資歧嶷,德性淵深,頻御書筵,方有日將之望。臣以三朝舊物,竊願於未死之前,一瞻淸光,耿耿此心,結在肝腑,豈不欲因此新除,少贖前慢?而自三月望後,猝得再中之症,左邊肢體,全然不遂,或湯或灸,雜試諸方,訖未有一分減意。床笫運動,非人扶則不能,口眼喎斜,見者莫不駭怪,言語艱澁,傍人不能解聽,元氣澌綴,凜凜有朝夕之憂。始也臣固自廢,而終則天又廢之,命之窮矣,臣亦末如之何?瞻望雲霄但有悲涕,方今日氣舒長,离筵連設,此時賓僚,不可不備員。自臣忝竊,已貽瘝曠之弊,罪上添罪,何地自容?伏乞聖慈天地父母,特垂諒察,遞臣本兼兩職,仍勘臣前後違慢之罪,以礪臣節,以安賤分,不勝幸甚。答曰,省疏具悉。卿其勿辭,俟少間上來行公。
持平趙明健之曰,伏以臣情地兢蹙,疾病侵尋,屛蟄窮巷,分甘冗散。不意聖度,曲賜包容,旣降甄敍之命,更畀言責之任。臣始焉惝怳,繼之以懍惕,未知聖明,何取於愚鹵如臣,而又有此誤恩也?念臣頃叨諫職,妄陳草草數語,以效一日之責,而及承批旨,不惟不賜允可,一切歸之過中,而末端誨諭,又極諄切有若慈父之詔迷子。臣奉讀以來,且惶且感,不知所以措其躬也。伊後又伏聞筵敎,謂臣所言,有所挾雜,至若大僚之對,則或以臣言爲過,或曰所言皆非。筵席語祕,雖未得其詳,而臣於此,竊不勝慙恧,而續之以慨歎也。臣性本懦拙,雖尋常論人,未嘗爲矯激之語,況今猥登親策之科,新入言議之地,區區所勉勵,惟在秉志以正,論事以實,以爲一分報效之圖。顧安敢以過中挾私之言,仰煩崇聽,以自陷於不公不直之科哉?臣之前疏所論三人事,皆有所據,非出捃摭。蓋尹容,則臣只論其爲治之鹵莽,而不言其持己之貪黷。藉使無貪鄙之政,未必有按察之才,則其不可以此而證彼也。至於金遇喆·李義豐,則或居官而徒事肥己,莅民而專行權譎,而及夫邊倅解歸之後,又播不美之談,此卽臣昔悉於嶺邑,而稔得於傳說者也。或守閫而不能威重,防患而不能捷密,有難更畀一道之戎務,以貽四方之譏笑,此則臣採取於公議,而冀有以懲礪者也。矧其前後通擬,率多濫竽,節次推排,極於捕將,則豈可以軟地之可嫌,臺言之屢被,而不復論斥也哉?斷斷微忱,只欲爲國家,有懼無隱,了無他意。而出身之初,飭勵之下,乃忽以挾私,見疑於君父,爽實,被斥於大臣,實無顔面可對忠信之士。從今以往,惟意杜門省愆,斂跡榮塗,以盡自處之道,豈敢更廁臺閣之班,以益朝廷之羞哉?玆於天牌之下,隨詣禁扃之外,敢入文字,略暴情懇。伏乞聖明,俯賜鑑燭,亟命遞臣之職,以振頹綱,以安賤分,不勝幸甚。答曰,省疏具悉。爾其勿辭察職。
待敎閔百昌疏曰,伏以新除授副提學臣李鼎輔,卽臣之從姊夫也。副學旣兼春秋館修撰官,則今臣所帶之職,自有應避之嫌,玆敢露章自列。伏乞聖明,亟令該曹,照例遞改焉。答曰,省疏具悉。所陳者,令該曹,稟處。
上在北郊壇所。
下直,江界府使具聖弼。
鄭必寧啓曰,訓鍊都監知彀官,御營廳敎鍊官,禁衛營敎鍊官,禁軍陣敎鍊官來言,日暮後懸燈,人定後刁斗,天明後落燈云矣,敢啓。傳曰,知道。
又啓曰,憲府連日監察茶時,事甚未安,今日擧動時,亦無導駕之員,除在外外,大司憲柳儼,持平趙明健,竝卽牌招,何如?傳曰,允。
李重協啓曰,檢閱李毅中,由限已過,卽爲牌招入直,何如?傳曰,允。
又啓曰,今此北郊祈雨祭擧動時,大駕入幕次後及祭罷後,大王大妃殿問安,何承旨進去乎?敢稟。傳曰,頃日進去承旨進去。
以守宮假承旨望筒,傳于李重協曰,以頃日守宮假承旨爲之。
大駕入幕次後,政院·玉堂口傳問安。答曰,知道。
大駕入幕次後,藥房口傳啓曰,日熱如此,動駕時刻遲久,聖體若何?大次甚狹窄壅鬱,聖體易致損傷,加設油幕於上,稍爲恢開其中,以盡愼毖之道,伏望。答曰,知道。無事,所達事當量爲之。
王世子遣宮官問安。答曰,知道。
鄭必寧,以兵曹言啓曰,臣發遣敎鍊官及事知兼司僕,看審北郊左右可以結陣處,則作門外,曾前禁軍結陣處,禾穀遍滿,蹂傷可慮。不得已少退結陣,而兩傍狹窄,分左右排立,其勢亦末由。自前如此,則或有從便排立之法,今亦依此例擧行之意,敢稟。而隨駕軍兵,如有折傷禾穀之弊,依師律重究之意,各軍門大將處,嚴明分付,何如?傳曰,允。
又以兵曹言啓曰,在前郊壇祈雨祭擧動時,無守宮大將磨鍊之事,故入直兵曹都摠府堂上處,各色宿衛將士,各別累次巡檢事,啓稟,分付矣。今亦依此例擧行之意,嚴加申飭,何如?傳曰,允。
乾隆八年癸亥五月初六日,守宮假承旨宋徵泰,事變假注書申晦。
宋徵泰啓曰,御營廳敎鍊官來言,結陣於左巡廳前路,而大駕出宮敎是後,進陣於敦化門外云矣,敢啓。傳曰,知道。
又啓曰,兵曹都摠府郞廳來言,闕內各處入直軍兵軍士,夜巡檢云矣,敢啓。傳曰,知道。
又啓曰,御營廳敎鍊官來言,退陣於左巡廳前路云矣,敢啓。傳曰,知道。
癸亥五月初六日巳時,上幸北郊。親臨祈雨祭入侍時,行都承旨李重庚,左承旨韓師得,右承旨李重協,左副承旨鄭必寧,右副承旨趙明履,同副承旨李普昱,記事官任師夏,假注書兪漢蕭,記事官李知聖·兪彦好隨駕。上以翼善冠·衮龍袍,御玉轎,由仁和門出。左副承旨鄭必寧曰,別雲劍是四人,而無守宮落點,何以爲之乎?上曰,以前落點用之,可也。上曰,今番南草,亦爲嚴禁,可也。至敦化門外。上曰,史官皆有故,侍衛宣傳官中一人,使之落後待命,騎馬三匹,卜馬六匹,亦爲立之,可也。右承旨李重協曰,承文判校,例爲兼春秋,故使之隨駕矣。上曰,然則使判校摘奸,可也。至昭顯廟前路。上曰,端敬王后眞殿,奉安於何處耶?必寧曰,彼殿是其前日奉安之殿云矣。至北郊。上入大次。諸臣以次退出。
同日四更一點,上御壇所。親祭入侍時,行都承旨李重庚,左承旨韓師得,右承旨李重協,左副承旨鄭必寧,右副承旨趙明履,同副承旨李普昱,記事官任師夏,假注書兪漢蕭,記事官李知聖·兪彦好入侍。上以冕服,由東神門,入壇所,立板位。行四拜禮後,奠爵初獻如禮後,上曰,牛羊豕或有誤奠之弊,申飭,可也。上曰,位板幾次陪來耶?右副承旨趙明履,問於守僕而達曰,三次陪來云矣。禮儀使鄭錫五,請入小次。上曰,爲民之事,何可如是乎?上曰,祭服何如是慘劣耶?曾已申飭而如此,更爲申飭該監,可也。上曰,陪祭官中,有咳唾之聲,申飭。上曰,位板祭罷後,奉安於何處而陪往耶?明履問於守僕而達曰,壇後有奉安處所云矣。三獻罷後,明履曰,山川位獻官,例以三品官塡差,而今番以四品官司導僉正差出,有違法規,當該吏曹郞廳推考,何如?出擧條明履曰,山川位大祝讀祝時,與獻官同向坐,動止有若讀書,事涉未安,推考,何如?上曰,依爲之。出擧條
上在昌德宮。停常參·經筵。
仁祖大王忌辰齋戒。
大駕祭罷後,政院·玉堂·藥房口傳問安。答曰,知道。
趙明履啓曰,小臣馳往大王大妃殿,問安入啓,答以知道之意,敢啓。傳曰,知道。
王世子遣宮官問安。答曰,知道。
朝廷二品以上·六曹單子問安。答曰,知道。
大駕入私廟後,政院·玉堂·藥房口傳問安。答曰,知道。
大駕私廟展拜後,政院·玉堂·藥房口傳問安。答曰,知道。
趙明履啓曰,右議政趙顯命上疏到院,而以國忌齋戒,留院之意,敢啓。傳曰,入之。
傳于李普昱曰,禮房承旨入侍。
傳于鄭必寧曰,諸司預備。
趙明履啓曰,副應敎李天輔,校理尹光毅,副校理李台重,奉敎趙載德,待敎趙明鼎,檢閱李毅中,旣有只推之命,竝卽牌招,以爲推移入直之地,何如?傳曰,允。
以副應敎李天輔,校理尹光毅,副校理李台重等牌不進禁推傳旨及奉敎趙載德,待敎趙明鼎,檢閱李毅中等牌不進罷職傳旨,傳于鄭必寧曰,竝推考傳旨捧入。
趙明履啓曰,卽者副校理李宗迪,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出,有異,推考警責,何如?傳曰,允。
又啓曰,卽者檢閱兪彦好,以下番翰林李毅中之受由過限後,違牌陳疏徑出,原疏纔已退却矣。所當直捧禁推傳旨,而此與無端徑出,有異,推考警責,卽爲牌招入直,何如?傳曰,允。
又以禮曹言啓曰,今五月初七日還宮時,昭顯廟,遣官致祭事,駕前下敎矣。致祭吉日,令日官推擇,則今五月十三日爲吉云。以此日擧行,而祭文令藝文館,急速撰出,祭官及諸執事,亦令吏曹,差送祭物,令各該司,依例磨鍊進排之意,分付,何如?傳曰,允。
癸亥五月初七日卯時,上御大次。禮房承旨入侍時,右承旨李重協,假注書兪漢蕭,記事官李知聖·兪彦好進伏訖。上曰,注書出去,宣傳官一人招入。臣漢蕭承命招入。上曰,每有耿耿于心者,而爲民祈雨之故,未遑矣。今番歸路,當歷拜私廟,宣傳官持此標信,分付軍門,前後箱勿爲移次,只使之改路,可也。宣傳官承命出去。上曰,百官景福宮前路留待祗迎,侍衛承·史外臚唱引儀,亦勿待令,直參於百官班列事,分付,可也。出榻敎諸臣以次退出。
同日卯時,上幸北郊。親臨祈雨祭,還宮入侍時,行都承旨李重庚,左承旨韓師得,右承旨李重協,左副承旨鄭必寧,右副承旨趙明履,同副承旨李普昱,記事〈官〉任師夏,假注書兪漢蕭,記事官李知聖·兪彦好隨駕。上以翼善冠·衮龍袍,出大次,御玉轎還宮。上曰,道左有呈上言者,其中或不無猥屑之類,而王者見之後,不可知而不知,分付當直,送秋曹問啓事,分付。至彰義門。上曰,欲上門樓,有下敎事,侍衛百官,勿爲下馬,而暫爲駐立,只承·史〈各〉一人入侍,可也。上御門樓,右承旨李重協,假注書兪漢蕭,記事官李知聖·兪彦好入侍。上曰,今經此門,追惟不勝耿耿,此詩刻板,懸於南邊,擧義靖社功臣,列錄揭板於北邊,可也。出榻敎上曰,喧譁何如是耶?各別申飭。上還,御玉轎還宮。上曰,招致五部官部中,或有知二去癸亥年事者,使之來待。出榻敎上曰,京兆郞廳,使之來待。漢城參軍權崇來待。上曰,京兆官,落在彰義門,上言盡捧,可也。出榻敎至昭顯廟前路。上曰,左副承旨,入去昭顯廟,奉審以來。鄭必寧奉審來達曰,奉審則別無執頉處,鋪陳不至破落,而色甚渝汚矣。上曰,遣官致祭,可也。出榻敎上曰,喧譁太甚,郞廳記過,前陪,使之待令於前路稍廣處。前陪來待。上曰,禁喧郞廳拿入。兵曹佐郞韓光肇拿入。上曰,喧譁特甚,所當決棍,而今日是齋日,故汰去拿出。右副承旨趙明履曰,彼郞廳盡心力而爲之矣。上曰,誰也?明履曰,今番謁聖壯元韓光肇矣。上曰,然則特爲參酌拿出。至私廟門外。上曰,此處則別無入時刻之事,下諸司,預備則知出宮而待令,可也。上入私廟,少頃出宮。上曰,五部中知癸亥事者,招待使之入來。南部人李太蔓·崔時崑·朴貴興三人招入,各達年甲姓名後,上曰,汝等居生於南部,而安知北部事耶?癸亥事果知之乎?三人對曰,小人何以詳知乎?只以閭巷老人流傳之言聞之,則自纛巖擧義,由彰義門入,人心皆欣欣如得所云矣。上曰,汝亦安能詳知也?遂退送。上曰,史不云乎?老者非肉不飽,非帛不暖。今此三老,皆已年老,令該曹米布題給。出擧條上曰,寶劍中官替受之際,不卽替捧,有遲滯之患,當該中官從重推考。出擧條至把子前路。上曰,捕將具聖任來待。具聖任來待。上曰,捕廳比秋曹,尤多可冤者,卿方兼察左右廳,罪重者外,輕囚盡爲放釋後,草記稟達,可也。至仁政殿月臺上。上御超床,露坐沾濕。上曰,吏曹堂上,使之入來。吏曹參判李益炡進伏。上曰,爲民親禱,喜雨如此,天人之際,不無感應之理矣。俄上彰義門,追惟昔年,一倍愴心,纔有使之揭板者,而卽今招卿面言,意非偶矣。昔年聖祖西宮勉飭銓官之敎,卿必聞之矣。卿每以宗臣自處,而旣授銓任,須體予意,必以三黨通用,無有一人失所之歎,可也。益炡曰,聖上爲民之誠,感孚天心,甘霈旋隨於回鑾之時,在廷臣僚,孰不欽仰聖德?而今此下敎,至誠懇惻,臣敢不仰體聖意乎?上曰,卽爲解嚴,軍兵經夜且沾濕,無恙與否,問啓。明履問而達曰,軍兵皆無恙云矣。都承旨李重庚曰,藥房三提調及左議政宋寅明,判府事金興慶,來詣請對矣。上曰,使之進來。都提調金在魯曰,達曉將事,冒雨還臨,今又露坐沾濕,聖體若何?上曰,無事。而喜雨如此,不無感應之理矣。此雨若稍久注下,則豈不樂哉?左議政宋寅明曰,冒炎動駕,徹夜將事,冒雨還宮,聖體不瑕有傷損之節乎?下情不勝區區憂慮矣。上曰,一樣。而甘雨如此,於民甚幸。俄於彰義門,有使揭板者,而昔年今年,卽濟民之年,而卽今則由予淺誠,無味入彰義門,何敢望聖祖濟民之德?而自顧慙恧矣,此雨似若多注,而安知不旋爲開霽乎?寅明曰,天人相與之理,可謂昭昭,聖上格天之德,不勝欽仰。而此後亦專在於殿下擧措方寸之中,勤而好問,切於反己,則自然有所得矣。頃者有金吾堂上來會稟啓之命,而尙不擧行,甚可怪矣。上曰,明日使之來會,可也。寅明曰,雖以吏判事言之,半年曠職,豈不怪異乎?李箕鎭,淸愼忠勤,可謂得人,而奈不來,何哉?聞宰臣元景夏所傳,則以爲大小邦慶,俱未上來,今不可無緣上來云,可謂不無所執矣。若別爲申飭,期於上來,則固好,而終若不來,則徒傷國體而已,亦何有益哉?今番則變通,而後日更差此職,亦無所妨矣。上曰,頃聞領相之言,可上來云矣。若聞卿言之如此,則亦必撕捱矣。明日當下敎矣。寅明曰,度支重任於國家,所關甚重,而判書尙不上來行公,此亦各別申飭之事矣。當初兵判時所遭,豈可每爲撕捱乎?事甚過矣。上曰,頃者右相事,不無少年氣習,而分數少過矣。當下敎矣。上曰,五部官員,使之來待。仍命承旨書之曰,悶旱三次祈雨,冥應猶邈,顧今民事,深用渴悶。目今雨意,雖不知來頭仍作甘霈,而助我興感,留月臺而宣諭。噫,予之興感者何?卿之頃日陳達者何?而往者擧措,已涉過矣。則小子雖否德,爲民祈雨之時,職在股肱,一向在外,於義於理,其果合於古人鞠躬之義乎?況入侍決放有命,卿須體君臣之大義,顧小子之至意,卽日入城,用副慇懃之意事,傳諭于右相。在魯曰,露立冒雨,龍袍盡爲透濕,此雖好雨,何必如是乎?入御便殿,而使承旨入侍爲之,則似好矣。寅明曰,領相之言是矣。不必如是露立冒雨也。上曰,然則諸承旨入侍于宣政殿,可也。上由仁和門入。諸臣以次退出。
同日未時,上御宣政殿。諸承旨入侍。五部官員追後入侍時,行都承旨李重庚,左承旨韓師得,右承旨李重協,左副承旨鄭必寧,右副承旨趙明履進伏訖。上曰,注書出去,偕來承旨使之入侍。臣漢蕭承命,與同副承旨李普昱入侍。上曰,承旨入侍下敎之後,當該中官,不卽傳命,以致遲滯,當該中官從重推考。出擧條上命承旨書之曰,頃者撕捱,已付往矣。而卿之一向處鄕,於義於理,其果合乎?況每於陳章,不寫職名,猶尙引咎,其涉過矣。噫,卿之往日之事,業已下敎,亦已開釋,予則豈一毫介滯于心?況君臣之義,貴相知心,卿之往日之事,其君雖介意,旣開釋,則豈特股肱?雖他臣,其在分義,不敢撕捱。而小子於往事,旣氷釋于心,而位在股肱,一向撕捱,於義何?今則卿之章頭撕捱,先去而後,卿心可回。噫,追惟昔年,臨門而命捧民訴,因雨而感慨切。噫,昔宋帝豈不諭乎?小子之三次祈雨,爲民竭心,非小子之志,體昔年之盛意,卿非草野疎逖之臣,乃喬木世臣也。卿王朝之子,正宜諭乎卿也。而卿之一向撕捱,其果遵乃祖乃父之意乎?且有一諭者,頃者寢下敎臨法殿之時,誦元良今日是何日之語,諭乎諸臣,則卿侍於殿中,涕沾於衫,卽予目覩,而今已五年也。卿心已解,而因一往事,有此過爲撕捱乎?卿若以此,一向撕捱,則豈特小子自恧乎?誠淺,君相之間,因此否矣,寧有是理?噫,卿立身何年,而于今邁邁乎?小子五旬之時,中夜思此,卿必蹶然,何待多誥?于今興慨之餘,仍坐殿階,諭予心曲。卿須體小子之至意,顧君臣之大義卽日偕入,用副企望事,令史官傳諭于兪判府事,其卽偕入。仍使書之曰,往日之事,旣諭大臣,度支重任,豈可曠也?而況其君悶旱,幾次躬祀之時乎?其在事體,極涉過矣。戶判從重推考,使之卽爲入來。書畢。上曰,注書出去,部官招入。臣漢蕭承命,與中部參奉鄭衡周,東部參奉趙永世,西部參奉南泰觀,南部參奉朱炯正,北部都事兪彦民偕入,以次進伏。各達職姓名後,上曰,今年亢旱如此,民將盡劉,爲民祈雨,而今又招爾等面言,槪有意矣。都民之困,甚於蔀屋,各部部中,有民弊與否,詳爲問知,來告于政院,可也。此則事關親問,雖有難便之事,不可隱諱,而市民之弊尤甚,亦爲一體問達,可也。五部官承命先退。上曰,明日是長陵忌日,頓然忘之,今始思得,尤爲興感。明日金吾堂上,使之來會矣。今不可爲之矣。仍使承旨書之曰,金吾·秋曹堂上入侍,過國忌後爲之。書畢。諸臣以次退出。
上在昌德宮。停常參·經筵。
仁祖大王忌辰。
鄭必寧啓曰,大司憲柳儼,執義朴弼傅,掌令南泰赫,持平閔光遇在外,掌令一員未差,持平趙明健呈辭。今日以監察茶時之意,敢啓。傳曰,知道。
大殿·大王大妃殿·中宮殿·世子宮·賢嬪宮,政院口傳問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,提調臣鄭錫五,副提調臣李重庚啓曰,喜雨連宵,伏未審夜來,聖體若何?至誠悶旱,三次親禱,冒炎遠郊,徹夜將事,當雨還宮,御衣透濕,不瑕有傷損之節,而眩氣亦無所發作乎?臣等率諸御醫入診,詳察聖候,有不可已矣。大王大妃殿氣候何如?耳部症候,亦更何如?湯劑昨已畢進,今日令醫女入診,詳細診察後,議定繼進之劑,恐爲得宜。臣等不勝區區憂慮,敢來問安,竝此仰稟。答曰,知道。甘雨連宵,於民幸心。慈殿氣候已下敎,而湯劑猶有感氣,觀勢議定事,有敎,依此擧行。予則一樣矣。勿爲入診。
上在昌德宮。停常參·經筵。
太宗大王忌辰齋戒。
趙明履啓曰,大司憲柳儼未肅拜,執義朴弼傅,掌令南泰赫,持平閔光遇在外,掌令一員未差,持平趙明健呈辭。今日以監察茶時之意,敢啓。傳曰,知道。
又啓曰,領府事徐命均上疏到院,而以國忌齋戒,留院之意,敢啓。傳曰,入之。
鄭必寧,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
以副應敎李天輔,校理尹光毅,副校理李台重牌不進禁推傳旨及奉敎趙載德,待敎趙明鼎,檢閱兪彦好·李毅中牌不進罷職傳旨,傳于李重協曰,竝只推,牌招入直。
趙明履啓曰,卽者別監及各色掌等,持一賜送扇封來言,有一常漢,與各色掌,相鬨裂破云。莫重賜送之物,中間裂破,極爲驚駭,令該曹各別査治之意,敢啓。傳曰,置之。
李重協啓曰,聖上悶旱親禱,至於三次,幸得甘霈,庶幾周洽,而或注或止,若有霽意,該曹所當次第擧行。而纔經親祀,不敢循例啓稟,分付該曹,卽爲擧行,何如?傳曰,明朝當下敎,待下敎擧行。
傳于李重協曰,今番嘉禮廳堂郞,依例書入。
又傳曰,下雨尺餘水報,則例有報謝之例,雖周洽之前,此例也,令該曹擧行。
以領府事徐命均上疏,又傳曰,頃者領相有所陳達,以入處京城之意,承旨敦諭。
以右議政趙顯命上疏,又傳曰,承旨敦諭。
編修官李昌碩書啓。臣敬奉聖批,馳往傳諭于楊州渼陰村行判中樞府事兪拓基所住處。則以爲臣宿釁旣積,新辠越添,昧死陳籲,唯俟鈇鉞。伏奉聖批,旣垂寬宥,至命上來,臣尤兢惶,無所措躬,只願亟蒙嚴譴,少塞臣分,伏地震悚,不知所對云矣,敢啓。傳曰,知道。
記事官任師夏書啓。臣敬奉聖諭,馳往傳諭于楊州渼陰村行判府事兪拓基所住處。則以爲卽者千萬意慮之外,史官遠臨,傳宣聖諭,縷縷凡三百九十有三字,其所以丁寧懇摯,開迷牖昧,慰諭而敦勉之者,萬萬出尋常遠甚,有非積罪賤臣之所敢當者。臣祗奉莊誦,驚惶感激,自不覺其精爽之飛越,而汗淚之交逬也。噫,臣之前後負犯,實不容於倖逭,而雖蒙天地之大造,得以偃息至今,然其震懍隕越,不敢以日月之稍久,而有所少弛者。今乃敢憑恃恩命,復入國門,則一世公議,將謂斯何?臣身非敢自恤,獨奈羞朝廷而傷國體,何哉?此臣所以甘伏重誅,而不敢爲復進計者也。臣近遭逆理之慘慼,又方葬埋隔日,哭泣悲遑之中,疾病增劇,神識昏綴,所對尤不成辭理。如或少得甦歇,則謹當以一疏,更暴悚灼之懇,仰冀聖鑑之俯燭云矣。臣旣承偕來之命,姑爲仍留之意馳啓。踏啓字。
同副承旨李普昱書啓。臣敬奉聖旨,馳往傳諭于楊州海等村右議政趙顯命所住處。則以爲亢旱此酷,民事日急,聖心焦憂,屢勤親禱,臣忝在大臣,適此屛處,不得進參於駿奔之列,分義虧缺,無所逃罪。昨伏聞有郊壇之幸,不敢偃處私室,進伏城外,以便承候,回鑾之後,仍復還尋鄕路,不意承宣踵至,傳宣別諭,辭旨諄切,責勵嚴重。臣奉讀以來,且感且惶,以首頓地,不覺涕淚之被面也。臣自城外退歸時,略陳短疏,區區去就之義,有所自列,聖鑑必當俯燭矣。領府事臣徐命均已行之事,便成朝家典章,臣雖欲冒進,何可得也?職名未解之前,萬無進身之路,恩命之下,末由奉承,惶恐戰栗,莫知所措云矣。臣旣承偕來之命,姑爲仍留之意馳啓。踏啓字。
領府事徐命均疏曰,伏以臣伏聞我聖上悶念旱災,累行躬禱,昨又親勞玉趾,冒炎遠幸,達夜露禱,伏不勝憂慮萬萬,何幸至誠格感,甘澍旋下。而一霈猶靳,未獲周洽,聖情之憂勞,又當如何?念臣情病,近益添加,兩膝痰核,一時成膿,不能行步,下利之症,積月辛苦,嘔逆特甚,粒米之不能口者。數十餘日,眞元大脫,精神昏霧,貼席委頓,去死無幾。而不敢偃伏私舍,强曳病軀,徊徨野次,而終不得進詣於駿奔之列。臣罪至此,萬殞難贖,惶隕震惕,靡所自容,玆敢冒死呼籲於慈覆之下。伏乞聖明,亟治臣廢禮之罪,以肅朝綱,千萬幸甚。
右議政趙顯命疏曰,伏以臣昨伏聞北郊親禱之命,經夜露次,必有妨於調攝之節,區區憂慮曷極?臣雖屛退在墅,義不容偃便私室,進伏於東城之外,回鑾後仍尋鄕路,旣不得躬執籩豆,又不得近瞻羽旄,臣罪至此,尤無所逃死矣。今日亢旱之酷,無異辛亥,天道玄遠,誠不知因何致此也。抑臣竊伏思之,庚戌獄案更考稟處事,命下已久,而尙未擧行,臣未知其中,果有冤而當伸者否乎?如有之,而成命之下,將伸而不得伸,則其煩冤鬱結。理或有如此者,此必爲今日致旱之由,而其在靡不用極之道,宜有以處之也。臣聞首相之意,欲臣還朝更稟云,臣旣劃於必遞,造朝無期,豈容許久等待也?臣方待罪,非敢妄論國事,而旣有所懷,不容有隱,成命之下,緣臣而遷就,亦非臣心之所安也。故敢言之。伏願卽命大臣·諸臣,使之趁卽議處焉。仍念臣之一遞相職,擧國公議之所同,而前疏所援領府事臣徐命均已行之事,便是不可易之,例也。在徐命均則許之,在臣則靳之,是殿下以體貌遇徐命均,而欲處臣於廉義之外也。臣安得無憾於天地之大也?瀋行異於循例節行,所欲裁稟者甚多,而職名未解,進身無路,以致淹延時日,理辦行事,亦多拘掣,臣實心鬱也。伏乞聖明,俯察微諒之必不可奪,前例之必不可越,卽命遞解臣相職,使之卽日入城,以爲束裝登途之地焉。臣無任云云。
上在昌德宮。停常參·經筵。
太宗大王忌辰。
鄭必寧啓曰,備邊司郞廳來言,今日賓廳坐起日次,而國忌正日相値,頉稟。傳曰,知道。
李重庚啓曰,今日持公事入侍日〈次〉,而國忌正日相値,頉稟。傳曰,知道。
趙明履啓曰,大司憲柳儼未肅拜,執義朴弼傅,掌令南泰赫,持平閔光遇在外,掌令一員未差,持平趙明健呈辭。今日以監察茶時之意,敢啓。傳曰,知道。
李重協啓曰,來十一日輪對日次,取稟。傳曰,停。
趙明履啓曰,頃日入侍,有金吾·秋曹堂上入侍,過國忌後爲之之敎矣。明日當爲擧行,而判義禁趙尙絅,同義禁李周鎭,俱受由,時在楊州地,未及上來,同義禁一員未差。趙尙絅·李周鎭,催促上來,未差之代,令該曹口傳差出,何如?傳曰,允。
以金吾·秋曹堂上入侍事啓辭,傳于趙明履曰,明日則齋戒,過齋戒後爲之。
吏曹口傳政事,以洪景輔爲同義禁。
傳于李重協曰,雨雖下,而尙靳洽,次祈雨,令該曹依例擧行。
李重協,以禮曹言啓曰,傳曰,雨雖下而尙靳洽,次祈雨令該曹依例擧行事,命下矣。依聖敎十次祈雨祭,社稷遣大臣,不卜日來十二日設行,慶會樓池邊蜥蜴童子祈雨,遣武臣嘉善,亦於同日爲始,三日而止。而九次北郊祈雨時,例有慕華館池邊蜥蜴童子祈雨,遣武臣嘉善,閭閻屛柳之擧,而北郊親行,故不得竝行矣。今已連次祈禱,則不可闕焉。慕華館蜥蜴童子祈雨等事,同日一體設行之意,分付,何如?傳曰,允。
李重庚啓曰,假注書兪漢蕭,親病猝重,勢難察任,今姑改差,何如?傳曰,允。
李重協啓曰,副校理李宗迪,由限已過,牌招入直,何如?傳曰,允。
以副應敎李天輔,校理尹光毅,副校理李台重牌不進禁推傳旨及奉敎趙載德,待敎趙明鼎,檢閱兪彦好·李毅中牌不進罷職傳旨,傳于李重協曰,竝推考傳旨捧入。
上在昌德宮。停常參·經筵。
趙明履啓曰,大司憲柳儼未肅拜,執義朴弼傅,掌令南泰赫,持平閔光遇在外,掌令一員未差,持平趙明健呈辭。今日以監察茶時之意,敢啓。傳曰,知道。
又啓曰,副應敎李天輔,奉敎趙載德等牌招事,允下。而闕門已閉,待明朝出牌之意,敢啓。傳曰,知道。
韓師得啓曰,左副承旨鄭必寧,今日不爲仕進,卽爲牌招,何如?傳曰,允。
趙明履啓曰,副應敎李天輔,校理尹光毅,副校理李台重,奉敎趙載德,待敎趙明鼎,檢閱兪彦好·李毅中,昨旣有只推之命,竝卽牌招,何如?傳曰,允。
又啓曰,副校理李宗迪,旣有只推之命,卽爲牌招入直,何如?傳曰,允。
以副校理李宗迪牌不進禁推傳旨,傳于趙明履曰,推考傳旨捧入。
以左副承旨鄭必寧,副應敎李天輔,校理尹光毅,副校理李台重·李宗迪,奉敎趙載德,待敎趙明鼎,檢閱兪彦好·李毅中等牌不進罷職傳旨及推考傳旨,傳于趙明履曰,竝推考傳旨捧入。
趙明履啓曰,副應敎李天輔,校理尹光毅,副校理李台重·李宗迪,旣有只推之命,更爲牌招,以爲推移入直之地,何如?傳曰,允。
又啓曰,奉敎趙載德,待敎趙明鼎,檢閱兪彦好·李毅中,旣有只推之命,竝卽牌招,以爲推移入直之地,何如?傳曰,允。
又以禮曹言啓曰,傳曰,下雨尺餘水報,則例有報謝之例,雖周洽之前,此例也,令該曹擧行事,命下矣。今此北郊報謝祭,依己未年定奪事,當待立秋,擇日擧行,而聖敎如此,何以爲之乎?敢稟。傳曰,己未年此月雩壇,若行報謝祭,則卽爲擧行,不然則待立秋擧行事,分付。
又啓曰,明日翰圈被薦人召試時,領·監事·館閣堂上·春秋館堂上,竝依節目,待開門牌招,何如?傳曰,允。
又啓曰,明日翰圈被薦人召試時,對讀官當爲書入,受點時任玉堂及曾經玉堂,竝待開門牌招,何如?傳曰,允。
又啓曰,明日翰圈被薦人召試時,承旨一員,當爲進參,何承旨進去乎?敢稟。傳曰,禮房承旨進去。
又以備邊司言啓曰,瀋陽問安使,旣已差出矣。駕幸期日,雖未的知,而不可不先期往留於灣上,以爲隨所聞前進之地。拜表日子,爲先以六月念後,擇定啓下之意,分付觀象監,何如?傳曰,允。
又以內醫院官員,以都提調·提調意啓曰,御藥所用牛黃春等元貢九十二部,而正月以後,丸劑相續,差備待令,亦至累次。用度自多,且値閏朔,遺儲已盡,卽今啓下丸劑所入,無他推移之道。而前頭又不無不時內入及藥用之事,誠極可慮。在前如此之時,例爲別貿以用矣。今亦姑限二十部,急速進排事,分付該曹,何如?傳曰,允。
上在昌德宮。停常參·經筵。
下直,高山察訪柳萬樞,平陵察訪鄭運洙。
趙明履啓曰,大司憲柳儼,掌令南泰赫牌不進,執義朴弼傅,持平閔光運在外,掌令一員未差,持平趙明健,初度呈辭入啓。今日以監察茶時之意,敢啓。傳曰,知道。
鄭必寧,以都摠府言啓曰,今日入直內三廳武兼禁軍及軍兵等,當爲中日習射,而因旱災,自上方在減膳中,依例停止之意,敢啓。傳曰,知道。
藥房都提調金在魯,提調鄭錫五,副提調李重庚啓曰,一雨尙靳,蒸炎轉甚,伏未審日間,聖體若何?眩氣一向差間乎?今日臣等,率諸御醫入診,詳察聖候爲宜。大王大妃殿氣候何如?耳部症候,亦更何如?湯劑停進,已至累日,令醫女入侍詳診後,議定當進之劑,有不可已矣。臣等不任區區憂慮,敢來問安,竝此仰稟。答曰,知道。慈殿氣候,詳諭于醫官,定入湯劑。予則一樣矣。勿爲入診。
大王大妃殿·中宮殿·賢嬪宮,藥房口傳問安。答曰,知道。
藥房再啓曰,慈殿氣候,詳諭于醫官,定入湯劑事下敎矣。臣等卽與諸御醫,反覆商議,則皆以爲曾前進御加減天麻湯,加白芍藥酒炒·片芩酒炒各七分,連爲進御爲宜云。此藥五貼,爲先劑入之意,敢啓。答曰,知道。
李重庚啓曰,左副承旨鄭必寧,昨旣有只推之命,今日又不仕進,卽爲牌招,何如?傳曰,允。
趙明履啓曰,憲府之連日監察茶時,事甚未安,諫院之闕啓,亦至多日。除在外呈辭入啓外,未肅拜人員,竝卽牌招,何如?傳曰,允。
李重協啓曰,弘文提學趙觀彬,藝文提學元景夏,同春秋鄭羽良牌不進,推考傳旨,今方捧入。而召試時提學及春秋館堂上,不可不備員,竝更卽牌招,何如?傳曰,允。
以副應敎李天輔,校理尹光毅,副校理李台重牌不進禁推傳旨及奉敎趙載德,待敎趙明鼎,檢閱兪彦好牌不進傳旨,傳于趙明履曰,竝推考傳旨捧入。
趙明履啓曰,副應敎李天輔,校理尹光毅,副校理李台重,奉敎趙載德,待敎趙明鼎,檢閱兪彦好,旣有只推之命,更卽牌招,以爲推移入直之地,何如?傳曰,允。
鄭必寧,以備邊司言啓曰,公洪水使李漢弼,頃以親病呈狀,而閫任體重,不可數遞,抑情察任之意題送矣。今又呈狀,而聞其親病,一向危重云。其在孝理之下,不可强令察任,公洪水使李漢弼,今姑許遞,何如?傳曰,允。
又以備邊司言啓曰,臣等方以翰林召試事,承牌,而兩館提學,竝皆違牌,今日召試之擧行,有未可必。而第今旱災,一向孔酷,消弭之方,一時爲急,其在靡不用極之道,惟有疏決一事,而成命之下,累日遷就,事甚可悶。臣等謂召試,姑爲差退,疏決卽先擧行,恐合事宜。金吾堂上在外人員,竝改差,卽令口傳出代,以爲急速擧行之地,何如?傳曰,允。
趙明履啓曰,今日疏決時,兩司當爲進參,今日政新除授臺諫,待下批竝卽牌招,大司憲柳儼,亦更爲牌招,何如?傳曰,允。
李重協啓曰,卽者吏曹郞廳來言,因備局草記,金吾堂上口傳出代事允下,而判義禁元無口傳差出之規云。政官卽爲牌招,開政差出,待下批仍卽牌招,何如?傳曰,允。
趙明履啓曰,今日政新除授玉堂,待下批竝卽牌招,何如?傳曰,允。
有政。吏批,行判書李箕鎭在外,參判李益炡進,參議未差,左承旨韓師得進。
兵批,判書徐宗玉進,參判魚有龍陳疏入啓,參議韓顯謩入直進,參知尹敬龍病,左副承旨鄭必寧進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
吏批啓曰,年九十婦人,令該曹抄啓封爵事,頃因大臣陳達,已有定式矣。年九十婦人,別單書入之意,敢啓。傳曰,知道。
以申思喆爲判義禁,許采爲掌令,李宗迪爲獻納,沈䥃爲應敎,兪宇基爲修撰,尹陽來爲判敦寧,柳萬重爲工曹參議,李光運爲輔德,姜必慶爲司成,李命祥爲安岳郡守,李埉爲光州牧使,李宗垣爲海州判官,尹光迪·兪業基爲監察,金尙迪爲司諫,李徵夏爲掌令,趙榮世爲典牲奉事,任珣爲公洪都事,姜杭爲平安都事,金象三爲開城敎授,韓陽君楹。
兵批啓曰,閫帥多窠,今當差出,而擬望之人乏少,他道守令竝擬,何如?傳曰,允。
兵批啓曰,龍川討捕軍官安世淸,義州陪持軍官黃世昌,以捕捉指示之功,俱有加資之命。而安世淸·黃世昌,係是閑良,何以爲之?敢稟。傳曰,特爲加資。
以李聖龍·任洙爲同知,朴纘文·白時呂爲五衛將,金得呂爲守門將,李希夏爲黃海兵使,朴泰新爲全羅右水使,鄭汝稷爲公洪水使,具觀徵爲慶州營將,李長曄爲漢江別將。副護軍李秉常·李命坤,副司直權·徐宗伋·李壽沆·李聖龍·尹容,副司果柳重謙·李喜集,副司正趙重晦·申晦,全羅兵使具侙仍任。
以疏決事,傳于趙明履曰,待翌朝,使之來會。
趙明履啓曰,同義禁一員,口傳政事,旣已入啓,待落點,卽爲牌招,何如?傳曰,允。
吏曹口傳政事,同義禁吳光運。
趙明履啓曰,以全羅監司狀啓,有時急稟達事請對矣。傳曰,引見。
李重庚,以禮曹言啓曰,傳曰,己未年此月雩壇,若行報謝,則卽爲擧行,不然則待立秋擧行事,分付事,命下矣。取考謄錄,則己未年雩祀壇報謝祭,因傳敎六月初七日,卽爲設行。而同年六月初五日,大臣·備局堂上引見入侍時,報謝祭,依五禮儀及孝廟朝受敎,立秋後報謝定式事擧行條件,同月十五日啓下,故其後壬戌年社稷·北郊,遣官祈雨,報謝祭立秋後擧行矣。今此北郊報謝祭,依己未年例設行乎,依壬戌年例擧行乎?敢稟。傳曰,今之旱,豈比於古?雖雨靳霑,此時報謝,其宜隨行,依雩壇例擧行。
趙明履,以禮曹言啓曰,報謝祭,取稟草記。傳曰,今之旱,豈比於古?雖雨靳沾,此時報謝,其宜隨行,依雩壇例擧行事,命下矣。今此北郊報謝祭吉日,令日官推擇,則今五月十五日爲吉云。以此日設行,而獻官以正一品重臣差出,祭物依雩壇報謝祭例,從位數磨鍊進排。獻幣獻酌時,獻官陞降三獻,每巡復位行禮事,依己未年例,擧行之意,分付,何如?傳曰,允。
鄭必寧,以備邊司言啓曰,今番金彦立逃躱一事,極有關係,而趁卽捕捉,誠爲多幸。其在邊上勸後之道,捕捉人不可不卽爲施賞,故令本道査報矣。卽者平安監司金若魯狀啓,以捕捉龍川討捕軍官閑良安世淸,指示義州陪持軍官閑良黃世昌,査實報來,論賞一款,請令廟堂,稟處矣。安世淸·黃世昌兩人,竝施以加資之典,以爲慰悅聳動之地爲宜。以此,分付,何如?傳曰,允。
又以備邊司言啓曰,平安兵使李彦祥,前以身病危重,呈狀乞遞,故以調理察任之意題送矣。今又連次呈病內,症狀危重,浹旬調治,少無分減,許多戎務,一任曠廢云。西閫重任,雖難輕遞,而實病如此,至於久廢戎政,則不可强令察任,今姑許遞,何如?傳曰,允。
李重庚,以承文院提調言啓曰,院製述官金昌發身死代,前縣監柳重謙差下,付軍職冠帶常仕,何如?傳曰,允。
以金陽澤·任瑋爲假注書。
趙明履啓曰,假注書任瑋,時無職名,令該曹依例付軍職,冠帶常仕,何如?傳曰,允。
又以嘉禮廳言啓曰,傳曰,今番嘉禮廳堂郞,依例書入事,命下矣。納采閏四月十八日,納幣同月二十日,命複內出。同月二十五日,親迎五月初二日行禮,而主婚及本廳堂上以下,從事目啓下日爲始。依前例,竝列書懸註以入之意,敢啓。傳曰,知道。
又以左邊捕盜廳言啓曰,今五月初七日,北郊祈雨親祭罷後,還宮時,大駕到把子前路,駕前引見時,傳曰,卿旣兼察兩廳,重囚外輕囚草記放釋事,親承下敎矣。左捕廳罪人中,亡命罪人振紀子〈枝〉英外,崔毛得·崔太謙·婢今伊·李枝昌·徐斗金·奴有彬·朴太世等七名,所犯不過作賊事,故一倂放送。而右捕廳罪人中枝英,卽振紀之子,刑曹還送罪人崔金山·金時萬·金順命·張福仁·朴世昌·金石山等六名,官庫明火作賊,旣已承款修啓,安偉·李興付·金二金·韓卓奉·梁順相·李永才·全益萬等七名,或明火作賊,或殺越人命,亦已承款,已上十四名,所犯至重,仍爲拘留。其餘罪人李枝八·田重己·林遇春·陳卜同·李二福·纛實等六名,所犯亦不過穿窬之賊,仰體聖上悶旱恤囚之盛德,一倂放送之意,敢啓。傳曰,知道。
鄭必寧,以義禁府言啓曰,問事郞廳六員,依例差出書入。而其中魚錫胤·李衡萬,方在罷散中,令該曹口傳付軍職,冠帶常仕,何如?傳曰,允。
又以義禁府言啓曰,今此推鞫時,假都事十員,令該曹差出,何如?傳曰,允。
趙明履啓曰,臣明履,與左副承旨鄭必寧伴直矣。必寧今方進去鞫廳,伴直無人,右承旨李重協式暇,左承旨韓師得所當請牌,而拘於廳規,何以爲之?敢稟。傳曰,牌招。
趙明履,以鞫廳大臣意啓曰,問事郞廳曺命敬,以吏曹單郞廳入直,魚錫胤在外,竝姑改差,其代以兵曹正郞李燮元,副司果任差下,使之察任,何如?傳曰,允。
備忘記,和協翁主嘉禮時,主婚洛豐君楙,鞍具馬一匹面給。使者參奉申㬇,判書鄭錫五,參判吳光運,各熟馬一匹。參議兪健基,半熟馬一匹賜給。都廳副校理李宗迪加資,正郞李知聖,半熟馬一匹賜給。佐郞尹光理,上弦弓一張賜給。監役官尹之彦,修理官黃晳·宋翼運,竝陞敍。員役工匠等,令該曹米布磨鍊題給。
京畿監司狀啓,右議政趙顯命月廩不受事,傳于韓師得曰,令本道輸送。
鄭必寧啓曰,小臣鞫廳坐起進去下直,請出推案。傳曰,知道。
傳于鄭必寧曰,推鞫姑罷。
待敎趙明鼎上疏曰,伏以臣之從兄右副承旨臣明履,例兼春秋館修撰官,而臣亦帶記事之任,在法當避,早宜祈免,而昏未省覺,今始露章自列。伏乞聖明,亟令該曹,照例遞改焉。臣無任云云。答曰,省疏具悉。令該曹考例,稟處。
副校理李宗迪上疏曰,伏以臣於日昨,得聞母病之報,猥犯擅出之罪,聖度涵貸,罰止問備。得以扶護醫治,粗伸情私,到底洪恩,只有感結。第臣母病,一向沈重,初則偶患眉癤,不甚痛痒,忽又毒氣大肆,根絲熾蔓,滿面浮高,轉成風丹之漸,急傅膏藥,連服丸餌。目前危急之症,雖似少減,而餘暈尙未消散,癤處又有膿意,刺疼牽引,痛勢苦劇,迷瞀煩悶,症形莫狀,委身床褥,寢食都廢,奄奄綴綴,實有朝夕難支之慮。臣方煎迫罔措,不忍暫離病側,日來荐逋,雖出萬不獲已,每念義分,不勝悚惕。今以本館闕直,翰院召試,天牌又下臨,而以此情理,趨承無路,玆敢隨詣陳籲,徑還私次。伏乞聖慈,天地父母,俯察臣懇迫之情,亟賜鐫罷,俾便救護,仍勘臣違慢之罪,以嚴邦憲,千萬大願。臣無任云云。答曰,省疏具悉。爾其勿辭護焉。
兵曹參知韓顯謩上疏曰,伏以臣苫塊餘喘,無復有生人之念,而上畏義分,下逼事會,逃遁不得,蒼黃膺命。餘哀在中,未暇號籲,突然彈冠,自同恒人,情有所怵惕,義有所歉忸,理難晏然仍冒,而連値淸齋,疏未得徹,迄玆盤礴,只有悶蹙。適因入直僚臣之差祭,遂復黽勉持被,已經三宿矣。卽接家信,臣之老母,纔遭慘慼,疚懷過節,床玆凜綴之中,素患風痺之症,挾感重發,寢眠全失,飮啖頓減,轉側須人,症形不輕云。臣聞此報,心神飛越,歸護甚急,而宿衛重地,不敢徑情擅離,玆敢急搆短章,疾聲哀籲。伏乞聖明,俯垂矜察,亟許遞改臣職名,俾臣得以安意歸護,不勝大願。臣無任云云。答曰,省疏具悉。爾其勿辭往護焉。
兵曹參判魚有龍上疏曰,伏以臣賦性疎拙,言議巽懦,前後忝居臺地,非止一二。而蔑效涓埃之報,徒貽尸素之譏,此臣所以有除輒辭,不敢爲冒進之計者也。況今年紀摧頹,神精消耗,尤何能出氣力爭是非,以效一日之責也哉?頃日諫長之復叨也。適値親臨慮囚,事體重大,加以伊日特敎至嚴,在臣分義,不敢屢事違敖,黽勉承召,祗肅恩命,仍隨諸臣之後矣。兩罪人特放之命,出於意外,爲當日居耳目之任者,豈不知極力爭執,以冀還寢?而前席倉卒,未盡所懷,終不免含默而退,當論不論,臣亦自訟。果然請罷之啓,發於執法之論,溺職之罪,反省多愧,刺劾之來,惡得免乎?閱月縮伏,恭俟譴罰,庶幾少贖其不言之辜矣。何意彈墨未乾,復有騎省佐貳之命?臣誠惶隕感激,罔知攸措。顧臣情地之危蹙,猶夫前日,不可以諫職之已解,有所自恕,揚揚冒出。而祗緣親禱期迫,宿衛任重,法駕已戒,呼籲無路,廉恥大防,擔却一邊,冒沒隨牌,因參陪從。此雖出於事勢之迫急,未暇他顧,而臣心愧恧,當復如何?若其因仍盤礴,靦然蹲冒,揆以私義,斷無是理,敢入文字,仰暴情懇。伏乞聖慈,察臣情勢之難安,亟許鐫削臣職名,以謝公議,以安私分,千萬幸甚。臣無任云云。答曰,省疏具悉。卿其勿辭察職。
戶曹判書金始炯上疏曰,伏以亢旱太甚,聖心焦遑,至冒炎暑,親禱北郊,仰惟玉體,不瑕有勞損之節,下情憂迫,殆如焚灼。顧臣不敢偃處私室,移伏近城之地,而當此動駕之日,冥然退蟄,終未能自效於陪扈駿奔之列,其在分義,罪合萬死。臣方懍惕俟譴之中,伏見備忘記,以臣之不卽入來,誨責嚴切,臣尤不勝惶怖戰慄,罔知所以自措也。念臣向來所遭,不過事體間事,屢蒙聖敎,開釋無餘,臣何敢一毫自阻?而第臣之竊自傷悼者,上而孤負聖眷,下而貽羞朝體,誠無可以抗顔趨列者,則惟有追愆訟尤,退伏自靖,爲粗安於私義而已。咫尺之守,亶在於此,非專以一時相規,有此許久逬遯。伏想聖聰,亦或記識臣前疏主意也。且伏念臣雖無似,致位至此,官職去就之際,其不宣放倒廉義,不計道理也,明矣。臣於京兆之命,四朔違召,而今忽趨承於見職,此於辭受之節,果何如也?況臣再叨度支,一味尸素,至今追思,愧懼冞切。而今復抆拭釁尤,扶曳衰病,進秉國計,强其不能,則此於量己之義,又何如也?廉義道理,均無所據,臣若一倂擺脫,冒沒膺命,則臣身自處之無理無義,雖不足言,其於羞辱朝廷何哉?顧今曹務積滯,責應多端,身帶重任,退處野外,顧其罪戾,已不可容誅。而特敎之下,猶不能竭蹶奔趨,以效臣子之恭,此而未蒙顯戮,則其何以嚴國紀,而厲臣分乎?伏地惴慄,惟竢卽被嚴誅。伏乞聖慈,俯賜鑑諒,亟削臣職名,重勘臣前後違慢之罪,以肅朝綱,俾令曹務無曠,賤分粗安,不勝幸甚。臣無任云云。答曰,省疏具悉。下敎之下,撕捱過矣。卿其勿辭,從速行公。
弘文提學趙觀彬上疏曰,伏以臣徒懷生死答恩之願,反昧出處乖義之嫌,藩節之冒赴,而危言立至,試牌之勉承,而淸議方生,狼狽極矣。崎嶇,甚矣。惟自反躬慙恧,滿心尤悔,思有以戒滄浪而補桑楡矣。不意經筵館閣之命,聯翩下辱於數旬之內,又以翰圈召試,嚴召荐至,臣誠惶蹙悶塞,殆不知所措也。噫,臣之今日情地,可謂窮且慼矣。欲進則義礙跡苟,便似無羞之鄙夫,欲退則恩虧倫廢,將爲不忠之罪人。一意遲回,無所着落,時復反覆熟講於面前去就之節,惟有一疏告歸,終爲恰當底定算矣。雖閑漫冗散之職,固不可容易承膺。況此經筵講論之責,館閣詞翰之選,本非如臣不學無文者,所可一時比數。從前濫竽,已多承乏之譏,顧今精力遽衰,聞識愈謏,殆甚於荒碑沒字,老木空腔,雖欲暫出惟命,一分報效,其於無少裨益,只取嗤點,何哉?至於會坐時私義之不便,亦通朝之所共諒,隨處牽掣,尤無轉動之勢。玆不免坐犯逋慢之科,分義全壞,合被重譴。伏乞聖慈,俯察臣肝膈之懇,亟命遞臣所兼兩銜,仍治臣偃蹇之罪,使公法嚴而私分安焉。臣無任云云。答曰,省疏具悉。卿其勿辭察職。
同義禁李周鎭上疏曰,伏以臣獲蒙恩暇,歸省先壟,榮動桑梓,感結幽明,固宜趁時造朝,以伸反面之禮。而此來以後,適有墓道看役之事,連日勞動,感傷忒重,宿患虛陷之症,又復猝發。頭目疼眩,吐瀉竝劇,素弱之胃,全失飮啖,積敗之氣,若將隕絶,加以頑痰流注,臂脚拘攣,坐臥須人,貼席昏涔,窮身荒村,宛轉叫呼。若能駄還京裏,則或可便於醫藥,而一息之程,蠢動無路。因仍留滯,已過由限,公體虧損,私計狼狽,病裏悶蹙,靡所容措。仍念臣稟賦虛脆,夙嬰奇疾,轉輾沈痼,源委已深,十數年來,劇歇無常,忽自前冬,重遘大腫,症形乖常,四朔濱危,人或相傳爲已死。臣亦自知其不起,幸賴天地之大造,得保須臾之軀命,而蓋其氣力之衰朽,精神之耗鑠,無復餘地,寧有一分供劇之望?而顧以輇才菲質,最爲人下,遭値聖明,受恩罔極,不計顚仆,期以死報,强策癃疾,挨過至此,則豈敢一毫飾辭,以爲圖便之計?而見今症形危厲,奄奄垂盡,旬月之內,無望起動。所帶樞筦經筵·金吾兼任,俱係緊重,有非在野淹病之身,所可一任虛縻。又況聖心悶旱,連有親禱之擧,而無以趨走城闉,獲遂陪扈之誠。情禮俱缺,罪戾益深,玆不得不從縣道,仰首陳懇。伏乞聖慈天地父母,俯賜鑑諒,曲加哀憐,亟遞臣所兼諸任,仍治臣前後辜犯,以延殘喘,以肅朝綱,千萬幸甚。臣無任云云。答曰,省疏具悉。卿其勿辭,俟間上來焉。
行副司直具聖任上疏曰,伏以臣累受本任,終蔑絲效,今此復叨,益愧虛受。況且亢龍之災,惕然驚心,鞶帶之遞,豈容少稽?玆敢被瀝肝血,涕泣呼籲。伏乞天地父母,哀憐而允許焉。夫人臣之罪,莫大於履盛滿而不知止,蓋天地鬼神,無不惡盈,滿則輒損,理之必然。從古以來,犯此而不敗者,百無其一。彼初不覺悟者,無足可言,旣知其然,而猶且貪進不已,卒陷不測之禍者,豈非尤可哀者耶?臣於昨年,自訓局,擢拜京兆尹,臣弟聖弼,亦陞隷院長,庸騃武夫之位躋八座,常調蔭官之階超三品,可謂亢之至矣。而季弟聖益,又除捕將,榮寵太過,盛滿已極,顚覆之患,朝暮必至,臣於是,大加驚懼。因事陳懇,冀有以抑損,曾未幾何,果陷大何。又未幾,臣弟聖益,出北閫,以啓語妄率,重被聖譴。噫,臣雖駑鈍,本非驕傲之人,聖益,亦非病風喪性者,則豈不知體統之有截?而只緣福過災生,次第顚沛,此豈非位不期驕,祿不期侈,而自有所失於不知不覺之中而然耶?臣以此爲幸,而不以爲不幸者何也?臣之弟兄,不遭此貶逐,安於祿位,恬不知戒,則他日招損之禍,必不止於向來薄罰,而將不知稅駕之所。到此地頭,臣雖噬臍於旣往,已無及矣。聖上雖欲曲貸於臣,亦無可奈何。此臣所以以今罪爲幸,而必以歛退爲決者也。臣之本末,聖上今已畢燭之,豈有寸長片能,可以副聖寄而答眷注者耶?猶且不撓浮議,終始枋用者,蓋以臣先祖三世勳庸,顯于王室,狐·趙舊勳,不忍廢之故也。殿下旣以先臣之故,致臣隆顯,則獨不念先臣之後,將不能克其世耶?今臣去權位,則身可免而門戶可全,不去權位,則身不免而子孫難保。聖上亦愛臣,則宜許臣之投閑,以圖其終,不愛臣則不許臣之謝事,祗益其疾。此乃微臣之必欲及今求退者,而亦聖眷之所宜俯恤處矣。噫,人之所惡,莫甚於死,所畏,莫大於禍。而今臣進退,實係於死生禍福之關,則富貴雖人之所大欲,而豈可以此而易彼哉?故臣非有筋力之不逮,疾病之難强,而惟以卸免權位爲期,悉暴危悰,仰瀆崇聽。伏願殿下,亟遞臣摠使·捕將之任,得以軍銜,永編行伍,以爲生死效力之地焉。臣於昨年五月十四日次對入侍時,以城池事,有所陳達,而自上俯詢諸臣後,仍令廟堂,各別經紀,又於退出時,以予志堅定,卿等須勿汎聽之意,丁寧敎戒。而今過周年,尙稽一番講究,臣竊不勝憂嘆之至。伏乞聖上,更加申飭,俾無如前伈伈泄泄之地,不勝幸甚。臣無任云云。答曰,省疏具悉。所陳者,申飭,卿其勿辭察職。
敎摠戎使具聖任書。王若曰,閫外當一面之寄,爲任不輕,師中侈三錫之恩,復授非偶。尙殫已試之效,毋替申告之言。惟卿,三世將家,一念王室,不忝名祖之遺範。器局沈雄,綽有眞將之令譽,韜鈐曉暢,歷兩朝任遇之不凡。逮近日委毗之益隆,外之仗鉞於畿甸·海西,威愛交濟,入而典兵於御營·訓局,望實俱優。籌司贊謨,忠可見於憂國,京兆進長,才亦驗於治民。顧玆三輔之元戎,卽卿前日之舊踐,緩急可仗。予所以再任而益專,施措得宜,卿亦嘗一心而效用。矧今軍政之漸弛,尤急宿將之晉庸,飢癘荐仍。簿籍多闕額之弊,蒐練久廢,卒伍有解體之嘆。河陽之部曲歸心,誰是郭令公之舊望,朔方之旌旗變色,莫如李光弼之復行。不但僉議之允諧,蓋亦予志之先定。玆授卿摠戎使,輦轂開府,若馮翊扶風之環衛漢京,郡邑藏兵,如龍武神策之捍蔽唐室。較四營而戎制無間,視列閫而事體尤隆。卿其益勵忠勤,無負委寄。練卒乘則期致固圉之效,嚴約束則常如對壘之時。器械疎虞,頃盡善敹之道,兵民凋瘵,必先撫綏之方。凡諸巨細監詰之要,卿所自曉,已悉前後諭誥之敎,予不多言。於戲,重建旌麾,便是卿傳家之物,折衝樽俎,庶寬予中朝之憂。故玆敎示,想宜知悉。知製敎韓翼謩製進
未時,右副承旨趙明履請對入侍時,右副承旨趙明履,事變假注書申晦,記注官李知聖,編修官李昌碩。上曰,注書當爲記事,兼春秋一人出去,待命騎馬三匹立之事,分付後入來,可也。明履進伏。上曰,何道狀啓耶?明履曰,全羅監司狀啓與封書,俄者來到,曾前則自政院,有拆見後入之之例,而莫重封書,自外開拆,有所未安。故只拆見狀啓,封書則臣今方持入,臣與注書,先爲拆見後上之,何如?上曰,依爲之。明履與晦,拆封書,乃踏印文書,付都目諺書也。上曰,諺書則置之,印文及都目上之。上覽之訖,問曰,諺書都目名字,與楷書相同乎?明履曰,取諺書名字,問於罪人,而翻謄云矣。上曰,都目中首書之人,果是曾經侍從者乎?明履曰,然矣。上曰,此人曾遭論駁矣。仍命承旨讀狀啓。明履讀畢。上曰,所謂金殷昌者,與姜世發,爛漫相議云,果是姜哥之的實,則決末易出,而若是虛名做出,則出場未易也。且其印跡何字耶?明履曰,此是僞造也。上曰,此是寶字也,極其妖惡矣。其帖文及勿禁帖,皆語不成說矣。國字下着手例,尤極妖惡矣。卽爲本府設鞫事,出榻敎,可也。明履書榻敎。上曰,大臣·捕將,不爲牌招乎?明履曰,本府設鞫,則不爲牌招,卽規例也。上曰,注書持此榻敎出去,卽爲擧行事,分付,持密匣以來,可也。晦承命持密匣還入進伏。上曰,此密匣近來久不用之,今因幺麽事,又用之,誠爲絶痛矣。狀啓與封書,皆納置匣中,鎖之以入,開金注書持去,可也。明履曰,假注書二望,入啓已久,而落點尙不下,故只有事變注書申晦一人,極其苟簡,故敢此,仰達矣。上曰,當落點以下矣。上曰,今番北郊擧動時,所捧上言,承旨讀之。注書隨讀書之,作軸,可也。明履曰,自前則出付政院,猥濫者拔去後入啓矣。上曰,今番只爲其憫旱,雖涉猥越,四件事外,事關貢物者,雖微細,皆付諸各該司,稟處,可也。其中五六丈,皆是逆獄干連之宗室子孫所上言也。上特命拔去。仍敎曰,不待朝家之處分,如是紛紜,此亦出於嘗試之計,極可駭也。諸臣以次退出。上卽命更爲入侍進伏。上呼傳敎,今番捧上言,蓋爲悶旱,猥濫違格,豈拘常例?採施勿施,惟在該司,一體下各該司。其中非民瘼非情願而猥濫者,不踏而下政院置之,方欲議決,而不爲靜俟,上言者猥濫勿施。明履書畢。上曰,俄者拔去上言,注書持去,可也。其餘則當踏啓字以下矣。上曰,承旨當往鞫坐乎?明履曰,各有分房,刑房可以往矣。上曰,然矣。諸臣以次退出。
上在昌德宮。停常參·經筵。
午時未時,日暈。
李重庚啓曰,新除授應敎沈䥃,時在京畿衿川地,修撰兪宇基,時在楊州地,竝斯速乘馹上來事,下諭,何如?傳曰,允。
韓師得啓曰,副應敎李天輔,校理尹光毅,副校理李台重,旣有只推之命,竝卽牌招,以爲推移入直之地,何如?傳曰,允。
以副應校李天輔,校理尹光毅,副校理李台重等牌不進禁推傳旨,傳于鄭必寧曰,竝推考傳旨捧入。
又以再牌不進禁推傳旨,傳于韓師得曰,竝推考傳旨捧入。
鄭必寧啓曰,卽者禁府都事,以鞫廳大臣意來言,大司憲柳儼,病勢猝重,殆至昏窒,纔已出去。兩司不備,無以開坐,憲府臺官備員間,不得已今姑罷歸云矣,敢啓。傳曰,知道。
又啓曰,今日鞫坐,因大司憲柳儼身病猝重,纔已罷歸,而執義朴弼傅,掌令李徵夏,持平閔光遇,俱在外,掌令許采疏批未下,持平趙明健呈辭受由。無進參之員,在外人員,合有變通之道,何以爲之?敢稟。傳曰,在外人員竝改差,政官牌招開政。
又啓曰,今日政新除授臺官,待下批竝卽牌招,以爲參鞫之地,何如?傳曰,允。
趙明履啓曰,今日政新除授玉堂,待下批牌招入直,何如?傳曰,允。
有政。吏批,行判書李箕鎭在外,參判李益炡進,參議未差,左承旨韓師得進。
兵批,判書徐宗玉病,參判魚有龍進,參議韓顯謩病,參知未差,左副承旨鄭必寧進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而曾經之人,多在罷散中,無以推移備擬。合有變通之道,何以爲之?敢稟。傳曰,竝敍用。
以洪昌漢爲執義,閔堣爲掌令,林象元爲持平,尹植爲判決事,南德老爲兵曹正郞,閔百行爲獻納,朴春普爲副校理,朴弼載爲弼善,金致謙爲司饔僉正,尹敬龍爲定州牧使,趙榮魯爲淸道郡守,沈鳳徵爲永興府使,愼世東爲東部奉事。進善單朴弼傅,學正單康德衢,獻納李宗迪加通政,兼春秋任珣·金慶衍·姜杭·蔡慶承·曺允濟·鄭玉。
副護軍朴弼周·李徵夏·李彦祥·李漢弼·具善行,副司直閔光遇。
以李永祚爲假注書。
鄭必寧,以刑曹言啓曰,卽接北部牒呈,則俊秀坊居內侍宋獻徵,今月初四日歐打其妻柳召史,仍爲致死之故,移文京兆,使之依例檢驗。而宋獻徵係是三品職,移義禁府囚禁,待初覆檢屍帳及本曹各人等所供,憑覈處之,何如?傳曰,允。
又以義禁府言啓曰,刑曹啓辭內,內侍宋獻徵,移本府囚禁處之事,允下矣。宋獻徵今方待命於本府,卽爲拿囚之意,敢啓。傳曰,知道。
又以刑曹言啓曰,因北部牒呈,以內官宋獻徵殺死柳召史事,昨日草記,移送禁府,旣已拿囚獻徵矣。柳召史父泰錫,娚業同,爲先推問,則業同招內,其妹屍身,傷處狼藉云。而初覆檢屍帳,則元無傷處,實因以飮毒致死懸錄,事甚怪駭。殺獄肯綮,都在於屍帳,而業同之招,檢屍之狀,相左如此,不可不嚴査處之。發遣本曹郞廳,依舊例三檢,何如?傳曰,允。
趙明履,以成均館言啓曰,本館依日昨筵稟,發遣郞廳於靈巖郡良下浦矣。郞廳纔已摘奸上來,而本郡監色及本浦民人等處,一一査問,則本郡進上各樣物種,例爲專責於所安芿邑巨吾等島而已。本浦船隻,則元無進上載運之規,而上項兩島進上物種責出時,只有官差一時過涉之事云。當初本郡之憑托進上,要爲防塞者,萬萬不當,自本館依前折受,而此外又有本郡戶稅及兩南監·兵·統·水營各邑鎭船收稅之事。此等私稅,一切禁斷,然後本館可以專管,自今爲始,亦竝革罷。而本浦處在遐遠之地,如不嚴立科條,則前頭必多虛疎之患。依蝟島例,成節目啓下後,下送監稅別將,逐年收捧,以補養士之資,何如?傳曰,允。
鄭必寧啓曰,卽者禁府都事,以鞫廳大臣意來言,憲府臺官不備,今日鞫坐,不得爲之云矣,敢啓。傳曰,知道。
又啓曰,新除授玉堂臺諫牌招事,允下。而闕門已閉,待明朝出牌之意,敢啓。傳曰,知道。
司諫金尙迪上疏曰,伏以臣昨伏見禮曹草記批答,則以報謝祭,依己未年雩壇例擧行事,命下矣。顧今亢旱太甚,郊禱親行,冥應斯捷,甘霔隨至,此莫非我聖上至誠孚感之致。大小民庶,莫不攢頌,則臣固知報謝之命,實出於一心憂民,仰答神惠之至意。而第伏念今番雨澤,與己未差異,旋又開霽,猶未周洽。田畝之望霓愈切,山川之薦璧更勤,則一邊祈禱,一邊報謝。其於事神之道,無或近於屑瀆,而四方聽聞,亦將以爲如何耶?臣意則待秋擧行,亦似未晩,己未往事,今不必援用。臣於此事,竊有微見,而今日疏決有命,初欲登筵仰陳矣。適値鞫事方張,臣當赴坐,享禮將行,受香在明,故玆不得不略具短疏,仰瀆崇聽。伏乞聖慈,俯加裁處焉。臣無任云云。答曰,省疏具悉。報謝之規,豈爲張大之意?昔則祈雨而祈晴,一邊祈雨,一邊報謝,例也。雖欠周洽,水報尺餘,闕禮可乎?頃年雩壇已行矣。
掌令許采上疏曰,伏以臣追愆訟尤,杜門病蟄,今已一載有餘矣。聖度滌瑕,恩敍有命,該司一肅,粗伸私分。栢府新除,忽下於千萬夢想之外,臣誠驚惶感激,莫省攸措。噫,臣之昨年一疏,只出於憂慨之忱,而誠未見孚,言又乖時,批旨之誨責切至,筵敎之惶隕冞極,罪黜鄕里,惟有涕淚。且其反詈之言,侮辱狼藉,繼援之章,詭衊殊甚,臣實付之一哂,事冷之後,不欲與之呶呶耳。噫,臣以局外之疎蹤,斷斷愚衷,仰聖世恢蕩之治者,神明可質,而憂憤所激。一言輕發,雖以日月之明,亦何以盡燭伊時之事實哉?臣誠愚拙,不能效人之隨時方便,改頭換面,而惟其孤憤之狂言,妄觸要津之手勢,則無怪其受人之無限凌罵,尙誰咎哉?臣自是以來,撫心自悼,呑舌知戒榮塗名場,灰冷夢斷,雖閑司漫局,亦不敢爲因仍蹲冒之計。則況此顚沛之宿硏,等是千仞之鍼限,去就一節,初無可論。今於天牌之下,不敢坐違,謹此隨詣闕外,拜章徑退,臣尤死罪。伏乞聖明,諒臣情勢之難强,亟許鐫遞,仍命選部,勿復檢擬,以安微分,不勝萬幸。臣於引罪丐免之章,宜不敢妄有論列,而適有目下數事,略此附陳,唯聖明澄省焉。噫,江都天塹,卽國家之保障,石築之役,今已始工,而延袤旣廣,物力浩大,時月之遷延,勢所必至。臣謂宜令諸軍門,各限把數,一時堅築,則可紓沁民之力,而永奠金湯之固矣。且仙桃浦一帶,昔年防堰之後,已作平陸,若不連築此浦,則他處所築,等是九仞之虧一簣也。亦宜商確廟堂,一倂築完,斷不可已也。字牧難愼,有國之大政,關西列邑,號稱豐饒,勢力之人,爭先占得,則不能稱職者,必多其人。當此愼簡之日,不可以些少迎送之弊,有所容貸也審矣。臣謂另飭道臣,今番殿最,益加嚴明,亦令廟堂,量其平日之才具能否,去其太甚者,則不害爲今日綜核之政也。臣旣不能進身於朝,又不能進一言,則是臣重得罪於聖明也。伏願殿下,勿以人而廢其言焉。臣無任云云。答曰,省疏具悉。所陳者依施。爾其勿辭察職。
前郡守朴弼傅上疏曰,伏以庸陋賤臣,百不猶人,而病廢田野,憑藉先蔭,濫叨匪據,今幾遭矣。頃遞憲職方切感幸,而曾未幾何,又奉除旨,本兼兩任,仍復如舊,嚴召荐下,臣於是,益復驚惶迷惑,措躬無地。如臣衰病一蔭官,有何一毫關係於朝廷之用捨?而乍遞旋授,朝免夕除,執政之臣,有若非臣,則無以充其爵位者然,抑何意歟?況此臺憲之職,受殿下耳目之寄,春坊之官,有東宮輔導之責,其爲職任,不輕而重,何如哉?朝家當初設官之本意,非姑爲假借華銜,榮寵其身而止耳。誠以一日在職,則有一日之責,一月在職,則有一月之效,日月愈久,則其責尤大,故朝無倖位,人皆稱職。而今則不然,每每委之於千千萬萬不近似之身,淸官美職,只今虛縻,而無絲毫之報效。恩除嚴召,徒然辱臨,而無跬步之前進,欺人欺天,雖或僥倖於一時,衆怒群猜,必致狼狽於後來。臣之一身,雖不暇恤,其於淸朝之羞辱,何況今才彦不乏,讀書飭躬之士,不患無人,而獨何取於愚昧空疎之一微臣哉?且臣素患痰火之症,近又添劇,委身床席,日夜叫苦,咳喘兼發,憊劣殊甚,暫時戶庭之間,亦難運動。當此聖上悶旱親禱之日,大小臣僚,莫不憂遑奔走,而獨臣方帶侍從之職,偃伏鄕廬,無計變動,論其罪犯,萬戮猶輕。臣伏聞在外諸臣,以下諭後過限,被罪者非一,而臣獨逭焉。同一罪也,而或被或免,刑政之失,莫大於此,惟彼諸臣之獨爲獲罪,得無冤乎?臣恭竢處分,亦已多日,而一向虛帶,尤極惶悶,玆敢冒死自列。伏乞聖慈,亟命遞罷臣職,仍治臣罪,以爲人臣之戒,不勝幸甚。臣無任云云。答曰,省疏具悉爾懇。此時元良輔導,過何撕捱?爾其勿辭,其卽上來察職。
大司憲柳儼上疏曰,伏以臣草土危喘,宜死不死,三年倏過,憂服已闋,萬事靡及,穹壤罔極,忽蒙聖朝特垂收錄之恩,復廁簪紳之列。臣今家無父母,所恃者君上耳。惟其所命,燥濕不避。況臣積違軒陛,居然五載矣,區區戀君之忱,夙宵靡寧,夢囈諄諄,豈不欲卽日趨朝,獲近耿光?而第臣有不忍從仕之情私焉,又有不堪從仕之疾病焉。玆敢略陳悲苦之懇,仰瀆崇高之聽,惟聖慈之垂察焉。念臣不孝無狀,獲戾神天,年纔弱冠,遽失嚴父,所以依賴生活者,惟慈母之恩。使臣不以衣食亂心者慈母也,使臣得以文字發身者慈母也。以之名塗熱鬧之場,而使臣稍自逡巡者,慈母之訓也。朋比膠固之地,而使臣得不濡染者,亦慈母之訓也。平日所飭,只在於不負君恩,不忘國事,毋惜身毋憚勞。每當臣赴公之時,親被冠服,飭勵申申,及其歸也,必問今日在公,有何所事,以其得失,每爲憂喜。今則訓飭之言,於何得聞?出處行止,於何更質乎?且以臣私情言之,仰藉君恩,以爲親榮者,殆十數年矣。三道大藩,兩地雄府,罔非榮養,臣於受任湖南時,當陛辭之日,一道養三字之敎,歸傳臣母,相對感泣。其他大小除職,輒皆奉命書而入,先告臣母,臣母每以恩數之隆,益勉圖報之誠矣。從今以後,毛義奉檄之喜,將無所憑依,思之及此,腸肚摧裂,更以何心,被章服乘軒軺,依舊作官人貌樣乎?顧臣所以不忍從仕者此也。若臣素抱塊癖之症,垂閱卄載,便成癃癈之狀,聖明之所以俯燭,而屢垂問於筵席者也。自再昨年之秋,挾感重發,比前十倍,奄奄昏塞,全不省事者,幾數朔矣。親愛之間,有或相傳爲已死,及至縷息稍甦之後,其危症敗兆,則全不退轉。一日之內,不大聲叫痛者,無多時,食飮專却,神形大脫,驟見之,幾乎鬼耳。房闥戶庭之間,扶掖運動,萬分艱辛,若其速帶趨班,實無其路,雖欲拚死强起,其勢末由。顧臣所以不堪從仕者此也。苟使臣,非如是之情私,無如是之疾病,則顧何爲便訣明時,辜負隆恩之計哉?力疾强起,涕泣封章。伏乞聖上,特諒臣悲哀之情,沈痼之病,亟遞臣所叨憲職,仍令選部,勿復檢擬,以卒天地日月覆燾照鑑之恩,千萬至祝。臣於在鄕時,得奉除旨,仍有馹召之命,而泯伏數旬,無計轉動。纔因先廟有事,來伏私次,而情私悲苦,氣息危綴。嚴召下降,而自犯違逋之科,憫旱親禱,而未遂陪扈之誠。惶隕之極,無以自容,惟願亟降譴罰,以爲蔑分慢命者之戒焉。臣之情理旣如此,病勢又如此,惟冀聖后之特加俯察。而喉司則抑以何心,一呈疏而不捧,再呈疏而又不捧。臣方悶蹙抑鬱之際,忽有設鞫之擧,仍降牌招之命。則臣則知鞫獄方張之時,爲臣子者,宜不敢陳情言病,忍死出肅,遂赴鞫坐,三載垂死之餘,徹曉裝束,果致塊氣衝亘。頃刻有隕絶之形,不得不徑自退還,症勢益危,昏倒床席,萬無復起之望,僚員不備,亦無推移之勢。莫重鞫事,緣臣遷就,則其爲罪尤無所逃逭。乞被重何,以警他人,是臣病裏區區之望,臣無任云云。答曰,省疏具悉。卿其勿辭,調理察職。
判府事兪拓基上疏曰,伏以臣於日昨,伏聞親禱郊壇,冒熱動駕,達曉將事,區區下忱,曷勝憂慮?而猥越是懼,又不敢輒入文字,只切兢悚。乃於千萬意外,伏蒙恩諭收召,十行旨意,萬萬非負罪如臣,所敢當者。臣誠惝怳驚惑,不知所出而近遭慘慼,屬値營葬,悲傷哭泣,神識迷瞀,仰對之辭,亦未能敷陳衷典一疏申籲,又此稽遲,臣尤死罪。噫,臣鹵劣下品,無足比數,而自在先朝,俯蒙恩眷,歷遍華要,涯分踰溢。及至聖上臨御,自緋玉而陞列卿,節次推排,特置三事之列,褒予之音,屢形於絲綸之間。天地之洪造,雖非私於一物,而雨露之厚渥,若獨遍於微軀。古人於交際之間,尙且曰,士爲知己者死,況君臣大義之無所逃,而重之以受恩前後,與天無極。苟非病風喪心與至暴至嚚者,其敢爲懷私背公,植黨罔上之計哉?審如是,則眞禽獸之不若,臣雖無狀,寧敢爲也?臣才智短乏,雖未能以仰酬毫分,而斷斷一心,寤寐自勉者在此。特以愚迷昏惷,任情直行,終自陷於人臣莫大之罪,邦憲難赦之科,遂至於負三朝翦拂之恩,傷聖上則哲之明。臣每一念至,中夜繞壁,拊心徊徨,忽若忘生。至若聖敎所引宋帝諭其臣之語,以爲譬者,臣尤不勝隕越萬萬。念臣家世,世受國恩,至于臣身,竊位至此,誠有如聖諭之責以喬木世臣者矣。臣請因是而竊有復焉。夫以戰國之士,朝楚暮齊也。而其能意氣相然諾,則雖至殺身以相報,而無所悔。今乃如臣者,卽聖敎所謂世臣者是也。以世臣而其負犯如此,則論其罪,比疏逖者,尤何如也?苟使古烈士當之,必已決脰以自白,而特臣淟涊懦弱,不能出此,唯有蹙蹙泯伏,沒齒自廢,或可以少贖萬一,尙敢爲復入脩門計哉?己未春法殿下敎,臣何敢一日忘之?耿耿寸忱,又安敢夙宵暫解也?臣於乙卯之冬,猥忝輔養之任,及至冊禮之時,又叨宮賓之列,區區延頸之誠,有倍恒人。而昨歲齒學之日,旣未趨詣,今春三加之禮,又闕進參,情禮分義,俱無可言,周南遺恨,死亦難瞑。矧又頃者小孫,來傳揀擇日所承聖敎,臣尤感泣,無地措躬。聖眷愈往愈隆,而臣罪去益層疊,唯有亟就重誅,然後方可以少安賤分,日夜顒祝,唯此而已。噫,臣之策名登朝,恰滿三十年矣。涓埃未酬,蒲柳先衰,每誦古人所云不惟臣之蒼顔白髮,已迫遲暮,而竊仰天顔,亦覺非昔時之語,未嘗不戚然興感。今伏讀中夜思此卿必蹶然之敎,臣誠百回莊誦,不自禁淸血之交集也。嗚呼,臣之罪至是,而尤不可逭矣。臣旣舊罪未勘,新辜隨添,歲月愈久,罪戾愈積,卽無論他事,只此四歲違逋,亦合萬死,而猶有餘在。然則臣之不敢書職名於章頭者,非故爲是之强引,而寔出於據實不容已者,天日之明,亦或有以下燭矣。臣之瀝血控籲於疏狀之間者,首尾七十餘矣。辭已竭矣,意已窮矣,而誠意淺薄,未獲仰孚於蓋高之聽,每奉敦迫之聖敎,益復抑塞罔措。旣末由鑽地以入,又末由高飛遠走,則只願早自滅死,而又不可得。噫,臣之情實亦戚矣。伏惟聖上,至仁至明,凡臣所陳,如或有一言半辭涉於矯妄者,則是臣本來負犯之外,又添以欺誣君父之罪矣。亟命攸司,嚴加勘處,以戒有位,是臣之幸。倘或不至於此,則亦乞俯加諒察,收還史官偕來之命,停寢月廩輸送之旨,俾臣得與老母,相守涵育於天地生成之澤,千萬至願。臣無任云云。傳曰,敦諭。
上在昌德宮。停常參·經筵。
傳于鄭必寧曰,此敦諭,使偕來史官傳諭。
鄭必寧啓曰,掌令許采,疏批已下,待明朝一體牌招,以爲推移參鞫之地,何如?傳曰,允。
李重庚啓曰,副應敎李天輔,校理尹光毅,副校理李台重,昨旣有只推之命,竝卽牌招,何如?傳曰,允。
以副校理尹光毅牌不進禁推傳旨,傳于鄭必寧曰,只推。
趙明履啓曰,新除授副校理朴春普,時在公洪道溫陽地,斯速乘馹上來事,下諭。修撰兪宇基,自鄕上來云。卽爲牌招,何如?傳曰,允。
鄭必寧,以侍講院言啓曰,本院新除授輔德李光運,除拜累日,尙不出肅,卽爲牌招察任,何如?傳曰,允。
又以吏曹言啓曰,今十五日北郊行報謝祭獻官,以正一品重臣差遣事,禮曹草記,允下矣。正一品重臣,只有兼工曹判書申思喆,行副護軍李秉常,以獻官實預差,塡差以入矣。申思喆,以判義禁,連赴鞫坐,李秉常,身病方極,他無推移之道。不得已以月城尉金漢藎,改付標以入之意,敢啓。傳曰,知道。
又以吏曹言啓曰,今此北郊報謝祭獻官,月城尉金漢藎,改付標以入矣。以其身病陳疏云,不得已以宗班從一品,塡差以入之意,敢啓。傳曰,知道。
韓師得啓曰,假注書李永祚,時無職名,令該曹依例付軍職,冠帶常仕,何如?傳曰,允。
傳于鄭必寧曰,承旨入侍。
鄭必寧啓曰,小臣鞫廳坐起進去下直,請出推案。傳曰,知道。
又啓曰,輔德李光運牌招事,允下。而闕門已閉,待明朝出牌之意,敢啓。傳曰,知道。
韓師得啓曰,臣師得,與左副承旨鄭必寧伴直矣。必寧今方進去鞫坐,伴直無人,右副承旨趙明履,卽爲牌招,何如?傳曰,允。
傳于韓師得曰,民事方殷,此時守令,其何遽遞?臺中外任人,其令仍任。
鄭必寧,以嘉禮謄錄廳言啓曰,今此謄錄修正時,看檢郞廳禮曹正郞李知聖所帶兼春秋之任,依例減下,使之專意於本廳使役,何如?傳曰,允。
又以義禁府言啓曰,平安監司啓本據,刑曹粘目內,鐵山前府使鄭恒賓·邊柱國·安宗大·金夢煃·崔台耉·趙之鎛·沈東尙等,移本府處之事,允下矣。鄭恒賓·邊柱國·安宗大·金夢煃·崔台耉·沈東尙等,今方待命於本府,卽爲拿囚。而趙之鎛,以公州營將,時在任所云,依例發遣府書吏交代後,拿來,何如?傳曰,允。
又啓曰,臣敬奉敦諭,馳往傳諭于楊州牛耳村領中樞府事徐命均所住處。則以爲,伏聞聖上憫旱憂勞,親行虔禱,至再至三,而臣蟄伏郊野,疾病瀕死,不得與於陪扈之列,敢陳短牘,仰請嚴誅。千萬意外,近侍遠臨,特宣聖敎,責之以大義,諭之以入城,嚴截而懇勤,有踰尋常。臣誠惶隕感激,不知所以容措。臣之仍處鄕舍,非敢爲自便長往之計,祗緣衆病侵纏,衰削忒甚,不能轉動,而間或少減,則入參朝賀。不以城之內外有間,卽今則兩膝痰核成膿,無以屈伸,泄病積月沈痼,飮啖專廢。形貌銷鑠,氣息綿綴,卽近侍之所親見,非敢誣也。以此病狀,萬無蠢動之路,恩旨之下,未克祗承,益增震惕,席藁私次,恭俟威譴云矣,敢啓。傳曰,知道。
左議政宋寅明箚曰,伏以今此鞫事,雖未知虛實之如何,而旣曰設鞫,則其在國體,不可付之遊泛。而因憲府不備,兩日不得開鞫,設令憲臣,有些少可嫌,所重有在。撕捱恐非其時,而開門出牌,向午不進,事之寒心極矣。臣謂今日牌招憲臣,竝拿問嚴處。喉院之不飭牌去來,銓曹昨政之不能差出無故憲臣,不可無警,當該承旨銓堂,亦皆從重推考,恐不可已也。見今旱災孔酷,其雨其雨,若又滾過多日,則民將靡遺矣。一分消弭之在於疏決一事,前已啓達,而事故相仍,亦復遷延至此。況且百度皆弛,萬事不理,朝廷上規模氣象,一味厭厭,若此不已,臣恐可憂之端,又不止於一時流行之災而已。更願聖上,惕然戒懼,大加奮勵,以爲感回天心之本焉。臣方添病委頓,而憂愛耿耿,冒瀆至此,惟聖明垂察焉。取進止。答曰,省箚具悉卿懇。金殷昌事,雖涉荒誕,在下之道,不知事狀,其沐浴之義,焉敢若是?而事體寒心,故其方下敎,不可拿處而止,先削職而拿處,其名官之稱在外,事體之無嚴,莫此爲甚。在外人外任受由外,拿處。若了此事,其將決囚,薇垣·柏府在外受由人遞差,此非政官之不察,政院之不飭,而不過問備,依施焉。仍傳曰,遣史官傳諭。
持平林象元疏曰,伏以臣纔自西邑,隨病父入城者數日,而柏府新命,遽下意外,驚惶感激,不省所處。仄伏聞朝家,方有憫旱疏決之議,又當鞫坐連開之日,陳力趨走,固知臣義之不敢不爾。而第臣父素有痰痺不仁之疾,源委已深,作歇無常,居恒有凜凜之憂。自赴載寧郡任所,海堧異候,不能〈止〉風氣,病情一倍陡劇。日昨爲就醫調治計,受暇上京,衝冒癉炎,起居失宜,路中重添赤痢,輿入都下,症狀一向苦重。而宿病從以轉加,肢體如碎,運用甚妨,寢膳俱廢,氣息昏綴,今幾浹旬,有加無減。衰病之人,受傷最易,一添新,理宜難蘇。臣傍無長成兄弟,藥餌扶將,動輒須臣,憂遑煎灼,以夜爲晝,實無頃刻之暇。今以鞫坐,天召儼臨,而臣父病,若有暫捨之勢,豈敢偃然違傲於此時,以重隳臣分,自干斧鉞之誅哉?情理甚切,進身無路,玆敢隨牌祗詣,疾聲呼籲於慈覆之天。伏乞聖明,亟削臣職,以便救護,仍加重戮,以警群僚,幸甚。臣無任屛營祈懇之至。答曰,省疏具悉。爾其勿辭護焉。
判敦寧府事尹陽來疏曰,伏以臣待罪樞府,許久病伏,不意昨政,猥承判敦寧移授之命,臣手奉除書,感惶罔措。此府之職,必待敦寧,苟非然者,莫敢居之,故曾前無敦寧,拜是職而輒卽辭免者,歷歷可數。今臣旣無敦寧,例當鐫改,玆敢據實仰籲。伏願亟賜遞免,以存國體,俾安私分焉。仍竊伏念,臣年老病痼,自昨年以來,食味全失,强呑米飮,以延時月,眞元日鑠,委頓莫振者,今已十二朔矣。腰脚拘攣,不能起動,宛轉床席,作一僵尸,支撑至今,實是異事。前後駕動庭候之時,一未致身於送迎之列起居之班,有臣如此,生不如死。年至之後,封章乞身,凡三四上,而迄未蒙允許,名繫朝籍,到輒罣礙,情窮勢蹙,只切悲憫。伏乞聖慈,俯諒臣病勢,斷無復起爲人之望,考諸禮經國典致事許退之例,將臣所帶備堂牲署之任,一倂遞改,仍命銓部,勿復檢擬,使之安意就盡,千萬幸甚。臣無任悶迫祈懇之至。答曰,省疏具悉。所陳者,令該曹,稟處。卿其勿辭行公。
十四日申時,上御熙政堂。承旨引見入侍時,左承旨韓師得,假注書李永祚,記事官趙載德·兪彦好。上曰,今日憲臣違牌者誰某耶?師得曰,掌令許采,執義洪昌漢也。上曰,在外者誰某耶?師得曰,掌令閔堣也。大司憲柳儼則受由,持平林象元,親病陳疏,持平趙明健,呈辭遞職矣。上曰,儒臣有入直者耶?師得曰,上下番皆空。李天輔·李台重·尹光毅,皆違牌不進,兪宇基今日自鄕上來,故已出牌矣。上曰,尹光毅方在何品耶?師得曰,已入應敎望矣。上曰,兪宇基何品耶?師得曰,未陞四品矣。上曰,可爲掌令耶?師得曰,自上特除,則亦可爲之矣。上曰,不行公之儒臣,寧差憲職,可也。豈不愈於鄕人乎?上曰,諫院則有行公者耶?師得曰,諫院則大司諫申思建未上來,司諫金尙迪行公,正言南惠老·金相福,獻納閔百行,皆在外矣。上曰,其稱在外,似殊常矣。如金相福者,何故在外耶?師得曰,此則其父爲嶺南守令,故向者投疏下去而給由矣。上曰,然則此則受由也。如閔百行,有何在外之故耶?此則無可以分疏者矣。上命承旨書左相批答,載日記上曰,此非政官之罪,政官則尤以開政爲苦,豈欲以在外者差出耶?承旨亦何以申飭耶?承旨書批答訖。上曰,注書持此批答出去,先付政院。臣永祚承命持出。上又命承旨書之。傳曰,副校理尹光毅,執義除授,修撰兪宇基,掌令除授,其卽牌招,卽爲開坐。仍命注書,出給傳旨。上命承旨,讀鏡城人姜齊胤爲其父訟冤原情。傳曰,莫重公事,下敎之下,誤踏,極爲非矣。當該中官推考。上曰,富寧府使張德紹之用眞木杖,幾一尺者,極怪矣。豈忍以此杖人乎?古語曰,己所不欲,勿施於人,渠亦曾任軍門矣,若用如此之杖於渠,則渠豈不稱冤乎?仍命注書,出問都監棍杖之用何木爲之。注書出問入奏曰,常用棍杖,則用柳木,如逃軍當死之罪,則用眞木棍杖,而比柳稍小云矣。上命承旨,書判付於刑曹啓目。書訖退出。
上在昌德宮。停常參·經筵。
夜一更,月犯南斗星。
自卯時至巳時,日暈。
李重協啓曰,備邊司郞廳來言,今日賓廳坐起日次,而鞫坐相値,頉稟。傳曰,知道。
又啓曰,今日賓廳坐起,旣已頉稟,所當持公事入侍,而鞫坐相値,不得入侍之意,敢啓。傳曰,知道。
又以禮曹常參節目,傳曰,鞫坐相値,停。
又啓曰,兩司闕啓,已至多日,受由外呈告人員,竝卽牌招,何如?傳曰,允。
又啓曰,檢閱李毅中,以親病陳疏,已過三日,卽爲牌招察任,何如?傳曰,允。
又啓曰,事變假注書申晦,身病猝重,勢難察任,今姑改差,何如?傳曰,允。
以副應敎李天輔,副校理李台重牌不進禁推傳旨,傳于李重協曰,竝推考傳旨捧入。
李重協啓曰,副應敎李天輔,副校理李台重,旣有只推之命,竝卽牌招,何如?傳曰,允。
又啓曰,卽者待敎趙明鼎,檢閱兪彦好,以下番翰林,又不承牌,有違館規,陳疏徑出,原疏纔已退却矣。所當直捧禁推傳旨,而此與無端徑出,有異,推考警責,竝卽牌招入直,而奉敎趙載德,亦一體牌招,何如?傳曰,允。
以副應敎李天輔,副校理李台重牌不進禁推傳旨及奉敎趙載德,待敎趙明鼎,檢閱兪彦好·李毅中牌不進罷職傳旨,傳于李重協曰,竝推考傳旨捧入。
李重協啓曰,禮曹兼春秋有闕之代,令該曹卽爲口傳差出,何如?傳曰,允。
吏曹兼春秋單尹光理。
趙明履,以問事郞廳,以鞫廳大臣意啓曰,問事郞廳洪重一,家有拘忌之疾,李彝章,親病方重,竝姑改差,其代以前掌令南泰赫,前持平趙明健差下。而南泰赫方在罷散中,趙明健時無職名,竝令該曹口傳付軍職,冠帶常仕,何如?傳曰,允。
又啓曰,卽者禁府都事,以鞫廳大臣意來言,今日新有罪人入來者,所當卽爲開坐,而領議政金在魯,以身病陳箚,左議政宋寅明,以宗廟祈雨祭獻官,今方入齋。大臣有故,不得爲之云矣,敢啓。傳曰,知道。
李重協,以成均館官員,以同知館事大司成意啓曰,本館所管靈巖良下浦折受處,成節目啓下事,草記蒙允矣。節目別單書入之意,敢啓。傳曰,知道。
趙明履,以宗簿寺官員,以提調意啓曰,卽接江華留守金始㷜牒呈,則璿源閣北邊第一間廳板一立,動退欲落云。不可不及時修改,本寺郞廳,卽爲給馬發送,奉審後修改,何如?傳曰,允。
掌令兪宇基啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請徒邊罪人陸師聖,依律處斷。請還寢物故罪人明彦特放之命。請還收遠配罪人尹志放歸田里,禁錮終身之命。請趙東夏罷職不敍。請長興府使南益曄,德源府使閔諗,竝命罷職。措語竝見上答曰,勿煩。
領議政金在魯箚曰,伏以臣强策積傷衰憊之氣,鎭日奔走,不擇曉夜,自分不時顚斃,而猶不敢言病矣。數昨鞫廳之坐,徹夜於火光之中,歸卽昏倒,不省人事。晩始覺其傷暑忒重,自胸膈至臍腹,或飽滿,或衝亘,或沸鳴,或疼痛,憒憒不可名狀,惡心厭食,又特甚。神氣薾然,轉側須人,一語而三引氣,雜試湯劑,少無所效。昨日鞫坐,旣不得進參,今日吏郞,以祈雨祭獻官來問,而亦不得見差。問候之禮,疏決之擧,次第當前,而俱無起動之望,惶悚鬱悶,如添一病。玆敢倩人草疏,冒死哀籲。伏乞聖慈,俯垂矜諒,亟遞臣本職及藥院之任,以便公私,千萬幸甚。取進止。答曰,省箚具悉卿懇。以疾未參,其何所傷?卿須安心勿辭善攝焉。仍傳曰,遣御醫看病,遣史官傳諭。
上在昌德宮。停常參·經筵。
鄭必寧啓曰,大司憲柳儼,執義尹光毅,掌令兪宇基呈辭,持平林象元,親病受由,掌令一員,持平一員未差。今日以監察茶時之意,敢啓。傳曰,知道。
又啓曰,右議政趙顯命上疏到院,而以祈雨祭齋戒,留院之意,敢啓。傳曰,入之。
李重協啓曰,副應敎李天輔,副校理李台重,奉敎趙載德,待敎趙明鼎,檢閱兪彦好·李毅中,旣有只推之命,竝卽牌招,何如?傳曰,允。
以副應敎李天輔,副校理李台重牌不進禁推傳旨及奉敎趙載德,待敎趙明鼎,檢閱兪彦好·李毅中牌不進罷職傳旨,傳曰,竝推考傳旨捧入。
趙明履,以義禁府言啓曰,卽接全羅監司謄報,則今曉自鞫廳發捕罪人柳日新,行止殊常人康友賢爲名者譏捕,使之監營將校,押領上送,爲先拿囚之意,敢啓。傳曰,知道。
鄭必寧啓曰,罪人旣已拿來,兩司當爲參鞫,而諫院則大司諫·獻納·正言俱未差。司諫金尙迪,昨以親病,陳疏徑歸,無進參之員,政官所當牌招開政,差出闕員,而吏曹參判李益炡,以兼帶摠管,呈辭受由,不得循例請牌,何以爲之?敢稟。傳曰,兼帶遞差,過齋後牌招開政。
李重協啓曰,司書李益輔,以親病,陳疏徑出,原疏以祈雨祭齋戒,纔已退却矣。所當直捧禁推傳旨,而此與無端徑出,有異,推考警責,何如?傳曰,允。
又以侍講院言啓曰,本院下番司書李益輔,連日入直矣,以親病,陳疏徑出,兼司書曺命敬,謂有身病,說書尹光纘,謂有親病,兼說書趙重晦在外。他無推移入直之員,兼司書曺命敬,說書尹光纘,竝卽牌招,以爲入直之地,何如?傳曰,允。
鄭必寧,以兵曹言啓曰,因禮曹草記,春塘臺蜥蜴童子祈雨時,限三日閉南門,開北門事,允下矣。自十七日十九日至,閉崇禮門,開肅靖門,而肅靖門則依他城門例,晨開昏閉,事畢後依前還閉之意,敢啓。傳曰,知道。
李重協,以禮曹言啓曰,曾前春塘臺池邊蜥蜴童子祈雨時,獻官監察,當留宿於靑陽門外,而童子軍一百名,使之留宿於弘化門外。本曹郞廳·刑曹郞廳各一員,領率留宿,逐日待開門入送矣。今亦依此擧行事,分付,何如?傳曰,允。
鄭必寧,以義禁府言啓曰,駕前白活人鏡城地居幼學姜齊胤原情據,刑曹啓目內,富寧府使張德紹,令該府嚴處事,判下矣。張德紹時在任所,依例發遣府書吏,交代後拿來,何如?傳曰,允。
又以義禁府言啓曰,前掌令閔堣,前獻納閔百行等拿處事,傳旨啓下矣。閔堣時在京畿富平地,閔百行時在公洪道堤川地云,依例發遣府羅將,竝拿來,何如?傳曰,允。
李重協啓曰,副應敎李天輔,副校理李台重,旣有只推之命,竝更卽牌招入直,何如?傳曰,允。
又啓曰,玉堂牌招事,允下。而闕門已閉,待明朝出牌之意,敢啓。傳曰,知道。
鄭必寧啓曰,卽者禁府都事,以鞫廳大臣意來言,大臣或身病,或差祭,今日鞫坐,不得爲之云矣,敢啓。傳曰,知道。
刑曹判書鄭羽良疏曰,伏以國依於民,民依於食,無民不可以爲國,無食不可以爲民,其勢則然,不待智者而知之矣。今玆大旱,自春涉夏,雖間有涓滴,而不過焦釜之沃而已。向來辛壬之凶,近古所無,已經十年,而鄕里村落,流移未復。今年之旱,又如此,民將何食,而國將疇依?農家云,小暑前十日畢移秧,則豐稔可望,過小暑未移秧,則前頭雖風雨調順,登熟難期。辛壬兩年,皆過小暑移秧,故爲慘凶,今日之旱,又將挨過小暑矣。是以田家消息,遑遑罔措。四方農形,峽穀耐旱,雖云稍勝,而其餘良田沃疇,皆彌望赤土。今雖得雨,已不無後時之歎,況其藐然者乎?殿下上奉皇天,下臨兆民,皇天之震怒如此,兆民之死期將迫。此所以親勞聖躬,前後三禱,至誠所孚,宜有靈應,而終不肯沛然一下,慰我三農。連日雲陰,合而復散,若有曀鬱不平之氣何也?疏決之擧,雖未知必爲感回和氣,而成命之後,已過八九日,閔旱消弭之策,雍容紆餘如此,尙可以回天意而得甘霈乎?人臣之義,異於婦寺,民國之計,急於焚溺。而殿下自數年以來,雖多在靜攝,經筵召對,一竝罕御,如承旨持公事之規,亦且停廢,而匡弼論思之地,未嘗有陳請。親禱還宮之後,深拱穆淸,久靳延訪,而亦未有爲言者,大小臣僚,皆因恬度日,罔念國事,天怒於上,民困於下。而所以處之者,眞若太平無事之時,臣實中夜無寐,爲之仰屋而長歎也。臣聞該曹典例,應禱圭璧將卒,而旱勢冞酷,決不可但已。謂宜分遣近侍,遍禱於畿內名嶽,以盡靡神不擧之義,亦宜及時召集諸臣,講究實政。而如經筵召對,承旨持公事之規,時命擧行,一以爲弭災救民,一以爲端本出治之地,不勝幸甚。臣無任屛營祈懇之至。答曰,省疏具悉。其勉者其用尙矣,宜勉。而所陳方有量者,過三日後,當下敎矣。
司諫金尙迪疏曰,伏以臣於言責之任,便是僨誤之蹤,今豈有去就之可言?而適値鞫事方張,他未暇恤,不得不黽勉出肅,連參鞫坐矣。卽接鄕信,則臣之老父,近因脫着失宜,感傷忒重,寒熱迭作,頭疼最劇,重以毒痔復肆,結核稍硬,動輒牽刺,坐臥俱妨,晝夜呻痛,委頓不省云。臣自聞此報,急於歸護,方欲治疏呼籲之際,因本院闕啓,至有牌召之命。當此多臺飭勵之日,陳情請急,極知其萬萬惶悚,而私懇煎迫,按住不得。玆敢隨詣投章,自外徑還,任情之罪,尤無所逃。伏乞聖慈,俯賜鑑諒,亟遞臣見帶之職,仍治臣擅行之罪,以肅朝綱,以安私分,不勝幸甚。臣無任屛營祈懇之至。答曰,省疏具悉。爾其勿辭護焉。
上在昌德宮。停常參·經筵。
下直,襄陽府使姜一珪,長城府使李彦熽。
鄭必寧啓曰,大司憲柳儼,執義尹光毅呈辭,掌令兪宇基陳疏,持平林象元未肅拜,掌令一員·持平一員未差。今日以監察茶時之意,敢啓。傳曰,知道。
藥房提調臣鄭錫五,副提調臣李重庚啓曰,亢旱日甚,蒸炎愈酷,伏未審近日,聖體若何?眩氣一向差間乎?臣等久未入侍。今日率諸御醫入診,詳察聖候宜矣。大王大妃殿氣候,何如?耳部症候,亦何如?前入湯劑,已盡於昨日。卽令醫女入侍,詳細診候,議定繼進當否爲宜。臣等不任區區憂慮,敢來問安,竝此仰稟。答曰,知道。慈殿氣候已下敎,而湯劑五貼以入事有敎,依此擧行。予則一樣矣。勿爲入診。大王大妃殿·中宮殿·賢嬪宮,藥房,口傳問安。答曰,知道。
李重協啓曰,奉敎趙載德,待敎趙明鼎,檢閱兪彦好·李毅中,昨旣有只推之命,竝卽牌招,何如?傳曰,允。
又以禮曹言啓曰,御製謄書已畢,一時奉安於該曹,有所未安,臣光運,今方陪進內入之意,敢啓。傳曰,知道。
又啓曰,禮曹參判吳光運,御製陪進後,有稟達事請對矣。傳曰,自內亦有所抄,待下敎入侍。
又啓曰,吏曹參判李益炡疏批已下,更卽牌招,何如?傳曰,允。
鄭必寧啓曰,今日政新除授臺諫,待下批竝卽牌招,以爲推移參鞫之地,何如?傳曰,允。
李重協啓曰,新除授玉堂,待下批卽爲牌招入直,何如?傳曰,允。
有政。吏批,行判書李箕鎭在外,參判李益炡進,參議未差,右承旨李重協進。兵批。判書徐宗玉書筵進,參判魚有龍進,參議韓顯謩進,參知未差,右承旨李重協進。
吏批啓曰,判書李箕鎭在外,參議未差,小臣獨政未安,何以爲之?敢稟。傳曰,仍爲之。又啓曰,大司諫今當差出,而擬望之人乏少。承旨竝擬,何如?傳曰,允。
又啓曰,富寧府使今當差出,未準朔禁軍將竝擬,何如?傳曰,允。
吏批,以金相奭爲大司諫,洪得厚爲掌令,李台重爲獻納,任爲持平,洪益三·金爲正言,李宗迪爲兵曹參知,李天輔爲兼輔德,尹光毅爲兼弼善,朴弼載爲校理。朴弼傅爲司僕正,趙台祥爲兵曹佐郞,金愼行爲兼京畿水運判官,朴民秀爲掌樂僉正,趙載彦爲富寧府使,學錄單李重彬,書題單姜起文差下事,承傳。安岳郡守申思建仍任事,承傳。
兵批,副司直趙明健,副司果南惠老·金相福,副司正任瑋·李永祚。
兵批啓曰,前僉使金俊輝,及第元復揆·李挺夏,閑良金益顯等,或捉得惡虎,或軍器別備之功,俱有加資之命。而金俊輝雖已資窮,未經準職,元復揆·李挺夏·金益顯,係是出身閑良,何以爲之?敢稟。傳曰,竝特爲加資。
趙明履啓曰,卽者禁府都事,以鞫廳大臣意來言,諫院不備,今日鞫坐,不得爲之云矣,敢啓。傳曰,知道。
以副應敎李天輔,副校理李台重牌不進禁推傳旨,及奉敎趙載德,待敎趙明鼎,檢閱兪彦好·李毅中牌不進罷職傳旨,傳于趙明履曰,竝推考傳旨捧入。
趙明履啓曰,副應敎李天輔,奉敎趙載德,待敎趙明鼎,檢閱兪彦好·李毅中,旣有只推之命,竝更卽牌招,副提學李鼎輔,自鄕纔已上來,一體牌招入直,何如?傳曰,允。
又啓曰,玉堂·翰林牌招事,允下。而闕門已閉,待明朝出牌之意,敢啓。傳曰,知道。
又以吏曹言啓曰,新除授鳳山郡守申慶瑞戶奴呈狀內,矣上典所患痰病卒劇,晝夜叫苦,旬月之內,萬無差復之望。夫馬留滯,一日爲悶,斯速入啓處置云。身病旣如是危重,則有難等待其差歇。夫馬留滯,亦甚可慮。依例罷黜,何如?傳曰,允。
又以兵曹言啓曰,今五月十七日武臣堂上以上,朔試射日次,而當此憫旱減膳之時,有不敢循例擧行,今姑停止之意,敢啓。傳曰,知道。
又以刑曹言啓曰,昨日自訓局,捉送兩人,而卽大將手決僞造事也。今日坐推問,則乃兼引儀李瑞五之所爲。而以黃蠟三十稱價本上下樣,假成手決,轉賣捧錢。其往來書札及手決,旣已現捉矣。印信及文書僞造之弊,近來尤甚。而至於朝官之作此者,前古所無。今此瑞五所犯,關係變怪,萬萬痛駭,所當依律勘罪。而係是東班正職,移義禁府處置,何如?傳曰,允。
吏曹參判李益炡疏曰,伏以臣閱月奔走之餘,素患吐血之症,觸暑重發,症情苦劇,實無持被宿衛之望。冒上辭單,特蒙恩遞,得以調治,感戴之忱,圖報無地。今因開政命下,天牌儼臨,扶舁病軀,謹此隨詣。而臣於本職,實有所難冒之端。日昨大僚,以不能差出無故憲臣,箚請重推。其爲惶蹙不安,當如何哉?近來臺諫之厭避,已成痼習。雖搜覓無故,艱難備擬,而受點之後,無端撕捱,忽稱在鄕。銓官亦且奈何,而大僚之論責銓曹,若是嚴截,臣何可以推考薄勘,以贖其不職之罪乎?伏乞聖明,亟遞臣職,仍勘臣罪,以肅頹綱,以靖私義,千萬幸甚。臣無任屛營祈懇之至。答曰,省疏具悉。卿其勿辭,察職。
上在昌德宮。停常參·經筵。
下直,安邊府使鄭彦燮,驪州牧使李成中。
李重協啓曰,新除授弘文館校理朴弼載,時在江原道鐵原地,斯速乘馹上來事,下諭,何如?傳曰,允。
又啓曰,校理朴弼載,自鄕纔已上來云。卽爲牌招入直,何如?傳曰,允。
以副提學李鼎輔牌不進罷職傳旨,及副應敎李天輔,校理朴弼載牌不進禁推傳旨,傳于李重協曰,竝推考傳旨捧入。
以大司諫金相奭,獻納李台重牌不進罷職傳旨,傳于趙明履曰,竝推考傳旨捧入。
李重協,以侍講院言啓曰,本院新除授兼弼善尹光毅,除拜之下,不卽出肅。兼說書趙重晦,自鄕纔已入來云。竝卽牌招察任,何如?傳曰,允。
趙明履啓曰,今日鞫坐,大臣出令,而判義禁申思喆,病不進,日勢向晩,尙未開坐,申思喆卽爲牌招,何如?傳曰,允。
又啓曰,判義禁申思喆牌不進,推考傳旨今方捧入。而今日推鞫,尙未開坐,事甚未安。更卽牌招,何如?傳曰,允。
又啓曰,判義禁申思喆,再招不進,推考傳旨纔已捧入矣。今日推鞫,尙未開坐,事甚未安,所當更請牌招。而一日三牌,有傷事體,何以爲之?敢稟。傳曰,待開門牌招。
李重協啓曰,副提學李鼎輔,副應校李天輔,校理朴弼載,旣有只推之命,竝更卽牌招,以爲推移入直之地,何如?傳曰,允。
傳于李重協曰,水報尺,則報謝,例也。雖受香得雨,入報謝句,例也。旣行北郊,況尊重之地乎?其令該曹擧行。
以李弘德爲事變假注書。
趙明履啓曰,卽者禁府都事,以鞫廳大臣意來言,今日鞫坐,因判義禁申思喆違牌不進,不得爲之云矣,敢啓。傳曰,知道。
李重協,以禮曹言啓曰,水報尺,則報謝,例也。雖受香得雨,入報謝句,例也。旣行北郊,況尊重之地乎?其令該曹擧行事,命下矣。依聖敎太廟報謝祭吉日,令日官推擇,則今五月二十五日爲吉云。以此日設行之意知委,何如?傳曰,允。
趙明履,以義禁府言啓曰,刑曹啓辭內,兼引儀李瑞五,移本府處置事,允下矣。李瑞五今方待命,卽爲拿囚之意,敢啓。
李重庚,以宗簿寺提調言啓曰,今癸亥春夏等講學宗室,勤慢抄出。而或値公故,或値本寺有故,不得依例課講。故旣未準十五分,則紙筆墨施賞,固不當擧論。而其中順悌君炟,行興溪令柚,自辛酉春夏等,至癸亥春夏等,連五等居首,似當依近例,加資啓請。而事係恩賞,自下不敢擅便,上裁,何如?傳曰,依爲之。
右議政趙顯命上疏,傳于李重協曰,此手書史官持往,傳于偕來承旨,使之傳諭。
右議政趙顯命上疏曰,臣屛野竢譴,月已再易,血籲祈免,亦已四五遭矣。顧以誠薄辭拙,無由孚格崇聽。敦責冞勤,分義徒傷,惶愧之極,宜不敢更有煩瀆。而第今拜表卜吉,行事日急,遷延不決,恐益狼狽。玆不得不申暴至懇。冒干威尊,僭猥之罪,尤無所逃死矣。顧臣斷斷必遞之義,已決於都門逬出之日。苟可以抗顔復冒於相職,則初何敢背負恩義,輕爲逃逸之行也哉?雖萬被誅戮,要必一遞後已。匹夫之志,可以證質於神明矣。爲大臣四年之間,泥首金吾之日,殆居三之一。僇辱之慘,今年較甚於前年。一之再之,其勢不至於湛滅臣則不止也。人之議臣者如此,而猶且貪榮戀恩,旣去而復來,依舊盤礴於具瞻之地。則雖天下之賤夫,必不忍爲此。而犬豕亦豈肯食臣之餘哉?噫,孤忠自結於明主,而誠信閼於同朝,旻覆雖勤於仁天。而性命垂於坑坎,臣實自悼,尙誰咎哉?惟有飯蔬飮水,沒齒田野,卽是臣安身立命之地。去就一事,非所可論。而使命之尙稽承膺,實緣職名之未解,羈縻於必辭之地。而使不得自效於往役之義,是豈國體之所宜有也?行事之種種拘掣,已極可悶。況今吉日已卜,其勢益急。伏乞卽命遞解臣所帶相職,以開進身之路,俾無莫重使事臨時窘急之患焉。臣無任云云。手書答曰,省卿之懇。卿之當初擧措,旣涉過矣。目今旱氣若此,國事解弛之中,領·左揆又憊矣。以卿體國之心,胡弗諒此?且拜表其亦擇日,此豈一向在鄕之時?當此之時,雖三公備員,於民事可謂悶矣。況股肱之臣,邁邁國事,則恒日倚仗之意焉在?卿之一掬丹衷,可質蒼蒼。鄭宲黨心,上下共知。卿何過爲撕捱,不顧小子?且不遠遊之義,往已下敎諸臣,況股肱之臣?卿入城而後,小子之心可弛。甘雨之餘,其雨其雨,雲漢之心切矣。把筆欲諭者,再而止矣。僅以手諭,須諒須諒。
掌令兪宇基上疏曰,伏以臣於日昨,適有事,郊外經宿,而還承館職新除。臣於是職,旣有自畫,又未免依前違牌。而闕下歸路,忽有柏府特除,召命狎至。蓋以鞫事變通至此,臣誠惝怳震惕,而亦不敢爲圖避計。黽勉祗肅,昨又詣臺。而第念風憲之職,責任甚重,決非如臣衰朽,所可堪承。況今旱乾孔酷,民命近止。事之可言,雖以毛擧,誠宜廣選極言敢諫之士,布置臺垣,論列時猷,以爲救災答譴之策。而乃以鹵劣賤姿,苟然充數於言事之列,如此而寧有一分裨益之望哉?況臣數年以來,荐遭喪慼,悲哀熏心,生意都盡,束帶供仕,無路自力。則虛帶職名,孤負聖簡,實非臣心之所安也。伏乞天地父母,俯垂諒察,亟許鐫改,以重臺選,以安私分,不勝幸甚。臣於乞免之章,不宜贅及他說。而第於目下事,竊有慨然者,略此尾陳,伏願聖明澄省焉。春秋之法,治亂賊,至嚴且重。其不可以年久事遠,而少弛堤防也決矣。臣伏聞自先朝庚申以後,犯逆抵法者之子孫,乃敢相繼訟冤,殆至數十餘云。其爲放肆無嚴,有不可言。而今之議者,方且以伸理此輩,爲弭災導和之方,亦豈不異哉?原初聖上之有考案更稟之敎,雖出於欽恤之仁,而乃欲藉此,而開凶逆輩翻脫之門。則其於王法之嚴,顧何如也?嗚呼,考諸往牒,亦不無稱兵埋蠱之逆。而其凶毒慘刻,寧復有如戊申·庚戌之事者哉?爲殿下臣民者,至今思之,肝膽墜地。不欲與此賊戴天,必將百年如一日。而惟彼大臣之別拈庚戌案,至謂之煩冤鬱結,以今日致旱之由,諉之於此獄,有若眞有可伸而不伸者然。臣誠莫曉其意也。噫,値旱疏決,自是故事。則當此靡不用極之日,烏得遂已。而然其弭禳轉移之方,又不專在於是。苟殿下益懋對越之誠,廟堂克殫輔相之道,言路恢張。而摧折之威不加,民隱上聞。而若保之惠下究,則天心終可底豫,沛澤庶幾時下。而今之救災之策,徒欲伸千古所無之凶案,以求玄遠之冥應,豈其理也?抑臣尤有所大懼焉。世道日下,人心陷溺。殆不知亂逆之爲可惡,邦憲之爲可畏。而於斯時也,又爲此擧,則懲討之典旣解,希覬之類漸蕃,雖其有甚於今之所欲理者,亦將次第而起矣。羸豕躑躅之患,亦豈可不念哉?臣謂事關先朝及名入戊庚案者,特命一倂拔去於疏決文書,俾勿擧論爲宜也。此事旣係逆獄,則其自訟之類,初宜嚴禁。而喉院之循例啓下,騎省之不能申飭,終難免失職之罪。亦宜特施譴責,以懲日後也。臣無任云云。答曰,省疏具悉。所陳者,此等悶旱之際,該曹政院,豈可沮遏?過矣。爾其勿辭,察職。
兼說書趙重晦上疏曰,伏以臣嚮逋威命,罪積如山,泥首金吾,誅戮是竢。而聖度天大,曲加寬貸。末終勘律,止於奪告臣以罪爲榮,杜門省愆,自分爲聖世之棄物矣。曾未幾何,乃有給牒收敍之命。又於千萬夢想之外,春坊新除,忽下於有事先壟之日。臣誠驚惶感激,靡所措躬。恩命之下,不容偃息久淹。作速登途,昨纔來伏私次。在臣義分,固當竭蹶趨肅,以伸叩謝之忱。而第臣情勢,實有萬萬難强者。何敢自隱於聖明之下哉?噫,人臣事君,出處爲大。而分義廉隅,互爲輕重。雖失於此,苟得於彼,則不害爲去就之有據。而於此兩件,俱無所當,則特一顚倒慌亂,中無所主者耳。將焉用如此臣哉?臣於昨年,積費撕捱於召試者,誠出於欲全微諒。而區區尺守,未蒙天日之所俯燭。畢竟嚴敎,有非臣子之所敢聞者。情窮勢極,遂乃冒赴。始焉旣不能卽膺嚴命,以伸不竢駕屨之義。終焉又無以堅守迷執,自全匹夫難奪之志。由前而言,則分義蔑如,由後而言,則廉隅壞盡。彼此逕庭,全沒著落。徒使國綱臣分,緣臣而掃地無餘。立身初程,尤是去就之大關。而其顚倒矛盾,至於如此,末梢歸宿,只自陷於蔑分喪守之科,將安所藉手,而事殿下哉?此臣所以撫躬慙悼,無面可顯者也。仍伏念臣本以魯莽滅裂,蒙被洪造,曾已屢忝春坊。而隨逐隊行,絲毫無補,居恒愧懼,若隕淵谷。況此所叨兼銜,其地望之淸峻,尤非實官之比。苟非經學才望,超出流輩,則鮮有當此選者。如臣無似,其不可苟濫也,明矣。矧今王世子邸下,典學方勤,日開書筵,此時宮僚,責任尤重?臣以已試蔑效之蹤,其何敢一日僥冒,徒玷淸朝之名器也哉?雖微本來情勢,此尤臣不敢爲冒進之計者也。且臣老母,素患痰火之症,卽是數十年痼疾,無論冬夏寒暑,長委床席,寧日無多。而近因旱炎所傷,自數日來,重添暑感,宿症益劇。氣升而胸膈煩憊,胃敗而飮噉全却。兼以暴泄成痢,登溷無算,衰老元氣,澌鑠無餘,實有朝夕難支之慮。臣在途聞報,疾馳歸視,諸般症形,少無所減。臣方左右扶將,焦灼罔措。顧此情理,萬無離捨供仕之望。玆於天牌之下,隨詣九閽之外,略陳短章,逕歸私次。臣罪至此,尤無所逃。伏乞聖慈天地父母,俯垂矜諒,亟削臣職,俾便救護,以伸至情。仍治臣前後辜犯,以勵臣節,以安賤分,不勝萬幸。臣無任云云。答曰,省疏具悉。爾其勿辭護焉。
修撰元景淳上疏曰,伏以臣幸蒙恩暇,歸護病母,情理少伸,感祝冞深。而急勢乍滅,餘症尙苦,焦熬之私,實難離捨。向來臺疏泄泄之斥,在臣廉隅,亦甚忸縮。而當此天災孔酷,至尊勞焦之日,不敢爲在鄕祈免之計。方將趁限趨朝,束裝臨道,忽自昨夕,臣母本病之外,猝添暴泄,轉成毒痢。一夜之間,度數無算,腹痛絞急,朝夕難支。裏熱口燥,粒米不呑,危綴之形,殆無餘地。臣誠不忍便去,未免遲回。由期已迫,惶悶罔措。玆敢急治短章,仰請嚴命。伏乞聖明,亟命鐫遞臣職,俾得留護。仍治臣罪,以肅朝綱,不勝幸甚。仍伏念今玆之旱,亦已太甚。赤地之慘,殆將有浮於乙亥·辛亥之凶。未知皇天,有何疾怒於東土生靈,而必欲盡劉之耶?夫天人相感之機,不啻若影響。臣雖不敢言某事某失之所致,若曰人事無失,而天心不豫,則非臣愚賤之所敢知也。以我聖上平日敬天之心,恐懼修省,何所不至?而在臣私憂過慮,猶恐其或有未盡於誠之一字。古人有言曰,應天以實不以文,實卽誠也。誠苟至矣。天豈有不應之理乎?臣請姑就殿下所已行者,略陳加勉之意焉。嗚呼,我殿下遇災以來,躬禱至三。自太廟而社壇,卒又行於北郊矣。爲民祈穰,可謂盡其方。凡在臣隣,孰不欽仰。而然必祗懼之心,對越之誠。雖在幽獨得肆之中,常若灌薦將事之時。純一專精,無少間斷,然後方可望上格高穹矣。至若特減酒房之御供,裁省貴主之婚具,悶旱警省,可謂得其道。其在聽聞,豈不感歎?而然必自有司所不供,外人所不知者,先行減削,凡係流循侈靡之習,一切刮去。所以抑畏節約之方,純然一出於惻怛之誠。而不以一毫循人觀瞻之意,雜於其間,然後方可以上格高穹矣。且夫遇旱恤囚之擧,蓋亦靡不用極中一事。而今於成命之下,遷就屢日,恐其有歉於救焚如不及之意。而又於稱量裁處之際,如或先後失序,輕重乖宜,干係惡逆。而混被解澤,罪涉眚災。而未蒙宥釋,則尤無以導和弭災。而徒歸於壞堤防長亂階矣。此亦臣之所深懼也。臣又得之道聽,每當桑林之禱,輒有祈祈之興。而城闕之間,非不沾足,畿甸之近,猶未周洽,天意似不偶然。臣愚死罪。無乃殿下所以感格上帝者,有愧成湯六事之責,無以致大雨千里之應耶。嗚呼,易弛而難持者心也。一有不誠,便與天心隔絶。伏願殿下,勿以圭璧已卒,冥報尙閟,遽生自沮之心。惟恐其一念之微,毫忽之頃,或咈于臨汝之天。出一言,則必求其合天意,行一令,則必要其循天理。洞洞屬屬,造次一於是,使怠豫之萌,非僻之干,毋得以投隙。則仁愛之天,終必底豫。靈應之至,可立而待。惟殿下懋哉懋哉。臣刀圭燻心,言不盡意,願聖明之恕察焉。臣無任云云。答曰,省疏具悉。其勉者宜勉,爾其勿辭,竢其少間,上來察職。
檢閱李毅中上疏曰,伏以臣之情理,至爲悶切。嚴召之下,無以祗承。日事違逋,臣實死罪。蓋臣老母,以積衰之氣,抱沈痼之疾。而今番添感,尤極深篤。諸般危惡之症,殆阽萬分地頭。十餘日遑遑罔措,賴天之幸,得以少甦。而眞元大脫,餘症尙劇,叫痛之聲,不絶於口,臥起之際,必須乎人,一日所啖,不過米飮數合。雜試湯劑,漠無應效,晝夜扶護,心神焦熬。時月之內,實無頃刻暫離之勢。官職去就,有不暇論,如是屢瀆,極知惶悚。而又不得不隨牌詣闕,敢暴悶急之悃,仰控疾痛之呼。伏乞聖慈,俯垂矜諒,亟許鐫遞,得以安意救視。仍治臣前後慢命之罪,以勵群工,不勝幸甚。臣無任云云。答曰,省疏具悉。爾其勿辭護焉。
上在昌德宮。停常參·經筵。
趙明履啓曰,明日次對,大臣出令,而兩司無進參之員。除在外·呈辭·受由外,竝待開門牌招,以爲推移入侍之地,何如?傳曰,允。
韓師得啓曰,左副承旨鄭必寧,再昨以臺疏,引嫌出去,今日又不仕進。卽爲牌招,何如?傳曰,允。
以賓廳進不進單子,傳于趙明履曰,入侍事,固已欲諭矣。滿坐亦爲之。而當此悶旱之時,久未入侍之餘,單子如此,故還給,使之改修正書入。
趙明履啓曰,卽者備邊司郞廳,以大臣意來言,今日雖非日次,而久未登對,且有時急稟定事,來會賓廳云矣,敢啓。傳曰,引見。
傳于李重協曰,吏判薦望開政之際,必致夜深,亦有量焉,明日待開門開政。
韓師得啓曰,卽者禁府都事,以鞫廳大臣意來言,今日登對罷後,日勢已暮,判義禁亦未及差出,鞫坐不得爲之云矣,敢啓。傳曰,知道。
李重協,以禮曹言啓曰,卽接通禮院所報,則兼引儀李瑞五,行己不正,至有被捉刑曹,移送禁府之擧。如此之人,不可暫時仍置,斯速入啓汰去云。果如所報,則事極可駭,決不可置諸朝官之列。李瑞五爲先汰去,何如?傳曰,允。
又啓曰,左參贊閔應洙牌招事,命下。而闕門已閉,待明朝出牌之意,敢啓。傳曰,知道。
京畿都事狀啓,以戶曹判書金始炯病重上去不得事,傳于韓師得曰,竢間上來事,回諭。
左副承旨鄭必寧上疏曰,伏以臣庸魯衰朽,最居人下。而濫蒙洪造,忝叨喉院,常懼溺職而招尤。果然臺章峻發,論斥至緊,臣竊不勝瞿然悚蹙之至。蓋凡上言啓下之後,各該房,察其當下與否,有所區別啓稟,然後判下該司者,例也。而今番則因我聖上之閔旱,旣有榻前書下傳敎,諸不踏啓字者外,特令一倂下各該司。臣則奉行成命,循例判下而已矣。執法之言,乃至於此,臣之不察之失著矣。其何可晏然復冒於出納之地乎?天牌之下,不敢坐違,隨詣禁扃之外。玆控短章,略陳事實。徑還私次,臣罪尤大。伏乞聖慈,亟命鐫削臣職。仍治臣不職之罪,以謝臺議,以安賤分,不勝萬幸。臣無任云云。答曰,省疏具悉。其何撕捱,爾其勿辭察職。
司直權上疏曰,伏以臣於向者,曲荷聖慈,特蒙鞶遞之恩,得以解脫禁直,任便調息。私心感祝,庸有其極。惟是積瘁之餘,衰氣已竭。近又添得河魚之痛,多日彌劇,登溷無算,飮嚥專却,眞元澌鑠,末由蠢動。卽者賓對當次,亦不得爲隨衆趨造之計矣。忽於玆際,又伏承籌堂齊會之命,此可見聖明悶旱求助之至意。偃息私次,亦有所不敢。擔舁病躬,進詣闕下。而得見過去朝紙,則掌令兪宇基疏中,盛論近日擊鼓訴冤之紛紜,深恐堤防之漸弛。至請騎曹·喉院諸臣之譴罰,遣辭至嚴,有此非常警責。臣亦向來吳應運擊鼓時,入直該堂。則不職之失,在所難免。揆以廉義,有不容晏然進身於文石之陛。玆敢略陳危懇,徑歸私次。伏乞聖慈,亟命遞臣籌司之任。仍治臣前後辜犯,以肅頹綱,以靖私義,不勝幸甚。臣無任云云。答曰,省疏具悉。卿其勿辭察職。
副提學李鼎輔上疏曰,伏以臣病蟄鄕廬之中,得伏聞新除有命。榮寵無比,惶感罔措。馹召之下,不敢久淹,昨始來伏私次。而顧此見職,卽從前自劃之地。頃者五朔虛帶,其所違牌,殆至累十次。日事撕捱,罪積逋慢。幸蒙聖度寬貸,罰止例罷。臣至今感悚,若負大何。竊伏念聖明,已燭人器之不稱,情勢之難强,特許鞶遞。從今已往,當永謝於金華一步矣。今因館錄之遷就,特命變通差出,則其在選部奉行之道,固當擇差無故之人。而又以臣苟充者,抑何意也?如使臣,有一分可出之勢,則前後筵中,屢勤催督之敎,臣豈敢爲自便之計,終不得承命耶?大防截嚴,不宜冒膺之狀,卽通朝上下之所共知。秉銓之人,亦豈有不知之理?而必屬之於臣,非但使臣,又當窮隘之境,成命之下,亦使新錄,不卽擧行。臣誠不勝訝惑之至。近以館職之久曠,喉院鎭日煩稟於靜攝之中。臣非不知違傲之萬萬悚懍,而區區微諒,與前無異。不可以時月之稍久,除命之屢叨,有所變動者決矣。玆於荐召之下,隨詣陳籲。伏乞天地父母,俯諒臣迫隘情狀,亟罷臣職,回授可堪之人,俾完館錄。仍治臣罪,以肅朝綱,千萬至幸。臣無任云云。答曰,省疏具悉。爾其勿辭,從速察職。
執義尹光毅上疏曰,伏以臣情地臲卼,不可以復處言議之任。向叨館職,積違嚴召。惶隕竢譴之餘,柏府新除,特下於千萬夢寐之外。臣誠驚惶感激,不知所以措身之所也。鞫事嚴急,不可以區區私義,輒事撕捱。不得不黽勉出肅,仍參鞫坐。而其不可因仍冒據之狀,非但臣素心之自劃,天日之明,亦必賜俯諒矣。況今亢旱太甚,民命近止,其雨其雨,霈澤終靳。此正君臣上下憂遑警飭之時,宜以直言極諫之士,置之臺閣之職。使之上格君心,下糾官邪,恢弘言路,開張聖聽,以爲消弭天災之道。不宜以如臣屢試蔑效之蹤,復畀此言責重任也決矣。且臣私情,有萬萬懇迫者。臣之老母,已迫九耋之年,向於床席起居之際,偶有所跌傷。惟其氣息至微弱,故昏眩之症,隨以發作,已經累日,劇歇無常。昨又添得暑感,宿患風痰之症,一倍增重,達宵叫痛,元氣綿綴。在臣情理,不忍頃刻離捨。今日以次對,天牌降臨。而末由承入,謹此隨詣闕外,仰暴至懇。伏乞聖明天地父母,特許鐫罷臣職名,以伸至情,以安微分,不勝大願。臣無任云云。答曰,省疏具悉。爾其勿辭護焉。
癸亥五月十九日未時,上御熙政堂。大臣·備局堂上引見入侍時,左議政宋寅明,禮曹判書鄭錫五,御營大將朴纘新,訓鍊大將金聖應,兵曹判書徐宗玉,刑曹判書鄭羽良,吏曹參判李益炡,禮曹參判吳光運,右承旨李重協,持平任,正言洪益三,假注書任瑋,事變假注書李弘德,記事官趙明鼎·兪彦好進伏訖。寅明曰,欲雨不雨,蒸鬱轉甚,聖體若何?上曰,一樣矣。寅明曰,憫旱勞動之餘,眩氣若何?上曰,無加矣。寅明曰,大王大妃殿氣候,受灸後更何如?上曰,比向時則少勝。而受灸後,未知有顯效矣。寅明曰,中宮殿氣候何如?上曰,無事矣。寅明曰,王世子氣候何如?上曰,安過矣。寅明曰,自古豈無天災,而未有如今歲亢旱之跨歷三序,尙靳一霈。內而朝廷,無可恃之才,外而邊塞,有可憂之端。此莫非如臣無似,冒據三事,上不能匡弼君違,下不能糾正官邪之致?惟願早賜斥退,以挽國勢,以濟時艱矣。上曰,諒由否德,豈卿等之過乎?向日秋判批答中,亦有過三日後下敎之敎。而欲雨不雨,今之旱,異於古矣。寅明曰,旱災如此,雖上下惴懼,猶不知其有濟。況以小臣言之,踰歷兩朔,今始登對。向在辛亥壬子,殿下之所以振刷憂勤,當復如何?卽今則以外面觀之,不知者以爲倦勤,亦不異也。小臣愚淺之見,則聖上或以爲有妨於齋戒,而罕接臣僚也。古史云,齋居決事,方寸之中。無思慮之干,是之謂齋。殿下用敬字工夫,或欠於生活,故惶恐敢達矣。上曰,卿言是矣。向時亦諭之。而欲雨欲雨,雨來然後予心方可少休。卿等必以予爲躁,而日不得不然矣。寅明曰,臣以爲向時仁政殿月臺殿坐,亦出於聖心之奮發。聖心奮發,則必將得雨矣。上曰,予坐月臺,亦有意。予則以爲伊日終日於階上,上下沾濕,然後庶可得雨矣。寅明曰,雖不御月臺,若以奮發繼之,則天必有雨。而其後聖心,恐不能繼矣。今日首揆,有實病不來。來日日次,不必徑爲之。而有稟定事,故請對矣。意外有湖南鞫事,而因判義禁有故,日日遷延,不得開坐。鞫事重大,豈容如是乎?上曰,向時卽欲決放矣。意外有怪事,而日昨,下諭有意矣。雖欲奮勵,無人共之,亦無如之何矣。寅明曰,小臣亦有狗馬賤疾,今始入侍,誠爲惶恐矣。上曰,昨有日次來會之敎,而今日備單,亦寒心矣。寅明曰,申思喆·趙尙絅·權,今日皆有實故矣。昨日鞫坐,出令以待矣。判義禁,意外遭其妻喪,不得來赴。判義禁今姑許遞,其代以無故人差出,以爲開鞫之地,宜矣。上曰,申思喆許遞,其代卽爲差出事,分付政官。出榻敎寅明曰,冢宰何等重任,而曠職今已半年矣。向聞元景夏之言,則在鄕時逢著吏判,以不出爲定云。其所執,亦不可謂無所據矣。累召不來,只損國體而已。且今都政之期已迫,臣意以爲宜有變通之道矣。上曰,吏判許遞,可也。出榻敎其代問于首相及入侍大臣出之。仍命吏曹參判李益炡,出去開政。寅明曰,弘錄不可遷就。副學李鼎輔,一向撕捱,殊涉過矣。推考催促。應敎李天輔,旣與鼎輔爲相避,則不欲膺命,事理亦然,今姑許遞。應敎·副應敎,竝以無故人差出,以爲速完新錄宜矣。上曰,依爲之。出榻敎寅明曰,左參贊閔應洙,久處卿列,多歷外任。故諳練廟務,曉解事情,又能乃心王室,留意國事,廟堂方倚以爲重。而自有向來所遭,連事撕捱。筵敎申飭之後,亦不赴備局之坐。鍼灸受由,已至月餘,尙不出仕。見今年事,將大歉。此時賑堂,何可任其引入?閔應洙推考,牌招爲宜矣。上曰,依爲之。出榻敎亦出擧條寅明曰,朴文秀所遭之至冤,聖上旣已洞燭其査狀矣。聞文秀以爲受國厚恩,不忍便訣,方栖遑於郊外云。當此飢荒之時,其才智可仗。雖無職名,以斯速入來之意,申飭,何如?上曰,從當下敎矣。寅明曰,右尹元景夏,以沐浴事受由,未知何當出去。而方欲與京夏,有相議陳稟後變通之事。此事頗有關係。景夏姑不可任其出外,設或下直,令政院姑勿捧單事,申飭,何如?上曰,依爲之。出擧條寅明曰,萊府,邊上重地。而頃見前萊伯狀啓,則馬島倭館事勢,俱爲可慮矣。金漢喆聞有幹局,且以御史往來後,亦以熟諳南邊事情。故臣當薦望,首擬受點矣。漢喆以情理,連呈辭狀,至今撕捱,萊府之久曠可悶。而漢喆情理雖可念,親年旣不至篤老,則邊任擇授之後,何可以一時私情,輕許遞易?臣謂推考催促,不多日內辭朝宜矣。上曰,依爲之。出擧條,亦出榻敎寅明曰,公洪水使鄭汝稷,赴永興,不過月餘。今若遞歸,則永興事誠爲可悶,仍任宜矣。上曰,依爲之。出榻敎寅明曰,守令曠官,極爲民弊。加平郡守洪致期,曾以境內占山事,遭臺啓,自上不允。而臺啓不停不連,至今相持。致期不敢在官,上來待勘,不但官事之一向曠廢,麥還若過時不捧,則設或年凶,何以賑救?似聞致期占山事,果不無所犯云。此必有當律,或罷或遞,從速勘處,仍卽出代下送爲宜矣。上曰,以何律處之乎?宗玉曰,在法當罷矣。上曰,依爲之。出擧條,亦出榻敎寅明曰,向時彰義門,以靖社功臣名號懸板事,有命矣。臣俄與首揆,有所酬酢。而刻板懸揭事,近如何矣?上曰,獻陵碑文末,亦列書開國功臣。今此懸板,亦何異於此乎?卿以爲如何?入侍諸臣,各陳所見,可也。錫五曰,今者懸板,臣亦以爲如何。領相以爲若値藥房入診,則欲白之云矣。今聞左相之言,亦同矣。勳府旣有麒麟閣,復揭於門樓,非但不甚關緊而已。且門樓淺近,士庶雜登。則事近褻慢,臣意則以爲不懸好矣。纘新曰,懸板雖似無大段妨礙,而外議皆以爲不可,臣意亦然矣。上曰,卿等於戊申淸州狀啓入來時,豈知今日國家能如是乎?古亦有田舍翁之言矣。北郊擧動時,考皇朝古例,則皇帝禱雨於泰山。予之祈雨北郊,亦倣於此矣。皇帝亦親禱,則況國君乎?予讀麟經,龍見而雩,雩無古事,而予亦行之矣。予每過延曙驛,顧地名而思完豐,門名彰義,似不偶矣。重協曰,國初已有此門名矣。上曰,門在西方,義字固宜。而彰義二字,極似有意。故予每感愴于心矣。古云,創業易守成難。予豈曰有德有誠,而至於爲民之事,雖肌膚,無所惜矣。秋判欲禱雨名山,未知謂何山,而泰山不若林放乎?予苟無誠,則雖盡禱國內之山,亦何益乎?頃作憫旱詩,以賜元良矣。不知其能記誦,而講官雖解說,必如風過耳。此蓋年幼所致,元良自在乳下,不知苦事。此後雖過此門,豈知擧義時事乎?若登此樓,問知癸亥時事,則必懍然矣。我國麟閣,不過記名,殆同畫中餠。欲於南門樓,記戊申功臣。而事近夸大,故已之。頃日大射壇,亦欲爲頌題,慮或侈靡而止之矣。今欲懸刻靖社勳臣於北門,意有在矣。予在潛邸時,行由此門而見之,則一時遊人,亦多題名巖上矣。今此懸刻功臣,以爲不甚關緊,何也?聖應曰,門是彰義,年則癸亥。聖心愴感,欲爲揭板,列書功臣,非曰張大。而旣有麟閣,則又揭門樓,似不甚關緊矣。上曰,訓將言是矣。予下敎後,亦以爲不甚關緊,誠質實矣。寅明曰,以大體言之,則似不甚關緊。而非以爲大段過誤也。宗玉曰,臣亦以懸板事,爲不甚關緊矣。卽聞下敎,則聖意深遠,異於臣等仰揣。而諸臣之意,皆以爲不必爲之,已之好矣。羽良曰,想創垂之艱,有此懸刻之命,而事異於麟閣藏名。諸臣所言,雖不執以爲不可,大意則皆以爲不甚關緊,臣意亦然矣。光運曰,臣在外,只聞諸臣之言,初不知聖意之所在,泛以爲不甚關緊矣。今承下敎,則出於於戲不忘之意,欲以垂裕後昆,臣意則未知其必不可爲也。上曰,承旨與耳目之官白之。重協曰,去癸亥年,先大王昌陵擧動時,過延曙驛,有沾濕戎衣何足惜之句。至今臣子,莫不感泣。懸板事,諸臣之言,亦非謂張大也。門樓處所淺近,故以爲如何。而御製懸板,則北漢諸處,亦多有之。門樓懸揭,有何所妨乎?小臣則未知其不可矣。曰,聞諸臣之言,則皆曰不甚關緊而已。無以爲不當,亦無以爲不可者。而旣有勳府,則更揭門樓,未必爲久遠之圖。臣則不知其必可爲矣。益三曰,遇癸亥年,適上此樓。聖心感愴,想有倍於他日矣。延曙驛亦有碑,此豈有意義乎?小臣之義,則懸板似爲不害矣。亦或聖手,親製序跋,或使臣僚,代撰以揭之,似好矣。上曰,洪益三所陳似矣。而旣曰靖社,雖無序文,亦無妨矣。任言是矣。只曰,不甚關緊,無以爲不可不當者,予因以思之。丹書鐵券,豈能言乎?繼體守城之君,豈知艱難乎?登此門樓,想聖祖,何以率靖社功臣而來?此則非但感先烈而已,亦足以懲創逸志,澟然如朽索之馭六馬矣。舜·跖之分,判於毫忽,予旣五十矣。豈爲唐玄宗,而彼年幼元良,何以警戒乎?然則懸板事,不可不爲矣。上曰,彰義門果是古名乎?益三曰,壯洞人傳言,初名壯義門,後因仁廟擧義,改以彰義門云矣。重協曰,輿地勝覽,亦曰彰義門。臺臣所達,似未考據矣。益三曰,如此傳言,何可盡信乎?上曰,壯字無意味矣。寅明曰,今距癸亥,僅百餘年,而臣等亦只知金瑬·李貴若干人而已。則揭板,亦以爲後人易知之道矣。上曰,領相諳於古事,李起築,是李道吉之祖先云矣。錫五曰,起築,完豐之庶從弟矣。光運曰,聖敎之下,臣不勝感歎矣。聖上想創垂之艱難,欲爲經遠之謨,二十年如一日。而至今治不徯志,臣嘗慨然矣。卽今下敎,莫非至誠。而第念致治有機,不治亦有機。以史冊觀之,則要道在於君心與用人。爲官擇人則治,爲人擇官則亂。國家之治道,不過以士大夫風敎,爲汚隆。而近來則專事奔競,凡於守令有窠,雖度才量邑而除之,猶難知人。況初不度才量邑,惟視關節之緊歇而除之。此則一世耳目,有不可誣也。今當憫旱救荒之策,另擇親民之官爲急。臣每於朝堂,勸大臣以董率百官,大臣亦以爲然矣。臣嘗入闕中,則吏參方特除入來。臣從後呼之曰,亞銓能聽吾言否,吾有所請云爾。則亞銓問以何事,臣曰,生民休戚,專在守令。勿聽關節,而爲官擇人,可也。亞銓笑而應之,蓋人之力量各異。只知黨論,而不知蕩平者有之。或只知粉飾蕩平,而不知眞箇公正者有之。聖上以天地爲力量,三代事是分內事,豈有不致治之理乎?前輩言,文忠公柳成龍,有經濟之才,而無經濟之志。如文忠之賢相,尙論者之責備如此,居經濟之地者,能塞人望,亦難矣。臣亦以爲今之大臣,無經濟之志矣。上曰,四境之內不治,予自當之。豈大臣之過乎?光運曰,古人云,正心以正朝廷。殿下以不能正朝廷,反求於心,則是乃禹·湯罪己之盛德也。臣敢不仰贊於聖敎之下乎?上每厭能吏,此政明見萬里之外也。所謂能吏者,不過料辦矣。大抵利在上,則不在下,利在下,則不在上,實無空中辦出之理。所謂料辦,實奪諸民也。上曰,所謂能吏,外誘小民,內能善事矣。光運曰,有財而後,能善事矣。百姓逐逐爲業,始能圖生。而所謂能吏者,使百姓,失業嗷嗷,陰奪其利,張大賑資,博取善賑之名。政如推壑而拯之,初不入井之爲幸。且推壑之後,能食賑粥而生者幾人乎?塞料辦之弊,然後京外之民,可得以活矣。上曰,能誘民而能善事,此予之所絶痛也。所謂能吏者,能善事銓官,能善事耳目之官。京外上下官,無不善事,故人皆稱譽。而善事之目,獨歸於疲軟之人,此予之所絶痛也。光運曰,北道魚物貿易,大臣以爲如王安石均輸之政,欲爲塞之,此誠是矣。上曰,向時靈城亦爲之。靈城之心,卽沈聖希之心。豈其然乎?蓋不思之矣。光運曰,有人微而盡耗中外財物者,所謂金遇兌是也。遇兌盡籠一國之利權,人皆曰可殺,三十年于玆矣。臣嘗坐備局矣。聞其過去,開戶視之,形貌尙壯。其蠹財害民之日,想亦多矣。上曰,遇兌常漢乎?光運曰,渠之來歷,不可知。而不過中庶輩,或常漢矣。所謂各司防納,非渠之物,皆移東補西替納之,其徒無不好衣好食。臣謂遇兌絶島定配,勿揀赦前宜矣。上笑曰,烹弘羊,天乃雨乎?開不關事端,聞嘉言矣。宰臣所達皆是矣。閔亨洙與靈城,皆率去遇兌。而李宗城之言亦是矣。與其置諸海島,毋寧不用。雖置絶島,後必有請放而用之者,朝廷何爲必用如許漢乎?此後則勿用,可也。寅明曰,關節之言,小臣亦惶恐矣。銓政若不能一出於公,而或以私情,或以要名,則臣心自覺泄泄。故往往有所犯手,不能如古人者亦多矣。銓官若能如包拯,則臣豈如是乎?臣之所囑者,雖不敢曰皆免於私,而亦豈無相當者乎?雖然,今聞關節之言,臣誠惶恐矣。且守令料辦,誠爲絶痛,而出於公罪者亦多。金遇兌事,閔亨洙爲北伯時,旣多所給。今若逐去,則無以收殺矣。卽今朝廷,無用遇兌之事,而欲爲了當前事,故不得已姑委之矣。上曰,遇兌之所散者多乎?宗玉曰,小臣往湖南見之,則以遇兌之害,幾至數十年,不能支堪矣。所謂遇兌,靈城與尹容,莫不稱讚其興利之法,可謂能矣。而爲利之際,毋論監營與京司,下吏輩則皆積敗矣。寅明曰,朝廷不用則已矣。丁未以後,誰復用遇兌乎?北道事則旣已委之,故不得已姑置之。若謂今日朝廷,用遇兌則誤矣。宗玉曰,此則光運之言善矣。以天下心爲心者,豈用如遇兌者流?而其專心於一處者,始用之矣。上曰,此非渠罪,北事收殺後,勿用,可也。寅明曰,朝廷之上,識見爲大,識見小,則不知大體。今日朝廷,雖曰乏人,豈至於任此輩而牟利乎?上曰,以刃與梃,有何異乎?使用金遇兌,亦予之過也。寅明曰,宰臣用人之說,誠格言矣。銓政雖飭勵,而一世之人,皆爲奔競,不過爲就其中而用一人。雖銓官,亦無奈何矣。上笑曰,近來耳目之官,亦奔競乎?光運曰,厭避爲病矣。上曰,我國用人,亦多岐。而判義禁則無故人絶少。故領相李光佐之言曰,宗伯亦重,何以塡充乎?此言果然矣。寅明曰,吏·兵·戶,尤宜愼擇而任之矣。上曰,彼中多兼六部,此法善矣。且以黃曆見之,亦有十餘年久任者矣。寅明曰,我國則不可用此法,若如是久任,則亦多有飢死者矣。銓曹必責之以實心,而銓官庸劣,則循私而已。稍勝者不過要譽矣。上曰,吳光運所達然矣。銓官以不分明之見,何以盡知其人乎?光運曰,文臣則姑捨之,以武弁言之,別將千摠之類,或非其人,則足以臨危僨師。何者?太平時節,如參議·參判,雖苟充,亦無大害。一朝有緩急,一副將誤事,則豈不亡人國乎?徒見臨危失任之害,而不知平居無事。官不擇人,則自然庶務益以蠱壞,國勢日以土崩矣。我國用人,專取履歷。以壬辰事觀之,李舜臣外無一人。中朝人,以陳璘之功,爲第一。陳璘之功,卽舜臣之功也。舜臣乃是不識何狀之人,而捍衛邦國,其功如是卓然。其時若以申砬·李鎰之所任,委之於舜臣,則國家豈至於播越之境乎?上曰,背水陣申砬乎?光運曰,然矣。履歷豈能拒賊乎?上曰,李舜臣其時何官乎?寅明曰,似是前萬戶矣。宗玉曰,初則先正臣李珥薦之,後則柳成龍奬用之矣。光運曰,百年昇平,是稀有之事。武臣必待緩急可仗之才,然後可用,不必取履歷門地。西銓長,雖有誠心,百餘年痼弊,一朝有難猝祛,申飭可矣。上曰,李殷春爲人頗精矣。寅明曰,權以鎭爲平安監司時,每言渭原郡守權儆之爲可用矣。其時權儆,與滿浦僉使朴泰新,設計逐馬尙舡。十數年來,江邊無馬尙舡往來之事矣。其後儆爲遂安郡守,亦能革祛民瘼,痛治盜賊,使弊邑,得成貌樣,此爲可嘉矣。上曰,予亦奇之矣。宗玉曰,權儆解由尙不出,故不得除職。而惟內禁將,不拘解由,有闕則可擬矣。益炡還入曰,開政差出吏判事,問於領相,則以爲身病方劇。且僚相方入侍,待其退出,相議薦望云矣。上曰,唯。寅明曰,絲綸間引用故事,貴乎襯合。而頃於兪判府事用王朝王素事,似不相襯。此於領相則可矣。上曰,予則指其先世而言矣。卿言是矣。寅明曰,旱災如此之時,不爲土木之役,非但惜費,蓋由於恐懼天譴之意。卽今營繕,雖命停止,而諸宮家·各衙門,多有土木之役云。宜令限秋前,一體姑停。營繕中緊急,雖已始役者,竝姑停退,何如?上曰,所達是矣。依此申飭,可也。出擧條,亦出榻敎寅明曰,疏決,卽憫旱時應行之事。而至於考閱戊庚文案則過矣。今姑停止宜矣。而旣有成命之後,寡妻孤兒,不能自量,有所鳴冤。而許久置而不論,則亦可以感傷和氣矣。上曰,兪宇基上疏中所指者何人?而兵堂亦謂誰耶?重協曰,似謂吳尙億之子應運。而兵堂卽權也。上笑曰,尙億則殊常矣。守門將推考,亦可笑。曾聞擊錚者,不爲直告所入來之門,必以他門爲對云矣。寅明曰,此咸鏡監司沈聖希狀啓也。道內文武出身,雖有入仕之路,而至於生進,則老死窮鄕,不霑一命者,有欠朝家一視之道。故昔年濬源殿參奉二窠,不以京大夫差送。以本道參奉,準限移遷本殿。本殿仕滿後,始陞京官。道內人士,莫不感頌矣。近年以來,銓曹格而不行。時任參奉李煦報瓜,今過二年,其間行三次都政,終不檢擬云。一方物情之失望,姑捨勿論。箇滿二年,尙不調用,殊非朝家變通定式之意。申飭銓曹,依例遷轉事,請令廟堂,稟處矣。此旣有定式,箇滿之後,何可不爲調遷乎?銓曹事極爲非矣。前後當該堂上,竝從重推考。自今六月都政,必卽計仕,陞差京參奉事,嚴加申飭宜矣。上曰,依爲之。出擧條寅明曰,此亦咸鏡監司沈聖希狀啓也。以城堞改築,樓廊改造,器械修補等所入物力,無以拮据。本營有流來五升防布三百四十餘同,而自前此等經用,狀啓請得矣。其中鼠破布四五十同,特爲劃給,以備工匠朔布及瓦甓燔造時所需。備局所儲中羅州三陽箭竹數萬介,亦爲劃給,以驛便下送。三軍門所儲石硫黃,限五六百斤,輕價許賣事,分付爲請矣。北道乃是邊上重地,而城池之頹廢,器械之朽傷,至於此甚,則其在備豫之道,不可一向抛棄。而本營荐經災荒,物力之凋殘特甚,朝家不可不各別軫念。所請鼠破布,雖不得準數,參酌許給,使之補用,何如?上曰,邊備事重,所請五十同,特爲準給,可也。寅明曰,箭竹·硫黃等物,亦當許施,竝爲分付,何如?上曰,依爲之。出擧條寅明曰,此公洪監司李宗城狀啓也。以司諫蔡膺福上疏中,有湖中沿海守令,以陳田結卜之欠縮,分排於時起田畓,請一一按査事,自備局啓下移關矣。卽使列邑,査報曲折,則列邑所報,元無此等弊端云。臺疏所云,誠未知其何說。而査明覈實,更無其路云矣。旣無分排之事,又無査覈之路,則此狀啓何以爲之乎?上曰,置之。出擧條寅明曰,此京畿監司申晩狀啓也。以爲今此諸道出身將校試射之擧,實是前所未有之曠典,所當趁卽奉行。而本道異於他道,各邑軍兵將校,皆屬於守禦·摠戎兩廳及江華鎭撫營。而臣營則道內軍校,元無摠轄之事。泝考謄錄,曾無自本道試射之例,請令廟堂指揮矣。事勢如許,京畿則置之,何如?上曰,然則諸道中京畿將校,將獨漏矣。寅明曰,守禦·摠戎廳,各有所管營將。令該營,以屬邑鄕將校試射,則可免獨漏。而前日筵中,以此發端,筵臣有異議,置之矣。頃聞首揆之言,則以爲京畿不可獨漏。令守禦·摠戎兩廳試射,有不可已。待登對,當更稟請云矣。上曰,自摠戎廳·守禦廳,畿甸所屬各營·將校,一體試射事,分付,可也。出擧條寅明曰,此全羅監司趙榮國狀啓也。以爲茂朱府使南泰良,以降續陳庚申新起二十餘負,槪狀修報時,混同懸錄於流來還起中。當初一從槪狀,置之於全無秩。而到今行査,則其爲庚申還起,有可據文書云矣。事狀如此,則宜有分揀之道。拿問現告中南泰良,區別置之,何如?上曰,依爲之。出擧條寅明曰,黃海都事瓜滿,而次官不得出代云。褒貶及公都會,俱爲緊急,令參判差出,何如?上曰,依爲之。出榻敎宗玉曰,捕將尹光莘,兼帶副摠管矣。若値入直之日,則巡邏等事,不無相妨之端。尹光莘摠管之任,宜許遞改矣。上曰,依爲之。出擧條,亦出榻敎宗玉曰,武臣呈辭,政院以爲猥濫,輒爲退却,此恐不然矣。如守門將·部將,亦呈掃墳·覲親呈辭,則嘉善武臣之呈辭,有何不可乎?重協曰,摠管厭其入直,每欲數遞,故退之。而此亦院中有前例矣。宗玉曰,此後則武臣摠管,如有情理情勢,而呈辭者,政院捧入宜矣。上曰,只依前例爲之,可也。出擧條宗玉曰,頃日訓局,請得災減代於賑廳,則賑廳請報備局,以兵曹木一百同劃送。而都監災減,不過五十餘同。中旬賞資,亦甚不足云。故此則纔已上下,其餘姑置之矣。賑廳之設,蓋爲此等酬應。而凡爲災減代給之事,則稱以無所儲,請報備局。備局則又不得已劃給兵曹之布木,今年所劃者,已至三百同矣。卽聞賑廳,又以各司災減代事請報云。兵曹布木,實無支當之道矣。兵曹,乃國家經費之根本,恐不當移劃他處。而賑廳之設,亦豈亶然哉?臣意已劃未送之木,仍命置之。此後則勿許劃送,恐似得宜矣。上曰,該廳之每事請報,固非也。而成命之下,不卽移送,又慮其請報,而徑先防塞,亦非也。賑堂與卿,竝推考。前已劃給者則移送,此後勿爲劃送,可也。出擧條羽良曰,亂廛出禁,自古刑曹·漢城府,同爲主管。而近來漢城府,專管爲之。京兆非用刑衙門,故不能痛治,而奸民無所懲畏。各廛市民,逐日來訴刑曹,請自本曹,出禁推治矣。此事旣有先朝受敎,卽今民情如此,今後則刑曹·漢城府,一體出禁事,定式,何如?聖應曰,市廛旣是京兆之所管,故此事新有筵稟定奪而然矣。羽良曰,前則刑曹·漢城府同禁,故本曹有禁亂牌矣。今日之獨付京兆,殊非受敎之本意矣。上曰,自備局考出前後受敎,稟處,可也。出擧條纘新曰,卽見前全羅右水使盧啓禎狀啓,則戰船碇,皆以鐵改造云。器械變制,何等重事?而不爲先稟朝家,獨以己意,任自爲之。鐵碇利害,姑捨勿論。其在事體,極爲未安。且關後弊,不可仍置,故敢達矣。上曰,所達得體,當用何律耶?寅明曰,以爲可罪則當罷職矣。上曰,依爲之。出擧條,亦出榻敎聖應曰,李舜臣創造龜船,而未聞以鐵爲碇。豈古人之智,不及今人乎?宗玉曰,鐵若有勝於木,則古人亦豈不爲之乎?以木爲之,傳至于今矣。其利害勿論,御將所達得體,果如聖敎矣。軍器改造,則當爲狀聞。不此之爲,任意改造,無識所致也。上曰,鐵入水年久,則亦爲剝落。雖以便否論之,以木爲之似勝。而不爲狀聞,以鐵改造者,非無識也。是質野所致矣。纘新曰,馬尙船之往來江邊者,蓋往廢四郡,欲得大木也。大臣所達朴泰新·權儆事,泰新則臣同生弟也。嫌不敢達,而權儆之設計驅逐,誠有其功矣。十餘年,自江界至渭原·碧潼間,不見馬尙船之往來矣。卽今以平安道狀啓見之,則比前尤有加矣。此事當下詢於大臣,以爲善處之道矣。寅明曰,前者馬尙船往來時,往往劫奪邊將或邊民穀物而去。故其時移咨彼中,則回咨中,以爲此所謂偸山賊也。盡爲擊殺爲宜云云矣。今番亦必移咨,然後可以處之矣。所啓。請逆坦孥籍,一依王府草記,卽令擧行。具書見上上曰,旣諭何煩?請還寢泰績酌處之命,仍令鞫廳,嚴鞫得情,夬正王法。具書見上上曰,其勿更煩。請還寢夏宅島配之命,仍令鞫廳,嚴訊得情,夬正王法。具書見上上曰,其勿更煩。請瑞虎·元諧兩賊孥籍,亟令王府擧行。具書見上上曰,其勿更煩。請陸師聖,依律處斷。具書見上上曰,勿煩。請還寢物故罪人明彦特放之命。具書見上上曰,勿煩。請還收遠配罪人尹志放歸田里,禁錮終身之命。具書見上上曰,勿煩。請趙東夏罷職不敍。具書見上上曰,依啓。請南益燁·閔諗,竝命罷職。具書見上上曰,遠外風聞,豈可盡信?更加詳察處之。又所啓,今日賜對,出於憫旱求助之盛意,則職在宥密,固宜一齊來會。而座單改修命下之後,備堂一人外,懸頉又復夥然,事體至爲未安。請今日次對時,備堂不進人。應頉外,竝命從重推考。上曰,依啓。新除授掌令洪得厚,時在京畿水原地,請斯速乘馹上來事,下諭。上曰,依啓。益三所啓,請充軍罪人李時蕃,依律處斷。具書見上上曰,勿煩。請逆魁坦緣坐籍沒等事,亟命王府,依法擧行。具書見上上曰,旣諭何煩。請還寢泰績酌處之命,仍命鞫廳,嚴刑得情,夬正王法。具書見上上曰,其勿更煩。請聖鐸·獻章等二人,竝令還發配所。具書見上上曰,其勿更煩。請還配罪人穆絶島定配。具書見上上曰,勿煩。請還寢罪人橏減等之命。具書見上上曰,勿煩。又所啓,鞫囚拿來,事體重大,苟非大段苟簡迫不得已。則金吾實郞,以次發去,自是不易之規。而向日罪人發捕時,因當次都事之規避不當,至以假都事替行,事之未安,莫此爲甚。請當次都事拿問定罪。上曰,依啓。寅明曰,臺啓旣以鞫囚發捕時,替送假都事爲言,此豈但爲都事推諉之罪而已。其所替送,出於堂上,則亦宜請推矣。上曰,推考,可也。出擧條益三又啓,臣止發金吾郞拿處之啓。而大臣,以堂上亦不無所失爲言。臣之當論不論之失著矣。請命遞斥臣職。上曰,不過一時疎漏,勿辭。亦勿退待。寅明曰,鞫事收殺後,臣亦欲依右相例,往見江都矣。上曰,唯。上曰,故領府事李濡,嘗主築北漢城,欲屬之於都城矣。宗玉曰,欲築蕩春臺以屬之矣。上曰,故領相李光佐苦爭之矣。今番見之,則經理廳·宣惠廳兩倉,誠爲淺露,且甚虛疎,此所以欲築城而移入也。古云據敖倉之粟,塞成皐之險。戊申亦遣兵守之。蓋北漢,俯瞰都城故也。只築水門,則所謂藉寇兵而齎盜糧也。寅明曰,水門豈可使賊踰之乎?然而蕩春臺,只是長谷,無可拒之所矣。上曰,水門誠爲可笑。雖小兒,亦可以踰矣。寅明曰,四五年前,因臣所達,四五萬石穀,移入於此倉矣。上曰,移入於此倉,將何用乎?寅明曰,江倉尤極虛疎,此倉國家若照管,則可以守之矣。上曰,東邊則不虛乎?寅明曰,只有西一條路。而若守水門,則未易踰矣。宗玉曰,故李領府事築北漢時,欲連築水門,以屬都城,而未及築之矣。故判書宋眞明,欲爲仍築。以江倉粟,移入此倉而未果矣。上曰,江倉粟移入誠難,而不爲移入亦難。兩處皆虛疎矣。若不移入於都城,則皆齎盜糧也。纘新曰,古人欲開南小門,移入倉粟。蓋南小門,最近於江口矣。上曰,南小門大,可容車馬矣。古人曰,在德不在險。趙簡子一隅晉陽,猶爲得力。予以爲都城,是金城湯池。故領相及大臣,皆以爲不可守。若不能守都城而走江都,則亦何能爲乎?北漢有御製,而豈比於都城乎?南漢行宮,望見將臺。丙子年紅夷砲,亦落於行宮前云。予以爲行宮,宜移建於深處矣。嘗聞北漢,則頗大於南漢矣。及往見,則豈比於都城乎?都城雖闊大難守,而府庫倉廩皆有之。南漢則比北漢少勝,而不過自熬於其中矣。亦將奈何乎?江都比都城尤大,是所謂且戰且走之地也。彼人雖强,豈能以船圍繞一海乎?予則以爲一時避難之所,則無過於江都矣。今之憫旱,非爲予身,爲百姓也。如祈雨兒童,亦是百姓。公私賤,俱是國家之民。社稷寄於百姓,不在於土地。予不忍棄百姓而走矣。彼都民,將何以爲之乎?訓將曾見古馬津與甲串矣。脫有不幸,將何以濟活吾民乎?聖應曰,江華非但爲一時避亂之所,地方闊大,足爲屯田矣。上曰,臨時何能造廬舍,接濟民人乎?予非玩愒,意有所在也。江都是大山城耳。松都麤壯,漢陽山勢差弱,以其秀麗太過也。宗玉曰,松都東邊虛疎矣。寅明曰,都城亦然矣。上曰,都城是天險也。道詵欲爲東向,鄭道傳以爲人君當南面,不爲東向。而道詵言是矣。地形果合於東向矣。向見北漢,則所謂先據北山者也。卽扼其吭而食其粟矣。御將先白之,可也。纘新曰,小臣曾與吳光運言之矣。我國平時無定計,故臨亂亦無定所,大事當先定矣。上曰,欲入江都,則當先釐江都矣。士夫百姓之先走,皆由於不能戰守之致也。纘新曰,地利不如人和。使此民守都城,則無非敢死之卒也。而若無必守之意,則雖有北漢,亦何用之乎?上曰,我國人心易動,故今番欲問大成門路而止之矣。卿等知大成門路乎?諸臣皆言門路所由。上曰,外砂更繞之乎?門路可騎馬上去耶?聖應曰,可以騎馬而行矣。上曰,故領府事以爲可乘轎而行,然乎?益炡曰,路雖不甚險,而至於乘轎以行云者過矣。纘新曰,路頗峻急,而其廣可以竝馬矣。寅明曰,以大摠論之,都城形址,決不可守矣。聖應曰,江都比都城則勝矣。宗玉曰,凡築城之規,必設雉,蓋欲易守也。我國城無雉,此所以難守也。上曰,雉制,何如?光運曰,城三堵一雉。蓋城外別築如環,左右放射,使賊不得迫城者也。其制如今之甕城矣。上曰,東大門有甕城矣。重協曰,古有千雉百雉之制,中國則似無無雉之城矣。纘新曰,雉果有益於城守,則物力雖詘,豈不築之乎?都城南山近處,不善築城。若以堅守爲定計,則隨力築雉似宜矣。上曰,築北漢物力入之,則足以築都城之雉矣。聖應曰,以大經大法言之,守都城宜矣。而子女玉帛,皆在於斯。以卽今人心,雖欲守之,必不能守矣。西關嶺隘,若能嚴守,則都城之守不守,非所可論矣。上曰,卿不見戊申年乎?一胡出來云爾,則人心必瓦解矣。若移此一步地,則無可言矣。欲守都城,此予苦心矣。寅明曰,臨急移都,人心必大駭。若聞中原撓亂,則率百姓,先爲移入,可保無虞矣。以卽今人心觀之,若欲臨急移都,則必無得入江都之理矣。宗玉曰,移入江都,非播遷也。寅明曰,高麗時入江都,非必臨難也。今若以江都爲行宮,時時行幸,有何不可乎?上笑曰,欲聞經理倉泛濫,及於移都築城矣。聖應曰,能爲固圉之策,善防敵人,則不必論江都·北漢,而都城當晏然矣。或不善守關隘,以至於賊薄王都,則天下無如此而能守之城矣。上曰,丙子時,南漢,彼豈能盡圍之乎?聖應曰,都城則誠闊大難守矣。我國地利,無如江都,是且耕且守之地也。卽今江華留守,以甓城稍低,盡爲撤毁,加築以石矣。上曰,留守勤矣。聖應曰,以大砲放之,則丸入周尺一尺餘,而城不壞矣。重協曰,御製懸揭事,何以爲之乎?上曰,御製懸於南樑,功臣名號,懸於北樑,此亦有意矣。與向時於義宮懸板,有異。不用儀仗鼓吹,承旨陪去。上曰,諸道句管堂上進來。錫五·宗玉·羽良·益炡進伏。上曰,春麰幾盡收乎?諸臣曰,盡收矣。上曰,秋麰亦異於始料云乎?羽良曰,結實頗好,故可以免凶云矣。上曰,今則雨適云乎?宗玉曰,田穀頗有登熟之望云矣。羽良曰,卽今霧氣,大有益於各穀云矣。錫五曰,聞方根耕云矣。宗玉曰,麥則皆言免凶,而卽今移秧最急云矣。益炡曰,海西則稍勝云矣。宗玉曰,南中亦頗好云矣。上曰,向見麰麥田尙靑,歸而過慮矣。不過十許日,成熟而亦能免凶云,誠幸矣。羽良曰,小暑後至初伏前,農家望雨尤切。若於此際有雨,則可以移秧云矣。上曰,若不得霈澤,而只得微沾,則雜草易盛,農家想必爲憂矣。乾播何如云耶?宗玉曰,乾播則好云矣。羽良曰,峽中久不稔矣。今年則野地不如峽中云,似是流行之災矣。益炡曰,如今年之旱,儲水處似爲蒙利矣。上曰,堤堰堂上誰也?羽良起伏曰,卽今則雖儲水處,亦皆盡乾,豈有蒙利者乎?錫五曰,南門外池·盤松池,盡涸矣。上曰,未嘗見如此之旱矣。錫五曰,民賤穀物,則年事必歉矣。上曰,富寧府使何如人耶?宗玉曰,張德紹也。泰紹之六寸矣。似聞富寧,有小兒步來訴冤云。雖甚可惻,而此亦北道之巨弊也。上曰,以渠供辭見之,㐏金爲名者善杖,故德紹至於施賞云。其人事可怪矣。羽良曰,聞德紹之杖,厥漢因黃麻紙不納之致,似異於私喜怒矣。上曰,厥兒著氈笠而來云。雖北道風習,似不然矣。値擧動時故然耶?宗玉曰,欲擊錚者,毋論兩班常漢,必變服,方許入門矣。錫五曰,富寧等邑,絶遠京城,王化難及。此等事不可以能復父讎,褒之矣。益炡曰,富寧府使趙載彦,解由不出云,依例改差,何如?上曰,依爲之。出榻敎上曰,富寧亦入六鎭耶?宗玉曰,先朝設置茂山爲六鎭,合富寧爲七鎭矣。諸臣以次退出。
上在昌德宮。停常參·經筵。
自辰時至午時,日暈。
趙明履啓曰,備邊司郞廳,以大臣意來言,今日賓廳坐起日次,而纔經登對,不得云意,敢啓。傳曰,知道。
韓師得啓曰,今日持公事入侍日次,而以親祭齋戒,不得入侍之意,敢啓。傳曰,知道。
又啓曰,左副承旨鄭必寧,陳疏承批之後,今日又不仕進,卽爲牌招,何如?傳曰,允。
李重協啓曰,玉堂上下番俱空,已至多日,事甚未安。副提學李鼎輔疏批已下,卽爲牌招,何如?傳曰,允。
趙明履,以兵曹言啓曰,今五月二十日文臣朔試射日次,而當此憫旱減膳之時,有不敢循例擧行,今姑停止之意,敢啓。傳曰,知道。
傳于李重協曰,其雨其雨,霈澤尙靳,農民日夜企待,王者豈甘玉食?農壇親行,已有昔年下敎。且此壇有敎乃行,翌朝當躬行,其令儀曹擧行。
傳于李重協曰,祝文當製下,提學牌招置之。
傳于李重協曰,諸執事其令擇差,侍衛之人,百官以精潔者隨駕。
傳于李重協曰,侍衛仍侍衛,守宮承旨翰林,以前受點人擧行。
傳于李重協曰,駕行弘化門,依此擧行。
韓師得啓曰,明日農壇祈雨祭擧動時,諸承旨當爲齋宿,都承旨李重庚所當牌招,而拘於廳規,不得請牌,何以爲之?敢稟。傳曰,牌招。
又啓曰,明日農壇祈雨祭擧動時,承旨不可不備員。而同副承旨李普昱,以右議政趙顯命偕來事,方在郊外,在前如此之時,有姑令入參之例,何以爲之?敢稟。傳曰,依爲之。
藥房提調·副提調,來詣請對矣。傳于李重庚曰,提調以擧動事入來,而祭文旣已製下,無異於擧動已行。若引見,則明日將擧動,當休息止之。路雖廣,而以步輦行,壇所街口狹窄,分付漢城府,勿傷禾穀事,申飭。
李重協,以禮曹言啓曰,今此農壇祈雨親祭時,王世子方在沖年,亞獻之禮及出還宮時祗迎祗送之節,不爲磨鍊之意,敢啓。傳曰,知道。
又以禮曹言啓曰,自上旣御步輦之後,則陪從諸臣,當有步從之節。而近來郊壇祈雨親祭時,雖以步輦出宮,而陪從百官,依常時擧動時例,乘馬侍衛矣。今亦依此擧行乎?敢稟。傳曰,依爲之。
又以禮曹言啓曰,祈雨親祭時,自上逮至諸享官,例有散齋之規。而今此先農親祭,只隔二日,散齋則勢未及擧行。自今日殿下別殿致齋,不弔喪問疾,不聽樂,有司不啓刑殺文書,惟啓享事。諸享官近侍之官應從升者,竝自今日,宿於本司,致齋一日於享所。陪祭百官諸衛之屬,守衛壝門者,各於本司,淸齋一宿事,知委,何如?傳曰,允。
又以禮曹言啓曰,今此先農壇祈雨親祭時,壇上修理等事,依例別遣戶曹·工曹郞廳及本曹郞廳,眼同看檢。而亦令繕工監,別定監役官,急速擧行事,分付,何如?傳曰,允。
又以禮曹言啓曰,曾前先農祈雨親祭出還宮時,以翼善冠·衮龍袍,乘小輿,侍臣節次及前後部鼓吹,竝爲減去。其他儀仗中可以節損者,令兵曹稟旨以處事,啓稟蒙允矣。今亦依此擧行乎?敢稟。傳曰,依爲之。
趙明履,以兵曹言啓曰,今此農壇親臨祈雨祭擧動時,本曹騎馬四十匹內,病傷除,各差備應把之數,無以推移。依前京畿驛馬二十一匹補把,以充不足之代事,本道都事處,分付,何如?傳曰,允。
又以都摠府言啓曰,明日先農壇祈雨祭親臨時,侍衛不可不備員。二員未差之代,令該曹以在京無故人,卽爲口傳差出,仍卽牌招,以爲備員侍衛之地,何如?傳曰,允。
兵曹口傳政事,以柳綎·柳濬爲副摠管。
韓師得啓曰,承旨有闕之代,今日政以在京無故人差出,待下批,仍卽牌招齋宿,何如?傳曰,允。
李重協啓曰,今日政新除授玉堂,待下批竝卽牌招,以爲推移入直之地,何如?傳曰,允。
趙明履啓曰,今日政新除授判義禁,待下批卽爲牌招,以爲參鞫之地,何如?傳曰,允。
有政。吏批,以閔應洙爲吏曹判書。
傳于趙明履曰,吏曹判書卽爲牌招開政,吏曹判書閔應洙牌不進,參判李益炡進,參議未差,右副承旨趙明履進。
吏批啓曰,判書閔應洙牌不進,參議未差。小臣獨政未安,何以爲之?敢稟。傳曰,仍爲之。又啓曰,玉堂闕員,今當差出。而曾經之人,方在違牌坐罷中,無以推移備擬。合有變通之道,何以爲之?敢稟。傳曰,竝敍用。又啓曰,富寧府使,今當差出,而邊地守令,不可不擇差。他道守令中,有聲績之人,竝擬,何如?傳曰,允。又啓曰,臺諫及春坊闕員,今當差出。而擬望之人乏少,外任竝擬,何如?傳曰,允。
以李秉常爲判敦寧,李德壽爲左參贊,權爲大司憲,尹東衡爲大司諫,李箕獻爲掌令,李昌儒爲持平,朴㻐爲獻納,南泰耆爲正言,尹光毅爲副應敎,兪宇基爲修撰,趙鼎耉爲黃海都事,柳儼爲京畿監司,尹審爲繕工副正,安錞爲刑曹正郞,徐命興爲司僕主簿,李時鼎爲加平郡守,權祐爲榮川郡守,李喜夏爲鳳山郡守,李煌爲富寧府使,尙履昌爲軍器僉正,李潤身爲弼善,鄭錫五爲判義禁,趙明履爲左副承旨,李命坤爲右副承旨,趙觀彬爲內局提調,閔百昌爲待敎,柳儼爲菁陽君,李重晉爲學錄,順悌君烜,今加中義,行興溪令柚,今加昭義,已上字學考講時,連五次居首,加資事承傳。
兵批。判書徐宗玉病,參判魚有龍入直進,參議韓顯謩病,參知李宗迪未肅拜,右承旨李重協進,以沈鳳徵·李命祥·趙載彦·李天輔爲副護軍,尹陽來·李箕鎭爲副司直。
兵批啓曰,同知中樞府事崔日輔,五衛將白時呂,俱以篤老之人,病難供職,呈狀乞遞,竝今姑改差,何如?傳曰,允。
傳于趙明履曰,內局提調,今日雖肅謝,方有慈殿問候,提調許遞,今日政備擬以入。
假注書李永祚服制,代以朴師訥爲假注書。
趙明履啓曰,判義禁鄭錫五牌不進,推考傳旨纔已捧入,而變通特除之下,如是違牌,事甚未安。更卽牌招,何如?傳曰,允。
政院啓曰,臣等卽聞東部官員之言,則壇所至近之地,有草葬二處,應入設布帳之內。且其近處三四家,時患方熾,雖已撤去,而染氣想未乾淨矣。固知聖上爲民祈雨之誠,靡不用極,而其在聖體愼重之道,豈宜臨幸於十分可慮之地乎?臣等自聞部官之言,不勝焦憂迫切之忱。而昏夜不敢求對,敢此齊聲仰籲。伏願聖上,亟加三思,還寢親禱之命焉。從前動駕時,停幸之請,多未蒙允。或承嚴敎,非不知此時煩瀆之極爲兢悚。而至於今日所聞,萬萬驚心。雖至被罪,不可不告,冒萬死惶恐敢啓。傳曰,其於爲民,豈可顧身?但其方侍湯,其先愼身,勉副其請。遣史官,傳諭于大臣替行。
傳于李重協曰,開門後,若製祭文,則似遲。卽爲製入,所下祭文,奉安于香室。
領議政金在魯箚曰,伏以亢旱此酷,民命近止。日有雨意,若將大霔。而旋復靳閟,不知天意,竟亦何在。臣於病枕中,日夜焦熬,罔知攸措。而昏委澌綴,轉動無路,久未能登筵席造朝堂,進一言效一策。仰贊殿下至誠弭災之道,只自悚鬱竢譴。此際伏聞有農壇親禱之命,臣蹶然驚起,不覺長吁曰,我聖上對越之誠,可質神明。而何皇天不少顧惠,卒復使親勞玉趾於郊坰之外也?雖然,祭不可瀆,載於戴記。雖在悶急懇迫之中,圭璧之親將,不可太無限節。人君奉宗社理萬機,亦不容全忽於愼疾之方。是以惟我肅考朝,憂民之勤,禱雨之頻,前古所無,而似未有一歲四禱之擧。今殿下親禱至三,固已至矣。其可又乎?近竊覵玉色之消瘦,聖體之衰憊,自有每年不同者。其不可事事比同於盛壯之時,聖明亦必自量矣。目今盛暑流金,閭巷之人,殆無不病。況聖體之傷損源委,已積於前禱之日。今又動駕遠郊,受暑幕次,仍以徹曉露禱,則必至於憂在目前。殿下縱自輕,獨不念上貽憂慮於東朝太廟乎?聖意雖出於爲民忘勞,而聖躬安然後民事亦可救濟。此所以大小民情,或慮更有是命,罔不相告齊悶者也。且伏聞東郊之路,病幕相連,猝令撤移,則垂死者之可矜。與最初北郊命下時所達,無異。不撤而駕過其間,則大有違於淸道齋潔之意。此亦不可不十分深思處也。玆敢急進短箚。雖病思昏瞀,文不成理,而遑遑切迫之情,亦可以槪見。萬乞勿以成命已下而難於反汗,亟許寢止,以答群下之渴望焉。自古旱乾之歲,必行疏決。目今靡不用極之道,只餘此一事。而有命已久,連値事故,尙未擧行。皇天之欲雨不雨,延過四旬,尙慳一霈者,無乃有鬱結不解之氣而然歟?臣意莫如姑停親禱,亟行疏決。判〈義〉禁新除之人,卽爲牌招,俾於明日行之,千萬幸甚。至若逆案人家擊錚上言事,自古元無逆案疏決,關係至重,斷非混議於疏決之日者。此則依臣前日所請,姑徐之宜矣。取進止。答曰,省箚具悉卿懇。今者之旱,爲民祈雨,焉可已乎?今予之心,惟在于民矣。卿勿過慮,從容善攝焉。仍傳曰,遣史官傳諭。
上在昌德宮。停常參·經筵。
李普昱啓曰,大司憲權,持平李昌儒未肅拜,執義未差,掌令洪得厚·李箕獻在外,持平任呈辭。今日以監察茶時之意,敢啓。傳曰,知道。
又啓曰,小臣右議政趙顯命處,偕來事進去下直。傳曰,知道。
以右副承旨李命坤牌不進罷職傳旨及校理朴弼載,修撰兪宇基牌不進禁推傳旨,傳于李普昱曰,竝推考傳旨捧入。
李重庚啓曰,右副承旨李命坤,旣有只推之命,卽爲牌招,何如?傳曰,允。
李重協啓曰,檢閱李毅中,由限已過,卽爲牌招,何如?傳曰,允。
又啓曰,校理朴弼載,修撰兪宇基,旣有只推之命,竝卽牌招,以爲入直之地,何如?傳曰,允。
又啓曰,應敎沈䥃,自鄕上來云。卽爲牌招入直,何如?傳曰,允。
以應敎沈䥃,校理朴弼載,修撰兪宇基牌不進禁推傳旨,傳于李命坤曰,竝推考傳旨捧入。
韓師得啓曰,假注書朴師訥,時無職名,令該曹依例付軍職,冠帶常仕,何如?傳曰,允。
傳于李普昱曰,今此祈雨祭進去諸差備,以文臣差備爲之。
備忘記,頃者飭勵之下,其涉可駭。當該部官汰去。
李命坤,以禮曹言啓曰,五方土龍祭,東方爲首。遣三品官,今二十二日甲日造成,二十三日二十四日行祭。而與二十二日先農壇,遣大臣祈雨祭日相値。此後甲日,在於六月初三日,則不可等待。土龍祭仍以二十二日擧行乎?敢稟。傳曰,依爲之。
又啓曰,卽者禁府都事,以鞫廳大臣意來言,領議政方有身病,左議政差祭農壇,今日鞫坐,不得爲之云矣,敢啓。傳曰,知道。
贊善朴弼周上疏,傳于李重協曰,原疏留中。
答贊善朴弼周疏曰,省疏具悉卿懇。見卿今已幾朔,惟卿之心深矣。眷眷其勉,以頃日之問,眷眷若此。若見卿,而其用欣矣。原章留中,以爲服膺之資。卿其體小子慇懃之意,安心益善自調,用副小子之心。
上在昌德宮。停常參·經筵。
大王大妃殿·中宮殿·賢嬪宮,藥房,口傳問安。答曰,知道。
藥房提調臣趙觀彬,副提調臣李重庚啓曰,久旱始雨,蒸鬱轉甚,伏未審近日,聖體若何?眩氣一向差間乎?聖心悶旱,去益焦慮,寢膳之節,不瑕有妨。臣等久未入侍,今日率諸御醫入診,詳察聖候爲宜。大王大妃殿氣候何如?耳部症候亦何如?前入湯劑,已盡於昨日。卽令醫女入侍,詳細診候,議定繼進當否,有不可已矣。臣等不任區區憂慮,敢來問安,竝此仰稟。答曰,知道。眷彼雲漢,夙宵焦心。霈然甘霔,吾民庶幾。慈殿氣候已下敎,而予則一樣矣。
韓師得啓曰,注書朴弘儁,臺啓旣停之後,連呈辭單,卽爲牌招察任,何如?傳曰,允。
李命坤啓曰,今日鞫坐,憲府無進參之員,除在外外,呈告未肅拜人員,竝卽牌招,以爲推移進參之地,何如?傳曰,允。
李重協,以侍講院言啓曰,本院新除授兼輔德李天輔,除拜有日,兼說書趙重晦,由限已過,俱不出肅。竝卽牌招察任,何如?傳曰,允。
傳于李重協曰,先農壇報謝,依例擧行。
又以禮曹言啓曰,傳曰,先農壇報謝,依例擧行事,命下矣。報謝祭吉日,令日官推擇,則今五月二十六日爲吉云。以此日擧行之意,分付,何如?傳曰,允。
以應敎沈䥃,校理朴弼載,修撰兪宇基牌不進禁推傳旨及掌令李箕獻牌不進罷職傳旨,傳于李重協曰,竝推考傳旨捧入。
又啓曰,應敎沈䥃,校理朴弼載,修撰兪宇基,旣有只推之命,副應敎尹光毅,由限已過,竝卽牌招,何如?傳曰,允。
李命坤,以兵曹言啓曰,卽接南所衛將牒報,則金華門西邊宮墻半間許,今日因雨頹落云。令紫門監,爲先把子圍排,急速修築,而依前例金虎門入直砲手十名除出,限修築間,守直之意,敢啓。傳曰,知道。
又以兵曹言啓曰,訓鍊都監砲手金鼎萬內中日試才時,鳥銃無間,連三次三發三中,似當依定奪,直赴殿試。所授賜馬之帖,亦當依例一倂還收。而係干恩典,自下不敢擅便。上裁,何如?傳曰,直赴殿試。
又以義禁府言啓曰,長城前府使李顯允,珍島前郡守李喜龍,益山郡守林象翼,靈光兼任咸平前縣監吳命厚,扶安前縣監柳謇,興海前縣監邊是重等,拿問處之事,傳旨啓下矣。李顯允·李喜龍·林象翼·吳命厚·柳謇等,今方待命於本府,卽爲拿囚。而邊是重,時在濟州地本家云。依例發遣府羅將拿來,何如?傳曰,允。
又啓曰,今日鞫坐,因禁堂之撕捱,尙未開坐,事甚未安。同義禁吳光運·洪景輔·鄭成周,竝卽牌招,以爲參鞫之地,何如?傳曰,允。
又啓曰,卽者禁府都事,以鞫廳大臣意來言,禁府堂上不齊,今日鞫坐,不得爲之云矣,敢啓。傳曰,知道。
又啓曰,卽者禁府都事,以鞫廳大臣意來言,正言洪益三上疏,以今夜開坐事爲請,聖批有依施之命,所當卽爲擧行。而禁府堂上,雖已承牌,卽今更鼓屢下,齊會開坐,必將夜深。當此聖候靜攝之時,推案之達曙出納,極涉未安。待明朝開坐云矣,敢啓。傳曰,知道。
以黃海兵使狀啓,瑞興居牙兵金呂采等嚂死事,傳于李命坤曰,嚂死人等,令本道恤典擧行。
吏曹參判李益炡疏曰,伏以臣於見職,豈有一分襯宜者?而當初承膺,實緣事勢之迫阨,連値僚堂之在外,推諉無路,尙此苟冒。而若臣耿耿苦心,自有定計,差待僚堂之來,卽欲自處故耳。今則長席新出,代臣之職名,義在必遞。此則不待臣言之覶縷,可蒙聖明之鑑燭。第臣於日昨宰臣筵奏,顔騂背汗,實有所懍惕靡容者。蓋近來奔競之風,關節之弊,不獨宰臣之所知,臣亦知之。非但宰臣之所惡,臣亦惡之。而其所爲言,似出於泛論時事,自附慨歎者然,臣不必費辭自辨。而其曰亞銓能聽吾言云者,其曰惟示關節之緊歇云者,觀其語脈,有若專指臣身而發,臣惡得不竦然而駭惑者哉?噫,注擬之際,關節是循,居銓者重犯也。臣以無似賤品,受知最偏。分外冥陞,致位至此。一毛一髮,罔非君賜。圖報一念,只在當官盡分,隨事殫誠而已。矧玆重擢銓地者,聖意尤摯。自叨是任,兢畏之忱,有倍恒日。必欲懋公祛私,仰贊大中之治,以少答委毗之眷者。寸心如丹,鬼神可質。臣若有一毫私意,參互於其間者,則是上以負國,下自欺心,天必厭之,天必厭之。臣豈忍爲此哉?臣之在銓,殆將半年。點檢政注,默數中心,自謂不至大咈於公議者。而人之爲言,實舛所料,是或人見之各自不同而然耶?抑臣之鑑識不明,用舍昧方,不能每悅於人而然耶?此必人或知於臣所不覺之中,而其爲臣之罪則大矣。況臣於大僚引咎之對,亦有所不自安者。其所援引包拯之言,愧忸一倍矣。拯之公淸,在宋一人,臣何足彷彿其萬一?而若謂臣非拯之可比,故或可以關節相屬者耶?此尤臣難冒之一端也。如是而臣可以銓官自居,復入政席,以益取忘廉冒恥之譏乎?臣之當遞,於此尤決矣。伏乞聖明,亟賜鐫改臣職,以幸公私,千萬幸甚。臣無任屛營祈懇之至,謹昧死以聞。答曰,省疏具悉。卿勿過辭察職。
京畿監司柳儼疏曰,伏以臣之情理病勢,決難從仕之狀,已悉於辭憲職之疏矣。尋單獲遞,實荷恩造。惟期散秩優閑,得遂素願。千萬不意,忽有畿藩新除。臣聞命愕眙,不覺五情之震駭也。念臣以不才無能,偏荷眷知,叨冒藩寄,竝見職而凡爲四度矣。海鳥之聞鍾,林猿之被裳,已駭人瞻視。且以其已試言之,到底蔑效,無績可紀。人旣不以才幹待臣,臣亦自以疏迂處身。澄淸彈壓之責,誠可謂千不近萬不似矣。徒以恩顧之隆,辭避不得,前後受命,只增罪咎。今又於情理崩迫,疾病沈頓之日,反將畿輔之重。而容易畀之,臣之自顧罔措,有不足言。而其僨誤國事,比前日,又不啻加矣。朝家綜核之政,恐不宜如是。況今亢旱孔酷,田野無草,凶歉之徵,視八路而畿內爲尤甚。其所經紀濟民之責,誠不容疎忽。而使如臣半人半鬼之身,猝然當之,知覺冥昧,轉運乖錯,將使殿下之赤子,緣臣而失仰哺之路。思之至此,誠爲寒心。其關係公事之萬萬乖謬如此,至若情病之難强,有未暇覶縷。伏乞聖上,推天地之仁,恢日月之明,將臣新授藩任,卽日鐫改,以幸公私。千萬幸甚。臣無任屛營祈懇之至,謹昧死以聞。答曰,省疏具悉。卿其勿辭,速往欽哉。
正言洪益三疏曰,伏以亢旱之餘,甘雨霶霈,莫非我聖上一心對越,感應仁天之致。轉災爲祥,萬品咸甦,擧國歡欣,曷有其極?仍竊伏念治逆事體,至重且嚴。自古鞫獄之出,上下驚懼,不遑他事,惟懲討是急。沐浴之義,固當如是矣。不幸近來,鞫獄無歲無之,人心狃安,視若例事。非但初不驚動,其施措凡百,莫不稽緩泛忽。甚至於彌日不坐,而人亦不以爲怪。如許鞫體,曾所未聞。今日又無故,而委官達夜將事,仍復出令。則金吾諸堂,固當汲汲聚會,以成鞫坐。而忽以不當之事,引以爲嫌,終不仕進,日將夕矣。而動靜無聞,鞫事之泄泄沓沓,豈有甚於此者耶?今日規模,可謂莫可奈何矣。設令此獄,雖或不實,不宜曠日延拖。況獄情未分虛實,罪人新有拿來者乎?事之寒心,莫此爲甚。臣謂今日不進之金吾三堂,一竝重推,卽爲牌招。雖深夜,必令開坐之地,千萬幸甚。臣無任屛營祈懇之至,謹昧死以聞。答曰,省疏具悉。所陳依施焉。
注書朴弘儁疏曰,伏以臣伏見諫臣論臣之啓,以庸騃無識四字,爲斷案。而請改正,此實知臣之言也。臣誠庸騃,臣誠無識,眞一個無用底物耳。冗官散秩,尙難堪勝,況於記注之任,淸塗之選哉?臣之不合此職,臣亦自知,非不欲露章自劾。而第見喉院於此等辭疏,視作例讓,率皆退却之,未暴蘄免之忱。而徒得飾讓之名,亦非臣所欲爲者。故承召而來,隨牌而謝,逐隊隨行,泯默度日。時自循省,有靦面目。果然糾彈之章,乃能言臣之所欲自言而未能者,於臣,豈非幸歟?臣以本職,入侍筵席,前後累十餘次。臣之長短本末,已莫逃於天鑑之下。臣竊謂殿下一循公議,明示斥退。而不自意聖度含容,終靳兪音,末又因停啓,而召牌遽降,殆若臣猶可以比數於使令之末者然。臣誠惶縮訝惑,莫省所措。雖然,卽其發啓之日,便成已遞之職。今豈可冒昧更進,以重貽淸朝之羞哉?玆敢隨詣闕外,略陳短章,徑歸私次。伏乞聖慈,特賜諒察,亟命鐫削臣職。仍治臣違慢之罪,以重官方,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,察職。
癸亥五月二十二日巳時,上御宣政殿。藥房入診時,提調趙觀彬,副提調李重庚,假注書任瑋,記事官兪彦好·李毅中,醫官金應三·玄起鵬·吳志哲·鄭文恒·金德履·李道吉進伏訖。觀彬曰,日氣蒸鬱,憫旱勞動之餘,聖體若何?上曰,近來則一樣矣。觀彬曰,近伏聞大王大妃殿未寧之候,稍爲少減云。卽今則未知如何。上曰,比向來少減,耳部亦差勝矣。觀彬曰,中宮殿氣候,何如?上曰,無事矣。觀彬曰,王世子氣候,何如?上曰,無病安過矣。重庚曰,日氣蒸熱,未有甚於近間。而今日書筵亦開矣。經筵或有日熱間姑停之規,書筵間間停止,何如?上曰,觀前頭,而當下敎矣。觀彬曰,令醫官診候,何如?上曰,唯。應三曰,脈候左三部微數,而右三部均矣。起鵬曰,左脈不沈不浮,右寸關稍滑矣。志哲曰,左脈不沈不浮,右關微滑矣。文恒·道吉所達,與應三同。上曰,當論大妃殿氣候。醫官進伏。上曰,前已下敎,而氣候與向時一樣,耳部則向時不聞讀書聲矣。今則盡聞之,比日前可謂大勝。而口味終不快生,水剌無味。粥進杏仁粥,飯用麥飯。頭部症候一樣,咳嗽亦一樣。向時則掌心,雖六月不熱,今則少溫。鼻涕亦如前。喉渴之候頻數。爾輩議進當劑,可也。應三曰,大妃殿,本來有風痰之候。而鼻涕或由於外感,雖不治療,亦必差勝矣。以臣愚見,前藥加用數十貼,則口味可開。而姑觀前頭,議定加進好矣。起鵬曰,卽今雖不快差,而大勢有稍減之候,不可責效於十數貼,連爲進服,似好矣。文恒曰,每當夏節,則輒有眼疾。耳鳴出於少陽經,鼻涕亦然。宜疏其滯通其氣矣。道吉曰,鼻涕亦由於內傷痰火,非必感氣。前藥溫散補中,加進十許貼。若無熱生之候,又爲加用宜矣。上曰,蠟紙灸,先試於予身,則新灸之時,耳反似聾矣。翌日又試,則其似聾者,顯然有減。始敢請試於大妃殿,初欲進試七壯矣。恐或過熱,減其二壯矣。今則初伏漸近,有難更試。首醫之意,何如?湯劑與鍼灸竝試,則效驗難知矣。應三曰,旣用湯劑,過三伏後,一番鍼經絡宜矣。上曰,今則似非其時矣。應三曰,醫官中鍼術,文恒熟矣。上曰,多見效乎?應三曰,渠之以醫行世,專以治聾矣。文恒曰,卽今症候,是三焦經熱,不必屢鍼。不過數次,似有效矣。亦嘗見微聾者,多由於耳屑之不卽挑出矣。上曰,少兒患聤耳,亦能成聾云。而向來白之,則非耳部有物而然也。應三曰,耳主竅,若或有屑,則聽瑩固也。文恒則曲鍼撥出云矣。上曰,其鍼持來乎?文恒曰,耳屑成聾者,多招臣挑出。故果造曲鍼,挑出耳屑,則聾病或有見效者矣。上曰,卽今症候有異,似不可試用此術矣。觀彬曰,雖不敢以至卑之身,仰喩於至尊之地,而臣之祖母,享年九十餘歲,每有不安之節,雖勿藥,亦多有自愈時。蓋老人筋力,難於鍼藥,惟以食飮調補爲宜故也。大妃殿春秋亦高,凡有病患,雖爲悶甚,不可輕試鍼藥矣。上曰,所達是矣。大妃殿春秋亦高,而調攝諸節,爲尤難矣。加減天麻湯,依前加入,加劑五貼以入之。出榻敎觀彬曰,旱乾無前,屢次動駕。臣雖在野,伏見下敎,仰感聖上一念憂民矣。今雖節晩,得雨可幸也。上曰,今旱非不雨也。霈澤終靳,迤至於初伏矣。予身豈惜哉?欲爲更禱於社壇矣。今始得雨,而快注近來所無矣。觀彬曰,水標報幾尺乎?上曰,初則三尺,後則四尺矣。重庚曰,日氣微涼而雨,似是久雨之徵也。上曰,非但農事有喜,滌暑大矣。重庚曰,今番汰去東部都事趙祉命,擧動命下之後,親往摘奸。歸見臣等曰,草葬數三,當入於設布帳內。近處閭家,亦有方痛者,豈可駕幸其所乎?臣等聞此言,亦爲啓辭矣。果蒙允兪,誠爲多幸矣。上曰,向時召見元景夏,飭淸道矣。今聞都承旨言,部官功過相當矣。勿汰,可也。出榻敎重庚曰,守令一司署經者亦多,而近來臺諫不備,署經未易,似有變通之道矣。上曰,一司署經者,催促發送。出榻敎觀彬曰,人主遇災恐懼,倖而少稔,則其乾惕之心,自然易弛矣。殿下毋曰得雨,造次之間,無懈向來憫旱之心,幸矣。上曰,卿罕爲入侍,故爲言如是矣。古人曰,無忘在莒,常時豈無風,亦豈無雨乎?予則惟恐其或過,此心常憧憧于中。故今番祭文,亦曰夙夜憧憧矣。昔日亦有所仰覰者,常以露多沾潤爲敎,此政予加勉者也。重庚曰,提調陳戒誠好。而聖上憫旱之際,非但過爲焦慮,憂勞亦或太過,在臣等之心,此亦可悶矣。上曰,舜·跖之判,在於毫忽。唐玄宗予其庶免,而都承旨知予心矣。提調陳戒,亦善矣。上笑曰,看今雨,必以成川爲頉者矣。或慮其對大無,而無不足之憂矣。觀彬曰,嘗看古談書,有天旱地旱之語。天旱者不雨也。地旱者無水氣也。雨水雖均,而年事不豐者,此地旱也。上曰,今旱謂異於前者此也。下不應而然也。川渠之盡涸,今年初見矣。觀彬曰,承旨所達之意,臣亦同矣。天命之聖,聰明筋力,雖絶異於在下者,而春秋已晼晩矣。都承旨所達,是保嗇之術,不可不留念矣。重庚曰,日氣甚熱,而書筵連開,此誠可悶矣。上曰,予無身敎之事,所望於元良者,欲其得力於學問矣。予於小學,略有所得。故亦以小學,方敎元良。而每問明日亦開書筵否,非欲之也。乃厭之也。在渠勞心者,無過於此矣。今幾十歲,而肌膚過於豐潤,多讀書,則肌膚不肥。元良則告栍每通,無所用心處矣。予近三十入儲,故書筵日開數次矣。今元良,則不過讀五六行,似不至甚勞矣。觀彬曰,臣忝入賓筵,陳達文義,則問難如塾學,誠宗社無疆之休矣。上曰,程子見哲宗,折柳事諫之。而我國規模,君臣之分甚嚴,異於古矣。觀彬曰,昨年世子春秋八歲矣。進講時刻稍久,而少無倦怠之色。所達之言,能辨其泛緊輕重。卽今悠悠萬事,無過於輔導東宮。如臣俗學,豈能當此任乎?山野讀書之士,必爲招來,使之輔導,方有益矣。上曰,所達是矣。今番有山林之士來者,故問渠以見山林之士何如云爾。則對曰,貴貴云者,有敬憚之意矣。列聖朝有字,成三問曰謹甫。而元良性嚴於君臣之間,易不識泰卦之義矣。君臣間如此,則況百姓乎?領相定字之時,以寬字爲副望,領相知元良矣。元良過於嚴,故予之規勉者在此矣。觀彬曰,古雖有與閭巷少兒同學之議,而古今有異,今不可行矣。上笑曰,閭巷間,亦有敎小學者。彼注書方入侍,而可以知敎兒之道矣。上曰,翰林召試,向時以一邊方行祈雨祭,似非其時,故已之矣。此非豫大之擧,不過前日講坐。雖憫旱之時,猶可爲之。過國忌後,勿爲擇日,卽令擧行。出榻敎上命臣瑋出去,持入靖社功臣名號,列書草本。又命右承旨李重協入侍。觀彬·重庚趨出,重協進伏。上親展草本曰,父子兄弟同參者,承旨歷數以達。重協曰,金瑬·慶徵爲父子,李貴·時白·時昉爲父子兄弟,元裕男·斗杓爲父子,具宏·仁垕爲叔侄,而仁墍卽宏之子也。崔鳴吉·來吉爲兄弟,申景禛·景禋·景裕爲兄弟,而埈卽景禛之子也。張維·紳爲兄弟,洪振道·振文,似爲兄弟行。李起築,爲李曙之庶從弟矣。上曰,李起築,卽李道吉之祖先云矣。兪伯曾子孫誰耶?重協曰,兪健基爲嫡長孫矣。上曰,然耶?爲嫡長孫,則承襲封君之類也。上曰,洪瑞鳳子孫誰耶?重協曰,洪應復·應夢,皆爲其子孫矣。上曰,李義培誰耶?重協曰,李基夏之曾祖也。上曰,李元榮誰耶?重協曰,未能的知矣。上曰,洪振道誰耶?重協曰,洪鳳祚·龍祚之祖先也。上曰,柳舜翼誰耶?重協曰,未能的知,而君號菁川,似是柳儼之同宗矣。上曰,元裕男誰耶?重協曰,元斗杓之父,元景夏之祖先也。上曰,趙潝誰耶?重協曰,趙尙絅,爲其子孫,而非嫡長也。潝,癸丑冤死人趙守倫之姪,而涑之從弟也。涑,參聞靖社之議,而辭勳不居,有苦節矣。重協又曰,金元亮,卽臣父之外祖也。上曰,子孫誰耶?重協曰,無子孫,以先正臣金淨之後孫,爲後矣。上曰,擧義時,有官職者幾人耶?隨所知達之。重協曰,金瑬同知,李貴堂上平山府使,李曙長湍府使,崔鳴吉·張維·洪瑞鳳·兪伯曾·朴炡,俱是文科名士,其外未能詳知矣。大抵靖社時參勳者,多是士類。延平,卽先正臣李珥之門人。延陽,卽文忠公李恒福之門人。崔鳴吉·李厚元·金元亮·張維·朴炡·韓嶠,卽先正臣金長生之門人。而李厚源則以金長生之孫壻,爲其門人矣。上曰,以今見之,亦多有不知名者矣。大都幾人耶?重協曰,五十人。拔适·自點·器遠等三人,合四十七人矣。重協曰,土龍祭先行東方,故於先農壇,已始行之矣。雨勢如此,今日受香,將何以爲之乎?上曰,土龍之制何如耶?重協曰,以杻木爲質,以紙塗之以彩畫鱗甲矣。甲乙屬木,故此兩日祭靑龍,丙丁屬火,故此兩日祭赤龍。戊己屬土,庚辛屬金,壬癸屬水,隨其日辰,造龍祭之矣。上笑曰,土龍祭,今始知之矣。旣已造龍,則以得雨報謝之意,添入於祭文中。南方·中央·西北方土龍祭,竝爲停止。出榻敎上曰,今番御製,有御詩,已有完豐事之句,事體重矣。以龍亭子,奉行功臣懸板,用架子載去。諸臣以次退出。
上在昌德宮。停常參·經筵。
太祖大王忌辰齋戒。
夜自一更至三更,艮方坤方有氣如火光。
李命坤啓曰,小臣鞫廳坐起進去下直,請出推案。傳曰,知道。
李重庚啓曰,左承旨韓師得,今日不爲仕進,卽爲牌招,何如?傳曰,允。
又啓曰,注書朴弘儁呈辭,代假注書任瑋,姑令仍察,何如?傳曰,允。
傳于李命坤曰,公私營繕雖停,太學所建者體重,仍令擧行。
備忘記,傳于李重協曰,史官一員待命,騎馬三匹立之。
趙明履,以問事郞廳,以鞫廳大臣意啓曰,問事郞廳任,移拜臺職,代副司果安差下,問事郞廳尹得載,家有拘忌之疾,姑爲許遞,其代前文學李渭輔差下,而李渭輔,時在罷散中,令該曹口傳付軍職,冠帶常仕,何如?傳曰,允。
兵曹口傳政事,副司果李渭輔。
趙明履,以弘文館言啓曰,本館下番闕直,事體未安。應敎沈䥃,校理朴弼載,修撰兪宇基,旣有只推之命,竝卽牌招,以爲推移入直之地,何如?傳曰,允。
以應敎沈䥃,校理朴弼載,修撰兪宇基等牌不進禁推傳旨,傳于趙明履曰,竝推考傳旨捧入。
又以禮曹言啓曰,去閏四月二十三日備忘記,涼德誠淺,不能感孚。旱氣日甚,民事尤悶。良由否德,何甘玉食。自今日周洽間,減御供之米,停御供之醞事,命下矣。大霈旣降,無不周洽,民事萬幸,自明日復常膳等事,依例擧行之意,分付,何如?傳曰,允。
又傳曰,頃者奉保夫人占山時下敎,則孰敢不知?而贈崔領相墓,有偸用之事,其涉寒心。令該曹,分付該道,施以當律,卽令用他狀聞。
傳于李命坤曰,推鞫姑罷。
李弘德啓曰,臣敬奉聖諭,傳宣于議政府領議政金在魯處,則以爲臣於達宵焦憂之中,卽者史官忽臨,傳宣聖旨。因喉院啓達,以壇所近處村癘方熾,特念侍湯之重,勉許攝行,仍令諭知於臣等。臣欣幸之極,益不勝欽仰感祝之至云矣,敢啓。傳曰,知道。
同副承旨李普昱狀啓,臣伏奉史官所齎傳手書,傳諭于議政府右議政趙顯命處,則以爲御書從天,寶墨昭回。深夜荒村,龍光爛然。辭旨隆重,恩禮迥絶。從前宿德元臣,雖間有獲此者,實非負罪賤臣,所當得者。魂魄飛越,汗淚交逬,茫然莫知所措也。臣之情勢,斷無復冒相職之理。去就之義,非所可論。而拜表期日漸迫,有不容一向遲淹者。思所以從近入城,以爲理辦行事之計。而適患暑病,呻楚苦劇。容竢若干日調攝,謹當進伏輦下,更暴血懇。而承宣之閱月相守,爲弊甚多,爲先召還,以安賤分,不勝萬幸云矣。臣旣承偕來之命,姑爲仍留之意,敢此馳啓。踏啓字。
右尹元景夏疏曰,伏以惟我聖上,至誠憫旱,側修對越。明神孚格,喜雨霶霈。豐年綏邦之慶,於斯可卜,臣不勝攢手頌祝焉。昔周宣,遘雲漢之災,兢兢業業,憂懼修禳。事天之敬,事神之恭,恤民惻怛之仁,藹然洋溢於雲漢七章之內。蘊隆之氣消,而豐禳之效著。先儒稱周室中興之烈,實基宣王一念之篤。今臣區區愚悃,惟願我聖上,克法周宣。念玄穹之眷顧,而靡懈寅畏之誠,思靈貺之肸蠁,而益懋酬報之道。處深宮如秉圭幣,履尊位若對神祗。勉剛德而整頹弛之綱,振怠習而行奮勵之政。上而毋或忽公嚴之體,下而毋敢進私囑之言。若夫幽鬱不平之氣,絓結而未釋,則必有旱暵之災。今日召災,安知不由於斯乎?丁巳秋,臣以御史,奉命于湖南。而災旱孔甚,南民遑遑。臣考閱道內囚案,多冤獄之未決者。抄錄年最久而冤最甚,如靈光童子之獄,歸告廟堂。諸臣幸得稟啓酌處,卽湖南而他道可知。八九年間,屢經疏決。臣未知八路囹圄,果無抱幽冤而干和氣者否乎?苟或有之,此亦爲召災之一端也。臣以爲另選御史,分遣各道。與方伯,按閱文案。情可恕而罪惟輕者,分等疏釋,斷不可已也。雖然,戊庚以來干係逆案之類,苟有國法,固不宜輕議伸雪。而禁籞深邃之地,擊鼓者隨續,淸蹕嚴肅之途,上言者紛紜,道路喧傳。皆曰某人擊鼓,某宰囑之。某人上言,某宰主之。雖未委事實之果如何,而若或彷彿於傳聞,則乃敢以親族姻婭之私,蔑紀綱而毁隄防,略無顧忌。臣竊爲世道長吁也。至於庚戌逆獄,故相臣洪致中·李㙫·趙文命,終始按治。此三大臣,皆平允,寧有多濫之理乎?臣得伏見首揆箚,有曰逆案至重,斷非混議於疏決之日。大臣箚陳,誠得體矣。伏乞聖明,留神而深思焉。臣無任激切屛營之至,謹昧死以聞。答曰,省疏具悉。其勉者宜勉,而所陳者其當下敎于相臣矣。
右議政趙顯命疏曰,伏以臣昨於史官之回,以若干日調病,入城治行之意,有所附奏矣。數日以來,賤疾無減,見方嘔泄痞塞,全廢寢食,昏眩叫痛,不省人事。病勢如此,雖數十里之近,末由運動前進。跡涉欺謾,無所逃死。病裏惶恐,尤不知所以自措也。此際得見掌令兪宇基疏本,以庚戌獄案事,有所論列。其謂彼大臣而盛加譏斥者,卽指臣而云。臣於此,不勝瞿然之至也。春間疏決時,禁堂趙尙絅·鄭彦燮等,以庚戌案中數家人擊錚回啓事,發端筵中。遂有考案議大臣,稟處之命。近聞以臣之在外,不得擧行。而適會災旱如此,慮無所不至。成命之緣臣遷就,亦甚不安。故辭疏中,略及毋待臣還朝,從速爲之之意。然臣於此獄,實未詳其裏面委折,故不過設辭汎論而已。非有固必於其間,今其疏語,可按覆也。而憲疏之意,有若無端拈出此案,以爲全數翻換之計者然,何其不諒也。此獄罪死之人,從前因筵臣訟冤,多所伸脫。故臣嘗以逆案體重,非有大段事會,則不當續續毁動之意,有所陳達。聖明亦必記有之矣。淺見本來如此。而今以翻脫凶逆,乃反得罪於司直之論,此固臣妄言之故。而抑今日春秋之義,闊略於前,而致嚴於臣者,獨何見也?況此事,與稱兵埋蠱之案,條件各異。而混同抑勒,必欲甚臣之罪,多見其過也。臣之本來情地,斷無復叨相職之理。而今又罪上添罪如此,雖欲抗顔冒沒於具瞻之地,何可得也?伏乞亟罷臣職,仍治臣妄言之罪,以謝臺議焉。臣無任屛營祈懇之至,謹昧死以聞。答曰,省疏具悉卿懇。手諭之後,冀卿幡然。今覽卿章,知卿欲爲偕入。而兪宇基事,又復撕捱,其涉過矣。卿以往者撕捱,因手諭釋然。欲入從容陳章,其猶可也。豈可若此?昨日撕捱之端,是豈恒日情志之相孚?其事旣知過矣。卿何〈若〉是過矣?此等之時,往撕捱於南,今撕捱於北,過尋江郊,今欲復止,股肱輔相之意焉在?爲卿慨然者,隨少輩悻悻去就。卿須體君臣之大義,顧小子之付事,安心勿辭。其卽偕入,用副手書之意。傳于李命坤曰,此批答,使偕來承旨傳諭。
上在昌德宮。停常參·經筵。
太祖大王忌辰。
李重協啓曰,小臣彰義門懸板揭板次,進去下直。傳曰,知道。
又啓曰,大司憲權,掌令李箕獻未肅拜,執義未差,掌令洪得厚在外,持平任·李昌儒呈辭。今日以監察茶時之意,敢啓。傳曰,知道。
李重庚啓曰,右副承旨李命坤,今日不爲仕進。卽爲牌招,何如?傳曰,允。
趙明履,以都摠府言啓曰,入直內三廳武兼禁軍及軍兵等,當爲中日習射,而因旱災,自上方在減膳之中,依例停止之意,啓請姑停矣。旣已復膳,今日入直軍兵等,當爲中日習射,而國忌相値,不得爲之之意,敢啓。傳曰,知道。
李命坤,以弘文館言啓曰,本館下番,連日闕直,事體未安。應敎沈䥃,校理朴弼載,修撰兪宇基,旣有只推之命,竝更牌招,以爲推移入直之地,何如?傳曰,允。
又以禮曹言啓曰,閉南門開北門遷市等事,蓋出於悶旱禳災之道。而其間亦不無多少弊端矣。開南門閉北門,旣自兵曹草記擧行。而祈雨之擧,皆已停罷,依前例自今日還市之意,分付,何如?傳曰,允。
上在昌德宮。停常參·經筵。
李命坤啓曰,備邊司郞廳來言,今日賓廳坐起日次,而無時急稟定事,頉稟。傳曰,知道。
李重庚啓曰,賓廳坐起,旣已頉稟,所當持公事入侍,而召試相値,頉稟。傳曰,知道。
李命坤啓曰,大司憲權,掌令洪得厚未肅拜,執義未差,掌令李箕獻呈辭入啓,持平任·李昌儒呈辭。今日以監察茶時之意,敢啓。傳曰,知道。
又以都摠府言啓曰,副摠管具樹勳,以御營中軍新番別馬隊點考及舊番別馬隊賞中日事,南小營晝仕出去之意,敢啓。傳曰,知道。
李重庚啓曰,注書朴弘儁,辭疏承批之後,連呈辭單,不爲行公,事甚未安。卽爲牌招,何如?傳曰,允。
趙明履啓曰,翰林召試,過國忌後,勿擇日卽爲擧行事,命下矣。明日當爲擧行,領·監事·館閣堂上·春秋館堂上,竝依節目,待開門牌招,何如?傳曰,允。
又啓曰,明日翰圈被薦人召試時,對讀官當爲書入受點,時任玉堂及曾經玉堂,竝待開門牌招,何如?傳曰,允。
李重協啓曰,同春秋鄭羽良·李益炡,弘文提學趙觀彬,藝文提學元景夏牌不進,推考傳旨,今方捧入,而召試命下之後,趁不擧行,事甚未安。竝更卽牌招,何如?傳曰,允。
又啓曰,同春秋鄭羽良,弘文提學趙觀彬,藝文提學元景夏,再招不進,推考傳旨,今方捧入,而召試不卽擧行,事甚未安。此與科試無異,所當更請牌招,而當初節目中,元無定式之事,何以爲之?敢稟。傳曰,其在事體,極涉寒心,從重推考。
趙明履啓曰,今日召試時,承旨一員,當爲進參,何承旨進去乎?敢稟。傳曰,禮房承旨進去。
李重協啓曰,卽者議政府錄事,以左議政宋寅明意來言,臣以召試承牌,來待闕外矣。猝得暑感,頭痛苦劇,今日召試雖成,實無考券之望。方此自外退歸,召試待後日擧行爲宜云矣,敢啓。傳曰,知道。
李命坤,以備邊言啓曰,東萊府使金漢喆,日昨筵中,推考催促之後,始爲歷辭之役,而不但邊地曠官之可慮,遠地夫馬,上來已久,今又留滯多日,弊必不貲。金漢喆除歷辭,明日內下直事,分付,何如?傳曰,允。
又以備邊司言啓曰,諸宮家各軍門私貿易之弊,自先朝連有禁令。蓋以市民之物,雖係國用,不可不準價和買,而所謂私貿易,則或減價勒買,便同白奪。或名爲外上,不卽給價,民無告訴,勢難支堪,故不得不有此申禁矣。近來法綱解弛,禁令不行,私貿易之弊,日以益甚。豪勢之家,視若外庫。漁奪爲事,不顧民怨。私門酷杖,傳說狼藉。國家之置平市署者,欲其糾察此等弊端。小可以隨加禁戢,大可以論報本司。使市民,得以安保,而今乃全然尸職,一任作弊,殊無掌市之本意,事極寒心。該署提調,從重推考。當該郞官,拿問嚴處,有不可已,近日尤甚作弊者,別爲摘發報本司,以爲入啓論罪,嚴加懲礪之地爲宜。以此申飭分付,何如?傳曰,允。
又以兵曹言啓曰,卽接慶德宮假衛將牒報,則本宮內尙衣院近處中松一株,昨日折落云,令該所斫去之意,敢啓。傳曰,知道。
備忘記,傳于李重協曰,慶德宮修理時,戶曹判書徐宗伋,熟馬一匹,工曹判書趙尙絅·金始炯,各半熟馬一匹賜給。戶曹正郞鄭志翼,工曹佐郞李宜炳,竝陞敍。監役官鄭懋先·尹尙遜,竝陞六。算員以下員役工匠等,令該曹米布題給。
以京畿都事曺允濟啓本,右議政趙顯命月廩不爲領受事,傳于趙明履曰,令本道更爲輸送。
李命坤,以義禁府言啓曰,平安監司狀啓,據刑曹粘目內,柔院前僉使金精一,移本府處置事,允下矣。金精一今方待命於本府,卽爲拿囚之意,敢啓。傳曰,知道。
又以守禦廳言啓曰,今五月十九日大臣·備局堂上引見入侍時,本廳屬各營出身將校等,自本廳一體試射事,奉承傳矣。當此農劇,外邑將校,裹糧赴試於京廳,弊亦不貲。三營將所屬出身將校及左右部別將所屬出身將校,竝爲從附近分屬於各營將,一體試射後,中數多寡,區別轉報,以爲自本廳啓聞之地之意,分付各該營將處,何如?傳曰,允。
又以司僕寺官員,以提調意啓曰,近來各牧場所放馬匹,擧皆殘劣。凡於國用軍兵酬應,極其苟簡。故年前自本寺草記變通,濟州馬雌雄竝一百匹,別爲擇取,添放於興陽牧場所管內羅老島,以爲取種蕃息之計矣。本島自是禁松山,故牧馬無游吃之所。添放未過周年,相繼致斃,幾至二十餘匹之多。殊無別擇取種之本意,故移放可合之處,今方廣求矣。卽接興陽監牧官所報,則所管示山島放馬至近處,有草島。周廻稍廣,水草豐足,且無松田,實合放馬取種之地,而此島係是左水營所管,故諸島牧馬移放之意,曾前文移往復,而因水營持難,因循置之。到今自本寺別擇濟種,以爲放牧蕃息之地,則草島外,更無可合處。草島旣是興陽地,而與本牧場至近,本場所管順天地濟里·禾泰兩島,在水營,亦甚便近。從附近相換,濟里·禾泰兩島,則以草島代,屬之水營,草島則移屬本場,以爲濟馬放牧之地,則事甚兩便云云矣。草島之於水營,雖未知其關係緊歇之如何,而水草豐足,旣合牧養,則牧馬事重,雖不給代,固當移放。以折爾諸島論之,或以黃腸宜松,曾爲統水營所管,而厥後竝與松田,而移屬於本牧場,則況此草島,旣無養松,且以濟里·禾泰兩島相換,則在水營,亦與全失有異。濟種之漸次致斃,一時爲急,趁早秋移放草島之意,分付左水營及地方官,何如?傳曰,允。
禮曹判書鄭錫五疏曰,伏以,臣猥以庸愚之賤,偏蒙簡拔之恩。位躋卿月,報蔑涓埃。尋常兢懼,若隕淵谷。不自意金吾寵擢之命,忽降於藥院求對之際。臣五內震惕,在闕違召,略控短章,仰陳不敢當之義。値齋見却,再召踵至矣。適當鞫獄方張,親禱有命之時,顧臣所帶本兼兩任,具係緊急。區區私義,有不暇恤,遂不得不放倒廉隅,冒沒承命,而環顧初心,臣實自愧。顧今鞫坐姑停,時急事務,粗已了當,則臣以一時副急之人,夤緣倖會,貪戀不去,非但私心之所不安,王府長席,何等重任,而乃以如臣空疎,苟然擢授於衆望之外,而不少難愼,則在朝家惜名器之道,恐不當若是也。噫,臣受恩如天,致位至此,前後踐歷,罔非踰分,而顧此所叨職秩,尤知其萬萬不稱。若又委之於趨命之恭,而厭然仍冒,冥升不已,則過福之災,僨事之懼,固不須言,而其所以辱聖明之知,貽當世之羞者,爲如何哉?玆敢冒死哀籲於宸嚴之下。伏乞聖慈,俯諒微懇,特收臣新授資級,俾公器重而私分安,不勝萬幸。臣無任屛營祈懇之至,謹昧死以聞。答曰,省疏具悉。今者特除,意有在矣。卿其勿辭,行公
左參贊李德壽疏曰,伏以,臣爲葬亡妻,月前扶病入峽。連日露處山頂,受傷甚重。上吐下瀉,氣力柴綴。駄歸私寓,踰月調治,而猶不能起動。然此係一時之感傷,未必爲決死之候,而惟是神氣,日覺厭厭。昨之所爲,今已忘之,朝者所言,夕焉不省。慌慌惘惘,半人半鬼。蓋數年之前,猶覺歲化,數年之後,便覺月化,今則直是日化時化。大限之不遠,可以坐知矣。人之所以爲人者,能視能聽能行步,而臣今耳目昏塞,脚部攣疼,雖一息未絶,猶言猶食,而不過屍居之餘氣耳。其何能彈冠束帶,于于而造於朝乎?見今所叨職名,雖是閑局,而兩堂俱在外,若有不時參坐之事,則必致窘迫。至於賓客四員之中,過半在外,遂使東宮法筵,屢無勸講之臣。臣每念此,坐臥不安。如臣老病癃廢之人,謂宜先許遞改,移授無故之人,以盡輔導之責。此非臣之私言,實擧朝之所共言者也。仍伏念臣天賦,短於矯飾,有言在中,輒復衝口而發。伏惟聖明所以取臣者,或在於此,而此非臣能人之所不能也。惟殿下待臣僚如家人,溫然其色,廓然其量,略去細節,虛襟延納。故臣有所恃而無所恐,雖猥雜之言,苟可以開廣聖聰,不憚傾倒而畢陳,此乃聖主導之使然耳。苟論臣之本末,質且多愧,忠於何有?嗚呼,臣今耋矣。旣不能趨蹌拜跪,周旋法講之席,又不能承聞天語,對揚密邇之休命。回思昔年,若在夢境。念及恩遇,自然流涕。此生已矣,酬答無路。含環結草,惟期身後而已。伏乞聖明,特垂哀愍,將臣本兼兩任,竝許鐫免,公私不勝大幸。臣無任戰悸祈祝之至,謹昧死以聞。答曰,省疏具悉。卿其勿辭,俟少間上來行公。
上在昌德宮。停常參·經筵。
下直,東萊府使金漢喆。
李重協啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
趙明履啓曰,大司憲權,掌令洪得厚未肅拜,執義未差,掌令李箕獻,再度呈辭入啓,持平任·李昌儒呈辭。今日以監察茶時之意,敢啓。傳曰,知道。
又以都摠府言啓曰,副摠管李世璡,以刑曹參判,本曹坐起晝仕出去之意,敢啓。傳曰,知道。
李重協啓曰,卽者吏曹郞廳來言,今日爲政事,命下。而判書閔應洙未肅拜,參判李益炡病不進,參議未差,不得開政云。判書·參判,竝卽牌招開政,何如?傳曰,允。
又啓曰,吏曹判書閔應洙,參判李益炡牌不進,推考傳旨今方捧入。而開政命下之後,不卽擧行,事甚未安。判書·參判,竝更牌招開政,何如?傳曰,允。
傳于趙明履曰,大臣·備局堂上來會事,分付。
趙明履啓曰,大臣·備局堂上來會事,命下矣。兩司當爲入侍,而諫官今方詣臺,憲府無進參之員,除陳疏呈辭入啓外,呈告未肅拜人員,竝卽牌招,以爲推移入侍之地,何如?傳曰,允。
又啓曰,左議政宋寅明,判義禁鄭錫五,咸寧君朴纘新,判尹金聖應,兵曹判書徐宗玉,左尹尹得和,依下敎來會矣。傳曰,引見。
又以御營廳言啓曰,本廳屬海西十三番別馬隊五十名,標下軍一名,已爲逢點整齊矣。來六月初一日與東營入直十二番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以禁衛營言啓曰,來六月當六番中部左司屬京畿五哨軍兵逢點實數六百五十二名,三番海西別驍衛四十九名,步軍標下一名,已爲點閱整齊。來六月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
李命坤,以內醫院官員,以都提調提調意啓曰,頃日牛黃二十部,別貿未久。而連有啓下丸藥及生材內入,已爲盡用。今此中宮殿進御牛黃淸心元一劑及世子宮進服牛黃六一散五貼所入,無推移之道。且前頭若有不時藥用之事,則殊涉可慮。限二十部,又爲別貿,急速進排事,分付該曹,何如?傳曰,允。
李重協啓曰,檢閱兪彦好,以其親病,陳疏徑出,原疏纔已捧入矣。所當直捧禁推傳旨,而此與無端徑出有異。推考警責。奉敎趙載德,待敎趙明鼎·閔百昌,檢閱趙雲逵,竝卽牌招,以爲推移入直之地,何如?傳曰,允。
又啓曰,副應敎尹光毅,以其親病,陳疏徑出,原疏纔已捧入矣。所當直捧禁推傳旨,而此與無端徑出有異。推考警責,何如?傳曰,允。
吏曹判書閔應洙疏曰,伏以臣,幸蒙恩暇,調治賤疾,私心感祝,殞結難酬。而適値亢旱,上下憂遑。臣獨偃息在床,徒事養疴。前後親禱,一未陪從,籌坐賓筵,久未進參。一念悚蹙,若無所容。向於特牌之下,不敢違逋,强疾趨承,纔入禁門。而忽承復除銓長之命,臣驚惶震越,五情失守,蒼黃逬退,歸伏私次,歷累日而罔知所以自措也。噫,臣三入銓地,輒遭僨敗,伎倆畢露,罪戾增積。此皆聖鑑之所俯燭,今不必更事煩縷。而夫冢宰爲任,其責至重。人物進退,皆在其權衡。苟厥政注,非公伊私,則他無足可論。而今臣再行大政,皆以不公,被斥於大臣。畢竟以干托騁私之目,聲罪狼藉。論其負犯,誅殛亦輕。雖蒙聖慈,曲加寬貸,只許鞶褫,銓席一步地,已作永謝之跡。揆以公體私義,不可冒沒復玷也,明矣。況代臣之人,未及行公,而旋又授臣,此便是以臣代臣。回瞻政席,舊座未改,點閱望草,前闕尙在。臣之當初力辭,殿下之特許處分,到今觀之,則全無意義。一時暫解,徒歸塞責,銓衡重任,依舊盤礴。則求之事理,寧有是哉?臣雖至無恥,決不忍爲此也。抑臣又有慙痛惶懍者,以臣愚魯,過蒙洪造,致位至此,區區所期勉者,只欲殫誠奉公,以圖自效。殿下不知臣不肖,亦每以務公,責勉成效。前席誨飭之敎,尙此銘鏤在心。而今乃反陷於循私滅公之科,下而負自勉之素志,上而孤飭勵之聖敎。每自追思,惶愧無地。雖欲銜恩畏義,奔走率職,更無藉手而事君。閑司漫局,尙且逡巡,終難抗顔冒進,則顧此屢試狼狽之地,尤何敢晏然自掩,揚揚復當,以益其無忌憚之罪乎?此不但臣心之所自畫,仰惟日月之明,容光必照。則又有此誤恩者,抑曷故哉?豈或聖念,深軫銓任之久曠,謂臣易於驅使,姑欲備數苟充,以副目前之用,更不責以廉隅之大防而然耶?反覆循省,莫非臣行己汗下,素無執守,疎賤之情,不能見諒於君父之致。撫躬慙悼,尙誰怨尤。惟當懺悔前愆,深懲覆轍,斂避睢盱之塗,粗保廉恥之節,以爲息黥補刖之計而已。銓職去就,固非暇論於今日。虞旌之招,死且不往,則政官之牌,臣豈敢承乎?難進之義,已成鐵限,違慢之誅,亦難自逭。而連値淸齋,病又添劇,尙未能陳暴危懇,以請嚴譴。虛縻重擔,留延時日,徊徨悶塞,氷炭交中。敢此不避煩猥,瀝血疾聲,冒死仰籲於仁覆之天。伏乞聖明,曲垂諒察,亟許鐫削臣職名。仍命勘正臣罪犯,毋致徒傷國體,重誤銓選,公私不勝幸甚。臣無任惶隕抑塞踧踖屛營祈懇之至,謹昧死以聞。答曰,省疏具悉。冢宰之命,意有在矣。卿之撕捱,極涉過矣。卿其勿辭,從速行公。
副司正李敏坤疏曰,伏以人有疾痛,莫不呼號其父母。臣之於君,猶子之於父。凡有誣枉,安得不一暴於君父之前乎?頃者諫臣,論臣以來歷不明。夫來歷者,指其世派之所自來者也。不明者,謂其有所疑晦也。彼雖急於持人,其忍以是加之,而無少顧忌耶?臣極知其對較自辨之爲疲勞可羞之甚。而此而不辨,無以爲人之子,無以爲人之臣,亦無以一日立於世。只緣其啓之未停,隱忍泯默,亦且累月矣。今始一籲於聖明之前。伏願聖明,寬其罪而少垂察焉。念臣以庸愚無似,晩占科第,淸塗顯秩,意念實不到。而乃者堂后之職,出於人望之外。嚴瑀駁正之啓,亦云晩矣。第其誣辱,若及於臣之一身而止,則臣固不足與辨。而今乃斥之以四字之目,則誣及先系,所重有在。何可以其言之悖妄,而無一言以辨之乎?臣卽我世宗莊憲大王第八子永膺大君敬孝公琰之九世孫也。大君有孝悌令德,最爲英廟之所鍾愛。而顯陵·光廟,寵眷益隆。事在大君碑誌及國朝寶鑑,可考而見也。至臣五世祖,屢絶宗籍。而臣之高祖·曾祖·祖父,或以蔭仕而進,或以文科而進。祿位雖未大顯,亦能世繼簪纓。雖以臣之外派來歷言之,自臣初祖之配,以至臣之母黨,俱以國之著姓,譜牒咸在。臣固不敢一一猥陳,而誠有所不可誣者矣。噫,門衰族單,寡弱零丁,未有如臣之比者。今使言者,論臣以孤寒濫竽,則臣固無辭。而若誣其來歷,則天下寧有是耶?且昨年臣之被枳於槐圈也。大臣陳達筵中,略擧臣之世派。瑀以侍從之臣,尙或有聞,而初若不知,故爲是四字之誣。及其翌日,又忽變幻前啓,而猶不自引其爽實。其意以爲誣悖之言,一書朝紙,四方傳道,有足以眩人之聽而惹人之惑故也。其簸弄誣詛之狀,聖鑑在上,尙亦洞燭之矣。臣因竊伏念,天潢之派,雖甚孤弱,臣我祖宗者,曾未聞斥其來歷而醜誣之,如瑀之所爲者。緣臣不肖,忝辱至此,此臣所以驚心痛骨,欲死而無地者也。臣一脚未出,而忽受此前古所無之誣。臣於是,百志俱解,萬念都休,惟一伸此誣。雖卽日退顚溝壑,亦無所限。伏乞聖慈天地父母,特下明旨,覈臣來歷。如有一毫不明,如瑀之所云,臣請伏誣罔之罪,以謝人言焉。臣無任惶懼戰慄之至,謹昧死以聞。答曰,省疏具悉。今覽爾章,卽是璿派,伊時院臣,闇於古而過斥,何累於爾乎?
副司直尹汲疏曰,伏以臣荐哭二子,心喪神殞,人事殆絶,世間大小事,都不省識。晩始得見先朝賜死罪人始壽之孫吳星運擊鼓供辭,則攙及臣祖父故判書臣堦,爲黃海監司時,與通官張孝禮問答事。而一反事實,有若臣祖其時所聞,爲始壽之證援者然,臣不勝驚痛憤惋之至。噫,始壽,始造臣强之凶言,驅脅臣祖,搆捏排陷,拘囚竄逐,幾不保性命。而及今六十年之後,復爲其孫之所提說,反欲以爲伸理始壽之資。臣心痛迫,當復如何。而緣臣昏迷,聞知最後,辨白之章,尙不克上,不肖之罪,誠無所逃。竊伏聞臣强之說,初出於柟,庚戌使還之後,再出於始壽。乙卯儐接之時,蓋顯宗大王昇遐之後,弔勅出來,而有二度致祭之擧。始壽以儐使,使譯輩,探問厥由於通官。則孝禮以爲,一度乃是常例,一度先王至誠事大,而連有疾患,享壽不永,皇帝別爲惻然故也。孝禮又謂譯輩曰,卽今戶判何人爲之耶?爾國兩班不善,例給之物,必當操切矣云云。始壽因二度致祭之異於常規,且憑兩班不善之說,捏造凶言,至達天聽。故臣祖再上疏,辨破其情狀。逮至庚申,遣使于彼中,質問凶言有無於孝禮。則孝禮之答,不但無一辭近似於始壽所謂臣强之說者,竝與柟庚戌之言,而擧歸虛地矣。於是,始壽之獄起。而肅宗大王下敎,有曰,自古人臣之謀反者有之。而至於借口於他國之人,誣辱其君父,古所無有者。始壽因其致祭二度,做出此說,以實逆柟之言,而且欲因此而爲陷害舊臣之計也。及始壽之援臣祖,而鞫廳之欲請拿問也。則聖敎又曰,始壽因兩班不善之說,做此不忍聞之言。而到今無以指證,則又擧尹堦而援之。尹堦於乙卯年,已明其不聞。則始壽此言,不過出於情窮理屈,置之。夫始壽造言誣聖之罪,臣祖不聞之實,於此二敎,已盡之。則固可以竢後聖而不惑,何賴於臣之辨明?況始壽之誣逼先王,罪關宗社。丹書之籍,百世不磨者,固已爲聖明所繼照而嗣守。則雖千百星運,亦將自起自滅。而其所張皇,不過爲棘寺之敗紙而已。誠無所事乎臣之辨矣。雖然,亦已猥塵於乙覽,覆下於金吾,而獄在久遠,則容有聖聰之未及盡燭。事關父祖,則又有私情之不容自已者,敢冒煩瀆之誅,略陳被誣之槪,伏幸聖明垂察焉。星運供辭,謂始壽行到金川,聞黃海監司尹堦,私見孝禮時問答,則亦與譯輩所傳,少無異同。此卽始壽,以遠接使,回奏于西郊幄次,而始誣臣祖之說也。時肅宗大王,特使領議政積,往問孝禮於館所。則積故屛譯輩,不以實問,而飭辭回達,以爲眩亂彌縫之計。臣祖卽上疏,辨其虛罔,其略以爲與孝禮相見之時。孝禮曰,皇帝聞先王之訃,極其驚悼且悲。先王之積年沈痼,不能有所施爲,而遽爾薨殂。故今此弔問,特設兩次祀奠云。臣强二字,全不出於孝禮之口。臣以何意思,添加是說?以爲孝禮說,而言於始壽歟云云。此蓋與始壽所謂受制强臣,不得自由者,語脈指意,千萬不相近。而始壽,幸臣祖之見孝禮,謂此隙可乘,敢生援引之計,欲實凶狡之語。臣祖逆知其然,再疏之末曰,臣强之說,遠有源委。頃年柟,還自燕京,始以此說,達於先朝。今者始壽,歸自灣上,又以此說,陳於榻前。奉使儐接之臣,指不勝屈,俱未有聞。而始壽一家,獨能聞知,人皆疑惑。則始壽之欲得別人爲證之心,宜無所不至矣。當是之時,始壽之罪未彰。而臣祖因其誣己之跡,灼見用心之源。明辨痛析,辭理嚴正,殆乎擢出其肝肺。於是乎,威脅利誘,爲計益急。而三朔對吏,再供愈明,則雖以始壽之禍心,卒無奈何?陰嗾賊鑴,竟致北荒之投竄矣。臣祖不聞之實,旣如此,故聖考前後下敎,皎若日星。渠何敢復肆攙說,弁髦聖敎,若是無嚴哉?噫嘻,痛矣。臣祖之疏,又曰,臣於黃州,得聞遠接使,聞所謂臣强之說於龍川云。蓋其說不出於孝禮,不出於諸譯,而始壽自以爲聞之。故當時不曰孝禮諸譯之說,而皆曰始壽獨聞之。凡彼人所言,勿論大小輕重,譯輩竝傳於儐臣·道臣,例也。果有是言,則始壽所聞,道臣必無獨不聞之理。而其時西伯申晸,旣曰全不聞之,參證之柳斐然,亦以爲不聞。則卽此而始壽造言情狀,已可略綽想像矣。及乎庚申獄之未竟,孝禮復隨勅到館,則肅宗大王,特遣領議政金壽恒,與都監堂上閔維重,館伴鄭載嵩,更問其言語虛實及乙卯賊積所問之爲何語。則孝禮以爲,吾則無是說無是說,此事元不干於致祭,豈有爲此言之理哉?況大國,元無此說矣。許積,則其時以閑說話酬酢之後,但曰彼中,以本國朝臣爲惡云。然耶云。而至於致祭之事,元不發問矣。孝禮又以爲本國告訃之後,禮部例請致祭。則皇帝甚爲惻然常例之外,特命別爲致祭云云。肅宗大王,特下判付曰,以禮部奏議時,皇帝特命二度致祭曲折觀之,則其元不出於彼中之口,尤爲明白。更命嚴問始壽所引諸譯,一竝逮問,而皆曰,全不聞。始壽所謂來傳凶言之朴廷藎,再加訊問,而與始壽之言,節節相反。渠遂諉以異國之人·象胥之輩,而歸之不可信。苟如是,則渠所引至親之權守經,密友之閔熙·始壽,所仰望求活者,何如?而其供無一相應,抑又何哉?渠又以諸譯之招,爲怵於威禍,承望風旨,變幻辭說,陷人於死而不足信。此亦窘遁,全不成說。當臣祖與始壽相辨之日,諸譯皆以爲不聞,而特未及朝家逮問耳。始壽賜死時傳旨,有曰雖以閔熙之招觀之,當許積到館所,問孝禮之日,安日新,已稱不聞其言,則可知其非出於到今變辭。今此數句王言,足爲千百年不易之斷案。若使譯輩之言,果出於一時怵威望風,則己巳之獄,渠黨莅刑,桁楊楚毒,何求不得?而向之諸譯,卒無一人取服,終始一說,至死不變。求反其獄,卒不可反,此又何爲也?始壽誣聖之誅,雖正於庚申之獄,而其造言之形,益著於己巳之獄,是尙何情之可疑,何冤之可訟哉?臣祖之再度辨疏,錄在院史,始壽之造言情節,昭載鞫案。況聖考處分,如日中天,照人耳目,則固不待臣言之覶縷辨暴。而第臣之所痛恨者,臣祖受知兩朝,位躋崇班,平生言行,惟是直道事君。而身歿五十餘年,乃爲幺麽囚人所攙引,姓名至謄於訟牘,誣言上徹於宸聰,身前身後,齮齕至此。臣於此,崩心痛骨,直欲無生。玆敢不避煩猥,略暴事實,伏祈聖明之澄省而嚴處焉。臣無任涕泣陳懇惶懼隕越之至,謹昧死以聞。答曰,省疏具悉。今覽爾章,了然其事,爲其祖登聞者,汎濫援據,何足介意焉。
大司憲權疏曰,伏以臣,日昨猥上首實之章,敢請溺職之辜。不意聖度天覆,恩批旋降,諭以勿辭察職,臣誠感惶罔措,柏府新除,遽下於杜門竢罪之中,惝怳震惕,不知死所。顧此言責,卽臣年前僨敗之地,至今追思,寢夢俱愕。跡同覆轍之車,心類傷弓之鳥。霜臺一步,鐵限十重。有除輒辭,矢心退避者,不但同朝之所共知,實惟聖明之所深燭。今於七旬垂死之年,揚揚冒出,復踏宿趼,全喪素守。則眞所謂不識人間羞恥事者,豈不爲市童之所笑哉?鎭日尋單,以祈必遞,誠出萬不獲已。而臣於情勢窮蹙之中,偏母所患暑泄,萬萬危劇,度數無算。眞元澌竭,氣息奄奄,委頓床玆,若不保朝夕,實無霎時離違之勢。今於召牌之下,略控危迫之悃,席藁私次,恭竢威罰。伏乞天地父母,曲加矜諒,亟許鐫削臣所帶職名。仍命攸司,重勘臣違傲之罪,俾得安意救護,以伸人子至情,不勝區區至願。臣無任屛營祈懇之至,謹昧死以聞。答曰,省疏具悉。卿其勿辭護焉。
掌令洪得厚疏曰,伏以臣,有事畿郊,受由暫出。柏府新除,適下此際,繼有馹召之命。在臣分義,固當卽日就途,以效古人不竢駕之義。而第臣本來水土之疾,每當暑月,輒致加劇,今番行役,調將失宜,嘔逆麻痺等症,依舊竝發。而症形之危惡,視前有加,不得不遲留數日,以爲調治之計矣。伏聞我聖上,悶旱求雨,將有農壇親禱之擧。臣不敢偃便鄕廬,寸寸前進,來伏私次。而顧臣本病之外,泄痢之症,猝發於冒雨撼頓之餘。度數無算,食飮全却,一味昏昏,若將垂盡。似此病狀,已無束帶供職之望。且臣於前秋待罪見職也。適見南惠老之處置乖當,大駭物情。竊自附有懷必陳之義,略及辭疏之末。而微誠不槪,批旨至嚴,至以挾雜爲敎。臣追思至今,不勝惶懍之至也。噫,臣出入臺端,今幾年矣。徒事含默,隨行逐隊,以孤我聖上簡拔之恩。私心愧恧,若負大何。至若過激之論,偏私之言,臣所深惡,而未嘗不自戒者也。草草一語,反見疑於君父之前,此莫非臣之言議無素,未能見信之致,豈可以日月之稍久,而靦然冒居,不思所以自靖之義也哉?以情以病,實難抗顔於周行。玆於天牌之下,隨詣闕外,乃敢仰籲於仁覆之下。伏乞天地父母,俯賜諒察,亟許鐫免,俾安私分,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
副校理朴春普疏曰,伏以臣於月前,待罪館職也。猥以皇明閣臣葉向高奏疏進御事,妄有所論矣。及伏見副司直元景夏疏本,其所詆臣而罪臣者,殆無餘地。臣於其時,旋移該郞,疏辨無路,繼被臺劾,惶恧度日。不意迺者,恩敍特降,除旨遠下。臣不敢久淹鄕廬,昨始來伏私次。而前後人言,俱極悚怖,不可以時月之稍久,有所終默。玆敢更進短章,仰暴危悃,以冀聖明之恕察焉。臣與向高,生非同邦,世非同時,本無臭味好惡之可論。臣亦何心,求過於無過之地,必欲深排於百載之下哉?誠以其書,眩亂忠邪,言議不正,決非上備於睿覽。故斥之不得不嚴,辨之不得不明,此所以竝與其人之本末而言之也。臣豈有他意哉?臣之所謂眩亂而不正者,在於保護魏忠賢。凶逆如魏賊,而猶欲爲之保護,則卽此一事,可爲向高之斷案。其餘言行,非臣之所欲論也。宰臣果以向高之疏,爲非保護忠賢,而欲爲分疏乎?此則臣亦有說焉。何者?夫忠賢之罪,覆載之所不容,擧國同憤,欲磔其肉。此楊漣所以擔閣一死,尺疏叫天,必欲爲國家翦凶而除患者也。若向高所謂退歸私第,遠勢避嫌,此豈彷彿於忠賢,而許其休退於一時者,亦果爲薰鼠蕩狐,誅翦禍根之道耶?向高信以忠賢之辭東廠,出於眞情,爲可休退。而敢以休退中官之名,加於王法必誅之賊,爲此萬萬不近理之說乎?且忠賢之於國家,有何寸功尺勞之可以曲加保護者,向高旣請其時加保護,又冀其恩義如舊,使君聽益偏,凶勢益固,忠諫直言之終不得以入耶?此已常情之所不出,而況其所謂譖搆勿行者,又欲指誰而爲譖搆乎?忠賢之二十四罪,播人耳目,萬口喧傳,豈楊漣之所知,而獨向高不知乎?然而向高以爲,忠賢何敢作此等事,皆臣之不知也。此其意將欲置楊漣於何地乎?向高,雖急於保護忠賢,何忍以攻忠賢者,肆然謂之譖搆,使一時忠直之士,受此黯昧之目乎?以其必欲保護也。故歸忠賢於無罪,以其必欲無罪也。故目楊漣以譖搆,其爲言如此,而謂之非出於保護忠賢者,實非臣所可曉也。臣且以向高再奏觀之,有曰楊漣一人之言,容有過激,諸疏繼至,擧朝鬨然,臣等亦被指摘。又曰,臣地居密勿,不敢自同於廷臣。又曰,使天下,曉然知忠賢之無他,此則載在明史,臣非敢誣也。噫,忠賢不誅,則善類必殱,此天下安危之所關也。大臣不言,而其誰言之乎?以其地居密勿,而不敢自同於忠正之論,非臣攸聞。向高此言,未必不爲後世小人藉口之患也。況無他二字,人臣之純褒也。以此純褒,加之忠賢,必欲曉然於天下。而在楊漣,則斥之以過激,訴之以鬨然,殆無一言之顧藉。向高之心事,誠有不可知者。雖在百世之後,其眩亂疑晦之跡,不能自掩於文字之間。況同時諸賢,目覩其事情者,謂向高將如何。夫所謂爲忠賢畫策,與焦芳同傳之說,可見其公議之至嚴矣。此與點將等書,不可一歸於妖誣,其亦明矣。宰臣又引向高歸時一疏,以爲向高再上疏論之,遂忤忠賢,群璫圍第,何其言之失實如此也?向高之歸也。其身名謬戾,行裝狼狽,更無顔面可對天下之士矣。區區一疏,出於自贖之計。而不過以綽略句語,假借楊漣,强欲自同於天下所同之見。其言亦可笑也已,此何足輕重於楊漣哉?況忠賢之罪惡,一無指斥,而只引前輩之去就,强爲大談而已。此疏何忤於忠賢之有哉?群璫之圍第,蓋由於林汝翥。汝翥,向高之甥也。群璫,疑其匿於其第,遂圍之。此亦非向高忤於忠賢之故也。然宦寺之恣橫,於此亦可見矣。從而爲保護之論,果何益哉?宰臣又曰,保合善類,協恭爲國,儒臣之所深嫉。噫嘻,此何言也?苟如是,則臣固媢賢醜正之人,其罪無所逃於斧鉞矣。臣何可泯默而已?請昧死而畢陳之。嗚呼,自古君子小人,勢不相容。一爭則至於小人必勝,君子必敗。竝用則終於君子盡去,小人獨留。蓋小人貪利忍恥,擊之難去,君子潔身重義,沮之必退。此其勢固不可一邊援引小人,一邊保合君子,使之同調而共劑,亦決矣。夫所謂調劑者,兩皆士類,而其言議差相乖岐者,可以調劑之矣。若是一爲小人,一爲君子,則氷炭不同器,薰蕕非一叢。安有君子小人,同調共劑,而能保其國者乎?惟彼向高少日名論,固爲東林之所推。而天啓以後,相業寥寥,其含容依違之態,至使繆昌期,色變而出,則向高之失望於東林,已久矣。大抵其立朝言論,病於調劑。縷縷章奏之間,一則調劑,二則調劑。而處心不明於好惡,持論不嚴於是非,至以君子小人,不必立名目存界限,爲一副當義理。不問善惡,不論邪正,必欲調娛和合,竝容於一朝廷之上,其勢顧可得乎?東林黨名,始於萬曆之間。而其爭甚微,初無君子小人之可辨,此時則固可以調劑處之矣。及其忠賢用事,群凶合勢,仇視東林,日事排擊,則不但邪正之分,到此截然。彼忠賢,逆也賊也。與逆黨相角,獨非忠於國,而義於君者乎?論其大體,此類皆善類也。國之存亡,何嘗不係於此類之盛衰矣?而向高,以調劑之術,施之忠逆之間。當扶而不扶,當抑而不抑,反使忠賢,得以全保,狺然益肆其凶暴,則楊漣諸人,禍不旋踵。而一網所打,善類殆盡。所謂高攀龍·周宗建之輩,終皆不免於忠賢之毒手矣。從此東林之人,擯斥抑摧,不得著足於朝廷。而恩兒義子,遍滿天下,頌德忠賢,競立生祠。世道人心,乖敗至此,而國安得不亡乎?及夫天禍崇禎,宗邦永覆,則伏節死義之士,在在盡然,而皆東林也。國危則死直,國亡則殉節。一隊忠良,殱殘無遺。千古士類之不幸,未有如東林之慘且酷者也。嗟呼,若使向高,當忠賢之世,扶護此流,如救焚拯溺,旌別淑慝,肅明刑賞,以伸公議,以樹元氣,則善類固可以保全矣。國事亦可以協恭矣。何遽至皇家天地,斷送於一凶宦之手,而使今日東土之民,咨嗟飮泣於匪風下泉之思也耶?由是言之,向高之保護忠賢,乃所以貽禍士林。貽禍士林,亦所以覆我皇家也。今者宰臣,以向高謂之保全善類,保全者果是何人?謂之協恭爲國,協恭者果是何事耶?彼所謂保全協恭,便是題外,則斥臣以深嫉,誠不滿一哂也。雖然,嘉謨善言,不患無書,而必以是書,猥進於黈纊者,實非鄒聖敦王之義也。臣雖萬被深嫉之斥,又何不爲殿下言之乎?嗚呼,世衰俗渝,人心日溺。士大夫風節,委靡不振久矣。是以忠賢之逆,卒至於保護。而保護之論,又不爲後世所斥。今之宰臣,至以深慕爲言,臣爲之慨然也。夫宰臣之意,亦豈欲背馳於義理也哉?惟其調劑一事,近於蕩平之名。故遂信而爲深慕,殊不知蕩平本意,異於向高之調劑。而調劑之弊,流而至於保護忠賢之境,此宰臣之大病痛也。宋臣朱熹之疏曰,古之欲爲平者,必稱其物之大小高下。而爲其施之多寡厚薄,然後乃得其平。若不問其是非曲直,而待之如一,則是善者常不得伸,而惡者反幸而免。以此爲平,是乃所以大不平也。是以雖堯·舜之治,旣擧元·凱,必放共·兜。此易象所謂遏惡揚善,順天休命者也。旨哉斯言也。若使宰臣,從事於一部朱書,深味乎此箇義理,則其所以爲蕩平者,必求所以致蕩平之本。而如向高之調劑,其將深斥之不暇,又何深慕爲哉?臣聞其後筵中,宰臣又以燕閑省覽,留意體察,仰勉於殿下云。是宰臣,終以是書,爲可尊信,而齗齗不已於終始也。臣竊覵殿下聖學高明,千古治亂得失,邪正是非,固自瞭然於淵衷。此書雖日進於前,不過爲監戒之資,何傷乎?緝熙之工哉?但宰臣名位已顯,其言論趨向,亦關於世道。而平生之所深慕,止於向高之調劑而已。則臣恐其流之不能無弊也。臣又伏見校理尹光毅之疏,以臣之斥是書,譏詆備至。臣非訟向高者,其秉心公平,不必强爭。而抑未知儒臣,以向高之保護忠賢,謂出於公平之心,必以其疏選入於御覽之本耶?儒臣之意如此,則臣不欲呶呶也。仍念臣魯莽無似,濫荷洪造,出入三司,殆有年所。區區報效之忱,只在有懷無隱。而今者一言脫口,衆鏑叢身,至以宵小嫉賢之目,搆臣之罪。臣若憑恃聖慈,墑埴榮塗,則只見其身之災,而未見其益也。伏乞聖明天地父母,特垂矜察,削臣見帶之職,治臣妄言之罪,以快人心,以安微分。仍令選部,勿復檢擬,俾卒生成之澤焉。臣無任屛營祈懇之至,謹昧死以聞。答曰,省疏具悉。下敎之下,其何撕捱?爾其勿辭,察職。
持平李昌儒疏曰,伏以臣,自畫有素,情理且切,前此屢忝臺省,每以撕捱爲懼。新命之下,庚牌繼降,鞫事嚴重,不敢言私。竭蹶趨承,黽勉參坐,而秪爲少伸沐浴之義而已。本非以言責,爲一分可堪也。噫,臣父多年痼疾,一味屛蟄。散秩兼銜,尙難陳力就列。路左秪迎,忽被恩敎眷眷,搢紳相傳,闔門感祝。而病父宿症之外,猝患髮際之腫。向來外除,竟亦未赴,間因强加巾櫛,以致轉輾肆毒,分野甚重,差完未易,乍歇旋劇,流汁不止。且臣母病之沈篤,視前落下數層。而又自昨日,重添暑感,有時昏窒,達夜辛苦,食飮全却,氣息奄奄。臣方左右扶將,念未及他。自來必辭之義,有不暇覶縷,而目下焦迫之情,實無以從仕。玆將疾痛之號,猥瀆仁覆之天。伏願俯垂矜諒,亟許鐫改,俾得安意救護,仍降威罰,以警具僚,公私不勝大幸。臣無任屛營祈懇之至,謹昧死以聞。答曰,省疏具悉。爾其勿辭護焉。
檢閱兪彦好疏曰,伏以臣之老母,素抱痼疾,居恒懍惙之中。近因日候斗熱,添得外感,諸般症形,轉輾沈篤。顧臣情理,豈有離側供仕之勢?而微末之蹤,不敢以區區私懇,縷瀆天聽。抑情在直,已有日矣。卽又得接家信,則臣母之病,自去夜一倍增劇。頭疼若刺,身熱如烘,胸膈痞滿,勺飮不下,神識昏瞢,氣度綿綴云。臣聞此報,方寸煎熬,不能頃刻耐住,急陳短章,徑出禁門。伏乞聖慈,亟命鐫削臣職,以便救護。仍勘臣擅離之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
副應敎尹光毅疏曰,伏以臣於直中,得聞家信。則臣母宿病之外,跌傷餘症,發作無常。因近日暑濕,流痰滯凝於肩背,刺痛忒甚,坐臥不便,食飮全却,氣息綿綴。臣不勝方寸焦灼,方欲一疏,仰申至懇矣。此際伏見副校理朴春普之疏,則以臣向日辭疏,略論葉向高奏議事,盛加譏詆。臣於是,不勝瞿然,繼之以駭惑也。向高,乃皇朝之人,而其死已累百年矣。其爲賢爲邪,自有後世定論,非可誣也。其奏議抄進之命,在臣待罪經幄之時。故臣取考其本傳,則其傳曰,向高爲人光明忠厚,有德量,好扶植善類云。故臣於命下之後,無所爭執。抄選雖不經臣手,亦嘗與聞,故於自引之章,略陳其難安之端矣。今其疏語,乃至於此,臣實未曉也。噫,論人之未易得中,自古然矣。或有論其全體者,或有指其一事者,古人之見,猶患難合,況於今之人乎?況於偏黨之時乎?無怪乎人見之各自不同也。且其書之是非邪正,已莫逃於聖鑑之明,則何必與之呶呶爭辨也哉?然臣旣以情外之事,受其無限詆誨,則其不可苟然仍冒於職次也決矣。玆敢投進短章,徑出禁門。伏乞聖明,俯垂矜察,亟許鐫削臣職名,以伸至情,以靖私義。仍治臣擅離之罪,以勵臣分,不勝大願。臣無任屛營祈懇之至,謹昧死以聞。答曰,省疏具悉。爾其勿辭護焉。
正言南泰耆疏曰云云。原疏下備局答曰,省疏具悉。其勉者宜勉,所陳者令備局,稟處。爾其勿辭察職。
癸亥五月二十六日未時,上御熙政堂。大臣·備局堂上引見入侍時,左議政宋寅明,行禮曹判書鄭錫五,咸寧君朴纘新,判尹金聖應,兵曹判書徐宗玉,左尹尹得和,左副承旨趙明履,正言洪益三,假注書朴師訥,事變假注書李弘德,記事官趙雲逵·李毅中,同爲入侍。宋寅明進伏曰,日氣之蒸熱,比來益甚,聖體若何?上曰,一樣矣。宋寅明起伏曰,大王大妃殿調攝之候,益有差減之勢乎?上曰,近來則稍愈爲敎矣。宋寅明曰,王世子氣候若何?上曰,好過矣。宋寅明曰,久旱之餘,已得大霈,誠極多幸。雨後連爲陰濕,亦是好徵矣。上曰,自初靳霈,今雖得雨,予意則猶恐其未洽。又必連雨,然後民事有庶幾之望。姑觀前頭,可以知之。而望雨之際,旣得甘霔,欣幸何諭?若於乾播處,則已來之雨,亦可洽足,尤爲多幸。曾已下敎,而此實輔相之力也。宋寅明曰,莫非聖德所致,於臣下,何力之有焉?又曰,首揆病未快愈,今日未能入侍。而西關狀啓,一則有循例擧行者,一則有時急稟定者,故不得等待首揆,而持入,仰達矣。此平安監司狀啓也。據義州府尹南泰良所報,而以爲前日鳳城答通中,有皇帝駕行期日,呈問瀋陽再行知會之語。推計日字,已過往復之限。而尙無消息,誠甚泄泄。更送譯學於鳳城,詳問瀋陽回文,何如?請令廟堂,稟旨,分付云矣。臣意則今番雖送譯學,不過如李樞手本,末必得來定期文迹。而其在審愼之道,更遣譯學探知,亦何妨耶?上曰,依爲之。出擧條宗寅明曰,此兩張,卽平安兵使李彦祥前後狀啓也。廢四郡彼邊淸人之造馬尙,泝禁江,誠是無前之事,此係約條所禁。而又有丁未皇旨之可憑,故令邊將責諭嚴禁,則以爲有瀋陽刺史公文,而終不出示云矣。廢四郡,旣是極邊無人之地。而創用馬尙,恣行禁江,已不無可慮之端。況其人之必爲彼中良民,亦何可知也?所謂瀋陽刺使公文,旣不出示,則其言虛實,有未可知。假令眞有公文,固當援據約條,請其禁戢。而又或無公文,而假托爲言,則尤不可掩置。臣謂一番移咨,有不可已矣。上曰,瀋陽刺史,眞有公文成給之事,則當直爲移咨。而今其眞僞,不能的知。而徑先移咨,事涉如何?聞鳳城與瀋陽,不甚相遠。瀋陽之公文有無,鳳城似必知之。姑先馳通于鳳城,以探眞僞,何如?徐宗玉曰,徑先咨文,實涉重大。先問鳳城之敎,似好矣。上曰,公文有無,姑未的知。則馳通中勿以公文爲問,而以造馬尙泝禁江,前所未有之事,爲措辭問其由,似好耶?宋寅明曰,渠輩旣言有公文,則公文虛實,不可不問。而臣意則雖移咨,亦似無妨矣。上曰,咨文則終涉徑先,使灣尹,馳通鳳城,以問瀋陽刺史之成給公文與否,可也。抄出擧條宋寅明曰,戶曹判書金始炯,尙今撕捱,不爲上來。度支之任,何等緊重,而長官久曠,自多廢務,此已可悶。而年分事目,又當前不可一任其在外。且大臣,蕫正百官得失,間或有論罪卿宰之事。而爲卿宰者,輒復堅臥不起,則將何以爲國乎?此則戶判事非矣。宜更從重推考,各別催促宜矣。上曰,重臣氣稟,本來醇厚。而向來右相所論,可謂薄矣。豈可以此,每每撕捱,終不上來耶?特爲從重推考。催促使之卽速上來行公,可也。出擧條宋寅明曰,前吏曹判書之變通出代者,爲慮重任之久曠,而必欲使都政,不至踰月也。新判書閔應洙,當初見遞,與戶判有異,則尤不可過爲撕捱。且應洙居銓時,以臣見之,別無行私之政。其時僚相,以其姻婭擬望爲斥。而我國士大夫,率多相爲姻婭。且用人,必以大家人爲先。則政注之間,姻婭之嫌,自然難免。而其擬於下望,不擬於首望者,此亦貴事。且或以名官及三曹郞官之類,注擬於守宰者,豈皆謂私情乎?臣曾對僚席,言其箚論之過矣。僚席亦自謂無深意,而筵中屢有開釋,則今何可每每以此引嫌耶?都政不可踰月,各別嚴飭勉出,俾卽行公好矣。上曰,當初遞職,已過,而至今撕捱,尤爲過矣。催促行公,可也。右相之揚淸太勝,其所謂吾則不爲之說,極峻且過矣。宋寅明曰,僚相常以這等之政,看作太嫌,而臣意則不必爲然也。上曰,銓長可合之人,不過數人。或有方入於筵中,而亦各有重任。則今者閔應洙之除拜,蓋量之審矣。一向辭免,豈不過耶?抄出擧條宋寅明曰,新錄方催促,而副學又違牌罷職矣。副學宜更差出,而違牌坐罷人,竝敍用,似好矣。上曰,依爲之。出擧條上曰,翰林召試有令,而尙未爲之,此實紀綱所關也。宋寅明曰,昨日臣則承牌,而以館閣堂上,不爲承牌之故,未卽開試,臣亦中暑出去矣。明日再明日,竝無故,若又定日牌招,則豈復不成耶?上曰,今番召試,姑爲退行。新榜翰圈,使之催促爲之。竝前後圈,同爲召試,似好矣。趙雲逵曰,前圈中,旣有無故之人,而未及召試,更圈後榜與當初節目有礙,節目不爲變改,似好矣。上曰,當初翰圈,蓋有深意。而其所圈點,復爲例套矣。新榜所圈,其數不多,則似有難便,故欲更圈新榜,而合爲召試也。宋寅明曰,不必有難便之慮,先爲召試,似好矣。上曰,然則召試再明日爲之,可也。抄出擧條鄭錫五曰,禁府都事金光進,因臺啓,方在拿問中。而次堂上三人,亦皆以此事爲嫌,以爲金光進事,不可參涉云。本府坐起,必備堂上二員。而至於金光進事,則堂上不備,只有臣一人,無以捧供議處之路,何以爲之?上曰,金光進付過放送,可也。榻敎鄭錫五曰,此是前北兵使禹夏亨査狀也。北評事南泰耆,査實以報。而北道御史,書啓中所按夏亨諸不法之事,皆白脫。其中田米四十石無歸處,而亦以軍器修補,見錄於重記中云矣。夏亨曾因赦典見放,査事亦無可問,則固無可論。而當初行査,旣出朝令,則不可不稟定,以竢處分,故敢達矣。宋寅明曰,臣於御史事,有可異者。御史異於臺官,非可以風聞論人。禹夏亨所犯,果如此,而在本道時,有所聞,則亦當査問監色,按閱文書,得其實狀後,狀聞論罪。而不此之爲,不行査不封啓,有若筵中泛論。而其罪則罔測,此旣非得聞於還朝之後者,論人何如是草率也?御史論罪時,臣亦入侍參聞,極以爲駭矣。及見本道査狀,則又全然脫空,外方行査,素稱易脫。而此則有可信者,以虛錄買米等事言之。其時監賑御史韓億增,在鏡城,夏亨何敢生心運送許多米石,於鏡城以爲私買之計。而億增,亦豈不聞而不罪之耶?且虛錄,卽庫無文書在之謂。若果如此,則監賑御史,計戶磨鍊各巡後,以其餘數,移轉分俵於各邑。如非賑巡間斷,則必將分俵數縮,虛錄可以立見。億增必無不知之理,而其可矇然置之耶?此兩事査狀,似理直,他可推知矣。上曰,此事誠然矣。旣歸白脫,則今無可論,置之可也。擧條上曰,今番鞫獄事情,果何如?見趙榮國狀啓,略可料知。而又見推案,甚是虛謊,厥漢似當刑推矣。日昨鞫坐時,予意則應當請刑,而終無所請。今日將欲下敎矣。宋寅明,見其爲人,極爲凶詰,且事涉虛謊,故初欲請刑矣。更思之,旣有發捕之事,而厥漢徑先嚴刑,或致斃之後,果有捉來之人,則將何以推問耶?不無難處之慮,故姑待捕校之入來矣。上曰,所招諸人,極爲虛謊,甚於捉影,何處推捕耶?捕校若遲來,則此時鞫囚之久滯,亦可恤憫也。宋寅明曰,捕校非久當來,今明日雖或不來,必無太遲之慮。待其來而處之,誠爲未晩矣。上曰,繪事後素,事貴質矣。今番元景夏之疏,慮外方滯囚多冤,欲爲疏決,則其意誠好。而若其御史分遣之請,則其言闊矣。外方之囚,如欲疏決,當以恤囚之意,申飭諸道,使之酌處,自有道臣·守令足以奉行之事也。何必以御史爲之,然後乃有實效也。宋寅明曰,聖敎至當。御史不必勝於道臣·守臣,而其廚傳之弊,亦不可不慮也。上曰,然矣。宋寅明曰,因今旱災,疏決有命。而連有事故,未及擧行。今則已得甘霈,疏決事置之耶?上曰,憫旱是爲民也。疏決亦爲民也。豈以得雨,而不爲疏決耶?從當下敎矣。宋寅明曰,內重外輕,名官之出外者,雖不得不漸次內遷,而日昨聖上,爲慮數遞之病民,新除諫長之人,亦命仍前任守令。則一邊仍任,一邊內遷,事涉不便。春坊又與臺諫有間,洪州牧使李潤身,姑令仍任,何如?上曰,依爲之。申飭之下,銓曹之備擬,不可無警。該堂推考,可也。擧條宋寅明曰,寧遠郡守李煌,移除富寧府使矣。富寧,卽六鎭之一,道里絶遠。李煌自寧遠上來後,辭朝赴任,將無其期。寧遠之於北關,道路稍似便近,除朝辭赴任事,分付,何如?上曰,依爲之。擧條宋寅明曰,守令擇人,爲今急務。而求則得之,不求則不得。誠如日昨宰臣之言,故恬靜自守之士,朝家無以用之矣。李廷燮·徐命純,曾入別薦,至經郞署。命純姿稟至高,廷燮才識非常。鄭熙河,卽故相臣澔之子,而文行亦非俗流云。如此之人,姑不必强之以不自安之職。而爲先試以守令,則其在世祿之義,何敢過辭?在其人,不過爲不安,而在國家,方可有實效。臣謂此三人,令銓曹隨相當縣邑窠,次第差除爲好。以此分付,何如?上曰,依爲之。擧條宋寅明曰,如臣者,固不敢薦士,而旣有所知,則亦何敢自隱?社稷直長李壽頤,曾聞其博古有才,爲典牲奉事,亦善擧職矣。日前差祭社壇,始見其面,果是可用之士。所著尊周錄,雖是其師故諮議李泰壽命題始手者,而壽頤能卒業此書,大有裨於世道。臣謂如此之人,別爲調用好矣。上曰,尊周錄,諸臣中亦有見者耶?徐宗玉曰,臣亦聞其冊名,而姑未得見矣。洪益三曰,臣則適見一卷,而泛然看過矣。上曰,尊周錄名目誠好矣。李壽頤陞六調用,可也。抄出擧條宋寅明曰,翰林被薦人,若見枳,則例皆出六。而金善行·趙炳彬,則莫有爲之陳白,至今在參下矣。臣謂此兩人,依例竝許出六,似好矣。上曰,依爲之。擧條宋寅明曰,翰林旣定朔數,準朔後卽當出六,有上下番預備三員,則右位出六,亦是前例。聞趙載德,已於二月準朔,趙明鼎四月準朔,閔百昌今月準朔,而因吏曹無長官,尙不出六矣。旣有上下番預備,過召試,則又將有連次付職之人。前日閔百昌出六,亦因右位之未及出六,致有掣礙矣。臣意翰林,不必積滯。趙載德·趙明鼎·閔百昌,竝爲陞六,似好矣。上曰,依爲之。擧條徐宗玉曰,北評事有闕之代,當以玉堂銓郞中備擬。而卽今玉堂銓郞出入之人乏少,似宜有變通之道矣。上曰,兩司中擇差,可也。擧條徐宗玉曰,黃海兵使具善行,巡點後狀啓,自備局移下本曹矣。各邑各鎭軍兵之代點闕點者,其數夥然,軍器執頉亦然。而其中最甚者,安岳與海州也。若自臣曹,據例覆啓,則其律重矣。而狀論中守令·邊將,其數亦多。此與一二人犯罪者,有異。似宜有酌量嚴處之道,故敢達矣。上曰,具善行能據實狀,聞其事可尙,向日靈城之言過矣。予以具善行,不過爲年少膏粱子弟矣。以此見之,可謂可用之人也。徐宗玉曰,具善行可謂難者,前後巡點時,軍兵軍器之不成貌樣者何限,而曾無能執頉之人矣。具善行能之,可謂難者也。上曰,可謂之猛烈耶?宋寅明曰,猶不能猛烈也。若眞箇猛烈,則卽其時當有嚴懲之道矣。上曰,所謂代點,比諸闕點,尤巧矣。軍器之抛棄,亦甚無據。當此西北,申飭之日,此等之事,不可不嚴處矣。宋寅明曰,此無狀聞則已,旣狀聞之後,不可不分等勘罪。而至於代點,則或自面里哨隊,推移充數,守令未必皆知之矣。上曰,常時代點之習,不爲嚴懲,則萬一軍興之時,守令輩將以何兵領付耶?兵判之不能依法覆啓,而乃請自上酌處者非矣。予則當無屈法,其本律何律耶?金聖應曰,軍書雖有臨陣時代點者,彼此俱用軍律之文。而今番之事,乃是習操,則與軍興,有異,似不當施以軍律。守令則自朝家別論罪罰宜矣。上曰,此則訓將非矣。常時嚴其軍法,然後紀律素立。而臨急時,可無懈弛之患。若於常時,軍法不行,使人不知戎政之可畏,則有事時,何以猝立紀律,而能爲御用也?卿等身居將任,猶欲如此耶?訓將之常時軍政,若多如此太寬,則雖當軍興之時,軍兵必以爲此將善將也。不甚畏憚,恐有慢易之患矣。卽今以京軍門言之,設令禁衛營,點閱軍兵時,一哨有闕,則其將何以處之?比類觀之,可以推知矣。徐宗玉曰,有變之時,闕點代點,則其守令應當梟示之事,而常時則終與軍興,有異矣。尹得和曰,兵使巡點,便是軍行。各邑如有軍兵闕代之事,則卽其時用軍律而後狀聞,是得大將之體。而不此之爲,推上朝廷,請罪守令,具善行事極非矣。旣上朝廷之後,惟當參酌用律,似好矣。宋寅明曰,尹得和之言誠好矣。上曰,其非斥具善行,則誠是矣。而朝廷惟當參酌之說,則猶非矣。具善行旣一誤,而朝廷又豈宜再誤耶?昔唐玄宗,閱武驪山,以其軍容不整,欲斬郭元振。玄宗他事,雖無足可法,而其事則頗勇斷。予不效其霓裳羽衣,而欲效其驪山軍法也。當初廟堂之不卽直請嚴處,非矣。今者兵判,亦不以軍律直請,尤非矣。兵使則據實狀聞,其心可嘉。而卽其時不用軍律者,極非矣。兵判從重推考,兵使罷職,可也。而至於守令,則實難屈法,終未得好樣處置之道矣。宋寅明曰,爲先罷職,拿問定罪似好耶?上曰,軍法至嚴,不可撓屈。而未卽用律,旣已過時,則一番詳査而處之似好。代點闕點之守令·邊將,竝拿處,査問其委折,然後處之,可也。徐宗玉曰,代點闕點十一名以上者八邑,八名以下者七邑,一倂拿處耶?上曰,然矣。徐宗玉曰,僉使六人,則決棍,似好矣。上曰,與守令,豈宜異罰?宋寅明曰,兵判所達好矣。僉使輩,多年積仕,僅得鎭將,若皆拿罷,誠爲可憐也。上曰,西鎭僉使,禁旅久勤,亦爲之耶?徐宗玉曰,爲之者多,而西鎭多好處矣。宋寅明曰,守令則今雖遞罷,更有復職之路。而至如邊將,一遞難復,豈非可憐耶?且各邑則各有將官輩,自下推移代點,守令未必皆知之故,拿問有義。而邊將則渠輩身自爲將,闕代等事,實無推諉發明之處,更有何可査之事耶?直爲酌處,似好矣。上曰,邊將尤爲過甚,渠輩受恩國家,宜思圖報,而常時所爲,若此無據,豈不可痛乎?邊將所管,不過軍務,抛棄軍務,更爲何事?其罪尤不可容貸,而且不無可査之事矣。若直勘梟示之律,則渠輩必有發明之端,而以冀其拿處矣。一體拿問,可也。徐宗玉曰,軍器執頉守令·邊將,何以處之。上曰,已遞來者,分輕重削罷,時任者令本道兵營,分輕重決棍,可也。宋寅明曰,旣令分輕重,則自本道似難區別擧行,當自備局,計其名數而知委耶?上曰,依爲之。已遞來者,居一居二削職,居三罷職。在官者分輕重,使之決棍,可也。抄出擧條尹得和曰,臣意則決棍之令,異於常規,守令必爲棄官謀避之計。而朝令或有所不行,則豈非屑越之甚乎?上曰,決棍之令,旣予所敎,則渠輩安敢謀避。左尹所達,極爲非矣。從重推考,可也。抄出擧條徐宗玉曰,大射禮後,因大臣陳達,諸道監兵營出身將官,一巡試射後,狀聞論賞事下敎矣。諸道試射狀啓,連爲入啓。而無賞典命下之事,其將依前下敎施行乎?一番稟定後,可以奉行,故敢達。上曰,諸道狀啓畢來後,兵判持入筵中,稟定,可也。徐宗玉曰,諸道狀啓,姑未畢來。而公洪監司李宗城狀啓,試射得中者,只是二人。而不載矢數,黃海監司徐命九狀啓,試射者亦不過數人。海西有出身作領,其數幾五百人矣。此則不在試射中,故得中如是至少耶?其在擧行之道,殊甚未安。兩道道臣竝推考,湖西狀啓,則還爲下送。其得中矢數,使之改錄上送,何如?上曰,依爲之。黃海道作領出身,如果不爲試射,則一體試射啓聞之意,分付,可也。抄出擧條徐宗玉曰,外方武科出身,豈皆上來求仕乎?如鄕將官之任,亦足以聊賴矣。臣於頃年,以玉堂長官入侍,因下詢而有所陳達,故其後待罪藩任也。將官有闕,皆以出身差出,則亦頗慰悅,此可爲區處出身之一道矣。宋寅明曰,外方將校,皆以出身差出,則出身有所屬。而良丁難得之弊,亦可減矣。今以一巡試射時,應試數少事觀之,出身將校之絶少可知,此宜有申飭之道矣。徐宗玉曰,臣意正如此。而大臣先爲發端矣。以此定式,分付諸道,何如?上曰,令備局量宜定式,分付,可也。擧條
洪益三所啓,請充軍罪人李時蕃,依律處斷。措辭見上上曰,勿煩。又所啓,請逆魁坦緣坐籍沒等事,亟命王府依法擧行。措辭見上上曰,旣諭何煩?又所啓,請還寢罪人泰績酌處之命,仍令鞫廳,嚴刑得情,快正王法。措辭見上上曰,其勿更煩。又所啓,請聖鐸等二人,竝令還發配所。措辭見上上曰,其何更煩?又所啓,請遠配罪人絶島定配。措辭見上上曰,勿煩。又所啓,請還寢罪人橏減等之命。措辭見上上曰,勿煩。又所啓,向日北郊親臨祈雨,槪出於我聖上爲民虔禱,則凡在臣民,孰不憂遑?而前兵使魚有琦,乃於其夜,張樂挾娼,終宵娛樂。彼雖武弁,位至閫任,則當聖上至誠將事之夜,固宜寢不安處,而其所悖度無識,莫過於此。請魚有琦罷職不敍。上曰,果若所陳,極涉可駭。不可罷職而止。先罷職而後拿處。又所啓,我國殺人之法,最爲嚴重。一有犯者,窮覈得情,斷不饒貸。而近來法綱日漸頹弛,關係殺獄,罪不可赦者,間多暫配旋放。識者之寒心,固已久矣。頃日蒙宥罪人金潤國,當初打殺介同之事,傳說狼藉。而特以元告之無人,終未成獄,止於竄配。又因赦典,旋卽放還。有乖法理,無以懲後。請蒙宥罪人金潤國,勿限年還發配所。上曰,勿限年之目,其涉過矣。所陳得其大體,依施。又所啓,我朝立法,尤嚴科場。無論文武試官與擧子,用奸之迹,一或現露,則自先朝處分,至嚴且重。或置重辟,或爲奴絶島,有赦不宥,以終其身。奸細之徒,因此而有所懲畏。不幸近年以來,此法漸弛。或以出身之人,鬻文爲事,代述場外,或以會試擧子,率入額外能文能筆者,行奸情節,俱極巧慘。其所奸犯,豈下於昔日之科賊?而此輩則薄竄旋宥,便同平人。或偃息都下,或出入科場,渠不知憚,人不爲怪。事之寒心,莫爲甚者。亦不可以曾經薄勘,置而不論。請外場人李世瑃·朴來章,還爲充軍,限己身有赦勿宥。請率入額外儒生黃處奎,亦爲依前充軍,限己身,勿許赴科。上曰,所陳雖得臺體,累經大赦之後,其涉過矣。不允。黃處奎事,果若所陳,其初試可謂冒赴。其令秋曹,査閱以稟。又所啓,武科科場,尤無忌憚。用奸相續,至於頃年黃海道試官李禧遠·成碩臣等事而極矣。渠輩雖是武夫,受國厚恩,或位至閫任,或職在字牧,而乃敢設計巧密,行私狼藉,事之痛駭,豈甚於此者?朝家處分,失之太寬。乍竄旋宥,偃息都下。亦不可以曾經薄勘,置而不論。請限己身,還爲充軍,有赦勿宥。上曰,所達雖得體,累經大赦,不允。又所啓,近來代射之弊,愈往愈甚。至有臥達之稱,若不各別嚴處,莫知懲畏,無所忌憚。此後則代射現露者,請隨卽嚴刑,限己身充軍,仍命有科勿赴,有赦無宥事,永爲定式焉。上曰,依啓。又所啓,騎郞旣屬淸選文官,出六之後,未經春曹,直爲通擬者,尤是峻望。前主簿李孟休,以潛賊之猶子,爲公議所棄。而銓曹不少留難,直擬騎郞,扶植此輩,實關世道,奚但官方之紊亂而已?不可以未蒙天點而置之。請當該銓曹堂上,從重推考。上曰,雨露之下,不擇燥濕。王者用人,豈拘其人?況頃因宰臣陳達,有下敎者。蓋頃年治潛,蓋所以嚴堤防,非逆也。雖或其子,不可以此拘之,況其猶子之間乎?親策于庭,所對有知識,方欲試用其人,豈可老於京兆郞?而騎省通擬,亦因此而晩矣。若此不已,大訓訓諭之意焉在?予之執心,今雖五旬,可質彼蒼,所陳其涉過矣。不允。又所啓,新除授行大司諫尹東衡,時在公洪道尼山地,獻納朴㻐,時在京畿廣州地。請竝斯速乘馹上來事,下諭。上曰,依啓。又所啓,臣言議拙訥,見識庸愚,本不合於淸朝耳目之官。而感激殊遇,逃遁不得,咫尺前席,亦不敢有懷自隱。略以草草數語,欲效一日之責。而或蒙開納,或許以所陳得體,臣誠欽仰大聖人擇芻之盛意。而至於騎郞通擬事,請推銓堂之啓,不惟不賜允可。縷縷下敎,無非誨責而牖導者,雖慈父之詔迷子,何以過此?惶隕之極,無地措躬。臣之愚意,竊以爲用人之法,固自多岐,淸塗峻望,則有不宜容易通擬而已。亦何嘗永爲廢枳,不許仕路之謂哉?近來銓曹,全無此等涇渭,堤防漸弛,故乃以官師相規之義,只得請推,而非有他意於其間矣。雖然,旣承此未安之敎,且於魚有琦事,有議律太輕之失,於此於彼,不可一刻仍冒於臺次。請命遞斥臣職。上曰,俄者下敎,不過勉飭,勿辭,亦勿退待。
臺啓時,李世瑃·朴來章·黃處奎事讀訖。上曰,限己身勿宥之請,太過矣。洪益三曰,不如此,則無以懲戢。而科賊之弊,不可防矣。宋寅明曰,此與科賊,稍似有間矣。上曰,己卯科賊,終無放還乎?洪益三曰,無放云矣。宋寅明曰,李世瑃,則其同生爲之。而橫罹云矣。上曰,其儒生果更有出入科場之事,則誠爲可痛。洪益三曰,黃處奎,其未蒙宥時,亦爲初試見拔矣。上曰,此則可駭也。及李禧遠·成碩臣事讀訖,上曰,此是頃日右相所達事耶?尹得和曰,然矣。上曰,此啓亦得體,而終身勿宥,豈不過乎?宋寅明曰,此不過以試官不察之致,非爲私情,則充軍似過矣。及代射事讀訖,上曰,臥達之說,誠爲駭怪。以儒生輩言之,曾前則借作之事,恥之諱之。而近來則反爲誇說,不知羞恥云。文士亦然,武夫何責?此等事固宜痛懲。而永勿宥之請,似過矣。宋寅明曰,每値赦典,點閱罪簿。若非代射罪人,則無可放宥者。雖然臺啓亦得體,似是允從之事也。及騎郞事讀訖,上曰,潛賊之賊字,誠過矣。李孟休年少新進,政如方長之木,必須不折,是好道也。予見其文,似是人才,將有試用之意。而騎郞猶如是枳塞,將來雖欲用之,似不可得也。洪益三曰,方長不折之敎至當。而爲世道堤防之道,亦不可不嚴矣。宋寅明曰,事或有兩是之道,正是此等事也。臺言之欲嚴堤防,亦是矣。聖意之方長不折,亦是矣。李孟休淸塗峻望,則固爲不可,而亦何可永枳而不用耶?洪益三曰,臣意亦非欲永塞仕路也。仕路多岐,豈無調用之道?而直兵曹則乃是峻望,非人人可爲,故臣所論啓者也。上曰,頃於私覿,予之勉飭,何如?而觀此所啓腔子內,猶有挾雜之心,予甚慨然矣。辛壬以後,浮於李潛者亦多,何其斥潛太甚耶?大訓旣諭之後,雖或身有所犯者,猶有蕩滌之道,而況其猶子乎?勉飭之後,不體予意,心有渣滓,豈不慨然?此等之習,予深不取也。上曰,近觀政目,蓋騎郞多不擇人,而至如禁喧,尤多以鄕人爲之,殊涉未安。此後勿爲如前,各別擇差事,申飭銓曹,可也。抄出擧條上曰,李聖龍,以侍從臣父,頃欲變品而不爲乎?宋寅明曰,不得變品,而爲嘉義矣。上曰,其年紀幾何?其老衰何如?趙明履曰,七十二歲。而以其年紀見之,不甚老矣。上曰,李衡萬則少乎?趙明履曰,辛卯生矣。上曰,可謂晩生。李聖龍之衰老,與尹陽來何如?而亦可供職耶?尹得和曰,足以供職,而勝於尹陽來矣。徐宗玉曰,刑判之父,亦爲嘉善,而尙不得變品矣。宋寅明曰,子爲判書,則其父似有變品之道。在先朝時,亦多爲之云矣。上曰,刑判之父,今必老甚矣。若閑司漫局,則猶可供仕耶?鄭錫五曰,其人本來强健,卽今筋力,可供閑職。而但其休仕已久,似不爲更供職事也。上曰,其祖子孫三世,予皆任使。鄭壽期之父鄭寅賓,壬辰年間,爲宗親府郞廳。予於其時,率諸宗班,有庭請之事。而寅賓以其家在門外,未及入來,故仍爲罷職矣。鄭錫五曰,其後以侍從臣父年七十,加資爲僉知,蓋兩代壽職矣。上曰,貴事。鄭羽良兄弟,亦皆勁强必壽矣。上命宦侍曰,諸上疏持來。上曰,此疏大臣見之。上曰,尹汲疏,何如?宋寅明曰,大體爲其祖辨誣矣。上曰,辨誣何事?宋寅明曰,囚人吳星運供辭中,以爲渠祖始壽,與尹汲之祖堦,所聞無異云云。而乃欲援證尹堦,以爲訟冤渠祖之計,故尹汲欲辨明者也。上曰,批答承旨書之。批答措辭見上上曰,吳星運,是擊錚人耶?徐宗玉曰,然矣。上曰,近來擊錚事,誠有怪矣。常時予謂擊錚人,潛自入來,騎曹不能預知矣。始聞知,則皆騎曹堂上所預知而許入者云,豈不可怪?而守門將推考,亦可笑矣。未知此規,出於何時耶?尹得和曰,臣曾經騎省,亦知此事。凡擊錚供草,預先入覽於堂上。果其事合於四件事,則許入爲之。雖未知此規所創,而已成例事矣。上曰,以守門將推考事見之,古法則必不如今。可以推知,自政院擊錚創始法及中間,或有變通與否,皆詳考以達,可也。上曰,李敏坤疏,何如?所陳似無緊關。趙明履曰,嚴瑀所啓,以爲來歷不明云,故欲一陳其世派也。上曰,嚴瑀於嚴緝,誰也。徐宗玉曰,嚴緝之孫,嚴慶遐之子也。上曰,尹汲則其祖被誣,欲其訟冤,可也。至如李敏坤疏,亦可謂有何爲先訟冤之事耶?人或侵斥其祖先,則可以辨明,而此則不知有可辨事也。趙明履曰,雖無侵斥祖先之事,而旣論其來歷,則此與只斥其身,亦似有異矣。尹得和曰,李敏坤,贊善朴弼周弟子矣。上曰,嚴瑀其後,改其啓辭措語耶?趙明履曰,來歷不明,改以見枳槐院矣。上曰,尤無可辨事也。宋寅明曰,此疏不過歷陳其世派,無可處分之事。且臺啓旣改,則尤無可論。此疏還給,似好矣。上曰,然矣。趙明履曰,此後將付注書,而若未承批,則益似不安矣。上曰,批答承旨書之。批答措辭見上諸臣退出之際,上曰,禮判進來。鄭錫五進伏。上曰,今者陞擢,意非偶然。見卿玉圈及所帶,尤有興感之心矣。予於頃日帳殿,諭以予之六寸,只有鄭錫五·元景夏云云。而有所下敎,卿其不忘耶?今見洪益三不體勉飭,未免有年少挾雜之習,予深慨然。向者卿之所達,右相則以爲非矣。而予則是之,卿心旣知不必更勉。而至於子孫,則漸漸疎遠,不如其父祖之心矣。卿必有子,須以卿之心,常常訓戒。必使子孫,毋替卿心,可也。鄭錫五曰,聖敎如此,不勝感泣之忱。敢不敬奉聖敎,惕然自勉耶?諸臣以次退出。
上在昌德宮。停常參·經筵。
下直,鴻山縣監趙載浩。
自昧爽至辰時,有霧氣。酉時,日暈。
大王大妃殿·中宮殿·賢嬪宮,藥房口傳問安。答曰,知道。
李重協啓曰,明日乃是初伏,處暑間視事,頉稟。傳曰,知道。
李命坤啓曰,大司憲權,持平李昌儒親病受由,執義未差,掌令洪得厚未肅拜,李箕獻三度呈辭入啓,持平任牌不進傳旨未下。今日以監察茶時之意,敢啓。傳曰,知道。
趙明履,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
藥房副提調臣李重庚啓曰,喜雨連日,蒸炎轉甚,伏未審近日,聖體若何?眩氣一向差間乎?大王大妃殿氣候,何如?耳部症候,亦更何如?前劑入湯劑,已盡進御乎?今日臣率諸御醫入侍,承聞聖候,議定繼進,宜當。臣不任區區憂慮,敢來問安,竝此仰稟。答曰,知道。慈殿氣候已下敎,而湯劑五貼劑入事有敎,依此劑入,予則一樣矣,勿爲入侍。
李重協,以內醫院官員,以副提調意啓曰,當此東朝問候議藥之日,都提調金在魯,方有身病,提調趙觀彬,不爲仕進,只有臣李重庚,事體未安。提調趙觀彬,卽爲牌招,同參議藥,何如?傳曰,允。
又啓曰,副校理朴春普,疏批已下,卽爲牌招入直,何如?傳曰,允。
以副校理朴春普牌不進禁推傳旨,傳于李重協曰,推考傳旨捧入。
又啓曰,明日翰林被薦人召試時,領·監事·館閣堂上·春秋館堂上,竝依節目,待開門牌招,何如?傳曰,允。
又啓曰,明日翰圈被薦人召試時,對讀官當爲書入受點,時任玉堂及曾經玉堂,竝待開門牌招,何如?傳曰,允。
又啓曰,明日翰圈被薦人召試時,承旨一員,當爲進參,何承旨進去乎?敢稟。傳曰,禮房承旨進去。
又以成均館官員,以同知館事大司成意啓曰,大射禮時,諸具所藏屋宇,纔始畢役矣。御弓矢奉安吉日,令日官推擇,則今二十七日爲吉云。故今日臣宗玉·臣尙魯等,來詣泮中。御弓矢奉安後,大射禮諸具,亦爲藏置之意,敢啓。傳曰,知道。
又以成均館官員,以同知館事大司成意啓曰,御弓矢奉安閣守直一名,依尊經閣例,典僕中差出,使之各別典守,而其朔布,令兵曹磨鍊上下,何如?傳曰,允。
上在昌德宮。停常參·經筵。
自昧爽至辰時,有霧氣。
趙明履啓曰,憲府連日監察茶時,事甚未安。除呈辭入啓·陳疏受由·牌不進傳旨未下外,掌令洪得厚,卽爲牌招,何如?傳曰,允。
李命坤啓曰,今日召試時,兩館提學牌招事,允下,而藝文提學元景夏,以疏批未下,不爲出牌矣。今則疏批已下,一體出牌之意,敢稟。傳曰,知道。
又啓曰,藝文提學元景夏牌不進推考傳旨,今方捧入,而召試命下之後,如是違牌,事甚未安。更卽牌招,何如?傳曰,允。
又啓曰,弘文提學趙觀彬牌不進推考傳旨,今方捧入,而召試命下之後,如是違牌,事甚未安,更爲牌招,何如?傳曰,允。
以應敎沈䥃,校理朴弼載,修撰兪宇基牌不進禁推傳旨,傳于李重協曰,竝推考傳旨捧入。
李命坤啓曰,應敎沈䥃,校理朴弼載,修撰兪宇基,旣有只推之命,竝卽牌招,何如?傳曰,允。
以修撰兪宇基牌不進禁推傳旨,傳于李重協曰,推考傳旨捧入。
又啓曰,修撰兪宇基,旣有只推之命,更卽牌招,何如?傳曰,允。
又啓曰,副校理朴春普,旣有只推之命,更卽牌招入直,何如?傳曰,允。
又啓曰,修撰兪宇基,疏批已下,卽爲牌招,何如?傳曰,允。
以應敎沈䥃,校理朴弼載牌不進禁推傳旨及副校理朴春普,前應敎李天輔,前校理閔百行牌不進罷職傳旨,傳于李重協曰,竝只推〈考〉,卽時牌招。
又傳曰,今日召試,亦不得行,則分義寒心,牌去來催促。
又傳曰,如此則夜亦爲召試耶?牌去來,申飭。
趙明履啓曰,前校理閔百行,時無職名,令該曹卽爲口傳付軍職,何如?傳曰,允。
兵曹口傳政事,副司果閔百行。
趙明履,以義禁府言啓曰,今五月二十六日大臣·備局堂上引見入侍時,正言洪益三所啓,我國殺人之法,最爲嚴重。一有犯者,窮覈得情,斷不饒貸,而近來法綱日漸頹弛,關係殺獄,罪不可赦者,間多暫配旋放,識者之寒心,固已久矣。頃日蒙宥罪人金潤國,當初打殺介同之事,傳說狼藉,而特以元告之無人,終未成獄,止於竄配。又因赦典,旋卽放還,有乖法理,無以懲後。請蒙宥罪人金潤國,勿限年還發配所。上曰,勿限年之目,其涉過矣。所陳得其大體,依施事擧條啓下矣。金潤國,當初定配於咸鏡道高原郡矣。壬戌七月,因赦,黃海道黃州牧量移減等。今年三月,因赦蒙放,而時在平安道平壤地云。以臺啓罪目,依例發遣府書吏,仍令還配於高原郡,何如?傳曰,允。
掌令洪得厚啓曰,請逆坦孥籍,一依王府草記,卽令擧行。措辭見上請還寢泰績酌處之命,仍令鞫廳,嚴鞫得情,夬正王法。措辭見上請還寢夏宅島配之命,仍令鞫廳,嚴訊得情,夬正王法。措辭見上請瑞虎等兩賊孥籍,亟命王府擧行。措辭見上請徙邊罪人陸師聖,依律處斷。措辭見上請還寢物故罪人明彦特放之命。措辭見上請還收遠配罪人尹志放歸田里,禁痼終身之命。措辭見上請長興府使南益曄,德源府使閔諗,竝命罷職。措辭見上答曰,勿煩。
右尹元景夏疏曰,伏以臣,嘗閱陳鼎東林列傳,至天啓崇禎之際,而黨禍滔天,一代忠直之臣,魚肉于逆璫之手,未嘗不掩卷而流涕。及讀葉·韓兩閣老傳史氏之贊,有曰,東林無韓·葉二賢,不特無噍類,竝三族而禍之矣。委宛於中,調燮於內,其功鉅矣。余故以二君子,爲東林宰。熹宗之朝,群奸擾攘,百佞森立。卽使周公爲政,安能制此虎狼之衆哉?然臺山在,而調護淸流,尙可苟延國脈。至臺山去,而有明亡矣。夫臺山,向高號也。嗚呼,天欲亡皇明,而使向高,見逐於逆璫,卒至憂憤以卒。及向高去,汪文言逮,而大獄起矣。劉一燝削,趙南星戍,楊漣·左光斗等,拷死北寺。臣讀此,益信史氏之贊矣。而況逆璫,東林黨人榜三百九人,向高爲魁,天下人仰之如泰山北斗。且排擊向高者,魏廣徵·崔呈秀群邪也。尊信向高者,孫丕·揚鄒·元標諸賢也。其爲君子爲小人,自有百世公案。今儒臣,忽操戈於二百年人與骨已朽之後,張皇數十百言,論劾向高之罪曰,保護忠賢,至援繆昌期證焉。其言慘刻,殆有甚於雷平同志諸錄。臣亦見昌期傳矣。方楊漣二十四罪疏之未上也。昌期謂左光斗曰,內無張永,外無楊一淸,一不中而國家從之,可僥倖乎?漣與光斗不聽,夫揣量時勢,不欲促其禍,則臺山·西谿,未嘗不同也。儒臣,以昌期爲保護忠賢之證案,別有信史,而臣未及見耶?雖然,今日朝廷,固多可憂而可言者,臣懦㤼畏懼,未敢洞陳其情狀。實不欲爲向高左袒,而徒事可笑之鬨也。儒臣痛疾向高調劑,至以從事朱書勉臣,此誠忠厚相愛之意。臣敢不樂聞朱子嘗嚴斥調停之說。而向高亦曰,宋人調停,促命之藥。今日調停,續命之膏。善類則必欲護,世道則必欲扶。和平公正,不隨於磯激之論,卽向高一生苦心。雖顧高諸君子,亦不斥向高斯論。宋·明調停,名同而實異,此可以辨矣。若夫千百變化於涇渭蕩擊之際,占氣先而轉身捷者,向高惡之,臣亦惡之。竊願儒臣,姑捨向高。而熟讀朱書,眞明於是非,眞嚴於賢邪,終爲東林好君子,則臣當執鞭而相從也。抑臣深有所怪惑于心者,向高奏疏抄選之時,儒臣亦在職,曾無攻斥向高之言。而忽自四月以後,一疏再疏,齮齕而不已者,此何故也?事多恍惚,莫測端倪。臣所咋指者,向高不幸爲臣所稱,作此奇貨於戈戟玄黃之場。苟使向高有知,亦將撫掌而莞爾矣。向高嘗上六十七疏,而終決其退。臣則終南未忍便訣,眷顧低徊於無可奈何之時。臣誠向高之罪人也。撫躬浩歎,尙誰咎哉?伏乞天地日月之明,俯賜照察,重勘臣妄言之罪,以快人心,以安賤分,不勝萬幸。臣無任屛營祈懇之至。謹昧死以聞。答曰,省疏具悉。卿其勿辭,察識。
修撰兪宇基疏曰,伏以臣於向者,忽被憲府特除,時當鞫獄,沐浴義重,不敢辭避,黽勉祗肅。而若其臺閣自任,刺口論事,有非衰劣賤品,素所爲期。適以事在目下,不容泯默,辭疏之末,妄有論列。而及承聖批,則不惟不賜允兪,反以過矣爲敎。言之不慨,已極惶愧,而分所靡安,曷有容措?第緣疾病適苦,不能登時引避,壞損臺規,莫此爲甚。至今思之,惟有羞赧。何乃例罷之餘,卽降甄敍之命,旋畀以積年撕捱之職,復速以鎭日違慢之罪。此豈朝廷之體所宜有,而小臣之心所可堪也?臣於此際,得伏見大臣疏本,以臣疏事,盛費對辨。而觀其語意,令人滋惑,不得不又有言焉。嗚呼,宇宙以還,人所同惡,莫有甚於亂逆。而戊庚之事,槪所目覩,臣子之心,孰不痛隕?而王法之嚴旣弛,翻脫之門漸開,識者之憂,有不勝言。乃於成命之下,不聞有執法之論。而憫旱之會,反請其速爲擧行,則使臣安得不旣懼且慨也。而況憫其煩冤鬱結,斷之以必爲今日致旱之由,蓋亦有固必之語。而今以爲無之,抑又何哉?此獄之多所伸脫,旣有前失,故逆家之肆然訟冤,乃復紛紜。臣之所論,有觀于此,而欲嚴其防於來頭也。大臣之始則筵達,不欲毁動,今焉疏請,至憂遷就,豈亦前後異觀之意耶?由此而言,則其爲闊略,果誰執咎?而謂臣臆勒,多見其自恕之,甚也。然大臣之言,旣爲深至,以臣情地,添此難安。官職去就,寧有可論?伏願天地父母,俯垂諒察,特賜鐫削,仍治臣罪,以爲妄言者之戒,千萬幸甚。臣於治疏將上之際,召牌又爲狎至,而不敢坐違。謹此隨詣,投進已成之文字,仍復自外徑歸。臣罪之積,至此而益無逃矣。伏乞竝賜勘處焉。臣無任屛營祈懇之至,謹昧死以聞。答曰,省疏具悉。爾其勿辭,從速察職。
右議政趙顯命疏曰,伏以臣,以拜表期日漸迫,使事裁稟爲急,不得已昨纔舁疾入城,今方歸伏私次。而若其斷斷必遞之義,則固自如也。臣之向日出城,非不知徑情妄行之近於悻悻,孤恩負德之爲罪萬萬。而猶且忍爲之,豈臣所甘樂者哉?前後疏啓,畢陳無餘,聖明業已洞燭,今不必更有煩瀆。而惟此必遞之志,皎然如日,出城之初,固已刀斷。到今冞久冞堅,殆同木石。雖因事勢之不容已,輒敢抗顔冒入,揆路一步,豈有更進之理哉?不但臣心如此,雖街巷婦孺之論,必不曰臣之此來,欲爲仍冒相職之計。而臣則恬然藉一時往役之義,以爲夤緣媒進之階,則人之無恥無廉,孰甚焉?臣雖無狀,汚不至如此。而以殿下之德愛臣,而豈欲其有此行也?寧被斧越之誅,而匹夫之志,終不可改。玆敢力疾搆疏,更籲崇嚴。伏乞亟命遞臣所帶相職,俾臣專意使事,以爲趁期發行之地焉。臣無任屛營祈懇之至,謹昧死以聞。答曰,省疏具悉卿懇。知卿入城,心以欣喜,方欲敦召。今覽卿章,旣體小子之意,入城後何撕捱?卿須體頃日慇懃之旨,顧今日企待之意,安心勿辭。其卽偕入,共濟國事。仍傳曰,此批答,使偕來承旨傳諭。
領議政金在魯箚曰,伏以臣積勞傷敗之餘,疾病果發,症涉危惡。幸蒙恩暇,兼以遣醫予藥,末又有從容善攝之敎,區區感祝,罔知攸報。調治已浹一望,大勢比初少減,不敢爲一向臥調之計。昨日藥院問安,今日翰薦召試,必欲强起進參矣。適値無前酷暑,神氣澌綴,益無以收拾。醫人亦以脈尙未緩,恐動之故,不免廢然而止。病懷惶懍,靡所容措,不得不拜章請譴。伏乞亟降威命,鐫臣職而勘臣罪,公私幸甚。取進止。答曰,省箚具悉卿懇。其憊多矣,爲卿悶焉。以疾未參,其何所傷?卿須安心勿辭善攝焉。仍傳曰,遣史官傳諭。
上在昌德宮。停常參·經筵。
趙明履啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,大司憲權再度呈辭入啓,執義·掌令一員未差,洪得厚,持平李昌儒呈辭,任牌不進傳旨未下。今日以監察茶時之意,敢啓。傳曰,知道。
李命坤啓曰,賓廳坐起,旣已頉稟,所當持公事入侍,而時無留公事,頉稟。傳曰,知道。
又啓曰,檢閱兪彦好,由限已過,卽爲牌招入直,何如?傳曰,允。
又啓曰,副應敎尹光毅,由限已過,卽爲牌招入直,何如?傳曰,允。
以副應敎尹光毅牌不進禁推傳旨,及應敎沈䥃,校理朴弼載,副校理朴春普,修撰兪宇基,前應敎李天輔,持平任等牌不進罷職傳旨,傳于李命坤曰,竝推考傳旨捧入。
又啓曰,應敎沈䥃,副應敎尹光毅,校理朴弼載,副校理朴春普,修撰兪宇基,旣有只推之命,竝卽牌招,以爲推移入直之地,何如?傳曰,允。
吏曹口傳政事,檢閱單吳彦儒。
李命坤啓曰,檢閱吳彦儒,旣已付職,卽爲牌招入直,何如?傳曰,允。
又以漢城府言啓曰,近年以來,江路不順,每當風雨,沿江諸處,船覆渰死者相繼。西南兩部部官,以各人拯活之勞,連續報來。而此等事虛實易混,名爲激勸,而實開僥倖,故本府姑皆置之。各該部官,枚擧江民輩等狀,以濟活路塞,有關後弊之意,請報不已。今此拯活,果皆實狀,則一切防塞,亦恐非勸後之道。不得已累次行査,只以居首若干人,別單以啓,令該曹考例稟處,何如?傳曰,允。
李普昱啓曰,臣敬奉聖批,卽爲傳諭于議政府右議政趙顯命處,則以爲臣雖因使事入城,而相職去就之義,初無可論,血誠祈免,實無一分假飾之意。而微忱未格,又未蒙允可,臣誠惶恐抑塞,莫知所處也。然臣之必遞乃已之義,業已悉陳無餘,辭意窮竭,惟願速就斧鉞而已。第使事甚急,稍待數日,賤疾少間,謹當求對,有所稟裁,兼欲面陳至懇,偕來承旨,爲先召還,以安賤分,不勝萬幸云矣。臣旣承偕來之命,姑爲仍留之意,敢啓。答曰,覽承宣之達,其以欣喜,承宣其令先入。卿其體此意,俟間卽爲造朝,用副慇懃之意。傳諭。仍傳曰,此批答,使偕來承旨傳諭後,承旨先爲入來。
上在昌德宮。停常參·經筵。
李普昱啓曰,大司憲·執義·掌令一員未差,掌令洪得厚,持平李昌儒陳疏入啓,持平任牌不進。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,憲府之連日監察茶時,諫院之多日闕啓,俱爲未安,除呈辭入啓·在外外,呈告·未肅拜人員,竝卽牌招,何如?傳曰,允。
以應敎沈䥃,副應敎尹光毅,校理朴弼載,副校理朴春普,修撰兪宇基牌不進禁推傳旨及持平任牌不進罷職傳旨,傳于李命坤曰,竝推考傳旨捧入。
李普昱啓曰,應敎沈䥃,副應敎尹光毅,校理朴弼載,副校理朴春普,修撰兪宇基,旣有只推之命,竝卽牌招,以爲推移入直之地,何如?傳曰,允。
又啓曰,應敎沈䥃,副應敎尹光毅,校理朴弼載,副校理朴春普,修撰兪宇基牌招事,允下。而闕門垂閉,待明朝出牌之意,敢啓。傳曰,知道。
又以義禁府言啓曰,安岳郡守申思建,鳳山前郡守申光德,黃州牧使李思悌,平山縣監尹彙貞,長淵府使趙徽,豐川府使柳徽之,殷栗縣監申慶普,松禾縣監閔樂洙,文化縣監崔成大,長連縣監金翼臣,信川郡守兪崶,金川郡守金致一,瑞興縣監徐宗秀,新溪縣令李翊之,海州判官黃榏,康翎縣監金宗爀,蒜山僉使李養正,善積僉使李薰,所己萬戶柳重臨,東里僉使吳重勣,白峙僉使李義燁,文山萬戶李命大等,拿問處之事,傳旨啓下矣。黃榏今方待命,卽爲拿囚。李思悌·趙徽·申慶普·閔樂洙·崔成大·金翼臣·兪崶·金致一·徐宗秀·李翊之·金宗爀等,依例發遣府書吏·羅將,竝拿來。而申思建·尹彙貞·柳徽之·李養正·李薰·柳重臨·吳重勣·李義燁·李命大等,以兼營將·守令·邊將,俱在任所,依定式交代後拿來。申光德曾以他罪,旣有拿命,拿來後以此添問取招,何如?傳曰,允。
又以兵曹言啓曰,去五月朔各廳堂下武臣等試射,當爲設行,而連因公故,今已踰月,不得爲之之意,敢啓。傳曰,知道。
正言南泰耆啓曰,請充軍罪人李時蕃,依律處斷。措辭見上請逆魁坦緣坐籍沒等事,亟命王府,依法擧行。措辭見上請還寢罪人泰績酌處之命,仍令鞫廳,嚴刑得情,夬正王法。措辭見上請聖鐸等二人,竝令還發配所。措辭見上請遠配罪人穆,絶島定配。措辭見上請還寢罪人橏減等之命。措辭見上請外場人李世瑃·朴來章,還爲充軍,限己身,有赦勿宥。措辭見上請李禧遠·成碩臣等,限己身,還爲充軍,有赦勿宥。措辭見上答曰,勿煩。
上在昌德宮。停常參·經筵。
李普昱啓曰,大司憲·執義·掌令一員未差,掌令洪得厚,持平李昌儒疏批未下,任呈辭。今日以監察茶時之意,敢啓。傳曰,知道。
趙明履,以都摠府言啓曰,副摠管具樹勳,以能麽兒堂上,本廳坐起晝仕出去之意,敢啓。傳曰,知道。
以應敎沈䥃,副應敎尹光毅,校理朴弼載,副校理朴春普,修撰兪宇基牌不進禁推傳旨,傳于李重協曰,竝推考傳旨捧入。
又以戶曹言啓曰,卽接廣興倉所報,則右議政趙顯命,今已入城,五月·六月兩朔頒祿次,倉官進去本家,請受祿牌,則以爲方在辭免之中,常祿不敢冒受,祿牌不爲出給云。係是大臣祿俸,何以爲之?敢稟。傳曰,令倉官更爲輸送。
趙明履,以兵曹言啓曰,禁軍秋冬等都試,因政府及本曹有故,不得設行,今已過時,當此盛暑,勢難擧行,自前如此之時,有仍停都試,設行祿試射之規,今亦依此擧行,何如?傳曰,允。
李重協,以侍講院言啓曰,卽接翊衛司所報,則本司以東宮侍衛之地,事體與他該司自別,而官員之數,多至十四,自前使令數少,不成貌樣。故自戊戌至庚申年,累次稟請加出,輒皆蒙允,而兵曹尙不準數加給,凡干公故,不成貌樣,猶夫如前。本司職添宮僚,曾無一跟隨之,各自帶率,故陪衛之際,體貌苟簡,種種生事。顧今各司員役大典元定外,隨便加出,或至倍蓰,而至於本司使令,則累次判下之後,該曹不爲準施,揆以事體,豈不未安乎?本司形勢,實難支堪。玆又枚報,自本院稟旨變通,使令五名,依例判下加出,俾得分排,以免生事之弊云。本司形勢,旣如所報,則宜有變通之道。依前判付,使令五名加出事,分付該曹,何如?傳曰,允。
又啓曰,卽者司書李益輔,以其親病,陳疏徑出,原疏纔已捧入矣,所當直捧禁推傳旨。而此與無端徑出有異,推考警責,何如?傳曰,允。
以全羅監司狀啓,巖太島居民金碩良妻大隱等渰死事,傳于李重協曰,渰死人等,令本道恤典擧行。
上在昌德宮。停常參·經筵。
夜一更,金星與木星相犯。
下直,加平郡守李時鼎。
大王大妃殿·中宮殿·賢嬪宮,藥房口傳問安。答曰,知道。
李普昱啓曰,大司憲·執義·掌令一員未差,掌令洪得厚,持平李昌儒疏批未下,持平任呈辭。今日以監察茶時之意,敢啓。傳曰,知道。
藥房都提調金在魯,提調趙觀彬,副提調李重庚啓曰,蒸炎轉酷,伏未審日間,聖體若何?眩氣一向差間乎?臣等久未入侍,今日率諸御醫入診,詳察聖候,有不可已。大王大妃殿氣候,何如?耳部症候,亦更何如?前入湯劑,已盡於昨日。今日令醫女入診,以爲詳細承候,議定繼進當否之地宜矣。臣等不任區區憂慮,敢來問安,竝此仰稟。答曰,知道。慈殿氣候,已下敎于醫官矣。湯劑停止事有敎,依此擧行,予則一樣矣。勿爲入診。仍又口傳下敎于都提調曰,右相入來,卿亦留在,待備局堂上來會,同爲入侍。
李重協啓曰,右議政趙顯命,書狀官司諫金尙迪,以使事有稟定事,來詣請對矣。
傳于李普昱曰,今日領相·右相旣已入來,當爲日次矣。備局堂上來會事,分付。
李普昱啓曰,今日次對事,命下矣。兩司當爲進參。而諫院,司諫金尙迪方爲詣臺,憲府則無進參之員,陳疏未承批外,持平任卽爲牌招,以爲入侍之地,何如?傳曰,允。
又啓曰,大臣·備局堂上,依下敎來待矣。傳曰,引見。
李重協啓曰,應敎沈䥃,副應敎尹光毅,校理朴弼載,副校理朴春普,修撰兪宇基,旣有只推之命,竝卽牌招,以爲推移入直之地,何如?傳曰,允。
兵曹口傳政事,以鄭重百爲左邊從事官。
李普昱,以侍講院言啓曰,本院司書李益輔,以親病陳疏徑出,下番闕直,事甚未安。說書尹光纘謂有親病,兼說書趙重晦謂有身病,俱不行公,竝卽牌招,以爲推移入直之地,何如?傳曰,允。
又啓曰,右邊捕盜大將,其令左大將兼察事,命下矣。左邊捕盜大將具聖任卽爲牌招,使之聽傳敎,何如?傳曰,允。
又以司譯院官員,以都提調·提調意啓曰,釜山訓導別差等,雖是卑微之人,自朝家,爲其接待異國之人,齒於衣冠之列,凡有罪犯,或拿或罷或決棍,皆出朝命,自是體例也。卽者倭學譯官李樟等,呈狀于本院曰,慶尙監營,以鑄錢所用生銅,未卽貿納事,釜山訓導玄德淵,捉去營門,刑推施威,此實前所未有之事也。訓導玄德淵爲先削去院籍,以勵他人云。蓋訓別,本爲倭人,傳通朝命,則不可不存其體貌。故雖有係公幹重罪,諸營門,不得直自治罪,而必啓聞處置者,意非偶然也。今乃各自擅斷,至施刑訊,則毋論訓別之有罪無罪,倭人輕侮訓別,必將有同下賤。凡有朝命之傳諭,必無取重信聽之理,一失體貌之後,則虧損之弊,不一其端。此後則設或有罪犯,必皆啓聞處置,以存體貌於彼人瞻視之意。慶尙監營及統水營·東萊府良中,嚴明分付,何如?傳曰,允。
以應敎沈䥃,校理朴弼載,副校理朴春普,修撰兪宇基牌不進禁推傳旨,傳于李普昱曰,玉署之門,其鎖已久,其涉寒心,其違牌儒臣,旣皆無義。而沈䥃之一向違牌,抑何分義?兪宇基之幾番申飭,不顧分義,每輒違牌,亦何事體?竝禁推。
副應敎尹光毅疏曰,伏以臣情勢之外,母病一向危重,屢違嚴召,罪積逋慢,而聖度天大,尙靳重勘,罰止問備,天牌又降,臣誠惶隕感激,靡所容措。在臣分義,宜卽趨承不暇,而念臣老母之病,初非一時感暑,積年沈痼之症,向因跌傷,流痰凝滯胸膈,刺痛無常,運動須人,氣息綿綴,雜試藥物,少無所效。臣以獨身,左右扶將,焦遑度日,以此情理,決無離捨供職之勢。不得不隨詣九扃之外,仰暴至懇。伏乞聖明,天地父母,俯賜矜諒,亟許鐫罷臣職名,以便救護,不勝大願,臣無任屛營祈懇之至。謹昧死以聞。答曰,省疏具悉。爾其勿辭護焉。
持平任疏曰,伏以臣,素患伏暑,挾感重發,轉成左邊不遂之症,彌延一旬,有加無減,宛轉床玆,便一僵尸,荐違嚴召,誠出於萬不獲已,而聖度天大,郵罰不加,格外只推,益不勝惶隕悚蹙之至。今因賓會有命,庚牌又復降臨,含畏義分,不得不擔舁隨詣於禁扃之外,而抑臣情私,實有所萬萬悶迫者。臣母水土之病,積有源委,當此暑濕,寧日常少。忽自昨日,飮啖失宜,仍成急癨,昏窒移時,僅得鎭定,而吐瀉兼發,寢噉俱廢,常時綿綴之氣,又不免落下數層,在臣情理,有不忍暫時離舍。玆敢疾聲呼籲於孝履之下。伏乞聖明,天地父母,俯賜諒察,亟命鐫削臣職名,俾得安意救護,以伸至情。仍治臣前後違傲之罪,以肅朝綱,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭護焉。
司書李益輔疏曰,伏以臣於直中,得接家信,則臣老母宿病沈痼之中,値此酷炎,諸症越添,食飮全廢,臣自聞此報,心神飛越,按住不得。玆陳短章,仰干宸聽,急於歸護,徑出禁門,擅離之罪,實無所逃。伏乞天地父母,亟遞臣職,以便救護,仍治臣罪,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
正言洪益三疏曰,伏以臣於見職,豈有一分可堪之勢?而除命適及於鞫坐方張之日,沐浴義重,逃遁不得,黽勉出肅,今已一望,絲毫莫補,譴罰是俟。而聖度天大,不唯不罪,反以本院闕啓,召牌又臨,在臣分義,固當蹶趨承。而第臣八耋老母,十年宿疾,近因酷暑,一倍添劇,症情沈篤,氣息奄奄。臣情理煎迫,有難離舍,官職去就,固無可論。玆於恩召之下,不敢坐違,隨詣闕外,拜章徑歸。伏乞天地父母,曲加諒察,亟許鐫遞,以便救護,千萬幸甚。臣無任屛營祈懇之至。謹昧死以聞。答曰,省疏具悉。爾其勿辭護焉。
吏曹參判李益炡疏曰,伏以臣,以菲才薄識,久據銓職,積困唇舌,應接不暇,疲惱極矣。迺者正言洪益三請推銓官之啓,尤不勝慙恧而繼之以發一哂也。噫,諫臣平日處地,何如?而藉此政注之得失,必欲拶逼臣身,抑何意耶?此則自有公眼,臣何足呶呶較辨?而第念世道難平,人心益乖,使今日居銓者,不能措手足,以副我殿下丁寧勉飭之意。區區自處之義,惟當速遞而避遠駭機也。伏乞聖明,俯諒臣一日難冒之勢,亟賜鐫改,以謝人言,以靖私義,千萬幸甚。臣無任屛營祈懇之至。謹昧死以聞。答曰,省疏具悉。旣知其過,調用其公,卿何撕捱?其勿辭察職。
戶曹判書金始炯疏曰,伏以臣之今日蹤地,誠亦窮且隘矣。前後疏狀,悉暴情病之不可强,而批旨筵敎,委曲鄭重,察臣本情之無他,責臣撕捱之太過,催督頻繁,今至于三矣。隆恩不可終孤,嚴命不可累違,而猶且冥然頑然,迷不知變,重務之久曠,國綱之益墜,莫非臣罪,則中夜俯仰,氷炭交中。念臣平生,都無寸長,而惟以奔走恪勤,爲一分報答之道。當官莅職,一未嘗强自皎潔,庶幾天鑑,亦必俯燭,則到今主恩益深,年位旣高之後,尤何敢不顧分義,强爲逡巡,有若悻悻者之爲哉?誠以臣雖無狀,職是崇品,廉愧之不可放。而所關非細,辭受之不可苟,而自量已審,若其精力之日益衰邁,劇務之不可冒當,猶是祈免中餘事。抑臣情地之外,且有疾病之危苦者,素患注夏之症,積有源委。近爲暑熱所傷,似瘧非瘧,寒熱交作,最是患泄成痢,度數無算,飮啖全廢,藥餌無效,委頓床席,氣息懍綴,戶庭之間,轉動亦難,自力趨朝,尤無其路。顧今曹中事,待首堂,始可擧行者,非止一二,而臣之虛帶,殆浹數朔,病裏惶憫,如添一疾,情勢病勢,俱極難强。寧被昧分蔑義之罪,未敢爲唐突進身之計。唯願速賜處分,使公私毋至兩妨也。今又申飭催促之下,輒不免冒瀆至此。臣尤死罪。伏乞聖慈,俯垂諒察,將臣所帶職名,亟許鐫免,仍勘臣積逋之罪,以勵臣工,不勝幸甚。臣無任屛營祈懇之至。謹昧死以聞。答曰,省疏具悉。旣諭筵中,何過撕捱?往時相箚,不過規正,以卿恒日忠厚之心,何介意之深乎?卿勿過辭,卽速入來行公。
司饔僉正金致謙疏曰,伏以臣,得伏聞近日有吳星運者,爲其祖始壽,擊鼓訟冤,其爰辭中,粧撰虛無,變幻情節者,不一而足。仰惟日月之明,必已照燭無餘,而巧誣之及於臣家者,尤爲罔極,私心崩迫,寧欲無生。玆敢不計卑微,不避猥越,披瀝肝血,略暴事實,惟聖明,少垂澄省焉。夫始壽之獄,其案甚大,然槪而論之,則所謂臣强之說,其所指爲言根者,張孝禮也。所指爲傳之者,諸譯也。所指爲同聞者,其時監司·兵使也。問之孝禮,而孝禮曰非吾言也。問之諸譯,而諸譯曰非吾傳也。問之監司·兵使,而監司·兵使曰非吾聞也。蓋嘗廣加盤問,卒皆無驗,而始壽之辭,亦屢變而愈屈,其自做凶言,欲售其誣上戕賢之謀者。於是乎敗露無餘,如渠之血黨金德遠輩之必欲曲護者,亦不敢以爲無罪,同聲請討。雖以先大王之至仁盛德,按獄諸臣之平允詳明,而終不得傳之生議者也。到今閱三朝六十年之後,乃敢肆然訟冤,冀惑聖聰者,誠可謂無嚴。而第以其誣及臣家者論之,吳獄之終始按治者,卽臣祖父故相臣文忠公壽恒也。渠方以文致鍛鍊,極意沮遏等語,張皇臚列,而其所引,以爲證明其無罪者,乃臣生父故執義臣昌翕私書中語也。噫嘻,痛矣。世安有如許巧惡者哉?其書有曰,庚申之獄,先人以委官按獄,多所平反,誚訕四集,有一士人傳誦於尤翁。尤翁正色曰,某公按獄得當,君無輕議。及論吳獄,驪陽,以判金吾謁見,歷擧文案,言始壽辭窮情得狀。尤翁救解曰,渠豈全然誣罔?恐猶有活理。驪陽退謂人曰,有是哉?大老之迂也。仁恕則過,夫庚申罹刑辟者,何莫非欲害尤翁者?至於始壽臣强之說,其爲設計,端爲嫁禍士林。而及其論獄,乃不念舊惡,而深求其生如此,是乃尤翁之仁也。尤翁,卽先正臣文正公宋時烈之號,而驪陽,卽故府院君臣閔維重也。其書意,蓋曰始壽之造言嫁禍,其罪至重,宜在於必誅無赦,而先正之言,尙復如此,可以見先正至仁之心云爾,非以始壽爲初無可死之罪也。雖以先正之言觀之,豈全然恐猶有云者?不過謂萬分有一之中,或意有可恕可生之道也。大抵君子之心,主於仁恕,而參以威刑,故于其有罪也。而思所以宥之,于其有死也。而求所以活之,及其辭窮情得,則哀矜不喜,而不得已而用刑焉。先正之論始壽,意蓋如此,而雖臣祖之心,亦豈不然哉?夫其按鞫數載,累換證左,不厭煩複,務歸詳盡者,實是古人死罪三宥之義。而畢竟證援皆虛,奸情畢露,則天怒赫然於上,群情駭憤於下,而按法之論,實出於不得已也。先正之言,蓋在於當初議讞之際,而及其奏當之成,未聞有一毫緩恕之論,則其可以當初好生之意,把作無罪之證耶?況此獄,乃臣祖之所按治者,則設令先正稍有參差之議,臣父其可引之以證成始壽之有冤耶?噫,誣辱君父,罪關宗社,卽始壽不道之案。而今此星運之輕蔑國法,嘗試聖聰者,尤極萬萬駭痛。蓋其首尾按獄者,卽臣之祖父,而臣强之誣,實關於山林之大老。故乃反摘抉臣父之文字,捏合先正之語句,以爲熒惑疑亂之計。欲使驟見供辭而未詳本事者,疑若有可恕可伸之端,而輒敢顯訟於今日殿下之庭,謀所以變亂先王之處分,其言絶悖而無倫,其計欲巧而反疎。況其所引臣父書中先人多所平反云者,有以見臣祖哀敬折獄,無少低仰。而特始壽罪狀彰著,自服王誅,則與渠所謂變幻文致,鍛鍊成獄等語,自相矛盾,種種破綻者,誠莫逃於淵鑑之下矣。此獄顚末,及臣祖按治之實,俱詳於臣祖辛酉箚本及臣伯父故相臣昌集甲戌疏中。而先大王箚批之敎,洞燭奸狀,昭如日星。儻蒙殿下取而覽觀焉,則於此可以洞然無疑。故臣不敢復事贅陳,唯聖明之垂察幸甚。臣無任激切兢惶之至。謹昧死以聞。答曰,省疏具悉。今覽所陳,了然其事,猥濫供辭,何足伸辨焉?
持平李昌儒疏曰,伏以臣,向蒙恩由,闔門感祝。而顧臣母病,源委旣痼,重添暑感,症形危篤,飮啖全廢,眞元暴陷,雜試藥餌,了無變動,奄奄床玆,轉側須人。晝夜扶將,晷刻難捨,以此情理,無望供仕,連尋長單,蓋不獲已,而喉司不諒,一例阻却,虛帶臺銜,惟增慙懼。嚴召之下,不敢在家違逋,强抑至情,隨牌來詣闕外,短章哀籲,仍卽徑歸,自來必辭之義,有不暇覼縷者。伏乞聖慈,天地父母,亟命鐫削臣職,俾便救護。仍治臣瀆擾之罪,以警具僚,千萬幸甚。臣於私心焦迫之外,亦有目下憂慨之忱。噫,向來之得甘霈,莫非我聖上至誠所感,而百里之外,猶未均霑,三日之後,終靳膏潤,則嗣歲之憂,不容少寬。而廟堂之施措,太欠遠大,百隷之怠官,愈往愈甚,鞫坐之頉稟,視若故常,翰林之召試,屢退犯夜,報謝神惠之祭,受香過時,冢宰度支之重,空曠積月,私門虐民之習,閭閻侈濫之風,臣嘗疏請糾禁,聖批允下該司。而經年閱歲,擧行無聞,萬事墮哉之嘆,固已不可勝言。而至若政稟牌啓之久而未下,循例引對之浸以倦勤,元首奮勵之志,恐亦不能如初。惟聖明之惕然猛省,反躬飭下,毋若今日之泄泄焉。臣無任屛營祈懇之至。謹昧死以聞。答曰,省疏具悉。上自衮闕,下至民習,其勉切實,其用嘉尙,政稟不下,已諭相臣。但其中,可以申飭者,其何只爲對擧句語?過時之獻官,不飭之承宣,竝推考宜矣。冢宰度支,旣下敎矣。爾其勿辭護焉。
掌令洪得厚疏曰,伏以臣之從前情勢,實無抗顔臺端之望,而每每違傲,亦甚惶悚,冒沒入肅,粗伸分義,而仍因蹲據,自同無故之人,斷無是理。況於日昨詣臺也,猝然中暑,昏昏不省,全無知覺,雜試藥物,僅得回甦,此則府隷之所目覩也。扶曳還次,而轉成暑癨,時時昏窒,數日醫治,而少無所減,元氣日漸澌綴,實有頃刻難保之慮。以此病狀,萬無自力之勢,而嚴召之下,不敢坐違,擔扶隨詣,疾聲哀籲。乞蒙鐫削,以便調治,千萬幸甚。臣於乞免之章,不暇他及,而適有所懷,敢此尾陳,惟聖明垂察焉。噫,扶植風敎,王政之所先,而世降俗渝,禮防漸弛,則其所敦尙而激礪,宜不可少忽也。訓鍊都正尹光莘之曾莅北閫也,捉致其土士人之居喪者兄與弟,一枷對鎖,置之官廨,大張妓樂於其側曰,汝輩常稱知禮,須聽此樂,可也云,搢紳傳說,莫不驚駭。夫光莘,雖曰武夫,自是士家子弟,則凡厥謹飭之方,與他自別,而似此擧措,傷敎悖戾,無復餘地矣。其在懲礪之道,不可以事在旣往而置之。削罷警飭之典,先自秩高者始,則他餘無識之輩,宜有所畏,亦不能無補於風化之萬一也。近來貪汚之習,已成痼弊,至於前全羅兵使申澷而極矣。自在南閫,人言狼藉,及其遞來也。近百卜駄,橫亘前後之狀,道路無不以目。而行到天安,以酒店之虛疎,其輕貨數十駄,入置客舍,多發上直煙軍之際,責及本官,本官親到客舍,點錄卜物,欲以出付上直軍,則澷也。乃反百般哀乞,裂去其錄而止。其時目擊之說,至今不已,臣謂如此之人,永刊仕籍,以爲不廉者之戒也。臣無任屛營祈懇之至。謹昧死以聞。答曰,省疏具悉。尹光莘事,御下雖猛,本是士子,豈有是理?無或過聞,雖然風敎所關,不可黯黮。申澷事,風聞豈可盡信?而事係贓汚,豈可刊名而止?竝令該府處之。爾其勿辭,從速察職。
癸亥六月初三日未時,上御熙政堂。大臣·備局堂上引見入侍時,領議政金在魯,右議政趙顯命,禮曹判書鄭錫五,咸寧君朴纘新,判尹金聖應,兵曹判書徐宗玉,右尹元景夏,同副承旨李普昱,司諫金尙迪,假注書朴師訥,事變假注書李弘德,記事官李毅中·吳彦儒,同爲入侍。金在魯進伏曰,三伏已屆,暑熱甚酷,此時聖候,若何?上曰,一樣矣。金在魯起伏曰,寢睡之節,近來安穩耶?上曰,然矣。金在魯起伏曰,大王大妃殿氣候,已承下敎,似漸差愈,而猶未快復,則進御之藥,何以停止耶?上曰,耳部則比前向愈,而水剌尙今厭進,卽今氣候猶未快愈,而停藥之事,以有敎也。金在魯曰,王世子氣候,若何?上曰,近來好過矣。金在魯曰,日昨書筵,取稟,敎以停之,當此極熱,累開書筵,誠有悶慮,而正當輔養之時,亦不無臣僚抑鬱之忱矣。今日又取稟,而有明日爲之之敎云,實爲欣幸矣。上曰,其時誤知其日爲伏日而停之矣。實則其日非伏日,眞當初伏日,已開書筵,誠可笑也。上又曰,卿旣入來,卿病已愈乎?金在魯曰,猶未快愈,而近來日熱如許,雖不病之人,亦無神氣淸快之時。若待臣病之快蘇,則出仕之日,未易其期,而身帶藥院之任,問候之久闕,亦甚悶鬱,故强病入來矣。上曰,右相入來,心甚欣喜,往事勿說,而卿之向日出城,誠爲過矣。更勿撕捱?同做國事,可也。趙顯命曰,近來聖體勞動,親臨祈雨,三次露禱之餘,其無傷損之候耶?臣久違耿光,衷情抑鬱,願一瞻望天顔矣。上曰,依爲之。金在魯曰,累次勞動之餘,天顔稍似瘦瘠矣。趙顯命曰,然矣。上曰,近來暑熱孔酷,堪耐之難,有倍於前,而近日則猶似稍愈矣。上又曰,向時甘雨,猶未周洽,而今又靳霈,久不繼來,祈禱之擧,又將有之。金在魯曰,雖無一時徧雨,而聞處處輪霔不絶云,農形則似爲穴農矣。上曰,予意則不無更旱之慮矣。金在魯曰,臣於頃日箚中,以爲先朝無一年四次親禱之事云云,而其時病迷之中,猶有未詳考者矣。更爲考知,則先朝時,必先遣大臣禱之然後,又行親禱故,不但無四次,亦無三次,近來連爲親禱,聖躬之勞動何如也?此後則雖値旱災,不必徑先親禱,而先遣大臣爲之爲宜也。上曰,卿之所達,是預慮預防之意,而予之躬行,意非偶然。事關斯民,雖勞不憚,爲民之事,趁今不爲,更待何時耶?三次四次親禱不已者,非予誠意多於先朝也。蓋時異前後,禮有簡煩,是自然之道,盤庚三篇,比古增多者,此亦隨時之意,而不得不然也。趙顯命曰,臣情迹臲卼,朝廷之間,卒無進身之路,而使事方急,多有時急稟定事,故不得不入來。至於相職,斷無冒據之義,前後疏啓,已陳無餘。伏乞亟解相職,俾臣安意於使事矣。上曰,卿事過矣。須體俄者下敎,只思共做國事,可也。趙顯命曰,殿下雖以共做國事爲敎,而臣之今番入來,只爲使事,至於廟務,決不可更爲參涉矣。金在魯曰,僚相雖以使事請對,而俄者不敢同入於次對,實爲過矣。前後開釋,聖敎諄諄,孰不感動?而今以廟務之不可同參爲達,尙有固執之意,是可悶事矣。上曰,過矣。右揆今旣入來,疏決亦當同爲,欲速出令,而左揆適往江都,故姑未矣。金在魯曰,雖已得雨,而頃日筵中,有疏決仍行之敎,聖意所在,誠大矣。姑待左相入來擧行耶?上曰,待其入來,會同爲之,可也。金在魯曰,左相近來獨賢勞瘁之餘,當暑作行,易致受傷。且閭間方有騷說之際,往觀城池,如是猝遽,或不無聽聞疑惑之慮。臣意則左相此行,似是非時之行也。上曰,其行果太遽,而左相之欲見江都之意,蓋深矣。
金在魯曰,今番上言,多至二十餘,而多有猥濫,應當自該房防塞之事,而未嘗拔去,誠爲未安矣。上曰,此非該房之不善擧行也。渠輩所訴,皆以爲有至冤,若一竝防塞,則亦非過乎?鄭錫五曰,前後擊錚上言多矣。其中事關戌申庚戌之獄,及其他干係逆獄者之鳴冤,則此非臣府之所敢回啓者。如此之類,一切防塞,似好矣。上曰,干係逆獄,則與戊庚尤異矣,此事則拔之,可也。趙顯命曰,曾前臣之待罪判金吾時,亦有如此事,而臣皆防塞矣。鄭錫五曰,可施與勿施間,一番處置然後,可無希望紛拿之弊。而前後擊錚上言之下於本府者,因循不卽擧行,應當防塞者,尙無嚴截處置之事,以致連有猥濫之如此。臣意則如此之類,一番陳達,速爲處置似好故敢達矣。上曰,禮判之欲速處置之意,誠好矣。今番一竝決斷,杜截其希望紛拿之路,可也。鄭錫五曰,干係逆獄者,則別無論列決斷之事。且若有論斷之事,則亦不無更爲紛紜之慮,直以一切置之之意,回啓,似好矣。元景夏曰,近來逆家子孫之擊錚上言,極其紛拿,此固寒心。而頃日動駕時,有一轎子在路傍,將欲上言云矣。或傳是維賢家上言云,雖未知其言之虛實,而聞甚可驚矣。趙顯命及徐宗玉曰,維賢家,安敢有上言之擧耶?似無如此之理也。上曰,其時果有乘轎上言之事,而適當駕前,予甚怪之,命捧其上言,而以遮面婦女之義,促駕過來矣。果是維賢家上言,則道隆家,亦可以上言,極可駭然也。元景夏曰,不但臣聞是說,領相亦聞之云矣。金在魯曰,臣當初,亦聞是說,而厥後更聞之,非維賢家云,維賢家似不敢如此矣。鄭錫五曰,臣亦聞其乘轎者,是維賢家上言云矣。今番沈命賢家立後上言,似是乘轎所上也。上曰,似然矣。元景夏曰,似然而勿論眞假,其有是言,亦爲可警。大體近來隄防不嚴,漸漸懈弛,故干係逆獄者之擊錚上言,如是紛紜也。俄者聖上,以杜絶後路爲敎,誠爲至當,此等處,不可不一切嚴防矣。上曰,有不言,言必有中,俄者重臣之言,是也。其不爲論斷,一切置之之意,誠好矣。元景夏曰,判金吾之平日言議,和平則有餘,而或慮其剛嚴之不足矣。今此所達一切防塞之言,嚴於堤防,裨益世道多矣。如此然後,可無紛紜之弊,而庶存紀綱,宜卽擧行,不可曠日持久矣。趙顯命曰,頃日兪宇基,以庚戌獄案事,論列臣罪。而蓋春間疏決時,禁堂趙尙絅·鄭彦燮等,以庚戌案中,數家擊錚回啓事,有所稟達,遂有議大臣,稟處之敎,而緣臣在外,尙未擧行,故臣疏之略及者也。此等之事,每每因循遷就,致有紛紜之弊,速決之意,誠好矣。上曰,然矣。前後擊錚上言未回啓者,一竝速爲決斷,而其中或事在先朝,或干犯逆獄者,一切置而不論。春間疏決時,庚戌獄之筵中已發端事及其他諸事,一竝速爲回啓,可也。趙顯命曰,庚戌事,亦干係重矣。似不可一時草率爲之也。上曰,然則雖非疏決之事,而其年事則待左揆入來後議爲之,可也。上又曰,此事,判金吾已親承下敎,不必出擧條,可也。上曰,近來擊錚之規,可怪矣。宜使有冤者,皆自登聞之後,覽其供辭,其事可受則受之,不可則退之,事理當然。而近來則皆預爲通知於騎省,騎省先覽其供草而許入然後,乃入擊錚云,守門將推考,亦非誠實,而此必謬例也。金在魯曰,騎省預知之事,臣亦初聞矣。元景夏曰,騎省之此事,極爲非矣。上曰,是非間,皆受之似好,而且聞若無情債,則雖得潛入擊錚,而近仗軍士,以亂入驅出,無以納供云。故予於頃日,分付掖隷,旣得所擊行器,卽爲入告事,爲敎矣,其後姑無擊錚人云耳。此規誠爲可怪。故頃日筵中,有前規考達之敎矣,有所考見耶?徐宗玉曰,無可考處云矣。李普昱曰,雖有前後擊錚之事,而其法例,則無考知處矣。上曰,曾聞古有原陽都正射歸時,見辱於差備所屬,仍欲擊錚,來至差備門外,又見批頰於差備人云,此則騎曹不知故如此耳。以此見之,古法必不如今也。徐宗玉曰,古法未知果何如?而以卽今言之,則騎曹若不許入,渠輩必不能入來,故不可不通知於騎曹。而且原情先見之規,似出於四件事捧入有敎之後耳。上曰,旣有四件捧入之規,則四件事外,似自無擊錚者矣。李普昱曰,雖有只捧四件之敎,而事欲牽合,不患無辭。故凡擊錚之類,其事雖與四件不相近似者,莫不强引粧撰,捏合於四件,致有此紛紜也。上曰,此所謂可欺以其方,此等事則見欺亦何妨耶?李普昱曰,聖敎雖好,而若不嚴防,擊錚猥濫之弊,尤必紛拿,此亦有弊矣。上曰,其言亦是矣。徐宗玉曰,今後則騎省之先見原情之事,一切防塞耶?元景夏曰,世豈有爲逆家請囑之理?而亦或有之云,豈不寒心乎?金在魯曰,騎曹之先見而進退之者,終涉未安矣。李普昱曰,先見供草之弊,亦不過親舊姻婭間請囑之事,似非人人通行之例也。徐宗玉曰,此則不然也。此乃兵曹之例事,俄者宰臣所謂爲逆家請囑者,未知謂誰。而旣有所聞,則何不指名仰陳,所言若是糢糊耶?元景夏曰,臣雖不似,位忝宰列,豈可迫問言根乎?且臣所聞,卽是道路風傳,今若指名仰陳,則有關後弊,故臣不欲索言也。上曰,此後則騎省先見供辭之規,一切防塞,更勿預知,而進退之,可也。抄出擧條金在魯曰,戶曹之久無長官,誠爲可悶,曹中凡事,無長官則不得爲之。而判書金始炯特敎,申飭之下,尙今不來,度支重務,曠廢許久,其在事體,極爲未安。金始炯更爲從重推考,催促上來,何如?上曰,從當與吏判,竝爲下敎矣。金在魯曰,樂章釐正事,有後日筵中稟議之敎,而適値未遑,尙未釐正矣。秋享大祭,亦在不遠,從速釐正後,卽令該院,着實肄習似好。而左揆尙不入來,待其還,卽爲議定,何如?上曰,此事重矣。尙今遷就,事體未安,何待左相之入來?文任亦方入侍矣,從當下敎。而今無九成之義,雖刪之可也,添之可也。詩傳樂章,亦有字句多少之不同,且旣用於前者,猝然拔去,似爲重難。其中撮其二章,合以爲一章,則可成九章,未知何如?金在魯曰,故相臣南九萬,以樂章事,多有所陳,而臣意則十章中,拔其一章,合爲九章,恐似無妨矣。蓋宣廟功德至盛,而其樂章,或用於他世室,此甚無義,拔去此一章,則乃爲九章,而最似穩當矣。趙顯命曰,臣在外時,雖略聞之,而未能詳知,故不敢以可否,決意仰對。而大體旣決其釐正,則拔其一章,雖或有若干掣肘之端,似無大段妨礙矣。徐宗玉曰,臣詳細考之,則其樂章,非宣廟之所作也。蓋宣廟功德,至盛且大,而所用樂章,初獻則短,亞獻則長,故改之云矣。上曰,自前遵用之樂章,拔之,終涉重難矣。元景夏曰,頃日入侍時,有時·原任大臣·六曹參判以上·館閣堂上,來會稟議之敎矣。臣於此誠昧昧,而考見樂章,太宗室顯美章,卽贊揚勘亂功德之意。而元敬王妃室貞明章,亦贊揚勘亂功德之意。章雖異而義則同。周頌雝篇,武王祭文王之詩,而太姒之功德,竝爲贊頌於一章。臣意則放雝篇,而顯美·貞明兩章合奏,似好矣。兩章雖合奏,較隆和一章,則句減一句字減四字矣。上曰,樂章,宰臣謄來耶?元景夏曰,然矣。上曰,讀之。元景夏讀隆和章云云,顯美章云云,貞明章云云。讀訖。曰,顯美·貞明雖合奏,猶不如隆和一章之多矣。金在魯曰,如欲合之,宰臣之言好矣。上曰,最似便當,而第顯美章,與龍光章,似倒置。今以龍光章爲首,而顯美·貞明合章爲須似好。龍光章,蓋贊揚潛邸時事也。金尙迪曰,臣意則大臣所達宣廟樂章拔去之意,似勝矣。大體旣欲釐正,則雖拔之,似無妨。若以爲未安,則拔與合,皆非遵用之古規,而其爲未安,似一般。且元景夏之以雝篇比而論之者,臣意則亦不知其襯合。今此大臣所論頗勝,而此乃至重之事,必博詢于大臣·儒臣,詳議爲之,似好矣。金在魯曰,果欲不拔,則元景夏之言差勝。而臣意則拔其一章,終勝於合此兩章矣。上曰,卿言雖是經常之論,而拔之亦不重難乎?元景夏合奏之說,殊合予意,依此爲之,似便好矣。元景夏曰,此誠關係先朝至重至大之事,雖合章似勝,而亦必有難愼之意,爲宜矣。上曰,今此釐正,是難愼之意也。金在魯曰,弘文提學趙觀彬呈辭入啓,旣已受由,而翌日藥院,以同參議藥請牌,則藥院之任,事體有別,不可違牌。故雖不得不承牌,此非以提學出仕,又與身病出仕肅拜者有異。而政院因此,更不捧其再單,召試時,又以提學牌招者,未知其得當。呈辭受由,便是已遞,決不可强令仍行,趙觀彬提學之任,似當許遞矣。上曰,依爲之。擧條金在魯曰,御藥人蔘,事體至重。而挽近以來,關東進上蔘,漸不如前,數年前則多以蔘體細小者,苟充斤數,雖極不似,而猶有眞體矣。厥後欲其外面之稍大,膠附合作,卽所謂附蔘也。且在前則東蔘裏面,元無揷入他物之弊矣。近年或以沙蔘鉛鐵等雜物,塡入其內,而今春所捧之蔘,爲尤甚。又以膠糊之故,蠹蟲生焉,或至堆積,事之可駭,孰大於此?今年春捧則已無前何,至於秋貢則不拘體之細大,皆以各根本體封進,斷勿如前膠附之意,本院雖已別關,分付,而不有筵稟定奪之事,則似無惕念擧行之道,該道道臣從重推考。今後則進上人蔘,勿論細大,必以各根本體上送,痛禁裏面塡雜之弊事。出擧條,另加申飭,何如?上曰,藥材莫重,而人蔘尤緊,少或錯誤,則其效相反,可不愼乎?今聞所達,事甚可駭,依所達,各別申飭,可也。擧條李普昱曰,臣曾待罪三陟,備諳嶺東蔘弊。以三陟言之,人蔘極貴,勿論細大,自其處,無以採得,每當進上,必以價,多數持來,自京貿易,而僅得細少者。若其體大可合於進上者,則亦無貿得處,故致有附蔘之弊,論其弊源,則蓋出於火田之多矣。凡人蔘,産於樹木茂翳之山,而近年以來,高峯絶頂,片片起墾,童童濯濯,無非焦土,人蔘何處産出?而奸弊之如此,其勢固然也。上曰,火田之弊似然。而此亦峽民生利所關,似難禁止矣。金尙迪曰,臣爲關東御史時,嶺東蔘弊,略陳於別單中矣。蓋嶺東則已經量田,田結甚多,故仍以蔘價亦多,以此民生之困窮,比他尤甚,誠爲可矜。嶺西則未經量田,故蔘價頗輕,而嶺東蔘價,極弊矣。必有變通之道然後,民可支保,故有所論及於別單,而不過爲備局休紙,臣常嘆嘅矣。趙顯命曰,近來人蔘難得之弊,不但關東爲然。臣待罪嶺藩時,進上蔘一箇裏面,有以銅片塡入者,臣重治其罪而退之矣。厥後,仍不能更爲得納,幾至闕封,僅僅充備,以此見之,蓋知其極難也。元景夏曰,臣鄕居,與關東接近,故深知蔘弊矣。各邑分定蔘價,有所不均,自多難支之弊,此不可不變通,而至於火田,不但有害於産蔘,山川因此變易,亦豈細憂乎?上曰,火田之弊,誠爲可慮,而不但民生所利,又爲守令之利,故禁止則似難矣。趙顯命曰,使事方急,有及時稟定事,故敢達。臣取考戊寅年謄錄,則其時胡皇,與其太后同來,而於我國,初無知委之事,故太后方物,不爲備去。通官輩,以此詰問於我使,僅得彌縫,幸免生事矣。今番則自廟堂,使譯學往問,已知皇太后同來,此與戊寅年有異矣。皇太后方物,亦一體備去,以備不虞,而若太后不來,則其方物,還爲持來,似無妨,何以爲之?上曰,事難預度,備去好矣。果太后同來,則此意,當攙入於咨文中,而或皇帝獨來,則其咨文不可用矣,咨文以兩度製去,可也。趙顯命曰,然則太后方物,亦依皇帝方物,一體磨鍊乎?皮物·長劍等種,則或以他物代封似好。亟令禮曹議定,何如?上曰,依所達代封,而代封之物,令備局詳議稟定,可也。擧條上又曰,今番方物,與歲幣方物不同矣。趙顯命曰,多以食物備去矣。上曰,魚物似有腐傷之弊,而且榛子,亦無蠹生之慮耶?趙顯命曰,乾柿亦最爲易傷之物,實難變通之道矣。金尙迪曰,臣已與上使相議矣。方物中,魚物實果等物,當此極熱,累日齎去之際,實有蠹傷之慮,誠如聖敎。而若無預備之事,則猝難改色,易致臨時窘急之弊。臣意則當爲改色之物種,自備局,急速知委於箕營及義州,使之措備以待,終至改色,則其價,以戶曹所管穀物會減,似好矣。元景夏曰,旣自京齎去,又自西關備置,似有後弊。且其中最易蠹傷之物,乃是乾柿,而此非西關所産,亦不過自京貿去,其爲蠹傷則一也,後弊所關,不可不慮也。上曰,皮物·長劍等種,則自京持去,其他魚物實果,則自京初不齎去,自平安道備置齎去似好耶?徐宗玉曰,西關備置,終似有弊,使貢人備改色物件隨去,而若不改色則還爲持來,最似便好矣。金在魯曰,其言,似好矣。趙顯命曰,使貢人持去,亦似爲弊,而累日裹去之際,其爲易傷,一也。若當其改色之時,貢人持去之物,亦不堪用,則其將何爲?上曰,自西關備置,似最勝,而但無規例是慮耳。趙顯命曰,西關所措備者,若有改色持去之事,必令戶曹計給其價,則似無爲弊之慮矣。上曰,然則依爲之。果有改色持去之事,則以戶曹穀物除給,可也。抄出擧條金在魯曰,拜表擇日,雖已啓下,而皇帝行期,姑未聞知,則我國使行,太預入去,或久留彼中曠日等待,似有難處之端。故使臣行期,臨時退定之意,臣與左相已相議,前頭似必有退行之事矣。趙顯命曰,卽今則不但日熱方酷,難於作行,且必待皇帝發行消息然後乃渡江,則其間留滯於我境,不知幾何日字,而我國支供之弊,亦必不貲矣。稍爲退行則頗得生涼,且無中路久留之弊,事涉便宜,而但皇帝或有急速出來,則恐致未及之患,雖似萬無是慮,而事亦有不可料者,以此,亦難決退矣。金尙迪曰,在使臣之道,惟當預往待之,似好矣。上曰,自灣府至瀋陽四五日程耶?徐宗玉曰,大凡相距不遠,若預往則等待必久,而爲弊多矣。以七月旬前退行,似爲未晩矣。上曰,姑觀前頭,臨時議定,可也。趙顯命曰,自前使行時,例以管餉銀萬餘兩,別爲持去,以備不虞。今行亦依例持去耶?上曰,不虞之備,不可不慮,而至於萬兩則似太多矣。金在魯曰,然則七八千兩似好耶?元景夏曰,臣意則五千兩,似可以足用矣。金尙迪曰,大臣之請以萬兩持去者,蓋爲不虞之備。且上使,以體國大臣,奉使出疆,亦豈有濫費之慮乎?如無不得已當用處,則自可持來還納,依其所請之數,定奪持去,似好矣。上曰,然則以萬兩持去,可也。予豈以大臣有濫費之慮而持難乎?趙顯命曰,筵臣之意,多以萬數爲過,以八千兩持去,似好矣。上曰,依爲之。抄出擧條趙顯命曰,壬戌年閔鼎重入去時,回咨不爲成給,而只以不爲回咨事,作爲文書持來云。今番或有又如其時之事,則當爲力爭,而若不得請,何以爲之?上曰,依前之外,無可奈何。趙顯命曰,皇帝累千里巡遊,其間事端,有不可知。或有未到瀋陽,中途改路之事,則使臣卽爲還歸耶?仍爲追去耶?上曰,令相之意,何如?金在魯曰,旣是瀋陽問安使,而皇帝不到瀋陽,則似不必追去矣。趙顯命曰,辛亥年則有追去之事矣。金尙迪曰,皇帝雖中路還去,我使旣入彼境,而不爲傳命,無端還歸,事涉殊常矣。上曰,似當追進傳命耳。金尙迪曰,雖皇帝死,亦當致命。而皇帝萬一有失其帝號,則似無致命處也。上笑曰,此則過慮也。若有如此,致命與否,何可論也?趙顯命曰,在前宗班使臣則皇帝引見之,外朝使臣則不見云,今番亦不引見則爲好。而或有引見之事,則曾於戊寅年,皇帝亦問上候及年事云,此等問答,則小臣,當自斷以對矣。上曰,依爲之。趙顯命曰,今番使行,李萬囿欲以軍官率去,而係是親勳臣,似不當自下不稟率去,故依南原君例率去之意,敢達。上曰,依爲之。擧條趙顯命曰,首譯韓壽禧,雖能諳事,猶不如李樞之老鍊。李樞以齎咨官,未及還來,中路若相逢則仍爲帶去之意,敢達。上曰,依爲之。擧條金尙迪曰,臣於幹事所關,亦有稟達事,每於大小使行時,八包外,私貨非不嚴禁,以傳聞言之,或不無夤緣潛入之弊。蓋以灣上有兩路潛越處,而本府初不防守嚴禁,故多有此患。此則惟在灣尹申飭之如何,而雖以今番言之,必不無八包外加數潛入之弊。今行異於節使,彼人方到近境,凡係禁條,尤宜十分謹嚴。臣於到灣後,自當有別樣檢飭之道,勿論加數與潛越,如有因事現發者,則犯禁人所當依律梟示,斷不撓貸。而地方官亦難免不察之失,當爲狀聞論罪。以此意,預先知委於道臣及灣尹,別加禁斷,何如?上曰,依爲之。擧條趙顯命曰,臣之不可復冒相職之義,俄者略陳,未能畢辭矣。臣不忠無狀,位在三事,而無補於國家,身陷於危怖罔測之科,性本燥急,不耐痛迫之心,而至於逃遁,孤恩負德之罪,固知罔赦。而不惟不罪,又從以手書勉諭,雖在昔夙德之大臣,非可以得此者,臣何敢當之?今雖以使事入來,仍冒鼎席,斷無是理,一辭出城,迷執有堅,以更不入都,爲心矣。今此入來,爲使事,非爲相職耳。臣之前後疏啓,已陳無餘,而在聖上體下之道,不可許久相持,速許遞職,俾臣安意於使事,是臣至願也。向時徐命均被李壽海所論,亦以使事膺命,而相職則終爲遞免,此誠得當矣。上曰,徐判府事前例,可謂窮覓來矣。然徐判府事事,有異於此,卿不必以此爲例矣。徐判府事則李壽海所論,多以相職爲言,徐判府事之必欲一伸廉隅宜矣。若鄭實之言,則非關相職,卿何撕捱於相職乎?鄭實事,無足言者,而卿之撕捱,極爲過矣。此不足以去就論者,向來出城,豈不過乎?趙顯命曰,徐命均所遭,雖以相職爲言,而其事件,較臣則輕矣。鄭實之論臣,無非可驚可愕,而其中兩款句語,以外面看過則不知其危悖,而使當之者見之,則便是陰陽人鬼關耳。日熱如此,入侍良久,張皇酬酢,恐勞玉體,而向所謂兩條句語,搆罪甚緊,在臣關重,不得不一一細陳矣。其所罪臣,一則曰使堯傳舜受,不能光明云云,此乃臣年前論罪紀·澤之言也。其意蓋曰,堯傳舜受,何等光明,而此輩做作妖言,貽累於傳授光明之體云爾也。今截去首尾,單提一句,有若臣妄毁傳受大事者然。其用意,豈不陰慘乎?殿下亦以饑蝨白徒,螮蝀日月等語,昭揭大訓,則此亦臣言本意也。一則曰脅持君父,此又臣年前所達紀·澤輩罪狀,關係先朝之說,而大訓中將心於何地之意也。以此謂之脅持君父,設令臣,果是眞箇權奸,而欲脅君父,殿下亦豈有受脅之理乎?緣臣無狀,至使殿下亦聞受脅之名,此尤臣痛迫欲死者也。殿下於昨年諭軍民備忘中,有脅持之敎,此蓋泛論,非指臣而云也。殿下若以臣,爲脅持君父,則豈至今置之於三事之列乎?然實輩,以此藉口,作臣之罪案,千載之下,若只以外面看之,則脅持之目,何以辨明耶?臣本以寡家無敎之子,雖無見識,粗有敬君愛君之誠,而臣之藉手而事君者以此也。殿下之置臣於三公者亦以此,而今臣僇辱至此,無復餘地,死歸泉下,無見亡兄之面矣。臣身名旣傷矣,傷汚之臣,殿下將焉用哉?臣亦身旣傷汚,何以做國事?解臣相職然後,可保臣身,而私心亦粗安矣。殿下向來欲用故領相李光佐,而以其爲世所忤,故終不得用之。臣若仍因蹲冒,轉輾層加,將至於一人播動,萬人騰誚,則臣身何以全保乎?如此則殿下雖欲用之於可用之時,其可得乎?唐之李泌,其賢,何如?其知遇於君亦何如?而一爲盧杞所讒,竟至外補。宋之韓琦,其德望功業爲何如?而一聞拔扈之誣,終解相職,則臣之所遭,不啻拔扈之目而已。其敢暫時冒職乎?上曰,右相之言非矣。予近來精神不好,俄者欲諭者輒忘之,常時書下傳旨之際,筋力益疲,精神漸衰。欲自書則眼花迷眩,欲使中官書之,中官迷劣,輒多誤書,故指敎之際,勞心多矣。以今番祝文言之,初欲自書,而筆端多眩,遂令中官書之,而書出之際,亦多費勞矣。或使承宣書之,則予心頗豁然,承旨雖或聽瑩,翰注從傍提醒,故予不勞矣。右相,俄以昨年備忘中脅持之說爲言,而予不能記憶,未知果何說耶?注書出去,其日記持來,可也。李弘德承命出去。上笑曰,備忘之說可怪,首揆其或思之,而右揆之撕捱,何如?金在魯曰,向者臣亦以上敎多欠平和之意,有所仰達,而脅持之說則不能記得,右相之撕捱,誠不可知矣。上曰,右相之言,終是過矣。卿豈脅持其君之臣?而予雖疲軟,亦豈受脅於卿者乎?頃者李鼎輔與元景夏,有所疏論者其誰也?元景夏曰,李善泰矣。上曰,其時鄭翬良之所達是矣。旣斥李善泰之非,又曰,李鼎輔·元景夏亦有所召,其言豈不公正乎?予亦曰,今卿亦有所召也。卿位雖相職,而好勝之心,猶有少年底意思矣。頃於閔昌洙事,予以卿之撕捱爲太過,而有所下敎,卽今所達,亦近好勝。向者吏·戶判論斥之事,予亦以卿言,爲涉於太薄矣。卿以韓琦事爲言,而此則有異於卿之所遭。韓琦以兩朝定策之元老,其坐地,易招忌疑,故拔扈之讒,猶或疑似。至如今脅持之目,豈有毫分近似於卿者?而且予豈受卿之脅持乎?此誠可笑。或領相或元景夏,謂卿脅持,則卿雖撕捱猶,可也。若鄭實之言,則雖三尺童子,皆知其出於黨心。卿之以此撕捱,不亦過乎?予於韓億增則嚴治之,鄭實則緩治之,卿必以予志爲少弛,而其時處分,非緩之也,非愛惜也。前頭決不復用鄭實矣。卿試看於將來,則可知予心矣。趙顯命曰,臣於其時處分,豈敢懷一毫不足之意乎?其時處分,或有過中之事,則臣欲入來而力爭矣。上曰,卿言好矣。予之處分,旣已洞釋,則卿之力辭縷縷,誠無義矣。卿俄以李泌事爲言,而唐德宗事,予不欲效之,卿則以予欲效德宗耶?漢昭帝曰,大將軍安在?今予之所欲效者,此事耳。鄭實脅持之說,誠爲無據,大訓中,欲曀正大授受之說,及曾前臣擇君三字,乃所以立萬世之君綱也。此說豈是得於卿者耶?使不能光明之使字,所以罪狀紀·澤者,則此何足爲卿之罪乎?元景夏曰,此等說話,大臣之提說非也,殿下亦不必提說矣。辛壬獄事,旣明其誣案,大訓昭揭于日月,是非大定,則不但在下者,不可更提,自上亦當一切勿提爲好矣。上曰,宰臣之言是也,予有悟矣。右相,以故相臣李光佐事爲言,而其時各爲奉朝賀者,此則有意焉。蓋欲待後而用之,故其後果有更卜之事,而今則卿旣老矣,予亦老矣。且予年雖少於卿,而衰憊日甚,卿於此時,必欲遞免而去者非矣。昔年豐陵謂予曰,臣更見侍講之復設,則死無餘恨云矣。今則不但侍講之復設,元良夙成,日漸岐嶷,前頭輔佑之道,惟望於卿等,則卿之辭免,尤豈予所望哉?且俄者問於領相者,予有意矣。予之置卿等於鼎席者,欲使卿等,互相扶護,以爲終始相保之意也。李弘德持日記入來。上命承旨讀之。讀至叩地云云。上曰,此則可謂善形容矣。讀訖。上笑曰,元無可嫌之事矣。右相,以備忘爲一嫌端,而予不能覺得其備忘之如何矣。今覽日記,脅持之敎,非謂右揆,而乃指昌洙也。右揆之引以爲嫌者,極爲不當矣。金在魯曰,聖敎至當矣。以日記見之,此乃僚相之誤認而爲嫌也。見此之後,尤爲釋然,更無可論矣。趙顯命曰,鄭實之拈出二字,似有所藉重於此者,故臣所悶然者矣。上曰,予敎旣指昌洙而爲言,則誠無可論,更勿引嫌,可也。趙顯命曰,臣有暑症,精神昏瞀,請先退矣。上曰,此豈非有意乎?元景夏曰,似是不平之意也。今聖明在上,曲察下情,雖自辨,無以加此,且日記如此,豈有更辨之事?而大臣何如是累陳乎?日熱如此,多費酬酢,恐勞聖體,止之好矣。金在魯曰,近來聖上,似有倦勤之慮。政事,取稟入啓已累日,吏曹堂上之尙爾不出,亦爲未安,宜速勉出。而牌招啓辭之入啓,亦久不下,又有疏章多入,而尙不下批,此等處,加意勉勵爲好矣。上曰,卿言是矣,予當加意也。金尙迪所啓,請充軍罪人李時蕃依律處斷。措辭見上上曰,勿煩。又所啓,請逆魁坦緣坐籍沒等事,亟命王府,依法擧行。措辭見上上曰,旣諭何煩?又所啓,請還寢泰績酌處之命,仍令鞫廳,嚴刑得情,夬正王法。措辭見上上曰,其勿更煩。又所啓,請聖鐸等二人,竝令還發配所。措辭見上上曰,其勿更煩。又所啓,請遠配罪人穆絶島定配。措辭見上上曰,勿煩。又所啓,請還寢罪人橏減等之命。措辭見上上曰,勿煩。又所啓,請外場人朴來章,還爲充軍,限己身有赦勿宥。措辭見上上曰,勿煩。又所啓,請李禧遠·成碩臣等,限己身還爲充軍,有赦勿宥。措辭見上上曰,勿煩。又所啓,筵體至嚴,而奏對未罷之前,承宣徑先復位,不可無警,請入侍承旨推考。上曰,依啓。金尙迪,讀李禧遠·成碩臣事訖。上曰,此兩人何時放耶?趙顯命曰,頃日疏決時所放也。金在魯曰,其時狀啓,雖不詳知,而用私之迹,旣已現露,則似有臺啓之爭執矣。趙顯命曰,以科場事發啓者,大體皆好矣。金尙迪曰,此啓,非臣所發,而所論好矣。近來科場不嚴,而懲勵之道漸懈,不但李禧遠·成碩臣爲然也,如是用奸之弊,其類甚多。雖以具樹勳事言之,臣爲南漢御史時,具樹勳之子,在於試射都案中,此是樹勳爲管城時也。事之可駭,莫此爲甚,而不過削職而止,其時臣書啓中,以此臚列,請其嚴懲,而下于備局,仍置勿施,臣所慨然者也。金在魯曰,今聞臺臣之言,臣有所訝矣。向者臺臣之父,爲兵判時,對正言曰,具樹勳之久不收用,誠冤矣,若有當窠,欲擬職云云。此則不爲深罪樹勳之意,而臺臣之言則如此,不能無訝矣。金尙迪曰,大臣之言,慨然矣。臣雖無狀,不能見重於同朝,而大臣援人父兄之言,仍爲困迫至此,臣實慨然也。金在魯曰,非欲困迫也。所聞如此,故不能無訝之致耳。然則臺臣,似是於家庭之間,未嘗有詳說此事之故也。諸臣將退時,上曰,京兆堂上進來。金聖應·元景夏進伏。上曰,仁廟潛邸時戶籍,已奉安于本宮。而孝廟潛邸時戶籍,似在於京兆,使郞廳考出,如有之,使政院稟達宜矣。元景夏曰,事體重大,豈敢使郞廳考出乎?臣等當齊進本府考閱,如有之,當請對陳達矣。諸臣次次退出時,上曰,承旨進來,疏批及傳旨書之,可也。李普昱進伏書之。至洪得厚疏。上曰,此疏,欲問大臣而忘之矣,將任亦有拿處之事耶?大臣如未及出去,注書往問將任之拿問與否,可也。朴師訥承命往問還入以奏曰,問于領議政金在魯,則以爲旣有所當拿問之事,則雖在將任,有何不可拿之義乎?拿命旣下則納符等事,自有依例擧行之道云。而右議政趙顯命則已出去,故不得問矣。上曰,似然矣。仍命承旨,卒書洪得厚疏批。諸疏批皆見上上又命書傳旨曰,復授冢宰,意有在矣。頃者相箚,不過規正,而其或過中,業諭相臣,豈可以此,過爲撕捱?況若此不已,官師相規之義,其將無矣。豈有是理?今者之除,蓋爲都政,則豈可無故而踰月乎?雖日上其章,日違召牌,決無許副之理,徒傷事體,其曠銓職而已。吏判從重推考,參判批下,待開門,一體牌招開政。又傳曰,度支之長,豈可久曠?而頃者筵中,其旣下敎,則一向撕捱,無意上來,其在事體,其涉過矣。旣批下,從重推考,其令卽日上來。李毅中曰,小臣有事關史局事,惶恐敢達。皇朝正史,宜置祕室之冊,而頃者領議政金在魯燕行時,所得來列朝本紀與朝鮮所付之卷,只五六冊,下本館而其後因儒臣陳達,有私貿來之件,覓置玉堂之事矣。伏聞今番使行,亦有得來者,令戶曹,出給貿來之價,而原冊則藏史局似宜矣。上曰,依爲之。擧條仍爲退出。
上在昌德宮。停常參·經筵。
李普昱啓曰,大司憲·執義·掌令一員未差,洪得厚牌不進,持平任·李昌儒陳疏受由。今日以監察茶時之意,敢啓。傳曰,知道。
趙明履,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管具樹勳,以御營中軍,軍兵等中日試放事,南小營晝仕出去之意,敢啓。傳曰,知道。
李普昱啓曰,連日監察茶時,事甚未安。除陳疏受由外,掌令洪得厚,卽爲牌招,何如?傳曰,允。
以掌令洪得厚牌不進罷職傳旨,傳于李普昱曰,推考傳旨捧入。
李重協啓曰,吏曹判書閔應洙,參判李益炡牌招不進推考傳旨,今方捧入。而開政命下之後,不卽擧行,事甚未安,竝更卽牌招開政,何如?傳曰,允。
趙明履,以兵曹言啓曰,禁軍秋冬等祿試射,設行於慕華館矣。入直禁軍等,依前例除標信出試後,還爲入直之意,敢啓。傳曰,知道。
李普昱,以刑曹言啓曰,據北部牒呈,以內官宋獻徵,殺死柳女事草記,移送禁府矣。其後柳女之娚業同,以爲非獻徵之事,卽獻徵養母嚴女之所爲云,故草記三檢,反覆推覈,則嚴女之殺死柳女,明白無疑,今已完決成獄。宋獻徵則元無所犯,似當分揀放送,令金吾擧行,何如?傳曰,允。
又以禁義府言啓曰,頃因刑曹草記,內官宋獻徵爲先拿囚矣。今此刑草記中,柳女之殺獄正犯,卽獻徵養母嚴女,明白無疑,完決成獄。宋獻徵元無所犯,似當分揀,令金吾擧行事,允下矣。秋曹草記辭緣旣如此,則宋獻徵今無可問之端。放送,何如?傳曰,允。
以京畿都事曺允濟啓本,判府事兪拓基月廩不受事。傳曰,令本官,更爲輸送。
趙明履,以兵曹言啓曰,因侍講院草記,翊衛司使令五名加出事,捧承傳矣。翊衛司使令,本是三名,而連以侍講院稟請,初加四名,又加三名,今則合爲十名。蓋以翊衛司官員十四員,各定使令一名,乃是前後稟請變通之意,則今不必過數,只四名加定,料布磨鍊上下,何如?傳曰,允。
敎京畿監司柳儼書。王若曰,入長憲司方責效於振刷,出莅畿闑更委重於旬宣,玆循宣綍之規,庸侈授鉞之寄。惟卿,有祖宗功,爲世舊閥,神童一代,人稱晏·楊之詞華,大策千言,時比賈·蕫之經識,精神四到,見事則洞分絲毫,才誠兩專,應務則立辦俄卒。蓋嘗自近以銀臺玉署,獻替獨勤,亦曾屢試之名闑方州,績庸茂著,至若素心之憂國,可見平日之持論,不激不隨,千萬人中有身自在,無適無莫,二三黨外立脚頗牢。惟其獨行之寡諧,欲忠者主,是以兩憾之交集,不能於人。故玆知照之偏深,遂有眷毗之彌篤,眷彼甸畿之服,寔我股肱之藩,地近神京,王化之所自始,體先諸路,民望之所由基,災荒歲侵,郡邑竭賙哺之力,征徭日棘,閭井困徵辦之殷。矧今前政之未終,遞易斯遽,思得熟手之已試,整頓一新,予顧周行,汝惟宿望。玆授卿以京畿觀察使兼兵馬水軍節度使·巡察使·開城府留守·江華府留守。卿其祗服明訓,勉展良猷,韜靲摠兩都之權,保釐之策仍在,管轄制三輔之治,屛翰之勢自尊,革弊化則必究源頭,搔剔宜盡,敷惠政則必先根本,久長是圖,他餘稟專,厥有典憲。蓋剛果聰悟之用,是卿所優,若沈毅縝密之規,在卿當勉。非弘無以容衆,非靜無以制煩,非平無以服人,非重無以鎭物,尙可默體,毋庸多言。於戲,想三藩便養之榮,定切移孝之感,念一方委寄之重,益殫殉國之忱,律貪墨而奬循良,庶致澄淸之效。明黜陟而嚴考課,用勉彈壓之威,故玆敎示,想宜知悉。知製敎鄭翬良製進
上在昌德宮。停常參·經筵。
自昧爽至卯時,有霧氣。
趙明履啓曰,備邊司郞廳,以大臣意來言,今日賓廳坐起日次,而無時急稟定事,不得來會云矣,敢啓。傳曰,知道。
李普昱啓曰,今日持公事入侍,而本院時無留公事,不得入侍之意,敢啓。傳曰,知道。
又啓曰,憲府連日監察茶時,事甚未安,除陳疏受由外,掌令洪得厚卽爲牌招,何如?傳曰,允。
李重庚啓曰,假注書任瑋,身病猝重,勢難察任,今姑改差,何如?傳曰,允。
李重協啓曰,吏曹判書閔應洙,參判李益炡再招不進推考傳旨,今方捧入,而開政命下之後,不卽擧行,事極未安,所當更請牌招,而一日三牌,有傷事體,何以爲之?敢稟。傳曰,特敎之下,一向撕捱,此何分義?以一事撕捱,劃於其職,雖日日超卿,其將乏人,豈有是理?判書從重推考,更爲牌招察任。參判旣批之後,一向撕捱,亦涉過矣,一體牌招開政。此下敎之後,中官留滯,今乃悟下,當該中官,亦爲推考。
韓師得,以戶曹言啓曰,卽接廣興倉所報,則依傳敎,右議政趙顯命去五月·今六月兩朔祿俸,輸送于本家,則以爲方在辭免之中,常祿不敢冒受,祿俸不爲領受云,何以爲之?敢稟。傳曰,令倉官,更爲輸送。
李普昱,以兵曹言啓曰,今六月初五日幼學李存敬稱名人,自丹鳳門入來,差備門外擊錚,極爲駭愕,令攸司囚禁治罪。同門守門將尹東耉,常時不能禁斷雜人,以致闌入,亦難免其責。推考,何如?傳曰,允。
又以義禁府言啓曰,考見本府啓下擊錚上言,則吳星運,爲其祖始壽伸冤事也。李鎭星,爲其祖廷說伸冤事也。李瑞白,爲其父檉伸冤事也。李殷鼎,爲其父慶祉伸冤事也。申思佐,爲其父弼誨請放事也。金啓燁,爲其父德祚請放事也。李光烈,爲其父興仁請放〈事〉也。申思邈,爲其父弼仁請放事也。宋氏,爲其夫曺錫佐緣坐請放事也。奴一千,爲其主蘇㯙父子緣坐請放事也。或事在先朝,或關係戊申逆獄,俱不可輕議,竝勿施之意,敢啓。傳曰,知道。
掌令洪得厚啓曰,臣之本來情勢不敢自居以臺閣論事,而至於兩武帥之傷風敗敎,貪汚狼藉,臣之所聞,不啻眞的,非比風聞。故略論於辭疏之末,仍以削罷刋籍爲請矣。及承聖批,則至以豈有是理,風聞不可盡信爲敎。又敎以事係贓汚,豈可刋名而止?竝令該府處之。臣於此,不勝惶悚瞿然之至,宜卽詣臺引避,而目下情病,實無抗顔冒出之勢。昨犯違傲,只俟譴何,罰靳例勘,恩出格外,顧此疎逖賤臣,何以得此?惶隕感激,罔知攸措。今以茶時,天牌復臨,揆以分義,不敢一向坐違。謹此來詣,而至若擬律乖當之失,尤所難免。何可一刻晏然於臺次乎?請命遞斥臣職。答曰,勿辭。
李普昱啓曰,掌令洪得厚,再啓煩瀆,退待勿論矣。傳曰,知道。
判府事兪拓基疏曰,伏以,臣猥蒙不敢當之恩召,敢暴不敢進之危懇,刳肝瀝血,情窮辭竭,而天聽逾邈,敦諭復宣,臣實隕越迫隘,不知所出。謹以恭俟嚴譴之意,附陳於史官之啓,而將近數旬,處分未下,一向泯伏,尤所惶恐。玆不得不復申哀悃,臣之前後罪犯,屢已殫陳,無復遺蘊,其必沒齒自廢,抵死自劃之狀。伏想日月之明,庶幾鑑燭,而敦勉之旨,往益鄭重,有若臣可以進,而故爲是偃蹇違逋者。噫,古之匹夫匹婦,尙能以寸誠動天地,一言感至尊,而今臣則幾年號呼,都歸矯罔,是皆臣不肖無狀,不能仰孚之致。夫爲人臣而偃蹇與矯罔,均之爲極罪,卽無論臣之從前罪戾,在法難逭,今又添之以此二者,則誠亦足以擢髮而不可續矣。臣雖至頑至迷,亦異乎木石禽魚,聖眷之優渥,淪浹肌髓,恩諭之懇摯,貫徹心腑。臣每一莊誦,自不覺汗淚交逬,神精飛越,而猶未敢爲趨承計,甘自陷於孤恩負德之歸者,區區寸心,實出嚴分畏義而已。斯豈臣所敢樂爲者哉?臣誠撫躬悲悼,日夜所祈祝,唯亟被重譴然後,方可以少肅朝綱,少安微悃。伏乞聖上,天地父母,俯垂諒察,卽命嚴勘臣罪犯,以公以私,千萬幸甚。臣無任屛營戰灼之至。謹昧死以聞。手書答曰,省卿之懇,卿之在鄕,今幾年?小子敦勉,亦幾次?一向撕捱,逡巡江郊,此予誠淺,此予誠淺,卿雖固執乎予?卿之立身,卿亦惟矣。以昔年玉署之臣,輔予今日,在上者,雖介意于心,在下之道,以一事閱歲撕捱,其過矣。今予以往事,無一毫着于心,而卿之若此,於義理何?復諭手諭,俟卿入城,卿須諒此,卿須諒此,快回固執。
領議政金在魯箚曰,伏以,臣久竊匪據,全無才能,加以衰謝忒甚,疾病頻仍,筋力奔走,亦無以自效,尸素之譏,蓋已積矣。卽伏見持平李昌儒之疏,深慨近日朝廷事,首以廟堂施措,太欠遠大爲言,而繼又以百隷之怠忽,元首之倦勤,規戒切至,其言誠是也。臣位在首輔,理當先任其責,況臣之本合引退,非適今日者乎?伏乞亟賜斥免,以謝人言,以幸私分焉。臣方以瘝職請譴,宜不敢妄陳責難之說,而再昨筵席,旣微發其端矣。竊聞近日公事之遲滯頗甚,每年夏冬,歲抄在前,一未有過日不下,而今番則已過五日矣。且或有循例卽下之事,而稽至累日者云,其間必不無聖心之商量,亦似緣聖候靜攝,有妨酬應,而群下之悶鬱則無怪也。倘聖上加意而改圖焉,則豈勝幸甚?取進止。答曰,省箚具悉卿懇。于今百度之解弛,良由涼德,卿何撕捱?所陳歲抄,有何量哉?以召試竟日應之,翌覽試券適入,此時其命留置,中官誤聽,束置於留置公事之中,以予精神,何以覺之?仍卿箚而悟下,誤聽中官,從重推考。卿其安心,勿辭視事焉。仍傳曰,遣史官傳諭。
右議政趙顯命箚曰,伏以,臣昨登筵席,猥陳至懇,縷縷百千言,瀝盡肝血,庶有以孚格崇聽,而只緣臣誠淺言拙,不能感動天心,不但所辭未蒙矜許,咫尺天威,敎諭諄懇,至有臣子所不忍聞者,旁聽諸臣,爲之感泣。臣非木石,寧不慼慼,誠欲改回迷拗,仰承德意之萬一,而始則求退而不得退,中則求遞而不得遞,末乃夤緣媒進,揚揚冒沒於廉恥四維之外,則其賤汚,甚於穿窬,實非具人心者所忍爲者。故不得不抵死冒抗,使恩命墜地,甚矣臣之冥頑,實與禽魚無別也。終夜繞壁,徊徨戚嗟,寧欲卽時滅死,溘然無知覺而不可得也。抑臣於筵敎一段,尤有惶悚不敢安者。殿下所以處鄭宲者,去死律一間,此而不足,則必刑戮而後,可也。臣之事殿下二十年,所以存心於內,持論於外者,其歸,但欲救搢紳相殺之禍耳。斷斷此心,神明可質,則今以聖明之不輕施刑戮於經幄近臣,悻悻爲去就之決,宜若無是理也。臣於胥命之初,移書左揆,告以出城之意,左揆屢書挽之,而實在處分未下之前矣。臣事君無狀,平生立心頭臚,尙不能見孚於明主之前如此,其不容復廁具瞻之地,於此益可見矣。慙懼之極,又敢煩縷至此,此亦臣罪也。伏乞卽命遞罷臣職名,仍治臣罪,以爲爲大臣不忠不仁者之戒焉。取進止。答曰,省箚具悉卿懇。頃於入侍,其旣面諭,卿何若此?噫,昔之君臣之間,一諭而能感悟者,今則諭予心曲,而卿猶若此。此由誠淺,此由誠淺,豈諭於批?復當一諭於筵中。卿其體此意,安心勿辭,共視國事,用副面諭之意。仍傳曰,遣史官傳諭。
以判府事兪拓基上疏,傳于李普昱曰,此批答,遣承旨傳諭,而偕來史官,使之入來。
上在昌德宮。停常參·經筵。
自昧爽至卯時,有霧氣。初昏,營頭星,出於東方,入西方天際。
李普昱啓曰,掌令洪得厚,引避退待,今已經宿,而尙未處置,事甚未安。持平任·李昌儒,由限已過,竝卽牌招,以爲處置之地,何如?傳曰,允。
又啓曰,吏曹判書閔應洙,參判李益炡牌不進推考傳旨,今方捧入,而開政特敎之下,一向撕捱,不卽擧行,事極未安,竝待明朝,牌招開政,何如?傳曰,允。
李重協啓曰,吏曹判書閔應洙,參判李益炡牌不進推考傳旨,今方捧入。而特敎開政之下,尙不擧行,事體極爲未安,竝更牌招開政,何如?傳曰,允。
又啓曰,吏曹判書閔應洙,參判李益炡再招不進推考傳旨,今方捧入矣。特敎屢勤,而尙未開政,殊甚未安,所當更請牌招,而一日三牌,有傷事體,何以爲之?敢稟。傳曰,過齋戒後,更卽牌招開政。
又啓曰,副應敎尹光毅,由限已過,卽爲牌招入直,何如?傳曰,允。
又啓曰,校理朴弼載,副校理朴春普,修撰兪宇基,旣已帶職蒙宥,竝卽牌招,推移入直,何如?傳曰,允。
以校理朴弼載,副校理朴春普,修撰兪宇基牌不進禁推傳旨及持平任牌不進罷職傳旨,傳于趙明履曰,竝推考傳旨捧入。
李重協啓曰,輔德李光運,以其親病,陳疏徑出,言病之疏,今日不可循例捧入,故纔已退却矣。所當直捧禁推傳旨,而此與無端徑出有異,推考警責,何如?傳曰,允。
李普昱,以義禁府言啓曰,時囚罪人李瑞五照律公事,書納其祖先功,而此等奸細之輩,所犯絶痛,有不可循例懸錄,不爲付標以入之意,敢啓。傳曰,知道。
趙明履,以兵曹言啓曰,禁軍祿試射時沒技人,熟馬賜給,已有定奪矣。今番祿試射沒技人,別單書入之意,敢啓。傳曰,知道。
持平李昌儒啓曰,臣於前後七遭入臺,一味撕捱,若隕淵谷,陳情之短章,輒承恩由,尾附之數句,猥蒙嘉納,且感且惶,繼之以面發騂也。噫,商宗之世,越有雊雉,祖已之訓,格王是先。目今旱魃之爲虐,奚比雉雊之異?朝廷之闕失,奚止臣疏之云?而焦迫之中,未遑就事論事。惟望我聖上,惕然猛省,反躬飭下者,竊自附於先格王之義,及奉批旨,深仰大聖人擇芻之盛意。而旣敎之以其中可以申飭者,其何只爲對擧句語?至於獻官承宣,特命問備,則顧臣不請警責之失,於是乎著矣。而臣之母病,一向彌篤,晝夜扶護之餘,臣又感暑忒重,伏枕㱡㱡,殆不省事。卽因處置,庚牌儼辱,不敢坐違,擔詣引避,僚臺立落,非所可論,以此以彼,何可苟冒乎?請命遞斥臣職。答曰,勿辭。
趙明履啓曰,持平李昌儒,再啓煩瀆,退待物論矣,敢啓。傳曰,知道。
上在昌德宮。停常參·經筵。
肅宗大王忌辰齋戒。
趙明履,以都摠言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李普昱啓曰,掌令洪得厚,持平李昌儒引避退待,而尙未處置,事甚未安。持平任,卽爲牌招,以爲處置之地,何如?傳曰,允。
韓師得啓曰,戶曹判書金始炯自鄕上來,度支重務,不宜久曠,卽爲牌招察任,何如?傳曰,允。
備忘記,傳于李重協曰,史官一員待命,騎馬三匹立之。
李普昱,以弘文館言啓曰,本館下番闕直,事體未安。校理朴弼載,副校理朴春普,修撰兪宇基,旣有只推之命,竝更牌招,以爲推移入直,何如?傳曰,允。
李重協,以侍講院言啓曰,本院上番輔德李光運,連日入直矣。以親病,陳疏徑出,兼輔德·弼善俱未差。兼弼善尹光毅,以本職入直,玉堂文學黃景源,謂有身病,兼文學韓翼謩,以本職入直,吏曹上番,他無推移之道。文學黃景源卽爲牌招,以爲入直之地,何如?傳曰,允。
韓師得啓曰,注書任師夏,今日稱病,不爲仕進,卽爲牌招,何如?傳曰,允。
李普昱,以侍講院言啓曰,本院上番輔德李光運,昨日以親病,陳疏徑出,兼輔德·弼善俱未差。兼弼善尹光毅,以本職入直,玉堂文學黃景源牌不進,兼文學韓翼謩,以本職入直,吏曹上番,他無推移之員,以下番姑陞入直之意,敢啓。傳曰,知道。
以持平任,文學黃景源牌不進罷職傳旨,傳于李普昱曰,竝推考傳旨捧入。
上在昌德宮。停常參·經筵。
肅宗大王忌辰。
李重協啓曰,注書任師夏,昨日承牌,今日不爲仕進,卽爲牌招,何如?傳曰,允。
李普昱啓曰,掌令洪得厚,持平李昌儒,引避退待,已至多日,尙未處置,事甚未安。持平任,卽爲牌招,以爲處置之地,何如?傳曰,允。
韓師得啓曰,戶曹判書金始炯,昨日違牌,今日不爲出肅,卽爲牌招,何如?傳曰,允。
以校理朴弼載,副校理朴春普,修撰兪宇基等牌不進禁推傳旨,傳于李重協曰,竝推考傳旨捧入。
李普昱,以弘文館言啓曰,本館下番,連日闕直,事體未安。校理朴弼載,副校理朴春普,修撰兪宇基,旣有只推之命,竝更牌招,以爲推移入直,何如?傳曰,允。
又以禮曹言啓曰,今此問安使齎去皇太后前禮物物種,就議廟堂,磨鍊別單書入,令戶曹,依此措備之意,分付,何如?傳曰,允。
又以禮曹言啓曰,今此問安使齎去皇太后前禮物,就議廟堂,參酌磨鍊,纔已入啓矣。卽者使行送言,以爲禮物中魚果減種,非但似有薄略之嫌,且苧紬純白,亦涉未安云。故更議于大臣禮物別單,改磨鍊以入之意,敢啓。傳曰,知道。
持平任啓曰,掌令洪得厚,以臣之本來情勢,不敢自居以臺閣論事,而至於兩武帥之傷風敗敎,貪汚狼藉,臣之所聞,不啻眞的,非比風聞。故略論辭疏之末,仍以削罷刊籍爲請矣。及承聖批,則至以豈有是理,風聞不可盡信爲敎。又敎以事係贓汚,豈可刊名而止,竝令該府處之。臣於此,不勝惶悚瞿然之至,卽宜詣臺引避,而目下情病,實無抗顔冒出之勢,昨犯違傲,只俟譴何,罰靳例勘,恩出格外。顧此疎逖之賤臣,何以得此?惶隕感激,罔知攸措。今以茶時,天牌復臨,揆以分義,不敢一向坐違。謹此來詣,而至若擬律乖當之失,尤所難免,何可一刻晏然於臺次乎?持平李昌儒,以臣於前後七遭入臺,一味撕捱,若隕淵谷,陳情之短章,輒承恩由,尾附之數句,猥蒙嘉納,且感且惶,繼之以面發騂也。噫,商宗之世,越有雊雉,祖已之訓,格王是先。目今旱魃之爲虐,奚比雉雊之異?朝廷之闕失,奚止臣疏之云?而焦迫之中,未遑就事論事,惟望我聖上,惕然猛省,反躬飭下者,竊自附於先格王之義,及奉批旨,深仰大聖人擇芻之盛意。而旣敎之以其中可以申飭者,其何只爲對擧句語?至於獻官·承宣,特命問備,則顧臣不請警責之失,於是乎著矣。臣之母病,一向彌篤,晝夜扶護之餘,臣又感暑忒重,伏枕㱡㱡,殆不省事。卽因處置,庚牌儼辱,不敢坐違,擔詣引避,僚臺立落,非所可論,以此以彼,何可苟冒乎?竝引嫌而退。隨聞論列,蓋據臺例,聖批誨諭,何至過嫌?雖不請飭,疏論得體,以此爲嫌,無已太過。請掌令洪得厚,持平李昌儒,竝命出仕。答曰,依啓。
上在昌德宮。停常參·經筵。
下直,全羅右水使朴泰新。
李普昱啓曰,大司憲·執義·掌令一員未差,掌令洪得厚,持平任·李昌儒呈辭。今日以監察茶時之意,敢啓。傳曰,知道。
趙明履,以都摠府言啓曰,副摠管李世璡,以刑曹參判,本曹褒貶坐起,晝仕出去之意,敢啓。傳曰,知道。
李命坤啓曰,戶曹判書金始炯,除拜屢月,連違召命,無意出肅,事甚未安,卽爲牌招察任,何如?傳曰,允。
李重協啓曰,吏曹判書閔應洙,參判李益炡牌不進推考傳旨,今方捧入。而開政命下,已過累日,尙不擧行,事甚未安,竝更牌招開政,何如?傳曰,允。
李普昱啓曰,吏曹判書閔應洙,參判李益炡再招不進推考傳旨,今方捧入。而開政命下之後,每每撕捱,尙未擧行,極涉未安,所當更請牌招,而一日三牌,有傷事體,何以爲之?敢稟。傳曰,特敎之下,事體其涉寒心,竝從重推考,更爲牌招。
傳于李重協曰,以樂章事,有待下敎爲之之敎矣。時·原任大臣及六曹堂上,竝牌招。
李重協啓曰,館閣堂上·六曹參判·參議及玉堂,一體牌招乎?傳曰,六曹參判·參議及儒臣牌招,館閣堂上勿爲牌招。
傳于李普昱曰,吏曹判書閔應洙,參判李益炡,卽爲入來入侍事,分付。
又傳曰,已承牌人,先詣閤外。
李普昱啓曰,卽者議政府錄事,以領議政金在魯意來言,臣纔已承牌入來,而左議政宋寅明,以家間拘忌之疾,今夜移避齋宿後,欲參明日次對矣。未及移避之前,卽有命招之事,故不敢入侍,不得已違召,明日次對當入參云。樂章稟定,事體至重,而臣獨爲入對,事涉未安,欲待明日次對,與左相同爲入侍云矣,敢啓。傳曰,旣已入來,竝詣閤外。
以校理朴弼載,副校理朴春普,修撰兪宇基牌不進禁推傳旨,傳于李重協曰,竝推考傳旨捧入。
李普昱,以弘文館言啓曰,本館下番,連日闕直,事體未安。校理朴弼載,副校理朴春普,修撰兪宇基,旣有只推之命,竝更牌招,以爲推移入直之地,何如?傳曰,允。
又以侍講院言啓曰,本院下番之連日姑陞入直,事體誠甚未安。輔德李光運,以其親病,陳疏徑出,已過屢日。文學黃景源,旣有只推之命,竝卽牌招,以爲推移入直之地,何如?傳曰,允。
又啓曰,校理朴弼載,副校理朴春普,修撰兪宇基,輔德李光運,文學黃景源牌招事,允下,而今已夜深,待明朝出牌之意,敢啓。傳曰,知道。
李命坤,以戶曹言啓曰,卽接廣興倉所報,則依傳敎,右議政趙顯命,去五月·今六月兩朔祿俸,更爲輸送于本家,則以爲方在辭免之中,常祿不敢冒受,祿俸又不領受云,何以爲之?敢稟。傳曰,令倉官更爲輸送。
趙明履,以兵曹言啓曰,今六月初六日良人皮二萬稱名人,自曜金門入來,差備門外擊錚,極爲駭愕,令攸司囚禁治罪。同門守門將李邦郁,常時不能禁斷雜人,以致闌入,亦難免其責。推考,何如?傳曰,允。
又以兵曹言啓曰,今六月初九日驛奴九成稱名人,自敦化門入來,差備門外擊錚,極爲駭愕,令攸司囚禁治罪。同門守門將尹東耉,常時不能禁斷雜人,以致闌入,亦難免其責。推考,何如?傳曰,允。
又以兵曹言啓曰,壬戌年九月庭試武科出身,卽其時分防,定日發送矣。卽見北兵使趙虎臣所報,則分防出身,皆已下來,而京居金世柱·朴萬弼·柳遇春等三人,終不到防云。分防已過半年,前後催促,亦非一再,而慢視朝令,終不擧行之狀,誠極可駭。出身金世柱等三人,令攸司爲先囚禁,考律嚴處,何如?傳曰,允。
平安監司狀啓,孟山等邑居安月善等,囕死渰死燒死事。傳曰,令本道,恤典擧行。
慶尙右兵使狀啓,聞慶居水鐵店人李世贊等囕死事。傳曰,令本道,恤典擧行。
李普昱啓曰,吏曹判書閔應洙三牌不進推考傳旨,纔已捧入,參判李益炡,旣已承牌入來,入侍退出後,事當開政,而謂有身病,直爲出去,事甚未安,推考警責。判書閔應洙,參判李益炡,待明朝,竝卽牌招開政,何如?傳曰,允。
洛豐君楙疏曰,伏以臣,得伏見朝紙,則因憲臣疏論,有過時受香獻官推考之命,臣卽其時獻官也。臣於是,惶隕悚蹙,無所措躬,而第實有事勢之適然者,敢此仰暴焉。前月十五日,行北郊報謝祭。而該曹,初以行司直李秉常塡差,陳疏付標,又以月城尉金漢藎塡差,又因身病頉改,末乃以臣代差,在於十四日朝後,其所窘急,勢所必至,實非臣緩忽之致。而今臺言忽發,至被問備之罰,則臣不容泯默,略陳伊時事實。乞賜照察,仍命重勘臣罪,以重祭享,以安私分,千萬幸甚云云。答曰,省疏具悉。卿其勿辭焉。
行副司直趙尙絅疏曰,伏以臣,幸蒙恩暇,省掃先塋,感結幽明,圖報無地,淹病滯郊,由限已過,分義惶悚。方欲俶裝廻程之際,得伏見廟堂草記,則以平市之不禁勢家私貿等事,提調則斥之以尸職而重推,郞廳則至請拿處而蒙允,其所謂提調,卽指臣而言也。夫私貿之弊,不但大臣惡之,臣亦惡之。旣令本署,間五日捧手本於市肆,驗其有無。或慮市人之不肯直告,無時廉察,申申嚴飭,而終未得犯者,臣之在外,又跨三朔矣。其間雖或有之,何由知之?草記出後,不勝駭然。卽使該郞市隷等,一倂捉致嚴査,則其中市廛人文姓者,夜半,挾娼惹鬧於崇品宗臣家,略被笞杖,而元不係於私貿等事云。玆事毋或翻傳而然耶?此外他無受罪於勢家者,其間事狀,臣未能的知,大臣旣有眞的聞知。至於草記,則何不明言某人侵虐某廛云,而爲此藏頭之說,徒事罪臣爲也?果使臣有罪,則罷之削之,何所不可,而必以全然尸職等語,信筆凌藉而後,方可合於蕫率之義耶?此與年少臺官之言有異。旣出於大臣,決不可容此一箇尸祿之人於朝廷之上,以致隨處曠職。臣雖欲眷係恩榮,趨走周行,其可得乎?噫,臣本以無似,猥蒙洪造,致位崇顯,毫無補效,區區志願,惟在於不憚燥濕,殫竭心膂,以爲一分報答之地。而今也忽得全然尸職之目,不但臣之素計左矣。從前尸素之罪,誠無所逃。自玆以往,惟當謝跡朝班,沒齒田野然後,庶可以息黥補劓,少贖前愆,其何敢爲重入脩門之計也?年前柳綽,以平市事,搆虛誣辱,殆無餘地,其時義當辭避,而急於歛退,未暇控免,昨夏還朝也。聖恩浹骨,一身廉恥,竝皆抛棄,不敢以經年之事,有所煩聒於崇聽,因仍蹲據,而中心愧恧,如負大何。今者大臣之忽地疵摘又如此,莫非自取,尙何尤人?平市提調未遞之前,罔非臣待罪之日。玆敢冒萬死從縣道祈免。伏乞聖明,俯量危蹙之情,先削臣平市提擧之任,其他兼帶,一倂罷遞,重勘前後尸職之罪。仍令選部,勿復檢擧,俾臣得以退塡丘壑,以卒天地生成之澤,不勝幸甚云云。答曰,省疏具悉。其何撕捱者?卿其勿辭,上來行公。
掌令洪得厚疏曰,伏以臣於頃日辭疏之末,略陳所聞,以效一日之責,及承聖批,開納備至,乃有兩武帥拿處之命。臣竊自欽歎,以爲庶有補於勵風敎懲貪汚之政,而臣之擬律乖當之失,於是著矣。引避退待,方切惶悚,處置請出,出於意外,昨於天牌之下,不敢坐違。雖不得不黽勉祗詣,粗伸分義,而第臣得伏見兩囚所供,則乃敢張皇其辭,周遮仰對於天日之下,臣誠駭惋。夫尹光莘事,非一人之所見,一人之所聞,傳說狼藉,久而未已。雖以其供辭觀之,亦不能全然牢諱,旣曰捉來衰服人,又曰拘留羅皂廳也云。而至於張樂其側之事,反欲苟且掩諱,直歸臣言於爽誤之科,臣實駭之也。其人之罪犯輕重,姑舍勿論,而重則囚之官獄,輕則拘之村舍,究竟其事,何所不可?而必令身負衰麻之人,置之於接敎坊傍吹打羅皂之廳,使之日夕喧聒,備受逼辱者,抑何意也?此非臣言,皆出其供,則所謂方在草土,不忍牢囚云者,益見其窘遁而不足辨也。況又羅皂之廳,卽是官門咫尺之間,則其淫哇之聲,悖亂之音,雖欲塞耳無聽,其可得乎?其所謂以渠在拘,不敢張樂,似是曲禮云者,旣不敢全掩其事實,而若其知禮聽樂之說,自在呑吐之間,則乃以此何話頭,殆不成說,凡其聲罪,俱是常理外等語,籠罩說去,以爲自解之計者,豈非齟齬之甚乎?臣之所聞所論,益信其眞的也。至於申漫事,其南來時,卜駄之橫亘,道路之所目擊。而至今傳說於京鄕之間,則渠雖百喙,何可掩也?澷行到天安,調發上直軍,而以其不卽待令,杖罰吏房,則郡守李彦熽,恐其生得失於本郡,躬到客舍,親檢卜物,照數列錄,逢授上直軍。澷乃蒼黃恐㤼,出見哀乞,裂去其錄,僅得䌤縫,此等擧措,作一笑窩,聽聞俱駭,無人不言。而渠乃一倂隱諱,初若無是者然,人之無憚,何若是也?臣竊痛之也。且臣所謂近百駄云者,擧其歸裝摠數而言之,而其中輕貨之畏盜入置者數十駄云,則緊者隨諸身側,歇者付之行中之狀,於此可見。而渠乃以入置駄數之多少,欲爲全數發明之資,誠可笑而亦可哀也。噫,近來被論之人,不思自反,一例以强辨爲事,乍經置對,輒皆白脫,法無所施,人不知懲,臣實重爲之慨然也。臣忝居臺地,素乏風裁,適論一二武臣之傷敎犯贓,反被其無限譏詆。昨雖怵分畏義,恭承嚴召,而似此蹤地,宜不可仍冒於職次。伏乞聖慈,俯垂諒察,亟許鐫遞云云。答曰,省疏具悉。爾其勿辭察職。
判府事金興慶箚曰,伏以臣自數日前,重患暑痢,晝宵之間,不離牏廁,醜穢之症,不敢煩縷,而委倒叫苦,無復有生人之念矣。卽者以樂章事,召牌儼臨,而見今病狀,斷無束帶趨承之望。嚴命之下,未免坐違,伏枕惶隕,措躬無地。玆敢冒死哀籲,仰請威譴。伏乞聖明,亟命鐫罷臣職秩,以肅公綱,以安私分,千萬幸甚。取進止。答曰,省箚具悉卿懇。有疾未參,其何所傷?卿須安心勿辭善攝焉。仍傳曰,遣史官傳諭。
癸亥六月初九日申時,上御熙政堂。時任大臣·六曹堂上·儒臣同爲引見入侍時,領議政金在魯,禮曹判書鄭錫五,刑曹判書鄭羽良,吏曹參判李益炡,禮曹參判吳光運,戶曹參判朴弼均,兵曹參判魚有龍,刑曹參判李世璡,禮曹參議兪健基,工曹參議柳萬重,兵曹參議韓顯謩,刑曹參議宋翼輔,戶曹參議洪象漢,兵曹參知李宗迪,左副承旨趙明履,副應敎尹光毅,記事官任師夏,記事官李毅中·吳彦儒,以次進伏。在魯曰,日炎無前,聖體若何?上曰,大體一樣矣。在魯曰,寢饍之節,比前大段無減乎?上曰,然。大王大妃殿氣候,何如?上曰,近間一樣矣。王世子氣候,連爲安寧乎?上曰,善過矣。在魯曰,移秧後旱乾,農家例忌。向來大雨後,一向暵乾,今番驟雨,城中亦且不均。聞東郊人之言,點雨不下云,誠爲可悶矣。上曰,今年雨勢,終爲不順,誠可悶也。予之精神漸耗如是,而何事可爲?頃日初伏時,頓然忘了,世子書筵,亦於其日爲之。以奉抄事見之,予之精神可知矣。在魯曰,去月小,故誤算日子,例易矣。上曰,不然。非不知月之小,而尙且然矣。俗所謂墓直與齋郞,惟願爲之。予之心,尋常如此,此月逢來,心尤不寧,以樂章事,昨日欲下敎,古人雖有讀禮之訓,亦似未安,故待今日下敎矣。頃者有更稟之敎,政院何爲不稟也?明履曰,其時入侍承旨,皆出去故然矣。上曰,予不無暑症,今日亦甚熱,而業已裝束,故使之入侍矣。左相雖入來,而有何別意見乎?在魯曰,暑症雖微,而問于醫官,如淸暑六和湯之屬,進服,似好矣。上曰,雖不問醫官,淸暑六和湯,豈不知飮之乎?在魯曰,臣竊惶恐,時或仰瞻玉色,如有無意國事之意矣。上笑曰,卿可謂善知予心,自今年尤多感意,是宜發於形色,卿果善觀矣。在魯曰,疏決尙未擧行矣。上曰,藉使雨澤周洽,而旣有疏決之令,豈可欺吾民乎?在魯曰,日昨星變,甚可懼也。上曰,營頭星變,頃年有之,而不能的知爲某年矣。在魯曰,今番臣適親見之,其尾甚大,其流也甚舒緩,良久而後乃滅。以臣兼提調之故,星官登時走告,考閱其占書,誠爲驚心,星官之言,云遠墜,而以臣之見,亦不知遠,問其所墜之分野,則乃晉地云矣。上曰,渠豈能知之?藉使不在吾分野,而俗有官無事村無事之諺矣。在魯曰,以左相江都之行,洛下頗騷屑,至於西路則孔甚云,誠可悶也。上曰,豈曰全然無憂?然而此不在他,惟在自强而已。頃年星變,諸臣誰有的記者耶?羽良曰,似是丁未間耶?上曰,不然,乃昔年也。予於侍湯時見之矣。健基曰,綱目慕容垂戰時,有此星變,其註云,覆軍殺將,流血百里,天文書則流血千里云矣。夜隕則爲星變,晝墜則黑氣如雲,黑雲壓城,城欲摧者,亦指營頭而云矣。上曰,前聞卿上摩尼山云,然乎?在魯曰,臣於前者,不登摩尼,而上高麗寺矣。上曰,聞僧輩之言,爲見日出而登云矣。蓋聞隨處而輒見日出,然則日輪多乎?且日輪離海之初,便見其大,中天則輒小,其理,卿知之乎?在魯曰,日初陞時,自卑而上,到天中則穹霳之勢,人之仰止,有大小之異者,似或由是也。上笑曰,天豈有高低處耶?羽良曰,日初上時,陽氣猶未太盛,故便見其大,到天中則却似小,此眼力之有異也。上曰,今番翰林召試,以忠質文爲題。鄭元淳之文云,夏不可用質,豈有不可用質之時耶?上曰,論乾象事,而施及閑說話,便似慢褻,止之,可也。在魯曰,館閣堂上乃文任,今此樂章釐正,亦是文事,且元景夏前有合章之議,今日似宜同入講定。而政院稟啓下敎中,有館閣堂上勿爲牌招之敎,故不爲入侍矣。上曰,初無館閣堂上勿爲牌招之敎,此中官誤傳之致,殊甚駭然。當該中官,從重推考,可也。出擧條館閣堂上,只是元景夏。而景夏則前日入侍,已陳所見,今雖不入來,何妨乎?樂章事,諸臣各陳之。在魯曰,一遵世宗朝創制之義,刪去重光章然後,方合於九成之制,臣已於日昨筵中,悉陳之矣。如以刪去重光章爲難,則諸議中,元景夏合章之說似宜,而猶不免苟簡。如臣所達而刪去,則四通八達,無所掣礙矣。鄭錫五曰,臣素無見識,至於禮學,尤爲魯莽。今此廟樂釐正,何等重大,而其敢容議乎?上曰,重臣平日規模,若於時象事,則雖不肯言,而予亦不必强之,如此事,言之,可也。在魯曰,下詢之意,不過合章與拔章而已。於斯二者,陳其所見宜矣,有何不可陳之事乎?錫五曰,臣實不知,聖人云,不知爲不知,何可强其所不知而仰對乎?上曰,過矣。鄭羽良曰,以詩書所載考之,生民·淸廟,周人所以追歌祖宗盛德成功,合奏列祖之廟。此英廟九變之樂,所以可行於萬世也。以唐·宋之制言之,一廟各有一廟之樂。故如宋曾鞏,以製樂章爲請,三代之製,雖不可考,而以曾鞏輩之言觀之,三代之時,亦必有每位之樂,故其言如此矣。但聖人刪詩書之時,未知何故而不載也。今此重光章,以九變之制而論之,則有違。而英廟以後,列祖盛德成功,俱無樂章,而獨奏重光,亦未知何如者,誠如領相之言,今依領相之議釐正,誠得矣。李益炡曰,臣見識矇眛,莫重廟樂之議,何敢率易仰對?而今聞領相所達之言,一依英廟制禮作樂之義,務歸至當,似合事宜矣。吳光運曰,廟樂釐正,至重且大,考據古今而有所證,參酌情文而無所憾然後,方可以決定。從前難決之議有二,曰同廟則一樂也,曰各室各章也。卽今難決之議有二,重光章溢於九變之數,不可不變通也。曰事係重大,不可議也。臣請歷陳前代可據之證,以備聖上財擇也。商頌,首頌湯烈,而又推本於有娀后契,以及相土。而曰烈祖·曰武王者,皆指湯而言,未嘗及於繼序之君。雖以六七君之賢聖,未有逐位頌章,而獨稱武丁孫子,鋪張奮伐之烈。孟子曰,武丁,朝諸侯有天下,猶運之掌也。豈商之中業衰弱,而武丁中興,如漢之光武而然歟?世宗朝以後四室,無樂章,而宣廟世室,獨有重光章。若欲取證於前古,似可以商頌此章爲證矣。周大雅·大明·緜·皇矣諸篇所述,不越乎文·武之德。而溯以本之於姜嫄·后稷·公劉·太王·王季,以至於太姜·姙·姒之內助,而未嘗及於繼序之君。然雅者,用於會朝·燕享·受釐·頒胙之詩,作廟中之登歌,各室各章之有無,不可以此爲證。至於頌者,宗廟之樂歌,而大抵稱頌文·武,上至於后稷,下至於成·康,其下無述焉。執競一章,傳以爲祭武王·成王·康王之詩,豈一章而同奏於三室耶?若各室各章,則文武之詩,不如是之多,而成·康宜有各章,不必混同於祭文·武之章也。西漢,各廟故異樂。東漢,一廟故同樂。漢章帝時,議孝明皇帝廟樂。東平王蒼以爲,孝文廟樂曰昭德,孝武廟樂曰盛德,今蓋祫食於高廟,故昭德·盛德之舞不進,而與高廟同樂。今孝明皇帝,與世祖,當同樂云昭德·盛德,乃是各廟時所用之樂,故祫享之後,寢而不陳。孝明入廟之後,東平引此例而不撰樂章,與光武同樂,則一廟之內,通用一樂,而無各室各章者,此爲明證。唐宋亦一廟而皆各室各章,歷朝樂章,與撰進人名不載焉。一廟以西爲上之制,與東漢同,而樂則不用一樂,是未可知也。皇明則太祖·太宗有樂章,而仁宗以下通用,此則時王之制也。當爲我朝之所遵行者,且世宗大王,天縱大聖也。其制禮作樂,出於生知,動合三代,非漢·唐·宋所可彷彿。而制定九變之樂章,昭垂萬世之法程,非後人所可增損者也。赫整章,乃太王末年征倭之烈,而後人錯認,以爲歌頌世宗之什。此章,作於世宗朝,豈有承命作廟樂,而頌當宁之烈者耶?是以世宗·世祖·成宗·中廟,皆爲不遷之世室,而未有樂章,是豈欠缺而然哉?蓋以見聞不遠,灼知英廟制作之本意,而無用復加也。及夫仁廟朝,去古寢遠,則樂軌未詳,由後驟觀,則闕典可補。於是乎在廷之臣,議撰宣廟朝樂章,則溢於九變之數。而列聖世室,或撰或否,以起後人之疑惑也。英廟制樂之時,廟不滿九位,而樂則不可減於九變,其後千萬世,不知其幾世室,而樂不加於九變,可推而知也。基命以下諸篇,大抵歸重於開創之烈,而爲通用一廟之樂,元無第幾室第幾章安排之事。故九變以列位一獻爲準,中間作止,不以某室某章爲限。及夫重光章作,而伶人輩,隨意分屬,以至於顚倒紊亂,無有倫序。此聖上所以博詢大臣諸臣而講確釐正之道,可見睿知之出尋常萬萬矣。旣用重光章則或撰或否,有取舍之嫌者,誠如先輩之見,不得不有各撰之論也。各室各樂,雖有唐宋之舊例,而曷若我世宗之學貫三才,化洽神人,聲明制度,暗合殷周,百世以竢聖人而不惑者耶?周禮曰,宗廟之樂,九變則人鬼可得而禮矣。此義也。至精至妙,豈後世所可容易變改也?今之議者,多以重光章之不用,爲不安,此說然矣。然而重光以前四世室,無樂章,而獨奏重光,想不安於聖祖之心矣。不安於聖祖之心則後人亦不安矣。安於聖祖之心則後人亦安矣。若以久用之樂,一朝停奏爲嫌,則漢文昭德·武帝盛德之樂,用於宗廟久矣。一朝停廢於同廟之後,而不以爲嫌,今不可爲證乎?若以顯美·貞明二章,合而爲一,仍用重光章,則當以商頌武丁孫子爲證,而此亦爲一說也。然終不若純用世宗朝制作之爲恰當也。此兩說,以九變爲主則同,未知聖裁之果用何說。而若於釐正之後,依舊一室一章,錯雜疊奏,一付伶人之手,則釐正九變之意安在?申飭伶官,緩其節奏,一室一獻之頃,一章未畢,則一章之內,停止其聲。而他室獻禮,續奏前章,自基命,至於大猷,九變成於初獻之畢,自篤慶,至於赫整,九變成於亞獻之畢,三獻亦然,以此肄習爲當矣。上曰,廟樂登歌之際,必疏緩,而究其節奏,則頗遲遲矣。爲獻官者,輒必促之,故未盡其節奏。予親祭時,則必先申飭,故伶人輩,認以爲予知拍數,不敢刪之。予入太廟,鄕黨篇翼如之意,參衡於前矣。樂章節奏,頃者大射禮時,始問知其拍之義,其後太廟祭時,默算拍數,則了然易知矣。至理斯寓,孔子所以不知肉味者,正在此等處也。獻官誰知拍數,而使之不刪乎?以此言之,獻官,尤不可不擇人也。朴弼均曰,以臣膚淺之見,莫重廟樂,何敢容議?而咫尺前席,旣承下詢,不敢不對矣。世宗大王,以我東方之聖人,制禮作樂,列聖遵用,已經數百年之久,臣意則一遵當時制作似宜矣。上曰,此仍舊之意耶?弼均曰,然矣。魚有龍曰,宗廟樂章,至重且大,以臣膚淺之見,何敢容議?而先王制作,恐不宜輕變也。上曰,何謂也?有龍曰,臣屢年待罪外邑,還朝未久,且罕與人接,故廟樂論難之說,全不聞知,則不敢以臆見强對矣。上曰,其心好矣。李世璡曰,廟樂釐正,至重且大,以臣膚淺之見,何敢容議?而吳光運所達,似有所見矣。上曰,吳光運所論之意的,何如?在魯曰,大體,仍英廟制作之意也。兪健基曰,如臣蒙學,於禮樂素所昧昧,在外,與吳光運有所商量矣。世宗朝制作,已盡美矣,眞所謂百世以竢而不惑者也。今此廟樂之釐正,固當以世宗朝制作爲準。而第念成宗以下世室,皆無樂章,而只撰宣廟廟樂一章,其時名臣碩輔滿庭,樂章之撰定,必有深意。而卽今在廷之臣,年代已遠,皆不知當時制作之本意與言議,到今年久之後,容易變通,似涉輕遽。以臣淺見,故相臣南九萬疏中所引韓琦事,似好矣。上曰,韓琦事云何?健基曰,昔宋仁宗,命朝臣詳定胡瑗等所造鍾律。韓琦以爲,祖宗舊法,遵用斯久,不若窮作樂之源,爲致治之方云矣。上曰,當時不知九成之義而然也。在魯曰,然矣。兪健基之言,與今日所論有異。今日則只欲依世宗制作之舊,而釐正其末流之失,作變改舊章也。上曰,故相臣吳允謙,亦不知九成之義,而旣覺之後,何可無釐正之道乎?健基曰,至重至大之事,寧失於愼重之義?故故相臣南九萬疏末之言儘好,姑爲目前當爲之事,如其廟樂,以竢他日知禮者,誠爲愼重之道也。上曰,大訓,嗣服初當爲之事,二十年後始爲之。予於凡事持重,類如是矣。今此廟樂事,豈不知愼重之義而然耶?柳萬重曰,宗廟樂章,至重且大。先王制作,固已盡美,今不可輕議。而必欲就其中,有所變通,則重光一章,旣在九章之外,若竝與列祖徽功盛德,備成九數,以用於終獻,則自可與亞獻無疊。而揚休頌美之道,亦似詳備,前人固已有此議論,而此非如臣愚淺之見,所可及,惟在博議而定之如何矣。在魯曰,此乃故相臣南九萬之議。而其箚,已自言世室無樂章處追撰,則今雖遍爲九章,日後世室,不知爲幾室,此亦難行云矣。上曰,南九萬甚嚴烈,而不敢言重光章之刪去矣。韓顯謩曰,廟樂事體至重,以臣鹵莽之學識,何敢容議?且未嘗與聞末議,今於猝乍間臆見强對,誠爲妄矣。而第以大體論之,則重光章,卽歌詠宣廟中興功烈之樂章。而百餘年間,五聖相承,無所變改,則今以有違於九變之義,猝議刪去事重難,且或以以上各室,無各撰之樂章,謂有或撰或否之嫌。而此則不然,太廟各室,通用一樂重光章,不必爲當室所奏之樂,則似無此嫌。臣意則仍存,恐爲得宜。而若以不合於九成之制爲難,則似聞前日筵中有合章之議,在外聞兵判言,則合奏爲勝云。合奏合章,固無甚異同,且未知其字句音節之相合,臣不敢質言仰對。而蓋如是則不悖九變之制,而無刪去舊樂之重難矣。宋翼輔曰,臣於禮樂,素所昧昧,屢年待罪外邑,造朝屬耳。前後以廟樂事,上下論難,而亦不得與聞。猝承下詢,何敢以臆見,强爲之對乎?洪象漢曰,廟樂釐正之議,其來已久,而諸說不同,如臣素昧者,無以折衷矣。及見向日首揆筵奏,明白的確,雖初學小生,可以瞭然矣。重光章之用已久,聖上與群下之意,難於變通,道理誠然,合章之議,亦不無所見。而英廟時,宗廟只奉五室,而已製九章,則聖祖之意,以此欲用於萬世廟享者,可知矣。雖以皇朝言之,太祖·太宗之樂,皆用於列朝,拔去重光章,雖似重難,至於合章,亦似苟且。揆以從周之義,繼述之道,一遵世宗朝典禮,恐合事宜矣。李宗迪曰,臣本魯莽,至於禮學,尤所矇眛。而臣祖故參判臣世弼,以太廟樂章之失序紊亂,平居有所講究,及爲樂院正時,作一冊子,擬上章論之。而平生謙挹之心,不欲當論事之名,未果上徹,而樂事前後顚末,備載於其冊子。丁巳間,故判書尹淳,臣從兄宗城入侍時,適因雅俗樂事下詢,以臣祖冊子仰達。自上特命內入,得備睿覽,且頃者大臣,以樂章事筵奏,亦爲瞭然,臣不必疊陳。而臣祖所論,主以釐正,今日所議,在於通變事件,略有不同。然臣祖疏語,亦本九成之義,論及宣廟室,獨有樂章未安之意。而至於刪去或合奏一節,未有的論,可見其愼重之意,以臣膚淺之見,何敢有仰對乎?上曰,參知亦李世弼之孫耶?在魯曰,然矣。李世弼疏中,亦不明言其或刪或合與否,而其冊子中註說頗詳盡。至於赫整章之稱述太宗朝征倭功烈,而非爲世宗室樂章之由,亦皆詳言,如臣向日所陳者矣。上曰,參知之祖則不問之故,其疏中,雖無指的變通之語,其時若有詢問,則應有所對,今則予有所詢,達之宜矣。宗迪曰,聖敎及此,臣實不知其對。宗廟之禮,至重至敬,百餘年所用之樂章,一朝刪而不用,事涉重難。且此重光章追撰,亦爲初獻樂章之短於亞終獻樂章,而欲其長短相稱之意,則尤不當遽議刪去。今若以九變之義,不得不有變通,則顯美貞明兩章之合奏,似無大段掣礙,猶可行之。而以臣淺見,終不敢臆斷以達矣。上曰,其冊子一本內入,而一本在於汝家耶?宗迪曰,一本莊在臣家矣。上曰,故儒臣李世弼,與李喜朝,嘗於愼妃復位事,論說眷眷云,而於樂章事所論冊子,亦曾見之。蓋其事體至重至大之故,雖有釐正之論,而亦不爲指的之言者,出於愼重之意矣。尹光毅曰,禮樂重,而廟樂,尤樂之重者,何敢以謏見妄議?而第重光章,仁廟以後,百餘年用之,到今刪去,誠爲重難。如不得已釐正,則博詢於儒賢而處之宜矣。上曰,承旨亦達之。趙明履曰,此乃莫重莫大之事,爲言甚難。臣非以愼重爲言好而然也。於此事,何可不愼重,而率爾參論乎?臣自五六年前,於樂章事,講究考閱,至今思索不置,而實難爲言,故不敢有所達矣。上曰,卽今日炎矣,予亦覺其暑熱,而猶有中官之扇揚。卿等之苦暑,豈不知之?而所重在,故今日爲之,且元良年尙未及矣,予故爲之矣。上曰,注書出去,招典樂入於階下。師夏復命曰,典樂入來矣。上顧禮曹判書鄭錫五曰,以十章,分用於十二室乎?今若合二章而爲一章,則登歌之際,音韻諧合,而無緩促不齊之事耶?以此問於典樂。錫五出而立於閾外,以上敎問之。復命曰,顯美音韻疏緩,貞明音韻較似促急,若合奏而預爲肄習,可以諧合云矣。上曰,兩章字句長短,各相不齊,肄習則果然諧合否?禮參更爲問之。光運出而問之。復命曰,隷合則何難諧合乎云矣。上曰,予欲聞之,所重有在,典樂暫上閾外退廳,誦兩章,可也。光毅曰,廟樂事雖重,典樂不可上殿,使禮官,出去審聽而入奏宜矣。上笑曰,此文勝之致,苟如是則何事可做?儒臣以博詢儒賢爲請,而我不爲非,則自當與儒賢之意相合。且藉使詢問,與大臣所陳,必無岐異矣。此事,予在時,當爲之,聖考世室,予在時亦爲之。重光章用於廟庭,今幾年矣?宣廟中興功烈,宜有歌頌之章,今何敢遽然刪去乎?顯美·貞明合奏爲一章,載之儀軌,而非爲金石之典,則此後雖有諂諛浮夸之臣,不敢容議於其間,欲以此書出。在魯曰,卽今伏日甚熱,且夕水剌時已過。樂章事,待明日入侍,書出爲宜矣。上曰,唯。在魯曰,日前小臣以樂章事所達,出於擧條入啓而尙不下,卽今諸臣不得見之,故不知首尾矣。上曰,彰義門樓,刻懸癸亥元勳之事,儘有意矣。來頭元良過其門,必使之惕然,追念聖祖中興之艱,此豈不有益乎?在魯曰,玆聞下敎,聖意所在,實爲深遠,有非臣等意慮之所及,不勝欽仰感服矣。上曰,卽今雨意終靳,誠可悶矣。予觀朝象無可恃,故誠無意於國事,而惟爲民之心,可質神明矣。今日備局堂上,欲使入之而不果,卽今以天災時變觀之,乃自强之時也。光毅曰,有區區所懷敢達。自春徂夏,旱乾孔甚,蒙聖上至誠虔禱,雖得甘霔,而近來旋又靳灑,星變又適如此。聖上若更加惕厲,益篤敬天愛民之心,則豈不感孚而消弭乎?上曰,儒臣之言好矣。近來雖停講筵,而今日若早則欲爲之矣。古則若不開講,則有玉堂故事,今則此亦不復見之,殊可慨也。知予者,謂予不倦,不知予者,謂予倦,而比前則雖謂之倦,亦可也。儒臣旣勉予,予亦勉儒臣也。出去爲予傳違牌諸臣,使卽出而共勉予之倦也。在魯曰,下敎誠多可悶,惟願宅心剛大,何如?上曰,精神如此,何能做國事乎?光毅曰,俗云鑄錢之歲,例多旱菑,金與火用事,厥理其或然矣。差退數三朔鑄錢,乃爲靡不用極之道也。上曰,令廟堂,稟處,可也。出擧條諸臣以次退出。
上在昌德宮。停常參·經筵。
趙明履,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓師得啓曰,戶曹判書金始炯,連日違召,無意出肅,事甚未安,卽爲牌招察任,何如?傳曰,允。
李普昱啓曰,今日次對,兩司無進參之員。除在外外,呈告·未肅拜人員,竝卽牌招,以爲推移入侍之地,何如?傳曰,允。
傳于李重協曰,昨日待令曲樂,率唱樂章樂工三人,來待差備門外。
傳于趙明履曰,大臣·備局堂上引見。
以文學黃景源牌不進罷職傳旨,傳于趙明履曰,推考傳旨捧入。
以校理朴弼載,副校理朴春普,修撰兪宇基牌不進禁推傳旨,傳于李重協曰,竝推考傳旨捧入。
李重協啓曰,吏曹判書閔應洙陳疏入啓,參判李益炡牌招不進推考傳旨,今方捧入。而開政命下,已過多日,特敎重推之下,尙不擧行,事體極爲未安。參判李益炡,更卽牌招開政,何如?傳曰,允。
趙明履,以備邊司言啓曰,本司武郞廳卞至遠,奔走勤仕,又滿十五朔,依例守令除授事,奉承傳施行,何如?傳曰,允。
以柳顯章爲假注書。
李重協,以侍講院言啓曰,本院下番兼說書趙重晦,連日入直矣,以親病陳疏徑出。司書李益輔謂有身病,連呈辭單,不爲行公。卽爲牌招,以爲入直之地,何如?傳曰,允。
又以侍講院言啓曰,本院上番闕直,事甚未安。文學黃景源,旣有只推之命,更爲牌招,以爲入直之地,何如?傳曰,允。
李重協啓曰,吏曹參判李益炡再招不進推考傳旨,今方捧入。而開政命下之後,一向違牌,尙不擧行,事體極爲未安,所當更請牌招,而一日三牌,有傷事體,何以爲之?傳曰,吏判批下,參判其猶撕捱,亦涉過矣。開政命下之日幾過,事體寒心,大政亦踰月,待開門,竝牌招開政。
李重協,以大射禮儀軌廳言啓曰,大射禮儀軌,今已修正,一件粧䌙以入,而其餘四件,待畢謄,分送各處之意,敢啓。傳曰,知道。
又啓曰,卽者兼說書趙重晦,以其親病,陳疏徑出,原疏纔已捧入矣。所當直捧禁推傳旨,此與無端徑出有異,推考警責,何如?傳曰,允。
記事官任師夏書啓,臣承命傳諭于楊州渼陰村判府事兪拓基所住處,則以爲臣竭盡肝膈之懇,仰控慈覆之下,天日之明,庶幾俯燭,而誠淺辭拙,又不獲仰格,史官傳宣敦諭,責勉開諭,迥出常例。臣尤抑鬱悶迫,不知所出,惟有懍恐隕越,恭竢嚴譴而已云矣。臣旣承偕來之命,姑爲仍留之意,馳啓云云。五月十四日入啓。今日下
同副承旨李普昱書啓,臣以議政府右議政趙顯命偕來事,奉命出來是白如乎,卽者大臣,自楊州海等村所住處,當日離發,方向京中本第,臣亦隨入之意,敢此馳啓爲白臥乎事是厼,詮次善啓向敎是事。五月二十七日入啓,今日下
又書啓,臣於朝者,以右議政趙顯命入城事,纔已馳啓矣。今日大臣,旣已入來京第,而臣旣承偕來之命,今姑仍留之意,敢啓。傳曰,知道。
吏曹判書閔應洙疏曰,伏以臣,猥暴血懇,未蒙矜諒,積逋威命,尙逭嚴誅,日昨特敎,又極鄭重,開釋備至,督出愈嚴。臣百回莊誦,五情震越,且惶且感,益無所措,走伏闕下,更瀝肝血。而見阻喉司,未能登徹,開政一向無期,天牌鎭日荐辱,嚴敎重推,仍又相續。而臣迺冥然頑然,變動無路,惟以慢拒爲事,究厥罪狀,萬戮猶輕,跼蹐高厚,氷炭交中。噫,臣之情勢,已悉於前疏,今不必復事煩縷,而夫官師相規,古訓至明,廊廟蕫飭,事面尤嚴。臣雖愚眛,亦嘗粗識此義,三年居銓,其遭大僚之非斥,惠文之彈論,非止一再,而俱不深引,則豈獨於此,過爲悻悻,力費撕捱哉?誠以罪犯狼藉,情跡畸危,循省慙悚,更無藉手。相箚雖曰本無深意,臣之釁孽,終難洗濯,廉隅大防,決難放倒,則名塗去就,關係亦重,區區所自劃,夫豈獲已乎?今殿下,雖以銓職之久曠,都政之逾月爲慮。而若臣者,屢當銓地,奉職無狀,再經大政,輒被大臣之箚論,一則曰不公,一則曰騁私,則其不可又爲抗顔冒當,事理較然。而銓衡重任,乃反更責於已試僨敗之蹤,擧措之乖舛,孰甚於是乎?又伏聞向日筵中,左揆亦欲强加推恕,以開臣自解冒進之蹊逕,堂堂聖朝,何患無人?而獨爲負罪賤臣,委曲䌤縫,若是苟簡,臣尤慙惶之,繼之以訝惑也。此莫非臣行己賤汚,上不能見諒於君父,下不能見重於同朝,謂其易於驅使,便待以四維之外。臣固不足論,而獨不念淸朝之貽羞,四方之駭聽乎?況鼫鼠之象有戒,傷弓之鳥易驚,要津權柄,旣難久據,閑司漫局,尙此逡巡,則其蹤地之臲卼,卽通朝之所共知。今豈可罔念晉汝之貞厲,不思曲木之當避,始則力辭而終反自代,包羞忍恥,依舊仍蹲,以致前後辭受,自歸逕庭乎?一端廉愧,臣亦不至全眛,決不忍復下馮婦之車,重尋磨驢之跡,點檢舊簿,更續前日行私之餘政也。銓席一步,便成鐵限,虞人旌招,死不敢祗承。雖以樂章事重,聖敎特宣,而終不得唐突入對。亦知一日三違,邦憲至嚴,而實難以冒沒自進。臣苟有一分可强之勢,亦豈敢蔑分慢命至此,甘自陷於違傲之誅哉?廉義甚重,分義難顧,有死而已。萬無承膺之路,達宵兢惶,恭竢處分。而聖度天大,誅殛不加,政牌又辱,臣於此,尤不勝震悸迫隘,無地自容。復此隨詣禁扃之外,不避煩猥,更冒萬死,哀籲於宸嚴之下。伏乞聖慈,曲垂諒察,特命鐫削臣職名。仍令重勘臣負犯,以肅朝綱,毋曠重任,千萬幸甚云云。答曰,省疏具悉。批已下矣。特敎之下,一向撕捱,此何分義,此何道理?卿其勿辭行公。
京畿監司柳儼疏曰,伏以臣,承命莅任,纔數日矣。宜不敢以區區私情,仰溷天聽。而第臣積年垂死之疾,委在枕席,跬步之內,不得運動,父母墳塋,在於富平地,距京不滿一息之程。況臣自經母葬,奄闋三年,而亦未能一番省視,人理都盡,情事隕迫。今幸蒙荷渥恩,來按本道,松楸之戀益結,雨露之感愈切,而身縻節符,不敢任意來往。玆敢疾聲哀籲於孝理之下。乞賜數日之暇,俾俾至情,千萬幸甚云云。答曰,省疏具悉。卿其依所陳往省焉。
兼說書趙重晦疏曰,伏以臣之老母,痰火宿症,長在委頓之狀,前已猥瀆於請急之章矣,今不敢更爲煩陳。而臣方在直中,朝者忽接家信,則老母本病㱡㱡之中,猝自昨夕,中暑忒重,胸膈痞滿,呼吸喘促,達宵失睡,食飮全却,久病元氣,澌綴無餘,昏昏涔涔,若將垂盡。臣自聞此報,心神飛越,適値書筵時迫,耐住登筵,方寸煎灼,一刻難忍。玆於退出後,略具短章,仰籲於宸嚴,急於歸護,徑出禁門,擅離之罪,誠無所逃。伏乞聖慈,天地父母,俯賜鑑諒,亟削臣職,俾便救護,以伸至情。仍治臣瀆擾之罪,以肅朝綱,以安私分,不勝萬幸云云。答曰,省疏具悉。爾其勿辭護焉。
輔德李光運疏曰,伏以臣,有望七偏母,稟賦脆弱,疾病沈深,一年之內,寧月恒少,數朔之間,憂日常多。臣每澟澟焦悶,扶將以過矣。一自昨今年來,荐遭膝下之慼,悲毁過制,委頓在床,今至一期有餘矣。以此情理,豈有暫時離捨之勢?而特以目下諸症,不至忒重,雷肆周旋,私竊爲幸,抑情持被,連日挾冊,祗欲自盡其區區愛戴之誠,而每一淹直,心魂若驚,終宵繞壁,如在病側矣。近緣蒸炎無前,受傷倍緊,諸般症情,挾感益劇,頭疼腹痛,上嘔下利,飮啖專却,氣息柴綴。雖在常日,尙多憂畏,況聞此報,豈勝煎灼?臣於此時,適鎖院直,伊日瀆擾,極知其悚恐。而僚員有故,推移無路,神情飛越,按住不得,陳章徑出,實緣私情之萬不獲已。而疏未見徹,罰靳例勘,臣心惶感,一倍于心矣。卽又因本院草記,嚴召下臨,臣非不知姑陞之爲惶悚,屢瀆之爲猥越。而目今母病,一向無減,藥餌扶護,日夕煼煎,顧此情事,實無離側供職之路。玆敢更補前牘,仰籲崇聽,祗納天牌,徑歸病次,臣尤死罪死罪。伏乞聖慈,曲加矜察,亟遞臣職,俾專救護。仍治臣罪,以存懲礪,千萬幸甚云云。答曰,省疏具悉。爾其勿辭護焉。
正言洪益三疏曰,伏以官師相規之不行於世久矣。雖推考薄勘,若及朝貴,則輒盛氣增怒,使一世,莫敢誰何。今之爲言官,誠難矣。得伏見李益炡之疏,以臣請推之啓,過加疑怒,本事是非,都不提論,隱約說去,專事譏詆。臣未知政例間警責,此胡大事,而激怒至此也。宰臣於前後人言之來,拶逼雖緊,善於容受,而獨於臣一時請推,無端發怒,任加侵侮。無乃宰臣,以爲前日議己之某臺某宰,皆不可與敵,而以臣孤弱之故,謂可以陵轢,乃欲移乙而洩怒耶?噫,宰臣處地,何如?受恩,何如?而不體勉飭,致有物議,苟欲論之,豈無可言?而臣固不之深責,只取政例之微細者,略請問備,則使宰臣,措其手足,可謂綽有裕矣。猶且悖然見色,至曰不能措手足,何其不自反也?其疏,或曰世道難平,人心益乖,或曰惟當速遞,遠避駭械,駭械之說,何爲而發也?憑藉政地,作此話頭,隱然歸之於敲撼之科,意在訐訴,語多恐動。臣恐不能措手足之憂,不在於銓地而在於臺閣也。銓官之推緘滿囊,自是淸朝美事,而今反勒謂之駭機,枉費口氣,箝制若此,宰臣之所一哂者,臣亦哂之。如許之言,固不足呶呶較辨,而旣忝臺閣,妄觸新貴,反詈蹈藉,殆無餘地,危悸極矣,疲惱大矣。且見囚人魚有琦供辭,張樂挾娼一款,專事掩諱,告君之辭,安敢若是?有琦於其夕招樂工而彈琴,彼樂工者猶,知親禱之重,辭而不彈,以至見叱而退,傳說狼藉。樂工尙在,焉可誣也?囚供之囫圇爲說,冀不抵罪者,雖曰人情之所不免,而淑問之下,全然牢諱,敢欲欺天,良可駭也。至於本院啓辭中李世春,已身故,而臣初未及聞,率爾竝論,致有追後停拔之擧,臣奏啓不審之失著矣。於此於彼,宜卽引避。而已至多日,而尙此淺默者,槪緣母病一向危劇,左右扶將,晝夜焦遑,實無暫時離捨之暇,未卽詣臺自列矣。今因次對,天牌降臨,不敢坐違,隨詣闕外,而區區情勢,決無蹲冒之理。投進短章,自外徑歸,揆以臺體,所失益大,尤不可一刻晏然於職次。伏乞天地父母,亟加誅罰,以快人怒,以安私分,千萬幸甚云云。答曰,省疏具悉。爾其勿辭察職。
判府事兪拓基疏曰,伏以臣罪,愈往愈重,誅罰亦輕,而聖恩愈往愈深,收召不置,前後所以慰諭而敦勉之者,固已萬萬非臣所敢承當。而日昨御札之臨宣,尤是曠古之異渥,天香襯手,祥光絢瞩,祗奉隕越,感極涕零。歷數終古人臣之得此於君父者,果幾人哉?矧臣積辜重釁,合被重典,乃反辱君命而誤聖眷,一至此極,臣誠以榮爲懼,悸慄罔措。在臣分義,宜卽走伏脩門之外,仰請鈇鉞之命。而適會重感暑暍,昏綴不能省事,多日調治,尙無顯減,而一向偃伏,尤所惶隕。昨始載身木道,堇抵東湖,則終日觸熱之餘,諸症一倍增劇,嘔利交作,眩喘越添,麻痺痞結,達夜呻痛,委頓旅次,生意都盡,咫尺春明,末由進身,瞻望雲闕,精爽飛越。臣之罪至此而益不可逭矣。且自臣退處以來,四年之間,批諭之勤摯,眷顧之優渥,有踰尋常,前所罕聞,而臣則膠固迷滯,猶未能黽勉仰承。及今隆恩異數,至於天札之特降,然後始欲爲彈冠束帶,重入國門之計,則是臣從前所引,都歸於矯飾欺罔。而眞若向來恩旨,猶有不慊於心,盤桓偃蹇,徼求非分之寵者,此豈臣分之所敢出?而又何以自逃於法義之誅乎?無論他事,有此一段,決不敢冒進。況今狗馬之疾,尤無一分自力之望。謹此瀝血封章,仰籲於慈覆之下。伏乞聖明,天地父母,亟命攸司,削臣職秩,論臣負犯,以嚴國綱,俾安賤分,不勝至願,臣無任戰灼祈懇之至云云。答曰,省疏具悉卿懇。頃者手諭,略諭予意。覽卿之章,知卿來到近郊,深用欣喜。予旣悉諭,猶何若此?復令承宣,宣諭此意,俟卿入來。卿須顧小子之慇懃,體君臣之大義,安心勿辭,其卽偕入,用副此意。
乾隆八年癸亥六月初十日午時,上御熙政堂。大臣·備局堂上引見入侍時,領議政金在魯,左議政宋寅明,禮曹判書鄭錫五,咸陵君朴纘新,刑曹判書鄭羽良,左尹尹得和,右尹元景夏,右承旨李重協,持平任,正言南泰耆,副應敎尹光毅,記事官任師夏,事變假注書李弘德,記事官李毅中·吳彦儒入侍。金在魯進曰,旱炎如此,夜間聖候若何?上曰,一樣。大王大妃殿氣候,與昨何如?上曰,一樣安寧矣。王世子氣候,何如?上曰,好過。上曰,廟樂事,昨已議定矣。左相之意,何如?宋寅明曰,英廟定以九章,以爲萬世通行之制。今當一遵九章之數,而重光章之奏於宗廟,已過百年,到今刪減,亦涉重難。今若合顯美·貞明兩章爲一章,而仍置重光章,則情禮俱得,極爲便當。然宗廟之事,當務誠實,不可容僞,名爲合奏,而仍前各存兩章名,則恐無合奏之實,或可合兩章,別製一章名耶?在魯曰,雖以合奏爲定,而如不爲之名,則何以表之?上曰,然。此一節,業欲下詢矣。鄭羽良曰,合而奏之,不在章名之作與不作,而合兩章而名之,亦無所妨矣。尹得和曰,合奏而不爲之名,則殊無變通之義。臣意則合而名之宜矣。元景夏曰,顯美·貞明兩章合而名之然後,後世知合章之意矣。上曰,合兩章而名之,則當爲四字,亦有四字章名乎?在魯曰,雖以詩章言之,何彼穠矣·定之方中等四字章名非止一再,亦有昊天有成命五字章名矣。或云各抉兩章之一字,以爲二字章名爲好,而似不如純合二章之名,而爲四字章名之爲順便矣。但詩之章名四字,皆純用一句,此則分取兩處文字而合成其名,此爲異矣。上曰,然矣。寅明曰,宗廟之事變通,雖或十分是當,猶不免汰哉之譏,合兩章爲四字名,雖似礙眼,猶勝於輕改矣。上曰,重光章拔之,誠爲未安。故儒臣李世弼,故相臣南九萬,俱論此事,非不辨釋詳盡,而不敢顯言其增刪,皆出於愼重之意。而李世弼所論帶得刪去之意矣。景夏曰,若當重光章創制之時,臣亦爭之,而旣制之後,到今刪去,事體未安,誠如聖敎。尹昉·吳允謙皆名臣,而主張其事,昇平府院君金瑬,撰其樂章,而皆不知九成之義,此甚可疑也。上曰,此不必爲擧條,當以上曰書出,以此施行,可也。上曰,承旨書之。重協書之。上曰,頃者下敎問議時,莫曉制樂時九成之義,因中間各室各奏之謬例,有詢問之命矣。聞首揆所陳,其乃大悟。於戲,英廟制樂之盛意,至矣盡矣。今何更議釐正其謬例,更復九成之制而已?而但掣肘者,以其誤認各奏之故,追入重光一章而然矣。重其事,問諸臣,領相所達,可謂常經,二三重宰之獻議,與相臣之意相符,而廟庭樂章,至重且大,百餘年已奏之樂章,豈敢輕易拔之乎?周頌雍篇,竝述烈考父母之德,商頌玄鳥篇,亦有武丁孫子之稱。今以顯美·貞明二章,合爲一章,以備一成,重光章亦爲仍奏,則參以周商之詩,可以旁證。遵聖祖九成之制,更無紊亂之端,其令樂院,依此擧行。而第六·第八章,旣已合奏於六成,則第七龍光章序次,固若前重光章爲八成,大猷章爲九成。嗚呼,九成之樂,今復正矣。垂之萬代,其可不易,焉敢損益於其間乎?噫,旣復九成之制,協和感格,其在樂院勸飭之勤慢,另飭該院。上又曰,凡事名實宜相符,況廟樂乎?第六·第八章,旣合奏,其章名稱,顯美·貞明之意,亦爲,分付該院。在魯曰,昨今兩日諸臣所達及上敎,一一詳錄。今者書出之,傳旨亦爲系錄,非但書於日記,亦載於儀軌中,使後世,有所考據,而知今日改之之意,何如?上曰,其言誠是,依爲之。上曰,廟樂旣已釐正,此後則雖有諂諛浮夸之臣,必不敢更議矣。以祝文式事,曾有下敎矣。祝文式見之,則大王王妃位竝祭,則稱國王臣,只祭王妃位則稱國王,先代名臣之事,誠有意見矣。前者筵中,仁宗室祝文,當爲日後之考據云云。則其時注書,以意解之。故承旨閔通洙,亟揮手止之,此於道理當然,至今思之,良有見識矣。在魯曰,爲景廟室祝式而然耶?上曰,然。在魯曰,德宗室只稱國王臣,此似未安矣。上曰,稱孝曾孫,如何?稱姪子亦不可,只稱國王臣者此也。上曰,江都事,何如?左相旣已看審,如有緩急,果可恃乎?寅明曰,故相臣金錫胄,誠有功於國家,旣築墩臺,則周回之闊大,非所可論矣。先朝繕治者亦多矣,觀其形便,實爲關防之第一。摩尼以南,卽是西南海洋,而島嶼交互,喬桐·永宗兩營,相對爲門戶,所當致力設防者,東則不過制勝墩以下,廣城墩以上僅二十里而已。北則不過昇天墩以西,鐵串墩以東八九里而已。甓築,非今番所創爲者,亦是自孝廟朝,所當經營而未遑者。留守金始㷜,旣已完築十里,則其餘不可不分屬三軍門,使之畢築。而甓築,與石築有異,不甚費力,從容燔甓之後,不過數三十役丁旬月之役。若皆完築,則緩急依歸之所,恐無出於此者。留守金始㷜疏,今方持入,明賜處分,何如?得和曰,臣見江都謄錄,則每年出三軍門軍兵,分處修築爲定,而其後,不爲施行矣。寅明曰,三軍門若干出力,則當不日畢役,且臣等受國厚恩,何嘗有涓埃之報乎?先王朝,亦有大臣句管之事矣。上曰,不必句管。卿等同爲之,可也。在魯曰,不如句管之專也。左相旣已看審,使之句管,似宜矣。上曰,金始㷜疏依施,分授三軍門畢築,而左相句管,可也。出擧條寅明曰,丙子江都之難,本府人之爲國殉節者有三人,中軍具元一,千摠黃善身,把摠姜興業是也。本府人士,爲故文忠公金尙容諸人,請立祠宇。而孝廟以親見具元一·黃善身等事下敎,仍令三人竝享,有贈職錄後之命,此所謂江都三忠也。殉節諸臣之子孫,朝家連爲收用,而此三人則以居鄕無勢之故,曾未見有除職立朝者。今以江都,爲緩急依歸之所,則此等本府人殉節者,尤宜收錄,以爲激勸之道。此三人,未知果皆有後而子孫中,蔭武間可合者,令留守訪問馳啓。今番都政,兩銓,相當窠中,以爲收用事,分付,何如?上曰,聞卿所達,心甚歉然,予亦曾見三忠傳矣。其子孫,今番錄用事,分付兩銓,可也。出擧條寅明曰,京外城役,無論緊漫,監蕫之人,擧皆有賞典。江都何等重地,十餘里甓城,何等巨役,而監役將校全無論賞之事。此雖由於留守,嫌於自伐,不爲狀聞,而繼此方有大役,終不可無激勸之道。令留守,分等狀聞後,自該曹,考例施賞爲宜,以此分付,何如?上曰,依爲之。出擧條上曰,廟樂已釐正,庶無餘憾矣。循省吾身,未免有書自書·我自我之歎,環顧朝廷,又無可恃,雖謂之臣臣君君,而此與古之君君臣臣之義,不同矣,前者屢下敎矣。予之精力不逮,如無意於時事者矣。上曰,仁嬪,卽今驪川君奉祀矣。常時,意以爲別廟而奉之矣。近聞與渠家奉祀之位,同奉於一廟。故頃日北郊幸行時,驪川適侍衛故問之,則果同廟云矣,此於道理,何如?在魯曰,非爲國祖,則未知於國制,何以爲之?上曰,閱闕中故事,仁嬪祠宇,使中官營建,洛·善後,屢移而至驪川矣。祠宇未知在何處,問於驪川,驪川亦不知矣。若別廟而代代奉祀,於義理,何如?至驪川之子,當代盡,使儒生奉祀,亦何如?諸臣達之。寅明曰,使儒生奉祀,似爲未安。使驪川,混奉於一廟,亦似未安矣。景夏曰,蓋謂有誕聖之功,而欲爲之善處,聖意甚盛矣。寅明曰,立法而爲後世則似宜矣。在魯曰,雖似如何,而別立廟而爲不遷之位,亦似重難矣。上曰,隨其屬尊而移祀,則將未知幾許遷祀,此殊未安。使代盡之儒生奉祀,亦何如矣?義理所關,何可諱之乎?景廟若有嗣,則予不失爲大院君,豈不好乎?今此仁嬪奉祀,欲爲議定者,意有在矣。諸臣各陳之。錫五曰,臣本無見識,於此等事,不敢强達矣。上曰,彼重臣之祖,每事稱不知。嘗言曰,爲黨論不已,則終當爲逆,其言是矣。如此不關黨論之事,卿何不達之?錫五曰,自朝家營給祠宇而廣闊,故似是渠家不知事體之如何,而恬然混奉,果似未安,參酌處之宜矣。羽良曰,禮法,古者常人祭三代,此程子定制。而今人祭四代,私家有功臣不遷之位,則代盡之後,必別廟而祭之。今此驪川家之同室奉祀,終爲未安。且將來移祭於屬尊,非但非可繼之道,於義亦似未安。別爲立廟,而其奉祀則參酌爲之爲宜。第事係重大,博詢而行之,何如?得和曰,鄭羽良之言,大體是矣。依大院君之例,參酌行之好矣。景夏曰,臣未敢的言其何如爲好,而刑判鄭羽良之言,大體是矣。上曰,儒臣及耳目之官達之。光毅曰,當初遣中官營立,則卽今似宜別爲立廟而奉祀事,與諸臣之議,無異矣。曰,當初旣自朝家,營建其祠宇,則卽今驪川之一廟同祀,果爲未安,屬尊移祀,亦難繼之道也。泰耆曰,同祀於一室,誠爲未安,奉祀之道,亦如諸臣之議矣。上曰,旣議於筵中,此非私問之事,同祀一節,禮判,問於驪川,後日告達,可也。錫五曰,問知後,待入侍告達乎?使渠告達乎?上曰,卿入於後日筵中,告達,可也。景夏曰,私家有不遷之位,二代則甚爲難處,臣家亦有兩代功臣,誠難處矣。上笑曰,祖上豈云難處乎?上曰,癸亥功臣嫡長孫文官中,只兪健基一人乎?景夏曰,然矣。羽良曰,我國功臣,有異於古,非有寀邑,而猶爲不遷位,於禮違越矣。上曰,廟樂已釐,無復餘憾,而只是爲民憫旱之心切矣。頃者之雨,旣不大霈,而卽今末伏迫近,而暵乾如此,民事幾無可望矣。本固邦寧,無民,國將疇依,卽今禱雨可乎?姑觀之可乎?在魯曰,豈不知旱災之爲悶?而更始雩祭,似何如?上曰,今若爲之,當爲初巡·再巡乎?在魯曰,土龍祭後更爲,則例當爲初巡·再巡矣。如此極炎,若更有親祭之命,則甚可悶也。景夏曰,殿下爲民禱雨之誠,孰不欽仰?而卽今日炎異常,殿下縱自輕,奈宗社之重何哉?顧今艱虞溢目,環視一世,無一可恃,淬勵精神,振刷紀綱,使群下蕫飭,惟在殿下之自强而已。伏願聖上加意焉。寅明曰,宰臣之言,非偶然而發,保邦未危,制治未亂,此政其時也。上曰,臨御幾年,有何猷爲?予尙有辛丑之心矣。雖久此臨御,而亦何有益耶?寅明曰,殿下臨御,故猶且如此矣。景夏曰,殿下此敎,誠爲慨然矣。自前不無過擧,而有裨於斯世之事甚多,然而未能大段奮勵,迄無一新之效者,實爲臣下之罪也。殿下上念宗社之重,豈可少有自懈之心耶?持平任啓曰,請逆坦孥籍,一依王府草記,卽令擧行。上曰,旣諭何煩?請還寢泰績酌處之命,仍令鞫廳,嚴鞫得情,夬正王法。上曰,其勿更煩。請還寢夏宅島配之命,仍令鞫廳,嚴訊得情,夬正王法。上曰,其勿更煩。請瑞虎等兩賊孥籍,亟令王府擧行。上曰,其勿更煩。請還寢物故罪人明彦特放之命。上曰,勿煩。請徙邊罪人陸師聖,依律處斷。上曰,勿煩。請還收遠配罪人尹志放歸田里,禁錮終身之命。措辭竝見上上曰,勿煩。生民休戚,係於守令,苟非其人,民受其弊。長興府使南益曄,托以設賑,招聚富民,酷刑督徵,畢竟及民,不過如干,歸之私橐,傳說狼藉。如此之人,不可罷職而止,請長興府使南益曄拿問處之。上曰,依啓。正言南泰耆啓曰,臣於一切言責之地,自劃已審,理雖冒進,且數千里行役之餘,宿患痰病,又添暍症,症形危惡,貼在床席,實無一分强策之勢。日前一出,爲伸分義,而一味泯默,祗切兢蹙,今因賓接,牌召復辱,九朔逖違之餘,切欲獲覩耿光,玆敢拚死入侍。而第新啓中,外場人李世瑃事,雖非臣之所發,而臣亦一番連啓矣。追聞世瑃身故已久,而其啓旋爲右僚之所停,臣自塞外新歸,未及聞知。而曚然謄傳,未免有不察之失,其何敢一刻仍冒於臺次乎?其在臺體,事當卽爲來避,而姑竢發啓同僚之先爲引嫌,欲爲自處之計矣。卽見僚臺,以疏代避,故今始自劾,其不卽引避之失,尤難自恕,請命遞斥臣職。上曰,勿辭。右承旨李重協曰,正言南泰耆,再啓煩瀆,退待物論矣。上曰,知道。持平任所啓,引嫌而退。一時連啓,旣異始發,以此自引,無已太過。請正言南泰耆出仕。上曰,依啓。進伏曰,俄以祈雨祭事下詢,而伏聞聖敎中,深有所慨然者,殿下之所自期,群下之所蘄望,何如?而今此下敎,顯示退轉之意。殿下何爲而爲此等下敎耶?今日天災如此,民窮如此,試觀今日國事,有甚一事一政之眞箇做得者耶?紀綱解弛,百隷怠職,亦莫非循私護黨之致。而殿下又從而爲此退轉之敎,顧何以飭勵而整肅之乎?今群下皆以奮發仰勉,而所謂奮發,亦非紛紛動作之謂也。殿下試求之天,雨露霜雪,各以其時,何嘗有運用之跡,只是剛健不息而已?人君,天也。殿下體天之道,內而省察於蠖濩之中,外而頻接臣僚,一此不已,眞實做去,則不期於奮發而自有奮發之效,天災可弭,民窮可紓。至於祈雨,惟在隨時行否而已。今我春宮邸下,岐嶷夙成,溫文日就,外則有賓師之輔導,而若其常常服習,耳濡目染,豈有過於殿下身敎之爲親切乎?此時殿下,尤不可若是退轉也。人才雖曰與世升降,一代之才,足了一代之事。先朝亦嘗有豈以末世而無才之敎,而今日廷臣之本末長短,亦聖鑑之所俯悉矣。苟能求之以誠,任之以公,勿疑勿貳,專委而責成之,則亦豈無精白奉承者?而頃日誰與奮發之敎,未免輕視一世之歸,臣竊慨然。言路杜塞,未有甚於近日,遇災之日,備忘求言之應行者,而亦廢之。大小臣僚,亦無章疏之陳戒,上下以言爲戒,遂爲無言之國,無言則國必亡矣。今日群下,亦豈無一人進言之誠?而今此含默,蓋以無益於國,有害於身故耳。日昨診筵,承旨,以聖上於國事憂勞太過,實爲可悶之說陳之。況且書筵事重,非一承宣,所可疏,而當此日熱,書筵數開,亦甚憂悶之說,至於筵達,筵體不嚴,事極寒心。然而使此等之說,至於前者,臣恐殿下退轉之意,有以致之,此等處,審察而自反焉。大臣旣往審江都矣。無敵國外患者亡,其在安不忘危之道,陰雨之備,固宜預講,而我國人心善動,先自都下始,宜有鎭安之道矣。凡此,皆係聖志之奮勵,惶恐敢達。上曰,承旨誰也?對曰,都承旨李重庚也。上曰,爾之所達,大體好矣。泰耆進伏曰,俄者伏承聖敎,誠不勝慨然,而憂慮當無涯,實不知所達矣。殿下試看今日國事,何如?星變如此,旱災如此,向者雖得雨澤,而旋卽暵乾,凶年將判矣。廟堂之上,暇豫成習,殿下雖有恤民之心,而惠澤不究於下,紀綱之解弛如此,百隷之怠惰如此,國事無一可恃,而只所恃者,惟殿下之一心。殿下今忽有此下敎,然則三百年宗社,將置於何地耶?今日入侍諸臣,自大僚曁重臣·宰臣等,皆予隆恩而受深知,平居旣不能振刷做去,今入筵席,只以草草數語陳戒而已,此臣所以慨然也。悠悠萬事,惟在我聖上一心而已。果能奮勵猷爲,則天災民隱,自在於感和陶甄之中,如或恁地懈怠,則國事將無可爲。今日諸臣,一倂退去宜矣。上曰,南泰耆素有慷慨,今所言亦由慷慨中出來矣。在魯曰,諫臣所陳是矣。臣等常常聞如此下敎,故聽之若例常。諫臣今者創聞聖敎,安不得如是憂慨耶?上曰,南泰耆自何鄕上來乎?羽良曰,纔遞北評事來矣。泰耆曰,臣九朔留滯塞上,還歸屬耳,朝紙上看得,亦多有憂歎者,尋常公事之啓下者,輒留過時日,聖意之倦勤,於此可見矣。上笑曰,雖如此,予豈至於倦勤乎?予若詳言之,則諫臣,必當尤爲憂歎矣。大抵所陳慷慨,而分數過矣。在魯曰,臣亦於昨日仰達矣。近間入侍,瞻望顔色,如有無心國事之意,小臣誠不勝憂悶。自前釋負之敎,非但群下所共悶迫,亦非所以慰安東宮之心也。東宮年尙稚弱,聖上秋春雖高,而亦非篤老倦勤之時矣。果能奮發作爲,則未必不爲召災之道也。上笑曰,如有無心國事之言,可謂善知予心矣。若謂之已治已安而然,則非予心也。衰老之言,自不能已,惟待元良之稍長而已。顧今精力,殆月異而歲不同,雖欲有爲,何可得乎?比之樹木,如空心之楂矣。若如此下敎,則必謂之逆情也。雖下大訓,而豈有所益?予知實無所益矣。寅明曰,臣前聞領揆之言,或謂之過矣。今承聖敎,誠如領揆之憂歎,聖心一懈,則時事尤何可恃?羽良曰,殿下何每每稱老乎?卽今春秋,政是動作有爲之時也。天之所付畀於殿下者,何如?以大聖聰明睿智之姿,益加保嗇精神,振刷政令,此可以副上天之意而益臣民之望。況今春宮,視衣服若干,書筵日闢,尤宜勤勵政事,以爲貽燕之謀。至於臣僚之本末長短,以聖上則哲之明,亦已稔知而熟察。苟能策勵而用之,則雖以如臣之駑劣,惟願佐下風而垂名後世。今此退托之敎,誠不勝切切憂慨矣。景夏曰,鄭羽良之言,約而切矣。天之生聖人也不數,以臣等言之,遭遇聖上,誠是千載之幸也。若不以此時,有所猷爲,則臣死且不瞑矣。惟願自今,益加奮勵,丕新一世,此惟在聖上一心上自强也。在魯曰,振作則筋力亦勝矣。上曰,卿在藥房,用何樣藥料,能使我振作耶?景夏曰,不必在藥,若聽施臣言,則是乃藥也。上曰,重臣·宰臣之言皆好,而羽良所達之言,有精神矣。雖朋友之間,遽然相舍,則猶悵然,況予與卿等,任使幾年,豈有遽舍之意,而奈精力不逮何哉?上下御製二軸。光運受而覽訖。上曰,注書持此御製,出置於政院。師夏出去,奉安於啓版上,還入。錫五曰,武臣二人,今方見囚,而申澷則事係贓汚,不可草草査處。天安前郡守李彦熽,似當請拿査問,而事體如何?尹光莘事,與申澷異,行査亦涉如何?未知何以處之。上曰,洪得厚事殊常矣。兩帥罪名,當以拿問爲請,而泛然勘論,使不得自明,此甚殊常。尹光莘雖多氣武夫,而豈爲理外之事耶?在魯曰,判義禁,只當觀其事情,可査者査,可決者決之,此何至煩達於筵中耶?寅明曰,申澷虛實間,事關贓汚,不可不行査。尹光莘事,若謂之故爲張樂,則旣不近理,拘留羅皂廳,而張樂營中,不是異事。臺諫雖或風聞論啓,而此豈朝廷所可問?恐不必行査矣。在魯曰,臺言旣發,亦非全然孟浪,參酌責罰,亦無妨矣。寅明曰,臣意則此非朝家所可煩責罰也。上曰,尹光莘旣經拿問,分揀放送,申澷則査處,可也。出擧條景夏曰,非史事非下詢,則史官不敢言。而翰林李毅中,俄於大臣·諸臣奏達之際,參涉言語,雖以新進,未諳筵體而然,事體所在,不可無規警,推考,何如?上曰,依爲之。出擧條在魯曰,摠戎使具聖任除拜已久,陳疏承批之後,聞一向引入,尙不見軍校之面,軍門事務,必多曠滯,誠極未安。從重推考,申飭行公,何如?上曰,依爲之。出擧條在魯曰,問安使行期,以七月差退,改擇日,何如?上曰,依爲之。出榻敎在魯曰,今十三日疏決爲之,何如?上曰,依爲之。出榻敎在魯曰,徐宗伋堤堰堂上還差,何如?上曰,依爲之。出榻敎在魯曰,李秉常·金始炯·徐宗伋備堂還差,趙觀彬惠堂差下,何如?上曰,依爲之。出榻敎在魯曰,明日鞫廳開坐,何如?上曰,依爲〈之〉。出榻敎諸臣退出。
上在昌德宮。停常參·經筵。
藥房都提調臣金在魯,提調臣趙觀彬,右副承旨臣李命坤啓曰,庚炎轉甚,伏未審夜來,聖體若何?眩氣連爲差間乎?大王大妃殿氣候,何如?耳部症候,亦何如?中宮殿氣候,何如?王世子氣候,一向安順乎?賢嬪宮氣候何如?臣等不任區區伏慮,敢來問安。答曰,知道。慈殿氣候已下敎,而予則一樣,丸劑,依前劑入一劑。內殿氣候一樣,世子·賢嬪氣候一樣矣。
李普昱啓曰,小臣鞫坐進去下直,請出推案。傳曰,知道。
又啓曰,今日鞫坐時,憲府無進參之員。持平任·李昌儒竝卽牌招,以爲推移進參之地,何如?傳曰,允。
以司書李益輔牌不進罷職傳旨,傳于李重協曰,推考傳旨捧入。
李重協啓曰,吏曹判書閔應洙,參判李益炡牌不進推考傳旨,今方捧入。而開政命下,已過多日,特敎重推,亦至屢次,而一向違傲,無意膺命,其在事體,極爲未安。參判李益炡終以身病,陳疏入啓,判書閔應洙更爲牌招,何如?傳曰,允。
李普昱啓曰,吏曹判書閔應洙再牌不進推考傳旨,今方捧入。而開政命下〈已〉至多日,而尙未擧行,事體極爲未安。參判疏批未下,判書閔應洙所當更請牌招,而一日三牌,有傷事體,何以爲之?敢稟。傳曰,其在道理,豈可若是乎?從重推考,更卽牌招開政。
韓師得啓曰,戶曹判書金始炯,連日違召,無意出肅,揆以事體,極爲未安,卽爲牌招,何如?傳曰,允。
傳于韓師得曰,度支之長,豈可久曠?入城之後,猶爲違牌,事體寒心,戶判卽爲牌招察任。
李普昱啓曰,卽者別監卞文壽等,齊訴本院,以爲別監金四達,今月初八日,行過泥洞之際,爲韓甫同金爲名人,所敺打,衣冠裂破,左目被傷云。故自本院看審,則果是實狀,未知委折之如何,而今若置而不治,則掖庭所屬,將未免爲人人之任意敺打,事甚可駭。韓甫同金,令攸司囚禁科罪,以杜後弊,何如?傳曰,允。
又啓曰,右邊捕盜大將尹光莘,旣已帶職蒙宥,卽爲牌招,命召及大將牌·傳令牌,還爲傳授之地,何如?傳曰,允。
李命坤啓曰,臣敬奉聖批,馳往傳諭于楊州渼陰村行判中樞府事兪拓基所住處。則以爲臣冒死申籲,恭竢重譴,忽承近密之臣,臨宣天書,寶墨璀璨,輝映蓬茅,辭旨誨勉,迥出尋常,臣拜稽秪擎,震越惝怳,不知何所置身。以臣之滓穢罪累,今乃誤聖恩而辱君命,一至於此,此尤臣莫大難貰之罪。只願卽卽殞滅,而有不可得,則亟宜他不暇顧,走伏脩門之外,冀蒙違慢之罪。而臣自數日以來,重感暑暍,昏綴苦痛,暈眩喘急,殆不能省事。雖欲拚死竭蹶,實亦末由自力,臣罪尤萬萬矣。如得一分甦減,謹當進入文字,更暴危悃,仰請嚴命云矣,敢啓。傳曰,知道。
又以弘文館言啓曰,本館下番,連日闕直,事體未安。校理朴弼載,副校理朴春普,修撰兪宇基,旣有只推之命,竝更牌招,以爲推移入直之地,何如?傳曰,允。
又以鞫廳言啓曰,問事郞廳李衡萬·南泰赫·安,身病俱重,有難察任。竝改差其代,以前持平魚錫胤·林象元·鄭基安差下,而俱無職名,竝令該曹口傳付軍職冠帶常仕,何如?傳曰,允。
兵曹口傳政事,副司果魚錫胤·林象元·鄭基安。
韓師得,以戶曹言啓曰,頃因左議政宋寅明所啓,李鳳祥·南延年妻月廩賜給,洪霖妻散料月給事,傳敎矣。依傳敎磨鍊題給,則南延年家,奴名呈狀內,其內上典,已死於壬子年,不可一體受云,而祿標還納,此則不得題給之意,敢啓。傳曰,知道。
李普昱,以禁衛營言啓曰,今日本營褒貶時,闕內入直禁軍將及哨官,依前定奪,使之替代來參之意,敢啓。傳曰,知道。
又以禁衛營言啓曰,各軍門外,中日沒技人啓稟,給熟馬帖事,曾有定奪矣。今六月初十日,番中日時,別驍衛哨官出身徐必修,片箭邊三中沒技,別單書入之意,敢啓。傳曰,知道。
李重協,以耆老所言啓曰,本所之設立,自國初始,而年七十以上正二品實職文宰許入。君上春秋旣高之後,則亦入本所,且或有親臨賜宴之擧。而本所大廳,年久材朽,頹壓迫頭,所見不似衙門貌樣。故改建次,所入材木,移文備局,請得於江原道麟蹄縣所在木物。而昨秋以來,雨水不適,水上淺灘,不能流下矣。今方材木與修粧板等物,自本所,烙印著標,作筏運來之際,到于纛島,則所謂收稅處,挽執不放。故依前草記定奪辭緣,半稅後放下之意言送,則歸厚署終不聽施,遷延收稅,仍執不許。故當此潦漲之時,累日留泊,則慮其木物漂失之患,歸厚署監考輩處,爲先修粧板一筏稅價,作錢備給後,流下于龍山近處矣。歸厚署諉之私商板潛去樣,稱以屬公,奪去輸入。故誠甚不當之意,措辭移文,則終不聽理,其在事體,豈容若是乎?況且廟堂劃給之物,則尤爲自別,而如是橫侵,實爲未安。所奪板材,依其數,卽爲出給事,歸厚署嚴勅,分付。而本所材木與修粧板等物,勿爲侵稅之意,戶曹與司饔院·守禦廳·歸厚署等處,一竝分付,何如?且營建時凡諸物力,卽令戶曹磨鍊上下事,昨秋已爲入啓蒙允矣。今秋當爲始役,而許多役軍,亦無取用之道,分軍限八十名,令兵曹,垂畢間定送。而工匠及募軍等料布,亦令戶曹與兵曹,磨鍊上下,以爲趁秋營建之意,竝爲,分付,何如?傳曰,允。
李命坤,以義禁府言啓曰,罪人金殷昌,旣以誣人惡逆,遲晩結案矣。殷昌援引各人之自外方捉囚者,一竝放送,窺捕亦爲停止之意,三南道臣處,分付,何如?傳曰,允。
傳于李命坤曰,罪人行刑單子,今已夜深,明日擧行。
都承旨李重庚上疏曰,伏以臣,卽伏聞憲臣,以臣向日之診筵有所陳白,大加非斥云。筵席語祕,雖未得其詳,竊不勝瞿然之至。伊日筵中,臣與內局提調趙觀彬,同爲入侍。觀彬以雖得雨,無弛乾惕之念陳戒,臣以爲提調陳戒之言,儘好矣。而聖上憂之太過,是亦悶矣。且聞王世子當此酷炎,日開書筵云,恐有妨於頤養之節。若日氣極熱之時則暫停爲宜,臣之所陳,不過如斯而已。何嘗以君上之憂勤爲戒,書筵之豈可設爲言乎哉?誠如臺言,是諂佞之言,阿諛之臣也。其爲言,可謂太不相諒。噫,顧今悠悠萬事,莫如調養聖躬,保護東宮也。而聖上憂民之意,每形於八彩,悶旱之念,屢發於十行。而臣於社稷親祀出次之時,親承精神如此之敎,目見路次頻頻進茶之擧,區區憂悶之忱,恒切于中矣。重臣陳戒之時,過憂是悶之說,不覺率口而發,而以是憂勤爲戒云者,其果近似乎?王世子方在沖年,正當將就之時,臣雖愚眛,豈不知勤學之爲美,停講之爲悶?而三庚進講,或害於調將之道,一時停講,不妨於緝熙之工。其時入診之日,日氣極熱,而書筵之設,又在其日。故當炎暫停之言,實出於憂慮之忱,而至謂之書筵豈可設云者,亦豈的當乎?其所詆斥之言,雖出情外,臣之妄言之失,於是著矣。其何敢晏然冒居於職次乎?伏乞聖慈,亟降譴罰,以謝臺言,以安私分,不勝萬幸。答曰,省疏具悉。其有量矣。其何撕捱?卿其勿辭察職。
大司諫尹東衡上疏曰,伏以臣,年邁病痼,朝暮且死,虛帶職名,動經四朔,疏狀連籲,終未蒙恩遞,進退路窮,一味惶蹙,泯然縮伏,積犯違逋。雖其縷喘垂絶,望斷自力,而自有君臣以來,寧有如許分義?只得席藁煎迫,冀伏刑章而已。不料此際,又有移除諫省之命,恩諭繼降,促以趨承,臣於是,一倍震惕,罔知所出。噫,臣之一息雖存,特一未冷之尸耳。人理已絶,鬼事日迫,尙何有一分氣力,可責以復從仕宦?而自今春濫資以後,除旨絡續,由樞府而水曹,由水曹而薇院,至以淸朝言責之重,虛畀床褥間宛轉之物者,一何誤恩之至此也?今臣癃醜之狀,誠不敢每瀆天聽,重添猥屑之誅。而其衰老消落,沈頓澌綴,實無生人之事,房戶之間,不能任意行動,已經歲矣。父母墳山,不過一舍之近地,亦不得以時掃除,其危懍近死之形,於此可知。雖欲曳疾登途,趨謝恩命,何可得也?臣之耄病,不如此之甚,則至於陳力就列,雖非可論,而一登天陛,重瞻耿光,兼暴病狀,得以乞身而退者,豈不誠微臣之大願哉?況臣,以從班舊物,昔嘗隨行逐隊,未敢無故而違牌,亦未敢無疾而言病。竊自附於奔走爲恭之義,伏想日月之明,亦曾已俯燭矣。及今衰癃沈廢,自强末由,瞻望雲霄,奮飛無路。臣於頓伏之中,只自撫躬泣涕,常恐因仍冒濫,涔涔牖下,一朝風燈,終抱罪以死,瞑目不得。臣之情事,吁亦慼矣。且伏聞聖上悶旱,圭璧遍擧,南獄方鞫,百僚警動。而臣獨冥偃私室,若無知覺,始闕駿奔之誠,終失沐浴之義,臣罪至此,萬殞猶輕。伏乞聖慈,俯諒微悃,亟命治臣罪戾,永刋職秩,以警具僚,以安私分,千萬幸甚。答曰,省疏具悉。卿其勿辭,上來察職。
刑曹判書鄭羽良上疏曰,伏以臣,昨伏見囚人李存敬,擊錚爰辭,則捉以爲父鳴冤,侵斥臣不遺餘力,臣不勝駭痛之至。蓋其父,以其婢被殺事發狀,方在推覆中,而違端錯出,多有可疑。臣必欲嚴査致法,則慮其有反坐之律,旣使其一子,呈狀本曹,侵辱臣身。故臣方令囚禁,欲嚴懲,則又使其一子擊鼓,而引臣疎族之自鄕流寓江上者,謂臣聽其言,而有所左右,必欲逐臣,使不得按査而後已。國有紀綱,渠安敢以此等之言,公肆誣詆?近來人心不淑,外方無狀之類,或有白地構誣,圖逐訟官之弊。而至於司寇之臣,被逐於罪囚,前所未有。此莫非如臣無似,忝叨匪據之致,其不可晏然治事也,明矣。伏乞聖明,亟命鐫遞臣職,以安私分,仍將存敬罪狀,嚴施懲勵,以重國綱,不勝幸甚。答曰,省疏具悉。卿其勿辭,所陳者,登對以稟。
副應敎尹光毅箚曰,伏以鳴呼皇天,眷顧我殿下,仁愛我殿下,使我殿下,敬謹以修省,以迓續休命耶?不然,何其警告之勤摯,至於斯也?噫,旱魃之虐,自春徂夏,穀不出土,民命將近。而幸賴我聖上,至誠感格,天賜甘霈,猶未普洽,旋卽開霽。今近一朔,列焰所爍,群品焦枯,雲漢之憂,猶復前日,若又十日不雨,則必有大無之慮,此固大可憂者。流星之變,又有靑臺之奏矣。目今毒癘經年,迄未寢息,京外人命死亡之數,不可勝紀。設使自今風雨調和,年穀豐登,尙有餘憂,況旱乾愈甚,而又有此非常之異乎?臣誠未知何樣禍機。伏在冥冥之中,而變不虛生,必有所召矣。蓋人事將萌而天象先見,衆氣積於下而徵象動於上,猶人之五臟有疾病,而氣色見於面,天人之理,甚可畏也。噫,殿下以今之時勢,爲治歟爲亂歟?爲興歟爲衰歟?天下之勢,不治則亂,不興則衰。今之衰亂之象,非特兆見,不待智者而可知,而特無敢言者耳。譬如人元氣至微弱,積病沈痼,四肢百體,無不受傷,厭厭奄奄,莫可收拾。失今不治,雖有扁鵲,必將疾走而不顧,豈不大可懼哉?噫,殿下臨御二十年來,敬天愛民之誠,非不至矣。聖學高明,歷覽經史,古今治亂,人心情僞,靡不周知而密察,推此心也,可以回否爲泰,轉危爲安。而獨奈何天怒於上,民怨於下,而國家事,不知稅駕之所,臣竊沈憂永歎,繼以流涕之不足也。臣請不避妄言之誅,而一陳於前,惟聖明察焉。臣竊伏覵我殿下求治之念雖切,而不得其要本大道,立志不能至剛,規模不能至大。任用,乃國之大政,而常拘於互對之拙法。故巖穴遺逸之士,草野疎遠之人,雖有異才茂識,無以參錯於朝廷而一進身於殿下之前。殿下處於九重之內,雖有日月之明,何以照察也?廟堂之臣,亦豈無闕失可言哉?未能以至公之道,仰贊聖治,間不免爲私請托。其所請托,雖得其人,已非所以抑躁競·養廉恥也。況未必得其人者乎?此臣所慨惜也。至如言路之閉塞,莫甚於近日,妄言之罪,不誅而後,直言乃至。自古以來,言路閉塞,而其國不危且亡者,臣未之聞也。殿下祛黨之心,非不甚盛。而黨習未祛,而言路先塞,凡有進言,殿下先疑之以黨習,故以言見用者,臣未知之。而以言獲罪者,前後相望,言者雖有罪,豈不有乖於包容之度乎?是以人皆厭避言地,以含默爲得計,尙何望其上匡君違,下糾官邪也哉?願殿下,只觀其言之是非而已。勿先疑其心,出於黨習也。其言誠是則其心雖出於黨,用之,可以益於國家也。其言誠非,則其心雖不出於黨,舍之,可以無害於國家也。以臣愚見,擧朝之人,皆不脫得一黨字。未知殿下,獨何以得無黨之人而用之哉?殿下但先以大公至正之道,先立乎心,而以董飭群下,則自不敢肆其偏私之習,而嘉言直論,乃可以登進於前。儻直之言不聞則諛悅之辭進,諛悅之辭進,則耳目弊矣。殿下雖欲聞國家大計,其可得乎?雖日底於危亂,將無以救之矣。豈不大可懼哉?且臣於西北事,有所憂念者,西北乃封疆界限,而距京師絶遠,其謠俗風習,固未及盡沾王化,其撫御慰綏之道,尤當有異於近甸。而邊塞之地,亦豈無文武可用之才?而一未收拾,豈不可惜乎?北路則臣未嘗目見。而關西則乃身所經歷者,見其武士出身甚多,而無非弓馬好身手,而進不沾一命之職,退不補卒伍之用,虛抛才器,至老死湮沒,甚非朝家廣調用之策也。每於都政時,雖下收用之敎,只歸文具耳。臣謂各別,申飭於西銓及道臣·帥臣,凡於內外窠及各邑武任中,隨才擇用,則非但爲慰悅而已。邊境重地,亦必有受用得力處。古語曰,衆心成城。此乃固邊圍之一策也。大凡災異之應,或遲或速,非淺見諛聞,所可傅會,而其爲天之警告而可畏可謹則明矣。伏願殿下,益加勤勵,益勉修省,選用人材,廣開言路,以爲消弭天災之道焉。臣待罪經幄,最承恩遇,目見災異荐疊,不勝惓惓憂愛之忱,略貢陳腐之說,仰塵淸燕之覽。惟聖明,恕其愚妄而少垂察納焉。取進止。答曰,省箚具悉。已下敎,而其勉其用尙矣,而所陳是矣。以此申勅。
上在昌德宮。停常參·經筵。
韓師得啓曰,同副承旨李普昱,今日不爲仕進,卽爲牌招,何如?傳曰,允。
李命坤啓曰,吏曹判書閔應洙牌不進推考傳旨,今方捧入。而特推之下,又不應命,事體極爲未安,更卽牌招開政,何如?傳曰,允。
又啓曰,吏曹判書閔應洙三招不進推考傳旨,今方捧入。而特敎申勅之下,亦不應命,事體未安,所當更請牌招開政。而一日四牌,旣無前例,何以爲之?敢稟。傳曰,此何分義?此何道理?從重推考,牌招開政。
趙明履啓曰,卽者守禦使閔應洙,以本職,累次違召,分義惶悚。今日納牌之後,仍卽待命於金吾門外,所受密符,使其褊裨來納,何以爲之?敢稟。傳曰,勿待命事,分付。
傳于趙明履曰,勿待命事,旣下敎,則密符在其中矣,傳授。
以校理朴弼載,副校理朴春普,修撰兪宇基牌不進禁推傳旨,傳于李普昱曰,竝推考傳旨捧入。
李普昱,以弘文館言啓曰,本館下番闕直,事體未安。校理朴弼載,副校理朴春普,修撰兪宇基,旣有只推之命,竝更牌招,以爲推移入直,何如?傳曰,允。
以校理朴弼載,副校理朴春普,修撰兪宇基等牌不進禁推傳旨,傳于李普昱曰,竝推考傳旨捧入。
以手書,傳于李普昱曰,國倚於民,民倚於農,固重也。而況國之所以爲國,惟民在焉故也。噫,雖涼德,爲此元元之心,奚嘗少弭于中?雨暘弗調,此心憧憧,興惟蔀屋,此心憧憧,人之所以爲人者,乃精神筋力也。而年雖五十,筋力猶有,而噫,以予所經歷,精神以耗矣。摠覽權綱,卽一精神,行之事爲,卽一精神,而今予精神,雖年至七耋者,豈過於予?若此之中,顧今朝象,豈可恃也?顧今世道,奚足道哉?雖然,旣臨御于上,則一心元元,夙宵憧憧,此豈涼德?所由愛恤元元,受法于陟降,吾民將劉,予何顔面,拜于列朝乎?于今之旱,可謂罕聞,豈曰弗雨,霈然其靳,頃者三日甘雨之餘,其霽其幾日,間有驟雨,其豈益哉?三庚在近,鋤旱可憫,頃日筵中下問祈雨也。曰或式例,曰或前例,而執法之臣,今日君綱日下,使君徒悶於上,專由于下,而弗思請飭之意,亦弗思朱子昔日,願君保惜精神之意。以保護之臣所達,謂之於諛,而末梢所陳,一套糢糊,强哉秋判眷眷之達也。目今民事,豈拘常例?民將劉矣,式例焉在?頃日筵中三庚之篇,可知世道。曰昔二次豈敢自便之敎,正謂隨世道之敎,其況以予涼德,何敢比昔乎?農民持鋤,日夜其雨,禾穀在田,若人飢渴,觀勢觀勢,一日二日,其農判矣,民將劉矣。雖一日祈三,何益之有哉?此正何暇治禮義者也?土龍之祈,只行于東,豈可曰畢?此時尋例,於農寒心。雖然,尙今遲回者,顧百官三軍矣。噫,曾諭大諭,夙夜此心,其惟軍民,行於郊次,在上之人,便處帳殿,大小執事,猶擇樹陰,而竟日露立之軍兵,何以堪暑?其惟乎此,若在紅爐矣。以此之故,其雨其雨,猶以待之,觀今之勢,豈可一向泯默?月廩放糧,專由乎農,農若愆也,百官之廩,軍兵之糧,其亦寒心。以古之制,軍民一也。先行已命之事,其當躬詣代犧,以祈其處,麟經旱而大雩,豈弗載乎?手諭以下,該房承旨謄書,分付儀曹·京兆,預爲淸道,以待下敎。暑盛手麻,手諭于此,一片爲元元之心,可質蒼蒼。
以罪人殷昌行刑單子,傳于李普昱曰,旣下敎之後,與行刑無異,過祈雨祭,後擧行事,分付。
傳于李普昱曰,親耕後,已有賞,而今番大射禮後,尙今遺賞矣,覽儀軌悟焉。執旗人因達,旣有賞典,兵曹判書·郞廳·禮曹進參堂上·上護軍進參三員,執鼓官以下執事,廚院·軍器寺郞廳,監役官書入,親耕後賞典,政院書入。
李普昱啓曰,明日疏決時,兩司當爲入侍,而憲府則俱未差,只有持平任,引避退待,諫院則或在外或未差或呈辭,無進參之員。除在外·引避退待外,獻納朴㻐,正言洪益三,明日待開門竝牌招,以爲推移入侍之地,何如?傳曰,允。
又以義禁府言啓曰,信川郡守兪崶,憑閱處之事,傳旨啓下矣。兪崶前以他罪拿來,羅將發送拿來後,以此添入問目,取招,何如?傳曰,允。
又以義禁府言啓曰,長興府使南益曄,拿問處之事,傳旨啓下矣。南益曄時在任所,依例發遣府書吏拿來,何如?傳曰,允。
又以忠勳府言啓曰,本府書寫忠義衛金世伯有頉代,忠義衛金宜祿差下,依例假郞廳稱號,何如?傳曰,允。
又以義禁府言啓曰,因黃海兵使狀啓,平山府使尹彙貞,不待交代,徑先離次。其罪狀,令攸司,稟處事,自刑曹粘目,移本府處置事,允下矣。旣已擅離,則卽當發遣府書吏拿來。而又因黃海兵使狀啓,兵曹覆啓內,尹彙貞自知其當初錯料,中路還官,兵符使之還授,以待新府使面看交代事蒙允,則擅離一款,今無可論。依前本府草記交代後,發遣府書吏拿來之意,敢啓。傳曰,知道。
趙明履,以摠戎廳言啓曰,摠戎廳·守禦廳·畿甸所屬各營將校一體試射事,捧承傳矣。本廳所屬三鎭,各邑出身將校,當爲使之上來試射。而當此農務方殷之時,許多將校之齎糧往來,弊甚不貲。使各其營將,試取報來,以爲啓聞之地,何如?傳曰,允。
持平任避嫌。措辭見下處置答曰,勿辭。
上在昌德宮。停常參·經筵。
下直,榮川郡守權祐,淸道郡守趙榮魯。
李普昱啓曰,大司憲·執義·掌令二員,持平一員未差,任避嫌退待。今日以監察茶時之意,敢啓。傳曰,知道。
趙明履,以都摠府言啓曰,今日入直內三廳武兼禁軍及軍兵等,當爲中日習射,而親臨疏決相値,不得爲之之意,敢啓。傳曰,知道。
李命坤,以戶曹言啓曰,依傳敎,右議政趙顯命去五月今六月兩朔祿俸,令倉官,更爲輸送于本家。則以爲方在辭免中,常祿不得冒受云,祿俸又不領受,何以爲之?敢稟。傳曰,令倉官,更爲輸送。
李普昱,以弘文館言啓曰,本館下番闕直,已至多日,事體極爲未安。校理朴弼載,副校理朴春普,修撰兪宇基,旣有只推之命,竝更爲牌招,以爲推移入直之地,何如?傳曰,允。
又啓曰,今日疏決時,禁府堂上,不可不備員。而同義禁吳光運,連呈辭單,不爲行公,卽爲牌招,以爲入侍之地,何如?傳曰,允。
傳于李普昱曰,雖早爲之,必致夜深,何如是遲緩耶?
李命坤啓曰,藥房提調趙觀彬,有稟定事,來詣請對矣。傳曰,同爲詣閤。
傳于李普昱曰,大臣及藥房提調,先爲入侍。
判中樞府事兪拓基上疏曰,伏以臣猥被曠絶之異數,不敢偃息私次,進伏江郊,冒申危懇,恭竢嚴誅,悚惕靡容。聖度天大,不惟譴責不加,批敎慰勉備至,至令近密之臣,與之偕來,此尤格外之恩,而不常有之擧,積罪如臣,何以得此於聖明之下哉?驚惶懍蹙,實不知置身之所也。臣之瀝血之懇,辭已窮而意已竭,固不敢每煩覶縷,惟是孝廟朝相臣趙翼故事,臣嘗仰陳於前夏之疏,伏想聖聰,倘亦記有之矣。夫以趙翼之誠忱忠懇,至今學士大夫誦之不衰,則其必一退而不復進者,詎或恝然於無所逃之大義哉?槪必有不得已者耳。今臣進退,非敢竊擬於前輩長德,而若其罪負之至重,比諸古人之難安,豈不懸絶?而乃忽憑藉寵眷,復入脩門,則一世駭嗤,姑所不論,臣誠反顧初心,獨不爲趙翼之罪人乎?此臣所以徊徨抑塞,寧甘違命之誅而不敢爲冒進者也。凡臣所陳,亶出肝膈,一字一句,安敢矯飾?仁覆之下,宜被鑑諒。伏乞聖明,天地父母,特賜照燭,亟命召還承旨,仍將臣前後罪狀,嚴加論勘,公私千萬至願。昨者楊州官吏,又以聖敎,輸致月廩,臣尤隕越罔措。臣之決不容冒受,前旣屢暴,而恩命尙未停止,隨處添罪,死不足贖。亦伏望卽命還寢,以安私分,不勝幸甚。臣病狀,尙此委綴經日,始復陳籲,益無任戰灼兢惶之至。傳于李普昱曰,敦諭,使偕來承旨傳諭。
獻納朴㻐上疏曰,伏以臣年衰病痼,屛伏田廬,一切世事,萬念都灰,千萬夢寐之外。迺有除命,繼以馹召,臣含恩畏義,黽勉趨謝,少伸分義,非敢爲仍因苟冒之計。而鞫坐體重,强疾進參,中暍忒甚,宿病兼發,吐瀉無算,氣息奄奄,旬月之內,萬無復起爲人之望。顧臣今年七十有二,雖使素無疾病,宜在棄置之科,而忝居臺省,已過卄稔,未能出一言論一事,粗效涓埃之報,尋常愧懼,惟懷循墻之忱。頃年島邑之特補,臺章之請罷,至今追思,寢夢猶愕。如使臣,有毫分自力之勢,何敢苦辭必遞也哉?目今病情,已至十分地頭,惟望安意調治,幸延螻命,伏乞天地父母,俯垂矜察。臣於乞免之章,不宜贅陳他說,而雖在垂死之中,猶切憂愛之悃,謹以田野之所目覩,略附瞽說,仰冀澄省焉。臣久在鄕曲,適當彌月亢旱,日與老農,談及農事,皆言移秧,雖已愆期,雨澤若趁此時,則庶幾有其蘇之望。曁乎三次親禱,一心孚感,甘霈滂沱,四野周洽,耆老婦孺,欣然相告曰秧莖已胎,發穗卽消。而所可望者,旁枝騈出,成熟是期,若使前頭雨順風調,則由此豐登無異矣。厥後旱乾,奄過一望,不但移秧未著根者,擧皆枯損,乾播向茂者,亦漸萎黃,西成望斷。而妖星之變,又出此際,臣未知何樣禍機,伏於冥冥之中,而仁愛之天,有此警告耶。目今八路生靈,流散於屢饑,殆盡於癘疫,而旱災又如是孔酷,臣恐周餘黎民,靡有孑遺者。不幸近之矣。惟今急先務,莫若預講賙賑之策,克軫積儲之方,而亦無他焉,惟在節用而已。伏願殿下,先自宮掖,躬率以示。凡於御用服飾之節,諸般賜予之典,務從裁省,以昭儉德。特降聖旨,廣宣諭飭,內自諸宮房,外至卿大夫,一去靡麗之習,重惜浮濫之費。則其於畏天災而不傷財之道,亦不無一分之補矣。管子云,奢侈之害,甚於天災。臣誠有味其言也。臣近聞松都,有可駭之事。經歷魏昌祖,家在北關,其率眷夫馬之價,多至一千兩之錢云,浮濫之費,莫此爲甚。其貪汚不謹,已極無狀。而且其爲人,庸陋鄙瑣,上官日例供茶啖,以錢代捧,此尤前所未有之駭擧。聽聞所及,莫不唾鄙,據此一款,足斷其平生。如此之類,不可以西北之人而有所容貸。臣謂開城經歷魏昌祖,特削仕版,以除故都民人之害,斷不可已也。留守曺命敎,爲其官長,千兩夫馬之價,任其所爲,不能禁裁,亦宜推考警責也。臣治疏將上之際,今以疏決,召牌儼辱,不得不隨詣闕外。而顧此病狀,萬無自力入侍之望,敢將繕寫之章,附陳疾痛之呼,臣尤死罪惶隕之至。答曰,省疏具悉。其勉者宜勉,果若所陳,其涉駭然,豈可盡信?令該府處之,推考事依施。爾其勿辭,察職。
癸亥六月十三日辰時,上御熙政堂。藥房請對入侍時,都提調金在魯,提調趙觀彬,左議政宋寅明,承旨李普昱,假注書柳顯章,記事官李毅中·吳彦儒,同爲入侍。在魯進伏曰,日炎比酷,此時聖體若何?上曰,一樣矣。大王大妃殿氣體若何?上曰,安寧矣。中宮殿氣候若何?上曰,無事矣。王世子氣度亦何似?上曰,好過矣。在魯曰,如此旱熱,人不堪耐。聖上悶旱祈雨,過加焦惱,日前筵中,俯示以親禱之意,臣等不勝悶迫,以決不可親禱之意,已有所仰陳矣。昨日伏見下政院手書,備忘,又有親禱之敎,此皆臣等之罪也。臣等忝叨匪據,不能燮理,以致雨暘不調,使我聖上,獨憂於上,勤勞至此,尤不勝惶懍。聖意之必欲親禱者,槪出於爲民之苦心,雖未暇恤於聖躬,而臣心之悶迫,可勝喩哉?卽今悠悠萬事,惟在於保護聖躬,聖躬安然後,國事可做。近來以疏批見之,眩症數發,如此極熱,雖無勞動之事,必有所傷,豈不亦迫乎?殿下固執太過,從前親禱之時,臣等之誠意淺薄,旣不得挽止,今此拙訥之言,無望回天,而親禱之命,決不可奉承矣。聖上爲民之苦心,孰不欽仰?臣民之所望,只在於上躬,而上躬若不豫,則何以濟民乎?前後親禱,已過三次,而到今更擧,前所未有。臣等之微誠,雖不能仰格天心,而若使臣等替行,則敢不仰體聖心,竭誠奉行乎?惟願聖明,更加三思,亟寢親禱之命焉。寅明曰,今此親禱之命,聖上之爲民至誠,可以仰認。而臣等之敢此沮遏,極知其萬萬惶恐。聖上只念民事之可悶,不念聖躬之或傷,三庚極熱,露立親禱,則所傷必多。聖體如或不安,則民事不足暇論矣。伏望特軫愼疾之戒,深究濟民之道,亟寢親禱之命焉。觀彬曰,今此老炎,實是人所難堪之時,生病固已可慮,雖閭巷匹庶,此時出入,尤宜謹愼,況聖體冒熱親禱,受傷必多,民事雖重,何不思愼疾之義乎?上曰,今此極熱親禱之擧,予豈樂爲哉?予於常時,寢不脫袴,戊申以後,夜深乃宿,而寤寐之間,悶旱之念,不能暫弭。夜聞雨聲,則喜而安寢,俄又旋霽,星月照耀,則憂心轉切,殆不得成寐矣。一日二日,雨意愈邈,三庚幾盡,一向泯默,豈不悶乎?寅明曰,君上格天理民之道,不在於筋力憂勞,坐而論道,上不負天工之責,對越上帝,下以盡昭格之誠,則天人之際,豈無孚感之理?而何必冒熱親禱,不思所以愼疾之戒乎?觀彬曰,聖上之前後親禱,至於三次。以昨日手書見之,爲民悶旱,實出於至誠惻怛。伏讀以還,不覺感泣,玄遠之天,亦必有昭格之理,雖令大臣攝行,何間於親禱乎?且無識軍兵,扈衛露立於火炎之下,死生固已可慮,而亦必有愁冤者矣。在魯曰,軍兵多以赤身露立,必有所傷,果不無死生之慮,如是而何可精潔乎?以聖上至誠親臨祈雨,有足上格,而至於精潔,則恐不如臣等之替行矣。臣等雖不敢仰冀其萬一,而奉承聖意,盡誠替行,則豈可無孚感之理乎?伏望更加深思,還寢親禱之命焉。上曰,近來日炎甚酷,雖處風軒,尙有難堪,豈不念此時親禱之爲難哉?前後祈雨,不啻一再,而鋤旱此極,民事可悶。以人君大體言之,則左相所達是矣。而爲民親禱之意,徒歸文具,鄭元淳浮文,予亦爲之甚可愧也。予之精神筋力,近益減損,殆如六七十老人矣。向日都承旨之言,雖太宛轉,職在保護之地,安得不如此?而任之斥之以諂諛者非矣,左相亦有所陳。而朱子亦覺非昔時之語,誠好矣。故崔奉朝賀以爲君上之憂勤,群下豈敢曰不可?而萬機叢脞之中,玉體之過勞受傷,亦爲可慮,此言豈不純實乎?向者趙榮國,亦以此意,有所陳達矣。元良書筵事,予有諒之者,予則東宮時,果不得頻講。而元良則日熱雖如此,殆無止講之時,臨講之際,每著法服,以接講官,當此盛熱,職在補護者,其所憂慮,不足異事。且以藥房規例言之,補護之責,不但在於都提調及副提調,而代房承旨,亦是保護之職。則都承旨之向日進言,亦職分之所當言者,豈可謂諂諛乎?之父,嘗以都承旨入侍,予見其老而矜憐之矣。今不知予之衰老若此,渠以其父,認以爲年少耶。其時秋判之言,儘好矣。不以予謂衰老之君,責予以上下共濟之義,其言實出於爲國忠心,予用嘉尙。手書之中,以强哉褒諭者,亦有意焉。南泰良百官皆退歸之言,雖過矣,大體則是矣。任末梢之言,雖似勉戒,而終無著落矣。在魯曰,都承旨以藥房承旨,職在補護之地,當此極熱,適値入診之時,以補護之言,有所陳達,固無他意,而臺言之斥以諂諛者,豈不過乎?觀彬曰,都承旨,臣本不知。而藥院與之周旋,則其人品極好,而以其言,斥以諂諛者非矣。寅明曰,殿下爲民憂勤之誠,可質神明。而治國之道,惟當從容講究,任其無爲,不必晝夜孜孜,過加憂勞之若是。凡於思慮,貴在闊略,如任之言,亦宜闊略,不足芥然矣。上曰,外間必有以都承旨之言,謂之諂諛者,故亦過聽而爲此說矣。非渠之意耶?在魯曰,此實渠之所見也。年少臺臣,太不相諒之故矣。上曰,任之言,雖以予爲倦勤於國事,而予之爲民之心,一日在位,何可一日忘之?每見元良,勉以民吾同胞之義,在君師之位,如是而後,可以不負爲民之心矣。予之眩症眼暗,近益特甚,寸書一行,眩亂而不分字樣,一畫而輒成二畫,精力之衰耗如此,而一片爲民之心,可質蒼蒼矣。今此極熱,雖坐軒揮扇,尙難堪,況郊次乎?頃於親禱時,日炎且酷矣。在上之人,便處帳殿,百官諸執事之帳幕,皆設於溪邊樹陰之下。予於其時笑之曰,若雨來水漲,溪邊帳幕,必將浮矣。惟彼軍兵,皆有信地,竟日露立,何以堪耐乎?百官月廩,軍兵放糧,皆由於農,而旱災如此,民將劉矣。豈不悶迫乎?我國凡有動駕,必致動一國之民,而至於郊外,則禁衛亦去,思之于此,尤可悶也。有苦必怨,人情固然矣。無識軍兵,冒炎露立,豈無怨苦之心乎?提調之言,誠然矣。卿等之所達如此,予心亦動矣。而雖使卿等替行,諸執事或有所怠忽,恐無以致誠,卿雖董率,何以使其心如一,而能盡其誠耶?在魯曰,食祿之臣,孰不仰體聖心,敢有怠忽之心乎?上曰,旣非卜日下敎者,而卿等以至誠陳達,此時百官軍兵之扈從,亦可悶矣。前頭當觀勢爲之,卿等勿慮焉。在魯曰,下敎如此,不勝欣幸矣。上曰,予之筋力,苟有可强者,則何嘗有倦勤之心?而近來則筋力不逮,爲國事難矣。每欲釋位於元良者,是予苦心,而東朝每以此,有所誨責,卿等亦以至誠力沮,予甚悶鬱矣。寅明曰,殿下一身,宗社付托之重,何如?而不思所以保嗇調養,以副臣民之望,下敎如此。臣等之驚遑抑塞,何可勝達乎?在魯曰,殿下每以此敎,爲恒談,仰揣聖意,欲使臣等,慣於耳聞,而每承此敎,益不勝驚遑罔措矣。殿下何不思付托之重,而如是下敎乎?上曰,卿等近來,不見元良矣。夙成岐嶷,比前頓加,足可以國事付托矣。人壽之過百,其可易乎?自元良墮地之後,此心已速,而夙成如此,則欲見元良爲君之心,尤復何如耶?在魯曰,殿下此敎,恐非所以愛元良之道矣。以私家之愛子者言之,必敎之以文,誨之以行,待其成就,任以家事,道理當然。今元良夙成岐嶷,雖出尋常萬萬,尙在沖齡,所當益加敎導,待其睿智將就,萬理通達之後,付以國事,事理皎然,恐不當如是下敎矣。觀彬曰,小臣初聞此敎,益不勝驚遑罔措,肝膽墜地。殿下卽祚多年,明習故事,一邊調養,一邊治國,則不用筋力,可做國事,不必如是下敎矣。上命少退。諸臣遂退出,少頃更爲入侍。上曰,注書出去,禮曹判書入侍事,分付。顯章承命趨出。行司直趙觀彬,備局堂上特爲差下。出榻敎
禮曹判書鄭錫五進伏。上曰,頃日下敎事,已問知耶?錫五曰,臣進往驪川君家問之,則仁嬪祠宇,崇善君奉祀時,義昌君同奉一宇。辛巳年無奉安處,移安於松峴本宮。自上定奉祀後,以舊祠宇三間材瓦移建,而仁嬪與義昌君·樂善君,仍舊龕同奉。今則以權道爲五龕,臨陽君·海豐君同入云矣。上曰,曾有下敎云耶?錫五曰,當初同奉之有承傳與否,未能詳知矣。上曰,五龕則非矣。在魯曰,五龕非矣之敎,誠然矣。而旣無先朝下敎,則自今宜有定式之道矣。且以事體言之,不可同奉於一宇,仁嬪則所當別奉,而義昌·樂善以下則亦各奉安,似宜矣。上曰,自高祖至禰,爲四代,而若有二三代不遷之位,則各立祠宇而奉安之可乎?在魯曰,不遷之位,若有二三代,則似當遷奉於別廟矣。上曰,此則不遷有兩位,而自朝家,旣定奉祀之後,累代奉安之祠宇,到今分以二之,有所未安。至於仁嬪祠宇,則其在事體,不可同奉於一廟,別建可也。在魯曰,以此爲定制則好矣。上曰,宗室之凋零,未有甚於近來矣。密昌卽宗班之門長,而年少宗班,皆爲予之尊行矣。頃見密昌,有所下敎,而回顧宗班,豈不澟然乎?驪川又將代盡矣。別廟之後,善後之道。何以則爲好耶?在魯曰,以德興大院君奉祀例,一體爲之則好矣。而奉祀之人,世襲都正,便是宗室,則科目拔身之路,似有所妨礙矣。上曰,此不足爲慮,登科有何好事耶?予則不勸赴科矣。在魯曰,我國之人,以科目拔身,苟有卓異之才,自處以宗室,一任暴棄,則豈不可惜乎?寅明曰,如李元翼者,國家之得力者多矣。上曰,若有此等人,則雖可惜,而如此之人,百無一人矣。若有才而無德,則驕心易生,而反有才勝德之弊矣。宗室之官,都正儘好矣,及第何爲耶?上顧洪益三曰,向者予有勉戒於彼臺臣者,而及第有何可貴耶?予意則及第,不如宗室之無弊,而至於近來之爲臺職,尤不好矣。上又曰,積善之家,必有餘慶,此言信不虛矣。臨陽家福祿,已有來歷,而樂善之夫人,卽戶判之姑母,其家之積善,厥惟久矣。積善如此,宜其世世享福,而樂善,以善字爲號者,其醇厚可知矣。故承旨金弘楨,亦豈非醇厚者耶?在魯曰,其人果醇厚,而故判書金始煥,亦厚德人矣。上曰,然矣。其兄弟多至五人,而其下代則子孫鮮少矣。戶判亦醇厚,有故家風,而其下則漸不如古,殊欠醇厚之態矣。其中金尙翼,有質愨底意,使其群從,效尙翼則好矣。臨陽爲人,眞是士流,而每於赴燕時,必以儒家文字購得而來,無少說持來事矣。其家忠質文,可謂兼備,而何不享其福,子孫之鮮少如此耶?在魯曰,天道盛衰之理,類如是矣。上曰,大院之稱,所以重繼體,而以大王之之次,有此號耶?寅明曰,以尊禮之至者言之,爲大院矣。上曰,都正之外,又有何官乎?在魯曰,有敦寧正矣。上曰,此實金九衍相當之職也,而何以爲軍資正耶?在魯曰,曾有此窠,而中間不出其窠而然矣。上曰,爲敦正則雖登科之後,堂上易矣。然予實厭科,不願登科矣。在魯曰,聖上之意,厭惡科目如此,則孰肯有拔身立揚之意乎?上曰,如李縡·金鎭商然後,可以無仕宦之意,而卿則雖以廢科目爲慮,士之有志於立揚者,豈有不赴科者耶?在魯曰,立揚,不但在於科也。上曰,隱者何以立揚乎?在魯曰,先正臣李滉,亦以隱逸立揚矣。寅明曰,以敦寧正登科,則以其資窮,當直爲堂上,不必以臺諫爲慮矣。上曰,然則好矣。奉祀之人,代盡之後,依都正例,直拜敦寧正,可也。命承旨書傳旨曰,廟宇之制體重,況事體尤重者乎?予偶於此事,心有所莫曉者,故頃於筵中,下敎相臣,令禮官問達矣。今聞其達,乃爲了然,其雖奉祀,於體面,不可一室同奉,其宜釐正。而旣有兩王子同配,於重於此,亦不可不建廟。仁嬪祠宇,其令該曹,待秋別建。義昌·樂善以下祠宇,仍存舊廟,屬尊宗臣奉祀,不無掣肘之端。噫,神道宜靜,豈可隨屬尊而遷奉乎?宜乎因此而定制,以垂後世。代盡之後,奉祀之人,宜有官職世襲之道。宗室四代之後,其奉祀之人,依敦寧都正之例,直拜敦寧正。其於都正,有敎乃授,而其後若或有陞資者,則同敦寧以上,直爲例授。雖陞資前登科,實職若遞,則例付敦寧,亦依承襲例都正,前無登科之事,則一依故都正李弘逸例施行。寅明曰,今此聖敎,允爲百世不易之定制,而宜思所以永久遵守之道,以後無踰越之意,措辭添書,似好矣。上又命承旨,添書其下曰,噫,今者此敎,深有酌量,定式於今,爲法于後,而愴懷一倍,無以自抑。噫,後嗣王式遵此敎,毋少逾越。在魯曰,爲法於後之敎,聖意所存,可以仰揣矣。作爲定制,永世遵守,其於禮亦至矣盡矣。臣誠不勝欽仰。又有一處,何以爲之?聖上或已思量否,臣待罪相臣,故敢此仰稟矣。上曰,予亦有量之者矣。曾見列朝八高祖圖,則一處祖以下,書贈議政,予問左相以此,似在府院君時,而事則誤矣。左相以此事,宜置不知之中爲對,故予入達於慈殿,則敎以左相此對,眞是爲直對矣。此事亦然,予亦置於不知之中,惟盡吾之道而已。在魯曰,其爲不遷則無可問,而似當仍卽今之制而永存之矣。上曰,然矣。寅明曰,外間或有不知而妄有云云者,則亦不可無慮,故首揆所達如此矣。上曰,此事,當如壽進宮例,而予旣以不知置之,則更有何憂?領相雖老,左相之年尙少於領相,今日入侍翰注,皆年少有將來者,以此敎銘心知之,可也。上又曰,此亦有不可別定奉祀之體面矣。寅明曰,臣等有不敢盡言者,而事則如此矣。上曰,此筵說日記,別爲稍大正書,以爲後日之考,可也。又命書傳旨曰,復敦寧正之窠,有其人乃復,代前陞後,仍前省之之意,亦爲捧承傳。此傳敎,只登諸日記,分付該曹。諸臣遂退出。
癸亥六月十三日,上御熙政堂。疏決時,領議政金在魯,左議政宋寅明,判義禁鄭錫五,刑曹判書鄭羽良,同義禁洪景輔·鄭來周,刑曹參判李世璡,同副承旨李普昱,假注書柳顯章,記事官李毅中·吳彦儒入侍。
錫五持禁府文案而進伏,歷擧諸罪人名而達之,時囚罪人黃州牧使李思悌,金川郡守金致一,海州判官黃榏,瑞興縣監徐宗秀,新溪縣監李翊之,文化縣令崔成大。上曰,竝仍,闕點代點,若論其律,則不輕而重矣。寅明曰,論以軍律,其罪不輕。而第纔經癘疫之餘,疾病喪故,必多有之。代闕之弊,恐未必不由於此矣。若以一二名代闕,用以軍律,則尤涉太過,似當有從輕重參酌之道矣。來周曰,許多守令滯囚已久,曠官可悶,從輕重斯速議處則好矣。上曰,然則放之何如耶?寅明曰,放之無義矣。初旣嚴處,末乃全釋,有乖紀律,其中尤甚者削職,其餘則參酌勘處,似無妨矣。景輔曰,大臣之言是矣。上曰,削職則歇矣。寅明曰,若加律則過矣。上曰,代丁尤無據矣。寅明曰,代或送之,而闕則無之。代點,猶勝於闕點矣。上曰,代點,安知非闕點乎?寅明曰,有代則宜無闕矣。上曰,分三等勘律,可也。命書傳旨曰,闕點代點百名以上者,施以告身三等之律。五十名以上,施以削職之律。十名以上,施以罷職之律。十名以下,令政院從重推考,時過還職,可也。錫五曰,海西守令闕點代點者,考其名數,分等勘律事,旣已下敎矣。事係軍兵,當自兵曹,考其狀啓,抄出名數多寡,移送本府然後,可以擧行。以此出擧條,分付該曹,何如?上曰,依爲之。出擧條申澷。上曰,放。若有貪贓之物,則似當潛輸以來,何如是煩人耳目耶?寅明曰,海西軍器執頉邑守令決棍,當止於居一居二居三人乎?其時處分,筵臣聽瑩,不知所以擧行,宜明賜下敎矣。上曰,居一居二居三者分輕重,使之決棍,可也。出擧條未及拿來罪人申光德。上曰,仍。其罪重矣。在魯曰,福尙,以御營色吏,多有未收之物,逃避不現之罪,固當推治其妻與父,而終至於濫刑致死之境,所當嚴處,而似不必償命矣。張德紹。上曰,仍。趙之鎛。上曰,放。邊是重。上曰,放。安岳郡守申思建,平山縣監尹彙貞,長淵府使趙徽,豐川府使柳徽之,殷栗縣監申慶普,松禾縣監閔樂洙,長連縣監金翼臣,信川郡守兪崶,康翎縣監金宗爀,蒜山僉使李養正,善積僉使李薰,所己萬戶柳重臨,東里僉使吳重勣,白峙僉使李義燁,文山萬戶李命大。上曰,竝仍。錫五曰,信川郡守兪崶,長連縣監金翼臣,康翎縣監金宗爀,今日就囚,未及入錄於時囚秩,而囚單子纔已入啓矣,一體勘律乎?上曰,依爲之。出擧條長興府使南益燁,上曰,放之何如耶?在魯曰,拿來原情則在渠幸矣。放之則無發明之道矣。上曰,然則仍。徒配罪人梁義揆。上曰,放。門黜罪人韓聖欽。上曰,仍。其人年老耶?錫五曰,年過六十矣。放黜鄕里罪人孫荊佐。上曰,仍。時大雨注下。上曰,俄頃之間,雨來如此,天意不可知也。各道定配罪人閔允昌。上曰,仍。金世潤。上曰,仍。李興仁。上曰,仍。李鐵。上曰,仍。朴天齊。上曰,仍。洪益龜。上曰,仍。李徵。上曰,仍。寅明曰,此非出於逆招者矣。上曰,殊常矣。朴景淳。上曰,仍。尹相靖。上曰,仍。尹相憲。上曰,仍。金德祚。上曰,仍。申弼仁。上曰,仍。睦光遠。上曰,仍。玉丁。上曰,仍。順賓。上曰,仍。忠今。上曰,仍。李春苾。上曰,仍。秋曹則放,而該府尙在者何耶?錫五曰,本府旣在,則秋曹何可放乎?寅明曰,國法不當用於應坐之外,妻雖大逆,夫無連坐之律矣。在魯曰,夫爲大逆,妻亦緣坐,則妻爲大逆,夫安得無連坐之律乎?上曰,注書出去,刑曹堂上,持文案入侍事,分付。顯章承命趨出。件里金。上曰,仍。車萬行。上曰,仍。鄭良輔。上曰,仍。李綏慶。上曰,仍。壽澤。上曰,仍。金重輝。上曰,減等。尹邃。上曰,仍。權攝。上曰,減等何如耶?益三曰,不可輕減也。上曰,未瑩矣。寅明曰,事雖未瑩,不宜輕議也。在魯曰,減等則視量移,尤輕矣。景輔曰,大臣之言是矣。上曰,詹子雖放,豈爲人乎?仍。黃鎬·申光稷·張翼麟·張翼鵬·李友松。上曰,此傳播怨國敢辭者耶?錫五曰,然矣。上曰,累經疏決,竝放之,可也。韓東愈。上曰,放。寅明曰,此與纘獄,無相合處矣。上曰,渠以文人,名出賊招,不謹可知矣。張涉。上曰,至今生存,亦怪矣。放之,可也。益三曰,減等猶可,而放之不可也。金遠材。上曰,仍。李匡誼。上曰,仍。宋翼輝。上曰,仍。在魯曰,李匡誼則出陸,而宋翼輝則尙不減等。李匡誼是根本,而宋翼輝不過指揮之人也。匡誼已移送地,而翼輝未蒙差減,論以法理,恐非平當。上曰,匡誼不過一怪物而已,猶可謂之無心,而至於翼輝,則非無心之比,而予所切痛者也。予於此等處,堤防甚嚴,此予之苦心。卿之所達雖如此,有難變改矣。景輔曰,臣每欲以此事,一番陳白,而今因其端,敢此仰達矣。翼輝事,在渠,雖有不善處身之失,本非自朝家大段聲罪之端,且念親友之情親者爲臺諫,有所來議,則其所指揮者,不是異事。然至於援引至親之大臣,指揮罪人,其情狀,萬萬切痛,死固無惜。而參究情法,容有一分可恕之道矣。渠雖蒙宥,將焉用之?知舊亦將棄之。而朝家之尙置重律,終涉太過矣。上曰,秋判之意,何如?羽良曰,大臣所達,同義禁之言,皆是矣。臣於宋翼輝事,以其罪狀,曾有所仰達。而論以法理,比匡誼差輕。根本之匡誼,旣減其律,則枝葉之翼輝,尙置海島,已過三年,豈不冤乎?宜有參酌之道矣。上曰,儒臣之意,何如?光毅曰,究其心情,雖出於黨私之偏,以法論之,不過屋下私談,比匡誼差輕矣,尙置重律,終涉太過矣。益三曰,大臣諸臣之言是矣。當此疏決之時,合有疏通參酌之道矣。上曰,此故重臣之獨子乎?其父賢矣。何以生如此子耶?其時予有下敎,渠若思其父,則宜有慼容,而言辭自若,誠無據矣。予之苦心,實難變改,而大臣及諸臣所達如此,渠何足觀也?念其父而特用冤典,撤籬出陸,可也。命書傳旨曰,背君甘黨,傷於倫理之人,雖物故海中,奚足惜也?而首揆法官所陳,不無意見,十分參酌,十分參酌,撤籬出陸。魯澤。上曰,仍。此是承旨與金尙耉之所被誣者耶?論者情狀,行刑無妨,而島配出陸,律亦輕矣。閔昌洙。上曰,仍。在魯曰,閔昌洙雖纔已移配,而殿下之敎,每以干犯大訓,爲昌洙之重案,臣請明其不然,此是大訓前所撰之疏,而因其亡弟之被人指斥,追寫以呈者也。當初撰疏時,則虎龍所誣之凶案尙在,臣亦於其時,豈不以如許之言,屢達乎?其疏中,天紀·龍澤雖謂之忠,可也之說,雖涉怪異,以其尙在虎龍凶誣中,故爲此抑揚之言也。及至親鞫時,渠以亡父,常以龍澤輩,爲不逞之徒,矣身,亦以不逞之人知之。至於大訓,極嚴明正大,矣身,亦所欽服,豈有不滿之心爲達?以此見之,可知其心之非出於干犯大訓也。豈無參酌之道乎?上曰,閔昌洙之欲仍者,是予之苦心也。若無鄭宲則可也。旣有鄭宲,則昌洙之事,尤較重矣。昌洙旣出,而鄭宲又繼出,尤極駭矣。當初島配,在渠亦幸矣。置之可也。楊就達。上曰,仍。韓億增。上曰,仍。在魯曰,韓億增之當初竄配,已爲太過,意謂卽放,頃者疏決,旣不見宥,今又仍置,實爲過重矣。億增之爲罪,初非有犯於大訓,只以李匡誼·閔昌洙之輕重,偶然發口,此胡大罪,而聖上若是深罪乎?況當憫旱疏決之日,此等輕罪,若不放釋,則安有疏決之意乎?實涉過當矣。寅明曰,罪有輕重,輕者放之,重者仍之,法理當然。韓億增所犯,旣非重罪,則宜有以參酌矣。上曰,疏決,所以弭災,而豈赦黨人而得雨乎?其將放之則不雨,而不放則雨矣。億增,是鄭宲之指路差員。而其時鄭宲之來,非爲玉堂行公而來,實爲昌洙而來。若於其時,嚴處億增,則豈有鄭宲乎?羽良曰,其時億增之言,非是專出於黨心,蓋以不忘故舊之意,有所伸救者,其罪亦非大段,當此疏決之日,用以曠蕩之典,公議所在,夫孰曰不可乎?光毅曰,億增事,雖或出於黨習,原其罪犯則輕矣。當此疏決,安可不放乎?寅明曰,設有黨心,今幾懲艾矣。在魯曰,億增事,元非大段,而諸臣之所達,又皆如此,則亦可見公議之所同然矣。上曰,大臣諸臣所達,果是公議耶?予於黨人事,有固守者矣。渠雖放來,予決不用之。予之苦心,不可變改,史官修史,未知何如而欲使後世,知予惡黨之苦心。億增,決不可放矣。具聖益。上曰,放。聖益事,極爲非矣。在魯曰,雖過甚,何可不放乎?鄭宲。上曰,仍。金潤國。上曰,仍。在魯曰,殺人則分明矣。李瑞五。上曰,仍。定配身死未蒙罪人尹景濟。上曰,仍。趙世忭。上曰,仍。李弘澤。上曰,仍。趙德普。上曰,仍。尹相悳。上曰,仍。金堯鏡。上曰,仍。申弼誨。上曰,仍。金德裕。上曰,仍。此是名臣子孫矣。錫五奏禁府文案訖,退伏。在魯曰,近來公事遲下,頃以此仰達於箚中矣。聞柳濬,帶軍銜下鄕,政院請拿啓辭之入,已二十日而不下。柳濬一向待命於金吾門外云,今日疏決,亦不得入於時囚秩矣。普昱曰,柳濬,身帶軍銜,任自下鄕,係是武臣嘉善之故。自本院,去月二十二日書入何以爲之?啓辭,至今不下,臣於其時,以偕來在外,未卽聞知。俄於閤外,聞大臣之言,始知柳濬之待命矣。上曰,其時啓辭,以拿處批下矣。今聞所達,此必中官誤聽之致。當該中官,從重推考,柳濬分揀,可也。出擧條錫五曰,結案罪人,今日當爲行刑,禁府堂上,卽爲出送,使之擧行,何如?上曰,依爲之。
上曰,刑判,持秋曹文案進來。羽良進伏歷擧諸罪人名而達之。時囚罪人黃昌雄。上曰,仍。李震相。上曰,仍。柳國發。上曰,仍。洪英俊。上曰,仍。洪夢海。上曰,仍。朴時泰。上曰,仍。金得龜。上曰,仍。魯希聖。上曰,仍。泰萬。上曰,仍。金旻杭。上曰,仍。金德涵。上曰,仍。鄭鎭衡。上曰,讀金德涵招辭。羽良讀訖。上曰,若以紅牌賜花覓給云爾,則其所見欺而隨往,不是怪事,此非僞造御寶之類,而其符同竊科則分明矣。在魯曰,罪關僞科,則後弊所在,宜有以嚴處矣。上曰,仍。庚申。上曰,仍。李棋。上曰,仍。柳顯之。上曰,仍。張厚先。上曰,仍。李業先。上曰,仍。尹二普。上曰,仍。妖惡則無雙,而此與僞造印信者有間矣。命書傳旨曰,比諸僞造差減,比諸盜踏印信較重,勿限年島配。池瑞麟。上曰,仍。貴封。上曰,仍。貴同。上曰,仍。必興。上曰,仍。李起徵。上曰,仍。羽良曰,此人雖妖惡,非僞造窩主者矣。德只。上曰,仍。奉賢。上曰,仍。李太萬。上曰,仍。朱世完。上曰,仍。論其罪犯則卽其時梟示,可也。京兆·掌隷院人情受賂者,亦何異於此耶?受刑幾次乎?羽良曰,已受十七次矣。命書傳旨曰,其犯,雖殺之無赦,而卽因草記梟示則,可也。旣係雜犯,亦受近二十次之刑,而屢經疏決,嚴刑二次後參酌邊配。上又曰,此輩作此無狀之事,畢竟爲國奴婢矣?金志弘。上曰,仍。金漢重。上曰,仍。權同伊。上曰,仍。泰奉。上曰,仍。甘貞。上曰,仍。厚種。上曰,仍。崔尙崙。上曰,仍。寅明曰,罪非大段矣。方斗元。上曰,仍。相敎。上曰,仍。尹大惡。上曰,仍。金鳳臣。上曰,仍。羽良曰,此是有名惡人矣。上曰,無辭遲晩乎?羽良曰,然矣。晩瓊。上曰,放。權大石·張震萬·朴震興·李貴乭·全春業·金奉一。上曰,竝仍。雪香。上曰,放。金國光。上曰,仍。金瑞禹。上曰,仍。李應元。上曰,仍。羽良曰,此人從前不美之事,非一非再,亦累次見捉矣。在魯曰,所當嚴處,而爲民除弊矣。上曰,用以㤼奸之律,參酌島配,可也。徐千石。上曰,仍。崔壽岩。上曰,仍。先立。上曰,嚴刑一次後,遠配,可也。安石柱。上曰,頃於疏批,以登對時,稟處爲敎者,而此果何事耶?羽良曰,西江兩班李,以其婢春梅,被殺於安石柱,奴名發狀,故依例移文京兆檢驗,捉來石柱問之。則招內,以爲春梅,卽船娼,而果與之交奸矣。厥女所行無狀,復和奸金尙云爲名人,故捉去春梅于其上典李處,告其所行。則李,問春梅,以欲從之人,春梅,自願從尙云,故李,卽爲逢授於尙云矣。春梅旣已逢授於尙云,則其被死曲折,尙云可以知之。而以渠發狀,實爲不當。且聞春梅,被打於西江兩班李觀道云,故捉來尙云問之。則以爲自安石柱,逢授於渠處則的實,而其後春梅,復奸他人,故捉納于李處,則以爲無狀。而渠之母子所見處,使其奴莫金執杖,而結縛於網席,打臀春梅四十度云云。而與春梅作伴船娼福德處推問,則以爲春梅與渠,同居兩班行廊矣。春梅重得時疾,症涉可疑,其兩班逐出故,不得同居而出去矣,果爲死於江邊云云。故捉來李觀道推問,而李處亦爲究問,互相發明,未及究竟。而檢帳則以杖痕懸錄,勿論李·觀道,兩人中杖打的實,則石柱·尙云,便是不干。而李之以石柱發告,已無據。而李觀道,卽江上富人,故成給買賣牌子,以爲捧賂私和之計,尤極無據。大抵觀道與,俱不無打下春梅之事,而以福德招觀之,則其致死,由於時疾矣。所謂春梅·福德之許接兩班,纔已捉來,若推問則可知,而慮其有反坐之律,而且惡其捧賂一款之綻露,必欲逐臣。旣使其子存仁,呈狀本曹,侵詆臣,而又使其一子,擊錚侵斥矣。上曰,此旣侵斥法官,則其罪不可不嚴處矣。大臣之意,何如?寅明曰,此皆其父之所敎,李當嚴治矣。羽良曰,獄事究竟之後,李則當有應坐之律,而其時,當竝治其侵斥法司之罪,以杜後弊矣。上曰,依此爲之,可也。出擧條寅明曰,其連坐諸人則放之無妨矣。上曰,其實因糢糊矣。福德·李時輝·金尙云則放之,安石柱·李觀道仍之,以待獄事之究竟而處之,可也。李時輝。上曰,放。福德。上曰,放。金尙云。上曰,放。李觀道。上曰,仍。貞伊。上曰,仍。呂文徵。上曰,放。羽良曰,以十七兩,潛賣六口奴婢,其所爲則無據矣。上曰,蔀屋之下,其情狀可矜矣,嚴刑一次後放之,可也。嚴召史。上曰,仍。羽良曰,此事甚依俙矣。其屍帳,目舌俱拔,面有剝痕,而或云飮藥自斃矣。益三曰,打殺的實云矣。上曰,事極陰慘矣。金兌興。上曰,放。奴莫金。上曰,放。文德寬。上曰,放。婢禮。上曰,放。徐命福。上曰,仍。奴介乭。上曰,仍。江伊·春石。上曰,嚴刑一次後遠配。李存仁。上曰,放。奴介同·婢秋德。上曰,竝待辜限放。朴昌祚·林泰彬。上曰,竝仍。以待辜限。李春載。上曰,放。姜尙起。上曰,放。金贊輝。上曰,仍。以待辜限。奴順奉。上曰,仍。韓景增。上曰,仍。李東英。上曰,放。此何許人耶?羽良曰,禁軍也。此乃詬辱翰林李毅中家者,如此之人,所當嚴刑懲治矣。普昱曰,苟有紀綱則渠安敢如是乎?上曰,何必刑推乎?令該營,重治懲勵,可也。李。上曰,仍。奴孔命。上曰,仍。韓尙敏。上曰,放。普昱曰,此人兄弟,行己不美,挾娼酗酒,作弊於閭巷者多,人皆疾視。甚至於兄稱婁隱通,弟稱甫同金,如許之類,不可無懲礪之道矣。寅明曰,如此之人,若變化氣質,則爲可用之人矣。上曰,韓珩則善人,而此人何如是乎?旣無可顯之罪,何必深治耶?賊人崔今山·金順明·金時萬·張福仁·朴世昌·金石山。上曰,竝仍。亡命罪人振紀子枝英。上曰,仍。益三曰,此人殺之,可也。金閏澤·李時葯。上曰,竝放。朴昌萬。上曰,放。乭男。上曰,放。羽良曰,時囚案已畢矣。京畿刑案,定配罪人奴次翊。上曰,放。金萬白。上曰,放。金春世。上曰,放。李載春。上曰,仍。羽良曰,京畿罪囚案中,喬桐竄配罪人黃紀河之名,見漏於疏決文案中。而黃哥罪狀,可駭矣。托以醫術,自稱處士,行止殊常,所爲過甚惑世誣民,擧世波蕩,故自臣曹,捉致推問。則元無戶籍,亦無祖上來歷,而自稱有翰林之祖,尤極痛駭。故嚴刑定配矣。寅明曰,黃哥罪名,旣無指的之端,今當疏決,何可無參酌之道?而今此文案中見漏,該曹難免不審之失,刑判推考,何如?上曰,醫不三世,不服其藥,方外之醫,不如局方矣。非刑判之强,不能推治矣。文案之見漏,予雖推考,而黃哥則旣自云處士,仍置島中,以爲處士,可也。出擧條慶尙道徒年秩,嚴仁業·張活·梁就賢·張翼·楊敏春·延致萬。上曰,徒年。一竝放之,可也。其孤兒弱妻,倚門而待之,其情慼矣。況有父母者乎?上又曰,今日之雨,誠爲多幸矣。注書出去,水標單子捧入事,分付。顯章趨出復命曰,水標單子,俄已入之云矣。李東柱·文世良·河如海·奴三先·金檠·李乞·金夢奎·安弘壽·奴岳孫·李震芳·金善才·奴有男·崔宗成·申一悌·柳漢澄·宋奉采·吳命台·李世化·張億連·姜福只·朴萬東·婢件里德·奴龍伊·正月·李夢三·崔順尙·白時泰·具連金。上曰,竝放。充軍秩。朴世辰·金他官金。上曰,竝仍。南命相。上曰,放。金重必·宋濂哲·少娥·金德·辛世貞·李慶夏·尹英豪·徐仁壽·善得·於屯金·金萬鍊·金義成·金厚文·李元柱·李德秀·朴千才·裵興·張德華·李仁德·申英金·李福伊·吳漢翊·金壽海·李長休·金加沙里·洪三碩·張斗奎。上曰,竝仍。流三千里秩。婢奉眞·金元好·李沆。上曰,竝仍。趙廷鳳·順貴·永任·大倫。上曰,竝放。元點伊。上曰,仍。金一明。上曰,放。辛大起。上曰,仍。順好石。上曰,放。李國彬。上曰,仍。奴破回·奴尙龍。上曰,竝放。奴岳同·尹宣·金世廷·趙太暉。上曰,放之何如耶?寅明曰,此等人,放之無妨矣。上曰,放。金夢三。上曰,放。金命男。上曰,仍。朴枝茂。上曰,仍。趙克訥·印世奉·李濟運·申震發,上曰,竝放。金九錫。上曰,過甚矣。仍。朴先得。上曰,放。林夫同·奴京元。上曰,竝仍。崔者斤老味。上曰,放。益三曰,寡女㤼奸,所當嚴處,不可放矣。辛升哲·孟光一·姜春萬·趙善澄·李以輯·崔興碧。上曰,仍。趙德新。上曰,放。普昱曰,如此之類,所當嚴懲,不可放矣。上曰,然則仍之,可也。韓貴必。上曰,仍。全泰崑·朴致淳·金聲海·趙德芳。上曰,竝放。宋益普。上曰,仍。奴㗡孫。上曰,放。趙裕濟。上曰,仍。減死秩。趙觀壽。上曰,仍。破回。上曰,仍。鄭道信·金夢伊·石金·魯石柱·婢亞禮·金石柱。上曰,竝仍。張應圭·恠金·洪世中·朴壽長。上曰,竝仍。盧俊昌。上曰,仍。李准三·安得先·朴必先·友京化·趙石彬·女化·京化·金時云·朴福連·安仁發·李萬伊。上曰,竝仍。李廷雄·李己萬·僧泰熙·崔明先·申己民·薛銀奉·貴金·金同·奴必聃·奴俊萬。上曰,竝仍。良女楚碧。上曰,放。李成甲。上曰,仍。公洪道刑案徒年秩,廉振完·李龍昌。上曰,竝放。康有夏。上曰,仍。非罪犯倫常者則徒年之人,不達名而一竝放之,可也。高斗天·邊泰一·車望天·高德齡·姜德徵·李東枝·申萬正·徐萬尙·金辰起·奴禮信。上曰,竝放。不限年秩。金己丁·張承天·洪女。上曰,竝仍。金可鎰。上曰,放。李昌準。上曰,仍。婢尙在。上曰,仍。金中器。上曰,放。奴貴山。上曰,仍。趙貞基。上曰,放。全昌位。上曰,放。李卜。上曰,仍。朴亞進·李時江。上曰,竝放。盧瑛。上曰,仍。減死秩。莫山伊·日贊。上曰,竝仍。鄭汙壽·全順己·崔順萬。上曰,竝放。全羅道刑案徒年秩,李召史·奴末石·李榘·姜就聖·奴廷位·壽夢·楊始漢·楊三崇·延命漢·延白起·張潑·楊敏時。上曰,竝放。金重器·申榟·朴泰恢·金守彬·鄭萬根·徐萬輝·南宮琯·郭聖彩·尹天民·安廷泰·趙鼐震·黃命先·文二章·郭松年·奴三萬·鄭光潤·奴戒億·奴乭石。上曰,竝放。李明周·金世起·孫綉·趙撥·奴一發·沈赫良·方配圓·睦宗敬·韓守天·金就聲·崔益奉。上曰,竝放。奴水萬·李大惡·李重潝。上曰,竝放。充軍秩。奴俊伊·周彦臣·康聖九·李泰海。上曰,竝仍。不限年秩。沈世泰·崔世興·金允貴。上曰,竝仍。金夢才·潛德·趙漢彬·李篈·金再太·金斗里金·宋龍瑞。上曰,竝仍。金禹鼎·金應秋·金信昌·鄭太准·加音不里。上曰,竝仍。盧光周·柳再興·朴震光·金璜·李襄夢·金德徵。上曰,竝仍。鄭三杰·申毛·老同。上曰,竝仍。陸從三·朴二太·奴重甫。上曰,竝仍。李世興·姜允白。上曰,竝仍。金世雄。上曰,仍。奴興善。上曰,放。趙三先·金辰秋·孔德尙·奴甲金·孟有相·鄭生伊·李挺三·尹世任·金次善·順今·金汝坤。上曰,竝仍。李贊一。上曰,放。甘德·李宇楷·李繼宗·李昌齡·朴繼赫·李厚柱。上曰,竝仍。高軫明·崔俊泰。上曰,竝放。文順鐵·黃自文。上曰,竝仍。李亨太。上曰,放。李者斤老味。上曰,無狀矣。仍。張二述。寅明曰,此是與銀賊世柱符同之人,其罪重矣。上曰,仍。尹世元。上曰,仍。金始天·全遇貞·尹弼殷·崔時太。上曰,竝放。徐世良。上曰,仍。柳光震。上曰,放。金珍龜。上曰,放。崔厚世。上曰,其惑世誣民,極爲痛駭矣。仍。徐鳳龍。上曰,放。崔友齊·李孝徵·文昌瑞·安世垕·金允河·張得淸·金振采·李以雄·卞興玉。上曰,竝放。宋濟命·朴泰玄。上曰,竝放。韓泰謹·曺廷煜·洪德輔。上曰,竝放。減死秩。李應桃·金兌亨。上曰,竝仍。婢次德·尙烈。上曰,竝仍。成萬發·朴泰華·金熙一·玉梅·奴敦伊·奴太成·朴弘義·奴仍白·婢世娘·崔成中·石老·申潝·李震永。上曰,竝仍。李老味·金次乭·曺厚經·崔今同·金次道·李益先·沈坦。上曰,竝仍。從萬·金俠·宋奎復。上曰,仍。金禮晩·李俊明·張德富·金斗英·奴分一。上曰,竝仍。雲益·朱今發·全得昌·金業先·金成恒。上曰,竝仍。片大運·婢德女·李碧。上曰,竝仍。李莫金·金武土里·申中濟·曺千發。上曰,竝仍。金厚正·玉太尙·崔貴丁·金永贊·李貴明·李自永·鄭世弼。上曰,竝仍。申元淡·申元贊。上曰,竝仍。李夏澤·朴萬守·韓進訓。上曰,竝仍。李復箕·朴世太。上曰,竝仍。金世樞。上曰,出陸。張左翼·守禮·愛春。上曰,竝仍。金兌元·金交珠·奴有卜·表哲柱。上曰,竝仍。金世鑑。上曰,放。未至配所秩。張斗星·婢德梅·婢碧眞·婢周化。上曰,竝仍。奴三伊·陳尙斌。上曰,竝仍。朴鎭道。上曰,放。崔泰彬。上曰,放。普昱曰,水標單子,俄纔捧入,已過五寸,而其後則未滿尺數,故更未捧入矣。上曰,雨意尙多有之矣。平安道刑案徒年秩。金重和·金福伊·崔毛質。上曰,竝仍。宣奉德·裵柱三。上曰,竝放。金錫剛·文義堅·李泰發。上曰,竝放。韓慶一。上曰,放。金三龍。上曰,仍。柳再燁。上曰,放。馬河震。上曰,仍。金世垕·沈泰采。上曰,竝放。仇加金·馬德重。上曰,仍。朴尙謙·安世希。上曰,仍。李畬。上曰,仍。景唜同。上曰,仍。朴億起。上曰,仍。流三千里秩。金萬元·黃女阿只。上曰,仍。金有相·金順必·金千萬。上曰,竝仍。李最休·石萬慶。上曰,竝仍。方渭源·朴師道。上曰,竝放。尹㤞·崔時泰。上曰,竝仍。金德器·李熀。上曰,竝放。減死秩。宋啓弼。上曰,仍。女善陽。上曰,仍。蘇東轍。上曰,仍。嚴亞發·金士先。上曰,竝仍。申潯·趙寅·李碩幹。上曰,竝仍。吳必觀·金解命。上曰,竝仍。金聲玉·李石萬。上曰,竝仍。文必承·婢守娘。上曰,竝仍。在魯曰,日已昏黑,燭下益熱,今姑停止,以待明日,何如?上曰,所餘無多,畢爲之,可也。咸鏡道刑案徒年秩。朴喜孫·崔大升·婢莫禮·許格·金觀河·成泰喜·宋元昌·奴無㖰·崔汲·婢承梅·朴枝發·南翊溟·李興瑞·康大元。上曰,竝仍。金潤華。上曰,放之,何如?在魯曰,四百石無面不少,而徒配未幾,今遽放之,則無以懲礪矣。普昱曰,臣待罪羅牧時,偸食四百石者,所爲絶痛,不宜輕放矣。上曰,然則仍。沈河澄·金成太·金必丁·金三千·李天宙。上曰,竝仍。卞時琳·李憲邦。上曰,竝仍。李元白·趙後彭·朴文必·鄭載泰。上曰,竝仍。黃海道刑案徒年秩,池順才·韓尙輝·徐界黃。上曰,竝放。金聲澄·李世恒。上曰,仍。李成郁。上曰,放。申相奉。上曰,仍。朴東彬·金九鼎·金俊雄。上曰,竝放。李信芳·嚴世重·羅世萬。上曰,竝放。李次奉·朴巖外。上曰,竝放。奴孝才。上曰,放。充軍秩。魯興周。上曰,放。婢莫切。上曰,放。吳起丁。上曰,仍。李文德。上曰,放。潘世起。上曰,仍。李光國。上曰,放。成管。上曰,仍。文興碩·李興甲·金世柱。上曰,竝仍。流三千里秩。全文澤。上曰,仍。良女玉春·金卜成·金瑾。上曰,竝仍。申思益·朴東石·李仁奉。上曰,竝放。奴自必·鄭昌瑞·金鳳老·金弘準·李世采·金瑞基·金簡·崔碩才。上曰,竝仍。趙贊敬。上曰,放。益三曰,雖是繼母,旣以母呼,則以其淫奔,有所敺打,事係倫常,恐不可輕放也。奴奉元。上曰,放。全金。上曰,放。李贊柱。上曰,仍。奴甘立·奴太金·金百鍊。上曰,竝仍。奴者斤卜·奴守萬。上曰,竝放。江原道刑案徒年秩先奉。上曰,放。金貴得。上曰,放。蔡一宗·楊敏夏·蔡一正·姜碩年。上曰,竝放。車千里·千儀應·張甲寅。上曰,竝放。呂良男·庾成積。上曰,竝仍。始昌·始㽕。上曰,竝仍。流三千里秩。己賢·安廷龍。上曰,竝放。鄭萬太·洪廷元·金漢佑。上曰,竝仍。高有漢·金日瑞·奴儉於松·金南秀·李哲雄。上曰,竝仍。羽良,奏刑曹文案訖。又曰,此是平安監司狀啓也。以宋有仁事,前旣收議大臣下送矣,今纔考出戶籍啓聞,而有仁之年過八十則的實矣。律旣有擬議奏聞之文,故敢達矣。上曰,大臣之意,何如?寅明曰,雖云過八十之人,獰悍則甚矣。近年鄕人間,或有增其年歲而入籍者,有仁之八十云者,亦未可信也。羽良曰,狀啓中,考出戶籍,八十則似是眞的矣。在魯曰,究其情法,萬萬痛惡,雖在怯不死,而宜有以別樣勘處矣。上曰,減律島配,可也。在魯曰,旣云八十,則島配或過耶?上曰,遠配,可也。出擧條羽良又曰,金成五與金衡重相訟事,渠等旣上言,自臣曹,以疏決時,稟處覆啓矣。旣罷長川君金孝江奉祀後,其神主,或埋或焚或留,必有去處。以訟理言之,所當推給,而前日旣有下敎,自臣曹,不得擅便矣。且金成五,爲人甚不美,而其祖峻德事,亦甚可怪。旣罷其奉祀,則便是不干。而以孝江後孫,入於功臣錄券,且出忠義口傳,以此觀之,神主必在成五處矣。上曰,金成五事,誠爲殊常矣。此由於不善守護之致。而神主旣無去處,則使之改造何如耶?寅明曰,事極怪駭。而國初時內官,雖云功臣,神主之至今傳來,何可易耶?改造與否,恐非朝家所可與知也。上曰,宜以不勤守護之罪,刑推成五,而神主則使衡重等,改造可也。益三避嫌曰,臣素乏言議,一望居臺,瘡疣層出,怒拳沓至,臣之情地,豈可復詣臺端?而適値我聖上至誠憫旱,親臨慮囚之日,他不暇顧,雖不得不冒沒入侍,第於本院李世瑃之啓,臣不知其已故而發啓,實有不審之失。而間因母病,未卽詣臺引避,晩始替疏自列,方切惶恧。日昨連啓之僚臺,亦以此引避。處置請出之啓,以旣異始發爲辭,其始發者之自在應遞,公議可見。況且僚臺,猶復撕捱,終至坐罷,臣之難冒之義,今尤皎然,於此於彼,何可一刻晏然於臺次乎?請命遞斥臣職。上曰,勿辭。普昱曰,正言洪益三再啓煩瀆,退待勿論矣。上曰,知道。
普昱曰,頃下備忘記中引用書經文字,有一人元良萬國以寧八字本文,則非萬國以寧,乃萬邦以貞也。依本文,改書以下,何如?上曰,依爲之。諸臣遂退出。
上在昌德宮。停常參·經筵。
下直,鳳山郡守李喜夏。
李普昱啓曰,大司憲·執義·掌令二員·持平一員未差,持平任避嫌退待。今日以監察茶時之意,敢啓。傳曰,知道。
趙明履,以都摠府言啓曰,副摠管洪景輔,以同知義禁府事,本府褒貶坐起,晝仕出去之意,敢啓。傳曰,知道。
又啓曰,本院今春夏等褒貶,當爲磨勘,而都承旨有故,不得爲之之意,敢啓。傳曰,知道。
李普昱啓曰,持平任,正言洪益三,引避退待,已至經宿,尙未處置,事甚未安。除在外外,獻納朴㻐,卽爲牌招,以爲處置之地,何如?傳曰,允。
又啓曰,吏曹參判李益炡,由限已過,卽爲牌招開政,何如?傳曰,允。
又啓曰,吏曹參判李益炡,辭疏旣有給之之命,更爲牌招開政,何如?傳曰,允。
又啓曰,吏曹判書閔應洙,再牌不進推考傳旨,今方捧入。而開政命下,已過多日,特敎重推,亦至累次,而一向違召,無意膺命,誠極未安。所當更請牌招,而一日三牌,有傷事體,何以爲之?敢稟。傳曰,此何道理?此何道理,其涉寒心,從重推考。牌招開政。
以副校理朴春普,修撰兪宇基,牌不進禁推傳旨,傳于李普昱曰,竝推考傳旨捧入。
又啓曰,玉堂上下番俱空,事體未安。副校理朴春普,修撰兪宇基,旣有只推之命,竝更爲牌招入直,何如?傳曰,允。
傳于李普昱曰,今覽親耕時前例,親享先農時,已有賞典,凡事有本末,親耕享先農本,大射時酌獻先聖本,酌獻時獻官執事,儒生執事,一體書入。
傳于李普昱曰,酌獻獻官以下書入時,守僕一體書入,大射諸具藏置處監役官,一體書入。
傳于李普昱曰,賞典,卽當一體爲之,斯速書入。
以柳濬事,當該中官罷職擧條,傳于李普昱曰,中官誤聽之致,勿爲罷職,以從重推考,改書以入。
以禮曹水標單子,傳于李普昱曰,其雨其雨之時,覽此水報,尙有雨意,於民幸甚,於民幸甚。
李普昱,以侍講院言啓曰,本院下番說書尹光纘,連日入直矣,以親病,陳疏徑出。司書李益輔,兼說書趙重晦,連呈辭單,不爲行公,兼司書未差,下番他無推移之員。司書李益輔,兼說書趙重晦,竝卽牌招,以爲推移入直之地,何如?傳曰,允。
右承旨李重協書啓。臣敬奉聖批,馳往傳諭于纛島行判中樞府事兪拓基所住處。則以爲臣猥蒙異恩,冒昧陳籲,鈇鉞之嚴,自分難逭,卽又意外,承宣遠至,聖批逾渥,俾卽偕入,臣誠不勝萬萬悶蹙。臣雖愚迷,君臣大義,豈敢全昧?苟有可以仰承之勢,則顧何敢爲一味違逋計?而微誠終未上孚,誨諭彌復勤摯,抑塞惶懍,尙復何言?臣之病狀,昨今以來,益昏綴,不能仰對萬一,謹當以文字,更申危懇,冀幸天鑑之矜察云矣。臣旣承偕來之命,姑爲仍留之意,敢啓。傳曰,知道。
又書啓。臣敬奉聖批,敦諭于行判中樞府事兪拓基所住處。則以爲臣,申控哀籲,誠非護已,而天聽逾邈,敦諭又下,十行恩旨,誨勉諄切,臣感惶冞極,不知所措。臣旣被曠絶之異數,復辱承宣之來守,情窮理極,宜卽趨承德意,而惟是眩喘二疾,昨今頓劇,謹當調息數日,進詣闕下,倘蒙聖鑑下燭,先命召還近侍,則在臣賤分,實爲萬幸云矣。臣旣承偕來之命,姑爲仍留之意,敢啓。傳曰,覽承宣之達,知卿欲爲入城,若見卿而欣矣。承宣先令入來,以便卿心,體此意。卽爲入來,用副此意。
獻納朴㻐啓曰,請充軍罪人李時蕃依律處斷。請逆魁坦緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,快正王法。請聖鐸等二人,竝令還發配所。請遠配罪人穆絶島定配。請還寢罪人橏減等之命。請外場人朴來章,還爲充軍,限己身,有赦勿宥。請李禧遠·成碩臣等,限己身還爲充軍,有赦勿宥。措辭見上持平任,以臣本言識最下,冒據臺地,上不能匡正君違,下不能指切時政,反省慙恧,若無所容。卽伏見下政院手諭,臣誠震惕,繼之以憂歎也。嗚呼,天怒民困,紀綱解而百隷怠,則今日之可憂可言者,固不可一二計,而亦非猝乍之所可振刷。故臣於前席,輒引天道之不息,仰冀聖心之剛健,以爲今日修省之實。伏惟聖聰,亦必記有之矣。人主一心,天理所在。殿下雖遍擧牲幣,而苟無此修省之實,則月前之雨,其可得乎?區區愚忠,惟願我殿下,一是以往,勿或放過,以之孚格于上,董勅群工,則消弛之道,莫先於此。此所以縷縷仰陳者。而言辭拙訥,不足以上動天聽,反承糢糊之敎。臣固受以爲罪,而抑臣於此,不能無憾於天地之大也。顧今悠悠萬事,莫過於調養聖躬,保護東宮。擧國臣民,秉彝同然,但無敢以如承宣所陳之言,陳之於前者,誠以憂勤帝王之盛節,講學沖齡之急務。自古賢臣之必以此仰勉者,非誠不足於憂愛而然也。噫,帝舜非不憂勤,而皐陶,進無敎逸欲之戒。衛武公,九耋而猶作抑詩,以求箴警之言。臣之所望於殿下者,實在於此。而殿下不惟不賜開納,至引朱夫子奏狀語,而顯加誨責,臣恐殿下今日之勅勵言者,適所以沮群下盡言之路也。以今日天災,以今日國勢,殿下不思奮勵警動,廣開不諱之門,以來直諫,而今因攙論一承宣之事,嚴敎至此,莫非如臣疲劣,言議無素,不能見信於君父之致?將何顔面,一刻晏然於職次乎?正言洪益三,以臣素乏言議,一望居臺,瘡疣層出,怒拳沓至,臣之情地,何可復詣臺端?而適値我聖上至誠憫旱,親臨慮囚之日,他不暇顧,雖不得不冒沒入侍,第於本院李世瑃之啓,臣不知其已故而發啓,實有不審之失。而間因母病,未卽詣臺引避,晩始替疏自列,方切惶恧。日昨連啓之僚臺,亦以此引避,而處置請出之啓,以旣異始發爲辭,其始發者之自在應遞,公議可見。況且僚臺,猶復撕捱,終至坐罷,臣之難冒之義,今尤皎然,於此於彼,何可一刻晏然於臺次乎?竝引嫌而退。隨事論奏,自是臺體,聖敎誨諭,何至過嫌?當初發啓,旣有不審,揆以臺體,勢難仍在。請持平任出仕,正言洪益三遞差。答曰,不允。處置事依啓。
李普昱啓曰,副應敎尹光毅,以其親病,陳疏徑出。原疏纔已捧入矣,所當直捧禁推傳旨,而此與無端徑出有異。推考警責,何如?傳曰,允。
又啓曰,說書尹光纘,以其親病,陳疏徑出。原疏纔已捧入矣,所當直捧禁推傳旨,而此與無端徑出有異。推考警責,何如?傳曰,允。
又啓曰,檢閱吳彦儒,以其親病,陳疏徑出。原疏纔已捧入矣,所當直捧禁推傳旨,而此與無端徑出有異。推考警責。奉敎趙載德,待敎趙明鼎·閔百昌,檢閱趙雲逵·兪彦好,竝卽牌招,以爲推移入直之地,何如?傳曰,允。
又啓曰,待敎閔百昌,檢閱兪彦好,牌招事,允下。而家在城外,待明朝出牌之意,敢啓。傳曰,知道。
檢閱吳彦儒上疏曰,伏以臣偏母,素有十年奇疾,而自經喪禍以後,轉成沈痼,輒當隆寒盛暑,一倍苦劇矣。今年則入夏以來,長在床褥,臣之情理,實無離捨供仕之望。而館規有拘,旣不得往來,分義是懼,亦不敢瀆擾。抑情就直,今已一望,居常憂念,食息靡弛,卽接家信,則臣之母病,越添於比來酷熱,重得暴泄,登溷無算,氣息綿綴,急報踵至,促臣歸護。臣自聞是報,方寸焦灼,殆不能按住,玆不得不投進短章,徑出禁門。伏乞聖慈,天地父母,特垂矜憐,仍治小官瀆擾擅離之罪,以肅朝綱,以便救護,不勝至祝。臣無任屛營祈懇之至。答曰,省疏具悉。爾其勿辭,護焉。
副應敎尹光毅上疏曰,伏以臣情理懇迫,無供職之勢,而適値聖心憫旱,疏決將行,此時不敢言私,黽勉在職,憂慮憧憧矣。昨自筵席退出後,聞家信則老母宿病之外,猝患暑癨,症情沈重云。臣不勝方寸焦灼,達宵不眠,坐而待曙,急投短章,徑出禁門,臣誠死罪。伏乞聖明,天地父母,俯垂矜察,亟命鐫罷臣職名,以便救護。仍治臣擅離職次之罪,以肅朝綱,不勝大願。臣無任屛營祈懇之至。答曰,省疏具悉。爾其勿辭,護焉。
說書尹光纘上疏曰,伏以臣於直中,得聞臣母宿病淹頓之餘,爲暑熱所中,煩痞之症,轉成急癨,吐瀉兼作,症情危惡,家伻急至,促臣來視,方寸焚灼,按住不得。玆敢忙投短章,徑出禁門。伏乞聖慈,俯賜矜諒,亟許鐫免,俾便救護,仍勘臣罪,以肅朝綱,千萬幸甚。答曰,省疏具悉。爾其勿辭,護焉。
校理朴弼載上疏曰,伏以我殿下,以桑林責躬之誠,當雲漢側身之憂,大昨所下手書傳敎,辭旨惻怛,有可以孚假神明,旋動乾坤。而乃如比來炎熱,昨又臨殿慮囚,侵昏乃罷,夜來甘霔,伊始勢不亶霢霂而止。古所稱,密雲與綸言繼發,時雨將天澤而竝流者,固已爲聖朝准備歟。堯天舜日,有感捷應,其理亦應如斯已也。雖然獨使至尊,憂勤至此,無乃聖躬勞之云,在今剛亦歇後語矣。凡爲殿下臣子者,政宜誠心交勉,靖共爾位,思將協贊大猷,轉沴爲祥之不暇,則夫敢有姑爲偃便,公肆違傲者。而且臣,日前因當直儒臣,承命書報,伏聞有筵敎,責勵館職違牌之人,而聖旨諄切,似亦由於遇災警勅之意云。臣適忝館僚,惶懍抑塞,尤當如何也。第伏念今日,乃聖上恐懼修省之日也。法筵龍象,必求第一義以自助,孜孜講硏於享天勤民之道,此時爲忒切。而顧乃以如臣者,代匱苟充,匪分冒竊,旣無以鑽刺艮限,大耐備員之用,亦不得進陳良規,仰裨弭災之策。而徒令隨除輒辭,有牌狼違,鎭日逋閃,跨月支離。此已大乖於朝家綜核之方,而亦豈以實心,行實政,用答天心之一端乎?噫,臣於玉署,卽陳故已放下之一物耳。十載永辭,一切自廢,素畫已固,其義甚晢,伏想睿鑑,亦已畢燭矣。過蒙遺簪之戀,而深懷故林之羞,受恩如天,不能奮感勵之圖,積罪如山,而不敢爲變動之計者,靜思厥由,良足自悲。而朝憲有截,國體莫嚴,亦豈有終逭常刑之理哉?臣有情理之至危切者,而日犯逋慢之誅,義難委蛇及私,忍默至今,今則萬萬懇急,敢此冒死附陳焉。臣母今年,已踰八袠,而貞疾奄奄,床玆爲命,近又傷暑添感,不啻頓下數節。而猝焉癨氣闖發,胸膈痞悶,腰脅牽疼,而虛嘔不止,暴泄無算,篤老眞元,轉益柴陷。而牌路奔趨,將護不竱,忠孝無當,惶灼靡措,見今病形,實難少頃離廢。而嚴召之下,不得不進伏闕外,來往幾何而百端已在中矣。仰首哀籲,徑還私次。伏乞聖慈,天地父母,亟察臣職名之撕捱已久,仍諒臣母疾之沈頓已加,嚴加勘免,以肅臣紀,俾便扶救,毋虧子職,公私千萬幸甚。答曰,省疏具悉。爾其勿辭,護焉。
江華留守金始㷜上疏曰,伏以臣向上辭封,猥瀆情懇,蓋高之天,庶幾聽卑,一物之微,宜在曲遂,及奉聖批,敎之以勿辭察任,有若臣循例辭職者然,臣誠狼狽抑鬱,益不知所以自措。噫,江都重地也,居留重任也。如臣之摧頹無用者,一任尸素,坐到瓜熟,每自循省,惶媿交中。當初特仍之命,專在築斯之役,使臣,以苟有奉承之道,亦豈無一分自效之誠?而惟其才力之所不逮,事勢之所不能,妄有前疏之所論列矣。今則將相俱經巡審,朝家自有定算,軍門分築,成命已下,自此關防事,庶有速完之望。此實軍國之幸。而若臣一身去就,姑無關緊於其間,則猶且蹲仍於瓜限已滿之後者,實非廉義之所敢出。反復思量,自畫有素,治簿決歸,要爲乞解之路。而且臣半生病祟,專是風痰,近年以來,發作種種,耳門聤聾之症,面部丹毒之氣,積有源委,劇歇無常,方還京裏,以爲醫治之地。私義旣在必遞,病狀亦且難强,則還任實無其路,重寄不可虛帶,玆敢更此呼籲,仰瀆崇嚴。伏乞聖慈,天地父母,察臣之情,遞臣之職,毋曠重務,以安私心,不勝幸甚。答曰,省疏具悉。所陳者,當下敎于相臣矣。卿其勿辭,察任。
吏曹參判李益炡上疏曰,伏以臣於銓職,蹤地兢危,實難復出。而日昨嚴敎下宣,三牌狎臨,分義所在,他不暇顧,黽勉趨詣,入參前席,素患關格,中暑暴發,擔舁歸家,冒上辭本。伏蒙調理之批,感戴天恩,頌祝冞切,今因喉院稟啓,又有牌招之擧,臣誠迫隘,而且於洪益三之疏,尤不勝悚惕駭歎之至。臣之當初一疏,不過略暴情勢之危蹙,竊憂世道之難平,本無一毫深意於其間。而諫臣看得太深,疑怒太過,攻斥譏切,不一而足,何其用心太勞,而爲言太易也。彼諫臣出身之初,受聖上勉飭之敎,其果,何如?而畢竟處事,同歸於時臼,專不仰體聖意。此臣前疏所以爲諫臣慨然者。而今反以訐訴恐動,妄觸新貴等語,惟意脅持,自不覺其說道自家光景,其亦可笑而不足呶呶也。噫,臣於世路,不善俯仰,人之必欲顚擠者,左右傍伺,而今諫臣之辱,亦云嘅矣。仰惟天地日月,赫然鑑臨,固不容費辭仰暴。而官職去就,無復可論,又違嚴召,罪上添罪,求死不得,惟有速就重誅而已。伏乞聖明,亟賜鐫削臣職,以謝人怒,仍治臣逋慢之罪,以肅朝綱,以靖私義,千萬幸甚。
以吏曹參判李益炡上疏,傳于李普昱曰,撕捱過矣。給之。
上在昌德宮。停常參·經筵。
李重協啓曰,來十六日,儒生殿講,取稟。傳曰,停。
李普昱啓曰,備邊司郞廳來言,今日賓廳坐起日次,而上前開坼相値,頉稟。傳曰,知道。
又啓曰,賓廳坐起,旣已頉稟,所當持公事入侍,而上前開坼相値,頉稟。傳曰,知道。
又啓曰,大司憲·執義·掌令二員·持平一員未差,任疏批未下。今日以監察茶時之意,敢啓。傳曰,知道。
又啓曰,吏曹判書閔應洙,參判李益炡,牌不進推考傳旨,今方捧入。而開政命下,殆近二旬,而一向違召,終不擧行,事體所在,誠極未安。竝更卽牌招,何如?傳曰,允。
又啓曰,吏曹判書閔應洙,牌不進推考傳旨及參判李益炡,再牌不進推考傳旨,今方捧入。而成命之下,一向違召,無意膺命,開政無期,其在事體,極爲未安,所當更請牌招開政。而今已夜深,竝待開門牌招,何如?傳曰,允。
以副校理朴春普,修撰兪宇基,再招不進禁推傳旨及兼說書趙重晦,牌不進罷職傳旨,傳于李普昱曰,竝推考傳旨捧入。
李普昱啓曰,副校理朴春普,修撰兪宇基,旣有只推之命,竝卽牌招,以爲入直之地,何如?傳曰,允。
李命坤,以侍講院言啓曰,本院下番闕直,事甚未安。兼說書趙重晦,旣有只推之命,更卽牌招,以爲入直之地,何如?傳曰,允。
以備忘記,傳于李普昱曰,大射禮時,判書徐宗玉熟馬一匹。上護軍判尹金聖應,咸寧君朴纘新,行副司直具聖任,禮曹判書鄭錫五,參判吳光運,各半熟馬一匹。承旨南泰齊·李命坤,參議兪健基,正郞李燮元,監董官僉正尙履昌,監役官佐郞金時哲,尙衣院官韓命夔·李齊衡,執鼓官正李殷春·取矢官副正具善復,贊儀執事李德寅各兒馬一匹,右通禮金瑞龜,酌酒官宋龜明,御射獲者金奎煜等五,奏時官慶禹昌等五,弓房內官崔萬元等三,各上弦弓一張賜給。侍射獲者金時剛等八,引儀趙纊等三,各加一資。監役官金孝大·尹尙遜竝陞六,員役工匹等,令該曹,米布題給。
以備忘記,傳于李普昱曰,大射禮酌獻禮時,奠酌官參判李益炡,熟馬一匹。入侍承旨李重庚·鄭必寧·南泰齊·李命坤·李成中·金光世,挾侍朴熙采·林好榮,奠酌官任璞·洪益三,各半熟馬一匹。大殿執事金尙迪,配位執事權宏·李夏宗·李彝章·兪彦國·尹得載,各兒馬一匹賜給。廟司金宗洙陞敍,典祀官以下諸執事,各加一資。資窮者代加。大殿執事儒生李徽之·宋夢相,各詩傳一件。配位執事儒生金致恭·金相龜·洪益弼·朴昌源等,各孟子一件。從享執事朴敬鎭·宋烈孫·李儒行·洪麟漢·沈鍵·李商舟·李秀幹·李觀炳·崔海觀·南公輔·金相德·李顯喆·金瑞應·沈顯之,各庸·學中一件。其餘執事,各紙一卷·筆二·墨一賜給。監役本館官姜始顯陞敍,監役尹尙遜陞六,守僕以下員役工匠等,令該曹米布題給。賞典中承旨·通禮院官員·監役官疊下者,從厚施行,今下豹皮一令,大司成金尙魯處賜給,以示重師儒之意。
以禮曹水標單子,傳于李重協曰,甘雨快洽,朝來旋霽,幸於心幸於心,而爲民之心,豈得雨而弛乎?上下益宜同寅,上益濟元元愛元元之隆意。
李重協,以吏曹言啓曰,今癸亥年春夏等褒貶,當爲等第。而堂上有故,限內不得磨勘之意,敢啓。傳曰,知道。
又以戶曹言啓曰,本曹郞廳及所屬各司官員今春夏等褒貶,當爲磨勘。而堂上有故,限內不得磨勘之意,敢啓。傳曰,知道。
又以禮曹言啓曰,本曹今春夏等褒貶,當爲磨勘。而堂上有故,限內不得爲之之意,敢啓。傳曰,知道。
又以兵曹言啓曰,本曹今癸亥年春夏等褒貶等第,磨勘以入。而所屬司僕寺·軍器寺·典設司·訓鍊院部將褒貶,因各其提調及堂上有故,不得一體磨勘之意,敢啓。傳曰,知道。
又以刑曹言啓曰,曹屬掌隷院郞廳等矣,今癸亥春夏等褒貶等第,與判決事,當爲同議磨勘以入。而判決事尹植,病不進參,不得同議磨勘之意,敢啓。傳曰,知道。
又以工曹言啓曰,今癸亥年春夏等褒貶,當爲磨勘。而堂上有故,限內不得爲之之意,敢啓。傳曰,知道。
又以漢城府言啓曰,本府郞廳及五部官員四山監役官等,今癸亥春夏等褒貶,當爲等第。而堂上有故,限內不得磨勘之意,敢啓。傳曰,知道。
又以宣惠廳言啓曰,本廳郞廳及常平廳郞廳等,今春夏等褒貶,當爲等第。而因堂上有故,限內不得磨勘之意,敢啓。傳曰,知道。
又以議政府言啓曰,今癸亥春夏等褒貶,當爲等第以入。而左參贊李德壽,右參贊李縡,俱在外,限內不得磨勘之意,敢啓。傳曰,知道。
又以敦寧府言啓曰,府郞廳等,今春夏等褒貶,當爲磨勘。而堂上不齊,限內不得爲之之意,敢啓。傳曰,知道。
又以忠勳府言啓曰,今癸亥春夏等褒貶,當爲磨勘。而有司堂上豐原君趙顯命,方在身病中,故限內不得爲之之意,敢啓。傳曰,知道。
趙明履,以中樞府言啓曰,本府郞廳及錄事醫員等,今春夏等褒貶,當爲磨勘。而領府事臣徐命均在外,限內不得爲之之意,敢啓。傳曰,知道。
又以都摠府言啓曰,本府郞廳及部將,今癸亥年春夏等褒貶,當爲磨勘。而都摠管驪善君壆,有故,限內不得爲之之意,敢啓。傳曰,知道。
又以訓鍊都監言啓曰,今癸亥年春夏等褒貶,依例磨勘以入,壬戌春夏等褒貶,亦當追磨勘。而其時郞廳將官,已多遞易,今無擧論之事,竝爲蕩滌之意,敢啓。傳曰,知道。
又以禁衛營言啓曰,今癸亥春夏等褒貶,今始磨勘。而啓本中,一處刀擦矣,敢啓。傳曰,知道。
又以禁衛營言啓曰,本營郞廳及諸將官,今癸亥春夏等褒貶等第,依例磨勘以入之意,敢啓。傳曰,知道。
又以御營廳言啓曰,本廳郞廳及諸將校,今癸亥春夏等褒貶當爲等第。而都提調臣金興慶有故,限內不得磨勘之意,敢啓。傳曰,知道。
李普昱,以義禁府言啓曰,今六月十三日疏決入侍時,判義禁鄭錫五所啓,海西守令闕點代點者,考其名數,分等勘律事,旣已下敎矣。事係軍兵,當自兵曹,考其狀啓,抄出名數多寡,移送本府然後,可以擧行。以此出擧條,分付該曹,何如?上曰,闕點代點百名以上,施以告身三等之律。五十名以上,施以削職之律。十名以上,施以罷職之律。十名以下,令政院從重推考,付過還職,可也事。擧條啓下。而卽接兵曹牒呈,則時囚罪人黃州牧使李思悌,代點三十五名,闕點八名,文化縣令崔成大,代點八名,信川郡守兪崶,代點四名,金川郡守金致一,代點二名,闕點一名,瑞興縣監徐宗秀,代點二名,海州前判官黃榏,代點一名,康翎縣監金宗爀,代點一名。而此則非本府照律可施之事,竝放送。令政院及該曹,依擧條擧行。長連縣監金翼臣,觀其供辭,得除本職,到任在於兵使巡點後閏四月初六日,則事在前官金翼臣,今無可罪之端,一體放送。長連前縣監,令本道,指名現告,拿問後,稟處,何如?傳曰,允。
又以義禁府言啓曰,開城府經歷魏昌祖,令該府處之事,傳旨啓下矣。魏昌祖時在任所云,依例發遣府羅將拿來,何如?傳曰,允。
持平任上疏曰,伏以臣本疏逖,叨忝從班,亦且有年矣。雖言議才識,百不肖似,所被恩眷,萬無一酬,而若其平日矢心自誓,藉手以事殿下者,惟有懷無隱耳。時値暵旱,目見聖躬之焦勞,及登筵席,仰聆玉音之如響,區區妄意,有君如此,不言有罪,草草數語,敢效懇款,聖諭開納,愚忠益激。及夫翌日手諭之下,適承未安之敎,且於昨日筵中,誨責臣備至。筵席語祕,雖不得其詳,臣誠惶懍震惕,不知置身之所也。竊伏念我殿下臨御,今已二十載矣。以殿下求治之心,以殿下自期之願,眞可以駕䭿隆古。而顧今國勢,何直爲此澟澟,茫無涯畔耶?噫,上下恬憘,牽補度日,百隷怠而庶事隳,私意肆而公道熄。筵席之間,只聞聖敎至當之說,廟堂之上,無復勤攻闕失之風。天怒而災異洊臻,民困而飢癘相仍,危亡之機,間不容髮。而特言路杜塞,群臣無敢陳之者,則殿下雖獨憂於上,顧何以周知遍察耶?嗚呼,今日群下之所仰恃者,惟在殿下一心耳。臣不敢知殿下之淬勵奮發,其果不有遜於初政耶。天下之事,不進則退。眷顧國事,誠有下灘之勢,罔知稅駕之所,此臣所以長憂永歎,自附於先格王之義,略有所陳,他不暇及者也。今於聖敎之下,有以仰殿下求助之盛意,而臣則骫骳選軟,不能極口刺論,以效其職,此臣死罪,此臣死罪也。程氏曰,治世之言進則人主樂聞而怠心勝,亂世之言進則人主厭聞而善心生。今殿下,先降譴罰,以彰臣辜負言責,廣開不諱之門,以來直諫之士,則臣雖滅死萬萬,與有幸耳。眷眷憂愛之忱,終不敢自阻於君父,不得不重以此仰勉。伏願殿下,勿以其人之愚而廢棄焉。至如論及承宣事,臣意只出於欲嚴筵體而已。其所自辨,有足以實臣所奏,臣何必辨之也?今隨牌召,輒陳危懇。伏乞聖明,亟命鐫削,以爲人臣不職者之戒,千萬幸甚。答曰,省疏具悉。其勉者宜勉,爾其勿辭,察職。
說書趙重晦上疏曰,伏以臣於日昨直中,得聞老母病重之報,情私煎迫,陳章控懇,任情干冒,罪在難逭。而聖鑑曲諒,特賜由暇,數日扶護,少伸至情,天恩所及,感祝冞深,長單請急,誠非獲已。而喉司不諒,一例退却,昨犯違傲,恭竢例勘,而只推之命,出於格外,院直苟簡,嚴召再辱,惶隕悶蹙,求死不得。噫,臣卽微末一小官耳。情理苟有一分可强之勢,則豈敢爲偃息自便之計?而顧今母病,一向危篤,膈上痞滿,氣升而不下,腹部膨脹,喘急而不通,乍寒乍熱,頭疼如碎,中焦關塞,嘔泄兼作,口渴而引飮無算,胃敗而噉食專廢,首尾七日,昏倒床席,多般醫治,頓無分減。此蓋久病積敗之餘,爲毒暑所中,諸般惡症,垂時迭發,有非一時偶感之比。而衰老元氣之澌鑠,無復餘地,㱡㱡涔涔,實有朝夕難保之憂,臣方左右扶將,方寸焦灼,而至於藥餌之節,非臣則亦無可以照管者,似此情理,旬月之內,斷無離舍供職之望。玆敢隨牌來詣於九閽之外,而百爾思度,承膺無路,略控血懇,仰籲於孝理之下。伏乞聖慈,天地父母,特垂哀憐,亟命削臣職名,俾得安意救護。仍治臣瀆撓之罪,以嚴邦憲,以安賤分,不勝萬幸。答曰,省疏具悉。爾其勿辭,護焉。
司書李益輔上疏曰,伏以臣頃於直中,得聞母病之危篤,急於歸護,投章徑出,得蒙恩暇,數日救療,感激洪私,殞結難酬。第臣母病,彌留一旬,諸般症形,有加無減,危症疊出,方在十分地頭,臣方焦泣罔措,實無離側供職之勢。故日昨違召,恭竢勘罷,罰止問備,未蒙鞶遞,虛帶官銜,惶隕悚蹙,罔知攸措。今又以番次之苟簡,召牌降臨,而目下情理,難可晷刻離捨,玆不得不隨詣哀籲於慈覆之下。伏乞天地父母,俯諒臣懇迫情私,亟命遞罷,俾便救護。仍治臣罪,以肅朝綱,千萬至祝。答曰,省疏具悉。爾其勿辭,護焉。
上在昌德宮。停常參·經筵。
李普昱啓曰,大司憲·執義·掌令二員·持平一員未差,持平任呈辭。今日以監察茶時之意,敢啓。傳曰,知道。
又以司僕寺言啓曰,自壬戌春夏等,至秋冬等褒貶等第,因本寺提調有故,限內不得磨勘矣。其時官員,多已遞易,依前例,不爲追勘之意,敢啓。傳曰,知道。
又以義禁府言啓曰,今此疏決單子中,未及拿來罪人興德前縣監邊時重,鐵山前府使趙之鎛,各道定配罪人順安縣黃鎬,祥原郡辛光稷,延安府張翼麟,白川郡張翼鵬,金川郡李友松,龍川府韓東愈,康津縣張涉,明川府梁義揆,礪山府具聖益等放,咸從府金重輝減等,宋翼輝出陸事付標啓下矣。黃鎬·辛光稷·張翼麟·張翼鵬·李友松·韓東愈·張涉·梁義揆·具聖益放送事,及金重輝減等,以徒三年改錄之意,發關,分付於各該道道臣。宋翼輝全羅道康津縣出陸,而依前罪目,依例發遣府羅將,仍令押送配所,何如?傳曰,允。
又以義禁府言啓曰,誣人惡逆罪人殷昌,旣已承服正刑,依法典籍沒家産一款,令該曹擧行,何如?傳曰,允。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,今日入直內三廳武兼禁軍及軍兵等,中日習射事,標信命下。而卽此甘雨,今日內,似不快霽,不得爲之之意,敢啓。傳曰,知道。
又以都摠府言啓曰,副摠管洪景輔,以同知義〈禁〉府事,本府坐起晝仕出去之意,敢啓。傳曰,知道。
吏曹判書閔應洙,參判李益炡,牌不進推考傳旨,今方捧入。而開政命下,恰滿二旬,而特敎重推,亦至屢次,一向違召,無意膺命,其在事體,極爲未安。竝更牌招,何如?傳曰,允。
又啓曰,吏曹判書閔應洙,參判李益炡,再牌不進推考傳旨,今方捧入。而開政命下之後,尙不擧行,事極未安,所當更請牌招。而一日三牌,有傷事體,何以爲之?敢稟。傳曰,其在道理,極涉過矣。更爲牌招開政。
李重協啓曰,副校理朴春普,修撰兪宇基,旣有只推之命,竝卽牌招入直,何如?傳曰,允。
以副校理朴春普,修撰兪宇基,牌不進禁推傳旨,傳于李普昱曰,竝推考傳旨捧入。
李重協,以侍講院言啓曰,本院下番司書李益輔,說書尹光纘,兼說書趙重晦,俱以親病,陳疏受由,兼司書未差,下番他無推移之員,勢當以上番,姑降入直。而兼輔德·弼善未差,兼弼善尹光毅,以本職陳疏受由,文學黃景源,謂有親病,兼文學韓翼謩,以本職,入直吏曹。文學黃景源卽爲牌招,以爲姑降入直之地,何如?傳曰,允。
以副校理朴春普,修撰兪宇基牌不進禁推傳旨,及文學黃景源牌不進罷職傳旨,傳于李重協曰,竝推考傳旨捧入。
李重協,以侍講院言啓曰,本院番次之苟簡,未有甚於近日,下番闕直,已至屢日,書筵講官,亦不備員,事體極爲未安。文學黃景源,旣有只推之命,更卽牌招,俾爲姑降入直。而兼輔德·弼善·兼司書有闕之代,令政院稟旨差出,待下批,仍卽牌招察任,何如?傳曰,允。
李普昱啓曰,修撰元景淳,今日自鄕入來云,卽爲牌招入直,何如?傳曰,允。
又啓曰,卽者中樞府錄事來言,判中樞府事兪拓基,今日自江郊,來詣闕下云,係是大臣去就,敢啓。傳曰,入來事,遣史官傳諭。
傳于李普昱曰,大臣來詣閤外。
李普昱啓曰,卽伏見各道今春夏等褒貶啓本,則江原監司趙明謙,黃海監司徐命九,全羅監司趙榮國,黃海水使李義翼,統制使李玗,南兵使趙東漸,守令·邊將無一人居下,黃海兵使具善行,邊將無一人居中居下,殊無嚴明殿最之意。竝推考警責,何如?傳曰,允。
兵曹判書徐宗玉上疏曰,伏以离筵開講,不擇盛暑,睿學日就,詢討方勤,此時輔導,莫宜少忽,而如臣滅裂,猥忝賓列,實無以開發明智,裨補萬一。近因職務旁午,兼又家內不淨,久未侍講,輒致煩稟,其爲惶懍,當復如何。見今在外賓客,率是宿儒重望,而顧無一番敦召之擧,只使臣,充位備數,責以蚤諭之方,豈不爲識者笑乎?伏乞深留聖意,仍遞臣兼帶賓客,移授可合之人,不勝幸甚。且臣於錫馬之典,尤不勝恧然。大射儀節,聖衷之所裁節,宗伯之所稟行,則臣之得以周旋,可幸無罪。而寵賚便蕃,反在人先,其於嚬笑之節,又如何也。亦望亟收謬恩,以安私分。臣無任祈懇之至。答曰,省疏具悉。卿其勿辭,領受焉。
黃海監司徐命九上疏曰,伏以臣蔑劣之才,膺方面之寄,事事未能,兢兢度日,而惟其殫竭心力,以盡職分之願,亦與人同耳。但承積年饑饉癘疫之餘,何事非關心,而至於歲抄軍兵物故,通道內爲七千餘名也。其在民殷物阜之日,猶患族隣之困弊,況經昨年大殺之後,其塡充之難,爲如何哉?此所以廟堂,別爲句管,連飭道臣,約束守令,以不能盡定者。勤慢考績,啓聞之意,臣未赴任前,議於廟堂,而下來,其嚴立科條,振動擧行,槪如是矣。守令亦不敢不盡心力而爲之。上年物故軍七千九百餘名,皆能充定,報于臣營,則臣營轉報備局,以今春巡操時見之,歲抄軍執頉處,數少束伍軍代闕點,無邑無之。竊念束伍武學,卽兵營之所專管者。而論兩軍之難易,則歲抄軍,良人而難,束伍軍,私賤而易。其搜括之際,私賤日可得百,良丁日難得十。如使帥臣,常時另行申飭,如備局之句管歲抄軍者,不啻三令五申而止。又於發巡之日,先以萬一有闕點代點者,則雖一名,斷不饒貸。當爲啓聞請罪之意,嚴勅各邑,當其初到,有一犯者,罪其守令,刑其次知,則列邑,豈不望風振動,而以不難得之軍,坐犯申令,晏然代點乎?深怪夫巡行數十州,只抄代點,而不治不禁,終至於觸罹一網,無有得免者,此則不能無訝惑焉。臣自昨冬受任之後,與各邑守令,只汩汩於了當正軍,其中守宰,亦多可紀之績,心亦自喜,爲庶可效一日之責。到今守令,皆陷重辟,宛轉於囹圄之間,從前勤苦效勞之類,同歸一科,不但臣心之憮然已甚,道內一空,意外緩急,種種憂虞,其亦不幸,甚矣。臣旣摠察一道,而莫重戎政,如是不擧,其爲驚悚震越,已不可勝言。而是不能董率守令,以稱委寄,則漢時下官不職之罪,正在臣今日地也。安可只歸於守令,而獨爲晏然而已乎?伏乞聖上,先從臣治,以彰其辜,以同其罰,千萬幸甚。答曰,省疏具悉。卿其勿辭,察任。
癸亥六月十六日酉時,上御熙政堂。行判中樞府事兪拓基引見入侍時,行判中樞府事兪拓基,右承旨李重協,假注書柳顯章,記事官兪彦好·李毅中入侍。上曰,大臣進來。拓基進伏。上曰,不見卿已四年矣。今卿入侍,東宮亦已加冠,故使侍坐而見卿矣。拓基曰,小臣離違城闕,積有年所,犬馬玕墀之戀,耿結于中矣。今始入侍,臣極知惶恐,而願一瞻望天顔。上曰,唯。拓基瞻望訖曰,殿下向來憫旱,屢次親禱,過加憂勞,以朝報見之,下情之憂悶,有不可勝言矣。近來聖候若何?上曰,無事矣。今則久旱之餘,雨澤周洽,其幸何言?卿自鄕來,可以知矣。拓基曰,雨澤不但周洽,猶似過矣。大王大妃殿氣候,亦何如?上曰,一向差勝矣。拓基曰,王世子氣度,亦得一向安順乎?上曰,好過矣。今日甚熱,且値夕食時,而爲見卿,使之侍坐,卿其見之。拓基瞻望訖曰,東宮冊禮時,小臣忝在宮賓,相見禮時,始得仰瞻,而其後己未年,以藥房提調診察時,又爲進見,其冬拜相後入侍時,又値侍坐,得以瞻望,其間已至五年矣。伏聞碩大岐嶷,視前頓加,而今者仰瞻,則傳聞猶似有未盡言者,此實宗社萬年無疆之福,區區頌祝,何可勝達?上曰,承旨初見乎?重協曰,今始瞻望矣。上命世子入去,世子起立。上曰,卿見身長。拓基曰,曾在己未年,長大已非凡矣,今則比其時,尤有大焉。閭閻間十餘歲,猶罕如是,宗社莫大之慶,豈有過於此乎?仍曰,小臣以至愚極陋,百無一似之身,蒙被三朝恩渥,與天無極,至躋三事之列,不量才分,猥當國事,任情直行,終自陷於難赦之罪。凡有罪者,輕重間,被罪然後,當之者,可以安心,國綱亦可立。而聖恩愈往愈隆,一向冤宥,尙保爵名,人之常情,孰不好榮惡罪?而臣則免罪被榮,日夕懍惕,畢竟恩數頻繁。至令近侍敦勉,且施之以所罕有之異數,臣銜恩畏義,復入國門,有若自忘罪戾者然,惝怳隕越,罔知所達矣。上曰,往事曾已屢諭,今何必提說乎?予無毫分芥滯之心,而亦有媿於卿者,大拜之時,予實知卿有局量。而大臣,卽人君之股肱也。予不能善導股肱,以致卿屢年不安,是予之過也。其時事,予已忘之,而尙愧于心矣。拓基曰,聖敎及此,臣罪尤萬死難贖,臣雖無狀,豈敢以往事,有自阻之意哉?以臣聞見言之,自古大臣,僨誤國事,負罪而退,則惶恐不敢復進者,此非忘分義也,實所以畏分義也。今臣咫尺天顔,旣承聖敎,又獲瞻望東宮,雖明日退塡溝壑,更無餘恨矣。上曰,批旨已諭,而卿雖在原任,原任亦有日次入侍之例。近來原任,或在外或老病,不得入侍,而卿已入來,豈與時任有間乎?今日已暮,卿亦必勞矣。而是卿入城之初日,故予與元良同見之者,意有所在矣。向來事,予之下敎,心有過者,而近來精神,尤不如前,皆已忘之,卿亦忘之,兩皆相忘,可也。卿雖眞有所非,有加於此者,安得每事盡善?予已有下敎,予豈棄卿哉?卿之事予,豈介懷乎?君臣之間,誠意貴在相孚,況大臣乎?領相,亦以卿章頭所書,太過爲言,其言是矣。拓基曰,前後聖敎,縷縷開釋,臣豈不知聖意,無一毫芥滯?而臣雖不肖,職任何如?負罪何如?而誤事之罪,當被而不得被,此尤私心之惶蹙不安者。苟非如此,則古昔先賢,至被流配之後,亦有受西監之命者,臣何敢如是哉?雖以臣所見言之,肅廟末年,大臣有情迹之難安者,則退歸鄕廬,國有大事則雖入來,事過卽歸,而肅廟不以爲罪而優容之,體下之聖意,孰不欽歎?今臣情地,非前人一時所遭之比。今雖一謝恩命,而終不敢不退歸,然而亦非敢一歸不復來之意也。前頭若値大擧動及大慶賀,則可以入來矣。且臣又有懇迫私情,臣之老母,今年七十六歲,而臣以無兄弟獨身,早喪嚴父,惟母子相依爲命矣。老母素抱三十年疾,元氣逐年減損,至於七十後,則宿病無時發作。三年前,爲見京中親屬入來,行到十餘里,宿病復發,蒼黃入路傍村舍,堇得醫藥,其時罔措,何可盡達?臣聞大典,有親年九十則諸子歸養,七十則一子歸養,八十則二子歸養之文,臣母之年,踰七而近八矣。臣以無兄弟獨子,豈有暫離之勢乎?臣以私情煩達,極知猥越,而孝理之下,若許臣歸養,則臣當留養老母,而有可以入來之事,則亦當入參矣。至於狗馬賤疾,有不暇煩達矣。上曰,向日揀擇時入來,其兒誰耶?未記其名矣。拓基曰,此臣之外孫也。乃洪益彬之子,相纘爲名兒矣。上曰,其時有所諭,而未知卿得聞否矣。其後,聞領相言,則卿果得聞,又見卿章,亦爲提及矣。拓基曰,其時臣之外孫,歸傳聖敎曰,元良已爲冠禮,入來見之爲敎云。臣聞之,不勝感泣。而揀擇雖是外人所共知之擧,此與承史同入侍之筵席有異,故不敢陳聞於疏章。其後思之,臣之承聞與否,聖上將意俯悉,故頃者辭疏,附陳此意矣。今臣所達,實非假飾,而蹤地猶是餘事,離違病母,今至八日,私情之焦迫,度日如年矣。上曰,卿之去國,今幾年乎?予之精神筋力,比向來大減,洪相纘之名,忘不能記,得聞而知之。世子年歲,亦屈指而數之。今卿不可遠遊之時也。予之向來下敎,雖有過者,今不可芥滯,卿之事,亦過四年,已盡消矣。當初大拜,旣有意,卿之退處後,必欲其入來,亦有意,及今入城之初日,與元良同見,又有意矣。頃者王朝王素之事,思卿之祖而爲諭矣。其後左相有所達,而予今思量,雖大體則然,而君臣之間,豈有大官卿宰之異乎?予問承旨,以初見世子者,亦有意。卿與承旨,皆是昔年侍從,庚子年間,同爲玉堂,予尙記矣。往年予以元良之言,有所下敎,則卿感淚沾襟。卿若念此,則雖跬步之間,豈有復出都門之意乎?拓基曰,聖意之若是繾綣,臣豈不仰揣?而臣雖非情勢之可言者,亦是乞身終養之時也。不然則何敢以區區情理煩達乎?臣之所寓,距京四十里,凡於動駕朝賀時入來,亦不難矣。上曰,便養之節,鄕豈如京耶?雖當暑熱,近地將來,似非難矣。君臣主義,父子主恩,卿若思昔年,則豈但主義而已?曾聞有老親之人入直時,闕門下鑰,則心尤憂鬱。予於卿,以不遠遊爲敎者,有意矣。闕門尙然,況城門乎?卿若將母而來,近闕而處,則於公於私,豈不兩便乎?李密陳情,是羈旅之臣故也。位在大臣,非李密之比,而卿何若是乎?近來謂有親病,徑尋鄕路之習,卿豈可效之耶?己未以後,今已五年,予之精力如此,雖欲與卿,復爲國事難矣。卿若思昔年思今日,則雖明日將來好矣,在卿母調養之道,亦都下爲勝。雖當潦水,卿爲大官,如欲將來,則霎時可爲也。拓基曰,臣誠惶恐,而老人醫藥凡百之便好,在鄕實不如在京。而只因宿患如此,去年村閭不安,若在水火中,而亦不敢移避於京中,卽此一事,可知其萬分難强矣。臣之母病,每當三四月間,則或有間歇,而至於夏秋秋冬之際,輒必添劇,以此病狀,萬無從近將來之勢矣。聖敎及於朝臣之以親病下鄕者,此皆群下無狀,不能以誠意,仰格天心之致。臣未知此敎,指的何人,而有若當著臣身者然,尤不勝惶悚。上曰,向者靈城,以宰臣赴燕時,有存問其老母之事,況大臣乎?予當有下敎矣。拓基曰,若無病故而可以將來,則臣非以無器具,不得成行也。上曰,朝間乘涼作行,雖數里而息,亦可將來矣。拓基曰,下敎如此,惶隕感激,敢不仰體聖意?而臣之母病,前則三四月之間,似或有差勝時矣。至於今年夏初,連遭喪慼,比上年大不及,尤況秋冬之內,決無轉動之望。待明年三四月間,如得差間則當將來,而其時病勢之劇歇,有未可知,如不得趁期入來,則又將陷於違命之科。姑不敢以何間將來,的指仰達,惟聖明曲賜鑑諒,特垂錫類之恩,許以歸養,以終餘日,是臣之望也。上曰,何必如是乎?從容將來則好矣。拓基曰,聖上許以從容將來,出於寬裕之意,臣不勝感祝之至。上曰,何以聽得而爲此言乎?拓基曰,從容將來之敎,不必趁今之意,故臣以此聽得矣。上曰,從容云者,不必趲程之謂也。過三庚後將來,則予亦當有,分付本道之事矣。拓基曰,聖上何以有此下敎乎?恩典用於當用處然後,可以服人心,設令臣,有可以將母上來之時,此敎若未還寢,則尤不敢將來。惟聖明,亟寢此命,千萬伏望。上曰,予豈以卿無器具而有此敎也?此乃敬大臣之道,而史記亦有如此事矣。拓基曰,此是數百年間或有之事。而其居,亦是遠地也。一舍之程,豈爲此哉?此等恩典,若施於他臣之如臣者,而臣若在可陳所懷之地,則亦必爭之,況臣敢當之耶?伏望下燭而還寢焉。上曰,卿若從速將來,則可伸此意,而不然則當使本道,護送卿母矣。拓基曰,臣之母病五六年來,日漸添加,近來則少失將攝,輒復發作矣。今若於君父之前,定其期限以達,而未及其期,則欺謾之罪,尤所難逃。臣當歸語老母,明春間,如可有起動之勢,則可以將來矣。老人常情,欲頻見親屬,而老母之子孫至親皆在京,每欲入見,亦未得來見。其宿病之難强,此可知矣。上曰,卿之此事,似如何矣。閔奉朝賀,以爲府夫人,以在鄕爲便云,而予使將來則將來矣。卿母則欲入京云,而予又使將來而不爲將來可乎?拓基曰,俄已陳達,而曾欲入京,中路病發而還,故不得復作行也。臣旣以明春間,觀勢將來爲達,爲先還寢分外之命,千萬伏望,若蒙此敎之後,不得來則不但臣心一倍惶蹙,臣母亦豈不憫迫乎?上曰,卿之去國幾年,而今又只一謝而去耶。君臣之間,自阻幾年,不但卿之固執太過,在予敬大臣之道,亦豈不齟齬耶?決不可如是矣。拓基曰,臣亦非敢欲明日卽歸,將遲徊若干日矣。若有將來之勢,則雖非臣身,臣有迷息,豈不將來?而卽今母病,實爲難强故也。上曰,此則尤好矣。三庚後,使卿子將來,而卿則在京第,灑掃以待,亦是道理也。分付本道事,亦非欲大段爲之,古有便車上來之規,今亦當助其駕車之具也。拓基曰,恩命之下,若有可受之義,則雖在臣身,亦不敢再三固辭,況屬老母事乎?此則萬萬匪分,決不敢承當矣。事雖不相似,而俱係臣家事故敢達。臣於庚申焚黃請由時,臣之六代祖以下,皆有澆奠床備給之命,而因臣所達,只給所焚黃之代。此實體下之盛德也。今亦依此還寢伏望。上曰,然則後日次對,當詢問大臣,皆以爲過云則當寢之,卿亦從容思量,其時入來,可也。拓基曰,臣眩氣喘症方苦劇,而今又失汗無數,退出後,未知將如何。而若無添重之患,又或有召命則當入侍矣。
拓基曰,小臣極知惶恐,而非臣自陳,聖上何由下燭乎?自臣退去後,月廩不敢領受,則更爲輸送之命,一朔或一下或再下,至今不止。前後疏中,亦嘗屢陳,而尙未蒙停寢之命,尤切惶隕矣。今則臣已入肅,自今以後,在京則常祿固當受,還鄕則月廩亦當受。而其前未敢受之月廩,自庚申六月至今月,合計爲三十九朔也。此則決不敢領受矣。聖朝,以廉義遇下,俯垂鑑燭,卽命停寢幸甚。上曰,此有前例之可據者耶?卿似知之,詳陳可也。拓基曰,臣曾聞肅廟朝故相臣金壽恒·李畬在外時,有月廩輸送之事,而或未敢領受,則過數次後仍下,更待下敎輸送之命,則自歸停止,而元無逐朔輸送之例矣。槪雖是時任大臣,若在鄕則有月廩,而本無自京倉逐月輸送祿俸之故事矣。近來始有此規,或至過數年不輟。而至於臣之月廩不受,合爲三十九朔,臣何敢到今領受乎?上曰,在外大臣處,令倉官輸送祿俸則非矣。而令所在官,月廩輸送果是矣。大臣旣已入來,今月祿俸,明日內輸送事,承旨,分付該曹,可也。月廩與常祿,多少幾何?拓基曰,臣雖未詳其多少,而不至懸絶矣。大小頒祿,例有定期,則預爲輸送,雖出特恩,而在國體,實爲未安,決不敢承當,況今月祿,則臣今始入來,尤不當冒受。至於已前未領受之月廩,尤何可仰受乎?此則萬萬不當,常廩明日內輸送之命。卽爲還寢,曾前未領受月廩,亦爲停寢,何如?上曰,今朔則何可不給乎?今月月廩,令本道,先爲輸送,而曾前月廩,則後日入侍,當詢問大臣而處之。出擧條諸臣遂退出。
上在昌德宮。停常參·經筵。
李命坤,以戶曹言啓曰,依傳敎,右議政趙顯命去五月今六月兩朔祿俸,令倉官更爲輸送于本家,則以爲方在辭免之中,常祿不敢冒受云,祿俸又不領受,何以爲之?敢稟。傳曰,令倉官更爲輸送。
李普昱,以禮曹言啓曰,今六月初十日,大臣·備局堂上引見入侍時,問安使行期,以七月差退,改推擇事,榻前下敎矣。拜表吉日,更令日官推擇,則來七月初六日巳時爲吉云。原粘目及拜表單子中,以此日時,改付標以入之意,敢啓。傳曰,知道。
又以弘文館言啓曰,本館上番闕直,事體未安。副應敎尹光毅,校理朴弼載,由限已過,副校理朴春普,修撰兪宇基,旣有只推之命,竝卽牌招,以爲推移入直之地,何如?傳曰,允。
李普昱啓曰,因侍講院草記,兼輔德·弼善·兼司書有闕之代,令本院,稟旨差出事,允下矣。政官所當牌招,開政差出,而吏曹判書閔應洙,參判李益炡,再招不進推考傳旨,今方捧入。又爲請牌,而係是一日三牌,有傷事體,何以爲之?敢稟。傳曰,待開門牌招開政。
又啓曰,因弘文館草記,副應敎尹光毅,副校理朴春普,牌招事,允下,而闕門已閉,待明朝出牌之意,敢啓。傳曰,知道。
又啓曰,檢閱吳彦儒,由限已過,卽爲牌招入直,何如?傳曰,允。
又啓曰,大司憲·執義·掌令二員·持平一員未差,任呈辭。今日以監察茶時之意,敢啓。傳曰,知道。
以京畿監司狀啓,全羅道康津縣居格軍崔貴才等渰死事,傳于李普昱曰,渰死人等,令本道恤典擧行。
行副司直趙觀彬上疏曰,伏以臣以才分則無一可取,以踪地則有百難便,雖常感戴主恩,有時出脚,而輒不免狼狽顚頓,徒喪去就之節。然若其力辭匪職,毋或僨誤,亦臣之平日所自勉者也。向者藥院提擧之命,適在東朝問候之日,議藥體重,未敢盤桓,遂不日出供,竝與他兼帶而冒沒秪肅,公議有嚴,私心未安,固欲上章祈免,得以自靖矣。不意惠局籌司之差,荐辱於數日之內,而籌司則不由廟議,自上特簡,恩意隆曠,有非無似如臣,所當得者,臣誠惝怳怵惕,不知所措也。噫,世級漸降,人才益眇,履屐之當,甁罌之適,雖或不及於前古,而苟求踰臣者,則不啻林立。今乃錢穀主管之任,畀之於迂疎之一措大,已乖擧能其官之體,而至如參聞廟謨,在臣尤萬萬不稱。前日之屢叨輒避,未嘗一赴於諸堂之列者,不但在於私義之罣礙,而大臣之不復擧論,亦出於同朝相諒之意,則其何可徒憑特差之恩,反沒必避之義,以益有識之嗤罵也哉?筵敎甚勤,有足以仰想不遐棄之聖意,而反覆思惟,終無變動遵承之勢。玆敢略搆短疏,仰陳至懇。伏乞聖慈,俯賜諒察,亟命遞臣惠局籌司兼任,使公私不至兩妨焉。臣無任祈懇之至。答曰,省疏具悉。其於此任,追惟先卿,其何撕捱?卿其勿辭,察任。
上在昌德宮。停常參·經筵。
李普昱,以成均館言啓曰,卽接本館所管靈巖良下浦收稅監官所報,則以爲本浦屬曷斤里前洋,介於秀海鹿魚芿邑巨吾莞島等島,而數年以來,新産魚物,且無屬處云。本浦旣是本館啓下折受之地,則浦前所捉魚産,倂宜收稅矣。曷斤里前洋魚場處,自本館一體收稅,以補養士之資,何如?傳曰,允。
李命坤,以經理廳言啓曰,本廳柴場,在於春川地,而庚戌年北漢待變炭千餘石,埋取船運到江陵,以三軍門卜馬軍,輸入山城事,草記蒙允矣。今年發遣摠攝,埋炭一千三百石,船運到泊,依庚戌年例,以三軍門卜馬軍輸入山城,何如?傳曰,允。
趙明履,以祿試射所言啓曰,今日試射時,副司勇林永昌·朴昌厚,俱以病不進,依承傳罷職,何如?傳曰,允。
李普昱,以禮曹言啓曰,本曹郞廳及各陵殿墓·四學童蒙敎官·通禮院·歸厚署·奉常寺·圖畫署·內醫院·典醫監官員等,今癸亥年春夏等褒貶等第以入,而宗廟署·社稷署·弘文館·藝文館·春秋館·承文院·成均館·校書館·掌樂院·典牲署·司蓄署·禮賓寺·東西活人署·東西氷庫·司譯院·惠民署·觀象監·東西關王廟官員等褒貶,各其司領事·提調·堂上有故,不得一時磨勘,而本曹及所屬各司官員,去壬戌秋冬等以上褒貶,多未磨勘,其時官員或陞堂上,幾皆遞改,或有身故,有難憑據等第,竝依近例勿論,何如?傳曰,允。
李普昱,以侍講院言啓曰,本院司書李益輔,兼說書趙重晦,由限已過,竝卽牌招察任,何如?傳曰,允。
傳于李普昱曰,今番大射禮時,諸具藏置之閣,旣已建立,欲一見之,圖畫以入,而安香廳,亦爲同畫以入事,分付太學。勿出朝報
以副應敎尹光毅,校理朴弼載,副校理朴春普,修撰兪宇基等,牌不進禁推傳旨,傳于李普昱曰,竝推考傳旨捧入。
李重協啓曰,吏曹判書閔應洙,參判李益炡,再牌不進推考傳旨,今方捧入,而開政如是遷就,事體誠極未安。所當更請牌招,而係是一日三牌,何以爲之?敢稟。傳曰,日日若此,以此度日。何日開政,何時都政,雖相臣,旣伸廉隅,其有視事,吏判雖曰周之冢宰,一重臣,深憾相臣之相勉,尋常其事之飭勵,一向撕捱,此何道理?此何事體?佐貳撕捱,其涉過矣。竝從重推考。待開門牌招開政。
又啓曰,假注書柳顯章,身病猝重,勢難察任。今姑改差,何如?傳曰,允。
假注書柳顯章改差,代宋德中。
李普昱啓曰,大司憲·執義·掌令二員·持平一員未差,持平任呈辭。今日以監察茶時之意,敢啓。傳曰,知道。
韓師得啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
前縣監韓師益等上疏曰,伏以臣等,先祖故左議政西原府院君襄節公臣韓確,誕生我昭惠王后,實爲成宗大王外祖親,而亦粵世祖朝靖難元勳也。配祀廟庭,揭名麟閣,而當時禮遇之恩,崇報之典,夐出尋常。告卒之日,世祖大王,特命都承旨韓明澮,相其葬地,護其喪事,此載大提學魚世謙所撰碑文中。蓋當時庀卒之隆重,恩數之曠絶,可以仰見於數百載之下矣。墓在廣州治奉安驛斗尺里,而係是國家賜葬之地,故私自繼葬,有所未安。西原府夫人南陽洪氏,旣不敢祔葬,宗子恭安公臣致仁,亦不敢繼窆,蓋所以尊君賜而重事體之意也。爲子孫者,世守祖訓,至于今殆十有餘世,無一人或敢犯葬於局內矣。不幸宗孫微弱,不絶如縷,而流落窮鄕,香火殆闕。乃者支孫韓益昌,以世居墓下之人,敢自潛葬其祖於先祖墓前三四步之內,且復借與局內一岡於京居李珩者,肆然入葬,而局內賜牌位田,亦皆放賣。噫嘻,其忘先訓蔑國法之罪,有不可勝言,而伊時宗孫年幼,不能禁斷,諸他支孫則散處京鄕,漠然不知矣。晩始省審,相率呈訴於本道監營,嚴關於本府,使之摘奸掘移,則韓益昌·李珩等,無辭服罪,以掘移之意,丁寧納供,而其後爲本官者,或有緩治,或有引嫌,故益昌·珩等,延拖時月,尙不掘移。荏苒之間,益昌身死,益昌之子瑄,又將有繼葬其父之漸,噫,亦痛矣。人之無狀,胡至此極?臣等,竊伏念尋常士夫之墳山,旣有宗子主管,則支孫之不敢任意入葬者,自是當然之道。且念國舅大臣之墓,自有步數,則雖於年代久遠之後,他人之不敢侵犯於局內,法例昭然,而況先祖墳山,旣是聖祖特賜之地,而附左之禮,繼窆之規,亦不敢行之於當日,則事體之重,比他尤萬萬自別矣。彼幺麽益昌·珩等,何敢擅自犯葬於塋域至近之地乎?以國舅元勳之遺墓,而殆若匹庶無主之荒壟,纍纍雜塚,前後相接,其於觀瞻,何如?其於法例何如哉?益昌等,敗倫蔑法之罪姑捨,而臣等忝在遺裔,顧不能追遠奉先,保護先壟,一任奸細輩盜占,則不肖無狀,與有其責矣。奚但得罪於先祖而已?其所以辜負我聖祖崇報之舊恩者大矣。臣等飮泣痛迫,不欲與益昌·珩等,共立於天地之間而不可得也。固知據法掘移,是一守令事,有不足煩聞於天陛,而顧以法綱解弛,奸暴不戢,爲官長者,諉以年代之久遠,每多慢忽緩治。彼益昌·珩等,亦恃强悍之習,不遵官令,今雖欲呈官痛治,安知不如前日之延拖不行乎?玆故臣等,不避煩猥,冒萬死叫呼於九閽之下。伏乞天地父母,追聖祖恩遇勳舊之隆,念國舅墓道事體之重,亟命攸司,快正韓益昌·李珩等敗倫蔑法之罪,掘去所葬諸塚,推給賜牌位田,使先祖遺墓,得以保存,毋絶香火,不勝萬幸。答曰,省疏具悉。今覽其章,所陳者,其涉寒心。令京兆,依法文施行。
上在昌德宮。停常參·經筵。
李普昱啓曰,大司憲·執義·掌令二員。持平一員未差,任再度呈辭入啓。今日以監察茶時之意,敢啓。傳曰,知道。
趙明履,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李普昱,以弘文館言啓曰,本館上番,連日闕直,事體未安。副應敎尹光毅,校理朴弼載,修撰兪宇基,旣有只推之命,竝卽牌招,以爲推移入直之地,何如?傳曰,允。
又以義禁府言啓曰,順天府使安相徽拿來憑閱處之事,傳旨啓下矣。安相徽時在任所,依例發遣府羅將拿來,何如?傳曰,允。
趙明履啓曰,明日次對,兩司當爲進參,而或在外或未差或呈辭受由,無進參之員。司諫金尙迪,獻納朴㻐,竝待開門牌招,推移入侍,何如?傳曰,允。
李普昱啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
上在昌德宮。停常參·經筵。
李普昱啓曰,大司憲·執義·掌令二員,持平一員未差,任三度呈辭入啓。今日以監察茶時之意,敢啓。傳曰,知道。
李命坤啓曰,吏曹判書閔應洙陳疏入啓,參判李益炡牌不進推考傳旨,今方捧入。而開政命下之後,尙未擧行,事甚未安。參判李益炡更卽牌招,何如?傳曰,允。
傳于李重協曰,有下敎事,吏判今日次對,同爲入侍事,分付。
傳于趙明履曰,兪判府事,今日次對入侍事,遣史官傳諭。
傳于趙明履曰,有下問事,同敦寧李亨宗,今日次對入侍事,分付。
傳于趙明履曰,大臣·備局堂上引見。
李重協啓曰,吏曹參判李益炡牌不進推考傳旨,今方捧入。而開政命下之後,尙今遷就,事極未安。判書閔應洙疏批已下,當請牌招,而方有入侍之特敎,參判李益炡更卽牌招,何如?傳曰,允。
傳于李普昱曰,吏曹判書閔應洙,密符傳授,勿待命。卽爲入侍事,分付。
李重協啓曰,吏曹判書閔應洙,旣有勿待命入侍之特敎,而終不應命,又呈辭疏,其在事體,極爲未安。更卽牌招,何如?傳曰,允。
又啓曰,吏曹判書閔應洙,勿待命事下敎之後,牌招事,允下。故纔已出牌,而諉以尙在待命所,命牌不爲祗受,何以爲之?敢稟。傳曰,此何道理,此何分義?勿待命事,更爲分付。
又啓曰,檢閱李毅中,以其親病,陳疏徑出。原疏纔已捧入矣,所當直捧禁推傳旨,而此與無端徑出有異。推考警責如何?傳曰,允。
又啓曰,吏曹判書閔應洙,特敎入侍之下,不爲承命,又陳辭疏,原疏纔已退却,而揆以事體,誠甚未安。從重推考,卽爲牌招開政,何如?傳曰,允。
又啓曰,吏曹判書閔應洙,牌不進後,今方待命於金吾門外云,不得循例請牌。參判李益炡再招不進推考傳旨,今方捧入,所當更請牌招,而係是一日三牌,何以爲之?敢稟。傳曰,待明朝,更爲牌招開政。
以校理朴弼載,修撰兪宇基牌不進禁推傳旨,傳于李重協曰,竝推考傳旨捧入。
李重協,以禮曹言啓曰,日昨前統制使宋徵來卒逝單子,循例啓下矣。卽聞宋徵來,在於削職中云,弔祭致賻等事,依例還收,而臣曹難免不察之失,不勝惶恐之意,敢啓。傳曰,知道。
韓師得,以漢城府言啓曰,因前縣監韓師益等上疏批旨中,今覽其章,所陳者,其涉寒心。令京兆,依法文施行事,傳敎矣。國舅元勳之墳山,事體自別,韓益昌·李珩等,肆然偸葬,極爲痛駭。發遣本府郞廳,詳細摘奸後,果如疏辭。韓益昌等偸葬之塚,卽爲掘移,罪狀,依法文勘處,賜牌位田,詳査文書,亦爲推給,何如?傳曰,允。
又以漢城府言啓曰,本府以聽訟衙門,立法甚重,雜技出身,雖至金玉,發牌推捉,例也。今因密陽人呈狀前同知池海宗,累次推捉,終不來現,其在法綱,誠極寒心。而旣經從二品實職,則自本府,有難直爲推治,令攸司,各別嚴處,何如?傳曰,允。
記事官任師夏書啓。臣敬奉聖批,馳往傳諭于議政府右議政趙顯命處。則以爲卽者史官來傳聖批,不唯不允所辭,至有今日次對入侍聽諭之敎,臣於此,不勝惶恐感激。豈不欲竭蹶趨承,仰聆恩言,兼陳區區懇篤之私?而顧臣廉義,實無更以相職,冒登筵席之理,且所患癖氣,因中暑暴發,見方負席昏頓,叫痛欲死。以情以病,無以奉承恩命,分義虧缺,無所逃死,伏地戰慄,罔知所措云矣,敢啓。
答曰,卿何若此,卿何若此?於使行亦有下敎者,待卿入來,其欲次對,其卽偕入之意,更爲傳諭。
右議政趙顯命箚曰,伏以臣出疆之期,只隔旬餘矣。行將遠離京闕,下懷不勝耿結,炎路驅馳,親愛或有憂之者,而水火燥濕,義所不擇,臣誠甘樂之矣。惟是必解之職名,尙爾縻在身上,一日虛帶,增臣一日之罪,玆不得不更煩哀籲焉。臣之斷斷一遞之義,前後疏啓及向日筵對,業已悉陳。日月之明,宜無所不燭,而猶且靳持若此,臣不敢知殿下謂臣,內實貪戀而外爲假飾之讓云爾耶。臣固無狀,不足以廉介,見重於君父。然宋仁宗之輕視群下,非帝王盛節,以殿下之明聖,豈有是哉?無已則殿下必謂臣,從前去就,多不能牢著脚跟,今雖力費撕捱,持久不許,則要當不免一出云爾也。凡係官職辭受,義在可就不可就之間者,則始雖力辭,終或勉受。臣於前後銓職將任之除,蓋多用此例。而至於今此所辭相職則不然,其義但有一遞而已。實無可以推移前却之理,怵分畏義,雖欲如從前始辭終受之爲,何可得也?臣之復命,當在冬初,其間時月,雖已稍久,區區廉義,宜無變遷,其勢又將如舊控瀆。苟如是則上下相持,只使公私交病而已,在國事何益焉?終不如卽許遞免,上有以盡禮使之道,下有以全匹夫之諒之爲兩得,臣言如有一毫非實,神明臨之矣。伏乞深加睿察,卽賜處分,使千里飮氷之臣,得以安意就途焉。取進止。答曰,省箚具悉卿懇。今日次對,其欲召矣。面諭之後,何撕捱之過乎?君臣之間,相孚失矣,下敎若何,而一向若此乎?困於暑氣,何可悉諭?其欲面諭,卿須入侍於今日次對,聽我面諭。仍傳曰,遣史官傳諭。
吏曹判書閔應洙疏曰,伏以臣誠不幸,復當匪據,積費撕捱,垂閱兩朔,違牌殆將數十,而一日三違,今已至再,重推亦復絡續。而飭諭開釋,不啻鄭重,臣乃冥然頑然,變動無路,以致開政命下,已過數旬,而終無奉行之期。此是前所未有之事。論其罪狀,可謂擢髮難贖,而猥蒙聖慈,過加涵貸,泥首金吾。褫納將符,而猶未獲命,督出愈嚴,臣情地迫隘,飛走路窮,席藁私次,方此恭竢重勘。乃於昨夕,特敎更宣,誨責益切,召牌今又繼降,臣於此,驚惶悚慄,益不知所以自措也。念臣,本以至愚,過蒙洪造,致位至此,雖其才識魯莽,絲毫無補,而顧此耿耿一念,必欲隨事盡節。十餘年來,不計燥濕,出入內外,窮溟絶塞,足跡殆遍,緊務重擔,亦罔敢或辭,要以筋力奔走,以爲萬一自效之圖。試以見職言之,才分之不稱,世路之難平,固非不知,而徒感恩數,不暇自恤,有命輒承,至再至三,到今苟有一分冒進之勢,則此是舊踐之煖席,抑獨何心,抵死力辭,乃至於是哉?蓋士夫持身,廉隅爲重,名塗去就,尤不容苟簡於斯。而或有所歉闕,則是卽徒恭於趨承,而實饕寵祿,滾流於利塗,而自壞大防,眞是無恥之鄙夫,將何以自立乎?噫,臣固無狀,濫叨重任,不能仰副付托之聖意,自速騁私蔑公之斥,循省慙悚,無地自容。今玆積逋威命,必欲自畫者,實非慍憾於人言。而過爲悻悻,祗以銓衡之任,其責至重,不但朝家愼簡之道,決不可苟然復授於累試僨敗之蹤。顧此要路權柄,被劾乍遞,旋又自代,使之負罪而仍任,則擧措之苟且,前後之逕廷,已不可言。而在他職,則尙以前日所遭,至今逡巡,復當本職,則反爲厭然自掩,依舊盤礴,寧有是理?一端廉愧,臣亦不至前泯,其所難進之義,只在此一著,則夫豈有他而然哉?仰惟天地之仁,無物不遂,匹夫之守,有難終奪。今臣咫尺之義,已成鐵限,守株之愚,轉益膠固,分義之嚴,亦未敢暇顧。則與其上下相持,徒傷國體。以殿下曲庇之念,區區微諒,宜或俯鑑,而容光之明,尙有遺照,一向督迫,不少恕究,臣誠煩冤抑塞,誰復因極。設或菅蒯之微,必不欲終棄,則雖非此任,豈無驅使之地?而何必强令復蹈覆轍,終至枉其性而喪其所守?臣亦今方在朝夙夜,雖非銓地,凡厥夷險,豈無陳力之所?而乃反係戀要津,弁髦所守,抗顔冒沒於前日顚仆之地,則眞是不識人間有羞恥者。更何藉手而事君,殿下亦將安用哉?士大夫之辭受出處,實關世道,則賤臣一身之狼狽,固不足恤,而獨不念貽淸朝之羞辱,招四方之嗤點乎?傳曰,不獲乎上,民不可得而治。不信乎朋友,不獲乎上。臣行己汚下,誠意淺薄,下而不能見重於大僚,惟以穿絡驅策爲事,便待以四維之外。上而不能孚格於蓋高之聽,前後控籲,肝血瀝盡,而循墻之至懇,徒歸飾讓,尙且責臣以都政之過限。此皆莫非臣罪,撫躬慙悼,尙復何言?虞人之旌,雖死不往,政官之招,非臣敢承,則今日自處之義,惟當速被誅譴而已。玆敢隨牌,祗詣闕外,悉暴肝膈之懇,仰瀆仁覆之天。伏乞聖慈,亟削臣本兼諸任,仍勘臣前後負犯,以肅朝綱,以嚴邦憲,千萬至祝。臣無任惶悚隕越屛營祈懇之至,謹昧死以聞。答曰,省疏具悉。下敎之後,其在道理,豈可一向撕捱?卿勿過辭,卽速行公。
開城留守曺命敎疏曰,伏以臣到營以後,目見歲入,不能支歲費,將至財竭廳罷而無以成關防之地,妄有論陳,欲望裁許,今已三箇月,而尙不得命,日夕惶懍,若無所措。仄聞諫臣朴㻐疏論,經歷臣魏昌祖貪汚事,又謂臣不能裁禁,請警責,仍承問備之命,臣不勝萬萬慙悚而繼以慨然也。臣適當蠱壞之會,無生財之道,此則誠無奈何。凡可以省可以無省者,一切以省爲主,況分錢粒米,例經臣署狎,誠使郞廳不謹,臣豈一任其浮濫而不之禁乎?故都人民,殆同商俗之靡靡,始朝家所以慰藉之懷柔之者甚厚,旣寬其賦稅,薄其徭役,毋論營府隷屬,官有所使,皆優給往來米錢,以至尋常庭草之除,咫尺穀包之擔,例與雇錢。昌祖家,有父母妻妾,應許眷率,有不可遏,距咸興九日程,許多人馬往返之費,自致浩繁。而減之又減,務從節縮,故夫馬糧太二百餘兩之外,雖竝與上下供給榮掃祭需而計之,猶未滿半千之數,載諸各廳放下文書,非可誣也。顧此夫馬一千兩濫費之云,未知何所據而發,其他論列,亦此類耳。諫臣泛信風傳之浮謗,驟聞而駭,固無足怪,而旣以爲上官而不禁裁罪臣,臣亦安得晏然於職次乎?重以兩朔血痢,衰氣日爍,孤露失庇,惟依一弟爲命,倉卒旅殯,慘見不忍見之境,神情霣喪,無復生人貌樣。以此蹤地,以此病狀,雖職係冗散,無自力之勢,況此保釐之重密乎?不避瀆擾之誅,敢申疾痛之呼。伏乞聖慈,俯諒臣情病之難强,亟命鐫削臣職名,仍治臣不能飭下之罪,以謝臺言,以安微分,千萬幸甚。臣不勝瞻天懇禱,伏地兢惶之至,謹昧死以聞。答曰,省疏具悉。卿其勿辭,察任。
檢閱李毅中疏曰,伏以臣於直中,得接家信,則臣父自昨午後,忽患似瘧之症,寒熱交作,肢體俱痛,委頓床席,達宵叫苦,昏昏綴綴,莫能收拾,病勢極其危篤,促臣歸視。臣聞此報,精爽飛越,不能按住,玆敢投進短章,徑出禁門。臣罪至此,尤無所逃。伏乞天地父母,俯賜諒察,亟許鐫罷,俾便救護,仍命重勘,以勵群工,千萬幸甚。臣無任戰恐祈懇之至,謹昧死以聞。答曰,省疏具悉。爾其勿辭,護焉。
癸亥六月二十日未時,上御熙政堂。大臣·備局堂上引見入侍時,領議政金在魯,判府事兪拓基,判尹金聖應,禮曹參判吳光運,右尹元景夏,同敦寧李亨宗,左副承旨趙明履,副應敎尹光毅,假注書宋德中,事變假注書李弘德,記事官趙明鼎·吳彦儒,同爲入侍。在魯曰,炎熱甚酷,日間聖體若何?上曰,近日熱甚,困於暑氣,而一向無他矣。在魯曰,寢膳之節,亦無減損否?上曰,姑無大段所損矣。在魯曰,大王大妃殿氣候若何?上曰,一樣安寧矣。在魯曰,王世子氣候,向有不平之漸,而旋得差勝,誠爲萬幸。上曰,似因暑氣而然矣。在魯曰,或爲生冷所傷,亦無怪矣。上曰,其邊多矣。在魯曰,備局姑無緊稟之事,而日熱如此,引接亦恐有妨,而次對久未行,故出令矣。備堂中,帶重務之人,皆懸病,故更爲往復,則皆云有實病,當此酷熱得病,亦無怪矣。上曰,備堂之若是不備,亦甚寒心。撕捱備堂外,一體推考,可也。出擧條上曰,予有先問者,所重在焉故耳。李亨宗先爲進來。亨宗進伏。上曰,大院君祠宇,盡爲旁題乎?亨宗曰,然矣。上曰,直以代數書之乎?亨宗曰,大院君後,連以代數書之矣。上曰,大院君,奉於別廟乎?亨宗曰,大院君,與昌嬪同奉一廟,而東邊有廡,故移奉於此矣。上曰,古制然乎?親臨後爲之乎?亨宗曰,親臨後然矣。上曰,親臨時,他位皆移奉乎?亨宗曰,然矣。上曰,姑未親盡之前,以循例祠堂奉之乎?亨宗曰,然矣。上曰,有問於同敦之意,仁嬪祠宇形止,曾見之否?亨宗曰,臣未之見矣。上曰,元景夏見之乎?景夏曰,小臣亦不曾見之。雖不詳其地形,而卽今仁嬪祠宇所建處,似好矣。上曰,禮官方入侍,卽往其家見之而來,可也。光運承命出去。上曰,知其事而欲下敎,別立仁嬪祠宇,移奉爲好耶?景夏曰,聖敎似允當矣。上曰,士大夫家,以何處爲正寢乎?景夏曰,以禮書考之,則祠宇外,別有正寢,而士夫家,每於內廳行祀矣。上曰,忌祭時,行於何所乎?亨宗曰,行於祠堂之內矣。上曰,時祭時亦然乎?亨宗曰,然矣。上曰,領相家祭禮如何?在魯曰,臣家祭禮則一從朱子家禮矣。上曰,原任大臣家如何?拓基曰,小臣家則考妣竝祭矣。上曰,向時乍聞於元景夏,而以謂吳瑗家家廟,奉於正寢云,祠宇不爲營建乎?景夏曰,海昌尉乃支子,故初無祠宇,而公主喪後,神主奉於內堂矣。上曰,然則公主祠宇營建物力,令該曹顧助,可也。出擧條景夏曰,頃以御製事,有所下詢,故臣問于吳瑗家,則以爲無有云。故敢達。上曰,予似忘之而有是問矣。吏判方待命於金吾云,勿待命入侍之意,注書出往傳之。臣德中,承命出來傳敎,還爲入侍。上曰,此注書誰也?明履曰,宋德中也。在魯曰,礪城君宋寅之七代孫也。礪城君,卽故相臣宋軼之孫也。上曰,然乎?在魯曰,端宗王后,亦礪山宋氏矣。上曰,然矣。宋氏皆以礪山爲本乎?在魯曰,不然。礪山·恩津,同源而異派矣。上曰,注書在鄕否?在魯曰,近日居鄕,而決科亦已久矣。上曰,年幾何?明履曰,三十二歲矣。光運復命曰,小臣謹奉聖敎,馳往其家,圖畫其地形而來矣。上曰,承旨書之。頃者下敎之後有悟者,今命禮官詳問以來,聞其達而乃知矣。仁嬪祠宇,當初旣命中官監董而建則仍奉,宜矣。仍奉舊廟,兩王子祠宇體重,營建所入,令該曹從厚顧助之意,分付。出榻敎在魯曰,小臣頃以樂章事,有所仰達矣。日昨掌樂正李延德來見,語及樂章事,而其言有理,宜爲定式,故敢達。獻酌時,若唱樂止,則一句四五字之內,或只奏一二三字而止,更唱樂止後,乃以前餘一二字更奏,不成文理。此後則雖唱樂止,必竟其句而後,止樂似好云矣。上曰,近日果習之而合於節奏乎?在魯曰,初則頗以爲難矣。肄習數日,漸至純熟,自可合節云矣。上曰,樂章長短,自有其度,畢唱其句而後,可以成章矣。此後則雖唱樂止,畢竟其句而後,止樂可也。出擧條在魯曰,此乃咸鏡監司沈聖希狀啓也。鏡城府上年凶荒特甚,前後嶺東南穀物之劃送,至於九千一百餘石之多,而猶有不足絶巡之患。本府軍餉無推移之道,鍾城古邑倉留庫軍餉,卽一千五百餘石,限五百石移轉,以救濱死之民命事,請報日至。軍餉體重,所當狀聞,以竢處分。而回啓之間,民將盡劉,不得已一邊狀聞,一邊鍾城軍餉田米五百石移送鏡城府。前頭竝耗還送事,分付,而不待回下,徑先許題,極爲惶恐云。此是已行之事,回啓,許施與否,非所可論。而莫重軍餉,擅便發給,雖出於救民之意,後弊所關,不可無警責之道。咸鏡監司沈聖希推考,何如?上曰,事出爲民,不必深責,而體例然矣。依爲之。出擧條在魯曰,前年北道明川·吉州·利城·端川四邑,爲尤甚慘凶,故因道臣分等狀啓,備局以四邑田稅身役貢價各樣京上納中,米布捧上者,一依辛酉別例蠲減事,覆啓,允下矣。今年內需司,報本司以爲,內奴婢貢布,專爲各殿衣襨之用,故至有奴婢給復之規。雖値凶歲,切勿災減事,曾有定式。而本道稱以已入蕩減,不爲收捧上納,請自本司,發關分付云。故依所報發關,則道臣以爲當初覆啓,旣令依辛酉別例,一倂蕩減,故奴婢輩,皆以已蒙蕩減知之,實無追捧之道云云。內司則又以爲辛酉則擧內〈奴〉婢貢,有所特敎,固當勿捧。而壬戌則曾前旣有切勿災減之定式,備局覆啓,亦不擧內奴婢貢,則不當混減云。蓋辛酉年諸般上納,一倂蕩減,而內奴婢則猶不入於其中,使之捧留本道,以補賑資矣。及至翌年春監賑御史上來陳達然後,特命蠲減矣。昨年旣令依辛酉別例,一切蠲減,則本道之謂以已爲蒙減,勢固然矣。旣不明擧內奴婢字於回啓中,則內司之謂以不當減而捉納者,亦無怪矣。臣以一番筵稟後,分付之意,題送於內司矣。內司又以卽今衣襨所用,無以供進,事甚惶憫。至於入啓允下,更報本司,今此內奴婢貢布,用處至重,有不敢仰請仍減,或令追捧上納,而特減其役價。則此不過員役輩所食,而爲惠於民人則亦大矣。未知何如?上曰,今聞其達,了然其事。初頭備局回奏,雖已下敎,更因御史所達蕩減者,今乃覺悟。今番備局回啓,亦由不能覺察之致,而其旣頒布,渠亦以蕩減知之。子不云乎,民無信不立。頃者,誦昔年下敎而亦諭者,衣襨之需雖重,何欺北民?此亦仰體慈聖之意,四邑壬戌身貢,依辛酉例蕩減,此後則備局知悉,俾無若是掣肘之弊,可也。出擧條在魯曰,一年兩度考績,本意甚重,而末流涉於文具,近來竝與文具而廢閣,殊極未安。臣之兼帶,適皆禮曹屬司,而自前僅得開坐,磨勘以送,則因禮曹褒貶之未行,不得入啓。及至過等之後,禮曹輒草記蕩滌,致令大臣之修送殿最,終歸於休紙,寧有如許事體乎?昨年冬以上不行褒貶之禮曹堂上竝推考。此後則六曹褒貶,雖過限,必於來等之前追行事,申飭何如?上曰,依爲之。出擧條在魯曰,外方上納穀物,一船容載,無過六七百石者,乃朝家定式。而近來船隻乏少,各邑上納,每以無船愆期,被責於上司。故苟得體大之船,則自不免過載於定數之外。船人亦利其多取船價,造船漸大,至有足可載二千石者,船大如是,而只載六七百石,豈其易乎?以此之故,一船之載,過千石,便作例事,或有載一千五六百石者,惠廳亦諒其事勢。過數裝載致敗者,不爲請拿,只請從重推考,以致濫載無節,敗船相續,誠可憫慮。臣意則一船六七百石定式,未免太少,有難一遵。今若以一船實載千石爲限,過千石者,守令與船人,竝爲論罪,斷不饒貸。而今年則令前,必皆裝載,自明年爲始,一切用此法,新造船太大者,亦爲嚴禁,則庶可免許多公穀敗失之弊矣。上曰,原任大臣之意如何?拓基曰,禁造大船之便不便,雖未能的知,而若於公穀裝載之外,俾令勿過定數。如有犯者,一切依法勘罪,則造船過大之弊,似可不期禁而自致漸止矣。在魯曰,舟大而遇風,則是必敗之道矣。上曰,所達是矣。依所達定數,而定數外加載者,隨其現發,守令與船人,竝爲論罪,則此後新造之船,自可無太大之弊。以此定式分付,可也。出擧條在魯曰,今番疏決後,如削罷之輕罰,初無擧論,似當區別處之矣。以不論鄭宲事,而幾人見削見罷耶?上曰,其削職,雖解之,無用矣。在魯曰,殿下於鄭宲事,處分甚嚴,故向日疏決時,不敢以一言仰達。臺臣之以此一事,而見削者甚多,此則宜有甄敍之道矣。上曰,尹光毅亦削職中一人耶?在魯曰,尹光毅,非以鄭宲事也。光毅曰,小臣,乃以韓億增事也。上曰,卿箚之批,何商量之有云爾者,有意耳。予近來精神不好,故歲抄文書,及翰林召試時忘之,而使之置之,則中官輩,誤置於留置文書中而不下,故云然矣。彼原任大臣,亦於今日入來,予之調劑,幾年苦心,鄭宲則衝動於黨心,閔昌洙則以奉朝賀意爲之云,亦非矣,宲於予在時,欲沮戲大訓。若於元良時,則渠必以大訓,請投諸水火矣。以其父之處分,請改於其子之前,則當如何耶?予之後,若以薄物細故而知,則是負其父也。何足言也?如此之流,無一人論之者,是耳目之官,皆成瘖聾也。瘖聾之臣,將焉用哉?予自在潛邸,好看宋元通鑑,殺戮之禍,由之於黨乎,由之於國乎?景夏曰,我朝立國,以仁厚爲規模,臣固不勝欽仰聖德。而第殿下於處分之際,當嚴而或寬,當寬而或嚴,往往有不得其中者,以是人心不服矣。海島荐棘,古或有之,而旋卽蒙宥矣。上曰,卿言謂誰也?景夏曰,謂鄭宲也。上曰,卿言甚無著落,今年亦謂之久耶?景夏曰,臣之所達,非無著落也。上曰,予有已驗者。書云,若藥不瞑眩,厥疾不瘳。此輩削職,僅以推考知之矣。景夏曰,雖以歷代見之,好生之德,爲王者急務。如使此輩,或致徑斃於海島,則決非好光景矣。在魯曰,臣之所達,非爲鄭宲也,乃以不論而見削者也。上曰,古今島,是謫處耶?在魯曰,然矣。景夏曰,臣奉命湖南時聞之,此島本來惡地,虺蛇縱橫,雖以眞儒之毒,亦泣之云矣。在魯曰,削職似過,故俄達之矣。前統制使宋徵來,在削職中,未蒙給牒。而日前身故,禮曹乃以弔祭致賻,依法例擧行事,草記允下,難免不察之失。請當該堂上從重推考。宋徵來則武臣乘轎,固當重懲,而此或出於實病之難强,況旣死之後,不必仍置其罪,給牒似宜矣。上曰,所達是矣。依爲之。出擧條在魯曰,前兵使崔鳴周,居官淸白,實是可用之人。而年前所坐,固非凡常,雖不敢循例仰請,而一向廢棄,則甚可惜矣。上曰,崔鳴周之於纘奎,旣非鰲城之鄭忠信,則惟彼妖僧,豈有家畜之理乎?右相爲判義禁時,亦云可惜。故以命周之所坐,亦已給牒,雖在罷職,軍門則似用之矣。聖應曰,聖敎然矣。上曰,今雖敍用,渠之所爲,愚迷,甚矣。決非耿介事也。一僧人,將安用哉?在魯曰,渠亦豈料其畢竟如彼乎?上曰,判府事,頃夜草草見之,故今日次對,使之同入矣。以卿在鄕,故使之將還老母于京裏,欲令本道護行。而卿以爲過,故姑止之。欲問於他大臣而處之矣,領相之意如何?在魯曰,古亦有輦母上來之規。而大臣所居之地,則不過爲一舍之地,雖無助行之事,上來似不難。而但今則聞其有親病,似難上來矣。上曰,大臣如欲將來,則其在待大臣之道,事當助其行,而使之將來矣。拓基曰,臣頃者入侍,眩喘俱劇,精神迷瞀,忘未仰達矣。退出後思之,則孝廟朝故相臣鄭太和,身爲首相,專任國事。而其老父前參判鄭廣成,退在水原地。孝廟,以其頻請歸覲,不得專意國事,至令變品加資,而但下別諭,使之上來而已。鄭太和之勤勞國事,孝廟之眷注恩遇,俱果如何,而亦無助行之事矣。如臣無似,乃蒙如此聖眷,尤不勝惶悚,決不敢承當之意。頃已仰達矣。上曰,頃者旣有下敎,前亦有之,非謂卽今上來,涼生後,將還可也。拓基曰,臣之老母宿病,初根於傷寒,而丁巳戊午嶺南往來時,俱當夏節,受傷尤深,每當寒暑,必致添劇,雖欲將還,其勢末由矣。上曰,卿之母年,今幾何?拓基曰,老母年今七十六歲矣。上曰,筋力何如?拓基曰,老母筋力,雖姑未至於轉側須人,而眼視則猶不甚暗,耳聽則近頗不如前矣。每年三四月日氣和暖之時,則疾病稍似少歇,而今年三四月則又不如昨年,未知明年,比今年,何如?而前頭如有可强之勢,則敢不副聖敎,而姑何敢的定乎?上曰,卿則以三四月上來爲言,而予意則以八九月間,將還,似好矣。拓基曰,臣實不肖無狀,一無所裨益於國家,而聖敎至此,如有上來之勢,則豈敢不奉承恩命?而但卽今病狀,實無秋間將來之勢矣。上曰,卿言,似猶有不欲來之餘意矣。拓基曰,爲臣子者,以其親病,陳於君父之前,豈有一毫浮實之事乎?聖敎至此,亦臣之罪也。上曰,每見卿,歎予誠淺,中夜以量,往事勿說,一筵席之間,待大臣甚薄,中夜以思,予心愧矣。人之動靜云爲,皆以精神爲之。而予之精神,今已如此。雖以李密事言之,其言有曰事君日長,事親日短,卿之親年已高,不可强迫,而若將還京裏,則藥餌之道,亦甚便宜,於公於私,俱爲好矣。國事如此,非卿馳心於鄕廬之時也。拓基曰,聖敎至此,不勝惶感,而私情憫切,實如所陳矣。上曰,在京則爲祿俸,在鄕則爲月廩耶?在魯曰,然矣。上曰,大臣之意,只欲受月廩,而不欲受祿俸耶?其意,出於辭多耶?予未悟也。拓基曰,臣非以辭多受寡之意而然也。臣昨聞老母有病,雖似不甚重,而歸意日急,不日當去矣。旣將還鄕,則其敢受常祿耶?上曰,然則大臣月廩事,何以爲之耶?在魯曰,積年未受月廩,則今難於竝受者,大臣之言,固無怪,而聖意之以一倂還收爲歉者,亦似然矣。大臣有老母,而家素貧,奉養之道,必多艱窘。今若以別恩典,依食物例,向來不受月廩中,限幾朔月廩,輸送于其老母,則豈敢不受乎?雖以養老之需爲敎,若全數輸送,則大臣又或以爲不安,故臣之請以限朔者,此也。拓基曰,首揆所達,誠是意外。古亦有以賢相在朝,而其母在鄕,命給食物之事。而今臣則將歸與老母相守,何敢受乎?又況以月廩則不敢受者,雖以食物改名,而其可晏然領受乎?首揆雖以臣家貧仰達,而旣非朝不食,夕不食,不能出門戶,則又安敢受分外之恩典乎?上曰,聞其言,予心愧矣。大臣不受月廩,則桂玉之供,必多艱乏,尤愧于心。拓基曰,聖敎至此,不勝惶恐。上曰,旣有下敎,以義理言之,盡給,可也。而苦心若此,大學絜矩不云乎,予心歉然矣。今年月廩則以奉親,可也。景夏曰,聖上雖以養老之意周給,而輸送月廩,故大臣有所不安矣。臣意則勿以月廩輸送,別以他物周給,似好矣。上曰,不必變其名,前年以前,不受月廩則置之,自今正月以後,月廩輸送,俾爲奉親之資,可也。出擧條景夏曰,方今艱虞溢目,大臣在朝則裨益必多,伏望更加恩眷,必爲勉留焉。拓基曰,元景夏所達,極涉屑越矣。卽今聖上之累累勤懇,無非分外恩眷,而景夏所達,似若以聖眷,猶有未盡者然,極爲非矣。上曰,元景夏之言,非爲屑越,出於勉留之意。而大臣之言,則欲抑宰臣而然也。在魯曰,方此艱虞之時,大臣以前日落落之心,今日入於筵席,爲幸大矣。而但今則聞其有親病,似難久留矣。上曰,大臣方奉八十老親,人子之情,豈有其極?俄者以待秋上來爲敎矣。予奉東朝,王者以孝爲本,雖未及將來之前,卿旣入城,如欲間間往省,則豈可不許乎?今番入來,予甚恃之矣。拓基曰,聖敎有若以臣老母之病,尙或可强者然,而見方衰老旣極,近年以來,臣不曾有近一旬離捨之時矣。今者離違,幾近一望,私情尤極憫切。古所云魂夢屢驚者,猶似歇後語也。景夏曰,方今民憂國計,如是孔棘,如使大臣,數入筵席,則補益必多,請更加勉留焉。上曰,宰臣之言是矣。拓基曰,元景夏所達,尤爲非矣。小臣俄承聖敎,已有所達矣。臣今若帶如兵·戶判在京奔走之職,則必已乞身退去久矣。如使臣,出一謀,發一慮,毫分有益於國家,則雖使臣還歸,臣當不歸。而臣今留在,果有何一毫補益於國事乎?況聞老母有病,而相離已久,退出後,更聞輕重,一兩日內,將不得不還歸矣。上曰,大臣有局量,而今以鄕爲主,以京爲客矣。大臣之年幾何?在魯曰,與右相同甲矣。上曰,秋涼後,必須將來,以副予意。拓基曰,雖屬小臣一己事,疾病事故,不可預度,則況篤老病母之前頭疾病有無輕重,今何可預料乎?如可將還,則何敢不仰承?而今未敢的定,仰達矣。臣之微末去就,前後每煩章奏,尤爲惶恐。今則一二日中,當爲還歸,而將不敢復以文字煩達矣。且臣,出汗甚多,眩〈氣〉尤加,請先退出。上曰,依爲之。光運進伏曰,小臣以御製事,敢此仰達。如於相臣儒臣處,或有以手書親下者,則將何以爲之乎?上曰,此則只上於政院日記,可也。光運曰,然則手書,將合之乎。上曰,徐徐合之,可也。諸臣以次退出。
上在昌德宮。停常參·經筵。
李普昱啓曰,大司憲·執義·掌令二員,持平二員未差。今日以監察茶時之意,敢啓。傳曰,知道。
韓師得啓曰,左副承旨趙明履,今日病不仕進,牌招何如?傳曰,允。
李重協啓曰,吏曹判書閔應洙,旣有勿待命之敎,卽爲牌招,何如?傳曰,允。
又啓曰,吏曹參判李益炡牌不進推考傳旨,今方捧入矣。更卽牌招開政,何如?傳曰,允。
又啓曰,吏曹判書閔應洙牌不進,參判李益炡再牌不進推考傳旨,今方捧入。而連違召命,無意開政,事體誠極未安,所當竝更牌招。而參判李益炡,係是一日三牌,判書閔應洙,更卽牌招開政,何如?傳曰,允。
傳于李重協曰,欲一展禮者,其有年矣。今番定式,禮貌益尊,仍奉有敎,宜乎展拜,明日當爲展拜於仁嬪祠宇。儀曹·騎曹,儀註擧行,一依三月展拜禮擧行。
傳于李重協曰,當齋宿於樂善堂,駕途以明政·弘化行,擧行時刻,以朝時定入。
李命坤啓曰,藥房有稟定事,都提調金在魯,提調趙觀彬,來詣請對矣。
以承傳色口傳下敎曰,請對事已知之矣,知其如此,而已諭于承旨矣,情理亦所當行,止之焉。
藥房口傳啓曰,今此展拜,曾已仰認聖意,而今日命下,實是意料之外。目今庚炎愈酷,非烈日則必雨濕,此時動駕,實有萬萬憂慮者,聖上情禮之當然,臣等非不仰體,豈敢有請止之意?而涼生不遠,差退日期,擇日動駕,則恐合於愼重之道,求對旣未蒙許,下情不勝憫鬱,惶恐敢啓。答曰,已諭於承宣,所量亦深矣。其止之。
傳于李重協曰,禮拜時,宗臣入侍之例,宗臣中,有爲仁嬪子孫之人,則入侍之意,宗親府知悉擧行。
傳于李重協曰,昨日入侍承旨,入侍于世子宮差備。
傳于李命坤曰,摠府入直夏陵君入侍。
韓師得啓曰,明日擧動時,大駕入幕次後,大王大妃殿問安,何承旨進去乎?敢稟。傳曰,左承旨進去。
以下輦處所,取稟,傳于李普昱曰,夜晝峴洞口外降輦,以此擧行。
李普昱,以兵曹言啓曰,今此仁嬪祠宇擧動時駕途,以弘化門擧行事,命下矣。還宮時道路,亦以此磨鍊乎?敢稟。
以兵曹還宮時道路,取稟草記,傳于李普昱曰,出還宮,當由一門,如此事,何爲稟達耶?
承旨前望中,以權爲都承旨,以李重協爲右承旨,以韓師得爲左承旨,以李普昱爲同副承旨,以趙明履爲左副承旨,以李命坤爲右副承旨。
趙明履,以兵曹言啓曰,明日擧動時,本曹郞廳侍衛及各差備,當爲備員,而一員受由在外,一員未差,無推移備員之道。佐郞有闕之代,令該曹,以在京無故人,口傳差出,以爲備員之地,何如?傳曰,允。
吏曹口傳政事,以洪益三爲兵曹佐郞。
趙明履,以都摠府言啓曰,明日擧動時,侍衛,不可不備員。而摠管一員未差之代,令該曹,以在京無故人,卽爲口傳差出,以爲備員侍衛之地,何如?傳曰,允。
兵曹口傳政事,以李壽沆爲副摠管。
趙明履,以兵曹言啓曰,明日擧動時,領軍之將,不可不備員。而兼司僕將一員,內禁衛將一員未差,兼司僕將李會昌,羽林衛將具侃,身病俱劇危重,勢難察任,不可無變通之道。李會昌·具侃,今姑改差,竝與未差代,一體口傳差出,以爲領軍之地,何如?傳曰,允。
又以兵曹言啓曰,今此仁嬪祠宇擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬限十匹補把,以充不足之代事,本道監司處,分付何如?傳曰,允。
兵曹口傳政事,以權儆爲內禁將,金錫基·申在夏爲兼司僕將,李徽曾爲羽林將。
李普昱,以兵曹言啓曰,今六月二十一日武臣賓廳講書日次,而落點單子時未啓下,日勢已晩,不得爲之之意,敢啓。傳曰,知道。
又以禮曹言啓曰,仁嬪祠宇內侍致祭時,諸執事,令該曹差出,祭物亦令奉常寺及各該司進排事,分付何如?傳曰,允。
李重協,以禮曹言啓曰,今此仁嬪祠宇展拜時,王世子方在沖年,出還宮時,祗迎祗送之節,不爲磨鍊之意,敢啓。傳曰,知道。
備忘記,渠雖中官,其君感懷,佯若不知,批答下敎,其敢稽忽,其涉可駭。當該中官,爲先從重推考。
記事官任師夏書啓。臣敬奉聖旨,傳諭于議政府右議政趙顯命處。則以爲一日之內,近侍再辱,至有偕入之命。而聖意欲以使事,有所下敎,非以相職召臣,則何敢不卽起趨命?而區區犬馬之疾,實爲淹篤,癖氣暑症之外,左脚因累日陰濕,舊患有復發之漸,見方酸疼痿弱,不便行步,病狀如此,再召之下,終不得趨承,跡涉慢蹇,罪在必死,惶恐伏地,恭竢嚴誅云矣,敢啓。傳曰,知道。
左議政宋寅明箚曰,伏以臣於病蟄中,卽伏聞聖上,以仁嬪祠宇展拜,有明朝動駕之命,此出於我聖上重新制告事由之意。凡在群下,孰不欽仰奉承?而第今金火將交,伏熱方酷,閭閻之賤,無人不病,雖云暫時往還,而此時動駕展禮,普切憂慮,況在保護之地,豈勝憫迫之情?其所以求對箚請者,不過在於差退日期而已。而暑氣之退,似不至多日,則此誠無缺於情禮,有得於愼重。而聖上初旣牢拒,後又邁邁,此非不能仰體聖上孝思者。而聖上之不少恕諒於下情,何若是過也?臣願聖上,更加三思,快從藥院之啓焉。念臣纔遭切慼,制限未畢,而悲擾之餘,重患暑感,方此昏倒叫苦,明日陪扈之班,無由自力趨參,分義虧缺,爲罪大矣。伏乞聖上,亟加重譴,以警具僚焉。答曰,省箚具悉卿懇。旣諭承宣,今者此擧,其量深焉。以疾未參,其何所傷?卿須安心勿辭,善攝焉。仍傳曰,遣史官傳諭。
癸亥六月二十一日巳時,上御德成閤。右副承旨入侍,左副承旨夏陵君追後入侍時,左副承旨趙明履,右副承旨李命坤,夏陵君樀,假注書宋德中,記事官兪彦好·吳彦儒同爲入侍。上曰,承旨進來。命坤進伏。上曰,書之。旣定廟制,又命仍奉,事體宜告。兩王子廟宇,旣命建設,亦致其由,其卽臨幸,意蓋此也。展拜回駕後當日,仁嬪祠宇內侍致祭,兩王子祠宇,遣禮官致祭。祭文中,以此撰入。臨陽君祠宇,亦爲遣禮官致祭之意,分付該曹。出榻敎書訖。上曰,排設房有帽帶人,慣於西學洞路者,注書出去,詳問其道路廣狹。而夏陵君方入直於摠府,使之入侍之意,分付。左副承旨如已來,亦爲入侍之意,分付,可也。臣德中,承命出來,傳敎夏陵君卽爲入侍,又招排設房人,詳問御駕所由之路,而與左副承旨趙明履,同爲入侍。上曰,汝問之而來乎?德中曰,臣謹奉聖敎,招問排設房人,則自此至夜晝峴,是坦然大路,過此四五步許,西入一壼門,則路多回迂,闊狹不齊,似難以輦輿行幸云矣。上曰,予亦已料其如此矣。向自北郊回駕時,致祭於孝章廟,其時,以承旨差祭官乎?命坤曰,臣未能記得,如問于政院則可知矣。上曰,注書出去問之。臣德中,承命出來問之,而還爲入侍。上曰,汝問之而來乎?德中曰,臣問于政院,則以謂曾無差祭之事,似以禮曹官差祭云矣。上曰,然矣。承旨書之。內侍·禮官致祭,事體有間。展拜回駕後,內侍卽爲致祭,兩王子臨陽君致祭,禮官仍爲鱗次行之於權奉處之意,亦爲,分付。出榻敎上又曰,承旨書之。兩王子祠宇建設之前,依前奉于前廟,以此分付本家。出榻敎上曰,予有量之者,德宗室祝文,稱之甚難,故以國王臣稱之矣。他日景廟室,當如仁宗室規例。而元良之後,似以孝曾姪孫稱之矣。王后室,似同於德宗室矣。左副承旨似知之故問之,此意諒之否?明履曰,雖有俯詢,旣非目下事,則臣惶恐不敢仰達矣。上曰,制禮作樂,國之大事,日後似不知,故予欲講之矣。注書往于香室,仁·明王后兩室祝文,考見而來,可也。臣德中,承命往考而還爲入侍。上曰,汝考見而來乎?德中曰,臣趨往考見,則仁宗王后室,有祖妣二字,而明宗王后室,無祖妣二字矣。上曰,事有本末,卽今日熱,動駕雖難,予當先爲展拜,而亦於當日告由有意耳。此時予欲召贊善,如何?明履曰,雖有命召,似難入來矣。上曰,然矣。予未見贊善時,意以爲貌寢人矣。及其見也,則厥像甚好,且豐碩,異於所料矣。頃聞右相所達,其居處凡節,亦難堪云矣。上曰,左副是兵房乎?明履曰,臣待罪兵房矣。上曰,此是城內動駕,軍兵減哨,甲冑勿著等事,依今年三月例爲之。而所過處,雖草家,亦勿毁破之意,分付。都承旨有闕之代,前望單子入之,待落點,卽爲牌招。出榻敎以次退出。
上在昌德宮。停常參·經筵。
李普昱啓曰,大司憲·執義·掌令二員,持平二員未差。今日以監察茶時之意,敢啓。傳曰,知道。
趙明履啓曰,內乘來言捲簾,取稟。傳曰,捲三面。大駕入仁嬪祠宇後,政院·玉堂·藥房口傳問安。答曰,知道。
韓師得啓曰,小臣,大王大妃殿問安進去下直。傳曰,知道。
又啓曰,小臣馳往于大王大妃殿問安入啓,則答以知道之意,敢啓。傳曰,知道。
王世子,遣宮官問安。答曰,知道。
大駕展拜後,政院·玉堂·藥房口傳問安。答曰,知道。
大駕入私廟後,政院·玉堂·藥房口傳問安。答曰,知道。
王世子,遣宮官問安。答曰,知道。
大駕展拜後,政院·玉堂·藥房口傳問安。答曰,知道。
李重協啓曰,小臣傳香進去下直。傳曰,知道。
傳于趙明履曰,臨陽君致祭時,竝祭夫人。祭文,依此擧行事,分付。
傳于李重協曰,兩王子致祭時,郡夫人,竝爲致祭,祭文及祭物,皆以內外兩位擧行。
傳于李重協曰,驪善君當爲參祭寶劍,傳于洪景輔曰,動駕時,似爲窘急,禮房承旨先爲進去傳香,參祭內外孫,預爲整齊進參。
傳于李重協曰,今番擧動後,殿坐廳及出入之門,依前用之之意,分付本家。
傳于趙明履曰,向時亦命軍兵雨具矣。今日亦有雨意,若雨下則雨具事,分付。
傳于趙明履曰,諸司預備。
大駕還宮後,政院·玉堂·藥房口傳問安。答曰,知道。
癸亥六月二十二日卯時,仁嬪祠宇擧動時,行都承旨權,左承旨韓師得,右承旨李重協,左副承旨趙明履,右副承旨李命坤,同副承旨李普昱,記事官任師夏,假注書宋德中,記事官兪彦好·吳彦儒隨駕。上具翼蟬冠·衮龍袍,自賓陽門,出明政殿,於駕前下敎曰,正制本也,承襲末也。此去得一宗臣,而予則渺然矣。遣標信,召兵曹判書徐宗玉下敎曰,還宮時,當歷入私廟,展拜而歸,此處無護衛之事,以後上爲先上,以先上爲後上,馬軍先來于敦化門,入私廟後,月城·錦城同爲入侍之意,分付,可也。宗玉曰,然則軍兵,當爲排立,而布帳何以爲之乎?上曰,布帳則止之,可也。出駕前下敎上曰,初者宗臣入侍下敎中,皆字似誤,聞驪善外,安興·海恩同爲入侍,而仁嬪後孫屬近人,竝令入參。出駕前下敎上出明政門降輿乘輦,出弘化門行幸,至宗廟前下輦所,降輦行步,少許,乘輦至夜晝峴甁門外降輦,以玉轎行幸,至仁嬪廟門外。上曰,祗迎之人,問其姓名,精書以入。臣德中,承命書進。上入廟門後,諸臣退出。午時,上以玉轎出廟門,還至夜晝峴路上,降輿乘輦。上曰,承旨書之。今雖兼奉,事體重,祠宇,令該曹修釐。日後,依大院君祠宇例,限年修釐事,分付該曹。出駕前下敎上又曰,承旨書之。展拜伸禮,追昔興感,大院君祠宇展拜時,已有前例。入侍宗臣安興君埱,海恩君爣竝加資,主人驪川君增,已資窮,雖有子,應爲承襲者,壻姪中一人除職。出駕前下敎上又曰,承旨書之。家臨隔墻,追惟昔年,翌朝,遣內侍,致祭于金貴人房。出駕前下敎上又曰,于今展拜之時,臨陽夫人,以王孫婦,年將八十,神氣尙强,可謂稀矣。其令該曹,食物比歲饌,從厚輸送,以表予意。出擧條上曰,如此殿坐處,例爲塗褙,而今番則不爲,似是戶判生疎之致,推考可也。禁喧郞誰也?明履曰,洪益三也。上曰,表旗立於十字橋,哨龍旗立於西斥橋之意,分付。而此異於入軍門節次,回駕時則馬軍,皆下馬祗迎可也。行幸至私廟門外,以玉轎入廟門後,諸臣退出。戌時,上以玉轎出廟門,降輿乘輦,遂還宮,至宗廟下輦所。上曰,欲爲摘奸,而環顧左右則挾侍外,中官無一人待令者,此必乘馬落後而然,事極駭然。挾侍外中官,一倂推考,可也。出擧條上曰,史官一員待命,宗廟內摘奸。遂行幸,由弘化門至明政門降輦乘輿,自賓陽門入宮後,諸臣以次退出。
上在昌德宮。停常參·經筵。
夜一更二更,巽方坤方,有氣如火光。
李普昱啓曰,大司憲·執義·掌令二員,持平二員未差。今日以監察茶時之意,敢啓。傳曰,知道。
又啓曰,檢閱李毅中,由限已過,卽爲牌招入直,何如?傳曰,允。
又啓曰,卽者中樞府錄事來言,判中樞府事兪拓基,今方出往楊州地云,係是大臣去就,敢啓。傳曰,知道。
李重協啓曰,吏曹判書閔應洙再牌不進推考傳旨,今方捧入矣。開政遷就,事甚未安。判書閔應洙,參判李益炡,所當更請牌招,而一日三牌,有傷事體,何以爲之?敢稟。傳曰,若是撕捱,何時開政?況分義事體,極涉寒心。牌招開政。
以咸鏡監司沈聖希狀啓,定平居任東一妻李召史等,爲虎囕死事,傳曰,囕死人等,令本道,恤典擧行。
李普昱,以侍講院言啓曰,世子宮別監尹命良,再昨夜,以擧動出令知委事,往來之際,御營廳別軍官朴漢緯等十餘人,聚會道上,使酒敺打,幾至殞命之境,事極驚駭,不可不懲治。首犯朴漢緯,令攸司囚禁科罪,何如?傳曰,其涉可駭,令該曹嚴治。
趙明履,以兵曹言啓曰,兼司僕二番兼將許樹,今二十一日入直受點矣。卽者內三廳書員來告,樹猝得暑癨,昏痞垂絶,呼吸不通,方在萬分危境云。淸禁重地,不可暫時留置,不得已原單子中,改付標以入之意,敢啓。傳曰,知道。
上在昌德宮。停常參·經筵。
夜四更五更,有霧氣。
李普昱啓曰,大司憲·執義·掌令二員,持平二員未差。今日以監察茶時之意,敢啓。傳曰,知道。
藥房都提調金在魯,提調趙觀彬,副提調權啓曰,雨後炎威乍減,伏未審日間,聖體若何?再昨冒熱勞動之餘,不瑕有傷損之節,而眩氣亦不至發作乎?臣等久未入侍,今日率諸御醫入診,詳察聖候,仍爲轉詣東宮,診察暑濕後諸節宜當。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則一樣矣。待下敎入侍,世子氣候一樣矣。亦爲待下敎入侍。
大王大妃殿·中宮殿·賢嬪宮,藥房口傳問安。答曰,知道。
李重協啓曰,吏曹判書閔應洙,參判李益炡牌不進推考傳旨,今方捧入,而開政命下,已過數旬,尙未擧行,其在事體,極爲未安。竝更牌招,何如?傳曰,允。
權啓曰,吏曹判書閔應洙,參判李益炡牌招不進推考傳旨,今方捧入,而開政至此遷就,事體誠極未安,竝更卽牌招,何如?傳曰,允。
李重協啓曰,吏曹判書閔應洙,參判李益炡再牌不進推考傳旨,今方捧入,而開政命下,幾至一朔,一向撕捱,終不擧行,其在事體,極爲未安。參判以其親病,陳疏入啓,判書所當更請牌招,而係是一日三牌,何以爲之?敢稟。傳曰,待開門牌招開政。
以司諫金尙迪,獻納朴㻐牌不進罷職傳旨,傳于李普昱曰,竝推考傳旨捧入。
李重協,以兵曹言啓曰,曹所屬司僕寺褒貶啓本中,刀擦一處之意,敢啓。傳曰,知道。
又以兵曹言啓曰,曹所屬司僕寺官員等,今癸亥年春夏等褒貶等第,今始追勘以入,而去壬戌年春夏秋冬等褒貶,因本寺提調有故,不得褒勘矣。其時官員,已多遞易,旣自本寺,入啓蕩滌,依例勿論之意,敢啓。傳曰,知道。
又以兵曹言啓曰,今癸亥年春夏等各道褒貶啓本開坼,則全羅右水使盧啓禎啓本中,蝟島僉使呂必善,妄尊之病,姑贖修擧爲目,則宜置諸中考,而置諸上考。南兵使趙東漸啓本中,豪打萬戶姜德炯,烽雖處遠,檢飭有疎爲目,則宜置諸下考,而置諸中考,殊無嚴明殿最之意。南兵使趙東漸,全羅右水使盧啓禎,竝推考警責,呂必善中考施行,姜德炯下考施行,何如?傳曰,允。
又以禮曹言啓曰,卽接昭顯宮守直內官所報,則今日大雨,正室西邊內墻一間許頹圮云,正室至近之地,有此墻垣頹圮之患,不可無慰安之擧。慰安祭,不卜日來二十六日設行,頹圮處,待晴擇日改築,何如?傳曰,允。
韓師得,以戶曹言啓曰,依傳敎,右議政趙顯命,去五月·今六月兩朔祿俸,令倉官,更爲輸送于本家,則以爲方在辭免之中,常祿不敢冒受云,祿俸又不領受,何以爲之?敢稟。傳曰,令倉官更爲輸送。
以京畿監司柳儼啓本,判府事兪拓基,自庚申六月至今年五月朔,月廩不受事,傳曰,令本官,更爲輸送。
以公洪兵使狀啓,懷仁等官居幼學奉時輝孫子仁元等,爲虎囕死事,傳曰,囕死人等,令本道恤典擧行。
李重協,以義禁府言啓曰,康津縣監申拿來事,傳旨啓下矣。申時在任所云,依例發遣府羅將拿來,何如?傳曰,允。
江原監司趙明謙疏曰,伏以臣,卽伏見今月初三日頒下擧條,則因大臣陳達,以本道所封參料,漸不如前,甚或以沙蔘鉛鐵埴入以進,該道道臣,特命重推申飭,臣於是惶隕踧踖,罔知所以自措也。凡係封進之物,雖在等閑土産,其在職分道理,固宜十分檢飭,以盡敬謹之誠,況是蔘料,尤其最緊重者也。夫豈敢一毫放忽?而第自數年飢癘之後,峽氓之採蔘者,流亡殆盡,將至絶種,窮搜艱覓,惟以得免闕封爲幸。且其形體豐大然後,方爲好品,故必以是爲準。蓋嘗屢加點退,無弊封進,自以爲可幸無罪,至於雜物之揷入裏面,實是意慮之所未到。大臣之筵達如此,臣誠驚駭慙悚,無辭可解。此後則依朝令,勿論巨細,必以各根本體上納之意,嚴飭列邑。而莫重御供藥料,初不能精審封進,致有問備之擧,論其罪戾,誅殛猶輕,玆敢席藁陳章,仰請譴何。伏乞聖明,亟命鐫削臣職,仍治臣罪,以礪群工,以安私分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭察任。
吏曹參判李益炡疏曰,伏以臣之情地,萬分危蹙,銓席一步,鐵限在前,前後違召,殆近三十次,罪死猶輕,誅罰不加,特敎連降,責諭嚴截,臣誠迫隘,益不知措躬之所也。開政遷就,重傷國體,莫非臣罪?而猶且頑然冥然,不敢爲變動之計者,廉隅大防,不可放倒故耳。向來諫疏,多有機括,便一彈文,臣若不思所以自處之道,冒沒復出,則不但人之視臣,無異負塗之豕,亦不知何樣回颶,復起於暗地也。臣心到此,寧不怵然?惟有一遞之外,更無他道,荐疏祈懇,實非外面之飾讓。伏惟聖上體下之恩,不待臣辭之畢,而速賜變通也。且臣今有煎迫之私,不敢自隱於孝理之下。臣之老母,年迫七耋,夙嬰奇疾,日夕沈淹之中,近爲暑熱所傷,煩痞之症,轉成急癨,吐瀉兼作,症情危篤,氣息如縷,晝夜扶護,方寸煎灼。此時情理,亦無暫離之勢,荐召之下,末由隨詣,坐犯違慢之科,分義惶悚,罪合萬殞。玆敢疾聲呼籲於天地父母之前。伏乞聖明,亟賜鐫罷臣職,以便救護,仍治臣罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。卿其勿辭護焉。
上在昌德宮。停常參·經筵。
趙明履啓曰,備邊司郞廳,以大臣意來言,今日賓廳坐起日次,而時無稟定事,故頉稟,而來會本司云矣,敢啓。傳曰,知道。
又啓曰,大司憲·執義·掌令二員,持平二員未差。今日以監察茶時之意,敢啓。傳曰,知道。
李重協啓曰,賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
趙明履,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
領議政金在魯,左議政宋寅明聯名箚曰,伏以自前月二十日差出銓長之後,不得更爲開政,今已三十餘日矣。兩銓許多緊急之窠,一切未差,爲弊不貲,而大政之踰月,祿政之過時,俱屬可慮。吏曹判書閔應洙,積費撕捱,違牌無數,三牌不進,亦至再次,雖曰不無所執,固已重損國體,至於以面諭事,特命入侍,而猶不肯趨承者,此是前所未有,紀綱因此而益壞,不可一任相持,宜罷其職。參判李益炡,旣有所遭,必遞爲期,鎭日出牌,徒歸屑越,亦宜遞改,亞堂兩窠中一員,特出其代,俾卽開政,以爲差出長官之地,恐不可已,乞賜裁處焉。取進止。答曰,省箚具悉卿懇。所陳者,入侍時當下敎矣。仍傳曰,遣史官傳諭。
右副承旨李命坤疏曰,伏以臣之老母,宿患虛勞,積有源委,每遇換節之交,輒致增加,自經今夏毒暑以後,寧日益鮮,長在床席,而特爲姑無危急之症,不敢言私,黽勉供職,已過一朔矣。忽自去夜,重添外感,寒熱交作,吐瀉兼劇,臣方左右扶將,達宵焦煎,持被禁省,萬無其路,敢將懇迫之私,仰瀆崇高之聽。伏乞天地父母,俯垂矜諒,亟許鐫遞臣職名,得以安意救護,俾伸人子至情,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
上在昌德宮。停常參·經筵。
懿仁王后忌辰齋戒。
李普昱啓曰,大司憲·執義·掌令二員,持平二員未差。今日以監察茶時之意,敢啓。傳曰,知道。
李重協,以侍講院言啓曰,本院上番輔德李光運,連日入直矣,以親病陳疏徑出,兼輔德·弼善俱未差,兼弼善尹光毅入直玉堂,以親病陳疏徑出,文學洪景源,謂有身病,兼文學韓翼謩,以本職入直吏曹,上番將未免闕直,事甚未安。文學黃景源,卽爲牌招,以爲入直之地,何如?傳曰,允。
又以弘文館言啓曰,本館上番副應敎尹光毅,以親病,陳疏徑出,上番將未免闕直。校理朴弼載,修撰兪宇基,竝卽牌招,以爲推移入直,何如?傳曰,允。
備忘記,長番內官孫世榮,承傳色差下,政院知悉。
李普昱,以禮曹言啓曰,卽接顯陵令所報,則今番大雨後,大王陵上曲墻東邊前面地臺石上,一處廣二尺高一尺,一處廣二尺高一尺,一處廣四尺高一尺一寸,一處廣一尺九寸高一尺,合四處頹圮。丁字閣樑上塗灰剝落云。陵上至近之地,有此頹圮之患,不可無慰安之擧。慰安祭,不卜日來二十八日設行,而依前例本曹堂上·郞廳進去,奉審後,稟處,何如?傳曰,允。
又以義禁府言啓曰,漢城府草記,據刑曹啓目內,前同知池海宗,移本府處置事,允下矣。池海宗今方待命於本府,卽爲拿囚之意,敢啓。傳曰,知道。
李重協啓曰,卽者副應敎尹光毅,以其親病,陳疏徑出。原疏以國忌齋戒,纔已退却矣,所當直捧禁推傳旨,而此與無端徑出有異,推考警責,何如?傳曰,允。
又啓曰,卽者輔德李光運,以其親病,陳疏徑出。原疏以國忌齋戒,纔已退却矣,所當直捧禁推傳旨,而此與無端徑出有異。推考警責,何如?傳曰,允。
上在昌德宮。停常參·經筵。
仁穆王后忌辰齋戒,懿仁王后忌辰。
李普昱啓曰,大司憲·執義·掌令二員,持平二員未差。今日以監察茶時之意,敢啓。傳曰,知道。
又以侍講院言啓曰,本院上番闕直,事甚未安。輔德李光運,昨日以親病,陳疏徑出,兼輔德·弼善俱未差,兼弼善尹光毅,以本職陳疏徑出,文學黃景源牌不進傳旨未下,兼文學韓翼謩,以本職入直吏曹,上番他無推移之員。故不得已以下番,姑陞入直之意,敢啓。傳曰,知道。
以校理朴弼載,修撰兪宇基牌不進禁推傳旨及文學黃景源牌不進罷職傳旨,傳于李重協曰,竝推考傳旨捧入。
李普昱,以弘文館言啓曰,本院上番闕直,事體未安。校理朴弼載,修撰兪宇基,旣有只推之命,竝卽牌招,以爲推移入直,何如?傳曰,允。
又以戶曹言啓曰,依傳敎,右議政趙顯命,去五月·今六月兩朔祿俸,令倉官,更爲輸送,則以爲方在辭免之中,常祿不敢冒受云,又不領受,而來七月朔祿牌,亦不出給,何以爲之?敢稟。傳曰,令倉官,更爲輸送。
又以戶曹言啓曰,京畿監司柳儼狀啓內,判府事兪拓基,今六月朔月廩領納事據,卽令本官,更爲輸送事,傳敎矣。月廩,自本官旣已領納,則更無擧行之事,故不得知委之意,敢啓。傳曰,知道。
獻納朴㻐疏曰,伏以臣於日昨,中暍忒重,不卽醫治,轉成暑癨,中焦關格,吐瀉無算,氣息奄奄,若將隕絶。適於此際,以次對,召牌下臨,欲起還仆,無以自力,終犯違逋,恭俟嚴譴,而只推之命,出於格外,臣誠惶隕震惕,益不知所以自措也。其在分義,宜不敢復事煩瀆,而顧此病狀,日漸沈痼,時月之內,實無復起爲人之望。且臣伏見開城留守曺命敎疏本及囚人魏昌祖供辭,誠不勝駭歎之至。昌祖供辭,欲巧反拙,雖欲發明,而亦有所粧撰不得者。其供辭,以爲本府新迎之費,勿論留守·經歷,各種雜費,不出於民,而皆出於官。故以錢計之,雖京中數日之程,例不下三四百兩錢,多者或至五六百兩,苟以其載於節目者,依例支放於咸興九日之程,則其數之多,將不至於臺疏之虛張云。雖以其所供觀之,臣疏所謂千兩,亦云不足,而猶謂之虛張云者,其果成說乎?其供辭,又以爲矣身,深慮遠地冗費,必倍近道,稟於留守,減之又減,使不有加於京行之費。北行時往還供饋,烟價雜費,竝內外行所入把雇價糧料,而都合路費之數,未滿千兩之半云。而留守疏中,亦以爲昌祖家,有父母妻妾,應許眷率,有不可遏,距咸興九日程,許多人馬往還之費,自致浩繁云,則其許多眷屬之盡數率來,烟價雜費之細鎖者,無不計給,據此可知。渠之所謂減之又減云者,裁損於何事,節省於何物?而所減之數,至此半千之多乎?其所爲言,萬不近理,臣謂此一款,不可不明査而嚴覈也。其供辭,又以爲茶啖代錢之云者,尤極孟浪。上官之日,矣身爲慮例供之猶歸浮費,茶啖除良,府中應供,亦且太半減省,要除一分之弊,則此實府人之所共知云。其所爲說,雖似發明,而便是自服矣。臣聞松都舊例,異於外邑。支供凡需,節目中折定之數,無非倍價。以此之故,昌祖,自到任時茶啖及逐朔應供,日次雜物,一倂以錢代俸,私自貿用。取其剩餘,而猶自以除弊減省,欲爲飾詐掩跡之計,其誰欺乎?尤極痛駭。果使昌祖,除茶啖而不受,減應供而省費,意在除弊而不捧其價,則各廳文書中,已放下之價錢,必以還錄懸註,未放下之價錢,亦必以減省懸註。取考其明白可據之文書,逐朔應供,許多雜物中,雖一二種,若有不代俸而減省之物,則雖謂之廉吏,未爲不可,臣亦無辭,而必無是理,抑有一言,可以劈破者。臣聞昌祖,差祭豐德之行,軍官廳,有設酒肴往迎之例,昌祖辭而却之,捧其代錢云。其鄙瑣無恥,至於如此,則上官時茶啖,應供雜物之代捧其價,居可知矣。且故都遺民,棄本逐末,惟以居貨取贏,爲生業。商賈輻輳,市廛富實,而一自昌祖到任後,各廛物貨私貿之弊狼藉,而不爲給價,以其館主人,謂有厚利,而責給其私貿之價。館人稱冤,不肯聽施,各廛市民,因此失利,怨聲載路。至於頃日昌祖之妾喪,而取怨極矣。昌祖之貪汚鄙鎖,不一而足。留守同在一府之中,亦豈全然不知?而其所分疏營救,縷縷至此,其在上下官之道,似不得不勉强爲此,而臣則謂容恕之太厚也。臣於病狀之外,此亦添一難冒之端,玆敢略暴事實,仰瀆宸嚴。伏乞聖慈,天地父母,俯諒臣情病之俱苦,亟許鐫削臣所叨職名,以安微分,以延殘喘,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭察職。
李普昱啓曰,校理朴弼載,修撰兪宇基牌招事,命下,而今已夜深,待明朝出牌之意,敢啓。傳曰,知道。
上在昌德宮。停常參·經筵。
懿仁王后忌辰齋戒,仁穆王后忌辰。
李普昱啓曰,大司憲·執義·掌令二員,持平二員未差。今日以監察茶時之意,敢啓。傳曰,知道。
趙明履,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于李普昱曰,史官一員待命,騎馬三匹立之。
以校理朴弼載,修撰兪宇基等牌不進禁推傳旨,傳于李普昱曰,竝推考傳旨捧入。
李普昱,以弘文館言啓曰,本院上番闕直,事體未安。校理朴弼載,修撰兪宇基,旣有只推之命,竝更牌招,以爲推移入直之地,何如?傳曰,允。
上在昌德宮。停常參·經筵。
宣懿王后忌辰。
李普昱啓曰,備邊司郞廳來言,今日賓廳坐起日次,而國忌正日相値,頉稟。傳曰,知道。
權啓曰,今日賓廳坐起,旣已頉稟,所當持公事入侍,而國忌正日相値,不得入侍之意,敢啓。傳曰,知道。
李普昱啓曰,大司憲·執義·掌令二員,持平二員未差。今日以監察茶時之意,敢啓。傳曰,知道。
以校理朴弼載,修撰兪宇基牌不進禁推傳旨,傳于李重協曰,竝推考傳旨捧入。
李重協,以侍講院言啓曰,本院番次之苟簡,未有甚於近日,以致下番之姑陞,已過累日,事體至爲未安矣。兼說書趙重晦,連日入直,纔以親病,陳疏徑出,上番將未免闕直。輔德李光運,文學黃景源,竝卽牌招,以爲推移入直之地,何如?傳曰,允。
李重協啓曰,卽者兼說書趙重晦,以其親病,陳疏徑出。原疏以國忌正日,纔已退却矣,所當直捧禁推傳旨,而此與無端徑出有異。推考警責,何如?傳曰,允。
李命坤啓曰,因侍講院草記,輔德李光運,文學黃景源牌招事,允下,而闕門已閉,待明朝出牌之意,敢啓。傳曰,知道。
上在昌德宮。停常參·經筵。
李普昱啓曰,大司憲·執義·掌令二員,持平二員未差。今日以監察茶時之意,敢啓。傳曰,知道。
李重協,以禮曹言啓曰,太廟展謁,每年春秋定式,取稟矣。今秋展謁,以何間推擇乎?敢稟。傳曰,以旬後擇入。
又以禮曹言啓曰,太廟展謁,取稟草記,傳曰,以旬後擇入事,命下矣。展謁吉日,卽令日官推擇,則今七月十二日·十三日爲吉云,以何日定行乎?敢稟。傳曰,以十三日定行。
傳于李重協曰,今番自明政殿,由敦化門行,只分付儀曹。
李普昱啓曰,刑曹參議宋翼輔,連呈辭單,不爲行公,卽爲牌招,察任,何如?傳曰,允。
又啓曰,今日次對,兩司當爲進參,而憲府多官俱未差,諫院除在外·呈辭受由外,獻納朴㻐,卽爲牌招,以爲入侍之地,何如?傳曰,允。
傳于李普昱曰,拜表日迫近,且有下敎事,遣史官,傳諭于右相入來後,次對同爲入侍。
李普昱啓曰,卽者備邊司郞廳,以大臣意來言,今日雖非日次,而久未登對,來會賓廳云矣,敢啓。傳曰,引見。
李重協,以禮曹言啓曰,童蒙禮講,每朔設行事,已有定式,而今六月朔內,本曹堂上有故,不得設講之意,敢啓。傳曰,知道。
又以禮曹言啓曰,卽接昭顯廟守衛官所報,則本墓丁字閣,年久滲漏,月廊左右會簷道里木二箇,椽木六箇朽傷,方在頹壓之境云,依例本曹堂上·郞廳,進去看審後,稟處,何如?傳曰,允。
又以弘文館言啓曰,副應敎尹光毅,由限已過,修撰兪宇基,旣有只推之命,竝卽牌招,何如?傳曰,允。
以修撰兪宇基牌不進禁推傳旨,傳于李普昱曰,推考傳旨捧入。
以文學黃景源牌不進罷職傳旨,傳于李重協曰,推考傳旨捧入。
李普昱,以侍講言啓曰,本院上番闕直,已至經宿,事體極爲未安,文學黃景源,旣有只推之命,更卽牌招,以爲入直之地,何如?傳曰,允。
備邊司薦望,元景夏·權·李周鎭,以元景夏爲吏曹參判。
備忘記,長番內官朴纘聖,當爲莫重公事,誤踏啓字,極爲非矣。推考。
李普昱,以兵曹言啓曰,本曹佐郞洪益三,身病猝重,累度呈狀,無意行公,宿衛重地,不可久曠,今姑改差,何如?傳曰,允。
又以兵曹言啓曰,禁軍祿試射沒技人金命得·金昌岌等,因其子上言,直赴殿試,金重顯·柳以完·權興道·李泰柱·金壽健等,因其子上言,加資事,判下矣。各人等前授馬帖,使之還收之意,分付司僕寺,何如?傳曰,允。
又以兵曹言啓曰,頃日動駕時,各番禁軍中,以病懸頉者許多,査問其虛實,則或病勢果重,或以病受由,而病差後不卽還仕者有之,故此則分輕重懲治。而其中一內禁軍朴枝英,則擧動命下之後,忽稱父病,受由下鄕,事之痛駭,莫此爲甚,各別重棍後,本任汰去矣。當該番將之題給由狀,亦涉駭然,禁軍將朴載海,爲先汰去,何如?傳曰,允。
又以兵曹言啓曰,日昨擧動時,五衛將韓德升,作門人馬紛踏之際,以手鞭打傷近仗軍士,故禁喧郞廳,略治其下人,則五衛將廳,以其損體而受責,齊報請遞矣。德升身在侍衛之列,擧措可駭,不可仍置,爲先遞差,何如?傳曰,允。
又以備邊司言啓曰,昨年秋,以三南·關東被災外,各邑私賑穀,備置事嚴飭,而賞罰一款,依丙辰年例施行之意,稟定知委矣。四道各邑私賑穀成冊,今已畢到,居首人陞敍,災邑外居末及全未備者,分輕重越等事,依定式擧行。而四道之外,他道各邑之自爲備置,自營門成冊上送者,亦當與四道各邑,一體施行,以此分付吏曹,何如?傳曰,允。
又以備邊司言啓曰,諸宮家各衙門私貿易,嚴禁事啓下,申飭平市署矣。卽見該署郞廳所報,則安興君埱,以細布私貿易事,廛人八名捉去,決笞一名,拘留督納云。禁令之下,違越作弊如此,致有該署所報,則其在懲後之道,不可置之,安興君埱罷職,何如?傳曰,允。
又以御營廳言啓曰,本廳來七月·八月兩朔,應立前部中司屬慶尙左道五哨軍兵六百七十名,已爲逢點整齊矣。七月初一日,與左司軍兵替代後,舊軍放送之意,敢啓。傳曰,知道。
又以御營廳言啓曰,本廳來九月·十月兩朔,應立前部右司屬慶尙左道三哨,右道二哨,合五哨軍兵,八月二十五日京中逢點。九月初一日,與中司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以御營廳啓曰,本廳屬海西十四番別馬隊五十名內,一名則以染病未來,其餘四十九名,標下軍一名,已爲逢點整齊矣。來七月初一日,與東營入直十三番別馬隊替代後,舊軍放送,而染病軍,則依例待差,卽爲起送,以爲追立事,分付兵使之意,敢啓。傳曰,知道。
又以御營廳言啓曰,本廳來九月·十月當海西一番二番別馬隊,逐朔立番次,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,今此下番馬步軍兵,試才賞格,從分數多寡,以本廳所儲木綿面給後,別單書入之意,敢啓。傳曰,知道。
韓師得,以戶曹言啓曰,因耆老所草記,本所大廳改建材木,修粧等物,勿爲侵稅事,允下矣。本曹經用木物,無他出處,專靠於如干收稅,而近來木物流下者,比前甚尠,不能支吾,而昨年本所貿來板子,累次半稅,蓋出於曲副之意,而今乃竝與材木而又欲全減其稅,至煩啓請,未知其得當。況本所改建物力,旣令經費責應,則其所容入,似不至大段。而許多材板,一倂減稅,實無古例,自今爲始,依例收稅,何如?傳曰,允。
又以戶曹言啓曰,故光城府院君金萬基,恩賜田結,尙未準受矣。全羅道一新縣所在,罪人兌成籍沒田畓陳起,竝貳結貳拾柒負參束,自本家望呈願受,依例折給,何如?傳曰,允。
李普昱,以禁衛營言啓曰,來七月當七番中部中司屬京畿四哨及江原道一哨,合五哨軍兵逢點實數,六百五十二名,四番海西別驍衛四十八名,步軍標下一名,已爲點閱整齊。來七月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
以江原監司狀啓,原州等官居李日先等壓死事,傳曰,壓死人等,令本道恤典擧行。
李普昱啓曰,因侍講院草記,文學黃景源,牌招事,允下,而闕門已閉,待明朝出牌之意,敢啓。傳曰,知道。
開城留守曺命敎疏曰,伏以臣,得見金吾判下移關,以臺論魏昌祖事,令臣府詳査啓聞者,臣卽當擧行。第當初臺疏,以臣爲上官,而不禁裁罪臣,至請警責,則其於廉隅,不可按此査事決矣。其後臣於辭疏,亦及臺言之爽實,昌祖之非罪,至承勿辭之聖批,則金吾之請令臣行査,恐非事宜,今若謂有成命,突然冒當,亦是事理之外。以此以彼,旣不得奉行朝令,則豈可晏然於職次?玆又煩瀆,罪上添罪。伏乞聖命,特命攸司,移定査官,許遞臣職,千萬幸甚。臣無任惶悚竢罪之至,謹昧死以聞。答曰,省疏具悉。魏昌祖事,業已知過,更何査乎?卿其勿辭察任。
副應敎尹光毅疏曰,伏以臣,向於直中,聞母病危重,輒陳至懇,徑出禁門,惶隕之極,累日靡定,卽以由限已過,召牌復臨。在臣分義,固當趨承不暇,而第臣老母,以九耋之年,抱積痼之病,加以重傷暑濕,泄痢已過旬日,食飮全却,眞元澌綴,而昨夕又聞臣叔母之訃,老人心弱驚痛,不能自定,症情益復危劇。臣方憂遑焦灼,左右扶將,實無少須臾離捨之勢。玆不得不更進短章,仰暴至懇,瀆擾之罪,無以自逭。伏乞聖明,天地父母,俯垂矜憐,特許鐫削臣職名,俾伸人子至情,不勝大願。臣無任屛營祈懇之至,謹昧死以聞。答曰,省疏具悉。爾其勿辭護焉。
輔德李光運疏曰,伏以臣之望七篇母,月初重患暑病,許久彌留,進退無常。蓋以老人氣力,積毁於洊慼之餘,又敗於無前酷熱,一有所感,自難速差,沈淹至今,澌綴轉甚。臣之情理,夫豈有一時離側之勢哉?特以番次之苟簡,不得已乘其少間,黽勉持被,而一念憧憧,私自焦憂。日昨直中,猝聞諸症越添,仍成似瘧之病,方寸煎迫,按住不得,蒼黃投章,徑出禁門,而適値齋戒,疏未上徹,區區私情,遂阻於孝理之下。臣實悚悶蹜踖,無所措躬,數日救護,粗伸至懇,而若其病情,迄無所減,寒熱互攻,眩疼忒重,咳喘尤劇,頭目澎浮,飮啖專却,氣息㱡㱡,實有頃刻難支之憂。臣方左右扶將,焦遑度日,非不知闕直之至爲惶恐,屢瀆之至爲煩猥,而目下情形,萬無離捨供職之望,又不得不隨牌祗詣,疾聲仰籲。伏惟聖慈,天地父母,若臣懇迫之私,宜蒙矜察,亟命鐫削臣職名,回授他無故之人,使子職無悔,禁直無曠,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭護焉。
禮曹參判吳光運疏曰,伏以臣於向日謄進御製序文中,不省其有改下之本,而借得傳謄者,適遇前本,遂於數字改安處,全不覺悟,因以謄之,昏謬不察之罪,無以自逃。臣伏暑宿病,重添關格,似瘧非瘧,日就危劇,方在尋單祈遞之中,有不暇他及,而事關聖謨,字誤正本,其爲惶霣極矣。旣省覺之後,不敢留時,玆以短章仰陳,以俟處分焉。其誤謄處,在於序文第八篇第十五行,冀垂照察,亟命改安,而仍賜勘治臣不善考準之罪,以安私分,千萬幸甚。臣無任竦仄隕越之至,謹昧死以聞。答曰,省疏具悉。所陳者,入侍時當下敎矣。卿其勿辭察職。
獻納朴㻐疏曰,伏以臣之宿病旣痼,遇暑添劇,委頓叫苦,㱡㱡若盡,陳疏而未蒙矜許,違召而猶靳例勘,惶隕抑塞,益無所措。日尋長單,見阻喉司,方此蹙伏竢罪之中。今因次對,天牌辱臨,分義所在,固當蹶趨承,而顧此病狀,萬無自力登筵之望,敢暴危悃,仰瀆宸嚴。伏乞聖明,諒臣苦懇,亟許遞臣職名,以安微分,以尋生路,不勝萬幸。臣方懇乞鐫免,不宜贅及他說,而於目下事,竊不勝憂慨之忱,敢此略陳,惟聖明澄省焉。臣聞國之大事在戎,而我國軍政之疎虞,八路同然,兩西尤甚。束伍軍設置之意,蓋爲朝令夕發,緩急得力之地,較諸徵布之良軍,殆有重焉,而上自朝家,下至守令,專用力於良軍,反有忽於束伍,流弊已久,有識竊歎。雖以向者海西帥臣之狀聞觀之,一經巡閱,代點闕點,其數夥然,其在詰戎之政,誠可寒心,究其弊源,實有所由,臣請略陳之。西土民俗之厭避軍役,比他道尤甚,有實良丁,未離乳抱之前,先自投屬於營邑軍官,而只以貧殘無依之私賤,苟充於團束之軍,全不曉於弓馬,況可責其坐作進退耶?惟彼良軍之投屬軍官者,只納其除番之布,則元無他役之侵。計其所費,與私賤束伍之自備軍裝赴點,雜費之多,苦歇懸殊,故爭相投屬,隨邑大小,其數與束伍殆等。束伍之疎虞無用,專由於此,雖使隊伍無闕,凍餓尫羸。借衣貰馬者,夫豈可恃而爲用也哉?臣謂宜令廟堂,商確嚴飭,道臣·帥臣,收取各邑軍官案,査出良丁之無本役而投入者,一竝移定於束伍,而免其除番錢布,則軍伍有精勇之實,而窮民無偏苦之患矣。且臣伏見黃海監司徐命九疏本,有曰歲抄軍兵物故,通道內爲七千九百餘名,廟堂別爲句管,連飭道臣,道臣約束守令,勤慢考績守令,亦不敢不盡心力,而皆能充定。又曰各邑守令,汩汩於了當正軍,其中亦有可紀之績,從前勤苦效勞之類,同歸一科,無有得免者云夫。飢癘大殺之餘,良軍七千餘名,盡數代定,則道臣之飭勵,守令之盡心,槪可知矣。而束伍軍之未及盡充,其勢固然,從前勤苦效勞,熟諳事情之守令,亦甚可惜。今若一竝罷削,付諸新手,則束伍軍器之一時修擧,似多生疎,許多守令迎送之際,民弊亦甚不貲。臣意以爲束伍軍有闕之代,老弱無依雜頉之類,更令道臣·守令,亦依正軍了當之例,及時修擧,使之自效,則軍政庶可速完,民弊可除一分。伏願聖上,更加三思,下詢廟堂,參酌處分,是臣區區之望也。臣無任屛營祈懇之至,謹昧死以聞。答曰,省疏具悉。所陳今方自備局,査正幾了當,更何稟處?善治守令遞罷可惜,此非執法之臣,所可請者。爾其勿辭,從速察職。
修撰元景淳疏曰,伏以右副承旨臣李命坤,卽臣之外從兄也。承宣旣兼春秋之任,臣亦帶記事之銜,則規以法例,自有應避之嫌。臣於入城之初,宜卽自列,而曚未覺得,今始仰陳,殊切惶悚之至。伏乞聖明,亟令該曹照例,稟處焉。且臣風痰伏暑等症,源委旣深,盛夏以來,食思全阻,昏頓時多。近以館直不備,未敢言病,帶痛持被,已過一望。其羸憊之形,殆同癃老之狀,闕中諸人之所其見而愍憐者也。數日風氣猝涼,脫着失宜,昨秋關格之症,挾感復發,渾身灑淅,肢脚如束,痰塊衝亘於胸腹,俯仰不得,呼吸斷續,暴泄兼發,度數無算,積敗之氣,虛陷無餘,偃臥直廬,精神迷瞀。種種危惡之狀,有不暇備陳,若不趁卽醫治,則實有汚穢淸禁之慮。玆敢疾聲哀籲,惟願天地父母,俯垂矜諒,夬賜鐫遞,俾便調治,以延危喘,仍治臣瀆擾之罪,以肅朝綱,不勝萬幸。臣無任屛營祈懇之至,謹昧死以聞。答曰,省疏具悉。所陳者,令該曹稟處。
癸亥七月初一日未時,上御熙政堂。大臣·備局堂上引見入侍時,領議政金在魯,左議政宋寅明,右議政趙顯命,戶曹判書金始炯,咸寧君朴纘新,判尹金聖應,行副司直李周鎭,同副承旨李普昱,假注書宋德中,事變假注書李弘德,記事官李毅中·吳彦儒,同爲入侍,以次進伏訖。在魯曰,近日乍有秋氣,朝晝之間,暄涼不適,聖體若何?上曰,大體一樣矣。在魯曰,大王大妃殿氣候,差勝後若何?上曰,差勝後一樣矣。在魯曰,王世子氣候,亦如常否?上曰,好過矣。今日以右相亦爲同入知之矣,因政院來稟,聞其出于郊外矣,拜表日近,且有量之者,俄遣史官,使之偕入,卽爲入來則好矣。在魯曰,聞命之後,豈敢不卽來乎?上曰,右相所去處爲二三十里乎?寅明曰,然矣。上曰,皇帝雖不來,而凡事豫則立,何以則好耶?果實亦皆京捧否?始炯曰,皆於戶曹封裹矣。上曰,都數皆入於咨文中,而歲幣則驛官領去否?在魯曰,然矣。上曰,無黑草査對否?始炯曰,前日或値急遽之時,則俱減之,故已成謄錄,而今番則異於急遽之行,査對一節,似當行之矣。上曰,彼人故然,旣謂之皇帝,則其在事大之義,必爲愼重,可也。在魯曰,歲幣甚重,而亦無査對之事矣。上曰,然則歲幣似無形矣。不能愼重,而反有辱國之事,則事體重大,旣有御覽一節,而只合一該司擧行,似如何矣?此後則方物封裹及正草査對,一依節行例爲之事,定式,可也。出榻敎上曰,康熙時,皇太后亦爲出來云,今番則姑未知其的來,而封裹一節,何以爲之耶?始炯曰,同爲封裹而到義州後,如或不來,則置之而去,似好矣。在魯曰,果實及魚物,不可懸殊,似有參酌之道矣。上曰,然矣。在魯曰,今日是七月春間登對時,敢有仰達之語,而其時有待秋之敎,故敢達。上曰,卿則謂已秋生,而予則恐霜降早矣。今年旱乾特甚,慈殿感氣,長時未快,此等話說,姑爲收殺,只爲廟謨,可也。在魯曰,年事豐歉,雖不可預料,而卽今田穀,八路同豐,畓穀災害,姑未可知,而今當聖算五旬之年,群下之情,豈不欲一伸情禮,而其可昧昧過了乎?上曰,史官謄置儀軌乎?毅中曰,謄置矣。在魯曰,自上以大體許之,而又告于東朝,則亦似無固拒之理,今若以勿議爲敎,則下情不勝缺然矣。寅明曰,群下顒望之情,靡不有極,而如此大事,自當有預爲設施者,夬許幸甚。始炯曰,俄聞聖敎,戒懼之意則至矣盡矣。年事之災害,雖未能預知,而當此喜懼之年,區區之情,豈不欲一伸,而東朝如或固讓,則自下亦豈無仰達之事乎?聖應曰,縷縷下情,不能盡達,而今日夬賜兪音,以副群下區區之情,好矣。周鎭曰,群下之仰請,非欲爲豐大之擧也。聖算恰滿五十,慈殿之母臨,亦今幾年,今日之欲伸情禮,道理當然矣。年事災殃,姑不能的知,當此時節,俯循群下之請,而後日更請于東朝,則亦似無固讓之理,今日勉從,深所望也。上曰,其時下敎,亦非謂予,而爲慈聖有意矣。前後異時,氣候凡節,漸不及前日,近日纔開戶,而任端午帖所謂,秋來予喜之語,亦不知矣。心有所量,而已諭於承旨,予無近親王孫婦,只有臨陽夫人,予於東朝,以親見之意告之矣。向來動駕,豈不知難,而國則有主鬯之人,予則渺然,每事追感,實無興況,方欲請見而姑止之,故以休說言之者,是也。在魯曰,屢聽下敎,不知所達矣。慈聖氣候,不如昨年,則其在如不及之義,速行,可也。寅明曰,以聖上愛日之情,爲慈聖許之,又推以及於一國之老則好矣。上曰,上老老而民興孝,今則甚於五品不遜之時,而予於試學時,以出擧條爲敎矣。每以慈候之差勝爲望,而漸不及前日,元良冠禮時,亦不能親臨見之矣。王者不以天下儉其親,爲親之事,豈可計年事之豐凶,而名曰養老,則自上達下,可也,豈有自下達上者乎?予之所望,惟慈候之康健耳。在魯曰,古或有枉道而娛親者,雖以一時慰悅之道而言之,似當夬許矣。上曰,如枉道而悅親,則予當爲之,而至於進宴,則心有所憾,若無期之事也。周鎭曰,秋間則皆以必行知之,而今承下敎,不知所達矣。上曰,予心亦有界限,其時下敎,只是享上養老之意,非予受之謂也。寅明曰,秋間則先行於東朝,而下以行養老之宴,一國之所知也。今日下敎,不但臣等之失望矣。上曰,予看實錄,士庶人老者,亦皆來參,似指城內老人矣。在魯曰,然矣。今若以難回慈聖之意爲敎,則臣等固當止之,而殿下以親受爲難,則前頭路塞,不勝抑鬱矣。上曰,時乎不再來,向日則猶或可矣。而今則難許,中庸所謂豫則立,是也。在魯曰,向時所許,一國皆知,本意雖厭,勉從好矣。上曰,心如鐵釘,決不欲書之於史冊矣。始炯曰,以臣迷惑之見,決無不可行之事矣。上曰,不過以文具,書於紙上,則有何好事乎?俄者未及下敎,慈聖雖或許之,予則難矣。始炯曰,體量而許之則好矣。上曰,予看唐史,上起舞,上皇亦起舞,想像其境界則好矣。寅明曰,臣等惟恃春間下敎,草草來請,今日下敎,實是意料之外也。上曰,頃者則信之無怪矣,養老宴,前頭或可先行,而予心斷不可回也。儀節則提調進酌乎?在魯曰,似有九次進酌矣。上曰,耆社有老則好矣,欲待開政,加二人資級而未果矣,奉老之心,上下一也。卽今耆社,不知有幾人,而皆是昔日之臣,今此陞資,意有在焉?此何異於歲抄,前參判鄭壽期·李聖龍,特加一資,可也。寅明曰,朝臣多有耆舊,則於國亦增重矣。今此處分極好,而曾以李夏源事,臣有所仰達。其年聞是八十,而爲人恬雅淸簡,退處鄕里已久矣。先朝亦或有特爲加資,奬其恬退之事,況今年又大耋,則一體加資何妨?今日朝廷,名曰蕩平,而陞資等事,每出於彼此當路,此尤臣,所以必欲奬用此等人者也。上曰,予亦知卿之意矣,一體陞資,可也。出擧條在魯曰,頃日入侍時,吏判事,有他日下敎之敎矣,敢達。上曰,徒損事體,予欲處分矣,其所過爲撕捱者,以右相箚而然乎?寅明曰,非徒此也,且其有乍遞卽代之嫌也。上曰,亞堂則以李孟休事而然乎?寅明曰,似聞以洪益三之疏而然矣。上曰,依箚請施行,則爲遞差乎?在魯曰,然矣。上曰,旣有下敎,判書·參判,俱爲遞差,參判有闕之代,問于大臣,卽爲備擬,待下批牌招開政,可也。出榻敎在魯曰,近因銓曹之撕捱,久未開政,今番問安使書狀官,尙不付兼帶,待開政卽付兼臺之意,分付銓曹宜矣。上曰,依爲之。出擧條在魯曰,都政雖或過期未行,節使則必於六月內差出事,曾有定式,而六月內不得開政,尙未差出,待開政卽爲差出事,分付,而副使今無無故可合之人,前參議柳復明,自是有氣力可用之人,曾經當品都承旨,已近二十年。出入於廟薦陛擢之望,亦已十餘年,而每取履歷之居右,故尙今淹滯,自上亦累勤惜屈之敎於筵中矣。特爲陞資,差副使則似好,故敢達。上曰,其人多可取,亦甚久屈,前冬刑議時事,予雖非之,而任怨爲國事則可尙,依爲之。出擧條在魯曰,拜表日及方物封裹之日,政府東·西壁,例當合坐,而見今左右參贊俱在鄕,合有及時變通之道矣。上曰,在外兩人竝改差。出擧條在魯曰,平安都事姜杭,曾爲監察時,只行一司署經而移職,未及行兩司,故見差本職之後,拘於署經,尙未發去。今此使行時,都事例有境上檢飭之事,特爲除一司署經,卽爲發送宜矣。上曰,依爲之。出擧條在魯曰,典牲署·掌苑署·奉常寺·繕工監,皆以北道災邑,貢價或半減或全減,依上年例,自惠廳上下事論報矣。此事昨年,旣已進達代給,今年宜無異同,而亦必筵達,分付然後,該廳可無頉報遷就之弊,故敢達。上曰,依昨年例上下其代,可也。出擧條寅明曰,備堂非不數多,而擔當勤仕之人未易得。元景夏間間來參,而姑無擔當之意,李周鎭勤幹純實,非有疾病,則亦能勤仕,而李宗城則諳熟於籌司事,昨年自求爲湖西伯,而其時病勢不輕,爲其調治,有不忍相挽,今聞病已向蘇,幾已復古云。其在內重外輕之義,不可一向置之於外,令該曹,隨窠內遷,何如?上曰,予有量之者而欲一問,今聞所達,病已差勝云,依爲之。出擧條在魯曰,此是灣尹南泰良狀啓及西伯金若魯謄報狀啓也。以淸人造馬商票文有無,移文鳳城,使之探問瀋陽,將回報而過期不來,別齎咨官先來,亦過期。皇帝行期,竝宜更爲探問,方欲入送譯學,而待回下之間,每致遲延,自今如有緊急探問之事,一邊入送譯學,一邊狀聞事,請令廟堂稟旨,分付矣。所當登對稟定,而此事甚急,故已以從當筵白,爲先發送譯學事,回題於謄報中以送,而敢此仰達矣。邊事,有不可不及時探問者,而若不關稟朝家,而徑先入送譯學,則亦或有失誤之患,固不可定式,而皇帝出來瀋陽回還間,則依所請審其事機,不待稟報回還,入送譯學事,竝爲分付,何如?上曰,事當如此,依爲之。出擧條寅明曰,備堂之任,實有勤幹可合之人,而首揆姑止之云,故未果矣。上曰,誰也?寅明曰,乃金尙魯也。在魯曰,臣方在首席,姑待後日,亦何妨也?寅明曰,國子長事,亦已修擧,若非斯人則難矣。上曰,人存政擧者,政謂此也。在魯曰,此乃黃海水使李義翼狀啓也。唐船一隻若或捉得,則決棍入送之意,令廟堂,稟處矣。上曰,義翼遇事甚銳,予常勉戒,而渠則侮彼人而然矣。寅明曰,臣意則惟在渠善處,不必使朝家知之也。上曰,左相所達,是矣。寅明曰,此乃慶尙監司金尙星狀啓也。降續還起全無邑守令,拿問事現告開錄,而其中永川·慶州,則各有辛酉·壬戌還起之數,而不爲區別,混報槪狀云矣。湖南現告中,南泰良亦曾査出區別,今不可異同,永川·慶州兩邑守令則分揀,其他守令,則依現告施行事,分付,何如?上曰,依爲之。出擧條寅明曰,此乃咸鏡監司沈聖希狀啓也。以咸興方爲弊邑,不可支保,請得五年全耗矣。近來諸道之爲各邑,請得耗穀者,一切推考防塞矣。咸興雖云屢經凶荒,別無蕩敗難支之端,則與他道不可異同。咸鏡監司沈聖希,從重推考,此狀啓勿施,何如?上曰,依爲之。出擧條寅明曰,此是黃海兵使具善行狀啓也。歲抄軍自是收布者,與束伍待變之軍有別,而旣云代點闕點,則雖異於未代定秩,不可全然置之,歲抄軍逃限未準者,亦不可混以闕點代點施行,故自備局,更令監營而査報矣。今此狀啓,以爲軍兵散在各邑,難於聚會行査云云,其勢亦然矣。臣意則不必更査,一倂拿問,觀其供辭而處之,而此不過警飭而已,不可與束伍闕點代點者同罪矣。上曰,依爲之。出擧條寅明曰,臣頃以江都事仰達,故判書金東弼,以陽川·富平,請合爲一鎭,而此則設置甚重,前頭當更爲商議,而臣意則請築城於通津,以爲獨鎭,而府使則以京銜除之,以文殊山城城將,使兼帶,則似好矣。上曰,訓將亦見之乎?聖應曰,小臣亦已往見,文殊一局,是必爭之地也。上曰,敵人坐於其上,則下臨平然故云耶?聖應曰,然矣。如使賊人,置之於頭上,則去馬來牛,俱能辨之,寧有容手之路乎?臣意則請於文秀,以築墩臺,似好矣。纘新曰,俄以文殊事下詢,而小臣亦有愚迷一見,如以文殊,作一巨鎭,以爲必守之地則好矣。若使通津,爲守城將,則雖有守城之名,而不過爲十室邑,旣不能守,則略干軍餉,皆爲籍寇之資,無寧廢城,以築墩臺則似好矣。寅明曰,已築之城,何必毁之?臣意亦非謂必可以守城云也。若築墩臺,以爲守城將信地則好矣。上曰,山後則無可入之處乎?聖應曰,然矣。在魯曰,築臺之意則似好矣。顯命自郊外,承命入來,直爲入侍。進伏問安。上曰,一樣矣。顯命曰,東朝問安,何如?上曰,近日差勝矣。顯命曰,東宮氣候,亦安順乎?上曰,好過矣。顯命曰,臣今當遠行,父母丘墓,欲一省掃,故今曉出去,而情跡非便,不敢循例請由矣。俄者俯詢,臣旣不能親見,且非目下緊急,世間凡事,必須直窮到底而後,可以有成。今聞大臣,方使築城於江都云,城守經略畢備然後,可議他事矣。上曰,欲使右相,見江都而未能,早晩見之則好矣。顯命曰,若使金慶徵爲將,則雖築墩臺,何益之有哉?上曰,然矣。如使金張爲檢留,則惟日事酒肉,雖天塹之地,何足恃也?昔蜀主,不能保金牛峽,惟在人不在險矣。顯命曰,然矣。寅明曰,通津卽江都要衝,雖不必設爲獨鎭,而旣以江都爲依歸,則收拾人心之道,尤不可忽也。通津民少軍多之弊,爲諸道尤甚,而每以武弁差送,故異於文蔭,不敢爲周旋移額之計。以此隣族侵徵,去而益甚,民不支堪,擧皆渙散。近京之地,田土日漸陳廢,若無變通,則爲江都藩蔽無可論,而將不得成邑而後已矣。査正廳,方有諸道汰減良丁,通津軍額,限一百名,使分送他道。京畿左道爲守禦廳,右道爲摠戎廳,兩廳軍兵,亦當分在其所屬邑,而通津有守禦廳軍百名,雖未知其故,而終涉不當,特令革罷,其代,移定於左道各邑爲宜,竝爲分付,何如?上曰,依爲之。出擧條寅明曰,江都外城甓築事,旣有成命,禁衛大將徐宗玉,定將校,以爲設施,而訓鍊大將金聖應,謂有異議,御營大將朴纘新,稱以未停當,無意設施,訓將所謂異議,自上下詢,則必有洞盡,而爲先推考,申飭,何如?上曰,依爲之。出擧條聖應曰,臣自觀江都形便之後,凡關城役之事,靡不用極,豈敢有異議,而第有愚迷一見,卽今大臣之請築城者,凡東西南三處矣。以徐宗玉之所量見之,一軍門所入,幾至四萬兩云,軍門物力,如是蕩殘甚可惜,且使軍門爲客,留守爲主,則其入必倍,如使軍門,助其物力,而使江留築之則好矣。在魯曰,臣意亦以爲然矣。上曰,留守坐而觀光,軍門極力築之甚無謂,而非今日所可畢說,後日兵判及江留,同爲入侍時,更爲商確,可也。上曰,皇太后封進之物,直爲持去乎?顯命曰,然矣。上曰,予有量之者,辭朝時當下敎矣。乾隆似不及於康熙,卿等知之否?顯命曰,然矣。卽今閭巷騷屑,萬萬無據,當以不爲朝覲責之云矣。上曰,康熙無異創業,乾隆必不及,而予則有疑於彼我分界之路矣。建州是蒙古所在否?顯命曰,建州非蒙古之地也。上曰,過興京而至瀋陽否?顯命曰,自燕京出來,則未及於瀋陽矣。上曰,予意則窮極,彼人似欲知其路而來矣。顯命曰,皇帝豈有親審道路之事乎?在魯曰,道里懸殊矣。顯命曰,戊寅年若此時搔擾,而其時使臣書啓,憂慮一段,初不擧論,故快釋云矣。今行雖非宗班,或有引接之事,而交際之間,問其弊端,則將何以答之乎?上曰,領左之意,何如?顯命曰,不過以馬商採蔘事,答之云矣。上曰,予意則以開市知之,不能善對,則反爲辱國,固無怪矣。如以蔘漂對之,而乾隆聰明,則必有弊端,不過以開市之弊,答之好矣。寅明曰,此是國家長遠之慮也。顯命曰,前後日記聞見事件,內入不下矣。上曰,當下之矣。顯命曰,向時非以相職命召事,當入侍,而適有脚病,不能承敎,至今惶懍。君臣之間,貴相知心,而小臣之事殿下,亦已二十餘年矣,似以日月之明,猶有遺照。濟州卽去死罪一等之地,此外寧有再加之律乎?上曰,予有所量,前有閔昌洙,後有鄭宲,宲則浮於韓億增幾倍,而終不快爲處分,無可爲者矣。顯命曰,査正事垂畢,明日當以箚陳達矣。上曰,卿之固執過矣,予有托六尺之意,何所望於卿者,深爲慨然矣。上曰,予有忘之者,而今乃覺悟矣。德宗室稱之甚難,故以國王臣稱之矣。在魯曰,宣祖之於仁宗,似必以皇伯考稱之矣。上曰,其時甚難處,仁宗室則似以侄稱之矣。注書出往香室,祝文式考見而來,可也。臣德中,承命出去,考見而還爲入侍。上曰,汝見之而來乎?德中曰,臣趨往考見,則仁宗室稱以孝曾侄孫,而明宗室以孝曾孫稱之矣。上曰,然矣。諸臣以次退出。
上在昌德宮。停常參·經筵。
夜一更,流星出南斗星下,入坤方天際,狀如拳,尾長三四尺許,色赤,光照地。
李普昱啓曰,大司憲,執義,掌令二員,持平二員未差,今日以監察茶時之意,敢啓。傳曰,知道。
趙明履,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于權曰,吏曹參判元景夏,卽爲牌招開政。
李重協啓曰,吏曹參判元景夏牌招不進推考傳旨,今方捧入,而變通差出之後,不卽膺命,事甚未安,更卽牌招開政,何如?傳曰,允。
李普昱,以弘文館言啓曰,本館上番闕直,事至多日,事體極爲未安,修撰兪宇基,旣有只推之命,卽爲牌招,以爲姑陞入直,何如?傳曰,允。
以修撰兪宇基牌不進禁推傳旨,傳于李普昱曰,推考傳旨捧入。
李重協,以禮曹言啓曰,今七月初一日,大臣·備局堂上引見時,方物封裹及正草査對,一依節行例爲之事,命下矣。今此問安使齎去方物,今七月初四日封裹事,分付,何如?傳曰,允。
李普昱,以吏曹言啓曰,今此宗廟秋享大祭亞獻官,海恩君熻·南原君,實豫差啓下矣。身病猝重,俱不得受香云,不得已以永寧殿亞獻官預差琅堤君燂,改付標以入之意,敢啓。傳曰,知道。
有政。吏批,判書鄭羽良牌不進,參判元景夏進,參議未差,同副承旨李普昱進。兵批,判書徐宗玉進,參判魚有龍病,參議韓顯謩入直進,參知李宗迪病,左副承旨趙明履進。
吏批啓曰,行興溪令柚,今陞昭義,而未經都正者,稟旨封君事,曾有定式,何以爲之?敢稟。傳曰,依爲之。
又啓曰,新除授司僕寺正朴弼傅,除授後過限未上來,依例改差,何如?傳曰,允。
又啓曰,新判書鄭羽良命招,同參政事,何如?傳曰,允。
又啓曰,判書鄭羽良牌不進,參議未差,小臣獨政未安,何以爲之?敢稟。傳曰,仍爲之。
以鄭羽良爲吏曹判書,朴春普爲吏曹正郞,趙遠命爲大司憲,許沃爲司諫,金宗台爲執義,權相一·柳謇爲掌令,申思觀·洪益三爲持平,李益輔·南惠老爲正言,兪宇基爲弼善,朴弘儁爲注書,閔洙彦爲高山縣推考敬差官,鄭夏彦爲京畿都事,鄭錫五爲左參贊,趙觀彬爲右參贊,李宗城爲副提學,南泰齊爲平山府使,鄭益良爲長淵府使,趙鼎彬爲黃州牧使,申旼爲寧遠郡守,李益烈爲松禾縣監,趙明勗爲知禮縣監,李吉輔爲殷栗縣監,韓德一爲尼山縣監,尹就履爲豐川府使,趙東恒爲安岳郡守,金必佑爲益山郡守,金尙迪兼執義單付,金壽長書題單付差下事承傳,安興君埱,承憲今加崇憲,海恩君爣,昭義今加中義,以上加資事承傳,鄭壽期·李聖龍爲行副司直,李夏源爲行副護軍,以上變品加資事承傳,折衝高尙屹·李光國,今加嘉善,濟州監牧官金錫範,今加通政,洪州牧使李潤身仍任事承傳,洪致龍奉常參奉單付,盧賢鶴學諭單付,李日成學錄單付。
傳于李普昱曰,冬至使差出時,以宗臣備擬以入。
工曹參判望單子,傳于李普昱曰,禮曹參議兪健基除授。
兵批啓曰,摠戎廳把摠金光胤,本廳試射時片箭沒技,濟州山馬監牧官金錫範,山屯馬孶剩三百餘匹,捕盜軍官及第安泰文,弑父罪人捕捉,及第金重顯·劉以完·權興道·李泰柱·金壽健·許斗卿等,禁軍祿試射時沒技,俱有加資之命,而金光胤雖已資窮,未經準職,金錫範未資窮未準職,安泰文·金重顯·劉以完·權興道·李泰柱·金壽健·許斗卿等,係是出身,何以爲之?敢稟。傳曰,竝特爲加資。
又啓曰,同知中樞府事金昌曄,年老病痼,無望供職,五衛將尹懋敎,伏暑之外,添劇毒痢,宣傳官趙東鼎,宿病之外,添得暑症,忠壯衛將金萬當,本病之外,添得重感,俱以呈狀乞遞,忠壯衛將金國杓,呈辭在外,過限未上來,今姑改差,何如?傳曰,允。
以李重庚爲同知,安慶運·權相禹爲僉知,韓祉吉·禹揆·郭致遠爲五衛將,趙東鼎爲公洪水使,李衡身爲內禁衛將,李益蔓爲蒜山僉使,吳漢迪爲白峙僉使,朴世春爲善積僉使,朴尙益爲東里僉使,金駿文爲鉢浦萬戶,尹弼國爲所己萬戶,金鼎夏爲多慶浦萬戶,李錫蕃爲文山萬戶,朴枝澤爲楊下萬戶,金有漢爲忠翊將,金鎭石爲忠壯將,安泰嵩·馬贊龍爲慶德假衛將,洪益三爲北評事,金碩弼爲五衛將,李德壽·李縡·崔尙鼎·申慶瑞·申煥·李鐽·鄭暘賓·李思述·金尙迪爲副護軍,李益炡·李重庚·李春躋·任·朴春普爲副司直,李宗白·李德重·申致雲·鄭必寧·金相奭·李喆輔·南泰溫·李彦綸爲副司果,鄭重百爲副司猛。
備忘記,長番內官朴贊聖,當爲莫重公事,誤踏啓字,極爲非矣,行公推考。
趙明履,以兵曹言啓曰,今七月初二日,幼學李著煥稱名人,自敦化門入來,差備門外擊錚,極爲駭愕,令攸司囚禁治罪。同門守門將金得麗,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,去夏三朔能麽兒講時,歸厚署別提李光紹,武臣兼宣傳官韓泰輝,訓鍊院主簿金鎭明等,二次不通,宣傳官李章吾二次病不進,殊無申飭勸課之意。竝推考警責,何如?傳曰,允。
又以御營廳言啓曰,因司僕寺草記,去六月二十九日夜間,虎入箭串場內,游吃馬三匹,恣意囕食,流血狼藉,仍爲致斃,莫重場內,惡虎之如是橫行,極爲驚駭,令該軍門,發送善放砲手三十名,期於捕殺事,命下矣。本廳牙兵三十名,將校率領,明朝出送之意,敢啓。傳曰,知道。
又以御營廳言啓曰,本廳屬海西十四番別馬隊五十名內一名,以染病不得上來,故待差追立事,前已草記矣,今始差病來現,一體立番之意,敢啓。傳曰,知道。
李普昱,以戶曹言啓曰,卽接廣興倉所報,則依傳敎,右議政趙顯命,去五月·六月·今七月合三朔祿俸,更爲輸送則以爲,方在辭免中,常祿不敢冒受,祿俸又不領受云,何以爲之?敢稟。傳曰,令倉官更爲輸送。
李重協啓曰,社稷署官員,以都提調意啓曰,國家於廟社,凡事視之如一,則其在太廟守僕輩米布加下之後,本署守僕之必欲一體蒙惠者,勢所當然。雖其上言猥濫,曾已防啓,而飢寒實狀,誠是可矜。厭薄規避,類多苟充,以致祀享重地,凡事多不成樣。曾有判下,本署奴婢之在嶺南,而辛亥年所修案者,令戶曹還給矣。本曹諉以更査,至今相持,極爲未安,前任堂·郞,從重推考,使之劃卽還給,何如?傳曰,允。
趙明履啓曰,司僕寺官員,以提調意啓曰,近來都城至近之地,虎患叱叱有之,殊涉可慮,而本寺所屬箭串,卽國馬放養之處,每當各邑分養馬遍放之時,虎自峨嵯山越入,囕殺國馬,無歲無之。年年,分付當該軍門,多放善放砲手,以除其患矣。卽者箭串司僕所報內,六月二十九日夜間,虎又爲越入場內面項近處,游吃馬三匹,恣意囕食,流血狼藉,仍爲致斃云。莫重國場內,惡虎之如是橫行,囕食場馬,極爲驚駭,不可不登時捕捉。依例令該軍門,發送善放砲手三十名,期於捕殺,以除其患,何如?傳曰,允。
上在昌德宮。停常參·經筵。
未時,太白見於巳地。
李普昱啓曰,大司憲趙遠命,持平申思觀未肅拜,執義金宗台,掌令權相一·柳謇在外,持平一員未差。今日以監察茶時之意,敢啓。傳曰,知道。
備忘記,傳于李普昱曰,史官二員待命,騎馬六匹立之。
李普昱啓曰,方物封裹時,政府西壁,不可不進參,而新除授左參贊鄭錫五,右參贊趙觀彬,今日不爲出肅,殊無變通差出之意,竝卽牌招,何如?傳曰,允。
李普昱,以侍講院言啓曰,本院下番說書尹光纘,連日入直矣,以親病陳疏徑出,司書兼司書俱未差,兼說書趙重晦,連呈辭單,不爲行公,下番將未免闕直,事甚未安。兼說書趙重晦,卽爲牌招,以爲入直之地,何如?傳曰,允。
又啓曰,說書尹光纘,以其親病陳疏徑出,原疏以秋享大祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
又以司饔院提調意啓曰,生鮮廛人等,逐日呼訴於本院,以爲潦水雖霽,江漲未退,且魚族本忌東風,深入不出,漁釣斷絶,闕供之患,迫在朝夕,水退風息間,以鷄及雜魚,依前例參半代封事,入啓變通云,而莫重御供,不可以渠等之所訴,容易代封,而京畿日次生鮮,旣許代封,則其在一視之道,宜有變通,而係是御供,自下不敢擅便,惶恐敢啓。傳〈曰〉,參半代封。
獻納朴㻐啓曰,臣年邁病痼,性又巽懦,不堪復冒於言責之任,而虛縻職名,于今三朔陳疏,而未蒙矜許違召,而猶靳例勘。去就狼狽,惶蹙冞切,病伏垂死之中,竊嘗有憂慨之忱。敢以海西軍政之弊,略貢蕘說,以效一日之責。伏承聖批,逐條賜答,諄諄開示,不啻若慈父之詔迷子。臣誠惶愪感激,莊誦不已,而至於此非執法之臣所可請之敎,臣不勝瞿然慙悚,繼之以慨然也。夫海西軍政之疎虞,比他道尤甚,壯實者投屬於歇役,貧殘者偏苦於部伍,旣有緩急,無一可恃。査正移定,實合於變通之道。至於守令事,亦慮夫代手簽正,或致生疎,荒歲迎送,民弊不貲,故竊附於有懷無隱,隨事論列。非不知執法之言,貴在峻激,而便宜之論,亦不害於臺體。區區愚見,亶出於此,而只緣臣言議素輕,微誠未格,致勤聖敎,是亦臣罪。且臣伏見開城留守曺命敎疏本,以臣初疏請推之故昌祖査事,引嫌不當,而乃以臺言爽失,昌祖非罪等語,肆然闖入,此與自當査事,歸之白脫者,殆有甚焉。如許事體,曾所未聞,臣誠莫曉其故也。臣雖疲劣,不欲呶呶較辨,以重傷事面也。以此以彼,臣之不可仍冒於臺次也決矣。昨緣病劇,今始來避,所失尤大。請命遞斥臣職。答曰,勿辭。
李普昱啓曰,獻納朴㻐,再啓煩瀆,退待勿論矣。傳曰,知道。
又啓曰,兼說書趙重晦,承牌來詣闕外,而闕門已閉,待明朝入直之意,敢啓。傳曰,知道。
上在昌德宮。停常參·經筵。
未時,太白見於巳地。
夜一更,流星出王良星下,入危星,狀如拳,尾長二三尺許,色白。
李普昱啓曰,小臣方物封裹,議政府進去下直。傳曰,知道。
趙明履啓曰,大司憲趙遠命,持平申思觀牌不進,執義金宗台,掌令權相一·柳謇在外,持平一員未差,今日以監察茶時之意,敢啓。傳曰,知道。
李普昱啓曰,憲府連日監察茶時,諫院闕啓,俱極未安,兩司除在外外,呈告·未肅拜人員,竝卽牌招,何如?傳曰,允。
權啓曰,新除授注書朴弘儁,卽爲牌招,察任,何如?傳曰,允。
以注書朴弘儁牌不進罷職傳旨,傳于趙明履曰,推考傳旨捧入。
傳于李命坤曰,今番協律郞二員,執事典樂二人,令待政院,只分付該院。
傳于李命坤曰,協律郞·典樂,如已待令,承旨率詣宣政殿。
傳于權曰,方物看品望筒,御覽次盡數入之。
傳于李命坤曰,方物看審,則其中浮椒不好改備,劍亦無繫,卽令造之。
傳于李命坤曰,浮椒改備事,俄者下敎矣。今番則置之。
趙明履,以義禁府言啓曰,巨濟前府使尹鳳廷,府使李昌重,慈仁縣監沈若魯等拿問傳旨及平安監司狀啓據刑曹粘目,孟山前縣監趙重呂,兼官寧遠前郡守柳鎭斗·李煌等,移本府處置事,啓下矣。尹鳳廷·趙重呂,今方待命,卽爲拿囚,而沈若魯時在任所,柳鎭斗時在公洪道公州地本家,李煌以富寧府使未及赴任,方在前任寧遠郡云,依例發遣府書吏·羅將拿來,李昌重時在任所,依定式交代後,發遣府羅將,拿來,何如?傳曰,允。
又以兵曹言啓曰,今七月初四日,幼學金鳳采稱名人,自敦化門入來,差備門外擊錚,極爲駭愕,令攸司囚禁治罪。同門守門將金夏重,常時不能禁斷雜人,以致闌入,亦難免其責,推考,何如?傳曰,允。
李命坤,以議政府司錄,以領·左相意啓曰,卽伏見下政院傳敎,有方物看審,則其中浮椒不好改備,劍亦無繫,卽令造之之命矣。浮椒方令該曹,廣貿市上之際,又有浮椒置之之命,此則依下敎置之,劍繫則卽令該曹,精造封裹之意,敢啓。傳曰,知道。
工曹參判兪健基疏曰,伏以臣,庸下賤品,徒籍先蔭,前後踐歷,罔非踰涯,實自予聖上,陶甄大化,曲成微物之隆私也。節次推排,濫躋貂玉,分已過矣,榮亦極矣。點檢平生,了無絲毫塵露,報答聖德之萬一,臣之負國家,罪固重矣。居常撫微躬而自悼,念古人而忸怩,顧此瓦礫之賤,宜在陶汰之列,而不意亞卿超擢之命,忽出於千萬夢寐之外,恩徽爛耀,瞻聆俱聳,臣誠惝怳震惕,罔知攸措。噫,自古名臣喆輔,展才竭忠,而其能得此於君父,亦幾人哉?如臣湔劣,豈敢忘結草含感,糜粉圖酬?而第其黔枝素短,鼓音再衰,雖欲效力於閑司漫局,亦有所不逮者,豈不辱淸簡而汚名器哉?虛紆曠世之異渥,益切循墻之素志,敢將肝膈之懇,仰瀆黈纊之聽。伏乞聖慈,俯諒微懇,特收誤恩,使公器無玷,私分獲安,千萬幸甚云云。答曰,省疏具悉。今玆陞擢,追憶卿祖之勳,蓋公也其辭乎?卿其勿辭察職。
修撰元景淳箚曰,伏以獻納朴㻐,以臣年邁病痼,性又巽懦,不堪復冒於言責之任,而虛縻職名,于今三朔,陳疏而未蒙矜許,違召而猶靳例勘,去就狼狽,惶蹙冞切,病伏垂死之中,竊嘗有憂慨之忱,敢以海西軍政之弊,略貢蕘說,以效一日之責。伏承聖批,逐條賜答,諄諄開示,不啻若慈父之詔迷子。臣誠惶隕感激,莊誦不已,而此非執法之臣,所可請之敎。臣不勝瞿然慙悚,繼之以慨然也。夫海西軍政之疎虞,比他道尤甚,壯實者投屬於歇役,貧殘者偏苦於部伍,脫有緩急,無一可恃。査正移定,實合於變通之道。至於守令事,亦慮夫代手簽丁,或致生疎,荒歲迎送,民弊不貲,故竊附於有懷無隱,隨事論列。非不知執法之言,貴在峻激,而便宜之論,亦不害於臺體。區區愚見,亶出於此,而只緣臣言議素輕,微誠未格,致勤聖敎,是亦臣罪。且臣伏見開城留守曺命敎之疏本,以臣初疏請推之故昌祖査事,引嫌不當,而乃以臺言爽失,昌祖非罪等語,肆然闖入,此與自當査事,歸之白脫者,殆有甚焉。如許事體,曾所未聞,臣誠莫曉其故也。臣雖疲劣,不欲呶呶較辨,以重傷事面也,以此以彼,臣之不可仍冒於臺次也決矣。昨緣病劇,今始來避,所失尤大,引嫌而退,聖批未安。初不大段,對章分疏,亦何深嫌?請獻納朴㻐出仕。取進止。答曰,依啓。
七月初四日巳時,上御宣政殿。協律郞二員引見入侍時,左副承旨趙明履,事變假注書李弘德,記事官李毅中·吳彦儒,掌樂僉正朴民秀,主簿李海賓入侍。上曰,協律郞進來。民秀·海賓等進伏。上曰,協律郞誰耶?明履曰,僉正朴民秀,卽靈城君朴文秀之兄也,主簿李海賓,卽故判書李善溥之從孫也。上曰,協律郞之座,當設席而不設,乃給典樂,當該中官,推考,可也。出擧條上曰,樂章釐正後,今番大祭時奏之,則果能協於初獻禮畢之間乎?民秀曰,臣新入樂院,故未及詳知矣。上曰,以此意問于典樂明履問之,則典樂曰,緩奏,故初獻禮畢,而尙餘一拍,畢奏後,始唱樂止矣。上曰,樂章始奏未畢,如大學之道,而當讀祝時,則止之而記之,更奏時,必奏在明明德爲誠,若忘之而未能記,或更唱大學之道,或越唱在新民,則豈非未安耶?典樂曰,詳記以奏,無如此更疊間越之事矣。上曰,永寧殿亦依此奏之耶?典樂曰,永寧殿則初無重光章,以九章環奏矣。釐正後緩奏之,故初獻禮畢,而尙餘三拍,畢奏後唱樂止矣。上曰,永寧殿則初無重光章耶?明履曰,典樂之言如此,似無之矣。上曰,攝行異於親祭,且未諳熟,故有一拍未及奏之事,親祭則可以相協,而無有餘不足之患耶?典樂曰,然矣。上曰,正則知其節奏緩急耶?民秀曰,似知之矣。上曰,英廟眞聖人也。制禮作樂,迥出百王,而如諺文創造,亦可見其聖心之竗矣。上曰,歌者幾人乎?典樂曰,登歌歌者二人,軒架歌者二人矣。上曰,一舞爲六佾乎?海賓曰,六佾矣。上曰,魯廟八佾,卽伯禽受天子之樂故而然耶?佾舞舞蹈周旋,當隨樂節而爲之,頃見律呂新書,而知其如此。今之佾舞,亦能如此耶?樂工聞多冒入者如是,則必不能成樣矣。海賓曰,臣等固未詳知,而不但冒入,亦有雇立者云矣。上曰,禮云豈云玉帛,樂云豈云鍾鼓,感通神祗,惟在於樂,豈不重歟?樂工與舞工飢餒,故至有冒入雇立之弊,使之充飽,可也。上曰,律郞就座。又曰,民秀更進。民秀進伏。上曰,孔子曰嚴父嚴兄,人皆敬重其父兄之言矣。靈城旣是汝弟,則似聽汝言,爾須勸勅,使之入來,可也。民秀曰,臣當以聖敎往傳,然文秀素不聽臣言矣。上曰,不聽其兄之言,而聽誰之言乎?須入送焉。文秀所遭,予旣洞燭其心,予且如是下敎,豈不聽君父之命,而亦不從其兄之言耶?民秀曰,出傳。上笑曰,不但傳之,勉之促之,可也。民秀曰,文秀自幼,性本過越,私相言論,多有不肯聽臣言者,今當垂老,況聽臣言乎?上笑曰,其兄雖蔭仕,豈不以父兄之言爲重耶?汝須出去,申申勉勅,使卽入來焉。民秀曰,臣當出去勸諭矣。是時入侍之初,明履曰,上番翰林李毅中,以其親病,乍爲出去矣。入侍命下之後,以左史之未及備員,致有入侍之差遲,其在事體,誠爲未安。請李毅中推考警責,何如?上曰,從當下敎矣。及當退出之際,上曰,不知入侍之在於何時,則史官皆當不離直所,而今日左史則出去,未及入來,注書亦皆不在,事體寒心,竝令禁推。明履曰,注書朴弘儁,則以頃有所遭,今番除命之下,又不出肅,任師夏則以有身病,不得入來矣。上曰,然耶?然則注書禁推置之,古有三令五申之道,而不可罪同罰異,翰林禁推亦置之,而一竝從重推考,可也。出擧條諸臣退出。少頃,上更下敎入侍。左副承旨趙明履,事變假注書李弘德,記事官李毅中·吳彦儒入侍。上曰,方物封裹,承旨出去已久,尙今不來耶?注書出去,促之,可也。上曰,朴民秀若在,更爲入來事,注書亦分付,可也。上曰,考覈承旨則以入侍承旨及在院承旨爲之。出榻敎民秀入伏。上曰,俄者下敎若泛泛,故使之更入矣。帶礪勳臣,旣有知遇之隆,且自銅圍已相知,則豈無欲見之心於今日乎?以予欲見之意往傳,則靈城似入來,而汝且以父兄之道,乘馬入送,可也,偕爲率來亦可也。向年沈錥爲咨議,了無動意,予諭其父,使之入送,錥不得已入來,汝亦以兄之道,諭之,可也。向聞靈城,以其母命入來云,故予甚嘉之,賜食物存問矣。民秀所對,稍涉煩越。明履請推。上曰,置之。民秀先出。上曰,民秀容貌,與其弟雖異,言氣則多恰似者矣。上曰,大臣還鄕後,業欲下敎而未及矣。暑月相當之藥物,令藥院顧助,可也。明履曰,大臣卽判府事兪拓基乎?上曰,然矣。出榻敎及擧條諸臣退出。
上在昌德宮。停常參·經筵。
未時,太白見於巳地。
趙明履啓曰,備邊司郞廳來言,今日賓廳坐起日次,而日熱太甚,姑無時急稟定事,差退數三日云矣,敢啓。傳曰,知道。
李普昱啓曰,大司憲趙遠命未肅拜,執義金宗台,掌令權相一·柳謇在外,持平申思觀牌不進傳旨未下,一員未差。今日以監察茶時之意,敢啓。傳曰,知道。
趙明履,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
權啓曰,注書朴弘儁,昨旣有只推之命,卽爲牌招察任,何如?傳曰,允。
傳于李普昱曰,知敦寧朴文秀,肅拜後使之留待。
傳于李普昱曰,來詣閤外。
李普昱啓曰,備邊司郞廳,以三大臣意來言,臣等率諸道句管堂上鄭錫五·朴文秀·徐宗玉·李益炡·李周鎭,依下敎來待云矣,敢啓。傳曰,引見。
李普昱,以吏曹言啓曰,本曹郞廳四員內,一員未差,佐郞金時粲在外,正郞韓翼謩,自五月至今三朔,連爲入直矣。今以親病之沈重,蒼黃出去,正郞朴春普,除拜累日,謂有身病,尙未出肅,今日無省記,郞廳事體,極爲未安。正郞朴春普,催促卽爲出肅,以爲呈省記之地,何如?傳曰,允。
傳于李普昱曰,向日纔已開政矣,吏曹無行公郞廳耶?
傳于李普昱曰,頃日參議·郞廳誰耶,問啓。
李普昱啓曰,吏曹草記允下之後,屢度催促,則正郞朴春普,謂有身病,終不出肅,日勢向暮,而省記尙無着署以入之,人事之可駭,莫此爲甚。郞廳所當嚴處,而本院請推之外,無他可施之罰,何以爲之?敢稟。傳曰,吏曹堂上,或牌不進則稟之可矣,吏曹郞廳,便是該司,何必多事煩稟乎?自本院,申飭。
傳于李普昱曰,今日旣已日暮,待明朝,牌招開政。
傳于李普昱曰,吏曹郞廳,與前日郞廳,敢欲比同,極爲寒心矣,輕易陞付之,故輒致如此,開政時,還爲降付開政。
傳于李命坤曰,該曹郞廳,敢闕省記耶?雖非時,卽爲催促,使之肅謝後,仍呈省記,而不然則諸郞廳,竝令該府處之,待館錄後照律。
傳于李普昱曰,該曹郞廳,豈如是驕謇乎?在外郞廳,令該曹處之。
以副應敎尹光毅牌不進禁推傳旨,傳于李普昱曰,推考傳旨捧入。
李普昱,以摠戎廳言啓曰,本廳所屬三鎭各邑出身將校,使各其營將,試取報來,以爲啓聞之意,前已草記蒙允後,發關,分付矣。卽接各營將所報,則南陽·長湍兩鎭將校,旣無出身,故不得試射,水原則出身將校等,柳葉箭一巡試射時,討捕軍官崔光顯,得中爲居首,故別單書入,其餘得中人,以本廳所儲木綿,依京廳將校例施賞,單子書入之意,敢啓。傳曰,知道。
李命坤,以戶曹言啓曰,依傳敎,右議政趙顯命去五月·六月·今七月三朔祿俸,更爲輸送則以爲,方在辭免中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
獻納朴㻐啓曰,請充軍罪人李時蕃,依律處斷。請逆魁坦,緣坐籍沒等事,竝命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。請遠配罪人穆,絶島定配。請還寢罪人橏減等之命。請外場人朴來章,還爲充軍,限己身有赦勿宥。請李禧遠·成碩臣等,限己身還爲充軍,有赦勿宥。措辭竝見上新除授司諫許沃,時在公洪道牙山地,正言南惠老,時在忠原地,執義金宗台,時在京畿廣州地,掌令柳蹇,時在交河地,掌令權相一,時在慶尙道尙州地。請竝斯速乘馹上來事,下諭。答曰,不允。下諭事,依啓。
趙明履啓曰,修撰元景淳,以其親病,陳疏徑出,原疏纔以捧入矣。所當直捧禁推傳旨,而此與無端徑出有異,推考警責,何如?傳曰,允。
李普昱啓曰,各司草記,郞廳親呈,蓋所以重事體,此乃應行不易之,例也。卽者吏曹,以郞廳催促事草記到院,而本曹時無行公郞廳,則堂上所當依近例親詣朝房入送,而參判元景夏,謂有身病,使其下吏替呈,揆以事體,殊涉未安,推考警責。而省記修納時限已到,草記不得已捧入之意,敢啓。傳曰,知道。
右議政趙顯命箚曰,伏以臣於日昨,承命入對,使事裁稟外,欲更陳血懇,冀蒙鞶遞,乃於千千萬萬意外,忽承不敢聞不忍聞之敎。臣魂魄飛散,心膽隕墜,更不敢措一辭而退,餘悸未定,三日如醉。今始收拾精神,更申哀呼焉。臣聞人子所不忍聞者,慈父母不忍言之於其子者,恐傷孝子之情也。殿下,臣之父母也,何忍爲此言也?臣於此,寧欲溘然而無聞也。臣積月撕捱之餘,今便冒出於此敎之下,實非臣心之所敢安,而殿下敷心之諭,反爲臣難進之一端也。大臣異於庶僚,去就進退之間,一國之觀瞻屬焉,風化之汚隆係焉。殿下如謂臣薄有寸長,未忍終棄,則雖一二日姑許所辭,使之粗伸其廉隅而後,可以玉成臣,而水火燥濕效力之日甚長,豈必縛速馳驟,使之忘廉喪恥,作一無狀賤夫而後,可也。臨行卒卒,不敢張皇煩瀆,而斷斷一心,矢死靡悔。伏乞卽賜處分,俾得以安意就途焉。臣方冀免,非敢與論國事,而惟此良査一事,臣所建白,始事經年,今纔了完,謹具案冊,及別單隨箚,以進案冊者,各色目加減,分排列邑者也。別單者,條列其所以加減曲折者也。先儒之言曰,大變則大益,小變則小益,今此査正之擧,可謂變通之少者,而其利益之洪,則誠非始料之所及也。夫隣族之侵,出於闕額之未充闕額之未充,出於良丁之不足,良丁之不足,出於投入之多門,而所謂投入之門,卽京外營衙門私募之屬是也。以言乎京,則訓局軍制,何等嚴整?而砲保剩額,殆近百數,其他可知也。以言乎外,則臣曾按嶺藩啓聞,定額纔過,十年冒濫者,已過數千,其他亦可知也。民之生有限,而日夜滲漏於無底之壑如此,雖欲盡充闕額,以解隣族之冤,何可得也?此今日査正之擧,所由作也。京上司各軍門,額外見汰者,爲一萬六百餘名,六道監兵統水鎭營額外見汰者,爲二萬五千五百餘名,合爲三萬六千餘名,此則別單所載之數也。此外各邑校院·生官·軍官·額外及怪駭名色,只令道臣量宜刊汰,則要亦不下二三萬名,合以計之,當得六七萬良丁,以此充定闕額,則六七萬隣族之冤,可以一朝頓洗,其爲目前之利,已不可勝言。而自各邑言之,則良額見減之數多,或至於百餘名,而投入之門旣塞,搜括之路稍廣,其爲日後無窮之利,爲當如何哉?法有不立,立則必欲其行,法有不行,行則必欲其久,久然後方可以食其效,不然則文具而已,空言而已。文書歸於休紙,而後之人無所持循,苟如是則初不如不爲之,爲安靜無事,而以今日國體之不嚴重,紀綱之不振肅,此法之必能行於久遠,有不可必,此臣之所深憂也。臣謂將此別單所稟案冊所載,分付芸館,印出十數件,分送諸道。自諸道印給各邑,遵而勿失,俾成不刊之典,則此豈但一時利益而已。伏願卽命施行,如有額外冒濫者,則別爲重究事,著定令甲焉。且念海西水閫之設,乃所以扼要衝而禦外侮,況今唐船之弊,每歲增加,沿邊事有不可勝憂者,而該營事力,實甚凋弊,不成貌樣,以些少軍卒,逐朔輪番,如環短繩,其冤苦亦甚可矜。臣嘗取其軍額及船隻數而較之,則卽今見額外若得二千五百人,則足以依兩南上下半分番之制而爲之,此制若成,則軍卒之番,休勞逸均。而每年休布儲蓄漸多,足以爲他日緩急之備,而今此本道見汰良丁之數甚多,分付道臣,以沿邑所在者,限二千五百名,劃給水營。令帥臣依兩南軍制,排番成案,以爲啓聞施行之地,斷不可已,亦願深留睿念焉。臣行啓請軍官趙東鼎,昨日政新除公洪水使,故其代,欲以權儆帶去,而方爲內禁將,宿衛之任,不可仍帶往來。伏乞令該曹,稟旨改差焉。取進止。答曰,省箚具悉卿懇。所陳者,可知爲民之心,其當覽而下敎,而其旣面諭,卿何若此?頃者下敎左相者,業已諭矣。豈可以一毫若乎?卿之所陳,卿之事予其幾年,予之任卿亦幾年,其曰以卿爲國丹忱,過爲固執則可也,豈可曰以卿爲己過爲固執乎?然其亦面諭,今於卿等,有托六尺之心,昔漢嚴輔,爲武帝護幼守城,期於卿矣。于今觀卿,心自慨然,欲解相職,其料過矣。予若勉副於大訓,何予之固執,倍於卿矣?欲諭者豈此,欲答者豈此?而其當面諭,且奉使在近,其雖敦勉,其何益於共濟?然期待於卿者,滌固心於鴨江,却被讒於遼野,一新其心,從來共濟,卿體此意,卿體此意。便其心寬固執,於公顧元良之日就,於私憶卿兄之昔心,以豐陵欲復觀春宮之心,今雖當國,豈若卿,豈特今予之慨然?卿兄有之,必將慨然于卿矣。所陳者竝依施焉。仍傳曰,遣史官傳諭。
修撰元景淳疏曰,伏以臣之偏母,素抱奇疾,居常沈頓,自經今夏輪痛,諸症隨而增苦,一倍澟綴,實無遠離病側之勢,而帶職滯鄕,分義之所不敢,强抑情私,黽勉入城,兩旬鎖直,消息亦罕,對人言笑。而其中則恒抱隱憂,便信或到,方寸先動,臨緘而未忍遽拆,此實同朝之所共知而愍憐者也。委伻卽至,報以母病,自前月念後,本症之外,添以伏暑,或泄或痢,乍歇乍劇,眞元之澌陷,殆無餘地。自數日來,又添毒痁,寒多熱少,症情危惡,胃上潰敗,食飮全廢,逐日作痛,晝夜苦劇,精神昏瞀,時或殆無省覺,昏昏頓頓,轉側須人。病裏心弱,促臣歸視,其澟澟危急之狀,不待言知。臣自聞此報,五內煎熬,如醉如癡,有不能頃刻按住,投進短章,徑出禁門,爲忙尋鄕路之計。伏乞聖明,俯垂矜諒,亟削臣職,俾得安意救護,仍治臣擅離徑行之罪,以肅朝綱,不勝大願。臣無任懇迫祈哀之至,謹昧死以聞。答曰,省疏具悉。爾其勿辭往護焉。
癸亥七月初五日巳時,上御熙政堂。知敦寧朴文秀留待引見時,同副承旨李普昱,假注書宋德中,記事官李毅中·吳彦儒,同爲入侍。以次進伏訖。上曰,卿入來矣。文秀曰,前後聖敎勤懇,人非木石,則豈敢不入來乎?事君二十年,卒得偸錢之名,今日入來,實無擧顔之地。臣默念先世,無如此所遭,而至於臣身,汚辱身名,莫此爲甚。小臣之事殿下,已自於春宮,小臣之不爲偸錢,殿下亦已洞燭矣。臣之被國厚恩,不知幾何,而豈敢有負國之心哉?貪贓之名,自四萬至六萬之多,不但國朝無之,中原亦無之,朝家之査核,畢竟亦歸虛套矣。小臣本來性品,雖至於一官一職之微,不與人競爭,居官不受請囑,故人亦無愛憎矣。臣之今日入來,實爲一瞻天顔,而更暴情實,若無一番昭暴,則國家亦豈知其裏面乎?臣惶恐敢達。北道有略干稷麥,卄餘年連爲賑恤,而臣亦當設賑之時,六鎭貢米三千石及耗穀,自朝家使之輸爲賑資,而非但輸來甚難,來頭亦多有難便之端。自前多有貿易明太之事,而李益炡爲判官時亦已爲此事矣。貿易明太之後,乃有船運發賣之規,而此等事,不可擅斷。狀聞于備局,而備局許施,故臣敢爲之。自古盡心於國事,而未有不見敗者也。洪啓禧疏中,所謂以明太四千駄,爲四萬兩,以四萬兩,爲一萬七千石,而只以一萬餘兩,爲賑用云者,此皆無理之言。雖然,御使未遞前,胡無一言査核,而及臣再任之後,乃爲此無文書無明證,孟浪搆捏乎?今若使洪啓禧,一一陳之,有此實狀,則臣當就烹,如無實狀,則洪啓禧亦當有罪矣。世間豈有五萬兩貪贓發覺,而晏然不死者乎?仁廟朝有一民訴冤,尹根壽請以勿施,而自上特敎聽理。臣雖無狀,異於下氓。伏乞特爲暴白,俾伸冤枉,則不勝幸甚。殿下每以臣,不爲供職爲敎,而臣冒此贓名,將何顔面,行於世間乎?臣之情狀,不一暴白,則雖死之日,難爲瞑目之鬼矣。且明太,別將果以中庶輩爲之。前後用此規者,可以歷數,而畢竟以其收稅之數,混入於臣之贓案,臣若欲盜食,則豈必借此輩爲之乎?四萬餘兩,亦何以盡爲輸來京中乎?自上必爲暴白然後,臣可以行於世,死且瞑目矣。臣有罪則固當伏烹阿之典,若無實,則洪啓禧亦當用譽阿之律矣。上曰,卿與洪啓禧二人中,必行烹阿之典然後,可矣云耶?文秀曰,此等事,自上明正處,決在國體爲是,而不可置之於半黑半白之間,常時每以洪啓禧爲了了人矣。豈料其懷中有刀乎?且洪啓禧所謂,送馬於豐原及御將事,臣實有之,無足與辨。而第所謂李錫佐爲名人,臣初無相知之事,豈有給馬之理?而似以臣之外家,皆佐字,故臆料而有此說矣。所謂鍮器之說,尤甚虛詤矣。上曰,六鎭之人,往往不知溺缸,故人皆笑之,北道豈有鍮器乎?文秀曰,臣之情實,若或昭暴,則臣雖於今日,固當行公,而不然則聖敎雖至重,臣不敢奉承矣。上曰,非爲見予,無乃爲陳此言而來乎?今聞所達,不能無沈吟,而動心知卿者,於卿麤字,爲美題目,卿識量雖洪,而不爲學問之,故有若悍馬一番暴白,何快於心?重臣名官,坐地各異,古相之不問殺人而問牛喘,其亦有道矣。量非不洪,而心傑所致,古者安金莊,劃腹而示之,其亦卿之類矣。予謂李匡德,胡不自剄於闕下云,卿則異於匡德矣。洪啓禧之於閔昌洙則僕僕,而於卿則如此然後,彼邊好之矣。卿若卽赴畿伯,則洪啓禧豈有此言乎?卿若自反,則是皆卿之過,而亦不爲學問之,故不必讀書爲學問。呂祖謙所謂,躬自厚而薄責於人,深所望於卿也。胡不自反,而反以人爲非,貪贓之事,雖以五百兩爲言,予亦不信矣。文秀曰,李奉朝賀宜顯,亦謂朴文秀,果偸五萬兩,則亦可用之人也云矣。李宇濟,卽洪啓禧之姑夫,而貽書責之,則亦以謂追悔云矣。上曰,予當畢其說,唐之魏徵,以遠佞人,陳戒於太宗,而太宗謂宇文士及曰,汝無乃佞人乎?宇文頓首,封德彝,佞於隋而忠於唐。今此洪啓禧,決非宇·封之類,只以黨心而然。卿今入來,國則但知有君,家則但知有兄,大臣之批亦諭之,每以元良,托於卿等,卿若非楚狂,而又不爲農夫,則不可棄予。予於卿,以庶叔爲別將事,亦爲之慨然,當飢歲設賑之際,隨例爲之者甚非矣。以今日入侍之人言之,見卿擧措,亦當以爲如何耶?此亦爲卿慨然,卿則雖以薄物細故知之,而卿不自反何也?卿之子幼年,擊鼓聞之,心甚惻然,洪啓禧之子,若聞卿今日之言,則其心如何?洪啓禧之非宇·封,予已知之,彼則甚狹,此則甚傑,黨人之梟,貪人之烹,予將行之,而旣行則無益,予於將來欲行之矣。文秀曰,小臣多見老論,亦多稱冤矣。上曰,奏達之際,語音不察,從重推考,可也。出擧條文秀曰,前後敎誨,十分至當,臣當畢陳矣。臣在亞卿之列,間有直言之時,今則不能如前,大凡人之百事,皆以氣力爲之,而今焉無可爲者矣,麤之一字,固知爲臣之病痛,而宋之富寇,皆以名臣,亦皆有短處,如臣之流,亦何怪乎?上曰,此莫非不學問之故也。文秀曰,人君御下之道,物各付物,以殿下之明聖,豈不一番明査,以定是非乎?上曰,洪啓禧之不以御使而爲之,以參議而爲之甚非矣。文秀曰,旣無眞的可據,而以脫空之言,公然誣陷,豈不冤甚乎?上曰,洪啓禧若有文書,則應竝與章奏而納之矣,卿與訓將相爭時,爲彼爲此者,亦各爲之黨,一是一非,各有淺深矣。文秀曰,其時卒口而發,以至不好境界矣。上曰,往事勿說,戰陳無勇非孝也一句甚好,南方之强强字亦好,而近看此等字,每用於黨論矣。文秀曰,臣實無黨矣。上曰,知卿者,以卿爲曖昧,則便是黨矣,不知者,以卿爲貪人,則是亦黨矣。文秀曰,小臣雖非偸國之財,若得一壑,退居鄕里,則爲一富家翁,亦不難矣。男子生世,爲國知遇,不以衆人待之,則其感激當如何?而畢竟乃偸六萬兩賑錢,以負國家厚恩耶?今日闕庭,惟彼掖隷,亦必有指點矣。上曰,偸錢二字,置之,可也。文秀曰,臣方欲往見洪啓禧而問其來歷矣。上曰,徐徐往見,可也。文秀曰,臣若往見,則不過以聽之於何人,而見之於何處爲問矣。上曰,爲卿言道理,若一見而汝胡辱我至此,仍爲說罷始終,而畢竟和合則好矣,而不然則一節更添一節,往見非徒無益,而又有害也。且洪啓禧,旣不對於緘問之時,而乃直說於卿往問之際,則洪啓禧亦何用也?雖然,洪啓禧非宇·封之類也,卿須自反,而務爲學問,可也。今日予欲使元良見之,而日熱未果,托六尺之心,雖彼翰注,亦以此望之,卿豈可此時處外乎?從今以往,勿爲相持,可也。文秀曰,聖敎至此,臣非不欲奉承,而洪啓禧若有自辨,則臣亦豈無對乎?上曰,其亦非矣,若以彼若有辨,則吾亦有對之意,預爲設施於胸中,則其亦非矣。文秀曰,彼疏之前,臣不敢爲矣。上曰,此後則在京,可也。文秀曰,臣之入來,只爲瞻近耿光,狗馬之戀,亦豈無乎?臣當退出,而商量爲之矣。上曰,今此下敎之後,卿欲出去,尤爲非矣。予之志氣已衰,卿可諒之,卿雖自言讀書,以今日事見之,可謂無讀書功效矣。旣來之後,還欲出去是何也?文秀曰,臣之所被,何如,而其敢晏然仍留乎?臣雖出去,更爲商量,謹當入來矣。上曰,去而量入,是亦碌碌,此亦非計較而何,下敎之後,若復出城,則是負予矣。文秀曰,如臣之所遭,古或有之,而不至五萬之多矣。上曰,爲辱則不在多寡矣。文秀曰,退出後當有量之者矣。上曰,不然,卿須看予鬚髮,卿豈可離予而去乎?卿是勳戚之臣,亦異於他人矣,今日不無除授職名之意,而有量之者矣。文秀曰,臣當量爲之矣。上曰,今日入侍後,再出脩門,則非予之臣也,雖以私情言之,其親老則其子弟,皆當入來,非卿托跡於城外之時也。文秀曰,臣退出後,商量爲之矣。上曰,此時留之,可也,業欲召卿,而尙不召者,爲卿伸廉隅耳。文秀曰,臣欲姑退鄕里,杜門省愆矣。上曰,在京則不可耶?文秀曰,古語云三讓而進,一揖而退,古人亦以進爲難矣。上曰,卿若是凡人,則決不如此下敎矣,留之,可也。文秀曰,臣退出後,〈商〉量爲之矣。上曰,卿已過三讓矣,退出而欲問於朋友決之,是亦俗套矣。文秀曰,臣非可退之臣,當量爲之矣。上曰,予終不聽,句管堂上先爲差下,三大臣及備堂引見時,更爲入侍,有農事下問者,各道句管堂上及京畿監司,亦爲入侍之意,分付。出榻敎諸臣以此退出。
癸亥七月初五日申時,上御熙政堂。時任三大臣及各道句管堂上,京畿監司,同爲引見入侍時,領議政金在魯,左議政宋寅明,右議政趙顯命,禮曹判書鄭錫五,知敦寧朴文秀,兵曹判書徐宗玉,京畿監司柳儼,行司直李益炡·李周鎭,左副承旨趙明履,假注書宋德中,事變假注書李弘德,記事官李毅中·吳彦儒,同爲入侍。以次進伏訖。在魯曰,日間酷炎,甚於三伏,聖體若何?上曰,一樣矣。在魯曰,大王大妃殿氣候,若何?上曰,差勝後一樣矣。在魯曰,王世子氣候,若何?上曰,好過矣。在魯曰,日熱如此,雖連開書筵,間或廢掇,恐亦不妨,而姑未開講,待秋,似好矣。上曰,旣止,待秋何妨?在魯曰,太廟秋謁,定於今十三日,而以今日觀之,其前涼生,未可必也,若一向甚熱,則差退期日,以念後退行,似不妨矣。上曰,當於其時,觀勢進退矣。上曰,靈城差句管,是何道耶?明履曰,此乃閔應洙之代,似是慶尙道也。在魯曰,朴文秀頃爲北伯時,遞改備堂之任,而姑未變通,兼以備堂差下,似好矣。上曰,依爲之。出榻敎上曰,俄者勉留靈城,而終始辭免,故先以句管差下者有意爾。在魯曰,昨伏聞朴民秀,以樂官入侍時,特敎,使之召靈城,故今日入來云。咫尺之地,久不入來,誠過矣。上曰,靈城若爲畿伯,則寧有此擧?而以北伯之故,致此葛藤,皆以自取,知之,可也,惟彼翰注,將事元良者也。今以此爭,又貽於元良時,則將如何?俄以靈城之先解爲敎矣。其兄亦謂靈城,過越如悍馬云,其言是矣。每以錢賊自稱,此二字,勿復謄諸口舌,若於過擧時自量,則俱是不學問之故也。寅明曰,每以情事之未暴爲言,而聖敎至此,生死肉骨之恩,而又差句管之任,似不當容易出去矣。上曰,洪啓禧予惜之,豈可以一事之非,而盡非其他事乎?以御史在彼時,曾無一言,而及其再任後爲之,甚非矣。寅明曰,洪瑞鳳以受馬事被讒,其時有設鞫之請,而兪伯曾以爲太過,故止之矣。上曰,卿與靈城同朝,其性品想熟知矣。若於心內,有一毫不潔,則甚不安故然矣。雖以杜門自靖爲言,而若再出脩門則是負予,而今不可偏以靈城爲非,右相之固執亦過矣。顯命曰,辭陛之期,在於明日,今日外,無可陳達之時矣。上曰,猶有陳情之意否?顯命曰,向承筵敎,又奉此敎,不知所達矣。盡悴之義,無論恩義之輕重,官職之大小,皆當死而後已也。爲大官者,必鄭重其去就,可以居百僚之首矣。向時亦以韓琦事仰達,神宗初服,被人駁論,累度請辭,終不許遞,故畢竟以士大夫之謗書,陳於君前矣。臣於今日批旨中,有以見聖眷之迥出格外,如有一毫可强之勢,則臣固不敢縷縷。而且念臣雖在相職,虛帶往返,決無秋毫補益於國事。今若夬賜遞改,則在臣可以一伸廉隅,而於國亦有光色矣。外與僚相相議,則亦不以爲非,故敢達。上曰,首揆之意,何如?在魯曰,向日所遭,大體過矣。今聞所達,似必欲一伸其廉義,而以今日批旨見之,則孰不感動,而不待鴨水遼野,自無介懷矣。寅明曰,俄者伏見批旨,臣亦爲之感泣矣。以所遭言之,則必欲一遞,亦似爲宜,而批旨如此,則廉隅反輕,固當勉承。臣意則及去暫遞,歸後更用,似可曲成。右揆如已出疆,則臣不敢以此意仰達,而今日筵中,同爲入侍,故敢達。上曰,世間無兩是兩非,左相之謂或遞或承,似不忍抑顔面之致,爲左揆慨然矣。今許暫遞,事若無妨,而有一節不可者,咨文中旣以右議政塡去,而反以原任帶去,則不誠,甚矣。俄聞所達,卿雖不遞,姑無可爲之事,故批旨中以遼野鴨江爲言,是也。今日遞相,明日拜相,雖云少伸廉義,此亦計較矣,卿胡不諒?顯命曰,聖敎至此,不知所達矣。上曰,予以一誠字知卿,卿以一誠字事予,可也。上看實役冊曰,此經御覽後沙汰者,亦不知爲幾許矣。顯命曰,初頭非不欲嚴加沙汰,而太嚴則反有弊,故姑爲從寬爲之矣。寅明曰,此冊卽當刊印,而更有稟定事矣。今番査正,本爲定額,非爲均額,故額外之見減者,各就其所在邑減之,故軍少處或減數多,而軍多處或減數少,民少軍多之弊邑,未必有査正之實效矣。今見案冊,則或大邑而軍額至少,或殘邑而軍額甚多。令査正廳堂郞,就諸道中殘邑,軍額最多,弊瘼尤甚處,考準戶口,參以公論。每道抄出數三邑,就議廟堂,各限一二百名,移額他道他邑民多軍少處爲好。近來朝家,或有移額之事,而守令必有勢力,或勤幹善周旋然後,能得移額,武弁無勢守令,酷見軍多隣族之弊,初不敢生意於移額。如此之處,民何以支堪?一番公正抄出,移額有不可已,宜令兵判,擔當此事。旣有諸道汰得良丁三萬餘名,雖有移送,可無推托之辭,待此移額停當後,此冊案中,勢將間有增損,方可更經御覽後,出付芸館開印矣。抄邑數多,則易致紛紜,不可不各別從簡。以此出擧條分付査正廳,何如?上曰,依爲之。出擧條上曰,良丁査正已畢,軍額旣有定數,冊子刊行之後,如有更作名色,濫越定額之事,則當定其律名,俾勿犯罪,而亦當斟酌以定,使無太峻不可行之弊爲可矣。在魯曰,聖敎誠然,道臣·帥臣之有犯者削職,而守令則只有不能爭執之失,減一等罷職,似宜矣。寅明曰,首揆之言,精矣。上曰,然矣。外方則以此施行,京上司則罷職爲可,此亦重內之意矣。在魯曰,聖敎允當矣。守令則亦視此遞減耶?寅明曰,此亦同施以罷職之律爲宜矣。上曰,依此定律名,刊於査正冊之末,而勿論名數多寡,雖一名犯者,用此律,可也。出擧條顯命曰,良査,臣雖建白,徐宗玉經始,主管郞廳則李彝章·安爲之。今此案冊釐正刊印事,仍爲句管好矣。上曰,依爲之。宗玉曰,臣於査正之役,初旣句管,則今不敢辭避,而但本職事鞅掌無暇,此甚可憫矣。李益炡方爲査正堂上,才敏善做,而殊無擔當底意,臣實慨之,各別申飭,使之專意句管,臣亦參聞而釐正則好矣。益炡曰,今此査正之役,臣以中間代差之人,故雖未及自初句管,而旣帶其任,豈敢有辭避之意?而今聞兵判所達,則有若臣不欲擔當者然,臣實惶恐矣。顯命曰,李益炡之所達,似同分疏,推考,宜矣。上曰,依爲之。出擧條宗玉曰,良丁冊釐正後,當進御覽件,而別單便是目錄矣。鳳山郡事,方査問而未報,其他亦不無修改處,此則追後改付標以入之意,敢達。上曰,依爲之。上曰,畿伯進來。儼進伏。上曰,見卿久矣,欲問農形,使之入侍。今此久旱,能無災害否?儼曰,小臣離違軒陛,已近五載,而喪母之後,又得奇疾,重瞻天日,斷無其望。今日筵席,更聆玉音,生死肉骨,罔非國恩,年事豐凶,姑未的知。而海邊乾播,雖云差勝,移秧處則似不免凶歉,大體如是而後,當狀聞矣。且臣到界屬耳,道內物情,不能盡知,而其中續田一事,臣於待罪湖南時,有降續降等詢問之令,故以降續便好之意狀聞矣。今聞三南已爲降續云,若於畿田,一體行之,則可爲民惠,故欲以此狀請,而今方入侍,故敢達。上曰,所達不無意思,令備局稟處,可也。出擧條在魯曰,臣方兼軍門,故軍號每來示,而去晦間,以金火出軍號,似出於夏秋交節之意,而火字勿出軍號,自有承傳,載在軍號冊,而該堂不察而出之,不可無警責,其時入直堂上,從重推考,今後更加申飭,宜矣。上曰,依爲之。出擧條上曰,諸道農形,今年,何如?宗玉曰,臣兼北道,兩麥稍豐,而秋事姑未可知矣。益炡曰,臣兼海西,山峽差勝,而海邊則多災云矣。周鎭曰,臣兼關西,山峽過雨而多傷,且有蟲災,摠一道言之,似不免爲失稔矣。錫五曰,臣兼畿內,而畿伯已有所達,無他所聞矣。文秀曰,臣俄者見差,姑無可達矣。上曰,承旨書之,樂章旣已釐正,則前後殿,宜同一體擧行之意,分付該院。出榻敎諸臣以次退出。
上在昌德宮。停常參·經筵。
未時,太白見於巳地。
夜四更,流星出河鼓星下,入坤方天際,狀如拳,尾長二三尺許,色赤。
趙明履啓曰,大司憲趙遠命牌不進,執義金宗台,掌令權相一·柳謇在外,持平二員未差。今日以監察茶時之意,敢啓。傳曰,知道。
李重協啓曰,副應敎尹光毅昨旣有只推之命,卽爲牌招入直,何如?傳曰,允。
又啓曰,今日乃是處暑,視事當爲取稟,而卽今日氣蒸鬱,新涼未生,依前例姑觀日候稍涼,更稟之意,敢啓。傳曰,知道。
傳于李命坤曰,正使·書狀肅拜後,先詣宣政殿。
傳于李重協曰,預爲整待,引見罷後,拜表卽爲擧行。
李重協啓曰,今日拜表時,兩司當爲進參,而時無行公之員,除在外外,呈告·未肅拜人員,竝卽牌招,何如?傳曰,允。
傳于李命坤曰,牌招幾何,而何如是稽緩耶?都憲外,先遞後禁推,牌去來置之。
又傳曰,如是入來,則何如是緩緩耶?雖承牌入來,置之,卽爲擧行。
備忘記,傳于趙明履曰,旣行公之後,其何待牌,而牌招之後,亦涉駭蹇,此皆由於紀綱,懲勵文官驕蹇之道,豈可循常?其令該府,使臣渡江後照律。
以禮曹參判吳光運三度呈辭,傳于李命坤曰,只遞本職。
傳于李重協曰,大政旣踰月,豈可一向稽遲,新冢宰旣諭,右相欲試之意,其豈偶乎?其拜多日,尙今寥寥,今雖開政,其何一向等待,更爲牌招察任,仍令卽行大政。
李重協啓曰,玉堂上下番俱空,事甚未安,已闕之代,今日政差出,待下批,仍卽牌招,入直,何如?傳曰,允。
吏批,判書鄭羽良牌不進,參判元景夏進,參議未差,右副承旨李命坤進。
兵批,判書徐宗玉査對進,參判魚有龍入直進,參議韓顯謩呈辭受由,參知李宗迪病,左副承旨趙明履進。
吏批啓曰,判書鄭羽良牌招不進,參議未差,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而擬望之人乏少,相避外任,竝擬,何如?傳曰,允。
又啓曰,公洪監司,今當差出,而擬望之人乏少,守令竝擬,何如?傳曰,允。
又啓曰,新除授京畿都事鄭夏彦呈狀內,與砥平縣監李夏集,有婚嫁應避之嫌,入啓處置云。未赴任都事,與已赴任守令有相避,則都事遞改,旣有定式,都事鄭夏彦改差,何如?傳曰,允。
又啓曰,頃日政,同知金昌燁父進士壽應,例贈以吏曹參判啓下矣。今聞秩卑云,不可仍授淸顯之職,改以相當之職,元單子中付標以入,而前授官敎,還收爻周之意,敢啓。傳曰,知道。
以鄭羽良爲知經筵,朴文秀爲刑曹判書,趙觀彬爲禮曹判書,尹汲爲禮曹參議,李益炡爲漢城右尹,洪廷命·洪正輔爲持平,李衡萬爲正言,鄭羽良爲同成均,趙明健爲司書,金尙迪爲司僕正,長溪君棅爲冬至正使,柳復明爲副使,李裕身爲書狀,李天輔爲校理,李昌誼爲修撰,徐宗伋爲觀象監提調,李秉常爲尙衣提調,朴文秀爲長興庫提調,趙觀彬爲司譯提調,李宗城爲氷庫提調,黃仁謙爲戶曹正郞,柳忠爲兼引儀,李瑗爲工曹正郞,尹東度爲工曹佐郞,沈銈爲刑曹正郞,金尙遇爲敦寧判官,李德重爲公洪監司,吳道興爲軍器判官,兼校書著作單洪致龍,學諭單林正誼,杞原君兪健基,功臣嫡長承襲,興溪君柚,昭義封君事承傳,行副司直柳復明,今加嘉善加資事承傳,書題單高成益差下事承傳,左尹李益炡,右尹尹得和。
以許銘爲晉州監牧官,副護軍鄭壽期·李夏源·沈䥃·閔洙彦·李箕獻,副司直朴弼載。
以副應敎尹光毅牌不進禁推傳旨,傳于李重協曰,推考傳旨捧入。
李重協啓曰,副應敎尹光毅,旣有只推之命,更卽牌招入直,校理李天輔,時在京畿加平地,修撰李昌誼,時在平安道殷山縣任所,竝斯速乘馹上來事,下諭,何如?傳曰,允。
李普昱,以弘文館言啓曰,新除授副提學李宗城,時在公洪監營任所,經筵事緊,請斯速乘馹上來事,下諭。本館上番,連日闕直,事體未安,副應敎尹光毅,由限已過,卽爲牌招,入直,何如?傳曰,依啓。副提學交龜後,自當上來,勿爲下諭。
李重協啓曰,該曹郞廳,敢闕省記耶?雖非時,卽爲催促,使之肅謝後,仍呈省記,而不然則諸郞廳,竝令該府處之,待官錄後,照律事,命下矣。吏曹正郞朴春普,以其身病,終不出肅,而昨日省記,則正郞韓翼謩,旣已來呈,令該府處之一款,何以爲之?敢稟。傳曰,渠雖名官,卽一該郞,焉敢若此?其涉可駭,吏曹正郞朴春普,西小羅權管差下,到任日子,令道臣狀聞。
兵曹口傳政事,西小羅權管朴春普。
以任瑋爲假注書。
李重協啓曰,假注書任瑋,時無職名,令該曹依例付軍職,冠帶常仕,何如?傳曰,允。
傳于李重協曰,有下敎事,左副承旨入侍。
趙明履,以義禁府言啓曰,吏曹佐郞金時粲,令該府處之事,傳旨啓下矣。金時粲時在公洪道洪州地云,依例發遣府羅將,拿來,何如?傳曰,允。
癸亥七月初六日巳時,上御宣政殿。問安正使·書狀,引見入侍時,正使趙顯命,書狀官金尙迪,右承旨李重協,假注書宋德中,記事官李毅中·吳彦儒,同爲入侍。以次進伏訖。顯命曰,夜來聖體一樣否?上曰,一樣矣。顯命曰,大王大妃殿氣候,若何?上曰,一樣矣。顯命曰,內殿問安,何如?上曰,一樣矣。顯命曰,王世子氣候,亦安順乎?上曰,好過矣。顯命曰,小臣不肖無似,而異於年例節使,僨事可慮,不勝惶憫。上曰,頃已下敎,凡事愼重,可也。顯命曰,閭巷搔擾之談,姑無形見者,不足爲慮矣。初日入侍,旣以使事仰稟,皇帝如自瀋徑歸,則當直入北京,而渡江之期,一依瀋將所報,到義州後,觀勢爲之,而似在八月望念間矣。上曰,先去爲宜,如有便宜從事者,依施,可也。顯命曰,聞見錄,內入不下矣。上曰,當下之矣。顯命曰,微誠未格,方侍命召而去,尤不勝惶愧之至也。臣竊瞯年來,或多有辭敎失平之時,而近則絶去不有,臣固已欽仰,而朝廷姑無爭端,年事不至甚歉,及此閑暇之時,別爲收拾人才,以爲不拔之基,則深所望也。上曰,人之凡百,皆以精神爲主,而予之精神,今已如此,無可爲者,而所達儘佳,當加勉矣。顯命曰,大抵人心,警之則勤,放之則慢,申飭兩銓,尤不可忽也。兵判已試有效,而吏判姑未試焉,雖似善爲,而必爲不住,申飭,好矣。上曰,予以秋官所爲,欲試於銓官,應善爲之矣。顯命曰,愼惜官爵,最是人主磨世之大柄也。雖一介之微,必以功之有無而賞之宜矣。上曰,書不云乎?德懋懋官,功懋懋賞,所達甚是矣。顯命曰,今當千里遠去,惟望各宮各殿之安寧矣。上曰,與他使行有異,善爲回還,可也。顯命曰,臣且念海西水閫之設,乃所以扼要衝而禦外侮,其事體尤重,而近來水卒凋弊,不成貌樣,逐朔輪番,冤苦亦甚。臣意則欲依兩南上下半分番之制爲之,而元景夏俄見臣以謂,海西則異於兩南,將有弊端云。以臣迷見,似必不然,而前頭更下問于僚相,而處之,似好矣。上曰,當依爲之矣。顯命曰,引見後,卽以拜表爲敎,而兩司俄已請牌,其去來催促宜矣。上曰,注書出去催促。臣德中,承命出來傳敎,還爲入侍。尙迪曰,臣亦有區區所懷,敢此仰達,保惜精神,最是今日急務,而小臣亦已出入經幄,仰體聖候,方當金氣易生之時,尤宜愼攝,伏望更加留念焉。上曰,已諭於大臣,而大體則是,當加勉矣。上曰,兩司牌招啓辭,已爲允下,而不卽出給,當該中官,推考,可也。出擧條以次退出。
癸亥七月初六日初更,上御德成閤。左副承旨引見入侍時,左副承旨趙明履,假注書任瑋,記事官李毅中·吳彦儒,進伏訖。上曰,大訓訓諭,旣爲刊印,而翰林·吏郞變通事,非採群下之言而爲之,斷自予衷矣。觀今時勢,吏郞之弊,亦不少矣。爲法未久,弊又生焉,幾至於省記闕入,豈不寒心乎?今日來御春殿,欲召元良侍坐而下敎,故俄使承宣入侍矣。日熱如此,夜亦向深,着法衣侍坐似難,故只召承旨,今當有下敎矣。仍命臣瑋,持入吏郞變通節目以來。又命明履,書傳敎曰,曾已下敎,雨露豈擇地而下?雨露旣下,則於潔於濁俱霑。王者奉三,無私而行政,非體元而何?故晉之王謝,唐之氏族,北朝資格,可謂陋矣。豈曰三代之事,亦豈慕效哉?故宋後至今,只取其才,不取門地,雖有科目之名取人,卽三代之意也。惜乎,國初定制,其豈若此?而文勝之弊,隨世日深,擇閥之習,日加月增,而自夫黨習之後,其所用舍,專由其黨,用人之道,日益窄焉,抱才之歎,歲益甚焉,校書館職,其名雖異,承文·成均,其擇果公。釋褐之初,或取或舍,或公或私,將至下大夫,亦取門地,又取履歷。而其中用人,惟取知面,白面新進,無所拘礙,白首文官,老於項玉,特差文郞,參劃廟謨之人。昔旱已過,今不過爲巡將冗官,貪官汚吏,其無礙滯,而竭誠濟民,中抱經綸之人,官不過乎騎郞,而欲踐大訓,特除吏議,斥訐隨至,灣尹·萊伯,猶作吏郞之階梯。若此而何以用人,若此而其能咸陶?中夜思之,不覺寒心。予之苦心,及此定規,垂裕後昆,而下不從令,其曰有君,其曰有綱。吏曹郞薦,是黨習之根,抵翰林曰薦,作彼此之務勝,駭其弊慨其世。郞薦之革,翰林之圈,其豈自下而請,專由其君之裁焉,則噫,予雖涼德,雖不能行一政施一令,造化之權,在於其上焉。其雖定官制而從中朝,不過一號令之間,而幺麽郞官翰圈,何等微細?而節目之間,猶相趑趄,革薦之中,名權猶在,人存政擧,昔豈不云?而予今在上,其猶若此,奚謂他日事雖二,處分則一時也。郞事旣若此,翰圈又何恃名?雖有吏曹·騎曹之分,革郞薦爲該郞則一也,何尋常乎視彼?何眷眷乎顧此?故頃者筵中,幾諭相臣,而至有猶乎名重之敎,意益深矣。而今則弊已見矣,何待其弊而知乎?若視諸掌矣。何則今則雖革郞薦而祛郞權,玉署取人,卽一古規,而不過除吏薦而已也。幾闕省記,五曹無聞,堇備二員,取路太狹故耳。若此不已,焉知無權差郞廳而代直,焉知無憑此其名而自用?節目中勿簡問於在外之目,將開他日投筆紛鬧之端,輪差玉堂之目,導他日托名官之梯,是豈作該郞之意,非特將有弊於其曹也。於講筵於差郞於事體於紀綱,俱有掣肘之端,何則若此之故?玉署視若厭地,吏郞作一漫局,今朝直署之人,夕作吏郞,館職不備,政曹則雖有郞,玉署無侍講,此講筵事體寒心者也。政官顔勝,朝陞應敎,夕陞掌令,吏郞之職,作一速陞之梯,大典六郞,堇備二員,其皆陞矣。若稽館錄,將何以差?此於差郞於紀綱寒心者也。噫,今此二法,我則量深,欲諭元良,而弊已見矣。將何垂乎?至於翰圈,則不可無些小節目,而於吏郞,夫豈有節目若此,五曹亦將有節目矣。予今精神俱耗,百度雖弛,權綱在手,造化在予,幺麽郞事,其區區而泯默,初何更革。今祛節目,只令曰吏錄郞薦,古風之謬規,自今革之,只依騎曹郞差除,而但吏曹摠百司之曹,周禮六官之首也。擇人宜差等,騎曹則雖無侍從之履歷,有差下之規,吏曹則曾經侍從然後,其可備擬。稍重其曹之體貌事,奉承傳施行。于今此敎,欲令元良侍坐,手諭銓曹,以作不刊之典。而日氣蒸鬱,氣眩臂麻,召承宣而代敎,代草手題,其何間也?特坐春殿,意蓋深矣。他日其雖舞我政眩我令者,焉敢售於我後。又傳曰,翰林回薦爲會圈,應講爲召試,定式旣定,其制亦行,何復他諭?而但一人召試之持難,意猶不然,此若不解,則亦不無弊。噫,一人二人,五十百步,其欲用情,奚特一二?此則其君昏其政亂然後,其可有者,文果無形,考試者雖挾私而高等,在上者,豈可尋常視之?故今番召試,曰其浮爲差等者,示其微意於他日也。此後則勿拘人數,隨圈召試事,作爲定式。又傳曰,噫,予雖涼德,爲此元元,奚弛夙宵,親策大庭,都兪廈氊,其凡幾也。而其猶寥寥,惠不下究,中夜思之,豈特恧焉于民,將無他日拜面。今者査正之擧,其豈曰大政令,亦豈曰惠及民,而但査正京外,寬吾民者,三萬其數,而遍于六道,則惠究者甚尠。若此而其能祛隣族之侵,紓吾民之鬱。雖然,昔無文而今有卷,京吏憑關,鄕吏舞弄,莫逃於開卷之下,庶無科外侵民之弊,而法非不美也。久則寢,令非不嚴也。惟在奉行,若令不寢,在乎廟堂之提掇,若令奉行,惟在銓曹之擇人。廟堂之上,莫曰令行而反懈,銓曹之臣,惟恐擇人之不暇,而於筵中,有不奉行者,京外勘律之敎而,伊後思之,大不然矣。何則軍餉糶糴,在乎豐歉,雖有歲末分等飭勵之事,於田稅於大同,卽是惟正,乃是實結,豈有欠縮之理哉?故無不納守令,勘律之節目,此亦若此矣。定數之後,雖或不無不卽代充者,而此定式之外,豈有增數之理乎?令不令綱不綱則已,決無是理。其果犯者,自有御史之廉問,隨見重繩,決不可已也。豈可先定法,視若應有者乎?其擧條置之,以此刊行于首編,使中外曉然知之。而更鼓旣深,自覺氣鬱,半夜春殿,召承宣諭,此亦垂裕之意,此亦垂裕之意。他日嗣後者,其豈忽於今日爲民勤懇之心,其豈忽於爲民勤懇之心乎哉?明履書訖。上曰,此傳敎當刊印於良丁實總之首,承旨詳看一遍,而陳之,可也。明履曰,傳敎中同時下敎四字,以今日書傳敎屢張,故下得同時字,而只刊此敎於編首,則同時字未知何如矣?上曰,然矣。改以召承宣諭。上曰,譏斥隨至之譏字抹之,斥字下書訐字,至及其父是訐也。上曰,在家則勿問云者,有可否之意,曾聞鄭錫三,在辛壬間,以兵曹郞參政席,政官欲以非其人擬望,錫三投筆不書云。今此吏郞薦,雖無可之之事,而若有否之之意,則後日必有藉此而有投筆之擧,此一段宜改之矣。明履曰,如都政時,參判以下,不能措一辭矣。上曰,諺曰大政後參判用手云,而雖都政,初入仕,則或可爲言矣。明履曰,參判·參議雖有言,判書不用,則亦無如之何矣。上曰,所謂尊先生古風,是文勝之弊,亦非奏御文字也。明履曰,若無節目,則必以爲如此等事,豈盡革之乎?當復如前,故不得不爲此節目也。上曰,爲禮曹郞,而不得爲兵曹與侍從者多乎?明履曰,臺諫·翰注,俱爲侍從,而兵曹則雖不得爲,臺諫·翰注者亦多爲之矣。上曰,承旨·曾經翰林,亦可與論於翰林事矣。單試事,右相以爲不可,而予意則不然。向者吳彦儒一人,當爲單試,領·左相皆以爲單試亦可,而右相堅持,以爲決不可,至曰單試則循私易矣。若有循私之意,則豈獨於單試而爲之耶?雖三四人,不患不爲循私矣。今番鄭元淳·吳彦儒召試時,鄭元淳之文,予書以浮文,吳彦儒之券,擢置於上,予有深意矣。若以單試爲難,則召試無可行之時矣。明履曰,單試亦無不可,而但召試時,以各司書吏,定給寫手,下吏輩不禁其出入,則前頭久遠之後,或不無借述之弊矣。上曰,翰林豈借述耶?明履曰,闕內各司,入直者甚多,豈無是慮耶?上笑曰,承旨之言,何如?得無以此爲嫌者耶?明履曰,臣之所達,蓋慮後日之弊,亦是泛論,豈可以慮後弊之言,引以爲嫌耶?若以爲嫌,則豈不太過乎?已往召試則無此弊,而雖前頭之人,亦豈以此泛論而不觀乎?士子持身之高,無異翰圈之人,科場防禁之端非一,而士子何嘗以此不觀科乎?上曰,然矣。如是解釋,則不可以此爲嫌端矣。上曰,定翰圈時,欲禮兼春秋矣,其後翰林,雖不撕捱,而亦或有兼史入直之時矣。上曰,不取門地,隨才而用,是三代事也,皇朝則亦不擇門閥矣。明履曰,只以甲乙丙,付翰林及編修與庶吉士,其下賜進士出身矣。上曰,此異於我國之進士矣。我國以進士謂之司馬,未知何所據矣,彼注書博古,承旨問之,可也。瑋曰,臣何敢博古,而司馬字,始見於周禮,禮記亦曰升諸司馬曰進士,而司馬是官名,所以進賓興之士而官之者也。今以進士,謂之司馬,似不成文理矣。上笑曰,我國恒用文字,細究多此類矣。明履曰,然矣。上曰,董仲舒三策題,予曾見之,而不記其在於何書,諸臣亦見之否乎?毅中曰,臣於大策正宗見之矣。上曰,漢時策士,如我朝之賢良科矣。明履曰,此後世科擧之所由出也。上曰,今則長榜甲科三人,及庭謁聖甲科一人,卽擢用,而其餘皆預備將來之用也。明履曰,所以有分館之規也。上曰,卽今右承旨李重協,以探花郞,曾爲廚院郞矣。溫泉行幸時,以騎曹郞陪扈矣。明履曰,小臣偶於日前看日記,則其時爲正言矣。上笑曰,分明爲騎郞矣。其後登科者,亦多踐二品,而重協曾與兪判府事,同爲玉堂,庚午年常朝晡陪奠,故予記之矣。李秉常今爲輔國,而溫幸時爲承旨矣。明履曰,李秉常,其時,果爲承旨,而咸原府院君魚有龜及趙觀彬,爲玉堂矣。上曰,然矣。上曰,玉堂陞吏郞及掌令,求其速化,故吏郞甚苟簡矣。明履曰,近來玉堂,多陞堂上,吏郞望甚艱,仍歷數諸人。上曰,玉堂果多陞堂上矣。尹光毅,亦其時弘錄耶?明履曰,尹光毅,其前弘錄,與金漢喆同圈矣。上曰,卽今吏郞,銳氣頗縮,故不敢生意,而後日必有投筆之擧矣,頃者領相,亦有所陳,而近來耳目之官,視吏曹稍輕,此爲非矣。明履曰,該司輕臺諫重矣。上曰,我國用人之道,誠爲窄矣,中古則簡易,亦且爲顯官矣。明履曰,崔岦則以文章,別爲調用矣。上曰,簡易文誠簡古,異於月沙,月沙之文,粹潔矣。明履曰,崔岦之文,其辭亦簡,近世之文字句簡,而辭不簡矣。李廷龜文章,論事切實,而文體遒利矣。上曰,月沙文,有古人蘊藉之意,月沙以後文集,字字侈麗,而多使怪字,近於詭矣。明履曰,然矣。近來則豈有如崔岦者乎?不學古文,只務巧密,故其文日卑,古文則不然矣。上曰,雖以詩言之,盛唐詩則不然矣。明履曰,樂府古禮則有眞氣,以行文論之,孟子豈不是大文章,而曉然易知矣?崔岦亦學韓愈,務祛陳言,故其文如是矣。上曰,其文好簡,故自號簡易耶?明履曰,易簡字出於易,似取此義也。上曰,月沙集,有兒時在背上詠柳絮詩,而儘佳作矣,大抵古人,以智識爲文,如漢高祖大風歌是也。明履曰,文章出於氣,如此文詞,非若常人剽竊爲文也。上曰,漢武帝秋風辭,猶不及大風歌矣。毅中曰,古人以秋風辭,猶謂之衰颯矣。明履曰,奏文則雖其時文章巨擘,少李廷龜之敵手矣。上曰,辨丁應泰奏文,月沙所作也。月沙集每開眼見之矣。明履曰,先輩亦多稱其文矣。上曰,鄭錫三曾祖,言鄕品官,無不做之官,而京中中人輩爲難,此言果是矣,以其有中庶名,故不得做官矣。明履曰,中人八九代以上,亦多有顯官,而中間忽然微替者有之矣。上曰,以來歷不知,遭彈者誰耶?人易中微矣。明履曰,李敏坤而宗室後裔,異乎他人矣。上曰,婚姻自然蔓延而然矣。明履曰,李敏坤祖以上,亦多有官職者云矣。上曰,雖十代顯官,沈滯數代,則人易輕看矣。上曰,堂后實官,亦擇之耶?明履曰,堂后實官淸選矣。上曰,注書望筒,頻數出入,曾有申飭,而近來則爲有新榜,故許其數遞矣。今番新榜,盡爲之耶?瑋曰,崔台衡·李渙連,以在外未及爲之矣。上曰,人旣登科,則欲見君父之顔矣。明履曰,廳注書之役,必取其甚敏且熟者,故每一人累經,而間或有未經者矣。上曰,崔宗周爲承旨,而李壽徵爲何官耶?毅中曰,頃見李渙之皮封,則以兵曹參判書之矣。上曰,承旨·參判之子,不可爲注書耶?李泰和年十八,爲式年及第,入注書末望,先朝落點,聖意蓋欲一見之也。明履曰,若是在鄕之人,則亦不得擬望矣。明履曰,今日深夜引見,命書屢張下敎,此等大處,可見聖上勤勤之意。而比日以來,每有精神不如前日之敎,如此下敎,前日亦或有之,而近來則頻數矣。蓋精神之根本則心也。操存涵養之工,若不間斷,則亦可以養得精神矣。有一先儒,嘗存心默坐,少頃曰一時存養,其效如此,若能常久如此,則其效當如何?因言其心存時,體段呈露,記念無遺,以此觀之,則存心養性之道可知矣。且精神多用則必傷,臣於前日入侍之時,竊覵聖上,多用精神,微細不遺矣。卽今春秋漸高,不可如前日之多用,今若收斂精神,省損思慮,而益加操存涵養之工,則不但有益於聖學,亦可以養得精神。至於書冊工夫,當此盛熱,雖不得開筵,而在內事往心閑之時,每將一箇冊子,沈潛涵泳,使聖賢之言,與精神不相疎,則不但有助於進見益智,亦爲存心之道矣。臣方待罪近密,而職兼經筵,淸夜深殿,萬籟俱寂,此時論說道義爲好,故如是仰達,伏願加勉焉。上曰,傷精神,豈有如予者乎?昨見柳儼容貌頓異,予心以爲孝子也。予之近來精神,何可言?有誠處則宜不忘,而亦或忘之,而至如予之往事,某歲如此,某年如彼,必計數而後知之矣。予少時每欲看書,幾於手不釋卷,今則如小學之書,亦不能開動。且前日看書時,到尊敬處,則不得臥看,每起坐,故不欲臥看書,而今則一貼席難起矣。人或有臥而加膝,加冊於額者,而予則曾不如此矣。如今日下敎,則以爲吾道理當行不可已之事,而世子年雖九歲,頗夙成,故初欲使之傍侍,而命承宣書下敎,故世子亦不眠,予謂此乃汝長成後苦事,而今則欲觀光不眠矣。近日書筵亦停,而當此盛熱,使之侍坐爲難,故仍勸眠矣。予少也不無聰,凡所覽易誦,而卽今吾文,亦卽忘之。如此精神,如何操存,而可以收之乎?且予思慮甚多,或過去不緊思,想像思念,却之亦難,如何則好耶?明履曰,凡思慮欲祛之,則欲祛之心,亦是思慮,故古人每言敬字,只嚴肅整齊,主一無適矣。上曰,敬之一字,思之則好,或爲民達夜,若有他心生,則輒曰吾方爲民,則其心自滅,此亦敬工夫,而但敬無提捉矣。明履曰,敬無別法,只整其衣冠,尊其瞻視,主一無適,是下手處矣。上曰,人之無思慮,終是難矣。明履曰,大抵爲學工夫,無事之時,則戒愼恐懼,絶去思慮,朱子所謂,自戒懼而約之,以至於至靜之中,無所偏倚者此也。事至物來,念慮旣萌,則省察謹獨,惟精惟一。朱子所謂,自謹獨而精之,以至於應物之處,無少差謬者此也,此乃致中和之道也。存養屬靜,省察屬動,而摠言之則皆是存養也。上曰,陸王之學,固偏矣,而亦有見弊處耶?明履曰,陸九淵以尊德性爲主,而未免首尾衡決,王守仁以致良知爲主,而未免理慾竝行,儒者之所不取也。上曰,豈不曰克念作聖乎?明履曰,臣之所達,亦非謂永祛思慮也,只謂無事時有如此工夫也。若夫事至物來,察其是非善惡利害得失,至於看書,講究義理,此皆用思慮處,古人之論學,固如此也。上曰,凡先儒之所言,先儒則皆能一一踐言乎?明履曰,如宋朝大賢,豈不能踐言乎?實無容議爲也。上曰,此則然矣。明履曰,先儒工夫造詣,亦有高下淺深,其高深者,必皆踐言,知行完備,而未到高深者,或有知有餘而行不足者,亦有行有餘而知不足者矣。上曰,承旨自在玉堂時,其言每如此矣。明履曰,小臣之前日所陳,雖以知行兼備爲法,而竊觀中庸論知行,有曰博學審問愼思明辨篤行,知工夫四,而行則一也,以此觀之,知工夫多。且如國家之事,利害煩亂處,精察明辨爲難,雖欲善處其事,而明辨爲尤難,於此可見識見之重矣。明履又曰,人臣以言事君,臣於前日,職在可言之地,而目前若有可言之事,則臣未嘗不達矣。自上或賜採納,雖或不賜採納,而亦不以臣爲非矣。雖或下嚴敎,臣子何可以此不言乎?雖昨日以言被嚴敎,今日若有可言之事,則又當陳達,此乃臣道之當然也。昨日朴春普事,其在事體,極爲寒心,旣不得開政,又不卽呈省記。臣等有若不能申飭而然,故亦不勝惶恐,而自上以紀綱事體,斥送西水羅。天威震疊之下,臣何敢有言?而但伏聞朴春普,頃爲吏郞時,以祭執事事,遭臺彈而罷職,渠必以此引嫌而致然,且聞其落傷甚重云。此則臣非目見,而果然如是,則亦難運動,且其年雖不甚老,而早衰髮白,殆同六十老人,又常抱病。而西水羅在北道地盡頭,月餘日程,以其病衰,當此盛熱,驅馳遠道,實有不得達之慮。昨日處分,以春普爲驕蹇而痛抑之,若俯燭其衰病如此,則聖心仁慈,必加矜惻故敢達矣。至如朴瑗,則其年七十二,家在南門外船橋近處,騎款段疾驅而來,猶未及焉,此非慢蹇也。上曰,朴春普非矣。古人亦有誤讀廟號而補外者矣。若以吏曹郞,如玉堂補外,則是猶以榮道待之也。春普與予同甲,予旣如此,雖春普豈獨健乎?守令則有肅謝,權管無肅謝之規,特差權管,令道臣狀聞到任日子者,不欲以吏郞,待之以名選故也。予之所以尤非春普者,嫉元景夏則嫉元景夏而已。以嫉元景夏之故,以皇朝數百年前葉向高,謂忠賢之黨人,豈忍爲如此言乎?今則景夏爲吏參矣。其日下敎中欲以昔之葉,猶惡之,況今之葉乎爲敎,而不爲之矣。西水羅渠豈不赴乎?朴瑗亦非矣,所撕捱者何事耶?明履曰,朴瑗已就職連啓矣。上曰,然則其必隨牌而來者,何也?明履曰,臺官例爲呈辭,故必牌招矣。上曰,然則渡江後照律一款,置之。出榻敎諸臣退出。天欲曉矣。
上在昌德宮。停常參·經筵。
未時,太白見於巳地。
李重協啓曰,大司憲趙遠命未肅拜,執義金宗台,掌令權相一·柳謇,持平洪廷命·洪正輔在外。今日以監察茶時之意,敢啓。傳曰,知道。
又以義禁府言啓曰,頃因長淵縣監金翼臣供辭,軍兵闕點代點,事在前官,故令本道,指名現告,拿問處之事,啓稟行會矣。黃海監司徐命九啓本內,以前縣監李敏泰現告啓下,而李敏泰時在京畿長湍地云,依例發遣府羅將,拿來,何如?傳曰,允。
趙明履,以義禁府言啓曰,平山前縣監徐幹世,信川前郡守金相圭,前郡守鄭東游,康翎前縣監柳彙喆,鳳山前郡守姜一珪,前郡守沈鳳徵,延安府使黃晸,殷栗前縣監李剛中,豐川前府使張德紹,府使柳徽之,載寧前郡守閔百男,前郡守南泰齊,文化前縣令權基彦,前縣令尹得載,新溪前縣令崔運興,前縣令兪直基,松禾前縣監李秉迪,前縣監申㬛,海州前判官黃榏,長淵前府使申兼濟,遂安前郡守李鼎賢等,拿問事,傳旨啓下矣。徐幹世·金相圭·鄭東游·柳彙喆·黃晸·李剛中·南泰齊·權基彦·尹得載·崔運興·兪直基·李秉迪·申㬛·黃榏·申兼濟等,今方待命於本府,卽爲拿囚。而姜一珪以襄陽府使,時在任所,閔百男以善山府使,時在任所,沈鳳德時在公洪道沔川地本家,李鼎賢時在扶餘地本家云。依例發遣府書吏·羅將,竝拿來,張德紹富寧前府使,以他罪,已有拿命,柳徽之時在任所,亦以他罪,方有拿命,拿來後,以此添入問目,取招,何如?傳曰,允。
李重協,以成均館官員,以同知館事意啓曰,今七月初七日儒生上旬輪次,當爲該行,而大提學未差,大司成金尙魯,方在呈告中,不得爲之,今月內無故日退行之意,敢啓。傳曰,允。
又以內醫院官員,以都提調·提調意啓曰,鍼醫吳志哲有頉代,前仕鍼醫崔鎭台,術業精明,以此人差下,令該曹付軍職,冠帶常仕,何如?傳曰,允。
又以侍講院言啓曰,本院新除授司書趙明健,除拜之下,不卽出肅,牌招察任,何如?傳曰,允。
又啓曰,因侍講院草記,司書趙明履,牌招事,允下,而闕門已閉,待明朝出牌之意,敢啓。傳曰,知道。
趙明履,以御營廳言啓曰,本廳把摠柳彙喆,東營入直矣。以前任康翎縣事,有拿囚之命,故以把摠李培源,入直之意,敢啓。傳曰,知道。
李重協,以備邊司言啓曰,卽見義州府尹南泰良狀啓謄報,則以江界境造船淸人票文事,鳳城回通,始爲來到,而以爲呈報將軍衙門,今奉箚開將所報之事,卽派官員,帶兵前往捉拿外,仍宜知會朝鮮義州府尹,可也云云。續聞巡檢淸人所傳之言,則自瀋陽,調發鳳城甲軍二百名及他鎭甲軍二百名,前往江界境,緝捕犯禁民人云。瀋陽將軍之遣兵捉拿文跡旣如此,搜捕犯人之際,或不無奔逬我境之慮。急勅江界列鎭,嚴設守備,以防其越逸之路,因爲偵探其拿回與否,卽通臣府,以爲隨方往復之地,似合事宜。令廟堂急速稟旨,分付,撥馬知委爲請矣。瀋陽回文,雖不言票文虛實,而旣云遣兵捉拿,則其爲無票文亂民可知。甲軍調發之狀,巡檢淸人,亦已目見傳言,則其所收捕,似在不日。許多兵丁,搜捕犯人之際,奔逬逃命,越逸我境,誠不無其慮。而廢四郡旣無官長,其所防守,不可專委把卒。限甲軍撤還前,江界府使爲先進住於廢四郡近處,以爲指揮接應之地。而沿邊把守,各別申嚴,彼中形止,連續探望,隣近邑鎭,勿拘他道,相機隨便,互相文移。犯人之越來者,拿住飛報,馬尙之空乘者,毁破不留,凡諸守備,切勿疎弛之意,星火嚴飭於江邊各邑鎭事,撥馬知委於平安監兵營,亦以此意,分付義州,何如?傳曰,允。
上在昌德宮。停常參·經筵。
未時,太白見於巳地。
趙明履啓曰,大司憲趙遠命初度呈辭入啓,執義金宗台,掌令權相一·柳謇,持平洪廷命·洪正輔在外。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,憲府連日監察茶時,事甚未安,諫院闕啓,亦已多日,而卽今兩司多官,或在外或未差,除在外外,正言李衡萬,卽爲牌招,何如?傳曰,允。
又啓曰,事變假注書李弘德,身病猝重,勢難察任,今姑改差,何如?傳曰,允。
李重協啓曰,禮曹多有擧行之事,而判書趙觀彬,參議尹汲,除拜累日,尙不出肅,竝卽牌招,何如?傳曰,允。
以禮曹參議尹汲牌不進罷職傳旨,傳于李命坤曰,推考傳旨捧入。
又傳曰,此時守令爲重,靈光郡守李裕身仍任,其代,守令外擬入。
趙明履,以兵曹言啓曰,卽接金虎門入直把摠手本,則弘化門入直哨官兪彦翕,自昨猝得重病,達夜苦痛,不省人事云。莫重闕內,勢難仍直,不得已原單子,改付標以入之意,敢啓。傳曰,知道。
又以兵曹言啓曰,今七月初八日,私奴次男稱名人,自宣仁門入來,差備門外擊錚,極爲駭愕,令攸司囚禁治罪。同門守門將劉錫祚,常時不能禁斷雜人,以致闌入,亦難免其責,推考,何如?傳曰,允。
以開城留守曺命敎上疏,傳于李命坤曰,旣諭矣,給之。
開城留守曺命敎疏曰,伏以臣,緣獻納臣朴瑗之彈論本府經歷魏昌祖一事,三遭其指斥之言,靳靳若不忍捨者,誠一厄會。臣欲默爾而止,則奈操切臣益甚,至以肆然闖入。如許事體,曾所未聞等語,搆捏呵責,不遺餘力。臣誠惝怳,莫曉其所以,而以是煩瀆於天聽者亦屢矣,惶悚尤莫省攸措也。始諫臣,以昌祖之費夫馬錢千兩爲罪目,又以臣不能禁,抑請警責。而此事曾經臣磨鍊定給,苟實狀之有爽,安得無一言自陳?及査覈命下之後,不敢晏然按事,廉愧同然。若擧實陳疏之後,金吾行査,不別定査官而定於臣,亦非宜然。臣果以此兩事,引以爲嫌,皆理勢事體之俱不得不然者,今其所謂肆然者何事,闖入者何事?如許事體,如許言議,實臣之曾所未聞也。臣性拙言訥,本不解向人作慌說,若爲諫臣地,以虛爲實,則是欺君也,爲下官地,以曲爲直,則亦欺君也。況一府皆知,衆耳難掩。臣於白首之年,以不能欺於人者,欺君父乎?昌祖北方人耳。臣素不識爲何狀,向者偶一面而已。數月堂·郞之分,殊無委曲之意,若諫臣則雖非心契,同朝面熟,初無適莫,何有彼此厚薄之殊?而諫臣以過恕譏臣,過恕固勝於過刻,臣當笑而受之,若勉强二字,是心不欲爲,而不得已强之之謂也。諫臣何由忖臣之心,而發之於告君之辭乎?飄瓦虛舟,矧無傷觸,此褊心之所不怒,而諫臣則怒之。不已言不知擇,豈得一昌祖,欲伸諫省風采,而猶不得如志而然耶?臺閣論事,許以風聞,論人而得實,固非可喜,論人而不實,亦無可愧,臣於初疏,以驟聞而駭,固無可怪爲言者,良以此也。從古臺閣,以失實避嫌者何恨?前輩之用心如此,雖以此事論之,遠近詳略,自應不侔,百聞不如襯聽,懸度豈若親覩?臣疏之出,可以彷彿事實之不然,而恥前事之未工,慮質言之歸虛,臨時吹覓,倏東倏西,言屢變而事愈錯,令人莫測其端倪。而誠使議讞之奏失當,可査之實未究,則請囚請査,猶或可也。分揀之後,移鋒於臣,盛氣亂嚷,又何爲也?雖然,肆然之斥,是人臣何等之罪,而以此目臣,橫逆之來,固出匪意。臣旣聞是言,則雖甚無恥,何可一刻淟涊於職次乎?伏乞聖明,特命鐫削臣職名,以謝臺言,以安賤分,千萬幸甚。臣無任云云。
吏曹判書鄭羽良疏曰,伏以臣於日昨,伏奉天官除書,臣始以驚惶,終以慨然。疑聖上求治之志,不如始初之切,故於選賢任能之際,或不深留聖意。而於所謂一國治亂安危之所由係者,初不難愼如此也。臣是以憂駭惶感,不知所處,非祗爲一身私分之不敢安己也。泯伏累日,唯俟公論駁正。而迄玆無聞,鎭日違召,爲罪益深,玆不得不露章自列焉。噫,周家冢宰之職,所以統百官均四海,其責蓋如是,歷代靡不重之。而至於國家分東西兩銓,皆掌用人,西銓則專掌武臣,東則文武蔭三官者,皆由之而用捨陞黜焉。故其爲事任,比西有加,祖宗朝以來,蓋難其任而重其選。臣聞薦紳大夫之言,曩在五六十年前,其膺是薦者,不過三數人,其嚴如是。故其人皆極一時之選,望足以鎭群情,識足以別才不才,公足以破恩讎之限,其心唯在於國家生民,而爲吾君致治道而已。豈忍苟榮其身,而苟貪其權哉?然其選之嚴如此,其人之選又如此,而其能以是心行是道,風流譽業,藹然被於一時。而聲於後世者,則指不能多屈,由任之重而責之難副也。先民所謂,雖當世之大人君子,一入其中,無或不以顚頓狼狽者,豈不然哉?一自挽近以來,循序之用勝,而薦法壞而其選輕矣。於是有舍己從人之譏,有縱私滅公之謗,甚則將祖宗之子孫,萬世貽守之公格。官制日夷月紊,種種災怪,不可勝言。所謂人主礪世磨鈍,御天下致太平之具,適足爲其人招權納勢之用而已。如是則國安得不病,民安得不瘁?而無怪乎國家萬事之日就乎蠱乖也。此有志之士,所爲太息者也。今臣者,由薦法壞,而名廁薦書,已不近似,而遂至有今日之命,則愚不知其何爲而然也。殿下將責臣以正官制修公格歟,則非臣量力之所及也。將責臣以抑奔競塞僥倖歟,則非臣剛毅之所能也。將責臣以擧遺逸拔淹滯歟,則非臣明識之所至也。至若水火交濟,燕越一家,人無乾餱之愆,國有和同之福,濟濟相讓,同我太平者,豈非明主之所大欲,而群臣之願承下風者乎?噫,時世難平,人心不如吾心,自昔人已有此歎,而臣則謂吾心之難公難平,甚於人心,有不當專責在人,而忽於反己也。然在己者屢省深察,有可勉之道,而在人則又無奈何,亦不可以聖賢之言爲過也。國家以仁厚敬禮立國,其接士大夫甚優然,自古在昔,雖名門巨伐,其人才不當,則其望不及華顯。一或出於人望,則世有持淸議秉公法者,隨而裁之,此所以官淸於上,俗美於下。而治定功成,流風餘韻,談者口實,不幸朋黨之名立,而入主出奴,彼尤此效,遂成汩童,其可整理,當此之時,雖使毅然以天下之重自任者,其力易窮而其過無由,況如臣之才姿文質,無足以比數者哉,此臣之所以自聞新命,爲世道爲國事督焉憂嘆,而又疑聖上有爲之志,或怠而衰也。噫,臣之父子兄弟,蒙被渥恩,與天無極。臣父老病家居,又特軫聖念,命躋嵬秩,筵敎之歷擧鄭重,類非前世人臣之所能得者。闔門感祝,不知死所,蹈赴湯火,臣何足辭?書曰伊尹,不克俾厥后惟堯·舜,其心愧恥,若撻于市。孟子又曰,思天下之民,匹夫匹婦,不與被堯·舜之澤者,若己推而納之溝中,此固聖賢自任之重,而非凡人所敢擬議者也。此心卽天理之所當然,亦非不敢有之心也。今臣遭逢明時,叨荷重恩,官至用舍人物之地,得竭其駑鈍,以佐聖朝,使賢在位,能在職而匹夫匹婦,咸與被聖主堯·舜之澤,則此實人臣報國之至願。而人與器不稱,才與志相違,必不能仰塞聖簡,而圖萬一之效,則臣非敢愛臣身也。誠恐重傷則哲之明,而人將有以臣爲戒者矣。豈不大可懼哉?玆敢悉暴懇曲之情,仰瀆崇高之聽。伏乞聖明,將臣新授長銓之任,亟行改正,以重公選,以安私分,不勝千萬幸甚。臣無任云云。答曰,省疏具悉。今者此任,意豈偶乎?卿其勿辭,從速行公。
傳于李命坤曰,吏判疏批已下,卽爲牌招,察任而開政。
李命坤啓曰,今日開政事,命下。而判書鄭羽良牌不進,參判元景夏病不來,參議未差,不得開政,判書更卽牌招,參判亦爲一體牌招,何如?傳曰,待開門牌招開政。
同副承旨李普昱疏曰,伏以臣於再昨入侍退出後,重得暑癨,中焦關格,嘔泄大作,元氣下陷,精神昏瞀,晷刻之間,殆難支保,忍死經夜,舁還私次,雜試鍼灌,終未通膈,方在㱡㱡垂盡之中,斷無扶策强起之勢。不得不疾聲呼籲於天地父母之前。伏乞聖明,俯垂矜憐,亟賜遞改,俾得及時調治,以尋生路,不勝幸甚。臣無任云云。答曰,省疏具悉。爾其勿辭,調理察職。
長溪君棅疏曰,伏以臣,昨伏見政目,以臣差冬至正使者,臣聞命驚惶,繼以憂惑,不知所以自措也。臣家有兩老母,所後母今年恰滿七十,所生母則七十有九歲,又皆疾病沈綿,長在床褥。臣之情理,不可遠出,卽通朝之所共知。而銓曹不察而擬望,恩點誤加於賤名,此豈臣意慮之所及哉?謹稽國典,親年七十,勿敍三百里外,此是彊內差遣,而法猶若此,況於異域萬里之行乎?雖曰往役之義,不敢顧私,而母子之倫,關係亦重,在聖朝體下之仁,寧可抑情而强遣之也。玆不得不疾聲呼籲於孝理之下。伏乞天地父母,俯垂哀矜,亟遞臣使任,回授無故之人焉。臣受國厚恩,未效涓埃之報,而徒以螻蟻之私,干瀆宸聽。臣誠死罪,臣無任云云。答曰,省疏具悉。陳懇雖若此,筋力尙彊旣知,卿其勿辭焉。
同知中樞府事李聖龍疏曰,伏以臣,老而病甚,久以床玆爲命,人事皆已息絶,世念皆已剝落,奄然如朽株枯木,偶不顚仆。自惟遭値聖明,最荷渥恩,顧材力薄卒,未能圖報萬一,直爲此老病廢物,以是自悼而自憐。乃於千萬匪意,有霣自天,擢臣以資憲之資,晉臣於卿月之列,聖諭勤懇,恩數隆曠,臣於是,惝怳震厲,殆不省所措。噫,臣旣不能報聖恩,而聖恩之加於臣者愈摯,以臣一身而言之,則爲榮爲感,固無紀極。而獨念夫超資遷秩,國家之大政,於是而有失焉,則名器遂輕,而朝廷遂不尊,其不可不兢兢致身也審矣。噫,臣之自愧而人情可知,人情可知而公議可推,上旣施以誤恩,下又安其濫竊,則堂堂聖朝,宜無如此乖舛。憂恐之極,徊徨有日。今始猥入文字,具暴衷懇。伏乞聖慈,特垂照察,將臣所被資級,亟行收回,使公器無至太屑,仍使臣退守本分,用免負乘之懼,亦天地生成之至恩。臣無任云云。答曰,省疏具悉。陞擢之任旣諭,卿其勿辭焉。
上在昌德宮。停常參·經筵。
元敬王后忌辰齋戒。
趙明履啓曰,大司憲趙遠命,再度呈辭留院,執義金宗台,掌令權相一·柳謇,持平洪廷命·洪正輔在外。今日以監察茶時之意,敢啓。傳曰,知道。
李重協啓曰,禮曹判書趙觀彬,昨日違召,不爲出肅,參議尹汲,旣有只推之命,竝卽牌招察任,何如?傳曰,允。
以禮曹參議尹汲牌不進罷職傳旨,傳于李命坤曰,推考傳旨捧入。
傳于李重協曰,吏曹判書鄭羽良,疏批已下之後,撕捱過矣。牌招察任。
又傳于李重協曰,今日次對爲之事,分付。
趙明履啓曰,今日次對時,兩司當爲進參,除在外·呈辭受由外,正言閔光遇,卽爲牌招,以爲入侍之地,何如?傳曰,允。
傳于趙明履曰,大臣及備堂,已到人員,先詣閤外,隨到入侍。
吏批,判書鄭羽良牌不進,參判元景夏進,參議未差,右承旨李重協進。
兵批,判書徐宗玉進,參判魚有龍入直進,參議韓顯謨呈辭受由,參知李宗迪病,左副承旨趙明履進。
吏批啓曰,判書鄭羽良牌不進,參議未差,小臣獨政未安,何以爲之?敢稟。傳曰,仍爲之。
以鄭壽期爲知敦寧,李箕鎭爲右參贊,李周鎭爲禮曹參判,李台重爲獻納,閔光遇爲正言,閔百行爲校理,兪宇基爲冬至謝恩書狀,李燮元爲殷山縣監,尹東涵爲戶曹佐郞,李顯箕爲刑曹佐郞,兪業基爲漢城庶尹,待敎單趙雲逵,學諭單尹泰基,左參贊李箕鎭,右參贊鄭錫五。
又口傳政事,檢閱單鄭元淳。
吏批啓曰,高山推考敬差官閔洙彦呈狀內,情勢之外,身病且痼,萬無起動之勢,斯速變通云。身病果重,則不可等待其差歇,改差,何如?傳曰,允。
又啓曰,思陵參奉徐有祐,身病甚重,不得察任云,依例改差,何如?傳曰,允。
以李夏源爲知中樞府事,兪健基爲都摠管,崔尙衡·具世仁爲宣傳官,金德厚爲訓鍊副正,具文泳爲內禁衛將,李始赫爲大丘營將,金世重爲同知,金尙泰爲忠壯衛將,副護軍吳光運·金昌曄·崔日輔·李德紹·金光胤·柳復明,副司果趙載德·趙明鼎·閔百昌·金善行·趙炳彬·崔鎭台,副司正任瑋。
兵批啓曰,五衛將宋徵泰呈狀內,宿病已痼,委頓床席,今至難醫之境,斯速啓遞云,今姑改差,何如?傳曰,允。
又啓曰,及第崔光顯·李遂豐·李萬龍·崔鳳載·姜世璜·金允臣,軍官李從欽,閑良金錫遠等,或試射居首,或捉得惡虎之功,俱有加資之命,而崔光顯·李遂豐·李萬龍·崔鳳載·姜世璜·金允臣·李從欽·金錫遠,係是出身閑良,何以爲之?敢稟。傳曰,竝特爲加資。
癸亥七月初九日未時,上御熙政堂。大臣·備局堂上,引見入侍時,領議政金在魯,左議政宋寅明,行戶曹判書金始炯,右參贊鄭錫五,咸寧君朴纘新,判尹金聖應,兵曹判書徐宗玉,江華留守金始㷜,右尹李益炡,禮曹參判李周鎭,吏曹參判元景夏,左副承旨趙明履,副應敎尹光毅,假注書任瑋,事變假注書李弘德,記事官李毅中·吳彦儒,進伏訖。在魯曰,老炎益甚,聖體若何?上曰,一樣矣。在魯曰,大王大妃殿氣候,何如?上曰,安寧矣。在魯曰,王世子氣候,亦何如?上曰,安過矣。在魯曰,晩熱愈酷,太廟展謁,姑爲差退之意,向日旣已陳白,而此不必過爲持難,稍俟涼生後,展謁宜矣。上曰,伊日欲早爲動駕矣。寅明曰,伏見日間下敎,則殿下振勵求治之盛意,藹然於十行之間,不勝欽歎矣。上曰,予非爲自己也。欲使元良,侍坐而見之者,有深意矣,其日將致夜深,故使元良就眠,予獨出坐春殿矣。欲曉時,始爲罷入,則元良猶着衣而不眠矣。予笑曰,將來汝知其苦矣,向諭領相,而此非爲予身也。寅明曰,此等事,皆是垂裕後昆之謨也,惟在於殿下振勵而已矣。上曰,李孟休敍用耶?寅明曰,未及敍用矣。上曰,李孟休敍用,可也。在魯曰,單敍李孟休異常,其時堂·郞,一體敍用,宜矣。上曰,依爲之。出擧條在魯曰,書狀官私書中,有云皇后旣爲出來云云,則方物與表咨文,當追後齎送云矣,此事不可不一番稟定,而適有入侍之敎,故敢達矣。始炯曰,使譯官齎去耶?抑別定差員以送耶?上曰,誰可往乎?錫五曰,方物則使譯官齎去,而差員以守令定送,似宜矣。周鎭曰,壬戌年使行急發,方物與咨文,皆爲追送,禮曹郞陪往矣。上曰,不拜表而使臣亦往乎?始炯曰,戶曹郞似可持去矣。周鎭曰,卽今與前稍異,以首譯齎去,亦似無妨矣。上曰,以秩高譯官陪往,亦可矣。始炯曰,譯官定二員,自下送之,何如?上曰,依爲之。始炯曰,看品亦停之,宜矣。上曰,此出擧條乎?始炯曰,小臣旣親承聖敎矣,不必出擧條也。寅明曰,近來彼人紀綱不嚴,我境近處,多有亂民,此不可不思所以善處之道也。宜及是時,別擇帥臣,申嚴邊備,以盡其自强之策矣。上曰,命卿等入侍,深意亦在於此矣。在魯曰,安不忘危,乃所以久安之術也。聖念及此,誠爲欽歎矣,然而古人云訛言爲災,卽今騷屑甚盛,宜思鎭定之道矣。宗玉曰,所謂訛言者,無根之謂也。卽今彼邊多造馬,尙我國人心易動,安得無騷屑乎?擇人才飭軍丁,乃所以爲自强之策也。上笑曰,朝廷亦動矣,宜思自强,不宜擾之。景夏曰,方以偸山賊爲慮,則此等說,不宜陳之於筵中,而至若江邊流民,則不可不照管團束矣。寅明曰,國治則不足爲慮,而不治則足以爲亂矣。上曰,皇朝以李自成之亂,終至於亡矣,此亦何以知之乎?寅明曰,楊璉·左光斗不死,則流賊豈生乎?朝廷必先亂而後,外賊方起矣。景夏曰,左揆之言,誠是矣。在魯曰,流賊已熾於萬曆·天啓之末,當如此時,雖用楊璉,亦豈能有爲乎?國用善類,則可使盜賊不生矣。景夏曰,葉向高·楊璉之流不去,則流賊雖熾,豈至於亡國乎?寅明曰,國家擧措有誤然後,民亦非之矣。宗玉曰,用捨邪正,係國治亂,捷如影響,國用善類,欲其長治而無亂也,比若所謂必也使無訟矣。上曰,漢廷有汲黯,而淮南不敢反,國用善人之效如是矣。景夏曰,江邊流民,臣見十數年前所錄,則殆近十數萬矣。上曰,爲無苦身之役,故如此往聚矣。在魯曰,所謂流民者,非如皇朝之流賊也,卽良民也。景夏曰,卽今流民多寡之數,臣雖未知,比十數年前,何如?而自朝家不可不照管,亦不可任其自往自來矣。向日江界府使趙東夏,來見小臣,臣言及流民事,則其答頗有條理。近日武弁中,所言稍優,而亦未得往赴矣。廢四郡地圖,臣嘗按見,則其廣數百里,土亦膏沃,空棄甚可惜。故相臣南九萬,欲爲復設而未果,只設厚州鎭,亦爲旋罷矣。故豐陵府院君趙文命,亦以爲廢四郡可復設。蓋其在於彼我兩境之間,山高谷深,犬牙相錯而空虛,爲無人之地,豈非可憂乎?雖然,廢四郡復設,固未可輕議,而至於流民,則令廟堂,分付平監,使之略加團束,以爲有籍之民,似好矣。上曰,此則吏參之言,沓沓矣。不爲復設,則何以團束乎?景夏曰,所謂流民,旣是我國之民,則豈不載於版籍乎?自朝家,分付西伯,使之團束,此實非難之事矣。寅明曰,所謂流民,卽內地逃役者也,原民奴之使之。臣言于具聖弼,使之區別原民及流民成冊,送于備局,而姑未來矣。所謂流民,流移遷徙,不奠厥居。陽德·孟山,地僻且深,流民多聚,臣爲西伯時聞之,則火賊往往有騎馬荷銃者云矣。上曰,伊川高尾灘所居者,皆金玉之類云矣。宗玉曰,臣爲伊川府使,故詳知之,入居者無不起家云矣。在魯曰,一谷八十里云矣。寅明曰,流民不知其必合勢於偸山賊,而廢四郡空棄之慮,誠如吏參之言矣。復設誠難,而地僻民頑,恐或有殺官長之變,復設利害,亦相參矣。上曰,以江界之號令難及乎?纘新曰,今若設郡,則流民亦必從往矣。上曰,流民何處最多乎?在魯曰,江界·理山最多矣。始炯曰,平安道民戶,平壤最多,江界爲次,皆流民之入籍而然也。流民雖與原民有異,而耕食山田,生子生孫矣。景夏曰,査正廳變通,臣嘗以爲有弊。至於理山·江界等邑流民,則宜用保甲法,所謂保甲法,雖王安石所創,而皇朝嘗已行之矣。上曰,元景夏言,是矣,而無紀綱不擇人,則原居民,亦不知其爲何如,況流民乎?宗玉曰,厚州僉使,亦以犯越數出之故罷之矣。上曰,此等事,兄弟所見亦異,豐陵欲爲之,豐原不欲爲矣。宗玉曰,小臣亦以爲斷然不可,國家若復設廢四郡,則臣欲以去就爭之,彼我境界宜空之矣。在魯曰,彼我間不宜有民居,柵門外盡空,故犯越不數矣。所謂虞芮,亦爲閑田矣。上曰,虞芮之爲閑田,亦異矣。景夏曰,虞芮卽文王時爭田之虞芮云矣。在魯曰,近來備堂,極爲苟簡,今番李宗城之內遷,專爲此也,李宗城備堂差下,何如?上曰,依爲之。出擧條在魯曰,行司直趙尙絅,方帶經理堂上,而受由省掃,仍不去來。故頃因將校往來,送言問之,則答以近欲上去之際,廟堂以今方生存之人,目之以尸,有難抗顔冒進云。似以備局草記中,有平市署官尸職之語故也。以此爲嫌,至今不來則誠過矣,宜有申飭上來之道矣。寅明曰,趙尙絅以臣草記爲嫌,而草記所謂尸職者,泛言平市署,不能糾檢市廛而已,元非堂郞間指的之言。且尸職之尸字,卽祭尸之意,非人死之尸,而趙尙絅以不當之言,引嫌太過,固知此出於必欲遞解平市提調之意,而殊非平日所望矣。上曰,申飭上來,可也。出擧條在魯曰,近日備堂,多下鄕不來,左參贊李箕鎭,遞吏判之後,宜卽上來,而無職名無節拍,以爲遷就矣。今則旣有職名,另加申飭,使卽上來宜矣。寅明曰,李箕鎭之遞吏判,出於臣筵白,蓋於其時,吏判之任,撕捱有執云,故恐非朝家所可强迫,不得不變通。而旣遞吏判之後,分義道理,似當有除,卽爲上來矣。上曰,除拜有意,則義豈然乎?申飭使之速來,可也。出擧條在魯曰,卽今惠廳,只有單堂上,而堂上趙觀彬,尙不行公,夏等會計,尙不爲之,各邑上納陳省,亦不題出,公務積滯者甚多,事體極爲未安。從重推考,牌招行公,何如?上曰,申飭,可也。明履曰,大臣俄請從重推考牌招矣,何以爲之乎?上曰,各別申飭,行公,可也。出擧條在魯曰,惠郞曾無瓜限,中間定其瓜限,而今郞廳徐宗浹,詳明解事,方掌倉舍修改大役,財力上下文書,專爲主管,故頃除靑松府使,而亦請仍任矣。卽今瓜期已滿,前堂上閔應洙,亦以爲畢役間,決不可付之他手,不可不仍任云,若不然,則瓜期旣滿之時,頃豈請仍任乎?徐宗浹限畢役間,仍任,何如?上曰,依爲之。出擧條在魯曰,吏郞三人,一人在外,一人以親病出去,故事會工巧,致有日昨之事,而亦由於當初立法之時,誤定朔數,欲塞其速化,而乃反速化,正如訓正之陞擢,以至於玉堂元數太縮,新錄不可不速爲之矣。上曰,陞應敎亞長,當爲徐徐,向時李成中,則思其父陞擢,而如許沃者,亦久在亞長矣,吏郞則一月間,足可陞矣。在魯曰,朴春普以該司郞,幾闕省記,誠非矣。而聞有實病,且落傷頗重,至於委骨云,其事實如此,則特除西水羅權管,無乃太過乎?上曰,已諭承旨,而予或過知耶?昔之葉,春普猶惡之,況今之葉乎?在魯曰,落傷極重,故不得入直,而非不欲行公也。上曰,向者金光世,乘轎入來,爲省記矣,渠獨不能乘轎入來乎?在魯曰,有禁推過新錄之敎,而猶不思變動,誠有罪矣。然而春普甚衰,雖非落傷,促送極邊,則在道易死矣。上曰,年老云,而與予同甲矣。寅明曰,非言事之臣,不過該司郞,則國家之申飭,誠好矣。惟當將順之不暇,豈敢有言乎?第聞有實病,若死道路,則亦非聖上待臣下之盛德也。上曰,西水羅遠乎?在魯曰,極北地盡頭矣。宗玉曰,二千七百里云矣。景夏曰,數日前,臣嘗往復于春普,而葉向高事,亦相逢說破矣,其不行公於吏郞,非有他意,實由有病也。落傷雖重,聖敎至嚴,則其在分義,雖乘轎豈不爲入來乎?韓翼謇三朔鎖直,聞親病甚重,蒼黃徑出,春普以病不爲替直,省記將闕,故臣不得已草記催促矣。春普生長鄕閭,本多鄕暗,不識事體,且其家在門外,伊時嚴敎,春普似或不知,以至獲罪,實非不欲行公於吏郞而然矣。上曰,騎馬而落傷乎,平地落傷乎?在魯曰,聞平地落傷委骨云矣。上曰,未知其何故,而戶禮郞未聞有如此擧矣,不爲權管而補外,則其心反喜,一該郞豈敢如是乎?春普非矣。在魯曰,春普抱病,且甚衰朽,看之懍然矣。上曰,予則瘦而春普健,亦足往來矣。在魯曰,雖不甚瘦,而病狀則懍然矣。上曰,看之似不孱弱,而鬚髮則過白矣。在魯曰,死於道路則過矣。上曰,惡葉向高,而欲不見元景夏,雖送西水羅,何惜乎?向日欲以惡於葉,撕捱於元爲敎矣。景夏曰,本情非不欲行公,居在門外,故未及周變矣。在魯曰,雖以朴㻐事言之,家在門外,使臣入來後,牌招啓辭,始爲得見云,其不及入來,固無怪矣。上曰,耳目之官,必待牌招方來故然矣。上曰,吏郞若低仰,而或以翰林出身差出,則銓堂當輔外矣。今日政吏郞,亦不差出,雖似有執,吏堂從重推考。節出榻敎,又出擧條景夏曰,小臣俄被重推,雖甚惶恐,而區區愚見,不敢不達矣。雖有成命,旣是官制變通,則不待長官之出仕,次官何敢遽然替行乎?判書或在外或未差,次官猶可替行,而判書今明當出仕,雖有成命,臣不敢奉承矣。上曰,雖以事體推考,而宰臣所執是矣。上曰,不問通淸與否,以濟州人先差然後,吏郞權可輕矣,將來必有投筆之擧,有鄭錫三之心然後可矣。錫五曰,聖上以亡兄事,有所下敎,臣敢達其事實矣。亡兄曾以書狀官,還過平安道,聞兵使不好之言。其後亡兄爲兵郞時,兵判趙道彬,欲復擬閫任,亡兄方執筆,以爲曾有所聞,不可書望,更請他郞廳書之,則似無形跡矣。兵判遂不果擬之。景夏曰,臣於重臣所達,殊可慨然。聖敎雖或有差異於事實,而筵體至嚴,不可煩達,雖曰事關父兄,本非大段,而縷縷煩達,有若辨誣者然。重臣平日,自上雖有下詢之事,一不仰對,今於此事,如是煩達,事體誠甚未安,推考,何如?光毅曰,筵體不嚴,推考,宜矣。上曰,宰臣·儒臣所達,大體是矣,依爲之。宰臣奏達之際,頗欠渾厚,宰臣亦推考。出擧條在魯曰,將臣與江留,皆入侍矣,下詢築城形便宜矣。上曰,江留進伏。始㷜進伏曰,臣衰病且聾,待罪江都,不量才力,已始築城之役,前已陳疏,而今以築城基址,當先白之矣。大抵江都南邊有山,數十里橫亘,其外爲仙桃浦,島嶼羅絡,汀渚沮洳,人不能行,東邊卽草芝津,又爲月串,受京江下流,爲燕尾亭,以通往來,築城於月串者,爲妨陸賊也。上曰,自今所築城處,至土城幾許里耶?始㷜曰,土城之長,不過十餘里,而城外皆海邊也。以浦土築之,歲久自夷,不過如防堰,臣之愚見,若又加築甓城,則雖當亂,可以禦敵,故始築之矣。上曰,夷土城而築之乎?抑於土城上,因以築之耶?以席諭之。始㷜以手畵席而對曰,此卽海邊也,此卽土城也,刮去其上浮土,以甓築之,其高欲以五尺爲限矣。上曰,土城上有甓城,則爲二層城矣。纘新曰,使將校往看,則留守盡夷土城而加築之云,此則留守誤矣。始㷜曰,不然矣。浦土能防潮水,故不可夷矣,近來人心曉曉,臣亦入京後聞之,則或以爲臣夷土城而築甓城云,臣雖無所見,豈夷旣築之土城乎?不過去其浮土而加築矣。纘新曰,將校目見來言矣。始㷜曰,誰不目見,而將校之言偏信乎?纘新與始㷜,語音稍高。宗玉曰,筵體至嚴,而江留與御將,高聲爭辨未安,竝推考,宜矣。在魯曰,御將尤爲非矣。上曰,依爲之。出擧條上曰,如階上女墻乎?始㷜聽瑩。始絅從傍高聲傳上敎。景夏曰,江留奏事之際,若聽瑩,則承旨當傳致上敎,戶判雖是子弟,豈可從傍助言乎?推考,宜矣。上笑曰,爲兄之言皆請推,領相亦以此言爲報乎?筵體則然,而推考置之。始㷜曰,臣赴京時,見中國城,皆以甓築之,故歸而燻甓築之矣。訓將下去時,試以大砲及將軍箭,皆不能入矣。上曰,訓將放砲時,卿亦同見乎?始㷜曰,同放矣。上曰,土城上有女墻乎?始㷜曰,毁女墻更築,而以石灰築者,不毁之矣。上曰,土城上作鎭海樓乎?始㷜曰,城門上有樓矣。上曰,文殊山城見之,則不過一粉堞矣。始㷜曰,大砲自越江邊放之,則砲丸入初,甓灰若成石,則不知其或壞或不壞,而以石築之,則砲丸所撞處必破,而灰築處則不破,以其有土性故也。以此觀之,灰似有勝於石矣。上曰,築城十里時,物力入幾許乎?始㷜曰,前築內城時,物力以錢計之,則當入十五萬兩矣。今若入其時三分之一,則可以築四十里之城,今番所入,以錢計之,則不過入七千兩米千餘石矣。較築文殊山城時,不能入十分之一,大抵燻甓,柴爲主材,若翦用文殊山城樹木,則似入十分之一,不必更發百姓,不過募軍燻甓築地定而已。築城時,則泥匠數人,足築之矣。上曰,卿築城之苦心,予已知之矣。廟堂與予意,則欲使軍門,助其物力,而築役則留守當之乎?抑亦使軍門,各出物力,而仍爲築之乎?始㷜曰,本府築城十里外,自草芝鎭,至宿龍墩,卽今當築處,爲四十里矣。今若使本府,擔當繼築,則本府雖加鎭撫使之號,論其規模,不過一郡邑,旣異監司之統鎭各邑,又異軍門之都提擧衙門。雖欲藉力求助於各營各邑,必無動聽之理,而只自本府經營設築,則凡干施措,輒皆苟簡。小臣之衰朽無用者,固無論,雖使年少幹事者當之,一年所築,必不過五里,以此計之,則四十里所築,當費八年矣。八年之間,安知無癘疫饑饉乎?旣掇之後,必當半塗而廢,此固事勢之所必然矣。若自三軍門分築,則一軍門所築,不過爲十餘里,限三四朔,措置諸具,限一朔定步數,一時設築,則可卽畢役。故必欲使軍門分築者,非出於圖便推諉之意,只爲城子之速成而已。宗玉曰,江都形便,諸臣旣已陳達,臣不必更煩矣。若曰不可築之,則事力之多寡,初無可論,而廟議旣皆曰可築,爲他日保障之重,則三軍門分築,恐不可已矣。今欲各出事力,使留守擔當擧行,雖似便好,而此則決不可成之事也。蓋一留守爲之,則可費六七年,其間浮議橫生,或役或寢,終至於事力蕩散,不得築而後已,我國事,本來如此矣。卽今三軍門財力,固無支當之勢,而若以軍作米三萬石,還給各軍門,使之一時分築,則易易了當矣。上曰,江都甓城,令三軍門擧行,物力則令備局,依兵判所達許施,城役開場後,諸將臣隨時往見,可也。出擧條上曰,彼留守自在春坊時,已見之矣。不遇盤錯,何以別利器乎?使行時,問知防風而歸,其有心可知矣。卿等孰可能之乎?聖應曰,江留赴京,見其以甓築城,歸而燻造,始築十里之城,能留意於國事故然也。上曰,然矣。久任而仍使築之乎?在魯曰,江留沈實,且諳城役,若使久任而畢築,則豈不好矣,而第其年老,爲可恨矣。上曰,欲久任矣。不可以一二年經營,使軍門劃送財力,限定分築然後,可以完役矣。寅明曰,江都各鎭,擧皆至殘不成樣,邊將朝夕廩食,猶患不繼,其何能生意於修擧職事耶?軍餉之分屬各鎭者,不過各爲一二百石,分賑鎭民,取用其耗,今雖參酌加給,其在餉米改色之道,未必不爲便。而在各鎭亦爲一分添補之道,令江留區劃狀聞後,量宜施行,何如?上曰,令江留狀聞,可也。出擧條寅明曰,江都邊將中,月串僉使金元胄,盡心職事,公廨盡爲修理,軍器鳥銃弓矢等物,皆爲新造,臣皆取來看審矣。以本鎭物力之無出處,修擧如此,或言渠本饒居,故取用私財云矣。其在激動各鎭之道,宜有拔例施賞之道,而江留褒啓,自兵曹,施以邊將承傳之賞云矣。上曰,特爲加資,可也。出擧條上曰,正言閔光遇入侍。出榻敎臣瑋承命出傳。寅明曰,自前御乘馬貿納者,雖一二匹,皆有論賞之事,便成應行之例,在先朝,或有除授邊將者,以近事言之,李樞·朴俊元,皆有賞典矣。義州折衝姜守三,本州卜定馬,擔當貿納者四次,有報狀可據,以私財貿納者一次,凡爲五匹,而其中二匹,入於御乘。論以前例,宜有賞典,邊上出身,又與商譯有異矣。上曰,加資,可也。出擧條始炯曰,今年年分,當使都事敬差官覆審,而必得人然後,可責實效,分付銓曹,侍從中各別擇差,何如?上曰,送敬差官,果何如耶?在魯曰,雖未必有實效,而此如告朔之羊,古法不可全廢矣。寅明曰,臣意亦然矣。上曰,依爲之。出擧條景夏曰,近來侍從臣,違牌坐罷及居中者甚多,玉堂循例請敍,而臺諫無請敍之規,故臺望極其苟簡,敢此仰達矣。上曰,侍從違牌人皆敍用,居中者蕩滌,可也。寅明曰,向來不參鞫坐臺諫,因臣箚削職,而罰已行矣,何至一向靳敍耶?上曰,給牒,可也。在魯曰,鄭實不論臺諫,削職亦太過,故頃臣陳達,而未蒙許矣。上曰,一體給牒,可也。出擧條宗玉曰,國家經費,專係於二軍色,正郞李燮元,才敏綜核,故今方委任,而移拜殷山縣監矣。字牧亦重,不敢請仍,而其代則令銓曹,用臣自辟,此後亦勿遷移,何如?上曰,頃於大射禮時觀之,其人可用矣。卿之不請仍任,未免人情推考,李燮元則仍任,可也。出擧條宗玉曰,本曹驛奴,極爲疲弊,故己未·壬戌年,亦自賑廳,許給馬太,粥田米·太,各二十石矣。今年年事,雖不至歉,而癘疫之餘,驛奴輩亦難支保,依兩年例,使惠廳劃給,何如?上曰,依爲之。出擧條宗玉曰,本曹號稱騎省,而馬政最爲虛疎,立待馬匹,箇箇疲劣,無一可騎,傳命重地,事極寒心。故臣使該色郞,査問事情,則馬色本無錢布出處,只有補充隊及驛奴貢若干所捧。而員役等朔布,改立馬添價,皆從此出,無他措手之路,前後貸用於他色者,殆不可計數云,此不可不變通。而二軍色則一年需用之外,猶有餘儲矣。軍木二十同,爲先劃送,卽今立待中疲駑之馬,使之一一改備,此後每年十同式,限三年劃送,以爲蘇弊之地,何如?上曰,所達是矣。依爲之。出擧條宗玉曰,今番大射禮後,一巡試射時,黃海監營屬出身作領,不爲試射,事甚未安,故請推道臣而蒙允,作領出身,則追後試射狀聞之意,有所下敎,以此知委矣。臣回移以爲,出身作領中,方帶所任者,前已試射,而其他五百餘人,散在各邑。當此農殷之時,往來極有弊,且兵營出身作領,亦甚夥然,此不可不一體擧行,而事勢如此,何以爲之云矣。此與全不試射有異,而許多出身往來,廢農可慮,故敢達矣。上曰,置之,可也。出擧條宗玉曰,大射禮後,各道一巡試射,居首人狀啓,曾有入侍覆奏之敎矣。平安監營將校金麗成,貫一中邊四中,開城府敎鍊官折衝孫景奕,貫一中邊四中,慶尙左兵營把摠朴東彬,貫二中邊二中,咸鏡監營別將朴來楨,貫一中邊三中,全羅監營哨官朴再碧,貫二中邊一中,平安兵營將校李弼瑞,邊四中,黃海監營哨官姜鳳瑞,貫一中邊二中,南兵營哨官姜起磻,貫一中邊二中,黃海兵營旗鼓官尹震英,貫二中邊二中,江原監營知彀官崔鎭坤,貫一中邊二中,慶尙右兵營把摠朴龍紀,邊三中,全羅兵營左別將申命灝,邊三中矣。此則何以爲之?上曰,竝加資。宗玉曰,慶尙監營把摠李萬齡,貫一中邊一中,北兵營左別將韓泰彬,貫一中邊一中,統營知彀官金萬鱗,貫一中邊一中,江華府哨官崔致雲,貫一中邊一中,黃海水營旗牌官韓聖緖,邊二中,慶尙左水營兵船將鄭而和,邊二中,公洪監營把摠金翊漢,貫一中,公洪兵營軍官尹世平,貫一中,京畿各營把摠張載潤,貫一中矣。此則何以爲之?上曰,竝邊將除授。出擧條宗玉曰,此全羅監司趙榮國狀啓也。以爲左水使兪胄基所報內,本營所屬土着出身之時任將校者,只是三人,而柳葉箭一巡試射,無得中者。右水使盧熙禎所報內,本營所屬則無出身將校,不得試射云。何以爲之乎?上曰,置之。周鎭曰,太廟展禮節目,當爲修入,而王世子祗迎一節,何以爲之乎?上曰,置之。在魯曰,向時已發端,數日內欲別爲陳請,而臣等之意,則以爲當初進宴一節,已爲蒙允矣。今承下敎,異乎所望,群情誠不勝抑鬱矣。上曰,別爲陳請,果有味乎?在魯曰,連値多事,不敢請對,而欲別請于東朝,兼請于聖上矣。上曰,卿等宜如此知之,而卽今則予意以爲非時也。欲爲養老宴者,蓋已先酌而酌人故也。向來宴耆民時,亦先酌而酌之,卽今慈意堅持,上不能行之,則下豈爲養老宴乎?寅明曰,殿下雖過執謙抑,而上以伸聖上愛日之誠,下以答臣等祈祝之忱,此亦天理人情之所不可已矣。上曰,向時任,有重宸喜之句,而予則以爲任,不知予心矣。於此事,予心如鐵障也。宗玉曰,臣等誠意淺薄,不能感回聖心,此則臣等之罪,而肅廟已行之事,殿下何爲過謙耶?上曰,心有所不忍矣。景夏曰,今日臣等所請,卽先朝已行典禮,而殿下上奉東朝,行先朝已行之禮,豈不貴乎?臣等之請,出於至誠,惟願勉從焉。在魯曰,臣等以進宴請之,殿下以養老宴行之,是豈臣等苦心陳請之意乎?上曰,他時豈無可受之時乎?卽今則百姓蘇乎,紀綱立乎?他日若以國朝故事爲之,則予豈不受乎?踐其位行其禮,予其忍爲之乎?養老宴者,欲上奉東朝,下宴耆老矣。卿等知李壽長乎?問其年則辛丑生也。予聞來不覺出涕,使之坐,酌酒而賜之,東朝旣不得進之,則予何忍受之乎?在魯曰,殿下以爲後有受之之時,此下敎尤爲愕然矣。上曰,非可受而不受也,後於元良,當受之矣。東朝若受之,而使予受之,則予不敢辭矣。諸臣曰,當從容陳請矣。上曰,從容字甚苦矣,此後則卿等忘之,可也。光遇曰,今日是國忌齋戒,不敢連啓,而臣有區區所懷,諸宰所達,皆極草草,豈能感回天聽乎?臣誠慨然矣。上曰,予不論草草,與鎭長,而大體則耳目之官,所達是矣。周鎭曰,近來筵體不嚴,諸臣迭相奏達,上敎未下之前,奏語紛然,多有喧聒之時,此甚未安。以今日筵中觀之,元景夏請推兩臣矣,兵判亦請推御將·江留矣,朝議務爲簡重,何可隨事請推乎?自上留意,申飭,使諸臣自相警飭,莫敢喧譁好矣。上曰,大體好矣,當留意焉。諸臣以次退出。
上在昌德宮。停常參·經筵。
元敬王后忌辰。
未時,太白見於巳地。
下直。善積僉使朴世春,多慶浦萬戶金鼎夏。
趙明履啓曰,大司憲趙遠命,再度呈辭留院,執義金宗台,掌令柳謇·權相一,持平洪廷命·洪正輔在外。今日以監察茶時之意,敢啓。傳曰,知道。
權啓曰,賓廳坐起,旣已頉稟,所當持公事入侍,而國忌正日,頉稟。傳曰,知道。
李命坤啓曰,備邊司郞廳來言,今日賓廳坐起日次,而國忌正日頉稟。傳曰,知道。
李重協啓曰,來十一日文臣殿講日次,取稟。傳曰,停。
權啓曰,吏曹判書鄭羽良,特敎,申飭之下,尙不出肅,卽爲牌招,察任,何如?傳曰,允。
李重協啓曰,檢閱鄭元淳,旣已付職,卽爲牌招,入直,何如?傳曰,允。
又啓曰,禮曹判書趙觀彬,參議尹汲,連違召命,尙不出肅,事甚未安。竝卽牌招察任,何如?傳曰,允。
以崔台衡爲假注書,李渙爲事變假注書。
上在昌德宮。停常參·經筵。
李普昱啓曰,大司憲趙遠命再度呈辭入啓,執義金宗台,掌令權相一,持平洪廷命·洪正輔在外,掌令柳謇陳疏入啓。今日以監察茶時之意,敢啓。傳曰,知道。
趙明履,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
李普昱啓曰,憲府監察茶時,諫院闕啓,俱至多日,事甚未安。兩司除在外呈辭受由外,呈告未肅拜人員,竝卽牌招,何如?傳曰,允。
權啓曰,假注書崔台衡,事變假注書李渙,時無職名,依例付軍職,冠帶常仕,何如?傳曰,允。
又啓曰,吏曹判書鄭羽良,特敎之下,連違召命,尙不出肅,其在事體,極涉未安。卽爲牌招,察任,何如?傳曰,允。
又啓曰,大臣卿宰,有稟定事,來詣請對矣。
以承傳色,傳于賓廳曰,再昨竟夕引見,身旣困憊,且動駕在近,今日又竟夕引見,則必益憊矣。有下敎事,過擧動後,從容入侍。
趙明履啓曰,卽見京畿水使曺允成今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
李重協,以弘文館言啓曰,新除授校理閔百行,時在京畿廣州地,經筵入番事緊,請斯速乘馹上來事,下諭。傳曰,依啓。
趙明履,以御營廳言啓曰,因司僕寺草記,以箭串馬場捉虎事,本廳將校,率領牙兵,出往跟捕矣。連接將校手本,則場內外草木茂盛處,遍踏窮搜,而竟無蹤跡可尋云,似是一時往來之虎,軍兵之多日露處,亦涉可慮,今姑撤還,何如?傳曰,允。
又以兵曹言啓曰,今此宗廟擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬,限十匹補把,以充不足之代事,本道監司處,分付,何如?傳曰,允。
李普昱,以兵曹言啓曰,再明日宗廟展謁擧動時,本曹堂上郞廳侍衛及各差備,不可不備員。參議有闕之代,令該曹,以在京無故人,口傳差出,仍卽牌招。佐郞有闕之代,亦令該曹,口傳差出,以爲侍衛備員之地,何如?傳曰,允。
吏曹口傳政事,以任珽爲兵曹參議,趙載德爲兵曹佐郞。
趙明履,以兵曹言啓曰,今七月十一日,武臣賓廳武經七書講書日次,而中日相値,不得爲之之意,敢啓。傳曰,知道。
又以兵曹言啓曰,右邊捕盜廳牒報內,一內禁軍金晨芳,與白衣二人,作黨橫行,爲四牌部將所捉,則晨芳脫身逃避,而今朝始爲來現。渠以城門部將,擅離直所,挾率無賴輩,橫行街路,極爲痛駭。其犯夜之罪,爲先治罪云云。故金晨芳及當牌部將,捉來憑査,則雖與移牒內辭緣差異,而擅離直所,犯夜逃避,果是實狀,晨芳則爲先汰去。而第聞該廳推問之際,使軍卒結縛捉入,以稜杖,重打兩脛骨,傷處狼藉。晨芳旣是出身折衝,而身編禁旅,與他漢自別,則犯夜之罪,固可棍治,而結縛捉入,重打脛骨,殊涉怪駭。後弊所關,不可置之。捕盜大將尹光莘,從重推考,何如?傳曰,允。
李普昱,以戶曹言啓曰,瀋陽問安使齎去,皇后前禮物,一依皇太后前禮物例磨鍊,今日已爲封裹,準數逢授於差使員,桃源察訪田東里,譯官邊憲處,待狀咨文啓下,卽爲領送之意,敢啓。傳曰,知道。
正言閔光遇啓曰,請充軍罪人李時蕃,依律處斷。請逆魁坦,緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。請遠配罪人,絶島定配。請還寢罪人橏減等之命。請外場罪人朴來章,還爲充軍,限己身有赦勿宥。請李禧遠·成碩臣等,限己身還爲充軍,有赦勿宥。措辭見上新除授獻納李台重,時在公洪道結城地,司憲府持平洪正輔,時在韓山地,持平洪廷命時在京畿高陽地,請竝斯速乘馹上來事,下諭。答曰,不允。下諭事,依啓。
公洪監司李德重疏曰,伏以臣,三載峽邑,一味尸素,病妨公私,罷歸屬耳。湖西藩臬之命,又下此際。臣誠驚隍恧蹙,不知所以自措也。念臣百無一能,猥際明時,從前踐歷,罔非踰分,至於今日之除命而極矣。建節按藩,豈不爲臣一身之榮?而其於聖朝爲官擇人之政,得無乖乎?夫方岳之職,責任至重,苟非威望,足以彈壓守宰,才識足以練達事務者,其不至於貸誤,必無幸矣。況此一路,其郡邑人民之多,簿牒訟獄之繁,與兩南竝稱,而其所以治之之難,則反有甚焉。今年檣事,又將告歉,撫綏接濟之艱,亦非常年之比,此時此任,決非如臣迂疎鈍滯者之所可堪承也。臣何敢不自揣量,苟受冒赴哉?且臣私義,亦有所難便者。道內沔川郡守尹得重,卽臣內舅也。臣若赴任,則例當見遞,此尤臣不安之一端,玆不得不自陳其不稱之狀,仰籲於宸嚴之下。伏乞聖明,亟遞臣藩任,以重名器,以安私分,不勝幸甚。臣無任云云。答曰,省疏具悉。卿其勿辭,速往欽哉。
刑曹判書朴文秀疏曰,伏以臣,前後所被誣衊,實今古所未有,冤憤弸中,直欲溘然無知已矣。而顧臣樣不入俗,立朝寡助,雖有此至冤至痛,其誰能出力而暴白之乎?惟我聖上,任臣旣久,知臣旣深,天地以庇覆,日月以照燭,得保有今日者,莫非我聖上大德大恩。臣雖頂踵磨放,肝腦塗地,安能酬報其萬一哉?然念人臣處義,無故則進,有故則退,臣亦嘗聞君子之敎矣。今臣之忍訣明時,自屛田野,是豈臣所樂爲者,而實出於萬萬不得已也。臣於杜門退愆之中,忽見臣兄馳至,殷傳聖敎。臣頓首祗承,感淚交臆,不覺失聲。人臣到此,去就一節,有不敢言。蒼黃入城,肅命登筵,親奉玉音,益加懇摯,誨責則若嚴父,憫覆則如慈母,其所以勉勵于臣者,實不尋常。臣於此,益不知死所矣。臣至冤塡胸,不覺洞陳於明主之前,語多狂率,罪極煩聒。而伏荷聖上,特賜矜察,曲加解釋,臣旣得此,雖死可以瞑目矣。至若留住輦下,欲仰體聖意,則廉恥都喪,人所不食其餘,欲苦守初心,則義分盡虧,臣所不敢自安。乃於退出之後,晝思夜度,終未得兩可之道,以此中心煎熬,罔知攸處。試欲依聖敎仍留,而接賓對人,則心恧面騂,閉戶塊處,則如醉如癡。臣本性急,若此不已,必發狂易之疾,將至胡奔亂走而後已。儻伏蒙聖上,矜諒臣萬分難忍之情界,姑許放歸,一以爲省愆補劓之地,一以爲動心忍性之圖,則安知他日朝廷,不收其效也耶?噫,臣二十年事殿下,受殿下恩罔極矣。罹罔測之禍則拯活之,遭危憯之誣則淸脫之,終始保全,俾得爲人。而臣則庸迷莫甚,不能仰服聖訓,矯揉氣性,輒致橫逆,貽羞搢紳,情跡危臲,一日不安,使盡分竭力之素心,無以自見。中夜思之,實負聖恩,更何言哉?更何言哉?噫戲痛矣。臣持身無狀,居職不謹,上累聖上則哲之明,下墜祖先淸德之傳,身名一敗,無以自立,官職去就,更無可論。伏乞聖慈,天地父母,俯諒臣多少哀懇,亟遞臣本兼諸任,仍治臣從前辜恩慢命之罪,以安私分,以嚴邦憲,千萬幸甚。臣無任云云。答曰,省疏具悉。其旣下敎,其何撕捱?卿勿過辭,從速行公。
掌令柳謇疏曰,伏以臣,性本愚滯,言議拙訥,屢玷臺地,瘡疣層出,其不合於淸朝耳目之任,自知已審。病伏郊坰,杜門省愆,分甘自廢,無復榮塗之望矣。迺者柏府新命,遽下於千萬夢想之外,繼以有馹召之命,臣誠惶隕感激,不知所措。今始扶曳病軀,來伏私次,天牌踵臨,不敢坐違,謹此隨詣於禁扃之外。而第臣區區情勢,誠有所不容終默者。噫,連啓謄傳,臣亦豈不知其例?而向日憲臣啓辭中一句語,攙擧臣前日入臺時所論,有若以臣爲證左者然。臣於傳啓之際,有不可以自己事,傳謄於故紙,故此其勢不得不刪去。而辭不達意,致勤嚴敎,倉卒控避之際,又不能痛陳厥由,致令儒臣,面駁於前。臺章繼彈於後,此雖由於臣不善周章之致,而其受人凌藉,貽羞臺閣,則無復餘地矣。今何可以日月之稍久,有所自恕,而晏然復玷也哉?反復揣量,萬無承膺之路,咫尺天陛,末由入肅,投進短章,自外徑歸,臣罪至此,益無所逃。伏乞聖慈,俯加諒察,亟削臣職,仍治臣罪,以安私分,以勵群工,不勝幸甚。臣無任云云。答曰,省疏具悉。爾其勿辭察職。
吏曹判書鄭羽良疏曰,伏以臣,昨將短疏,略控微懇,及奉批旨,反紆溫隆,仍飭臣以從速行公者,臣且感且惶,尤不省所以自措也。夫人才分,有大小宜不宜,而所用亦隨以異焉。故良工量木,樑棟枮楔,各當其置,而不使踰越。明主用人,何以異此?是以稷不可使典禮,而契不可使播穀,各其才焉而已,分焉而已。今臣卽所謂天下之棄才者,而因緣際會造化陶甄,宦跡所至,涯分久已溢矣。常恐爲鬼神之所嫌。而卒罹大戾,以辱知遇,今又重之以千匀之擔,而責之於才量分限之外,豈不殆哉?書曰,居寵思危,罔不懷畏,不畏入畏。夫居之而不去,畏之而不避,則雖畏而與不畏者,何間焉?是終入於眞畏而已矣。此臣所以悉暴肝肺之懇,仰幾矜照之恩者也。然此祗言私義之兢惶耳。至於世道之說,臣之前疏,蓋已微發其端矣。自有黨論以來,將近二百年,分而又分裂而又裂,搢紳之禍,國家之危亦屢矣。物極則變,理窮則返,是爲天道自然之常。而天心仁愛之本,故於是殿下,有丁未以後之事,是亦天也而已矣。若無此一着,則今日之爲今日,不可知也。凡世之爲說者,動輒曰先建皇極,所謂極者,事物至當之名,而皇王之所宜先之者也。然旣無形象可名,而隨時而有,隨處而在,則孰得以見之,孰得以把握,而建之立之哉?唯際黨禍慘毒之後,而殺其鋒鋩,俾就鈍劣,當人才偏用之餘,而取其翹楚,以資使用。自面化而至於心化,自相剋而至於相合,聚天下之才,同天下之心,而成天下之務者,此實今日之皇極。而所謂隨時而有,隨處而在者,豈不如此乎?當此之時,銓曹之責,倍難於昔日,何者所謂位著,官爵之爲兩黨之所專久矣。一或以稀闊疎遠之人而間之,則其親者曰薄所厚而厚所薄,其不知者,又有恐動威喝,此一難也。不幸身墮於標榜中,其親舊識與,多在於一邊,故眼中只見其黨之賢且才,而不見他人,牽連干囑,顔情稔熟,又在一邊,其勢不及於所不知所不熟,非强力不回者,不可能也,此二難也。所謂世家華族,名士勝流,雖有多寡優劣之不同,而各不無其人,利害毫髮,先後取捨,動成仇讎,輒作災怪,此三難也。其他固不敢細數,而其難已如此矣。況在我者,初不能如衡如水,有以大服一世之心,而顧以弱脊脆軀,輕任重負,不憂顚踣,非愚則妄也。古之君子,量而後入,不入而量,臣之自量亦審矣,實無冒昧承應之路。而日逋嚴召,罪戾益積,惶懍之極,不知所出。伏乞聖明,將臣所授銓任,亟行刊正,仍治臣前後違傲之罪,以礪群工,以安私分,不勝幸甚。臣無任云云。答曰,省疏具悉。卿勿過辭,從速行公。
上在昌德宮。停常參·經筵。
未時,太白見於巳地。
趙明履,以都摠府言啓曰,副摠管李世璡,以刑曹參判,本曹坐起,晝仕出去之意,敢啓。傳曰,知道。
李普昱啓曰,憲府連日監察茶時,事甚未安。除在外·呈辭受由外,掌令柳謇,卽爲牌招,何如?傳曰,允。
李重協啓曰,吏曹判書鄭羽良,再疏承批之後,尙不出肅,卽爲牌招,察任,何如?傳曰,允。
李普昱啓曰,刑曹判書朴文秀,辭疏承批之後,今日又不出肅,卽爲牌招,察任,何如?傳曰,允。
韓師得啓曰,明日太廟擧動時,大王大妃殿問安,何承旨進去乎?敢稟。傳曰,左承旨進去。
趙明履,以備邊司言啓曰,北評事洪益三呈狀內,偏母今年七十二歲,素患毒痁,十載沈苦,長在奄奄之中,精神昏耗,半身不收,有難暫時離捨,斯速入啓變通云。益三親年,踰七十篤老,危疾如此,不可强令赴任,今姑改差,何如?傳曰,允。
掌令柳謇啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請還寢物故罪人明彦特放之命。請還收遠配罪人尹志,放歸田里禁錮修身之命。措辭見上,答曰,勿煩。
領議政金在魯箚曰,伏以頃日筵中,臣以太廟展謁差退事陳達。自上以秋謁,異於春謁,不必持難,姑觀日氣,當有下敎爲敎矣。見今秋節已久,而老炎一向愈熾,無異三庚。今朝似若微有涼意,乍晩旌復歊赩,此時動駕行禮,必有傷損之慮,姑命差退於十數日後,則少無缺於情禮,而實有得於古聖人愼疾之道,切乞深加睿思,亟降明旨焉。昨日求對,兼欲申陳此事,而未蒙許接,下懷耿耿,不能自已,敢復煩瀆,第切惶悚。答曰,省箚具悉卿懇。日勢差勝,其何差待?仍欲行矣。卿須休請焉。仍傳曰,遣史官傳諭。
副護軍柳復明疏曰,伏以臣,疾病沈綿,喪禍荐酷,杜門屛廢,念絶當世久矣。迺者千萬夢想之外,忽承節使寵擢之命。臣始焉驚惑,繼以惶懍,莫知所以致此也。念臣立朝幾三十年,本末長短,天鑑實所照燭,前後叨竊,涯分亦已踰溢。每自循省,輒增憂想,凡有除旨,亦嘗怵迫嚴命,一再承膺,以少伸義分。而榮塗非臣本色,散地乃分之宜,雖尋常職任,猶且逡巡而不敢進,矧此陞秩之典,命德之器,何等寵數,何等地望,而今忽無端而擧似,突然而畀之,少無一分難愼之意,其爲褻名器之重,累則哲之明,非細故也。噫,君之所以使臣,貴在核名而責實,臣之所以事君,必須揣分而量力然後,上無虛授之失,下免冒居之誚。顧臣庸陋,最居人下,百無一長,則今玆廟堂之謬擧,筵敎之寵奬,實非私心之所敢安,亦非賤分之所敢當者。古人云爵祿加於才德,則珪但重於丘山,秩位及於卑汚,則冕綬同於沙泥,臣縱不能效涓埃,以報聖恩。顧何忍玷公器,以累盛德乎?至若副价之任,臣於十九年前,已嘗冒赴矣。義重往役,豈敢爲辭避之計?而職此進秩,決無堪承之望,憂悶縮伏,恭俟物議,已踰旬日,迄未有聞,一向泯默,亦甚惶隕。玆敢不避唐突,輒此控籲。伏乞聖明,天地父母,特察職秩之萬不襯近,俯諒臣言之非出飾讓,亟命收還濫加之資,仍卽鐫改專對之任,以重官方,以安私分,不勝萬幸。臣無任云云。答曰,省疏具悉。今者陞擢,蓋尋舊次,卿其勿辭焉。
上在昌德宮。停常參·經筵。
李重協啓曰,內乘來言,捲簾,取稟。傳曰,捲三面。
韓師得啓曰,小臣,大王大妃殿,問安進去下直。傳曰,知道。
又啓曰,小臣馳往于大王大妃殿,問安入啓,則答以知道之意,敢啓。傳曰,知道。
大駕入齋室後,王世子,遣宮官問安。答曰,知道。政院·玉堂·藥房口傳問安。答曰,知道。
展謁罷後,政院·玉堂·藥房口傳問安。答曰,知道。
還宮後,政院·玉堂·藥房問安。答曰,知道。
權啓曰,吏曹判書鄭羽良,連日違召,尙不出肅,其在事體,殊極未安。卽爲牌招,察任,何如?傳曰,允。
李普昱啓曰,刑曹判書朴文秀,昨日違召,今日又不出肅,事甚未安。卽爲牌招,何如?傳曰,允。
又以吏曹言啓曰,新除授黃州牧使趙鼎彬呈狀內,素患痰病,遇暑添劇,久在委頓中,戶庭之內,亦難運動,以此病狀,萬無赴任之勢,斯速入啓處置云。身病果如是危重,則有難等待其差歇,夫馬留滯,委屬可慮,黃州牧使趙鼎彬,依例罷出,何如?傳曰,允。
趙明履,以兵曹言啓曰,本曹參判臣魚有龍,身病猝重,參議臣任珽,亦有式暇不入直,參知臣李宗迪,今日守宮矣,以親病陳疏徑出,他無入直之員,參判·參議,竝卽牌招,以爲推移入直之地,何如?傳曰,允。
又以兵曹言啓曰,禁軍別將李義豐,令兵判於內兵曹,決棍十度事,命下矣。依下敎,決棍十度之意,敢啓。傳曰,知道。
掌令柳謇啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請還寢物故罪人明彦,特放之命。請還收遠配罪人尹志,放歸田里禁錮終身之命。措辭見上答曰,勿煩。
正言閔光遇啓曰,請充軍罪人李時蕃,依律處斷。請逆魁坦緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。請遠配罪人穆,絶島定配。請還寢罪人橏,減等之命。請外場罪人朴來章,還爲充軍,限己身有赦勿宥。請李禧遠·成碩臣等,限己身還爲充軍,有赦勿宥。措辭見上軍政之疎闊,莫甚於近日,以今番馬兵所騎言之,或蹇或瘦,苟然充數,全不成樣,事極駭然,其在飭勵之道,決不可置之。請當該右別將汰去。答曰,勿煩。
兵曹判書徐宗玉疏曰,伏以臣,以匪才待罪本兵,威令不足以束下,至使幺麽番將,不遵國家之成命。究厥負犯,臣實爲首,席藁俟命,惟鈇鉞是甘。聖度天大,罰止問備,臣誠感愧,不省攸處。夫兵家節制,宜先其領率,俄者處分誠得矣。而臣以主兵之臣,倖而獨免,則亦何以嚴師法而懲士心也哉?伏乞聖明,亟降威命,重賜勘處,以爲不善奉令者之戒幸甚。臣無任云云。答曰,省疏具悉。卿其勿辭行公。
兵曹參知李宗迪疏曰,伏以臣,老母宿病沈淹之中,自四五日前,重患暑瘧,逐日作痛,症狀苦重。區區情理,實難供職,尋單見阻,憂悶度日。而適値動駕之時,且叨守宮之任,不敢言私,抑忍就列矣。卽又得接家信,晩後諸症,一倍添劇,作寒發熱,痛勢危厲,神精迷昧,氣息懍綴,半日之間,屢經危域云。臣聞此報,方寸益復煎灼,徊徨職次,頃刻百慮,玆敢不避煩瀆,疾聲仰籲於孝理之下。伏乞聖慈,天地父母,憐臣情懇,亟許鐫遞臣職名,俾便救護,千萬至願。臣無任云云。答曰,省疏具悉。爾其勿辭護焉。
癸亥七月十三日辰時,上展謁太廟。行都承旨權,左承旨韓師得,右承旨李重協,左副承旨趙明履,右副承旨李命坤,同副承旨李普昱,假注書任瑋·崔台衡,記事官吳彦儒·鄭元淳陪從。上過侍講院,問于承旨曰,向日書下御製,其已刻懸乎?重協曰,已刻懸矣。上曰,板本撤下,還宮時取進,可也。上至敦化門外,問于承旨曰,右通禮誰也?瑋趨問還白曰,司䆃寺僉正徐宗遜也。上曰,是北郊親禱時獻官也。上至齋室門外,召宣傳官具宗煥·李柱國。命曰,禁軍別將及六番將所着甲冑,鐵甲冑乎,造裝甲冑乎?還宮時摘奸來告。上入太廟奉審後,宗煥·柱國來告曰,禁軍別將李義豐,所着乃鐵甲,而六番將申在夏,衣鐵甲着造冑,而置造甲於坐側矣。上還過侍講院。說書尹光纘,奉進御製懸板。上覽過。上御明政門。命拿入李義豐·申在夏。上問義豐曰,曾以軍門,不得用造裝甲冑之意,申飭,而以今番申在夏事見之,軍中猶有造裝甲冑矣。汝不知而不能申飭乎?抑知之而不爲申飭乎?義豐曰,臣非不知禁令之截嚴,而今日申在夏,造甲雖不着之,置諸傍云,臣之不能檢飭之罪,在所難免矣,惶恐不知所達矣。上問申在夏曰,汝旣着造冑,則何爲不着造甲,而旣不着之,則何爲置諸傍乎?若直告則猶可容貸,而或爲欺罔則當梟示矣。在夏曰,臣近年連在鄕曲,不知有禁令,日熱特甚,故果欲爲取便之計,借得造甲冑而來矣。甲則色渝不堪着,故置諸傍而不着,冑則色新可着,故果爲着之矣。上曰,龍虎大將,不能檢飭之罪,使兵判,於內兵曹,決棍十度。出榻敎上曰,兵判亦不無常時不能禁飭之失,從重推考。出擧條明履曰,兵判惶恐,不得侍衛矣。上曰,旣已推考,侍衛之意,分付。上曰,在夏鄕人乎?益炡曰,平泉君之近屬也。上還入大內。日已過午矣。
上在昌德宮。停常參·經筵。
李普昱啓曰,大司憲未差,執義金宗台,掌今權相一,持平洪廷命·洪正輔在外,掌令柳謇呈辭。今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,副摠管兪健基,以工曹參判,本曹坐起,晝仕出去之意,敢啓。傳曰,知道。
又啓曰,刑曹判書朴文秀,連違召命,無意出肅,卽爲牌招,何如?傳曰,允。
李重協啓曰,議政府錄事,以領左相意來言,日昨伏承過擧動後,從容入侍之下敎,故臣等,與卿宰來會云矣。傳曰,引見。
又啓曰,吏曹判書鄭羽良,連日違召,無意出肅,事體極涉未安,卽爲牌招,察任,何如?傳曰,允。
傳于李命坤曰,政事,當日爲之。
又傳于李命坤曰,吏判再次批下之後,一向撕捱,其涉過矣。今有稟政,從重推考,更爲牌招開政。
傳于李普昱曰,吏曹判書,牌去來催促。
又傳于李普昱曰,爲法則行之是矣。時任吏郞,移差玉堂,吏郞八員,盡數擬望以入。
有政。
吏曹判書鄭羽良進,參判元景夏進,參議任珽未肅拜,左副承旨李命坤進。
吏批啓曰,大司憲及本曹參議,今當差出,而擬望之人乏少,外任竝擬,何如?傳曰,允。又啓曰,黃州牧使,今當差出,而本州物衆地大,素稱難治,不可不擇差,守令中有聲績人,竝擬,何如?傳曰,允。
以任珽爲吏曹參議,吳光運爲大司憲,韓翼謩爲副修撰,李秉迪爲監察,徐宗璧爲黃州牧使,具鼎煥爲巨濟府使,沈殻爲殷山縣監,金相福爲京畿都事,尹彬爲高山推考敬差官,安爲吏曹正郞,李衡萬爲吏曹正郞,南泰耆·洪重孝爲吏曹佐郞,奉敎單趙雲逵,待敎單兪彦好,折衝姜守三,今加嘉善,加資事承傳,兵曹判書徐宗玉病,參判魚有龍病,參議任珽入直進,參知李宗迪受由,同副承旨李普昱進。
兵批啓曰,五衛將韓址呈狀內,伏暑之病,轉成關格,時月之內,差復無期,斯速啓遞云,今姑改差,何如?傳曰,允。
又啓曰,平安監營將校金麗成,慶尙左兵營把摠朴東彬,咸鏡監營別將朴來禎,全羅監營哨官朴再碧,平安兵營將校金鼎瑞,黃海監營哨官姜鳳瑞,南兵營哨官姜起磻,黃海兵營旗鼓官尹震英,江原監營知彀官崔鎭坤,慶尙右兵營把摠朴龍紀,全羅兵營左別將申命灝等,以大射禮後,各道出身將校,一巡試射時居首,俱有加資之命。而金麗成·朴東彬·朴來禎·朴再碧·金弼瑞·姜鳳瑞·姜起磻·尹震英·崔鎭坤·朴龍紀·申命灝等,係是出身,何以爲之?敢稟。傳曰,特爲加資。
鄭壽松爲副護軍,趙遠命·韓顯謩·朴㻐爲副司直,崔台衡·李渙爲副司正,以上單付。
傳于李命坤曰,吏曹郞廳,後日政,盡爲差出。
李普昱,以忠勳府言啓曰,奮武功臣全陽君李益馝母在喪,依舊例令該曹,助哀題給,何如?傳曰,允。
又以兵曹言啓曰,兼司僕將申在夏,不遵朝令之罪,已令別將,從重決棍矣。別將旣是龍虎大將,各番禁軍將,爲其所屬,而別將以此受罪,則體統所在,不可仍置,申在夏兼司僕將之任,汰去,何如?傳曰,允。
以公洪監司狀啓,牙山居私奴崔己男妻今春等燒死事,傳于李命坤曰,燒死人等,令本道恤典擧行。
癸亥七月十四日午時,上御熙政堂。大臣卿宰,請對引見。領議政金在魯,左議政宋寅明,行戶曹判書金始炯,右參贊鄭錫五,咸寧君朴纘新,兵曹判書徐宗玉,左尹李益炡,右尹尹得和,禮曹參判李周鎭,吏曹參判元景夏,右副承旨李命坤,假注書崔台衡,記事官吳彦儒·鄭元淳入侍。諸臣進伏訖。在魯曰,昨日冒熱動駕,聖體,若何?上曰,無事矣。在魯曰,大王大妃殿氣候,何如?上曰,一樣安寧矣。在魯曰,王世子氣候亦何如?上曰,安過矣。在魯曰,臣等前日所陳,至今不得請,誠爲抑菀矣。春初有待秋更議之敎,而日昨筵中,未蒙允許,此莫非臣等誠淺之致,而竊念聖算,恰滿五旬,且是先朝已行之事,今日進宴,有何不可乎?仰伸誠孝,俯答群情,此是臣等區區之望也。春間聖敎,則專爲歸重於東朝,而臣等之意,則大殿進宴,欲同爲待秋擧行矣。日昨聖敎,有異所料,臣等誠不勝其悶菀矣。上曰,予曾有待秋擧行之言耶,此乃非時也。在魯曰,養老宴,如頃日下敎爲之則好矣。而若殿下不受宴,只行養老之儀,則此殿下行養老宴,非群下進宴於殿下也,與臣等所請之意有異矣。頃日有不忍識其位行其禮之敎,此固出於聖上感舊之意也。大聖人五十之慕,孰不欽歎?而其在臣等之道,豈容停止乎?寅明曰,殿下上奉東朝,下有春宮,而聖上今年,恰滿五十,此豈非國家莫大之慶乎?進宴於東朝,以伸聖上愛日之誠,亦爲親自受宴,以答群下祈祝之忱,是亦大聖人挈矩之道。豈可一向違拂哉?夬賜允從宜矣。始炯曰,聖上不自滿暇,輒爲牢拒,而此非但先朝已行之禮,雖以私家言之,親年已高,則必設酌獻壽,以悅親心,以伸子情。今日臣等之請,亦其意也,惟冀俯諒而勉從焉。錫五曰,旣是先朝已行之禮,則宜卽允從矣。纘新曰,聖壽五十,是國家莫大之慶,今日臣等之陳請,出於至誠,惟冀允許矣。宗玉曰,此是先朝已行之禮,聖上過爲撝謙,自春至今,如是堅執,誠爲悶菀矣。益炡曰,臣等陳請,所重在焉,聖上雖欲撝謙,群下之請,亦不可不勉從矣。得和曰,此乃國家應行之典,上下豈可日日相持乎?周鎭曰,先朝之行此禮,非止一再,殿下豈可一向靳許乎?在魯曰,宣廟當壬辰之後,亦因群下之力請而行之,今日殿下,豈可堅持乎?景夏曰,臣等所請,先朝已行之禮,而殿下猶不允許若是,不可行之事,則臣等豈敢請之乎?昔在仁廟辛巳年,聖算五十七歲,時値丙子亂後,而因群下之力請,亦且行之矣。上曰,其時兵戈甫定,而果行之矣。宗玉曰,其時兵亂纔定,國勢可謂懍惴,而猶且行之,誠以群情所在,終難違拂矣。上曰,元景夏登科入侍時,南泰溫以爲,景夏林下之士,而亦爲此請乎?宗玉曰,以林下之士,有此請,尤可見公議矣。景夏曰,俄者所達,實出於群下區區之情,而抑有一事,卽今東宮,睿姿夙成,若稱觴上壽,則此豈非至樂之事乎?上曰,元景夏欲緩予矣。在魯曰,此一段亦可下諒矣。上曰,予非不下諒,卿等亦諒予苦心,可也。宗玉曰,聖上以久旱爲悶,而卽今田穀則頗好云矣。上曰,此乃祈雨之時,豈暇有意於此等事乎?在魯曰,日熱如此,似是欲雨之候矣。上曰,向者任詩,有稱觴期近重宸喜之句,以其有親,故其言如是矣。之母亦在乎?始炯曰,任乃前室所生,自任璞以下五人,爲後室所生,而其母亦在矣。上曰,養老宴,與視學一體,而卿等考見五禮儀而後,始知其無稱觴之節矣。慈殿自庚子以後,無上服出臨之事,陳賀之時,雖進巡盃而,亦未嘗擧箸矣。戊申進宴時,豐陵陳章請停矣。其後孝章不幸,宣懿王后亦爲禮陟,其時若不行進宴,則其追悔當復如何?頃日封裹時,慈殿出臨視之,可爲今日請宴之一條路矣。尙記甲午年,予八朔侍湯,日夜焦遑矣,幸而玉候夬復,設宴稱觴,其時慶忭之心,曷可勝言?其稧屛尙在,而序文以李載恒筆書之矣。追惟昔日,愴懷冞深,進宴二字,更勿煩請,可也。在魯曰,今此聖敎,實出於感舊之意,此是殿下衷曲之言,孰不感歎?而以殿下昔日之心,諒今日東宮之意,則可以勉從矣。寅明曰,卽聞下敎,木石亦且感動,而今日進宴,揆以道理,在所不已,何可一向靳許乎?在魯曰,群下懇迫之情,殿下豈可終始違拂乎?始炯曰,臣等今日之請,非爲無據聖算,恰滿五旬,其在群下之心,豈不貴乎?先朝庚寅年,亦屈意而從之矣。上曰,其止之。在魯曰,擧世皆以不可不行知之,何必過爲堅執乎?宗玉曰,先朝丙戌進宴之時,臣父爲進宴堂上,其時稧屛,尙在臣家矣。以臣不肖事殿下,適當聖壽五十,將復見先朝盛擧,其區區下情,有倍他人。而俄承下敎,臣亦感愴,不知所達矣。若以臣等如此之言,白之于東朝,則豈不感殿下至情而勉從乎?上曰,兵判此言,予亦無可答之語矣。寅明曰,臣等之言,固不足有槪,而雖慈殿有敎,殿下亦不可奉承乎?上曰,予自九歲奉東朝,今已四十二年矣,知我者,其惟慈聖也。周鎭曰,昔宋仁宗,北有契丹,西有元昊,而名之曰賞花宴,無名之宴,亦且設行,況今此之宴,斷不可已者乎。臣等若不得奉兪音而出去,則實無見婦孺之面矣。上笑曰,一節深於一節矣。寅明曰,果如聖敎,則人家可無壽宴之事矣。上曰,東朝雖有敎受之,予當流涕而辭矣,予有固執,故昔年嘗以固執爲敎矣。景夏曰,臣於聖上固執之敎,有區區愚悃敢達,擇善固執則固好,而雖違事理,徒以固執爲主,豈無所害乎?今聖上,每以固執爲敎,臣誠悶焉。伏願殿下,虛心觀理,勿以固執爲主,雖芻蕘至賤之言,苟合於理,必須開納,應事接物,各得甚當,則豈不有裨於日新之聖學乎?在魯曰,元景夏所達誠然矣。上曰,予以固執爲敎,故元景夏之言如此矣,予心如鐵壁,不可變動矣。景夏曰,王世子今年,行三加之禮,又率百僚而稱觴,則此豈非宗社莫大之慶?而臣民之欣聳,當何如耶?臣等將覩東宮獻觴之擧,故中夜思之,喜而無寐,而況聖壽五十歲乎?今此進宴,若是不可行之事,臣雖牽裾折檻而爭之,豈敢仰請乎?上曰,元景夏爲人劫劫,故其言如是矣。在魯曰,春間有待秋更議之敎,故擧國臣民,莫不翹待,以爲秋間則當蒙允許矣。卽今聖敎,如是牢拒,雖閭巷間聞之,孰不疑惑乎?始炯曰,東宮稱觴,是何等奇幸之事乎?擧國欣聳之心,當與乙卯正月二十一日同矣。景夏曰,小臣非爲假飾之辭也。俄承劫劫之敎,而東宮奉觴之擧,則雖明日亦欲見之矣。聖上雖以撝謙之德,如是牢拒,臣等懇請,亦宜俯諒矣。宗玉曰,以殿下之故,慈殿亦不受之,只行養老宴,則何以感回慈心乎?上曰,止之。廟務陳之。寅明曰,人臣事君之道,固當如事父,而人君待臣之道,亦當如視子矣。臣等終日力請,而忱誠淺薄,不能感回聖聽,此固臣等之罪也。而亦不能無憾於天地之大矣。上曰,其止之,使予心少安,可也。上曰,吏曹判書鄭羽良,再次承批之後,連爲違牌,不爲出肅,事極未安,從重推考。寅明曰,文殊山城將臺設墩事,曾有稟定矣。時任別將,卽江都人而勤幹,足可任事,故招來相議,則渠亦有擔當之意矣。此時何可劃給錢布,成給空名帖百五六十張,以軍餉耗,會減糧資,則亦可了當,依此爲之,別將瓜限姑遠云。而墩臺畢役間,切勿移動爲宜,文殊城內,有一寺刹,僧徒數多,則豈不有補於城守?而寺刹處地危峻,年久傾圮,將有頹壓之患,僧徒雖欲修補,而無由自辦物力云。此不可視之以私寺,而任其頹廢,略給空名帖二百張,成送備局事,分付該曹,何如?上曰,依爲之。出擧條寅明曰,諸道監兵營,每年造送軍器於江都,乃是定式,而中間無端廢閣,所當更爲申嚴舊制。而近來外方營閫物力,亦漸凋殘,不可盡責以年年造送。而平安兵營·統營兩處物力,不可謂不有裕,守城之用,佛狼機最好,江都所儲非不多,而若計堞分排,則萬萬不足。每年佛狼機一坐,子丸若干介式造送事,更爲申嚴定式,分付平安兵營·統營,何如?上曰,依爲之。出擧條寅明曰,守城軍器,莫如董安于晉陽事,黃海監營,最饒鐵物,正鐵鉛鐵間,每年一千斤式,輸送江都,會錄形止報備局,且備局年例納箭竹三分之一,每年送置江都事,竝爲定式,申飭,何如?上曰,依爲之。出擧條寅明曰,近來試紙之用好品,廟堂連有禁令。而今番庭試初試,與他賜第之科,尤爲有間,試紙宜令從薄。而當初禮曹節目,循例以草注紙磨鍊。草注紙則紙品,與供上紙同,雖以庭謁聖正草言之,乃其好品,許多擧子,責以用此。則不但市上貿用之難繼,遠方士子之浮費,亦豈不可慮?庭試初試試紙,以大好紙改磨鍊,預先分付,何如?上曰,依爲之。出擧條在魯曰,朴春普事,臣頃日陳達,自上有參酌處分之意,而迄無下敎,春普實病果重,若漸益,遠去則實有死於道路之慮矣。自上以春普之不出,疑其不欲作元景夏之郞官,而此則不然,元景夏已陳之矣。吏曹參判元景夏曰,臣頃在銓曹時,春普亦嘗行公,今番則落馬重傷,不得出肅矣。聖世之賞罰,貴其得中,春普之罰,實爲過中,此非伸救之言矣。上曰,端川投畀可矣。在魯曰,端川距西水羅不甚遠,死於道路之慮,恐無異矣。寅明曰,改補外爲投畀,則投畀當以近地,而端川亦絶遠,端川投畀,比西水羅權管,用罰爲尤過,恐不可如此矣。在魯曰,竄配亦自太過矣。景夏曰,投畀則處分終爲過中矣。上曰,然則文川投畀宜矣。吏曹參判元景夏,常時不能檢飭一郞官,今日所達,有若分疏,從重推考,可也。出擧條上曰,吏曹假郞廳,卽他各司所無矣。景夏曰,雖他各司郞官,若有故則亦出假官,朝者工曹,以郞官之皆有故,請假官矣。上曰,尙瑞院,亦出假官乎?命坤曰,然矣。上曰,今聞所達,工曹·尙瑞院,皆出假官云,事極駭然。工曹當該郞官汰去,尙瑞院則自政院,各別申飭,亞銓以此等事陳達,從重推考,可也。景夏曰,重推之下,不勝惶恐,而工曹所請假官,臣旣退却,雖有郞官汰去之命,現告無可捧者故敢達。上曰,然則置之。節出擧條諸臣以次退出。
上在昌德宮。停常參·經筵。
下直,楊下萬戶朴枝澤,所己萬戶尹弼國。
李重協啓曰,大臣·卿宰,更有稟達事,來詣請對矣。
以承傳色口傳,下敎于賓廳曰,昨已盡諭矣,又何如是乎?其止之焉。
賓廳,以承傳色口傳啓曰,當此苦熱,連日求對,極知惶悚。昨於終日筵席,亦非不仰感聖意,而群情抑菀,不可中止。所欲稟者,亦有差殊,於昨日所達,惶恐敢復請對,暫許召見伏望。答曰,此等之事,君臣猶不相孚乎?迄可止矣。
李重協啓曰,卽者副應敎尹光毅,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,玉堂上下番俱空,副修撰韓翼謩,卽爲牌招入直,何如?傳曰,允。
李命坤啓曰,大司憲吳光運未肅拜,執義金宗台,掌令權相一,持平洪廷命·洪正輔在外,掌令柳謇呈辭。今日以監察茶時之意,敢啓。傳曰,知道。又啓曰,備邊司郞廳來言,今日賓廳坐起日次,而請對相値,頉稟。傳曰,知道。
李重協啓曰,賓廳坐起,旣已頉稟,所當持公事入侍,而本院無爲公事,不得入侍之意,敢啓。傳曰,知道。
備忘記,今下弓矢,楊下萬戶朴枝澤處,給之。
李普昱啓曰,刑曹判書朴文秀,連日違召,尙不應命,其在事體,殊涉未安。卽爲牌招,何如?傳曰,允。
李重協啓曰,執義金宗台,下諭後過限未上來,依定式遞差傳旨及禁推傳旨,捧入之意,敢啓。傳曰,知道。
李普昱,以義禁〈府〉言啓曰,前執義金宗台,時在京畿廣州地云,依例發遣府羅將,拿來,何如?傳曰,允。
以副修撰韓翼謩牌不進禁推傳旨,傳于李重協曰,推考傳旨捧入。
李重協啓曰,玉堂上下番俱空,事甚未安。副修撰韓翼謩,旣有只推之命,更卽牌招入直,何如?傳曰,允。
以副修撰韓翼謩再招不進,禁推傳旨,傳于李重協曰,推考傳旨捧入。
李普昱,以義禁府言啓曰,西水羅權管朴春普,文川郡投畀事,承傳啓下矣。朴春普下去日字,尙且不久,依例發遣府羅將,仍令押送配所,何如?傳曰,允。
吏曹判書鄭羽良疏曰,伏以,臣迫於嚴命,冒昧膺命,倉卒開政,日且昏暮。本曹郞官備擬之際,不善照管,持平洪廷命方在職,而乃以前持平擬望,此雖出於一時做錯,而其昏謬不察之失著矣。惶悚之極,若無所容。伏乞聖明,重勘臣罪,以安私分焉。臣無任云云。答曰,省疏具悉。卿其勿辭行公。
副應敎尹光毅疏曰,伏以,臣於直中,得聞家信,則臣之老母近患暑感,似瘧非瘧,寒熱往來,今至累日,元氣漸以澌綴,臣誠不勝方寸焦灼。念臣母,以九耋之年,抱積痼之疾,居常懍懍,而當今夏暑熱異常,尤無寧日。臣之情理,豈有離捨供職之望,而怵畏分義,不敢輒事違慢,黽勉持被,已浹旬日矣。每當門鑰將下,憂慮難定,夜不安眠。卽今館僚俱在外,無行公之員,末由推移替直,私情懇迫,日甚一日。今聞病報,益不能按住,而醫治救護之道,一時爲急。玆不得不短章仰籲,徑出禁門。伏乞聖明,天地父母,俯賜矜悶,亟許鐫罷臣所帶職名,俾便救護,仍治臣擅離直次之罪,以肅朝綱,不勝大願。臣無任云云。答曰,省疏具悉。爾其勿辭護焉。
上在昌德宮。停常參·經筵。
未時,太白見於巳地。
下直,白峙僉使吳漢迪。
李命坤啓曰,大司憲吳光運,掌令柳謇陳疏入啓,執義未差,掌令權相一,持平洪廷命·洪正輔在外。今日以監察茶時之意,敢啓。傳曰,知道。
權啓曰,注書任師夏,連呈辭單,久不仕進,卽爲牌招,何如?傳曰,允。
李普昱啓曰,憲府連日監察茶時,諫院闕啓,俱爲未安。兩司除在外外,呈告未肅拜人員,竝卽牌招,何如?傳曰,允。
又啓曰,刑曹判書朴文秀,連日違召,尙不出肅,事甚未安。卽爲牌招察任,何如?傳曰,允。
李重協啓曰,副修撰韓翼謩,旣有只推之命,卽爲牌招入直,何如?傳曰,允。
以副修撰韓翼謩牌不進禁推傳旨,傳于李重協曰,推考傳旨捧入。
李重協啓曰,副修撰韓翼謩,旣有只推之命,更卽牌招入直,何如?傳曰,允。
又啓曰,副修撰韓翼謩牌招事,允下,而闕門垂閉,待明朝出牌之意,敢啓。傳曰,知道。
李命坤,以兵曹言啓曰,判書臣徐宗玉,明日將鬼薦坐起進去。參判臣魚有龍,連日入直矣。武臣堂上朔試射試官,當爲出去,而參議未差,參知臣李宗迪呈辭入啓,替直無人。參議有闕之代,令該曹,以在京無故人口傳差出,仍卽牌招,以爲入直之地,何如?傳曰,允。
吏曹口傳政事,以申致雲爲兵曹參議。
正言閔光遇啓曰,請充軍罪人李時蕃,依律處斷。請逆魁坦緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。請遠配罪人穆,絶島定配。請還寢罪人橏減等之命。措辭見上軍政之疎闊,莫甚於近日。以今番馬兵所騎言之,或蹇或疲,苟然充數,全不成樣,事極駭然,飭勵之道,決不可置之,請當該右別將汰去。隨地效職,人臣義分,新除授平安兵使鄭纘述,曾拜北閫也,顯有厭避之迹,非議喧騰,臺言峻發,聖批特仍,而畢竟經營,必遞乃已。今者西臬之除,卿紳之間,亦不無疵論,而恬若不聞,冒沒,將赴擇其豐薄,用意不美,其在礪他人懲,後弊之道,決不宜使閫寄之重,一任其取捨,請平安兵使鄭纘述罷職。臺諫之職,地卑體重,朝家之所以待之者,實爲優異。所謂言及乘輿,人主變色,事關廊廟,宰相待罪者,雖不可責之於近日居臺者,而其爲自待之道,則亦不可全然處薄也,明矣。向來憲府臺官之以拘留一事,牒呈備局,張皇自明於摘奸現捉之後者,事未前聞,大失自重之體,貽羞臺閣,莫此爲甚。請其時當該憲官罷職爭訟之事,卽有司存,初非章奏登聞之事,苟有可冤,鳴籲之端,則擊鼓陳聞,未爲不可,而向者前縣監韓師益等之聯名投疏,雖曰爲先祖山事,而至於疏末,竝請位田之推給,有若訟庭之爭辨,則事之猥屑,前古未有。伊日喉司之循例捧入,大失出納之體,此係朝綱,不可以事過而置之,請當該承旨,從重推考。吏部政稟,事體甚重,而日昨都憲之遞差也,該曹無緣經宿,翌日仰稟於太廟動駕之後,事之稽緩,極爲未安。請當該郞官,從重推考。答曰,不允。末端兩件事,依啓。
知敦寧鄭壽期疏曰,伏以,臣年今八十,老病纏綿,念斷生世,委命造化,惟涵濡聖澤,歌詠至治,隨分飮啄,以畢餘年者,卽臣今日光景。迺者千萬夢想之外,聖念記錄,忽及於衰朽病伏之中,渙降德音,昭示眷存之意,特畀重加,曲軫優老之私,繼而有敦府除旨,臣聞命感惕,五情震越,實不知所以自措也。仍念朝家之優待老臣,自是先王之美典。然其人皆久在任使之列,積效筋力之勞,故明主之所以記識眷顧者,始終不替,間有優異之典,以榮其身,而今臣則平生宦迹,本不足以與此,又況十數年來,家居養病,虛縻散祿,凡前後朝候吉慶,一未得進身班行,臣子之職,掃地盡矣。雖朝議寬暇,不欲督過,而至於被之以曠絶之數,進之以八座之秩,則臣心過福之憂,固不暇言,而國家命德之章,豈宜若是無名哉?此臣所以自被恩命,憂惶愧恐,亦累日而不敢自寧也。且臣伏聞伊日筵敎,至及臣父,恩言所曁,泉塗動色,區區感泣之私,有非糜粉所可仰酬其萬一,而病喘㱡㱡,亦無以舁進闕下,少效扣謝之忱,瞻望雲天,徒增耿結,此生已矣,如天之恩,無路報答,惟有結草爲期而已。伏乞聖明,命將臣新授資秩,亟行刋正,以重公器,以安賤分,不勝幸甚。臣無任云云。答曰,省疏具悉。今者陞擢,旣諭相臣,意豈偶乎?其欲見卿,卿其勿辭焉。
上在昌德宮。停常參·經筵。
李命坤啓曰,大司憲吳光運掌令柳謇疏批未下,執義未差,掌令權相一,持平洪廷命·洪正輔在外。今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李世璡,以刑曹參判,本曹坐起晝仕出去之意,敢啓。傳曰,知道。
又啓曰,刑曹判書朴文秀,連呈辭單,不爲出肅,事甚未安。卽爲牌招察任,何如?傳曰,允。
又啓曰,卽者備邊司郞廳,以大臣意來言,今日雖非日次,而次對久未爲之,來會賓廳云矣,敢啓。傳曰,引見。
傳于李命坤曰,俄已下敎,更無可諭。而雖以矢于心三字觀之,予心之已定,可以知之。俄觀大臣之氣色,似有上達東朝之擧,雖以私家言之,勸其父母,以成其子之事,於道理不當,此意傳于大臣,使之知之。
行判中樞府事臣金興慶,領議政金在魯,左議政宋寅明,行戶曹判書金始炯,行議政府右參贊鄭錫五,行副護軍具聖任,咸寧君朴纘新,行副司直徐宗伋,兵曹判書徐宗玉,吏曹判書鄭羽良,左尹李益炡,禮曹參判李周鎭,兵曹參判魚有龍,同知敦寧府事李亨宗,刑曹參判李世璡,同知中樞府事李重庚,戶曹參判朴弼均,工曹參判兪健基,行副護軍李行儉·尹光莘啓曰,惟我慈聖之母臨臣民,于玆四十二年,群下之涵濡慈化,尋常欣祝,爲如何哉?況今我聖上寶算,洽滿五旬,人君以五旬之年,上奉東朝,實是史牒之所罕聞,國朝以來所始有,在宗社爲非常之慶,在慈心爲莫大之喜。當此時也,稱觴上壽,以伸情禮,寔聖上愛日之至情,而亦群下日夜翹首而顒望者也,臣等玆敢相率齊籲於慈覆之下。伏乞快降兪音,以光聖孝,以副群望焉。以諺書答曰,主上春秋爲五旬,予心亦喜而貴之,而主上追念舊事如新,感愴此心,予亦何異?而如是爲請,亦是當然,予許之然後,卿等之心可伸,已悉此意於主上矣。
賓廳以口傳啓曰,伏承下政院傳敎,臣等不勝惶恐。而今此啓辭中,未嘗以大殿進宴事,仰請勸成,則東朝只以東朝進宴事爲請,群情所迫,不得中止,尤切悚隕。傳曰,引見。
傳于李重協曰,大臣·卿宰,皆詣閤外。
右承旨李重協,右副承旨李命坤聯名疏曰,伏以昨日諫啓,以韓師益等疏捧入事,有該房承旨重推之請。臣等雖非該房,伊日同爲仕進,捧疏之時,亦爲與聞,則不可諉罪於該房,而厭然仍冒於職次,玆不得不略具短章,仰暴危懇。伏乞聖明,俯垂諒察,亟許鐫遞,俾靖私義,千萬幸甚。臣等無任云云。答曰,省疏具悉。爾等勿辭察職。
同副承旨李普昱疏曰,伏以臣,濫蒙簪履之眷,忝叨喉舌之任,出納之際,旣不能惟允,則官謗之速,固已自料。乃者因韓師益等疏章捧入,臺議峻發,至請重推,悚蹙之餘,繼以慙恧。蓋其疏出於爲先之懇,而且是國舅山禁葬事,故竊意其事體之有別,果爲入啓矣。今以其疏語之煩猥,致此簡書之來,愧懼之極,無所逃罪,玆不敢晏然在職,露章自列。伏乞聖明,亟賜鐫削臣職,以爲不職者之戒,不勝幸甚。臣無任云云。答曰,省疏具悉。爾其勿辭察職。
左承旨韓師得疏曰,伏以臣之先祖左議政西原府院君襄節公臣確之墳山,卽朝家賜葬之地,而不幸宗孫微弱,不能守護,至於他人偸占之境。從前訟辨,非止一再,而終未得掘去,其爲後孫之痛迫,當如何哉?頃果諸宗相議,仰陳短章,伏蒙聖明俯燭,特許依法文施行,闔門聚首,感祝聖恩矣。迺者臺啓忽發,謂其疏語之猥屑,至請捧入承宣之重推,臣於是,不勝驚惶震惕之至。噫,臣之先祖,旣是國舅,且有勳業,配食廟庭,則墓山禁葬,事體自別,故其在鳴冤之道,一番疏籲,乃是後裔之不可已者,亦不無前例之可據者。而今此諫臣之提論此事,指斥喉司,誠是意慮之外。臣是參疏中人,而亦方待罪於本院,則在臣私義,尤益萬萬難安,不可諉之於該房,而晏然仍冒於職次,玆敢露章仰暴事實。伏乞聖慈,特命鐫改,以安賤分,千萬幸甚。臣無任云云。答曰,省疏具悉。爾其勿辭察職。
正言閔光遇疏曰,伏以臣,本空疎譾劣,萬不近似於淸朝耳目之任,又且情地危蹙,疾病沈苦,豈有一分冒出之勢。而日前除旨,遽下於千萬夢想之外,旋以賓對,召牌繼降,臣嚴畏分義,他不暇顧,黽勉出肅,亦非仍因蹲冒之計。而數次詣臺,草草陳啓,言無可取,臣實慙惶,靡所容措。又於昨夕退出之後,重添暑癨,胸膈痞塞,肢節煩痛,食飮全廢,神氣澌苶,藥餌無效,症形危惡。顧此病狀,無望自力,今日次對,末由進參,臣罪至此,萬殞難贖。玆敢冒死陳章,仰瀆宸嚴。伏乞聖慈,亟許鐫遞,俾得調治,以尋生路,以安私分,不勝萬幸。臣於乞免之章,不宜贅及他說,而旣有一二愚見,敢此附陳,惟聖明,察納焉。夫士大夫官職去就,廉隅一節,不可放倒也,明矣。而咸鏡都事李夏演,曾除南邑,因堂箚遞改,未幾旋圖本職,不有人言,急急冒赴,物議喧藉。如此喪廉沒恥之類,不可置諸外臺之列,臣謂咸鏡都事李夏演,宜施罷職之典。生民休戚,係於守令之賢否,白川郡守金枋,本以老病之人,自莅本郡以後,大小官務,一任抛棄,閉衙深處,民不見面。莫重字牧之任,不宜久畀於如此病殘之人,白川郡守金枋,亟命改差,以除生民之害。京城之內,設行淫祀,自有禁令,而近聞一間茅屋,創建於東小門內,好鬼之輩,鎭日聚會,祈禱狼藉,便作淫祠,往來之人,莫不爲駭。此雖微事,亦關世道,此等妖誕之物,不可置之於宮城至近之地,亦令該部,急速毁撤,當初營建人,摘發科罪焉。臣無任云云。答曰,省疏具悉。所陳者竝依施。爾其勿辭察職。
掌令柳謇疏曰,伏以臣,於見職,義在必遞,猥上辭章,恩批鄭重,鞶褫不許,臣誠惝惶,莫省所以。顧臣情勢,夫豈有一分冒膺之道,而適當太廟動駕,隔日嚴召,荐降怵迫,義分不敢言私,黽勉出肅,仍以趨參於陪扈之列。而內自循省,愧懼徒切,仍因盤礴,斷無是理。臣於日昨班行,飮暑忒重,素患關格之症,乘時發作,上吐下泄,外寒內熱,急灌藥物,少無其效。今至兩日,一向昏綴,見方委頓床席,今因茶時,天牌儼臨,不敢坐違。謹此隨詣,而目今症形,萬無趨進之望,略控短疏,自外徑歸,臣罪尤大。伏乞聖慈,亟命鐫遞臣職名,以靖私分,以延殘喘,不勝萬幸。臣於乞免之章,不宜贅及他說,而竊有所懷,略此尾陳,惟聖明,垂察焉。噫,殿下之夙夜孜孜,憂勤庶政者,孰非在於軍民。而生民休戚,又係於守令之賢否,則守令之得失,關係顧不重歟?矧當連歲荐飢,民命近止之日,任分憂字牧之寄者,苟不能盡心撫摩,宣布德意,先自貪饕是事,剝割爲務,則將何以爲政而莅民,以副我聖上委寄之責哉?古阜郡守李東明,目不識丁,性且貪鄙,其所眄邑婢之娚殷姓人,常置衙中,報牒題狀,皆委其手,決訟聽獄,一從其言,賂門大開,穢聲狼藉。昨秋作結時,使各面書員,抄納富民實結,以錢勒捧,其數夥然。而盡歸私橐,又於春後稅米收捧時,多受船人之賂,每結加捧,至於二斗之多,其他虐民之政,殆難毛擧。如此之人,不可置之字牧之任,以貽生民之害,臣謂宜施削罷之罰也。都事之職,亞於方伯,而長於一道,田政試士,例皆主管,風敎所關,亦皆糾檢,則其責任不輕而重矣。朝家所以申飭銓曹,必以曾經侍從差送者,莫非愼簡之意。而黃海都事趙鼎耉,爲人庸駭,行己鄙瑣,曾在騎省,擧措顚妄,同僚羞與爲伍,吏隷莫不嗤點,及除本職,物情俱駭。臣亦謂不可不改正,而檢田迫頭,各道都事之未經侍從者,一倂改差宜矣。黃海兵使李希夏,本無才能,善事拔身,逮授西邑,徒事掊克,廣造鬃帽,遍遺京外,三千除番之錢,春秋徵捧,駄載絡繹,貪瀆無厭。及夫海閫之移除,物議喧騰,關鑰重寄,不可仍畀於此等之人,臣亦謂宜罷其職,以警他人也。臣無任云云。答曰,省疏具悉。所陳者竝依施。而李希夏事,其涉過矣。爾其勿辭察職。
大司憲吳光運疏曰,伏以臣,宿患痰病,積傷於暑熱,添重於換節,關格欲絶,寒戰似瘧,近食輒嘔,絶粒已旬望矣。眞元大陷,凜然有朝夕之憂,太廟動駕,未參陪從之班,賓廳請對,未隨諸臣之後,與死爲隣,負罪如山。不意都憲除命,忽降於床笫席藁之中,臣誠惶霣,莫省所措。噫,玆職之設,豈徒然哉?君德之得失,時政之利病,官師之臧否,風俗之汚隆,法綱之張弛,其匡正糾察之責,萃於風憲之地,而一府之責,又萃於長官。是任得其人,則如病者之焫氣海而百脈皆通,求之前輩,尙難其人,況如臣滅裂,何嘗髣髴於擬議。故於頃年特簡之日,悉暴不敢當之義,今豈有一格風裁,換作別人,揚揚出冒於前日循墻之地哉?況臣病勢危篤,實無時月起動之望,豈可久帶虛銜,以益從前瘝曠之罪哉?噫,臣受恩罔極,圖報無階,昔賢所謂將此身心念塵刹奉佛恩者,何嘗以職責之在彼在此,而一刻少忘于中哉?竊嘗謂今日之糾官師正風他,雖有奉漏沃焦之急,而猶落在第二義者,誠以孟子所謂人不足與間,政不足與適。董子所謂正百官以正萬民者,皆爲歸本之論,則聖上之所加勉,群下之所益望者,顧不在於殿下本源之地,克盡纖毫之私累,光復天理之大公耶。人臣之昧此義者,何可與論於此任?而臣之隨行逐隊,出入筵席者,有日月矣。曾無一言半辭,仰補於聖德者,而徒見轉喉多觸,側目寡合。顧此孤畸之蹤,易中蜚流之構,臣之不可用,臣已審決矣。以殿下則哲之明,豈有遺照於一庸臣,而今日之授,無乃苟循銓曹之誤擬,而不留聖意於爲官擇人之義也耶?臣不可以君父之濫授,而又自冒受也,明矣。噫,星變累警,秋旱比甚,閭巷煽無根之騷屑,朝野多溢目之艱虞,殿下宜以此時此任,勿視以輓近以來虛縻曠帶之一剩銜。而褫臣鞶帶,回授正直風節之士,以贊成殿下淸明之治焉。臣於天牌之下,不敢坐違,擔曳病軀,來詣闕下,敢伸疾痛之呼,仰干慈覆之天。伏乞竝解臣籌司兼帶之任,使得專醫藥,而救殘喘,重勘臣向日闕禮之罪,有以振朝綱而勵臣工,千萬幸甚。臣無任云云。答曰,省疏具悉。卿勿過辭,從速行公。
吏曹參判元景夏疏曰,伏以臣,於銓職,萬無更冒之理,而適値兩堂俱空,一日之內,召牌荐降,惶悚震越,逃遁無路。且判書薦望,片時爲急,冒沒承命,仍卽開政,及夫長僚出而過自巽讓,未卽行公,此臣所以推諉不得,三赴政席。而私心益忸,公議愈紛,臣雖有三尺長喙,將何以自解乎?今則首席旣膺命,佐貳又備員,銓堂可謂濟濟。而顧臣自處,便同東一房,區區私義,惟在必遞乃已,伏惟天地之至庇,日月之至明,亦可以曲諒洞察,而不待臣屢陳血懇,宜許鞶帶之褫也。抑臣竊有痛悶私悃,敢此冒死而仰陳焉。臣本衰門弱植,猥蒙曠世之寵遇,超躐不次,而賦性愚戇,與人寡合,持論詭怪,爲世所猜,昧機冥行,到處穽罟。夫握銓提衡,進退人物,世所稱要津競渡,臣則十三朔冒據飽,更訐多人鋒鏑,雖在遞銓之後,如聞吏參二字,猶尙夢愕而魂悸也。臣若貪榮冒寵,復此盤礴,不早廻車於岷峨九折之險,其不爲摧轅而敗輻者幾希矣。休官辭祿,退歸畎畝,得以守先人丘墓,豈非臣至願,而時艱國虞,主恩未酬,則固未敢偃息而自便也。今臣所住,非逖違軒陛,卽隔江牛鳴之地,而本職未解之前,雖被鈇鉞,決難復入。伏乞聖慈,俯諒苦忱,亟許恩遞,仍勘臣逋慢之罪,以嚴邦憲,以安賤分,千萬至幸。臣無任云云。答曰,省疏具悉。卿勿過辭,從速察職。
副修撰韓翼謩疏曰,伏以三昨政席,有時任郞官移拜玉堂之命,臣適秉筆參政,可幸奉承之無罪,不得不自書自名,竟蒙恩除,感激之餘,愧悚更切。臣於是職,非不知千萬不稱,前旣不量而冒膺,便是宿趼,宜不敢更費撕捱。第臣情勢,至爲惶悚,有決不可冒出者。日昨持被郞署也,臣之偏母,猝中暑病,證形篤重,一聞此報,心神飛越,不能頃刻按住,終至蒼黃徑出,致使莫重省記,迫鍾不納。數時之頃,嚴敎荐下,揆諸義分,固已萬萬悚懍。而畢竟僚郞,至被絶塞乘障之嚴譴,孽自已作,罪則歸人,私心慙恐,欲死無知,非不欲卽日首實,與同其罪。而該司職賤,陳暴路阻,合曹一郞,須資無人,低首抑心,泯默供職者,旬浹有餘,殆若不識人間有羞恥事者,然撫躬慙悸,尙復何言?同僚同罪,本無彼此,而一則行譴,怵迫於窮荒絶徼之地,一則翺翔,自在於金華玉署之聯。賤臣廉隅之壞損,有不可恤,聖朝刑政之不衷,孰大於此。今臣處義,獨與朴春普同被罪罰,然後方可以自安於微分,亦庶幾無愧於僚誼。去就一節,初無可論,嚴召再降,無計祗承,控章首罪,未及登徹。而以日昨稟政之稽緩,臺評峻發,雖不免旣呈還推,納牌徑歸,臣尤死罪,向臣之三朔滯直也。妻與子,重遘奇疾,至今五十日,幾死者數,喉院諸臣,爲之憫憐,事有關由,曲許法外方便,俾伸私情。或不無過格越例之事,賴天地之寬大,得自免於罪戾,臣方以此自訟而自幸矣。見被臺言,亦是過越中一事,政稟淹宿,前後何限?而旣非美例,終不若卽日擧行之爲得,則臣不敢援此自解,謹當受以爲罪,問備薄勘,亦云太恕。第臺臣之請推承宣,歸宿於臣先祖山事,惶悚之餘,更不勝慨惋也。今夫匹夫匹婦,其父若祖,不過凡衆人,事關先山,或被冤屈,尙且登聞而求伸,今臣先祖故左議政西原府院君賜諡襄節臣確,卽我世祖朝元勳,德宗大王國舅也。二百年璿派,無不發源墓地,事體之尊重,宜不與他等。今被惡人之侵占,將不得保有葬地,而爲子孫者,幸通朝籍,陳章籲呼,或不至爲過濫之歸,則其將任他侵竊,默無一言,謂之可乎?噫,當先朝生死受恩,無如臣先祖墓山一局,無非受賜於國家者,當日聖祖聖后之心,豈不欲其永久保守,百代勿替。而傳世十餘,宗孫殘敗,山不得守其塋域,被人逼葬,田不得保其祭位,爲人橫占,碑喝傾頹,不免耕犁之侵,香火凄涼,亦闕麥飯之灑,行路莫不指點而咨嗟。子孫之痛心,尤當如何?玆事雖若只係私家,顧其所重者在,則一番陳籲,以聽朝家之處分,事理當然,臺臣之必拈位田一句語,謂之有若爭辨云者,不亦異乎?國家於元勳國舅,所以崇報之者甚盛,故自列聖以來,所値有如臣家者,則筵臣不嫌爲之建白,子孫亦多爲之陳章,不聞其時臺閣,謂之猥屑者也。頃日嚴批之下,該府方將依法擧行,則偸占之輩,猶不自戢,顯有如前違拒之漸。臣等方以是爲切憤,意外臺言復如此,伊日捧疏者至被損體之斥,則相率陳籲者,難免僭分之罪。玆敢祗隨天牌,悉暴危懇。伏乞聖明,亟下臣司敗,重勘臣前後負犯,以伸臺論,且使臣,得免於同罪倖免之歸,不勝幸甚。臣無任云云。答曰,省疏具悉。爾其勿辭察職。
密昌君樴等聯名疏曰,伏以臣等,伏聞日昨筵中,大臣諸宰,以進宴事,縷縷陳請,未蒙允許,臣等伏不勝抑菀之至。今日諸臣之所以殫心竭誠,必期准請者,寔出中外愛戴之忱,欲遵先朝已行之禮也。惟我聖上,春秋洽滿五旬,上奉東朝,下有春宮,實爲國家稀有之慶,大小臣庶,莫不鼓舞欣忭。此時稱觴之擧,豈容少緩,而殿下過執撝謙,一向牢拒,尙不得擧行,豈非欠缺之典乎?曾在先朝庚寅年,以聖壽五十,諸臣陳請稱慶進宴,則亦嘗勉循群情,誠以人之所欲,天必從之,當日諸臣,豈敢以彌文飾喜?而聖考亦豈以豫大自居也耶?今臣等之所望於殿下者,惟在於率由舊典,亟行盛禮,豈敢以一時夸耀之事,貽玷於謙沖之德?伏願殿下,亟賜允兪,以副臣民顒祝之望,千萬幸甚。臣等無任云云。答曰,省疏具悉。旣諭相臣,卿宰惟惟昔年,此心一倍於慈闈,豈待群下之請?因兼請而默默,何時伸此心焉?其愈抑菀矣。
驪川君增疏曰,伏以人臣,勿論內外朝,蒙被恩數者,從古何限?而豈有如臣之前後偏隆者哉?頂踵造化之云,猶是歇後語,生死肉骨之稱,亦是例造談也。殿下之於臣,特一天地也父母也。臣雖萬萬愚迷,每一念至,有感極而涕出矣。何況月前親臨,亶爲私廟之展拜,而昵侍威顔,殆同家人父子,叨承曠絶之異數者,臣也。伊時震惶罔措之狀,固不暇言,而闔門老少,相對攢手,世世生生,惟以隕結爲期,臣不過末裔宗戚,何以得此於聖明之世也?旣惶且感,尤不勝福過之懼矣。仍竊伏念臣之祖父捐背,臣於未勝冠之時,而前後祖母,則又先此而死,竝入葬於楊州之靑松里,堪輿之術,雖難準信,訾毁之言,自初不止。臣旣聞之後,寢夢靡寧,經營遷厝,已多年所,而身係于朝,不能遍求遠近,僅得近可之地於一局之內,年月輒拘於山家之所忌,自致因循矣。至於今年,日者之言,皆以爲大吉,而若過今年,則又不知爲何樣事故所牽掣,將以今二十九日破土,來初十日爲移窆計。其間凡百,臣不可不躬自董飭,故臣則前期而去,完襄後可卽返朝。而且念中秋之節,仍隔數箇日,身旣往彼,不得將事而先歸,則實是情理之所難忍,勢不可不差退歸期。如許之際,首尾可費數十日字,許久請由,極知未安於私分,而蓋緣情勢之不獲已。伏乞聖慈,俯垂諒察,特許寬暇,俾得安意往來之地,千萬至祝。臣無任云云。答曰,省疏具悉。卿其依所陳往來焉。仍傳曰,給由馬,澆奠床備給。
癸亥七月十七日午時,上御熙政堂。大臣·備局堂上引見。領議政金在魯,左議政宋寅明,行戶曹判書金始炯,右參贊鄭錫五,行副司直徐宗伋,吏曹判書鄭羽良,左尹李益炡,禮曹參判李周鎭,右副承旨李命坤,假注書崔台衡,事變假注書李渙,記事官吳彦儒·鄭元淳入侍。諸臣進伏訖。在魯曰,老炎轉酷,聖體,若何?上曰,一樣矣。在魯曰,大王大妃殿氣候,何如?上曰,安寧矣。在魯曰,王世子氣候亦何如?上曰,無事矣。上命命坤,書傳敎曰,禁婚已過半年,京外將企待處分,預爲揀擇,而後拔者拔之,許婚者當許婚,其捧單,自開月擧行之意,分付該曹。書訖。在魯曰,揀擇單收納之命,久而不下,群情甚菀矣。今日果下之,誠爲幸矣。上曰,過多則難擇,四祖無顯官者,拔之,可也。周鎭曰,單子,當以開月內盡捧乎?上曰,然矣。在魯曰,再昨求對,而聖上已先俯度,不許引接,臣等心甚抑菀,而若爲强請,則道理不可,故姑爲退去矣。及見宗臣之疏,則其所陳誠是矣。而批答,以其兼請於大殿,故東朝進宴,亦不肯許,臣等誠爲惶恐矣。上曰,卿等止之然後,可安予寢睡矣。宗臣疏批,儘有意焉。予於此事,有若鐵障,當先言其志,昔日予亦率宗臣而上疏陳請矣。仍指敎益炡曰,章頭之子,亦在彼矣。而宗臣之疏,雖倩人構成,其心則誠矣。外朝則有所顧瞻,故多文飾矣。昔日則時原任皆入來矣。今則時任而已乎?卿等事,予幾年,予無期卿者,予豈忍坐仁政殿而受爵乎?予之此心,可質神祗矣。慈殿周甲,今餘四歲,其時予爲太上皇,而進宴則豈不樂乎?卿等有時陳請,何能感回慈聖邁邁之意乎?在魯曰,臣等迷惑之見,以爲率爾齊會陳請,有所如何,未敢爲之矣。寅明曰,臣等愚迷,誠爲死罪矣。上曰,精神近日漸覺消減,率多遺忘,今則元良已長,予之苦心得諧,則豈不有愈於受宴乎?在魯曰,以聖上止慈之心,豈忍爲如此之敎乎?臣等心膽隕墜,不知所達矣。寅明曰,如此之敎,豈忍爲之乎?國家億萬之計,非今日可論之事也。羽良曰,臣父今年八十矣。其在四五十歲,則事多遺忘,自六七十以後,精神漸勝矣。殿下易忘之候,乃是一時痰症,有何所傷乎?聖壽五十,神氣尙旺,惟當盡鞏基之道,貽燕之謨,豈遽爲如此之敎乎?在魯曰,殿下此心,惟願遠忘之。上曰,觀卿等之意,欲先請慈殿,次請予,未知卿等,欲以何辭,仰請慈殿乎?寅明曰,聖壽五十,上奉東朝,下有春宮,其在慈聖之心,嘉悅當何如?祖宗朝亦有聖壽五十,而若上奉東朝,乃是三百年所稀有之慶,臣等今日之請,亦出於仰體慈聖之意也。上曰,若只請東朝則可以許之矣。在魯曰,臣等此請,欲伸殿下愛日之至情,而聖上若以兼請爲持難,則臣等豈敢更請於殿下乎?寅明曰,聖敎如此,臣等敢不將順乎?當只請於慈聖矣。上笑曰,左揆欲緩予矣。羽良曰,老萊子七十衣斑衣,爲嬰兒戲,此豈非樂事乎?上曰,此則果樂事,而予以誠心諭之,予之受宴,決不可爲之矣。在魯曰,此南兵使趙東漸狀啓也。淸人三十六名,乘亇尙船,自彼邊來到舊乫波地,越邊止宿云。此則想爲關西甲軍所逐,轉避于北也。自本道,旣已多定軍人,着實瞭望云,更加各別申飭,俾無越來之弊。設有潛越,被捉於把守者,則文移江界府,押送以爲越給甲軍之地宜矣。寅明曰,淸人如有越來我境之事,自我捉送,猶有難處者,使彼甲軍知之,以爲捉去之地,似好矣。上曰,不必通知於彼人,亦不必放銃勦殺,嚴其隄防,使不得越來,如或有潛越被捉者,依所達爲之,可也。出擧條在魯曰,此慶尙右兵使洪德望狀啓。而以春秋操鍊及各鎭營將節制使巡點,每年擧行,旣是朝家定式,而連因凶荒癘疫,庚申秋操之後,更不得行,今秋則依例擧行事爲請矣。監司所請若干邑外,依狀請許之,何如?上曰,依爲之。出擧條在魯曰,此慶尙監司金尙星狀啓也。嶺南素稱鄒魯之鄕,而道學之士,忠義之人輩出,其後裔率多錄用。而其中先正臣金宏弼·李彦迪,忠臣朴彭年·河緯地奉祀之孫,久未蒙收錄,凌替特甚,香火凄涼云。兩先正奉祀孫,或年十四,或纔成冠,待年長除職,兩忠臣奉祀孫朴聖俊,居大丘,河龍翼,居安東,卽爲收用事,請令廟堂,稟處矣。依狀請施行之意,分付該曹,何如?上曰,兩賢子孫,待年除職,朴聖俊·河龍翼,今番大政除職,可也。出擧條在魯曰,此亦慶尙監司狀啓也。以爲左右帥臣,以今秋操鍊依例擧行之意,已有狀聞,而善山·仁同·柒谷·淸河·興海等邑,亢旱孔酷,西成無望,民間景像,實爲愁慘。此等邑段,兵使巡點,姑宜停止,善山則以獨鎭,當爲行操於本府,而被災尤甚善山行操,亦爲停止爲宜矣。事勢誠然,依狀請施行,何如?上曰,所請精矣,依爲之。出擧條在魯曰,閔應洙,當初以事體罷職,而其間頗久,罰已行矣,似宜收敍矣。上曰,依爲之。在魯曰,閔應洙前帶,皆是重任,不可付之生手,故姑不出代矣。惠廳堂上·備局有司堂上·守禦使之任,竝還爲差下,使卽上來察任,何如?上曰,依爲之。出擧條,又出榻敎寅明曰,一武弁罷職,勿論罪之當否,元無關緊,而第全羅右水使盧啓禎,因御將所達,以創造鐵碇,不稟朝廷,被罪矣。鐵碇利害,臣未知之,而追後聞之,則全羅左水營,有鐵碇,統營戰船,皆爲鐵碇云。如此則鐵碇,非啓禎所創造,而左水營·統營,曾無稟報,則啓禎之獨以此被罪,未免斑駁,銓地方以邊倅之難於得人爲慮云。此等之人,不必無罪而久置罷散,特爲收敍,似好矣。上曰,依爲之。出擧條,又出榻敎在魯曰,揀擇捧單,旣已命下矣,禮曹判書趙觀彬,連呈辭單,不爲行公,卽爲牌招察任,何如?上曰,依爲之。出榻敎,又出擧條羽良曰,本曹參判元景夏出外,參議任珽尙不行公,牌招察任,何如?上曰,往事旣已知之,依爲之。節出榻敎諸臣,以次退出。
癸亥七月十七日二更,上御熙政堂。大臣·卿宰引見。行判中樞府事金興慶,領議政金在魯,左議政宋寅明,行戶曹判書金始炯,行右參贊鄭錫五,咸寧君朴纘新,行副司直徐宗伋,兵曹判書徐宗玉,行副司直具聖任,吏曹判書鄭羽良,左尹李益炡,禮曹參判李周鎭,戶曹參判朴弼均,兵曹參判魚有龍,同知中樞府事李重庚,刑曹參判李世璡,工曹參判兪健基,訓鍊都正尹光莘,副護軍李行儉,同敦寧李亨宗,承旨李重協,假注書崔台衡,記事官兪彦好·鄭元淳入侍。諸臣進伏訖。興慶曰,近來日氣尙熱,聖體若何?上曰,無事矣。大王大妃殿氣候,何如?上曰,安寧矣。中宮殿氣候,何如?上曰,一樣矣。王世子氣候,何如?上曰,安過矣。在魯曰,俄伏見東朝批答,臣等不勝欣幸之至。古人亦有爲親屈意者,今殿下快許允從,奉承慈聖之心宜矣。興慶曰,此是先朝已行之事,擧國臣民,莫不顒望。而殿下以撝謙之德,終靳允許,群下之抑鬱,當如何?臣近得重痢,委頓床席矣,今聞賓廳有請對之擧,謹此來詣,而卽伏見慈殿批旨,臣等不勝萬幸矣。上曰,慈殿批答翻謄者,予欲見之,注書持來。臣台衡,承命持入。上仍使之高聲,讀一遍訖。上曰,不意慈敎之如是,一幸一愴矣。慈殿,俄者亦勸予受之,而卿等之請宴于東朝,俾伸予情,則誠爲多幸,而至於以予進宴事兼請者,甚可慨然矣。予自九歲,奉東朝,今年居然爲五十矣。親在不稱老,今以予年之五十,受其宴禮者,事理有如何者矣。予之堅執不許者,豈無意見耶?今者東朝,以止慈之情,如是勸勉,其在承奉慈心之道,終不可堅持,故欲爲勉從。而其如仁政等處,追惟昔日,予不忍臨坐受之,處所則欲以春塘臺爲之矣。諸臣起伏曰,臣等此請,固已久矣。而聖心過謙,不爲允許,臣等不勝抑菀之忱,今承勉從之敎,其爲欣幸,不可勝達矣。上曰,雖爲奉承慈敎,不得已勉從,而中外則何以知之?凡諸所入,太半減省,只存宴名,而勿爲張大,可也。仍命重協,書傳敎曰,人子愛日,上下奚間?慈殿聖算,六旬在近,歲首躬賀,已有微意,而尙不能開陳矣。今以止慈之聖心,喜予年答群情而勉循稱觴之禮,一幸一感,慈敎有曰,予之勉副群情,意蓋在也。其强拂群情,豈繼述昔年之意乎?昔日則雖大臣陳請,其卽允從,其答群下之盛意也。何可固執,而至於此擧乎爲敎?噫,予之固執,豈一時謙讓之意,亦豈不體大臣卿宰之心乎?昔年稱觴,宛若昨日,其所不忍,正仲由之心也。而以慈聖恒日謙挹之心,爲予而卽允其請,則何敢不奉承。雖然坐其殿若其禮,終難强抑,而此則節目間事,已諭大臣。今以慈敎,大卓大小膳,旣已減去,尤況小子,此不過倣毛詩而聚昔日之臣敍其情而已。名曰御宴,以示予意。周鎭曰,都監堂郞,卽爲差出宜矣。上曰,差出,可也。出榻敎仍命重協,書傳敎曰,擇日以九月內推擇,而內宴旣去繁文,其無內習儀之事,外宴不過御宴,其何習儀,以此分付。內宴時各道選上軫念外方,減其數除其遠事有敎,亦依此奉行。在魯曰,節目之間,雖或有節省之事,旣承允從之敎,臣等顒祝之誠,可以得伸矣,誠不勝其萬幸矣。上曰,昔日進宴時得參者,果爲幾許?錫五曰,昔日參宴者,可爲百餘員,而限知製敎許參矣。上曰,今朝臣二品以上,當爲幾何?寅明曰,當爲四十餘人矣。宗玉曰,今番參宴人員,當如先朝乎?上曰,此則太多矣。周鎭曰,畿伯及未赴任方伯,宜爲許參,方帶知製敎者,亦付軍職許參,似好矣。上曰,吾意則武弁則方帶將任摠管者許參,雖文臣,大臣·時原任外軍職,竝勿許,似好矣。寅明曰,如玉堂近侍者,何可拔乎?宗玉曰,只令時任得參,則與宣醞一體矣,似甚埋沒矣。上曰,然則豈無參酌之道乎?諸臣,以次退出。
上在昌德宮。停常參·經筵。
夜四更,月暈。
下直。鉢浦萬戶金駿文。
李命坤啓曰,大司憲吳光運未肅拜,執義未差,掌令柳謇呈辭,權相一,持平洪廷命·洪正輔在外。今日以監察茶時之意,敢啓。傳曰,知道。
李普昱,以都摠府言啓曰,副摠管李世璡,以刑曹參判,本曹坐起晝仕出去之意,敢啓。傳曰,知道。
權啓曰,左承旨韓師得,同副承旨李普昱,疏批已下,竝卽牌招,何如?傳曰,允。
以吏曹參議任珽牌不進罷職傳旨,傳于權曰,推考傳旨捧入。
傳于李重協曰,右副承旨·同副承旨入侍。
吏曹口傳政事,進宴廳堂上,金始炯·趙觀彬·尹得和,郞廳李堣·李仁好·朴民秀。
李重協啓曰,禮曹判書趙觀彬,昨日特敎之下,不爲膺命,事甚未安。卽爲牌招察任,何如?傳曰,允。
又啓曰,校理李天輔,自鄕上來,副應敎尹光毅,由限已過,副修撰韓翼謩,疏批已下,竝卽牌招,推移入直,何如?傳曰,允。
以副應敎尹光毅,校理李天輔,副修撰韓翼謩牌不進禁推傳旨,傳于李普昱曰,竝推考傳旨捧入。
李普昱啓曰,副應敎尹光毅,校理李天輔,副修撰韓翼謩,旣有只推之命,竝更牌招,以爲推移入直,何如?傳曰,允。
備邊司,守禦使閔應洙。
備忘記,傳于李普昱曰,當該中官,當爲莫重公事,誤踏啓字,極爲非矣。推考。
傳于李普昱曰,向者闕內則已問之,今日不欲問闕外軍兵,宣傳官二員待候。
備忘記,傳于李普昱曰,宣傳官二員待命,騎馬六匹立之。
李普昱,以禮曹言啓曰,進宴吉日,以九月內推擇事,命下矣。進宴吉日,令日官推擇,則大王大妃殿九月十六日,大殿同月十七日,中宮殿同月十八日爲吉云。以此日定行,何如?傳曰,允。
又以禮曹言啓曰,今此大王大妃殿·大殿·中宮殿,進宴處所,定於何殿乎?必須預爲定奪然後,各司方可擧行,敢此仰稟。傳曰,大王大妃殿內殿,通明殿,予則暎花堂,依此擧行。
又以禮曹啓曰,取考謄錄,則自前進宴時選上妓生實預差,竝例用五十二名,而今番進宴時,各道選上,軫念外方,減其數除其遠事,傳敎矣。依己未年進宴時減數,例以四十五名,分定各道,罔夜上送事,分付掌樂院,發馬知委,何如?傳曰,以三十五名,分付。
又以禮曹言啓曰。傳曰,禁婚已過半年,京外將企待處分,預爲揀擇,而後拔者拔之,許婚者當許婚,其捧單,自開月擧行之意,分付該曹事,命下矣。今春因傳敎,自九歲至十二歲,已爲禁婚矣。世子嬪揀擇單子,一依禁婚年歲捧單乎?且京中及外方,當爲知委,而京中則來八月初三日,外方·近道則同月十一日,中道則同月二十日,遠道則同月二十七日定限,捧單上送事,發馬行會,何如?傳曰,允。
又以承文院都提調意啓曰,院寫字官別付司果李英錫身死矣。卽今寫字官中慶昱筆才稍優,且多勤勞,依例仍付其祿,以爲激勸之地,何如?傳曰,允。
又以義禁府言啓曰,卽接月令醫員申德涵手本,則時囚罪人南益曄,本以水土所傷,時時吐血之中,久處濕地,前症苦劇,添得暑感,腹部膨脹,嘔逆特甚,寒熱交作,頭疼如碎,腰痛兼發,不能屈伸,食飮全却,病勢十分危惡云。自前罪人病勢如此,有保放救療之規,敢此仰稟。傳曰,依爲之。
又以兵曹言啓曰,今日武臣堂上朔試射,當爲設行,而試官本曹參判臣魚有龍,今方入直,替直無人,日勢已暮,不得爲之之意,敢啓。傳曰,知道。
判府事兪拓基疏曰,伏以臣,罪積罔赦,恩深曲貸,再蒙賜對,重躡文陛,威顔咫尺,慰勉諄切,臣實惝怳震越,疑若夢寐。顧以踪地之危蹙,不容仍冒朝行,抑且情理之懇迫,未忍久違病側,孤負眷諭,旋尋歸路,循省悚懍,合被大何。又於日昨,忽伏承暑月藥物之賜,是皆我聖上軫臣之母老且病,特推以錫類之惠者,事罕前聞,恩出非望。臣與老母,稱說天恩,相對感泣,隕結是期,在臣分義,宜卽以一疏仰陳區區扣謝之忱。而臣小器久溢,過福招災,一日之中,再哭夭慼,悲疚添疾,委頓昏惙,生意索然,旣末由自力文字,伏聞太廟展謁,百僚陪班,而亦未得入參,臣罪至此,尤不可逭,今始冒昧控籲。伏乞聖明,亟命勘處,以安賤分,千萬幸甚。臣無任云云。答曰,省疏具悉卿懇。頃者見卿,尙今欣矣。其時旣下敎,於護之道,豈比於京?宜體慇懃之意,竢其益涼,將來于京,一以便將護,一以副至意。卿其勿辭,亦勿引咎,其卽上來焉。仍傳曰,遣史官傳諭。
左參贊李箕鎭疏曰,伏以臣,積逋嚴命,合置重辟,而反荷聖慈,曲賜諒察,姑寬鈇鉞之加,特許鞶帶之褫,俾臣螻蟻之微,不枉其性,咫尺之守,得以自伸,莫非出於天地恩造之大德,臣誠感泣罔極。而揆以國體邦憲,終恐自作難逭,公議之嚴,悚息以俟。乃者祗奉今月十一日成貼有旨,以臣爲議政府左參贊,使之乘馹上來者,仍有催促之命,擧條所出,聖敎旨意勤摯,夐越尋常。臣宿罪未勘,新寵彌隆,自顧無狀,何以叨此?俯仰怵惕,惶感交中,不自知置身之所也。在臣分義,惟當竭蹶趨詣,扣謝天陛之不暇。而第臣情理有至難堪者,敢此仰首哀號焉。蓋臣與老母,䠏離已久,自再昨年乞恩往覲之後,至今抑情不敢言私,中間雖因沐溫之行,暫時歷省,而伊來又恰滿一朞矣。不幸臣重嬰奇疾,跨歷冬春,出入死生,久爲老母之憂,反其幸而得甦,情又急於反面。而屬遭妻喪,纔訖窆葬,旋添毒痢,無路置身於二百里之遠,自貽阻闊,累易時序,至令老母,不堪戀思,欲自來就,而竟亦以病不果。每有書來,悽辭苦語,所不忍讀,其在人子之心,當作如何懷耶?臣亦自念臣半體不仁之症,祟在風痰,遇寒則劇,若不乘其少愈,趁此漸涼,得遂一覲之至願,則決知前頭,必有無窮之悔。臣誠爲是之懼,不忍更有遲回,敢於新除促召之下,猥將私懇,有此煩瀆,臣尤死罪。伏乞聖慈,特推孝理之化,許臣便道往省,以慰經年陟屺之思,不勝幸甚。且臣見叨本職,雖曰閑局,決非在外賤臣所可一日冒帶,而至於籌司宥密之地,從前濫廁,已多媿恥,訖今虛假,尤屬冗剩。如雲臺所管,旣至重,瓦署單提,視他又別,當此考績申嚴之日,以臣之故,終廢殿最,豈不重損於公朝綜核之政乎?儻蒙聖鑑垂燭,倂將臣本兼諸任,盡賜褫免,毋至瘝曠,實臣區區所至禱也。臣昨聞老母,因感暑,舊患喘症復發,方寸益亂,頃刻難抑,今欲待承批登程,則將費許多日字,不得不冒罪徑發,惟願亟被嚴誅,以肅頹綱焉。臣無任瞻望雲天戰恐祈懇之至云云。答曰,省疏具悉。頃者撕捱,分義道理,已涉過矣。其在分義,豈可一向撕捱,卿其勿辭,卽速上來行公。
禮曹判書趙觀彬疏曰,伏以臣,自向日陪班罷歸之後,中暑忒重,不時關格,多般藥治,迄未快歇,昨辱天牌,不免偃逋,病裏兢悚,如添一症。今又以御宴都監事,嚴召荐降,分義是懼,力疾來詣於禁扃之外,而臣於都監堂上金始炯,有應避之嫌,其兄始㷜,卽讎怨人也。與其弟聯席周旋,決非私義之所可忍爲也。臣旣出肅本職,則隨事自效,固臣之所深勉,而動輒牽掣,類多如此,雖欲遲徊不去,少酬主恩之萬一,亦有不可得者矣。玆敢冒萬死仰暴危懇,以請處分。伏乞聖慈,俯賜諒察,亟命遞臣春官之職,回授無故之人,使都監事務,不至稽滯,仍治臣慢蹇猥越之罪,以肅朝綱,以勵臣工焉。臣無任云云。答曰,省疏具悉。一曹之堂,何撕捱於公,而況異廳乎?共於公·於廳·於班,何焉?卿勿過辭行公。
慶尙監司金尙星疏曰,伏以藩任,重寄也,嶺臬,劇地也。以臣萬萬無肖似,而謬膺簡畀,惟日夜兢畏,如處深薄者,誠恐一有僨誤,將不免爲孤恩負罪之人故耳。噫,臣旣受恩罔極,圖報無地,凡係精力之所能到,志慮之所可及,則臣雖不忠無狀,何敢毫分自惜?而才疎於剸理衆務,智短於經紀遠圖,環顧循省,無一猷爲,中夜靜思,臣實慙汗。每念聖恩如天,臣罪如山,尤何可以狗馬賤疾,猥入文字?而目下疾痛之呼,有不得自阻於父母之慈者,臣之受賦甚薄,羸悴善病之狀,不惟同朝之所共知,抑亦聖鑑之俯燭萬一者。而蓋臣血氣未定之時,積傷南土風瘴,半生痰癖之症,便成膏肓,胸膈之間,若有窠囊,而其聲汩漉,症涉奇怪,此乃醫家所謂流飮之症,而直是與身終始者耳。南來以後,非不加愼,而勺水寸飮,俱爲痰祟,內傷於水土,外損於機務,形症迭出,根委匪細。而最是脾不受食,膈未化物,中焦痞悶,有時關格,顧此病情,非小小藥餌所可療,惟亟就深峽淸涼地,久服井泉然後,差可以少延性命,不至爲癱瘓痿痺之人耳。區區自危之意,非不知疾聲初籲,而遲徊囁嚅,未敢言病,目今道內事,雖已收了,而審覈災異之政,係是民國休戚之所關。今年田政,不可不及時巡審,而雖使臣力疾出巡,決難遍審於左右列邑,則顚仆道路之患,在所必至。身之一身生死,固勿論其有妨公私者,非細事,豈以我聖上體下之仁,不思所以曲遂也哉?伏乞聖慈,特加矜諒,亟遞臣所帶藩任,俾得以隨便調治,千萬幸甚。抑臣於道內事,略有一二狀請者,而雖未知朝家處分之如何,然蠲恤船稅,收拾海防之民心,變通僧役,俾解緇徒之冤苦者。區區迷見,不但在於一時慰悅之政,而至於崇奬儒賢旌別忠烈者,此係道內今日之急務,尤不容已。其扶植激礪之道,專在於朝廷一擧措之間,則能於不知不覺之中,俾有觀感聳動之效者,關係非細,此豈少事也哉?竝乞聖上,深加留意,亟令廟堂,從長稟處焉。臣無任云云。答曰,省疏具悉。卿之狀請,旣下敎,而其更申飭,藩任體重,卿其勿辭察任。
癸亥七月十八日巳時,上御宣政殿。承旨引見。右副承旨李命坤,同副承旨李普昱,假注書崔台衡,記事官兪彦好·鄭元淳入侍。諸臣進伏訖。上命臣台衡,取來己未年內宴儀軌。親覽後,仍命普昱,書傳敎曰,仰答慈心,勉循群情,稱名御宴,便宜處所,意蓋深也。昨已諭,豈忍倣其昔年進宴之體貌?不過效詩小雅鹿鳴群臣伸情懷之意也。凡進宴時,例九爵,而先二爵則有致詞矣。今者之宴,體慈意,君臣同宴,而非進宴也。祛其致詞二爵,只行就座後,惟行七遍,而世子議政爵,在於此中,宰臣只五員受點。又命書傳敎曰,自甲午以後,外宴時有先唱樂章之例。而今者之擧,旣祛繁文,守其微意,已命除其致詞,此一款,亦爲置之意,分付該院。又命命坤,書傳敎曰,慈殿進宴時,例有致詞爵,第一爵致詞頭辭,於庚申尊崇之後,已有釐正者,今番依此擧行事,分付承文院。致辭,以昨日下敎,措辭撰進之意,亦爲分付。又命書傳敎曰,自甲午年內宴時,有先唱尊崇樂章之例,其先三樂者,旣奏於前宴,今番慈殿進宴時,有庚申兩巡樂章矣。兼爲先唱之意,分付該院。又命書傳敎曰,樂範中,夢金尺受寶籙,乃是國朝創業之事,荷皇恩而感皇恩之辭也。金石寶籙中,旣用一也,而於荷皇恩猶遺,今番慈宴時宜奏,其令進宴廳預備。書訖。上曰,節目間有下敎者,再明日大臣·禮官入侍。諸臣以次退出。
上在昌德宮。停常參·經筵。
初昏,黑雲一道,起自艮方,直指坤方,長竟天,廣尺許,良久乃滅。夜自二更,至五更,月暈。
權啓曰,守令未署經,至於七員之多,而尙未署經,事甚未安。兩司除在外·呈辭入啓外,呈告未肅拜人員,竝卽牌招,以爲署經之地,何如?傳曰,允。
韓師得啓曰,都承旨權遭服制,右承旨李重協不爲仕進,右副承旨李命坤,以親病陳疏入啓,一員未差。卽今廳中,位甚不齊,右承旨李重協,卽爲牌招,何如?傳曰,允。
權啓曰,吏曹參議任珽,昨旣有只推之命,而今日不爲出肅,事甚未安。卽爲牌招察任,何如?傳曰,允。
以吏曹參議任珽,持平洪廷命牌不進罷職傳旨,傳于李重協曰,竝推考傳旨捧入。
權啓曰,禮曹判書趙觀彬,疏批已下,卽爲牌招察任,何如?傳曰,允。
又啓曰,校理閔百行,自鄕上來云。卽爲牌招入直,何如?傳曰,允。
以副應敎尹光毅,校理李天輔,副修撰韓翼謩等,再招不進禁推傳旨,傳于李普昱曰,竝推考傳旨捧入。
李普昱啓曰,副應敎尹光毅,校理李天輔,副修撰韓翼謩,旣有只推之命,竝卽牌招,以爲推移入直,何如?傳曰,允。
以副應敎尹光毅,校理李天輔·閔百行,副修撰韓翼謩等,牌不進禁推傳旨,傳于李重協曰,竝推考傳旨捧入。
傳于李普昱曰,儀軌及呈才受點單子,分付該曹,同爲入之。
李普昱啓曰,明日次對,兩司無進參之員。除在外·引避退待·疏批未下·呈辭受由外,呈告未肅拜人員,竝待開門牌招,以爲推移入侍之地,何如?傳曰,允。
李普昱,以禮曹言啓曰,卽接溫陵參奉所報,則今年春夏旱災特甚,本陵陵上莎草枯損處,東邊廣十五尺,高五尺,後面廣四尺,高一尺五寸,西邊廣二尺,高一尺五寸,間或土色露出云。陵上莎草有頉,至於如此,依例政府以下進去奉審後,稟處,何如?傳曰,允。
李重協,以承文院官員,以都提調意啓曰,卽接問安正使狀啓,則起居表正本,有摺傷之痕,亟令該院,改書下送云。表文正本,卽爲改書安寶,別定禁軍,騎撥齎傳于使臣所到處,何如?傳曰,允。
掌令柳謇啓曰,臣於日昨辭疏之末,略採風聞,粗效一日之責矣。及承聖批,特蒙開納,不少持難,臣誠欽仰虛受之盛德。而至於李希夏事,以其涉過矣爲敎,臣於此,不勝慨然之忱。夫近來武弁之賂遺,固不足深責,而但希夏爲人庸騃,性且麤豪,歷遍巨邑雄閫,曾無一事一能之可稱。前授北閫,旣多黷貨之誚,及莅西邑,貪汚之狀如前,當此西方閫邑別擇之日,不可畀之於此等人,以貽軍民之害,故臣果略言而請罷矣。言不見信於君父,反承靳可之言,臣何顔面,一刻仍冒於臺次乎?昨緣病劇,今始來避,所失尤大。請命遞斥臣職。答曰,勿辭。
李普昱啓曰,掌令柳謇,再啓煩瀆,退待物論矣。傳曰,知道。
正言南惠老啓曰,請充軍罪人李時蕃,依律處斷。請逆坦緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。請遠配罪人穆絶島定配。請還寢罪人橏減等之命。請平安兵使鄭纘述罷職,請其時當該憲官罷職。措辭見上答曰,勿煩。
戶曹判書金始炯疏曰,伏以臣,見差進宴都監堂上,在臣分義,固當自效之不暇,而昨伏見禮曹判書趙觀彬疏本,則謂以與臣有嫌,爲其難進之端,臣心不安,當如何?向年臣兄,職在三司,一番隨參於諸臣請對之時,而重臣因此而不欲與臣同周旋,則臣之處義,亦不可獨爲晏然。玆敢略入文字,仰瀆崇聽。伏乞聖慈,遞臣職名,使都監重事,不至稽滯,不勝幸甚。臣無任云云。答曰,省疏具悉。其何撕捱?卿其勿辭行公。
司諫許沃疏曰,伏以臣,性本軟懦,年且衰邁,固不合於淸朝言責之任,而家有九耋老父,區區情勢,實難遠地離違。從前臺職之除,前後不啻幾十次矣。除命之下,不敢息偃在家,雖輒抑情赴召,而私懷所迫,不忍經時供職,終不免屑屑往來,莫效耳目一日之責,居常愧懼,若負大何?夏間違罷,亦出於情私之萬不獲已,而累朔歸護,私分粗安。不意玆者,又叨見任,除旨遠辱,馹召繼降,義分是懼,不敢久淹,離捨老父,昨抵京輦。而長路傷暑,嘔泄兼發,症情苦劇,藥餌罔效,㱡㱡床席,實無旬日間起動之望。此際以守令署經,天牌儼臨,不得不擔曳病軀,來伏闕下,冒控危懇,徑還私次。伏乞聖慈,俯垂矜諒,亟許鐫遞,以便調治,仍治臣罪,以肅朝綱,千萬至祝。臣於乞免之章,不宜贅說,而適有一二見聞,事關民隱,敢此附陳焉。今年雨暘不適,諸道皆然。而第以臣所居傍近處言之,畓種大都傷旱,初不移秧,比比有之,此固無可更論,而六月晩雨,猶未遍洽,一邑之內,東西不同,甚至一坪之中,灑注各異。雖其移種者,亦皆隨其乾濕,痒茁顯殊,登高一望,判若龜文,見知之外,所聞亦然。湖西一道,終未免凶歉,而濱海之邑,尤爲慘然。今秋年分之政,固宜別加詳審,而入城之後,始伏聞有敬差之任,以曾經侍從臣差送之命,固知朝家,亦慮有此弊。而歉年災政,虛實易混,臣謂差送之際,另飭銓曹,必擇其精詳練熟之人,以畀此任。而道臣·守令,亦知各別飭礪,俾無一分相蒙之弊,使荒歲窮民,得被實惠。而此不必湖西一道而止,各道年事,亦必有如此豐歉不同之弊,竝宜一例嚴飭,俾有十分實效焉。閭家奪入之禁,實爲小民奠保之美典,行之幾年,民被惠澤矣。卽聞南部有一空基累百餘間,十數民人等,作家居生,殆五十年,墻屋相連,成一村閭,逐年給貰於在鄕本主,而轉相買賣,便同永業。不意今者,有一金姓人,稱以新買宗基,基內諸屋,遂令毁撤,或稱呈官,或稱上言,憑藉官威,刻期驅逐,十數戶許多民人,今方流移失居,遑遑靡定。果使其人,必欲推尋宗基,則各其民人等處,備給本價,從容撤移,無所不可。而今乃不給一文錢,直令驅出,使一洞民人,蒼黃靡奠,冤呼之聲,遍滿里閭。臣謂亟令法府,招問本主,究覈實狀,從公處置,俾免匹夫匹婦流離失所之患。而閭家奪入之禁,亦令益加嚴飭,使實惠終究,聖澤無閼幸甚。臣無任云云。答曰,省疏具悉。所陳者依施。爾其勿辭,察職。
右副承旨李命坤疏曰,伏以臣之老母,素患虛勞之症,長在委頓凜綴之中,在臣情理,實無離側供仕之勢。而近因僚員不齊,推移無路,黽勉就直,已至多日矣。臣母忽自昨夕,寒戰大作,熱候極盛,呼吸不便,嘔噦兼劇,老人元氣,不啻落下數層,頃刻之間,若將難保。臣達宵相守,煎泣罔措,玆將懇迫之忱,仰瀆崇高之聽。伏乞聖明,俯垂矜諒,亟削臣職名,俾得專意救護,千萬幸甚。臣無任云云。答曰,省疏具悉。爾其勿辭,護焉。
上在昌德宮。停常參·經筵。
下直。安岳郡守趙東恒,文山萬戶李錫蕃。
李普昱啓曰,大司憲吳光運,持平洪廷命牌不進,執義未差,掌令權相一,持平洪正輔在外,掌令柳謇避嫌退待。今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李重協啓曰,副應敎尹光毅,校理李天輔·閔百行,旣有只推之命,竝卽牌招,推移入直,何如?傳曰,允。
又啓曰,吏曹參議任珽,昨違召命,今日又不出肅,事甚未安。卽爲牌招察任,何如?傳曰,允。
李普昱啓曰,今日次對,兩司當爲入參,司諫許沃,疏批已下,一體牌招,以爲推移入直,何如?傳曰,允。
傳于李重協曰,庚寅外宴儀,戊申二巡宴儀書入,昔年進豐呈儀軌皆入之,覽然後,今日入侍當下敎,卽爲入之。
傳于李命坤曰,大臣·備局堂上引見。
李重協啓曰,進宴都監,多有及時擧行之事。而禮曹判書趙觀彬,連日違召,無意膺命,事甚未安。卽爲牌招察任,何如?傳曰,允。
又啓曰,進宴都監擧行之事,一日爲急,而提調禮曹判書趙觀彬,連違召命,尙不得擧行,事甚未安。更卽牌招,何如?傳曰,允。
備忘記,傳于李普昱曰,中官事體,若何?而頃者差人之符同該吏,從中作俑,殊涉可駭,方欲下敎於手本,宜俟處分。中官,非外臣之比,設或廉隅,不敢過爲撕捱,而況此則慈殿所管之處,何等嚴也?而頃者飭勵之下,一向撕捱,若外臣之廉隅,其涉寒心。當該中官,令該府處之,旣下敎,不必下敎於手本,以下凌長該吏之不有受敎,符同駭擧,亦不可不嚴懲,令該曹嚴處。
李重協,以禮曹言啓曰,今日童蒙禮講時,敎官宋徵相,病不進參,只送訓下童蒙,依節目推考警責,何如?傳曰,允。
李普昱,以兵曹言啓曰,卽接慶德宮假衛將牒報,則開陽門西墻下大松一株,興化門內南邊槐木一株,爲風雨所仆云,亥該所斫去之意,敢啓。傳曰,知道。
又以備邊司言啓曰,本司武郞廳申思儼,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
李重協啓曰,兵曹參議申致雲,待下批仍卽牌招事,允下,而闕門已閉,待明朝出牌之意,敢啓。傳曰,知道。
吏曹參議任珽疏曰,伏以臣,自遭昨秋僇辱以來,杜門息影,不復有廁跡簪紳之念,間嘗一再承膺於閑司漫局之除,而只欲粗伸分義而已,亦不敢爲淟涊盤礴之計。迺者千萬夢想之外,忽伏承天曹佐貳之命,臣誠惝怳震駴,五內爽惑,歷累日而不知措躬之所也。顧臣以地處則疎遠也,以才識則淺短也,又且情踪危臲,決不容冒塵於名塗,不審聖明,何爲而復辱此謬恩耶?臣本不肖,無足比數,徒以遭値聖明之世,叨荷特達之眷,仁天雨露,汪濊無涯。而匪分之來,災咎隨至,前後誣衊,無復倫理,左右鋒鏃,令人危怖。儻非我殿下至明至慈,昭晳而芘覆之,則一身糜碎,必無幸矣。父子兄弟,感極銘骨,平居相勉,以死自效,則蹈赴湯火,亦所不辭,而惟此銓總一步,理難復冒,非但臣自劃已審,抑公議之所同然也。噫,世道日益危,人心日益乖,權要之地,衆所睢盱,孤弱之植,易於擾撼,當初一出,只爲感激恩分,昧機冥趨,自取顚沛,尙誰尤哉?所可痛者,緣臣無狀,仰累聖上簡拔之明,臣雖滅死,何以贖此?追思至今,魂夢猶悸,今若不自知戒,惟以趨承爲恭,則一身廉義,有不足恤,而誠恐暗地旁伺,機巧百端,不知將來,更陷於何等罪名,而將不免爲孤負恩私之歸,此臣所以矢心而不敢進者也。日昨賓筵,聖敎開釋,又復委曲勤摯,而區區匹夫之諒,迷不知變,荐召之下,重自犯於違傲之誅,聖眷愈隆,臣罪益積,俯仰跼蹐,靡所罔極。玆隨天牌,祗詣闕外,披瀝肝血,仰瀆宸嚴。伏乞聖明,天地父母,俯賜矜諒,亟許鐫改臣職名,仍治臣逋慢之罪,以警具僚,以安賤分,不勝幸甚。臣無任云云。答曰,省疏具悉。往者駭斥,業已知矣。旣伸廉隅,復何撕捱,爾其勿辭,察職。
癸亥七月二十日午時,上御熙政堂。大臣·備局堂上引見。領議政金在魯,左議政宋寅明,右參贊鄭錫五,左尹李益炡,右尹尹得和,禮曹參判李周鎭,右承旨李重協,司諫許沃,假注書崔台衡,事變假注書李渙,記事官趙雲逵·鄭元淳入侍。諸臣進伏訖。在魯曰,昨今日涼意稍生,聖體若何?上曰,一樣矣。在魯曰,大王大妃殿氣候,何如?上曰,安寧矣。在魯曰,王世子氣候,亦何如?上曰,無事矣。上曰,庚寅·戊申兩年儀軌入之。臣台衡,承命持入。在魯曰,臣等伏見再昨傳敎,有欲爲仰達之事,而進宴日字,尙遠,故不爲請對矣。黽勉從之之聖意,臣等非不知之矣,凡事省約,則臣等固當將順,而至於致詞一款,若不擧行,則無以伸臣等區區之情禮矣。上曰,致詞有何益耶?在魯曰,此乃綱領也,廢此則群情當缺然矣。上曰,卿等他日,於世子,善爲輔導,則勝於致詞,致詞,文具中末節也。在魯曰,前規,不可廢矣。使世子進酌,亦爲敎孝之道,此乃斷不可已者,而樂章先唱,亦非有弊之事,此時不用,則更用於何時乎?至如減九爵而爲七爵,則似無所妨,敢不奉承乎?寅明曰,凡賀禮,皆有致詞,今番則尤不可廢矣。如欲改其措語,則猶可矣。在魯曰,似別無改措之義矣。上曰,試問其名目,此宴,乃卿等之進宴乎?抑予自宴乎?在魯曰,臣等獻壽,則是臣等之所進宴也。上曰,五禮儀有五上司進宴之規矣。今番則卿等陳請,卿等獻爵,而實則予自宴也。儀注等事,當爲釐正矣。頃旣以矢于心爲敎,今者不敢違慈殿之命,而聽從之,然史官必譏之曰,旣行宴儀,則雖不曰進宴,有何益乎?予雖爲史官,必當如是書之矣。昔之心笑者,今皆自踐,實有愧于中矣。成宗朝,是極盛之會,而其後有燕山,宣廟朝,雖經壬辰,享國久長,亦是盛世,而其後有光海。今日事雖非得已,而有似豫大,予實懼焉。方憂久旱,而乃有此擧,尤覺警惕,苞桑之戒,其可忽乎?仍命重協,書傳敎曰,以我慈聖止慈之心,快從群請,而其尤幸焉者,親受獻觴,自戊申後初也,庶可伸四十二年侍奉之情禮矣。其夜曉鼓已過,猶喜而不寐,雖然,幸喜之中,其猶懍惕者,一則慈聖之連日勞憊于聖躬,一則以予恒日之心。雖感慈心,而爲此擧,近乎豫大,故以此之故,喜于心惕于中,彌日不弛矣。于今一思,旣諭大臣何,內宴雖曰二日,奉慈聖,行禮一也。於第三日,慈殿臨坐,而拘於名,予無一觴伸禮,則可無欠缺之歎。昔人有斑衣娛親者,慈聖旣已喜予年而許,此宴先稱觴於慈闈,予與壼殿,亦各受觴,以娛慈心,則霄壤之間,悅親之道,何以加此?其令儀曹,同日擧行,奉慈聖而歡娛,子孫之禮皆敍,而翌日聚耆舊宗勳之臣,略伸情懷,此亦絜矩之道也。嗚呼,嗣君宜體深幸中猶有懍惕之意,莫忽馭朽索之戒。在魯曰,今日殿下之勉從,實由於出天之孝,俄者下敎,又出於無已太康之意,我聖上慮後之圖,愛日之誠,孰不欽仰,而感歎也哉?上曰,三日行宴,慈聖必有勞撓之節,予與元良,亦當憊惱,豈不可悶乎?予以爲慈殿及中殿進宴,同日行之,予則翌日將與卿等,同爲行宴矣。在魯曰,聖上之欲爲兼行,亦出於盛德矣。上曰,盛德之言,無乃文具耶?寅明曰,以聖上出天之孝,奉承慈意,而克回苦心,臣等固已欽歎萬萬。而又於凡節,務從省約,不志苞桑之戒,此亦國家之福也。設令後世嗣君,效殿下今日之事,雖五十而一宴,六十而一宴,七十而一宴,豈可謂之豫大乎?內殿進宴,若不欲行之,則臣等固當力爭,而與慈殿,進宴同行之聖意有在,臣等敢不將順乎?周鎭曰,日昨伏承聖敎,則東朝行四次進宴,而皆不出臨寶座矣。今以殿下之至孝,得回慈聖之心,將出臨寶座而受之,此一款,勝於得請進宴之樂矣。在魯曰,聖意則欲如錫宴之例,凡係儀節,一從省約,而至於樂章先唱及致詞,終不可已也。伏願殿下,勉從之。上曰,然則致詞稍改舊式而用之,可也。仍命重協,書傳敎曰,不欲豫大,卽予恒心,只卜其晝,古人戒君,今番外宴時,炬燭等節,初勿備待。在魯曰,致詞,當依下敎爲之,而至於先唱,亦不可不爲,樂章旣已釐正,如此之時,豈可不用乎?此乃千載一時也。上曰,祛其繁文,以安此心。凡儀註間事,後日當從容講定,廟務陳之,可也。在魯曰,都監堂上,多有緊急擧行之事,而趙觀彬,謂有應避之嫌,不爲行公,似難强其所不忍矣。上曰,宗伯之任則不可輕易許遞,只遞都監,以次堂差下察任,宜矣。出榻敎寅明曰,冬至正使長溪君棅,旣有篤老之親,有難强其往赴矣。在魯曰,有兩親而俱爲篤老云矣。上曰,許遞宜矣。出榻敎寅明曰,江都城役運石船隻,有難令軍門自辦,依前例參酌卜定於三南水營之意,敢稟。上曰,依爲之。出擧條寅明曰,正言閔光遇,行公詣臺,且有新啓,無他事故,而政院遽捧辭單,誠爲非矣。當該承旨,從重推考,何如?上曰,依爲之。出擧條在魯曰,此京畿監司柳儼狀啓也。以爲本道水使曺允成謄報內,今秋水操,依例道內永宗防禦使及各鎭邊將等處,發傳令,分付云。而今年道內農形失稔之中,喬桐,以海中孤島,最爲愁慘,民情遑遑,將有流散之形,許多軍兵,多日留操,誠爲切悶,特爲停止事爲請矣。喬桐赤地之慘,人皆傳說,勢難行操,許施,何如?上曰,依爲之。出擧條在魯曰,此黃海兵使李義翼狀啓也。以爲本營,處於所江,而曾自所江設鎭之時,習操於自營距四十里許巡威島前洋,而陞營之後,因循舊套,至今行之,蓋巡威島,自是無人之地,每當習操,依幕設舖之時,許多民弊,不一而足。本營五里許所謂項箭浦,空闊平舖,眞習操之場,自今秋,移操於此,仍爲定式事,請令廟堂稟處矣。旣是營下近地,且省民弊,則事極便好,依狀請施行,何如?上曰,依爲之。出擧條在魯曰,因慶尙右兵使洪德望,監司金尙星狀啓,今秋兵使巡操,依例擧行,而監司狀本中,災邑則姑停事定奪矣。更觀兵使狀啓,則營將虞候節制使巡點,皆在稟請中,而此一款覆奏時,不爲擧論矣。兵使旣行巡操,營將虞候城將巡點,竝令停止,何如?上曰,依爲之。出擧條司諫許沃啓曰,請充軍罪人李時蕃,依律處斷。措辭見上上曰,勿煩。請逆魁坦緣坐籍沒等事,亟命王府,依法擧行。措辭見上上曰,旣諭何煩?請還寢罪人泰績酌處之命,仍令鞫廳,嚴刑得情,夬正王法。措辭見上上曰,勿煩。請聖鐸等二人,竝令還發配所。措辭見上上曰,以此相持,尤涉過矣。其勿更煩。請遠配罪人穆絶島定配。措辭見上上曰,勿煩。請還寢罪人橏減等之命。措辭見上上曰,勿煩。又啓曰,引嫌而退,風聞雖過,非損臺例,聖批靳可,何必爲嫌?請掌令柳謇出仕。上曰,依啓。諸臣,以次退出。
上在昌德宮。停常參·經筵。
寅時卯時,有霧氣。未時,太白見於巳地。
下直。東里僉使朴尙益。
韓師得啓曰,吏曹郞廳來言,臺諫有闕,政事何以爲之?敢稟。傳曰,當日爲之。
李普昱啓曰,大司憲吳光運呈辭,執義未差,掌令權相一,持平洪正輔在外,掌令柳謇避嫌,持平洪廷命牌不進傳旨未下。今日〈以〉監察茶時之意,敢啓。傳曰,知道。
李重協啓曰,吏曹參議任珽,疏批已下,卽爲牌招察任,何如?傳曰,允。
以吏曹參議任珽牌不進罷職傳旨,及副應敎尹光毅,校理李天輔·閔百行等,牌不進禁推傳旨,傳于韓師得曰,竝推考傳旨捧入。
李重協啓曰,副應敎尹光毅,校理李天輔·閔百行,旣有只推之命,竝卽牌招,以爲推移入直,何如?傳曰,允。
傳于韓師得曰,庚寅·甲辰兩年儀軌,進宴廳堂上持入事,來待。
李重協啓曰,進宴廳堂上金始炯·尹得和,持儀軌,依下敎來待矣。傳曰,入侍于宣政殿。
韓師得啓曰,今日政,新除授承旨待下批,卽爲牌招,何如?傳曰,允。
傳于李重協曰,行果,大王大妃殿十三器,大殿以下八器,味數,大王大妃殿七味七器,大殿以下五味五器。御宴時,大殿·世子宮行果八器,味數,大殿五味五器,世子宮同。內宣床十床五味三器,餘味數省御宴時宣床從其員五味三器,衛將士五十,依前。
有政。吏批,判書鄭羽良進,參判元景夏受由在外,參議任珽牌不進,右承旨李重協進。兵批。判書徐宗玉禁軍取才坐起進,參判魚有龍入直進,參議申致雲未肅拜,參知未差,同副承旨李普昱進。
吏批啓曰,會寧府使,今當以武臣差出,而當品可擬之人乏少,堂上曾經閫帥及時任,閫帥竝擬,何如?傳曰,允。
又啓曰,成均館學錄趙處魯,受由過限未上來,依受敎罷職,何如?傳曰,允。
又啓曰,卽接奉常寺牒呈,則直長朴昌潤,身病甚重,不得察任云,改差,何如?傳曰,允。
又啓曰,東部都事趙祉命,受由過限未上來,依例改差,何如?傳曰,允。
以洪象漢爲承旨,沈爲執義,李重庚爲同義禁,韓翼謩爲文學,鄭履儉爲兵曹參知,李天輔爲兼輔德,洪重一爲兼司書,閔瑗爲宗簿正,閔宇采爲昌陵令,趙榮保爲貞陵令,李震炳·李海賓·崔齊恒爲監察,愼後成爲漢城主簿,閔應洙爲司宰提調,徐宗伋爲掌樂提調,李命祥爲會寧府使,趙元錫爲豐德府使,李殷春爲德源府使,朴師伯爲利川府使,沈銈爲白川郡守,李命熙爲長陵參奉,韓光協爲翼陵參奉,申景閔爲英陵參奉,任命周爲明陵參奉,洪凰漢爲懿陵參奉,崔守仁爲永禧殿參奉,洪獻輔爲泰陵參奉,趙守弘爲溫陵參奉,李毅敬爲慶基殿參奉,鄭克淳·李存中,爲宦寺敎官黃晳爲繕工監役,綾昌君爲冬至兼謝恩使,鄭夏彦爲公洪都事,鄭基安爲全羅都事,黃景源爲江原都事,金硡爲黃海都事,鄭廣運爲平安都事,閔堣爲咸鏡都事,趙載德爲正言,洪益三爲持平,沈錡爲古阜郡守,任安世爲西部都事,李景祚爲東部都事,趙明奎爲掌樂主簿,權世隆爲司饔主簿,鄭懋先爲司䆃主簿,宋翼運爲瓦署別提,元景濂爲繕工假監役,左副承旨李命坤,右副承旨李普昱,同副承旨洪象漢。
兵批啓曰,僉知中樞府事權相禹,病在鄕廬,末由肅謝,忠壯衛將洪大來,伏暑之外,添得感疾,供仕無路,俱以呈狀乞遞。竝今姑改差,何如?傳曰,允。
副護軍盧啓禎·金宗白,副司直趙明履·李宗迪·黃景源,副司果尹彬,司直閔應洙。
李重協啓曰,新除授會寧府使李命祥,時無加資之命,何以爲之?敢稟。傳曰,加資。
李普昱,以訓鍊都監言啓曰,江都城役,令三軍門分授擧行事,命下矣。三軍門浮石,當爲始役於開月初,而考見土築時謄錄,則有擇日告祭之例,今亦令該曹,前期推擇擧行,何如?傳曰,允。
李重協,以進宴廳言啓曰,今此進宴時,凡百等事饌物,一依庚寅年例擧行,而取考謄錄,則自甲辰以後,進宴時賑廳米一千石,自廟堂劃給,補用宴需,外方則勿爲卜定矣。今亦依此例施行事,令廟堂,斯速稟旨劃給。而宴需物種,雖自京市貿用,其中京市難貿之物種,參酌卜定,亦有前例。今番則臣等親承節省之聖敎,恤民之德音,或以營儲奴貢木會付穀,除出換貿上送,切勿徵責於民間事,申飭分付,何如?傳曰,今因慈敎,減大卓,又命書入,欲爲節省,比前減二百石。外方申飭,亦依草記擧行。
以刑曹判書朴文秀初度呈辭,傳于李普昱曰,下敎之後,撕捱過矣。給之。
李重協,以左議政宋寅明言啓曰,臣進詣溫陵,陵上莎草有頉處奉審,則自丑方至卯方枯損,廣十五尺,高六尺。自乾方至戌方枯損,廣六尺,高二尺,土色間或露出。自庚方至申方枯損,廣三尺,高二尺,土色亦露出,果如陵官所報。而此外巽方至丁方,自癸方至壬方莎草,又皆間間枯損,竝圖形以進,而枯損如是大段,所見極爲未安。不可不卽爲修補,令該曹,擇日擧行,何如?傳曰,允。
李普昱啓曰,新除授承旨待下批牌招事,允下矣。而今已夜深,待明朝出牌之意,敢啓。傳曰,知道。
李重協啓曰,副應敎尹光毅,校理李天輔·閔百行牌招事,允下,而闕門已閉,待明朝出牌之意,敢啓。傳曰,知道。
左承旨韓師得,同副承旨李普昱聯名疏曰,伏以長僚,以正言閔光遇,辭單捧入事,重被大臣之筵斥,至有重推之命。臣等同在一院,旣爲與知於捧單之時,則何可以獨免推勘爲幸,而晏然仍冒於職次乎?敢此聯章自列。伏乞聖慈,亟賜遞罷,以安私分,不勝幸甚。臣等無任云云。答曰,省疏具悉。爾等勿辭察職。
兵曹參議申致雲疏曰,伏以臣,於春間,得蒙下邑恩除於三年草土之餘,感激惶霣,義不容辭,而臣之偏母,病情深重,且聞其地,素以水土得名,實無將往之勢。不得已一爲肅謝,仍卽呈狀,幸蒙例罷,私分粗安,兢惕則深矣。不意恩敍屬耳,騎省除旨,忽下於千萬夢寐之外,臣誠震越徊徨,罔知攸措。念臣之自此曹出守南邑,屈指于今已六年矣。伊時爲帥臣趙儼之所阻陷,危入死地,追思悸慄,骨驚心戰。夫猛獸爲暴,不待符發軍,載在大典,則各邑古例,元無報上營之規,臣則持以愼重之意,先報請發,計日以待。而儼之狀辭,有若臣不待狀題,徑先擅發者然,其所捏誣,極爲陰險,儻微聖明全保,臣何以免?噫,儼之於臣,本無重怨,而張皇深構,必欲驅之於死律者,抑何意也?且念臣之事殿下二十有二年,而君臣之間,不可謂不相知矣。遑遑內外,動遭顚沛,曾不得一日展布其四體,以少酬知顧之萬一,則每念身命,自悼其不幸矣。日昨駕臨仁嬪祠宇之時,因主祀宗臣之所通報,有內外孫祇迎之敎云。而以其不出於小報,且非政院指揮,則聞見待令,事體有別,不敢徑造祠庭,進參祭班,只得俯伏路左,恭瞻羽旄之美。竊伏望天顔,亦有非昔時之感矣,仍誦朱子上孝宗封事末語,而拳拳之忱,耿結于中矣。今於恩召之下,夫豈無重入脩門,一近耿光於輿衛之願?而跡畸情苦,進身無階,玆不得不隨牌來詣,略暴兢危之懇。伏乞聖慈,天地父母,洞察臣不可冒進之情實,特賜刋削,以卒終始全庇之恩,俾得隨分丘壑,爲聖世之逸氓,千萬幸甚。臣無任云云。答曰,省疏具悉。撕捱過矣。爾其勿辭察職。
癸亥七月二十一日申時,上御宣政殿。進宴廳堂上引見。行戶曹判書金始炯,右尹尹得和,右承旨李重協,假注書崔台衡,記事官吳彦儒·鄭元淳入侍。諸臣,進伏訖。上曰,庚寅進宴時儀註,謄來乎?得和曰,姑未盡謄矣。上曰,甲辰年呈才謄錄與儀註入之。該廳堂上,出袖中進之。上曰,庚寅年內外宴儀註,亦同入於此冊乎?昨已下敎,而今又使之入侍者,欲講定節目故也。仍親呼儀註草,命重協書之。重協眼昏,未能速書。上命臣台衡書之。書訖。命讀過一遍。上曰,參宴人員,參酌定數,可也。仍命重協,書傳敎曰,今者御宴,奉慈聖而歡娛,因餘喜而宴,臣豈一毫豫大之意乎?況比庚寅比內宴,宜有差等,只行五味一爵二爵,世子議政行之進爵。宰臣,一依頃日下敎,以五員受點,內外宴饌品味數,令都監廚院書入稟裁,內外宴果盤器數,亦爲比前省焉。以示予體慈意,不敢比昔年之意,參宴宰臣,昨先示乎微意,亦何敢比昔時?原任大臣外,宗臣則都正以上儀賓耆社諸臣親勳臣及文官六曹堂上師儒長·柏府薇垣長·承旨·副提學,其日翰注,蔭則二品方帶實職者,曾經實職摠管名在勳府者,武臣則將臣時任摠管者,兩都留守未赴任道臣,伊日侍衛陞殿有前例者,時任侍從及春坊,皆參宴,餘皆置之。不陞殿者,人雖微,參其日,況軍兵乎?依例擧行。得和曰,頃日傳敎,有內外宴習儀,勿爲擧行之命,而事勢,誠有不然者,敢此仰達矣。御宴則雖不習儀,似不至大段失措,而至於內宴,則外方選上之類,不知東西,若不先行習儀,則必多有失措之慮。三度習儀,雖未得如例盡行,內習儀則斷不可已矣。上曰,依爲之。出擧條上曰,禮曹判書趙觀彬,卽爲入侍事,注書出往言之。臣台衡,承命出諭。觀彬入侍。上以儀註草,使出示觀彬曰,大綱如是,書出出去,使注書正書,與領相相議後,送于儀曹,可也。觀彬曰,今此進宴節次,旣爲改定,意謂多有掣肘之端矣。今伏見此儀註,甚該備,更無疑晦處,融融洩洩之樂,從可知矣。始炯曰,呈才所入,與典樂相議,則昔日進宴時,其數至於五十餘人之多,而今不過三十餘人,似不足矣。上曰,凡節務從省減,雖三十餘人,亦可用之矣。觀彬曰,庭試殿試,定行於九月十五日,則與十六日進宴相値,退定於念間,初試,亦同爲退行,似好矣。上曰,退定宜矣。節出榻敎諸臣,以次退出。
上在昌德宮。停常參·經筵。
未時,太白見於巳地。初昏,雨雹,大如鳥卵。夜四更,月犯昴星。
李普昱啓曰,大司憲吳光運呈辭,執義沈服制,掌令一員未差,權相一,持平洪正輔·洪益三在外。今日以監察茶時之意,敢啓。傳曰,知道。
權啓曰,左承旨韓師得,今日不爲仕進,左副承旨李命坤,由限已過,竝卽牌招,何如?傳曰,允。
李普昱啓曰,刑曹判書朴文秀辭單,旣已還給之命,卽爲牌招,何如?傳曰,允。
以吏曹參議任珽牌不進罷職傳旨,及副應敎尹光毅,校理李天輔牌不進禁推傳旨,傳于洪象漢曰,竝推考傳旨捧入。
權啓曰,吏曹參議任珽,旣有只推之命,卽爲牌招察任,何如?傳曰,允。
備忘記,傳于洪象漢曰,今日內乘宣傳官試射時,南行內乘金柱岳,柳葉箭十巡居首,直赴殿試。
洪象漢,以御營廳言啓曰,各道守令中,以軍門把摠自辟差送,仍差兼把摠,使之句管,所屬軍兵點閱鍊習者,定式已久,意亦偶矣。今此古阜郡守有闕,此乃本廳把摠自辟之窠,而該曹以沈錡擬望得除,此非當初定式本意,新除授古阜郡守沈錡改差,本廳把摠中自辟差出之意,申飭該曹,何如?傳曰,允。
平安監司狀啓,江界等官居安仕萬等,囕死壓死渰死事。傳于洪象漢曰,囕死壓死渰死人等,令本道,恤典擧行。
咸鏡監司狀啓,高原居李龍先等,爲虎囕死事。又傳于洪象漢曰,囕死人等,令本道,恤典擧行。
洪象漢,以備邊司言啓曰,江都築城事,旣已定奪矣。燔甓浮石之役,三軍門今方開場,而工匠員役等糧料米,姑難這這輸去,以本府餉米中量宜取用後,令三軍門,劃卽還報後,報本司,何如?傳曰,允。
又以禮曹言啓曰,今七月二十一日進宴廳堂上及禮曹判書入侍時,庭試初試會試,以九月念間退定事,榻前下敎矣。庭試吉日,卽令日官,更爲推擇,則庭試文科初試,來九月二十日,文武科殿試,同月三十日,文武科放榜,十月初九日午時爲吉云。以此日定行,何如?傳曰,允。
又以義禁府言啓曰,平安監司狀啓據,刑曹粘目內,德池鎭前別將曺啓榮·李興相·申暄等,移本府處置事,允下矣。曺啓榮·申暄,今方待命,卽爲拿囚,而李興相,旣已身故云,置之,何如?傳曰,允。
都承旨權疏曰,伏以臣,猥以衰耄之質,遽當夙夜之任,觸事昏憒,做錯非一,早晩責罰,固已自料矣。玆者仍正言閔光遇辭單捧入事,忽被大臣筵斥,致有重推之命,臣於此,誠不勝瞿然悚恧之至。近來諸臣呈告之紛紜,臣固病之,前後退却者何限,而其中或不無情病之可念者,不得不間間許捧矣。日昨諫臣請急之單,屢次到院,謂有實病,費辭往復,豈不知詣臺屬耳。言病非時,而臣本疎忽,信人太過,遂與僚員相議捧入,非斥之至,滄浪自取。今於嚴責之下,安得晏然冒據於出納重地,玆敢略控短章,仰瀆宸聽。伏乞聖慈,亟命鐫削臣所帶職名,仍令攸司,重勘臣溺職之罪,以謝公議,以靖私義,不勝幸甚。臣無任云云。答曰,省疏具悉。卿其勿辭察職。
左副承旨李命坤疏曰,伏以臣,猥陳私懇,獲蒙恩暇,省護母病,已至三日,感祝洪私,糜粉難酬。第臣老母宿疾沈頓之中,添得輪行毒痁,危兆敗症,疊發層現,奄奄床褥,坐臥須人,有非一時調治可得差愈之比。而目今寒熱之候,尤係危惡之症,嘔逆忒甚,勺水不入,氣息益以綿綴,精神益以迷昧。但見昏委終日,不分睡覺,一線僅存,頃刻難支。臣無他兄弟,藥餌扶護之節,非臣無以任其責者,臣方晝宵相守,煎泣罔措,離側供仕,萬無其路。玆於嚴召之下,僅此隨詣,敢陳短章,更瀆危懇,徑還私次,罪合萬殞。仍念承宣之任,異於他職,鎭日仕進,可免瘝曠,而緣臣籲急,久致番次之苟艱,此尤臣悚蹙之一端也。伏願聖慈,俯加矜悶,亟許鐫遞,俾伸至情,仍降威罰,以警具僚,千萬幸甚。臣無任云云。答曰,省疏具悉。爾其勿辭護焉。
上在昌德宮。停常參·經筵。
未時,太白見於巳地。
權啓曰,吏曹郞廳來言,臺諫有闕,政事何以爲之?取稟。傳曰,當日爲之。
洪象漢啓曰,大司憲吳光運呈辭,執義沈䥃服制,掌令一員未差,權相一,持平洪正輔·洪益三在外。今日以監察茶時之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調金在魯,提調趙觀彬,副提調權啓曰,去夜風雨非常,伏未審聖體,若何?眩氣一向差間乎?臣等久未入診,今日率諸御醫入侍,詳察聖候宜矣。大王大妃殿氣候,亦何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則一樣矣。
以承傳色口傳下敎曰,欲與世子,同見,入侍於東宮。
洪象漢啓曰,卽伏見全羅左水使兪胄基褒貶啓本,則邊將無一人居下,殊無嚴明殿最之意,推考警責,何如?傳曰,允。
李重協啓曰,凡入侍相値,則預備翰林,例爲來待。而今日藥房入診,左右史俱爲入侍,本院啓辭之際,只有廳注書,而預備史官,不爲入參,事體至爲未安。推考警責,何如?傳曰,允。
洪象漢,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又啓曰,刑曹判書朴文秀,連呈辭疏,無意行公,事甚未安。卽爲牌招察任,何如?傳曰,允。
權啓曰,吏曹參議任珽,昨旣有只推之命,今日亦不出肅,卽爲牌招察任,何如?傳曰,允。
以吏曹參議任珽牌不進罷職傳旨,傳于權曰,推考傳旨捧入。
李普昱啓曰,卽者吏曹郞廳來言,今日爲政事,命下,而判書鄭羽良病不來,參判元景夏受由在外,參議任珽未肅拜,不得開政云。判書·參議,竝卽牌招開政,何如?傳曰,允。
又啓曰,吏曹判書鄭羽良,牌招不進,參議任珽再招不進,推考傳旨及罷職傳旨,今方捧入矣。開政命下之後,不卽擧行,事甚未安。判書鄭羽良,更卽牌招開政,何如?傳曰,允。
傳于李普昱曰,政官牌招啓辭,今雖允下,而待開門牌招開政。
李重協,以弘文館言啓曰,本館下番闕直,事體未安。副應敎尹光毅,校理李天輔,旣有只推之命,竝卽牌招,以爲姑降入直之地,何如?傳曰,允。
以吏曹參議任珽牌不進罷職傳旨,及副應敎尹光毅,校理李天輔等,牌不進禁推傳旨,傳于李普昱曰,竝推考傳旨捧入。
李重協,以禮曹言啓曰,卽接奉常寺所報,則昨日風雨,神室內檜木一株,忽然顚仆,薍簾墻垣,亦皆頹落云。神位奉安至近之地,有此樹木顚仆之患,不可無慰安之擧。慰安祭不卜日來二十五日設行,而薍簾墻垣頹落處,別定監役官,仍卽修改,顚仆樹木,令該曹,卽爲斫去事,分付,何如?傳曰,允。
本院啓曰,近來星孛暈珥,謫見于天,非一非再,而昨夕雨雹之災,尤是罕覿。雹形大如鳩卵,從以烈風迅霆,所過草木,靡不披偃,則田疇之間,禾稼之酷被傷損,據此可知,卽目農形,以諸道農形觀之,以判凶歉。而今玆雹災,不但害穀而已,陰氣驅脅,作此乖沴,所見駭愕,實是非常之變,未知有何樣禍機,伏於冥冥,而天之警告先示其兆者,如此也。臣等聚首相顧,達宵憂懍,伏想聖心,亦必惕然祇畏,丙枕未寧矣。古昔聖王遇災修省,回否爲泰,惟在於修實德而懋實政,此殷高·周宣所以有中興之盛治,則方今震懼弭災之道,亶係於聖上之一心勤勵,振作蠱壞。而迺者百度廢弛,衆職多曠,籌司應文之坐,亦不備員,玉署之官,日事違牌,開講無期,至於臺諫,輒稱在外,未見糾劾謇諤之風。而謄傳故紙,亦或絶無而僅有,則言路之閉塞,莫今日若也。董正百僚,卽大臣之責,而廟謨國計,未聞有警飭振擧者,駸駸然馴致於伈伈泄泄之地,而莫可收拾。譬如氣衰之人,臟腑內虛,百脈皆病,有難下藥,而朱子所謂當服大承氣湯者,是也。何可恬憘暇豫,坐待危亡而莫之捄乎?顧今保邦於未危,轉災而爲祥,惟是上下兢兢協心共濟,而如衛武公抑詩之所戒,灑掃室內,用遏蠻方,言其外治之不可忽,而其要必在於不愧屋漏,無曰不顯,則此卽齊治之必本於誠正者也。伏願殿下,當此災異疊臻之日,益加奮發,飭勵群下,修弊政恤民隱,以盡外治之方。而又能深自內省,實心做去,自强不息,以體天道便是轉移之機也。伏乞留意焉。臣等忝居近密,愧無裨補,不勝憂愛,敢此仰達。答曰,懍惕之意,旣諭相臣,其勉是矣,尤爲勉焉。
判尹金聖應疏曰,伏以臣,匪才無能,猥叨重寄,絲毫莫效,僨誤必至,迺者臺言峻發,有當該別將汰去之啓。噫,近來戎政之疎闊,實緣如臣無似,忝在匪據,不能董飭而然也,此固諫臣之所深慨者也。至於今番擧動時,馬兵五哨,例皆擺列路傍,左右扎住,未嘗有一步移動之事。其他諸色軍兵,往來扈駕於扎住之內,則未知諫臣,何以諦視其蹇者跛者,而然旣以軍政疎虞爲言,則一營之事,莫非主將之所照管。凡有咎責,罪實爲首,今此所論,獨及於別將,臣於是,尤不勝駭惶悚蹙,靡所容措。且於司諫許沃之疏,尤有所難安者,金光慶上言回啓時,臣考閱前後文書,則果是聖祖恩賜賢臣遺基,而其子孫殘微,流落鄕曲,因循爲他人之冒占作家,到今本主之還推舊基,事理當然,臣果決給於金光慶矣。今忽臺臣,盛稱民人等之冤,至請更査,臣以當初覆啓之人,復當此事,斷無是理。伏乞聖明,亟削臣本兼諸任,仍治臣溺職之罪,不勝幸甚。臣無任云云。答曰,省疏具悉。撕捱其涉過矣,卿其勿辭行公。
校理閔百行箚曰,伏以挽近以來,災沴之作,無歲無之,雷電之乖時,雨暘之愆度,固不可殫記,而至於今年,可驚可愕之災,尤有甚焉。八路之旱,自春涉秋,而田野殆赤,妖孛之變,式月斯生,而靑臺踵告,人心危懼,靡所底定。乃於昨日之夕,雨雹之災,忽又非常,擊搏之威,樹葉盡落,節屆初秋,凜如玄冬,臣蹶然而起,惕然而驚,誠莫省厥由也。夫天人之理,沕然無間,吉凶禍福,各以類應,則今日皇天之警告,又豈無所召而然耶?雖在大猷之世,苟有此等災異,則猶且恐懼修省,深軫危亡之機,況今人心世道,無一可恃,則詎不懼哉?特以變異稠疊,易於狃安,廊廟之上,未曾以嘉謨長策,參贊治道,臺閣之間,未聞有忠言讜論,開發聖聰。而殿下又未下責躬之旨,以盡求助之誠,一味泄泄,因循度日,如是而其可望答天譴而濟時艱乎?噫,天下萬事,無不係於人主一心,則唯今轉移之機,亶在於殿下之方寸,苟不能大警動大振作,誠無以勵時政迓天休。而惟我殿下,以有爲之資,當有爲之時,勵政求治,不遑暇食,是宜百度貞而萬事理矣。然而弘毅之志,或不免不克如初,奮發之氣,間至於退沮之歸,以至近日,則酬應庶務,引接臣隣,一切倦懈,講筵久停,玉署長鎖,殿下勤學之誠,果如昔日乎?言路不開,臺省恒空,殿下來諫之量,果如昔日乎?機務叢脞而漸弛奮勵之道,紀綱頹弛而未有振作之效。相箚之批,往往經日,政望之下,每每犯夜,推之諸事,罔不皆然,政令施措,不期倦怠而自至於倦怠,臣民憂慮,曷有其極?顧玆朝象潰裂,私義橫流,百隷怠而庶事墮,薰蕕莫辨,含默成風,天怒於上,民怨於下,饑饉癘疫,連年未已,災異之疊見,至於此極,憂虞之端,茫無畔涯。以今之世,循此之道,而不知變,則尙何望其格天心而盡消弭之道乎?嗚呼,殿下於淸燕之間,必有惕然而悟,懍然而懼,思所以益懋修省,克圖振勵者矣。苟能於此而小心兢業,一念寅畏,則所謂景星慶雲,卽在於是也。噫,天心相關,便不遼遠,如或猶夫悠汎,一循前轍,則是豈應天以實之道,而國勢之扤捏,世道之泮渙,寧有收拾之望乎?伏願殿下,克勤貞觀之初政,益勵衛武之抑戒,恒存乾惕之念,必軫振刷之方。省察之要,益留聖意,操存之工,罔或間斷,勤聖學而謹天戒,振庶政而貞百度,闢言路而來忠諫,毋以春秋之晼晩。遽自懈弛,毋忽庶政之隳廢,益思奮作,毋拒言路之疎闊,以示恢容。明理而察之,貞固而守之,以至於董飭群下,亦必以是而杜邪枉之路,抑躁競之習,俾祛私懋公,恪共天職,各自飭勵,而修省之效,潛孚於上,則許多妖沴之作,安知不轉而爲祥之機乎?臣叨直禁廬,耿耿憂忱,不能自已,略貢愚衷,以備省察,惟願殿下,於此益加勉焉。繼自今,毋替恐懼之念,以副生民之顒望,以應上天之譴怒,千萬幸甚。答曰,省箚具悉。旣諭政院之批矣,其益宜勉焉。
癸亥七月二十三日巳時,上御養正閤。藥房入診時,都提調金在魯,提調趙觀彬,副提調權,記事官任師夏,記事官吳彦儒·鄭元淳,醫官金應三·玄起鵬·鄭文恒·許錭·鄭爾柱·金履亨·金德履入伏。金在魯進曰,近日日氣似過涼,而昨日則熱甚,以釀雨之故,不審聖體若何?上曰,一樣。大王大妃殿氣候,如何?上曰,安寧。王世子方侍坐,可知無他疾恙,而聞昨入水楊湯云,有甚瘡恙耶?上曰,脚部生小小顆瘡。在魯曰,使醫官奉視,何如?上曰,從當分付矣。在魯曰,久未入診,使醫官入診,何如?上曰,只令三人入診,可也。應三入診退伏曰,左三部微數,右三部微滑,而大體調均。起鵬·錭以次入診,所達與應三同。上曰,世子豐碩,似加於前耶?在魯曰,其間不承見差久,果似益豐碩矣。觀彬曰,非但豐碩,視向日冠禮時,益似長大矣。上曰,卿於其時,外班見之乎?對曰,然矣。上曰,御宴儀註,注書出去,持入,可也。師夏出去,持儀註還入,使承旨奉上。在魯曰,東宮方侍坐,入診,何如?上曰,俄者三醫入診,可也。應三入診曰,東宮脈候,左右三部調匀而好矣。起鵬·錭以次入診,所達與應三同。上曰,世子大肥,以笠纓下見之,可知其肥,然而明是燕頷而然也。應三曰,如此平常之時,東宮脈候,使諸醫入診爲宜矣。上曰,金履亨入診。在魯曰,東宮如許碩大,二三歲後佇見世孫之慶,爲此祝手矣。上曰,此關國運也。觀彬曰,以私家見之,數世子孫尠少,則後必繁盛矣。在魯曰,針醫入之有意矣。使之審察東宮肢末小顆之症,何如?上曰,依爲之。世子脫襪纓,文恒進而奉察脚部訖。又察手部。退伏曰,如汗毒,而非可名之症,似是胎熱所祟,金銀花茶,和牛黃,間間進服,似好矣。上曰,此儀註廳書之耶?鄭元淳曰,崔台衡書之矣。上曰,見其人精緊,書亦善矣。觀彬曰,儀註中,大妃殿殿坐坐向,似如何?在魯曰,頃者稟議而定之矣。上曰,頃者冠禮時,亦因地形而爲之矣。在魯曰,不久涼生,王世子講學爲急,從近開筵宜矣。上曰,微卿之謁,業欲下敎,非久當令開筵矣。上笑曰,卿等見世子微笑乎?聞講學之言,必厭之而然矣。觀彬曰,東宮岐嶷,實是天縱之聖姿,其所識慮,亦宜知講學之爲急,今者微笑,臣則以爲樂聞而然矣。及聞聖敎,異於臣所料矣。上曰,予所言是矣。觀彬曰,都提調以講學爲急,而小臣區區延頸之忱,春初逢太醫,問東宮氣候則云,因食傷而生病患,其後筵中,有所仰達矣。必於飮食之節,每加申飭,一切操心爲宜矣。上曰,卿言誠是,而其奈善食何哉?上復笑曰,都提調開筵之請,提調節食之戒,必無樂聞之理矣。在魯曰,東宮有天縱之姿,宜不厭聞矣。曰,卽今猶未生涼,不必開講,披閱已學之書好矣。上曰,披閱乃稍長後事,世子似不及此矣。觀彬曰,年前已見凝然端坐而讀,讀聲又高亮,天縱聖姿,自異閭巷間兒矣。上曰,忍而能如此,然而太加忍耐,則恐菀而生病矣。在魯曰,儀註,臣見之則甚好矣。殿下·中宮殿行禮時,世子不爲同拜,賢嬪宮座次少却等節目,皆好矣。上曰,進揮巾等節,大段誤了,故改之,進饌之後,進酒進揮巾宜矣。予之誓于心者,豈欲爲一毫豫大之擧也?慈殿遽許之者,蓋爲予微誠而然,予之奉行,亦奉慰慈殿之意也。大體言之,則是東朝進宴也。觀彬曰,臣下致隆於君父,當然之事。而今番節省之敎,冞光聖德,奉行爲宜之意,言于都監堂上矣。在魯曰,內命婦,自何人而稱之?上曰,自嬪而稱之矣。在魯曰,中宮殿致詞頭辭,何以爲之?上曰,自前無頭辭,殊爲未安矣。賢嬪稱賢嬪妾,翁主稱某翁主妾,蓋婦人,自稱必以妾,禮也。雖中宮自稱妾,於禮無妨,考之前史,亦有可據,而我國細瑣多嫌,未知何如?在魯曰,於禮於史,果如聖上下敎,頭辭稱妾,似無所妨矣。觀彬曰,稱臣,似好矣。上曰,男子稱臣,婦人稱妾,禮也。在魯曰,古史有身爲臣妻爲妾,婦人之稱妾,如男子之稱臣也。曰,我國咨文中,亦用妾字矣。上曰,卿之所證甚明,此實爲明文也。予旣稱國王臣某,中宮亦稱王妃妾某氏,宜矣。上曰,注書書之。中宮殿致詞頭辭,以王妃妾某氏書之。上曰,承旨書之。大王大妃殿,予致詞時,旣有頭辭,內殿致詞,亦宜有頭辭,況同日行之,一無一有,於義不可。且往牒國朝古事,已有傍照之例,頭辭書下,其令該院,依此擧行,後以爲例。出榻敎上,覽儀註,手自添刪以下。承旨奉傳都提調,在魯歷陳文武蔭品秩之當參。上命承旨,更書添入。上曰,卿本詳明於此等事,宜無疎漏,故頃使禮判,持儀註稟議於卿矣。在魯曰,蔭官,當視文官之品秩矣。上曰,近來蔭官太多,如此等處,抑之亦何妨耶?在魯曰,先朝侍從同參之意,前有下敎矣。上曰,卽今不行公之人,如黃梓有之,而無前朝侍從之效矣。以平人言之,世交則例必相從,而此則不然矣。上曰,卽今注書,只有一人耶?曰,實注書,只此入侍注書一人,而假官自當備員矣。上曰,注書出去,樂學軌範第二卷宗班官案持入。師夏出去,持入奉上。傳曰,原平守燮,密春副守焌,密安副守焍,特爲封君。出榻敎在魯曰,針醫議藥同參,無褒貶之事,當初雖權設,而卽今不可不同行褒貶也。上曰,雖內醫員,自正以下,行褒貶矣。諸臣,以次退出。
癸亥七月二十三日申時,上御養正閤。掌樂提調引見。掌樂提調尹得和,同副承旨洪象漢,假注書崔台衡,記事官吳彦儒·鄭元淳入侍。諸臣進伏訖。上命臣台衡,取來樂學軌範。臣承命出來,取而進之。上,又命臣台衡,出召典樂。典樂入伏殿階。上取覽典樂笏記而敎曰,此乃昔日所用者,心甚愴然矣。今玆之宴,非進宴,不過會群臣而敍情之意也。豈可豫大乎?今取淡淡之意,欲用雅樂,聽之者必欲睡矣,而此乃古意也。象漢曰,聖上承慈聖之心,行此宴禮,而樂用雅樂,三代之盛儀,將復見於今日矣。大抵雅樂,以六佾言之,所見雖駭,而實則有淡雅之意矣。上命得和,問于典樂曰,鄕唐交奏,處容入作,何謂耶?典樂對曰,鄕樂·唐樂迭奏之際,用處容舞之謂也。上曰,梨園,乃唐玄宗末年不足法之事,而後世遵用其名,予實不知其故也。儀文中五爵以上,用雅樂,以下用俗樂,今亦倣此意,雅·俗樂,欲迭用之矣。仍命象漢,書傳敎曰,今番御宴,卽上承慈心,下副群情之意,而奉慈聖而懽娛,聚群臣而舒禮之矣。凡事名實相孚然後,可以示後,不遵禮文中宴儀,而何況外庭停妓樂,國朝中葉以後,初行之盛擧,而亦用會禮宴矣。今欲省其繁文,令該院提擧入侍,取覽軌範,昔雖見而不悟,今一覽而覺悟,何宴會時兼用雅俗也?享用玄酒,豈取味乎?慕其古也。停妓樂,用舞童,先遵古意昔日之盛擧也。今復舊制,一以示繼述之志,一以示澹澹之意,可謂是矣。儀文九爵中五爵奏雅樂,四爵奏俗樂,今則只行五爵,倣此意三爵用雅樂,二爵用俗樂,則此亦予戒于心,勉豫大之意,依此擧行,殿坐及禮畢奏樂,一依常例,而其他儀節,該院提擧,親承下敎,惟在節目擧行間事矣。書訖。上曰,掌樂正李延德,有商確事,速爲入侍之意,注書出往,分付。延德入侍。上曰,樂則用雅樂,而樂章及舞,皆用俗者,何如耶?延德曰,進宴用樂之規,臣未得詳知矣。上曰,六佾,欲用單六,亦何如耶?象漢曰,盡用六六之數,似好矣。上曰,延德之意,何如?延德曰,此則太草草,如承旨之言,而盡用之宜矣。上曰,宗臣,都正以上雖盡參,而亦不多矣。仍命象漢,書傳敎曰,今凡節省之中,宗臣之參,依舊例者,蓋親親之意,而于今宗臣,比前零替,其用興感。行原平守爕,行密春副守焌,行密安副守焍,竝都正除授,以參今宴,示予敦親之意。諸臣,以次退出。
上在昌德宮。停常參·經筵。
洪象漢啓曰,大司憲吳光運呈辭,執義沈䥃服制,掌令權相一,持平洪正輔·洪益三在外,掌令一員未差。今日以監察茶時之意,敢啓。傳曰,知道。
又啓曰,刑曹判書朴文秀,連日違召,尙不膺命,事甚未安。卽爲牌招察任,何如?傳曰,允。
權啓曰,吏曹參議任珽,旣有只推之命,一體牌招開政,何如?傳曰,允。
又啓曰,吏曹判書鄭羽良牌不進推考傳旨,今方捧入,而開政命下之後,不卽擧行,事甚未安。更卽牌招開政,何如?傳曰,允。
洪象漢啓曰,副應敎尹光毅,校理李天輔,旣有只推之命,所當竝更牌招,而李天輔纔以春坊兼官出牌矣。副應敎尹光毅,卽爲牌招入直,何如?傳曰,允。
以吏曹參議任珽牌不進罷職傳旨,及副應敎尹光毅,校理李天輔等,牌不進禁推傳旨,傳于洪象漢曰,竝推考傳旨捧入。
權啓曰,假注書崔台衡,身病猝重,勢難察任,今姑改差,何如?傳曰,允。
又啓曰,掌令權相一,下諭後,過限不卽上來,依定式遞差傳旨及禁推傳旨捧入之意,敢啓。傳曰,知道。
洪象漢啓曰,禮曹判書趙觀彬內宴儀軌,依下敎就議於首相後,來詣請對矣。傳于洪象漢曰,入侍于宣政殿。
又以備邊司言啓曰,本司武郞廳沈錡,再昨政,移拜古阜郡守矣。昨日御營廳,以不用本廳把摠自辟之故,啓請沈錡改差,以自辟差出而,允下矣。郞廳沈錡,仍差任使,何如?傳曰,允。
又以侍講院言啓曰,本院新除授兼輔德李天輔,文學韓翼謩,除拜累日,尙不出肅,竝卽牌招察任,何如?傳曰,允。
又以司僕寺提調意啓曰,濟州出來先運年例進上馬八匹,誕日進上馬二十匹,冬至進上馬二十匹,來甲子年正朝進上馬二十匹,凶咎馬十一匹,駑駘馬九匹合八十八匹禾毛色,別單書入之意,敢啓。傳曰,知道。
又以禁衛營言啓曰,本營及禁軍廳所上各樣軍器什物,率多破傷,不可不改備。故使敎鍊官折衝金尙泰,前萬戶金乃衍,監董其役。而金尙泰次知監董鳥銃九十二柄,黑角弓二百五十張,標下軍挾袖戰服三百三十件,藍方紬戰帶三百五介,油芚一百五十五浮,令箭八介,貫耳箭十四介,內入直禁軍戰笠一百立,雲月一百介,象毛一百介,軍幕二部,紅氊笠五十立,黃燭三千八百五十柄,擧皆新造,鳥銃一千柄,改修補。金乃衍次知監董別藥筒一千七百六十七介,大段大旗幟三十八面,藍大段巡視令旗五十四面,別三升巡視令旗六十四面,方絲紬塘報旗十面,旗捍十枝,別黃燭五千柄,入盛樻子十一坐,擧皆新造,朱杖五十介,勇字五十介,雲月五十介,貫耳令箭機四坐,別軍幕三部,改修補,今已畢役矣。在前軍器數千餘數監董之人,輒蒙加資之典,已多前例。今此金尙泰監董新造與修補之數,至於六千三百餘數,金乃衍監董新造與修改之數,亦爲七千一百餘數。其盡心國事,誠爲可嘉,其在激勸之道,似當依例論賞,令該曹,稟處,何如?傳曰,允。
李重協啓曰,卽者校理閔百行,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責。玉堂上下番俱空,事甚未安,副應敎尹光毅,校理李天輔,竝卽牌招入直,何如?傳曰,允。
癸亥七月二十四日初昏,上御宣政殿。禮曹判書引見。禮曹判書趙觀彬,同副承旨洪象漢,假注書崔台衡,記事官吳彦儒·鄭元淳入侍。諸臣進伏訖。觀彬曰,日昨有儀註問議首相之敎,故商確添註,敢此仰稟矣。上曰,予亦欲見之矣,全本進之,以爲經覽,可也。觀彬曰,此乃草本,非正書也。首相以爲繁文瑣節,當有刪去者,稟定後可以用之矣。上覽後敎曰,大內間事,卿等宜多未曉,予當點改矣。仍命象漢,操筆添刪。上曰,擧爵時,予則壓尊,不可作樂矣。觀彬曰,然則奏樂之節,大稀疎矣。上曰,內宴則必數矣。獻饌之際,於予亦有作樂前例乎?觀彬曰,有之矣。觀彬曰,瞽樂亦可用乎?上曰,勝於樂工矣。象漢曰,瞽樂之音節不錯,以其心專故也。觀彬曰,近來自上,申飭之後,以頃日擧動時觀之,樂聲頗勝於前矣。上曰,向者笙簧傅靑之法,綾昌君及李匡德,學來于彼中,而未免見欺矣。象漢曰,李德載能知笙篁改造之法,而其後無之矣。近來祭享時見之,則梨園音樂,頗有刷新之漸,此乃自上申飭之效矣。觀彬曰,今此儀註,俄經自上點改之後,內間殿座方向及凡他節次,莫不瞭然。差備內事,若無如是指敎,則臣等安知頭緖耶?上曰,今則儀註可謂詳盡矣。雖知禮者,似不至非斥矣。諸臣,以次退出。
上在昌德宮。停常參·經筵。
未時申時,日暈。
洪象漢啓曰,大司憲吳光運疏批未下,執義沈䥃服制,掌令二員未差,持平洪正輔·洪益三在外。今日以監察茶時之意,敢啓。傳曰,知道。
備忘記,傳于李重協曰,史官二員待命,騎馬六匹立之。
李普昱啓曰,今日次對爲之事,命下矣。兩司當爲進參,除在外·疏批未下外,執義沈䥃,司諫許沃,正言趙載德,竝卽牌招,以爲推移入侍之地,何如?傳曰,允。
以尹學東爲假注書。
洪象漢啓曰,刑曹判書朴文秀,連違召命,尙不出肅,事甚未安。卽爲牌招察任,何如?傳曰,允。
又啓曰,吏曹判書鄭羽良,疏批已下,卽爲牌招開政,何如?傳曰,允。
以吏曹參議任珽牌不進罷職傳旨,及副應敎尹光毅再招不進禁推傳旨,傳于李重協曰,竝推考傳旨捧入。
李重協啓曰,副應敎尹光毅,旣有只推之命,卽爲牌招入直,何如?傳曰,允。
又啓曰,吏曹參議任珽,旣有只推之命,更卽牌招開政,何如?傳曰,允。
又啓曰,史官不備,宣傳官代送之意,敢啓。傳曰,知道。
有政。吏批,判書鄭羽良進,參判元夏景受由在外,參議任珽牌不進,右副承旨李普昱進。兵批,判書徐宗玉進,參判魚有龍病,參議申致雲病,參知鄭履儉入直進,右承旨李重協進。
吏批啓曰,今日政,新除授刑曹正郞李秉迪,誤認生進,備擬受點,不勝惶恐。旣是蔭官,則不可仍置,改差,何如?傳曰,允。
又啓曰,新除授咸鏡道都事閔堣呈狀內,老母年迫八耋,猝得泄痢,度數無算,老人筋力,奄奄若盡,晝夜扶將,煎泣罔措。以此情勢,萬無離側之路,斯速入啓處置云。親病旣如是危重,則有難强令赴任,依例改差,何如?傳曰,允。
以李徵夏·李夏宗爲掌令,李宗白爲戶曹參議,李秉迪爲刑曹正郞,尹勉敎爲戶曹正郞,兪宇基·朴弼載爲副校理,黃晳爲濟用主簿,趙榮恒爲古阜郡守,尹光纘爲司僕主簿,閔百昌爲文學,趙炳彬爲兵曹佐郞,原平都正爕,密春都正焌,密安都正焍,已上都正除授事,承傳,會寧府使李命祥,今加嘉善加資事,承傳,學錄單李致彦,兼養賢主簿朴壽台。
兵批啓曰,宣傳官金柱岳呈狀內,所帶之窠,乃是南行之職,而旣蒙直赴之恩,南行之任,不可仍帶,依例啓遞云。今姑改差,何如?傳曰,允。
以洪鎭源爲僉知,洪如漢·金敬一爲五衛將,李鐽爲兼司僕將,李邦綏爲宣傳官,許鉍·具世仁爲都摠經歷,鄭運喆爲都摠都事,李德顯爲翊衛,李剛中爲衛率,趙明健爲北評事,司直洪重一,司果閔光遇·趙雲逵。
以賓廳坐起,大臣有故頉稟,傳于李普昱曰,有講確事,來會事,分付。
李普昱啓曰,卽者備邊司郞廳,以大臣意來言,大臣·備局堂上,依下敎來待云矣,敢啓。傳曰,引見。
傳于李普昱曰,吳光運,一體入侍。
李重協啓曰,今日政,新除授玉堂,竝待下批牌招,推移入直,何如?傳曰,允。
公洪兵使狀啓,淸州等官居幼學申宗聖·文德華等囕死事,傳于李普昱曰,囕死人等,令本道,恤典擧行。
傳于李普昱曰,大司憲吳光運處,所賜表裏十錠,分付該曹,使之擧行。
吏曹判書鄭羽良疏曰,伏以臣,匪才,猥當銓衡,黽勉承命,徒增惶愧。日昨大臣,以政注間事,捉囚下吏,情勢難安,縮伏尋單,開政命下,嚴召下降,而不得不坐違,臣罪益無所逃矣。蓋日前下吏,來傳大臣分付,而以都摠經歷沈錡,差送某窠府使,臣未見此人之必合此窠,而適當古阜之作闕,臣又念大臣,旣有分付,不可不奉行。古阜弊邑,人所厭避之地,先試之亦無不可,而且欲以陰抑武弁躁進奔競之習,果首擬此人。而仍使下吏,告于大臣,則大臣使之拔望,而政紙旣布,望筒將入,故不得奉行,仍爲入啓受點矣。以此,大臣捉囚政吏,此固事體之當然,臣固受以爲罪,不敢一毫介意。而第念其人,誠有吏才,而可合於府使,則試之於弊邑難治,觀其能否,徐議陞用,亦自未晩,臣之不能拔望,固臣之罪也。而大臣之必使拔望,臣亦不能不慨然也。然,此莫非如臣不似,忝居重任之致,不可以政吏之旣放,而苟然仍冒。伏乞聖明,亟命鐫遞臣職,仍治臣壞體統之罪,以安私分,不勝幸甚。臣無任云云。答曰,省疏具悉。今覽卿章,旣知其由,體例間事,其何撕捱?卿其勿辭,卽速行公。
校理閔百行疏曰,伏以臣之老母,素抱痼疾,寧日恒少。而乃於日前,下去驪州地,冒炎作行,實多悶慮,在臣情理,固宜將往。而職名在身,不敢擅行,仍又怵迫威命,抑情祗承,持被禁廬,已有日矣。私心悶菀,但切耿耿,此際得接鄕信,臣母之病,重添暑症於中路,始則氣度關格,吐瀉兼發,終以便成瘧疾。日作寒熱,頭疼而氣眩,脹劇而喘促,飮啖全廢,眞元仍以暴虛,今至多日,種種症形,轉轉危篤,實有懍懍難支之勢,而鄕曲醫治,亦不能及時云。臣得聞此報,心神飛越,不能自定,急於歸護,頃刻難住,蒼黃陳章,徑出禁門,卽尋鄕路,任情擅行之罪,益無所逃。伏乞聖慈,亟削臣職名,仍治臣罪犯,以肅朝綱,俾伸至情,千萬幸甚。臣無任云云。答曰,省疏具悉。爾其勿辭,護焉。
持平洪正輔疏曰,伏以臣,爲省父病,來在臣父韓山郡任所。此際柏府新命,忽下於千萬夢想之外,馹召所臨,榮光滿路,臣感激恩數,固當竭蹶趨承之不暇,而第臣父年迫七耋,夙抱奇病,吏役經年,積瘁爲祟,南土異候,蒸濕交鑠。乃於前月二十一日,猝感毒沴,寒熱迭作,表裏俱虛,汗流翻漿,痰升如沸,一日之內,昏窒數四,首尾殆近一朔,病日益甚,氣日益下,實有頃刻難保之憂。而臣父曾欲解官,先送家屬,獨留空衙,病情若此,吏胥之外,墻壁靡依。臣以獨身,蒼黃來視,目今出而尋醫問藥,入而執膳勸餌,惟臣一人而已。以此情理,其何忍一刻離捨,遠赴半千里外哉?玆敢不避煩猥,疾聲呼籲於孝理之下。伏乞天地父母,俯諒微悃,曲垂矜察,亟許鐫遞臣職,俾臣得以專意救護,以伸至情,不勝幸甚。臣無任云云。答曰,省疏具悉。俟其少間,上來察職。
知事李夏源疏曰,伏以臣,屛伏鄕廬,逖違軒陛者,今幾日月,邦國之大慶縟禮,前後稠重,而一未進身於旅賀之班,分義虧缺,罪戾層積。而聖心悶老,獨許王章之不加,至於記識之聖念,不以在野而或替,珍編之寵頒,至于再三,自惟垂死賤臣,何以得此於聖主也?居常惶感,圖報無由。仍念臣以至愚極陋,致身宰列,犬馬之齒,又躋八耋,俱非臣平日之所自期者,喘喘一縷,朝暮且盡,而環顧斯世,更無餘憾矣。忽於千萬匪意,聖上特擧優老之典,晉臣以資憲之階,假臣以西樞之銜,臣誠惝怳感激,不省所措。夫社櫟之壽,本自支離,無甚可貴也。卿月之班,又非如臣庸碌所可叨濫者。而今乃超資越序,不少難愼,直與侍臣父之依例陞秩者,突然竝列於崇顯,此臣所以中心惶惑,莫知所以致此也。繼又伏聞伊日筵中大臣,有以臣欺殿下,筵席語秘,雖不得其詳,其所奬之以恬退之目者,何其萬不近似也?顧臣之立朝事君,殆五十年,外內揚歷,何莫非匪分,而有命則輒拜,未曾固辭而丐免,間或竝與例讓而闕之,若謂之貪戀,則固不得辭矣。恬退者果若是乎?始自七十以後,間有數三除命,而一不得承膺,非敢以禮經引年之義,有所自畫也。只緣疾病沈痼,筋力奔走,亦不能自效故也,此正所謂陳力就列不能者止也。今若掠取其美名,眞若有恬退之操者然,則非但自愧於臣心,豈不重有傷於聖朝務實之政耶?至若淸之一字,尤爲臣不虞之譽也。念臣居官任職,不過畏法守拙,可幸免贓墨之律而已,有何一毫彷彿於大僚之所推許者耶?臣聞古之淸者,有畏人知·畏人不知之別,今臣無乃有畏人不知之病,致使過實之譽,至煩於天聽耶?臣竊恧焉。惟此二者之虛譽,皆非臣身之實狀,則今玆誤恩,實有必辭之義,萬無承當之望。況臣自年來,癃衰日益甚,向之步履之蹣跚者,今也轉成痿癈矣,向之視聽之昏聵者,今也奄作聾瞽矣。世念俱灰,生意都盡,溘然之期,近在朝夕矣。若使亡廉喪恥,貪榮冒進,則是所謂過福之災,死於道路者也,玆不得不略暴血懇,陳章縣道。伏乞聖慈,曲軫避辭之非飾,更察虛譽之過實,將臣所加資級,亟命收回,使名器無玷辱之譏,私分免負乘之咎,不勝萬幸。臣無任云云。答曰,省疏具悉。今者陞擢,其蓋循公,卿其勿辭焉。
大司諫尹東衡疏曰,伏以臣,病伏鄕廬,縷息垂絶,從宦一節,更無可責。而虛冒職名,今幾月日,前上一疏,瀝盡肝血,期於就木之前,獲蒙褫鞶之恩,疾痛之呼,如縛求解。而誠不意日月之明,尙有遺燭,竭誠哀籲,反歸例讓,溫諭旋下,促以上來。臣於是,慌惑狼狽,進退路窮,辭情俱竭,罔知攸計,只得隕蹙泯伏,日俟誅罰之洊加,而捱過一朔,迄無處分,臺端執法之地,亦無駁正之論,臣實莫曉其何由也。噫,臣之巽軟無似,本不合於言責之任,不但聖鑑之所俯悉,抑亦同朝之所共知,今篤老癃癈,尸居昏塞,尤何有一分言議之可效?而虛畀重責,任其積逋,其辱名器而虧國體,誠非細事。臣於病昏涔涔之中,每一念至,五情崩墜,惟祈速化而不得也。狗馬賤疾,不敢每煩文字,重浼蓋高之聽,而眞元旣耗,百疴交侵,元來澌頓,無復餘地。而今當換節,又添冷感,奄奄床笫,不省四到,溘然之期,非朝伊夕,自頃承批,動經旬月,而迄不得繼疏申暴,亦坐於此,其無生人之事,從可知矣。憂怖日夕,病尤增劇,恐不得安意就盡,抱罪泉下也,臣之情勢,尤亦慼矣。抑臣於病裏,深有所憂歎者。諫官爲職,孰非重任,而至於長席,地望尤別,誠不容虛假濫授,作一養病之坊。而銓曹不少愼簡,聖上視同閑局,容易委棄於癃醜之老物,閱月逾時而不之遞改,此於倚重言官之道,果何如也?記昔己酉筵中,以入侍臺官之老昏顚錯,特罷銓任,以警篤老人渾擬臺望之失。臣於其時,竊歆我聖上勵精求諫,另擇言官之盛心也。今乃如臣七耋衰朽,朝暮且死者,居然濫廁於諫任之首,是何事也?無乃近日朝廷之上,言路不開,殆無所事於諫官而然耶?臣實慨然也。伏願聖明,念言責之重而速刋臣職,彰逋慢之咎而亟治臣罪,以勵具僚,以安私分。仍命選部,勿復檢擬,俾無官方冒濫之弊,千萬幸甚。臣無任云云。答曰,省疏具悉。卿其勿辭,上來察職。
正言南惠老疏曰,伏以臣,前後叨是職者,累矣,日前祗肅,蓋欲粗伸分義,而謄傳故紙,一味含默,未能效一日之責,自顧官名,慙恧冞深。卽者銀臺之啓,玉署之箚出,而益信臣不職之失,有以召今日之災也。蓋臺閣之職,卽天之四官,而所以導揚無遏,順以成序者也。顧今陰陽不和,氣序相錯,收聲之節,薄擊而爲雷,白露之時,凝結而爲雹,此莫非天地之氣,不能通行順布,抑塞而然也。災之所被,草木糜破,有若千兵萬馬,蹴踏無餘,況彼郊野之間,嫩莖弱穗,觸碎鏖破,寧復有遺者乎?聖上親禱,得雨於焚惔之餘,枯者僅蘇,移者僅生,而天胡不念?降災此酷也。聖明憂勤於上,而下無奉承而導揚者,上不能匡弼君違,下不能糾正官邪,使忠言讜論,不得日陳於前,以盡其翕受敷施之美,則宜乎其不能格天心而迓天休,以致此震雷雨雹之異也。蓋言路之於國家,如人之有氣血,人必節宣保嗇,使氣血周流,無所壅滯,而後身得以康寧,君必開廣聰明,使言路恢張,無所阻遏,而後國可以和平矣。然人主聽言之道,有三難,導之以使之言難,言之而聽之不疑者難,聽之而行之於事爲尤難。夫使之言而不聽,與夫聽其言而不行,比諸拒諫而罪言者則有間矣,而其歸於無實則一也。試以近日事言之,殿下每於臺臣進言,只以勿煩不允爲批,或加溫諭,而至於施爲之際,未見其採納之美,是外受其言,而實黜其忠也。雖使伊·傅在前,王·魏居後,而日陳忠言讜論,何有補哉?伏願殿下,無自廣以狹人,益恢包荒之量,苟其言之善也,則非徒虛受,而必以身體之惟恐行之之不及,雖其言之愚騃而有不足聽者,亦必優容而奬諭之至,若其言之煩細而有不足以大補時政者,亦必嘉納而亟施之,導之使言,不至於威罰而摧折之,則近而朝廷,遠而草野之間,而懷忠仰屋者,莫不奔走剖心,而願陳於黈纊之下矣。今日之可言者,非一,而臣敢以恢言路一事,爲殿下反復者,亦古臣執藝之義,而治道之所關係者,莫踰於此故也。嗚呼,彈劾官師,耳目之責,則百執事不職之失,臺閣之罪也。補拾闕遺,亦耳目之責,則使殿下,不能奮發修省者,莫非臺閣之罪也,臣於此,尤萬萬死罪也。苟殿下擇剛方正直之士,置之於臺閣之上,洞闢言路,日採忠猷,上下導達,和氣動盪,則今日災沴之兆,安知不轉而爲祥耶?如臣巽軟,百無肖似,其不足以裨補萬一也,決矣。伏乞天地父母,察臣才分之不堪,亟許鐫削臣職名,以重官方,以安私分,千萬幸甚。臣無任云云。答曰,省疏具悉。所陳是矣,宜勉焉。爾其勿辭察職。
大司憲吳光運疏曰,伏以臣,偶得死疾,有食輒嘔者,數十日,世未有絶粒而生者,以此,眞元大陷,怪症層出。不惟臣心自危,醫者亦欲望走,危頓床簀,與鬼爲隣,官職去就,非所可論,有召輒違,尋單見阻,日夕惶霣,如添一病。伏況可驚可愕之災,未有甚於近日。妖孛夕隕,金星晝見,暈珥之告,史不絶書,魃焦餘穀,又被雹打,烈風迅雷,大木斯折,暴雨不均,凶歉已判,未知何樣禍機。伏於冥冥,而仁天之警,有若提耳而諄切耶?正宜君臣上下,惕然警動,反究召災之由,而遑遑汲汲於消弭之策也。居臺閣者,尤當進盡忠言,匡救闕遺。而如臣魯莽之見,重以病思恍惚,危然不能出一慮措一辭,以贊我聖上敬天恤民之德,則孤負恩遇,死且爲不忠之鬼矣。中夜憂歎,症勢越添,昏窒虛譫,㱡㱡欲絶,玆敢疾聲哀呼於天地父母之前。伏乞聖慈,察臣病重濱死之實狀,亟許鐫改臣所帶之職,使得安意調治,少延殘喘,以卒生成之澤,千萬幸甚。臣雖病昏無神識,而炳然之忠,猶有銷不得者,敢此附陳於乞解之章,惟聖明,少垂察焉。今日進宴,亶出於我殿下出天之孝,愛日之誠,彼群下之齊籲者,未必合於大聖人孝思之攸專,而因此而得展大舜五十之慕,則誠幸矣。適會天譴非常,民憂溢目,人主事天,與事親一也。何以則我聖上怡愉尊養之誠,修省恐懼之道,可以竝行而不相悖也?推恩耆老,君臣同樂,此亦永錫之至意,泰平之盛典,而事體之輕重有別,則當此遇災憂懍之時,斯豈非可已而得已者乎?我聖上兢心而仰答天譴,藉手而垂範後世者,賴有此一節耳。臣謂翌日鹿鳴之宴,特命停止,則尤有光於聖德也。噫,我寧考之因風災罷進宴,以宴資作賑具者,豈非今日之所當繼述者乎?大卓之省祛,選上之減數,習儀致詞之不爲擧行,無非我聖上沖謙儉約之盛節。八方臣庶,夫孰不感歎欽頌,而微臣之言,猶復如此,至愚之望大聖,其亦無窮極也。仍願殿下,益加省察於本源之地,明天理杜私門,廣賢路礪風節,懲邪貪禁漁奪,塞關節抑奔競,祛繁文返忠實,以謝皇天仁愛之意焉。病中治疏,言無倫脊,臣無任云云。答曰,省疏具悉。今予此擧,其豈樂爲?上承慈心,予若不受,無以伸愛日之忱,雖黽勉行之,而懍惕之心,尤倍于中矣。半用雅樂,上以遵古,次以伸微心,卿章是矣是矣,知予衷者,可謂卿矣。旣召筵席,特示嘉奬,予心素如此,卿章由忠款,旣嘉奬而置其事,豈予心乎?但由於惜此日之忱也,而尤覺歉然矣。旣諭筵中,復何多諭?其且勉飭,因其供職,毋替其飭。
癸亥七月二十五日申時,上御熙政堂。大臣·備局堂上引見。領議政金在魯,左議政宋寅明,行戶曹判書金始炯,右參贊鄭錫五,兵曹判書徐宗玉,吏曹判書鄭羽良,左尹李益炡,大司憲吳光運,右尹尹得和,禮曹參判李周鎭,右副承旨李普昱,司諫許沃,假注書崔台衡,事變假注書李渙,記事官吳彦儒·鄭元淳入侍。諸臣進伏訖。在魯曰,日氣尙熱,聖體若何?上曰,一樣矣。在魯曰,大王大妃殿氣候,何如?上曰,安寧矣。在魯曰,王世子方侍坐,氣候之安寧,可知也。上曰,使元良侍坐有意矣。有下敎事,都憲進前。光運進伏。上下手書一封。手書曰,嘉卿之直,表卿之忠,特賜表裏十錠,卿其領受。光運起而拜謝。上親諭王世子曰,國家興替,在於奬直表忠,國有直臣則興,國無直臣則替矣。大訓訓諭之意,汝年長則自可知之。而今日使汝侍坐,召吳光運,特賜表裏者有意矣。欲使汝,知奬直臣之意也。吳光運,如巨海一葉,而非但光運,喬木世臣,亦有如巨海一葉者,如此之人,一體均用,乃體大訓之意也。光運齟齬於朝廷,而亦喬木世臣也。今日之敎,汝銘心聽之,可也。仍命史官曰,今日面諭一通,書送春坊,可也。以上書送春坊王世子起入後,上曰,俄者忘起矣。欲以讒說二字戒元良,而未及矣。寅明曰,光運爲都憲,故有此停宴之論,而若爲備堂,則當與臣等同請矣。宗玉曰,都憲家在城外,近日久未入侍,筵中事未得聞之,故爲此停宴之請矣。今日之宴,殿下若不受,則慈殿不欲受之,何可停止乎?事理如此,而上敎猶復縷縷者,恐上心,有動於都憲之言矣。且臺體則此是當有之言,而今日事勢,實有不可停者矣,願聖上勿疑焉。上曰,古云知我者鮑叔,予以爲知予者,吳光運也。光運,無隱之人,亦非左右顧瞻者也。向者却膳時所達,亦有條理矣。在魯曰,光運之疏,臣未及得見,蓋聞請停御宴云,臣等方請之,而光運則請停之,臣心頗爲瞿然矣。上曰,卿等坐地,宜乎如彼,光運坐地,亦宜如是矣。今此設宴之擧,乃爲親苦心,只行內宴,不行外宴,有何所難?而慈敎有云爲汝而聽之,今則可見汝之受宴矣。蓋專爲予而許之,今復以何語白之乎?予若不受,則是乃欺親也。予若以光運疏不行御宴云爾,則慈殿豈有受之之理乎?人子愛日之情,一時爲急,雖有百吳光運,旣有可行之義,豈容停止乎?然而外宴則雖有宴名,而所入太半減省,只爲慈殿受宴之道,光運若知予之受宴,亶出於爲慈殿之意,則光運,必不請停矣。此宴,光運以爲鹿鳴宴,光運有文學,故有此善名矣。內宴後,外宴,當行於明政殿,而欲以養老行之矣。在魯曰,聖上雖欲以老老之意,行養老之儀,而旣曰養老,則參宴者當絶少。且宴儀埋沒,臣子區區之情,將無以得伸矣,是雖殿下受爵,而實則錫宴也。殊非臣等當初陳請之意矣。寅明曰,聖上以宴名,有所持難,而臣意則有不然者。今日進宴,出於聖上爲慈殿愛日之至誠,外宴不行,則慈心將不豫,而內宴亦不必行,聖上安得不行外宴耶?外宴所重如此,中外皆知之,惟其如此,故雖於今日而行之,若名曰御宴養老,鹿鳴則事體輕,而反爲彌文,天災時變如此,而其可行之乎?臣謂不必別定宴名,而以進宴,依法行之,可也。心之不存如是,則民必是之,不在於名也。第臣竊覵聖上,有一病痛,每當有事,不免汩沒於節目之末,今此外宴,旣非聖上所樂爲,則節目付之有司,使之比前例減損而已,而已無與焉。顧今年事凶歉,彼中事亦可慮,宜頻接臣僚,講究救民自强之策好矣。上曰,卿等不爲廟務,而責於予,誠爲慨然。今此之擧,乃爲親至誠,而卿曰汩沒,爲親汩沒,子道當然,豈有爲親之事,不爲誠實者耶?此卿好名之弊,誠爲卿慨然矣。寅明曰,聖敎至此,臣不勝惶恐,倉卒仰陳,臣誠辭不達意,內宴事,聖上安得不盡心耶?臣之所言,卽外宴事,而所謂節目,如參宴人員事,亦非專指今日事矣。上曰,若停外宴,則慈殿必不受之,將奈何?此一款,問于都憲。光運曰,臣亦人也。方今聖壽五十,上奉東朝,下有春宮,實是國家稀有之慶,稱觴之擧,乃天下至樂之事也。豈有欲止之人乎?第愚民,不知今日之宴,亶出於殿下愛日之至誠,以爲凶年已判,國家此時設宴乎?士大夫亦言,星變非常,北狩近境,八路凶歉又判,宴樂非其時云。故臣意則只關聖躬之事,殿下得以停止,則聖德增光,故以實心望殿下,非以臺體爲之也。到今以災異凶歉,停止外宴,則慈殿之以此不爲受宴,臣實慮未及到矣。若慈殿不受,則事到窮處,臣豈有所達乎?殿下俄以名字爲戒,而大哉之王言亦恐有弊於後矣。臣謂捨名則無以爲善,臣之停宴之請,亦出好名,而非爲臣名也,欲歸美名於聖躬也。名敎名節名義名行名檢,皆帶名說去,名字何可輕也?上曰,都憲之言,誠是也。愚民,安知愛日之義,必以爲非時矣。寅明曰,小臣之意,則與都憲少異,今此外宴,旣與慈殿進宴相關,而出於殿下至誠之事,則何必取他義也?養老御宴等字,反爲名也。臣則以進宴行之爲依法矣。羽良曰,都憲此言,乃其職責也。小臣,亦於初頭,聞進宴之說,心有所如何者矣。及夫詳聞曲折,知其與內宴相關之後,則實爲斷不可已者,故所以頃者,達老萊子斑衣之事也。始炯曰,我國雖小小事,必致撓撓,頃者聖心之靳許,可知聖上撝謙之意,而專爲慈聖許之也。寅明曰,小臣旣承嚴敎,不敢更達。而第今日之事,以慈聖之回聽爲幸,則不宜他顧。上曰,予則以卿爲近於名邊,俄者所達,甚爲慨然矣。寅明曰,此病則臣誠有之,誨責之敎,臣敢不銘心?光運曰,俄者大聖人聲色太遽,可以省察矣。上曰,其言是矣。光運曰,古人云,春風中坐一月,此等氣像,可想像也。上曰,雖有春風,亦豈無秋冬乎?光運曰,自春而夏,自秋而冬,積漸以後成,未有俄春而卽秋者,人君體天,其喜怒之節,亦當循序。靑天白日,忽地雷霆,陽春和煦,猝然霜雪,是乃乖氣,非天之本體也。且殿下敎導元良,方軫貽燕之道,大抵人之擩染觀感,多在於容貌辭氣之間。伏望凡訓儲之時,必先致愼於此,而勿以疾言遽色,示之也。在魯趨出,久不入來。得和出見還白曰,領相以關格,病狀頗非輕矣。上曰,近來尤衰矣。遣御醫,持藥物看病,直爲還家事,注書出往言之。渙,承命出諭。出榻敎始炯曰,都監已設,而名目尙未定,殿下雖嫌進宴之名,欲以養老行之,而此則非當初臣等之本意矣。宗玉曰,臣當以大體仰達矣。初頭臣等相率力請,而殿下終靳允許,末乃爲慈聖而勉從,若殿下欲豫大而爲此擧,則何待臣等之力請乎?光運曰,臣初以外宴雖停止,內宴則可得以行之知之,故所以有陳疏請停之擧矣。今以後始知其如是相關,其停其行,不在殿下之主斷,此專爲慈聖之事,天理所在,似不可停止矣。宗玉曰,光運,初不知與內宴相關之委折,有此請停之擧,而此實出於堯·舜吾君之意也。此後光運,又有直言,則必嘉納之,雖他人,亦有善言而納之,則此國家之福也。上曰,嘉其言而無其實而可乎?宗玉曰,今日之事,以事理言之,可行而行,則光運必順承之,不可行而行,則光運必力爭之矣。羽良曰,今日之事,不必多言,殿下受之而慈心悅豫,則雖受豐享豫大之譏,可以行之矣。凡言者之言,未必皆當於理,而其中有忤逆於心者,則此乃好言,必宜省納。且其言,雖不得盡用,必加優待而勿罪,則言者自進矣。光運曰,勿罪言者之言,亦勉强之事,而繹于心,雖逆耳,而用之,則斯乃盡用諫之道矣。上曰,今聞卿等之善言,可謂勝於宴矣。然其止之,宴事了當,可也。今日外宴,旣關慈聖之宴,而在所當行,則卿等所達,亦有所據,依初定擧行,處所則以明政殿爲之,可也。然而史官譏今日之事曰,旣承慈聖之心而爲此宴,則宜行養老宴,而今此之宴,雖不曰進宴,御宴獨非進宴乎?必如是云云矣。光運曰,此殿下不得自由之事,行之爲可。得和曰,今日殿下,以光運云言,雖不行宴,而聖心若有以光運爲非之意,則是爲聖德之欠事,雖行宴,而以光運爲是,則雖十日一行,何害之有乎?上命普昱,書傳敎曰,設於御苑,不忍坐其殿之故。而都憲之章,鹿鳴宴之稱果是,若此亦近於豫大,雖非昔日之殿,有他法殿,旣下敎於都監堂上,依此擧行。又命書傳敎曰,旣下敎之後,其所撕捱,極涉過矣。辭單給之之後,無意行公,此何道理?秋判從重推考,牌招察任。又命書傳敎曰,大政豈可一向遲滯?參判元景夏,申飭,卽令上來。參議任珽所遭,業已察矣,開釋備矣,撕捱往事,其涉過矣。從重推考,更爲牌招。寅明曰,判尹金聖應,以臺啓別將事爲嫌,久不行公而引嫌,卽涉太過,詞訟重地,不可一任其閑曠,金聖應推考申飭,何如?上曰,依爲之。出榻敎,又出擧條寅明曰,鄭纘述,謂有臺啓,尙不辭朝,此時邊帥,不可撕捱,從重推考,不多日內催促下送,何如?上曰,不可循例催促,從重推考,卽爲辭朝事,令備局,各別申飭。出榻敎普昱曰,筵席事體甚重,而右尹尹得和,禮曹參判李周鎭,私語酬酢,推考,何如?上曰,依爲之。出擧條益炡曰,日前司諫許沃上疏中,以金姓兩班家垈撤毁居民更査事,旣有依施之命,而聞以此事,已有上言覆啓云。右尹尹得和,詳知其顚末矣。得和曰,金哥家垈,卽祖宗朝恩賜之物,而其宗孫,殘敗下鄕。三十年前,民人輩,結草屋於其基納稅末主,其支孫金鑑,慨然宗基之棄置,給價買得於宗孫,欲作家還入,則時入者,百般沮戲,或呈備局,或呈京兆。而皆決給於本主,則又爲上言,啓下本府,故判尹金聖應,回啓勿施,仍令本主作家矣。本主旣欲作家於世傳舊基,則一時借入之人,如是違拒,不成事理,法府累次處決,終不撤出,亦關紀綱。而意外臺疏出而有依施之命,故敢此仰達。上曰,大臣之意,何如?寅明曰,曾見金家呈備局之單,則此是祖宗朝恩賜之家基,而渠家世傳,近因宗孫下鄕,爲一空垈,然空垈入接之人,今方每年納稅云。旣明是金家家基,而本主欲作家還入,則以時入民家之毁出,爲慮其稱冤,使之還寢,亦恐有後弊矣。上曰,依京兆處決,使其本主作家,可也。出擧條光運啓曰,請逆坦孥籍,一依王府草記,卽令擧行。措辭見上上曰,旣諭勿煩。請還寢泰績酌處之命,仍令鞫廳,嚴鞫得情,夬正王法。措辭見上上曰,其勿更煩。請還寢夏宅島配之命,仍令鞫廳,嚴訊得情,夬正王法。措辭見上上曰,其勿更煩。請瑞虎等兩賊孥籍,亟令王府擧行。措辭見上上曰,其勿更煩。請徙邊罪人陸師聖,依律處斷。措辭見上上曰,勿煩。請還寢物故罪人明彦特放之命。措辭見上上曰,勿煩。請還收遠配罪人尹志放歸田里禁錮終身之命。措辭見上上曰,勿煩。又啓曰,新除授持平洪益三,時在京畿楊州地,請斯速乘馹上來事,下諭。上曰,依啓。沃啓曰,臣昨伏見政院之啓,玉堂之箚,盛論近日星雹之災事及言路之閉塞,臣於此,不勝瞿然慙恧之至。噫,念臣本以無似,過蒙洪造,出入從班,殆二十年,前後忝竊,幾累十次。而一味尸素,徒貽瘝曠之譏,只緣見聞孤陋,言議巽軟,上無以匡輔君德,下無以糾劾官邪,嗤點之來,誠無以自解。且臣於日昨辭疏之末,略陳民家毁撤有所稱冤之狀矣。今此判尹金聖應之疏,引以爲嫌,有若分疏者然,臣誠莫曉其所以也。雖然,毋論其言之當否,重臣旣以此爲嫌,則此亦臣難冒之端,適緣臣病,未卽詣臺引避。今因次對有命,不敢坐違天牌,力疾登筵,而情勢如右,終難冒據,請命遞斥臣職。上曰,勿辭。普昱曰,司諫許沃,再啓煩瀆,退待物論矣。上曰,知道。上謂光運曰,旣知卿無隱,柏府之責,卿須盡心焉。光運曰,擧世私意橫流,聖上雖有大有爲之志,架虛補漏,卒無實效,豈非慨然者乎?臣意則以爲,必欲振作,亦不無其道,聖上,奮大有爲之志,無少倦勤,上下交勉。而蕩滌私心,臺臣則責以糾劾,大臣則任以燮理,銓官則委以選注,久任而責其成,則豈有不可爲之理乎?寅明曰,何以知其人之果合於是職而久任乎?光運曰,大臣董率百官,豈不知其人之長短耶?諸臣,以次退出。
上在昌德宮。停常參·經筵。
洪象漢,以都摠府言啓曰,今日入直內三廳武兼禁軍及軍兵等,中日習射時,請出標信。傳曰,知道。
權啓曰,憲府未署經守令,多至八員,除在外牌不進傳旨未下外,呈告未肅拜人員,竝卽牌招,以爲署經之地,何如?傳曰,允。
又啓曰,掌令李夏宗,帶軍銜任自下鄕,依承傳遞差傳旨及禁推傳旨捧入之意,敢啓。傳曰,知道。
又啓曰,假注書尹學東,時無職名,令該曹,依例付軍職冠帶常仕,何如?傳曰,允。
洪象漢啓曰,司諫許沃,引避退待,已至經宿,尙未處置,事甚未安。除在外未署經外,正言南惠老,卽爲牌招,以爲處置之地,何如?傳曰,允。
以副應敎尹光毅,副校理兪宇基·朴弼載牌不進,禁推傳旨,傳于洪象漢曰,竝推考傳旨捧入。
以吏曹參議任珽牌不進,罷職傳旨,傳于洪象漢曰,推考傳旨捧入。
洪象漢,以侍講院言啓曰,本院實兼官十員內,兼輔德·弼善·兼文學·司書·說書,兼說書,俱未差。兼弼善尹光毅,以本職,今方牌招,新除授文學閔百行,兼司書洪重一在外,院中只有輔德臣光運,下番他無推移之員,事甚未安。實兼官有闕之代,令政院,稟旨差出,仍卽牌招,以爲推移入直之地,文學閔百行,時在京畿驪州地,兼司書洪重一,時在公洪道忠原地,書筵入番事緊,斯速乘馹上來事,下諭,何如?傳曰,允。
又以兵曹言啓曰,新除授本曹佐郞趙炳彬,與佐郞韓光肇,有友婿應避之嫌。其在法例,在下當遞,佐郞趙炳彬,今姑改差,何如?傳曰,允。
又以義禁府言啓曰,前掌令權相一禁推事,傳旨啓下矣。權相一,時在慶尙道尙州地本家云,依例發遣府羅將拿來,何如?傳曰,允。
又以義禁府言啓曰,前掌令李夏宗禁推事,傳旨啓下矣。李夏宗,時在京畿長湍地云,依例發遣府羅將拿來,何如?傳曰,允。
又以禁衛營言啓曰,來八月當七番中部右司屬江原道五哨軍兵逢點實數六百五十二名,五番海西別驍衛四十七名,步軍標下一名,已爲點閱整齊。來八月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
掌令李徵夏啓曰,坦事,泰績事,夏宅事,瑞虎等事,陸師聖事,明彦事,尹志事。措語見上答曰,不允。
正言南惠老啓曰,李時蕃事,坦事,泰績事,聖鐸等事,事,橏事。措語見上臺閣停啓之法,當一循公議而已。向者平閫,與憲臣駁罷之啓旣發之後,曾不一連,而率爾徑停,臺體大壞,物情俱駭,請司諫許沃罷職。秋曹堂上,無論首亞,責任甚重,而參判李世璡,年迫八耋,久典劇務,裁判之際,事多昏錯,政失其平,民怨滋興,請刑曹參判李世璡遞差。竹山,卽畿湖孔道,而素多桴鼓之警,所以差送武臣,兼管營將,而府使沈坽,爲人庸愚,政令懈弛,居官一期,無一善狀,竊發之盜,橫行閭里,以至於害及隣境,而莫知禁戢,其不職之失,於此可見。請竹山府使沈坽罷職。司諫許沃,引嫌而退,院啓堂箚,不過泛論,下款所引,尤無可嫌。請司諫許沃出仕。答曰,不允。處置事依啓。
洪象漢啓曰,出仕臺諫,所當出牌,而臺諫方以罷職論啓,不得出牌之意,敢啓。傳曰,知道。
又啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
獻納李台重疏曰,伏以臣,以積釁重釁之身,蒙拂拭收敍之恩,夏間猥被玉署除命,陳籲未準,頑不知變,被推以往,帶職以出,連日違召,幾至一月。及移薇垣,一味逋慢,情地危蹙,義分虧缺,揆以朝體,合被重勘,而聖度天大,終獲例罷,歸伏田廬,便作無故之人,頌祝洪私,益切隕結之忱矣。不意今者,前命復申,馹召恩旨,遠辱於窮海荒寂之中,臣雙擎祗受,感涕自零,而若其震越惶懍之懷,又不啻百倍於前日也。顧念臣世祿餘裔,則初非有果忘之心,科第常調,則亦不是高蹈者流,而只緣氣質愚顓,見識冥迷,名玷臺列,已十許歲,而曾未能披瀝肝膽,淬礪風節,以效古人事君無隱之義。草草句語,輒觸時諱,獲免糜粉,實荷洪造,南入黑海,北出白山,在聖朝則爲薄勘,而在微臣則誠樂國也。及至今日,得保軀命,還守丘墓,涯分足矣,恩渥至矣,如斯以沒齒,是臣之大榮也,大福也。若夫以淸途爲茶飯,以好爵爲軌轍,彯纓結綬,廁跡周行,不惟臣之所不敢萌諸心頭,抑亦當世之人,豈以此擬議於臣者哉?今若忘廉冒義,逐隊隨行,則人將以臣爲何斯,而殿下亦視臣爲有一分廉義者乎?假使臣怵迫於嚴命,牽誘於利祿,出而承膺,則今臣見帶品官,以諫爲名者也。如欲泯默緘結,苟容周度,不思報效之義,孤負耳目之寄,則不匡之刑,古訓甚明,此臣之所不敢出也。如或感激恩數,職思其憂,復進狂瞽之言,以塞一日之責,則顓愚之質,卒難矯革,冥迷之識,全未長進。發之言議者,依舊是前日本色,則畢竟重犯忌諱,自速罪戾,乃是次第事也。一介微臣之死生榮辱,固不足道,而張皇威罰,震薄臣隣,亦非淸朝之吉祥善事也。是以臣夙宵思量,左右忖度,寧欲屛退爲邱壑之棄物,不欲冒進爲縉紳之羞恥。蓋以身不出則不敢有言,不有言則不必獲罪,下以自靖其心身,上不貽累於君父,此臣今日之定計也。且臣竊有所慨然於心者,古人有言曰,宰相尊行其道,諫官卑行其言,言行道亦行,諫官之職,顧不重耶?匡輔君德,挽回世道,乃是諫官之責,而自臣前後獲譴之後,處臺閣者,豈無憂時憫俗畢義願忠之人?而怵然以臣爲戒,胸中雖有所懷,而口頭不敢出言,屋下只有私憂,而朝中不敢公言者,莫非臣爲言路之大防也。臣實追思,愧悔莫及,今臣之必欲奉身自退,引分自守者,非敢曰辭爵祿也,非敢曰遠名利也,實自附於身出則言出,身不出則言不出之義也。今日之在朝廷者,倘或以臣之處義,謂不至於大悖,則身出而言出,言不出則身不出者,庶幾爲士大夫安身立命之地,而身出而言不出者,亦將知所愧矣,誠如是也。微臣之不敢膺命者,逋慢之罪,固無所逃,而未必不爲明君臣之義,正出處之道,以裨世道,以報殿下之萬一也。較之於當官盡職,補衮闕而張士氣,雖若有愧,而獨不得爲其次耶?釋氏所謂,將此心身奉塵刹,是則名爲報佛恩者,朱夫子之所嘗引而爲說者,而臣敢爲殿下誦之,惟聖明,少垂察焉。嗚呼,亢旱彌月,民命近止,乾文屢警,憂虞多端,此正殿下大警動·大振作,虛己聽納求助臣隣之時也。至於諫官,尤不宜一日瘝曠,而緣臣虛帶,久妨賢路,是又臣之悶蹙憂懼,罔知所措者。伏乞天地父母,特許鐫改之恩,俾微尙得全,仍治積逋之罪,使朝綱少肅,公私不勝萬幸。答曰,省疏具悉。爾其勿辭,上來察職。
上在昌德宮。停常參·經筵。
未時,太白見於巳地。
權啓曰,右承旨李重協,右副承旨李普昱,今日俱不仕進,竝卽牌招,何如?傳曰,允。
又啓曰,守令未署經,至於八員之多,憲府除在外外,大司憲吳光運,掌令李徵夏,竝卽牌招,以爲署經之地,何如?傳曰,允。
洪象漢啓曰,玉堂上下番,連日闕直,事甚未安。副應敎尹光毅,副校理宇基·朴弼載,旣有只推之命,竝更牌招,以爲推移入直之地,何如?傳曰,允。
又啓曰,卽伏見慶尙左水使沈鳳陽褒貶啓本,則邊將無一人居中居下,殊無嚴明殿最之意。推考警責,何如?傳曰,允。
韓師得啓曰,因侍講院草記,兼輔德·弼善·兼文學·司書·說書·兼說書有闕之代,令本院,稟旨差出事,允下矣。政官卽爲牌招,開政差出,何如?傳曰,允。
傳于洪象漢曰,承旨有闕之代,今日政差出。
韓師得啓曰,今日政,新除授承旨待下批,卽爲牌招,何如?傳曰,允。
有政。吏批,判書鄭羽良進,參判元景夏在外,參議任珽未肅拜,都承旨權進。
兵批。判書徐宗玉病,參判魚有龍病,參議申致雲入直進,參知鄭履儉陳疏入啓,右副承旨李普昱進。
吏批啓曰,新除授本曹佐郞洪重孝呈狀內,八耋老母所患毒痁,見今奄奄,萬無離側上來之望云。親病旣如是危重,則不可强令察任,依例改差,何如?傳曰,允。
以申致雲爲左承旨,以蔡膺福爲執義,以李耉齡爲掌令,李渭輔爲弼善,趙雲逵爲司書,金時粲爲兼文學,趙明鼎爲兵曹佐郞,李秉迪爲軍資主簿,李堉爲刑曹正郞,李澤徵爲典籍,李大源爲咸鏡都事,柳瑜爲監察,盧永宇爲崇靈殿參奉,以兪彦好單付奉敎,左承旨申致雲,右承旨韓師得,左副承旨李重協。
兵批啓曰,日昨政新除授世子翊衛司翊衛李德顯,前任公州判官時,解由未及成出,而不能覺察,備擬受點,不勝惶恐。依例改差,何如?傳曰,允。
又啓曰,同知中樞府事金世重戶奴呈狀內,上典身在鄕廬,年老病痼,不得上來肅謝,斯速啓遞云。不可一向虛帶,今姑改差,何如?傳曰,允。
以尹學東單付副司正,以沈錡單付副司果。
以吏曹參議任珽牌不進,罷職傳旨及副應敎尹光毅,副校理兪宇基·朴弼載牌不進,禁推傳旨,傳于洪象漢曰,竝推考傳旨捧入。
洪象漢啓曰,副應敎尹光毅,副校理兪宇基·朴弼載,旣有只推之命,竝更牌招,推移入直,何如?傳曰,允。
傳于洪象漢曰,儀註好矣,欲置而覽之。正書儀註入之。
傳于洪象漢曰,有下敎事,進宴廳堂上,竝爲入來。
李普昱啓曰,進宴廳堂上金始炯·尹得和·李周鎭,依下敎來待矣。傳曰,引見。
備忘記,傳于李普昱曰,秋等中日試射時,別軍職李長燁,片箭三中,加資。
洪象漢啓曰,弼善李渭輔,承牌詣闕外,而闕門已閉,待明朝肅拜之意,敢啓。傳曰,知道。
又以禮曹言啓曰,今七月二十一日進宴廳堂上引見入侍時,御宴則雖不習儀,似不至大段失措,而至於內宴,則外方選上之類,不知東西,若不先行習儀,則必多有失措之慮,三度習儀,雖未得如例盡行,內習儀則斷不可已矣事,啓下矣。今此大王大妃殿·中宮殿進宴時內習儀吉日,令日官推擇,則來九月十一日爲吉云。同日行禮於通明殿,而應行諸事,令本廳,專掌檢飭事,知委,何如?傳曰,允。
又以御營廳言啓曰,今此下番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,各軍門軍兵中日試才時沒技人,別單書入事,曾有定奪矣。本廳別破陣兼司僕曺漢相,今月二十五日下番軍兵賞試才時,鳥銃三柄一巡貫三中沒技,當爲別單書入。而今此曺漢相當番別破陣有頉代,去六月二十五日逢點後,今七月初一日立番,則與當番別破陣,固無異同。旣是代番,故不敢循例別單書入,元單子中沒技懸註以入之意,敢啓。傳曰,知道。
又以御營廳言啓曰,本廳屬海西別驍衛五十名內,五名則以染病未來,其餘四十五名,標下軍一名,已爲逢點整齊矣。來八月初一日,與東營入直十四番別馬隊替代後,舊軍放送。而染病軍五名,依例待差,卽爲起送,以爲追立事,分付兵使之意,敢啓。傳曰,知道。
又以禁衛營言啓曰,來十月當八番中部後司屬江原道五哨軍兵,來九月二十五日,京中逢點。依例準二朔立番,七番·八番·海西別驍衛,一體調送,逐朔立番之意,兩道監兵使處,預爲知委,何如?傳曰,允。
掌令李徵夏啓曰,坦事,泰績事,夏宅事,瑞虎等事,陸師聖事,明彦事,尹志事。措辭見上茂山府使田日祥,爲人麤悖,賦性鷙酷,累玷州邑,民受其毒,不一而足。曾差南邑,欺瞞上司,至蒙褒賞,及其奸狀之畢露,果被竄配之罰,人莫不稱夬,曾未幾何?得除西邑,旋被臺劾,而又未幾何,復授本府,舊習不悛,刑杖過濫,貪虐愈肆,北路飢餘之民,將不勝其酷毒,如在水火。當此愼簡守牧之日,如此之人,不可置之於字牧之列,請茂山府使田日祥,罷職不敍。北部都事兪彦民,以名家子弟,旣出仕路,則毋論官職之大小,固當恪謹奉公,而彦民,曾差義盈也。虐使貢人,招怨狼藉,及授是任,其習漸長,坊民之受弊,不一而足。況此任,旣倣古之洛陽令,則其責任之不輕,爲如何哉?當此新定式之初,一部糾檢之任,不可畀之於如此之人,請北部都事兪彦民,汰去。答曰,勿煩。
綾昌君橚疏曰,伏以臣於千萬夢想之外,猥膺冬至使价之命,臣誠驚惶,罔知攸措。夫專對之任,自是掄揀之重,已試蔑效之蹤,何可苟然冒充乎?臣本無似,受恩罔極,圖報一念,感結于中。頃年使命,誤及於臣身,不計顚仆,黽勉趨赴者,亦出於筋力奔走之誠,而萬里銜命,隨事謹畏,可幸無罪返命之日,白地虛無之言,忽發於李錫福之疏,臣心之尙今愧恧,有不可言,而其貽羞朝紳,爲如何哉?其時事狀之孟浪,旣蒙聖鑑之俯燭,則臣何必呶呶追提,而在臣廉隅,決不可以歲月之稍久,淟涊復叨也,明矣。且臣素患關格之症,已成癃痼之疾,曾前原隰驅馳之餘,一倍添加,四五年來,發作頻數,加以左眼蔽膜,又添一症,少或觸風,輒復刺痛,視物不明,如在雲霧之中。多般針灸,未見其效,醫者危之,雖微向來情勢,以此病狀,尤無以自力遠行之望。敢此不避煩猥,疾聲號籲於天地父母之前。伏乞聖明,俯諒臣情勢之萬萬難强,將臣所帶使命,亟賜變通,回授無故之人,以幸公私,千萬幸甚。答曰,省疏具悉。往事其何撕捱?卿其勿辭焉。
驪善君壆疏曰,伏以臣之父母墳山,在楊州靑松面,而身係于朝,不能任意往來,間又病故洊疊,躬未展省,倏已三載,當此秋夏之交,倍切霜露之感。而且臣祖父母遷措,將以來初十日定行,破舊墳在今二十九日,旣在一岡之內,則其在情理,亦不可不見,將欲趁此而去,竝爲展掃之計,而臣之五代祖母仁嬪墓及高祖父母山所之在於豐壤,伏想聖明,亦或記有矣。省拜之闕,亦如右所陳,而靑之距豐,不過百餘里,乘此已發之路,仍爲差迤作行,欲過節祀而還,如此之際,勢可費近數十日子。伏乞聖慈,俯諒情私之萬不獲已,特許寬暇。而摠管之職,是宿衛重地,不可久曠也審矣。臣旣帶此任,而以私請由,許久在外,實有公私兩妨之慮,亦望亟許遞改,俾得便意往來之地,千萬幸甚。答曰,省疏具悉。卿其勿辭,依所陳往來焉。
癸亥七月二十七日初更,上御熙政堂。進宴廳堂上引見入侍時,戶曹判書金始炯,左尹尹得和,禮曹參判李周鎭,同副承旨洪象漢,假注書尹學東,記事官吳彦儒,記事官鄭元淳。進伏訖。上曰,注書出往政院,考見己亥年錫宴時日記而持來。臣學東,復命。上問于洪象漢曰,錫宴時入參承旨誰某耶?象漢曰,其日都承旨兪命弘,右承旨兪崇,左副韓重熙,右副趙榮福,同副黃龜沙矣。上曰,兪命弘之都承旨蓋久,而予之登極時,亦在此職矣。其子孫有之否?得和曰,副校理兪宇基,乃其子,而昨日遭臺彈之北部都事兪彦民,亦其孫也。蓋彦民,素稱名下士,而士友間有所期待者,不止於此官,而請汰部都事之論,誠怪矣。上曰,然乎?象漢曰,然矣。以兪彦民之才望,何官不稱?而反出汰去之臺論,人莫不怪之矣。上曰,兪宇基之日事違牌,殊極寒心,而玉堂之門牢閉者久矣。近來春坊,亦多闕直,非但玉堂之空虛已久,春坊之門,亦將牢鎖矣。得和曰,前司書趙明健,素有雅望,亦優文學,如此之人,久置春坊,頻登書筵,則其所裨益,固不可量,而銓曹之移除北評事,臣未知其宜矣。上曰,趙明健之精雅,予已知之矣。上問洪象漢曰,錫宴時史官誰也?象漢曰,前判書臣李箕鎭,故參判臣申昉,以左右史參宴,而注書則弼夔,故臣不敢達矣。上曰,其時史官中生存之人,只是李箕鎭,誠爲貴事,而且其人之質實,亦可尙矣。向爲吏判時,終不上來,似過固執矣。上曰,錫宴時耆社諸臣之入參者,凡幾人,而果是誰某耶?象漢曰,故領府事臣李濡·金昌集·金宇杭·鄭澔,故判書臣黃欽·姜鋧·洪萬朝·李善溥·申銋·任埅等十人也。上曰,故領府事李濡之淳厚朴實,予曾熟知,而以北漢事觀之,可想其爲國忠勤之心矣。象漢曰,其爲人之淳厚朴實,實爲近來人之所難及,而其有爲國忠勤之心,亦如聖敎矣。上曰,洪萬朝之子孫誰也?象漢曰,副司直臣洪重徵,卽其子,而正言臣洪正輔,亦其孫也。上曰,於卿爲幾寸親乎?象漢曰,卽臣之尊行,而寸內之親也。上曰,其人頗有長者風,而且是多福底人矣。象漢曰,其爲人重厚謹愼,故小臣之族,率多洪萬朝之色,而己巳庚申之間,無一人犯者,人皆以爲洪萬朝之力矣。上曰,書云惟德是輔,果以洪萬朝之德而然矣。上謂李周鎭曰,卿之父忠勤篤厚,一心王室,眞有古大臣之風矣。曾於陸宣公奏議進講時,豈不以御製致祭乎?以其時呈辭觀之,至以世道之責難任,引入不出,其志之堅確可知矣。彼宰臣,亦自史官時熟知其爲人,能爲克肖,猶不及其大臣之堅確矣。周鎭曰,靜夜前席,追念先臣,縷縷下敎,臣衷情抑塞,不知所達矣。先臣得蒙曠絶之恩,畀以世道之責,居常恐懼。至於呈辭引入,出於至誠,逮及病革,遺戒於臣曰,聖上不知賤臣之如此,畀以世道之責,而時象之泮渙若此,此厚誣君父也。身後薄葬,勿樹碑勿請諡,以示自貶之意,故臣遵守遺戒,不敢請諡矣。年前特有不待諡狀賜諡之命,此實特達之恩,幽明之感激,當如何?而以臣百無一能,致位至此,亶出於聖明追念先臣之意,淪肌殊渥,報答無階。勿論職事之閑緊,惟以殫竭奔走,圖報聖恩之萬一矣,承此縷縷之聖敎,尤不勝感激之至。上曰,諡號云何?周鎭曰,忠憲公矣。上曰,卿以承宣上疏之時,批答其不言忠字乎?憲字乃獻字耶?周鎭曰,非獻納之獻字,乃法憲之憲字也。上曰,忠字之諡,眞不負先卿矣。先卿曾以耳聾,辭職於筵中曰,臣年少時,以史官入侍見之,一重臣耳聾特甚,所見苟且,心謂耳聾如此,何可供職乎?臣今耳聾如此,他人所見,豈不苟且乎?仍爲力辭,可見其眞實無飾矣。顧今之人,豈有如先卿之眞實者乎?卿向以名實二字,有所陳達,而卽今多有名實不相孚者。得和曰,臣於年前,以問郞,屢次參鞫,則故相臣李㙫,亦以委官進去,每以爲獄事不可泛忽,於此可見其按獄之謹愼,而其忠謹朴實,蓋近來難見之人矣,彼宰臣雖有其父之風,似有不及處矣。上下養老宴節目,而使洪象漢書傳旨畢。上曰,予雖無學問上工夫,猶有高尙之心,常欲洗水而飮之,今此進宴,予豈樂爲哉?當初請宴于慈殿,慈聖以予不欲受宴,而汝年誠爲喜貴,群情不可强拂,將欲臨殿受酌,汝亦勉副爲敎,予不敢違旨,而追惟昔年之稱觴,感愴如新。玆以進宴之進字,改爲御字,而亦將設行於明政殿,於此可見予心之不忍坐其殿行其禮也。名之一字,有何可論於其間哉?若使吳光運,素知此宴之本意,則似不陳疏,而不知其裏面,則無怪乎只行內宴之說,而獨於左相,不能無慨然之心矣。爲人子欲悅親心,乃上下同然之情,今者進宴,亦予少伸奉慈之誠,初不請宴則已矣,半夜登對,齊聲力請,及其光運疏出之後,乃反以將順爲言,何其言之前後不同耶?光運之請止,不是異事,在大臣之道,旣知予本意,則何可如是耶?予甚不韙,故一席之上,於光運則嘉奬,於左相則責之者,事涉如何?深有所慨然,自不能已也。雖以豐腆之物進之,予豈樂受哉?當初大臣請行養老宴,而出見司饔提調進酌之節,然後復請進宴,此亦非誠實底道理,諸臣所謂名實相孚之意,果安在哉?予獨受酌,則是謂下請之宴,當以養老設行矣。左相以爲,予憧憧於節目間事,然予何有憧憧之事耶?至於大臣之區劃廟謨,吾未之見,而予所以與禮官問議者,不過雅樂等事,無所欠缺之意也。象漢曰,臣以當用六佾之義,曾有所仰達者,乃出於無所欠缺之意也。蓋樂者,禮之大節,節者,如竹節之謂也。自古帝王行事,必以中節爲貴,聖上之欲減佾數,雖出於裁損之盛意,而此乃節目中不可減者,不可減而減之,則反失其節。臣意則必用六佾然後,乃得中節,而當如聖敎所云無所欠缺矣。始炯曰,臣誠惶恐,而敢此仰達矣。當初臣等會議賓廳時,大臣以爲,聖壽恰滿五十,上奉東朝,此誠國朝稀有之慶。在群下欣忭之忱,可以力請稱觴,乃率臣等,連日仰請,聖意漠然,群情抑鬱。幸荷東朝之允從,聖上亦奉慈敎,勉副群情,大小臣僚,莫不欣躍,則頃日筵中左相所達,非出於只行內宴之意,而將欲次第陳達,以冀擧行,而未盡語序,聖上亦未及洞燭其本意,有此未安之敎,而左相之意,本不如此矣。聖上,若以吳光運之言,改行養老宴,則進酌東朝之意,果安在哉?且以吳光運言之今此進宴,倘非爲聖壽五十而設行,則在臺閣者,宜以爲凶荒連年,災異疊現,固非設宴之時,陳疏請止,未爲不可。而旣知其進宴之本意,則遽然陳疏,以請停止者,誠非矣。上曰,吳光運,乃齟齬之臣,旣不知其本意,則只行內宴之說,固無怪矣。象漢曰,今番進宴之本意,奴隷皆知其由,而吳光運,職在宰列,預參朝議,則烏可有不知之理乎?頃日筵中光運所云,初不知本意之說,終欠誠實底道矣。以慈殿止慈之心,嘉悅聖壽,至有此臨座受酌之敎,而聖上雖以不忍受宴之心,仰體慈殿之敎,强副群下之情矣。今因光運之言,終止外宴,只宴養老,則固非奉東朝稱壽觴之本意。顧今外宴之設,在殿下實爲當行之事,惟願殿下,凡於事爲,道理是循,道理者,卽當行當然之謂也。今殿下內奉東朝之酌,外受諸臣之觴,則其在當行當然之道,實合其宜矣。聖上必欲行養老宴,則進行於御宴後翌日,豈非盛擧之尤光耶?上曰,內奉慈殿而稱觴,外與諸老而設宴,則名雖不同,是亦宴也,何必御宴而後,謂之當行之宴耶?旣聞請止之言,又有將順之說,則所謂御宴,決不欲行矣。得和曰,吳光運之疏,誠非矣。今番進宴,實是稀有之盛擧,凡厥臣民,莫不欣忭,則惟光運,豈不知此宴之本意?而敢陳起鬧之言,乃沮希有之擧乎?此臣所以深非者也。且聖上,於左相之言,有此未安之敎,蓋未能俯燭其本意而然矣。當初陳請之時,聖上,過爲執謙,大臣不勝憫鬱,姑欲爲先設內宴,而外宴則乃是次第擧行之意也。此宴之請,旣爲聖壽,則左相之意,豈出於只行內宴之計也?左相之本意如此,而今殿下,不設御宴,只宴養老,則非但群情之抑鬱,亦違東朝之心矣。上曰,只行養老宴,則何以謂違於慈殿之心?得和曰,以東朝不欲受酌之心,至於今番嘉悅聖壽之恰滿五旬,至以予將臨殿受酌,汝亦强從受宴爲敎矣。今殿下,不受外宴,只行養老,則豈不違東朝臨殿受酌之心乎?聖上雖欲行養老,終不受外宴,則臣等不敢奉行矣。周鎭曰,當初賓廳啓辭之議,先出於左相之言,適有卿宰中參差之論,先請於大朝,末後始爲啓請于東朝,而大臣之本意,初欲仰請於東朝,今此聖敎,恐未及俯燭當初實狀之如此矣。陳請之時,聖意漠然,群下之心抑鬱,欲爲次第仰請,大臣姑欲以上下辟爲說,以爲得請之計,非出於一行一不行之意,亦非不誠之心也。聖敎之若是誨諭,非出於未安大臣之意。臣等雖愚迷,豈不知聖意乎?聖壽恰滿五十,上奉東朝,此是國朝初有之慶,群下欣忭之忱,有倍常品,連以進宴仰請,未蒙允從,群情悶鬱,幸仍東朝之勉從,聖上亦不得不允從矣。東朝近年進宴時,連不出臨寶座,今番嘉悅聖壽五旬,至有出臨受觴之敎,止慈之心,出尋常萬萬,殿下亦仰體慈敎,以不忍受進宴之心,勉副群下之所請矣。今此養老宴,非進宴也,乃錫宴群老也。東朝若聞停進宴而設養老宴之狀,豈不慈心之缺然?群下亦豈不抑鬱乎?養老宴行之於外宴後,則是亦曠典之修擧,豈不尤好耶?今下備忘,臣雖待罪禮官,外宴停止之後,此宴終不敢奉行矣。上曰,以將順爲言,則豈非欲止之言乎?予不欲受之。象漢曰,大臣之事,殿下今幾年矣。其心事之本末淺深,竊想聖鑑之素所洞燭者,凡於陳達之際,雖有不槪於聖心者,以天地恢廓之量,寬假不咎,以示交孚,則此實上下相孚之道也。頃日左相所達,似是只迫悶鬱之情,至有率口之失,而當初進宴之請,斷出於爲聖壽欣忭之忱,則其所本意,豈在於欲停外宴之計乎?左相之意,斷斷如此,願上勿以置懷焉。今殿下,若以養老宴設行,則終非進宴東朝之本意,而此宴之設,非但關係於殿下,亦有爲東朝之意,殿下雖欲停止,臣不敢奉承矣。且使臣等,雖悶聖上之夜久失寢,奉此備忘而退去,在外諸臣,明當齊聲力請,終得反汗而後已。臣雖死前席,決不敢奉此而退,願上,速賜反汗。上曰,承旨之言過矣。曾予盟字之說,彼宰臣,雖有勉戒,予之不受外宴,已矢于心,此下備忘,不可還收,而人旣有財用不足,請止外宴之說,則又況兼行養老宴乎?得和曰,臣於頃日筵中,有所仰勉者,而更願聖上,勿爲此等敎,俄者承旨所達道理是循之說,是矣。凡於事爲,不拘小節,必循道理,則雖或有些少譏刺,固不礙於大體,以聖上執謙之德,不顧大體,終改御字,故至有請止之言矣。今殿下,終止外宴之設,徒賜諸老之宴,則非但大違當然之大體,亦非進宴東朝之本意。臣雖聞聖上之尙不就寢,而傳旨未反汗之前,終不敢退矣。上曰,昔者孟武伯問孝,子曰,無違,今此進宴,非予本意,式遵慈旨,此卿等所共知,末乃有將順之言,初有所見,則立異不請,猶或可也。旣不爲此,則事不當若是矣。自見光運疏後,不受外宴,亦已定矣,設以養老宴,則可謂名正,卿等雖達夜爭執,終不可允從矣。始炯曰,夜深漏盡,尙不就寢,此雖臣等之罪,然此何大事,而若是靳許耶?以聖上無違之孝,勉從群下之請矣。今以養老宴設行,則實非進宴東朝之本意,殿下必宴諸老,當於御宴後設行,則此誠曠絶之盛擧,臣當奉行,而終止外宴,只宴養老,則是終違進宴之本意,臣雖萬死,不敢奉承矣。上曰,古人以爲曾元之養口,不如曾子之養志,予之强副群請,惟奉慈旨而然矣。今聞只行內宴之說,則外宴不可設行,須勿過爭,以此擧行,可也。得和曰,曉鍾旣鳴,聖上失寢,此雖臣等之罪,然臣等惟以曾子之孝,仰期殿下矣。達夜請寢,未蒙回聽,此莫非誠意淺薄,未能上格之致。傳旨未反汗之前,雖至日復日,終不敢退去,而聖上必欲行養老宴,趁其御宴後設行,則此誠盛擧,臣當奉行,不然則臣雖萬死,決不得依此傳旨而擧行。伏願聖上,亟許還寢。象漢,奉備忘記而進伏閾外曰,夜色將曙,貽勞聖上,臣固悶迫,覓死不得,而此傳旨未繳還之前,在臣分義,決不可退去,願上速賜繳還。周鎭曰,臣等之唇焦口燥,達夜請寢,實出血誠,未蒙開納,此實臣等誠意淺薄之致,而今此承旨之繳還,誠得其體。伏願聖上,速賜反汗。未蒙反汗之前,雖至日出將暮,不敢持此備忘而退。如臣口鈍不善言者,不敢更達,只伏前席,敢俟兪音矣。上曰,卿等過矣。小退。諸臣,以此退伏退廳。少頃,中官出傳更爲入侍之敎。諸臣進伏。上曰,卿等之終不退去,誠過矣。始炯曰,昨夜登對,以至今晨,貽勞聖上,極知惶懍,而臣等終不敢奉此而退矣。得和曰,少退時,戶判雖以爲殊聞聖上之尙不就寢,今姑退出,待曙更請,而臣以爲雖聞聖上之失寢,未蒙反汗,則不可退去。伏乞聖上,允許臣等之請。象漢曰,臣雖待罪喉院,不敢奉行成命,俯伏前席,恭俟兪音矣。上曰,卿等達夜爭執,終不允從,則是亦名也,備忘還收。始炯起伏曰,臣伏不勝惶感之忱矣。象漢曰,臣等不勝慶幸,而當依御宴節目而擧行矣。上曰,依爲之。諸臣,以次退出。
上在昌德宮。停常參·經筵。
權啓曰,左副承旨李重協,今日不爲仕進,卽爲牌招,何如?傳曰,允。
又啓曰,守令未署經,至於八員之多,而尙未擧行,事甚未安。除在外疏批未下外,掌令李徵夏·李耉齡,竝卽牌招,以爲署經之地,何如?傳曰,允。
韓師得啓曰,大司憲吳光運疏批已下,卽爲牌招,以爲守令署經之地,何如?傳曰,允。
權啓曰,吏曹參議任珽,昨旣有只推之命,而今日又不出肅,事甚未安。卽爲牌招察任,何如?傳曰,允。
以承政院左承旨申致雲,兼文學金時粲,司書趙雲逵等牌不進罷職傳旨,及副應敎尹光毅,副校理兪宇基·朴弼載等再招不進禁推傳旨,傳于洪象漢曰,竝推考傳旨捧入。
洪象漢啓曰,副應敎尹光毅,副校理兪宇基·朴弼載,旣有只推之命,卽爲牌招,以爲推移入直,何如?傳曰,允。
以左副承旨李重協牌不進,罷職傳旨,及副應敎尹光毅,副校理兪宇基·朴弼載等牌不進禁推傳旨,傳于洪象漢曰,竝推考傳旨捧入。
洪象漢啓曰,副應敎尹相毅,副校理兪宇基·朴弼載,旣有只推之命,竝更牌招,以爲推移入直,何如?傳曰,允。
又啓曰,刑曹判書朴文秀,疏批已下,卽爲牌招察任,何如?傳曰,允。
又啓曰,今月二十五日各司內摘奸時,東部軍士順山·旕金等,無緣闕點,令攸司推治,何如?傳曰,允。
又以侍講院言啓曰,本院下番,連日闕直,事甚未安。新除授兼文學金時粲,司書趙雲逵,旣有只推之命,竝更牌招,而兼文學金時粲,未付軍職,令該曹,口傳付軍職,何如?傳曰,允。
傳于李普昱曰,仁嬪墓及驪善君高祖墓拜掃時,澆奠床備給,給由馬。
兵曹口傳政事,以金時粲單付副司果。
李普昱,以侍講院言啓曰,本院下番,連日闕直,事甚未安。下番司書趙雲逵,今方出牌,而日勢已暮,不得已以上番姑降入直之意,敢啓。傳曰,知道。
以黃海監司徐命九狀啓,海州居禁衛保李省三等渰死事,傳于李普昱曰,渰死人等,令本道,恤典擧行。
韓師得,以進宴廳言啓曰,今此進宴廳分差監造官,各有任掌,自無閑隙。禮賓寺奉事李廷瑗,內瞻寺奉事申泓,內資寺直長韓德咸,別工作繕工監奉事韓命德,司畜署別提朴師宅,依本廳郞廳例,除本司仕差祭安徐,使之專意察任,何如?傳曰,允。
洪象漢,以司僕提調言啓曰,內乘金柱岳宣傳官之任,旣已遞改,令該曹,付軍職冠帶常仕,何如?傳曰,允。
掌令李徵夏·李耉齡等啓曰,坦事,泰績事,夏宅事,瑞虎等事,陸師聖事,明彦事,尹志事,田日祥事,兪彦民事。措辭見上新除授執義蔡膺福,時在京畿衿川地,請斯速乘馹上來事,下諭。答曰,不允。下諭事,依啓。
正言南惠老啓曰,臣日昨詣臺,略論草草數事,而其中請罷之諫臣,卽臣處置請出之諫臣也。事段自異,各有攸當,故臣果竝論於一啓之中矣。追聞物議,則請罷請出,未免斑駁云。臣之當初請罷,竊附公議,末端請出,亦循臺體,則一邊請罷,一邊請出,自謂兩不相妨,而今者人言如此,則臣之不能周詳,臨事做錯之失著矣,臣何可晏然仍冒於臺次乎?請命遞斥臣職。答曰,勿辭。
洪象漢啓曰,正言南惠老,再啓煩瀆,退待物論矣。傳曰,知道。
又啓曰,副應敎尹光毅,副校理兪宇基·朴弼載牌招事,允下。而闕門已閉,待明朝出牌之意,敢啓。傳曰,知道。
行都承旨權疏曰,伏以臣,偏母宿症,積年沈痼,長時委頓,實無一刻離捨之望,而聖恩隆至,除命連下,今此夙夜之任,有同特授,感激洪造,不敢言私,黽勉趨班,蓋亦多日矣。忽自數昨,母病添得泄痢,症情危惡,頃刻之間,登溷無算,兼以嘔氣大發,食念全阻,粒米不忍近口,眞元更無餘地,昏仆床席,殆無省覺。臣本單孑,無他兄弟,左右扶將,晨夕焦遑,今朝監膳,推移無路,不得不抑情暫赴,而顧此情理,誠不容抛捨刀圭,復就禁近之地,玆敢略控短章,仰陳危懇。伏乞天地父母,曲垂矜諒,將臣所帶職名,亟許鐫削,俾得安意救護,以伸人子至情,不勝千萬幸甚。答曰,省疏具悉。卿其勿辭護焉。
右承旨申致雲疏曰,伏以臣於昨日騎省直次,忽伏奉喉院除旨,繼以召牌狎至,而區區情地,有不容不一暴者,未免坐違於禁中,霣越震惕,無所逃罪。不意聖慈寬假,特靳例勘,反覆循省,冞切惶恐。念臣自蒙丁巳帳殿洞諭之恩,繼被辛酉大訓刊賜之後,本來所遭,都付劫前,往日嫌端,今不敢言,而唯是頃年李衡萬事,實關朝體,渠雖新進,不省事面,本院唯當退却其疏,待渠自處,而遽爾捧入,反令臣違召坐罷,如許院例,曾未見聞。本院爲綱紀百司之首,而以眇末一郞廳,乃敢陳章,顯與堂上爲難而主出納者,伈伈俔俔,視若應捧之疏。勿論本院,假令六曹諸司堂郞,有如此之事,其將晏然而莫之禁乎?此莫非如臣畸孤蹇劣,行乎積怨衆怒之中。雖在僚席之間,猶以臣之受侮遘辱,爲尋常事,而罔念朝廷體統之重,本院紀綱之嚴,由是而一倂壞敗,曾無餘地。今於新除之下,將何眼面,諉以歲月之稍久,而靦然復進於奔選之地,自居以院堂,指撝吏卒,拘檢郞屬乎?臣之不可冒居此院,事理較然明甚,倘蒙聖鑑,洞照其體段,則鞶帶之褫,不待臣辭之畢也。玆敢略具短章,仰暴危懇。伏乞聖明,特賜鐫削,仍命選部,勿復檢擬,以示尊朝廷之重,而俾臣隨分丘壑,毋再貽搢紳之辱,千萬幸甚。答曰,省疏具悉。其何撕捱?勿辭察職。
檢閱吳彦儒·鄭元淳聯名疏曰,伏以日昨筵中,聖上有面諭於王世子,仍命史官,錄送聖敎於春坊,臣等固知聖意有在,宜卽奉行。第伏念史體本自嚴祕,雖片言隻字之無甚緊重者,不敢書出而宣露者,古例卽然。今此親諭東宮,以爲貽燕之謨者,實光聖德,而事面亦重矣。臣等固當秉筆記實,編入史冊而已。至于錄出筵敎,自有職掌在耳。雖承丁寧之敎,終恐有乖於史規,不敢爲奉承之計,玆不得不冒死仰陳。伏乞聖明,特垂諒察,更命注書,書送春坊,實合事宜,臣等無任屛營。答曰,省疏具悉。令史官參看之意,豈使史官,行注書之敎乎?
兵曹參知鄭履儉疏曰,伏以臣於待罪邊邑之日,得聞老母病勢危劇,日夜焦泣罔措。伏蒙錫類之至仁,特許遞職歸省,中間病情,幾殆少蘇,見臣之歸,驚喜泣下,母子相對,日夜攢祝天恩而已。不意日昨,又伏承騎省除命,顧臣母病,半歲沈綿,眞元澌敗無餘,臣躬自扶將,實無暫離之勢,而感激洪恩,不敢爲辭免之計,入肅天陛,持被內省,以爲少伸分義,仍欲請褫鞶之恩矣。卽接家信,母病又復添劇,泄痢無算,神息昏薾,嘔氣特甚,無論粥藥,全不得呷下云。臣自聞此報,情理焦迫,方寸如焚,玆敢不避煩猥,疾聲仰籲於天地父母之前。伏乞聖慈,俯垂矜愍,亟許鐫遞臣職,俾得專意救護,千萬幸甚。答曰,省疏具悉。爾其勿辭護焉。
刑曹判書朴文秀疏曰,伏以臣之汚穢極矣。其誰齒於人類乎?退處窮山,沒齒是期,自伏奉筵敎,感泣無地,欲遽然還退,則實萬萬惶恐,欲仍住輦下,則又萬萬慙恧,深思兩不悖之道。臣旣以誓心自廢,則杜門省愆,亦不必以城之外內貳之,臣於是奉命姑留,要不傷臣分,永謝職事,亦不負私心,此外則實無一分左右推去之道。噫,彼官職去就,今無可論,寧伏斧櫍之誅,豈有承膺之理乎?嚴召之鎭日違越,豈非臣心之大不安?辭單之格外還給,亦豈非臣心之尤大不安乎?然而悁偏之性,便同守株,頑然冥然,不自覺嚴畏之在天,偃蹇逋慢,有若全昧君臣分義者然,此臣死罪,此臣死罪。今又特敎嚴重,天牌曉臨,而乃敢冒萬死違傲,祗有席藁俟命而已。伏惟我聖慈,臣之父母,何不少賜矜憐而寬假也耶?噫,官職鐵限,臣已矢心矣。雖以此嶺海不敢辭也,鈇鉞亦不敢辭也,且臣重傷暑濕,瘡疾遍體,晝夜痛楚,鍼藥罔效,雖無此情勢之危臲,顧此病狀,決無起動之望。玆敢力疾哀籲於慈覆之下,乞卽遞臣本兼諸任,仍令攸司,嚴勘臣慢命之罪,千萬幸甚。答曰,省疏具悉。下敎之下,豈敢若是?其涉過矣。卿其勿辭,其卽行公。
吏曹參判元景夏疏曰,伏以臣,頃上短章,猥暴血懇,誠淺辭拙,未格天聽,臣誠憂悶抑塞,罔知攸處。又於此際,伏接邸報,有申飭上來之命,臣尤惶殞震越,不敢偃息鄕廬,來伏城闉之外,而顧臣蹤地,萬萬危蹙,欲進則風波蕩擊,餘悸尙在,欲退則象魏眷顧,便訣未忍,去就兩難。徊徨道路,撫躬自傷,此何人哉?銓地一步,卽臣千仞坑穽,苟或蹉足墮落,而莫之救焉。而況彎弧操戈,睊睊傍伺,臣雖至愚,亦知海鳥之翔,此非敢顧惜軀命,惟恐狼狽僇辱,以貽淸朝之羞恥也。區區苦情,天地鬼神,實所鑑臨,夫豈有毫髮飾辭哉?念臣生於喬木,世世厚受國恩,及至臣身,益復罔極,雖糜身粉骨,無以仰酬萬一,豈敢厭勞思休,以自占便宜之地?而適其所遭跼蹐,實無冒進之路,辜恩慢命,自速斧鉞,揆諸邦憲,萬戮尙輕。伏乞聖慈,曲賜矜察,亟許鐫削,仍勘臣違逋之罪,以嚴國體,以安私分,千萬至幸。抑臣有耿耿愚忱,敢此芹曝之獻焉。目今天災荐疊,人心疑懼,訛言日興,國事日非,此正君臣上下震遑激勵之時,而宴安恬憘,一味泄沓,臣中夜仰屋,不知國家將稅駕於何所也。嗚呼,遇災省惕,莫如懋實德,聞諫嘉奬,莫如行實政,防患鎭危,莫如處置得宜,而竊瞯朝廷,百度廢弛,公道閼而未杜干囑之逕,奢風熾而未昭儉約之治,徒尙紛更之議。不恤民咨,專事詘贏之役,只匱國財,才賢無彙征之吉,黨私絶寅協之望,躁競萬端,世道寒心。今我聖上,赫然改圖,整頓頹圮之綱,振刷委靡之習,及時閑暇,修明政刑,深追鄒聖之至訓,則吾國庶幾,臣不勝慻慻有望於殿下也。臣無任屛營祈懇之至。答曰,省疏具悉。所陳者宜勉,而下敎之下,其涉過矣。卿其勿辭察職。
輔德李光運疏曰,伏以臣於直中,竊有區區憂愛之忱,敢效芹曝之獻,惟聖明留神焉。惟我春宮邸下,卽皇天祖宗之所眷降,億兆臣民之所愛戴,而玉質幼彰,文思夙詣,自開晝筵,勤勤不怠,講誦之間,字句明暢,討論之際,識解穎敏,駸駸乎日就月將之域。臣於前後,屢獲入侍,仰瞻德宇之豐盈,親承英音之弘亮,退與僚屬,相顧欣躍,謂宗社無疆之福,實在於此。而況又聰睿之性,出於本然,勤勵之誠,未嘗或弛,率是以往,進進不已,則一部小學,今歲可了,而日新月躋之功,有未可量也,以此相語,惟恐其日不足矣。向來停筵之命,固出於暑氣孔熾,聖念惟憂,欲盡其保護愼毖之才,而旣又有更待下敎之命,則聖意所存,亦有所仰揣。每於暑退之日,氣爽之辰,未嘗不擡首翹足,以俟德音,而一日二日,明命不下,荏苒之間,居然爲四十有餘日,則抑又伏念,以聖上不倦之誨,以邸下克勤之念,必無無端廢學之理,此乃睿候起居,或欠安泰,臨筵講讀,有妨調養而然耶?耿耿憂忱,亦惟在此,而傳聞所得,又未有愆度之大段,則月餘撤講,豈不爲悶,而一簣虧仞,亦豈非可慮之甚者乎?仰惟聖上,以遇物卽誨之心,以身爲敎之誠,必不至一任放忽,或懈勸率,想於三朝之際,必有警咳之勤,而古人云一日廢學,有一月之害,一月廢學,有數年之害,此言其作撤間斷,竝棄前功之爲大害也。匹夫猶然,況帝王家乎?壯年猶然,況沖歲乎?目今積暑旣歇,新涼漸緊,開卷講學,此時正好,而流光易逝,寸陰可惜,莫謂其方在弱齡,而少緩進修之道,莫謂其尙多來日,而益軫警惕之念,亟賜指揮,俾開書筵,以責緝熙光明之功,以副臣僚顒若之望,千萬幸甚。仍切伏念,輔導儲嗣,專在宮官,成就睿學,當責書筵,而臣之庸碌,猥忝是任,周流圜復,殆及半載,出入雷肆,昵近星輝,光寵極矣,榮幸至矣。顧其學術空疎,見識迷昧,挾冊登筵,無所資益,伈伈而已,寥寥而已。尙何望開發聰明,養成純粹,以無負匡直輔翼之責哉?每一進講,惶汗靡措,今日朝廷,自不乏人,豈可令如臣顓蒙,一味苟充,上以貽敎法疎略之歎,下以速職事瘝尸之罪乎?此臣所以愧深匪據,懇在必遞。而且臣素患痰癖之症,已作半生痼疾,每於節交之際,輒復加劇,今又涼生之初,如期重發,長夏暑濕之所傷,近日暄冷之所感,舊症新恙,互攻迭㞃,胸膈悶塞,而喘如吹筒,頭目疼痛,而暈如轉磨,氣息促急,坐臥俱妨,殭倒直廬,晝宵呻楚,似此病狀,尙可有自力供仕之望哉?以公則職責之孤負如彼,以私則疾病之危篤如此,不得不冒昧陳暴,以冀明鑑之俯燭。伏惟聖慈,天地父母,察臣不稱之實狀,憐臣難强之實病,將臣職名,亟許鐫遞,選他博聞有道以責輔導之效,容臣任便調治,以卒生成之澤,公私不勝幸甚。答曰,省疏具悉。方欲下敎,其陳是矣,依前開講焉。爾其勿辭察職。
大司憲吳光運疏曰,伏以臣於床簀沈頓之中,忽承恩召,不敢言病,自力登筵,如痾去體。何幸天顔溫粹,元良陪侍,一堂君臣,歡然如家人父子,示自意糞土賤質,過蒙華衮,煌煌寶墨,褒以忠直。至於特諭元良之敎,尤非蟣蝨小臣所可獲者,隆恩異渥,曠絶千古,臣感淚盈襟,不知死所。臨罷而幾行溫批,聳動瞻聆,及歸而十錠寵頒,焜燿家室,臣榮極魂悸,歷累日而靡定,如醉如狂,將不覺水火之非平地也。臣又於勉諭之下,不勝激仰,若有古人慨然澄淸之志,及其退而圖報一念,益自憧憧,達宵不寐。轉輾思量,則以臣素性如欲竭力於此職者,必有狼狽顚仆,終爲辜負恩遇之歸,何者?搢紳之奢靡,其可矯乎?豪貴之侵漁,其可禁乎?貪墨之門,其可盡漆乎?苞苴之竇,其可盡塞乎?民冤之下蟠,其可盡伸乎?上澤之中閼,其可盡通乎?私世界頭面,其可梳洗出乎?今日人心世道,如蠹屋腐墻,小試手則小生事,大試手則大生事,其不至於生事者,不過吐强茹弱,舍緊就歇,間間漫漫,遮人耳目之事。臣雖不能辦此,亦何忍爲彼哉?姻親朋黨,在在盤結,犯一人則百人叫噪,而仇敵遍於人人,論一事,則百事牽動,而風波起於事事,以臣孑然孤蹤,其何以支梧,而誰復有爲臣謀者?雖以聖明之知遇,而亦必悶其生事,厭其調劑,決之以不可用之臣矣。豪分無補於國家,而祗取一身之僨敗,慕虛名而受實禍,可不懼哉?末俗迫隘,怨毒易深,在他職則不過務盡其己分,故恪謹而無咎,在此任則不免點檢他人,故殫竭而益尤。在諸僚則摘取一二過去事,少試年少時風稜,而在長官則責鉅任重,事不取其煩瑣,言必關於大體,凜然以肅淸班行,董正風俗爲己事,然後方可以少酬其職分。嗚呼,此事何可容易?故此任之爲閒官久矣。臣自少時,歷見前後居此任者,無一人奮然以職責自任,中間豈無一時之名勝,而率皆隨俗挨過,臣嘗慨歎,輒想先正臣趙光祖之風,而竊有舜何人余何人之心矣。及夫身親當之然後,始覺彼之有由,而己之不量矣。噫,先正之時,世級未下,風俗淳古,盈廷善類,滾作一團,僚寀之間,皆極賢良之選,其風采光焰,足以驚服一世,眷遇之隆,倚毗之重,亦可謂今古無兩,而猶且譏嘲四起,媢嫉潛伏,先正終以此賈禍,今以後人之萬萬無能爲役者,獨立機巧之末路,敢行激揚之古事,則其能免於愚,而好自用,災及其身者,是必無之理也。昔人有入鄕循俗之語,俗之不可犯,蓋古矣。今世之人,積累成俗,習熟見聞,以爲當然,一有稀闊近古之事,大驚小怪,目之以病風喪性。夫以男女異路之令,施之於今世,則衆必拍掌裂眥,固不可議爲,而雖下此數等,而稍近於今世之事情者,亦不可輕易措手,以招唇舌。噫,聚蚊成雷,積毁銷骨,彼衆我寡,勳成瘡痏,其於習俗何哉?臣以徑情直行,從前招謗如山,靡聖上之恩庇,何以得至今日,而忽使之馳驟於太行之途,徒涉於呂梁之津?殿下雖欲用臣,將求臣於韲粉之中矣。殿下之置臣於此任者,恐非天地生成之意也。臣之報國一念,以隕結爲期,雖非此職,豈無自效之地乎?噫,風雲際遇,千古難事,保全終始,垂光簡冊,自是人情之至願,臣身之禍福死生,豈敢計較?而所大懼者,墑埴冥行,橫罹讒構,貽累於則哲之明也。且竊伏念今日國勢,如積年淹痼之疾,眞元大陷,而危兆叢集,若其隨症攻伐者,庸醫也。必須鎭靜調護,用上藥而補性靈,使榮衛日强而病邪日銷者,良醫也。君上,心性也,輔相銓衡,榮衛也,臺閣者,攻伐之藥石也。醫家妙訣,亦以治心爲上,補榮衛爲急。爲今之計,我聖上益加涵養省察之工,使凡百云爲,一出於天理之公,無有纖毫有我之私,或介於其間,而居輔相者,正色立朝,至公率下,握銓衡者,目中惟見得爲官擇人四字,不使關節紛競之徒,或近於門屛然後,猶有闕遺之政,滲漏之邪,大者聲攻,小者矯救,可也。此如眞元幾復,餘症種種,而正是藥石收效之時也。不然而輕投大承氣,劑於元氣凜然之際,非臣之所知也。伏願殿下,深加惕念,亦以此,俯勉於大臣銓官焉。臣之惡心不食,幾一月矣。强疾登對之後,失汗過多,症情越添,昏倒不省,人鬼莫辨。今以守令署經,天牌儼臨,而詣闕納牌,亦不能自力,臣罪至此,萬殞難贖。伏乞聖明,憐臣病重實狀,察臣苦心所在,快許鐫改,俾得及時調治,少延殘喘,以開他日報答之路,仍治臣孤恩慢命,不副職責之罪,以礪臣工,以肅朝綱,千萬幸甚。答曰,省疏具悉。眷眷之勉,其用嘉之,旣諭筵中,卿其勿辭察任。
上在昌德宮。停常參·經筵。
下直,尼山縣監韓德一,蒜山僉使李益蔓。
李普昱,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
韓師得啓曰,左副承旨李重協,昨旣有只推之命,今日不爲仕進,卽爲牌招,何如?傳曰,允。
洪象漢啓曰,刑曹判書朴文秀,連日違召,尙不出肅,事甚未安,卽爲牌招察任,何如?傳曰,允。
以副應敎尹光毅,副校理兪宇基·朴弼載牌不進,禁推傳旨,傳于李普昱曰,竝推考傳旨捧入。
李普昱啓曰,副應敎尹光毅,副校理兪宇基·朴弼載,旣有只推之命。竝更爲牌招,以爲推移入直之地,何如?傳曰,允。
傳于李普昱曰,以慈宴,有下敎事,禮曹判書·掌樂提調來待事,分付。
李普昱啓曰,禮曹判書趙觀彬,掌樂提調尹得和,依下敎來待矣。傳曰,來詣於宣政殿。
備忘記,傳于李普昱曰,秋等中日試射時,長番內官金鳳來,片箭三中,依例加資。
李普昱,以吏曹言啓曰,本曹褒貶坐起,定行於明日,堂上不可不備員。參判元景夏,令政院,待開門牌招,以爲備員開坐之地,何如?傳曰,允。
又以兵曹言啓曰,卽接慶德宮假衛將牒報,則本宮內兵曹西墻外腐傷柳木一株,爲雨所仆云,令該曹斫去之意,敢啓。傳曰,知道。
掌令李耉齡啓曰,坦事,泰績事,夏宅事,瑞虎等事,陸師聖事,明彦事,尹志事,田日祥事,兪彦民事。措辭見上正言南惠老,引嫌而退,初旣論罷,而又請出,事件雖異,臺體乖當,請正言南惠老遞差。答曰,勿煩。處置事依啓。
癸亥七月二十九日申時,上御宣政殿。禮曹判書·掌樂提調來待引見入侍時,禮曹判書趙觀彬,掌樂提調尹得和,左承旨申致雲,假注書尹學東,記事官吳彦儒,記事官鄭元淳,進伏訖。上曰,予親製荷皇恩三章,而下于都監,承旨讀之。致雲讀畢。上曰,注書出去,持樂學軌範而入來。臣學東,復命。上曰,承旨更讀特荷天子之恩章以下。致雲,讀畢。上曰,新製三章,合于古章,則乃九章耶?致雲曰,然矣。觀彬曰,今下三章,備盡荷皇恩之意,而亦合雅樂之音律矣。上曰,新製三章,左右史皆謄之。得和曰,此有下都監之聖意,臣當奉去矣。觀彬曰,獻壽之節,古人有以南山呼之,則今此山呼,實是獻壽之大節,而今殿下,將欲除之,顧群下於千萬年之祝,于何寓誠?伏願聖上,不除當行之節,俾無欠缺之歎。致雲曰,此獻壽之大節,而群下之寓誠處,今殿下不可除之。得和曰,獻壽之節,禮判所達誠是,而山呼不可除也。上曰,樂云樂云,鐘鼓云哉,山呼之節,將欲除之,諸臣之言如此,予當勉從矣。觀彬曰,聖敎如此,臣等實仰聖德矣。上曰,六佾圖,今果持來耶?得和曰,臣今持來矣。上曰,文武之舞,立於二層耶?得和曰,各立東西,而入舞之際,互相進退矣。上曰,文武所着冠服不同耶?得和曰,文舞則着進賢冠,而武舞則着皮弁矣。上曰,進賢之制,何如?致雲曰,樂學註,與介幘,同被異制云矣。上曰,皮弁之義,何謂也?致雲曰,其註云,內塗漆布,外畫毛皮之形,如斑獐皮矣。得和曰,聖上之欲減佾數,雖出於裁損之聖意,而今此六佾之用,在禮大節,爲費不多,願上,勿減六佾之數。致雲曰,此實不可減之大節,勉從宰臣之陳請。上曰,洪象漢,曾以此意,有所陳達,而卿又如是,當用六佾矣。觀彬曰,臣待罪保護之地,不勝憂慮之忱,敢此仰達矣。頃者聖上,引接諸臣,達夜失寢,豈不有損於攝養之節乎?其時諸臣之久不請退,似是不深思,而聖上,倘不允從,姑爲退出,待朝更請,可得其宜,而不此之爲,貽勞聖躬,豈非悶迫之事乎?伏願聖上,凡於引接之際,必愼攝養之節,毋若頃日之失寐。上曰,其時諸臣,趁早退出,則予當就寢矣。得和曰,今此進宴,實出爲東朝進酌之意,而聖上,將欲改行養老宴,臣等雖聞聖上之失寢,今夜退出,明日復請,則其於東朝聞知之日,豈有欣悅之心乎?此臣所以終蒙勉從之敎,而後退出者也。上曰,典樂來待耶?得和曰,方待閤外矣。上曰,召之。得和退出召來。上曰,彼乃雅樂典樂耶?得和曰,然矣。上曰,以二十五絃彈夜月之詩觀之,瑟乃有聲之物,而今之瑟聲,何其低微也?典樂曰,今之瑟聲,旣濁且微,終不及古之瑟矣。上曰,今之缶,果如秦王所擊之缶,而亦有聲耶?典樂曰,缶之形,雖同古今,其聲則自與古缶不同云矣。上曰,蔡沈以爲,今之律呂,猶不合於古樂,我朝則非但音律之不及古,亦無如蔡沈之該古今者矣。得和曰,臣於近來,留意樂學,而求與可論,未見其人矣。曾與洪啓禧,語及音律,則博曉軌範,最解音律矣。觀彬曰,啓禧,自是人才,非但音律之曉解,古今經籍凡百事爲,無不博通矣。上曰,經籍猶可易通,而音律似難曉矣。觀彬啓曰,臣待罪惠廳,職掌所關,有仰達事矣。三南大同米,自前申飭,不翅申嚴,而近見所納之米,則不但米品之不好,亦多和水者,而米品最不好者,亦是船漢弄奸,中間換米之致。此米初旣收捧於蔀屋之民,緣其幻弄,害及貢人,此莫非各邑守令,不擇監色,不甚嚴飭之致。今年爲始,米品尤甚不好邑守令,自本廳,抄出草記請罪,而拿處,終歸無實,不如罷職矣。上曰,非但中間偸出,來到京口,安知無此弊,而本廳郞廳,亦不無循私捧置之罪,先爲拿處可矣。觀彬曰,臣先見米品於未捧之前,分給貢人之米,則舊米也。卽今郞廳,則似無罪之端矣。上曰,本廳郞廳,勿爲拿處,而以各別擇捧之意申飭,米品尤甚不好邑守令,草記請罪可矣。觀彬曰,船漢之和水者,從前有梟示之令,依此一番施行,而以人命甚重之故,雖有現發者,亦未一一梟示,臣意則從今現露者,移送捕廳,施以治賊之律,尤甚者,更爲定式梟示,而且念大同運納,自有定限,秋節已屆,尙多有未來者,事極寒心。限來月望前,終有不來處,則該邑守令,亦自本廳草記請罪,從嚴處之,何如?上曰,自前已多嚴飭,而所達是矣。竝依此爲之,可也。出擧條諸臣,以次退出。
上在昌德宮。停常參·經筵。
未時,太白見於巳地。
李普昱啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,大司憲吳光運,掌令李徵夏·李耉齡呈辭,執義蔡應福,持平洪正輔·洪益三在外。今日以監察茶時之意,敢啓。傳曰,知道。
又啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
申致雲啓曰,同副承旨洪象漢,今日不爲仕進,卽爲牌招,何如?傳曰,允。
李普昱啓曰,刑曹判書朴文秀,連日違召,尙不出肅,事甚未安。卽爲牌招,何如?傳曰,允。
以副應敎尹光毅,副校理兪宇基·朴弼載等,再招不進,禁推傳旨,傳于李普昱曰,竝推考傳旨捧入。
韓師得啓曰,副應敎尹光毅,副校理兪宇基·朴弼載,旣有只推之命,竝更牌招,以爲推移入直之地,何如?以副校理兪宇基·朴弼載等牌不進,禁推傳旨,傳于韓師得曰,竝推考傳旨捧入。
備忘記,傳于韓師得曰,長番內官朴贊聖,當爲莫重公事,誤踏啓字,極爲非矣。推考。
以京畿監司柳儼狀啓,廣州等居朴起世等,爲虎嚂死事,傳于申致雲曰,嚂死人等,令本道,恤典擧行。
韓師得,以吏曹言啓曰,今日以本曹褒貶,方欲開坐,而參判元景夏,違牌不進,令政院,更爲牌招,以爲同參之地,何如?傳曰,允。
又以成均館同知館事言啓曰,今七月初七日,儒生上旬輪次,今月內無故日退行事,曾已啓達矣。大提學未差,大司成金尙魯,受由在外,限內不得爲之之意,敢啓。傳曰,知道。
又以吏曹言啓曰,今日本曹開拆坐起時,考見各道殿最啓本,則慶源府使李眞哲,以修擧昧方爲目,則其措置之乖宜可知,宜置中考,而置諸上考。舒川郡守李長欽,以業已示警,曷不知勉爲目?泰川縣監朴致隆,以威遜抑鄕爲目。興德縣監南重寬,以浮謗何多爲目。或不能自勵爲治,或不能威制鄕豪,或多招謗,宜置下考,而置之中考,竝罷黜,何如?傳曰,允。
又以吏曹言啓曰,泗川縣監金龜瑞,以三年窠守令,兩次居中,一中則雖因赦令蕩滌,其不治可知。依例罷黜,何如?傳曰,允。
又以吏曹言啓曰,曹所屬宗簿寺司饔院官員等矣,今癸亥春夏等褒貶等第,當爲磨勘,而因提調有故,不得磨勘之意,敢啓。傳曰,知道。
又以吏曹言啓曰,今日大典考講時,掌隷院司評李允執不通,依例汰去,何如?傳曰,允。
又以漢城府言啓曰,閭家奪入,痘疫摘奸,朝令至嚴,備局新定事目,各部雖是入直之官,使之親自摘奸,或値內摘奸時,許其公頉,故自本府,知委各部,定爲恒式,這這申飭矣。東部處於禁標至近之地,與他部自別,而都事李景祚,除拜屬耳,未及出肅,奉事愼世東,獨爲入直以禁標內痘疫摘奸,依事目親往看審,承傳適到此際,以闕直執頉,至於現告罷職,而摘奸出去,自是應頉公故,則此與無端闕直有異,宜有分揀之道,東部奉事愼世東,仍任,何如?傳曰,允。
又以司僕寺提調言啓曰,濟州出來後運馬,今始到京,而年例歲貢馬二百匹內,二匹到中路病留,二匹船中病留,一匹故失,合五匹計除,實納馬一百九十五匹,照數書入,而蓋左右分送道里,元無遠近之懸殊,而左道馬匹,則果於期限上來,已經御覽,右道馬匹,則左道馬入來後,八日始爲入來,未知其間稽留曲折之如何,而雖以衿川縣監李濟遠文狀觀之,七月二十五日到水原止宿云云,則二十八日間當到京城,而如是遲滯者,誠甚怪駭。大抵各邑許多牽軍之待令於境上,替把馬匹,其勢甚難。故各邑每於一二日前期,走通前路各邑,則各邑預爲整齊牽軍監色,到卽替受者,自是事目,而如或有中路稽滯之端,則不但爲弊不少,終到官報,本寺文狀,有不可取信矣。今此右道上來之馬,旣與左道上納日字,若是遲滯,此無他,沿路各邑,慢忽成習而然矣,不可無別爲査處之道。請令三道道臣,詳査各邑替傳日字,其中尤甚遲滯邑監色段,令該營門,拿致刑推,當該守令段,從重推考,以懲日後,何如?傳曰,允。
左副承旨李重協疏曰,伏以臣於三昨申退之後,忽覺渾體灑淅,如灌冷水,繼而頭腦烘熱,精神迷瞀,入夜乍歇,翌朝不得赴仕,天牌狎臨,强起詣院,而再昨出來,前證復發,寒熱交戰,痛苦陡劇,此是逐日瘧,而積傷暑濕,土敗木賊之祟也。旬月之間,難以醫藥責效,夙夜之職,實無筋力可堪,昨日隨牌陳疏,敢控疾痛之號,而院議持難,不得登徹,自速逋慢之科,不料聖恩涵覆,特靳例勘,感激惶隕,不知所喩。卽者召命又下,不敢坐違,忍死走伏於禁垣之外,而目今病狀,輾轉沈篤,薾然如近死之人,不可復陽,陳力就列,已無望矣。伏乞聖慈,俯賜矜諒,亟許鐫遞,俾得安意調治,以尋生路,千萬幸甚。答曰,省疏具悉。爾其勿辭,調理察職。
修撰李昌誼疏曰,伏以,臣猥荷洪造,出宰下邑,將養老母,獲遂至願,母子相對,惟有攢祝,區區隕結之私,非臣糜粉可酬。頃有內移旋寢之命,益惟仰我聖上軫民弊體下情之盛念,非不欲竭誠礪鈍,以少副分憂之寄,而顧臣才力素短,未效一日之責,徒費廩俸,孤負渥恩,爲愧爲恐,夙宵靡寧。曾未數月,館職除書復下,繼而馹召儼臨,榮動邑里,光被關峽,臣誠雙擎九頓,惶感交竝。竊伏念臣逖違軒陛,倏已經歲,烏鳥之願,雖幸得遂,犬馬之戀,去益難聊。今於新除之下,揆以情禮,義分固宜,聞命登途,以伸叩謝之忱,方治簿俶裝,爲指日趲程之計矣。此際臣母痰癖之痛,挾感添重,委頓呻楚,轉倒須人,蓋此所患,積有源委,每當換節之時,輒致如期發作,而關外風土異候,今夏炎溽無前,起居飮啖,自多傷損,比因臨行勞攘,偶失調將,舊祟新症,乘時交劇,初似暑癨,轉成氣瘧,首尾浹旬,有加無減。臣以煢然一身,扶護煎迫,時月之內,無望將往,稽命之誅,震慄以俟,而經筵事緊,不容暫曠。玆敢瀝血封章,猥上縣道,至若向來鄭宲之忽地橫詆,都無倫理,而顧今情事焦遑,亦未暇煩陳。伏乞聖慈,曲垂矜憫,特推孝理之化,亟許鞶帶之褫,以便救護,俾伸人子至情,千萬幸甚。答曰,省疏具悉。爾其勿辭,俟其少間,上來察職。
領議政金在魯箚曰,伏以臣於日昨筵席,猝中暑癨,滿腹亘痛,不能忍住,徑情乍退,擬卽還入,及退而連次大泄,嘔逆繼之,手足厥冷,冷汗如注,視物黃黑,頃刻之間,暴阽危域。幸奉歸調之命,僅僅扶擁以出,而未及闕門,委地昏窒,急灌藥物,始得回甦,艱致朝房,良久鎭定。夜漏旣深,寸寸歸家,又不免昏窒於中路,急投入路傍閭家,伊時景象,傍觀代懍。伏蒙聖慈,特遣御醫,齎藥來救,臣之得延縷喘,莫非再造之恩,瞻望宸極,感淚盈襟。今臣之病,大勢雖歇,餘症尙厲,最是腹中沸鳴絞疼,殆不可名狀。洞泄旣止,便道反閟,轉變爲痢,粒米畏不敢近口,惟以糜飮連命,百骸澌薾,元氣頓下十層。醫者皆言,病發於積敗之餘,若非乞得長暇,就閑調息,則必復有嗣後之慮,而虛帶重任,一任廟務之瘝曠,萬萬非私心之所敢安。以聖上之眷愍臣病,憂勤國事,豈不思所以暫許釋負,俾便醫治,改卜賢德,共濟時艱乎?仍念臣之庸愚,久玷匪據,天災疊現,而未進消弭之策,年穀將歉,而罔知備救之術。忠誠素淺,無以匡輔君德,力望素輕,無以挽鎭世道,日者喉院玉署之規切廟堂,臣誠愧悚,無辭自解。況今病情至此,尋常職事,亦末由自效,其不可一日仍冒也決矣。且臣於銓長之疏,竊有所難安者。沈錡,卽備局積仕之首郞,而內外三品應陞之人也。夏間前銓官時,諸郞廳之援例齊請,臣與僚相,因令分付詮曹矣。今之銓官,苟以其人,爲不合字牧,則直爲覆難於臣等,而不用,可也,觀其備擬於難治之弊郡,則其不以爲不合可知。若曰只不合於陞品,則前此之政,何以自擬於府窠?此皆臣之所未曉也。夫大臣之公擧郞屬,前後何限?而今獨故違而爲高,政吏之乍囚旋釋,不過體例,而旣釋之後,又必謄章,沒其事實,語或不擇,有若爲私弁循其情者然,良可慨也。與之較辨,亦涉疲勞,而旣遭其斥,不得不一陳委折。伏乞聖明,俯賜照察,仍矜臣衰朽癃疾,決難復任驅策,亟許鐫遞,以開生路,勘臣不職之罪,以謝人言,千萬幸甚。答曰,省箚具悉卿懇。此由於憊於國事之致,爲卿悶焉,從容善攝,自可愈矣。政院儒臣循例相勉之事,卿何撕捱,今覽卿章,於體例,宜有飭礪,政官推考,卿其安心勿辭,其須益加善攝焉。仍傳曰,遣史官傳諭。
上在昌德宮。停常參·經筵。
未時,太白見於近地。
李普昱啓曰,大司憲吳光運,掌令李徵夏·李耉齡呈辭,執義蔡膺福,持平洪正輔·洪益三在外。今日以監察茶時之意,敢啓。傳曰,知道。
又啓曰,刑曹判書朴文秀,連呈辭單,日事違召,無意出肅,事甚未安。卽爲牌招,何如?傳曰,允。
韓師得啓曰,副校理兪宇基·朴弼載,旣有只推之命,卽爲牌招入直,何如?傳曰,允。
又以禮曹言啓曰,各陵展謁秋幸,每年取稟事,曾已定奪矣。今秋展謁,定於何陵,而擇日於何間乎?敢稟。傳曰,當展謁於貞陵,以中旬後擇日。
又以禮曹言啓曰,各陵展謁,取稟草記。傳曰,當展謁於貞陵,以中旬後擇日事,命下矣。卽令日官推擇,則今八月中旬後,連値國忌,又有拘忌,而十六日·二十日·二十七日爲吉云。以何日定行乎?敢稟。傳曰,二十日定行。
李普昱,以備邊司言啓曰,本司武郞廳趙光鎭,奔走勤仕,已滿十五朔,依例六品遷轉事,捧承傳施行,何如?傳曰,允。
又以御營廳言啓曰,本廳屬海西十五番別馬隊五十名內,五名,以染病不得上來,故待差追立事,前已草記矣,五名今始差病來現,一體立番之意,敢啓。傳曰,知道。
又以兵曹言啓曰,去七月朔各廳堂下武臣等試射,連因有故,不得爲之之意,敢啓。傳曰,知道。
以江原監司趙明謙狀啓,伊川等邑居樂工車暹伊等,囕死·燒死·壓死等事,傳于李普昱曰,囕死·壓死·燒死人等,令本道,恤典擧行。
吏曹判書鄭羽良疏曰,伏以臣,伏見大臣箚本,則所以非斥臣者頗緊,臣已愧縮不安,而批旨又有警責之命,臣又不勝惶隕之至。玆事本屬細微,臣雖狹中不耐,豈意復事煩縷聖人?以有過人,未嘗不知爲幸。使臣前疏,果有漫事,實不擇發者,則旣往難追,而方來可惑,是臣區區之幸也。然臣固不敢苟以爲高,而亦不敢苟以爲不高,惟視理之如何耳。大臣之言,似未悉臣之本意,而或疑其出於故也,則臣又自愧也。都政過時,方欲與兵曹相議,定日入啓矣。臣之情勢,有不可冒昧在職,晏然擧行者,公私俱涉惶悶。伏乞聖明,亟命鐫削臣職,仍加重勘,以安私分,以幸國事焉。答曰,省疏具悉。體例飭礪,何撕捱之有乎?卿其勿辭行公。副應敎尹光毅疏曰,伏以臣情理懇迫,萬無供職之勢,積違召命,罪在難赦,聖恩天大,不賜嚴勘,臣誠惶懍感激,不知所以措躬也。念臣雖無狀,粗識不俟驚之義矣。積月持被之餘,別無他難進之端,則有召輒違,已至旬望,此豈臣分所敢出哉?直有私情之萬萬不得已故也。臣之老母及生母,俱年近九耋,常抱積痼之疾,委身床席,轉動須人,飮食寒暖,少失調將,則外感易入,別證輒生。臣以獨身無兄弟,左右扶視之道,非臣則無他人,又自經今夏暑熱之後,添以似瘧非瘧之症,寒熱往來,飮啖幾廢,眞元澌脫,尤復凜凜。臣方晝夜焦遑,不能少須臾離側,豈可有承入禁直之望哉?仍伏念近來,天災荐疊,艱虞溢目,此正君臣上下恐懼勅勵之時,而顧臣以病憂熏心,神思錯亂,不能締出文字,未果以一言一辭。仰勉修省之道,但日以違牌爲事,孤負職責,死有餘罪,略以短疏,仰暴至懇。伏乞聖明天地父母,特垂矜諒,鐫削臣職名,仍治臣逋慢之罪,俾伸至情,以礪臣分,不勝大願。答曰,省疏具悉。爾其勿辭護焉。
上在昌德宮。停常參·經筵。
夜一更,流星出南斗星下,入坤方天際,狀如掌,尾長二三尺許,色白。
韓師得啓曰,司憲吳光運,掌令李徵夏·李耉齡呈辭,執義蔡膺福,持平洪正輔·洪益三在外,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事何以爲之?敢稟。傳曰,當日爲之。
李普昱,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
韓師得啓曰,刑曹判書朴文秀,連呈辭單,無意出肅,事甚未安。卽爲牌招察任,何如?傳曰,允。
以副校理兪宇基·朴弼載等牌不進,禁推傳旨,傳于韓師得曰,竝推考傳旨捧入。
韓師得啓曰,副校理兪宇基·朴弼載,旣有只推之命,竝卽牌招入直,何如?傳曰,允。
申致雲啓曰,假注書尹學東,親病猝重,勢雖察任,今姑改差,何如?傳曰,允。
李普昱,以吏曹言啓曰,昨因漢城府草記,有東部奉事愼世東仍任事,捧承傳矣。第念內摘奸,事體至嚴且重,旣已闕直現告之後,雖曰有應頉,不敢更論,乃是金石之典。今此該府之罷職後請仍,殊違法例,且關後弊,自臣曹,有不可循例捧承傳施行。東部奉事愼世東,依摘奸現告罷職,何如?傳曰,允。
傳于李普昱曰,都承旨今日政,以在京人差出。
有政。吏批,判書鄭羽良進,參判元景夏未肅拜,參議任珽進,左承旨申致雲進。
兵批。判書徐宗玉進,參判魚有龍進,參議未差,參知未差,左承旨申致雲進。
以李永福爲吏曹佐郞,尹尙遜爲廣興主簿,尹之彦爲司圃別提,權世隆爲敦寧主簿,柳顯章爲司錄,趙炳彬爲正言,沈星鎭爲安東府使,學諭單呂榮祖,內官金鳳來,內試射片箭三中,今加嘉善,以兪健基爲都承旨。
兵批啓曰,慶尙左兵虞候金聖臣,全羅兵虞候韓鋈,前僉正朴恒佐,前虞候李胤杰,敎鍊官方處和,前萬戶李景來,司果鄭希僑,及第徐重運,閑良具聖澤等,或軍器別備,或捉得惡虎之功,俱有加資之命。而金聖臣·韓鋈·朴恒佐·李胤杰·方處和·李景來·鄭希僑,雖已資窮,未經準職,徐重運·具聖澤,係是出身閑良,何以爲之?敢稟。傳曰,竝特爲加資。
又啓曰,忠翊衛將沈鳳適呈狀內,素患痰癖之症,輒復發作,委頓床席,時月之內,萬無供職之勢,斯速入啓遞改云。今姑改差,何如?傳曰,允。
又啓曰,僉知中樞府事安慶運,素患水土之病,越添暑炎,轉成痢疾,景福宮假衛將金碩良,年老病痼,添得瘧疾,實無供職之勢,俱爲呈狀乞遞,今姑改差,何如?傳曰,允。
副護軍金世重·權相禹·李命坤,副司正金柱岳,以李東錫爲蔚山監牧官,別軍職李長燁,今加折衝事,承傳。
李普昱,以進宴廳言啓曰,今此進宴時,各差備妓生等,呈才習樂之際,諸上司各宮家所屬及閑雜無賴之輩,不無紛拏之弊,各別嚴禁然後,可以諫習,若有作亂犯罪者,直自本廳囚禁,依律重究之意,敢啓。傳曰,知道。
又以忠勳府言啓曰,奮武功臣仁平君李普赫母在喪,依舊例令該曹,助哀題給,何如?傳曰,允。
韓師得,以兵曹言啓曰,今此貞陵行幸時,留都以何營軍兵爲之乎?敢稟。傳曰,摠戎使,領禁衛營軍,留都。
上在昌德宮。停常參·經筵。
巳時日暈。未時日暈。
李普昱啓曰,左副承旨李重協,由限已過,今日不爲仕進,卽爲牌招,何如?傳曰,允。
又啓曰,注書任師夏,連日稱病,不爲仕進,卽爲牌招察任,何如?傳曰,允。
又啓曰,刑曹判書朴文秀,連日違召,無意出肅,事甚未安。卽爲牌招,何如?傳曰,允。
傳于韓師得曰,庚子以後,中朔之禮,欲一行之,而尙稽,再明展拜私廟,經宿行禮,翌日回駕,令儀曹擧行。
傳于韓師得曰,世子冠後,尙稽一拜,再明隨駕展禮,先爲其日入來,令該曹擧行,祗迎處,依常例擧行。
傳于李普昱曰,侍衛,以前月十三日受點人,仍爲擧行,只世子陪衛書入。
韓師得,以禮曹言啓曰,今此王世子嬪揀擇單子,京中則以今月初三日定限捧入事,知委京兆府矣。今日日勢已晩,而尙無單子輸送之事,事體極爲未安。漢城府當該堂郞,爲先推考,卽速輸送之意,更加嚴督,以爲今日內入啓之地,何如?傳曰,允。
傳于韓師得曰,今日所當趁早入之,而尙無入啓之事,紀綱所關,申飭京兆,卽爲入之。
備忘記,傳于李普昱曰,旣有其日,預爲捧單,其日呈曹,可也。而今日晩尙寥寥,其涉駭然。今聞雖到曹云,而此亦該曹草記,申飭之後,亦涉駭也。此亦紀綱攸在,當該部官皆汰去,該曹則草記申飭此等駭然之部官,京兆則尙今寥寥,亦涉不察。該府堂上,從重推考。
韓師得,以侍講院言啓曰,再明日私廟擧動,王世子隨駕時,宮官不可不備員。文學閔百昌,兼司書洪重一,自鄕纔已入來云,竝卽牌招察任。兼輔德說書·兼說書有闕之代,令政院,稟旨差出,待下批仍卽牌招,以爲備員陪從之地,何如?傳曰,允。
韓師得啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
又啓曰,副校理兪宇基·朴弼載牌招事,允下。今已夜深,待明朝出牌之意,敢啓。傳曰,知道。
又啓曰,因侍講院草記,文學閔百昌,兼司書洪重一牌招事,允下,而闕門已閉,待明朝出牌之意,敢啓。傳曰,知道。
以左副承旨李重協,注書任師夏牌不進罷職傳旨及副校理兪宇基·朴弼載牌不進,禁推傳旨,傳于韓師得曰,竝推考傳旨捧入。
韓師得啓曰,副校理兪宇基·朴弼載,旣有只推之命。竝卽牌招入直,何如?傳曰,允。
又啓曰,今八月初四日,都目政事爲之之意,敢啓。傳曰,初九日爲之。而當爲親政矣。
又啓曰,因侍講院草記,兼輔德·兼說書有闕之代,令政院,稟旨差出,待下批仍卽牌招事,允下矣。政官明日待開門牌招開政,何如?傳曰,允。
又以禮曹言啓曰,今此貞陵展謁出還宮時,王世子祗迎祗送之節,何以爲之?敢稟。傳曰,置之。
又以禮曹言啓曰,卽接貞陵令所報,則陵上莎草,今年旱乾,萎枯或大如拳,或小如棋,至於五六處曲墻面灰,庫庫剝落,蓋瓦及女夫防草瓦,間間缺傷,丁字閣樑上塗灰,間有剝落,色渝丹靑,亦多漫漶,水剌間守僕房,朱漆脫落,神路御路磚石,動退欹傾,紅箭門柱根腐傷傾側云。陵上莎草有頉,至於如此,依例政府以下進去奉審後,稟處,何如?傳曰,允。
又啓曰,今此王世子嬪揀擇單子,自漢城府,今姑輸送,八十張內一張拔去,七十九張捧入,而揀擇捧單何等至重,而所定之日,日勢已晩,不爲收送。故臣招問本部下吏,則以爲郞廳,欲拔不當拔之單,堂上累度往復,如是之際,自致遲滯云。本曹催促,不止一再,亦不動念,終至於最晩後始呈。當該郞廳,宜從重科罪,而本院請推之外,他無可施之罰,何以爲之?敢稟。傳曰,知道。父祖無顯官者六人,於世子十寸親者一張,一張於外祖雖它,於世子爲五寸親拔之,二張亦拔去,該曹知悉。噫,其郞追惟其本意,豈敢如是?此無他黨也。汰去。
李普昱,以都摠府言啓曰,再明日私廟擧動時,侍衛以前月十三日受點人,仍爲擧行事,命下。而其時受點人及其他人員,多有頉故,都摠管驪善君壆,副摠管具樹勳,竝受由在外,柳濬,身病甚重,李義豐軍門進去,李世璡方在本職被論中,一員未差,莫重寶劍·守宮侍衛及王世子陪衛將,無以推移分排,合有變通之道。在外·身病·被論·軍門進去人員,令政院,急速稟旨變通,其代與未差之代,令該曹,以在京無故人口傳差出,待下批守宮寶劍單子,改修正以入之意,敢啓。傳曰,知道。
韓師得,以兵曹言啓曰,今此貞陵行幸時,取考謄錄,則辛未年則沙阿里西邊設晝停,乙酉·壬辰兩年,則因傳敎,勿設晝停矣。今番則何以爲之乎?敢稟。傳曰,置之。
李普昱,以兵曹言啓曰,今此私廟擧動,王世子隨駕時,本曹兩驛騎馬四十匹,病傷馬除,各差備應把之數,無以推移,依例京畿驛馬限十五匹補把,以充不足之代事,本道監司處,分付,何如?傳曰,允。
又以訓鍊都監言啓曰,今此江都築城所用浮石燔甓等役,今月初三日始役,而依辛未年例,都策應以下牌將等,別單書入之意,敢啓。傳曰,知道。
李普昱,以司饔院官員,以都提調意啓曰,本院柴場,在於廣州楊根等地,每年發遣郞廳,加耕與火田摘奸收稅,以補燔役。而大抵火田則一從新起,依例收稅,至於加耕,則火田之陳久者爲加耕,而山下平地元田外,連接加耕,則本官次知連接外,加耕則分院次知,自有前例。而中年以來,分院加耕,次次見失於本官,故庚子年,燔官與本官,眼同踏驗,定境界矣。厥後眼同踏驗之規,自爾廢閣,且民習巧惡,分院執卜之時,則以本官加耕爲言,本官執卜之時,則以分院加耕爲言,中間落漏者甚多。如是之際,分院則所失不貲,將未免全失之境。今年則一依庚子年例,燔官與本官,眼同踏驗,定境界執卜之意,分付道臣,何如?傳曰,允。
又以宣惠廳言啓曰,本廳庫舍,元來苟簡,今雖新造百餘間,而湖南廳米穀最多,今年新捧庭積之數,已極夥然,明春收米藏置之庫,不可不及時經營。今年成造時已給價,未及流下木物移用計料,而太半不足之數,參酌磨鍊。給價於木商,入送峽中私養山,買取木物之意,報于廟堂,發關江原監營,流下時所經各邑及戶曹分院等收稅處,使之一切勿侵,凡本廳烙印木物,諸宮家各衙門,亦不得侵責之意,竝令分付,以爲趁卽始役之地,何如?傳曰,允。
掌令李徵夏啓曰,請逆坦孥籍,一依王府草記,卽令擧行。措辭見上請還寢泰績酌處之命,仍令鞫廳,嚴鞫得情,快正王法。措辭見上還寢夏宅島配之命,仍令鞫廳,嚴訊得情,快正王法。措辭見上請瑞虎等兩賊孥籍,亟令王府擧行。措辭見上請徙邊罪人陸師聖,依律處斷。措辭見上請寢物故罪人明彦特放之命。措辭見上請還收遠配罪人尹志放歸田里禁錮終身之命。措辭見上茂山府使田日祥,爲人麤悖,賦性鷙酷,累玷州邑,民受其毒,不一而足。曾差南邑,欺瞞上司,至蒙褒賞,及其奸狀之畢露,果被竄配之罰,人莫不稱快。曾未幾何,得除西邑,旋被臺劾,而又未幾何,復授本府,舊習未悛,刑杖太濫,貪虐愈肆,北路飢餘之民,將不勝其酷毒,如在水火。當此愼管守牧之日,如此之人,不可置之於字牧之列。請茂山府使田日祥,罷職不敍,北部都事兪彦民,以名家子弟,旣出仕路,則毋論官職之大小,固當恪謹奉公,而彦民曾差義盈也,虐使貢人,招怨狼藉。及授是任,其習漸長,坊民之受弊,不一而足。況此任,旣倣古之洛陽令,則其責任之不輕,爲如何哉?當此新定式之初,一部糾檢之任,不可畀之如此之人。請北部都事兪彦民汰去。答曰,勿煩。
假注書尹學東病代,以金漢老爲假注書。
判尹金聖應疏曰,伏以臣於特下備忘,當該部官汰去該府堂上重推之命,不勝惶駭震慄,莫知置身之所。今此王世子嬪揀擇單子收捧入啓之事,何等至重至大,而敢有一毫慢忽之心哉?其所遲滯,蓋有委折,不得不略陳事實焉。揀擇單子,各該部官,數日前收納本府,故方欲輸送儀曹之際,參軍權崇,忽起鬧端。收單中幼學金時愼·徐喜修兩家,謂以不合於揀選,欲爲拔去,臣則以爲,本府只當收捧單子,送于禮曹而已,不當取捨區別於其間,以此往復相難,不啻屢次,權崇終不回聽,取去其兩家,單子無意出給,其擧措之駭妄,已不可言,而日勢差晩,以致該曹之草記催促,其爲惶悚,固已萬萬。如臣無似,忝在一府之長,不能檢飭郞僚,如此至重之事,不卽擧行,致勤嚴敎,臣罪至此,萬殞猶輕。今臣所被薄罰,不足以小贖其辜,而反使部官,至被重勘,臣於此,尤不勝愧恧惶蹙之至。伏乞聖明,亟命有司,治臣怠慢溺職之罪,以警具僚,以安私分,不勝幸甚云云。答曰,省疏具悉。今覽所陳,其宜參酌,五部官敍用仍任,可也。飭勵之事,其何撕捱?卿其勿辭行公。
執義蔡膺福疏曰,伏以臣本庸陋,百無肖似,而濫蒙洪造,歷試內外,前後幾年,絲毫莫補。今則年迫七十,病入難醫,數年以來,人事都絶,自分生爲負罪之臣,死作辜恩之鬼,有時感念,涕泗徒零。不意柏府之命,又下於乍處田廬之際,偃伏莽蒼之地,只俟循例之勘,一縷猶存,分義是懼,寸寸扶曳,僅還私次,而病情越添,若將垂絶,束帶供職,斷無其望。噫,淸朝風憲之任,固非篤老衰耗之人所能堪承。況臣風眩癱瘝之症,已無陽界上意思,朝著賢彦,豈無其人?而强策以決無可堪之人者,不亦羞當世而辱朝廷耶,臣之實狀,通朝共知。臣不敢爲一毫飭辭。伏乞聖明,亟賜鐫免,俾臣安意就盡,以卒生成之澤焉。念臣本昧世務,而況今老病,如右所陳,顧何有一分見聞之可以補拾闕遺者,而因人所傳,竊聞有江都外城之役,此必廟謨熟講,睿算先定者,而垂死老臣,亦不無迷見,有不敢自隱,唯聖明垂察焉。夫設險以守,易有其訓,則地利亦不可偏廢,完築於無事之時,歸保於有警之日者,夫孰曰不可?第此沁府,雖是天作之金湯,而海外孤絶,沿路易塞,終非廟社久安之地也。勝國紅中之亂,暫爲避兵之所。迄于我朝,丁卯丙子之變,或保或不保,而初不關於外城之有無也。挽近以來,增設墩臺,漸築外城,土築之堅,勝於累石,元來大炮震,薄石則易碎,而唯土難入。是以自古識務者,皆以土築爲勝於石築,且觀古城遺壘,土築居多,則可知其不專出於費廉而工省也。臣竊伏聞今之改築者,累以瓦磚,塗以石灰,其爲觀美則可,穿破之難易,其視土築,不啻相絶。況其舊築,歲月已久,其堅如石,開址之難,甚於新築,且其燒磚灸灰之際,赭伐甚多云。噫,捐不貲之費,役困乏之民,撤難毁之土城,創易碎之磚築者,臣實愚眛,莫曉其所以也。況此地之不可偏安,已多先輩之所論者乎。假使此城,爲萬無一虞之地,舊築粗完,不過申飭守臣,勿壞已成之器而已。今爲此無益有害之擧者,豈非廟謨之不審耶?三年癘疫,死亡無算,今歲旱乾,穡事大歉,加以星孛之變,震雹之災,疊見層出,識者寒心,有不可勝言者。正宜節縮冗費,裁損常用,以爲修省儉約之不暇,興作土木,妄費財力,此豈其時耶?凡事已展則難縮,而明王則不然,刻印銷印,亦審事理之當否而已。伏願聖上,勿以臣老廢而無所知識,下臣此疏,更令廟堂,雜議商確,亟寢成命,以幸國事焉。且臣於西閫駁遞之啓,不能無訝惑者。夫鄭纘述,自是蹶張中儲望者,何所不可於大小閫任,而昨年北閫之遞,亦出於大臣之陳達實病,初非由於渠之厭避也。當此擇用帥臣之日,如纘述者,不可多得。當初發啓,未允物議,則停啓之臺,誠爲得體,而反咎其停啓,至請譴罷,則推上一層也。用意太深。況其一邊請譴,一邊請出,尤失事體,顚倒莫甚。臣謂此等之習,不可以事關臺閣而無所規警也。金吾議讞,何等體重,而專委律官,以致奏當之失平,律官從而舞奸,人言喧藉。金吾諸堂,宜加警責,當該律官,亦宜科罪也。臣無任云云。答曰,省疏具悉。首件事其量深矣。以浮見,其何甲乙,爲一武臣,抑之扶之,何若是勤乎?末端所陳者,其涉過矣。勿辭察職。
檢閱吳彦儒疏曰,伏以臣,四朔持被,三夏飮暍,已有積祟之症,而乃於日昨之夜,達曙登筵,失汗過多,精神糜竭,雖幸免前席顚仆之患,而退歸職次,吐瀉猝發,痎瘧兼作,宛轉叫苦,便一籧篨,同僚見諒,幸得歸家調治,而臣之老母,憂悶臣之病狀,親煎藥鐺,晝夜看護,以致寢食失寧,眞元剝傷,素患痰眩之症,乘玆勞瘁。忽又更肆,虛實莫分,醫餌無效,諸樣症兆,較視月前痛勢,不啻倍劇。如臣病之死生得失,固不足暇恤,而緣臣之病,至使老母過憂成疴,臣之不孝之罪,誠大矣。扶將病母,焦遑以度,適於此際,有私廟展拜之命,期日隔宵,鑾蹕將啓。臣旣職忝邇班,左右史之任,亦不可闕一於陪扈之列,則在臣分義,固非敢在今言私者,而第念母病忒重,有霎時難捨之勢。今若以趨造陪班爲恭,而遽爾離側,則情理之煎迫,有可勝言。今若以離捨病母爲悶,而偃然在家,則分義之虧缺,當復如何哉?到此而臣之情勢,誠窮且隘,而於公於私,將未免不忠不孝之人。徊徨踧踖,進退無路,微末小臣之陳章浼私,極其猥屑。而聖朝旣有特許親病陳籲之路,則臣獨不敢終有所泯伏者。玆不得不冒萬死疾聲呼籲於孝理之下,伏乞聖慈天地父母,矜察臣悶迫之私,鐫削臣見叨之職,專意救護,以伸人子懇急之情,亟降威命,以治小官瀆撓之罪,使陪班無缺,私分獲安,不勝萬幸。臣無任云云。答曰,省疏具悉。爾其勿辭護焉。
上在昌德宮。停常參·經筵。
申致雲啓曰,左副承旨李重協,昨旣有只推之命,今日又不仕進,卽爲牌招,何如?傳曰,允。
又啓曰,注書任師夏,旣有只推之命,今日又不仕進,卽爲牌招,何如?傳曰,允。
又啓曰,刑曹判書朴文秀,連日違召,無意出肅,事甚未安。卽爲牌招,何如?傳曰,允。
韓師得啓曰,副應敎尹光毅,由限已過,卽爲牌招,何如?傳曰,允。
兪健基啓曰,假注書金漢老,身病甚重,勢難察任云。今姑改差,何如?傳曰,允。
又啓曰,獻納李台重,下諭後過限不爲上來,依定式遞差傳旨及禁推傳旨,捧入之意,敢啓。傳曰,知道。
李普昱啓曰,大司憲吳光運,掌令李徵夏·李耉齡呈辭,執義蔡膺福疏批未下,持平洪正輔·洪益三在外。今日以監察茶時之意,敢啓。傳曰,知道。
兪健基啓曰,明日私廟擧動時,大駕入齋室後及翌日大王大妃殿兩次問安,承旨二員,當爲進去,何承旨進去乎?敢稟。傳曰,左承旨·左副承旨進去。
傳于申致雲曰,守宮,亦以前守宮爲之。
兪健基啓曰,守宮假承旨安慶運,時無職名,令該曹,口傳付軍職冠帶常仕,何如?傳曰,允。
以副校理兪宇基·朴弼載等牌不進禁推傳旨,傳于韓師得曰,竝推考傳旨捧入。
兪健基,以吏批言啓曰,春坊闕員今當差出,而擬望之人乏少,相避竝擬,何如?傳曰,允。
又以吏批言啓曰,玉果縣監鄭東良加資事,命下矣。雖已資窮,未經準職,何以爲之?敢稟。傳曰,特爲加資。
又以吏批言啓曰,新除授咸鏡都事李大源呈狀內,猝得泄痢,氣息澌綴,擔舁登途,其勢末由,斯速入啓處置云。身病果是危重,則不可强令赴任,依例改差,何如?傳曰,允。
又以吏批言啓曰,玉堂闕員,今當差出,曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。
有政。吏批,判書鄭羽良進,參判元景夏牌不進,參議任珽進,都承旨兪健基進。
兵批。判書徐宗玉進,參判魚有龍入直進,參議未差,參知未差,左承旨申致雲進。
以李天輔爲兼輔德,李永祿爲說書,洪羽漢爲兼說書,柳復明爲工曹參判,李鼎輔爲兵曹參議,洪重徵爲參知,沈鑰爲刑曹佐郞,韓命夔爲引儀,朴得遠爲內資主簿,安德亨爲司評,金時粲爲副修撰。
申致雲,以兵批言啓曰,五衛將郭致遠呈狀內,素患伏暑之病,轉成泄痢,委頓床席,時月之內,差復無期云,今姑改差,何如?傳曰,允。
兵批,以柳復明爲同知,成至厚爲僉知,李長燁爲五衛將,具億爲兼司僕將,沈義希·柳惠基爲宣傳官,申思儼·李達遠爲都摠都事,鄭錫耉爲翊衛,金昌垕爲全羅兵虞侯,田始益爲慶尙左兵虞侯,李濯爲忠壯將,鄭履儉爲副護軍,權爲副司直,南惠老爲副司果。
兪健基啓曰,今日政,行副司直柳復明。吏批,工曹參判受點。兵批,同知受點。以何堂筒擧行乎?敢稟。傳曰,同知受點單子入之後,政事差出。
申致雲啓曰,副摠管洪景輔,入直摠府矣。以金吾堂上事,遭臺疏徑出云,此與無端徑出有異,而事體未安,推考警責,何如?傳曰,允。
傳于兪健基曰,承旨前望單子入之。
以鄭翬良爲承旨,右副鄭翬良,同副李普昱。
兪健基啓曰,新除授承旨待落點,卽爲牌招,何如?傳曰,允。
李普昱啓曰,因都摠府草記,都摠管驪善君壆,副摠管具樹勳,竝受由在外,柳濬身病甚重,李義豐軍門進去,李世璡方在被論中,一員未差,侍衛將無以分排備員,令政院,急速稟旨變通事,允下矣。在外身病被論軍門進去人員,合有變通之道,何以爲之?敢稟。傳曰,竝改差。
兵曹口傳政事,以洛豐君楙爲都摠管,礪恩君梅·李春躋·尹容·鄭壽松·朴明源爲副摠管。
李重協,以兵曹言啓曰,在前擧動王世子隨駕時,前後牌軍兵,元無磨鍊之事矣。今番則王世子展拜後,先爲還宮,前後牌軍兵,不可不磨鍊,訓鍊都監軍兵四百名除出。王世子還宮時陪衛事,節目中磨鍊以入之意,敢啓。傳曰,知道。
又以兵曹言啓曰,今八月二十日貞陵擧動時,各殿問安馬,各差備入把本曹驛馬及京畿·公洪·江原三道驛馬補把之數,依前例磨鍊別軍書入,而每當擧動之時,外驛馬抄擇上送事,申飭非不嚴明,而各驛每輒苟充定送,其在事體,誠極未安。今番則以體大善步馬,各別精抄,各其營門,定差使員,另加點擇,今十六日京中逢點事,各道監司處,撥馬知委,而司僕寺添補京畿驛馬,則從本寺啓下數,直爲入把之意,分付本道,何如?傳曰,允。
又以義禁府言啓曰,今初五日,私廟擧動時,大駕各差備都事九員,王世子考喧都事二員,本府入直都事一員,當以十二員,分差假都事二員,令該曹差出,以爲分差之地,何如?傳曰,允。
申致雲啓曰,因侍講院草記,新除授兼輔德·兼說書,待下批牌招事,允下,而兼輔德李天輔,兼說書洪羽漢,時無職名,令該曹,口傳付軍職,何如?傳曰,允。
兵曹口傳政事,以安慶運爲副司直,李天輔爲副護軍,洪羽漢爲副司正。
備忘記,祀典,子之所愼齋三日,自王公至匹庶,乃達道也。雖間享禮,弗爲下敎致齋固在,而政院佯若不知,章奏循例捧入,甚涉寒心,諸承旨從重推考。
以注書任師夏牌不進罷職傳旨,傳于兪健基曰,推考傳旨捧入。
韓師得啓曰,注書任師夏,旣有只推之命,更卽牌招,何如?傳曰,允。
李普昱啓曰,右副承旨鄭翬良,承牌來詣,而闕門已閉,待明朝肅謝之意,敢啓。傳曰,知道。
又啓曰,因弘文館草記,副校理朴弼載·兪宇基,修撰金時粲牌招事,允下,而闕門已閉,待明朝出牌之意,敢啓。傳曰,知道。
李重協啓曰,注書任師夏牌招事,允下。而家在城外,待開門出牌之意,敢啓。傳曰,知道。
李普昱,以弘文館言啓曰,今此本館下番闕直,事體未安。副校理朴弼載·兪宇基,旣有只推之命,與新除授副修撰金時粲,一體牌招,以爲推移入直之地,何如?傳曰,允。
又啓曰,明日私廟擧動時,侍臣諫院,無進參之員,除被論未署經外,正言趙炳彬,待開門牌招,以爲進參之地,何如?傳曰,允。
李重協,以兵曹言啓曰,明日私廟擧動時,本曹堂上待衛及王世子陪衛,不可不備員。新除授參議臣洪重徵在外,他無推移之路,令政院,稟旨變通,何如?傳曰,兵曹參議前望單子入之。
吏曹口傳政事,以李鼎輔爲兵曹參議,以李命坤爲參知。
同副承旨洪象漢疏曰,伏以臣之老母,自經暑濕以來,眠食頓減,疾恙頻發,無日不事醫藥,臣之情理,實無離捨供捨之勢,而銀臺移拜之命,適當久違軒陛之餘,區區犬馬之戀,不敢言私,强抑祗肅,奔走卯申,今已浹旬矣。公退之暇,細察母病,則所噉益不如前,元氣一倍綿綴。重以朝涼晩暄,脫着失宜,感冒闖發,諸症越添,痰火升降,寒熱交攻,虛煩作而通宵失寐,惡心數而竟夕絶粒,呻吟之聲,達於戶外,以身孑孑單身,左右扶將,念不遑他,趨聽漏之班,直深嚴之地,已無其望,而再明動駕之辰,亦末由陪扈,臣罪至此,無所自逃。此時瀆擾,極知其萬萬惶悚,而情私所迫,不得不冒死仰籲於孝理之下。伏乞聖慈天地父母,俯垂諒憐,亟賜鐫削,俾便救護,毋曠夙夜,仍治臣煩猥之罪,千萬幸甚。臣無任云云。踏啓字。
上在私廟。停常參·經筵。
辰時巳時,日暈。
假注書金漢老改差代,以李聖運爲假注書。
李重協啓曰,備邊司郞廳來言,今日賓廳坐起日次,而擧動相値,頉稟。傳曰,知道。
兪健基啓曰,賓廳坐起,旣已頉稟,所當持公事入侍,而擧動相値,不得爲之之意,敢啓。傳曰,知道。
李重協啓曰,內乘來言,捲簾,取稟。傳曰,捲三面。
大駕入私廟後,政院·玉堂·藥房問安。答曰,知道。
王世子口傳問安。答曰,知道。大駕展拜罷後,政院·玉堂·藥房問安。答曰,知道。
王世子入私廟後,政院·玉堂·藥房問安。答曰,知道。
申致雲啓曰,小臣,大王大妃殿問安進去下直。傳曰,知道。
韓師得啓曰,禮貌官來言,百官稟旨就次。傳曰,知道。
申致雲啓曰,小臣馳往于大王大妃殿問安入啓,則答以知道之意,敢啓。傳曰,知道。
王世子還宮後,遣宮官問安。答曰,知道。
李重協啓曰,刑曹判書朴文秀,連呈辭單,無意出肅,事體未安。卽爲牌招,何如?傳曰,允。
傳于李重協曰,午雖日熱,夜則頗寒,訓鍊都監·禁衛營·御營廳·禁軍陣隨駕軍兵等,依上年三月例,饘粥分饋事,分付。
傳于李普昱曰,依上年三月例,月城尉·錦城尉直宿省記修入,勿出朝報。
以副校理兪宇基·朴弼載,修撰金時粲等,牌不進禁推傳旨及正言趙炳彬牌不進罷職傳旨,傳于李普昱曰,竝推考傳旨捧入。
李重協啓曰,在前經宿擧動時,大內巡檢等事,使入直兵曹都摠府堂上·各色宿衛將士等,屢次巡檢事例爲啓稟,分付矣。今亦依此擧行之意,敢啓。傳曰,知道。
韓師得,以觀象監官員,以領事意啓曰,今此貞陵陵上莎草有頉處奉審時,臣以政府進去矣。本監提調一員,亦當進去,而臣旣領本監,依例兼進之意,敢啓。傳曰,知道。
李重協啓曰,訓鍊都監知彀官·禁衛營敎鍊官·御營廳敎鍊官·禁軍陣敎鍊官來言,日暮後懸燈,人定後刁斗,天明落燈云矣,敢啓。傳曰,知道。
安慶運啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
又啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
初五日卯時,上,行私廟擧動時,行都承旨兪健基,左承旨申致雲,右承旨韓師得,左副承旨李重協,右副承旨鄭翬良,同副承旨李普昱,記事官任師夏,假注書李聖運,記事官李毅中,記事官鄭元淳,隨駕。上,出仁政門敎曰,宣傳官於摘奸時,猶且佩劍,而今此守宮宣傳官祗迎時,不爲佩劍,事甚未安,此後則申飭佩劍,可也。出擧條,上,過景明門敎曰,景明宮,是大王大妃殿往來之門,而傾側如此,卽爲修改事,分付該監,可也。上入私廟大門時敎曰,元良行,在後廂前否?兵曹判書徐宗玉曰,世子行在標記之前矣。上,入私廟。諸臣,以次退出。
上在昌德宮。停常參·經筵。
申時日暈。
大駕親祭罷後,政院·玉堂問安。答曰,知道。
開門後,政院·玉堂·藥房問安。答曰,知道。
王世子遣宮官問安。答曰,知道。
朝廷二品以上·六曹單子問安。答曰,知道。
韓師得啓曰,今八月初七日,文廟釋菜大祭,今日當傳香,臣當進去乎?守宮假承旨傳香乎?敢稟。傳曰,假承旨傳香。
李重協啓曰,小臣,大王大妃殿問安進去下直。傳曰,知道。
又啓曰,小臣,馳往于大王大妃殿問安入啓,則答以知道之意,敢啓。傳曰,知道。
傳于鄭翬良曰,還宮時,世子勿爲祗迎事,分付侍講院,時刻待下敎入之。
傳于韓師得曰,史官一員待命,騎馬三匹立之。
李重協,以御營廳言啓曰,軍兵等,依上年三月例,饘粥分饋事,傳敎矣。本廳結陣軍兵等處,去夜設粥一一分饋之意,敢啓。傳曰,知道。
又以訓鍊都監言啓曰,隨駕軍兵等,依上年三月例,饘粥分饋事,命下矣。隨駕軍兵及挾輦砲手等,依傳敎煮粥分饋之意,敢啓。傳曰,知道。
又以禁衛營言啓曰,依傳敎,隨駕軍兵等,煮粥以饋之意,敢啓。傳曰,知道。
又以兵曹言啓曰,依傳敎隨駕禁軍及標下軍兵等處,煮粥以饋之意,敢啓。傳曰,知道。
傳于韓師得曰,新進內官錯稟,故下備忘矣。置之。
傳于鄭翬良曰,諸司預備。
李重協啓曰,內乘來言,捲簾,取稟。傳曰,捲三面。
大駕入孝章廟後,政院·玉堂·藥房問安。傳曰,知道。
大駕還宮後,政院·玉堂·藥房口傳問安。答曰,知道。
領議政金在魯等,貞陵奉審後書啓。臣等進詣貞陵,陵上莎草有頉處奉審,則自戌方至壬方枯損,廣九尺,高五尺五寸,自寅方至甲方,枯損廣五尺五寸,高六尺,自卯方至辰方,枯損廣九尺,高八尺五寸,而此外亦頗有片片枯損,難以尺量處。又有莎草,雖不枯損,而土凹微陷之處,竝圖形以進,而曲墻外來脈及左右邊莎草,亦或枯損,土色露出是白乎旀,曲墻蓋瓦,間間缺傷,面土庫庫渝傷剝落,丁字閣樑上塗灰及殿內壁土,間有剝落罅隙,丹雘亦或漫漶,右邊及後面階砌石,間間動退,神路御路磚石,間間傾側,紅箭門西邊一柱柱根腐傷,頗爲傾欹是白乎所,今此陵上莎草枯損處,以尺量見之,則似爲大段,而實則無全然盡枯處,皆於枯損之中,靑葉雜被,根荄猶活,此蓋由今年旱乾特甚,日漸受傷而然。若始修改之役,則必將幾至盡改,此時莎草,例難着根,或恐旋卽枯損,反不如舊根猶存之時,姑待九十月間擇日擧行,而曲墻外莎草枯損處,一時修改,似合事宜是白乎旀。曲墻蓋瓦等處及丁字閣以下執頉處,令該曹,卽爲修改,何如?傳曰,允。
初六日未時,上,親祭私廟,還宮時,行都承旨兪健基,左承旨申致雲,右承旨韓師得,左副承旨李重協,右副承旨鄭翬良,同副承旨李普昱,記事官任師夏,假注書李聖運,記事官李毅中,記事官鄭元淳,隨駕。上,出私廟大門敎曰,釋奠大祭齋戒有之乎?翬良曰,無齋戒之事矣。上曰,親政旣已命下,吏兵曹郞廳,各備三員,使之入參,可也。兵曹判書徐宗玉曰,郞廳各有所掌,四員然後可無窘急之患矣。上曰,然則此後親政時,吏兵曹郞廳,各備四員入參事,亦爲定式,可也。出擧條,上曰,今將歷臨孝章廟,乘輦時樂作,彰義宮橋樂止事,分付。上曰,親政處所,以養正閤爲之。銓郞,以在京無故人差出,可也。出榻敎,上曰,諸司預備,雖以命下,當入孝章廟,百官小住祗迎事,分付。都監馬兵,先往洞口內事,亦爲分付。申時,上,入孝章廟,酉時,上還宮。諸臣,以次退出。
上在昌德宮。停常參·經筵。
藥房都提調臣金在魯,提調臣趙觀彬,副提調臣兪健基啓曰,伏未審夜來,聖體若何?參祭私廟,雖伸情禮,而兩日勞動,迫曛還宮,不瑕有傷損之節,而眩氣其無所發作乎?臣等久未入侍,今日不可不率諸御醫入診,詳察聖候矣。大王大妃殿氣候何如?王世子勞動之餘,氣候亦何如?臣等不任區區憂慮,敢來問安,竝此仰稟。答曰,知道。伸禮回倍于心,是兩幸時,慈殿氣候差勝後一樣,予則一樣矣。世子氣候,亦一樣,待下敎入侍,宜矣。
兪健基啓曰,左副承旨李重協,同副承旨李普昱,今日俱不仕進,卽爲牌招,何如?傳曰,允。
韓師得啓曰,都目親政,旣已命下,政官不可不備員,吏曹參判元景夏,卽爲牌招察任,何如?傳曰,允。
鄭翬良啓曰,刑曹判書朴文秀,日事違召,尙不行公,卽爲牌招察任,何如?傳曰,允。
以左副承旨李重協牌不進罷職傳旨,及副校理兪宇基·朴弼載,副修撰金時粲牌不進禁推傳旨,傳于李普昱曰,竝推考傳旨捧入。
傳于韓師得曰,史官一員待命,騎馬三匹立之。
執義蔡膺福啓曰,臣之衰病,已入膏肓,精力消耗,一切榮塗,萬念俱灰。迺者柏府新命,出於意外,臣衰朽之質,雖閑職漫官,猶不勝堪,況風憲之任,豈如臣病痼者所可苟充也哉?然寸縷猶存,聖恩難孤,敢於辭疏之末,粗陳愚慨之見,言辭拙訥,誠意淺薄,一未開納,致勤誨責,諭之以甲乙,責之以扶抑,以至於其涉過矣。臣奉讀惶縮,繼以恧歎。噫,沁都外城之築,經營旣久,計畫已熟,臣非不知荒蕪之言,不敢可否於其間,而當此天災時變,兼以凶荒,國計民力,俱到貧弱,捐不貲之費,築易毁之城,恐非修省節損之道。故採取輿情,附陳弊瘼,雖是浮淺之見,亶出憂愍之忱,而敢以一得之愚,仰祈更確之要,則實非全出於自爲甲乙之意也。至若臺閣視警之請,深慨擧措之顚倒,推及事實之源委而已。夫豈有左袒於武臣,而敢爲扶抑於其間哉?且其金吾奏當之失平,只緣律官之弄奸,致有人言之喧藉,則科罪之請,烏可已乎?以此以彼,不過官師之相規,初非抑勒之深意,則聖敎嚴飭,臣尤懍蹙,而重以訝惑也。雖然,臣本人微言輕,百不肖似,浮見之敎,臣何敢引以爲嫌,而其他扶抑過矣之諭,是臣言行不能見孚於君父之致,臣自悼傷,更誰咎哉?卽宜詣臺自列,而適値動駕,今始來避,所失尤大,其何敢一刻仍冒於臺端乎?請命遞斥臣職。答曰,勿辭。
李普昱啓曰,執義蔡膺福,再啓煩瀆,退待物論矣。答曰,知道。
兪健基啓曰,領議政金在魯,有稟定事,請對矣。傳曰,引見。
李普昱啓曰,副司果洪重徵,帶軍銜下鄕,依定式禁推傳旨捧入之意,敢啓。傳曰,知道。
吏曹口傳政事,以尹得載·李彝章爲吏曹正郞。
韓師得,以弘文館言啓曰,副校理朴弼載·兪宇基,副修撰金時粲,旣有只推之命,竝卽牌招,推移入直,何如?傳曰,允。
李普昱,以備邊司言啓曰,京畿監司柳儼報狀以爲,今此貞陵行幸時,晝停所排設及植炬排立與否,不可不預爲知悉擧行,取考壬辰謄錄,則晝停勿爲排設,出還宮時植炬,亦勿排立事,自本司啓稟,分付。今亦預爲稟定事爲請矣。晝停植炬,俱係至重,必須明白稟旨然後,可以分付,何以爲之?敢稟。傳曰,已下敎矣。
韓師得,以禮曹言啓曰,卽接懿陵參奉所報,則本陵樹木,漸至茂密,頗有虎患,頻頻作挐於紅箭門內矣。日昨村閭十四歲女兒,囕食於陵寢至近之地云。園陵肅敬之地,虎患若此,極爲驚愕,卽令軍門,依例發遣將校,期於捕捉,何如?傳曰,允。
李普昱,以御營廳言啓曰,因禮曹草記,懿陵陵內虎患頻數,村女十四歲兒,囕食云,卽令軍門,發遣將校捕捉事,命下矣。本廳將校,率領牙兵五十名,今日出送之意,敢啓。傳曰,知道。
韓師得啓曰,卽者副應敎尹光毅,以親病陳疏徑出,原疏以社稷大祭齋戒,纔已退却矣。所當禁推傳旨直捧,而此與無端徑出有異,推考警責。修撰元景淳,自鄕上來云,卽爲牌招入直,何如?傳曰,允。
又啓曰,修撰元景淳牌招事,允下,而今已夜深,待明朝出牌之意,敢啓。傳曰,知道。答司直具聖任疏曰,省疏具悉。覽卿所陳,正若予意,不棄士民之意,何待卿章,而但此非今日之務也。十六件條陳,其當從容商確矣。仍傳曰,原章留中。
癸亥八月初七日申時,上,御熙政堂。領議政請對入侍時,領議政金在魯,右承旨韓師得,記事官任師夏,記事官吳彦儒·鄭元淳,以次入伏。在魯進伏曰,昨日甚暑,兩日勞動之餘,聖體無傷乎?上曰,一樣矣。大妃殿氣候何如?上曰,平安矣。王世子氣候,勞動之餘一樣乎?上曰,一樣矣。在魯曰,小臣猝然得病,久未出仕,左相近亦引入,故有及時稟定事而未果矣。貞陵事,亦欲面達,今年暵乾,故莎草多枯,陵官亦以爲,卽今雨則當生活云矣。上曰,豈特貞陵,他各陵亦必然。而此陵則欲幸行,故陵官預爲報禮曹矣。上曰,陵官爲誰?在魯曰,趙榮保也。此時莎草,例難着根,九十月莎草爲好云。擧動時外面觀美,則改莎可也,而實效則差待九十月改莎好矣。上曰,誠然矣。此陵寢,昔年擧動時,予以侍衛見之矣。在魯曰,石物儀節,不如他陵也。上曰,以新封故似然矣。相去幾里?在魯曰,十里也。上曰,擧動時,道路不窄乎?在魯曰,無傷害稼穀之慮矣。上曰,無晝停之事矣。在魯曰,植炬事,政院稟之,而姑無下敎矣。上曰,從當下敎矣。上曰,壬辰八月日記,注書持入。在魯曰,有稟定事,狀啓亦持入。師夏出去,持日記狀啓入伏次。上曰,貞陵封陵後,凡幾番展謁,注書出去,問於禮曹。師夏出去,取閱禮曹謄錄入奏曰,顯廟朝,無擧動之事,肅廟朝,辛未二月·乙酉八月·壬辰八月,凡三次擧動矣。在魯曰,封陵後,顯廟有病患,似未及擧動矣。在魯曰,伏聞日昨筵中下敎,臣心亦悚蹙矣。臣欲乘間陳達,而病未能焉。伊日末端下敎,雖開釋,而其後入侍,復有下敎,左相不勝惶蹙云矣。上曰,以其事故然耶。在魯曰,左相似當待命,而以進宴事待命,有駭聽聞,故臣挽止之,而尙不陳疏者,亦以此之故也。雖有語言之差,本意則不然矣。本意若此,則初豈陳請耶?聖意於進宴,過嫌而牢拒,故臣等與左相以爲,聖意不可回聽,仰請於東朝然後,可以得準,故相議爲之矣。左相語法,本多以上下壁說去者,故如此,辭不達意而然矣。當初請之者,左相也。上曰,上下壁之言是也。在魯曰,於親耕,大射禮樂器等事,殿下無不親自講定。此雖出於欲其盡善無欠之聖意,而以大體見之,則左相憧憧之言,近似矣。聖上嘉奬都憲,故左相之言,伊時適如此,而本意非出於不誠實而然也。殿下幾年任使,而今有如此下敎耶。上曰,此事已料卿之有所達矣。今番陵上奉審,卿出去,故予始覺悟,而初則予意以爲左相,不以此爲嫌矣,擧動時,班列甚紛擾,予且無況,大臣班行,未及見之,故不知其不來矣。予嘉奬吳光運,非斥左相,若兩人事,而吳光運則渠實不知而爲之,故予是之矣。昔在銅闈時,予過班列,有一承宣,凝然不動,予顧謂春坊曰,政院如此,而春坊何不言之云?則左相以予非非,蓋慮予心之不廣也。在魯曰,其時左相有危厲之心,故不欲殿下之見憚而然矣。上曰,卿精知左相之心矣。上曰,我國事皆名也。然而辛壬以後,名之一字,能扶邦國,左右相,卽名之一派也。予非謂左相,二心事予也,是名之弊也。在魯曰,臣與左相,在賓廳,左相以爲,吳光運疏批下,則欲爲待罪箚云,臣則曰吾欲爲請對云,則左相以爲,雖待罪,而非爲無味待罪而已。蓋其意,上款欲待罪,下款欲復請也。左相於此等處,常時不能無動,而小臣以光運疏爲非,故伊日嘉奬之時,未嘗有欽歎之言也。左相以光運疏爲難,而設上下壁之語下款,欲明事勢,不得不行之之意,而語未瑩,以致如此矣。左相語法,本如此,非敢爲兩端而然也。上曰,其日都監堂上·承旨皆非矣,從予之心,可也。養老宴何妨乎?其時傳旨尙在,欲留置而爲元良後日之觀覽矣。其時達夜相持,非邊報而如是徹夜,入內後以爲,欲受宴而反貽困矣。洗水之敎,承旨以爲非矣,而予心實如是矣。予問吳光運曰,然則聽進宴乎?對曰,臣何敢達?此則非也。爲臺官,何事不言乎?在魯曰,人君五旬之年,上奉東朝,實帝王家稀有之事。頃日得請之後,群下孰不懽欣適會?生此節拍,上敎以鶂鶂之肉爲諭,群下之心,當如何?諸臣皆願得一日懽侍,此後毋復爲此等下敎介潔之目,元非人君之大慶,有欠於包涵之德矣。上曰,左相若非,則豈止此而不下敎乎,予豈嫌於進宴事,深咎左相而不言之乎?予不芥滯,無痕跡出仕之意,卿須傳於左相,可也。在魯曰,今番陵幸時,晝停所及植炬事,預爲知悉然後,可無窘急之患矣。上曰,晝停所勿爲排設,植炬則只自闕門,至鼓巖前路,京司依例排立,外邑植炬則勿爲擧行事,分付,可也。出擧條,在魯曰,慶恩宗家奉祀,誠可愍然矣。上曰,慶恩,非奉祀乎?在魯曰,其兄金聖臣,有子早亡,遵慶恩遺意,以金後衍第二子,定爲宗孫已久,纔喪其所後母,亦已服喪,而特以生養兩家,無與受之人,故拘於法例,不得出立案,而此非生家不許,而朝家强命之比。特令該曹,成給立案,則實合於繼絶之義,亦可爲上慰慈心之道矣。上曰,如此非難之事,慈聖猶不下敎,慈聖聖德,於此亦可見矣。上慰慈心之道,宜許立後,慈聖祖父母奉祀,事體甚重,特許立後。出擧條在魯曰,今因貞陵幸行,心有所感者,敢此仰達矣。廣平大君璵,卽世宗朝大君,而爲撫安大君芳蕃奉祀,永順君溥,廣平之子,而能文屢中科甲,且策勳,有名於世矣。聞其家乘,以爲撫安夫人,享年幾八十,至睿宗朝,尙爲生存,家在安巖洞,距貞陵隔岡不遠,故每逢節日,親乘小轎,率婢子往祭于陵所。且未封陵之前,廣平子孫,連爲守護云矣。撫安,卽神德王后所誕生,而廣平·永順,俱爲不遷,故三代祠宇,方在於安巖洞輦過之道傍,此與他有別。今番陵幸時,特爲賜祭,似好矣。上曰,聞卿所達,深用感愴,回駕後,三代祠宇,一體致祭,宜矣。出擧條在魯曰,今番揀擇單子,漢城參軍權崇之以私怨,任自拔去,以致生事,實是前所未有之變,誠極可駭。蓋權崇家與金家,有先世大段讎怨,世所共知。當初造謗,本出於權家,而李永福,卽權家外孫,故頃年金善行登科初,假注書望時,永福有所云云。金家至於陳疏痛辨,其言節節有明證,可見造謗者之全出白地,而永福被拿,供辭窘遁,全歸脫空矣。今者權崇,以該府一郞官,擅拔莫重揀單,持歸其家,與堂上相抗,終不還送,豈非放肆之甚乎?堂上所當草記論罪,趁期推入,而判尹金聖應,拘於親誼而不爲之,徒費往復,以致不卽入啓,至勤嚴敎,事體亦甚未安。權崇不可汰去而止削職,判尹金聖應,從重推考,何如?上曰,權崇,年少而然矣,竝依爲之。出擧條在魯曰,故相臣金宇杭,先朝有德之臣,其晩節尤有可尙矣。其兩子已死,只有成長孫一人,而繼後於大臣之兄家,卽今大臣家門戶凄涼,實爲愍然。聞其葬地,方移厝云,自前大臣遷葬,擔軍祭需,有顧助之規,特令考例擧行似宜,故敢達。上曰,有德大臣也。令該曹,從厚顧助,可也。出擧條在魯曰,此北伯沈聖希狀啓也。親騎衛都試,依所請庚申辛酉兩年八等蕩滌勿施,壬戌·癸亥兩年都試設行,何如?上曰,依爲之。在魯曰,此北兵使趙虎臣狀啓也。今春行營都試,庚辛兩年條八等,旣已行之,本營都試,依今春行營例,庚辛兩年條及行營之壬戌·癸亥兩年條設行事,及今秋巡操一款,竝爲稟請矣。比監營雖似斑駁,似當依所請許施矣。上曰,依爲之。在魯曰,此南兵使趙東漸狀啓也。今年年事,南道雖不及北道,而詰戎之政,何可久廢不行乎?習操則依所請許施,而兵使旣已習操,則營將巡點,不當疊行,依他道例勿行,何如?上曰,依爲之。在魯曰,此江原監司趙明謙狀啓也。災傷覈審,校生考講,道臣巡歷時,依近例兼行事許施,而監司旣已巡歷,則營將巡點,停止,何如?上曰,依爲之。在魯曰,此公洪兵使李必耉狀啓也。習操巡歷,依所請許施,而營將巡點,停止,何如?上曰,依爲之。在魯曰,此黃海兵使李希夏狀啓也。今春雖已行操,今秋習操,亦令依所請擧行,何如?上曰,依爲之。在魯曰,此全羅兵使具侙狀啓也。兵使習操,依例擧行,而營將城將巡點,則不當疊行,停止,何如?上曰,依爲之。在魯曰,此慶尙左兵使沈瑎狀啓也。該道監司及右兵使狀啓覆奏時,已通一道陳達矣。監司所擧災邑外,依例行操營將·城將巡點,勿爲疊行,何如?上曰,依爲之。竝出擧條傳曰,今番御宴,雖承慈旨,黽勉將行,心則一也。昔者待賢,其旣設醴,凡於節目,務從其澹,三爵以上,用醴酒,三爵以下用常之意,分付廚院。出榻敎上曰,摠戎使守城疏,此時頗不緊矣。欲解釋下批,而此時故不爲矣。都城守城,則三門外,民將何以處之,其將使入於城內耶?上曰,承旨來此,筵敎不必傳播。諸臣以次退出。
上在昌德宮。停常參·經筵。
未時,太白見於巳地。
下直,平安都事鄭廣運,松禾縣監李益烈。
李普昱,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,諫院闕啓多日,事甚未安。除在外·被論·未署經外,正言趙炳彬,卽爲牌招,何如?傳曰,允。
韓師得啓曰,都承旨兪健基,左承旨申致雲,右副承旨鄭翬良,不爲仕進。左副承旨李重協,今日又不仕進,只有臣師得及同副承旨李普昱,出納苟簡。都承旨·左承旨,拘於廳規,不得請牌,左副承旨李重協,右副承旨鄭翬良,卽爲牌招,何如?傳曰,允。
又啓曰,副校理兪宇基·朴弼載,修撰金時粲,昨有只推之命。竝卽牌招,何如?傳曰,允。
又啓曰,吏曹參判元景夏,卽爲牌招,以爲明日親政時備員之地,何如?傳曰,允。
李普昱,以義禁府言啓曰,前獻納李台重禁推傳旨,啓下矣。台重,時在公洪道結城地云,依例發遣府羅將,拿來,何如?傳曰,允。
又以兵曹言啓曰,今八月初八日,通德郞金時愼稱名人,自丹鳳門入來,差備門外擊錚,極爲駭愕。令攸司,囚禁治罪,同門守門將尹東耉,常時不能禁斷雜人,以致闌入,推考,何如?傳曰,允。
韓師得,以內醫院官員,以都提調意啓曰,今年冬至使行,唐材貿易中,元數有不緊而有裕者,有緊要而不足者,亦有不當減而全減者,更爲參酌加減,依單別單書入之意,敢啓。傳曰,知道。
又以忠勳府言啓曰,奮武功臣仁平君李普赫母喪,助葬題給事,允下矣。取考謄錄,則仁祖朝靖社功臣南陽君洪振道母在喪時,喪柩上來所經各官,各別護送,朝夕祭物,亦爲備給。其後靖社功臣平興君申埈母在喪時,葬山在於洪淸道,祭床石灰及造墓軍五十名,依例限七日題給,此是謄錄所付,而壬子年奮武功臣咸恩君李森母在喪,乙卯年靈城君朴文秀母在喪,壬戌年花川君金浹母在喪發引時,所經各邑護送朝夕祭床石灰造墓軍題給事,依例擧行矣。今此李普赫母喪,出於安東府任所,葬山在京畿楊州云。自安東上來時,及發引下去時,事當依例擧行,而事係恩典,不敢循例擧行,惶恐敢啓。傳曰,依例擧行。
傳于韓師得曰,親政時刻,以卯初三刻爲之。
鄭翬良啓曰,同副承旨李普昱,因持平洪正輔疏,陳疏徑出,原疏纔已退却,而廳中只有臣翬良,伴直無人,李普昱卽爲牌招,何如?傳曰,允。又啓曰,同副承旨李普昱牌不進罷職傳旨,今方捧入,而左副承旨李重協,旣有只推之命,所當更請牌招伴直,而拘於廳規,不得循例請牌,何以爲之?敢稟。傳曰,更爲牌招。
以同副承旨李普昱牌不進,罷職傳旨,傳于鄭翬良曰,推考傳旨捧入。
以左副承旨李重協再牌不進,罷職〈傳旨〉,傳于鄭翬良曰,推考傳旨捧入。
掌令李耉齡所啓,逆坦孥籍,一依王府草記,卽令擧行。請還寢泰績酌處之命,仍令鞫廳,嚴訊得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等孥籍,亟令王府擧行。請徙邊罪人陸師聖,依律處斷。請還寢物故罪人明彦特放之命。請還收遠配罪人尹志放歸田里禁錮終身之命。茂山府使田日祥,爲人麤悖,賦性鷙酷,累玷州邑,民受其毒。曾爲南邑,欺瞞上司,至蒙褒賞,及其奸狀畢露,果被竄配之罰,人莫不稱快。曾未幾何,得除西邑,旋被臺劾,又未幾何,復授本府,舊習不悛,刑杖過濫,貪虐愈肆,北路飢餘之民,將不勝其酷毒,如在水火。請茂山府使田日祥,罷職不敍,中使摘奸,事體自別。闕直現發之後,該司之草記請仍,事未前聞。迺者東部奉事愼世東,闕直坐罷,而京兆堂上,費辭草記,肆然請仍,如許事體,曾所未有。雖因吏曹草記,依現告罷職之該府堂上,終不可置之。請京兆當該堂上遞差,引嫌而已。仍竊伏念旣有所懷,論列何傷?誨責之敎,未必爲嫌,而至於爲一閫帥,費辭營護,請罪臺臣,斥以用意,其爲帥臣地則固至矣。獨不念臺閣之貽羞乎?臺體所在,宜有警責,請執義蔡膺福罷職。答曰,不允。處置事,依啓。
鄭翬良啓曰,同副承旨李普昱,再招不進罷職傳旨,今方捧入矣。左副承旨李重協,旣有只推之命,所當請牌,而係是三牌,有傷事體,右承旨韓師得,當爲請牌,而拘於院規,不得循例請牌,何以爲之?敢稟。傳曰,竝卽更爲牌招。
以同副承旨李普昱再招不進,罷職傳旨,傳于鄭翬良曰,事體寒心。只推,更爲牌招。
鄭翬良,以兵曹言啓曰,武藝別監康壽海,內中日試才時,鳥銃連三次三發三中,似當依定奪直赴殿試,三次所授馬貼,亦當一倂還收,而干係恩典,不敢擅便,上裁,何如?傳曰,單子入之。
又以刑曹言啓曰,頃因典獄署牒報,以罪囚等染疾大熾,寢食間獄官,移直閭舍之意,草記蒙允矣。卽接本署牒報,則時疾今已淨息云,使之還直之意,敢啓。傳曰,知道。
又啓曰,左副承旨李重協,再招不進,罷職傳旨,今方捧入,而今已夜深,伴直無人,同副承旨李普昱,旣有只推之命,更爲牌招入直,何如?傳曰,允。
又以觀象監官員,以領事意啓曰,今此溫陵陵上莎草,有頉處修補時,臣以政府進去,本監提調一員,亦當進去,而臣旣領本監,依例兼進之意,敢啓。傳曰,知道。
又啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
上在昌德宮。停常參·經筵。
鄭翬良啓曰,刑曹判書朴文秀,連呈辭單,無意出肅,事甚未安。卽爲牌招察任,何如?傳曰,允。
又啓曰,副校理兪宇基·朴弼載,修撰元景淳,旣有只推之命。竝卽牌招,推移入直,何如?傳曰,允。
持平洪正輔疏曰,伏以臣,頃緣父病危重,未赴召命,猥陳私懇,縣道請急,方俟慢蹇之誅,不料溫批反下,許以俟間上來,臣扶將病父,安頓鄕廬,感祝天恩,圖報無地。第臣父行役之餘,病情越添,若不保朝夕,私情誠不忍離捨,而由限漸迫,不敢犯科,抑情登途,來伏私次,而方寸之亂極矣。何敢收召精魂,隨事陳列,不負淸朝耳目之寄哉?伏乞亟命鐫斥臣職,以安私分,不勝幸甚。臣於乞免之章,不宜贅陳他說,而敢以目下數事,附陳疏末,唯聖明財擇焉。日者都憲之疏,雖緣慈意之仰體奉歡之爲重,不得快賜允從,而賞諫容直之意,聳動臣隣,凡在瞻聆,孰不欽仰?而伊日大臣所達節目等事,付諸有司,民憂國計,相與講確等說,不過陳戒之意,有何好名之事?而殿下過加疑怒,辭敎迫切,正當交泰之時,有此不平之象,大臣之惶蹙不安,固不須言,而其爲聖德之累,倘如何哉?伏乞不復芥滯,頻開賓筵,以講弭災救民之策焉。法講停廢,已至多月,目今秋涼已生,晝接宜勤,而玉署諸臣,不以此爲請,唯以違牌爲事,臣切慨然也。日昨諸承旨推考備忘,至以佯若不知爲敎,實欠於大聖人辭氣之雍容。而爲承宣者,承此嚴敎,則陪扈之後,卽當自引,而訖無陳章之擧,眞可謂佯若不知也。臣謂備忘中四字,卽命收還,而諸承旨則不可不一倂推考也。臣無任云云。答曰,省疏具悉。首件事,業諭首揆,其何介意?批旨中四字,其陳大體是矣。依施,而其方勉君,而其更以四字,斥其承宣於自修勉君之道,果是。而於事體,大不然矣。其他勉陳者,宜勉。爾勿辭察職。
行都承旨兪健基疏曰,伏以臣,伏見持平洪正輔疏,以臣等於嚴敎之下,陪扈還歸,不卽陳疏,大加非斥,仍請問備,臣不勝慙媿之至。伊日章疏之捧入,實出矇然不審,以致聖敎嚴峻,則惶隕震惕,唯當俟罪而已。文字瀆擾,有所不敢,而其日侵夜陪還,翌日又値淸齋,雖無陳章,其勢末由,而今其爲言,意在規責,固當受以爲罪。第其疏中,眞所謂云云者,借引聖敎,作爲自家論人之話柄,於事體,亦未知其如何也。然一院諸臣,旣遭其斥,臺疏未承批之前,固當縮伏俟勘,而分義廉隅,亦不敢徑入文字,瀆擾聰聽。第伏念親臨開政,事體莫重,且臣待罪該房,則一己廉隅,豈敢膠滯?而第惠文之彈,不比尋常,決不可容易放倒,唐突冒出,顧臣該房之任,速卽變通,可以趁卽入侍開政矣。未賜臺批之前,例不得陳疏,而今不暇顧,陳章急籲。伏乞聖明,亟賜諒察,遞臣之職,治臣之罪,急速變通,以備朝儀幸甚。臣無任云云。答曰,省疏具悉。其斥過中,何撕捱之過乎?卿其勿辭,從速察職。
右承旨韓師得疏曰,伏以臣於昨夜,筵對罷出後,伏見持平洪正輔疏,則以臣等數昨備忘之下,不卽陳疏自引,仍有諸承宣問備之請,臣不勝瞿然慙悚之至。伊日章奏之捧入,實緣臣等矇然不審,致有聖敎之誨責,則惶隕震惕,固當陳章俟譴。其日侵夜陪扈而還,翌日又値淸齋,未及疏籲,其勢使然。今者臺疏,徑加非斥,實未知其故也。雖然,言出相規,旣被其斥,其何敢晏然仍冒於出納之地乎?今以伴直,召牌儼臨,怵分畏義,謹此隨詣,敢暴危懇,仰請威譴。伏乞聖明,亟許鐫遞,以謝臺言,以安私分,幸甚。臣無任云云。答曰,省疏具悉。旣諭於知申之批,其何撕捱?爾其勿辭察職。
判義禁鄭錫五,同義禁洪景輔·鄭來周·李重庚等疏曰,伏以臣等,俱以無似,忝居重地,議讞之際,觸事昏憒,非斥之來,固已自料,而今者臺疏,以專委律官,奏當失平爲言,臣等誠不勝媿恧之至。近來議讞,俱不過循例照律,未知某囚勘處,宜重而反輕,某獄決折,宜輕而反重,臺官如有所聞,何不指事論斥,泛言失平而已耶?舞奸之律官,至請科罪,專委之堂上,薄勘問備,豈欲其有所知愧而得以自處耶?以此情勢,決難抗顔冒沒於官次。玆敢聯章齊籲?伏乞聖明,亟許鐫遞臣等之職,以謝臺議,以存廉隅,千萬幸甚。臣等無任云云。答曰,省疏具悉。無義之斥,業已知之,何撕捱之過乎?卿等勿辭,從速行公。
副修撰金時粲疏曰,伏以臣之蹤地,豈有一分冒動之勢?而罪斥之餘,連承恩除,有命輒違,日夕惶蹙之際,適叨春坊兼銜,竊欲因此少伸區區感戴之義。唐突承命,日侍胄筵,仰瞻离光,榮幸無窮,從今以往,死無餘憾,不意玉署新命,又復踵下,驚愪抑塞,罔知攸爲。臣之一出,初非夤緣闖進之計,則從前難冒之義,今固自在,不可因此而破壞。第念臣之不敢承膺是職,實有萬萬危迫之情,臣若泯默不陳,則日月之明,何由照燭?必將認爲循例飾讓,故作無義之撕捱,其爲罪滋大,臣請冒死悉暴焉。噫,君臣上下之交,誠信而已。臣而一不見信,則更何所憑藉而事君哉?臣爲臣無狀,自取疑阻,受恩彌深,而觸罪不已,臣實自悼,尙誰怨尤?始臣以右史入侍也,不過渺然一小官耳。未有一日之知於君父,而徒以先故,過蒙恩私,特擧先祖之忠慬而勉諭,至以爲臣盡忠,亦自有家庭之訓爲敎。臣由是感泣,寸心激仰,妄以爲人臣爲忠之道,不欺最大聖眷。若此而萬一心有所懷,一毫有隱,則不忠莫甚而負國辱先,無以自立於世,惟此一念,着在心頭。所以前後速戾,率意徑行,不知其狂妄,而原其情則斷斷血忱,亶出不敢隱之意也。只緣言行無素,忱誠淺薄,旣不足以見諒於上,而反自陷於黨習之科,轉輾暌阻,見疑旣深,則臣雖更欲畢忠獻愚,固無望其萬一之取信,此臣所以中夜以思,拊膺大息者也。夫三司之任,職在言議。臣若自存形跡,懲吹前事,循默取容,而唯榮寵是竊,則固非臣分之所敢出,而區區本心,實有所未安。今若不量己分,妄自附於隨遇盡職之義,攙論得失,强聒不止,則未信而諫,古人所戒,而必將立取顚沛,此又臣之所不敢爲也。然則尸祿而緘結,旣不忍爲,冥墑而速釁,又非所宜,左右揣量,終不得其當,唯有斂身於言議之地,稍爲自靖之圖。而況近年以來,言路不恢,噤默成習,聖敎亦屢以寥寥爲歎,則求聞之意,未嘗不勘,居三司者,正宜明言善議,少效其職。目今天災疊現而告警,人心無事而自危,禍福之門,不知所在,而朝廷之上,虛僞成風,闕政莫聞,大小臣僚,誕慢自肆,人人相挻,各濟其私,視國事於秦瘠,雖或憂歎之言,每切於屋下,而刺論之風,未聞於朝端。此殆李綱所謂乾文之變,不足爲異,人不盡言,乃國之災者也。臣旣不幸,以偏黨見疑,則設有嘉謨至計,誠利國家,而人心之所同然者。一經臣口,復非公言,而將不得見行於時,是則不唯愚臣拳拳之忠,無補涓埃,而淸朝言路,亦將由臣而益巇,豈不逾爲世道之害,而臣罪尤無所逃矣。不然則臣旣逖違軒陛之餘,重入脩門,豈不願一登前席,少伸戀結之忱,而後退死丘壑,而直爲此逡巡哉?至於經幄論思之任,其責甚重,倘非宿儒邃學,莫可叨冒。顧臣顓蒙寡陋,加以年來,重傷水土,神識昏昧,膈脴之症,已成癃痼,間或試讀文字,未及數板,煩痰涌上,氣喘聲澌,頃侍書筵,幾不得接續聲音者亦屢矣。雖欲强備顧問之列,亦不可得矣。蹤地之危蹙,旣如彼,學識之疎,病情之深,又如此,臣之不可冒當見職,較然明甚。伏惟睿照無涯,物情之眞僞,事理之當否,罔不洞察,臣之所處,非若餘人少少廉義,一伸可出之比。玆於荐召之下,瀝血陳懇。伏乞聖明,曲垂矜念,削臣之職,治臣之職,以彰其慢,不勝萬幸。臣無任云云。答曰,省疏具悉。爾其勿辭,從速察職。
副司直閔應洙疏曰,伏以臣積罪如山,萬戮猶輕,而尙逭重典,姑從薄勘,歸伏鄕廬,悚蹙冞切。曾未幾何,敍命旋下,重擔緊務,倂令還仍,臣反罪爲榮,且惶且感。噫,朝臣違召之弊,殿下常加嚴飭,至今躬自納牌,臣亦親承聖敎,則今何敢專昧不俟駕之義,反自陷於慢命之誅哉?不幸向者謬當僨敗之地,鐵壁在前,轉身不得,以致無限違傲,一日三違,邦憲至嚴,而臣旣再犯,嚴敎連降,重推相續。而臣又冥然不動,乃至於特敎再宣,督令入侍,而守株難改,終未祗承,此誠前所未有之事。國體之乖常,分義之虧缺,更無餘地,相箚請罪,辭意極嚴,每自追思,餘悸尙在,雖使沒齒廢棄,猶不足以自贖其萬一。論其負犯,實關朝綱,臣分有非一時之微眚薄過,固不容輕議甄錄,而況籌司惠廳,從前濫叨,已多尸素,今豈可又爲仍冒乎?至於將任,本不近似於迂拙書生,而力辭不獲,黽勉冒承,四載虛縻,一味憒憒,莫效繭絲之責,至被大僚之筵責,黜幽之典,理難倖逭,而今乃乍遞旋授,至再至三,有若非臣莫可者然。戎垣節制,南漢保障,何等重任,而必欲强責於已試蔑效之人,朝政之苟簡,聽聞之駭惑,莫甚於此,臣竊爲聖朝惜此擧也。又伏聞伊日大臣筵奏,以不可付之生手爲言云,筵席語義,雖未能的指何事,而若或爲慮南漢,方有未完之役,則臣尤慙赧,而亦切訝惑。唯彼若干仍舊修葺,勢不能辦此,而今反以爲憑藉請仍之階,臣雖無恥,豈忍爲是?釁孽至重,臲卼轉甚,決難不顧廉媿之大防,妄恃拂拭之聖眷,戴罪抗顔,冒沒復進,頃入東峽,今始還歸驪上,緊任重務,在外虛帶,留延多日,未卽自處,罪上添罪,無地自容。而撼頓之餘,宿疾添加,難以自力致身於都下,玆憑縣道,略暴危懇。伏乞聖慈,俯垂諒察,亟削臣兼帶諸任,仍勘臣前後負犯,以警具僚,以安微分,千萬幸甚。臣無任云云。答曰,省疏具悉。申飭之下,一向在外,其涉過矣。卿其勿辭,從速上來行公。
正言趙炳彬疏曰,伏以臣於釋褐之初,猥登前席,聖諭諄切,恩數曠絶,勉之以事君之道,立身之方,顧臣眇末新進,何以獲此於初見君父之日?此莫非聖上,追念先臣,不棄其孤之盛意也。臣感激天恩,銘縷寸肝,唯以先臣之所以事我殿下者,夙夜無忝,以爲一分報效之圖,而第不幸臣家仇怨滿朝,攙出世路,朋忌先集,慘被尹得和無限詆辱。臣固不才陋劣,祗藉世閥,首被史剡,當此黨伐玄黃之時,排遏阻塞,不是異事,而論人抧人,不以其身,擧人父兄,公肆誣悖,人之無倫,故至此極,臣崩心刺骨,直欲無生,至今五年之久,而寢夢猶悸。噫,先臣所被讒誣,聖上曾已洞察無餘,前後絲綸,昭揭日星。先兄臣趾彬己酉訟冤之章,亦賜隆批,處分截嚴,痛斥讒人,則唯彼媢嫉之徒,何敢復售前習,而得和之受人指使,提起乙巳餘論,齗齗於臣家者,其所設心,誠極危且憯矣。臣自遭駭辱,痛冤在心,杜門蟄伏,念絶當世,不意騎郞陳省之除,荐下於數日之內,臣驚惶震惕,莫省攸處。噫,先臣荷聖上特達之知,眷顧之恩,旣極於生前,追悼之旨,屢形於身後,闔門百口,恒懷感祝。臣又伏竊科名,蒙被異渥,其在休戚之義,凡可以裨補國家,報答恩造者,縻身粉骨,固所甘心,而顧彼黨人之所以操持臣家者,去益叵測,以臣之故,追誣之言,至及泉塗,人之所以立揚其身者,貴乎顯親,而臣則發軔之始,貽辱至此,臣旣不孝無狀,將何以移以爲忠,藉手事君乎?名塗一步,是臣鐵恨,其不可抗顔冒出者,不但以衆目睢盱之地,難於投足而已。從今所自勉者,唯是奉聖上誨飭之恩言,體古人戰兢之至戒,避遠駭機,自靖餘生,將以歸見先臣於地下,卽臣區區之望也。情地旣蹙,自畫且堅,日昨天牌之下,竟未祗赴,逋慢之誅,無以自逃。聖度天大,特靳例勘,今因本院闕啓,嚴召又臨,而束帶趨命,終無其望,隨詣九閽之下,略陳危迫之懇。伏乞聖慈,亟遞臣職,仍令選部,永刊臣名,勿復檢擬,以安賤分,以伸私義,不勝幸甚。臣無任云云。答曰,省疏具悉。往事其何撕捱?爾其勿辭,從速察職。
慶尙道生員成憲柱等疏曰,伏以儒賢之有關國家,厥惟大哉。上而致澤君民,下而扶植風敎,治化之盛衰,世道之汚隆係焉,此誠國家之元氣也。世之人主,非不知崇奬道學之爲重,疎棄老成之爲非,而歷觀前牒,尊儒不能盡其禮,用賢而不能致其誠者,其故何也?蓋儒賢者,養德山林,懷寶自貞,其守也固,故其進也難,其志也確,故其言也正。是以,在上者見其出處之自重,而或疑其慢蹇,以其言議之正大,而或謂之矯激,於是乎求之不以其誠,待之不以其道,遂使守道之士,遠引高翔,終不得展布。此固時運之所關,而從古志士之未嘗不爲時君世主而齎恨不已者也。恭惟我國家列聖相承,以崇儒重道,爲維持邦國之本,故穆廟·寧陵之世,卓乎固難名言,而我肅考御世旣久,閱理愈明,其所以尊尙有德,禮貌賢者,或待之以賓師,或處之以不召之臣。當時儒者,雖未盡皆究用於世,而其言議志行,亦能以矜式朝著,表準士流,其風化之盛,禮讓之美,可軼三代,而我先王於戲不忘之德,於斯爲盛。唯我殿下,親承精一之傳,誕受付畀之重,臨御以後,招徠儒賢之道,靡不用極。然一召而無復有再召之意,一見而無復有再見之誠,緇衣束帛之禮,實有權輿不承之歎,臣等竊爲悶惜焉。臣等不敢知殿下以爲今日草野之中,果無眞儒實學,可以匡救世道,裨補治化者,故不欲以尊禮加之而然耶。抑以爲今日廷臣,亦足以奔走率職,自來一代之治,更無所待於巖穴守道之士而然耶。臣等竊伏見前右參贊臣李縡,天資甚高,學問純粹,義愈精而仁愈熟,道旣成而德旣立,淵源之正,造詣之深,卽吾道之嫡傳,士林之宗匠。雖其餘事文章,蚤闡科第,其謝榮塗,卽山林講學,養德三十有餘年矣,威儀不甚矜持,而惰慢邪僻之氣,不設於身,應接克去畦畛,而功利雜伯之說,不出於口,敦睦之化,素孚親黨,憂愛之忱,不忘宗國,唱學衛道之功,可以師表一世,而樂育賢才,誘掖後進,則藹然若時雨之化物,型範士流,振厲末俗,則矻然如砥柱之障瀾。若使縡出爲世用,少試其學,則匡補君德,贊奮聖治者,必不讓於古之名賢碩輔,而獨恨夫固守東岡,自靖其身而止。噫,縡以喬木世臣,義同休戚,雖高遯林泉,似若長往,其愛君憂國之誠,必不以其身之在野而有間,則豈其心,果於忘世哉?然而退處之蹤跡,旣疎於朝,儒者之去就,自異於人,盤旋累歲,造朝無期,公議之抑鬱,久而彌甚。殿下若能盡其招致之道,開其進身之路,則亦豈敢有固守遯心,終訣明時之理哉?嗚呼,殿下每以科目中人,豈比山林爲敎?噫嘻,所貴乎山林者,以其有道德學問也。雖科目中人,若有道德之可尊,學問之可尙,是與山林等耳。寧可以始就科目,遂謂初非山林之士,而不以儒賢待之耶。我國先賢之以科目進者,班班可考,而列朝皆以儒賢待之,未嘗以科目中人而少之也。殿下此敎,實不察於儒者本領,尙何望其盡誠優禮,興起儒化哉?縡之學問之純粹,德性之淵懿,旣如彼,而且其恬退一節,亦可以廉頑立懦,則當此世道陷溺,風俗澆淆之日,固當孜孜殫誠,汲汲招致,置諸承弼之列,委之啓沃之策,以挽回一代之治,而前日筵臣之請召也,輒以當留意爲敎,非止一再,而尙未聞有一番招徠之擧。竊恐殿下,未悉縡之出處,道德之本末,只以爲出身於科目而疎棄之耳。殿下所以知李縡待李縡,如是而已,則縡雖不敢自處以山林之士,亦豈有枉其素守,輕其出處,徒取顚沛之患哉?且伏念春宮邸下,睿質夙成,今聞日彰,誠得碩德之儒,引置師保之席。日侍离筵,矯楺其德性,薰陶其氣質,則日就之效,時敏之休,庶可以期。今日此責,顧不在於李縡一人乎。倘殿下,加之以尊禮,示之以至誠,一召再召,無或少懈,唯期感回其心,必致乃已,則其所施措猷爲,必有大可觀者。聖德之輔導,睿學之成就,朝著之淸明,士習之砥礪,其將拭目以待,其功效利益,豈淺淺哉?向者館學之陳請,實出公共之論,而聖批之溫隆,誠是臨御後第一恩召也。四方傳誦,多士感歎,庶幾覩禮遇之盛,必出常格之外矣。側聽屢月,尙今寂然,臣等竊惜之。臣等蟄伏嶺陬,雖無知識,而或覿德而慕悅,或聞風而興起,區區至願,誠欲爲聖明一致斯人,思見德化之盛,斯文世道,日奏休明,而如臣等縫掖之賤,與有榮幸,千里裹足,相率陳籲。伏願殿下,亟加徵召之禮,俾有造朝之慶,則國家幸甚,斯文幸甚。臣等無任云云。答曰,省疏具悉。所陳者,頃者爲元良下敎,旣差今任,方欲敦召。此喬木之臣,旣諭於頃日,法講何待爾等之請?而擧嶺儒而陳章,其亦多事,往修學業。
初九日辰時,上御養正閤,親政。王世子陪座入侍時,同副承旨李普昱,記事官任師夏,記事官吳彦儒,吏曹判書鄭羽良,參判元景夏,參議任珽,正郞尹得載·李彝章,佐郞南泰耆·李永福,列于東,右副承旨鄭翬良,假注書李聖運,記事官鄭元淳,兵曹判書徐宗玉,參判魚有龍,參議李鼎輔,參知李命坤,正郞李燮元,佐郞韓光肇·趙台祥·趙明鼎,列于西,諸臣進伏訖。羽良曰,今此都政,各岐仕滿禁府都事·掌隷院·刑曹郞官,各司久任相避竝擬,何如?上曰,依爲之。羽良曰,守令多窠,今當差出,而擬望之人乏少,未準朔人,竝擬,何如?上曰,依爲之。羽良曰,邊邑或災邑守令差出之際,不可不擇差,而在職中擬望之人乏少。他道未準朔有聲績人,別擇備擬,何如?上曰,依爲之。宗玉曰,滿浦僉使,今當差出,而江邊重鎭,不可不另擇,堂下三品中竝擬,何如?上曰,依爲之。宗玉曰,今番兵批陞六者數多,訓鍊主簿武兼,當出二十三窠,而見窠僅可爲二十,其外三窠,則當付司果矣。上曰,鄕人多年積仕而無勢者,若付司果,則誠爲可矜。此則陞付實職,宣傳官中三人,司果出六,宜矣。宗玉曰,吏批雖出守令窠,而次次遷轉之際,將致夜深矣。上曰,然矣。上曰,虞人期獵,猶不可失信,況親政乎?頃日大射禮時,執事官承傳,今番都政,盡爲擧行,可也。羽良曰,當依下敎擧行矣。羽良曰,四守令遷動,固爲重難,而四品人絶少,郡守望,無在職者,難以備擬矣。上曰,復職似好耶。羽良曰,復職則難矣,不得已以他守令備擬矣。上曰,今番吏曹郞廳皆可合,而漸似擇差,恐有又弊,不必甚擇好矣。羽良曰,兩司望中,自可擬差矣。上曰,然而亦當稍別於兵曹郞官也。宗玉曰,然矣。騎郞則可以東可以西者,皆爲之矣。景夏曰,騎郞則未通淸者皆爲之,翰林出身亦爲之,而吏郞則以有聖敎,不敢擬望。吏郞今爲兩司通差之窠,翰林獨未得擬差,似爲班駁,今後竝令通擬,何如?上曰,依爲之。出擧條羽良曰,蔭官參下,大典以三十朔出六,而皆計日出六,自是三百年不刊之法,而中間有計朔之謬例,至於禁府都事,自辛酉年,又有計朔之規,躁進之習,誠可慨然。今後則參下蔭官,毋論桂坊·禁都。又申計日出六之令,永爲定式,何如?上曰,依爲之。出擧條羽良曰,繕工監役,卽蔭仕出六之捷徑,近年以來,橫出之路太闊,除拜數朔,或半年圖差別工作,輒爲陞六,聞工判申思喆所言,曾在先朝,設都監外小小工作,無得陞六事,有所定式云。大抵都監則事體重大,宜許陞六,而恩典亦不可太濫,躁進之路,不可不塞。此後更爲定式,設都監外,他餘工作之陞敍出六,一切勿許,恐爲得宜,故敢達。上曰,所達誠是,依爲之。都監外設或忘置定規,而有所下敎,政院據例達之,可也。出擧條景夏曰,臣則以舊制變通爲難矣。羽良曰,此卽復古,非變通也。上曰,郞廳四人,出草正書,則似易矣。翬良曰,然矣。上曰,承旨書之。傳曰,十考十上,五考五上,純褒抄啓守令·邊將調用事,每都目申飭,而作爲文具,況親政乎?另飭兩銓。傳曰,居官淸潔人之孫,臨戰效忠人之孫,錄用之命,都政例也,而亦作文具,另飭兩銓。傳曰,調用舊功,而後可勸將來,軍功調用,都目每下,而迄過十年,人心狃解,頃者相箚,可以推知,爲國效力,文具調用,更不檢擬,人孰爲國樹力?另飭兩銓。傳曰,西北人·松都人調用事,每都目申飭,而作爲文具,況親政乎?另飭兩銓。翬良書畢。上曰,高麗子孫調用事,前旣下敎,而三國子孫,亦有之耶?羽良等曰,三國子孫,多有之矣。上曰,朱蒙子孫,亦有之耶?宗玉曰,此則代遠,未知其必有矣。有龍曰,應有之,而似或改姓矣。上曰,箕子子孫,改姓爲鮮于與韓哥矣。景夏曰,韓哥則卽今京中大族,皆其子孫也。奇哥亦有之,而此亦兩班也。上曰,嚴瑀,頃以金枝玉葉,謂之來歷不明,而奇哥若是兩班,則何不收用耶?吏參當初除拜時,有濟牧除授之敎,而旣知有奇氏後孫,不爲收用,吏參推考。抄出擧條景夏曰,臣爲湖南御史時,薦奇珽龍,而銓曹不用,其後臣待罪銓官,而其人已故,不能收用,心甚惜之矣。上曰,李彝章,亦曾經湖南御史,奇哥之可合錄用者見之乎?彝章曰,湖南多奇姓人,而可合錄用者,未之見也。且箕子至箕準國絶,而箕之改姓爲奇者,臣亦不能的知矣。宗玉曰,元景夏,只經吏參,收用儒生,非其職也。上曰,吏參異於兵參,猶有收用之路矣。上曰,朱蒙子孫,果無耶?卽今朱哥,是其子孫耶?羽良曰,朱蒙子孫,安知其尙爲朱哥乎?上,笑曰,旣是朱蒙之後,則寧有非朱哥之理?景夏曰,朱蒙之朱,非姓而卽名百濟始祖溫祚,卽朱蒙之子也。上,笑曰,豈其然乎?仍命注書,持入東國歷代摠目。聖運承命持入。上曰,承旨披閱考達。普昱曰,溫祚果是朱蒙之子也。上曰,予未及知之,元景夏之言,是矣。上曰,領相,頃以撫安大君事陳達。撫安夫人,卽王氏也,當時歸義二字之稱,及令王氏侍衛,聖意有在矣。三韓古矣,而我朝以三恪之義,今猶致祭,此王者大道理也。宗玉曰,此實我朝盛德事也。上曰,中夜思之,不覺興感。士大夫子孫,雖革世而依舊,王者子孫,便作庶人,寧不惻然?上曰,兵批久勤中,兩班或有遷轉之路,而如訓鍊習讀禁軍之類,最爲可矜。卿若抑禁軍而右軍門執事,則此豈公耶?過政後謗言多從此輩出,予縱媿漢昭之明,豈因渠輩之謗,而疑卿等乎?宗玉曰,臣豈動於此輩謗言,而有所低揚乎?故判書臣尹趾仁,爲兵判時,禁軍差僉萬戶,而敎鍊官久勤,差別將,則其兄故相臣趾完責之曰,敎鍊官,將校也。禁軍,行伍也。雖其處地不相遠,而差任之際,宜有區別云,此言是矣。上曰,此則卿只取故相之事,而不識故相之心也。故相無心而責其弟,卿則有意而欲爲之矣。頃者以承傳,見差漢江別將,此則兵曹非矣。宗玉曰,別將,亦多好窠,而禁軍輩願之矣。上曰,今番都政,若以禁軍差送別將,則予將推考而責卿矣。上曰,今日親政,意有所在。令元良侍坐,亦有深意,吏批三堂均入矣。吏判陞擢時,敎以剛方正直,佐貳特除之日,亦有下敎,此與嘉奬吳光運之意,同矣。羽良曰,聖敎及此,臣敢不惕念,仰體聖意乎?景夏曰,臣頂踵,無非聖上洪造。且臣彼此,本無適莫,敢不盡心仰體乎?珽曰,臣百無肖似,再辱除命,豈不欲竭心奉職?而才識魯莽,況且已試僨敗之地,深恐無以稱塞矣。上曰,往者特除,旣諭予意,無謂之斥,不必追嫌,往事勿說。今番則以舊擬爲之,三堂皆入,一心爲公,是予之望也。景夏曰,奇氏多在湖南,而京則無兩班奇氏矣。奇自獻,甲子被死,其子姪,皆以大北正法,故在京奇氏,因此而絶矣。奇氏不但以箕子後裔當錄用,奇䖍·奇遵·奇大升皆名臣,其子孫固可錄用矣。上曰,吏參復以大北之說,陳達筵席,誠非矣。推考,可也。出擧條景夏曰,臣極知惶恐,而大北罪惡,不可不嚴斥,且大北色目,今則無之矣。上曰,趙尙絅,頃日以爲大北,渠則固有罪,而其子孫,有何罪乎云,此言是矣。子孫果何罪之有?大北之說,尤不宜使聞於元良,此予所以推考者也。大北子孫,猶且如此,況他人乎?羽良曰,臣等不知則已,若有所知,則豈敢欺心?當十分惕念爲之矣。上曰,軍功傳敎,兵判見之乎?近日事,首揆頃有所達,予聞之,有若傷弓之鳥,實有懍然之心,調用舊功,可勸將來之敎有意矣。卿卽戊申玉堂,吏判亦其時玉堂,戊申事何由而出耶?特以枳塞之故,渠輩誘引之致,固本之敎,頃語首揆,本固然後,人心可定。聞閭巷間騷屑紛紜,進宴得請然後,始爲止息云。今日親政,卽用一人而聳百人之意,卿等知此爲之。宗玉曰,西北人,臣於近日政,連爲收檢,而東銓不可不一體爲之,雖未得職,只入望,亦多聳動矣。上曰,入望有何味而如是喜之耶?其亦可哀也已。珽曰,入望則還歸鄕里,輒爲夸耀之資矣。上曰,渠輩一番入望,視若官敎,其情戚矣。西北人外松都人,亦可收用矣。予則一見松都,尙今不忘,況吏判,曾經留守,不爲檢擧耶?頃者松都人謁聖登科者,盡爲召見,則爲人皆凜峻,而右相則曾謂之氣膄矣,如此人物,不見收用,至入於商賈,是豈王者一視之道耶?宗玉曰,前日之使爲商賈,今日之使爲兩班,亦天地造化之機也。上曰,朴奎晃,頃年松都駐蹕時,仍留守所達,召見除職矣。其後作散而去,誠可怪矣。此等人,爲先收用,可也。羽良曰,奎晃是力士,而身手甚健矣。宗玉曰,卽今無相當窠矣。上曰,宣傳官一窠,又付司果而差除,可也。普昱曰,親政,事體至重,而該房承旨,皆不入來,臣與鄭翬良,俱以代房入侍,卽今廳中一空,出納無人,敢達。上曰,何故也?普昱曰,日昨持平洪正輔疏,有侵斥之語,故俱爲引嫌。都承旨陳疏入啓,左承旨姑未出牌,右承旨闕外陳疏,臣則昨日再次違牌,極知惶悚,而旣有嚴敎,故承牌入侍矣。上曰,洪正輔疏,承旨能誦達否?普昱,口達侵斥本院數句語。上曰,佯若不知四字,渠方以此勉君,而反以此非斥政院耶?仍命普昱,書都承旨兪健基批答。又傳曰,莫重親政,該房不可不備員,都承旨批下,卽爲牌招入侍,左承旨亦爲牌招。上曰,都承旨批答,注書先爲出給。羽良曰,吏曹本來淸寒,故都政時,有各司古風之例,一自銓郞變通之後,有古風革罷之敎,此似爲先生古風,而至於本曹古風,則何以爲之?上曰,其所變通者,特除先生古風而已。廳古風則守而勿失,可也。出擧條上曰,李尙彦誰也?景夏曰,故相臣李俊慶之奉祀孫也。上曰,宋后相誰也?景夏曰,先正臣宋時烈之曾孫也。上曰,閔百能誰也?羽良曰,故相臣閔鼎重之曾孫也。上曰,尹光蘊誰也?羽良曰,故承旨臣尹東洙之子也。上曰,此非抄選耶?羽良曰,非抄選故擬入監役望矣。上曰,十考十上後陞遷,可也,而十考前遷轉,非矣。羽良曰,大政時則不得不然矣。上曰,神光僉使,久勤之窠耶。宗玉曰,都摠經歷,訓鍊僉正爲之,而僉使瓜滿,則一入一出矣。上曰,昌洲僉使,非久勤之窠耶。宗玉曰,此亦履歷之窠也。上曰,趙東晉誰也?宗玉曰,別軍職東恒之弟也。上曰,趙家諸人皆可用矣。上曰,崔台耉如何耶?宗玉曰,安興姑無大段可爲之事,而台耉最久勤,故欲爲疏滯而擬望矣。上曰,吉禹揆誰也?宗玉曰,此關西人也。故名臣吉再之後。而其父別薦南行,入於戶佐望,禹揆亦出身,曾經僉使,頗習兵法云,故首擬以入矣。景夏曰,臣頃以申維翰,使之太常志撰成事,有所陳稟矣。維翰,今以瓜滿遞職。此是鄕人,無職名則難於留京,其所撰成,將半途而廢,宜有變通內遷,而本寺亦當有窠闕矣。上曰,雖經奉常正,亦爲其司之官乎?景夏曰,維翰,只經奉常僉正,而復職則雖判官·主簿,亦可爲矣。上曰,奉常寺有窠則除拜,可也。羽良曰,今則解由拘礙,出解由然後,可以除拜矣。上曰,然矣。出擧條羽良曰,近來玉堂苟簡,無以備擬,新錄一時爲急,而副學在外,交龜上來,遲速難期,誠可悶矣。上曰,新伯李德重,何時當下去耶?景夏曰,德重新遭其子慘喪,聞過葬後將下去云矣。上曰,將欲下敎矣。副學遞差,其代差出新錄,斯速擧行,可也。抄出擧條上曰,承旨書之。傳曰,追惟前朝,王者之道也。王氏孫調用事,曾有飭勵,而其作文具,申飭兩銓,而三國之祖,建祠致祭,蓋所以追惟舊王之意,而三國遺裔中,昔氏·高氏,尙莫知其誰。高氏則旣有其氏,令該曹,尋問其歷調用,昔氏則今之石哥,疑或其氏,亦令該曹,廣考文獻,尋問其歷,登對時稟而調用。翬良書畢。景夏曰,傳敎如此,而昔氏之爲石氏,旣無可據之文,今雖頒布,何以搜得乎?絲綸似宜審愼矣。翬良曰,此傳敎勿出朝報,兩銓只奉承傳,而訪問則似好矣。上曰,雖出朝紙,訪問而無則置之。若或有之,則雖至於上言,自現之境,當有的然可據之文,然後處之,何難之有?羽良曰,聖敎至當,謹堂奉行矣。上曰,具宅奎纔經嶺東守令,又何更除乎?羽良曰,淮陽洊經慘凶,而前官邊聖佑,淹病廢務云,是事可悶,其代宜擇差,故果擬入矣。上曰,金弘澤誰也?羽良曰,先正臣金長生後孫,而別薦之人也。景夏曰,此人曾經桂坊,卽金鎭玉之從姪也。上曰,李彦綵無乃宗室子孫,而李彦熽之行列耶。宗玉曰,未有聞矣。上曰,朴載洙何擬此官乎?宗玉曰,載洙仕滿而在喪,故今借此窠,卽當出六矣。普昱曰,吏批望筒入啓之際,一望單子,有疊入事,難免不察,吏曹堂上,竝推考,何如?上曰,依爲之。出擧條上曰,承旨書之。傳曰,親政時入侍注書·尙瑞院官員,依例陞六。翬良書畢。羽良曰,命下矣。其中尙瑞副直長李道普,今番六品講不通,雖有承傳,臣曹則據例陳達矣。上曰,所達是矣。而旣有前例出六,可也。上曰,其講何以不通耶?鼎輔曰,道普非不通於此講者,而大抵能文之士,間或有不通之事矣。兪健基承牌入侍,翬良曰,吏房承旨旣已入侍,代房承旨出去守廳之意,敢達。上曰,知道。上曰,陰城何如是?羽良曰,此是薄縣,而收拾爲難,故擇差矣。上曰,李瑗誰也?羽良曰,故判書李瑜之從弟也。上曰,李箕重誰也?羽良曰,李台重之兄也。上曰,李景祚誰也?羽良曰,安東府使李普赫之子,而曾經砥平縣監矣。上曰,李樟誰也?景夏曰,故完豐君李曙奉祀孫,而衿川縣監遞歸,幾二十餘年矣。上曰,三者誰優?羽良曰,李箕重,大典講時見之,頗純實,李景祚,必善治之人,李樟,柔善矣。景夏曰,李箕重牢實,而李樟則判書之言,過矣。上曰,載寧何如是?羽良曰,載寧,今年凶荒特甚,方伯以擇送爲請矣。上曰,兪彦徽何如人?羽良曰,彦徽,以善治有聲矣。景夏曰,彦徽有揮廓之才,可以善治弊邑者,此是頃年親鞫時黑面都事也。上曰,然乎?其時以罪人趁速拿來,有所下敎而嘉之矣。上曰,李顯行何如人?羽良曰,李顯行十考十上矣。上曰,少退,有頃還入。景夏·命坤等曰,昇平府院君金瑬奉祀孫百鍊,南昌君洪振文孫舜元,皆未收用,而功臣親孫生存者,只有舜元一人而已。上曰,然乎?癸亥勳臣子孫錄用事,命下之後,不卽擧行,事甚未安,前後銓官竝推考。出擧條上曰,金重萬事,下敎矣。更思之,前則雖未經營將,猶爲內禁將矣。宗玉曰,豐陵時重營將,故更爲定式矣。上曰,經營將然後爲閫帥,此重營將之意耶?翬良曰,此是防內禁將堂上,而開營將堂上之意也。上曰,承旨之言,果是矣。金重萬,旣是帶礪勳臣,且經守令·僉使,異於空堂上矣。宗玉曰,經營將然後,始爲內將,臣固守此法,而至於功臣,則何可拘此例乎?上曰,然矣。擢其人,所以重其事也。大訓後,宜重戊申事故諭之矣。健基曰,尙瑞院官員安寶時,承旨一員,例爲入參,今番則何以爲之乎?上曰,熙政堂則於楹外安寶故,他承旨入參,而今番則坐近,他承旨不必入矣,置之。翬良,以淸城僉使文起英病重,改差草記入啓。上曰,淸城僉使,何故卽遞耶?宗玉曰,北邊之人,不樂赴西邊,渠欲呈遞云矣。戊申春塘臺三中四分之人,只得承傳,而尙未見差,故欲以此代之矣。上曰,戊申承傳,尙今不用,前後銓官竝推考。淸城之旣差還遞,亦非慰遠人之道,兵判亦爲推考,可也。出擧條上曰,太學公薦來乎?羽良曰,不來矣。上曰,其何故也?翬良曰,頃年尹淳爲吏判時,太學以不用公薦事,捲堂承嚴敎,故似以此不爲之矣。上曰,豈可仍此而廢古規乎?在太學之道,當爲之矣。上曰,金致謙年幾何?景夏曰,雖未的知,似爲六十五六歲矣。翬良曰,江華經歷,卽閑官故,年老之人,例爲之矣。上曰,李孟休,有相當窠調用,可也。羽良曰,時無當窠矣。卽今注書及尙瑞官,當陞付,而極爲苟簡矣。上曰,李海賓誰也?羽良曰,故判書李善溥之從孫云,而臣未及見矣。景夏曰,此是可用之人,臣亦未見,而其儕友皆稱之矣。判書於來見者,以爲來見,政官不可用,於未見者,以爲未見其人,亦不可用。且霎時之見,何以識其人乎?聖人云,以貌取人,失之子羽。臣則以爲取其履歷,取其久勤,取其物望,可也。羽良曰,近來誰有有物望者乎?只爲儕流中人而用之,則豈銓衡之公道乎?景夏曰,判書此言,誠沓沓矣。雖其儕流,可用則用之,曲避其嫌,是亦私也。上曰,卿則能不爲乎?景夏曰,臣於前日待罪本職也,連有所遭,獨政之時無多,而實無互對之事矣。臣墻壁枵然,無所係着。日昨十一窠,出於臣手,而武弁則臣實不知,故問於兵判而擬望矣。判書互對之規模,誠狹矣。羽良曰,其望筒,金柱星則臣以秋曹郞官使之,故知其可合,而李海賓則臣固未審矣。景夏曰,俄者以黨字陳達,至被推考,而臣之規模,與判書不同矣。判書則必欲互對,此便是私意,不能粹然一出於公也。臣意勿論彼此,惟才是用,判書互對,臣實悶之。上曰,德川何如邑?宗玉曰,德川,僻邑而素饒,且是兼營將也。羽良曰,金光國,爲人勁悍,曾爲結城縣監,能祛積年弊瘼,故首擬以入矣。上曰,其望中李仁好·朴璲皆何如?羽良曰,李仁好差緩,而朴璲,近柔,皆不及於光國也。恂恂長者,非不好矣,而於治郡則末也。上曰,金箕錫曾有長子之稱矣。光國似不足於此郡矣。羽良曰,此是膽大之人也。上曰,如李彝章者,可謂膽大。頃年親鞫時,任使頗久,其爲人誠難矣。羽良曰,如李彝章者,豈其易乎?景夏曰,責人何必盡如此乎?光國雖不及於彝章,而足可爲之矣。上曰,金光國,頃日入侍時見之,貌似介精,而予終不大見之矣。以南延年立節觀之,人固未易知,然德川要衝之地云,故以是爲難矣。光國,雖爲黨用人,則各有其路矣。景夏曰,聖意如以爲不足,則改擬,似好矣。上曰,唯。上曰,朴時佐前日見之,其人頗可矣。宗玉曰,此是趙尙絅從姪,而臣之軍門幕下也。方任城役,而失之可惜,時佐短小精悍,足可堪任矣。上曰,李會昌,軍功乎?宗玉曰,雖非軍功,而曾經府使內外將矣。上曰,安允文何如人?宗玉曰,此亦曾經府使,膽大可用之人矣。羽良曰,初則欲授朔州矣,先聲喧藉,故過甚而擬此望矣。景夏曰,判書所達,心則可尙,而其言亦沓沓矣。傳言浮過,未必盡信,此不承權輿之道也。上曰,權瀞徵誰也。羽良曰,故判書權以鎭之子也。上曰,權以鎭,曾在忠淸道,而純實可任之人也。羽良曰,權以鎭爲戶判時,因事往其家,見其諸子,瀞徵誠可合用,而且聞以鎭,亦倚仗此子云矣。上曰,許砥誰也?羽良曰,故相臣許穆之孫也。上曰,然乎?許穆有仙風道骨之稱,且善書,而眉毛甚長云矣。景夏曰,眉長故稱以眉叟,以老職堂上,超遷至右相矣。上曰,以此望見之,吏判之政,果出於公道,誠貴矣。已爲落點於副望矣。假監役復有窠乎?羽良曰,有之矣。景夏曰,聖意若欲收用許砥,則使之改擬,何妨之有?上曰,然則許砥,更爲擬望,可也。上曰,許砥方在何處?羽良曰,只聞其名,而不識其所在處矣。翬良曰,許砥,未知方在何處,而許穆則曾在漣·朔之間矣。上曰,其末望李道翼誰也?羽良曰,故高城郡守李湜之子也。湜,曾經桂坊,似或記有之矣。上曰,然乎?上曰,頃日領相所達,承旨聞知乎?翬良曰,臣略聞之矣。宗玉曰,領相所達,臣亦聞之。俄承下敎,未詳委折,出而聞之,此恐浮言也。臣家在南山下,若果有之,則臣豈有不聞之理?臣雖不聞,一洞人,豈不聞之?今番北聲之後,自有騷屑,而近來則漸熄,東人好騷屑,卽俗諺也。乾隆還後,自可永熄,此不必致煩聖慮矣。上曰,設有南北之虞,予豈動心?而昔年海浪賊騷屑,一時盛行而旋止,今聞卿言,予心亦然矣。李邦綏所傳,卿亦聞之耶。地利不如人和,乾隆事如此,誠可怪矣。宗玉曰,臣亦聞邦綏所傳矣。太白晝見,而雲臺官奏之,則乾隆拘囚其人,再次杖打云。人主惡聞天災,而政不荒者,未之有也。卽此一事,其他可知。上曰,乾隆擧措,大不及於康熙矣。其中金山寺事,蹈轍隋煬,且又色荒特甚云。諺曰,官無事村無事,雖無南山事,而此固不宜放心矣。宗玉曰,平兵尙不發送,殊非變通差出之意。臺體今無更發之理,催促下送,似好矣。上曰,蔡膺福事可笑,武弁色目之說,尤可異也。宗玉曰,臺官不救大臣,況此武臣乎?上曰,李邦綏,予使之訪見備堂矣。卿見之乎?宗玉曰,一見之後,連有公故,更不得招見矣。上曰,李邦綏如入直,使之來待事,分付。聖運出宣上敎,李邦綏入侍。上曰,頃日爾所未盡達之言達之。邦綏曰,臣之所聞無他。太白晝見之啓,不言某方,只言方書,以爲大動盜兵之應云爾,則皇帝以爲妖言,決杖三十度,其後二日,又杖二十度,方在死境云矣。上曰,皇帝幾日離發耶?邦綏曰,聞八月十九日起身,九月二十日入來,而其間若或不寒,則九月二十五六日間入來之意,分付瀋陽將軍云矣。今見狀啓,則日字差進,此則臣所不知矣。上曰,居庸,關內地名耶?邦綏曰,居庸,是關外也。熱河,距北京七日程,而卽其行宮也。臣路程記,熱河以前,不書地名,自口外以下,始書地名矣。上曰,度其行,卽今當抵何界耶?邦綏曰,卽今則未知的到何界,而九月念間,當到瀋陽矣。其時聞太后皇后行,何可倍站云矣,今見狀啓如此,無乃倍站而然耶?上曰,倍站而行,則軍民何以支堪耶?邦綏曰,以每日六十里一站計之,則九月二十五六日間當抵矣。上曰,口外是何界耶?邦綏曰,口外,卽蒙古地方,距瀋陽未的其爲幾里,而自北京距瀋陽二千餘里。以此計之,則口外距瀋陽,當爲七八百里矣。北京,以冬至爲大名日,皇帝親自行祭,故必趁此入去云矣。上曰,灣尹狀啓,承旨讀之。翬良讀畢。上曰,雖以此狀啓觀之,此只是行獵,初無謁陵之事矣。翬良曰,然矣。上曰,其地人心,何如?邦綏曰,沿路訪問,則民間頗安頓,只聞有皇帝之行而已。其道路廣,可用五馬隊,而高則過腰,別爲修治道路。蓋其土品湫濕,小雨輒泥濘,牛馬陷則不能拔出,故如是高築,而彼國無加乃,只是鍤鋤而已。以此治道之役,頗難云矣。上曰,然則軍民呼冤矣。軍士則一軍長立耶。抑替番而來耶。邦綏曰,無替番事,一軍長立,而精抄二萬,大臣以下家丁,竝十萬云矣。路費各給銀子六十兩,而此非白給也。以一年朔料計給,仍充來年朔料之數,而所費則此外又將倍入,故渠輩以此呼冤矣。上曰,退去。路程記來納政院,可也。邦綏退出。上曰,訓鍊副正,亦有擬望之次耶?宗玉曰,首望則舊望,而副末則新通矣。上曰,沈運熙誰也?羽良曰,運熙今始陞六,臣未及見,而聞靑平尉族屬云矣。上曰,肅川何如邑也?景夏曰,西關路邊之邑也。上曰,柳世德,是柳濬之子耶?羽良曰,然矣。此是年少武弁,而可用之人矣。上曰,平壤庶尹何故,以歙谷縣監擬入耶?羽良曰,平壤,營下劇邑,所當擇差,而趙鎭泰,臣不識面,閔應洙爲嶺伯時,鎭泰爲玄風,第一治,歙谷之治,亦如玄風。平壤膏腴之邑,求者甚多,鎭泰卽無勢之人,故擬入矣。上曰,此則吏判之心,果公矣。景夏曰,其望三望皆好,鎭泰歙谷,卽臣所差遣者也。副望安錞,曾經金堤倅,而頗精詳矣。上曰,李堣誰也?羽良曰,故大諫李嵇之孫也。上曰,趙鎭泰,其中最微者耶?景夏曰,坐地孤單,而無勢則一也。上曰,李邦綏路程記之在備局者,注書持來。聖運,承命持入。上,令承旨,見其題目。翬良曰,杭城洋壩頭絳雪齋監製十字書之矣。上曰,此是印本耶?彼人凡事皆如是矣。上曰,此路程記,注書還爲出付,使之留置備局,可也。景夏曰,古人有擧其親族之事,鄭益良旣經訓正,此是當次之人,豈可以親嫌,不爲擬望乎?上曰,與吏判爲幾寸乎?羽良曰,與臣爲六寸親矣。上曰,郡守望則左遷,而其年幾何?景夏曰,其年似過三十矣。羽良曰,謂之擧親,雖至親之人擬望,而無所留難,則其流之弊,將不可勝言矣。上曰,此則吏判之言是矣。景夏曰,判書必欲互對,故分排五色,臣實不取矣。羽良曰,擺脫規模,則亦無以界限矣。景夏曰,五色之人,分排互對,非自然之道,國家用人,毋論東西南北,唯其才望是擇,宜矣。上曰,地有五方,文有五彩,此則不可無,而人之五色,不可有矣。吏參又以五色之說陳達,推考,可也。出擧條上曰,洪泰培誰也?宗玉曰,泰培,卽安東府使李普赫妻娚也。膂力過人,而屢次靳點,尙未經摠府矣。上曰,然乎?予非靳點也。不識何狀,故以常調知之矣。上命翬良,書持平洪正輔,判義禁鄭錫五等疏批,又命書嶺儒成憲柱等疏批。上曰,於渠家安坐讀書,可也。胡爲乎遠來投章耶?頃日有以李縡事陳達者,此蓋舊套也。如此浮夸之習,可痛故不爲敍召耳。李縡若死,則亦將請文廟配享耶。良可駭也。上,又命書司直閔應洙,修撰金時粲,承旨韓師得,正言趙炳彬疏批。上曰,趙炳彬,曾經注書乎?翬良曰,經注書者,卽趙漢彬也。上曰,炳彬誰也?翬良曰,故相臣趙泰億之子也。上曰,何時出六乎?翬良曰,年前被翰薦而敗薦,頃者始出六矣。上曰,炳彬疏中尹得和事,何事耶?翬良曰,炳彬翰薦時,得和敗薦,故其疏有所云云矣。上曰,少退,有頃還入。健基曰,今此親政,雖有一日內畢之之敎,而將致夜深,聖體必有傷損之節,今則姑罷,似爲得宜矣。上曰,旣令今日內畢政,雖至夜深,何傷之有?羽良曰,庇仁縣監李夏祥,擬望受點矣。聞如本道水使相避云,在法當遞。李夏祥改差,何如?上曰,依爲之。宗玉曰,吏批政李義豐,除拜谷山府使矣。義豐方帶禁軍別將,當此陵幸迫近之日,不可出送,而近來禁軍馬政極疎,頃者臺諫,以馬兵事爲言,而禁軍之馬,甚於禁軍矣。義豐精悍安詳,故委以軍政,頗有成效。且今各軍門亞將乏人,尤不可不念。義豐別將之任,仍任,何如?上曰,依爲之。宗玉曰,崔後泰,俄者首擬訓判,未得受點,連次首擬未安,而後泰之子嵒,以宣傳官出六,已爲訓鍊主簿,故不得已更爲擬入矣。上曰,然乎?都摠都事如有闕,則更擬以入,可也。羽良曰,崔後泰卽嶺人,臣曹欲除守令,而未及爲之矣。景夏曰,親政,不但下情之上達,實盛擧也。上曰,然矣。上下之情,果然流通矣。宗玉曰,親政如常參,人君所當行之事也。上曰,吏議事慨然矣。終日點點,曾無一言,何也?珽曰,臣坐處稍間,各有所掌,自然如此矣。景夏曰,參議雖黽勉參政,而自謂情勢難安,凡於政注,一不可否,臣實慨然也。上曰,李壽頤誰也?羽良曰,此是頃日左相所薦著述尊周錄之人也。上曰,白尙賢誰也?宗玉曰,故參贊臣白仁傑之孫也。上曰,李翼鎭誰也?宗玉曰,判書李箕鎭之弟也。上曰,李希魯誰也?宗玉曰,故巡邊使李鎰之後孫也。李鎰,嘗爲宣傳官,作爲大椎,至今尙在,稱之曰李鎰椎云矣。上曰,姜師運誰也?宗玉曰,嶺南人,而人物極可用矣。上曰,鄭來觀誰也?宗玉曰,此是京人也。上曰,徐必修誰也?宗玉曰,臣之十寸孫,而將鬼薦,六兩居首,故不暇顧親嫌而擬入矣。景夏曰,同姓十寸,便是至親,兵判之擧擬,臣未敢謂出於公道矣。宗玉曰,吏參之言,臣實愧之,而俄者吏參,以吏判之不擧六寸鄭益良爲非,今則責臣以十寸之副擬,何其前後之言矛盾也?景夏曰,鄭益良,以訓正備擬郡守,此是階梯職,而徐必修則初入仕也。臣言豈有矛盾乎?上曰,金德觀誰也?宗玉曰,此北道人也。上曰,鄭恒齡誰也?羽良曰,恒齡,眞文章之士也。景夏曰,未必其爲能文章,而文名則有之矣。上曰,尹熙復誰也?景夏曰,故吏議尹星駿之子也。上曰,然則於尹德駿爲誰乎?羽良曰,卽德駿之從姪也。上曰,金由行何人也?景夏曰,故相臣金昌集之從孫也。上曰,李復祥誰也?景夏曰,故相臣李健命之孫也。羽良曰,崇陵參奉,姑未作闕,而望筒預書之故,徑先入啓,惶恐矣。上曰,柳聖躋誰也?羽良曰,京畿監司柳儼之子也。上曰,朴好源誰也?羽良曰,前承旨朴師昌之子也。上曰,任得中誰也?羽良曰,判書鄭錫五之甥姪,而學問之士也。上曰,禮賓參奉望,是何人也?羽良曰,此頃日變通作中庶之窠者也。上曰,李學中誰也?羽良曰,故參議李元祿之孫也。上曰,權噵誰也?羽良曰,故判書權之子也。上曰,李在誰也?羽良曰,西川君之子,而前日別薦者也。上曰,李明吾誰也?羽良曰,參判李重庚之子也。上曰,田光國誰也?宗玉曰,長湍府使田雲祥之子也。上曰柳光宅誰也?宗玉曰,京人,而其祖爲蔭官云矣。宣傳官不但近侍也。來頭閫望·將望,皆自此出,故臣各別愼擇。今此擬望中勿論高下,皆是可用之人,將來必做者也。上曰,黃㯙誰也?宗玉曰,黃梓之姓族,而在任在喪,故其下亦以在任在喪,前銜擬望矣。上曰,李燦誰也?宗玉曰,此是宗室子孫,而將鬼薦最久遠者也。上曰,柳夏徵何人也?宗玉曰,禁衛哨官也。部將守門將望,皆以柳葉箭三巡,兵書一冊,別試才取其優等,以次擬望矣。上曰,洪侃誰也?羽良曰,故忠臣洪翼漢奉祀孫也。上曰,李喜觀誰也?羽良曰,庶孽而有文名,三望皆然矣。上曰,宋淳明誰也?羽良曰,故大諫宋敎明之弟也。上曰,韓處相誰也?景夏曰,西平府院君韓浚謙奉祀孫云矣。上曰,與韓德良爲幾寸乎?羽良曰,與德良,寸數遠矣。上曰,趙國觀誰也?羽良曰,此鄕人也。景夏曰,此是故儒臣趙昱之後孫也。上曰,鄭運維誰也?羽良曰,承旨鄭必寧之子也。師夏以旣陞典籍,將爲退去之意酬酢。翬良曰,筵席事體至嚴,而注書任師夏,私語酬酢,殊甚猥屑,推考,何如?上曰,依爲之。出擧條吏兵批畢。宗玉曰,大政過後,便是銓官瓜限。臣方在應遞之科,而陵幸時有預先定奪者,敢達。自前遠陵行幸時,太僕馬及軍兵馬草,例自各邑進排,而近陵則無此前例,畿伯論報備局,備局亦許之矣。槪以事體言之,陵所凡百,地方官所當進排,而以其有弊,故朝家一切省減,而至於馬草之當辦者,何可不進排乎?伊日回鑾,若値日暮,則各軍門許多軍馬,必致飢困,亦無自備喂養之道。臣意則一如遠陵例,太僕及各軍門馬草,令各邑進排,宜矣。上曰,雖無前例,事體則然,依所達爲之。出擧條上曰,擧條紙二丈入之,聖運持入。上,親製心字詩一句,親寫二紙,分下吏兵批承旨。仍敎曰,入侍諸臣,各製聯句一隻以進,羽良·宗玉等,雙擎奉玩。宗玉曰,今下寶什,仍有賡進之命,臣等實爲感幸。賡載之歌,始自唐·虞,此固尙矣。降而至漢,亦有柏梁聯句,雖不足法於聖代,而各以職掌述懷,朝儀又可見矣。景夏曰,臣於宸章中,幾年固志四字之意,未能諦得,臣請詳承聖意所在然後,始可製進矣。上曰,予之固志,凡幾年矣。俄者雖以卿言之,五色之說,陳於前席,豈可謂予志之遂耶?此所以有唯待元良遂予心之句矣。諸臣齊聲對曰,聖意甚盛,臣等謹當賡進矣。宗玉曰,今若各以一句和進,而職次排句則好矣。上曰,所達好矣。依爲之。宗玉曰,諸臣各自構思,則簾必未叶,韻且易疊,景夏以詞臣入侍,使之拈韻,分排製進,亦好矣。上曰,然矣。而各於當句,叶簾可矣。景夏,請入韻冊。上曰,唯。聖運,持入韻冊,景夏各拈一韻,書塡諸臣名下。健基曰,吏參用私,自取好韻字,而分難韻字於臣等矣。上,笑曰,豈於此用私乎?景夏曰,臣旣分韻,人情豈不欲自取好韻字?而倉卒分韻,臣亦未暇擇其好字矣。上,命宣醞,諸臣皆以無酒量爲辭,或傾或否,酒三行,上曰,吏議加賜二酌,吏議酒量,與尹光毅何如耶?珽曰,臣少時,酒戶未必多讓於尹光毅,而自有痰病,久已廢飮矣。景夏曰,任珽過飮生酒病,更勿賜酒,何如?上曰,吏議所噉甚少,此必酒害也。有痰者,素不能善飮食矣。上曰,郞官中有善飮者乎?得載曰,臣等俱無善飮者矣。上曰,李彝章飮酒乎?彝章曰,臣只飮一盃矣。仍撤盤。上曰,翰注隨其製進,推移記事,可也。諸臣先後製進。上,以宗玉製進詩,下示景夏。景夏曰,下則進砭箴之言,而自上虛襟容受爲好矣。上顧宗玉曰,吏參所對,與予下問之意,異矣。宗玉曰,未識臣詩意而然也。景夏曰,臣今始覺得,俄者臣言,不過一時相規之意,而兵判至發於詩,似有芥滯矣。宗玉曰,臣雖無虛受之量,吏參之言,何可芥滯乎?上,以摠戎使具聖任疏,下示諸臣,命各陳所見。羽良曰,倉卒承敎,不能仰對。臣當於退出後,詳見原疏,後日登對時,仰陳所懷矣。宗玉曰,凡守城之法,必有雉城,而城外五里許,淸野然後,方可議保守之道,而都城制度,恐不可輕議於此等事矣。景夏曰,臣未及詳見其疏,而其能深識利害,則臣未知也。大凡論事,曰可曰否固好,而各立己見,必欲角勝,實有弊矣。臣於江都築城,竊有深悶,日昨辭疏,尾陳屈贏之意矣。臣嘗問左相曰,我國雖偏邦,亦堂堂千乘之國,以宗社百官,入於一片海島,決非萬全之道。昔宋太祖欲取幽州,趙普曰,陛下將使何人取之乎?太祖曰,欲使曹翰取之。普曰,將使何人守之乎?太祖曰,欲使曹翰守之。普曰,曹翰死,更使何人代之乎?太祖遂不取幽州。今江都,固金湯,而萬一失險,將往何處?四面滄海,不過航海而已。左相亦不能答矣。目前固無變亂,決不可輕發去邠之論,而使敵人,過靑石洞,渡臨津江,則都城亦難守矣。連歲凶荒,生民倒懸,此時築城耗財,豈曰得計乎?上曰,領相所達,兵判則未聞云矣。景夏曰,兵判,將臣,故爲此鎭定之言也。上曰,吏議亦有所見於築城事乎?珽曰,此是國家大事,固不敢輕議,而第天險之地,無踰都城,堅守之道,當以都城爲主,故曾在戊申賊變時,或不無去邠之議。臣於其時,至欲獨疏,爲死守之計,今豈有他意乎?上曰,予意亦以城守爲是,若以修築江都之物力,修補都城則好矣。江都予亦見之,此非可棄之地,亦有可用之時矣。但非卽今緊務,左相聞之,似以爲如何,而摠戎使則予以爲臆見之智矣。予本有守都城之心,而築城江都,實有兩般心矣。以私家言之,京鄕兩家,必有分置之心矣。景夏曰,聖敎至當,而今時非其時也。左相之言雖如此,不宜汲汲築之矣。上曰,原疏留中矣,出給之。卿等持去備局,更爲詳見,講確於大臣而陳達,可也。景夏曰,天將向曙,臣等退去,姑俟後日大臣入侍,更陳所懷矣。上曰,諸臣製進時,注書出去,以職次,正書二件,一則內入,一則入于東宮,可也。諸臣以次退出。東方明矣。吏批,以李尙彦·尹光蘊爲繕工假監役,沈鑰爲安陰縣監,朴弼濂爲鎭岑縣監,李普萬爲漣川縣監,尹堣爲尙衣別提,沈運熙爲氷庫別提,尹德春爲司饔主簿,韓命德爲漢城參軍,崔齊恒爲良才察訪,鄭東潤爲延曙察訪,睦宗夏爲銀溪察訪,朴道郁爲金郊察訪,李瑞彪爲長水察訪,吳遂采爲副提學,朴鳳漢爲繕工主簿,兪肅基爲刑曹正郞,李廷煜爲東部奉事,李鎭儀·閔鎭龍爲典籍,李世瑍爲松羅察訪,鄭來僑爲利仁察訪,金世選爲安奇察訪,金弘澤爲金溝縣監,洪尙輔爲韓山郡守,鄭來周爲南陽府使,金致謙爲江華經歷,金遇喆爲平山府使,具宅奎爲淮陽府使,兪彦徽爲載寧郡守,李仁濟爲司圃直長,金孝大爲司䆃直長,兪迪基爲尙衣直長,申㬇爲繕工奉事,李德寅爲陰城縣監,吳光運爲弘文提學,李瑗爲和順縣監,尹鵬擧爲泰川縣監,蔡膺一爲丹城縣監,李震炳爲眞寶縣監,李樟爲靑陽縣監,徐有常爲安峽縣監,具熺爲掌苑別提,趙宗裕爲司畜別提,朴垂裕爲省峴察訪,元弼揆爲宣川府使,李命峻爲長興府使,盧啓楨爲昌城府使,李彦燮爲朔州府使,具善復爲順川郡守,安允文爲慶源府使,朴時佐爲通津府使,尹益東爲慶山縣令,金柱星爲積城縣監,宋翼運爲司評,李景祚爲刑曹佐郞,徐宗遜爲工曹正郞,安商楫爲禁府都事,沈錪爲內贍主簿,崔景興爲南部都事,李麟祥爲引儀,李義豐爲谷山府使,金德厚爲興海郡守,徐進修爲禁府都事,鄭錫台爲宣陵直長,申泓爲順陵直長,洪啓鉉爲司宰直長,金行一爲興德縣監,趙東濟爲德川郡守,呂攀爲郭山郡守,權瀞徵爲繕工假監役,李廷瑗爲義盈直長,金始㷜爲同義禁,金敬一爲泗川縣監,丁喜愼爲沃溝縣監,李夏祥爲庇仁縣監,朴龍秀爲延安府使,盧脩爲監察,趙明奎爲司宰僉正,李彦衡爲楊口縣監,沈運熙爲監察,呂榮祖爲保安察訪,沈潤海爲祥雲察訪,李始充爲靑丹察訪,趙鎭泰爲平壤庶尹,柳世德爲肅川府使,李尙彦爲繕工監役,許砥爲假監役,金錫基爲長淵府使,鄭敞選爲奉常僉正,洪泰培爲昆陽郡守,李邦綏爲博川郡守,金宅壽爲引儀,朴良藎爲舒川郡守,洪正度爲繕工奉事,趙㷜爲平市直長,李蓍泰爲氷庫別提,尹暻爲瓦署別提,尹堣爲戶曹佐郞,閔百亨爲掌樂主簿,兪彦民爲刑曹佐郞,金是最爲開城留守,金景汝爲黃山察訪,朴善源爲長興奉事,朴晉揆爲內資奉事,朴時晉爲內瞻奉事,南泰觀爲司饔奉事,洪益大爲禮賓奉事,宋思欽爲氷庫別檢,李復齡爲西部奉事,鄭再河爲北部奉事,趙漢弼爲中部奉事,柳逅爲南部奉事,尹尙靖爲尙衣別提,李仁好爲司藝,南泰湜爲谷山府使,韓命夔爲贊儀,李壽根爲校檢,安錞爲司饔僉正,趙明鼎爲兵曹正郞,李弘佐爲司䆃僉正,金益魯爲東部都事,文天擎爲庇仁縣監,權世隆爲歙谷縣監,尹之彦爲北部都事,金孝大爲掌樂主簿,李壽頤爲長興主簿,申思彦爲端川府使,尹光蘊爲繕工監役,安正仁爲咸安郡守,朴鍵爲雲峯縣監,崔慶老爲海美縣監,閔宇采爲司儀,李孟休爲禮曹佐郞,申光著·柳顯章爲典籍,李毅中爲待敎,崔齊泰·康德衢爲成均博士,楊夢寅爲學正,尹心衡爲執義,李夏宗爲獻納,安德亨爲昌陵令,尹澤休爲相禮,兪彦宗爲司䆃直長,李宇濟爲社稷直長,尹暻爲司僕主簿,任師夏·李聖運爲典籍,金允升爲西部都事,李道普爲敦寧主簿,尹熙復爲繕工假監役,金由行·鄭恒齡·羅蔘爲童蒙敎官,金致溫爲禧陵參奉,李復祥爲長陵參奉,柳聖躋爲貞陵參奉,朴好源爲章陵參奉,任得中爲思陵參奉,李學中爲英陵參奉,朴聖俊爲厚陵參奉,李明吾爲長寧殿參奉,李喜觀爲典獄參奉,洪侃爲恭陵參奉,李在爲順陵參奉,權噵爲昌陵參奉,桂德海爲禮賓參奉,李煦爲典獄參奉,趙重鼎爲司圃別提,具世溫·康聖路爲引儀,李景祚爲刑曹正郞,韓宗協爲活人別提,任瑜爲典獄主簿,任安世爲儀賓都事,尹光纘·金善行爲兵曹佐郞,李九成爲奉常主簿,鄭運維爲崇陵參奉,趙國觀爲莊陵參奉,鄭衡周爲司宰奉事,朴師建爲掌苑奉事,韓光肇爲兵曹正郞,朱炯正爲繕工副奉事朴師羽爲濟用副奉事,李廷鎭爲尙瑞副直長,尹寏爲瓦署別提,尹琰爲尙瑞直長,韓處相爲敦寧參奉,韓翼謩爲漢學敎授,李希送爲司評,宋龜明爲刑曹佐郞,吳泂爲造紙別提,金垕重爲司饔主簿,權琦·林梓·慶晩爲假引儀,前僉知韓囿彦,今加嘉善,玉果縣監鄭東良,今加通政事承傳,吏批畢。兵批,以趙東晉爲滿浦僉使,崔台耉爲安興僉使,朴嗜覃爲蝟島僉使,李德耉爲阿耳僉使,吉朝揆爲昌洲僉使,許鉍爲神光僉使,趙衍福爲忠原營將,元重會爲洪州營將,李鎭衡爲順天營將,韓佾·具偀爲訓鍊僉正,黃寀爲都摠都事,朴載洙爲部將,李世茂爲登山串僉使,李東春爲兔城僉使,李世燁爲車嶺僉使,李必潝爲月串僉使,李玄年爲古群山僉使,崔日徽爲古今島僉使,曺熙泰爲平薪僉使,李廷碩爲龍媒僉使,劉光世爲恃寨僉使,具學萬爲訓鍊判官,李衡佐爲同知,李挺宇爲僉知,李彦綵爲訓鍊判官,李章吾爲都摠經歷,文起英爲淸城僉使,彭龜陽爲天磨僉使,李弘祥爲舒川浦萬戶,韓弼良爲位羅萬戶,尹勉亨爲宣傳官,韓佾爲慶尙右兵虞侯,趙台壽爲幕嶺萬戶,文時郁爲知世浦萬戶,鄭益良爲訓鍊正,崔致雲爲梨洞萬戶,張載漢爲植松萬戶,李萬齡爲唐浦萬戶,洪太寅爲長峯萬戶,金萬麟爲甘浦萬戶,尹世平爲山羊會萬戶,洪萬澤爲靑水萬戶,韓泰彬爲森森浦萬戶,韓聖緖爲玉江萬戶,金萬柱爲馬島萬戶,安東一爲全羅左水虞侯,李儀鳳爲木浦萬戶,金俊起爲阿吾地萬戶,鄭尙和爲平山萬戶,金翊漢爲豪打萬戶,金萬剛爲南桃萬戶,朴世禧爲豐浦萬戶,崔洽爲古突山別將,金世彧爲長木浦別將,金萬鎰爲舊所非別將,鄭大鎭爲大峴山城別將,安萬碩爲首陽山城別將,張世和爲禿用山城別將,金天倫爲長壽山城別將,梁世俊爲豐山萬戶,高徽泰爲方山萬戶,韓興弼爲慈母山城別將,柳懋爲訓鍊副正,盧處仁爲訓鍊判官,具宗煥·崔嵒·李重澤·朴台炡爲訓鍊主簿,成碩禧爲都摠都事,崔世輔爲都摠經歷,朴尙觀爲淸城僉使,金瀁爲彌串僉使,金有漢爲保山萬戶,李國亮爲同知,李章吾爲訓鍊副正,金兌興爲忠壯將,鄭寅吉爲忠翊將,李伸爲五衛將,皮世麟爲僉知,金有岡爲造山萬戶,吳盛載爲蝟島僉使,金尙秋爲露梁別將,李夏鼎·姜行健爲訓鍊主簿,朴聖錫·金光胤·沈佖爲五衛將,沈義希·李顯升·鄭運喆爲都摠經歷,具德勳·姜啓國·崔復泰爲都摠都事,黃寀爲宣傳官,崔吉祚爲中樞都事,鄭基慶爲訓鍊僉正,李眞協爲雲寵萬戶,李璜爲魚面萬戶,金用九·李師德·李翰台·申泰河·申晣·金台柱·鄭㙉爲武兼,崔嵒爲鎭同萬戶,尹景淵爲訓鍊主簿,沈尙晉爲武兼,崔漢標爲訓鍊主簿,金好謙·河大淵·李興遠·李一范·柳夏徵·曺夏升·朴奎晃爲部將,白尙賢·李翼鎭爲四山監役,金處恒·金德觀爲守門將,金重萬爲兼司僕將,李希魯·李明運·姜師運·鄭來觀·田光國·南益祥·李長㷜·安龍一·黃㯙·李世祐·李燦爲宣傳官,蔡挺夏爲武兼。權管秩,舊乫波知韓命仁,牛作仇非黃錠,雙靑金德龜,西水羅李世徵,小吉號里李泰鼎,廟坡權管安益煥,江口柳聖協,同仁洪廷翼,小農堡鄭翊臣,兵批畢。
上在昌德宮。停常參·經筵。
未時,太白見於巳地。
下直,公洪都事鄭夏彦。
藥房副提調臣兪健基啓曰,伏未審日間,聖體若何?眩氣一向差間乎?親臨都政,達宵酬應,不瑕有疲勞之節乎?大王大妃殿氣候何如?臣不任區區之慮,敢來問安。答曰,知道。慈殿氣候差勝後一樣,予則一樣矣。
李普昱啓曰,刑曹判書朴文秀,連日違牌,無意出肅,事甚未安。卽爲牌招,何如?傳曰,允。
又啓曰,備邊司郞廳來言,今日賓廳坐起日次,而大臣有故,頉稟。傳曰,知道。
又啓曰,大司憲吳光運呈辭入啓,執義尹心衡在外,掌令李徵夏·李耉齡呈辭,持平洪正輔·洪益三未肅拜。今日以監察茶時之意,敢啓。傳曰,知道。
韓師得啓曰,來初十日文臣製述,取稟。傳曰,停。
李普昱啓曰,今日持公事入侍日次,而本院時無留公事,不得入侍之意,敢啓。傳曰,知道。
兪健基啓曰,左承旨申致雲,今日不爲仕進,右承旨韓師得,疏批已下,竝卽牌招,何如?傳曰,允。
以左副承旨李重協牌不進罷職傳旨,及副校理兪宇基·朴弼載等牌不進,禁推傳旨,傳于鄭翬良曰,竝推考傳旨捧入。
李普昱啓曰,左副承旨李重協,旣有只推之命,卽爲牌招,何如?傳曰,允。
又以司饔院官員,以檢擧提調意啓曰,本院奉事洪啓鉉,今此進宴時,以饌品監造官,旣已啓下,而今日政,司宰監直長遷轉矣。以本院直長,依例相換事,分付該曹,何如?傳曰,允。
又以弘文館言啓曰,本館上番闕直,事體未安。副校理朴弼載·兪宇基,旣有只推之命,副修撰金時粲,疏批已下,竝卽牌招,以爲推移入直之地,何如?傳曰,允。
又以忠勳府言啓曰,奮武功臣全陽君李益馝母喪,助哀題給事,因本府草記,旣已允下矣。取考本府謄錄,則曾在仁祖朝,靖社功臣南陽君洪振道母在喪時,因本府草記,喪柩上來時所經各官,各別護送,朝夕祭物,亦爲備給事,傳敎。其後靖社功臣平興君申埈母在喪,葬山在於洪淸道,祭床·石灰及造墓煙軍五十名,依例限七日題給事,亦因本府草記,傳敎矣。此是謄錄所付,故奮武功臣咸恩君李森母在喪,靈城君朴文秀母在喪,花川君金浹母在喪發引時,所經各邑,各別護送,朝夕祭床·石灰及造墓煙軍題給事,本府依例啓稟擧行矣。今此李益馝,家在慶尙道大丘地,其母葬山,在於本道星山地,發引時,事當依例擧行,而事係恩典,不敢循例擧行,惶恐敢啓。傳曰,依例擧行。
又以禮曹言啓曰,今八月初七日,領議政金在魯請對引見入侍時,慶恩宗家奉祀金聖臣,有子早亡,以金後衍第二子,定爲宗孫,而生養兩家,無與受之人,故拘於法例,不得出立案,令該曹,特許立後事,命下矣。依聖敎以故參議金後衍第二子亨大,立爲故進士金聖臣子象衍之後,而立案成給之意,敢啓。傳曰,知道。
又以禁衛營言啓曰,今八月十一日子時,神武門外旗麾祭時,放砲大吹打設行之意,敢啓。傳曰,知道。
又以進宴廳言啓曰,三司分差監造官禮賓寺奉事李廷瑗,移拜義盈庫直長,內贍寺奉事申泓,移拜順陵直長,而卽今三司分掌監造之任,極其緊重,不可付諸生手。義盈庫直長李廷瑗,順陵直長申泓,竝換差。禮賓寺直長·內贍寺直長,以爲專意察任之地,何如?傳曰,允。
左副承旨李重協疏曰,伏以臣,痰暈膈火,爲一生貞疾,而挾傷輒發,怪症迭作,寒熱無時往來,視聽或至昏蔽,塔然不似陽界人,以此形樣,豈合冒居夙夜之職?惟是聖眷隆厚,與天無極,屢承臨筵之敎,深軫墜履之思,區區戀主,犬馬尙然。況臣以三朝舊物,寧無感激酬報之心哉?視其筋力所至,欲以奔走爲恭,而顧今三朔供劇之餘,力已竭矣,疾又發矣。强策朽質,久妨賢俊之路,顚仆淸禁,以貽聖世之羞,雖云報恩,而實爲慢恩,此臣之所大懼也。陳章愬急,幸荷給由調理,仍以拚死應命,陪扈警蹕,而前後逋召,幾於十數,親臨開政,不得祗赴,自省其罪,萬殞難贖。至於日昨聖敎嚴責,適在臣承召入院之際,而臣方引罪之不暇,何敢對明於臺疏耶?臣於初八之夕,因深夜再牌,不勝震慄,衣不解帶,達宵露處,暴泄無算,轉成血痢,腸肚絞疼,若將殞絶。今此疾痛哀呼,未蒙天地父母之矜憐,而自速違傲之誅,每下只推之命,惶愧迫隘,置身無地,直欲先自溘亡而不可得也。玆又扶曳孱骸,謹隨庚牌,來伏閶闔之外,收拾已遁之神精,瀝盡將死之危懇。伏乞聖明,悉賜鑑燭,亟許鐫削,仍降威罰,以肅朝綱,以安私分,千萬幸甚。臣無任云云。答曰,省疏具悉。爾其勿辭,調理察職。
右尹尹得和疏曰,伏以臣,得見正言趙炳彬之疏,以頃年翰薦事,大加慍怒,極口反詈,遣辭絶悖,臣不勝駭惋之至。夫玆事委折,曾已悉陳於對辯李成中之疏,今不必復事煩縷,而炳彬,乃敢肆然露章,略無顧忌,有若臣意在黨伐,故爲吹覓者然,何其不自量之甚也?其疏所謂不以其身,齗齗臣家等說,尤不滿一哂。噫,渠家負犯,公議至嚴,非比微眚薄過,此正所謂孝子慈孫不能掩者,而臣之前疏,語甚草略,義欠嚴正,則於炳彬,亦云幸矣。今炳彬,提起於年久之後,說往說來,反益暴揚,甚非所以爲諱之道也。至若無倫受指等語,專出於詬辱逞憾之計,臣雖疲駑,不欲與之呶呶,而旣被其無限醜詆,其爲辱朝廷大矣。亦何可晏然抗顔於周行也哉?玆控短章,仰瀆宸嚴。伏乞聖明,亟許遞免,以謝人怒,以靖私義,不勝萬幸。臣無任云云。答曰,省疏具悉。卿其勿辭察職。
李普昱啓曰,因弘文館草記,副校理朴弼載·兪宇基,副修撰金時粲牌招事,允下,而闕門已閉,待明朝出牌之意,敢啓。傳曰,知道。
上在昌德宮。停常參·經筵。
下直,黃州牧使徐宗璧,白川郡守沈銈,益山郡守金必祐,殷栗縣監李吉輔。
韓師得啓曰,小臣議政府望闕禮習儀進去,下直。傳曰,知道。
李普昱,以都摠府言啓曰,今日入直內三廳武兼禁軍及軍兵等,當爲中日習射,而聖節望闕禮相値,不得爲之之意,敢啓。傳曰,知道。
兪健基啓曰,右副承旨鄭羽良,今日不爲仕進,卽爲牌招,何如?傳曰,允。
韓師得啓曰,刑曹判書朴文秀,連日違召,尙未出肅,事甚未安。卽爲牌招,何如?傳曰,允。
傳于李普昱曰,今番幸行,道近回駕時,世子當祗迎闕門內,亦宜從近,以弘化門擧行,旗軍洗馬,亦以此門擧行。
以朴師訥·金朝潤,爲假注書。
申致雲啓曰,假注書朴師訥,時無職名,令該曹,依例付軍職冠帶常仕,何如?傳曰,允。
韓師得,以弘文館言啓曰,本館上番,連日闕直,事體未安。副應敎尹光毅,由限已過,卽爲牌招入直,何如?傳曰,允。
以副應敎尹光毅,校理兪宇基·朴弼載,副修撰金時粲等牌不進禁推傳旨,傳于李普昱曰,竝推考傳旨捧入。
李普昱,以內乘,以提調意啓曰,旗軍洗馬及陵行坐馬時,本寺正,例有進鞭差備,而正金尙迪,以書狀官,今方赴燕,不可不變通。正金尙迪,今姑改差,其代令該曹,以在京無故人,口傳差出,何如?傳曰,允。
吏曹口傳政事,以李天輔爲司僕正,鄭益良爲瑞山郡守,金百鍊爲稷山縣監。
李普昱,以禮曹言啓曰,今此陵幸回駕時,王世子弘化門內祗迎事,命下矣。元節目中,還宮時,王世子祗迎節次,付標添書以入之意,敢啓。傳曰,知道。
韓師得,以進宴廳言啓曰,本廳三房郞廳禮曹正郞李仁好,移拜他職矣。其代,以禮曹佐郞尹光理差下,使之察任,何如?傳曰,允。
李普昱,以兵曹言啓曰,今此冬至兼謝恩使一行赴京時,所把驛馬,必須前期分定,可無未及之患。應把驛馬四十九匹內,公洪道九匹,全羅道十一匹,慶尙道二十匹,來九月三十日,京中逢點。江原道五匹,咸鏡道四匹,來十月初五日,直送安州逢點之意,各道監司處,知委,何如?傳曰,允。
又以司僕寺官員,以提調意啓曰,今此貞陵擧動敎是時,入把馬,依前例別單書入,而其中驛馬,則令兵曹,依前例知委各驛,使之直爲入把,何如?傳曰,允。
持平洪益三啓曰,臣頃忝諫職也,適發請推之啓,竟遭反詈之辱,而臣屢瀆是懼,雖不敢輒事對詰,惟以屛跡息影,爲一分自靖之圖,柏府除命,忽下於在郊之日,情蹤危臲,未卽赴召,及聞動駕有命,一味偃伏,分義惶悚。雖不得不進身輦下,而區區守株,有難變動,竟未趨參於頃日陪扈之末,罪上添罪,無所措躬。前後疏單,一切見阻,泯伏度日,誅譴是俟。此際臣之姨從兄臣尹心衡,見除執義,揆以法例,自有應避之嫌,尤不可一刻仍冒於臺次。請命遞斥臣職。答曰,勿辭。
持平洪正輔啓曰,臣新從下土來,凡於朝廷得失,殆同聾瞽,雖不能刺口臚陳,而唯是勸得人主,修辭氣勤講學,爲今日第一義諦,故以目下數事,附陳於辭疏之末矣。及承聖批,辭旨溫諄,逐段開納,收還四字,擇蕘之量,轉圜之美,臣方感激莊誦。而第於事體,大不然之敎,誠不勝惶悚愧恧之至,玆敢略陳其梗槪焉。凡人臣之遭嚴敎者,卽當開陳事理,自暴情實,而今承宣則旣被重推,陪扈之後恬不陳章,非常之敎,若罔聞知。臣之請還四字者,爲聖上辭氣之失平也。請推承宣者,爲諸臣廉隅之有乖也,而遣辭之際,自至於更用四字誨責之敎,臣固自訟,而絲綸之體,必貴雍容,臺閣之論,不害規切。且其語意所歸,條貫各異,則一邊請還,一邊提用。臣不知其事體之不然,而知申之疏,又以借聖敎作話柄,譏切深緊,欲以此爲箝人之資,亦可見其太費心力也。臣何必與之呶呶乎?雖然,因一句語,致勤責敎,又被疏斥,其何敢一刻仍冒於臺次乎?昨緣賤疾,今始來避,所失尤大。請命遞斥臣職。答曰,勿辭。
鄭翬良啓曰,持平洪正輔·洪益三,再啓煩瀆,退待物論矣。傳曰,知道。
行都承旨兪健基疏曰,伏以臣,伏見持平洪正輔避辭,則侵逼喉院,齗齗不已。至擧臣辭疏中事體二字,謂之以箝人,斥之以費力,臣於是,不覺一笑。臣之疏語,只就事面,草草爲言,則有何心力之可費,有何人口之可箝乎?過去汎論之語,何其爲得太深耶?說來說去,亦涉多事,或疏或避,譏斥轉加,則默默無辨,亦有乖於廉義。且臣阿睹之病,添加於達夜入侍,症甚苦劇,夙夜之役,尤有妨焉。以情以病,決不可仍冒於出納之地。伏乞聖明,亟賜鐫遞,以謝臺言,俾得調治,千萬幸甚。臣無任屛營祈懇之至,謹昧死以聞。答曰,省疏具悉。其何撕捱?卿其勿辭察職。
左承旨申致雲疏曰,伏以臣之畸危之蹤,棲棲禁近,旬有餘日,而憲疏已兆矣。雖微臣身之獨當,傷弓餘悸,聞弦猶驚,固宜趁卽引分。而伊日聖敎,極爲惶恐,其在臣子之義,唯當踧踖循省,恭竢照察,不宜紛紜露章,徒增瀆擾。故首席旣已陳疏承批,下僚又因嚴敎督出,則筵席特召之下,不敢復事撕捱,黽勉承命矣。今者臺臣,旣疏且避,語益加切,齗齗以若罔聞知,有乖廉隅爲辭,則旨意所在,誠不可曉。玆敢更申前日未徹之章,仰暴危迫之懇。伏乞聖慈天地父母,亟命鐫削臣職名,以勵具臣,以謝臺議,千萬幸甚。臣無任屛營祈懇之至,謹昧死以聞。答曰,省疏具悉。其何撕捱?爾其勿辭察職。
左議政宋寅明疏曰,伏以臣,性質愚騃,語言狂率,筵席奏對,每多妄發,前旣咋指,後又衝口,倘非我聖上,日月於臣,父母於臣,察其愚而容其狂,則臣安得保有今日?蓋臣區區寸忱,自附無隱,而惟其陳奏之際,或不別白,或不審愼,臣亦自覺其駟不及舌矣。言旣脫口,罪實難容,律以邦憲,誅殛猶輕。至今視息,罔非寬恩,抑臣之所自慙悼者有之。臣之所被恩遇何如?雖其無所肖似,蔑有報答,而憂愛血忱,自謂可質天日。不幸倉卒失對,辭不達意,心口矛盾,本情莫暴,竟自陷於不誠之科,孤恩負德,生不如死,戴罪陳章,亦涉惶恐。席藁泯伏,惟俟嚴命,聖度包荒,金木尙逭,陪班闕禮,爲罪尤大,有不敢一向自阻。玆敢冒萬死哀籲於慈覆之下,伏乞聖上,亟降明命,削臣職秩,勘臣罪犯,以嚴典憲,以勵臣工,不勝萬幸。臣無任伏地屛營祈懇之至,謹昧死以聞。答曰,省疏具悉卿懇。旣諭首揆,卿何撕捱,予何介意?卿須安心勿辭,亦勿引咎,其卽視事焉。仍傳曰,遣史官傳諭。
右承旨韓師得,同副承旨李普昱聯名疏曰,伏以臣等,卽伏見持平洪正輔啓辭,操切本院,一倍深重,臣等誠不勝危怕之至。伊日下敎,極爲惶恐,其在臣子之義,固當引咎縮伏,恭俟照察而已,不宜輒自露章,以增瀆撓之罪。而今者臺臣,旣陳且避,語益加切,必欲勘之以若罔聞知之罪者,抑何意耶?陪扈歸後,卽値淸齋,臺臣之疏,亦且留院,則雖欲陳章,其勢末由之狀,臺臣亦非不知,而故借此事,作一鬨端,其亦異矣。雖然,旣被其有乖廉隅之斥,則何可晏然於夙夜之地乎?玆不得不略構短章,仰請嚴誅。伏乞聖明,亟命削罷臣等之職,仍治臣等之罪,以謝人言,以安私分,不勝幸甚。臣等無任屛營祈懇之至,謹昧死以聞。答曰,省疏具悉。其何撕捱?爾等勿辭察職。
上在昌德宮。停常參·經筵。
神德王后忌辰齋戒。
李普昱啓曰,刑曹判書朴文秀,日事違牌,無意出肅。卽爲牌招,何如?傳曰,允。
又啓曰,明日聖節望闕禮,依近例爲之之意,敢啓。傳曰,知道。
韓師得,以弘文館言啓曰,本館上番,連日闕直,事體未安。副應敎尹光毅,副校理朴弼載·兪宇基,副修撰金時粲,旣有只推之命,竝更牌招,以爲推移入直,何如?傳曰,允。
又以兵曹言啓曰,在前陵幸時,駕前巡視令旗手·軍牢手,或各五雙,或各十雙磨鍊,而壬辰年貞陵幸行時,以各五雙磨鍊矣。今番則何以爲之?敢稟。傳曰,以五雙擧行。
又以兵曹言啓曰,在前陵幸時,訓局軍兵,遠陵則或八哨十二哨磨鍊,近陵則皆以十六哨磨鍊,而壬辰年貞陵行幸時,以十五哨磨鍊矣。今番則何以爲之?敢稟。傳曰,以十五哨擧行。
又以兵曹言啓曰,在前陵幸時,當日回鑾,則十里外斥候伏兵,元無磨鍊之事,而丙辰年思陵,丁巳年健元陵,辛酉年孝陵行幸時,雖非經宿,以道里頗遠,守禦·摠戎兩廳,各隨地方,有擧行之例矣。今番則何以爲之?敢稟。傳曰,依近例擧行。
掌令李徵夏啓曰,持平洪益三·洪正輔,以竝引嫌而退。上款引嫌,非所可論,相避之法,在下當遞,四字提用,雖或不審,不可以此,輕遞言官。請持平洪益三遞差,持平洪正輔出仕。避嫌措辭見上答曰,依啓。
上在昌德宮。停常參·經筵。
神德王后忌辰。
孝敬王后忌辰齋戒。
李普昱啓曰,大司憲吳光運,三度呈辭,留院,執義尹心衡在外,掌令李徵夏·李耉齡,持平洪正輔呈辭。今日以監察茶時之意,敢啓。傳曰,知道。
兪健基啓曰,左副承旨李重協,由限已過,今日不爲仕進,卽爲牌招,何如?傳曰,允。
李普昱啓曰,刑曹判書朴文秀,連呈辭單,無意出肅,卽爲牌招,何如?傳曰,允。
備忘記,傳于韓師得曰,史官一員待命,騎馬三匹立之。
以副應敎尹光毅,副校理朴弼載·兪宇基,副修撰金時粲等牌不進,禁推傳旨,傳于韓師得曰,竝推考傳旨捧入。
以左副承旨李重協牌不進罷職傳旨,傳于李普昱曰,推考傳旨捧入。
李普昱,以弘文館言啓曰,本館上番闕直,已至多日,事體極爲未安。副應敎尹光毅,副校理朴弼載·兪宇基,副修撰金時粲,旣有只推之命,竝卽牌招,以爲推移入直,何如?傳曰,允。
上在昌德宮。停常參·經筵。
孝敬王后忌辰。
兪健基啓曰,吏曹郞廳來言,臺諫有闕,政事何以爲之?,取稟。傳曰,當日爲之。
李普昱啓曰,大司憲吳光運,三度呈辭留院,執義尹心衡在外,掌令李徵夏·李耉齡,持平洪正輔呈辭,一員未差。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
兪健基啓曰,左副承旨李重協,前後違牌,已至累次,昨旣有只推之命,而今日又不仕進。卽爲牌招,何如?傳曰,允。
李普昱啓曰,明日武科庭試·初試兩所監試官,兩司各二員,當爲進參,而諫院則行大司諫尹東衡在外,司諫許沃被論,正言趙載德未署經,正言趙炳彬,三度呈辭留院,只有獻納李夏宗,將無推移進參之員,合有變通之道,何以爲之?敢稟。傳曰,在外被論呈辭人員,竝改差。
又啓曰,刑曹判書朴文秀,連日違牌,無意出肅。卽爲牌招,何如?傳曰,允。
以左副承旨李重協牌不進,禁推傳旨,傳于鄭翬良曰,推考傳旨捧入。
以副應敎尹光毅,副校理兪宇基·朴弼載,副修撰金時粲牌不進禁推傳旨,傳于韓師得曰,竝推考傳旨捧入。
李普昱啓曰,明日武科一二所試官,除武臣外,文宰試官六員內,無一人承牌者,事之未安,莫此爲甚。竝更牌招,何如?傳曰,允。
李普昱,以備邊司言啓曰,今年年分,三南則以敬差官都事,分左右道覆審事,自戶曹旣已事目啓下矣。敬差官,不可不前期差出,都事中,亦有已遞未出代,與瓜期已滿者云,令該曹,卽爲差出,趁期下送,何如?傳曰,允。
兪健基,以進宴廳言啓曰,三司分差監造官義盈庫直長李廷瑗,順陵直長申泓,竝換差,禮賓寺直長·內贍寺直長,專意察任事,旣已草記蒙允矣。三司分掌監造之任,極爲緊急,有難等待開政,在前亦有口傳換差之規,今亦依前例口傳換差,使之察任,何如?傳曰,今日政差出。
韓師得啓曰,永禧殿秋夕祭獻官,付標之後,密恩君煿,稱以在外,傳香時刻已迫,故付標單子,不得已捧入,而該曹之初不詳審,以致屢次付標,事甚未安。吏曹當該堂上,推考警責,何如?傳曰,允。
有政。吏批,判書鄭羽良呈辭入啓,參判元景夏進,參議任珽祭官進,右承旨韓師得進。兵批,判書徐宗玉呈辭受由,參判魚有龍進,參議李鼎輔入直,參知李命坤差祭,同副承旨李普昱進。
吏批啓曰,判書鄭羽良呈辭受由,參議任珽差祭,小臣獨政未安,何以爲之?敢稟。傳曰,仍爲之。
又啓曰,臺諫闕員,今當差出,而擬望之人乏少,承旨及未赴任都事,竝擬,何如?傳曰,允。
又啓曰,年九十婦人封爵事,頃因大臣陳達,已有定式矣,年九十婦人,別單書入之意,敢啓。傳曰,知道。
以趙明鼎爲持平,申思觀爲豐基郡守,柳復明爲戶曹參判,黃景源爲正言,尹光毅爲司諫,鄭益河爲大司諫,閔光遇爲咸鏡都事,李永福爲慶尙左道災傷敬差官,洪得厚爲全羅左道災傷敬差官,洪重孝爲公洪左道災傷敬差官,金霔爲司錄,韓宗協爲監察,司宰直長洪啓鉉,司甕直長沈廷儀相換,義盈直長李廷駿,禮賓直長宋秀雍相換,順陵直長申泓,內贍直長沈重周相換。
兵批啓曰,內三廳參下入仕之類,皆是新出身,故除防米未納前,勿許除職,曾有定式矣。今都目政,新除授部將柳夏徵,係是防米未納前,除職依例汰去,何如?傳曰,允。
以朴弼均·李義豐爲副護軍,金始㷜·李宗城·洪益三爲副司直,朴師訥爲副司正,李仁錫爲司勇。
備邊司薦望,以李益炡爲江華留守。
傳于李普昱曰,試官差出時,每爲開政,紀綱寒心,監試官牌去來催促,使卽修入。
傳于李普昱曰,監試官望筒卽爲修入。
李普昱,以弘文館言啓曰,本館上番闕直,已至多日,事體未安。副應敎尹光毅,副校理朴弼載·兪宇基,副修撰金時粲,旣有只推之命,竝卽牌招,以爲推移入直,何如?傳曰,允。
又啓曰,玉堂牌招事,允下,而闕門已閉,待明朝出牌之意,敢啓。傳曰,知道。
以慶尙監司狀啓,七八月令藥材中,山藥,當朔不得封進,惶恐待罪事,傳于韓師得曰,勿待罪事,回諭。
李普昱,以備邊司言啓曰,南兵使趙東漸,以親騎衛都試年條事,枚擧巡營題辭,有所報稟矣。南兵使之意,與道臣無異,而道臣狀稟,旣已覆啓許施,依巡營例擧行之意,分付,何如?傳曰,允。
又以御營廳言啓曰,本廳新造旗麾祭,今八月十五日子時,神武門後,依前大吹打放砲設行之意,敢啓。傳曰,知道。
又以兵曹言啓曰,今此貞陵幸行時,十里外斥候伏兵,令隨禦廳,隨其地方擧行事,啓稟,分付矣。守禦使閔應洙在外,中軍從事官皆未差,將不得擧行云。相考丙辰年光陵行幸時謄錄,則以守禦使在外不得擧行,而斥候軍兵,皆在畿邑,故令京畿監司,次知擧行矣。今亦依此例擧行之意,分付,何如?傳曰,允。
上在昌德宮。停常參·經筵。
昧爽,有霜氣。未時,太白見於巳地。
下直,南陽府使鄭來周。
李普昱啓曰,備邊司郞廳來言,今日賓廳坐起日次,而大臣有故,差退一日來會云矣,敢啓。傳曰,知道。
又啓曰,大司憲吳光運,三度呈辭入啓,執義尹心衡在外,掌令李徵夏,武一所監試官進去,李耉齡·持平洪正輔呈辭,趙明鼎,武二所監試官進去。今日以監察茶時之意,敢啓。傳曰,知道。
又啓曰,內乘來言,今日旗軍洗馬爲之云矣,敢啓。傳曰,知道。
又啓曰,賓廳坐起,旣已頉稟,所當持公事入侍,而本院時無公事,不得入侍之意,敢啓。傳曰,知道。
韓師得啓曰,來十六日,儒生殿講,取稟。傳曰,停。
兪健基啓曰,左承旨申致雲,右承旨韓師得,今日不爲仕進,竝卽牌招,何如?傳曰,允。
李普昱啓曰,刑曹判書朴文秀,日事違牌,無意出肅,事甚未安。卽爲牌招,何如?傳曰,允。
又啓曰,事變假注書李渙,身病猝重,勢難察任,今姑改差,何如?傳曰,允。
以副校理朴弼載·兪宇基,副修撰金時粲等,牌不進,禁推傳旨,傳于韓師得曰,竝推考傳旨捧入。
李普昱啓曰,明日次對,兩司當爲入侍,而或未差,或在外,或陳疏受由,或呈辭,或試所進去,無進參之員。正言趙載德,掌令李耉齡,持平洪正輔,待明朝牌招,以爲推移入侍之地,何如?傳曰,允。
平安監司狀啓,宣川居館軍元弼同等渰死事,傳于李普昱曰,渰死人等,令本道,恤典擧行。
韓師得,以禮曹言啓曰,今八月初七日,領議政金在魯請對引見入侍時,貞陵行幸回駕後,撫安大君芳蕃,廣平大君璵,永順君溥三代祠宇,一體致祭事,啓下矣。遣禮官致祭吉日,令日官推擇,則今八月二十五日爲吉云。以此日設行,而致祭文,藝文館急速製進之意,分付,何如?傳曰,允。
李普昱,以兵曹言啓曰,新除授部將河大淵,以大潤改名,而望單傳書之際,誤以淵字書出而受點,不勝惶恐。原單子改付標以入之意,敢啓。傳曰,知道。
又以兵曹言啓曰,自前陵幸時,交龍旗差備馬,預爲調習矣。今亦依前例,旗與竹,出郊外試習之意,敢啓。傳曰,知道。
又以義禁府言啓曰,慶尙監司狀啓內,豐基前郡守金聖垕,令該府稟處事,啓下矣。金聖垕,時在全羅道長興地本家云,依例發遣府羅將,拿來,何如?傳曰,允。
左承旨申致雲疏曰,伏以臣於昨日申退後,臣之偏母,素患風痰癱癖之症,因暴寒添加,昏昏委惙,不能運動,飮啖全却,精神迷罔,轉側須人,殆不自將,夜來諸節,少無所減,臣方左右扶持,不容頃刻離捨。臣旣薄命不幸,無他子姓,臣身一出,臣家無人,夙夜奔走,其勢末由。當此園陵行幸隔日無多之時,陳章請急,極知萬萬惶恐,而情理煎迫,自不覺其聲之疾。玆因召牌,隨詣闕外,冒控哀籲。伏乞聖慈,天地父母,諒臣焦遑悶切,萬不獲已之狀,亟遞臣職名,俾得專意救護,以伸人子至情,千萬幸甚。臣無任煎泣祈懇之至。謹昧死以聞。答曰,省疏具悉。爾其勿辭護焉。
正言黃景源疏曰,伏以臣,昨蒙聖恩,除臣司諫院正言,以武試促臣受命,臣誠悸恐,不敢違召,蒼黃赴闕,冒昧祗肅,而第臣偏母,在廣州,夙抱痰火之疾,經年彌留,近因風寒之感,數日沈痼,元氣寢削,食飮都廢。臣以孤身,繫官于朝,未得往護,疾篤之報,朝者又至,臣心戰灼,不能自定,敢陳短章,徑尋鄕路。伏乞聖慈,亟削臣職,以便歸護,仍治臣擅行之罪,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,往護焉。
上在昌德宮。停常參·經筵。
夜一更二更,有霧氣。昧爽,下霜。未時,太白見於巳地。
下直,寧遠郡守申旼,殷山縣監沈瑴,大丘營將李始爀。
兪健基啓曰,右副承旨鄭翬良,今日不爲仕進,卽爲牌招,何如?傳曰,允。
李普昱啓曰,刑曹判書朴文秀,鎭日違召,無意出肅,事甚未安。卽爲牌招,何如?傳曰,允。
以備邊司進不進單子,傳于李普昱曰,懸頉此多,改修正以入。
李普昱啓曰,卽者備邊司郞廳,以大臣意來言,今日雖非日次,而差退一日來會事,昨已啓達,今日來會云矣,敢啓。傳曰,引見。
鄭翬良啓曰,陵幸迫近,承旨不可不備員。承旨有闕之代,今日政,以在京無故人差出,仍卽牌招,何如?傳曰,允。
以吏曹參議任珽牌不進罷職傳旨,傳于李普昱曰,推考傳旨捧入。
有政。吏批,判書鄭羽良呈辭受由,參判元景夏進,參議任珽牌不進,右副承旨鄭翬良進。兵批,判書徐宗玉呈辭受由,參判魚有龍病,參議李鼎輔病,參知李命坤入直進,右副承旨鄭翬良進。
吏批啓曰,判書鄭羽良呈辭受由,參議任珽牌招不進,小臣獨政未安,何以爲之?敢稟。傳曰,仍爲之。
又啓曰,刑曹判書,今當差出,而擬望之人乏少,政府西壁竝擬,何如?傳曰,允。
以鄭俊一爲承旨,鄭錫五爲判尹,閔應洙爲刑曹判書,金始炯爲判義禁,李宗城爲大司憲,權瑩爲大司諫,李重庚爲工曹參判,權爲左尹,李周鎭·徐宗伋爲同義禁,李弘稷爲慶尙都事,安爲江原都事,李齊華爲兵曹正郞,金漢楨爲活人別提,靈城君單朴文秀,兼掌令單洪得厚,兼持平單李永福,兼監察單洪重孝,知義禁徐宗伋,以吳光運·金尙迪·洪得厚·許沃,爲副護軍,金聖應·尹東衡·李重協,爲副司直,趙炳彬·洪重孝,爲副司果,金鍾萬爲副司正。
以鄭彦郁爲事變假注書。
李普昱啓曰,右邊捕盜大將尹光莘,旣有罷職之命,未及差代之前,例有他邊大將兼察之事,何以爲之?敢稟。傳曰,左邊大將兼察。
又啓曰,左邊捕盜大將兼察事,允下矣。左邊捕盜大將具聖任牌招,以爲聽傳敎之地,何如?傳曰,允。
韓師得,以進宴廳言啓曰,今此進宴時,選上妓生,初旣減數,且內宴,同時設行,故各差備醫女,實難分排。妓生呈才及醫女差備不足之代,無論針線婢丘史,依前例參酌使用之意,敢啓。傳曰,選上之人若才乏,則臨時此稟,可也。呈才點下,旣前期應有其例,其何晩稟?況呈才點下者,比前鮮焉,亦何乏乎?雖然,奉慈聖稱南山,何等重也?而豈可苟且,依私燕例行之,善爲充隊?依敎擧行,可也。若乏則更稟加定,可也。此關事體,依前加定於近道。
又以進宴廳言啓曰,今此進宴時,饌品器數,一依點下數磨鍊擧行,而其中或不無背節難辦之物,依前例以他物種代用之意,敢啓。傳曰,知道。
李普昱,以兵曹言啓曰,今八月十七日,武臣堂上以上朔試射日次,而國忌齋戒相値,不得爲之之意,敢啓。傳曰,知道。
又以武二所差備官,以試官意啓曰,上試官咸寧君朴纘新,自數日前,臀腫猝發,頗有根核,而莫重試事,不敢言病。昨今跨馬往來,一倍肆毒,欲濃未濃,痛勢如刺,連日觸冷,又添寒感,委頓叫苦,病情甚劇,以此病狀,實無參試之望,令政院,斯速稟旨變通,何如?傳曰,允。
又啓曰,因武所草記,試官朴纘新,病狀委頓,實無參試之望,令政院,斯速稟旨變通事,允下矣。原單子中改付標以入之意,敢啓。傳曰,知道。
江華留守李益炡疏曰,伏以臣本無似,最居人下,荐蒙隆渥,驟躐至此,而惟其羸弱之質,癃痼之病,不足備數於器使之末,前後陳溷者累矣。迺者江都居留之命,尤非臣夢寐之所敢到,臣誠驚惶怵惕,罔知攸措。臣不敢知聖明,何取於譾劣之臣,遽授此匪分之任耶?噫,朝廷命官,何莫非量才適器,而至若保障重地,必須人望素愜,才具已著,有足以諳練事務,然後乃可授之,而臣之平生頭顱,不過迂疏一措大耳。其於此任,非但臣心之所不期,廟堂亦未嘗以臣身彷彿擬議。而今玆謬恩,忽及於千萬意想之外,自顧不稱,實多僨誤之慮,左思右度,終難冒赴。玆敢疾聲號籲於天地父母之前。伏乞聖上,俯垂諒察,亟賜鐫改,回授可堪之人,以幸公私,千萬幸甚。臣無任屛營祈懇之至,謹昧死以聞。答曰,省疏具悉。卿其勿辭,其卽察任。
江原監司狀啓,左參贊李箕鎭病重上去不得事。踏啓字。
癸亥八月十六日午時,上,御熙政堂。大臣·備局堂上引見入侍時,領議政金在魯,左議政宋寅明,兼工曹判書申思喆,判敦寧李秉常,行戶曹判書金始炯,行副司直權,禮曹參判李周鎭,吏曹參判元景夏,掌令李耉齡,校理元景淳,同副承旨李普昱,假注書朴師訥·金朝潤,記事官吳彦儒·鄭元淳,同爲入侍。在魯進伏曰,日氣猝冷,聖體若何?上曰,一樣矣。在魯曰,大王大妃殿氣候,若何?上曰,一樣安寧矣。在魯曰,中宮殿氣候,若何?上曰,無事矣。在魯曰,王世子氣候,何如?上曰,好過矣。上曰,有欲下敎者,備堂有加入之敎矣。不過得一老臣寒心矣。在魯曰,多有應頉,故如此矣。在魯曰,再昨有霜氣,今日又嚴霜,臣以節祀往郊外,聞農人之言,則百穀,皆凋傷云,甚可惜矣。上曰,時氣如此,早霜宜矣。前頭民事,甚可憫念矣。在魯曰,數日以來,日氣稍解,而尙有霜凜之候,陵幸只隔數日,臣等不勝憂悶矣。上曰,其前日氣雖未解,予則不以爲關係矣。壬辰以後,又當此陵,予心一倍愴感矣。他陵則已皆展謁,而此陵展謁,今始爲之矣。在魯曰,陵幸日字已迫,事多變通矣。上曰,其欲變通者,何事耶?在魯曰,訓將金聖應,以部奉事請仍事,被論引入,無行公之意,而陵幸此迫,多有擧行事,自朝家,合有處分之道,若不遞差,則宜卽勉出矣。上曰,誰所啓也?在魯曰,發啓臺臣,方入侍矣。上曰,業欲下敎而忘之。聞卿所陳,今始覺之。以此事觀之,予之精神可知,今姑許遞,可也。出榻敎上曰,今番親政時,予詩中苦心二字,卽指時象,而元景夏,疑而問之,其問是矣。其後更思,詩,可謂言志矣。思喆曰,外間聞御製,皆以入侍諸臣之不爲請還,紛紜非之。景夏之仰質,似然矣。上笑曰,詩雖言志,諸臣豈不製乎?景夏之言,淺矣而其問則是矣。景夏曰,伊日下敎,若如今日之敎,則臣等豈敢製進乎?上,顧謂寅明曰,左揆之今日入來,是矣。往事勿說,可也。寅明曰,何敢更提?在魯曰,禁府堂上,因臺啓,竝引嫌,臺啓可謂沒把捉矣。判義禁呈辭入啓,他堂則雖未及呈辭,皆引入。動駕此迫,多有擧行事,而無一人行公者,不可不變通矣。上曰,竝遞差,可也。出榻敎上曰,上雖體慈意,謙抑在下之道,莫重進宴,其何可苟且爲之?而該廳草記,其涉不察矣。於草記,雖已下敎,不可無飭,該廳堂上,竝從重推考,可也。出榻敎始炯曰,旣承草記批答,又承筵席下敎,極爲惶恐矣。草記所請,蓋爲習儀時所用,非爲定日所用,而辭不達意,致勤聖敎,惶恐無地矣。周鎭曰,以進宴廳事,至有重推之命,此莫非臣等迷劣,不善擧行之致,惶恐無地矣。呈才雖有減數之敎,卽今當入之數,磨鍊則不足者甚多。且各處差備當入,一百二十餘名,元儀仗奉持之數,亦甚夥然,故有所草記矣。上曰,儀仗亦豈不除減乎?周鎭曰,呈才儀仗除減,而各處元儀仗,則依例擧行矣。上曰,竝與元儀仗而除減,宜矣。周鎭曰,各處差備尙宮·典贊等所任,例自都監,使醫女敎習,過習儀後,以節次傳說於宮人,以爲定日,依此擧行,故各殿差備,各至二十四五名矣。上曰,各殿差備,當直令內人爲之,雖習儀,外則以醫女爲之,內則使內人爲之,可也。出擧條在魯曰,平安兵使鄭纘述,頃遭臺彈,雖卽停啓,而停啓臺官,又方被論,久未收殺,朝家不可一邊督赴,出場無期,宜有變通之道。上曰,遞改,可也。出擧條在魯曰,北漢管城將申漫,頃遭臺啓,方在行査中。査啓之來,遲速難期,雖或白脫,其在廉隅,亦難强令察任,重地不可久曠,姑爲遞改,何如?上曰,依爲之。出擧條予亦以其人爲昏矣。今後則擇差,可也。在魯曰,其人不昏矣。在魯曰,刑判之逐日違牌,極涉未安矣。上曰,刑判之不爲行公,何意也?寅明曰,方有實病云矣。景夏曰,方有瘡疾矣。在魯曰,刑判有瘡疾,則其不行公,事勢然矣。今姑許遞,似好矣。上曰,刑判之事太過,故不爲許遞矣。今卿所達如此,依爲之。出榻敎景夏曰,瘡疾實重矣。上曰,彼宰臣,爲刑判分疏,以筵中事體,推考,可也。出擧條上曰,吏兵判再度加由後,三度則不入矣。在魯曰,擧動前似未及之矣。在魯曰,此咸鏡監司沈聖希狀啓也。以道內農事形止論報,而以爲今年被災,豆太爲甚,勿論南北關,成實之田,不能爲十之一二。今年還上豆太種子外,勢將以代穀捧上,而代穀之令,每因後時,不能均被其惠。請令廟堂稟旨,早賜指揮矣。還上代穀,固難輕許,而豆太之不成實如此,則不可無變通之道,依所請只就其不得已處,種子外許令參酌代捧,似好矣。上曰,依爲之。出擧條在魯曰,此摠戎使具聖任狀啓也,而以今秋巡操及壯抄牙兵上番事,有所稟達矣。摠戎所管各邑,皆是海澤,而今年被災最酷,未免慘凶云。秋操姑爲停止,牙兵上番,亦爲姑停,似好矣。上曰,依爲之。出擧條上曰,今年農事,何處稍勝云耶?在魯·寅明齊奏曰,山峽似勝云矣。始炯曰,慶尙·全羅兩道稍勝,而公洪道天安·稷山等邑最凶,京畿海邊及黃海道沿海處,不免赤地云,今年年事,可謂穴農矣。田穀則逢年而被災處,亦不多云,朝家給災之政,似不甚難,而秋成已屆,年分最急。慶尙都事瓜滿之代,今日政,卽爲差出,敬差官及未赴任都事,令該曹,各別催促,一二日內發送,何如?上曰,依爲之。出榻敎上曰,諸臣小退,大臣以下退出戶外。小頃,傳曰,諸臣入來。諸臣,進伏。上曰,頃日魚贊善,以掩過遂非爲戒,其言是矣。予豈有飾非之意?今日乃崇陵忌辰齋戒,而全然忘之,以常服見朝臣矣。中官提說,故始覺之,纔改服矣。古人以爲天下萬事,皆從方寸做去,予之精神如此,何事可做乎?在魯曰,再明忌辰,與六月忌辰有間,三日之齋,似太過矣。上,嗚咽曰,上殿所依者,只予一人,以今未改服事推之,則予之精神已衰矣。豈不可悶乎?三日之齋,予亦知其過矣,愴念疇昔而爲之矣。今日則以淡服見卿等,而若六月忌辰,則當以白衣見之矣。普昱曰,陵幸迫近,承旨不可不備員,而左副承旨李重協,累呈辭疏,無意察任,今姑改差。京兆亦多擧行之事,而判尹金聖應,俄因大臣陳達,旣已許遞。政官牌招,竝卽差出,何如?上曰,依爲之。出榻敎在魯曰,此黃海監司徐命九狀啓也。以爲一道農形,自去月以後,已判大歉,各邑災實,當從六月以後雨澤之得不得施行。而雖面里之內,雨暘各異,無全邑全坪之可分登歉者,災實到處相錯,不可擧全邑而從災,亦不可擧全邑而從實。今年必行面里分等之法,然後民國庶無大損,請令廟堂,稟旨,分付矣。臣意則面里分等,雖似瑣屑,苟能詳核精分,則最爲良法。今年雨澤,與他年有別,一邑之內,農形處處不均,誠如狀啓所陳,依狀請許令面里分等似好,而專在於道臣之十分着意,今不必邑邑盡行此法,只就其中不可不面里分等者,詳細審察,精加區別,俾國無實結之縮,民無混徵之冤爲宜。以此另加嚴飭,何如?上曰,所達是矣。依爲之。出擧條景夏曰,被災邑,則分等雖無妨,而擧一道勿論豐歉,盡爲分等,必有虛實相蒙之弊,似當商量爲之矣。在魯曰,然則如景夏之言,而分等災邑,似好矣。寅明曰,面里分等,臣則本不好之,而今年則未免穴農,分等似無所妨矣。面里分等,朝家若許之,則勿論豐歉之邑,一倂許之似宜矣。上曰,左揆之言,大體好矣。凡爲方伯者,每於此等事,輒欲詳備,甚可憎矣。予言,非抑斥道臣也。誠不無太過之弊矣。在魯曰,延·白等邑,未免慘凶,道臣狀請,不是過矣。徐命九,本非干譽之人也。寅明曰,分等之法,未免太瑣,王者雖以一夫之不被澤爲恥,亦安得一一均施乎?上曰,道內災實,爲方伯者,精核言之,可也。而海伯之狀,安知無虛實相蒙之患耶?景夏所達是矣。始炯,以面里分等事,有所私語。普昱曰,筵臣有私語者,推考宜矣。上曰,戶判若有所懷,則直達,可也,何可私語乎?推考,可也。出擧條在魯曰,此京畿水使曺允成狀啓也。以爲本營藏船之所,本不便利,潮入船浮者,一月之內,不過五日。若於潮小之時,猝有事變,則必有不能運船之患。營基越岸有對峯,其兩間,乃藏船之所也。若築城於營基,又於其對峯置墩臺,爲竝守之道,則戰船介於其間,將無劫奪火燒之憂,而本營則物力殘薄,有難措手,若自朝廷,以關西草木數百同許賣,且以海西詳定米陳腐者數千石劃給,則可以完築。請令廟堂,稟處矣。城則雖果可築,卽今江都城役方張,不可一時竝擧,姑令安徐爲宜矣。上曰,藏船之所如此,則其船將無所用矣。在魯曰,戰船不可置之於大洋,必於藏風處置之,而藏風而兼爲水滀處未易,故各鎭本多如此之患矣。上曰,此狀啓,姑爲別置,待後議定,可也。普昱曰,臣曾待罪於羅州·靈光等邑,此二邑,皆有戰船,故知戰船之弊矣。船倉必於堀漑處爲之,潮入則船浮,潮退則船着於泥浦,雖動一邑之力,難可動矣。是以知藏船之極難矣。在魯曰,此平安監司金若魯狀啓也。以爲博川民人等,春間與耆老所差人金源,有田畓相訟事,別定査官於安州牧,窮査決給於博川民人處矣。今者捕廳,稱以劇賊窺捕,發遣軍官·軍士,推捉本郡人金采圭等四人,而此人等,本以鄕族,或有已經座首者,財産富裕,決非作賊之類。且四人,俱是其時訟隻,訟隻四人,俱出賊招,決無是理。近來京外奸細之徒,圖得差人,冒奪民田,及其理屈,不得售計,則誣陷良民,無所不至,而捕廳將校,出送外方,曾有禁令,如有不得不推捉外方之事,則所當移文道臣,使之捉送,而不此之爲,成給草料於將校軍卒,泛稱各道各邑,任其橫行,搜捕之際,村落空虛,鷄犬殆盡,苟不嚴防此弊,則生民之害,有不可勝言。今後則捕廳,切勿直送捕校,移文該道擧行事,請令廟堂,稟旨定式矣。臣見而駭之,問於耆所,則耆所果有欲買博川田畓之事,以金源,定送差人云。又取見捕廳文書,則所謂博川差人,稱以收稅上來之際,到中路逢賊,紬一同錢百兩·髢束·馬匹等物見失,上京探問,則乃是博川居某某所爲云。發遣將校,捉來推給之意,呈捕廳,則捕廳初只成給背關,而旋因耆所移文,以爲背關,則外方例不動念,乃有此發送捕校之擧矣。耆所堂上,聽其差人之言,矇然成給移文,難免其責。至於捕將,則此非劇賊之出於賊招者比,不過金源虛疏不近理之疏,而輕送捕校,作弊外方至此,尤不可無罪,當該耆堂,從重推考,捕將罷職。金源之因訟嫌,假稱探問,誣陷良民,誠極痛駭。令該曹,囚禁究問,明覈根因,依律重勘,何如?上曰,依爲之。出擧條上,以江都築城便否及守都城便否,下詢諸臣。上曰,予以具聖任疏,爲迂闊矣。聖任所言,不免臆智,所得城外民家,移入城內之說,亦甚迂矣。予意則城外有人家,固無所妨,城外植木亦好,而人家似勝於植木矣。雖予精神未衰之時,一念在於軍民,況今衰暮之日乎?予則以守都城爲心矣。東門雖云地低難守,予則以爲可守,但他日事,不可知也。予今孑孑,只有元良,予恒務樹陰德,廟社何忍棄之,臣民亦何忍棄之乎?北漢,非李領府事,不可築矣。左相之欲築江都,其意亦好,而予則不欲棄都民,每當此言,淚輒下矣。玉音仍嗚咽。景夏曰,今以廟謨下詢,當從容商確,不當傷懷,更勿爲如此下敎,臣所望也。上曰,自然如此矣。予將欲守都城,如是則衆心,必成城矣。今番陵幸歸路,欲登東門樓,以觀其形止,他門則皆以三字揭扁,而獨於東門,以興仁之門四字揭扁,添以之字之意,卿等知之乎?景夏曰,臣曾見先輩所錄,東邊虛故加之字云矣。上曰,然矣。以一之字,補其虛矣。予嘗聞顯廟嘗下敎曰,若欲守都城,自有餘矣。今予使元良,祗迎于東門者,意蓋深矣,而元良則不知予意,以好事知之矣。予年二十時所帶之帶,元良帶之,猶且不闊,其肥大可知。此蓋無喫緊之苦而然矣,予以是爲悶也。又敎曰,嶺南士子,召還李縡之疏,誠可笑矣。縡之爲人,潔則潔矣。而予以縡爲東宮保養官,予以爲卽當上來矣,終不上來,極爲非矣。頃日朴贊善,以召還疏請,故方欲召之,而近來精神不好,不惟忘之,實痛嶺儒之疏而不爲之,此非抑縡也,抑嶺儒也。乙巳年,縡欲罷彰義宮,而予不聽,故縡去矣。其爲人,潔則潔,但不優餘矣。然元良則得如此人,好矣。寅明曰,先臣趙光祖,欲罷昭格署,達夜苦爭,先正臣李珥,以黃蠟事,累次爭執,俄者上敎至當,以容直受諫,導元良好矣。上曰,卿言是矣。若得人而輔之元良,足可爲守城之主矣。上曰,城池事,首左揆,各陳所見,可也。在魯曰,江都天險,足爲保障之地,亦宜修築,而但道路旣遠,兩津橫隔京城,人民似有臨急未及渡,而自相生亂之患,是可慮也。至於都城,則雖或衆心成城,以死守之,東西邊終有低虛之患,此亦難矣,然守都,經常之道也。必欲守都城,則北漢,不可不修葺矣。寅明曰,及此閑暇之時,綢繆之策,不可不爲之。江都之築,最勝於守都城矣。固守都城則固好矣,而其在周慮之道,不可忽預備之方矣。且三萬石,亦甚不多,豈可以此謂浮費而遽爲停役乎?思喆曰,留意都城之敎,至當矣。臣曾聞武將之言,則都城必無難守之慮云。此則李浣,亦嘗言之矣。且軍門三萬石,費於江都之役,豈不可惜乎?使留守,隨便爲之,似好矣。上曰,卿言誠是矣。使沁留,隨便設施,則必無不可築之理矣。秉常曰,臣於今日閤外,聞備局諸堂之言,則築江都·守都城便否,不可不各陳所見云,故敢此仰達矣。都城難守之說似是,而江都亦非可守之地。若當緩急之日,以江都爲可歸而棄都城,入小島,或爲賊兵之所乘,則一片孤島,四面阻絶,進退無所歸矣。今無西北之憂,則無論江都·都城,不必汲汲修築,而必欲爲之,則守都之策,似勝矣。臣意則捨都城而築江都,未免爲緩急之倒置矣。景夏曰,臣於前夜,仰陳愚見矣。今左揆,必欲築城江都者,雖出於備陰雨之意,而臣所見不同矣。使留守,依節目修築,似爲便好,而至於耗竭財力,誠可惜矣。雖都城,只可從便修補,其所耗財,若如江都,則臣亦當爭之矣。上謂寅明曰,卿與景夏於江都事,所見不同,其爲甲乙之論乎?寅明曰,臣之欲築江都,景夏之不欲築江都,皆出於爲國公心,此非爲甲乙之論,而所見適不同也。景夏曰,誠如大臣之言,非敢爲甲乙之論而然也。在魯曰,都城西邊甚虛,若欲守都城,則蕩春臺,不可不築矣。始炯曰,都城誠不可棄,而江都,亦保障之地。自祖宗朝,已多修築,始役所費,亦且不貲,今若中撤,則前功可惜矣。秉常曰,江都所費旣多,此後則使留守爲之,似無所妨矣。寅明曰,江都之役,留守亦何能獨當乎?若無物力,則無可奈何,金始㷜則得物力,故能爲之矣。上曰,李益炡,足可爲之,而其父亦必同力爲之矣。曰,都城爲根本之地,廟社在此,子女玉帛亦在此,若離都城,則人心必波蕩,莫如保守都城,而當初北漢之築,亦是守都城之計也。臣曾守江都時,觀其形止,則長江天塹,足可謂金城湯池矣。若修補,以爲緩急之歸,則固無所妨,而但財力浮費甚可悶矣。周鎭曰,都城則廟社·軍民在焉。今此守城之敎,聖慮深遠,群下孰不感歎?而第都城,乃是定鼎,城堞規模,非守城禦敵之規模也。若以他日大計,堅定於此,則凡諸守城之方,不可不大更張,然後始爲完定矣。上曰,何以更張乎?周鎭曰,守城規模,深溝高壘,然後乃可矣。城外必堀垓,而城下附近村舍,一倂毁撤,江倉盡入城內,乃是大更張也。江都,自是金城湯池,保障重地中,第一好處也。雖爲都城守備之計,江都終非等棄之地,城役旣始之後,有此甲乙之論,將有中止之擧,許多財力,今若空棄,則誠爲可惜。軍作米三萬石,依前劃給,使軍門築斯之後,徐議都城之修築,誠合萬全之道,愚淺之見,斷然如此矣。寅明曰,軍國大事,不可草草爲之,惟在聖上,默諒處之。景夏曰,具聖任之疏,自上,有吏兵判及臣詳覽後,商量仰達之敎矣。此是留中之疏,當爲還入乎?上曰,留備局,可也。景夏曰,頃日筵中,有高哥·昔哥搜問調用之敎,而臣有問知敢達。高哥則雖有之,而其爲高句麗子孫與否,未能詳知,不可輕議調用,昔哥則江陵·狼川有之,而皆是常人,有以升戶砲手上京者,而此非銓曹所可調用矣。上曰,然則昔氏子孫,分付軍門,從其相當窠,不次調用,可也。出擧條景夏曰,有開政之命,臣先退之意,敢達。上曰,依爲之。耉齡避嫌曰,小臣,乃京兆該當發啓之臺臣也。俄者有判尹遞差之命,而因大臣陳達,訓將方在被論中,陵幸迫近,變通遞差,則臺啓之是非可否,不在其中。臣以發啓之臺臣,何可苟然以臺閣自處乎?此事不過官師相規,而其所關係,則亦不輕而重矣。體統紀綱,國脈所係,而近來國綱不嚴,人心解弛,凡於卯酉守直摘奸時,多般懸頉,誠爲寒心,而猶不至於執闕後圖頉。內摘奸,何等嚴重,而以該司一張草記,可以請仍於現告坐罷之後耶。已頹之紀綱,其將落下幾層耶。闕直之該郞,雖依現罷職,而草記之該堂,烏得全然無事乎?大臣,亦以摘奸應頉爲言,實非所望於大臣者也。況且連次陳達,終至於不待連啓變通。此莫非如臣無似,忝在臺地,未免見輕之致,臺閣事體,緣臣壞損,何可仍冒於臺次乎?請命遞斥臣職。上曰,所陳雖過,其得臺體,大臣所達,亦無深慮,勿辭,亦勿退待。耉齡仍傳啓曰,請逆坦孥籍,一依王府草記,卽令擧行。上曰,旣諭何煩?請還寢泰績酌處之命,仍令鞫廳,嚴鞫得情,快正王法。上曰,其勿更煩。請還寢夏宅島配之命,仍令鞫廳,嚴訊得情,快正王法。上曰,其勿更煩。請瑞虎等兩賊孥籍,亟令王府擧行。上曰,其勿更煩。請徙邊罪人陸師聖,依律處斷。上曰,勿煩。請還收遠配罪人尹志放歸田里,禁錮終身之命。上曰,勿煩。請還寢物故罪人明彦特放之命。上曰,勿煩。請茂山府使田日祥罷職不敍。措辭見上上曰,依啓。新除授執義尹心衡,時在京畿高陽地,請斯速乘馹上來事,下諭。上曰,依啓。上曰,首左揆進前,在魯·寅明,更爲進伏。上曰,彼中消息何如云耶?在魯·寅明齊奏曰,臣等亦何以知之乎?御將有所云云。而此等說話,不可煽動,惟當鎭安人心矣。上曰,今日將臣若入侍,則有欲爲下敎者矣。近來武臣之不懸象毛,非矣。此後則大將以下不懸象毛之弊,申飭,可也。出擧條上曰,尹光莘·鄭纘述,俱是可用人也。光莘之遞差訓鍊中軍,甚可惜矣。寅明曰,可任中軍之人極難,鄭纘述足可任矣。景淳曰,本館上下番不備,副校理兪宇基·朴弼載,副修撰金時粲,待明朝牌招,以爲推移入直之地,何如?上曰,依爲之。出榻敎普昱曰,貞陵紅箭門內所在塚墓,何年入葬?何代公主與否?後日登對時告達事,下敎矣。惠信之信字,卽愼字,公主之公字,卽翁字。而碑可三尺許,字刻宛然,距陵所可爲一百六七十步。而乙卯年,因朝令改莎,卽今莎草,間多枯損矣。未知何代公翁主,而何年入葬矣。上曰,譜略似有之矣。普昱曰,考見譜略,元無惠愼二字矣。上曰,碑石後面,年月日無之耶?普昱曰,年月日有無,初無謄來之事,臣亦未審矣。上曰,謄來,可也。出擧條諸臣以次退出。
上在昌德宮。停常參·經筵。
顯宗大王忌辰齋戒。
夜自二更至五更,月暈。
鄭俊一啓曰,因弘文館草記,副校理朴弼載·兪宇基,副修撰金時粲牌招事,允下,而今已夜深,待明朝出牌之意,敢啓。傳曰,知道。
李普昱,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
備忘記,傳于韓師得曰,史官一員待命,騎馬三匹立之。
鄭俊一啓曰,藝文提學元景夏,明日待開門牌招,陵幸親祭祭文,使之製進,何如?傳曰,允。
又啓曰,京畿監司柳儼,有稟定事,請對矣。傳曰,引見。
以副校理兪宇基·朴弼載,副修撰金時粲等牌不進,禁推傳旨,傳于鄭羽良曰,推考傳旨捧入。
鄭俊一,以弘文館言啓曰,本館上番闕直,已至多日,事體未安。副校理朴弼載·兪宇基,副修撰金時粲,旣有只推之命,竝卽牌招,以爲推移入直,何如?傳曰,允。
鄭翬良,以兵曹言啓曰,右邊捕盜大將尹光莘罷職之代,卽當差出,而判書臣徐宗玉呈辭受由,次官曾無差出之例,姑不得擧行之意,敢啓。傳曰,知道。
又以兵曹言啓曰,今此陵幸時,侍衛禁軍,不可不點擇以行矣。各番禁軍中,新授馬及病蹇之類,依前例來十九日推移替直,何如?傳曰,允。
又以兵曹言啓曰,闕內入直訓鍊都監將官·內三廳將·守門將·建陽門哨官,例以中日,入啓受點,以爲趁期替直之地,而今則陵幸日相値,勢難入啓受點。依舊例以十九日入直人員,二十四日至入直監軍巡將,亦以十九日受點人員,二十日至,竝爲仍察,何如?傳曰,允。
癸亥八月十七日酉時,上御熙政堂。京畿監司柳儼,請對引見入侍時,京畿監司柳儼,同副承旨鄭俊一,假注書金朝潤,記事官吳彦儒·鄭元淳,同爲入侍。儼,進伏曰,臣今日摘奸道路橋樑而來,有稟達事,敢此求對矣。大駕行幸,事體至重,則所當十分坦治,以淸九軌之路,而臣往審貞陵行幸之路,昔日御路,變作農場,或爲田或爲畓,此由於近來民習之不淑,而兼司僕,不能指揮檢飭,誠可駭然。以聖上恤民之至意,曲軫民弊,或慮害穀,而今此行幸之路,非復昔日正路,而出於沙川,馬皆沒蹄,卽今旱乾之時,尙猶如此,若値雨水,則御乘,決不可行矣。陵幸日字已迫,不可不及時變通,故敢此仰達矣。上曰,此非五陵路耶?此路必由鼓巖下,豈其治道,直由沙川耶?儼曰,此臣之罪也。未摘奸之前,已有此慮,欲爲狀聞,修治舊路而未果,又不能預爲摘奸,使莫重行幸之路,至於如此,誠極惶恐矣。上曰,沙川之路幾里耶?儼曰,以城內言之,則殆如自敦化門,抵布廛屛門矣。今若欲開治,則足費一兩日民力矣。上曰,古有聶夷中詩矣。民習雖可惡,穀誠爲重,何必改治道路,以傷穀乎?此非小民之過,乃道臣之過也。卿則莅營屬耳。前後道臣及地方官則不可無致罰之道矣。使俊一,書傳敎曰,今番行途,曾已覩,自可無治,不爲下敎,今聞畿伯所陳,可謂寒心,而雖然,聶夷中詩,嘗不云乎?王者所依,民也,民之所依,農也。上不飭而下雖犯,其穀何辜?依前治途擧行事,已下敎,而民習可謂無狀。民之犯禁,乃道臣·守令之不飭。有春秋奉審,有春秋巡歷,民若犯途而耕,田不至大而申飭,則豈有全途耕田之理哉?視而不察,由川而行,爲民則可謂小惠,其若不察而行,可謂矇然,非今道臣之覺悟,而達赤峴沙川,其何分乎?道臣陳達,雖得其體,不敎而治,非王政也。先飭其本,壬辰以後前後道臣時存人,竝從重推考。令道臣,査問壬辰後初耕年,其時守令,其若時存,令該府處之,勿治其民,此後犯耕之民,卽敎而不遵者也,付諸道臣,隨現科治。出榻敎儼曰,當惠而惠則可,不當惠而惠則不可。臣雖無似,旣管一道,如此之民,不可不治矣。上曰,將臺近處,有松耶?儼曰,御幕當設處,多有松矣。上曰,四山濯濯,而其處能有松,誠異矣。予近來無寐,夜半聞香徒之聲,問于中官,則以爲非香徒,而乃樵軍也。樵軍之直夜出去如此,則其深入可知。頃日靈城言,城內士大夫,非光陵木則何處取柴乎?其言似矣,而爲陵官者,不亦難乎?予嘗欲言之矣。向有一樵夫,入神武門內斫松,守直老宦禁之,則樵夫荷斧直前,欲擊之云,此後則必直斫之矣。今日紀綱如此,其何能國乎?北岳則童濯,而南山則頗茂密,南山下所居之人,誠奇矣。上曰,昨日備堂引見時,以江都築城·守都城便否,下詢矣。卿意以爲如何?儼曰,具聖任所陳方略,大體則好,而以往事觀之,壬辰之變,都民皆投降於平秀吉,甲子适變,亦爭出迎。都民若效死勿去,則豈不可守?而人心之不足恃有如此,都城亦甚闊大,臣未知其必可守也。上曰,具聖任之疏,或不無好處,而城外人家移入城內之說,殆近於臆智矣。儼曰,江都·南漢,俱是偏小之地,守之不難,而至於都城則闊大難守,守都城之議,終未知其可也。上曰,來頭必以守都城,有上言者矣。以史記觀之,讀書之士,亦有開門而納款者,小民其何足責乎?小民則力不足而欲圖其生,其心還可殘忍,兩班先走,故常人隨之矣。嘗觀三田渡碑,想其時景像,予心尙酸。江都築城,予實有兩般心,而欲守都城,則畿營,曾有移設於蕩春之議矣。儼曰,畿營有移營錢,自前有此議,而臣則以爲決不可爲也。京畿左邊屬守禦廳,右邊屬摠戎廳,手下無一兵,兼兵馬水軍之稱,都是虛名。雖移營於蕩春,有何益焉?戊申李廷濟爲畿伯,其人甚英敏,故多出傳令,僅得軍官五十餘人,以爲把守云矣。上曰,他道則營下有兵乎?儼曰,皆有之。臣新經海伯,海營則有一千壯抄,甚雄壯矣。上曰,都城東邊甚虛疎,雖欲守之,此甚可慮矣。儼曰,臣嘗聞他城門扁額皆無之字,而獨東門,書以興仁之門,蓋東邊虛故,欲以之字補之云矣。上曰,然矣。儼曰,苟能得人,何城不可守乎?臣曾往北京時見之,寧遠衛,不過一彈丸孤城,而袁崇煥,能禦汗之十萬兵。今亦得人,則江都雖不加築,亦可守矣。禁軍將朴時佐,曾爲臣之軍官,而頗有識慮,以爲江都多築堰,卽今則無非船泊處,而非復昔日江都云矣。上曰,其言似智矣。儼曰,江都築城,有使留守,每年補築之議,而我國之事,常多半途而廢,此最可悶矣。上曰,領相以爲,若欲守都城,則北漢不可不修葺云,若築城於蕩春,以通大成門,則似好矣。大成門路,昔險今夷,足爲輦路,而雖駕轎,亦可往來云。然耶?儼曰,前則絶險,難於攀躋,今則便成大路,足可爲輦路矣。上曰,臨津築城則好矣。儼曰,軫念關防,不必至於此矣。臣卽以爲我國,不必以外寇爲慮,財賦之不足,誠可慮矣。上曰,聞李邦綏之言乎?北京事,多可憂者矣。儼曰,今番乾隆之出來瀋陽,所可慮者有二焉。康熙之出來瀋陽也,欲轉來朝鮮,而其母勸止而挽去。又其時彼人以爲,天子巡狩,國王必當來覲云,而我國僅得彌縫矣。此等事,誠爲可慮,而從古亡國者,必數代失德,然後始亡。康熙·雍正·乾隆,皆無失德,似不至於速亡矣。上曰,常談不曰,郡無事村無事乎?中原有難,則我國亦將勞苦矣。儼曰,外間多有騷屑,聖上不必以此等事,頻頻下敎矣。上,顧謂臣朝潤曰,此等說話,不必盡書之矣。仍下問曰,注書誰家人耶?俊一對曰,前承旨臣金廷潤之堂弟也。上曰,其名誰耶?俊一對曰,金朝潤也。上,問于臣朝潤曰,汝爲注書幾巡耶?臣朝潤對曰,二巡矣。儼曰,今年京畿年事,未免穴農。必面里分等然後,各邑災實,可免不均之弊矣。上曰,黃海監司徐命九,亦以面里分等狀請矣。儼曰,臣待罪海西時,兩年災實,皆面里分等,而多有實效,故敢此仰達矣。上曰,令廟堂,稟處,可也。出擧條諸臣,以次退出。
上在昌德宮。停常參·經筵。
顯宗大王忌辰。
鄭俊一啓曰,大司憲李宗城,執義尹心衡在外,掌令李徵夏武一所監試官進去,持平趙明鼎武二所監試官進去,掌令李耉齡,持平洪正輔呈辭。今日以監察茶時之意,敢啓。傳曰,知道。
韓師得啓曰,今此陵幸時,漢城府堂上,當爲導駕,而判尹鄭錫五,左尹權未肅拜,右尹尹得和,連呈辭單,不爲行公。竝卽牌招,何如?傳曰,允。
鄭俊一啓曰,金吾久無行公堂上,罪囚積滯,委屬可慮。判義禁金始炯,知義禁徐宗伋,竝卽牌招察任,何如?傳曰,允。
申致雲啓曰,今此貞陵擧動時,大駕入齋室後,大王大妃殿問安,何承旨進去乎?敢稟。傳曰,左承旨進去。
鄭翬良啓曰,今此貞陵行幸時,何大臣留都乎?敢稟。傳曰,金判府事留都。
傳于申致雲曰,吏兵判呈辭入之。
以吏兵曹判書三度呈辭,傳于鄭翬良曰,竝下加給由,卽爲牌招察任。
以副校理朴弼載·兪宇基,副修撰金時粲牌不進,禁推傳旨,傳于鄭俊一曰,竝推考傳旨捧入。
鄭俊一,以兵曹言啓曰,今此陵幸時,本曹郞廳侍衛及各差備,不可不備員。而佐郞金善行,除拜累日,以情勢難安,累度呈狀,不爲出肅。今姑改差,其代令該曹,在京無故人口傳差出,以爲備員之地,何如?傳曰,允。
又以兵曹言啓曰,今此貞陵行幸時,禁軍將及宣傳官,不可不備員,而內禁衛將李衡身,以前任大丘營將,未及上來,參上宣傳官一員未差。李衡身,今姑改差,竝與宣傳官未差之代,口傳差出,以爲領軍侍衛之地,何如?傳曰,允。
吏曹口傳政事,以兪彦好爲兵曹佐郞。
備邊司薦望,以趙儆爲平安兵使。
兵曹口傳政事,以鄭壽松爲右邊捕盜大將,李泰祥爲內禁將,沈義希爲宣傳官。
鄭俊一,以御營廳言啓曰,前副正李景說,本廳糧餉色郞廳啓下,而時無職名。令該曹,依例口傳付軍職冠帶常仕,何如?傳曰,允。
兵曹口傳政事,以李景說爲副司果。
鄭俊一,以兵曹言啓曰,今此貞陵行幸時,庭試武科初試試官中,多有領軍隨駕之員,且動駕日仍設科場,事體未安。自十九日爲始,依前例一二所,姑爲停止,大駕還宮後復設,而試官中應參擧動之員,使之一體隨駕之意,竝分付試所,何如?傳曰,允。
又以御營廳言啓曰,因禮曹草記,懿陵陵內捉虎事,本廳將校,率領砲手出往矣。連接將校手本,則陵寢內外深僻之處,遍踏窮搜者,已過旬日,竟無蹤跡可尋云。軍兵累日露處可慮,且陵幸隔日。今姑撤還,何如?傳曰,允。
又以御營廳言啓曰,今此貞陵行幸時,東營入直軍兵,以訓局餘軍,前期一日替代事,自兵曹,節目啓下矣。今十九日東營入直馬步軍兵,與訓局餘軍替代,而還宮後還爲替直之意,敢啓。傳曰,知道。
又以訓鍊都監言啓曰,今此貞陵擧動時,建陽門西營兩營入直禁衛軍兵及東營入直御營軍兵,依前例以訓局餘軍,前期一日替代,還宮後還入直事,自兵曹,節目啓下矣。建陽門軍一百名,哨官金疇敍,西營軍五十名,哨官尹爾衡,東營軍五十名,哨官金世鼎率領,前期一日,與禁·御兩營軍兵替代入直,而還宮後,還爲替直之意,敢啓。傳曰,知道。
又以禮曹言啓曰,卽接戶曹移文,則義盈庫所封供上物種中,昆布,上年北道災減,故以多士麻代封矣。本道土貢昆布,今始來到云。日後國忌,各殿各宮供上,以昆布封進之意,分付,何如?傳曰,允。
又以禁衛營言啓曰,今八月二十日貞陵擧動時,建陽門西營入直軍兵,以訓鍊都監餘軍,替代留都,而還宮後,以本營軍兵,還入直之意,敢啓。傳曰,知道。
上在昌德宮。停常參·經筵。
夜五更,有霧氣。自昧爽至巳時,有霧氣。
鄭翬良啓曰,禁衛營敎鍊官來言,今日未時聚軍,申時量依節目板廛屛門上路結陣,日暮後懸燈,人定後刁斗,天明落燈云矣,敢啓。傳曰,知道。
又啓曰,訓鍊都監知彀官·御營廳敎鍊官·禁軍陣敎鍊官來言,二嚴後結陣,仍爲懸燈,天明落燈云矣,敢啓。傳曰,知道。
兪健基啓曰,吏曹判書鄭羽良,昨違召命,不爲行公。卽爲牌招察任,何如?傳曰,允。
傳于鄭翬良曰,曾經帥任,祛其象毛,蓋由於慢也。御冑旣有象毛,今後一體爲之意,旣下敎,而孔雀亦一道也。若此,上雖揷笠,祛孔雀乎?公服下軍服,申飭之聖意有在,將可驕乎?一體申飭。
傳于鄭翬良曰,刁斗壓近,而聲或聞,留都大臣,住於敦化門外,留營,住於弘化門外事,分付。
傳于鄭翬良曰,該房承旨,入侍於宣政殿。
傳于鄭翬良曰,昔甘寧,揷鵝翎,百騎共之。今三廳七番懸翎,亦此意也,將宜共之,而只憑乎旗,此何意?禁軍將共三軍表衣,自今一體爲之意,分付。
韓師得,以弘文館言啓曰,本館上番,連日闕直,事體未安。副校理朴弼載·兪宇基,旣有只推之命,竝卽牌招,以爲推移入直,何如?傳曰,允。
又以侍講院言啓曰,明日王世子祗迎時,宮官不可不備員,而兼文學金時粲,不爲行公,兼說書洪羽漢,連呈辭單,說書李永祿,自鄕昨已入來,不爲出肅。竝卽牌招,以爲備員進參之地,何如?傳曰,允。
以副校理朴弼載·兪宇基牌不進,禁推傳旨,及兼文學金時粲牌不進,罷職傳旨,傳于韓師得曰,竝推考傳旨捧入。
鄭翬良啓曰,新除授捕盜大將鄭壽松,卽爲牌招,命召及大將牌·傳旨牌傳授之意,敢啓。傳曰,知道。
兪健基,以司饔院官員,以監膳提調意啓曰,鷹師貢物主人等呼訴內,春夏秋逐日供上活雉,每年春獵得家養,以爲繼供之地矣。卽今家養已盡,雖欲獵捉,草樹茂密,其勢末由。依前例以活鷄,參半代封事,斯速入啓,俾免闕供生事之患云。此時獵雉,誠如所訴,從前變通代封,比比有之,而莫重供上代封,自下不敢擅便,惶恐敢啓。傳曰,參半代封。
鄭翬良,以武二所差備官,以試官意啓曰,因兵曹草記,自十九日至二十日,姑爲停試之意,敢啓。傳曰,知道。
又以武一所差備官,以試官意啓曰,因兵曹草記,自十九日至二十日,姑爲停試,大駕還宮後復設事,命下矣。依稟定試所令參試官,率差備官,依例守直,試事姑爲停止之意,敢啓。傳曰,知道。
又以禁衛營言啓曰,今八月二十日貞陵擧動時,本營軍兵留都事,旣已定奪矣。建陽門西營兩處入直軍兵,今八月十九日,以訓鍊都監餘軍,前期替代後,本營五哨軍兵及別驍衛,專屬留都大將,而本營則千摠朴嗜覃,把摠宋珣,哨官盧彦復,敎鍊官金燧,率領工匠牙兵四十名,別破陣二名入直,南別營則哨官柳秀章·別驍衛三人,率領工匠·牙兵五名入直,火藥庫則哨官崔柱天率領別破陣十四名守直之意,敢啓。傳曰,知道。
又以扈衛廳別將,以留都大臣行判中樞府事金興慶意啓曰,臣承命留都,一依啓下事目,率領扈衛三廳軍官,大駕出還宮時,依前例結陣於通化門外,晝則移陣於弘化門外前路扈衛之意,敢啓。傳曰,知道。
又以禁衛營言啓曰,刁斗壓近而聲或聞,留都大臣,住於弘化門外,留營住於弘化門外事,命下矣。依傳敎移陣於弘化門外之意,敢啓。傳曰,知道。
癸亥八月十九日申時,上,御宣政殿。該房承旨入侍時,左副承旨鄭翬良,假注書金朝潤,記事官吳彦儒·鄭元淳,同爲入侍。上曰,注書出去。扈衛廳掌務執事及事知宣傳官,使之入來。臣朝潤,承命而出,召扈衛廳掌務執事及事知宣傳官以入。上,命立於殿陛下敎曰,留都大將,方留陣於何處耶?宣傳官對曰,方留陣於板廛屛門矣。上曰,若留陣於板廛屛門,則刁斗之聲,必徹於太廟,事甚未安。移陣於弘化門外,動駕回駕時,只祗迎祗送於板廛屛門事,分付,可也。出榻敎又敎曰,初則板廛爲信地,而今則弘化門爲信地,解嚴當於信地。明日廻駕後,弘化門外解嚴事,亦爲分付,可也。承·史,以次退出。
上在昌德宮。停常參·經筵。
夜自二更至五更,月暈。自昧爽至辰時,有霧氣。
以守宮假承旨望筒,傳于兪健基曰,望筒雖入之,夜深,何以點下?以首望擧行。
鄭翬良,以禁衛營言啓曰,依傳敎移陣於弘化門外矣。出宮時刻不遠,故退陣於板廛屛門之意,敢啓。傳曰,知道。
又啓曰,備邊司郞廳來言,今日賓廳坐起日次,而擧動相値,頉稟。傳曰,知道。
大駕貞陵擧動,入幕次後,王世子遣宮官問安。答曰,知道。
政院·玉堂·藥房·朝廷二品以上·六曹口傳問安。答曰,知道。
望墓禮奉審罷後,政院·玉堂·藥房·朝廷二品以上·六曹口傳問安。答曰,知道。
申致雲啓曰,小臣,大王大妃殿問安進去下直。傳曰,知道。
又啓曰,小臣,馳往于大王大妃殿問安入啓,則答以知道之意,敢啓。傳曰,知道。
鄭翬良啓曰,禁軍陣敎鍊官來言,下馬時吹囉云矣,敢啓。傳曰,知道。
又啓曰,禁軍陣敎練官來言,騎馬時吹哱囉云矣。敢啓。傳曰,知道。
假承旨啓曰,禁衛營敎鍊官來言,弘化門外結陣,退陣於板廛屛門云矣,敢啓。傳曰,知道。
又啓曰,扈衛廳軍官來言,通化門外留陣,移陣弘化門外之意,敢啓。傳曰,知道。
又啓曰,扈衛廳軍官來言,弘化門留陣,退陣於通化門外云矣,敢啓。傳曰,知道。
又啓曰,都摠府郞廳來言,闕內各處入直軍兵晝巡檢云矣,敢啓。傳曰,知道。
傳于兪健基曰,自洞口至替馬所,捧上言。
傳于鄭翬良曰,百官揷羽。
傳于韓師得曰,回駕時似日暮,世子雖闕門內祗迎,必當遲待於小次,自內祗迎爲之。
大駕還宮後,政院·玉堂·藥房·朝廷二品以上·六曹,口傳問安。答曰,知道。
癸亥八月二十日卯時,上行幸貞陵。大駕出宮,卯初三刻。上,出賓陽門,將上馬之際,上,敎兵房承旨鄭翬良曰,兵判進來事,分付。兵判徐宗玉進前。上曰,每於擧動時,必以倭槍挾輦,故輒致紛踏。今番挾輦,以二百名砲手爲之則可矣,不必以倭槍挾輦,以致如前紛踏之弊,卿其知悉擧行。又敎宗玉曰,頃以大將以下不懸象毛,有所下敎矣。御冑旣懸象毛,則大將以下不懸象毛,慢矣。孔雀羽,亦一體,若此則上雖揷孔雀羽,大將以下,亦將不揷乎?一倂嚴飭,甲冑標衣等事,亦皆申飭,可也。上仍上馬,出東門到替馬所,入幕次後,敎翬良曰,兪判府事祗迎與否?斯速問來事,分付。翬良奏曰,兪判府事祗迎與否問來事,命下矣。問之則兪判府事,無祗迎之事云矣。上曰,知道。上曰,副摠管鄭壽松遞差,尹光莘敍用,副摠管除授,使卽肅謝於陵所。出榻敎大駕到陵所,入幕次後,承·史退出。小頃,上入紅箭門,展謁禮畢,親擧玉趾,奉審陵上。上曰,陵官待令耶?翬良曰,陵官來待矣。上曰,彼陵官誰耶?翬良曰,參奉柳聖躋,卽畿伯柳儼之子也。上,謂聖躋曰,惠愼翁主墓在何處耶?聖躋擧手而指曰,彼紅箭門內樹密處是也。上,乃降入小次後,傳曰,禮房承旨入侍。右承旨韓師得,假注書金朝潤,記事官吳彦儒·鄭元淳入侍。上曰,注書出去。陵官入侍事,分付。臣朝潤,承命而出,召參奉柳聖躋以入。上,謂聖躋曰,惠愼翁主墓,有墓碣,而其長幾何耶?聖躋擧兩手尺餘而對曰,其長不過如斯,而殆與各官善政碑矣。上曰,惠愼翁主,不知爲何時翁主?而璿源譜略,旣無所載,博考於封陵時儀軌及私家文字。前頭實錄曝曬時,令史官,亦爲考出,可也。出擧條上,詣丁字閣,行酌獻禮,俯伏興拜,仍降復位,四拜訖。上曰,他陵祭物則右設,而此獨左設,何故也?翬良,問于守僕以對曰,本來如此云矣。上又曰,他陵丁字閣,則以生綃塗牕戶,而此陵則塗以綿紬,此亦何故耶?翬良,問于守僕以對曰,此亦本來如此云矣。上入小次,仍行辭陵禮。上曰,俄見承旨·中官,有由紅箭門而出者。當該承旨及中官,竝推考,可也。出擧條上出御幕次後,傳曰,兵房承旨入侍。左副承旨鄭翬良,假注書金朝潤,記事官吳彦儒·鄭元淳入侍。上曰,注書出去。兵判及事知宣傳官進來事,分付。臣朝潤,承命而出,召兵判徐宗玉,宣傳官李國賢·金光國以入。上使翬良,書傳敎,下御營廳訓鍊都監曰,先廂軍兵陞將臺後,將臺左邊,設方陣,視大旌向前。一點後,馬兵左右別將,與御營別驍衛別將,三戰三合後,大旌向前。再點則訓局馬兵·御營別驍衛,三戰三合後,視大旌左右點,卽時收兵,而壇上放砲後,各營各哨應砲一聲,卽爲行營,而此乃用馬兵應砲外,雖有暗令,徑先放砲,當施軍律矣。仍使翬良,讀宣於宣傳官,又敎宗玉曰,廻鑾時將閱武,欲觀馬兵,故書下傳敎于御營訓局,而傳敎本意,兩營似難詳解。卿其詳言于宣傳官,使之持信箭,分付於兩營,可也。宗玉,承傳敎,分付宣傳官以送。上,仍廻鑾到沙河里御將臺閱武。宗玉進曰,禁軍,於壇上東邊,如前待令乎?上曰,敵兵雖撤蒺藜而突入,砲聲不當出矣。設方陣圓陣之時,只爲放砲,而五次輪放則勿爲之。禁軍則壇上左邊蜂屯而已之意,分付。宗玉曰,都監中軍鄭纘述病重,以左別將代之,宜有警責之道矣。上曰,若有實病,則以別將代之,何傷乎?置之。翬良曰,領議政金在魯,左議政宋寅明,請對矣。上曰,引見。在魯·寅明進伏曰,祗謁園陵,追伸孝思,驅馳沙場,盡日勞動,聖體不瑕有傷損之節乎?上曰,一樣矣。上,敎翬良曰,神機箭·開門砲竝除之事,分付。上升帳後,宣傳官在前,敎鍊官在後,前陪牢子·巡視旗·吹鼓手等,三般叩頭,稟升帳。炮放炮三聲,稟肅靜,炮放炮三聲,蛟龍旌向前一點,訓局馬兵左右別將,與御營別驍衛別將,出戰。追擊三進三退後,放大炮一聲。蛟龍旌左右點後,左右馬兵,與別馬隊出戰,追擊三進三退。上曰,兵判叩頭之時,宣傳官命起來,而兵判不爲應聲,不可無警責。兵判徐宗玉,推考,可也。出擧條上,召副摠管尹光莘,以暗令敎曰,素知勇力,非比常調,予欲一試。着軍服乘所騎馬,突入訓局陣,抽來令箭,光莘,跪辭以不能,請以執操。宗玉進曰,光莘,雖是宰列武臣,而聖敎之下,不卽擧行,敢以上前執操爲請,事涉猥煩矣。推考警責,何如?上曰,依爲之。出擧條光莘,承命而出,突入訓局陣,訓局陣拒而不納,馬兵及別武士,自左右門翼擊之。光莘幾爲所圍。上,召內乘李章吾敎曰,汝可往助尹光莘矣。章吾承命而往,俄而,光莘奪取訓局兵五六箇箭及一箇鐵打子而來,章吾亦奪取一箇鐵打子而來。上屢加稱歎,仍敎曰,訓局兵之見奪箭及鐵打子者,置之,將官則記過,可也。御營廳別驍衛別將申德夏無號令出戰,而廻信地之際,落馬於肅靜牌前,自上有記過之命。本營以哨官金渲爲假別將,追擊之際,渲爲訓局所捉,上曰,金渲記過。日勢已暮,待令於闕內事,分付。上曰,京畿監司各務差使員,竝引見。上謂京畿監司柳儼曰,雖不早霜,農形未免失稔,今又早霜,必不免大歉。農形果何如云耶?儼對曰,臣亦不能詳知,而未霜之前,猶不免凶,霜災今又如此,農形不言可知。峽農亦判大歉云矣。上曰,前頭民事,實甚可悶。後日備局次對,卿亦同爲入侍,可也。出榻敎上,謂楊州牧使趙斗壽曰,本州農形,何如?斗壽對曰,當初雨雹之後,已判凶歉,今又早霜,農形尤無可言矣。廣州府尹徐命珩,以本州下七面距府城頗遠,糶糴之際,民難遠輸,請設外倉爲達。上曰,尹鐸豈不曰抑爲保障乎?抑爲繭絲乎?命珩職在保障重地,不務城內之儲穀,反請外倉之別設,若當緩急之際,則適足爲齎盜糧之資。其所陳請,極爲非矣。廣州府尹徐命珩,從重推考,可也。出擧條豐德府使趙元錫進曰,臣於本邑,有弊瘼之可悶者,敢此仰達。本府,與松都接界,而松都則民役頗歇,故本府民人等,多有移居於松都,而本府軍額之充定,甚爲苟簡。頃年靈城君朴文秀,爲府使時,多有刷還者,而厥後此弊依舊矣。本府各樣軍兵,合爲三千二百餘名之多而元戶二千二百餘戶內,昨今年癘疫之後,軍兵死亡無數,充額比前尤難。臣方欲刷還松都移居之民,而若無廟堂申飭之事,則松都留守之許其刷還,有未可必,故敢此仰達矣。翬良曰,趙元錫,到處善治,頗有聲績矣。上曰,不遇盤根錯節,無以別利器。爾旣到處善治,則今於此邑,亦可善爲矣。所達如此,自備局,松都留守處,申飭,可也。出擧條翬良曰,臣於俄者洞口外,見僧人輩,設床燒香,羅伏道左,所見之猥屑,甚矣。導駕道臣之不爲禁斷,極爲未安,京畿監司柳儼,從重推考,何如?上曰,依爲之。出擧條上謂翬良曰,司僕馬待令乎?問于該員。翬良曰,待令云矣。上曰,三匹牽來事,分付。翬良曰,馬三匹,牽來階下矣。上,命兩大將曰,軍容頗整,陣法不紊,不可無論賞之擧。司僕馬各一匹,特爲面給矣。於是,兩大將,竝趨出,執轡拜受。又以馬一匹,面給光莘。光莘亦趨出執轡拜受。又以豹皮一領,面給地方官趙斗壽,又召章吾,面給豹皮一領,曰,汝則年少,故不給馬而給豹皮矣。翬良,請行營。上曰,知道。上曰,回鑾時,當歷入武安王廟,前隊留陣事,分付,仍回鑾。司諫尹光毅,獻納李夏宗,掌令李耉齡,持平洪正輔請對於路左。翬良奏曰,兩司諸臣,方請對矣。上曰,引見。上,駐馬良久,而兩司諸臣,以作門之不卽許入,趁未入對。上曰,兩司諸臣,竝推考。兩司終不得入侍。御乘不耐久駐,頗騰驤。上,仍命前發敎曰,兩司諸臣,竝遞差,大駕到關王廟前路。傳曰,武安王廟歷臨事,俄已分付,而不能預爲擧行,致有中路駐駕之弊。兵曹判書徐宗玉推考,可也。出擧條大駕入關王廟,瞻遺像再拜訖,問于承史曰,先王朝,幸南關王廟時,有御製矣。仍誦平生我愛壽亭公之句曰,此外句韻,予不能思得矣。臣朝潤對曰,外句,卽節義精忠萬古崇矣。上曰,然矣。下句韻亦知之乎?臣朝潤對曰,內句則臣亦未及思得,而外句韻則長使英雄淚滿胸矣。上曰,然矣。大駕出關王廟時,上曰,兩司諸臣,必聞東門殿坐之命,而有所請對矣。推考傳旨及遞差傳旨,竝還收。出榻敎上,駐駕路上,傳于師得曰,辛未之於今年,已爲五十三年矣。予又祗謁此陵,歷入此廟,追惟昔日,不勝感愴。當敬次先朝關王廟御製以下,卽爲入刻,揭板于東南關王廟,可也。出榻敎大駕到東大門,御門樓,與隨駕諸臣,循覽城堞。上曰,天時不如地利,地利不如人和,予心惟以人和爲貴。脫有緩急,決無棄民遷動之意矣。頃日畿伯以爲,都民難與守城,壬辰倭亂,都民,多有投降於平秀吉者,實無可恃云,而予意則不然矣。龍蛇,赤子隨時而化,惟看時勢之如何耳。豈可以壬辰事,爲一切之論乎?備堂外諸臣,各陳所見,可也。禮曹判書趙觀彬曰,江都修築,不如守都城。臣之所見,大體則與具聖任之意同,而其中亦有與聖任異者,卽今別無形見之邊警,而凶年又如此,如此之時,雖都城,不必汲汲修築矣。上曰,予亦無必築都城之意,而欲以築江都之物力,儲置之,以待日後守城之費也。具聖任曰,聖敎所謂地利不如人和者,誠至當矣。古人以平地之城,和輯人心,能保守者多矣。都城便是山城,豈有難守之慮乎?上曰,聖任疏中,以城外人家爲慮,而予以爲不然矣。人家雖增多,亦無所妨,可有因以用計之道矣。尹容曰,臣意則江都及都城,皆非緊急修築者,卽今築城之議,似非以東南爲慮矣,若以西北爲慮,則西北防守之疎虞,甚矣。所當致力於西北防守,而都城則似非急務矣。且江都則天塹旣險,若能得人,則雖無城,足以保守矣。丙子之亂,邊臣無一人死於鋒鏑之下,無論都城·江都,此豈城池之罪乎?此千秋志士之痛恨者也。上曰,此言是矣。洪景輔曰,聖上雖以人和爲先,而亦必有地利之可恃,然後人心益有所固矣。臣意則以爲江都雖不修築,都城則不可不修輯也。城池若不堅固,則人心似不可徒恃矣。寅明曰,自古有以平地之城固守者多矣,而此則衆寡相敵者也。若小小寇賊,則京城足可防守,而我國所慮者,在於南北大寇矣。賊勢浩大,則決難以京城守之矣。在魯曰,此乃國家大計,旣不可造次決定,且今日風氣不佳,還宮後,後日講定,似好矣。上仍還宮,御明政門,命宣傳官,拏入申德夏·金渲等。傳于宣傳官曰,德夏之肅靜牌前落馬,極爲駭然。令本營,決棍二十度後汰去。渲之被執於訓局陣,亦極駭然。令本營,參酌決棍之意,分付。傳于翬良曰,隨駕軍兵,依例犒饋之意,分付。出榻敎上,還宮後,御涵仁亭,傳曰,兵房承旨入侍。左副承旨鄭翬良,假注書金朝潤,記事官吳彦儒·鄭元淳入侍。上使翬良,書傳敎曰,歷拜武安王廟,曠世相感之意。此廟歷瞻,卽辛未年依宋太祖歷瞻武成王廟下敎行之者,而其時謁陵,卽此陵也。五十三年之後,追踵昔年古事,彌切興愴。其令禮曹,擇日,遣官致祭,南廟一體擧行,而祭文中,以此意撰進。出榻敎上,又敎翬良曰,東關王廟垣墻修改,南廟亦爲一體擧行事,分付。出榻敎承·史,以次退出。
上在昌德宮。停常參·經筵。
貞顯王后忌辰齋戒。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
大殿,朝廷二品以上·六曹單子問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
鄭俊一啓曰,大司憲李宗城在外,執義尹心衡未肅拜,掌令李徵夏武一所監試官進,李耉齡,持平洪正輔呈辭,趙明鼎,武二所監試官進。今日以監察茶時之意,敢啓。傳曰,知道。
藥房都提調金在魯,提調趙觀彬,副提調兪健基啓曰,伏未審夜來,聖體若何?昨日展省園陵,霜露增感,回鑾之路,又多歷臨,驅馳勞動之餘,不瑕有傷損之節,而眩氣其無所發作乎?臣等今日率諸御醫入診,詳察聖候,爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。少伸情禮於三十餘年之後,追蹤盛意於五十餘年前事,一倍于心,曠世興懷,而夜中雨聲,睡覺起坐,助予追慕,心幸軍民。慈殿氣候一樣,予則氣一樣,待下敎入侍,宜矣。
韓師得啓曰,玉堂上下番俱空,事甚未安。副提學吳遂采未肅拜,校理朴弼載·兪宇基,副修撰金時粲,旣有只推之命,竝卽牌招,以爲推移入直之地,何如?傳曰,允。
又啓曰,吏曹判書鄭羽良,連日違召,尙未行公。卽爲牌招,何如?傳曰,允。
以副提學吳遂采牌不進,罷職傳旨,及副校理朴弼載·兪宇基,副修撰金時粲等牌不進禁推傳旨,傳于李普昱曰,竝推考傳旨捧入。
李普昱,以進宴廳言啓曰,今此進宴時,三司熟設處所,以文政殿月廊近處,分設之意,敢啓。傳曰,知道。
韓師得,以禮曹言啓曰,卽接黃海監司徐命九移文,則今此世子嬪揀擇時,道內各邑守令·兵使·水使·都事·察訪,或以李姓,或以元無年歲可當處女單子,不得收捧上送云。中道捧單定限,乃今月二十日也,期限已過,今始報來,事甚未安。監司徐命九,推考警責,何如?傳曰,允。
又以禮曹言啓曰,傳曰,歷拜武安廟,曠世相感之意,此廟歷瞻,卽辛未年依宋太祖歷瞻武成王廟下敎行之者,而其時謁陵,卽此陵也。五十三年之後,追踵昔年故事,冞切興愴。其令禮曹擇日,遣官致祭,南廟一體擧行,而祭文中以此意撰進事,命下矣。東南關王廟致祭吉日,令日官推擇,則今八月二十五日爲吉云。以此日設行事,分付,何如?傳曰,允。
鄭翬良,以御營廳言啓曰,本廳別馬隊別將申德夏,依傳敎從重決棍二十度後,汰去之意,敢啓。傳曰,知道。
又以訓鍊都監言啓曰,哨官金渲,令該軍門,參酌決棍事,命下矣。依傳敎決棍十度之意,敢啓。傳曰,知道。
李普昱,以武二所差備官,以試官意啓曰,監試官司諫院獻納李夏宗,謂有情勢,不爲進參。今日勢難開坐,何以爲之?敢啓。傳曰,知道。
又以武一所差備官,以試官意啓曰,今日試取,因監試官之不齊,趁未開坐。今則日勢已暮,不得開場之意,敢啓。傳曰,允。
又以武二所差備官,以試官意啓曰,臣等趁早來詣試所,以監試官不備,今日不得試取之意,敢啓。傳曰,知道。
鄭俊一啓曰,科場事體至重且嚴。監試官,若或有故,則自試所草記變通,例也。武二所則纔以監試官不備,不得開場之意,草記入啓,而武一所監試官尹光毅,謂有情勢,不爲進參,自試所,所當卽爲草記,而日勢已晩,尙無皁白。今日國綱雖曰懈弛,事係科場,豈容若此?武一所試官,竝從重推考,司諫尹光毅,獻納李夏宗,竝卽牌招,以爲進去開場之地,何如?傳曰,允。
上在昌德宮。停常參·經筵。
貞顯王后忌辰。
夜四更,月暈。五更,月暈,月犯井星。
李普昱啓曰,大司憲李宗城在外,執義尹心衡牌不進,掌令李徵夏武一所監試官進去,掌令李耉齡,持平洪正輔,陳疏留院,持平趙明鼎,武二所監試官進去。今日以監察茶時之意,敢啓。傳曰,知道。
鄭俊一啓曰,領府事徐命均上疏,以縣道到院,而以國忌正日,留院之意,敢啓。傳曰,入之。
兪健基啓曰,左副承旨鄭翬良,今日不爲仕進,牌招,何如?傳曰,允。
鄭俊一啓曰,憲府連日監察茶時,事甚未安。在外武一二所監試官進去外,呈告未肅拜人員,竝卽牌招,何如?傳曰,允。
以副提學吳遂采,執義尹心衡牌不進罷職傳旨及副校理朴弼載·兪宇基,修撰李昌誼,副修撰金時粲等牌不進,禁推傳旨,傳于鄭俊一曰,竝推考傳旨捧入。
韓師得啓曰,修撰李昌誼,自鄕纔已上來云。卽爲牌招入直,何如?傳曰,允。
又啓曰,副提學吳遂采,副校理朴弼載·兪宇基,副修撰金時粲,旣有只推之命,竝更牌招,以爲推移入直之地,何如?傳曰,允。
鄭俊一啓曰,副提學吳遂采,副校理朴弼載·兪宇基,修撰李昌誼,副修撰金時粲,旣有只推之命,竝更牌招,以爲推移入直之地,何如?傳曰,允。
又以備邊司言啓曰,日昨禁府堂上變通差出之後,判義禁金始炯,違牌陳疏,尙不出肅,聞以兄弟同席爲嫌云。相避之法,下位當遞,同義禁金始㷜,今姑改差,判義禁金始炯,牌招察任,何如?傳曰,允。
又以武一所差備官,以試官意啓曰,臣等趁曉來詣試所,而以監試官之不備,今日又不得開場之意,敢啓。傳曰,知道。
又以武二所差備官,以試官意啓曰,臣等趁早來詣試所,以監試官不備,今日又不得試取之意,敢啓。傳曰,知道。
上在昌德宮。停常參·經筵。
巳時午時,日暈。
下直,通津府使朴時佐,豐山萬戶梁世俊。
李普昱啓曰,大司憲李宗城在外,執義尹心衡未肅拜,掌令李徵夏武一所監試官進去,掌令李耉齡,持平洪正輔陳疏入啓,持平趙明鼎武二所監試官進去。今日以監察茶時之意,敢啓。傳曰,知道。
鄭俊一,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,金吾滯囚,委屬可慮。判義禁金始炯,卽爲牌招察任,何如?傳曰,允。
備忘記,傳于李普昱曰,今下弓矢,豐山萬戶梁世俊處,給送。
傳于韓師得曰,禮房承旨入侍于宣政殿。
傳于李普昱曰,相臣·備局堂上·摠戎使具聖任來會事,分付。
鄭俊一啓曰,卽者備邊司郞廳來言,大臣及備局堂上及摠戎使,依下敎來待云矣,敢啓。傳曰,引見。
又傳曰,訓將亦爲入來。
鄭俊一啓曰,今日大臣·備局堂上引見時,兩司當爲入侍。除在外·試所進去·陳疏入啓外,執義尹心衡,正言黃景源,卽爲牌招,何如?傳曰,允。
傳于韓師得曰,六月今月,用三日齋宜矣,而今番則章奏公事,如常時,政院不察矣。
又以副提學吳遂采再牌不進罷職傳旨及副校理朴弼載·兪宇基,修撰李昌誼·金時粲等,再牌不進,禁推傳旨。傳曰,竝推考傳旨捧入。
韓師得啓曰,副提學吳遂采,副校理朴弼載·兪宇基,修撰李昌誼,副修撰金時撰,旣有只推之命,竝卽牌招,以爲推移入直之地,何如?傳曰,允。
鄭俊一啓曰,以武一二所監試官不備,本院稟啓請牌矣。司諫尹光毅,獻納李夏宗,隨牌陳疏留院,大司諫權瑩,前已陳疏留院,只有正言黃景源,自鄕上來,而他無推移之員,莫重試場,未免停轍,事甚未安。一員未差之代,所當政官牌招,開政差出,而國忌齋戒相値,何以爲之?敢稟。傳曰,政官牌招開政。
韓師得,以禮曹言啓曰,卽接漢城府移文,則今此揀擇時,南部居幼學申韶,有處女,而京中捧單時,其家長在於安岳任所,不得着名書呈矣,今始上來,故捧單輸送云。申韶女子單子捧入之意,敢啓。傳曰,知道。
又以禮曹言啓曰,撫安大君芳蕃,廣平大君璵,永順君溥祠宇致祭,今八月二十五日設行事,已爲啓下矣。卽聞本家,有大段拘忌,不得已以九月初六日退行云。以此日擧行事,分付,何如?傳曰,允。
又以內醫院官員,以都提調意啓曰,議藥同參前安奇察訪柳徵瑞,卽遞外任,依例還屬本院。令該曹,付軍職冠帶常仕,何如?傳曰,允。
鄭俊一,以武一所差備官,以試官意啓曰,今日試所,因監試官之不備,趁未設場,而今則日勢已暮,又不得開坐之意,敢啓。傳曰,知道。
又以武二所差備官,以試官意啓曰,臣等趁早來詣試所,以監試官不備,今日又不得試取之意,敢啓。傳曰,知道。
吏批啓曰,頃日政,慶基殿參奉李毅敬,曾入於御史別薦,故誤認進士,備擬受點矣。今此李毅敬呈狀內,自是幼學,旣非進士云,不勝惶恐。原單子中,以學生及御史別薦,改付標以入之意,敢啓。傳曰,知道。
有政。吏批,判書鄭羽良牌不進,參判元景夏進,參議任珽牌不進,都承旨兪健基進。
吏批啓曰,判書鄭羽良,參議任珽,竝牌招不進,小臣獨政未安。何以爲之?敢稟。傳曰,仍爲之。
又啓曰,茂山府使,今當差出,未準朔禁軍將竝擬,何如?傳曰,允。
以徐宗伋爲左參贊,鄭壽期爲右參贊,南弼明爲敦寧都正,韓光肇爲正言,李承源爲同義禁,吳光運爲同春秋,具億爲茂山府使,邊翼老爲迎日縣監,韓師浹爲長鬐縣監,金宗台爲司諫,兪宇基爲獻納,閔堣爲掌令,洪鏡輔爲持平,鄭彙晉爲學諭。
兵批啓曰,新除授阿吾地萬戶金俊起呈狀內,老母今年八十歲,情理所在,決難遠離赴任,斯速啓遞云。邊將之親年七十五歲以上者,許遞其任,已有定式。依例改差,何如?傳曰,允。
兵批,判書徐宗玉次對進,參判魚有龍入直進,參議李鼎輔病,參知李命坤病,同副承旨鄭俊一進。
以鄭纘述爲副護軍,李箕鎭·洪象漢·韓翼謩爲副司直,柳徵瑞爲副司果,徐幹世爲北漢管城將,趙儆爲平安兵使。
鄭俊一,以禁衛營言啓曰,本營敎鍊官有闕代,依節目以千摠所旗牌官陞差。其代以軍兵中取才居首者,塡差之意,敢啓。傳曰,知道。
又以兵曹言啓曰,今八月二十日,文臣朔試射日次,而陵幸相値,不得爲之之意,敢啓。傳曰,知道。
又以副提學吳遂采,吏曹參議任珽,執義尹心衡牌不進罷職傳旨,及副校理朴弼載·兪宇基,修撰李昌誼,副修撰金時粲牌不進禁推傳旨。傳曰,竝推考傳旨捧入。
以全羅監司狀啓,九月令薦新進上石榴,限內不得封進,惶恐待罪事,傳于韓師得曰,勿待罪事,回諭。
大司諫權瑩疏曰,伏以臣於千萬意外,忽伏承薇院除命,驚惶震越,不知所出。臣奉職無狀,爲吏數朔,旋以災獄俱紊貶罷,呶呶辨說,有辱臣身,姑守古人無辨之戒,而災獄,國之重政,於此而一或有紊,則其不合於百職,擧此可知。況頃日大臣,以貶罷守令,勿敍當職事,新有定式,當職且不許敍,則顯職之不容濫擬,較然明甚,而銓司不察,致有此誤恩,臣實訝之,惟此一事,固在應汰之科。且臣於言責之任,矢死自畫,區區咫尺之守,有不可自失。況此諫長,地望尤別,有非人人所可混叨,故先朝通此者,常不過數五人,而近來官方紊甚,便作堂上官輪回之窠,故臣亦混入於輪擬之中,遂至再玷,而其實則淸顯地也,固不容畀之於如臣等輩。蓋臣卽向來無名一常蔭耳,晩竊科第,不過爲祿仕計,而夤緣幸會,淸塗華官,視若茶飯,以至長此薇垣,居然與名官無別,臣實自笑其冒濫,而亦爲朝廷歎此淆雜也。固當恭俟公議之駁正,而幸行隔日,不暇緩聲,輒此瀆冒,臣又死罪。伏乞聖慈,亟賜鐫削,使官方無淆,情志粗安,千萬幸甚。臣旣不以諫官自居,不宜贅及他說,而事在目下,敢此略陳焉。揀擇捧單,何等重大,而頃者權崇,以幺麽一該郞,敢生乘時售怨之計,拔單持歸,以至生事之境,此實前古未有之變怪也。伊時大臣,雖已陳論,而崇之此事,大關世道,以其衆所共知之世讎,做出無恨誣悖之說,直欲一擧而傷害近百家世族,其設心造計,殊極放肆。當此世變層生之日,此等巧㦧之類,若不嚴懲峻防,則竊恐世臣故族,將無完家。其爲世道之憂,有不可勝言,不可不一番究問,以破其挾私逞憾之習。臣謂宜權崇,卽令該府,拿問嚴處也。新除授載寧郡守兪彦徽,以鏡賊門客,爲世良寫疏,則在朝家先治黨與之道,不可齒諸官聯,而纔從嶺縣,遽陞西郡,除目之下,物情駭憤。亦宜刊去仕藉,以嚴隄坊也。臣無任屛營祈懇之至,謹昧死以聞。答曰,省疏具悉。權崇之擧,其雖可駭,其心可量。初則以爲黨習,聞大臣陳達,此擧雖駭,心可量者,所陳過矣。兪彦徽事,其大訓之下,其何若是?宜自勉克綏之飭勵。其勿辭,速察職。
禮曹判書趙觀彬疏曰,伏以臣,有懇迫情私,不避猥僭,仰陳於慈覆之下。臣之父母丘墓,在於舒川地,昨今年來,連因公私事,故致曠省掃,情理甚缺。所當請暇往來,而兼帶內局之任,責在保護,有不可引久瘝曠。若蒙體下之恩,亟許遞改,或特賜恩由,俾得自伸至情,而還肅於御宴之前,以效祝岡之微誠,是臣區區之懇也。伏乞聖慈,俯垂矜許焉。臣無任隕越祈懇之至,謹昧死以聞。答曰,省疏具悉。卿其勿辭,往省焉。
持平趙明鼎疏曰,伏以臣,庸愚蹇劣,最出人下,而幸占科第,濫廁名塗,周旋簪筆之列,依近日月之光,榮寵之極,固非臣始願攸及,由是而有騎省之除,又由是而有柏府之命,旬日之間,除旨聯翩,臣誠惶感隕越,益無所措。而監試事急,召牌夜臨,逃遁不得,黽勉出肅,往來試所,今已八九日矣。晨坐夕罷,撞觸風霧,受傷固已不細,而忽自昨夕大寒戰移時,仍復發熱,肢體灑淅,頭顱如碎,終宵不得接目,朝來益復苦劇,暈眩疼痛,若將頃刻難支,以此病狀,萬無自力赴坐之勢,玆冒死呼籲於天地父母之前。伏乞聖慈,俯加矜憐,亟許鐫遞,俾延殘喘,不勝幸甚。抑臣於病中,竊有所憂悶者,竝此附陳,試場之有故停廢,今已五日矣。當此秋事之方殷,遠道之人,遲待淹滯,貽弊不貲,此已不可不恤。至於隨駕四臺臣,旣有遞差之命,則雖卽還收,便同已遞,宜不敢以臺閣自處,開口論事,而顧乃相繼陳疏,殆若無故者然,事體之苟簡,廉隅之虧損,莫此爲甚。臣謂四臺臣,亟宜遞改,仍命開政,差出其代,俾卽開坐也。且二所試官柳濬,癃病昏耄,殆不省事,每日舁來,入處深室,曾不能暫時參坐,殊無備員開場之意,亦不可遞改也。臣無任屛營祈懇之至,謹昧死以聞。答曰,省疏具悉。所陳者,於事體是矣,而其當之者,不識事理,擧措可駭,自虧廉隅,其陳得體,依施。柳濬事依施。爾其勿辭,從速察職。
司諫尹光毅,獻納李夏宗疏曰,伏以臣等,猥以無似,待罪言地。昨於陪扈時,伏聞有東樓殿坐之敎,竊有區區憂愛之忱。相率求對,進伏路次,言未及發口,遽承重推之命,繼有特遞之敎,臣等蒼黃逬出,惶恐俟譴矣,不意聖度天大,旋卽還收,郵罰不加,職名如舊,臣等誠不勝惶隕感激之至。今以試所草記,天牌狎臨,在臣等分義,固當竭蹶趨承之不暇,而情實未暴,蹤地轉蹙,投進短章,自外徑歸,臣罪尤萬萬矣。仍竊伏念,人君居止,不可不審愼。禮曰,不憑高,不臨危,又曰,城上不顧,凡人尙然,況人辟乎?今乃以千乘之尊,臨御危峻之樓,已非所以愼重之道。且歷覽城池之險易,循審山川之體勢,亦非至尊所可親臨,而事未前有人心易惑,故臣等之所憂慮者,只在此耳。然此猶細事,如臣等輩,固無足言,而其職則乃臺閣也。以臺閣請對,其言可用則從之,不可則責之斥之,無不可。今乃於言未發之前,徑加摧折,使不得開口而退。噫,此何擧措,此何擧措也?竊爲聖明惜之也。殿下之輕視臺閣如此,此後雖有係關國家安危之事,將不得請對,而亦何以畢其說乎?臣恐若此不已,則殿下之過去,無以匡救,而淸朝耳目之職,特一無用之冗官矣。豈不大可懼哉?臣等初旣不能積誠犯顔,反使聖上,有此無前之過擧,此乃臣等之罪也。伏願聖明,亟削臣職,仍治臣罪,求得讜直敢陳之士,布置言議之地,使得盡言不諱,而殿下亦宜恢廣聖度,開張言路,君臣上下,交相勉勵,則國家事庶可爲也。臣等雖萬被誅戮,實所甘心,願殿下,勿以人廢言焉。臣等無任激切祈懇之至,謹昧死以聞。批答在下,竝下疏同答
掌令李耉齡,持平洪正輔疏曰,伏以臣等,日昨陪扈到中路,始伏聞東樓殿坐有命。妄竊以爲人君之一動一靜,萬民所瞻仰,無故登城,人心易惑,不但垂堂之戒而已。故臣等相率求對,冀回天聽,纔入作門,遽承重推之命,及伏路次,繼有特遞之敎,旣不能一言發口,以效願忠之誠,蒼黃逬出,恭竢嚴譴矣,不料鞶褫屬耳,旋命收還,仍又俯燭臣等之所欲言者,曲加開釋,恩數出常,衷情已悉。臣等何敢自懷疑阻,復爲撕捱之計?而但臺閣之體,與他自別,帶推行公,尙無前例,旣遞還仍,寧有是理?其不可以嚴敎之反汗,而晏然仍冒也決矣。仍竊伏念從橋之請,漢帝嘉納,止輦之受,前史稱美。縱臣等獻替之誠,有愧古人,在聖上聽納之道,何讓前辟?而殿下則欲有所爲,先折言者,使不敢開口論列,必行聖志而後已,臣等恐訑訑之聲音顔色,拒人於千里之外。此後雖復有關係國家安危者,人不敢進言,寧不懼哉?伏乞殿下,無以事過而自忽,益恢聖聰,使言者得以盡其說焉。治疏將上之際,以茶時,天牌嚴臨,顧此情理,萬無冒出之理,隨詣闕外,拜章徑歸,鈇鉞之誅,益無所逃。唯願亟賜鐫削臣等之職,仍治臣等之罪,以警具僚,以幸私分,不勝萬幸。臣等無任屛營祈懇之至,謹昧死以聞。答曰,省疏具悉。今者陞覽,非翫也,意深也。此等浮儒之意,將何益於他日哉?旣下敎於頃日,其若有懷,先爲陳章,可也。況李耉齡,伊日入侍之臣,竟夕默默,而旣到其門,輕遽求對,道上立馬,又亦寥寥,此何擧措?國試重矣。或有撕捱者,不敢徑先,例也,而以旣遞之官,不敢冒赴,則竢政院之請牌,違牌而伸廉隅,可也。雖不然,卽日趨詣自列,可也。不爲於此,不爲於彼,其若不知,敢爲抗章,此何事體,此何道理?良可駭也。
領府事徐命均疏曰,伏以臣,伏聞聖駕,祗謁園陵,庸伸追遠之誠,向夕回鑾,不暇有傷損之節否?伏不勝憂慮之至。臣所處適在不遠,固當進伏路次,瞻仰羽旄之美,而病勢十分危劇,萬無蠢動之路,竟日徊徨,終不得遂計,惶隕震惕,靡所容措。蓋臣病伏,前後章牘,旣已累煩矣。痰核連絡,凝結於膝骨上下,屈伸艱棘,不得行動,自前廢禮之罪,實由於此。自七月來,日漸熾盛,轉至成膿,五六處一時破潰,晝夜刺痛,不能轉側,寸步難運,足腫又從而潰裂,起居坐臥,皆須於人,兼以廢食日久,氣息綿綴,自力起身,已絶其望,擔舁作行,亦無其路。左思右量,未免自歸於蔑分闕禮之科。有臣如此,生不如死,罪戾斯極,邦憲至嚴,自當有斧鉞之加,而不敢泯默,略控危悃,仰干嚴誅,尤增悚懍。伏乞聖明,亟降威命,勘臣重典,以嚴國體,以安私分,不勝萬幸。臣無任戰越祈懇之至,謹昧死以聞。答曰,省疏具悉卿懇。以疾未參,其何所傷?卿之在鄕,其涉過矣。此時大臣,豈可此乎?卿須安心勿辭,其卽上來,以副此意。仍傳曰,遣史官傳諭。
癸亥八月二十三日巳時,上御宣政殿。禮房承旨入侍時,右承旨韓師得,假注書朴師訥,記事官吳彦儒·鄭元淳,次次入侍。師得進伏曰,上番翰林吳彦儒,雖有親病,任意出去,入侍命下之後,以致遲延,事甚未安。推考警責,何如?上曰,依爲之。擧條上命內侍,下御詩于師得曰,日昨以武成廟懸板次御詩,當爲製下之意,有所下敎矣。今已製下,此御詩,東南兩廟,一體懸板,而陪進時,承旨各一員,一則自敦化門陪進於南廟,一則自弘化門陪進於東廟,而香亭子及鼓吹等事,依例擧行,可也。師得曰,肅廟御詩,板上紗籠,頗渝色矣。紗籠及其門,亦令改造,似好矣。上曰,所達是矣。依爲之。師得曰,大王大妃殿之爲貞陵來派事,頃有考達之下敎,故玆以考錄,謹此持入矣。上曰,所錄上之,可也。師得奉以上之。仍次次退出。
癸亥八月二十三日申時,上御熙政堂。大臣·備局堂上·摠戎使·京畿監司引見入侍時,領議政金在魯,左議政宋寅明,咸寧君朴纘新,行副司直金聖應,兵曹判書徐宗玉,摠戎使具聖任,京畿監司柳儼,左尹權,吏曹參判元景夏,同副承旨鄭俊一,正言黃景源,假注書朴師訥,事變假注書鄭彦郁,記事官吳彦儒·鄭元淳,同爲入侍。在魯進伏曰,夜間聖體若何?上曰,一樣矣。在魯起伏曰,大王大妃殿氣候若何?上曰,一樣矣。在魯起伏曰,王世子氣候若何?上曰,善過矣。上曰,今番道路,誠爲寒心。舊路草塞,而以川渠爲路,頃於畿伯,有所下敎,而若値雨則川路豈不難行乎?翌日始雨,誠多幸矣。儼曰,監司摘奸,不過前期數日爲之,故未及修治。此後則預爲摘奸然後,可無窘速之患矣。上曰,此皆道臣·守令不善檢飭之致,故勿治百姓,而只爲申飭道臣·守令矣。謁陵之路,決不可如是矣。儼曰,前後道臣,現告二大臣,亦入之云矣。上曰,大臣則當區別矣。上曰,卿等暫出戶外。諸臣,卽爲退出,少頃,還爲入侍。上曰,卽今相鬨者,非黨習也。予於國事,有所深憂遠慮,而今番臺諫之事,豈不可笑乎?東門將登之意,頃於筵中,雖有下敎,而無定奪之事,故予於臺臣,求對時,意以爲以關王廟歷拜時,或拜或揖事,爲請對,而其擧措錯亂,故推考又遞差矣。拜廟出來時,兵判以爲,將上東門云云。予始覺臺臣之求對,蓋以此事,而其遞差之命,仍爲還收矣。雖已還收,在臺臣,宜有自處之道,而其所擧措,手脚詤亂,趙明鼎之言是矣。人於處事之際,盡善則難,而臺臣今番之事,誠可駭也。上曰,今日有先爲議定之事矣。日昨尹容所達,致力於西北之說,雖好,而都城防守之策,亦不可緩也。藩籬雖緊,屋內尤豈可忽乎?且戎務,不可以無警而不飭矣。卽今築城之議,適際人心騷動之時,故不無歧議紛紜之事,而事若可爲,豈可以人言爲拘乎?昔年北漢築城時,亦多騷屑,歧議紛紜,而終不中止,竟能完役,其事是矣。我國之人,稍欲設施,輒有難意,而左相之一意主張於築城者,誠貴矣。今予雖有決不棄民之意,而保障禦敵之策,亦不可不及時講定,以爲慮後圖遠之謨也。今者築城之議,左相則以爲都城規模,決難保守,而專意於江都築城。摠戎使則以爲都城可守,而欲增設雉城,固守勿去,其利害果何如?諸臣各陳所見,可也。都民輩,嘗自謂曰,以吾輩守城,則但持石子,足以固守都城云,而渠輩率多以供物市井之民,難於遷動,故如是爲言耳。眞使守之,豈能投石固守乎?寅明曰,聖上明見矣。小民無遠慮之致耳。在魯曰,臣於前後筵對,已盡奏達矣。江都,是天險之地,其爲保障之地,大勝於南漢,而但道里旣遠,兩津橫隔。京都人民,似有臨急未及入,自相生亂之患,是極可慮。都城則東西兩邊地勢平低,未免虛疎,雉城之設築固好,而閭家櫛比處,則爲難便。雖曰都民,以死堅守,而若當莫强之賊,則安保其無萬一之危乎?臣實無智謀,不能斷定矣。然守都是經常之謨,而聖意旣定以勿去,則不可無備危之道。蕩春城之中止者,更爲營築,以爲臨機退守之計,恐不可已也。東城外鑿垓,亦似不甚爲難矣。寅明曰,我國人,多有議論,國事實難爲之矣。臣之欲築沁都城者,實出於爲國家經遠之慮,而反致議論之紛紜,臣之一身,雖不足恤,而公然生事於朝廷之上,豈不可悶乎?卽今則臣意亦以爲,以今日世道人心,江都築城之事,中止之外,亦無可奈何,而但京城則決不可守。殿下之欲守都城,雖出於不忍棄民之盛意,而臣恐末終臨急,反爲棄民之歸也。蕩春城則比之都城,誠有勝之者矣。宗玉曰,江都城役事,臣亦贊決,而外議紛紜,終無可成之理,則無寧趁速停輟之爲便。至於都城,殿下旣示勿去之意,此乃天德王道,孰敢異議於其間乎?臣智慮淺短,未能逆覩,而但都城闊大,終難保其必守,先輩已有定論矣。北漢築城之後,蕩春外城,經紀未遑,今若築斯而與北漢爲相須之勢,則此亦保守之一道,商確處之,好矣。聖任曰,臣之迷見,已盡於疏章,而守城之道,莫過於人和。都城雖不加築,足以保守,而又必欲萬全無憂,則東西平易處,雉城不可不增築,而可築處不多,似無大端難便之事矣。纘新曰,臣竊有區區所懷。向日筵中,以都城可守事,有所陳白矣。今者雖不必更爲仰達,聖上想已記有。其後筵中,以江都築城事下詢時,臣以爲,江都,天設其險,以海爲城,眞所謂保障之地,今若築城,益增其險,事甚好矣。若委之於留守而築之,則事半功倍,其在惜財就事之道,使留守看檢蕫築,便好之意,仰對,聖上亦想記得。蕩春臺設倉,北漢築城,專爲都城之意,今若以都城爲他日依歸之所,則蕩春築城,斷不可已矣。第念南小洞上體城,間有低處,此亦可修築,而東之東門外,西之三門外,自是平地,未免低虛,此兩處則不可不間築雉城。且堀壕塹,以爲防禦之道,而西之三門外則人家稠密,形址且多難便之勢,商確處之好矣。聖應曰,守都城之議,自是大經大法,孰敢有異議?而至於雉城,守都之策完定然後,可以議之。加築處,東西兩邊,察其低處,略加增築,似無妨。而大抵謀國之道,不可不愼重,都城若不可保,則江都自當爲依歸之所矣,蕩春城繼築,亦似不可已矣。儼曰,都城增修,實合固根本之意,江都築城,亦爲重保障之道。雖或皆有難便之端,已悉於前日筵白,而旣已議定之後,則甲乙相爭,誠爲可悶。臣意則江都都城,竝爲修築爲好,惟望善爲指畫,俾無更生紛紜之弊,幸甚。曰,都城,是自祖宗朝累百年守來之地,宗社所在,臣民所聚,其重,何如,而輕意棄去乎?此其所以決不可棄去之地,且其形勢,以臣所見,保障之地,莫此若也,而必無不可守之慮。且或當臨急之時,果至不可守之境,則其時處變之道,或未知,何如,而預以檀公上策,徑先講定,臣實未曉也。景夏曰,臣之愚見,前已仰達,而江都,自祖宗朝,爲保障重地,何可棄乎?然,目今國家荐歲凶荒,財力蕩竭,誠有難言之憂。早霜以後,今年年事,又可知矣。此時築城耗財,誠未知爲得計。臣意則江都,使留守主管,從容爲築似好,都城,隨毁修補,蕩春城,雖可築,而亦當徐徐商確,其不可耗竭財力,與江都築城無異矣。景源曰,小臣不閑戎務,何足仰對,而孟子曰,地利不如人和,此言誠好矣。民安然後,城郭可恃,民若不安,則城郭雖好,不可徒恃,而卽今連歲凶荒,民窮財匱之時,儲財惜費,是爲急務,城池之役,似難設施矣。景夏曰,尹容東門所達,最似端的矣。在魯曰,致力於西北,好則好矣,而萬一强賊,奄踰靑石谷,則將何以防禦耶?寅明曰,西北關防,亦不可不修,而此則可備小小賊也。若有大敵,則外方關防,不過使賊,衝突之勢稍爲遲延時日而已,安能使之終不踰入耶?上曰,然矣。內地防守之道,決不可疏忽矣。左相旣以都城爲決不可守,而江都築城之議,亦欲中止,予深慨然矣。故相臣築北漢時,排衆議爲之事,當如是也。寅明曰,已知臣議之必不得行,故寧欲速寢其紛紜也。上曰,予亦知保障之地,莫如江都,而予惟不忍棄都民。都民欲皆率入於江都,則果可率入乎?寅明曰,若欲臨急然後入之,則實難率去,而必須見機預入,則率去何難?宗玉曰,柳儼所達兩處竝爲修築之言,似的當矣。在魯曰,其言亦非停當之論也。必須分輕重定是非論之,可也。寅明曰,若以守都城爲決,則只修都城,可也,沁都無所用矣。都城不能保,而事在急迫然後,欲往江都,則不但都民之不可率入,臣恐國家亦難及往。竝修沁都,將安用哉?臨急之後,則國家雖欲往入,臣當力爭其不可往矣。上曰,其言似過矣。在魯曰,其言是矣。若臨急則入於北漢之外,無他道矣。寅明曰,臣意本來如此,故常以爲北漢則亦不可不着實修繕云矣。上曰,予有悟矣。予則斷不棄都城,而遠去而其在慮後之道,尹鐸保障之所不可不爲。今番東城登覽之後,予猶有動意,而江都予亦知其好矣。江都城築之爲好,而留守足可爲之,江都留守處,另加申飭。春秋內奉審時,知有不築者,則當該留守,大則拿處,小則罷職。而其築城節目,則令備局,議定,分付,可也。在魯曰,東城外垓子事及蕩春城事,則何以爲之?上曰,退出後,更爲看審商確,後日議定,可也。寅明曰,江都使留守築城事定奪,而臣意則以江都物力,決無自辦可築之道矣。上曰,然則三軍門所劃出穀物三萬石內,自備局,每年量宜計給於留守,以助物力,可也。抄出擧條上曰,三軍門大將,皆方入此矣。江都所儲三軍門穀物,其數幾何?宗玉·纘新·聖應俱曰,儲蓄之數,不過若干矣。上曰,軍糧儲置,何等重事,而皆以若干儲蓄爲對,事甚非矣。雖非專責於卽今大將之事,而其在飭勵之道,不可無警。三軍門大將,竝推考,可也。抄出擧條上顧中官,有所下詢,仍曰,中官下敎之下,不卽擧行。當該中官,推考,可也。擧條上曰,卽今軍務,誠爲可笑矣。李宗城,嘗以習陣爲兒戲。習陣,誠與臨亂有異,故自然如此,而可笑則甚也。今番尹光莘以爲,當急則不顧其身,專以殺傷爲事,故可以施勇,而平時則以傷身傷人爲慮,故難以衝突云云,其言是矣。然大抵尹光莘,猶不能喑啞叱咤,使千人自廢,而似難超登城矣。訓將亦於其時,能開門納之,結縛以獻,則此爲善事,而惟恐其突入防禦之不暇,此亦訓將之不能盡善也。聖應曰,臣果欲誘入,而尹光革,知幾不入故耳。上曰,臨急可以得人,平時則難以知之矣。爲武將者,雖於平時,必爲習勞爲好。陶侃運甓之事,是好道,故予亦常時,於宮中,多習行步,雖登陟高處,亦不甚難,行步莫如習之矣。東朝問候之路,登陟甚難,而予不憚步,若使朝臣行之,必欲乘馬矣。今番上陵時,頗覺勞憊,予今衰老之致,而意猶可能行三十里矣。習陣時,使李章吾,助尹光莘,而見其爲人,猶是白面書生。卿等於調用之際,必使之習勞爲好耳。予自辛壬以來,用心於國事,肌膚癯瘦,而今見訓將,年方少而身甚肥,是少用心之致,卿等亦須習勞,可也。寅明曰,小臣惶恐敢達矣。凡事之盡其實情,誠有難者,以頃日申德夏事言之,臣追後聞知,申德夏非眞見捉渠於馳馬之際,來近肅靜牌,以爲旣近肅靜牌,宜不可乘馬馳之,而渠自下馬云矣。上曰,此其飾辭也。於其馳馬來時,已知其無能之狀矣。金渲則誰也?在魯曰,金澱之弟也。上曰,軍門用人,不過循資,必須擇人爲好矣。寅明曰,申德夏事,臣旣仔細聞之,果非見捉之事,而且於臺諫請對之時,聖上所料,與臺諫本意有異,而預先處分,臺諫不得露情云,盡暴情實,誠爲難矣。上曰,其則然矣。景夏曰,臣意則今番聖上東門登覽之事,元非可爭之事。雖無端登覽,歷路暫登,有何所妨,而況此方議築城之時乎?臺臣請對,未知果何事?而其上疏則非矣。雖然,削職之罰,豈不過乎?上曰,然矣。依憲臣所陳,遞差,可也。榻敎景夏曰,且今番軍校拿入事,事涉如何。聖意初欲拿入,則宜於帳殿,卽爲拿入,而旣已回鑾後,拿入於闕庭之內,則誠爲過矣。闕庭,實非軍校拿入之所,此後勿爲如是似好,故敢達矣。上曰,所達大體,是矣,而申德夏,其時被執,已去於訓局陣中云,故不得趁卽拿入,而闕庭拿入之時,猶是未解嚴之前,則便是軍中,似無不可拿入之義也。宜於御前,卽時決棍,而欲其歇治,故使軍門治之矣。寅明曰,渠若僾昧,則豈不可冤乎?其時果有被執之人,而誤以德夏傳達云耳。上曰,被執者誰也?纘新曰,金夢煃矣。上曰,然則誤傳宣傳官,有罪矣。宗玉曰,宣傳官,亦聞傳者之誤傳也。論罪則亦似冤矣。上曰,其亦然矣。日已暮矣,廟謨先爲之,可也。在魯曰,此義州府尹南泰良狀啓也。以爲鳳城馳通中,有紅騾馬一匹,走過我境,要其詳査送還,而滿浦境,曾果有胡馬越來之事,毛色月日相符。亟令廟堂,分付本道,厥馬使之卽送本府,傳致鳳城事爲請矣。此是朝家前已分付之事,道臣狀啓,亦以爲卽令江界府,移送灣府云,則別無可以覆奏者,而灣尹旣請,令廟堂分付,依所請使之速爲傳送之意分付,何如?上曰,依爲之。擧條在魯曰,此江原監司趙明謙狀啓也。以爲本道束伍歲抄軍,使防禦使及三營將巡歷時,一體點考事,有所定式,而合操設行之年,營將巡點,例爲停止,則今年合操時,束伍軍則當爲都點,而歲抄軍則旣停營將巡歷,似當聚會於各鎭,使之點考。而各邑之於鎭營,道里絶遠,似有往來騷擾之弊,姑待日後,何如?請令廟堂,稟旨,分付云矣。軍人之裹糧往來之弊,誠如所陳,今年則姑爲停止,待後年巡點事,分付,何如?上曰,依爲之。擧條在魯曰,刑曹判書閔應洙,身帶將任,且兼惠廳堂上,今又新除刑獄之官,諸般職務,無非緊重,而一向在外,尙不上來,事甚未安。宜有警責,申飭之道矣。上曰,從重推考,催促上來,可也。擧條在魯曰,前左參贊李箕鎭,旣遞吏判之後,所當卽爲趨朝,而至今不來,亦甚未安。從重推考,申飭上來,何如?上曰,依爲之。擧條在魯曰,禮曹判書趙觀彬,方以掃墳事,陳疏受由,而進宴迫近之時,該曹職務,多有緊急,且方帶藥院提擧,惠廳堂上所任甚重。姑令徐徐辭朝,何如?上曰,依爲之。擧條
景源所啓,請充軍罪人李時蕃,依律處斷。措辭見上上曰,勿煩。又所啓,請逆魁坦緣坐籍沒等事,亟命王府,依法擧行。措辭見上上曰,旣諭何煩?又所啓,請還寢罪人泰績酌處之命,仍令鞫廳,嚴刑得情,夬正王法。措辭見上上曰,其勿更煩。又所啓,請聖鐸等二人,竝令還發配所。措辭見上上曰,其勿更煩。又所啓,請遠配罪人穆,絶島定配。措辭見上上曰,勿煩。又所啓,請還寢罪人橏減等之命。措辭見上上曰,勿煩。又所啓,請前司諫許沃罷職。措辭見上上曰,其事旣知過矣,其何强爭?勿煩。又所啓,請刑曹參判李世璡遞差。措辭見上上曰,其人之强健旣知,此雖過矣,亦不必相持者,依啓。又所啓,竹山,卽畿湖孔道,而素多桴鼓之警,所以差送武臣,兼管營將,而府使沈坽,爲人庸愚,政令懈弛,居官一朞,無一善狀。竊發之盜,橫行閭里,以至於害及隣境,而莫知禁戢,其不職之失,於此可見。請竹山府使沈坽,罷職。上曰,依啓。又所啓,江都居留,責任至重,方國家無事之日,沁州一隅,雖不過爲宰相徊翔之所,而睿簡猶且難愼,況當此築城之時,尤宜擇人。新除授江華留守李益炡,資級踐歷,非不高顯,而至於保障之任,實非其才。請江華留守李益炡,改差。上曰,以璿派親盡之人,旣經方伯,廟堂薦剡,亦云晩矣。副擬除此,意亦有在,則其所論列,過矣,勿煩。又所啓,臣猥以疵賤,待罪諫職,初登前席,伏見殿下以江都築城之役,俯詢諸臣,謀所以責成居留之臣,而第臣愚意,當此大侵之年,苟不得其人,而授其任,則顧無以克成大役,故妄陳區區之見矣。及承聖答,反復誨諭,至以過矣爲敎,臣於此,不勝惶隕之至。李益炡,旣無保障之才,而付之居留之任,非聖上所以難愼之意也,而臣以疏遠之臣,初陳一事,遽承過矣之敎,臣何敢一刻晏然於臺次乎?請命遞斥臣職。上曰,勿辭。俊一曰,正言黃景源,再啓煩瀆,退待物論矣。上曰,知道。
臺啓至許沃事。上曰,此事所爭,何如?在魯曰,許沃所停之啓,其已一次連啓,而今此臺啓中,以曾不一連率爾徑停爲言,此句語,則是錯知之言也。宗玉曰,其啓元有酸意矣。至李世璡事,上曰,李世璡,雖老,勤於供職矣。在魯曰,猶甚强健矣。寅明曰,不但强健勤仕而已,精神亦好矣。上曰,然矣。至李益炡事,上曰,李益炡,以何事謂非保障之才也?景源曰,其爲人弱矣。臣以此謂無幹辦之才,而當此致意於保障之日,似不能擔當也。上曰,此乃備局所薦。大臣之意,何如?在魯曰,臣等旣已薦擬,則有何不足之意,而臺言如此,人之所見不同故也。惟在聖上處分矣。俊一曰,以臣所見,李益炡,其才決不下於他人,而循例築城,亦豈有不能之慮乎?必將善爲矣。至避嫌時,上曰,上款許沃事,似爲引避之端,大臣俄有所言矣。景夏曰,兵判亦以酸意爲言矣。上曰,耳目之官,方傳啓之際,承旨·兵判,錯雜陳達,事體非矣。推考,可也。景夏曰,若以臺體言之,則聖敎誠然矣。抄出擧條俊一曰,日昨假承旨安慶運,累次催促,終不入來,故啓辭請罪矣。無批答還下,而安慶運事,終涉駭然,似不無警責之道,故更此,仰達矣。上曰,其時未及批答,而使之留置矣,中官誤下。當該中官,推考,安慶運,令該府嚴處,可也。擧條俊一曰,六月與今月國忌,有辛酉年下敎,故今日雖非齋日,留院公事中不緊者,仍爲留置,而擇其緊急公事捧入矣。俄者以不察爲敎,自內旣用三日之齋,則雖言事疏,勿爲捧入乎?上曰,今日下敎,使政院獨知,而凡干疏章,欲使初勿來呈之意也。若有言事疏,旣已來呈,到院則何可不爲捧入耶?諸臣,遂退出。
上御昌德宮。停常參·經筵。
景宗大王忌辰齋戒。
鄭翬良啓曰,大司憲李宗城,掌令閔堣在外,執義尹心衡,持平洪鏡輔未肅拜,掌令李徵夏,武一所監試官進去,持平趙明鼎武二所監試官進去。今日以監察茶時之意,敢啓。傳曰,知道。
鄭俊一啓曰,正言黃景源,引避退待,未卽處置,事甚未安。除試所進去外,大司諫權瑩,獻納兪宇基,竝卽牌招,以爲處置之地,何如?傳曰,允。
又啓曰,獻納兪宇基牌招,在家不進,依定式遞差傳旨及禁推傳旨,捧入之意,敢啓。傳曰,知道。
韓師得啓曰,玉堂上下番,連日俱空,事甚未安。副提學吳遂采,副校理朴弼載,修撰李昌誼,副修撰金時粲,昨旣有只推之命,竝卽牌招,以爲推移入直之地,何如?傳曰,允。
兪健基啓曰,吏曹判書鄭羽良,連違召命,無意行公,事甚未安。卽爲牌招察任,何如?傳曰,允。
備忘記,傳于韓師得曰,史官一員待命,騎馬三匹立之。
以副提學吳遂采牌不進罷職傳旨,及副校理朴弼載,修撰李昌誼,副修撰金時粲牌不進,禁推傳旨,傳于鄭翬良曰,竝推考傳旨捧入。
韓師得啓曰,卽者弼善李渭輔,以其親病,陳疏徑出,原疏以國忌齋戒,纔以退却矣。所當直捧禁推傳旨,而此與無端徑出有異,推考警責,何如?傳曰,允。
鄭俊一,以侍講院言啓曰,本院上番弼善李渭輔,連日入直矣,以親病,陳疏徑出,輔德李光運,謂有親病,兼輔德李天輔,謂有身病,兼弼善尹光毅,旣遞本職之後,未付軍職,文學閔百昌,以身病陳疏,兼文學金時粲,以本職違牌,上番他無推移之道。輔德李光運,兼輔德李天輔,文學閔百昌,竝卽牌招,而兼弼善尹光毅,亦令該曹,口傳付軍職,一體牌招,以爲推移入直之地,何如?傳曰,允。
又啓曰,因侍講院草記,輔德李光運,兼輔德李天輔,兼弼善尹光毅,文學閔百昌牌招事,允下,而今已夜深,待明朝出牌之意,敢啓。傳曰,知道。
大司諫權瑩啓曰,臣年衰氣餒,本不合於淸朝言責之任,而猥蒙聖上洗拂之恩,節次推遷,至玷諫省長席,臣感激殊私,思所報效,而見識淺短,言議巽懦,曾不能進一讜言,只以草草數語,略效一日之責,臣方愧恧之不暇,及承聖批,誨諭諄切,殆若慈父之詔迷子然。臣奉讀再三,惶感冞深,而第今此聖敎,似未俯諒臣之本意,臣愚死罪,不能無憾於天地之大也。夫權崇之與金家有嫌怨,卽一世之所共知,而乃敢以白地無根之說,搆陷誣辱,以爲乘時修隙之計者,其設心造意,誠極巧憯。雖閭巷間小小爭鬨,執法之地,必皆聽理,辨別是非,則況數百年世族大家,非比小民,而若其所遭,實是前古所無之變。何可一任其讎人之恣意誣衊,而置而不問乎?在朝家正世道辨曲直之道,一番拿問嚴處,斷不可已。臣之當初疏請,意蓋如此,亦非直請其罪,而不惟不賜開納,至有過矣之敎,臣於此,已不勝其惶悚。至於兪彦徽,其人至微,不足有無,初非關涉於時論,則臣雖疲劣,豈可爲鼷鼠發機乎?顧其罪在助逆通仕之初,已速臺劾,則烏可以其人之幺麽,而置之衣冠之列,便弛其隄防乎?臣誠意淺薄,不能上孚,略綽所陳,猶未蒙採施,反省慙悚,只自悼傷而已。卽因本院處置,天牌下降,雖不得不黽勉承膺,而以若情迹,何可一刻晏然於臺次,論人立落乎?請命遞斥臣職。答曰,勿辭。鄭俊一啓曰,大司諫權瑩再啓煩瀆,退待物論矣。傳曰,知道。
上在昌德宮。停常參·經筵。
景宗大王忌辰。
莊烈王后忌辰齋戒。
鄭俊一啓曰,大司憲李宗城,掌令閔堣在外,李徵夏武一所監試官進去,執義尹心衡,持平洪鏡輔牌不進,趙明鼎武二所監試官進去。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而國忌正日相値,頉稟。傳曰,知道。
兪健基啓曰,賓廳坐起,旣已頉稟,所當持公事入侍,而國忌正日相値,頉稟。傳曰,知道。
又啓曰,右副承旨李普昱,今日不爲仕進。卽爲牌招,何如?傳曰,允。
鄭俊一啓曰,大司諫權瑩,正言黃景源,引避退待,尙未處置,事甚未安。除在外試所進去外,執義尹心衡,持平洪鏡輔,竝卽牌招,以爲處置之地,何如?傳曰,允。
兪健基啓曰,吏曹判書鄭羽良,連日違召,終不行公,事甚未安。卽爲牌招察任,何如?傳曰,允。
韓師得啓曰,副提學吳遂采,副校理朴弼載,修撰李昌誼,副修撰金時粲,昨旣有只推之命,竝卽牌招,推移入直,何如?傳曰,允。
以執義尹心衡,持平洪鏡輔牌不進罷職傳旨,傳于李普昱曰,竝推考傳旨捧入。
備忘記,傳于鄭俊一曰,史官一員待命,騎馬三匹立之。
兵曹口傳政事,以尹光毅爲副司果。
上在昌德宮。停常參·經筵。
莊烈王后忌辰。
夜五更,流星出參星下,入坤方天際,狀如拳,尾長三·四尺許,色赤,光照地。
鄭俊一啓曰,大司憲李宗城,掌令閔堣在外,李徵夏武一所監試官進,執義尹心衡,持平洪鏡輔牌不進,趙明鼎武二所監試官進。今日以監察茶時之意,敢啓。傳曰,知道。
李普昱,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
申致雲啓曰,右承旨韓師得,同副承旨鄭俊一,今日俱不仕進。竝卽牌招,何如?傳曰,允。
李普昱啓曰,大司諫權瑩,正言黃景源,引避退待,已至多日,而尙不得處置,事甚未安。執義尹心衡,持平洪鏡輔,竝卽牌招,以爲處置之地,何如?傳曰,允。
又啓曰,吏曹判書鄭羽良,連日違召,無意行公。卽爲牌招,何如?傳曰,允。
又啓曰,校理閔百行,自鄕上來云。卽爲牌招入直,何如?傳曰,允。
以校理閔百行牌不進禁推傳旨,及執義尹心衡,持平洪鏡輔等牌不進罷職傳旨,傳于李普昱曰,竝推考傳旨捧入。
以副提學吳遂采,兼弼善尹光毅等牌不進罷職傳旨,及副校理朴弼載,修撰李昌誼,副修撰金時粲等牌不進禁推傳旨,傳于韓師得曰,竝推考傳旨捧入。
申致雲啓曰,校理閔百行,旣有只推之命,更卽牌招入直,何如?傳曰,允。
韓師得啓曰,副提學吳遂采,副校理朴弼載,修撰李昌誼,副修撰金時粲,旣有只推之命,竝更牌招,推移入直,何如?傳曰,允。
以副提學吳遂采牌不進罷職傳旨,及副校理朴弼載,修撰李昌誼,副修撰金時粲等牌不進禁推傳旨,傳于鄭俊一曰,竝推考傳旨捧入。
傳于李普昱曰,向時入來大臣及備局堂上,竝來會事,分付。
李普昱啓曰,卽者,備邊司郞廳,以大臣意來言,向時入侍大臣及備局堂上來會事,命下,而咸寧君朴纘新,以軍兵賞試才坐起,進去南小營,兵曹判書徐宗玉,以身病不得入來,吏曹參判元景夏,受由在外,只與左尹權,副司直金聖應,來會云矣,敢啓。傳曰,引見。
李普昱,以觀象監官員,以領事提調意啓曰,今月二十三日夜,有流星出於天中,尾跡長大,光色照地,人皆見之,而測候之官,失候闕啓,事極駭然。當該入直官,令攸司推治,何如?傳曰,允。
癸亥八月二十六日酉時,上御熙政堂。大臣·備局堂上引見入侍時,領議政金在魯,左議政宋寅明,行副司直金聖應,左尹權,左承旨申致雲,假注書金朝潤,事變假注書鄭彦郁,記事官李毅中·鄭元淳,同爲入侍。在魯進伏曰,近來日氣稍冷,聖體,若何?上曰,一樣矣。在魯曰,大王大妣殿氣候,若何?上曰,一樣安寧矣。在魯曰,中宮殿氣候,若何?上曰,無事矣。在魯曰,王世子氣候,何如?上曰,好過矣。在魯曰,明日出賓廳令矣,今日有入侍之敎,故臣等入來,而日勢已暮,有難畢陳所懷矣。上曰,今日引見卿等,蓋有不可不下敎之事故也。過齋戒後,當爲引見,而精神不好,不無忘却之慮,玆命入侍,而向日入侍,備堂多不入來,何故也?在魯曰,兵判則有實病,其餘則皆有公故,不得入來云矣。上曰,吳光運,前則着實行公矣,今何不入來耶?在魯曰,光運,遞都憲後,更無次對,今日則有頃日入侍諸臣入來之敎,故不爲入來矣。上曰,頃日筵中,以軍國大事,與卿等商確,而夜深悤悤,不得畢其說矣。伊日元景夏以爲,有綱領然後,凡事可做,其言是矣,予方欲書下綱領矣,都城,令軍門修築事,一番分付而已,則似必中撤,東門外鑿垓,亦似不難,而此等事,必勸奬將校輩然後,庶可爲之矣。在魯曰,必欲鑿垓於東門外,則城下民家,若干撤毁,水芹畓,亦爲買得若干然後,可以爲之矣。寅明曰,訓將·御將,欲一番巡城,看審形止云,其後可以詳知矣。上曰,予雖如此,他日則何可知也?他日之能守都城,雖不可必,而予欲爲他日經遠之謨,則加築之外,無他道矣。卿等以爲,金始炯爲兵·戶判,故其兄始㷜,能得物力築城云,而此似不然。其弟雖爲兵·戶判,所得,豈能過萬兩乎?所助物力,想必不多,而始㷜,亦能爲之矣。寅明曰,始㷜,旣自樂爲之,且向來則初頭,故江都民力,亦能借用而然矣。今若小給物力,而一向嚴督留守而已,則必將不得已用民力矣。惜小費而或至於築民怨,則豈不悶乎?上曰,卽今所未築者,幾許里耶?聖應曰,不過四十餘里。寅明曰,旣始之役,中間作撤,則徒費物力,前功盡棄。劃定里數,逐年分排,而使留守董築,似好矣。上曰,一年所築,定以幾何,則可耶?寅明曰,定以五里,則似可,而一年容入,似不過三萬石,六·七年,可以畢役矣,欲定以十里,則物力當倍給,而三·四年,可畢矣。上曰,領相之見,何如?在魯曰,一年定以五里,似好矣。寅明曰,江都·南漢,皆有添餉米,關西一千石,海西一千石,嶺南一千石矣,以此米,助給物力,似好,若小給物力,則必將用民力矣。江都之民,以保障重地,身役自前極歇,今若猝然役使,則其呼怨,必矣,糜費雖可悶,必優給物力,留守亦久任數三年,責其成效,好矣。在魯曰,雖用民力,一年一夫,不過役三日,何怨之有?且於農隙役之,則亦何傷焉?聖應曰,臣聞始㷜,初則役民,終則募軍云矣。寅明曰,始㷜嘗言,十里築城,可入萬餘兩,而必先築土城然後,始可築甓城云矣。聖應曰,燔甓如燔瓦,今若甓築,則十里可入一萬四·五千兩,通計四十里所築,必給五萬餘兩,乃可爲之,燔甓事,將校輩,皆習知之,似不難矣。曰,臣曾待罪江都,粗諳江都事矣。卽今所可築者四十里,而四十里,亦不必盡築,築其虛處而已,陞天浦近處,則土築,似好矣。且不必役民,軍丁一萬二千餘名,留守私役,亦皆赴役,則況於國家大事,孰敢不爲乎?寅明曰,之所言,不過留守一時借用,至於城役,則與此有異矣。上曰,如欲小費物力,而能使民,豈無術乎?惟在述者之能耳。寅明曰,然則以一年五里,爲定式乎?上曰,予則以五里爲小矣。不知外寇何時來矣,不築則已,築之則當以十里爲限耳。寅明曰,築城之際,役民雖似有弊,江都今年年事,未免慘凶云,雇民赴役,亦足爲濟活之策矣。聖應曰,燔甓築城之際,伐木必易,各別申飭,雖一草一木,使之勿伐,可矣。寅明曰,他處有可伐木,則使留守,狀請伐用,可矣。章陵內蟲損木,許給則好矣。上曰,此路一開,則陵木必盡矣。頃日鄭俊一入侍時,有下敎矣。予無寐,夜半聞香徒之聲,問于中官,則以爲此非香徒也,乃樵軍之聲也。樵軍之直夜出去如此,則其深入可知,其無木可知。靈城嘗言,城中兩班,非光陵木,則何生乎?其言似矣,而陵木雖蟲損,若或輕許,則後弊無窮矣。遂使致雲,書傳敎曰,都城自都城,保障自保障。旣有都城則國之本也,宜加修葺,旣有保障則國之藩蔽,宜可修飭。近來百隷怠弛,凡事狃安。都城修築,不過雉堞之隨時修補,至於保障,則五十三墩畢築之後,更無經紀,於此可勝寒心。頃者入侍,雖說綱領,若此而其能董飭,都城自有三軍門,分守,豈待雉堞之修築?雖有所費,此國之大計,豈可比於尋常濫用?一日加一石,一年可以成城,一年築一隅,四年其可訖功。其可加築者,軍門自可知,三隅環峯,其築豈多?另飭三軍門,着意擧行,一年所增築者,依城堞修補例,歲末草記,而其勤慢,自可命審。江都加築,一依墩臺例,一年限十里爲之,而其物力,令備局,節目劃給,而觀其勤慢,令備局飭勵。其無北漢則已,旣有北漢,則蕩春之只有水門,於此於彼,其何益乎?亦諭頃日筵中,其令摠戎廳,眼同經理廳,擔當加築之意,分付。出榻敎曰,江華船頭浦鎭堡之移設,蓋爲監董隄堰之役,而其處地,大嶺橫遮,浦漵頗遠,本非要害關緊之所,今則堰旣堅固,更無毁破之慮。仍前置鎭,殊非設防待變之道,當此本府城池修治之日,不可不還爲移設於當初設置要害處,而所廢兩墩臺,旣有當初設立基址,不至大段頹廢,仍舊更修。軍器之移置他鎭者,使之一一還給兩墩,以除費力措置之患,亦似好矣。聖應曰,江都廢墩復舊事,前已仰達矣。故淸城府院君金錫胄所設築四十九墩中,陽巖·葛串,在於船頭浦築堰之外,潮汐水亦且往來,則公然廢棄,誠爲可惜。雖欲復設,別無所難,只令本府,當初所置守墩器機移置,似合事宜矣。寅明曰,宜令留守,詳察形便,狀聞後變通,好矣。上曰,所達,是矣,依此擧行。出擧條上曰,注書出去,取壬辰北漢行幸時日記而來。臣朝潤,承命而出,取政院所置冊子而入,以授致雲。致雲跪進于上前。上覽訖,還下。上笑曰,其時日記,亦有誤字矣。書以興元門者,必是興仁門也。故相臣金宇杭,以戶判隨駕矣。其時無中城耶?在魯曰,其時則無中城矣。聖應曰,中間築之矣。上曰,故相臣李濡以爲,北漢比大興山城,似闊云矣。在魯曰,以大體言之,則北漢,似廣於大興,而大興則長谷回互,敵兵無環圍之處矣。北漢則麻姑山爲主峯,壓臨山城,而砲遠不及矣。寅明曰,大興,本是險阻之地,好則好矣。上曰,砲必有丸然後,可用。都監砲手,常時亦入丸耶?在魯曰,都監砲手,必入丸,以待不時之用。聖應曰,顯廟朝溫陽行幸時,訓將柳赫然,駕前放落一雁。以此觀之,其常時入丸,可知矣。寅明曰,丸必多,多有之然後,可爲不時之用矣。上曰,丸是有用之物,豈可浪費於常時耶?鉛則易銷,水鐵則遲稍,而其力之及遠且疾,不如鉛丸·水鐵,可用於大砲,而不可用於小砲矣。聖應曰,聖敎至當矣。臣祖故判書臣錫衍,嘗以水鐵丸及鉛丸,放而試之,則其遲速遠近,相懸云矣。上曰,龍頭砲·虎蹲砲·虹夷砲,其名不一,軍門亦皆有之,而軍門所置之砲,其數幾許耶?聖應曰,軍門皆有之,而虹夷砲則其來久矣。以摠戎廳所置之砲言之,足以盡掛城角而放之矣。上曰,何砲最善中耶?聖應曰,佛狼機極妙,其力幾至千餘步,而且善中矣。上曰,不必衒能用巧,此後則用例砲,可也。聖應曰,軍門,每中日用丸之道,浩多,故曾前各處銀店所出之鉛,例納於三軍門矣,近年以來,戶曹以銀代捧之故,軍門無鉛·鐵出處,常時每患苟艱,誠可悶矣。此後則申飭戶曹,勿復代捧以銀,依例移納於三軍門,何如?上曰,依爲之。出擧條上曰,李益炡必撕捱矣。在魯曰,臺啓誠意外矣。上曰,古則監令子孫,亦皆爲淸宦,而益炡,以潔白宗室之子孫,登科矣。予於却膳之時,以李益炡,予族也,豈可爲黨習爲敎,而有除授矣。旣經二品方伯,則當爲留守,而僅得副擬。予以爲,予不爲之,則不得爲之,故落點矣。臺臣之謂之弱者,誠異矣。謂之貪則似可發明,而謂之弱則誰能自稱曰我不弱乎?寅明曰,益炡,甚明白矣。在魯曰,臺臣非謂以宗親,故不合也。人之所見各異,而臺啓似是筵中猝創也。上曰,謂益炡弱者,渠幾何不弱於益炡耶?在魯曰,臺臣豈可自知其然,而不論人乎?上曰,金始㷜,欲仍任矣。寅明曰,宰臣上疏後,許遞宜矣。上曰,卿等猶有舊規模矣。安用待其陳章乎?始㷜雖仍任,豈不愈於班超之玉門關乎?雖陞資而仍任,亦何妨乎?在魯曰,始㷜,老且有病,過一年則爲七十矣。今若仍任而過數年,則豈不難乎?寅明曰,當初仍任則好矣,而始㷜,年老耳聾,一年半年,固無不可,而若至多年則難矣。上曰,領相曾請仍任。尹淳藥院提擧,則淳疏以爲,待臣以金應三·權聖徵云,其言甚狹。今此仍任,始㷜亦必恥之,而兩都留守甚便。古語云,老者非肉不飽。始㷜雖好居,豈易勝於江都耶?養老於江都,好矣。然必以初令三軍門築之,而反復仍任,爲撕捱之端矣。曾於春坊時見之,知其質實,而猶不知其見識之如此矣。寅明曰,始㷜甚忠勤,宰相之在家憂國事者,豈可易得乎?上使致雲,書傳敎曰,凡事豈可因循?今日下敎,意蓋深矣。若此之後,不可曠職,旣知其過,而廉隅則重。其禮使臣之道,亦豈可相持?新留守特許遞。伸廉隅,予意旣諭。大臣此時,付之生手,豈比熟手?沁都居留,無異京職,何拘其老?舊留守特令仍任,俾有實效。宰臣篤實,予已知之。豈可以隨常例而遲回乎?令備局,申飭,其卽往赴。出榻敎寅明曰,今因關防事,有所仰達者矣。故判書臣宋眞明,爲平安監司,今安州牧使李日躋,爲江界府使時,與之相議,以江邊嶺阨,設城置關,附近人民,魚鱗作隊事,定計。城與關則已皆設置,民人作隊事,未及設施,兩臣俱遞歸矣,近聞邊邑守令,一任抛棄,城毁關破,不復修築,極爲可惜。令本道,一一摘奸,尤甚毁破處,當該守令,狀聞論罪,仍以各別修築之意,嚴加申飭,附近民兵,魚鱗作隊一款,亦令方便擧行,爲宜。以此分付,何如?上曰,依爲之。出擧條寅明曰,聞湖南右沿,亦未免凶歉,而沃溝一邑,尤爲赤地之慘。前縣監任鏡觀,屢當災年,賙賑得宜,治效已著,民皆懷惠,而瓜限已滿,都政將出代。道臣慮其來頭賑政之難付生手,狀請限麥秋仍任,而狀啓下該曹見塞,丁喜愼爲其代矣。瓜遞,雖是不可易之法,而災邑仍任,旣多前例。卽今緊務,莫過擇守令,而已有成效之人,遞歸尤可惜。沃溝前縣監任鏡觀,依道臣狀請,限麥秋姑令仍任,丁喜愼則令該曹,隨窠更爲收用,似好矣。上曰,依爲之。出擧條上曰,丁喜愼,爲人,極廉雅矣。寅明曰,其爲人,甚廉潔,且有實地矣。在魯曰,卽今秋務方急,未辭朝守令,不可不一倂促送,而平山府使金遇喆,謂有情勢,累呈該曹,無意赴任云。遇喆治績,本非要譽姑息者比,乃是眞箇善治,嚮者臺言之失實。朝家旣已洞燭,其可因此自廢乎?令該曹,各別催促,使卽辭赴,何如?上曰,依爲之。出擧條在魯曰,各道都事敬差官,當以曾經三司人員差送矣。向來三司削職人,竝職牒還給,仍命敍用,何如?上曰,依爲之。出榻敎在魯曰,權崇事,大諫批答,以初則以爲黨習爲敎。黨習陷人,固可惡,而私怨陷人,亦豈不痛駭,而尤有關於日後無窮之弊乎?聞權崇上疏到政院,而不捧云,此事卽一大世變,不可不因仍置之。權崇,宜拿問嚴査,明白處分矣。上曰,其心可量云者,其事雖駭,其意則爲國故也。寅明曰,臣於頃年,以金家冤狀,陳達矣。權崇事,無論其心之如何,旣以罔測之言,誣金家,則自朝廷,參看彼此供辭,一番明白處決,恐不可已矣。上曰,依爲之。出擧條在魯曰,北評事趙明健,亦以權崇事,撕捱,無意辭朝。今姑改差,仍令該曹,口傳差出,催促發送,何如?上曰,依爲之。出榻敎在魯曰,明川·吉州·利城·端川等四邑,以昨年尤甚赤地,諸般上納,一倂蕩減,而內需司奴婢貢布,亦入其中,此乃御衣襨所用,故內司以蕩減代上下之意,累度報備局,而以曾無如此可據之例,從當筵稟,分付題送矣。纔又以啓下辭緣,更報各殿,御衣襨所用,旣至重,而他各司供上北道全減之代,皆自賑廳上下,則事體不可異同,斯速代下之意,分付,而昨今年賑廳代下無數,該廳事力,亦難酬應,未知內司用度之如何,而自上若命參酌代給則或可,而自下不敢直請矣。上曰,參半代下,可也。出擧條寅明曰,聞領府事徐命均,病勢方重,而郊居疎冷云,今則已成耆老之臣矣。使之入處城中,好矣。在魯曰,病勢方重,今則雖欲入城,亦難矣。上曰,然則遣御醫,持藥物看病,可也。出榻敎大臣及備堂退出之後,致雲進伏曰,國家方軫念北虞,至於修築城池,小臣適有所懷,惶恐敢達。雖有高城深池,必得人而後可守。臣雖不敢遽以誰某之名,陳達,而曾前任使之臣,或有不得見用者,初未任使之臣,亦必有可用者。敢以加意於得人之道,仰達矣。上曰,所達,是矣。人才實無以知之,而至於將才,尤難知矣。古人云,才不借於異代,而今之人才,似不如古矣。致雲曰,靈城君朴文秀,當戊申之變,爲國效忠,爲兵判時,武士皆悅服。此乃一國之人所稱道也,國家亦必知之,敢此仰達。上曰,予豈不知也?有急則靈城雖不招,必當自來矣。致雲曰,前參判李匡德,有膽智明略,當此之時,宜令講究此等事矣,小臣惶恐敢達。上曰,向來擧措,如何,而明透則極矣。上曰,御營別將申德夏汰去之代,已出乎?雖已出代,申德夏,勿爲汰去仍任事,政院出擧條,分付,可也。出榻敎承·史退出。
上在昌德宮。停常參·經筵。
夜二更,流星出羽林星下,入南方天際,狀如拳,尾長二·三尺許,色赤。
下直,會寧府使李命祥,瑞山郡守鄭益良,稷山縣監金百鍊,知禮縣監趙明勗,淮陽府使具宅奎,昌洲僉使吉禹揆,泰川縣監尹鵬擧,恃寨僉使劉光世,彌串僉使金瀁,淸城僉使朴尙觀,位羅萬戶韓弼良,知世浦萬戶文明郁。
鄭俊一啓曰,大司憲李宗城,掌令閔堣在外,李徵夏武一所監試官進去,執義尹心衡,持平洪鏡輔牌不進,趙明鼎武二所監試官進去。今日以監察茶時之意,敢啓。傳曰,知道。
備忘記,傳于鄭俊一曰,今下弓矢,淸城僉使朴尙觀,恃寨僉使劉光世,昌洲僉使吉禹揆,會寧府使李命祥,彌串僉使金瀁等處,給送。
鄭俊一啓曰,大司諫權瑩,正言黃景源,引避退待,已至多日,尙未處置,事甚未安。憲府除在外·試所進去外,執義尹心衡,持平洪鏡輔,竝卽牌招,以爲處置之地,何如?傳曰,允。
以執義尹心衡,持平洪鏡輔等牌不進罷職傳旨,傳于鄭俊一曰,推考傳旨捧入。
韓師得啓曰,副提學吳遂采,副校理朴弼載,修撰李昌誼,副修撰金時粲,旣有只推之命,竝更牌招,推移入直,何如?傳曰,允。
以校理閔百行,副校理朴弼載,副修撰金時粲等牌不進禁推傳旨,傳于鄭俊一曰,竝推考傳旨捧入。
鄭俊一啓曰,校理閔百行,副校理朴弼載,副修撰金時粲,旣有只推之命,竝卽牌招,以爲推移入直之地,何如?傳曰,允。
傳于鄭俊一曰,西北抄選禁軍,欲見之,午後,着軍服待令於靑陽門,頃日將臣所達守城大砲,亦欲見之。卽爲待令,而只令大將及該曹知之,勿出朝報。
兵曹口傳政事,以韓光肇爲北評事。
咸鏡監司狀啓,茂山等府居私奴李命權等溺死事,傳于韓師得曰,溺死人等,令本道,恤典擧行。
兪健基以司饔院官員,以檢擧提調意啓曰,今此進宴時,大殿進止司饔院提調,王世子進止副提調,自禮曹磨鍊矣。本院除檢擧,本廳堂上都承旨外,只餘二員,而應行節次差備,至於七員,有難周旋擧行。令吏曹,提調·副提調,員數加出,俾無臨時窘急之患,何如?傳曰,允。
鄭俊一,以刑曹言啓曰,新除授本曹判書閔應洙,時在京畿驪州地,斯速乘馹上來事,下諭,何如?傳曰,允。
又以武一所差備官,以試官意啓曰,試官尹宅鼎,素有水土之症,連日赴試之餘,重觸風寒,宿病添劇,症情危篤,多施藥物,少無分效,顚倒昏瞀,不省人事。以此病狀,實無參試之路,亟令政院,稟旨變通,何如?傳曰,允。
又以武二所差備官,以試官意啓曰,參試官具德勳,七耋偏母,在於京畿積城地,而宿病復發,萬分危劇,專人來報,其在情理,決難參試云。親病旣如是,則莫重執冊之任,不可無變通之道,其代,令政院,斯速稟旨變通,何如?傳曰,允。
又以義禁府言啓曰,卽接月令醫員李淳夏手本,則保放罪人南益曄,病勢今已向差云,還囚之意,敢啓。傳曰,知道。
又以御營廳言啓曰,本廳別將申德夏勿汰事,命下矣。依傳敎申德夏,別將仍任之意,敢啓。傳曰,知道。
又以御營廳言啓曰,本廳屬海西一番別馬隊五十名,標下軍一名,已爲逢點整齊矣。來九月初一日,與東營入直十五番別馬隊替代後,舊軍放送之意,敢啓。傳曰,知道。
又以御營廳言啓曰,本廳來九月·十月兩朔應立前部右司屬慶尙左道三哨,右道二哨合五哨軍兵六百七十名,已爲逢點整齊矣。九月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳來十一月·十二月兩朔應立前部後司屬慶尙右道五哨軍兵,十月二十五日,京中逢點,十一月初一日,與右司軍兵,當爲替代立番。趁期調送事,本道監·兵使處,依前知會之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來十一月·十二月當海西三番·四番別馬隊,逐朔立番次,趁期調送事,本道監·兵使處,依前知會之意,敢啓。傳曰,知道。
又以禁衛營言啓曰,來九月當六番海西別驍衛逢點實數四十七名,步軍標下一名,已爲點閱整齊。來九月初一日,與本營入直別驍衛,依例替代後,舊軍放送之意,敢啓。傳曰,知道。
申致雲,以漢城府言啓曰,因幼學金鎭一等聯名呈狀,其先祖贈贊成問墓山禁護之地,偸葬處,發遣郞廳,詳細摘奸事,頃已草記蒙允矣。郞廳一員,今方發送,郞廳及書吏所騎馬,令該曹,依例題給,何如?傳曰,允。
又以戶曹言啓曰,御供豆湯所入赤豆,因貢人上言及備局粘目,加定元貢事,自本曹,覆啓,允下矣。相考一年應進排數,依例分道,別單書入,甲子條爲始,本曹及惠廳磨鍊上下,何如?傳曰,允。
又以戶曹言啓曰,宣惠廳,以庫舍造成時木物,勿爲收稅事,自本廳草記,允下矣。本曹經用木物,無他出處,設置稅所於上游,勿論公私,什一收稅,以補經用者,自是法意,而一自松禁申嚴之後,私商則絶無,間或流下者,俱是諸宮家·各衙門差人。今若全數許免於惠廳,則他衙門之請減,亦必紛然,固已大段難便。況且本廳之貿來木物,殆過屢萬,前後量減之數,旣甚夥然,則此實出於共濟之義,而今又一切勿稅,非所以恤經費也。當此國役荐疊用度浩繁之日,許多收稅,決不可一例全減。該廳木物之流下者,依例收稅,何如?傳曰,允。
鄭俊一,以禁衛營言啓曰,各軍門軍兵等單巡沒技者,與將校一體草記,別單書入事,曾已定奪矣。今八月二十三日番中日時,閑良張元山,鳥銃貫三中沒技,原單子中付籤以入之意,敢啓。傳曰,知道。
上在昌德宮。停常參·經筵。
初昏,流星出鉤陳星下,入乾方天際,狀如拳,尾長二三尺許,色白。夜一更,有霧氣。三更,流星出天津星上,入坤方天際,狀如拳,尾長三四尺許,色赤,光照地。
下直,豐川府使尹就履,古阜郡守趙榮恒,興德縣監金行一,漣川縣監李普萬,積城縣監金柱星,月串僉使李必潝,龍媒僉使李廷碩,南桃萬戶金萬剛,木浦萬戶李儀鳳,靑水萬戶洪滿澤。
鄭俊一啓曰,大司憲李宗城,掌令閔堣在外,執義尹心衡,持平洪鏡輔牌不進,掌令李徵夏武一所監試官進去,持平趙明鼎親病受由。今日以監察茶時之意,敢啓。傳曰,知道。
又啓曰,大司諫權瑩,正言黃景源,引避退待,已至多日,而尙未處置,事甚未安。執義尹心衡,持平洪鏡輔,竝卽牌招,何如?傳曰,允。
韓師得啓曰,副提學吳遂采,修撰李昌誼,疏批已下,竝卽牌招,推移入直,何如?傳曰,允。
兪健基啓曰,吏曹判書鄭羽良,疏批已下,卽爲牌招察任,何如?傳曰,允。
又啓曰,因武一所草記,試官尹宅鼎,宿病添劇,二所參試官具德勳,親病復發,萬無參試之勢。令政院,斯速稟旨變通事,允下矣,元單子改付標以入之意,敢啓。傳曰,知道。
韓師得啓曰,進宴廳堂上金始炯·李周鎭·尹得和,有稟定事,來詣請對矣。傳曰,引見。
備忘記,傳于鄭翬良曰,今下弓矢,靑水萬戶洪滿澤處,給送。
備忘記,傳于韓師得曰,史官一員待命,騎馬三匹立之。
鄭翬良,以武一所差備官,以試官意啓曰,監試官正言韓光肇,昨日移拜北評事,監試官不得備員,試事遲滯,殊甚可慮。令政院,稟旨變通,何如?傳曰,允。
鄭俊一,以武二所差備官,以試官意啓曰,監試官司憲府持平趙明鼎,以親病受由,監試官不備,今日不得開坐。其代令政院,斯速稟旨變通,何如?傳曰,允。
傳于兪健基曰,政官牌招開政。
傳于鄭俊一曰,吏曹參議·副提學·執義·持平罷職之代,今日政,卽爲差出。
傳于鄭俊一曰,校理閔百行,副校理朴弼載,修撰李昌誼,副修撰金時粲等禁推傳旨,以罷職傳旨捧入。今日政,竝卽差出。
傳于鄭俊一曰,吏曹參議任珽,副提學吳遂采罷職傳旨,及校理閔百行,副校理朴弼載,修撰李昌誼,副修撰金時粲禁推傳旨,中官誤下,竝推考傳旨捧入。
有政。吏批,判書鄭羽良進,參判元景夏受由在外,參議任珽牌不進,同副承旨鄭俊一進。兵批,判書徐宗玉病,參判魚有龍病,參議李鼎輔入直進,參知李命坤病,同副承旨鄭俊一進。
吏批啓曰,凡開政之時,郞廳之齊進,法例卽然,而今日政廳,只有正郞尹得載進參之外,其餘三人,累度催促,多般稱頉,終不入來,事體所在,極涉駭然。正郞李彝章,佐郞南泰耆·李永福,竝拿處,何如?傳曰,允。
又啓曰,新除授黃海都事金硡呈狀內,父病添加,泄痢無算,實無差愈之望,孑然獨身,其豈捨此赴任乎?斯速入啓遞改云,親病果重,則有難强令赴任。依例改差,何如?傳曰,允。
又啓曰,新除授繕工監假監役官許砥呈狀內,猥蒙天恩,獲沾一命,而年未四十,旣是格例之外,入啓處置云。依例改差,何如?傳曰,允。
以李渭輔爲獻納,尹光纘爲正言,徐命彬爲刑曹參判,曺命采爲兵曹正郞,尹勉敎爲羅州牧使,沈錡爲竹山府使,尹得商爲伊川府使,李聖龍爲知敦寧,江華留守金始㷜,沃溝縣監任鏡觀仍任事,承傳,折衝金尙台,今加嘉善,賞加,李光湜爲執義,南鶴宗爲持平。
兵批啓曰,敎鍊官前萬戶金乃衍,以軍器監董修造之功,有加資之命,而未資窮未準職,何以爲之?敢稟。傳曰,特爲加資。
以南泰良·洪重福·黃梓·李耉齡爲副護軍,徐命彬·李世璡·李益炡·洪正輔·李夏宗·兪宇基爲副司直。
鄭俊一,以禮曹言啓曰,卽接漢城府移文,則大丘判官沈麟之,家在安城地,故眷率次,受由上來,揀擇單子,未及於本道捧單日限,今始書呈云。沈麟之女子單子,依例捧入之意,敢啓。傳曰,知道。
又以禮曹言啓曰,來九月十三日大殿誕日陳賀時,王世子當有致詞陳賀之節,而方在沖年,依近例以自內只進表裏,磨鍊擧行乎?敢稟。傳曰,依爲之。
又以武一所差備官,以試官意啓曰,今日臣等,來詣試所,而監試官不備,且日勢已暮,不得設場之意,敢啓。傳曰,知道。
又以武二所差備官,以試官意啓曰,臣等來詣試所,而監試官不備,日勢已暮。今日不得試取之意,敢啓。傳曰,知道。
又以義禁府言啓曰,晉州牧使李齊聃,憑閱處之事,傳旨啓下矣。李齊聃,時在任所云,依例發遣府羅將,拿來,何如?傳曰,允。
申致雲,以漢城府言啓曰,江居宗班及士夫,自稱尊位,侵虐坊民者,曾自戊寅年,作爲事目,如有犯者,入啓重治,故今番坊役事目弊端中,亦令各部,隨聞論報,本府入啓定罪事,更爲申明矣。卽接南部所報,則西氷庫一契居逆燁同生人煥·人煜等兄弟,自稱尊位,招集四方流丐,稱號馬直,又與本洞任掌私奴壽望,作爲羽翼,刻作圖書,着踏牌子,周行一村,或稱給債,或稱女香徒,捉致女人,拘留笞杖,抑奪民錢,至於三百五十兩,本村鹽商船二十隻,每船鹽一石勒奪,民人等材木,亦爲奪取,故本村則船不泊筏不到,居民因此失業。又於其家舍重創時,勒責洞民,每日五名式赴役,民不安接,目今離散者,多至三十家,而餘存者,亦在荷擔中,一村空虛。以此本洞人民等,一齊呼訴,故人煜奴子貴才及任掌壽望,捉來推問査實,則箇箇納招,依新事目入啓處置云云,故貴才等處,自本府,更爲究問,則所供一如當部所報。人煥·人煜及壽望等罪狀,令攸司,稟處,何如?傳曰,允。
鄭俊一,以備邊司言啓曰,水原府使黃梓,以親病沈劇,萬無離違還任之勢,劃卽入啓處置之意,累呈辭狀。義州府尹南泰良,以情勢之外,身病沈重,有加無減,全廢公務,斯速入啓變通之意,累呈辭章,故連以抑情還官·調理察任等意,題送矣。今又呈狀,而其所祈免,比前尤懇。畿輔劇務,邊上重地,俱不可一任其瘝曠。竝今姑許遞,何如?傳曰,允。
判中樞府事兪拓基疏曰,伏以臣,竊伏聞日昨,聖駕謁陵,臨夕回鑾,區區犬馬之忱,曷勝憂念之至?在臣義分,固當進伏路左,欣瞻羽旄,而臣之老母,自經酷熱,一倍憊頓,頃且荐見夭慼,悲傷過度,宿疾頻發,神氣澟綴,長委枕席,殆無寧日,惟臣情理,難可經宵離捨,臣又望間,重致墜傷,瘀血牽痛,眩喘交劇。以情以病,俱末由强抑自力,終未得趨詣輦道之傍,祗望屬車之塵。論厥負犯,合蒙重譴,憂撓昏憒,文字號籲,亦不免後時,尤切萬萬惶隕。伏乞聖明,亟命攸司,治臣闕禮之罪,以嚴朝綱,公私幸甚。臣無任屛營悚兢之至,謹昧死以聞。答曰,省疏具悉卿懇。問其政院,知其不來,道上已量矣。此皆鄕郊疎冷之致,秋氣若此,將欲一諭,其將護矣,雖止爲卿悶焉。卿須體頃日慇懃之面諭,安心勿辭,其須善護,亦善調理,竢其間而宜體頃日之敎,宜體頃日之敎。仍傳曰,遣史官傳諭。
吏曹判書鄭羽良疏曰,伏以臣於本職,初旣爲都政,不免冒昧一出,則今旣過都政,豈得磐礴仍據?此其計之素定於始,而不容二三於後者,故三度加由,鎭日有召,而輒偃蹇逋慢,若不知君命之重者,私心隕越,無所容措,唯日俟威罰之遄加而已。噫,念臣文質,無所短長於職任大小,自量無可以堪稱,唯寸丹如血,明神照之,嘗愛古人爵不可以非賢非才而得之之語,以爲天下國家致治之本,在此。自受銓命以來,夙宵憂恐,不敢弛于心,必欲盡公道恢張之實,昭殿下平明之治,人或以苟可苟成規臣者,則臣必以古人是何言不忠者,答之,此實臣區區本心也。至於便殿親臨,東宮傍侍,君臣一堂,事曠千古,當此時也,雖如臣無狀,自有所着,不得一箇私意者,故望擬之際,固不敢不洗臣之心,盡臣之誠,而唯其聞見不廣,鑑識不明,及出殿門,點檢政紙,臣心亦不能自滿,則物論之不協,從可知矣。久處匪據,實無稱塞之理,而徒妨賢路,終必顚沛後已,臣之揣量,亦已審矣,欲望聖明,將臣所帶銓任,亟行鐫遞,以幸公私焉。且臣於政注,有一二做錯者,敢此自列焉。都政齊陵參奉副望洪日煥,卽故判書宇遠後孫也,頗有名稱,而窮餓流落云,故臣果檢擬矣,今始聞之,則宇遠乙卯一疏,負犯至重,不可遽議其子孫之收錄。英陵參奉李學中,卽嶺人也,臣以故參判元祿之孫聞之,而至以此仰對下詢矣。追聞之,則非元祿之孫,乃元禎之後,而又方在喪中云,此是庚申後廢族,亦不可入於檢擧中。況以在喪之人,矇然備擬,至受天點,其爲惶隕,當如何哉?在日煥則臣全昧其事實而擬之,在學中則臣誤聞其根派而擬之,此莫非臣昏謬顚錯之失。只此一事,而臣之憒憒,亦著矣,伏乞重加威罰,以安私分焉。臣無任屛營祈懇之至,謹昧死以聞。答曰,省疏具悉。不知做錯,何傷?莫重冢宰,豈可曠職?卿其勿辭行公。
兵曹判書徐宗玉疏曰,伏以臣聞,人有疾痛,必呼父母,在父母則慈愛惻怛,思所以濟之,此固情與理之所必然也。臣嘗抱奇疾,澟澟有朝夕之慮,數年以來,正在人鬼關頭,比雖間歇,自力供仕,而十日之內,疾痛居半,至於本兵劇務,尤無一分堪承之望,而臣自念在初控免,恐不可以得請,挨過一番都政,則庶或俯諒而矜許,故泯默行公,已至八朔,今則筋力弊盡矣,精神耗竭矣。本患痰癖,種種添發,發必危死,幸而回甦。緊急軍務,常患淹滯,應行政注,輒致遺失。在臣身,有必斃之理,於職事,無可强之勢。如此而猶且羈縻不解,淟涊不退,則區區螻蟻之喘,雖非可恤,而其於任責之重,瘝曠之弊,何哉?殿下,臣之父母也,而若其疾痛之情,實甚悲苦,顧安得不竭聲呼籲,以望其慈愛惻怛之理也哉?伏乞聖明,將臣本兼諸任,快賜鐫免,使之優游調息,保有殘命,則雖死之日,猶生之年也。且臣於日昨,有欲筵稟者,而迫曛未果,敢此附陳。以禁軍將鵝翎事,承特敎而發令,竝與其腰帶而一如隊伍之方色,此則軍制已得釐矣。禁衛·御營步軍,初無標衣,而各部哨官則有之,豈或創設之後,因循未遑歟?抑別有意義而然歟?蓋標衣與手旗,欲其認也,而行陣之間,明白可認者,又莫如標衣。惟其無是也故,將不認兵,兵不認伍,每於場操時,敎師輩手攜鄕軍而排立成陣,良可駭也。禁衛軍,凡一百二十五哨,而輪回替番者,爲五哨,每月晦,以其新舊番各五哨,合操,而御營亦如之。今宜兩處步軍二十哨標衣,令該營造備,擧動及操鍊時,分着成伍,以準五方之制,恐不可已,竝望睿算之財處焉。臣治疏欲上之際,伏聞前日入侍諸臣引對之命,而臣於本病外,又患暴注之證,奄奄委頓,不省人事,雖欲强扶,而其勢末由,惶恐死罪,祗竢譴何。臣無任祈懇戰灼之至,謹昧死以聞。答曰,省疏具悉。常欲下敎,所陳是矣,依施。卿其勿辭,調理行公。
副司直金聖應疏曰,伏以如臣譾劣,久當京兆劇地,才乏剸煩,事多疎率,早晩顚沛,固已自料,迺者,以部官請仍事,臺劾峻發,語意非常,臣誠慙愧悚蹙,不知置身之所。夫承傳摘奸,事體嚴重,若使部官,無端闕直,則臣雖愚迷,何敢無所據而直請仍任乎?近來閭家奪入及痘疫摘奸,不無解弛之慮,故備局新成節目,申飭各部,毋論入直,使之逐日摘奸。雖値承傳摘奸之時,許其公頉,明有定式,而東部則處於禁標至近之地,摘奸等事,與他部自別。其時該部都事,新差未肅,只有奉事一人入直,適以坊內摘奸出去,而以闕直,至於現告罷職矣。備局定式,旣許公頉,則以此被罪,實涉冤枉,且他各司之以公頉見罷於內摘奸者,或多請仍之前例,故臣亦以此草記,而自不覺遽陷於肆然之科。本職已遞,臺啓雖停,固不可晏然自在,而且伏聞頃日筵中大臣,以權崇事,至請重推,惶愧之極,益無所措,而園陵陪扈,特敎筵對,俱不得不黽勉冒出,而情地危蹙,終有所不容自安者,玆敢略暴危懇,仰瀆宸嚴。伏乞聖慈,俯垂諒察,亟命攸司,勘臣前後罪犯,以警具僚,不勝萬幸。臣無任惶恐屛營之至,謹昧死以聞。答曰,省疏具悉。往事其何撕捱?卿其勿辭行公。
弘文提學吳光運疏曰,伏以臣,至愚且魯,百不肖似,而猶欲藉手而立於世者,有二焉,以誠實而事君父也,以廉義而飭一身也,故於官職辭受之際,苟其義之無傷,則不事例讓,苟在義而難冒,則抵罪爲限,或者天日之明,有所俯燭於從前去就之義也。今臣所叨弘文館提學之命,是臣鐵壁當前之地也,斯任也,卽世所謂文壇之宗匠,多士之司命。苟非文學標世儒望厭服者,罔或抗顔而居之,雖以前輩之鴻工大筆,到此莫不逡巡。雖使今世乏人,汚不至擬議於如臣者,一之已媿,其可再乎?臣於八年前,猥玷是命,自量已審,承膺無路,循墻懇迫之際,幸得兪㝡基之評焉。其所謂物情之未允,踐歷之甚淺者,通論文圈之不稱,而在此職亦爲實際語也,臣得之而甚喜者,以其臣之所欲言者,儒臣言之,而出於己則言涉於例讓,出於人則公議可據,而永爲文任之一障子也。雖庶職末僚,苟速官謗,則亦莫敢放倒廉隅,況此任,何等淸顯,而可作劉綿花耶?世之有所遭者,累辭不獲,則或有黽勉而終承者,臣則無是。臣旣以誠實事殿下,故廉義二字,一出臣口,則雖萬被誅譴,不變尺守者,不但爲一身廉隅也,以其事君不欺之義,參前而倚衡故也。苟使臣,不能審量其畢竟,而輕出此言於例讓之外,或不免不能踐之歸,則是臣欺君也。明神責之曰,爾所謂眞實二字符,今姑權倚閣耶云爾,則臣將何辭以對?臣於此,又有大狼狽大惶恐者,安敢不盡於君父之前耶?臣之前蒙十數年長休暇,得以終養父母者,賴殿下錫類之仁也。李密所謂生當隕首,死當結草者,先獲臣心也。今臣盡失怙恃,已作天下之窮人,廓然穹壤,惟君父是依,而數年以來,弓絃稍靜,驚羽暫安,强策衰病之筋力,欲效涓埃之少報,而第伏念,此任不卸之前,雖或有命可承,亦將拘於兼帶之不敢謝,而天門一步,無由投足。若殿下疑臣以乍進乍退,行止無據,則臣何以暴其情實耶?且近來牌不進之弊,臣實病之,故苟無大難强之情勢,則有召輒膺,是臣素定,而前頭試牌之下,慢蹇之罪,無地可避。金木之誅,固所甘心,而所竊歎者,丌上所受不俟駕之義,有時而行不得也,此皆臣熟講于中,慮及歸宿,而早自爲之所也。噫,臣是一介賤品,尙欲以誠實飭躬,況以堂堂聖朝,而設官任人,專尙虛文,乃以應遞之人,處之難冒之地,而將不免驅之於迫阨之境,必至於獲罪而後已,是豈聖世之實政也哉?嗚呼,臣之負殿下,多矣。隆恩異數,前後曠絶,華褒衮奬,簡策輝映,臣居常感泣,食息奚忘,而適値所叨之職,連有所遭,隨處祈免,無地報效,心懷蹈水火之志,而若怯於平地,身決磨頂踵之義,而似惜其一毛,微日月容光之照,何以揆此情哉?伏願殿下,俯察血懇之由中,且念試事之當前,知此職之決不可冒沒,而特遞有故之臣,知此任之決不可瘝曠,而回授可堪之人,俾遂微臣不欺之心,以光朝家務實之政,而新授同春秋之任,亦命鐫改,以重名器,以安私分,千萬幸甚。臣無任屛營祈懇之至,謹昧死以聞。答曰,省疏具悉。卿何過辭?勿辭速行公。
副司直李德壽疏曰,伏以臣,年深病痼,澟澟不保朝夕,豈有心情,交涉世事,而惟是忝居耆司之任,凡有公事,不免强爲酬應,而本所疲殘,近年益甚,國初恩賜田結之在於湖南數邑者,今年旱災,皆成赤地。歲翻之後,則雖數升粥米,亦無遍及之望。此雖非事之所以損益者,而其在養老之道,埋沒則甚矣。適有金源者,以故信城君田土之在於博川地,而不能收拾者,欲爲斥賣,來告本所,而此等事,素多虛疎,故初亦不信矣。及見其文書,來歷甚明,故行關本郡,俾與差人金時輝及本主,眼同打量,歸至平壤地。博川土豪金彩奎·黃戒淑等,率壯丁十餘名,假作强盜,秉火突入,結縛時輝,奪其文書及所持許多錢紬。時輝空手上京,備告厥由,臣聞甚驚駭,移牒捕廳,使發遣伶俐將校,期於窺捕。凡窺捕之法,貴於愼密,故不關由營邑者,慮其事之易泄,舊例則然也。事之曲折,大略如此,而今者道臣,爲彩奎等,至於狀聞,而大臣又聲罪甚厲,臣誠惶駴,無所措躬。臣以首罪,獨被問備之薄罰,尹光莘,不過爲遵行之人,而反得罷職之重譴,宜重者輕,宜輕者重,朝家用法,失之不平,而其在臣心,又何敢一刻自安乎?玆敢陳章首實。伏乞聖明,亟命有司,勘斷臣罪,視光莘加等,以爲後戒,不勝萬幸。臣無任悸恐竢罪之至,謹昧死以聞。答曰,省疏具悉。何撕捱之過乎?卿其勿辭行公。
左尹權疏曰,伏以臣,歷事三朝,受恩如天,年迫七旬,圖報無地,區區所自勉者,惟在於隨分盡力,有懷無隱,以效願忠之誠,而惟是神識昏耄,智慮淺短,伈伈隨行,默默逐隊,尋常愧懼,如負大何。若其國家大利害所關緊者,則亦安得終是無一言,以負我聖明察邇之盛意也哉?近日江都外城增築之議,臣豈不知廟算熟講幾盡區畫者,而顧此一得之愚,有異諸臣之撰,頃於詢問之下,略陳膚淺之見,非敢爲立異之論,蓋亦出固本之計。玆將中心所籌畫者,兼以前席未盡之餘懷,仰裨九重之淸覽,惟聖明,恕其狂僭而少垂察納焉。夫都城,北有複嶺疊嶂,成百里之峻防,南有廣湖巨洋,通三路之遠漕,臨津在其西,龍津在其東,天設之險,實爲東方第一,而宗廟之所奉也,士女之所萃也。四百年基業,無非我先王舊物,數千萬生靈,無非我先王遺民。在聖上嗣守之道,設有意外警急,何忍遽議去邠,至令宗社蕩爲灰燼,士女盡於魚肉也哉?今之論者,以城闊難守爲病,而此與孤軍偏壘臨急入保之地有異,國君與萬姓共守之,則勢不可狹小。史稱太原城方四十里,而劉崇能以此捍禦强敵,至於潼關之失守,汴京之見陷,皆由於輕先播越,委棄不守之致,誠由人謀之不臧,非出地利之難恃而然。今以都城,初不爲守備計,先講檀公之策者,其於固本禦侮之道,果何如哉?卽伏聞,日昨東門之登臨也,聖志堅定,城守完決,以後日次對,當有處分爲敎云,臣於此,竊不勝激昻欽歎,仰認聖算之出尋常萬萬也。嗚呼,壬辰之初,變出倉卒,事無可爲,而忠義之士,猶欲效死都城,至於守闕,遮駕呼號牽挽,無所不至。只緣其時廟謨無定算,守備不預具,卒未免棄而西幸。若非神宗皇帝動天下之兵,竭天下之力,以救以濟,則國家其可有今日乎?思之及此,心膽欲墜。其時駕還之後,柳成龍·李廷龜等數臣謀國之言,皆以都城,爲必守之地。成龍則欲先設雉於水口門外,旣聚石材,因朝議岐貳而止,廷龜則欲增築都城,謂期以十年,自當有效,正與愚臣今日所料量者,略符。此數臣者,身經變亂,目擊利病,其所規畫,夫豈偶然?且念北漢,內險外夷,井泉不敷,固非鎭久駐蹕之所,而當初大費財力,竟至完築者,蓋爲守都城作後障計也。備禦之具,亦已穀峙,亦豈可捨此已完之北城,復議新築於江都也哉?夫江都·南漢,誠有金湯之險,而都城能守,則江都·南漢,可保也。若使都城,爲賊所據,則糧餉器械,皆爲其所用,府庫玉帛,皆爲其所有,恣意醉飽,坐待行朝之食盡,不過半年,束手胥溺之外,無他路矣,豈不危哉?嗚呼,國君守社稷,卽萬古常經,而易稱王公設險,詩云,綢繆牖戶,自三代盛時,已不免爲此,此誠謀國之道,不得不爾故也。今以堂堂千乘之國,計不出此,小聞邊聳,則必以一走字,爲上算,此不可使聞於天下後世也。爲今之計,在上者,能勵精誓心,有殉社稷之誠,則在下者,當竭忠效力,爲保君親之圖矣,君志旣立,衆心皆堅,則何患乎城池之不固,何憂乎寇賊之難遏?惟願聖明,勿貳於中心,勿撓於外議,堅定大計,克副衆望,以圖萬世不拔之基。亦願推至誠以任賢能,建皇極以和朝廷,開言路以集衆善,昭險德以節冗費,恤民隱以殫懷保之方,謹天戒以盡修省之道,修軍政以擧詰戎之策,撫將士以堅死上之意,爲守城第一根本焉。臣於治疏將上之際,忽承備堂來會之命,不得不竭蹶趨進,伏承縷縷聖敎,無非守城之良算,固圉之嘉謨。臣尤不勝眷眷之忱,玆將已具之疏,兼附二十七條節目,臚列于左,以備澄省。倘聖上,不以人微而廢其言,則國家幸甚,臣民幸甚。臣無任屛營祈懇之至,謹昧死以聞。一,都城方位,自亥至丑,十四五里,則絶險無比,自巳至未四五里,則又甚峻阻,獨西之申·酉·戌方五六里,東之寅·卯·辰方五六里,地勢平夷。通計阻險處二十餘里,平夷處十餘里,而五部民丁,可爲十餘萬,先行約束,作爲隊伍,使有統率,使有信地,輪回守堞,四部各守本坊城堞,中部則屬於東西城,蓋以東西平夷,多用軍卒故也。部民則自食自衣,更番就守而已一,城中士民,各有父母妻子,又有祖先基業,自上果能堅定守城之計,而使都民,各效守城之勞,則人理所在,自當竭力盡心,似手足之捍頭目。大凡人能忘死生,定計做事,則無功不成矣。一,都中居民四萬餘戶,而其依附廊底,不別立戶者,又過半矣,通計則必不下十萬,其十萬家所當食之物,自可支半年。況其各倉公穀,富貴家私儲,又不啻幾百萬石,亦可支二三年,豈可使賊人,據而有之哉?一,城中柴草之難給,固爲可慮,而各宮園林,各家庭樹,可支半年,林木之旣盡,屋廨之又撤,則有何不足之患?又況游兵樵採,自是兵家常事,寇在東方,則開西門,寇在西方,則開東門,定一偏帥,提若干精炮,領去取樵,爲宜。一,江倉不可不移入城內,若欲急急設施,則此亦爲擾民損財之一端,只當從容措置,而未及移設之前,若値邊遽的傳之日,則通計百官祿·三軍料,或限一年,或限半年,必以罄倉爲定前期出給,使之各自運入,則諸倉所儲,不日當虛,自當爲淸野之一助矣。或云三軍有病死,百官有罪罷者,則祿料先給,爲不有罪,或出適然,而其有家屬,則在所當濟,何用屑便?噫,有病屑計較哉一,三門外人家,實是守城之大忌,議者,宜欲撤去,而第念國俗,專用姑息,臨亂相持,必有後時之悔。況其故宇遺祠,無非士大夫家先業,亦何忍遽令毁去,以傷孝子慈孫之心也哉?只當別築外城,北自母岳,南至堂峴,迤折而東,屬之木覓,使三門外諸家,包入於外城之內而已。此則不必汲汲經始,限以四五年,責其成就,役丁則三軍門及城外人民,輪回當之,爲宜一,五部內士民業武者,要不下四五千,宜別設勸武廳,作爲團束,以資臨急之用。一,城中民丁之作隊者,皆當授一鳥銃。先期造待,爲宜一,城外民丁,如或臨急入城,則不無稠遝壞撓之患,當預立一法,各行約束,使有信地可歸,俾無倉卒生亂之憂。以西南城內亦然,公廨虛曠地,許西南城外人入居。東北曠處,亦許入處,而第當嚴其約束一,鹽醬·茭草等物,皆當如南漢例,預行儲胥。一,北漢爲都城後蔽,不可不另加把守,當使摠戎使鎭之,留兵止限一千五百。使僧徒,行樵爨不當徵外兵,致損經費。一,南漢則守禦使鎭之,留兵止限三千。使僧徒,作火兵一,江都則別遣大臣,委以鎭撫守備之責,且使給饋餉於京城,通命令於諸道。一,北漢,時出游兵,隱映於西路,南漢,又出游兵,出沒於北路,使賊兵,左右駭惑,不敢直抵於京城。一,訓局及禁旅,專扈宮城,御營·禁衛,分守東西城。只當用上番軍兩將則據高阜置營應變。一,三江津路,多備船隻,以爲臨急需用之地,且於沿江一帶岸上,雜植楡柳,以防賊騎奔突之勢。植木一款,古者亭障,多樹林木,蓋爲根株壯固,自成砦柵,枝柯交互,足防馳突,又便於我之蔽身射賊,秦之楡塞,漢之柳城,及慕容恪引冉閔入平林者,皆此法也。此則不獨京城爲然,江都沿海,亦可用之一,畿甸諸邑倉穀,一一運入於傍近山城,使之淸野,無有齎盜糧之患。不但畿邑爲然,外方諸邑,亦令一體擧行。一,城外樹木,最妨守堞,當前期行會,使城內士民,自行斫入,則自當盡之矣。一,水口門之從外閉塞,固可慮,而若遇溝水汎濫,當別置守備,以盡堤防之道。一,重城設築一款,及江都外城責成守臣等事,已承昨日筵敎,玆不贅陳。一,兵書言,城無雉則與無城同,雉之於城大矣。中國則有城輒有雉,獨我東有城無雉者,在在皆然,寧不慨恨?今此京城,每城五百步,設一雉,則通計都城步數九千九百餘步之地,不過設三十餘雉,而所用震天雷,通計爲九十餘坐,放火手爲六百餘人。今若令三軍門,分掌十餘雉,期以數年,責其成效,則似不至大費財力,而其爲守城之助,誠大矣。然而聖意之終始持難者,似以人家毁撤,地勢逼側爲慮,而爲國家大計,則些少弊端,有不暇顧,惟望更加商量處之。一,必以設雉爲難,則城上炮樓,可爲守城之一道,亦以五百步爲限。平夷處則或千步爲限其山勢紆屈曲曲礙障之處,又當別起炮樓,設置火炮諸具。如法禦敵,敵豈敢肆然逼城哉?一,無論雉城炮樓,守卒不必用軍民,只令士夫家子弟業武者守之。亦以其中有行義智略者,爲隊將,統領渠輩。雖乏武力,其藏藥放火,猶自有餘,況其奮忠死守之志,當別於蚩蚩軍民也哉?一,五部中旣行作隊之法。一城上,各置安炮之具,則外方諸軍,不必徵發,只當用都下子弟,護得都下父兄,其從容整暇,坐取全勝,誠易易矣。一,凡軍,各授遠器·近器然後,可以爲用於緩急。守堞軍卒,亦當各授鳥銃弓矢。弓矢則用於數十步之內,鳥銃則用於數百步之內一,各路關隘,如曉星嶺·洞仙嶺·晴川江·靑石洞·臨津江諸處,爲先各起墩臺,各安火炮,以防長驅之勢。至於設關防守一款,次第措置,斷不可已。一,在上者必以與士卒同甘苦爲心,在下者必以驅妻子編行伍爲心,可以辦得守城之績。朱子嘗曰,天下萬事,無一不本於人主之一心。惟聖上,勉哉勖哉。答曰,省疏具悉。旣諭於摠使之批,亦已下敎。其若有所懷,方以備局,其可面達,其何陳章乎?
副提學吳遂采疏曰,伏以臣,病絶人事,閉伏江郊,乃者,玉堂長官之命,忽下意外,此是列朝以來,用經術·詞學·雋望而處之者也,奚爲而及於陋末微臣哉?臣驚惑惶駴,繼之以恧焉愧慄,誠不知所以自措也。泯伏曠日,積違嚴召,不得不冒死呼籲,畢陳臣前後去就之有區區素諒者,仰祈聖明之垂察。臣旣單薄畸孤,重以樸鄙迂拙,無學無才,萬非需世之用,本期退給冗卑,循分自效,而徒以世家之故,謬通禁近,從檢討以至於侍讀,堅辭不獲,自以平進凡陋,其跡則非高蹈矣。嚴命督責之下,逋遁無地,遂至有命輒拜,恬若固有。前後登陪講筵,屢荷聖上,惠以恩言,感泣圖酬,思以依近日月,勉竭愚誠,以效絲髮,非謂不才蔑識,敢有稱似而然也。獨持疎骨,輕投機阱,中經怪奇,頗嘗世故,初心漸謬,素圖歸空,靜言孔念,慙悔交中,於是而遂斷然矢心於榮顯一路,于今累有年矣。其間積逋威命,冥迷頑固,犯分之辜,難以列數,特賴聖朝洪大,重誅不加,薄施外補,恩至渥也,而微諒難化,艮限冞固,遂不敢復就三司一步。此實臣區區去就本末,而亦聖明照臨於螻蟻情實者也。今玆之命,尤有悚然驚懼者,經幄諸僚,孰非華選,而長一館,其責尤至大,所以簡之,必極一代之望也。今世級降而人物之衰,久矣。輩出之盛,遜於前往盛會,簡選之嚴,亦隨而不及古遠甚,然未有如臣者可愧而可駭也。使臣饕榮冒進,褎然處諸學士之首,則辱名器而累朝廷,豈非大事,而又獨不爲竝遊英俊者之所羞乎?然此特就大體論之,若臣斷然不可進,又不在是,而亦嘗屢有陳列矣。以至卼臲之蹤,乃於積年逋命,絶意榮塗之餘,壞咫尺之素守,蔑廉義之大防,悍然冒就於世所稱極選之地,進不得有所猷爲,退不得自全微守,揆之恒理,寧有是哉?其不敢承命,不待臣辭之費矣。災咎荐見,聖情近益乾惕。人君修省之本,講筵是急。仰惟聖上,已博通諸經群聖人載道之言,殆貫講無遺,今亦無所事乎博耳。曾於春秋畢講之日,臣敢以約禮之說,略有仰勉矣。新涼又稍動,此時政好親近簡冊,溫理聖賢言語,毋徒汎濫於浩博,在反之於約,以極其要,驗諸事體諸身,交養竝進於體用知行之間,以底高明大哉之域,誠無限樂事也。國家生民世道朝象,何所不賴,經幄之長?尤宜以無故儲宿望有經識者,專任而責其效,豈容其一日虛縻於去就無可論之臣身乎?臣竊憂悶也。臣纔喪壯子,無生人意念,神思隕落,不能敷悉衷私,尤深惶愧。嚴駕朝陵之日,臣職在近列,宜從陪班,而不敢自居以見職,只從郊左,祗伏送迎,其罪益萬萬矣。伏乞聖慈,曲諒微臣情懇,非出備禮飾讓,亟命鐫改臣匪分職名,仍勘臣罪,以遂微分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,卽速察職。
修撰李昌誼疏曰,伏以臣,頃陳焦迫之懇,兼請稽慢之誅,迺蒙聖慈,曲垂矜諒,郵罰不加,恩由特降,俾臣得以隨便救護。竢間上來,感激洪造,唯有攢祝,批敎之下,不敢久淹,扶將病母,寸寸前進,在途半朔,纔還私次。新命係是宿趼,義分固宜趨承,以少伸戀結叩謝之忱,而第臣向來所被鄭宲之橫詆,極其駭悖,而身縻縣符,未及一辨,則今不可以時月之稍久,其人之在罪,默然但已。臣於昨秋待罪本職時,痛宲之藉臣前疏中泛論句語,作以爲撼銓之欛柄,遂不得不略有陳列,以明臣當初疏意而已。費辭分疏等說,固已萬萬謬妄,而所謂黨之一字,又何爲而發也?抑或以臣疏尾陳者,橫擔自引而然耶?儘如是,則殊不滿一哂也。臣於伊日隨牌治疏之際,適伏見御製喜雨箴,惓惓於爲民去黨之事,愚忠有激,懷不自已,附論淫朋之痼弊,庸替諸僚之賡進,此亶爲區區仰勉,元非撞着渠身之事。上下段絡,各自不同,稍解文勢者,便卽可曉,而其所以忽地自當,譫叫恚噴者,不亦異乎?無或黨比家計,蟠肚浹髓,雖係尋常惡黨之言,亦輒有操戈按劍之意,虛舟飄瓦,到底猜怒而然歟?至若箝制諂諛云云,囫圇閃倏,莫測所指,而其爲辱擧朝而累聖治,大矣。言之無倫,至於此極,臣何獨與之汚口呶呶也哉?雖然,臣旣被其無限醜詈,勢難復叨於僨敗之地,鎭日荐違嚴召,出於萬不獲已,而適値淸齋,控籲路阻,惶霣震慄,求死不得,格外只推,天牌復臨,謹此章皇祗詣於禁扃之外,而一切榮塗,自畫已固,官職去就,更無可論。玆敢復進未徹之章,略暴危苦之忱,仍卽自外徑退,逋慢之罪,益無所逃。伏乞聖上,亟許鐫削臣職名,俾靖私義,仍命重勘臣辜犯,以昭法紀,不勝幸甚。臣無任屛營祈懇之至,謹昧死以聞。答曰,省疏具悉。其勿辭速察職。
持平趙明鼎疏曰,伏以臣之偏母,積傷喪變之際,素抱沈痼之疾,形體羸削,氣息綿綴,澟澟有朝夕之憂。顧臣情理,豈有一日離捨之勢,而王事少暇,不遑將護。近又以試所之役,抑情赴坐,行且一旬餘矣。昨今日氣猝寒,臣母宿病之外,重添寒感,咳嘔兼作,眠噉全失,委頓床玆,昏暈莫收,症情十分苦劇。而監試事重,未敢留護,離違病側,亦所難忍,焦迫罔措,不得不有此鳴呼。伏乞聖慈,俯加矜察,特許鐫遞臣職名,俾得專意救護,仍治臣瀆擾之罪,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
公洪·全羅兩道幼學吳東爀·閔百采·吳尙濟·趙東翰·安鼎大·宋必暹·朴景潤·高學聖·宋來周·趙泰鎭·尹㙉·宋宣鐸·韓泰欽,進士韓昌欽,幼學尹九齡,進士崔道觀,幼學吳命天,進士崔益和·崔海觀,幼學鄭佐良·李浹·郭載泰·郭載復·洪泰周·洪泰長·鄭載大·鄭壽漢·閔百來·金壽崗·金光囿·宋熙一·宋元哲·李祥徵·宋元鐸·宋聖鐸·宋來殷·宋來崇·宋道淵·宋道彬·宋致彬·宋廷虎·宋運亨·宋朝翰·宋運恒·郭慶福·宋必彦·宋必祥·宋必東·鄭錫賢·鄭昌運·鄭揆賢·鄭泰賢·宋載涵·宋載協·宋載熙·宋必懿·宋載夏·宋熙東·朴師儉·鄭達賢·鄭得賢·鄭頤賢·徐秉璡·金光洙·金翊楨·洪龍瑞·閔恒洙·盧師洙·朴潝·李東馥·郭守謙·朴聖海·許欽·許鈛·李尙協·李尙恂·禹彰績·閔鎭運·閔鎭紀·閔達洙·閔進洙·金潑·金翊樞·金翊相·金翊柱·金翊楷·金焜慶·閔致洙·閔德洙·吳泰奎·閔百謙·梁復奎·梁宗錫·閔泳洙·李光彦·朴圭錫·朴師曾·金光載·成孝錫·宋必完·宋殷源·宋載億·宋載健·宋熙台·宋師儒·吳東虎,進士吳東胄,幼學吳東垕·吳處亨·吳命基·吳得基·吳聖鐸·吳潤河·吳聖鎭·吳聖基·吳啓晩·吳伯基·吳達曾·吳相基·吳命曾·吳孝曾·吳舜基·韓濟奎·吳大有·韓濟晩·吳啓翁·吳是翁·鄭源深·吳胤翁·鄭源濬·吳重基·吳延基·宋一仁·宋朝琦·宋朝瓘·宋相澤·宋光哲·宋啓哲·李喜老·趙一運·趙謙鎭·趙恒鎭·宋載運·宋載遇·宋載述·宋載坤·宋載益·郭慶得·宋必大·宋必最·宋必期·宋載欽·成桓·成格·成觀夏·成宗甲·申爾周·宋恒鎭·趙一健·任堯世·徐秉璿·李倚璜·李致聖·宋熙奎·宋朝煥·宋文徵·柳必元·柳慶茂·鄭之濟·鄭啓榮·韓五弼·慶喆徵·鄭胤復·鄭胤咸·吳尙鼎·金夢瑞·李東煥·南雲程·南雲擧·蘇聖大·李光國·兪德純·金尙淵·金尙璘·金尙瑜·宋纘周·蘇爾老·柳德齡·金尙澤·李弘發·金淵·吳尙益·柳萬亨·鄭胤泰·韓慶朝·金應鏜·南天漢·蘇錫升·吳命垕·李德龍·沈廷慜·李泰運·姜胤興·李思修·李思隱·李鼎和·李思近·李德諴·愼師德·金時淨·李元泰·沈廷宅·姜喆興·梁熙宇·李至和·李光翼·兪彦緝·李·李師孟·李憬·吳大亨·吳度基·吳奠基·吳建基·吳復基·吳必恒·吳必復·吳必伯·吳必相·吳處亮·吳處儉·吳處中·柳必昌·崔公大·任舜世·李濂·延最長·宋承仁·宋必煊·宋師哲·宋德基·宋載厚·宋載觀·宋履哲·宋鼎基·宋亨基·延最貞·鄭源發·吳世翁·韓鼎晩·宋日佐·韓大晩·宋漢翁·韓徵晩·鄭啓垕·朴熙泰·吳晩恒·金德麟·李友皓·吳綺翁·金德麒·鄭啓賢·朴甲曾·韓宗洙·韓宗澮·金昌溟·禹奎三·吳一翁,進士成元翼,幼學李益興·閔重協·李夏宅·朴聖海·朴瀋·閔恒洙·洪相·鄭源晉·李昷·黃基夏等疏曰,伏以先正臣文正公宋浚吉,文正公宋時烈,追配孝宗大王廟庭者,實一世公共之論,不惟士林爲然,雖輿儓下賤街童巷婦,莫不云然。以至平日異趣之人,雖以色目言議之參差,或不無訾謷之言,而至於此論,則未有不以爲然者,誠以契合之隆盛,事業之嵬煥,赫赫照人耳目,不可得以誣也。粵自肅宗庚申,已發此論,至今六十餘年之間,言者未已,逮往歲庚申,追上孝宗大王徽號也,太學儒生等,相繼拜疏,極陳其一體祭祀之義,而不惟不賜允兪,乃反累煩誨責。臣等不勝抑鬱,擬欲相率齊籲,以冀回天,而自以疎逖之蹤,煩瀆是懼,不敢唐突,遂致泯默至今矣。側聞今春,聖上,因儒臣陳達,特示開可之意,遠外傳聞,雖未得其詳,而可見我聖上虛受之盛,初無凝滯如是,而臣等終不以一言,謦欬四聰,以成殿下之盛德,則豈不負殿下養育之恩,貽士林無窮之羞乎?玆敢不避僭越而極言之,惟殿下,少垂察焉。嗚呼,自夫唐·虞·三代之遠也,凡詩書所載聖君哲輔,共天位治天職之事,不復可見,如齊桓之於管仲,唐宗之於魏徵,雖能言聽計從,建事功於一時,而然其所講者霸術,所成者小康,固不足論也。至若漢昭烈之於諸葛武侯,則其魚水之契,復雪之義,非不嵬卓千古,焜燿圖史,而惜乎以其君則未免於雜霸,以其臣則或近於申·韓,律之以唐·虞·三代聖君哲輔,天德王道之大用昭融洞徹者,則終不能無愧焉。夫自三代以至於今,二千有餘年,時代非不久也,令辟賢臣,非不衆也,而求其明良際會,可比三代以上者,卒無有焉,蓋其前後之難値,上下之難湊,道術之難純,有如此者,此豈非千古志士所咨嗟而扼腕者乎?天佑東方,孝廟龍飛,以不世上聖之姿,當天地飜覆之會,內罹南漢之辱,外蹈北京之變,腐心於驅馳之際,積慮於干戈之間,思有以灑先王之恥,報皇家之仇者,非一日也。是以,自卽位以來,赫然以削平僭亂,伸大義於天下爲己任,而乃其運用節度,則皆從戰兢臨履上出來。其精一心法,固已默契乎堯·舜道統之傳,而安車蒲輪,乃獨先及於山林隱德之士,于斯時也,有若宋浚吉若宋時烈,以豪傑之才,性理之學,首膺旌招,同被簡擢。蓋二臣者,俱爲先正臣文元公金長生嫡傳,學問師承,遠有淵源,而隨其資品,成德各異。浚吉,淸通溫粹,如霽月淸氷,時烈,嚴毅峻潔,如泰山喬岳。浚吉,明白剴切,使人誠服而心醉,時烈,斬釘截鐵,可以廉頑而立懦。其規模氣像,彷彿乎河南之二程,而若其安身立命,一皆取準於考亭法門,進退出處,莫不裁之以春秋大義,故其立朝言議,旣皆正大森嚴,光明灑落,無一毫權譎利害之私,參錯乎其間,而入以指陳於筵席,出以反覆乎疏章者,雖未嘗一日忘乎薪膽之義。至其所以爲說,則不在乎挺劍瞋目之間,而必以誠意正心·親賢黜邪,爲本領,革弊蘇民·選將鍊兵,爲急務,本末殫盡,體用兼該,可以措諸事業而無難矣。其說詳載於文集·年譜等書,凡所以從容啓沃,協贊帷幄之謨,鼓發振勵,紀綱軍國之務者,俱可按覆,今不必一一煩陳,而至若浚吉通中朝之密疏,時烈辭貂裘之短箚,尤痛切深遠,可泣鬼神。是以,聖心傾嚮,誠禮篤至,契合日益昭融,責望日益隆重,情志日益深密。周歲之間,自下大夫,擢至上卿,時烈拜冢宰,浚吉掌本兵,擧一國而聽之於二臣。其諭浚吉則曰,妄恃情誼之相孚,自以爲魚水契合。浚吉辭不敢當,則曰,非贊善,誰當者?又曰,贊善來後,予每事謹愼,冀無過失。又曰,贊善之言,諄諄懇懇,辭氣藹然,如飮醇酒,不覺其沈醉,每於筵席講論之際,敬愛之心,如對芝蘭,亹亹不厭,惟日不足矣。其諭時烈則曰,明天理正人心,是吾責也。與予共此者,舍卿其誰?嘗賜獨對,與議機密,下敎曰,天假十年,成敗間當有一擧,卿與同志密計之。又曰,予與卿情同骨肉。又賜手書,付世子親傳之。又於其辭貂裘也,諭曰,卿未喩予意耶?此是遼薊風霜,與同驅馳之意也。又嘗於二臣之同侍也,諭之曰,予每欲使兩卿,相助爲理,共濟艱難,今此之來,苟不共天位治天職,更待何時?繾綣之恩,藹然於絲綸之間,而信任之誠,洋溢於言意之表,有言則必從,有策則必用。設或不合於聖心,亦必反復而歸一,譬如會心朋友,相講磨於一室之中。方且與之修舊典·正貢案·勸農桑·鍊士卒,所謂生聚敎訓,皆已略成次第矣。是其精神之相感通,道義之相契合,謨猷之相磨礱,固有人不及知之妙,而筵席密勿之語,皆命左右史勿書,則又非後人所可得以聞者,然若以兩先正所相稱道者觀之,則當時事亦有可以像想者。浚吉,嘗於顯廟朝上疏,請留時烈曰,先大王招延此人,托以心腹,禮義勤摯,夐越千古。時烈之出而赴命,其自期自任,亦不苟然。一國臣民,擧謂昭烈·孔明之事,復見於今日。時烈撰浚吉墓誌曰,孝廟臨御,延聘禮遇,逈出常規,由是感激,益思報效,自以尊周復讎,爲己任,不顧國力之萎弱,吾勢之單寡,終始一心,如日星之昭,如河漢之東,可質於神明而無愧矣。噫,此實兩先正,身親見之,眞實模寫者也,向使天假聖算,閉關度遼,特一轉移間事耳。惜乎,創業未半,弓劍遽遺,遂使不世之大功,竟未免於墜地,則所謂謀事在人,成事在天者,非耶?雖然,環東土數千里,得免爲夷狄禽獸之歸,而天理人彝,不至於滅絶者,伊誰之功也?此一國臣民所以不忘於歿世,而於先正,亦慕仰之不已者也。嗚呼,唐·虞邈矣,三代往矣。聰明神武之姿,首出於彈丸之海隅,而魁傑名世之賢,竝生於衰末之世界。其際遇之灑落,志業之宏偉,乃能跨唐宋越兩漢,直可比肩於堯·舜·湯·武·皐·夔·伊·呂之間,則其亦奇且幸矣。然則後王所以誦義而崇德,尊奉而褒尙之者,庸有極乎?孝廟追隆之禮,固是我聖上光揚盛烈,表章大義之意,足以有辭於天下萬世,而兩先正獨以聖祖同德之臣,終不得與於從享之列,則不但爲國家莫大之闕典,抑恐孝廟之盛烈大義,因此而未盡彰明也,何以言之?夫孝廟之盛德至善,固不可一二數,而若其卓冠百王之大節,專在乎尊賢下士一款。以千乘之尊,而屈己於匹夫之賤,以天縱之聖,而折節於講誦之間,此實大舜與人好問之事,而其內修外攘,經略天下之大功大業,亦莫不由是而出焉。太公歸周而翦商之業成,武侯膺聘而三分之策定,兩先正進居巖廊,而北伐之謀堅,此誠古今之一揆,而後王之所當法也。在殿下繼述之道,政宜尊其人隆其禮,使得配食於聖祖之廟。庶幾天下後世,曉然知聖祖得賢共國之烈,先正協贊大業之功,而天下事眞有不足爲者,不然而徒事持重,使百世之下,或疑其際遇之有未至,信任之有未專,則孝廟卓冠百王之大節,無自以表見,而十年施爲之實,其將於何而考徵哉?此臣等之所大懼也。夫配享之禮,始見於長發之詩,蓋成湯,載旆秉鉞,以征不義,而伊尹實左右之,以成厥功,故商人褒尹之賢,以配湯廟而祭之也。周禮司勳曰,王功曰勳,國功曰功,民功曰庸,治功曰力,凡有功者,祭於大烝。王功,謂輔成王業也,國功,謂保全國家也,民功,謂法施於人也,治功,謂制法成治也。有此等之功,則得配先王而與祭於烝也。今兩先正,以其際遇則不下於伊尹也,以其功勞則凡所謂王國民治,皆備有之,而至其樹綱常於旣墜,明大義於將晦,使中國不流於夷狄,人類不至於禽獸,則又有出於四功之外者。如是而猶不得與祭於大烝,則亦豈先王制禮之意,而國家報功之道也?若曰,追配之禮,事體重大,不可輕議,則又有大不然者。如伊尹之歿,在湯崩數世之後,則追配同德之臣,固爲三代之常典,而其餘如長孫無忌之於太宗,裵度之於憲宗,趙普之於藝祖,韓琦之於英宗,富弼之於神宗,史冊所載,指不勝屈,而至於國朝翼成公臣黃喜,卒於文宗朝,而配於世宗,文孝公臣河演,卒於端宗朝,而配於文宗,文禧公臣洪彦弼,卒於明宗朝,而配於仁宗,此皆鑿鑿可考者也。夫以兩先正際遇之盛,功烈之大,雖無前例之可據,亦當不拘常規,而特賜追配,以昭示來世。況從古以來,際遇功烈,不及先正者,亦皆例蒙追配之典,則今豈有可疑者哉?伏願殿下,體聖祖契合之盛,察先正功德之隆,知先王典禮之不可以不擧,念一國公議之不可以終拂,爰擧舊例,特降兪音,以揚聖祖之休烈,以新一代之瞻聆,實世道之大幸也。臣等無任頌祝祈懇之至,謹昧死以聞。答曰,省疏具悉。曾已諭,往修學業。
癸亥八月二十八日未時,上御寬毅閤。進晏都監堂上請對引見入侍時,行戶曹判書金始炯,右尹尹得和,禮曹參判李周鎭,右承旨韓師得,假注書金朝潤,記事官吳彦儒·鄭元淳,入侍。始炯·得和·周鎭,進伏齊奏曰,臣等,以進宴廳儀註間事,有稟定事,敢此請對矣。頃日筵中,有呈才·儀仗除減之敎矣。及見擧條,則聖敎中以竝與元儀仗除減爲敎,臣等眩於擧行,相率求對仰稟矣。上曰,元儀仗初無除減之敎,擧條,誤矣。常時世子儀仗,不入殿庭者,壓尊故也,旣侍慈殿而受爵,則大殿以下各殿,只有繖扇,而儀仗不必排立,故頃有所下敎,而非除減之意也。庚寅年進宴時,各殿只用繖扇,而儀仗則不爲排立矣。得和曰,今承下敎,都監擧行事,瞭然矣。始炯曰,臣往進宴廳見之,則錞鐲鐃鐸,應雅相牘,其狀,甚怪異矣。得和曰,此皆非常時所見之物,而初見故然矣。上曰,卞以鎭·崔天若輩,爲之耶?始炯曰,然矣。數百年前古制,能模倣而爲之如此,其人手才果奇矣。上曰,文舞·武舞竝作之時,殿上或太狹耶?始炯·得和曰,文舞·武舞,雖竝作,而回旋之際,必環而背立,殿上雖狹,足可容矣。上曰,階上,可容六佾耶?補階闊狹,預爲議定然後,似無窘窄之患,卿等思量爲之,可也。周鎭曰,內宴習儀,只行一度,外宴習儀,竝除之事,命下,此出於務簡之聖意,固當奉行,而今此外宴,屢年不行之餘,始爲設行,又用雅樂,節次之間,必多生疎之患,雖憑儀注而行之,不如目見矣。伶人輩,不知坐處立處,必致失措,一度習儀,不可不行,故惶恐敢達。上曰,予有量矣。雅樂始用於數百年之後,果有生疎之慮,釐正,可矣。若行三度習儀,則參宴諸臣,例皆進參,此則不緊矣。只令承·史及都監堂上·諸執事,依內宴習儀例,行一度,可也。出擧條上曰,注書出去,樂學軌範取來。臣朝潤,承命而出,取春坊所置冊子,以授師得。師得捧進。上覽訖還下。上曰,夢金尺首章,惟皇鑑之孔昭兮,吉夢協于金尺一句,誠妙作矣。諸臣曰,果妙作矣。上曰,前則諸妓起舞,左旋右回時,只唱帝用度乎吾心,俾均齊于家國,貞哉厥符兮,受命之祥,傳子及孫兮,彌于千億二句。今番所唱,亦如此否?諸臣曰,臣等亦未能詳知,而似當依前爲之矣。周鎭曰,雅樂雖用於山川文廟祭享之時,而至於宴享,則數百年後,今始用之,各樣工人佾舞,必多生疎之節,而臣等全不解音律,故不知其善不善,此甚惶恐。至於內宴,則妓樂·呈才之類,猶可成樣,而管絃·盲人等音樂,繁雜急促,殆如軍門細樂手音聲,故各定典樂之敎師,別爲申飭敎習,而渠輩之當初學得者,繁促不能一洗其習,此甚可悶矣。上曰,非但盲樂如此,樂工之樂,亦如軍樂。此無他,掌樂之官,常時不能董飭二六,習樂亦多廢閣,而渠輩爲食事,專務俗人之悅耳。今雖猝使典樂敎之,何益之有?上,謂得和曰,予嘗以寬簡御衆剛毅立志八字,書給東宮,故此閤,名以寬毅,而無懸板,卿其書進閤名,使卽造板以懸,而字樣不必過大矣。得和曰,當依聖敎書進矣。周鎭曰,外宴時,聖上當出臨明政殿矣,明政殿懸板字樣,漫漶渝色,所見埋沒。令進宴廳,改采以懸,好矣,而此非出擧條之事,直令該廳擧行,何如?上曰,依爲之。上曰,明政殿扁額,粉字耶?元淳曰,臣曾見之,則金字矣。上問彦儒曰,上番翰林,亦見否?彦儒對曰,臣亦見之,果是金字矣。周鎭曰,今番庭試初試,分三所設行事,命下矣。節目中,以禮曹·成均館·漢城府,磨鍊設場,而八道儒生,咸聚京師,雖爲分三處設場,誠有狹窄難容之慮。至於漢城府,則地勢不廣,許多儒生,實難容接。若如頃年監試試場之臨急變通,則豈不窘急乎?欲通吏曹而設場,則不至甚狹,而京兆戶籍庫,橫隔於其間,亦難變通,若爲改定試場於他衙門,則恐爲得宜。往復於首堂,面議於大臣,而卽今大臣,旣不入侍,科場事體重大,有非臣所可擅定,敢此仰達。令廟堂,稟處,何如?上曰,大臣之意,欲定於何處乎?周鎭曰,頃日面議於大臣後,發遣禮曹郞廳,摘奸工·刑曹廣狹,則毁撤兩曹隔墻,庶可設場矣。上曰,令備局,付標節目以入,可也。出擧條周鎭曰,冬至使行方物單子,啓下後,知委各司,方物各種,始爲待令,而單子入啓已久,今則期日漸迫,恐有窘急之患,敢此仰達。上曰,當下之矣。周鎭曰,今番誕日,聖壽洽滿五旬,群下忻悅之忱,有倍常年。王世子進表裏事,草記啓下後,陳賀一節,當自臣曹,磨鍊擧行,故草記日昨已爲入啓矣。上曰,此亦當下,而陳賀,何必行於今年乎?始炯曰,今已秋成,年分甚急,都事則不無下直者,而敬差官則無一人下直者,都事之未下直者,及各道敬差官,不多日內催促發送,何如?上曰,依爲之。出榻敎諸臣以次退出。
上在昌德宮。停常參·經筵。
夜四更,流星出井星下,入巽方天際,狀如拳,尾長二三尺許,色赤,光照地。五更,流星出畢星下,入坤方天際,狀如拳,尾長三四尺許,色赤,光照地。
下直,楊口縣監李彦衡,天摩僉使彭龜瑞,舒川萬戶李弘祥。
鄭翬良啓曰,備邊司郞廳,以大臣意來言,今日賓廳坐起日次,而纔經登對,時無稟定事,一兩日差退云矣,敢啓。傳曰,知道。
鄭俊一啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
又啓曰,因弘文館草記,副提學吳遂采,校理閔百行,副校理朴弼載,修撰李昌誼,副修撰金時粲牌招事,允下,而闕門已閉,待明朝出牌之意,敢啓。傳曰,知道。
鄭翬良,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪健基啓曰,右承旨韓師得,右副承旨李普昱,今日不爲仕進。竝卽牌招,何如?傳曰,允。
鄭俊一啓曰,大司諫權瑩,正言黃景源,引避退待,已至多日,尙未處置,事甚未安。除試所進去外,正言尹光纘,卽爲牌招,以爲處置之地,何如?傳曰,允。
以副提學吳遂采牌不進罷職傳旨,及校理閔百行,副校理朴弼載,修撰李昌誼,副修撰金時粲等牌不進禁推傳旨,傳于鄭俊一曰,竝推考傳旨捧入。
兪健基啓曰,副提學吳遂采,校理閔百行,副校理朴弼載,修撰李昌誼,副修撰金時粲,昨旣有只推之命,竝卽牌招,以爲推移入直之地,何如?傳曰,允。
備忘記,傳于鄭翬良曰,今下弓矢,天摩僉使彭龜瑞處,給送。
備忘記,傳于兪健基曰,史官一員待命,騎馬三匹立之。
鄭俊一啓曰,副提學吳遂采,校理閔百行,副校理朴弼載,修撰李昌誼,副修撰金時粲,旣有只推之命,竝更牌招,以爲推移入直之地,何如?傳曰,允。
鄭翬良,以武一所差備官,以試官意啓曰,試官工曹參判李重庚,素有風痰之症,連日赴試之餘,重觸風寒,症勢危重,昏不省事,以此病狀,萬無參試之路。令政院,稟旨變通,何如?傳曰,允。
又啓曰,因武一所草記,試官李重庚,身病危重,無參試之路,令本院,稟旨變通事,允下矣。元單子中,改付標以入之意,敢啓。傳曰,知道。
傳于鄭俊一曰,試官懸頉,如是頻數,前頭將無試官之人,政院,申飭。
鄭俊一,以義禁府言啓曰,全羅右水使狀啓據,刑曹粘目內,羅州前牧使尹潝,移本府處置事,允下矣。尹潝,今方待命於本府,卽爲拿囚之意,敢啓。傳曰,知道。
又以義禁府言啓曰,黃海監司狀啓據,刑曹粘目內,鳳山前郡守申光德,移本府處置事,允下矣。申光德,前以他罪,徒配於京畿竹山府分行驛,依例發遣府書吏,拿來,何如?傳曰,允。
又以禮曹言啓曰,童蒙禮講,每朔設行事,已有定式,而今月內,堂上有故,不得設講之意,敢啓。傳曰,知道。
正言尹光纘啓曰,請充軍罪人李時蕃,依律處斷。請逆魁坦緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。請遠配罪人,絶島定配。請還寢罪人橏減等之命。新除授司憲府大司憲李宗城,時在公洪道監司任所,執義李光湜,時在京畿仁川地,掌令閔堣,時在楊根地,請竝斯速乘馹上來事,下諭。竝引嫌而退。當初所陳,雖涉不審,聖敎匪怒,何必爲嫌?上款措語,或欠稱量,臺體所在,不可輕遞。請正言黃景源,大司諫權瑩,竝命出仕。臺啓措辭及兩臺避辭見上答曰,不允。下諭事,依啓。都憲則交龜後,自當上來,勿爲下諭。處置事,依啓。
正言黃景源啓曰,臣頃於賓筵,倉卒入侍,本院前啓,未及審閱,如前司諫許沃事,所當停論,而一例連啓,至被筵臣之斥,而臣矇然亦未引避。及退出後,得伏聞聖上,以臣於筵臣之言,初不引避爲非,臣竊不勝瞿然之至。夫臺諫傳啓,何等嚴重,而筵臣,乃於榻前,肆然評論,今日筵體,誠極寒心。然臣旣聞譏切之言,當避而不避,自損臺體,何敢仍冒於臺次乎?請命遞斥臣職。答曰,勿辭。
鄭俊一啓曰,正言黃景源,再啓煩瀆,退待物論矣。傳曰,知道。
江華留守金始㷜疏曰,伏以臣於千萬意外,忽伏承沁留仍任之命,聖恩洪大,筵敎鄭重,臣是何人,今於白首垂死之中,乃敢得此於明主之前,臣誠惶恐瞠惑,自不覺感淚之被面。噫,臣之無才無能,年老多病,想莫逃於天鑑之下,則堂堂聖朝,不患乏人,而猶且終始不捨,乍遞旋授者,特以築斯之役,始於臣手,故有此責成之擧。臣於此事,或奏或疏,自初陳請者也,在臣道理,豈敢懷中途掉脫之計,而況且江都,近地也,居留,閑職也。官榮祿厚,人所不厭,臣獨何心,其欲圖避?第臣之抵罪不可赴者,自有大關。一自築城以後,論說多端,或曰易毁,或曰自圮,臺臣之章疏,將臣之筵奏,相繼迭發,至今未已。此固出於慮事周密之意,則作事之道,唯在謀始,誤事之後,悔亦無及。在朝家愼重之道,更以猛砲而試之,且以大椎而壞之,益加審察,驗其堅脆。如其不易毁不易圮,則築之,可也,如其易毁易圮,則不築之,可也。今乃不然,一邊易毁圮爲慮,一邊以繼築爲計者,終不成事理,而雖以臣處義言之,前後疵短之論,旣如是紛紜,則臣以當初始事之人,固當縮伏竢罪之不暇,猶復晏然受任,更當此役,其在廉隅,決無是理,此臣所以寧被威譴,不敢爲冒膺之計也。況臣之今年,已六十八矣,受賦最薄,痰病且苦,精力日耗,聰聽日失,不待謝仕之年,已斷陳力之望,而今乃更赴於瓜熟旣遞之後者,此豈國體之所可爲,而臣心之所敢安乎?左思右量,無復去就之可論,且伏聞日前,筵中大臣,歷論江都之無財力,而以臣築城時物力,謂之臣弟在兵·戶曹時,多有所助云。噫,年來臣弟之所忝叨者,俱是國之重任。築城雖云公役,若於弟兄之間,以朝家所不知之財力,私有所助,則終不免爲與受放肆之歸,事雖冗瑣,亦不得不一暴焉。當初本府甓築,不過臣私欲創試者,所入物力,不敢煩請於朝家,而役丁亦皆雇募,工費自致浩多,糧米雖有拮据,功錢元無出處。如備局許題之風落木,地部還報之湖南太,立本取剩,有所聊賴,而俱不出臣弟之手。至於臣弟,則向在兵曹時,只有載寧禁保米四百石之依他例許賣而已,則所謂所助,唯此一事,今大臣之言,無或錯認而然耶?緣臣築城,而若使臣弟爲私費公財之歸,則此亦臣不安之一端矣。區區素劃,萬無變動之勢,恩敎之下,秪承無路,靜言思之,罪尤萬死。最是目下之可悶者,重地瘝曠,今爲累朔,田軍大政,主管無人,此在朝家不待臣畢辭,而卽有以變通也,玆敢悉暴血懇,仰首鳴號。伏乞聖慈,天地父母,察臣言之非出矯飾,諒臣情之有難强迫,亟賜鐫改,以便公私,不勝兩幸。臣無任屛營祈懇之至,謹昧死以聞。答曰,省疏具悉。今者仍任,爲國深計,以卿純殼之心,宜體赴任,何過撕捱?卿猶若此,今之文可知,覽卿所陳,已知奏達之過矣。其雖甲乙,予志定矣,何足道哉?卿其勿辭,卽速察任。
司諫金宗台疏曰,伏以臣於臺職,本來情病,不可一日冒據,而試事體重,不敢言私,黽勉出肅,來參試院,已四五日矣。昨日得見朝紙,稷山縣監金百鍊,辭朝而曾不歷辭於臣,揆以朝體,不可無警飭,故果有下吏囚禁之事矣。百鍊,馳馬直到於試院之外,脫帽解袍,投之試門外沙場而走,擧措之駭悖,前所未有。臣之本意,以體統所關,只欲一時示警而已,前後臺官之有此等事者何限,而未聞有如許怪擧,則此莫非緣臣疲軟,不合臺閣之故,而今以例飭之事,受侮於一守令至此,其駭人聽而羞臺閣,極矣。伏乞聖明,亟罷臣職,以重臺體焉。仍伏念,守令之必歷辭臺臣,國朝之定制不偶,而三百年流來之例也,彼百鍊,獨不來辭,自壞朝體,而今因一吏之暫囚,盛氣發怒,作此駭妄之擧。若置而不論,則自今以後,凡諸守令歷辭兩司之規,其將廢閣,豈不寒心哉?臣謂稷山縣監金百鍊,宜施罷職之警,以存體例也。臣無任屛營祈懇之至,謹昧死以聞。答曰,省疏具悉。果若所陳,其涉可駭,紀綱攸在,令該府處之,爾其勿辭,從速察職。
上在昌德宮。停常參·經筵。
夜三更,流星出參旗星下,入南方天際,狀如拳,尾長三四尺許,色赤,光照地。
下直,長淵府使金錫基,巨濟府使具鼎煥,右群山僉使李玄年。
鄭俊一啓曰,大司憲李宗城,執義李光湜,掌令閔堣在外,李徵夏武一所監試官進去,持平趙明鼎親病受由,南鶴宗武二所監試官進去。今日以監察茶時之意,敢啓。傳曰,知道。
又啓曰,正言黃景源引避退待,已至經宿,未卽處置。除試所進去外,正言尹光纘,卽爲牌招,以爲處置之地,何如?傳曰,允。
以大司諫權瑩牌不進罷職傳旨,傳于鄭俊一曰,推考傳旨捧入。
以副提學吳遂采牌招不進罷職傳旨,及校理閔百行,副校理朴弼載,修撰李昌誼,副修撰金時粲等牌不進禁推傳旨,傳于鄭俊一曰,竝推考傳旨捧入。
李普昱啓曰,副提學吳遂采,校理閔百行,副校理朴弼載,副修撰金時粲,旣有只推之命,竝更牌招,以爲推移入直,何如?傳曰,允。
鄭俊一啓曰,副提學吳遂采,校理閔百行,副校理朴弼載,副修撰金時粲牌招事,允下。而今已夜深,待明朝出牌之意,敢啓。傳曰,知道。
又以禮曹言啓曰,今八月二十八日,進宴都監堂上請對引見入侍時,外宴三度習儀,只令承·史及都監堂上諸執事入來,只行一度,可也事,命下矣。習儀吉日,令日官推擇,則九月旬前旬後,或有國忌,或有拘忌,只十一日平吉云。而大王大妃殿進宴內習儀相値矣。大王大妃殿進宴內習儀,以初九日改推擇進定,大殿進宴內習儀,以十一日定行,而一依正日例。中使承旨史官入直宮官及進宴廳堂上諸執事,以黑團領竝爲進參,具鼓樂行禮於明政殿,而應行諸事,令進宴廳專掌檢飭事,分付,何如?傳曰,允。
又以兵曹言啓曰,去八月朔堂下武臣等試射,當爲設行,而連因有故,今已踰月,不得爲之之意,敢啓。傳曰,知道。
又以司僕寺官員,以提調意啓曰,本寺馬匹分養各邑之規,待其肥澤上納,以備國用與軍兵緩急之需。其所關係,至重且大,故所納馬匹,或瘦瘠病傷故失,則各其營邑守令,每於歲末,分等施罰事,嚴明定式。而數十年來,連有赦令,外方百計弄巧,擧歸蕩滌,曾無一番依事目施罰之事,故各邑怠慢成習,全無懲畏,元不着意看養,以致國馬之瘦瘠病傷者居多,殊非重馬政嚴事目之意。此後則當年分養馬執頉者,自本寺考准,上送書目,以其守令姓名,直爲依事目入啓勘處,不必更煩査問於外方,致有遲延粧撰之弊爲宜。依此定式,知委施行。而今年各邑上納中,馬匹尤甚瘦瘠,或到卽致斃,如慶尙右兵營·成川府兩處,則有不可等待歲抄,循例施罰而止。慶尙右兵使洪德望從重推考,成川府使林象鼎拿問,爲先嚴示懲礪,何如?傳曰,允。
正言尹光纘啓曰,請充軍罪人李時蕃,依律處斷。請逆魁坦,緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,快正王法。請聖鐸等二人,竝令還發配所。請遠配罪人,絶島定配。請還寢罪人橏減等之命。措辭見上籌司,卽唐之平章,宋之樞密,而近來,便作當品輪差之窠,識者之寒心,久矣。備局堂上權,資歷固自有餘,幹器實非所長。請備局堂上權改差。近來紀綱之墜壞,朝班之紊亂,固已寒心。向者陵幸時,畿營後陪褊裨,偃然馳馬於百僚成班之前,押班監察,恬不呵禁糾察,憲臺視若尋常。及夫駭憤之語,齊發班行之後,始乃勉强推治,終因該裨之慢拒,旋卽退縮。或請春坊之出牌,或要諫院之合力,擧措疲軟,令人代羞。其在嚴朝體振頹綱之道,不可仍置。道臣之不能檢下,亦不無責。請當該押班監察拿處,憲府該臺罷職,當該營裨,令攸司從重科罪,道臣推考。前兵使崔命柱,負釁至重,廢錮已久,聖敎靳敍,蓋嚴懲罰,而遽差軍門,便同平人,物情莫不爲駭。請前兵使崔命柱,永刊仕籍,當該將臣,從重推考。初仕年限,國典莫嚴,而前繕工假監役許砥,年旣未滿,混擬受點,雖因銓曹草記,纔已改差,而當初不察之失,在所難免。請當該政官推考。引嫌而退,當避不避,雖緣忙錯,旣損臺體,勢難仍在。請正言黃景源遞差。避辭見上答曰,不允。監察營裨事及三件推考事·處置事,竝依啓。
上在昌德宮。停常參·經筵。
下直,幕嶺萬戶趙台壽。
兪健基啓曰,左承旨申致雲,左副承旨鄭翬良,今日不爲仕進,竝卽牌招,何如?傳曰,允。
備忘記,傳于李普昱曰,今下弓矢,幕嶺萬戶趙台壽處,給送。
以副提學吳遂采罷職傳旨,及校理閔百行,副校理朴弼載,副修撰金時粲等牌不進禁推傳旨,傳于韓師得曰,竝推考傳旨捧入。
鄭翬良,以備邊司言啓曰,江都城役節目,依下敎磨鍊,別單書入啓下後,知委本府,何如?傳曰,允。
鄭俊一,以義禁府言啓曰,稷山縣監金百鍊,令該府處之事,傳旨啓下矣。金百鍊下去京畿安山地云,依例發遣府羅將拿來,何如?傳曰,允。
持平趙明鼎啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請還寢物故罪人明彦特放之命。請還收遠配罪人尹志,放歸田里禁錮終身之命。措辭見上近日法綱益頹,堤坊大壞,銓注之際,全無畏愼,如李元禎·洪宇遠之孫,亦皆檢擬於齋郞之望。夫禎·遠負犯之至重,先朝處分之嚴截,國人無不知之,僚席亦有異論,而不少持難,任情收錄,及夫聽聞大駭物議喧騰之後,始乃投疏自首,有若初未聞知者然。立朝累十年,致位大冢宰,而不知誣先后之凶疏云者,其果成說乎?語甚窘遁,事欠誠實。請吏曹判書鄭羽良從重推考,英陵參奉李學中汰去。銓曹相避之規,自是不易之典,今之吏郞,雖無參涉通塞之事,而若其應避之嫌,則雖該房承旨·兵曹郞官,亦皆有之,吏郞固無異於此矣。法例至嚴,無敢或違,玉署·春坊,雖有啓請竝擬之例,而是乃曾經已通之謂,至於新通,事面自別,決不當引用此規也。今番說書新通中兩人,一則吏郞之兄,一則吏郞之弟,而諉以啓請,肆然通擬,少無嚴憚之意,甚非祛私之道,重惹物議,大關後弊。請吏曹堂上,竝從重推考,當該郞官罷職。昌城府使盧啓禎之冒錄四祖,變易姓名,足爲渠平生斷案。向者湖閫差除,固已萬萬濫猥,而其貪饕不法之狀,又難枚擧,姑就其最甚者論之,憑藉備局之關,亂斫禁養之松,發島民而赴役,定高價而勒賣,怨苦之聲,殆遍列邑,甚至於掘發草殯,檢視葬板,如無烙印,則諉以潛斫,輒徵贖錢。其殘忍毒酷之害,至及於旣朽之骨,則所徵之多歸於私用,在渠猶爲薄物細故,如此之人,不可更畀字牧之任,重貽生民之患。請昌城府使盧啓禎,削去仕版。箕城少尹,自是蔭塗之極選,物衆地大,吏悍民頑,苟非才識兼備,地望俱優者,無以克其任矣。新除授平壤庶尹趙鎭泰,本以庸陋,善事發身,前後居官,專事要譽,雄府陞差,極涉濫猥,除目之下,物情俱駭。請平壤庶尹趙鎭泰改差,百里之宰,爲任不輕,當此飢荒荐臻,生民倒懸之日,尤不可不愼擇也,明矣。新除授庇仁縣監文天擎,本以卑賤,全無知識,問其曾經,則不過以武科壯元,例付活人別提而已,人地履歷,無復可言,荒年弊邑,決知難任。請庇仁縣監文天擎改差。訓蒙之官,其責甚大,實爲初仕極擇之窠,苟非文學雅飭之士,不宜濫授。新除授童蒙敎官鄭恒齡,輕淺庸碌,地望俱蔑,政眼一出,聽聞俱駭。請童蒙敎官鄭恒齡改差。答曰,勿煩。
領議政金在魯箚曰,伏以臣,昨見諫院之啓,有崔命柱永刊,當該將臣重推之請,而將臣事,已蒙允矣,臣於此,誠不勝悚蹙之至。夫命柱之罪,不過初無知人之鑑,而若其見罪黜絶,過累年之後,喪性爲妖逆,於命柱,何與焉?從前或有平時薦拔,後爲反賊,而未嘗加以不知人之罪,則命柱之五年錮廢,亦出於別用過典。當初削職時,右揆亦言其人之可惜,而諸臣亦多陳之。厥後臣與左右揆,嘗以恩命之一向久靳爲過,累有所陳達,此豈爲一武弁地而然哉?及至今夏,自上不待更陳,特敎給牒,則諸軍門,皆欲置諸幕屬,而猶有所不敢,兵判至欲臣一稟,故果擧似於筵席,得承有何不可之敎。今番啓下時,臣又同議,若以遽差爲咎,則臣當爲首,而將臣被推,臣獨免焉,固已惶愧不安,而命柱之眞有釁負,可合終身廢痼。臣誠愚昧,不能曉得也,玆敢陳章首實,縮伏竢譴。伏乞聖明,亟命勘正臣罪,比將臣加重,以安私心,以謝臺議,千萬幸甚。取進止。答曰,省箚具悉卿懇。事體則是,依允,此何撕捱?卿須安心勿辭,亦勿引咎視事焉。仍傳曰,遣史官傳諭。
上在昌德宮。停常參·經筵。
日出時,日中有黑氣。
下直,德源府使李殷春,安峽縣監徐有常,古今島僉使崔日徽。
鄭翬良啓曰,大司憲李宗城,執義李光湜,掌令閔堣在外,李徵夏武一所監試官進去,持平趙明鼎呈辭,南鶴宗武二所監試官進去。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪健基啓曰,假注書金朝潤,身病猝重,勢難察任,今姑改差,何如?傳曰,允。
韓師得啓曰,副提學吳遂采,校理閔百行,副校理朴弼載,副修撰金時粲,旣有只推之命,竝更爲牌招,以爲推移入直之地,何如?傳曰,允。
以副提學吳遂采牌不進罷職傳旨,及校理閔百行,副校理朴弼載,副修撰金時粲牌不進禁推傳旨,傳于申致雲曰,竝推考傳旨捧入。
申致雲啓曰,因侍講院草記,輔德李光運,兼輔德李天輔牌招事,允下,而闕門已閉,待明朝出牌之意,敢啓。傳曰,知道。
李普昱,以侍講院言啓曰,本院上番文學閔百昌入直矣,以親病陳疏徑出。輔德李光運,謂有親病,兼輔德李天輔,謂有身病,弼善·兼弼善未差。兼文學金時粲,以本職違牌,上番他無推移之員。輔德李光運,兼輔德李天輔,竝卽牌招,以爲推移入直之地,何如?傳曰,允。
又以禮曹言啓曰,今九月二十九日,大王大妃殿誕日,王世子當有陳賀致詞之節,而十三日大殿誕日陳賀節目中,王世子自內只進表裏事,已爲啓稟磨鍊矣。今亦依此磨鍊擧行之意,敢啓。傳曰,知道。
又以備邊司言啓曰,今日本司開坐,而堂上進參,只有二員,餘皆懸頉,無以備員,事甚未安。實病·公故·應頉外,竝牌招,何如?傳曰,允。
慶尙監司狀啓,平山浦兵船砲手姜德昌等渰死事,傳于申致雲曰,渰死等人,令本道恤典擧行。
鄭翬良,以義禁府言啓曰,成川府使林象鼎拿問事,傳旨啓下矣。林象鼎時在任所,依例發遣府羅將拿來,何如?傳曰,允。
又以義禁府言啓曰,東班押班監察崔鎭岳,西班押班監察柳瑜拿處事,傳旨啓下矣。崔鎭岳今方待命於本府,卽爲拿囚,而柳瑜時在京畿長湍地云,依例發遣府羅將拿來,何如?傳曰,允。
李普昱,以武二所差備官,以試官意啓曰,本所捧單之數,至於八十二字之多。自開場初日至今日,通計十八日,而其中去月十九日及二十日,以幸行動駕,依例撤試,二十一日至二十三日,連以監試官不備,撤試,二十五日,因雨下,半日撤試,二十八日,又以監試官不備,撤試,前後撤試者,乃至七箇日。六兩則明日僅當畢試,而柳葉箭,若以二貫革試取,則會試前,日字無多,及期出榜,不但窘急,遠方擧子留滯之弊,亦不可不慮。在前如此之時,多有四貫革設行之規,今亦依近例,以四貫革試取之意,敢啓。傳曰,知道。
又以武一所差備官,以試官意啓曰,本所擧子錄名之數,比前頗多,中間以監試官不備,累日停射,設場後殆近二十日。六兩今幾畢射,而前頭柳葉箭及試講,將未免曠日遲延,當此秋收方殷之時,遠方擧子之裹糧留滯,事涉可慮。在前如此之時,有柳葉箭四貫革試射之例,今亦依近規,以四貫革設取之意,敢啓。傳曰,知道。
公洪監司李德重疏曰,伏以臣於月前拜命之後,旋遭長子之慼,情事痛毒,未忍捨去,纔依踰月之制,已經嬴博之葬。方擬辭陛赴任,而念臣父母墳山,在於京畿龍仁地,緣臣久繫外邑,省掃之闕,已至三年,今又受命遠出,回瞻松楸,益切霜露之感,玆敢冒死陳情於孝理之下。伏乞聖明,特許臣歷省丘墓,以伸人子至情,千萬幸甚。臣無任屛營祈懇之至,謹昧死以聞。答曰,省疏具悉。卿其依所陳往省焉。
兵曹判書徐宗玉疏曰,伏以臣於日昨,冒陳癃疾之狀,庶遂鞶褫之願。聖慈矜憐,姑許休暇,臣誠感激,安意調息,亦有日矣,而源委旣深,差歇無期,職事瘝廢,爲罪益大,方欲更申前懇,冀賜處分矣,得伏見諫臣避辭,則以臣前席之妄對,聲罪至嚴,竊不勝慙駭也。伊日諫啓之傳也,至許沃事而有所下詢,兩大僚陳之,臣亦繼之,而此不過片言也。然臣乃以率爾引咎者,蓋出於重臺啓嚴筵體之意,則今其所謂肆然·寒心等語,何其抑勒也?且旣知其評論之肆然,則何不卽其席而糾責?乃於日久之後,强出爲避,有若彈射者然,實未知何意也。蓋臣多不愼樞機,輒取人之凌罵,其亦困矣,尙誰尤哉?至於院啓所論崔命柱事,尤極惶怖。臣於命柱,本不識其面目,而只聞爲人之可惜也。都提擧旣已陳達,且使之差下,臣非不知當初罪名,關係至重,而軍任異於公爵,又經筵稟,則姑此收檢,恐無不可也。今諫臣論責,極其峻嚴,雖蒙寬大之恩,只許薄勘之罰,而區區情地,實甚兢危,官職去就,非所可論,玆敢略具短疏,仰請威命。伏乞聖明,將臣本兼諸任,盡行刊削,以謝臺議,以靖私分,不勝幸甚。臣無任竢罪屛營之至,謹昧死以聞。答曰,省疏具悉。撕捱過矣。卿其勿辭行公。
正言尹光纘疏曰,伏以臣父,年今六十,方持臣祖母喪,居在公洪道尼山地,而宿抱痰病,重以衰年草土,澌毁之餘,疾恙長不離身,氣力居常澟綴。顧臣情理,豈有離捨在京之勢,而係官之身,不敢言私,離違病側,已半年餘矣。夙宵憂悶,寢夢常驚,卽者急足,來自家鄕,聞臣父宿症,越添於涼生節換之餘,流痰凝核,胸膈痞結,始則牽引,轉成刺痛,晝夜叫苦,食啖專卻,委身床笫,轉動須人云。老人氣力,幾何澌滅,臣自得此報,神精飛越,頃刻難定,玆敢投進短章,忙尋鄕路,徑情擅行之罪,萬殞難贖,而顧臣所叨職名,異於該司冗官,決非在鄕之人,一刻虛縻。且於大僚之箚語,亦有可辯者,而顧今情私迫急,心神錯亂,詣臺自列,亦不遑暇,泯默徑歸,臣心悚縮,益復靡措。伏乞聖慈,天地父母,憐臣之情,察臣之懇,亟賜鐫罷,以警具僚,以安私分,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭往護焉。
文學閔百昌疏曰,伏以臣父,年今六旬,素抱痼疾,而秋初下鄕之後,調攝之節,自多不便,病勢頻添,寧日恒少,母病尙在進退之中,久未蘇完。臣之情理,實難離側,而煩猥是懼,不敢冒瀆私懇,抑情供職,遲徊至今,而第臣於數日以來,連接鄕信,則臣父猝得痁患,數次作痛。始初症情,雖不至於危篤,衰境痁疾,兼以宿病,則醫治甚難,憂慮實倍,況鄕廬齟齬之中,省視無人,遠離焦鬱之情,益有所難堪。區區至懇,終難自阻於孝理之下,方欲陳章請由,卽者,急報踵至,而父病日輒作痛,症形轉就苦劇,痰癖挾發,寒熱交劇,離却無期,而食飮殆乎全廢,氣息漸至澌綴。臣聞來,心神飛越,益不能自定,急於歸護,頃刻難住,玆從直中,投進短章,徑出禁門,仍尋鄕路。伏乞聖慈,天地父母,特賜矜諒,亟命鐫削臣職名,俾專救護,仍治臣擅行之罪,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭往護焉。
李普昱啓曰,卽者,文學閔百昌,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
上在昌德宮。停常參·經筵。
昧爽,有霧氣。日出時,日中有黑氣。未時申時,日暈。自初昏至三更,有霧氣。
下直,肅川府使柳世德,慶尙都事李弘稷。
韓師得啓曰,副提學吳遂采,校理閔百行,副修撰金時粲,旣有只推之命,竝卽牌招,推移入直,何如?傳曰,允。
以副提學吳遂采牌不進罷職傳旨,及副修撰金時粲牌不進禁推傳旨,傳于李普昱曰,竝推考傳旨捧入。
韓師得啓曰,副提學吳遂采,副修撰金時粲,旣有只推之命,竝更牌招,以爲入直,何如?傳曰,允。
鄭翬良啓曰,明日次對,諫院無進參之員。除在外·試所進去外,大司諫權瑩,待開門牌招,以爲入侍之地,何如?傳曰,允。
韓師得,以禮曹言啓曰,卽接健元陵·顯陵·泰陵·康陵·穆陵·徽陵·崇陵·惠陵官員聯名所報,則陵內虎患,自春間比比有之矣。入秋以後,陵上咫尺之地,紅箭門不遠之處,往來無常,或當晝出沒,或臨路咆哮,嚂食馬匹,侵犯人物,守直下卒,有時不得出入云,園陵肅敬之地,虎患若此,極爲可慮。卽令軍門,依例發遣將校,期於捕捉,何如?傳曰,允。
鄭俊一,以御營廳言啓曰,因禮曹草記,健元陵·顯陵·泰陵·康陵·穆陵·徽陵·崇陵·惠陵陵內虎患,自春間比比有之。入秋以後,往來無常,嚂食馬匹,侵犯人物,園陵肅敬之地,虎患若此,極爲可慮。卽令軍門,發遣將校,期於捕捉事,命下矣,本廳將校,率領牙兵五十名,今日出送之意,敢啓。傳曰,知道。
又以戶曹言啓曰,年分踏驗,一時爲急,而慶尙道敬差官李永福,方遭臺彈,不可等待其收殺,李永福今姑改差,其代令該曹口傳差出,使之一兩日內,催促發送,何如?傳曰,允。
持平趙明鼎啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請還寢物故罪人明彦特放之命。請還收遠配罪人尹志,放歸田里,禁錮終身之命。請吏曹判書鄭羽良從重推考,英陵參奉李學中汰去。請吏曹堂上,竝從重推考。當該郞官罷職。請昌城府使盧啓禎削去仕版。請平壤庶尹趙鎭泰改差。請庇仁縣監文天擎改差。請童蒙敎官鄭恒齡改差。措辭見上答曰,勿煩。
校理閔百行疏曰,伏以臣,疾病難强,供職無路,疏籲見阻,罪積逋慢,而曲蒙涵貸,輒靳例勘,臣誠感惶,只益兢蹙。第臣於日前,得聞臣父忽得痁患,已經數次,頓無減勢,鄕曲醫治,旣未及時,冷落荒村,扶護無人。顧以此時,遠離親側,未卽歸省,固非情理之所可忍,而上來屬耳,又瀆私懇,揆以分義,極涉惶猥,趑趄遲回,倏過累日,焦遑悶迫,莫省所以。迺於昨夕,急報踵至,而父病日輒作痛,痰癖挾發,寒熱交極,離却無期,而飮啖幾乎全廢。眞元漸覺凜綴,種種症形,極其危惡。臣聞來,方寸迷亂,益難自定,到此情私,實無頃刻按住之勢,而昨朝違召,傳旨未下,待勘之蹤,籲呼無由,挨過一宵,煎熬如狂,卽又天牌臨辱,玆敢隨詣闕外,疾聲籲急,忙尋鄕路。伏乞聖慈,天地父母,特賜矜諒,亟命鐫削臣所帶之職,俾專救護,仍治臣擅行之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭往護焉。
敎公洪監司李德重書。王若曰,建八路而環我中邦,孰非難愼之任?控二南而捍此內服,尤須保釐之才。苟非望實之俱隆,疇膺屛翰之重寄。眷玆百濟舊壤,寔我三韓雄藩。以言乎提封,複嶺重湖綿地幾六百里,以言乎管轄,廣都連城置吏餘五十員。土膏汧雍如也,經費之依辦强半,士習鄒魯若也,位著之布列居多。時平通河汴之轉輸,公私有濟,世亂任江淮之保障,緩急無憂。蓋自古而則然,顧在今而異是。前夏之旱乾慘目,憂虞難一二言,去歲之疫癘驚心,札瘥以千萬計。重以八月之霜雹,已判大無,哀此一方之人民,將何全活?不惟天災時變,式月斯生,抑亦世道人心,惟日以異。閭閻少禮讓之習,訟獄難平,豪右多擊斷之風,鰥寡無告。前後朝家之施措,非不欲益下而便民,小大官吏之恬嬉,其奈尠奉公而體國?均役之議非不美,徒歸虛文,恤窮之令非不勤,未究實惠。至於城池器械,久置相忘,若夫錢穀甲兵,徒擁虛簿。嗟積弊莫如近日,念丕責惟在外臺。朝無廣平,誰能任懷保之責?世有孟博,方可寄澄淸之權。惟卿,通敏之才,溫雅其性。文章餘事,早擅譽於詞場,淸名遺風,剩襲訓於名祖。當榮途之歷踐,而峻望之彌彰。摛文翰垣則藻采贍敏,侍講經幄則論思切當。拭玉燕山,益驗操履之約,秉筆銓席,咸推鑑別之公。近置喉舌之司,出納惟允,遠試股肱之郡,績庸甚多。蓋通才無適不宜,顧重任非此莫可。玆授卿以守公洪道觀察使兼兵馬水軍節度使巡察使公州牧使。牙纛玉節,非以其身之苟榮,海嶠蒼生,只欲與我而共理。知卿敏達之才諝,足以革弊而蘇殘,稔卿粹潔之風標,足以範俗而淑世。惟其眷知也篤,所以任用之專。卿其益勵乃心,克體予意。慈良愷悌,非卿之所不足焉,寬廣嚴凝,是卿之所當勉者。事無急於恤困,宜如拯溺而救焚,政莫要於化民,必思移風而易俗。明黜陟愼刑獄,固所當先,興學校勸農桑,尤豈少緩?凡諸措置,悉從便宜。矧玆訛言之胥興,詎忽懲前之念?必也戎備之克詰,俾爲善後之圖。端本澄源,予亦自期於加勉,承流宣化,卿宜無憚於效勞。他餘稟裁,厥有典憲。於戲,憂深乙丙,民飢奚異於己飢?謨殫甲庚,王事宜視以家事。復辭京闕,固知卿北望之誠,暫鎭湖山,庶寬予南顧之慮。行且召矣,往其欽哉。故玆敎示,想宜知悉。知製敎韓翼謩製進。
上在昌德宮。停常參·經筵。
日出時,日中有黑氣,辰時巳時,日暈左珥,自初昏至三更,有霧氣。
兪健基啓曰,右副承旨李普昱,今日不爲仕進,卽爲牌招,何如?傳曰,允。
備忘記,傳于韓師得曰,史官一員待命,騎馬三匹立之。
以大司諫權瑩牌不進罷職傳旨,傳于鄭翬良曰,推考傳旨捧入。
以賓廳進不進單子,傳于鄭翬良曰,次對頃以特敎爲之,而今番則雖循例次對,久後爲之,都監堂上外,單子改修整以入。
以副提學吳遂采牌不進罷職傳旨,及副修撰金時粲牌不進禁推傳旨,傳于李普昱曰,竝推考傳旨捧入。
傳于鄭翬良曰,大臣以下詣閤外。
傳于鄭翬良曰,兵判牌招入侍。
韓師得啓曰,副提學吳遂采,副修撰金時粲,旣有只推之命,竝卽牌招入直,何如?傳曰,允。
以副提學吳遂采再招不進罷職傳旨,及副修撰金時粲再招不進禁推傳旨,傳于鄭翬良曰,竝推考傳旨捧入。
韓師得,以禮曹言啓曰,取考丙戌年進宴時謄錄,則內命婦致詞頭辭,命婦爵號,稟旨擧行矣。今此進宴時,命婦班首爵號,必須預知,然後致詞頭辭,可以磨鍊,敢此仰稟。答曰,已下敎于都監矣。
兪健基,以奉常寺官員,以都提調意啓曰,去辛酉式年國用及各樣禮葬,京外位版所用栗木,全羅道三百株內,六十株,敗船渰沒,栗木元數,不可不備待。依前例移斫充數於江原道事,昨年草記允下,而旋因本道凶荒,待今年秋成,發遣敬差官斫伐事,啓達矣。依昨年定奪,今將發遣敬差官,令該曹先爲行關,分付于本道,何如?傳曰,允。
副司直李雨臣疏曰,伏以臣,老病垂死之中,卽伏見囚人權崇供辭,則因誣辱金家事,醜悖之言,至及於臣祖先。闔門聚首駭怖,誠莫知崇之說,何所據而發也?故都正臣金壽一之妻,卽臣族曾祖故參判臣昭漢之女,而今崇,欲誣壽一之妻,至曰全家被擄,又曰,李廷龜諸孫,同時被擄,次第贖還。廷龜卽臣高祖故相臣文忠公也。臣猥以不肖,爲廷龜之嗣孫,私情崩迫,不敢泯默,玆敢沫血,略陳江都避寇顚末,惟聖明垂察焉。噫,江都之事,尙忍言哉?其時島中士大夫之殉節者,不可勝數,而臣一門之內,烈孝旌閭,至今炳爀,世之論江都死節者,必稱臣家,不意今者,崇之誣辱至此,誠不勝萬萬痛駭。當丙·丁之亂,臣祖故判書文肅公臣一相,以修撰從扈南漢,臣曾祖故判書文靖公臣明漢,時在父喪縗麻中,而義不敢私自避兵,與弟昭漢,覲赴南漢城下。賊騎已充斥,不得已轉向江都,以通奔問之路,奉母夫人與諸家屬,避匿於麻尼山下。不幸城陷之初,賊勢侵逼,蒼黃危迫,臣族曾祖昭漢,爲母夫人,欲緩賊鋒,紿引賊以去。臣曾祖,得乘其間,扶將老母,率妻及介婦·姪婦與姪女金壽一之妻曁諸幼穉,得一船轉向喬桐。臣從祖故進士臣萬相,故副提學臣端相,相失於搶攘中。臣祖母及從祖及第臣嘉相·族曾祖母,竝皆殉節。臣族曾祖昭漢,與其子故判書文良公臣殷相四兄弟及穉弱二女,在干戈中矣。孝宗大王,送言於虜將,竝釋士大夫陷虜者,虜許之,而于時金汗,下令其將曰,李某子孫,如在擄中,竝令保護,保護者,卽放還之謂也。以是,族曾祖昭漢,在賊一日,竝與家屬而免歸。金汗之有是令者,卽丁卯以後,感服文忠公名德之故,而此說,備載於先正臣宋時烈所撰臣族曾祖墓文矣。臣從祖萬相·端相,則年紀幼穉,同陷虜陣,各自分散,不知金汗之有令。當講和之日,因外從兄永安尉臣洪柱元之陳達於仁祖大王,始以金汗令,言於虜將,到松都而脫歸,昭顯世子召見,賜果物慰遣。噫,臣家江都避兵事實,不過如右所陳,而此皆臣累世家乘及先正臣金尙憲·宋時烈,故相臣李景奭文集中,昭昭載錄矣。崇供所謂全家被擄者,不待陳辯,自歸誣罔,而至於次第贖還云者,尤極白地做創。夫贖還者,謂被擄之人,納價貰還者也。渠豈忍以此等醜辱,肆然加之於臣家耶?噫,臣族曾祖之陷陣,爲老母一時緩禍之計,而卽日得還。從祖萬相·端相,則年俱幼小,離散於危急分岐之際,亦旋卽免還,豈有贖不贖之可論,而今謂之臣高祖諸孫,次第贖還,何其擧一門而誣衊之至此耶?噫,亦甚矣。彼崇,急於逞憾金家,創出虛妄之言,誣人祖先於百餘年之後,而至曰今其後孫,尙能備言之,何其言之無倫,若是之甚也?凡爲人之後裔者,雖不肖無識,人或誣其祖先,則人情天理,固當以義絶之。號泣伸辨之不暇,而豈有自我誣先祖,如崇言之理哉?此亦崇欺蔽聖聰之一端,臣尤切痛心焉。噫,世道日下,人心澆薄,惟以傾陷人,爲能事,而做出妖言,構虛捏無,誣辱人之先世,未有如崇之憯毒者。此實一世之變怪,人莫不駭憤,固不足多辯,而事係先誣,臣忝在族黨之長,不得不冒死陳暴於宸嚴之下,伏乞天地父母,洞賜鑑燭,嚴加處分,快伸臣家忽地被誣之冤,千萬至幸。臣無任呼天望聖血泣祈懇之至,謹昧死以聞。答曰,省疏具悉。覽卿所陳,濫供辱人先,其涉可駭,何足辯也?
前郡守金時敏,司僕寺判官金時敎,幼學金顯行·金勉行,進士金謹行,前佐郞金善行,幼學金克行·金德行·金福行·金祿行,生員金履遠,幼學金履復·金履岳·金履祿·金履甲·金履禧·金大淳,前承旨趙明履,前評事趙明健,幼學宋復相·洪應盛,進士洪應寅,幼學洪應台·鄭檍·鄭橚·徐喜修·趙德弘·趙德行·吳載九·魚用霖·魚用賓·李思儼·洪景顔·洪景曾·洪景宣·洪景輿·李昌道·尹遠基·李商衡·鄭達性·鄭大性·鄭復性·李景熙·李碩存·吳鉉·安命大,前假注書李運海,幼學李重海等疏曰,伏以臣家,酷被權崇之誣辱,不勝駭憤痛迫之情。頃日臣弟時愼,不避僭猥之誅,至有籲冤之擧,臣家之與權家,當初結怨之由,及權家本來挾私逞毒構捏陷害之狀,蓋已歷歷敷列,則伏想日月之明,洞照無餘,而今又見崇之供辭,則滿紙凶悖之談,構誣之言,罔非不忍聞不忍見者。臣等闔族,直欲卽日刺胸剚腹,不與讎人一刻共立於天壤之間,而臣等今日之義理,若不能洞辨其矯飾之言,劈破其妖慝之情,而徒然一死而已,則九地之下,亦將爲抱冤不瞑之鬼,臣請忍憤飮泣而陳之。蓋權家怨惡臣家之極,做出白地無根之說,以爲汚衊一門之計,而其始也,猶不敢自露手脚,匿名藏形者,誠以去古未遠,長老多在,辯斥之論,在在可畏故也。及至今日,歲久年深,長老淪喪之後,謂此時可以眩惑一世,始乃以渠家自做自播之言,爲若有他人之云云,而挺身肆辱,無復忌憚,然此本無理無倫之說,豈有證據之文蹟乎?於是乎求其說而不得,乃引故判書臣李殷相文集中一二字句,强爲不成說之說。蓋其所以爲粧撰脅持之根本宗要者,專在於此,而殷相則非他人,卽臣祖母之兄也,兄之爲文,寧有害於其妹之言乎?天下無理外之事,骨肉無非情之語,兄言之害於其妹,此乃天理人情千千萬萬所必無之事,而彼言之反常悖道,不問可知,則執此大頭臚,明者可以立辯,誠不足多言矣,然彼旣有所引之語,臣當逐節而辯之也。彼引殷相父故參判臣昭漢行狀中,先府君前行,一家人皆隨之語,及昭漢妻自決時,不使子女婢僕有覺之說,以爲子女竝皆被擄,而又以其女字,爲臣之祖母。噫嘻,痛矣。渠尙敢爲此歪悖無倫之說哉?當初昭漢及其兄故判書臣明漢,俱以喪人,將其老母故相臣文忠公廷龜夫人及子姪婦女,同入江都。及其城陷之初,廷龜夫人,明漢夫妻,明漢次子贈修撰嘉相之妻及殷相之妻,臣之祖母,皆赴江登船,入于喬桐,而殷相之一妹,其前已隨其內舅,往住南邑,殷相弟故正字弘相之妻,亦在他處。昭漢則欲使禍患,不及其老母,遂乃紿引急鋒以去,而昭漢之妻及殷相四兄弟·兩幼女與婢僕,皆隨其後,及至城下,昭漢之妻,慮昭漢之終不獲全,而潛先自決。蓋其時事勢,昭漢則自分必死,昭漢妻與殷相兄弟則又欲隨夫與父而同死,其餘幼穉則固不能離父母之側,而此外婦女,所當扶護廷龜之夫人,不宜竝入於死地,故有此兩岐之分離,而昭漢一行,上下老幼,亦自不少。所謂先府君前行,一家人皆隨之,及先妣引帶手縊,不使子女婢僕有覺者,蓋謂此也。若以此一家皆隨之說,而謂昭漢之闔家親屬,皆在其中,則昭漢大夫人以下,登船入喬桐之語,散出於先正臣金尙憲文集及故相臣李景奭文集,而彼亦不敢爲不然。所謂大夫人,卽廷龜之夫人也,所謂以下,卽諸婦女也,則一家之中,不隨昭漢而行者,已多矣。雖以昭漢之子婦若女言之,不獨臣之祖母不隨昭漢之行也。殷相之妻及弘相之妻,在南邑之一女,亦不隨,而殷相妻之不隨,卽彼所引殷相祭妻之文,可見矣。若必以一家皆隨之說,爲無一人遺落之謂,則其將謂殷相之妻,弘相之妻,在南邑之一女,亦在其中耶?旣不得謂殷相之妻弘相之妻在南邑之一女,亦在其中,則獨以臣之祖母,謂必在其中者,何所據之言也?蓋一家皆隨之云,擧大數而言也。昭漢之行,昭漢家屬二女·二婦之外,昭漢妻及四子·二女皆從之,故擧大數而言之曰,一家皆隨,初非一一計數,以爲一家之人,無一不相從也。古人作文,如此者亦多矣,故殷相祭妻之文,言其隨祖母得達船次,而乃於其父行狀云,一家皆隨之,曾不以看者之或疑殷相妻亦在其中,爲慮也。夫家屬莫重於子婦一人之言意,前後無異,而殷相,旣言其妻之隨其祖母,又云一家皆隨其父,則一家皆隨之說之不可以證臣祖母之在其中者,尤豈不炳然乎?若夫子女之女字,卽指其從行之二幼女也,昭漢四女之中,臣之祖母則隨廷龜之夫人而入于喬桐,其一則已往其內舅南邑,而尙有二幼女從之者。如上所陳,二幼女獨非女也,而必以子女之女字,爲臣之祖母耶?彼又引殷相祭妻之文,一家哭隨先府君,君獨與小婢,扶侍祖母之說曰,一家皆哭隨,則臣祖母之竝在哭隨中,可知也云。又曰,其妻獨隨伯父母於一家,哭隨其父之後,則全家之未及先避,亦可知也云。夫一家之說之不可以證臣祖母之在其中者,固已如上所陳,而昭漢之夫妻母子與幼稚之進往城下,殷相旣以言之,則固未及先避矣。然臣之祖母,已隨廷龜之夫人,而赴海登船,則渠雖欲抑勒硬定,謂必隨昭漢之行,肆爲悖惡之說,其可得乎?若以獨與小婢之獨字,爲扶護廷龜之夫人者,獨殷相之妻則其時明漢之夫妻,嘉相之妻,與臣之祖母之同入喬桐。如上所陳,而明漢夫妻之同往,卽以其隨伯父母四字觀之,亦可以知之,則其可以此獨字,謂殷相妻,獨扶護廷龜之夫人,而他子孫婦女則無之乎?夫以明漢夫妻與嘉相妻之同往,而殷相指其妻而謂之獨,則此獨字之本非謂傍無一人者,可知矣。旣非傍無一人之謂,則雖有獨字,顧何害於臣祖母同往之實乎?彼又引其祭文中,先妣自決之時,君獨不得知之語,以爲其妻獨不得知,則他子女之不及喬桐,竝在擄中,可推而知云云,此又悖慝無理之言也。夫殷相母自決之時,不得知者,不但殷相之妻也,臣之祖母,隨廷龜之夫人而不得知,昭漢之一女,弘相之妻,亦在他處而不得知。若必以此獨字,謂殷相妻一人之外,昭漢之諸子女·子婦,皆知之,以證臣祖母之必在其處,則弘相之妻,亦可謂知之乎?在南邑之一女,亦可謂知之乎?夫以弘相妻與在南邑一女之不得知,而殷相謂其妻獨不得知,則此獨字之又不可以證臣祖母之在其中者,亦豈不灼然乎?蓋上獨字,對夫黨而言者也,謂其妻無子女私眷,獨與小婢隨夫黨而奔避也,下獨字,卽對夫而言者也,謂夫婦相離,倉卒禍變,我獨當之,而君獨不得知也。凡此文勢語脈,雖五尺童子,無不曉解,則渠雖廝徒之不若,亦足以知之。顧乃求說不得,以此爲言,而不覺其首尾衡決,前後矛盾,妖惡情狀,綻露無餘,渠敢以此而欺聖上欺一世哉?彼又以臣曾祖故判書臣光煜之見臣祖母於明漢之側,與明漢約婚之事,謂之孟浪。噫嘻,痛矣。渠何據而敢爲此妖惡之言乎?此事不但臣曾祖亂時日記,明白載錄,先輩長老,無不明知而詳言之,而至今後生中,亦有傳述其家庭所聞者,則渠安敢爲此言乎?渠之言曰,臣祖母,遭母喪,未及成服而議婚者,是豈人理之所堪忍云云,此又不成事理萬萬妖惡之言也。其時臣祖母一行則旣登入島之船,而昭漢之妻則自決於江都之城下,彼此隔遠,死生不相知,則遭喪成服,夫豈有可論者耶?且渠旣引殷相妻不知姑死之說,而乃謂臣祖母未及成服而議婚,非人理之所堪云。臣祖母與殷相妻,隨明漢而同在一處,則殷相妻之所不知,明漢與臣祖母,何以知之乎?其言之節節破綻,有如是矣。至若所謂明漢遭介子寵婦之喪,蒼黃奔避,尙有何心及此者?此又不成事理之言也。其時明漢之赴海登船,在於城陷之初,而明漢子與婦之喪,出於城陷之後,則方其約婚之時,明漢子與婦之生死,明漢何以知之乎?渠又擧臣祖父而爲言曰,待其生還,豈其理哉云,而其時臣曾祖之與明漢語有曰,我兒方隨舍弟,隱於摩尼窟中,亂中人事,雖未可知云云,則其時臣祖父之去留,臣曾祖與明漢,皆不得知,則待還之無理,豈其所可論者哉?若夫臣等己未疏中,無一人被擄北去云者,蓋言其時昭漢父子,雖紿引急鋒,以至城下,而亦與被擄不同,又旋卽得釋,未曾有北去之人,故陳其事實如此,而其實則臣之所欲痛辯者,不在此也。臣之祖母,初隨廷龜之夫人,入于喬桐,而昭漢父子之至于城下,自是分離以後之事,則渠雖千萬妖慝,急於構陷,安敢以此爲言,而勒加以凶悖之辱乎?至於年甲之說,殆同問東而答西,臣等何嘗有年紀多少之說乎?臣等之所欲明者,只在臣祖母之隨其祖母,入于喬桐而已,則年紀多少,本非可言也。至若己未疏中待年之說,本是臣曾祖亂時日記中語。蓋其時臣之祖父,年未及長成,臣之曾祖與明漢兄弟,皆在喪中,故有此語。至於小童之云,亦是日記中記實之語,故一竝謄書而已,渠乃謂之減縮年紀,有若臣等故爲待年之說,以爲幼弱之證者然,以是爲誣辱臣家之欛柄。噫嘻,痛矣。人之年紀,自有其年,雖在他人,尙不得任意增損,古今天下,寧有加減祖先年紀之子孫乎?且況臣祖母年紀多少之說,初無關於臣等所辯之語,則臣非喪心失性之人,顧何爲有此言耶?渠以無倫悖理之人,曾不知其祖先,而乃敢以此辱臣,不亦奸險妖慝之甚乎?至於年弱之說,初非臣家之所自言,而不過筵臣公誦泛論之際,猶有所未詳而然。臣家之未嘗干涉者,於此益明,而彼乃以此持臣,只見其求說不得而窘遁之甚矣。至於贖還之說,渠雖萬萬憯毒,又安敢爲此絶悖之言耶?臣之祖父則其時轉輾入北,故不無周旋脫歸之事,而若臣之祖母,初已安接於海島之中,則豈復有二字之可論乎?其言之凶邪妖慝,虛詤閃倏,無復人理之可言。噫嘻,痛矣。臣尙忍與此輩,共立於一天之下乎?渠又以臣諸父之甲子時無辯,而悖辱之言,無所不至。臣等於此,又不勝駭憤痛迫之至。夫甲子之時,所謂匿名之辱說,初不知出於何人,而其言則在臣家,古未聞今未聞,意慮之所不到者,故決知其不出於衿裾之中,而直以無倫無識街巷戟手之詬罵處之,非惟無從辯明,亦且無事辯明。臣之諸父,當其時,雖不勝驚駭憤痛,而實不知世間如一種毒物如權哥者,暗中醞釀蜚煽如此矣。其後從通家先輩,始聞權哥之待臣家以骨怨血讎,必欲報復,爲此悖言,而旣不親聞其言,親見其事,則亦不敢的指其言根之所自出而爲辯覈之計。及夫權哥外孫永福,以此悖說,操持臣從姪善行,然後益信前日所聞之不虛,而言根之果出於權哥,炳然無疑矣。今又崇,自露手脚,則其從前逞毒誣人之狀,尤無所逃,此臣家所以在甲子則無陳辯之擧,而在今日則不免有前後陳疏擊鼓之擧者也。渠雖奸毒,亦一有父母祖先之物,而忍爲此絶悖之言耶?渠若又以誣言之出於渠家,無文蹟可憑,而欲肆然欺罔於日月之下,則臣請以所聞之來歷眞的者,一端明之。蓋故判決事臣崔渲,卽崇高祖斗樞母之弟,而臣時敏卽渲之女壻,故臣得因崔家而聞之。崔渲,古人也,備諳喬桐之事,故常以權家誣臣家之言,爲奸邪不正之計,而以其女,妻於臣時敏,則權哥之見斥於至親之間者,亦可見矣。如是而渠尙敢搖其妖惡之舌耶?且前日永福之事,出於權䌖之指嗾。䌖嘗自言於前府使李喆輔,而臣善行,親聞於喆輔,則甲子誣辱之出於權家,卽此亦可以知之矣。渠又以臣祖父北入之事,肆爲二字之辱。其時北入之人,蓋非一二,及其還歸長成之後,或有致位三事之人,而曾未聞朝家,以此爲尤,則渠雖無識,何敢以此等語,悖辱士夫,至此之極乎?彼又謂東陽尉申翊聖,爲其子約婚,及至丁丑,貽書絶婚云。天日之下,渠又安敢爲此白地無根之言耶?夫貽書絶婚之間,交道喪矣,嫌隙大矣,而翊聖之於昭漢兄弟,契誼至密,終始無變,世稱姓不同兄弟。及夫翊聖歿後,昭漢兄弟之輓·誄·祭文,如悲至親,交道旣絶之後,乃有此耶?且況故相臣金錫胄,卽翊聖之外孫,而以其率養之甥姪,爲臣伯父之壻,故承旨申啓華,卽翊聖之從孫,而臣之從姪爲其壻,則翊聖絶婚之說,亦是渠輩之做作,而如此無理之說,又孰信之耶?渠又謂渠家與臣家,不過相絶而已,若以此,必欲報復,百世而不可忘,則自多可言。又曰,以名義律之,亦足以暴揚而永廢云云,夫臣家之足以暴揚而永廢者,何事耶?此又窮凶極惡之說也。臣家,自麗朝以來,累世登顯,名德文行,照人耳目,而渠敢於〈此〉狂嚷之際,揷入隱語而辱之,此又豈非萬萬切痛者乎?且夫名義二字,自是士夫之所主張,豈渠輩之所敢道者耶?名義之見辱,其亦甚矣。且臣於崇之奸巧情狀,尤有所萬萬憤痛者,渠之爲言,有若未嘗以臣家爲骨怨血讎,而專出於爲國家愼揀擇之意者然。以爲眩惑天聰,疑亂一世之計,而不知由明者觀之,則其奸情慝態,有不可掩,而其欲眩惑疑亂者,適足爲無嚴之歸矣。臣家久遠之事,臣雖不能一一詳記,而以臣耳目所及言之,國家凡有揀擇捧單,臣祖父諸子孫之依例呈單者,非止一二家,亦非止一二次,辛酉·丙子·壬午·甲申·戊戌四五年已然之事,歷歷可考,而未聞有拔單之人,豈其時有司之臣,有忽於重揀擇之義,而爲國之忠,不及於妖崇耶?揀擇事體,至爲重大,此非人臣所敢容私於其間者,而崇乃敢憑藉至重之事,謂此時之不可過,謂此機之不可失,而逞其私怨,以快其心者,烏得免於無嚴之誅也?且聞崇之祖義衡生時,列書誣辱臣家之說,作爲一冊,以爲必報讎怨之計,所謂冊子,逢人輒示,崇亦以此,說及於僚席之間。又聞崇之父䌖,與故參判吳瑗,前應敎洪昌漢,今修撰金時粲,同時就理,言及臣家曰,金家,卽我不共戴天之讎,雖百世而必報云,則權家之切齒於臣家,卽一世之所共知。且以崇之供辭觀之,其搜抉文字,捏飾言語,可見其揣摩之深而經營者久。苟不以骨怨血讎待臣家,則其所費心積慮,夫豈至此之極乎?此其欺心·欺天節節巧惡之狀,不待多言而可知矣。渠又謂流傳之言,姑不欲言云,其言之陰凶妖惡,又益甚矣。渠之所以誣辱臣家者,旣已窮凶絶悖,而又爲此言,有若有傳聞之說,未盡吐出者然,渠本求說不得,至於以兄證妹而敢爲此巧惡之言耶?且其言有曰,未聞揀單見拔者,爲擊錚伸辨之計云。渠豈不知時愼擊錚之擧?其意只在辨誣,不在拔單,而顧乃以此爲言,欲以箝制臣等辨暴之口,不特此也。渠旣作此無前之變怪,深恐公議之齊憤,其遣辭措語之間,往往有防遮衆論之意,渠雖自謂爲計之至密,而適見其情狀之綻露無餘,此豈待明者而知之乎?噫嘻,痛矣。渠亦橫目之一也,具有人形,雖有怨嫉臣家之心,豈忍譸張千不近萬不似之說,醜辱臣家,至此之極乎?臣等本不忍以權家誣辱之言,形諸言語,而顧其構陷之計,愈往愈甚。至於妖崇而乃敢爲其祖先所不爲之事,崇之祖先,雖暗肆誣辱,而嚴畏公議,有不敢顯售,崇則忍於白日之下,乃敢顯爲此誣言悖擧,可見崇之奸惡,有甚於其祖先之奸惡,而世道人心之益無餘地,亦可見矣。向日凶疏,雖阻喉司,而人多目見,騰播喧譁,臣等深恐古事難明,不得暴此窮天之冤,極地之痛,故遂有此逐條辨白之擧,而執筆臨紙,哽咽抑塞者屢,自不覺腸肚之寸裂也。嗚呼,自古人家之被人構誣者,何限,而猶未有若臣家之白地受誣萬萬冤酷者,故臣等闔族,日夜腐心,雖碎首粉骨,千死萬死,必欲一得讎人,請治其造言陷人之罪於化理之下,今崇,自呈其身矣。若於此而不得痛懲嚴處,以絶其凶邪悖慝之謀,則臣之一門百口,將無以自立於覆載之間,。故非不知上下之逈隔,疏籲之濫踰,而敢此齊聲哀呼於九閽之下。伏乞聖慈,天地父母,細細鑑燭,將崇挾私逞毒,誣陷人家之罪,嚴賜勘斷,則此豈但臣等一門之幸?實爲正世道淑人心之一端也。臣等無任瞻天望聖涕泣祈祝之至,謹昧死以聞。答曰,省疏具悉。往者之批,此等駭擧,何足辯乎哉?
幼學李國輔疏曰,伏以臣,至微且賤,敢入文字,塵瀆崇聽,極知僭越,死有餘罪。然事係先誣,義在必辯,則無論士庶,皆許其陳暴者,蓋疾痛之號,無貴賤不使之自阻於君父之前也。臣玆敢冒死呼籲於宸嚴之下,伏乞聖明垂察焉。臣伏見囚人權崇供辭,其構陷金家,罔有紀極,而其所爲證而醜辱之者,卽抉摘臣曾祖故判書文良公臣殷相文集中一二句語也。噫嘻,痛矣。世間寧有如此無倫悖理之事耶?夫崇之所誣辱金家者,卽指金時愼之祖母,而臣之曾祖,卽金時愼祖母之兄也。天下之事,惟當求之天理,參以人情,而有怫於天理,不近於人情,則其事不難立辯。今崇急於誣人,引兄之文字,欲誣其妹,論以天理人情,兄之文字,豈有害於其妹之言乎?是其爲計,不但誣金家,竝與臣曾祖而誣之,害人骨肉之間。天日在上,焉敢誣也?臣曾祖文集,今在目前,其間豈有一毫近似於崇之所誣之言乎?臣請先陳伊時臣家避兵事實,而復以崇所誣臣曾祖文集中句語,逐條明辯焉。臣曾祖,娚妹各四人,而臣曾祖及從曾祖,一人已娶室,其餘未及成婚,而當丙子之亂,臣高祖故參判臣昭漢,與臣從高祖故判書文靖公臣明漢,方居臣五代祖故相臣文忠公臣廷龜喪,將臣五代祖母及兩家家屬,同入江都,而臣曾姑母一人,先往內舅南州任所矣。城陷之初,賊鋒將及於臣五代祖母所在處,事勢危急。臣之高祖,紿引賊以去,而臣之高祖母,欲與之同死,倉卒隨出。臣曾祖諸兄弟中婦女年長者外,不忍離捨父母,號泣隨後。於是,臣曾祖母·從高祖母·從曾祖母·族曾祖母·時愼祖母,奉臣五代祖母,往喬桐,而臣曾祖兄弟四人及稚弱二妹,則皆隨父母而去。臣曾祖文集中,其兩岐分離之大略,可按而覩。至於家乘所載,尤歷歷如昨日事,而先正臣金尙憲文集及故相臣李景奭文集,皆記臣家其時事蹟而有曰,大夫人以下,登船入喬桐,大夫人,卽臣五代祖母也。所謂以下,卽隨往子孫婦女也。又況時愼祖母之隨臣五代祖母,入于喬桐之狀,時愼之曾祖故判書臣金光煜,同乘一船目見,而約婚於舟中,凡此事實,國人皆知,而今崇,乃引臣曾祖所著臣高祖行狀,截去首尾,粧撰爲說,其爲誣悖,一至此哉?狀曰,先府君,紿引賊先行,一家人皆隨之,一家人,卽臣曾祖四兄弟及稚弱二妹也,而崇就其一皆字,直謂之時愼祖母,亦在其中,此則有可以一言辯破者。臣高祖,子女八人,子婦二人,而六人旣已隨去,則謂之皆隨,擧大數而言也。若曰一家諸人,雖一人不在,便不可下得皆字。勒謂時愼祖母,竝在其中,則臣曾祖一家諸人之中,非但時愼祖母不隨去也,臣之曾祖母·從曾祖母之往喬桐者,及曾姑母一人之先在南州者,亦皆不隨去,而狀文中,猶謂之一家皆隨云者,本非一一計數而言者,而今以一皆字,必欲質言時愼祖母之隨往者,其果成說乎?狀曰,先妣,泣謂先府君曰,夫婦皆不獲免,天也。潛引帶自縊於夜深之後,不使子女婢僕有覺,崇就女之一字,直謂時愼祖母,亦在其側,臣之曾祖娚妹六人,旣皆在傍,則不使子女有覺云者,蓋臣高祖母,或恐在傍子女覺知,按止其死也。在傍之六子女,何獨不謂之子女,而必以一女字,勒歸於遠在喬桐之時愼祖母乎?崇又引臣曾祖祭臣曾祖母之文曰,一家皆哭隨先府君前進,而君以孑孑兒女子,隨伯父母,獲一生於九死之中,獨與小婢,扶侍祖妣,達於船次。當先妣自決之時,君獨不得知,崇就其上下兩獨字,直謂之子女俱在其傍,而臣之曾祖母,獨往喬桐,與臣高祖行狀之文,湊泊爲說。其爲誣悖,一至此哉?蓋上獨字,謂臣曾祖母無子女私眷,而獨與小婢,隨伯父母行也。下獨字,謂臣高祖母自決之時,臣之曾祖,躬當禍變,而臣之曾祖母,獨不得知之也。若謂之諸婦·諸女皆知,而臣曾祖母,獨不知之,則往喬桐之次婦,在南州之一女,亦可謂知之乎?至若金汗令保護臣五代祖家屬,無得侵犯者,崇以爲不至殺害而已。又曰,次第贖還,又何其誣也?當是時,孝宗大王,送言於虜將,請釋士大夫陷虜者,虜許之,而又有金汗令,故先正臣宋時烈,撰臣高祖碑文,詳載其時本末而有曰,金汗令其將保護文忠公家屬,公在賊一日而免歸云。其所謂贖還等說,雖其意全出於誣辱臣闔門之計,而其時事實,如彼昭然。其言之邪罔,尤豈不節節綻露乎?至若臣從高祖與金光煜,舟中約婚時,時愼祖母,新遭母喪,未及成服,而臣從高祖,又慘遭介子冢婦之喪,何心議親云者,又何其誣也?臣高祖母及一家殉節諸喪,皆是城陷以後之事,而喬桐之船,已發於城陷之初,兩地路分,聲息相阻,則臣從高祖,何由而知之,而設令聞知,金光煜旣發請婚之語,則與之相約,有何不可乎?至若東陽尉申翊聖貽書絶婚之說,又何其誣也?臣之高祖與東陽尉,初無約婚之事,則安有絶與不絶之可言乎?臣之高祖兄弟,與東陽尉,交道甚密,殆同姓不同兄弟,士大夫之談先輩交契者,至今稱之。東陽尉之死,臣高祖兄弟,皆有輓·誄·祭文,如悲親戚。知舊之間,雖因尋常事端,至於絶婚,則未有保其交誼者,況其絶婚,果如崇之所誣,則臣之高祖兄弟,豈保其交道,終始不變如此,而且金光煜門閥人望,何所不及於東陽尉,而樂爲之結親於東陽尉已絶婚之家耶?於此一節,益可見其言之自歸誣飾耳。噫嘻,痛矣。崇之仇視金家,必欲甘心者,出於欲報私讎,而其游鋒餘毒,轉及於臣家,醜悖之說,極其狼藉,至引臣曾祖文字,有若可證者然。渠苟有一分人心,豈爲此哉?夫誤引人家祖先之言,構害他人而失其祖先之本意,則爲其子孫者,猶當痛晳而明辯,況以此萬萬不近之說,構害同氣之間者,誠亦世道之變,人紀之賊也。若使臣之曾祖有知,其必傷痛憤泣於冥漠之中,豈不痛哉?臣之高祖行狀,則以子狀父而事體嚴謹,臣之曾祖母祭文,則以夫祭妻而情理悲切。今崇拈摘字句,肆意誣衊,殆無人理,是可忍也,孰不可忍也?臣之父祖,皆不幸早世,臣以微末餘生,忽遭誣先之辱,而不爲之陳暴,則恐無以歸見先祖,敢此陳達於紸纊之下。伏乞聖明,俯賜鑑燭,特命處分,使夫白地構捏,誣人祖先之說,無得以行於世,則豈但臣家之幸,實爲明法紀正世道之一端也。臣無任悚慄祈懇之至,謹昧死以聞。答曰,省疏具悉。覽爾所陳,濫供辱人先,其涉可駭,何足辯也?
幼學朴景潤·吳尙濟·趙東翰·安鼎大·宋必暹·宋來周·趙泰鎭·宋宣鐸·尹㙉·韓泰欽·韓昌欽·尹九齡·崔道觀·吳命大·崔益和·崔海觀·鄭佐良·李浹·郭載泰·郭載復·洪泰周·洪泰長·鄭壽漢·閔百來·金壽岡·金光囿·宋熙一·宋元哲·李祥徵·鄭錫賢·宋元鐸·宋聖鐸·鄭昌運·吳命垕·李德龍·沈廷懋·李泰運·姜胤興·李思修·李思隱·李鼎和·李思近·李德諴·愼師德·金時淨·李元泰·沈廷宅·姜喆興·宋載萬·梁熙宇·李至和·李光翼·李·李師孟·李憬·吳大亨·吳度基·吳奠基·吳健基·吳復基·吳必恒·吳必復·吳必伯·柳必昌·崔公大·任舜世·李濂·延最長·宋承仁·宋必煊·宋德老·宋載厚·吳命曾·吳舜基·韓濟奎·吳大有·韓濟晩·吳啓翁·吳是翁·鄭源深·吳胤翁·鄭源濬·吳重基·吳延基·吳一仁·宋朝琦·宋朝瓘·宋朝翰·宋光哲·宋啓哲·蔡以休·李喜老·趙一運·趙謙鎭·趙恒鎭·宋載運·宋載遇·宋載述·宋載坤·宋載益·郭慶得·宋必大·宋必最·宋必期·宋載欽·成桓·成格·成觀夏·成宗甲·申爾周·宋恒鎭·趙一健·任堯世·徐秉璿·李倚璜·李致聖·宋熙奎·宋朝煥·宋文徵·宋必元·柳景茂·鄭啓榮·慶喆徵·鄭胤復·鄭胤咸·吳尙鼎·金夢瑞·李東煥·南雲程·南雲擧·蘇聖大·李光國·兪德純·金尙淵·金尙璘·金尙瑜·宋纘周·蘇爾老·柳德齡·金尙澤·李弘發·金淵·吳尙益·柳萬亨·鄭胤泰·韓慶朝·金應鏜·南天漢·蘇錫升·鄭揆賢·宋來殷·宋道彬·宋來崇·鄭泰賢·朴師儉·宋道淵·郭慶福·宋致彬·宋廷虎·鄭達賢·徐秉璡·金光洙·宋朝翰·宋運亨·宋運恒·鄭得賢·金翊楨·宋必彦·宋必祥·宋必東·洪龍瑞·鄭頤賢·宋載涵·宋載協·宋載熙·閔恒洙·盧師洙·宋必懿·宋載夏·宋熙東·李東馥·郭守謙·朴聖海·許欽·許釴·李尙協·李尙恂·禹彰績·閔鎭運·閔鎭紀·閔達洙·閔進洙·金潑·金翊樞·金翊相·金翊楷·閔致洙·閔德洙·吳泰奎·閔百謙·梁復圭·梁宗錫·閔泳洙·李光彦·朴奎錫·金光載·宋必完·宋殷源·宋載億·宋載健·宋熙台·宋師儒·吳東虎·吳東垕·吳處亨·吳東胄·吳命基·吳得基·吳聖鐸·吳潤河·吳聖鎭·吳聖基·吳伯基·韓啓晩·吳達曾·吳相基·禹奎三·朴甲曾·鄭源發·延最貞·黃基夏·黃基垕·吳應福·黃履章·黃基聖·蘇大頤·蘇大璉·蘇煥文·蘇學天·宋復先·蘇尙德·蘇友益·蘇德麟·楊挺國·蘇德三·黃基五·尹有莘等疏曰,伏以臣等,昨以兩先正配享廟庭事,齊聲叫閽,冀蒙察納,伏奉聖批,不賜開許,臣等俯伏莊誦,誠慙誠懼,不知所以自措也。臣等伏見殿下,尊先賢崇大義,凡列祖以來,曠典遺禮之可行者,靡不畢擧,獨兩先正配享一事,未及行爾。然而殿下,非謂兩先正,不可以配於孝廟也,亦非謂臣等之請,不出於一國之公論也。秪緣臣等,以草茅愚賤之士,不能竭區區之誠,守闕固請,而迺者草草一疏,亦恨太晩,不足以感殿下之心,而回殿下之聽,則殿下之不降兪音者,固然也。此臣等之所以誠慙誠懼,不知所措也,故不避僭猥之誅,連章更籲於宸嚴之下,伏惟殿下,俯賜諒察。臣等伏聞往歲,館學儒生趙曮等,上章建請也,殿下諭曮等曰,表章先正,有礙於聖祖之大義。又曰,隔一衣帶水,彼若知之,豈不生事?今殿下之所以靳許於臣等之疏者,豈亦出於此二端歟?苟如是,則臣等死罪,殿下之慮,亦太過矣。昔皐陶,佐舜治天下,而天下之治,舜之德也。伯益,佐禹平天下,而天下之平,禹之功也。太公·召公,佐文·武定天下,而天下之定,文·武之烈也。夫皐陶之德,不如舜,伯益之功,不如禹,太公·召公之烈,不如文王·武王,然舜得皐陶而成其德,禹得伯益而成其功,文王·武王,得太公·召公而成其烈。故詩·書之文,不諱皐陶·伯益·太公·召公之賢,而舜·禹·文·武之聖,奕舃天下。然則褒皐陶,所以章舜之德也,頌伯益,所以昌禹之功也,贊太公·召公,所以明文·武之烈也,今殿下,表章先正,則亦有光於聖祖之義矣。嗚呼,聖祖念神皇罔極之恩,懷南漢未雪之辱,八年異域,腐心嘗膽。嗣位以來,收召山林之士,專以復讎雪恥爲務,故兩先正,得以對揚休命,協贊大計。然下無兩先正,則聖祖不得明大義,上無聖祖,則兩先正,不得明大義。分而言之,聖祖,爲明大義之主,而兩先正,爲明大義之臣也。合而論之,聖祖與兩先正,爲明大義之君臣,君臣之間,其明大義,一而已矣。今朝廷,以明大義,褒兩先正者,夫焉有所礙哉?正所以章聖祖之盛德也。昔在孝廟庚寅年,敵人聞孝廟招延山林之士,大疑之以兵壓境,使者七輩,相望來嚇,事且不測,曾未半年,孝廟復召兩先正,而卒處之以賓師之位,然敵人,亦不能詰也。及至顯廟辛丑年,朝廷議定孝廟配享之臣。敵人素惡先正臣文正公金尙憲·文敬公金集,而顯廟下敎有司,以兩臣配享廟庭,然臣等未聞當時,以配享生事於敵人也。夫二聖之所以慮患者,未始不深且遠也,而猶且如此,況今之時,比二聖之時,亦異矣,殿下雖以兩先正,配享廟庭,又焉有生事之慮乎?且肅廟創大報之禮,義聲著聞,殿下加孝廟之號,敎書宣布,此二者,國之大禮也,而敵人亦不生事,使敵人知而不問,則今日固不足慮,不知而不問,則今日尤不足慮。皇壇也,徽號也,未嘗生事,而生事於廟庭配享,臣等知其必不然也。嗚呼,兩先正,其生也,共奬王室,荷千載之殊遇,其歿也,同配廟庭,享百代之精禋者,國家之禮當然也。假設本朝,未嘗有追配之典,而若兩先正之於聖祖,猶可以特令從享,況自英廟以來,廟庭追配之臣,往往而有之,其可以無於古事而不之許耶?臣等謹按商書曰,玆予大享于先王,爾祖其從與享之。蓋從享之禮,非特以君臣一體而配之食也,欲使後世,知先王輔弼之良,而見其際遇之盛也,今孝廟陟降在上,而平日賓師之臣,從食於下,獨兩先正,不得與焉。是孝廟輔弼之良猶未著,而際遇之盛猶未彰也,甚非殿下所以揚孝廟尊賢之德也。伏願殿下,察臣等螻蟻之誠,而恕其干瀆之罪,亟令有司,以兩先正配享孝宗廟庭,使大義光於天下,盛德彰於百世,國家幸甚。臣等無任屛營祈懇之至,謹昧死以聞。答曰,省疏具悉。旣諭,往修學業。
答判決事尹植疏曰,省疏具悉。所陳者,令備局稟處,爾其勿辭察職。
原疏下備局。
癸亥九月初五日申時,上御熙政堂。大臣·備局堂上引見入侍時,左議政宋寅明,行戶曹判書金始炯,判尹鄭錫五,咸寧君朴纘新,禮曹參判李周鎭,持平趙明鼎,同副承旨鄭俊一,假注書朴師訥·金朝潤,記事官吳彦儒·鄭元淳入侍。寅明進伏曰,近來日氣,寒暖不調,聖體,若何?上曰,一樣矣。寅明曰,大王大妃殿氣候,若何?上曰,安寧矣。寅明曰,中宮殿氣候,若何?上曰,無事矣。寅明曰,王世子氣候,何如?上曰,好過矣。上曰,頃日次對,以特敎爲之,而今番旣是日次,故進不進單子,有改修正以入之敎矣。今無加入之人,何故也?寅明曰,皆有公故云矣。上曰,尹陽來,何不入來耶?寅明曰,有實病云矣。上曰,必是稱托矣。吳光運,何不入來耶?寅明曰,方以兼帶提學撕捱,陳疏到院云矣。上曰,首揆亦撕捱耶?寅明曰,臣以今日,乃循例日次,同爲入侍事相議,而不爲入來,似是以箚批,爲難安矣。上曰,首揆之撕捱,過矣。崔命柱之長髮纘揆,卯育冊房,至令娶妻者,愚矣。非命柱,予豈敍用乎?尹光纘雖以某某字,見拔於翰試,而其人有氣矣。新當耳目之任,而論命柱,臺體是矣。命柱復用之後,臺臣之一請將臣推考,可謂不可已者矣。以故,予五年之後,復用命柱,此予不棄臣之意也。寅明曰,此乃耳目之官所宜論者,而於大臣及臺臣批旨,若兩是之,則大臣似無引嫌之端矣。上曰,大臣之言,是矣。將臣,誰也?寅明曰,兵判也。上曰,領相之請用,是矣,兵判之收用,是矣,臺臣之糾正,亦是矣。皆出於公心,爲耳目之官,不論命柱,將焉用彼臺臣哉?尹光纘若不論此事則非矣,首揆於此事,不必若是,可謂太酸矣。臺臣若有非,則大臣所當請推,何可以此爲嫌而不爲行公耶?此非所望於首揆者也。兵判今不入來,亦以此撕捱耶?寅明曰,然矣。上曰,惟大官,可以薦人,頃者一承宣,進用人之道而薦靈城,靈城,予非棄之也。末又以李匡德薦之,其言有意矣。匡德向國之心,予非不知,而向來所坐甚重,不遇予則何以得生?亦何以復越瘴海耶?承宣陳達,極爲非矣,從重推考,可也。寅明曰,未知何承宣,而事極非矣。上曰,其時卿亦入侍矣。寅明曰,臣則未聞矣。上曰,予覺之矣。卿退出後陳達,其承宣,卽申致雲也。寅明曰,兩臣之才,朝家未始不知而用之,而薦人,豈一承宣所敢爲者耶?且匡德,方在削職中,尤非承宣所敢達者也,不可推考而止,罷職,似宜矣。上曰,大臣之言,得體,依爲之。出擧條上曰,注書出去,以入參今日次對之意,傳諭于領相,與之偕入。仍使俊一,書傳諭曰,今日日次,卿不參,故欲爲下敎,而莫知其故,日已晩矣,賜對而聞左揆所對,卿之撕捱,過矣過矣,事體是矣之敎,不過耳目間體例事也。卿之所薦,爲國公心,禁將引用,其亦公用,院臣請推,其亦公斥,事體是矣之敎,不過單擧,則卿之撕捱,非恒日所望於卿者。日雖晩,玆遣史官勉諭,須體此意,其卽偕入。出榻敎上曰,兵判亦爲牌招,使之入參次對,可也。出榻敎上曰,崔命柱,遇予故能得復用,以此可知予不棄臣之意也,後日元良,若體予心,則可無枉殺之患,而恐未易也。命柱方爲軍門何任耶?寅明曰,爲千摠云矣。上曰,曾經宣傳官耶?寅明曰,似爲之矣。上曰,其爲人似潔矣。寅明曰,恬靜云矣。上曰,首揆與卿,予恃之深矣。卿之向日撕捱,過矣,而首揆之今日撕捱,亦過矣,此非予所望於首揆者也。寅明曰,君有過擧則臣必責難,君上之誨責臣子,何所不可?臣意則以爲,小小撕捱,不必爲也。上曰,若如卿言,君臣必無疑阻之慮,予當不隱心腑矣。今此進宴,蓋出於爲慈聖之意,日字已迫,而惟以北報,爲關心矣。寅明曰,聖慮過矣。上曰,彼亦有秉彝之心,旣與太后而來,則豈有他事?亦不無未可知者。近來夢想,常在於北事矣。寅明曰,晝之所思,夜必夢之矣。上曰,君臣猶父子,予當盡言之矣。予之得享五十,誠是異事,予少則好過,庚子以後,予心如寒氷矣。予之所經歷何如,而能得支吾,式至今日,實是高穹玉成予也。寅明曰,臨深履薄,朽索馭馬,從古人君壽國脈之方也。上曰,卿言是也。予喫苦,故能至此矣。寅明曰,動心忍性然後,增益其所不能。上指纘新曰,彼第二伏重臣,亦經幾度變故耶?予於戊申,豈無枉殺者,而予以一傳旨,梟示泰徵·光遠·觀孝等,此則雖至今思之,少無過矣。寅明曰,此乃人君手段也。上曰,松都擧動時,李重泰欲梟示,而卿等有所達,故止之矣。以此推之,予之不嗜殺,可知也,頃以寬毅二字,書賜東宮,而仍名其閤,蓋欲使世子常目在之矣。毅固好矣,而徒毅則其弊大矣,必先務寬,可也。向日領相所達剛柔相濟之言,實獲予心矣。寅明曰,乙卯春前星之慶,莫非聖上仁心所膺也。上曰,予未必有仁心,而日後嗣君之能繼予心,未可知也。頃以諸臣之子孫,皆當事爾之意,諭于元良,仍召吳光運而面諭,意蓋深矣。世子沈默過矣,而與卿等不熟矣。寅明曰,臣等久未入侍東宮,故如此。數日後,臣欲一入書筵矣。上曰,桂坊之官,多不敷陳文義,而問于元良,則副率林錫憲,不待問而多所陳達,敷釋文義最善云。此不負特授桂坊之意也。予甚嘉之,以桂坊陞六事,分付,可也。出擧條予在東宮時,桂坊多矣。尹東源·李眞洙·梁得中·李顯謨·沈錥諸人,皆出入矣,予有善答文義處,則沈錥必起拜,此甚質實矣,其弟䥃則予未熟知,而嘗一見之,似貌沈矣。然同是故相之子,氣稟則必不異矣。寅明曰,䥃之文學,過人云矣。上曰,予則喫緊者多,而世子不如此,是可悶也。寅明曰,自潛邸入承大統之君,能知民間疾苦,故從古多賢君,聖上過於慈仁,而尊嚴或似不足,國體則恐或有落下者矣,人君若天姿卓然,則雖生長深宮,愈尊嚴矣。聖上則過於慈仁,而今以元良之剛嚴爲敎,此如春夏秋冬相反,而皆能成歲功矣,付托得人,以周文無憂,爲心好矣。上曰,卿言是矣。元良果如此,則豈不好乎?寅明曰,導迪之方,不可不十分致意,宮官各別擇用,好矣。上曰,元良見朴贊善後,予問其如何,則答以貴矣,此可見其尊嚮之心矣。然此後事,何可知也?寅明曰,下敎之懇惻悲切過矣。上曰,聞曉鍾則不能就睡,吾衰可知,甚悶矣。寅明曰,臣曾自春坊時,多入侍矣,聖上以禮治身則過,而以樂治心則似不足矣。上曰,元來予心,不能放下矣。今當爲慈聖之慶,而或慮宴日之有陰雨,此心不能放下,豈不怪哉?宴日雖陰雨,有何所妨,而予心如此,誠沓沓矣。寅明曰,此甚可悶,此等處,實有欠於攝養之道矣。上曰,人之用心,亦或無妨,而予之用心則太過,輒至如此,殊可悶也。然其中,亦豈無闊狹之道耶?寅明曰,諸道農形,未免凶歉云矣。上曰,今番霜後,予觀御苑之穀,則幾盡熟矣。御苑之穀,本來晩熟,而猶如此,外方之說,似過矣。始炯曰,外方農形,好處則好,而十四五日霜後,晩移秧無復可言者云。百姓之騷動,守令之論報,似不過矣。寅明曰,近來人妖物怪,甚矣。湖南萬戶·僉使之醉鬨相殺傷,實關世變。水使之梟示狀聞,誠得體,而初不檢下,致有此變,不可無警飭之道。水使朴泰新從重推考,其時同醉邊將,竝拿處,似好矣。上曰,此旣醉中事,帥臣處置得宜,皆置之。寅明曰,近日書筵,賓客無入參者,左賓客趙尙絅,病勢方重,不可無變通之道,姑爲改差,何如?上曰,依爲之。出榻敎寅明曰,李縡·李德壽,亦爲勉諭,使之上來,似好矣。上曰,予當下敎矣。嶺儒請召李縡之疏,愚矣。在花田之李縡,於渠何關?此輩皆募軍,豈儒生乎?寅明曰,旣曰儒疏,則斥言其情態,似不當如此,上敎過矣。上曰,予欲用嶺人,則豈以渠輩爲縡陳疏而用之乎?予不綜核故置之,若以疏錄問於渠,則渠必不能盡知矣。此輩在嶺南爲標榜者,此其本色也。爲國革心則可矣。予以往修學業答之,而必不往修矣。始炯曰,聖上雖深知儒弊,而今日下敎則似過矣。上曰,予在君師之位,此等儒生,何不痛斥乎?始炯曰,彼旣冠儒服儒,則下敎不必迫切如此矣。上曰,鄭贊善初入書筵時,以其服色入來,以贊善肅謝,則如是宜矣。元良輔導,不容少緩,在外儒臣,皆爲上來,可也。朴贊善若召之,則必來,向已成說,必不予欺矣。宋奉朝賀配廟之請,是矣。寅明曰,孝廟廟庭,先正臣宋時烈·宋浚吉之請配,是矣,而追配事重,此路一開,則廟庭肅穆之地,不嚴矣。上曰,卿言是矣。此路一開,昔年配享,又將何如耶?上曰,今番陵幸以後,倍切感舊之懷矣,陵上奉審之際,勞憊倍前,不但陵之高而然也,予之衰謝,從可知矣。今此進宴,實爲上殿,而追念庚寅,則愴懷倍深,如石壓胸矣。欲設醴酒,意亦有在,蓋欲使元良戒酒也。向日李宗城,有所達,故予以欲飮則可飮,爲敎矣。予則無亂飮之慮,而欲戒元良者,蓋出於深遠之慮也。雅樂更用於二百年之後,此甚稀貴之事矣。始炯曰,俗樂喧聒之餘,聞雅樂之聲,果好矣。上曰,雅樂近來連習之,而比前漸勝耶?周鎭曰,臣等雖不知節奏,而聞其聲則似勝矣。上曰,儀註中俗樂退雅樂進一節,非矣。只設軒架而俗樂初不進,豈有可退之節乎?儀註旣入,不必追改,而贊儀笏記中,刪此一節,使之勿唱,可也。周鎭曰,此是掌樂院追成笏記,移送禮曹者,而添入於儀註中,臣有不察之失,實爲惶恐,而聖敎如此,退出後,考見儀註,當刪贊儀笏記矣。上曰,李縡之事,近於隘矣。欲罷彰義宮,而予不聽故去,以保養官召之,而終不上來,豈非隘耶?元良見儒臣則必稱貴,其志豈不好乎?若保此心,雖在芬華之中,必無慮矣。元良甚企待嘉禮,其心泛濫矣。擇嬪不可不詳愼,而世子以爲,年歲少於己者,欲得之云矣。寅明曰,自前年長之嬪,多矣,揀擇不可不十分詳愼,此惟在於殿下矣。上曰,卿言是也。予意亦然,而元良不欲娶年長之嬪,故俄有所下敎矣。但元良,不欲以貌擇嬪,而欲取淑德,其心奇矣。周鎭曰,揀擇單子七十三張,已盡捧矣。上曰,揀擇之際,九歲兒,何以知之?寅明曰,殿下不知,則誰復知之?上曰,此則卿之苦心也。予不知其賢否而誤揀則國衰,予能知之則國興矣。若十歲外則或可知之,而十歲以內則予亦何以知之?臣朝潤,敬奉傳旨,往諭于領議政金在魯而入來,先入筵席,以在魯入來之意,傳于俊一,俊一奏曰,領議政金在魯入來云矣。上曰,方來閤外耶?臣朝潤對曰,方來閤外矣。上曰,注書出去,入侍事,傳于領相。臣朝潤,承命而出,以入侍之意,傳于領相。在魯趨入進伏曰,日氣蒸鬱,聖體,若何?上曰,一樣矣。在魯曰,大王大妃殿氣候,若何?上曰,安寧矣。在魯曰,中宮殿氣候,若何?上曰,無事矣。在魯曰,王世子氣候,何如?上曰,好過,而甚氣盛,可悶矣。在魯曰,此誠好矣。雖閭閻之人,兒時盛惡,誠好矣。上曰,卿之以箚批撕捱,今日不爲入侍,過矣。在魯曰,臣非不知聖批之無深意,而命柱,臣旣令將臣差下軍門,則將臣推考之下,臣安得獨爲晏然,而今有特敎,故入來矣。上曰,收用命柱之人,居耳目之官者,不可不一番請推。若不請推,臺臣將焉用乎?向日之批,非爲非卿也,以事體言之耳。仍令俊一,書傳敎曰,頃者因儒臣陳達,欲爲下敎,故命銓曹差賓僚,而意蓋深矣。頃者批旨,欲諭不諭,卿之帶此職,今幾箇月乎?此亦誠淺,此亦誠淺。近者儒章,不過浮文,爲卿斥之,而今者輔導元良,不過經學,卿以儒雅之志,讀書鄕外,其只在於爲己乎?不然則卿之昔日不就輔養,豈世祿之義乎?目今悠悠萬事,無過於導我元良,以卿休戚之臣,豈忍浼浼?今聞憲臣陳達,卿雖果恙,從容調理,自可愈矣,須體此諭,俟間登途,輔導元良之意,下諭于前參贊李縡。出榻敎寅明曰,李德壽忠實質朴,實合東宮輔導之任,而在鄕久不上來,亦爲勉諭,使卽上來,似好矣。上曰,非但爲賓客之任也,庭試迫近,上來後,大提學圈點,乃可爲之,不可不催促上來矣。寅明曰,大提學圈點,則前大提學李秉常在京,可以爲之矣。上曰,予之精神不好,全然忘之,因卿所陳,今乃覺矣。在魯曰,聞李德壽,方欲上來於進宴時,而近來衰病益甚,以此爲難云矣。上曰,李德壽果欲上來耶?今年,幾何?在魯曰,今年七十,與尹陽來,同甲矣。上曰,德壽方有實職耶?在魯曰,以參贊,頃已變通遞改矣。上使俊一,書傳敎曰,今導我元良,在於重厚耆舊,而前參贊李德壽,一向在外,其涉過矣。自政院特爲下諭,申飭上來。出榻敎上曰,李德壽入耆社耶?在魯曰,入之矣。上曰,鄭壽期·金有慶·申思喆·尹陽來·李夏源,皆入耆社,其中年少者,誰耶?在魯曰,李德壽年,末矣。上曰,耆社公事,誰爲之耶?在魯曰,下堂爲曹司,故德壽爲之云矣。始炯曰,今此進宴時,在外大臣處,上來參宴之意,遣史官傳諭。重臣處,自政院一體別諭,有前例矣。今亦令政院稟旨擧行,何如?上曰,依爲之。出擧條上曰,今番參宴之員,其數,幾何?始炯曰,嘉善年七十以上,乃可參宴,故比前差寡矣。周鎭曰,臣於參宴諸臣事,適因言端,敢陳所懷矣。庚寅年諸臣床數,至於二百七十餘床,今番則只是一百七十餘床,而從二品無實職年未七十者,不得進參。今此宴禮,實是擧國莫大之慶,臣下懽忭之忱,當如何,而曾經吏曹參判·大司憲之類,以軍職皆不得參,下情豈不缺然乎?臣意則以爲,曾經實職從二品諸臣,宜令進參矣。上曰,今番所定有意,豈可加減其數乎?寅明曰,江華事甚悶矣。江華,今年凶歉特甚,而留守金始㷜,自上特爲仍任之後,疏批鄭重,必不敢爲撕捱之計,而從近下去,有未可必。經歷金致謙,與始㷜有嫌,無意下去云。又聞中軍身死,保障重地一空,已極可慮,而今年軍餉還捧者萬餘石,必趁早開倉,然後可無未捧之弊。留守金始㷜,爲先令政院催促,經歷金致謙,嫌難赴任,則卽爲改差,令該曹口傳出代,仍卽催促,不多日內,下送,何如?上曰,依爲之。出擧條寅明曰,臣於頃日,以金始㷜江都築城時,其弟爲戶判,故多得物力爲達矣。更聞則其時戶判,非始炯也,乃徐宗伋也。上曰,其然耶?宗玉曰,臣俄見始㷜,語及城池事,則始㷜以爲,自上旣已特命仍任,疏批亦甚隆重,雖今日築之,明日見敗,將欲擔當爲之云,其心確乎如古人,誠可貴矣。臣且聞江都形止,使留守築之,則必將事半功倍,築城事,專委留守,好矣。始㷜,素多見識,且稔知江都妙理,事可成矣。始㷜又云,若善爲之,則一年所築,似過於朝家所定十里之限云矣。上曰,予嘗有慨然者,當言之矣。始㷜江留遞歸後,卿等能使爲兵·戶判耶?必不過老於知樞矣。雖陽川縣監,亦足以養老,江都留守,豈不勝於陽川縣監耶?宗玉曰,始㷜有擔當國事之意,而其弟始炯,勸其兄勿赴云,故臣責之矣。上曰,戶判之勸令勿赴,甚非矣。上曰,頃日李世璡·兪健基之特超,亦有意矣。世璡,爲人質實,而勤於國事,以承宣時逐白鷗事,見之,可知其質實矣。健基則其固執,可謂倭固執,而亦可爲可用之固執矣,此乃癸亥兩功臣兪伯曾·兪泓之子孫,而其爲人,亦甚忠勤,今當癸亥,予有所感,特爲加資矣。世璡之同中樞,健基之工參,非予爲之,則卿等能用之,而兩都留守,亦能薦擬乎?寅明曰,健基,頗有古人風,絶無時俗樣子,此甚貴矣。上曰,南惠老之以年老,論斥世璡刑參者,非矣。以文宰摠管勤仕者,予於世璡,始見之矣。寅明曰,惠老之論世璡,非有深意也。詞訟劇地,非老宰臣可堪故也。寅明曰,臣於頃日筵奏,有做錯事矣。李日躋江界築壘事,在朴師洙爲關西伯時,而臣誤以其時關西伯爲宋眞明,不勝惶恐矣。臣退考其時朴師洙狀啓,枚擧李日躋報營門之辭。李日躋深曉事務,曾以參畫廟謨之意,特差備郞。同時見差者,如李宗城,卽得陞擢爲備堂,而日躋尙此沈屈於下邑,臣常惜之。今見其報狀,其所區畫,極有條理,邊上後必得力。朴師洙,遂令江邊各邑,一依江界例設施,而近聞守令,全不修築,故頃有申飭之請矣。臣謂兩西內地嶺隘,一依江邊例,凡有隘口,必皆築壘設關,且於其附近處,或開酒幕,或置僧寺,除役使之看護,則其於臨急防守之道,必有所益。令兩西道臣,竝依此擧行,而朴師洙前後狀啓,下送關西·海西,以爲參考指揮之地,何如?上曰,依爲之,而用其言,而不用其人,可乎?向時已示微意,而李宗城,以相臣之子,故陞用,而李日躋則無此形勢,故沈屈矣。寅明曰,李日躋之才,誠可惜,於邊事虜情,尤爲諳熟,以彼中地勢道里言之,無不了然,其履歷則參下通淸,說書陞六後被弘錄,而因賞典加資,未及參都堂錄。言其人地,何職不宜,而渠不喜言議,每事退避,故自致沈屈。朴師洙以江界治績,狀請褒賞,至以依李壽沆例,加資爲言,而廟堂有異議,今幾十年,尙未回啓矣。上曰,特爲加資,可也。寅明曰,臣在外,未及與首揆相議,下詢於首揆而處之,好矣。上曰,李日躋,豈是老於堂上者耶?領相之意,何如?在魯曰,頃日覆啓出草時,臣以陞資未久難之,故姑置,而厥後累年,未知其時狀啓之置在何處也。今則陞品似無妨,而但更考其時狀啓而覆奏亦宜矣。上曰,此是特敎,則何必覆啓而處之耶?特爲陞資用之,可也。出擧條周鎭曰,日躋方爲安州牧使矣,臣於昨年待罪西關,見其治郡,初則怨謗頗多,末則當初怨謗者,乃反稱誦。以安州積弊之邑,今幾就完,其才實爲難得者也。始炯曰,日躋凡於天下地理道里山川,無不洞知矣。上曰,然耶?洪啓禧嘗言,日躋卽地圖匠,今聞卿言,果不虛矣。寅明曰,趙觀彬殿最題目,可謂着題矣。寅明曰,具善行·曺允成,皆有絶人之才矣。數日前,善行來見臣,從容與言,似勝於其父聖任矣。上曰,具善行·曺允成,足爲敦詩書說禮義之將矣。善行與善復,何如耶?寅明曰,殿下只知有具善復,不知有趙東漸矣,東漸亦非常矣。上謂錫五曰,此乃卿兵判時,爲行首宣傳官者耶?錫五曰,是也。上曰,予見之矣。東漸爲行首時,李錫儒爲掌務,予使錫儒讀懸版,則文理貫通矣。纘新曰,頃有上敎,故臣巡城而來矣。自東門北巡至新門,城內傾側,非內夷外險之地,是可欠也。東門·水口門之間甚低,以繩度之,其高不過一丈半矣。女堞則皆頹毁,而閭家近處,尤甚矣。東門外垓子可鑿處,臣量見之,則不過四百步,而人家可毁者,數家而已。民田可買者,亦不多,而其價絶高云矣。上曰,此乃水芹畓耶?其價似高矣。寅明曰,京畿監司柳儼,頃日請對時,以京畿各邑災實面里分等事爲請,自上有令廟堂稟處之敎矣。京畿未免凶歉,而一邑之內,災實亦多有懸殊處,依黃海道例,各別分等後,之次·尤甚等邑,則又爲面里分等,無妨。以此分付,何如?上曰,依爲之。出擧條寅明曰,此慶尙監司金尙星狀啓也。以爲,錢貨新鑄事,朝令頒下之後,聚銅極難,僅鑄二萬餘兩,而今無繼鑄之銅,乍鑄乍撤,若是延拖,不無弊端云云,而以停鑄爲請矣,事勢如此,依所請姑許停止,似好,而開鑄之令,頒下已久,而統營·慶尙監營兩處外,京外衙門,無意擧行,事極未安。未開鑄之處,當該堂上,竝從重推考,何如?上曰,依爲之。出擧條寅明曰,此喬桐水使曺允成狀啓也。以爲,本府農形,今番早霜後,尤爲慘凶,決無安集島民之道。賑廳穀數千石劃給事及統營新鑄錢七八千兩許貸事,請令廟堂,稟處矣。喬桐不免赤地,所聞甚慘然,賑民之資,道臣分等狀聞後,自可通同區畫,而賑廳米,有難許貸於外邑,統營新鑄錢,隨鑄隨用,亦無可以許貸,所請皆難許施。第喬桐,名雖營門,實甚殘薄,殊不成樣,賑事姑無論,曺允成爲營城役,頃有狀請,蓋其意,欲雇軍築城,而雇價亦自歸於賑救矣。雖與江都城役相値,今姑置之,而亦不可不念,湖南風落木價錢所貿牟租數近三萬石,限三千石特爲劃給喬桐,使之運來分賑,待秋作米,姑先會錄軍餉,待其城役,參酌劃助,似好,以此分付,何如?上曰,依爲之。出擧條寅明曰,臣於私情,有悲憤者,故敢達矣。權崇辱金家,而轉輾及於李家,故判書臣李明漢,卽臣之外曾祖也。當丙子之亂,方遭父文忠公臣李廷龜之喪,一家皆入江都矣,事急,奉大夫人往喬桐,而與諸子相失,李嘉相則遇害。萬相及臣外祖瑞相,爲胡所驅,路逢永平尉而脫免,元無被虜贖還之事,而崇之爲言如此,臣與權䌖有嫌,不可干涉於其事,而眞孫則訟冤,臣以外孫,雖不得訟冤,而私情所迫,敢此仰達,其本事如此之始末矣。上曰,權崇之至於此境者,何也?辱金而轉及於李,豈不可怪耶?崇年少,渠何以知之乎?在魯曰,當初投匿名書時,故老皆謂之虛妄矣。上曰,權哥之必欲實其言者,何意也?在魯曰,權哥豈不欲如此乎?權垍,卽崇之五代祖也,少時摘果於金家園中,被金家奴所傷而致死矣。始炯曰,垍卽趙希逸之壻也,少時入金家園中摘梨,爲金光煜奴子所打傷,六七朔後,仍致死,故金家與權家,爲世讎矣。在魯曰,權家有冊子,使其子孫,百世必報云矣。寅明曰,嶺南敬差官遭臺啓,宜卽變通差送,而時無行公政官,吏曹參判元景夏,催促上來,何如?上曰,臺啓允從,則自可收殺矣。寅明曰,此則臣不能知,而臺體有重,臣不敢言矣。上曰,元景夏數日內,使之上來,可也。出榻敎在魯曰,玉堂,國之緊任,而日事違牌,上下番俱空,朝家若不變通,而只爲重推·禁推而止,則徒傷事體而已。寅明曰,金尙魯亦不必久任矣,新錄催促,而久不擧行,大司成爲堂上通淸之階,而亦不得爲之矣。上曰,不得通淸,有何害事?明鼎進伏傳啓,請逆坦孥籍,一依王府草記,卽令擧行。上曰,旣諭何煩?請還寢泰績酌處之命,仍令鞫廳,嚴鞫得情,夬正王法。上曰,其勿更煩。請還寢夏宅島配之命,仍令鞫廳,嚴訊得情,夬正王法。上曰,勿煩。請瑞虎等兩賊孥籍,亟令王府擧行。上曰,其勿更煩。請徙邊罪人陸師聖,依律處斷。上曰,勿煩。請還寢物故罪人明彦特放之命。上曰,勿煩。請還收遠配罪人尹志,放歸田里,禁錮終身之命。上曰,勿煩。至吏判推考事,明鼎起伏曰,此以下,卽臣之新發啓者也,此則不當,只擧末端矣。上曰,盡陳之。明鼎措辭以啓,請吏曹判書鄭羽良從重推考,英陵參奉李學中汰去。上曰,洪宇遠,誰耶?寅明曰,孝廟朝,宇遠爲淸名直節之人,而甲寅以後,得罪於彝倫矣。明鼎曰,乙卯凶疏人矣。在魯曰,紅袖之變,其時人有反坐淸風府院君之意,故聖母出臨御床之內,諭諸臣始竄楨·㮒,宇遠解家人卦陳疏,其後金壽恒箚論,而宇遠被竄矣。上曰,予知之矣。明鼎曰,宇遠有不貳過之說,與朴瀗·尹鑴,一串貫來矣。都政前,元景夏,往見鄭羽良,則羽良以欲用洪宇遠子孫之意,言及景夏,景夏以不當檢擬爲答,則羽良無擬望之意,及其臨政而擬之云,其初非不知,可知矣。上曰,依啓。其於古事,若不審察,何能熟知?循例請推,其或可也,而末梢辭語,不亦過乎?明鼎又措辭以啓,請吏曹堂上,竝從重推考,當該郞官罷職。上曰,吏郞,近來無權矣。兵郞亦有中樞相避耶?在魯曰,銓郞雖無通淸之權,而足以塞之矣。非但該房承旨,雖代房,亦有相避矣。明鼎曰,雖齋郞,亦有相避,故頃日親政,兵批先罷,故臣望見東銓,則吏判呼齋郞望。銓郞南泰耆,以其四寸,故拔之,擬以他人,齋郞尙然,況參下說書新通乎?寅明曰,故相臣趙文命爲銓郞時,以姪女夫李匡德,通擬於兼司書矣。在魯曰,說書乎,司書乎?寅明曰,兼司書矣。在魯曰,兼司書則已經玉署,與說書有異矣。上曰,依啓。明鼎又措辭以啓,請昌城府使盧啓禎,削去仕版。上曰,依啓。明鼎又措辭以啓,請平壤庶尹趙鎭泰改差。上曰,其所陳,意或過矣,而其請旣輕,其何相持?依啓。明鼎又措辭以啓,請庇仁縣監文天擎改差。上曰,依啓。明鼎又措辭以啓,請童蒙敎官鄭恒齡改差。措辭竝見上上曰,依啓。明鼎於筵中,又發兩件新啓,起伏啓曰,薦進人才,自是大臣之責,非承宣之所敢爲,而頃日筵中,承旨申致雲,乃敢先發語端,指陳姓名,已極僭猥。至於李匡德,方在罪削之中,而亦請收用,此實前所未有,足見其放肆無嚴,大駭聽聞,有關後弊。雖因大臣陳達,有罷職之命,而終未免罪重罰輕,請左承旨申致雲削職。上曰,依啓。又所啓,二品之官,是乃命德之器,決不可苟然濫授,而安州牧使李日躋,因大臣陳達,遽超嘉善之資,未知其前日所褒者,果是何功,所賞者,果是何事,而今者特陞,殆似無端,殊非明主愛嚬笑之意。請還收李日躋加資之命。上曰,此人之至今猶沈,豈王者用人之道?其所請不過臺例,而其陞資之命,亦非無端,不允。明鼎仍避嫌啓曰,臣之入臺,今且二十日矣。伈伈俔俔,曾無一言之建白,卽此數件新啓,雖效一日之責,而其亦太草草矣。臣方歉愧自訟之不暇,及登筵席,幸得至前有道,天顔溫粹,酬酢如響,逐條俯詢,多蒙採納,臣誠惶隕感激,靡所容措,而第於吏曹判書鄭羽良重推事,平壤庶尹趙鎭泰改差事,雖得兪音,而俱以過矣,爲敎。此則殿下恐未深察臣發啓之本意耳。夫宇遠之疏,關係至重,亦非久遠之事,則身爲冢宰,而未及有聞,決是理外。且聞都政前月,長銓與僚席,以宇遠事,有所酬答,則其疏之諉以不知者,終甚窘遁,此豈告君以直之道乎?重推之請,蓋出末減,遣辭之際,自謂太恕,而聖敎反以爲過,此已臣之所未曉也。若夫物衆地大之雄府,決非庸姿微望之所堪,則箕尹改差之啓,亦非獲已,過矣二字,尤是情外,此臣所以慙惶之餘,繼以駭歎者也。雖然,此莫非臣平日言行不能素孚之致,將何顔面,一刻仍冒於臺次乎?請命遞斥臣職。上曰,纔解史筆,初登筵席,其得臺體,故所陳者,或不無過矣,而措辭其批者,蓋聳近日寥寥之臺風矣。今者句語,非特自是,不無過中,勿辭。俊一曰,持平趙明鼎,再啓煩瀆,退待物論矣。上曰,知道。明鼎先爲退出。上曰,臺臣自翰林時有氣,能洗近日臺閣之羞矣。不見笏記而能誦之,有古道矣。避辭中末減二字,太緊矣。寅明曰,洪宇遠之疏,臣亦未能詳知,吏判之不知,似不是異事矣。在魯曰,吏判位雖高,年則少,視臣等,猶爲後進,其所不知,何足怪乎?寅明曰,臺臣事,欠誠實之言,近於深摘,豈不過乎?臺臣所論,皆是吏判之公罪,而今番都政,無一私字,其不負殿下特簡飭勵之意,可知矣。上曰,以其用洪宇遠·許穆之孫,見之,其無私,可知矣,以鄭益良事,與元景夏,大相爭詰矣。寅明曰,吏判之政隱僻,故有如此之言,殿下若不扶植,則此後必有專用形勢人之弊矣。上曰,臺臣以趙明謙之四寸,其氣稟頗相類,以心迹論吏判,非矣。寅明曰,名雖推考,而言則深緊矣。上曰,避辭,意尤緊矣。上曰,俄者憲臣,取見注書草冊,而承宣亦不陳達警責事,皆非矣。入侍承旨及注書,竝推考,可也。出擧條大臣以下以次退出。
上在昌德宮。停常參·經筵。
下直。安東府使沈星鎭,長興府使李命峻,德川郡守趙東濟,咸安郡守安正仁,郭山郡守呂攀,興海郡守金德厚,舒川郡守朴良藎,韓山郡守洪尙輔,鎭岑縣監朴弼濂,眞寶縣監李震炳,靑陽縣監李樟,滿浦僉使趙東晉,馬島萬戶金萬柱。
韓師得啓曰,小臣與右副承旨李普昱,東南關王廟懸板揭板事,進去下直。傳曰,知道。
李普昱啓曰,大司憲李宗城,執義李光湜,掌令閔堣在外,李徵夏武一所監試官進去,持平趙明鼎避嫌退待,南鶴宗武二所監試官進去。今日以監察茶時之意,敢啓。傳曰,知道。
鄭俊一,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
備忘記,傳于鄭俊一曰,今下弓矢,滿浦僉使趙東晉處給送。
兪健基啓曰,左副承旨鄭翬良,今日不爲仕進,卽爲牌招,何如?傳曰,允。
鄭俊一啓曰,持平趙明鼎引避退待,處置歸於諫院。大司諫權瑩,卽爲牌招,以爲處置之地,何如?傳曰,允。
韓師得啓曰,副提學吳遂采,副修撰金時粲,昨旣有只推之命,竝卽牌招入直,何如?傳曰,允。
以大司諫權瑩,副提學吳遂采牌招不進罷職傳旨及副修撰金時粲牌不進禁推傳旨,傳于鄭俊一曰,竝推考傳旨,捧入。
鄭俊一啓曰,副提學吳遂采,修撰金時粲,旣有只推之命,竝更牌招入直,何如?傳曰,允。
又啓曰,都承旨兪健〈基〉,纔已出去。左承旨未差。右承旨韓師得,右副承旨李普昱,俱以御製揭板事,下直出去。左副承旨鄭翬良,以其親病陳疏入啓,廳中只有臣俊一,伴直無人。右副承旨所當牌招,而拘於廳規,不得請牌,何以爲之?敢稟。傳曰,牌招。
又啓曰,卽者吏曹郞廳來言,江華經歷口傳差出事,命下矣。判書鄭羽良,參議任珽,俱以情勢難安,參判元景夏受由在外,不得擧行云。判書·參議,竝卽牌招,以爲擧行之地,何如?傳曰,允。
傳于鄭俊一曰,進宴廳堂上入侍。
鄭俊一啓曰,輔德李光運,以其親病,陳疏徑出。原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
癸亥九月初六日二更,上御寬毅閤。進宴都監堂上引見入侍時,行戶曹判書金始炯,右尹尹得和,禮曹參判李周鎭,同副承旨鄭俊一,假注書金朝潤,記事官吳彦儒·鄭元淳入侍。上曰,都監三堂竝進前。始炯·得和·周鎭進伏。上曰,昨欲召見卿等,而日次相値,故今日召見矣。上殿進宴儀註,自內當便宜爲之,與外宴儀註似有異,故欲使卿等知之耳。慈殿敎以汝不受之則不受云,故予黽勉受之,而實非張大之意也。頃以除燭事下敎,予心可知矣。予雖不欲張大,雅樂用於數百年之後,此實稀有之擧,予以此爲幸。而節奏之間,亦不無刪正者矣。得和曰,昨日兩堂,聽上敎出來,故臣亦略聞之矣。上曰,上殿儀註,與外宴儀註,似無相礙矣。外宴旣無大小膳,則宜無置案之事矣。始炯曰,此一節,姑未及稟定矣。上曰,以今日雨勢觀之,定日陰雨,甚可慮矣。上殿進宴則不可苟簡爲之。而至於外宴,必欲暫時速行,以存設宴之名,而儀註若不刪定,則必値日暮,是可悶也。周鎭曰,七爵行禮則節次之間,不必遲延,日晷雖短,似無値暮之患矣。上曰,元良旣參內宴,又於外宴,終日侍宴,則不無勞憊之慮,儀註許多,則節次呼唱之際,尤費時刻,只以大節,使贊儀呼唱,簡其節奏宜矣。今此進宴規模,雖似太簡,予於凡干用度,務爲節省,此後觀之則可知矣。始炯曰,殿下或慮群下,疑聖上濫用,而有此下敎,臣等誠惶恐矣。上曰,注書出去,取來樂學軌範,臣朝潤承命而出,取春坊所置冊子,以授俊一。俊一奉進于上前。上披覽曰,昔則外宴用妓樂,而今則用舞童,古今異矣。進宴儀註,載於五禮儀耶?始炯曰,樂學軌範則無之,而五禮儀有之矣。上曰,注書出去,取來五禮儀。臣朝潤承命而出,取春坊所置冊子,以授俊一曰,五禮儀中,無進宴儀註,而只有正至會儀矣。上曰,正至會儀,與進宴儀註同矣。仍使俊一,讀正至會儀。上曰,承宣似眼昏,今年幾何?得和曰,俊一年今五十六,與臣同甲矣。上曰,貌則少,而年則老矣。俊一讀至不陞殿者設位於階。上曰,古亦有不陞殿者矣。至奉禮引王世子出次。上曰,古則稱奉禮,今則稱相禮,此亦古今異矣。周鎭以外宴儀註,出諸袖中,上使俊一展讀。其應唱節次,仍令墨劃曰,除燭之敎,非但只卜其畫之意,世子連日勞攘,亦不可不念。故此儀註墨劃以下,其令贊儀,只從墨劃處,作笏記唱之,可也。曾見進宴時,以贊儀笏記之多,輒致日暮矣。上曰,名在勳府,而參宴者幾人耶?周鎭曰,毋論文·蔭·武,名在勳府而有實職年七十者及曾經閫任年七十者,皆可參之矣。始炯曰,周鎭所達非矣。曾經閫任者,雖年七十,未經摠管實職,無參宴之事矣。上曰,咸陵君非功臣,承襲君乎?文臣如洪璛者,見差勳府有司堂上,而咸陵君則以宗班之故,終不得見差,朝臣之待宗臣太薄矣。周鎭曰,昔年臣父以爲,咸陵君宗臣中,當差勳府有司堂上,而朝廷終不許差,實爲野俗云矣。上曰,先卿之心,予知之,可謂奇特矣。周鎭曰,玉堂·兩司,皆參宴矣。雖從官員數,磨鍊床數,而近來三司,遞易頻數,餘床必多矣。上曰,玉堂豈有盡參之理乎?周鎭曰,今此宴禮,酌定參宴諸臣,蓋出於務簡之盛意,臣豈不知?而聖上出臨法殿,受元良萬年之觴,此實莫大之慶。身居宰列者,適無實職,未覩盛擧,則下情豈不抑菀乎?曾經吏曹參判如李益炡者,亦以無實職,不得參宴,臣意則以爲加定額數,使皆參宴,似好矣。上曰,其父入參,益炡之不參,庸何傷乎?若欲如此,則無限節矣。上曰,俄者取進樂學軌範,多有剜處,注書出去,取他件以來。彦儒曰,春坊有好件矣。臣朝潤承命而出,取春坊所置他件,以授俊一,俊一奉進于上前。上覽訖還下。上曰,參宴諸臣,至侍衛計之,則可爲百餘人矣。得和曰,必過百數矣。上曰,侍從則陞殿,而如宣傳官,則不陞殿耶?翊衛之不陞殿,宜矣。始炯曰,此外不陞殿者多,故有所謂之次床矣。上曰,我國雖云多層,至於宴床,何如是有層耶?上曰,庚寅年進宴時故吏,有生存者耶?得和曰,掌樂院有一人云矣。周鎭曰,禮曹亦有執吏一人矣。得和曰,臣聞昨日筵中,有內宴時空案內入之命,故都監問於中使,則以爲姑無傳敎,分付之事云。明承下敎然後,當令都監,新造內入矣。上曰,此是楹外排置者,不必新造,濟用監所置空床,內入,可也。周鎭曰,濟用監所置者,恐或不潔矣。上曰,往鳳凰城者,幾日當還云耶?得和曰,義州之於鳳凰城,急脚則一日當往還,稍緩則三日可以往還云矣。始炯曰,使臣去月二十五日間,當抵瀋陽云矣。上曰,使臣消息,往柵門則可以探來耶?所謂柵門,如木廛列長木之狀耶?始炯曰,排比衆木,以爲界限,其狀果如木廛列長木者矣。使臣消息,今十二三日間,似或有聞矣。使臣必有所通報,使朝廷知之矣。臣曾往北京時,過所謂高麗村,則高麗村人性皆良善,見朝鮮人,必忻然善待云矣。上曰,淸人本來性良云矣。得和曰,臣家近南別宮,故聞之則以勅使出來者,無不良善云。淸人之性良,可知也。周鎭曰,金人性良,元人性悍。以史牒觀之,金亡之後,元人多行殘忍之事。卽今淸人,卽金人遺落也,其性之良善,蓋由於此矣。都監三堂,先爲退出,承·史方欲繼出。上曰,承旨進來。俊一進伏。上使俊一書傳敎曰,今番庭試,定初試後初行,不可無文任,前大提學命招圈點。出榻敎承·史以次退出。
上在昌德宮。停常參·經筵。
世祖大王忌辰齋戒。
李普昱啓曰,大司憲李宗城,執義李光湜,掌令閔堣在外,李徵夏武一所監試官進去。持平趙明鼎避嫌退待。南鶴宗武二所監試官進去。今日以監察茶時之意,敢啓。傳曰,知道。
傳于兪健基曰,昨已敎,豈可張大?內習儀,宜行於午前,外習儀,惟都監堂上·廚院提擧進參,同日午後仍行之意,其令都監擧行。
兪健基啓曰,右承旨韓師得,今日不爲仕進,卽爲牌招,何如?傳曰,允。
李普昱啓曰,持平趙明鼎引避退待,已至屢日,尙未處置,事甚未安。諫院除受由在外·試所進去外,大司諫權瑩,卽爲牌招,以爲處置之地,何如?傳曰,允。
以大司諫權瑩牌招不進罷職傳旨,傳于鄭俊一曰,推考傳旨捧入。
兪健基啓曰,吏曹判書鄭羽良,江華經歷口傳差出事,命下之後,尙未擧行,事甚未安。卽爲牌招擧行,何如?傳曰,允。
以吏曹參議任珽牌不進罷職傳旨,傳于兪健基曰,推考傳旨捧入。
兪健基啓曰,吏曹參議任珽,旣有只推之命,一體牌招,以爲口傳政事擧行之地,何如?傳曰,允。
以吏曹參議任珽牌不進罷職傳旨,傳于韓師得曰,推考傳旨捧入。
以副提學吳遂采再招不進,罷職傳旨及副修撰金時粲再招不進,禁推傳旨,傳于兪健基曰,竝推考傳旨捧入。
兪健基啓曰,副提學吳遂采,副修撰金時粲,旣有只推之命,竝卽牌招入直,何如?傳曰,允。
以副提學吳遂采牌不進罷職傳旨及副修撰金時粲牌不進禁推傳旨,傳于韓師得曰,竝推考傳旨捧入。
兪健基以侍講院言啓曰,本院上番輔德李光運,連日入直矣,以親病陳疏徑出。兼輔德李天輔,謂有身病。弼善·兼弼善未差。文學閔百昌受由在外。兼文學金時粲,以本職旣已請牌。上番他無推移之員,兼輔德李天輔,卽爲牌招入直。而逐日開講之時,講官不可不備員,實兼官有闕之代,後日政,盡數差出,待下批,仍卽牌招察任,何如?傳曰,允。
鄭俊一啓曰,都摠府郞廳來言,闕內各處入直軍兵,夜巡檢云矣。敢啓。傳曰,知道。
左副承旨鄭翬良疏曰,伏以臣之老父,近患風寒,累日彌留,在臣情理,夫豈有離違供職之望,而下情猥越,有未敢上煩瀆籲,强抑焦煎之私,輒赴卯申之仕。而第自昨日以來,諸般症形,更入委頓,寢睡幾於全失,食飮又至頓減,篤老眞元,凜然難支。臣憂遑煼迫,左右扶將,實無以頃刻離側。召牌下辱,不敢坐違,謹詣禁扃之外,仰暴肝血之懇。伏乞聖慈,亟命鐫遞臣所帶職名,以安賤分,以便救護,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,護焉。
刑曹參判徐命彬疏曰,伏以臣,罪大尸職,罰止譴削,仰戴俯訟,以惶以愧,惟杜門自屛,分爲廢物。不意螻蟻之賤,復辱簪履之眷,給牒甄敍,次第有命,繼以李官除旨,遽降於病伏田廬之中。臣誠惝怳震越,感淚隨逬,不知所以自措。仍念臣迂劣儱侗,重以癈疾,其於居官任職,都無可堪。前後所被恩造,與天無極,而苟竊廩祿,莫效絲毫,卽其宦迹所到,無往非罪。而至於向來言責之辜負,釁孽益深,誠萬殞而不可贖矣。追思伊日嚴敎,惶汗無地,縱荷聖度寬假,倖逭常刑,而在臣自處之義,其何敢徒懷感激,晏然爲抗顔就列之計哉?且臣素患痰癖,挾感作孽,疝淋等症,一時兼劇,種種醜陋之狀,不敢煩陳,而蓋其㱡㱡垂死,今已數旬餘矣。又自日昨,痰入左脚,骨節痛若針刺,屈伸不得,轉側須人,昏仆床玆,作一籧篨,實無自力起動之勢。今於恩命之下,雖欲擔舁進身,以伸叩謝之忱,而亦不可得矣。詞訟緊任,引日虛帶,以貽瘝曠之弊,罪尤難逃,惶懍冞切。玆不得不縣道封疏,仰控哀號於紸纊之聽。伏乞聖慈,察臣愆負之不可終貰,諒臣病狀之萬分難强,嚴加誅譴,永賜刋削,俾得以退守本分,沒齒訟尤,任便調息,少延殘喘,公私不勝幸甚。臣無任瞻望宸極屛營祈懇之至,謹昧死以聞。答曰,省疏具悉。卿其勿辭,調理上來察職。
京畿監司柳儼疏曰,伏以臣,方以各陵奉審事,承命出來矣。忽於中途,得聞臺臣,以向日園陵行幸時,臣之褊裨,乘馬於百官班行之前,至請囚禁科罪,問備之罰,亦及於臣身。臣於是誠不勝瞿然懍悚之至。蓋於伊日,臣以導駕,在境上祗迎,隨駕後入陵所,秪肅於帳殿,仍又以導駕先出。其時二嚴啓下,百官出班矣。還到境上之後,臣之後陪褊裨來言,俄者百官班,以不下馬,頗爲誚責。而今行乃是軍行,積仕軍門,屢經陵幸,凡軍行,元無下馬之例,故未免躬身而來云。臣竊想非但軍行云者,誠如褊裨之言。尙記大駕入作門時,無論郊外郊內,本兵之長,例以駕後侍衛,馳馬前進,掠過於政院·玉堂之班,其後陪之堂上軍官敎鍊官,未嘗下馬,是蓋軍行故如此也。然則臣裨之未卽下馬,蓋有所依據,而非有一毫偃蹇輕率之罪矣。今臺臣,以壞損體統,擬臣裨之律以不能檢下,請臣之罪。顧此臣裨,卽一◆微之武夫,渠豈敢知其當下馬,而反自晏然登馬於滿朝諸公列坐之前乎?於渠少無利益,而徒爲一身一生之害,是將何爲而故犯哉?蓋其意斷斷如此,而今臺言峻發,爲案甚嚴,此則誠冤矣。祗緣臣昏昧莫察,未能預爲申飭,以犯朝班之重,又招臺閣之議。究厥所由,莫非臣罪。伏乞聖明,亟治臣不善檢下之失,以嚴朝廷體統,以重臺閣言議,千萬幸甚。仍念臣王命在身,事宜趲程,而褊裨待囚,罪名未勘,則亦不敢以職名自居。陵寢奉審,事體至重,災邑詢察,節期漸晩,而不敢前進,滯留中路,走急封章。仰請處分,惶隕之極,益無所容,臣無任屛營祈懇之至,謹昧死以聞。答曰,省疏具悉。此何撕捱?卿其勿辭,卽速行公。
輔德李光運疏曰,伏以臣,卽伏聞臣母,宿病沈頓之中,忽自今朝,有寒戰之候,繼以熱勢復作,頭目暈疼,肢體縮束,膈悶胃惡,嘔泄兼劇,本病之外,諸症交發。家信急到,促臣來省,臣方寸焦迫,不暇細陳,急於歸護,徑出禁門。伏乞聖慈,俯加諒察,亟遞臣職,以便調護,仍治臣擅離直次之罪,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,護焉。
刑曹判書閔應洙疏曰,伏以罪釁賤臣,猥蒙恩敍,冒暴危懇,冀被重勘,聖度天大,曲加涵貸,誅殛不加,溫批反下,責之以一向在外,諭之以從速上來。臣拜稽莊誦,隕越方切,曾未幾何,誤恩荐降,授臣司寇之長,旋有重推催促之敎,而乃於昨日,又伏承馹召之命,臣誠惝怳震悸,尤不知所以措躬之所也。噫,臣之區區情勢,已悉於前疏,今不必瀆陳,而以臣負犯,尙逭王章,收拭雖勤,黥刖難補,追思至今,惶汗浹背,沒齒廢棄,揆分乃宜,則固難戴罪抗顔,更爲廁跡於周行。而至於將任,四載忝叨,徒積尸素之罪,再遞還仍,已多蹲據之譏,則保障繭絲之責,何等至重,而豈可不擧黜幽之典,偏授蔑效之人,使之重誤戎務?臣亦何敢不顧廉隅,惟恃寵眷,仍因盤礴,以益其罪戾乎?反覆思惟,決無冒沒復當之勢,此尤臣之徊徨慙悚,不敢爲更進之計者也。負犯旣重,情跡臲卼,虛縻重任,蟄伏鄕廬。頃當園陵展謁之日,亦未能進伏路左,仰瞻羽旄,臣罪上添重,秪竢嚴譴。除命筵飭,又及於此際,恩旨遠宣,嚴召繼辱。臣益不勝惶感震越,無地自容,其在分義,固當竭蹶趨詣輦下,仰請斧鉞之誅。而臣之素患痰癖,挾感添加,今忽轉成痎瘧,已至六次,一味苦劇,非時毒痁,譴却無期,寒熱交攻,眞元澌脫,宛轉床褥,日夜呻楚,欲起還仆,實無自力運動之路。玆敢不避煩猥,更冒萬死疾聲哀籲於仁覆之下。伏乞天地父母,特賜矜諒,亟削臣本兼諸任。仍勘臣前後罪犯,以嚴邦憲,以延殘喘,千萬至禱,臣無任惶悚踧踖屛營祈懇之至,謹昧死以聞。答曰,省疏具悉。卿勿過辭,俟間上來行公。
上在昌德宮。停常參·經筵。
世祖大王忌辰。
李普昱啓曰,大司憲李宗城,執義李光湜,掌令閔堣在外,李徵夏武一所監試官進去。持平趙明鼎避嫌退待。南鶴宗武二所監試官進去。今日以監察茶時之意,敢啓。傳曰,知道。
鄭俊一啓曰,持平趙明鼎引避退待,已至多日,尙未處置,事甚未安。諫院除受由在外·試所進去外,大司諫權瑩,卽爲牌招,以爲處置之地,何如?傳曰,允。
兪健基啓曰,口傳政事,命下之後,尙未擧行,事甚未安。吏曹判書鄭羽良,昨又違召,參議任珽,旣有只推之命,竝卽牌招,何如?傳曰,允。
以吏曹參議任珽,大司諫權瑩牌不進罷職傳旨,傳于鄭俊一曰,竝推考傳旨捧入。
韓師得啓曰,副提學吳遂采,副修撰金時粲,昨旣有只推之命,竝卽牌招入直,何如?傳曰,允。
以副提學吳遂采牌不進罷職傳旨及副修撰金時粲牌不進禁推傳旨,傳于韓師得曰,竝推考傳旨捧入。
傳于韓師得曰,禮曹堂上·戶曹堂上入侍,而以都監兼帶之人入侍事,分付。
備忘記,傳于鄭俊一曰,今者之擧,專爲慈殿。日夜心在,在下之人,其涉駭然,今日擧行,尙今寥寥。此亦紀綱攸在,該廳堂上從重推考,郞廳令該府處之。
癸亥九月初八日未時,上御寬義閤。戶曹判書金始炯,禮曹參判李周鎭引見,戶曹判書金始炯,禮曹參判李周鎭,右副承旨李普昱,事變假注書鄭彦郁,記事官吳彦儒,記事官鄭元淳入侍時,諸臣皆入伏。戶判顧禮參曰,可奏事,諸臣及承·史進伏。上曰,今日是國忌,而進宴堂上命招入侍,事涉如何?故以禮·戶曹堂上,命招矣。再昨入侍時,夜深未盡下敎矣。進宴時所用油芚,已盡備乎?金始炯曰,前日所備三十餘浮,今者所造二十五浮,統幾六十浮矣。若遇雨,則覆東明殿庭有餘,明政殿庭似不足矣。上曰,補階板上,其可以各張覆之乎?金始炯曰,方連幅矣。上曰,雖以奉承慈殿之故,黽勉有此擧,而不欲張大,是本意也。明日內習儀時,開門當差早。始炯曰,宜依上敎,令政院擧行。
李周鎭曰,內外宴習儀在明,而日晷甚短,兩次習儀,似苟艱,與該廳堂上,相爲往復。方欲請對之際,有此入侍之命,相率登對,而敢此,仰達矣。金始炯曰,聖上雖以不張大爲敎,而自有儀註節目,當此短晷,兩度習儀,似甚苟艱矣。上曰,予亦揣之,而有引見之敎矣。且同日擧行,意有所在,日晷雖短,若早始之而晩罷之,則似不苟艱矣。予之精神雖減,然內宴儀節,亦了然於心中,一日之內,似可早畢,是則不必爲慮。而丙戌年,以初度習儀之草草旋止,有下敎矣。都監例有外習儀·內習儀各三度,內儀雖因下敎,只行一度,外儀則似當依例行之,排日稟定。而今番則初不擧行,可謂忽爾矣。金始炯曰,謹考前例,皆如上敎,而向者筵敎,務從省約。故諸般儀節,有此從簡之事。臣等不勝惶恐。上曰,進饌節次,只有文武舞與軒歌登歌而已,無他節操矣。下敎禮官者,只欲其務從簡速耳。進饌時,饌案甚重難擧,提調等,當先隷之矣。
金始炯曰,今日雨勢霏霏,明日若不止,則以前定十一日退行,似爲得宜矣。上曰,明日若如今日雨勢,則不必停止矣。
上曰,北報雖不仔細,而憂慮則少弛矣。金始炯曰,卽見臣子尙迪私書,則皇行已過發庫門云。發庫門,卽瀋陽初界,而康熙皇帝,曾有此行,今皇踵而行之,所謂率乃祖攸行者也。今則已過蒙古地,似無深慮矣。上曰,皇行已過蒙古,則可無虞耳。李周鎭曰,發庫門,卽瀋陽初境蒙古地方,而今已順過,可見其威令之遠暢,而至於處處行獵,終是彼之本色矣。始炯曰,今月二十四五日間,當到瀋陽云矣。上曰,與初傳日字相左矣。始炯曰,此是彼地商賈,爲興販計,故爲謾告之矣。今見使臣書,則果見欺,而彼方促使來待云矣。上曰,然則使臣果見欺矣。始炯曰,彼國待使臣之道,瀋陽與皇城不同,今番使行,自備盤纏,只受其表咨文,而接待甚埋沒,以爲待禮部之來,可以賓接云矣。上曰,無禮部則咨文誰受之乎?北報之來,雖弛虞慮,而事有不可知者,不可以此而全釋其憂虞也。
上曰,承·史宜參進宴,而侍講院僚屬亦參否?金始炯曰,旣陪東宮,則似當入參矣。上曰,侍衛則兵曹堂上·都摠府·宣傳官,皆以入直員參之,侍講院亦以入直參之矣。侍衛軍兵,何以爲之?李普昱曰,以門把守爲之矣。始炯曰,當以入直軍士爲之矣。上曰,諸般節次,依以唱榜時例,令政院擧行,可也。
李周鎭曰,皇帝出來時,以三大臣留守北京,而張廷玉·鄂爾泰,亦在其中云。此是渠輩素稱名相,而能簡拔委任,則其措置之不虛疎,可知矣。金始炯曰,彼國名相,代不乏人。前日李光祉者,亦以淸雅見稱,身死無以斂葬,以皇賜書冊,販賣營葬云矣。周鎭曰,臣待罪西關時,摻知彼情,則張廷玉,爲閣老近二十年,律己奉公,居無家舍,常寓於僧舍而從宦云矣。始炯曰,張廷玉之老母妻子,皆在長安,而渠則在北京,一年一度往覲云。渠雖黽勉從宦,而不欲率家累來往燕京,是必有深意而然矣。周鎭曰,人臣事君,本無二心,果如戶判所達,則是懷二心者也。豈有如許道理哉?上曰,禮官所達誠是矣。張廷玉,漢人而善文辭者乎?始炯曰,是果漢人而能文辭云矣。周鎭曰,鄂爾泰則淸人矣。始炯曰,近者南京官職,多用漢人矣。上曰,燕京則多滿住人矣。始炯曰,彼國及第之家則必表而著之,門額輝煌矣。見其試養則以天地節而四時成爲題,而文體恰似我國監試之義,專以釋題爲主矣。
李普昱曰,臣昨奉御題,出往東關王廟,依聖敎以御製二板,欲爲竝揭於東邊挾間,則間架甚狹,難容二板。故不得已御製二板,則竝揭於正堂門上,天使懸板則依前揭之於東西挾間而來矣。上曰,南廟懸板,何以爲之耶?普昱曰,南廟則恢恢云矣。上曰,南關王廟,有天使朱之蕃詩矣。周鎭·普昱·鄭元淳等曰,非朱之詩也,乃朱之筆也。
上曰,下層補階板,若又添補,則足木多入,物力難辦。明日習儀時,排列方席,裁度廣狹,可也。金始炯曰,補階雖從簡狹,然自有班列排床之位,不得不稍廣其地矣。進饌書吏,亦宜各定二人矣。臣退出時,當與郞廳,親往補階處,以爲看審之地矣。上曰,明日習儀爲之,則可知其廣狹矣。諸臣皆退出。
上在昌德宮。停常參·經筵。
夜五更,土星犯太微西垣上將星。
下直。平山府使金遇喆,豐基郡守申思觀,博川郡守李邦綏,泗川縣監金敬一,雲峯縣監朴鍵,登山僉使李世茂,安興僉使崔台耉,甘浦萬戶金萬鱗,富寧府使李煌。
鄭俊一啓曰,大司憲李宗城,執義李光湜,掌令閔堣在外,李徵夏武一所監試官進去。持平趙明鼎避嫌退待,南鶴宗武二所監試官進去。今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,當爲中日習射,而進宴習儀相値,不得爲之之意,敢啓。傳曰,知道。
備忘記,傳于鄭俊一曰,今下弓矢,富寧府使李煌,安興僉使崔台耉處給送。
鄭俊一啓曰,持平趙明鼎引避退待,已至多日,尙未處置,事甚未安。諫院除受由在外·試所進去外,大司諫權瑩,卽爲牌招,以爲處置之地,何如?傳曰,允。
以大司諫權瑩牌不進罷職傳旨,傳于鄭俊一曰,推考傳旨捧入。
兪健基啓曰,吏曹判書鄭羽良,參議任珽,日事違召,口傳政事,命下之後,尙未擧行,事甚未安。竝卽牌招,何如?傳曰,允。
鄭俊一啓曰,秋曹久無行公堂上,詞訟積滯,委屬可慮。刑曹參議宋翼輔,纔已自鄕上來,卽爲牌招,何如?傳曰,允。
韓師得啓曰,副提學吳遂采,副修撰金時粲,旣有只推之命,修撰元景淳,自鄕上來云。竝卽牌招,推移入直,何如?傳曰,允。
以吏曹參議任珽,副提學吳遂采牌不進罷職傳旨及修撰元景淳副修撰金時粲牌不進禁推傳旨,傳于鄭俊一曰,竝推考傳旨捧入。
鄭俊一啓曰,副提學吳遂采,修撰元景淳,副修撰金時粲,旣有只推之命,竝更牌招,以爲推移入直,何如?傳曰,允。
又啓曰,平山府使金遇喆,今日下直肅拜之後,不聽宣諭,直爲出去。此乃前所未有之事,紀綱所在,誠極駭然,所當嚴處,而本院請推之外,無他可施之罰,何以爲之?敢稟。傳曰,拿處。
又啓曰,明日次對,兩司當爲入侍,而憲府無進參之員。諫院除在外試所進去外,大司諫權瑩,待開門牌招,以爲入侍之地,何如?傳曰,允。
韓師得以進宴廳言啓曰,今此習儀時,補階之役,萬分緊急,故昨於闕中,嚴飭該堂,使之待閉門監董矣。追聞監役尹熙復,謂有身病,徑先出去,使及時之役,監董無人。其在事體,極爲駭然,監役尹熙復拿處,何如?傳曰,允。
鄭俊一,以義禁府言啓曰,卽接月令醫員金俊熙手本,則時囚罪人權崇,素抱寒痰之疾,越添於一旬處冷之餘,胸膈痞塞,食飮全廢,晝夜刺痛,宛轉叫苦,卽今症形,誠爲危重云。自前罪人病勢如此,則有保放救療之規,敢此仰稟。傳曰,依爲之。
韓師得以成均館官員,以同知館事大司成意啓曰,今九月初九日,儒生課試,當爲設行,而大提學未差,限內不得爲之,今月內無故日退行之意,敢啓。傳曰,知道。
戶曹判書金始炯,右尹尹得和,禮曹參判李周鎭等疏曰,伏以臣等,卽伏見備忘,有該廳堂上重推,郞廳拿處之命,臣等不勝惶駴震悚,莫省攸措。今此進宴,事體至重,則其在擧行之道,豈敢有一毫慢忽之念?而臣等忝在該堂,不善檢飭,致勤嚴敎,固當縮伏竢罪之不暇。習儀在卽,不敢自引,冒沒入參,而究厥所由,莫非臣等之罪。臣等則只被問備之薄罰,該郞則終歸拿處之重科,臣等之惶蹙不安,尤當如何?玆敢退伏阙外,騈首齊籲。伏乞聖慈,重勘臣等之罪,以肅朝綱,以安私分,不勝幸甚。臣等無任屛營祈懇之至,謹昧死以聞。答曰,省疏具悉。卿等勿辭,行公。
執義李光湜疏曰,伏以臣,有事先壟,適出畿郊,千萬夢想之外,忽伏承中丞除命,繼以馹召遠辱,臣誠惝怳感激,莫省攸措。其在分義,宜卽進詣輦下,仰伸叩謝之忱。而第臣素患水土之疾,挾感添發,頑痰痞塞,肢節疼痛,屈伸俱妨,殆同籧篨,且兼泄痢,登溷無算,飮啖全却,眞元日鑠,轉側須人,作一僵尸,雖欲强起,其勢末由。且臣頃忝諫職,適緣病癨昏窒,不能起動,致犯違越之誅。伊時筵中憲臣,以諸臺之無端違召,至請譴削,臣亦在其中矣。追思至今,惶愧猶深。臣雖無似,出入臺端,積有年所,粗知分義之至嚴,伊日病狀,如有一分可强之勢,則安敢坐違嚴召,甘自陷於孤恩慢命之科?而人之不相諒,乃至於此,莫非臣不能見孚於同朝之致,尙誰咎哉?今不可以日月之稍久,有所自恕,更冒於榮次也,明矣。官職去就,非所可論,而目今危苦之疾,萬無跨馬登途之望,虛縻累日,若負大何。玆不得不縣道封章,冒死呼籲於天地父母之前。伏乞聖慈,俯賜矜諒,亟遞臣職,俾危喘少延,憲職無曠,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,上來察職。
上在昌德宮。停常參·經筵。
下直。唐浦萬戶李萬齡。
鄭翬良啓曰,大司憲李宗城,執義李光湜,掌令閔堣在外,李徵夏武一所監試官進去。持平趙明鼎避嫌退待,南鶴宗武二所監試官進去。今日以監察茶時之意,敢啓。傳曰,知道。
兪健基啓曰,吏曹判書鄭羽良,參議任珽,連日違召,口傳政事,尙未擧行,事甚未安。竝卽牌招,何如?傳曰,允。
以吏曹參議任珽,大司諫權瑩牌不進罷職傳旨及副提學吳遂采再招不進罷職傳旨及修撰元景淳,副修撰金時粲再招不進禁推傳旨,傳于李普昱曰,竝推考傳旨捧入。
鄭俊一啓曰,副提學吳遂采,修撰元景淳,副修撰金時粲,旣有只推之命,竝卽牌招,推移入直,何如?傳曰,允。
兪健基啓曰,掌令閔堣,下諭後,過限不卽上來,依定式遞差傳旨及禁推傳旨捧入之意,敢啓。傳曰,知道。
傳于鄭俊一曰,都監郞廳,旣已飭勵,放送。
又傳曰,大臣·備局堂上引見。
又傳曰,大臣·進宴廳堂上先爲入侍。
又傳曰,江華府有所持來者,今方發送,卽刻立馬發行事,分付。
備邊司薦,以朴師昌爲義州府尹,以洪昌漢爲水原府使。
以領議政金在魯加土呈辭,傳于韓師得曰,給由馬,澆奠床備給。
鄭俊一以進宴廳言啓曰,今此大王大妃殿進宴,進定於今十三日矣。大殿進宴,依下敎以十六日進定之意,敢啓。傳曰,知道。
又以進宴廳言啓曰,進宴班次圖,依甲午年例,圖寫以入之意,敢啓。傳曰,知道。
鄭翬良以備邊司言啓曰,今日賓廳之會,進參堂上數少,而無故可進之人不多,故初不請牌招矣。卽有都監郞廳放送之敎,堂上今無可引之嫌,本司堂上兼帶都監人進去,都監外,竝卽牌招,同爲入侍,何如?傳曰,允。
又以兵曹言啓曰,今九月初七日,幼學兪漢哲稱名人,自丹鳳門入來,差備門外擊錚,極爲駭愕,令攸司囚禁治罪。同門守門將韓厚基,常時不能禁斷雜人,以致闌入,亦難免其責。推考,何如?傳曰,允。
鄭俊一,以忠勳府言啓曰,凡功臣無實職單封君而身死,則每爲追贈實職事,載在謄錄。故宣武功臣豐壤君趙儆,安昌君權俊,扈聖功臣完原君柳肇生,俱以資憲,無實職單封君,追贈判書。近來奮武功臣完春君李遂良,忠原君朴東亨,花原君權喜學之喪,依此擧行矣。今此花川君金浹,以從二品封君,無實職身死,亦當依例擧行,以示朝家優待勳臣之意,惶恐敢啓。傳曰,知道。
假注書鄭彦郁書啓。臣敬奉聖諭,馳往傳諭于楊州渼陰村行判中樞府事兪拓基所住處,則以爲,卽伏蒙史官臨宣聖諭,命臣以進宴時入參,臣不勝惶感之至。伏聞盛禮吉日,尙隔一旬,其間臣若無大段疾憂,則謹當趨承恩旨,少伸義分云矣。敢啓。傳曰,知道。
奉朝賀李宜顯箚曰,伏以維我聖上,上奉東朝,孝理方隆,星算將周花甲,而聖上之臨御臣民,亦已屆二十載矣。懽欣慶祝,中外攸均,老臣何幸?得際斯會,重覩庚寅後,稀有之盛儀也。臣蒙被優老之異恩,獲遂休致之宿願,無計報答,只有涕淚。過福之災,奇疾忽纏,粵自昨歲四月,重嬰中風之疾,四肢手足,不能自運,跬步之動,必借多人之力,以至言語艱澁,精神昏罔,命脈雖存,卽同僵尸。撫念身世,實爲哀矜,苟非然者。以臣篤老,雖未得出入班行,而一登前席,仰瞻淸光,卽臣日夜所耿耿者,其何能一味蟄伏也?伏聞今番進宴時,臣名亦在進爵官落點中云,竊想聖上,必未俯燭。臣病狀之至此,而特出於垂念簪履之舊,臣仰承德意,感淚如泉。而臣命途奇險,忝在大臣之後,遭此千載難逢之日,竟未伸呼嵩之忱,痛恨之極,不知所諭。玆敢歷擧病重實狀,仰冀憐察。伏乞聖明,亟命變通,仍治臣罪,不勝幸甚。取進止。答曰,省箚具悉卿懇。宰臣,其令政院,臨時付標,卿其安心善攝焉。仍傳曰,遣史官傳諭。
知中樞金有慶疏曰,伏以臣,衰耄疾病,歲益有加,朝暮待盡,亦已久矣。支離縷喘,尙能寄在於陽界上,年迫八旬,而猶繫仕籍,身在遐鄕,而長縻職名。樞府雖云散秩,而虛帶已至兩載,累煩章牘,亦甚惶猥,蹲仍泯默,偃然自在,揆以私分公法,罪難容貸。臣心常悚蹙,寧欲速死而無知。此際伏聞聖上,上體慈旨,下循群情,勉遵先朝之舊例,特擧稱觴之盛儀,至令耆老諸臣,亦廁登筵之列。事曠前古,光動聽聞,臣竊自幸一息,久延於斯世。年來累覩國家之大慶,而癃癈之身,無計起動,一未能趨造闕庭,獲近耿光,是所謂生不如死者矣。每念之,只自撫躬悼傷而已。且臣逖違軒陛,歲月已久,犬馬之戀,老而冞切。而適於此時,猥承與宴之恩命,臣自量筋力,若有一分振起之望,則其在人情事理,豈不欲重入脩門,瞻望威顔,仰承聖上繾綣之盛意,小伸老臣耿結之微悃?而顧臣衰病,已無餘地。目今最難堪者,頑痰凝結於肩背之間,屈伸呼吸,輒覺牽引,小有運動,痛不可忍,雖咫尺之地,末由致身,至如長路作行,非所可論。臣幸際熙辰,終未得預覩盛禮,自今至死,此恨長結,北望雲天,不堪涕淚之沾襟。玆暴實狀,仰籲宸聽。伏乞聖慈,憐臣衰甚疾痼,已迫於死亡,察臣刳肝瀝血,非出於假飾,先治臣前後逋慢之罪,仍許休致於一縷未絶之前,則臣歌詠聖澤,生則爲擊壤之民,酬報他時,死當作結草之鬼,豈不樂哉?豈不幸哉?臣無任惶隕祈懇之至,謹昧死以聞。答曰,省疏具悉。其欲見卿,況此時,豈一向在鄕?卿其勿辭,上來焉。
吏曹判書鄭羽良疏曰,伏以臣,政注無狀,致煩臺議,正名定罪,誅殛亦輕,薄從推勘,律與罪違。在臣雖苟逭之爲幸,而在臺臣按罪議律之道,恐不當若是舛盩,而使有罪者,無所懲勵也。然其避辭有曰,重推之請,蓋出末減。噫噫,臺臣之意,居可知矣。夫官師有相規之義,而都政後政官推考,實朝廷之美事,卽明主之所當虛襟者也。是以,臺臣之所以臚列臣罪狀,則誅夷竄削,無所不可,而及其勘律,則止於推考,要使聖心,不疑於乖激。而又頗慮如臣無恥者,往往有强諉薄規,冒彈淟涊者,故卽於避辭,結之以末減。噫噫,臣雖無狀,何至於是,而臺臣之用心,亦可謂勞且苦矣。在臣事義,固不足與之較挈,而第臺臣之所以論臣者,直置之於湛滅之科,而又蒙之以事君不直之罪。人臣負此,尙何以自立於天地,而臣若不分明,聖上亦何由照燭乎?玆不得不略暴焉。噫,凡欲爲罪人之拂拭而用之者,曰親故顔情也,曰姻婭牽聯也,曰黨比阿好也。如是則爲之出力經營而加翦拂焉。臣請問臺臣,臣於洪宇遠之孫日煥·李元禎之孫學中,於三者有一,而有翦拂之情乎?若曰有之,則臣請伏重誅焉。不然則臣之擬兩人於齋郞者,爲知之者乎?爲不知者乎?爲故乎?爲誤乎?當今之時,政注之間,雖細如秋毫之過,如臺臣者,盱目而伺之,披毛而索之,況此等好題目乎?若知宇遠之罪犯,與爲元禎之子孫,則雖至愚極騃者,必不照擬,以資臺臣之欛柄也,明矣。然則,臣之擬兩人於齋郞者,爲知之者乎?爲不知者乎?爲故乎?爲誤乎?於此而臺臣猶曰,知之而擬之也,非誤也,卽故也云爾,則臣請伏重誅焉。都政後,因僚堂元景夏書示宇遠之事,始知其負犯之至重,而因人又得學中之根派,臣卽駭悚慙恨,陳疏自劾,此乃事義之當然也。臺臣所謂語甚窘遁,事欠誠實,何爲而發也?觀其意思所存,精神所注,專在於疑亂聖心,故只爲輕,輕過去之辭,尋常問備之罰,而其實則所蒙準者,無非人臣之極罪。不亦異乎?其避辭之責臣以告君以直者,臺臣恐當自反也。然勿論臣之故誤與否,爲臺臣者,但劾之以檢擬不審之罪,則雖勘以重律,臣當甘心不辭。而今臺臣之論臣者,觀其措語則大罪也,而問其律名則推考也。其用意之艱辛,令人誠不滿一笑也。至所謂僚席有異議者,卽指參判元景夏,而景夏心事坦白,如開口見咽,雖在仇人,必不爲所無之言以傷之,況於臣乎?僚堂方在鄕廬,雖未知所言曲折如何,而亦豈料人之援引其言,證成臣罪也哉?蓋都政前,僚堂適訪臣,臣曰,今番都政,初仕多窠,諸色人不可不均平檢擬。而至於某色一邊人,影響邈然,且多罥礙,難得無故可擬者。聞故判書洪宇遠後孫,頗有名稱可合云,此則無罥礙否?僚堂曰,吾亦未詳,而君於凡事,每務新奇,何必乃爾?不如循俗取用之爲好也。此是泛然酬酢,其詳不能記,而大略如此而已。都政時,某色一邊人則所聞甚狹,無以充擬。旣聞日煥之名,故略不致疑,率爾擬望。而至於李學中,則傳之者,以爲元祿之孫,而有稱於嶺南云,故臣卽擬之,而下詢之時,亦以元祿之孫,仰對而已。臣於兩人,有何毫分拂拭收錄之義,而咈僚堂之異議,諱根派之所出,而自取彈駁之來哉?至於堂上及春坊通淸之相避不拘,前例非止一二,稍古者不能盡數。而且以近事言之,故判書李肇長銓時,新通故判書尹游兼司書。游卽肇之妹壻也,而兼司書,卽吏郞通淸也。其重,比今說書自別,則大臣所謂與說書有異者,無或不察其兼司書之爲吏郞通淸耶?故相臣趙文命爲吏曹時,新通李匡德兼司書。匡德卽其姪女壻也。臣爲吏議,前判書趙尙絅長銓時,新通李昌誼兼說書。昌誼卽臣之妹壻也。前參判申晩爲吏參,趙尙絅長銓時,新通元景夏大司諫。景夏卽晩之妹壻也。若此類多不能悉數,望筒政草,留在本曹,可按視也。蓋通淸規例,堂上郞廳,各有主者,故雖至親,不礙新通故耳。今之所謂郞廳,旣無所干與於通塞,而新定式皎然,前例又如此,則臣之說書新通,爲壞前例乎?爲破新式乎?如此等事,臺臣必無不知之理,而急於構成臣罪,又以推考勘臣,而請罷郞廳。臣旣主通則削之·罷之,可也,郞廳何與焉?其餘守令敎官之劾,其遣辭造意,皆是戛着臣身,要欲以證明不擇守令,不擇初仕之罪。然盧啓禎,臣固意其可用,而昌城之差擬,卽大臣分付,非臣所獨擬也。趙鎭泰,臣不識其面目何狀,只聞曾經嶺伯之人,盛稱其玄風治績,又聞人言,果善治云。論劾出後,聞今大司成金尙魯之言,爲東伯時,親見鎭泰當歙谷大凶,能活飢民,數千無一死,心甚歎尙云。夫腴郡名州之出也,有勢之人則雖貪虐無狀,視爲己物,安坐得之,無勢之人,則雖善於治郡者,莫得以與焉。先朝有鄭悏者,以善治,歷典平壤庶尹·成川府使,卽所謂寒無勢者也。惟其用人如此,故民得其所,至今誦先王之澤不衰。豈有如今日之不問能否,而唯勢是看乎?臣竊歎之。故臣之擬之者,爲能牧小民也。臺臣之劾之者,爲腴邑之不可歸於無勢者,其亦異於臣之意矣。臺臣以善事爲目,似欲拶逼臣身,而雖未知何人喫得鎭泰之善事,然臣則不知其面,不喫其餽也,可以無此愧矣。前敎官鄭恒齡事,尤有異焉。臣與恒齡,素昧平生,臣爲試官,見其文於場屋而奇之,擢置高等。渠旣成進士,以恩門來見臣,爲人亦甚佳,又聞家勢則判中樞府事光績之五世孫,而其後有連世承旨·府使云。臣爲國家惜人才而擬之而已,本無毫毛私情,則渠雖被駁,了不干臣。而今以地望俱蔑,一筆抹之,臺臣雖高門華閥,而豈宜如此視人?雖微才薄能,當共爲國惜之,何至於此也?竊爲臺臣不取,而寒畯抱才者,雖有賢於恒齡者,亦將無由達於朝廷,臣重爲之太息也。臣之罷狀,若依臺言,死不足塞,而旣曰末減,則此必有未勘之律,層加之論。在臣私義,宜不敢先事章暴,而鎭日違召,爲罪益大,惶悚益深。玆敢粗暴事實,仰瀆宸嚴。伏乞聖慈,先削臣本兼諸任,仍命明正臣罪負,以伸臺議,以礪群工,不勝幸甚。臣無任屛營祈懇之至,謹昧死以聞。答曰,省疏具悉。旣諭筵中,於卿有何一毫撕捱之端?其雖百斥,專欲任卿,勿過辭,其卽行公。
癸亥九月初十日未時,上御熙政堂。大臣·備局堂上引見入侍時,領議政金在魯,左議政宋寅明,工曹判書申思喆,戶曹判書金始炯,咸寧君朴纘新,行副司直金聖應,禮曹參判李周鎭,左副承旨鄭翬良,假注書朴師訥,事變假注書鄭彦郁,記事官吳彦儒·鄭元淳,同爲入侍。上曰,使臣狀啓以爲,胡皇已過蒙古地方云。其言果眞的,則已無憂矣。寅明曰,然矣。以此見之,可見蒙古,方甚衰弱,而乾隆,猶爲强盛矣。上曰,乾隆之强盛,此康熙之力也。寅明曰,康熙之力,何能及於三四代之後乎?似是乾隆亦難者矣。上曰,狀啓是傳聞云,姑未知果踰蒙古與否也。寅明曰,大槪已出於發口門,而未聞眞的所到處,是猶沓沓矣。在魯曰,右揆有書札,以爲彼中太平,當初所慮,皆過慮云,而亦何可的知也?上曰,乾隆非爲謁陵,專爲田獵而來也。在魯曰,行期飄忽,不可知也。當初以爲,初三四日來到云云,今則以爲二十三四日來到云云。前後所言,不可知也。上曰,我國人,皆見欺於彼,無憂與否,姑不可知,必於乾隆還歸皇城,然後始可無憂矣。在魯曰,然矣。在魯曰,此平安監司金若魯狀啓也。以滿浦鎭越來淸馬致斃,故其皮張,輸送於灣府,使灣尹成馳通,入送於鳳城事,請令廟堂,稟旨分付。而義州府尹狀啓中,旣以移文取來入送之意上聞,今無可更稟之事,而道臣旣已狀請,依此施行之意分付,何如?上曰,依爲之。在魯曰,淸馬致斃之說,適在於彼中來推之際,滿浦鎭,難免其不善治療之責。滿浦軍官,旣自兵營,捉來決棍云。逢授之人,亦令江界府使,査問懲治,何如?上曰,監司則狀稟,灣尹則直爲擧行,一則誤矣。灣尹推考,而滿浦軍官,旣已決棍,則逢授人,自當有自本邑治罪之擧,不必,分付也。擧條在魯曰,此公洪監司李德重狀啓也。以爲今年習操,已爲排日,而道內農形,大抵不免慘凶,遠邑軍兵之裹糧往來,萬分有弊。而習操則辛酉秋擧行,昨秋今春,又爲營將巡點,則與許久曠廢有異,今年則宜有權停之道云,而仍請令廟堂,稟旨變通矣。今年凶歉,京畿·湖西爲甚,而京畿則摠戎廳巡操,旣令停止,湖西巡操,道臣又據實狀聞,特許姑停,似好矣。上曰,今年農形,雖不免凶,道臣所陳,似有過溢之辭矣。詰戎之政,亦不重乎?恤民一念,予豈少忽,而道臣之言,率多過處,此則非矣。旣已狀請,當依施,而道臣從重推考,可也。擧條在魯曰,此統制使李玗狀啓也。以智島萬戶之醉刺古今島僉使事,因全羅右水使所報,有此狀聞,而仍論右水使朴泰新,常時不能嚴紀律之罪,請令廟堂,稟處矣。其請罪帥臣,事體則是,聞日昨僚相,仰請推考,而靳允云。帥臣雖是公罪,而其在飭勵之道,似不可無警責,右水使朴泰新,從重推考,何如?上曰,上有紀綱則必無如此之事,予亦歉然矣。水使有罪,則統制使獨無罪乎?水使則梟示其萬戶,以伸號令,此則善爲之事,而統制使則不能直請其梟示,歸之於朝家處分,極爲非矣。水使則以事體推考,統制使則從重推考,可也。擧條寅明曰,雖是臺官,私門用刑,已是法外,況以私事刑公差乎?臣方待罪軍器寺都提調,軍器寺有折受柴場,在楊根地,郞廳爲收稅下往矣。有一臺官,未知因何事發怒,而捉去郞廳所帶書員使令,施以刑問。雖其委折,未能詳知,而後弊所關,不可置之。其臺官罷職,郞廳下直出去則係是奉命,而所帶下人,至於受刑私門,則其疲軟不職亦甚,宜拿問處之矣。上曰,其臺官爲誰耶?寅明曰,聞是掌令閔堣,與臣亦有戚分矣。上曰,極爲無據矣。如此之人,何可爲予耳目之官?閔堣削去仕版,當該郞官,令該府處之,可也。擧條在魯曰,北道監賑御史洪啓禧書啓,條件甚多,方始回啓,而書入遲速,姑未的期,其中有當急速施行之事,故敢達矣。穩城人徐天玄,年至一百十四歲,而猶有精神,筋力頗健,或慮增年,溯考久遠帳籍,則果爲的實,誠甚稀貴。特命加資,月給食物,似合於優老之典。端川人鄭次雲,亦年百有一歲,已爲考藉覈實,亦令該曹,特施恩典云。此誠絶稀之貴事,宜有別樣優恤之道。而若待本司之覈奏,始爲移送該曹,則老人生死,有不可知。此二人特爲加資,自該邑月致一問事,分付,似爲得宜矣。上曰,誠貴事,依爲之。擧條在魯曰,洪啓禧書啓中,又有先爲稟達回啓事矣。其書啓中,三·甲·六鎭人,御史試藝時,片箭沒技人金萬燁,請令該曹,考例,稟處,而元書啓備局覆啓後,始當移送該曹,而今番庭試,其所當直赴之人,必有上來虛行之弊。此事據臣今此所達,先爲覆啓事,分付該曹,何如?上曰,依爲之。擧條在魯曰,小臣郞屬中,有可惜之人,故敢達。宗廟直長張趾德,卽嶺南先正張顯光之奉祀孫也。爲人純實謹慤,孝行過人,兼有經識,而今已年老,守令年限,只餘一年,若或遷延,不得一經守令,則殊非朝家除職之本意矣。儒賢子孫,自前亦有別例調用之事。張趾德特爲陞六,速試於字牧之任,何如?上曰,如此之人,宜置於桂坊矣。顧念渠祖,豈負予意乎?爲先以桂坊陞六後,卽令東銓,隨窠調用,可也。寅明曰,張趾德,臣雖不見,果是年老可惜之人,則領相所達誠好,而若必以桂坊調用,則陞六窠闕,似難得矣。上曰,桂坊多有形勢者,故自多遷轉作闕矣。抄出擧條在魯曰,自上曾以桂坊可合人,採取陳達事下敎,而臣過於審愼,尙未擧一人矣。聞懷德士人李熽,卽古縣監李相吉之子,學問見識,超出於人,行誼篤實,鄕黨莫不信服,且有蘊抱之實才云。如此之人,湮沒可惜,實合於春宮侍講,爲先以桂坊調用,俾爲出入書筵之地,何如?上曰,依爲之。擧條寅明曰,首揆所陳皆好矣,而小臣亦有所聞敢達矣。李栻之爲桂坊官,聖上亦必記有矣。其人於六經,如誦己言,誠可謂邃學矣。李栻之子,亦有繼其父爲學者,而臣未知其如何矣。聞今番都政,見擬監役望,未受點云。果能繼其父爲學,則異於他人,聖上宜追念甘盤之舊,而令該曹調用好矣。上曰,依爲之。擧條上曰,予在東宮時桂坊官,多有好人。俄者左揆,旣達李栻,而尹鳳五之爲人,亦精矣。尹鳳五,今又欲置之於桂坊,分付該曹,可也。在魯曰,尹鳳五方爲守令,待其遞歸然後,調用於桂坊耶?上曰,方爲守令則前頭以桂坊調用事,分付,可也。抄出擧條在魯曰,平安道孟山人吉世煥,先正臣吉再後孫。孟山本是貿貿僻陋之鄕,而世煥始倔起其間,篤志爲學,學問工夫,多所自得,凡奉先之禮,御家之法,修身之行,儘有人所難及,見之者,莫不心醉而誠服云。實爲可貴,而聞其年已迫八十,終若泯沒於草莽,不一登聞於朝,則豈非可惜之甚乎?令該曹別爲錄用,使一道聳動興起似宜矣。上曰,其人不識何狀,而聞卿所達,極爲可嘉。令該曹卽爲調用,可也。擧條寅明曰,首揆旣擧草野遺逸,臣於大家人中,亦有所聞矣。先正臣文正公金尙憲之後孫,有可用之賢才,則朝家尤宜加意奬用。而故徵士金昌緝之子用謙,廢擧篤志爲學,而沈深有器局云,今雖在草土中云,而來頭,自朝家調用宜矣。上曰,依爲之。擧條上曰,予幾忘之矣。大臣旣各薦人,予豈知而不言乎?古語曰,世人皆濁,我獨淸。曩時桂坊官趙泰萬,然矣。予嘗不忘,此是入侍承旨之妻父也。便是遺逸之士,憤世嫉俗,言或過激,而實多貴事。其言曾云,世人婦見舅姑之際,饌饋小則或有還逐者,或有聲色責之者,此則過激之言,而予在東宮時,其人在桂坊,逐日有撻草之聲,予怪而問之,乃知其由,蓋其爲人,傑故然矣。靈城曾以焚方席事爲達,元景夏亦以撻楚事,謂之難焉。此等事,可謂有氣節矣。以外貌見之,則稍似疎率,而爲人甚貴矣。予欲調用其子孫,子孫有誰耶?寅明曰,趙泰萬無子,以其姪震彬爲子,而震彬學識過人矣,今則已死矣。趙家素以偏論之家指目,而趙泰萬則未嘗爲偏論,此尤可貴,而一鏡方席燒火之事,誠是氣節矣。在魯曰,其爲人誠難,而此一節,定可褒尙矣。上曰,予不欲見碌碌之人,而趙泰萬則予甚羡之。以大處言之,則有此事,以家行言之,則睦族可貴,以人品言之,則可以立懦於後人也。其在勵世之道,宜有嘉奬之典矣。趙泰萬特爲加資贈職,其予孫,分付該曹,各別調用,可也。抄出擧條上仍笑曰,元景夏嘗言,此承宣,學其妻父,不爲黨論云,而承宣之父,亦不爲偏論,承宣何獨學其妻父耶?其父與妻父,皆不偏論,此承宣,雖不飭勵,自無偏論之慮矣。在魯曰,卽今吏曹,無行公堂上,嶺南敬差官,尙未差出,江華經歷,亦已遞罷,曠官已久,而留守亦久未下去,江華一府,如此空虛,誠爲可悶。政官雖撕捱之時,口傳政事則自前爲之,今若勿爲牌招,使之先爲口傳政事,則豈可引嫌於口傳耶?敬差官及江華經歷,使之卽速口傳差出,何如?上曰,今番都政,知吏判之公矣,吏判何必撕捱?憲臣避辭中末減等語,是出於黨心,予甚非之。初則以爲趙明謙之同生,而今始知其爲從弟。其從兄見辱多,故欲洗之而然耶?渠欲自異於其從兄,而以黨習事我者,渠之事極非矣。趙尙絅曾謂祖上,雖爲大北,子孫何知?其言善矣。洪宇遠·李元禎雖有罪,子孫何知焉?以予之欲用李孟休見之,可知予意,吏判之檢擬是矣。憲臣之請推,事體亦是。故雖有些少意思,人君當觀大體,故一竝允從,而其時入侍諸臣,皆相顧矣,末減二字,有深意矣。其爲翰林時,予知其頗有氣,亦一趙明謙也。初則以爲如其從兄,而其爲黨立節如此,此則背馳從兄,角立君父,是渠題目也,於渠有何益乎?洪宇遠本事,今番是知之,心有澟然矣。然其祖之事,其子孫何以知之?在魯曰,臺臣以爲吏判,知而故用,然聞其事實,有不然者。吏判疏語,未知,何如,而設使知而用之,罰何過於推考乎?上曰,渠雖欲自異於從兄,非所以洗之,乃辱之也。在魯曰,不但其避辭中末減二字,且其啓辭,律名雖推考,措語深重矣。寅明曰,伊日臣亦入侍,而臺啓體重,故不敢爲他語,而重臣政注則實公矣。在魯曰,果無私矣。上曰,趙明鼎,亦不曰有私矣。在魯曰,吏判將來勉出,而敬差官及江華經歷事,爲先使之擧行爲宜矣。上曰,將來勉出之言,不然矣,予拜吏判,豈徒然耶?欲用之久,故深知其爲人,曾以剛方正直表奬之。剛方正直則或有詭怪之病,若李匡德者有之,而吏判則不然矣。李元禎之子孫,着笠與否,亦不知而用之,可知其不用干求之人也。雖百趙明鼎,決不遞吏判矣。申飭使之行公,而口傳政事,爲先卽速擧行事,分付,可也。抄出榻敎在魯曰,權崇事,判義禁登對時,欲爲稟處矣。都監事急,故先爲出去矣。上曰,此事,予則以爲殊常,此戰怪異矣,必也一邊嚴處,然後可以止戰乎?在魯曰,然矣。權崇供辭,以一家哭隨之文爲證,而李殷相妻,在於他處,舟中約婚事,有金光煜親筆日記,而渠以臆料爲言,此何等重事,元無被擄之事,而誣辱人家,至此朝家,分明處決爲好,而禁堂不在,待後入侍爲之乎?上曰,權崇尙在囚乎?寅明曰,保放云矣。上曰,此非權崇之創說也。在魯曰,言雖出於其祖上,而猶暗相傳說矣,至權崇而始顯言之矣。上曰,此非急事,從當爲之也。李永福事是何事?翰林事乎?寅明曰,新榜注書時塞之也。翬良曰,李永福則自以爲無是事云矣。諸臣次次退出。
癸亥九月初十日申時,上御熙政堂。大臣進宴都監堂上,先爲引見入侍時,領議政金在魯,左議政宋寅明,行戶曹判書金始炯,禮曹參判李周鎭,左副承旨鄭翬良,假注書金朝潤,記事官吳彦儒·鄭元淳入侍。在魯進伏曰,近來日氣不佳,聖體若何?上曰,無事矣。在魯曰,大王大妃殿氣候,若何?上曰,安寧矣。在魯曰,中宮殿氣候,若何?上曰,無事矣。在魯曰,王世子氣候,何如?上曰,好過矣。上曰,進宴廳堂上進前。始炯·周鎭進伏。上曰,都監堂上先爲入侍之敎,蓋有意矣。床卓郞廳,不爲進排待令於習儀之前,故有所致責矣。近來連有雨意,或慮進宴日遇雨,予不能寐,而有油遮日預備以待之敎矣。凡事當盡誠爲之,而以補階事言之,都監堂·郞,不能盡心董飭,木手輩,擧皆泄泄,不善擧行,故有堂上推考·郞廳拿處之敎矣。旋卽還收,而國綱解弛,於此可知也。如是而國事何做乎?予雖無勞動民力之意,而此等大事,則斷不可如此,豈不駭然乎?昨日外宴習儀時,慈殿以予受宴習儀,親臨觀光廳矣。處容例有舞節,而不成節措,汲汲止之,有若驅逐者然。堂上欲爲推考而不爲矣。始炯·周鎭齊奏曰,臣等非但迷劣,進宴凡事,全然生疎,不善擧行,致勤聖敎,惶恐無地矣。上曰,慈殿嘗以予當觀汝受爵爲敎。此等事,與士庶家何異?儀註中,雖有刪正者,奉歡之道,不可草草爲之也。自前有觀光廳塗綃之規矣,外宴日,慈殿必欲臨觀如此,則兩日勞攘,甚爲可悶。元良之連日勞攘,亦甚可悶。予之誕日,自內嘗有進饌慈殿之事,此日仍行內宴,似甚便好,而十二日·十三日,皆是吉日云,此兩日中,進定好矣。在魯曰,初定宴日稍遠,故上敎如此,以十二日設行,似好矣。上曰,予之誕日,若行內宴,則尤可爲悅親之道矣。周鎭曰,當初擇日時,日官以爲,十三日亦吉云,而誕日則例有陳賀等節,近年雖因上敎權停,而自下以此日直請,有所不敢。以十六日擇入矣。上曰,在下之道,雖不敢以此日直請,今此進宴,專爲上殿,則以予誕日,設行內宴,少無害於情禮矣。外宴則以十六日進定好矣。在魯曰,因誕日請行內宴,雖似不敢,以此日設行內宴,固無所妨。十七日,乃地下日食日也,外宴亦以十六日進定,誠便好矣。寅明曰,以誕日行內宴,則慈殿亦必悅豫矣。上曰,十三日卯時爲吉云,卯時卽日出前也,雖似太早,以此時擧行,可也。在魯曰,雖以卯初定時,儀仗出入之際,自致日晩矣。上使翬良書傳敎曰,今者之擧,只爲慈聖,而旣經習儀,追惟昔日,一倍此心,何以則寬此心而伸情禮乎?至日中思之,廓悟一道,雖値誕彌之日,猶誦蓼莪之篇,只倍其懷。今値此月,稱觴慈闈,又値其月,因其日而稱觴,則庶伸情禮,旣諭大臣,慈宴以此日擧行,外宴當初定日,月食齋〈戒〉相値,其令都監進定。出榻敎上曰,注書持此榻敎出去,分付政院。臣朝潤奉榻敎出去,分付政院後,還入。上曰,古語云,時乎不再來。昨過習儀,心甚愴然。己亥若奉觴,則此日愴慟,豈至於此乎?予所仰者,只是慈殿,而今當盛擧,追念昔日,一倍傷感矣。周鎭曰,外宴儀註中,王世子進爵節次及俯伏興節次三處,當爲墨劃,而不入於當初墨劃中,稟定後,當令贊儀呼唱矣。上曰,依爲之。周鎭曰,進宴進定事,親承下敎,凡干擧行之節,極爲緊急。臣等卽當出去,先詣三司熟設廳·司饔院宴廳,指揮申飭後,又將轉往都監。今日次對入侍,勢難更爲入參矣,先退之意,敢達。上曰,然矣。依爲之。上曰,大臣及諸臣,退在閤外,更待下敎,入侍,可也。在魯·寅明,先爲退出。上曰,進宴廳堂上進前。始炯·周鎭進伏。上曰,武舞干戚之聲,曾聞於宴享時,如刁斗聲矣。昨聞之則甚低,如擊瓢之聲,故問于中官輩,則以爲其形,如土鏝云。予初不知其爲何狀,取見之,始知其爲干戚矣。周鎭曰,雅樂節措頗長,故習儀時,不爲盡奏,只依倣爲之。而回旋之際,干戚之聲,自然如此矣。上曰,注書出去,取來樂學軌範。臣朝潤,承命而出,取藝文館所置冊子,以授翬良。翬良奉進于上前。上披覽後,墨劃獻仙桃一節,還下冊子曰,獻仙桃節次頗久,今此樂學軌範獻仙桃章墨劃者,刪而不奏,則節措頗省。依此擧行,可也。夢金尺節措,亦爲遲久,挾舞十二名,減其四數,只用八人,可也。周鎭曰,然則,分付掌樂院,使之刪減乎?上曰,不必。分付于掌樂院,卿等旣承下敎,思量爲之。周鎭曰,旣承下敎,當爲出往都監,依此敎習矣。上曰,依爲之。周鎭曰,酒亭在於殿內南邊,進爵之時,王世子當親詣酒亭,而與王世子,坐榻稍間,往來似艱矣。始炯曰,臣等在外相議,或以爲王世子詣酒亭時,中官當爲夾侍,或以爲壓尊,不可夾侍云。若無夾侍之事,則恐或難便矣。上曰,世子夙成,雖遠於此者,能步往矣。勿慮焉。承·史以次退出。
上在昌德宮。停常參·經筵。
夜一更,白雲一度如氣,起自北方,直指南方,長十餘丈,廣尺許,漸移東方,良久乃滅。四更,流星出天苑星下,入南方天際,狀如拳,尾長三四尺許,色赤。
下直,谷山府使南泰溫,金溝縣令金弘澤,豪打萬戶金翊漢。
鄭俊一啓曰,大司憲李宗城,執義李光湜在外。掌令李徵夏武一所監試官進去,一員未差。持平趙明鼎避嫌退待,南鶴宗武二所監試官進去。今日以監察茶時之意,敢啓。傳曰,知道。
又啓曰,持平趙明鼎引避退待,已至多日,尙未處置,事甚未安。大司諫權瑩,卽爲牌招,以爲處置之地,何如?傳曰,允。
韓師得啓曰,檢擧提調密昌君樴,有稟定事請對矣。傳曰,進詣于前日入侍處。
又傳曰,都監堂上中兼帶禮曹堂上,該院提調·檢擧提調入侍時,同爲入侍事,分付。
又傳曰,檢擧提調引見,掌樂提調同爲入侍。
假注書望,以李翼元爲假注書,以洪羽漢爲事變假注書。
韓師得以禮曹言啓曰,卽接觀象監所報,則今月十七日月食,而食在地下,不爲救食,只爲齋戒云。以此依例粘啓以入。而日月食之預先推算,早爲報來,自是定例,而今始晩報。齋戒之日,與進宴日字相値,事甚駭然,本監當該日月食推算官,令攸司囚禁科罪,何如?傳曰,允。
又以進宴廳言啓曰,今此內宴,進定於今十三日矣。三司凡事,不無窘速之慮,自今日爲始,勿論晝夜看役,然役可以及期。三司監造官,依例別省記,各司次知算員及工匠員役等,除省記入宿使役之意,敢啓。傳曰,知道。
兪健基啓曰,今番啓下上言二百六十七張內,一百九十五張,分下各該司。猥濫六十八張,疊呈四張,啓字爻周次,還入之意,敢啓。傳曰,知道。疊呈二張,分下各該司。
李普昱以兵曹言啓曰,今九月十一日,幼學金甲升稱名人,自丹鳳門入來,差備門外擊錚,極爲駭愕,令攸司囚禁治罪。同門守門將尹東耉,常時不能禁斷雜人,以致闌入,亦難免其責。推考,何如?傳曰,允。
大司憲李宗城啓曰,臣疾病沈痼,風骨銷軟,固已不稱於長憲之任,而伏聞頃日聖敎,有前後畿伯重推之命。臣於丙辰年間,亦嘗待罪畿藩矣。從前不職之罪,雖幸薄勘,帶推行公之譏,有妨臺例,其不可一日仍冒也決矣。請命遞斥臣職。答曰,勿辭。李普昱啓曰,大司憲李宗城再啓煩瀆,退待物論矣。傳曰,知道。
吏曹參判元景夏疏曰,伏以臣,孑然弱植,冒據銓地,前後所遭,種種崎嶇。若夫日昨憲啓洪日煥事,援臣參證者,誠是意想之外,不自意此憲臣,亦有此言。臣是都政同參之人,日煥擬望,苟曰長僚有罪,臣亦有罪,堂堂司直之論,何不竝彈,而反以臣爲劾僚之證案,抑何故也?此由臣殘庸無足比數,易爲人孤注之故,羞愧欲死,尙誰咎哉?長僚疏,備陳其事實,臣不敢更煩,而抑有一事,有可以仰暴者。都政後數日,人有問臣曰,洪宇遠之孫參望,然否?宇遠乙卯之疏,其不知乎?答曰,其疏吾固未詳,而其孫參望,亦未能思。仍問其名云何?曰日煥也。翌日禁中,遇佐郞南泰耆,此是都政時執筆郞也。臣問曰,日煥,卽宇遠之孫,然否?泰耆答曰,未知也。臣卽書問于長僚,則果宇遠之孫,而觀其書,似未諳宇遠乙卯之事。臣取玉堂所在,故相臣金錫胄遺稿,拈出淸風府院君諡狀中,乙卯事一段書示,長僚亦驚聞而陳章矣。伊時事狀,禁中諸人,亦多有知之者,臣豈意此事,乃爲憲啓之材料乎?近日以來,事多如此,臣誠浩歎。同事倖免,君子尙恥,而況作證於劾僚之啓,揚揚獨自冒出,臣雖無狀,決不爲斯。臣纔自鄕廬,歸伏私次,而新遭夭慘,情事罔涯,且踪地危臲,入肅無路。玆敢露章自列,恭俟處分。伏乞聖慈,曲賜諒察,亟遞臣職,仍勘臣罪,以謝人言,以靖私義,不勝萬幸。臣無任屛營祈懇之至,謹昧死以聞。答曰,省疏具悉。業已知之,其何撕捱?卿其勿辭,從速察職。
吏曹參議任珽疏曰,伏以臣,踪地之危卼,卽通朝所知。銓總一步,冒出無路,而只緣大政迫頭,飭敎屢下,拚棄廉隅,黽俛承膺,實出於萬不獲已。要欲爲粗伸臣子之義分,少答不世之恩顧,身雖暫出,情則愈蹙,兢惶怵惕,若無容措。向日大政,雖得備員入參,而不敢與論於政注。至煩前席之下敎,臣則蟣蝨耳,何足備數哉?獨聖上,終始繾,猶欲待臣以銓任,而顧愚迷守株,變改不得,此臣罪也。臣旣不能有無於一切輇擬,自來情勢,決不容盤礴於僨敗之地,日夕翹跂,惟在鞶褫,積違嚴召,尙逭誅譴,徊徨阸塞,求死不得,目下憲啓,尤有所悚恧不自安者。相避之法,非不知其嚴重,而春坊係是啓請竝擬之窠,新通近例,亦多有可據者。而今以肆然通擬爲罪,罷職之罰,至及於郞僚。臣雖不居以銓官,無所可否,而旣參於伊日政席,則臺斥之來,顧安得獨爲晏然乎?噫,臣本材識淺短,根植孤弱,遭逢聖明之世,蒙被特達之知,二年之間,重叨匪據。而前後冥墑,狼狽隨至,曾不能一效愚鈍,以副我殿下委畀之隆眷,孤恩負德,死有餘罪。中夜以思,拊心自悼,一味泯伏,亦甚惶悚,不得不略入文字,悉暴肝膈之懇,仰瀆宸嚴之聽。伏乞聖明,天地父母,俯諒臣危悃,亟削臣見職,以謝臺議,以安賤分,不勝萬幸。臣無任屛營顒竢之至,謹昧死以聞。答曰,省疏具悉。業已知之,其何撕捱?爾其勿辭,從速察職。
癸亥九月十一日未時,上御寬毅閤。檢擧提調·禮曹參判·掌樂提調引見入侍時,密昌君樴,禮曹參判李周鎭,掌樂提調尹得和,右承旨韓師得,假注書朴師訥,記事官吳彦儒·鄭元淳,同爲入侍。樴進伏曰,日氣稍寒,聖體若何?上曰,一樣矣。樴起伏曰,大王大妃殿氣候,若何?上曰,近來氣候有勝矣。樴起伏曰,中宮殿氣候,若何?上曰,一樣矣。樴曰,王世子氣候平安乎?上曰,安過矣。樴曰,賢嬪宮氣候若何?上曰,一樣矣。樴曰,小臣近來,久未入侍,不得瞻望天顔,尋常耿結于心矣。當此進宴東朝,臣民慶忭之日,臣冒忝檢擧之任,榮幸之極。逐日董役,而凡事雖欲殫竭微誠,多有不稱意者,悚懼之心,夙夜不弛矣。上曰,今番慈殿下敎,卿等已承聞矣。此宴亶出於爲慈殿愛日之誠,而當初慈殿,不爲允許,故心甚抑菀矣。今番勉從者,是爲予故,予亦不得不受宴,而豈樂爲哉?今番之事,出於仲由負米之義,而爲慈殿欲一伸情也。追思庚寅,予心倍矣。卿之求對,何事耶?樴曰,進宴時當用柚子,而尙無封進,似難及用,以他實果代用乎?上曰,柚子雖或及來,太廟薦新前,不可用於進宴,此意都監知之,以他果代用,可也。樴曰,且進宴時,王世子進揮巾供饅頭一節,儀註中無之,而臣考見廚院笏記,則有此一節,故未知適從,敢此稟定矣。上曰,於世子,豈有不進揮巾之理乎?樴曰,或云以其壓尊,故不進云矣。上曰,此則可笑之言也。以揮巾謂有壓尊之嫌,則慈殿殿座之前,大殿以下壓尊,宜不敢有拜禮,而甲辰年內宴儀註,諸殿皆有拜禮,獨於揮巾一節,謂之壓尊而不用者,甚酸矣。比之則都提調與副提調,相會茶啖時,副提調不敢用揮巾乎?以此方之,可以推知,世子揮巾,亦爲製進爲宜矣。周鎭曰,王世子進揮巾一節,己亥年進宴時,司饔院笏記中有之,禮曹儀軌中無之。今番儀註,不得依例磨鍊。雖憑前謄錄爲之,臣曹不察之失,有所難免,此臣觸事生疎之致,心甚惶恐。旣下敎如此,進揮巾一節,儀註中添入之意,敢達矣。上曰,內入儀註,不必添入,予當知而爲之,而贊儀笏記中,以此添入,入錄於儀軌,可也。上曰,東宮內入儀註中,相禮有稟禮畢之節,而非但有壓尊之嫌,相禮初無入殿內之事,何以能跪稟禮畢耶?儀註中,此一節拔去,可也。周鎭曰,王世子以下,後四拜之後,相禮有跪稟禮畢之節,此非王世子在殿內時也,是乃在階下板位時也,似無壓尊之嫌矣。上曰,果在板位時,則勿爲拔去,可也。上曰,進爵之際,王世子以下,入於殿內時,雖不執爵以入,旣已爲進爵入來,則宜由正門入之,而儀註中,由東門出入,宜爲釐改矣。周鎭曰,前後儀註中,王世子進爵宰臣,俱由東門出入,故依據前謄錄磨鍊矣。今承下敎,誠爲至當,當改儀註矣。上曰,習儀時,通禮院書員所唱,殊涉怪異矣。書員不必告之,而贊儀自當唱笏記矣。贊儀之待書員之告而唱之者,頗類祭享時,執禮守僕之爲者然,此甚殊常。且書員不爲權着,亦非也。周鎭曰,權着服色則自戶曹爲之云矣。上曰,權着事有前例耶?得和曰,自前自戶曹爲之,,而書吏則自備云矣。上曰,權着事及使書員勿呼事,禮官知而爲之,可也。上曰,庚戌年初度習儀時,未久卽爲罷樂,故其時堂上,有推考之事矣。今番習儀時,處容輩,一番回旋後,卽爲逐退,雖是風日不好,難於久爲,而草草,甚矣。得和曰,舞人所執之椎,累處祭享時,所不見者,而舞儀甚齟齬矣。上笑曰,所執者非椎也。此乃干戚,書所謂舞干羽于兩階之間者也。周鎭曰,以干戚習舞,是近來所始爲者也。上曰,始習生疎,故齟齬無可觀。以軍中刁斗言之,鄕軍則不善擊之,亦以生疎之致矣。得和曰,雅樂時則無足觀光矣。上曰,以前則尤不如,今日則頗習,故稍愈於前矣。周鎭曰,今則習之稍久,故臣等樂律則雖未知之,而生熟,比前似顯殊矣。上曰,莫如習矣。今番又見鐃鐸,鐃則體小,其聲之亦小,宜也。鐸則體大,其聲宜大,而鐸聲亦小,是怪矣。得和曰,鐸體甚重,故力不能大撓之致矣。上曰,戶判以爲,近來聽雅樂,潛靜以聽,頗有會心處云矣。得和曰,初則無味,而久聞則似有會心之意矣。上曰,會心豈易乎?周鎭曰,小臣則聽之不如俗樂,而盲人所爲,尤不善矣。樴曰,盲人之樂,善爲者亦多矣。周鎭曰,不能一心爲之矣。上曰,此亦不習,故如是耳。周鎭曰,每每申飭,習之亦久,而終爲軍樂矣。樴曰,終是不習之致。二六坐起,不過暫時卽罷云,由何而習也?上曰,然矣。二六坐起時,擇其欲聞者,使之暫習而已,未嘗各樂竝習云。雖以讀書言之,誦之然後可用矣。得和曰,近來敎女妓歌詞,惟誦之熟,然後唱亦善,蓋熟之爲好矣。上曰,樂生·樂工,使免飢寒,然後肄習,可以專心致力矣。周鎭曰,聖敎當矣。渠輩役重且苦,而料布太薄,故汩於謀生,自未能專一肄習,其勢不得不然矣。上曰,樂學軌範,有考見處,注書出去,持來,可也。師訥出去,持冊入來。上親爲披閱曰,皇恩二字,見之有意矣。予有欲書下者,承旨書之,可也。師得承命書之曰,御製荷皇恩三章,時皇朝紀元後百十六年歲癸亥慈宴時,新製以下者,而國朝開創,至永受皇恩,代用於舊文中,荷皇恩受錫命也。至作荷皇恩而受命朝鮮,至拜獻禮筵,代用於舊文中,赫赫始祖,至彌萬億年,而首尾竹竿子號,仍用舊文,因令樂院,特刊於軌範序文之下,存舊文印新章,以備時用。存昔示後之意,尊周追慕之心,其蓋深矣夫,書訖。上曰,此書,樂院提調,手書於軌範序文之下,而其下,又書以樂院提調奉敎書之,可也。上又命師得書之曰,遵軌範舊文,殿庭之樂,命復兼用雅樂,乃二百五十餘年後事也。中寢而今復錄于左,以示後,書訖。上曰,此書,亦書于其下,可也。得和曰,都監所造雅樂風物衣服,進宴過後,例爲還下戶曹,而今番則一竝留下本院,以爲肄習之地,何如?上曰,戶曹更爲持去,將何用之?依所達下本院,可也。擧條上曰,衣服所入,似多矣。得和曰,所入不多云矣。樴曰,今番凡百所入物力,比前太少,而但補階板及遮日,多入物力云矣。周鎭曰,聞其所入,所費不多,雖春秋進宴,足以爲之云矣。得和曰,戶判以爲,多所別備云矣。上曰,此則不必然矣,何可爲別備乎?周鎭曰,外宴,以十六日草記定行,而時刻,似自政院啓下矣。上曰,然矣。得和曰,內宴罷後,選上女妓,直自闕下人多率去,極爲紛拏云。外方女妓之未卽還歸,似有弊矣。上曰,此屬亦是國家之民,豈不矜憐耶?使之速歸,可也。周鎭曰,雖是卑賤之類,用處所重有在,而內宴罷後,多有紛拏之患云,事極駭然矣。例自禮曹放送之意。草記然後,都監始爲還送矣。上敎如此,當自臣曹,卽爲草記放送矣。上曰,依禮官所達,直爲草記還送,可也。諸臣退出。
酉時,上御寬毅閤。檢擧提調引見,掌樂提調同爲入侍時,檢擧提調密昌君樴,掌樂提調尹得和,右副承旨李普昱,假注書朴師訥,記事官吳彦儒·鄭元淳,次次進伏。上曰,進宴時,用何盃?樴曰,金盃矣。上曰,問于尙方則內宴金銀盃,自廚院備入云,而外宴則何處進排耶?樴曰,自都監進排矣。上曰,問內宴所入盃數,則自廚院,金盃二,銀杯五,將爲進入云。內宴時,金盃似爲三,而二以爲言,何也?銀盃所用處,則不過世子宮·嬪宮,而五盃將何處用之耶?樴曰,此雖廚院之所進,而自尙方製來,然後廚院,依例進納而已。故臣未及詳問此事矣。上曰,注書出去。金盃數及銀盃數,招問於廚院書吏,可也。師訥出問後,還爲入奏曰,招問書吏,則以爲當進盃數,大都五介,而金鑄銀鑄則非該院所鑄,故猶未的知云矣。上曰,七介之說,果誤傳也。果五介則更無可問矣。外宴時盃數,想必多矣,何以爲之耶?得和曰,戶判皆新造云矣。上曰,文樂生衣服,奇怪矣。得和曰,今番進宴,節儉太過。節儉之盛意,好則好矣,而若太過則終有欠於豐泰之象矣。壬辰年龍灣播遷時,物力之蕩竭,凡事之苟簡,是何如之時,而猶爲新製旗幟,錦繡鮮明,天將見之。大喜曰,此眞恢復氣像云云矣。上曰,此則宰臣之言是矣。雖以都城言之,國初草創之際,漢陽營都,如是雄盛,可仰見聖祖規模之弘大也。若以今之人論之,則必以移都爲多費財,而必居舊都矣。樴曰,近來之人,以節減爲能事,此甚弊矣。上曰,然矣。廚院則予自潛邸時,習知之。卽今比前,何如?樴曰,凡事亦減之又減,多不成樣矣。上曰,李孟休所謂吏胥所捧,不減之說是也。所食足然後,可無侵民之弊矣。樴曰,要譽之吏,實多有弊,減除之弊,亦是要譽之致也。上曰,然矣。要譽極非矣。樴曰,以今番進宴言之,大卓進獻,是自前爲之,皆無所減,而獨於今番減除,此甚苟簡。進宴是何等盛擧,而亦非長爲之事,則大卓所費,其爲幾何?而遽然減除,使此莫盛之擧,致有苟簡之歎,心甚未安矣。上曰,此言大體則是矣。得和曰,臣與戶判,以大卓事,多有爭論,戶判則以爲,此爲後日謄錄云,而臣意則終以減除爲非矣。上曰,宗臣之言,大體固是,而大卓有無,於予何有?樴曰,聖上雖使省減,在下之人則不爲減除,似是矣。上曰,慈宴爲之之後,則予心足矣。至於大卓,於予何益?北報尙未仔細,是甚泄泄,我國消息則卽日必越鴨江,而彼中消息則我國人,不能善探其的奇,可慨。得和曰,彼國則爲邊守者,每事得以便宜從事,而我國則不得任意。故義州府尹,雖有可以偵探之事,畏其罹罪而不得措手故耳。諸臣退出。
上在昌德宮。停常參·經筵。
下直。昆陽郡守洪泰培,陰城縣監李德寅,車嶺僉使李世燁,魚面萬戶李璜,雲寵萬戶李眞協,植松萬戶張載潤。
韓師得啓曰,口傳政事,自本院,申飭擧行事,命下矣。昨今連爲催促,而該曹三堂,謂有難安情勢,終不擧行,揆以事體,極爲未安。竝推考警責,使之卽速擧行,何如?傳曰,允。
鄭翬良啓曰,大司憲李宗城,持平趙明鼎避嫌退待,執義李光湜牌不進,掌令李徵夏武一所監試官進去,一員未差,持平南鶴宗武二所監試官進去。今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以備邊司言啓曰,本司堂上,非不數多,而近日無故行公之人甚少。大司憲李宗城之陳達內遷,欲令專意於本司之事,而所帶憲職,有妨參坐,又方引避,有難等待處置。李宗城大司憲之任,今姑許遞,仍令該曹,口傳付軍職,以爲專意本司之意,何如?傳曰,允。
又以兵曹言啓曰,今此內殿進宴時,諸宮家跟隨之類,各宮人帶率之輩,似不無闌入擾雜之弊,守門將則自本曹當爲嚴飭。而第念大內則雜人闌入之弊,有難區別,亦依前例,差備內官處,一體申飭,何如?傳曰,允。
李普昱啓曰,大司憲李宗城,持平趙明鼎,引避退待,俱未處置,事甚未安。執義李光湜,自鄕才上來,卽爲牌招,以爲處置之地,何如?傳曰,允。
韓師得啓曰,假注書李翼元,時無職名,令該曹依例口傳付軍職,冠帶常仕,何如?傳曰,允。
鄭翬良啓曰,事變假注書洪羽漢,時無職名,令該曹依例付軍職,冠帶常仕,何如?傳曰,允。
兵曹口傳政事,副司正李翼元,副司直李宗城。
李普昱,以進宴廳言啓曰,今此進宴時,各司盤排器皿等物,必不無散失破碎之患。令兵曹別定勤幹部將數三人,多率衛軍,一一收拾,分給該司,亦令左右捕廳,擇定軍官,嚴守各門,如有偸去者,各別科罪之意,依前例知委,何如?傳曰,允。
又以進宴廳言啓曰,今此進宴時,參宴諸臣,出入之際,必多紛紜之患。且補階之下,餘地甚窄,儀仗軍及軍兵排立後,床排往來,極爲苟簡。諸臣跟隨,一依定式,俾勿多入,亦令兵曹,多定軍人把守,俾無雜人闌入之弊,何如?傳曰,允。
又以進宴廳言啓曰,今此進宴時,軍兵等,依前擧行事,命下矣。禁軍將·守門將·武兼,皆以散果床給之,軍兵則依犒饋例,以酒肴磨鍊之意,敢啓。傳曰,知道。
又以禮曹言啓曰,今此誕日陳賀,諸道箋文,開拆看審,則全羅監司趙榮國封進箋文所踏印跡,漫漶不精,殊欠警謹之道。監司趙榮國,推考警責,何如?傳曰,允。
又以禮曹言啓曰,慶尙·全羅兩道所封來十月令宗廟薦新柚子,時未上來矣。自司饔院,出送柚子七十六箇,來十三日,依例薦進之意,敢啓。傳曰,知道。
副司直李德壽上疏。伏以臣,伏聞日昨筵對時聖敎,有及於賤臣者,而仍令政院,申飭上來。此蓋聖明興思於簪履之舊,不欲久置草野之間。臣聞命感泣,彌日不定。念臣膂力旣愆,精神旣消,疾病頻作,形骸徒存。然此皆不敢悉陳,唯是膝疼,歲加而月增,房闥咫尺,不能運步。當此法筵期迫,區區微忱,切欲不計顚踣,强作氣力,得以一息之未絶,獲瞻大庭之盛儀。旬月以來,私自習步於階庭,纔移數足,酸疼異常,不期於蹲脞而輒致蹲脞。顧此醜癃之狀,將何以自致其身於禁扃哉?德意之厚,溫然如春,而臣乃身如拘絆,不克祇承,臣誠自悲自恨,不如生之爲賢於死也。意長文短,不能悉布蘊結之下情,惟乞亟命有司,治臣慢命之罪,以嚴典法,以警庶僚,不勝幸甚云云。答曰,省疏具悉。下敎之後,其涉過矣。卿其勿辭,卽速上來。
上在昌德宮。停常參·經筵。
昧爽,有霧氣。自辰時至未時,日暈。
大殿誕日,政院單子問安。答曰,知道。
大王大妃殿·中宮殿·世子宮·賢嬪宮,口傳問安。答曰,知道。
大殿,朝廷二品以上·六曹問安。答曰,知道。
鄭翬良啓曰,大司憲·掌令一員未差,執義李光湜牌不進傳旨未下,掌令李徵夏武一所監試官進去,持平趙明鼎避嫌退待,南鶴宗武二所監試官進去。今日以監察茶時之意,敢啓。傳曰,知道。
李普昱,以禮曹言啓曰,進宴今日設行後,選上妓生,卽爲罷送之意,分付該院,何如?傳曰,允。
上在昌德宮。停常參·經筵。
夜一更,有霧氣。
內宴翌日,大殿·大王大妃殿·中宮殿·世子宮·賢嬪宮,政院口傳問安。答曰,知道。大殿·大王大妃殿·中宮殿,朝廷二品以上·六曹單子問安。答曰,知道。大王大妃殿·中宮殿·賢嬪宮,藥房口傳問安。答曰,知道。
鄭俊一啓曰,大司憲·掌令一員未差,執義李光湜牌不進傳旨未下,掌令李徵夏武一所監試官進去,持平趙明鼎避嫌退待,南鶴宗武二所監試官進去。今日以監察茶時之意,敢啓。傳曰,知道。
藥房都提調臣金在魯,提調臣趙觀彬,副提調臣兪健基啓曰,昨日日氣晴和,稱觴東朝,終日侍歡,群下慶忭之情,有不可勝達,伏想聖心,一倍欣喜,而行禮之際,聖體不瑕有勞乎?大王大妃殿,體循聖孝,親御禮讌,且多酬酢之節,氣候何如?中宮殿氣候,何如?王世子氣候,何如?賢嬪宮氣候,亦何如?臣等不任伏慮,敢來問安。答曰,知道。奉宴日朗,少伸情禮,而追念昔年,一倍此心,慈候安寧,予則一樣,內殿以下,氣亦一樣。
兪健基啓曰,再明日進宴時,承旨不可不備員。左承旨有闕之代,政官卽爲牌招開政,以在京無故人差出,仍卽牌招,何如?傳曰,允。
鄭俊一啓曰,吏曹判書鄭羽良,參判元景夏,參議任珽牌不進推考傳旨及罷職傳旨,今方捧入,而開政命下之後,不卽擧行,事甚未安。判書·參判,更爲牌招,何如?傳曰,允。
又以侍講院言啓曰,再明日大殿進宴·王世子侍宴時,宮官不可不備員。弼善·兼弼善·說書·兼說書俱未差,兼文學以本職違牌,無以備員,事甚未安。有闕之代,令政院稟旨差出,待下批仍卽牌招,以爲備員進參,何如?傳曰,允。
又以禮曹言啓曰,莊陵奉審,依北道諸陵例,五年一奉審事,定奪矣。今年當次,本曹堂上一員,依例進去,而奉使印信一顆,亦爲齎去之意,敢啓。傳曰,知道。
又以義禁府言啓曰,正言尹光啓辭,據刑曹啓目內畿營褊裨金世胄,移本府處置事,允下矣。金世胄今方待命於本府,卽爲拿囚之意,敢啓。傳曰,知道。
又以義禁府言啓曰,軍器寺判官朴璜,令該府處之事傳旨及漢城府草記,放歸田里罪人曾經德新守人煥,福新守人煜,咸鏡監司狀啓,明川府使田天祥等,以刑曹啓目,移本府處置事,啓下矣。放歸田里罪人曾經德新守之名字,非人煥,乃人爀,今方待命,卽爲拿囚。人煜,以秋收事,下去京畿廣州之地,朴璜,以柴場收稅事,下去公洪道忠州地云,發遣府羅將拿來,而田天祥,時在任所,依例發遣府羅將交代後,拿來。何如?傳曰,允。
上在昌德宮。停常參·經筵。
夜一更,有霧氣。二更,月暈。
下直,蝟島僉使吳盛載,梨洞萬戶崔致雲。
吏批,判書鄭羽良牌不進,參判元景夏牌不進,參議任珽進,右承旨韓師得進,兵批,判書徐宗玉,參判魚有龍,參議李鼎輔病,參知李命坤,左副承旨鄭翬良進。吏批啓曰,判書鄭羽良,參判元景夏,竝牌招不進,小臣獨政未安,何以爲之?敢稟。傳曰,只出緊任。
以洪象漢爲右副承旨,吳光運爲大司憲,鄭必寧爲大司諫,朴弼載爲執義,權相一爲掌令,尹敬周爲正言,南泰赫爲弼善,嚴瑀爲兵曹正郞,任師夏爲佐郞,閔百行爲弼善,申暐爲說書,趙暾爲兼說書,許采爲慶尙左道災傷敬差官,李台鎭爲江華經〈歷〉,權賮爲黃海都事,奉敎單李毅中,朴師昌爲義州府尹,洪昌漢爲水原水有使。兵批,同知單鄭寅吉,僉知二單朴纘文·洪胄剛,副護軍洪重徵,副司直朴弼載,副司果李昌誼·李漢膺,副司正李永福·洪羽漢。
吏批啓曰,卽接各司關牒,則新除授刑曹佐郞兪彦民,宗簿寺正閔瑗,掌苑署別提具熺,長陵參奉李復祥,慶基殿參奉李毅敬,俱以除授後未肅拜云,竝依例改差,何如?傳曰,允。
兵批啓曰,新除授玉江萬戶韓聖緖呈狀內,素患膈窒之症,乘時發作,廢食委頓,起動無期,斯速啓遞云,依例罷職,準期不敍,何如?傳曰,允。
又啓曰,同知中樞府事李國亮,僉知李挺宇·皮世麟,內禁衛將安宗大,俱以病難供職,呈狀乞遞,竝令姑改差,何如?傳曰,允。
韓師得啓曰,新除授水原府使洪昌漢,時無加資之命,何以爲之?敢稟。傳曰,加資。
李普昱啓曰,備邊司郞廳,以大臣意來言,今日賓廳坐起日次,而姑無時急稟定事,不得來會云矣,敢啓。傳曰,知道。
又啓曰,大司憲·執義·掌令未差,李徵夏武二所監試官進去,持平趙明鼎避嫌退待,南鶴宗武二所監試官進去。今日以監察茶時之意,敢啓。傳曰,知道。
李普昱,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
以進爵宰臣付標望筒,傳曰,李奉朝賀代,以兪判府事爲之。
傳于李普昱曰,今下弓矢,梨洞萬戶崔致雲處給送。
兪健基啓曰,左副承旨鄭翬良,今日不爲仕進,卽爲牌招,何如?傳曰,允。
以吏曹參議任珽牌不進罷職傳旨,傳于兪健基曰,推考傳旨捧入。
兪健基啓曰,吏曹參議任珽,旣有只推之命,一體牌招,何如?傳曰,允。
鄭翬良啓曰,卽者中樞府錄事來言,判府事兪拓基,以進參事,昨日夕自鄕上來云矣,敢啓。傳曰,知道。
以副提學吳遂采牌不進罷職傳旨,傳于鄭翬良曰,推考傳旨捧入。
鄭翬良啓曰,副提學吳遂采,旣有只推之命,卽爲牌招入直,何如?傳曰,允。
李普昱啓曰,吏曹判書鄭羽良,參判元景夏再牌不進推考傳旨,今方捧入,而因侍講院草記,宮官差出事,亦已允下矣。判書·參判,所當更請牌招,而一日三牌,有傷事體,何以爲之?敢稟。傳曰,牌招開政。
又以兵曹言啓曰,明日進宴時,本曹郞廳侍衛,不可不備員,而正郞曺命采,與吏曹郞廳,有姨從兄弟,應避之嫌,而誤爲擬差,故連呈辭狀,不爲行公。今姑改差,其代及佐郞有闕之代,令該曹,以在京無故人口傳差出,以爲侍衛備員之地,何如?傳曰,允。
鄭翬良啓曰,明日進宴時,宮官不可不備員。新除授兼說書趙暾,時無職〈名〉,令該曹口傳付軍職,何如?傳曰,允。
又啓曰,副提學吳遂采,承牌來詣闕外,而闕門已閉,待開〈門〉肅謝之意,敢啓。傳曰,知道。
又啓曰,新除授弼善南泰赫,所當牌招,而家在城外,待開門出牌之意,敢啓。傳曰,知道。
又以進宴廳言啓曰,今此大王大妃殿進宴時,妓生呈才數,依書下擧行。大殿進宴時,第一爵二爵,用俗樂與民樂,第三爵四爵五爵,用雅樂休安之樂,六爵七爵,還用俗樂,而內宴呈才及外宴樂節,分排磨鍊別單書入之意,敢啓。傳曰,知道。
又以進宴廳言啓曰,今此進宴時,應參人員,宗臣都正以上。儀賓時·原任大臣·耆舊諸臣,勳府親勳臣文·蔭·武曾經實職閫帥摠管,而名在勳府者,文臣正二品以上,勿論實職軍銜,從二品至堂上正三品,方在實職者,及雖在軍銜,年七十以上兩都留守·畿伯·承旨·翰注·玉署·薇垣·柏府·春坊,方在時任者。伊日侍衛,有前例人員,蔭武則二品以上時任將臣實職摠管人及雖在軍銜曾經將任者,曾經東班實職閫帥摠管人年七十以上者,令吏兵曹抄送本廳矣。進不進單子,今始齊到。應參人員及不陞殿者,竝別單書入之意,敢啓。傳曰,知道。
李普昱,以兵曹言啓曰,今此進宴時,殿庭狹窄,侍衛人員,勢難盡數容接,故節目中,不緊人員,依庚寅年例,減省以入之意,敢啓。傳曰,知道。又以兵曹言啓曰,今此明政殿親臨進宴時,七番禁軍等,所當依例排列於殿庭,而補板之外,亦設排盤之所,則其時地勢狹窄,似難盡數容接。明政門外,推移排立之意,敢啓。傳曰,知道。
又以兵曹言啓曰,今九月十七日,武臣堂上以上祿試射日次,而地下月食齋戒相値,不得設行矣。以無故日退行之意,敢啓。傳曰,知道。
又以刑曹言啓曰,今此庭試初試三所,設場於本曹。本曹移設於掌隷院之意,敢啓。傳曰,知道。
掌令李徵夏啓曰,請逆坦孥籍,一依王府草記,卽令擧行。前啓措辭,皆見上請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷。請還收遠配罪人尹志放歸田里禁錮終身之命。請還收李日躋加資之命。持平趙明鼎引嫌而退。避嫌措辭見上仍竊伏念銓官推緘,淸朝美事,臺閣持論,貴在白直,苟有政注間做錯,而隨見規警,衝口直說,則設或苛激,容有可恕,而今明鼎之論銓官則不然,臚陳則極構捏之私,勘準則止問備之罰,外假官師之規,內售敲撼之術,增衍僚寀之言,貿亂事實之眞,以爲一擧衆計之計者,已極不韙,而至於郞官罷職之請,初無一字論罪之語,而橫提議郞於銓堂推考之啓,斷以重勘,意在拶逼。不意淸朝臺閣之上,復售此疑亂天聽,暗地傾軋之習,不可無嚴勵之道,請持平趙明鼎罷職。答曰,不允。處置事依啓。
領府事徐命均上疏。伏以我殿下至孝純誠,仰格慈天,旣行稱觴之禮,此誠列聖朝罕有之慶。伏惟兩宮止慈止孝之情,藹然融洽,仍而有御宴之命。凡在臣民,莫不瞻仰歡抃,百僚奔奏,亦莫不以與宴爲榮。日昨史官,來宣聖諭,使之上來參宴,臣之病勢,如有一分可强之路,則何敢至今偃伏鄕舍,無所變動也哉?證形危重之狀,頃陳於醫官書啓之末,而蓋自初秋,輾轉添加。伏蒙聖上,曲賜悠念,特命御醫診視,頒以珍劑,濱死殘喘,得延時日之命。恩渥浹髓,枯荄生華,臣誠感激隕越,不知所以仰報。稍俟小歇,擬進闕下,雖不得入參,粗伸微忱,是臣區區始計,而病狀一向無減,致身末由,瞻望雲天,撫躬自悼。伏乞聖明,亟命攸司,重勘臣前後罪犯,以勵臣義,千萬幸甚云云。答曰,省疏具悉卿懇。頃以相臣陳達,旣知,卿何若此?卿其安心善攝,竢其少間上來,以副慇懃之意。仍傳曰,遣史官傳諭。
副護軍李縡上疏。伏以,臣身雖散秩,職是賓僚,理宜連章,控免無使瘝曠,而煩猥是懼,泯然已至于今矣。乃於千萬不意,伏承今月初六日承政院成貼有旨,俾臣爲輔導元良,俟病間登途者,十行恩言,至爲隆重。在臣本分,實爲僥濫。臣於沈淹之中,神識不至全昧,反覆莊誦,不知涕淚之橫集也。伏讀有曰悠悠萬事,無過於輔導元良,又曰輔導元良,不過經學。嗚呼,殿下此敎,眞可謂知所先務也。若臣者,數十年,逋伏田野,有讀書之名,而無讀書之實,直一鹵莽滅裂人,豈謂誤辱聖知一至此哉?至於儒疏之請爲召還,本非可施於如臣等輩,而今忽有之,亦一變怪。向日聖批,出於寬貰,而今此爲卿斥之之敎,蓋亦諒臣恧蹙不敢自安之情。仰惟日月昭明,何幽不燭,臣於是益不勝惶恐感激之至。若夫昔日不就輔養,臣固自訟之不暇,焉敢追暴情實,而自叨此任以來,誠欲一近离光,以塞前慢,非有此萬萬難强之疾,則數月之間,已或得遂此願矣。聖敎中誠淺浼浼云云,豈臣賤分所可承聞。伏聞聖上,仰體慈聖之志,勉循群下之請,內外法宴,不日將擧。昨夕宣召之命,亦及賤臣,而病情如此,獨限雪雲之澤,馳情結恨,曷有窮已?伏乞聖慈,亟削臣爵秩,以安私分,以振國綱,千萬幸甚云云。答曰,省疏具悉。頃者特諭,旣諭,卿非山野之人,卽共休戚之臣,頃年固執輔導元良,已涉過矣。予雖涼德,於輔元良,又豈若此?其涉過矣,其涉過矣。宜體特諭,其卽上來,輔我元良。
上在昌德宮。停常參·經筵。
慶尙右道災傷敬差官洪益三。
鄭翬良啓曰,領府事徐命均疏批,遣史官傳諭,命下矣。事變注書洪羽漢,當爲進去,而身病猝重,僵臥廳中,累度催促,終不出往,新進怠慢之習,誠極可駭。本院請推之外,無他可施之罰,何以爲之?敢稟。以休紙還下
以修撰元景淳,副修撰金時粲牌不進禁推傳旨,傳于鄭翬良曰,竝推考傳旨捧入。
鄭翬良,以進宴廳言啓曰,承政院右副承旨洪象漢,大司憲吳光運,執義朴弼載,弼善南泰赫,說書申暐,兼說書趙暾,昨日政除拜,今已出肅,弘文館副提學吳遂采,今亦出肅,校理閔百行,受由下鄕,昨纔入來,見今入直,司直李益炡別雲劍受點。俱是應參之人,使之一體入參之意,敢啓。傳曰,知道。
乾隆八年癸亥九月十六日辰時,上具翼善冠·衮龍袍,降輿御明政殿。奏與民樂。令都承旨兪健基,左承旨韓師得,右承旨鄭翬良,假注書朴師訥,記事官吳彦儒,就楹內東俯伏。左副承旨李普昱,右副承旨洪象漢,同副承旨鄭俊一,假注書李翼元,記事官鄭元淳,就楹內西俯伏。侍衛將士,左右羅立。相禮引王世子,由東門入就拜位。引儀分引宗親文武二品以上,由東西偏門,入就拜位。奏與民樂令。行四拜。樂止。上曰,補階便是殿內,則百官之陞拜階上,已失禮矣。都監堂上,不能預先擧行,以致失禮,從重推考,可也。出擧條上曰,殿坐至近之地,着戰笠者,肆然出入,極爲駭然,進宴廳中官,爲先從重推考。此後又復如此,當該中官,拿處宜矣。出擧條司饔院提調進酒器。奏與民樂。慢進訖。樂止。王世子以下皆跪。提調捧揮巾函。奏與民樂。內侍跪進訖。樂止。提調進饌案。奏與民樂。進行果。樂止。翬良捧花盤。奏與民樂令。內侍進花,揷于翼善冠之右。王世子以下俯伏興平身。王世子陞自東階,由正門詣酒亭。提調酌酒第一爵,授王世子。王世子受爵詣座前跪。內侍傳捧,置于饌案。王世子由東門出就拜位跪。代致詞官詣座前致詞曰,王世子謹上千千歲壽訖。王世子降復位。上擧爵。奏與民樂令。提調復爵於坫。樂止。王世子以下俯伏興平身跪。提調進饅頭。奏與民樂慢。進訖。樂止。王世子以下俯伏興平身。班首領議政金在魯,進第二爵如初,由西門出就拜位。代致詞官詣座前致詞曰,領議政臣金在魯,謹上千千歲壽訖。翬良出東階宣敎曰,敬擧卿等之觴。上擧爵。奏與民樂令。樂止。王世子以下拱手加額曰,千歲。唱山呼曰千歲。唱再山呼曰千千歲。樂工軍校齊聲應之。奏與民樂。王世子以下行四拜各就位。俗樂退。雅樂進。典樂引歌者及琴瑟文武舞,分東西陞階就位。司饔提調,供王世子揮巾饌卓,別行果。輔德供花。副提調供饅頭。執事設宗親文武饌卓。散花訖。提調進湯。奏休安之樂。王世子以下離位俯伏,還就位。凡進湯時同副提調供王世子湯。執事者繼設宗親文武官湯訖。宰臣判府事兪拓基,進第三爵如初。王世子以下離位俯伏。凡進爵時同上擧爵。奏休安之樂·烈文之舞。副提調供王世子酒。執事者行宗親文武官酒。以下進湯進爵時,皆倣此樂止。上曰,承旨入侍。上曰,錦平尉進爵時,其子孫中,有官者,持賜杖隨行事,分付。俊一曰,朴善源外司入直,故不來云矣。上曰,使錄事隨行事,分付。上曰,進爵後行酒前,卽爲進湯事,分付都監。上曰,侍衛中不陞殿人員下殿事,分付。上曰,明政門開之。上曰,進爵後,卽爲進湯,則慮有末班未及之弊,以此更爲申飭都監。錦平尉朴弼成,進第四爵如初。奏休安之樂·烈文之舞·昭武之舞。樂止。上曰,承旨入侍。上曰,今者此擧,出於强勉,故取只卜其晝,不卜其夜之義,無擧燭之敎矣。樂章則雖因節奏,而勿緩進湯之節,旣有申飭,而如是遲緩,都監堂上從重推考,可也。出擧條上曰,會君臣之讌,不宜有失禮之擧。予雖不飭,禮房承旨,自外申飭,可也。上曰,殿上頒花之際,如是紛雜,此乃兵曹不能禁斷之致。堂上從重推考。當該郞廳,令該府處之。出榻敎上曰,此後如有紛雜之弊,兵曹郞廳,當令本曹決棍,以此申飭。出榻敎提調進湯。奏休安之樂。密昌君樴,進第五爵如初。奏休安之樂·昭武之舞訖。上曰,承旨入侍。上曰,下敎之後,戰笠者如前出入,乃是內侍所屬。挾侍外承傳色中官,事過後,竝令該府,從重科罪。出榻敎普昱曰,修撰元景淳,受由下鄕矣,還來肅拜,未及爲之。而入參進宴,今日省記,亦爲塡名以入,事甚非矣,從重推考。兵曹堂郞,亦難免不察之失,推考,何如?翬良曰,玉堂旣請出省記,則兵曹堂郞,似當塡入矣。上曰,然矣。元景淳只推,使之入直,可也。出擧條掌樂提調尹得和曰,今番始用雅樂,佾舞所着,風物所造,新備之際,工匠多數使役,應下料布,比前多入,而兵曹,只依前例移送,故卽今未給者,亦不少,敢達。上曰,今番用雅樂所入,比前似異。分付兵曹,卽爲上下,可也。出擧條上曰,有頒賞之節,文·武舞退置軒架事,分付。上曰,鄕唐,常時亦交奏乎?得和曰,然矣。上曰,今番樂器,依大射禮例,留置本院,可也。得和曰,當依下敎擧行矣。上曰,殿坐後,處容入作,可也。上入小次,申時復殿坐。俗樂進。提調進湯。奏與民樂慢。月城尉金漢藎,進第六爵如初。奏與民樂令。舞童響鈸入作。樂止。提調進湯。奏與民樂慢。錦城尉朴明源,進第七爵。奏與民樂令。舞童舞鼓入作,仍奏鄕唐交奏。處容舞入作。樂止。酒行七徧。提調徹案。副提調撤王世子卓。執事撤宗親文武卓。各以靑褓,收裹饌餘訖。上曰,承旨入侍。翬良曰,盛禮順成之後,諸般罪囚,宜有疏釋之典矣。上曰,方欲下敎而未果矣。兵部郞官,令該府處之。傳旨及中官拿處傳旨,竝置之王府。循例令該府處之者及秋曹輕囚,令該房承旨,取見囚徒,放送,可也。出榻敎翬良曰,領府事疏批傳諭,事變注書所當進去,故今方入來,而病勢甚重,不得出送。大臣疏批之不卽傳諭,至爲未安。本院有請罪之啓矣,卽今有金吾輕囚放釋之敎,故敢達。上曰,只推,院啓則勿施之,可也。出擧條上曰,承旨書之。傳曰,今者此擧,予豈樂爲?上承慈旨,黽勉以行。而追惟昔年,一倍此心,旣行之後,予之初心,復何諭乎?其惟聿追昔日,與民共之,是繼述之道,況奉慈闈而稱觴,與舊臣而同宴。絜矩章不云乎?上老老而民興孝,此正絜矩之時也。且孟子與民同樂則王,其令該曹,依丙戌年例,耆民饋酒肴,而外方耆民,亦令諸道,題給食物,以示予遵昔推下之意。出榻敎又口呼曰,頃者駕臨之時,其欲下敎,而稱觴慈殿,尙今未遑,故不諭矣。王孫婦在世,只有臨陽夫人,年過八耋,頃者臨幸,尙今追憶。其令該曹,厚給宴需,令其孫設酌而表予意。出榻敎又口呼曰,今者此擧,予豈意哉?而仲由之歎,一倍今日,而近百耆舊都尉之進爵,今日亦豈意哉?可謂稀矣。追惟昔年,益切此心,其何循例行賞,特賜內廏馬一匹,以示予追昔尊年之意。出榻敎又口呼曰,登歌雅樂生,依登歌俗樂生例,自內施賞。軒架雅樂生,亦依軒架俗樂樂工例,令戶曹施賞。出榻敎又口呼曰,今者之擧旣諭,而興思蔀屋,其果共民樂?而吁嗟吾民,其將欣欣乎?其將蹙額乎?此等之時,濟民保民之政,益宜講確。再明日備局日次爲之之意,分付注書,持此備忘,傳諭大臣,可也。出榻敎贊儀唱可起。上曰,今方禮畢,王世子以下,當於殿庭行四拜,以此分付。王世子以下行四拜。奏與民樂止。通禮跪啓禮畢。上將還宮。大臣及原任大臣進伏。領議政金在魯曰,禮儀順成,王世子儼然行禮,百僚咸仰盛儀,此實稀有之慶,且臨罷之時,特下濟民保民之敎,至有蹙額欣欣之諭。臣等奉讀欽頌,以仰祈天永命之基矣。上曰,所達予當體念,而今者之擧,亶出於慈殿俯慰予心,非予本意矣。左議政宋寅明曰,日氣極其暢和,法宴美成,慶忭之忱曷極。上曰,慈殿之欲慰悅予心者篤至,故日氣亦如是暢和矣。上曰,金判府事,雖難頻入於次對,一年數次,何妨之有乎?判府事金興慶曰,耳聾特甚,惶恐不入矣。上曰,重聽何傷,兪判府事則後日日次,必爲入侍,可也。判府事兪拓基曰,當留待入侍矣。諸臣退出。奏與民樂。上還大內,如來儀。
宰臣以下入參人員別單。
判府事金興慶,領議政金在魯,左議政宋寅明,判府事兪拓基,知事申思喆,判敦寧李秉常,行司直趙尙絅·尹陽來,戶曹判書金始炯,行司直李箕鎭,判尹鄭錫五,咸寧君朴纘新,刑曹判書閔應洙,行司直金聖應,禮曹判書趙觀彬,左參贊徐宗伋,兵曹判書徐宗玉,知事李鎭箕,行司直具聖任,右參贊鄭壽期,知敦寧李聖龍,同知趙錫命,行司直李壽沆,京畿監司柳儼,江華留守金始爀,行司直李春躋·尹容,副護軍洪元益,彦城君金重萬,副護軍金相斗·柳濬,行司直洪好人,刑曹參判徐命彬,同敦寧李亨宗,行司直洪景輔,同知李衡佐,副護軍尹光莘,行司直李雨臣·李承源,延原君李命熙,右尹尹得和,禮曹參判李周鎭,吏曹參判元景夏,兵曹參判魚有龍,開城留守曺命敎,行司直李世璡,工曹參判李重庚,都承旨兪健基,戶曹參判柳復明,副司果尹大英·林柱國,工曹參議柳萬重,左承旨韓師得,右副承旨李普昱,戶曹參議李宗白,吏曹參議任珽,禮曹參議尹汲,兵曹參議李鼎輔,大司成金尙魯,刑曹參議宋翼輔,同副承旨鄭俊一,左副承旨鄭翬良,參知李命坤,判決事尹植,司諫金宗台,輔德李光運,兼輔德李天輔,獻納李渭輔,掌令李徵夏,文學閔百昌,持平南鶴宗,司書趙雲逵,兼司書洪重一,待敎李毅中,檢閱吳彦儒·鄭元淳,假注書朴師訥·李翼元·鄭翬良啓,右副承旨洪象漢,大司憲吳光運,執義朴弼載,弼善南泰赫,說書申暐,兼說書趙暾,昨日政除拜,今已出肅,副提〈學〉吳遂采,今亦出肅,校理閔百行,受由下鄕,昨纔入來,見方入直,司直李益炡,別雲劍受點。俱是應參之人,使之一體入參之意,敢啓。傳曰,知道。修撰元景淳,仍筵中稟達,同參。
宗親儀賓入參人員別單。
密昌君樴,西平君橈,洛昌君樘,驪川君增,驪善君壆,錦平尉朴弼成,月城尉金漢藎,陽平君檣,綾昌君橚,密陽君梡,洛豐君楙,長溪君棅,錦城尉朴明源,礪恩君梅,南原君,琅堤君燂,海陵君爟,海雲君熻,益興君溫,東恩君槫,新溪君㯖,綾城〈君〉森,密林君炓,花溪君檔,海恩君欓,月善君,夏溪君椐,齊平君㰒,蓮豐君欑,平原君標,西城君焯,咸溪君櫄,夏陵君樀,光恩君楧,韓陽君楹,琅平君煇,西溪君熠,星昌君濡,密恩君煿,海溪君,鶴陵君榯,鎭川君松,礪昌君柙,原興君煦,南陽君煐,蓮城君槿,興溪君柚,永城尉申光綏,原平都正爕,密春都正焌,密安都正焍,銀溪令楔,花豐令楏,綾安守槇。
不陞殿別單。
掌樂僉正朴民秀,戶曹佐郞李堣,禮曹佐郞尹光理,禮賓直長李廷瑗,內贍直長泓,內資直長韓德咸,繕工假監役元景濂,司畜別提朴師宅,左通禮李宅心,右通禮金瑞龜,掌樂正李延德,司宰僉正趙明奎,刑曹正郞兪肅基·李堉,工曹佐郞尹東度,掌樂主簿金孝大,中部都事尹心宰,翊衛李匡會·鄭錫耉,司禦李垍·黃旻翊,贊〈儀〉李彦臣·李思胤,衛率朴師任·李剛中,副率林錫憲·金光遂,侍直吳彦耉·徐日修,洗馬李宗德·趙載洪,兵曹正郞李爕元·李齊華·南德老,佐郞朴玶·趙台祥,都摠經歷李顯升,都事崔後泰,尙瑞直長尹琰·李廷鎭,承文院副正字鄭彦郁,校檢李壽根,宣傳官崔尙衡·沈義希·尹勉亨·李明運,相禮尹澤休,贊儀韓命夔,兼引儀申緯夏·鄭守良·趙·金宅壽·趙泰佐·金東範·柳忠·姜守仁·權烋·沈昌鎭。
上在昌德宮。停常參·經筵。
夜三更四更,月暈。
外宴翌日,大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
大殿,朝廷二品以上·六曹問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
洪象漢啓曰,卽者修撰元景淳,因昨日本院請推,謂以情勢難安,陳疏徑出。原疏纔已退却,所當直捧禁推傳旨。而此與無端徑出有異,推考警責,何如?傳曰,允。
又啓曰,卽者校理閔百行,以其親病,陳疏徑出。原疏以月食齋戒,纔已退却矣,所當直捧禁推傳旨。而此與無端徑出有異,推考警責,何如?傳曰,允。
李普昱啓曰,大司憲吳光運,執義朴弼載,掌令李徵夏,持平南鶴宗呈辭,掌令權相一在外,持平一員未差。今日以監察茶時之意,敢啓。傳曰,知道。
藥房都提調金在魯,副提調兪健基啓曰,昨日風和日朗,貳極上壽,百僚侍宴,此實曠世之慶,區區欣抃,莫罄名言,而終日殿坐,不瑕有勞乎?王世子勞動行禮之餘,氣候何如?大王大妃殿氣候,日來復何如?臣等不任伏慮,敢來問安。答曰,知道。勉受其筵,一倍此心,慈殿氣候安寧,予則一樣,世子氣候一樣矣。
傳曰,受爵於近百歲耆耉都尉,宜有尊年之道,宴需令戶曹厚給,其令子孫,設酌榮親。
傳于洪象漢曰,進宴廳堂上以下御宴時,進爵官以下,依例書入。
李普昱啓曰,臣依聖敎,金吾·秋曹囚徒,取來考見,則禁府罪人崔鎭岳·柳瑜段,押班監察陵幸時,不能呵禁罪也。金百鍊段,因一吏之暫囚,脫帽解袍,投之試場事也。尹熙復段,進宴習儀時,謂有身病,徑先出去事也。金遇喆段,不聽宣諭事也。朴璜段,旣是奉命,而所帶下人,受刑於臺諫,瘦軟不職事也。金世胄段,陵幸時馳馬,不下於班行事也。閔堣段,下諭後,過限不爲上來罪也。刑曹罪人姜遇聖母金召史段,藝文館墜落古風罪也。申順立段,士夫家奴子招引罪也。崔召史·姜守兌段,其夫以刑差出去,尙未現身罪也。崔壽望段,作挐民間罪也。私婢尙業,私屠罪人現出事也。私奴訓男,私屠犯禁也。趙隱贊段,軍布錢未納罪也。幼學李堯元,其兄堯命,毆打兩班事也。李好益段,李起玉逃躱現出事也。所由·金老味·張守江等段,臺諫分付囚禁事也。金瑞九子庚運段,他矣銀子,終不還償罪也。李三千段,進宴揷花分給時,奪花罪也。高厚必,進宴時,宣床誤爲入納罪也。書吏明重白,軍士金太等段,進宴時,紛雜事也。書吏張德器·曺漢尙·李泰碩,書員龍得海等段,進宴花子,趁不待令罪也。貢物主人韓夢益段,進宴時,排設,趁不待令罪也。書員李重贊正妻朴召史段,進宴時,其夫排設所入,趁不進排罪也。丘從丁男段,堂上分付囚禁事也。書員金庚益正妻金召史,金光泰正妻趙召史,排設司鑰請謁據囚禁事也。使令鄭興周,中樞府軍士毆打事也。書吏河聖澄,相位分囚禁事也。此等罪名,俱不至大段,故仰體聖意,俱爲放送。而其他罪人等段,罪名俱係重大,有難輕議,今姑仍囚之意,敢啓。傳曰,知道。
又啓曰,明日次對,兩司當爲進參,而憲府多官,或未差,或在外,或被論諫院。除在外·陳疏留院外,大司諫鄭必寧,司諫金宗台,竝卽牌招,以爲推移入侍,何如?傳曰,允。
洪象漢,以弘文館言啓曰,本館下番修撰元景淳,以情勢難安,陳疏徑出,下番將未免闕直,事甚未安。修撰元景淳,卽爲牌招,副修撰金時粲,昨旣有只推之命,一體牌招,以爲推移入直之地,何如?傳曰,允。
又啓曰,因弘文館草記,修撰元景淳,副修撰金時粲,牌招事,允下,而闕門垂閉,待明朝牌招之意,敢啓。傳曰,知道。
鄭翬良,以禮曹言啓曰,今此世子嬪揀擇單子,京外已盡來到矣,初揀擇吉日,以何間推擇擧行乎?敢稟。傳曰,以今月內擇入。
兪健基,以吏曹言啓曰,慶尙左道災傷敬差官許采,今聞在外云。檢田之役,一時爲急,不可等待其上來,改差其代,口傳備擬以入之意,敢啓。傳曰,知道。
上在昌德宮。停常參·經筵。
下直。安陰縣監沈鑰,海美縣監崔慶老,迎日縣監邊翼老,黃山察訪金景泌,方山萬戶高徵泰。
李普昱啓曰,大司憲吳光運,執義朴弼載,掌令李徵夏,持平南鶴宗被論,掌令權相一在外,持平一員未差。今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
備忘記,進宴廳堂上判書金始炯,右尹尹得和,參判李周鎭,各熟馬一匹賜給。郞廳朴民秀·李堣·尹光理·申泓·韓德咸·李廷瑗,竝陞敍。監役官元景濂陞六。司畜署官朴師宅,兒馬一匹賜給。慈宴時·御宴時,執事典樂,令本〈曹〉衙門,高品付祿。其餘典樂算員以下員役工匠等,令該曹米布分等題給。
備忘記,御宴時,進爵官領議政金在魯,判府事兪拓基,各鞍具馬一匹面給。密昌君樴,月城尉金漢藎,錦城尉朴明源,各熟馬一匹面給。奉花宣敎承旨鄭翬良,熟馬一匹。左通禮李宅心,右通禮金瑞龜,各兒馬一匹。贊儀·相禮·引儀,各上弦弓一張賜給。下人等,令該曹米布題給。
備忘記,都提調判府事金興慶,熟馬一匹賜給。檢擧提調密昌君樴加資,提調密陽君梡·洛昌君樘,李周鎭,綾昌君橚,長溪君棅,李重庚,柳復明,各熟馬一匹。副提調原平都正爕,密春都正焌,密安都正焍,行銀溪令楔,行花豐令楏,行綾昌副守槇,各半熟馬一匹。進花官僉正安錞,兒馬一匹賜給。監造官直長洪啓鉉,陞六。員役下人等,令該曹米布題給。
備忘記,造果次知內官李景和,熟馬一匹。排設次知內官朴敏采,半熟馬一匹。從事官李耼齡·池達海·李厚苾·朴思文,排設司鑰三,各兒馬一匹。書房色二,各上弦弓一張。造果次知別監黃贊興,書題除授。排設次知別監金虎山,司鑰除授。飯監以下下人等,令該曹米布題給。
備忘記,今下弓矢,方山萬戶高徵泰處給送。
洪象漢啓曰,同副承旨鄭俊一,女壻通德郞李埴身死,服制已行四日,出仕,何如?傳曰,允。
又啓曰,玉堂上下番俱空,事甚未安。副提學吳遂采,卽爲牌招入直,何如?傳曰,允。
傳于洪象漢曰,大臣旣已入來,文衡圈點擧行。
又傳曰,文衡圈點,午前先爲擧行後,次對爲之。
兪健基啓曰,明日前大提學命招,文衡圈點事,命下矣。大臣及六曹·判尹·政府西壁,竝待開門,命招圈點之意,敢啓。傳曰,知道。
洪象漢啓曰,文衡圈點時,例爲開政矣。政官卽爲牌招開政,何如?傳曰,允。
鄭翬良啓曰,前大提學李秉常牌招不進從重推考傳旨,今方捧入,而文衡圈點,不卽擧行,事甚未安。更爲牌招,何如?傳曰,允。
李普昱啓曰,卽者備邊司郞廳,以大臣意來言,前大提學李秉常牌不進矣。再牌入來之際,賓廳次對,必致日暮。次對先爲之,大提學圈點,追後爲之,恐合事宜云矣。敢啓。傳曰,大臣·備局堂上引見。
以高原郡水洞居金順尙等,爲虎囕死事,傳于洪象漢曰,囕死人等,令本道恤典擧行。
洪象漢,以禮曹言啓曰,今此進宴後,耆民,依丙戌年例,饋酒肴事,命下矣。取考謄錄,則丙戌年進宴後,因大臣箚子,年八十以上庶民,令禮官領饋,而床排酒肴及風物等事,令各司該司擧行矣。今亦依舊例,分付擧行之意,敢啓。傳曰,知道。
又以禮曹言啓曰,各陵殿官員試暇假官,以付祿忠義差送矣。卽接忠義廳所報,今此庭試初試,以二十員忠義,各陵不得推移差送云。其不足之代,依前例以三醫司差送之意,敢啓。傳曰,知道。
又以漢城府言啓曰,因前縣監韓師益等陳疏,其先祖襄節公確墓山內偸葬處,發遣郞廳摘奸事,草記蒙允矣。郞廳一員,今方發送,郞廳及書吏所騎馬,令該曹依例題給,何如?傳曰,允。
李普昱,以兵曹言啓曰,今九月十七日,武臣堂上祿試射日次,而月食齋戒相値,以無故日退行事,草記,允下矣。今十九日設行,而試官望備擬以入之意,敢啓。傳曰,知道。
又以御營廳言啓曰,因秋曹草記,健元陵·顯陵·泰陵·康陵·穆陵·徽陵·崇陵·惠陵陵內捉虎事,本廳將校,率領砲手,出往。虎一口捉得後,連爲窮搜,而更無蹤跡可尋云。許多軍兵之累日露處,亦甚可慮,今姑撤還,何如?傳曰,允。
又以御營廳言啓曰,以健元陵陵內捉虎事,本廳將校,領率砲手出往,今十五日,大虎一口捉得,已爲封進。而捕捉之際,砲手崔貴命,適在要害處矣,虎被先放,跳出當前,貴命未及回避,以銃擊額,相接之時,左右肩,重被咬傷,故各別使之救療矣,纔過三日,終至物故,極爲驚慘。斂葬之需,自本廳別爲題給,而係是軍兵,虎囕致死,敢啓。傳曰,知道。
又以備邊司言啓曰,江都築城物力,每年十里,以米五千石劃給事,旣已節目啓下矣。以湖西·湖南軍作米各二千石,嶺南軍作米一千石,合五千石劃定,而守臣出去後,卽當始役,遠道所在之米,似難時急所用。劃定米中四千石,則令宣惠廳·戶曹,從其便近,以某樣米換給事,分付,何如?傳曰,允。
又以兵曹言啓曰,今九月十八日,童蒙張喜順稱名人,自丹鳳門入來,差備門外擊錚,極爲駭愕,令攸司囚禁治罪。同門守門將皮光麟,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,今此庭試文科初試時,本府都事,竝皆赴擧,而本府入直當直入直公事·回公都事及三所禁亂官都事,合六員,當爲分差。假都事六員,令該曹差出,何如?傳曰,允。
錦平尉朴弼成上疏。伏以我殿下,至孝純誠,上格慈聽,旣行稱觴之禮,勉回謙德,繼設御宴,貳極進爵,百僚侍筵,而日吉辰良,縟儀次第順成。玆實列朝以來所罕有之嘉慶,帀域臣民,欣欣相告,擧切岡陵之祝。而老臣不死,喘息猶存,雖於床笫奄奄之中,區區蹈抃之誠,自倍恒情。不計死生,扶曳殘骸,進身於長纓之末,而得蒙尙舊之聖恩,又叨進爵之命,僅僅行禮而退,彌增慶幸之忱。乃於千萬夢想之外,特下備忘,有耆舊都尉之進爵,可謂稀貴之敎,宣賜內廏駿乘,而聖旨復降,以宜有尊年之道爲敎,而令戶曹厚給宴需。一日之間,恩數便蕃,不世隆偏厚臣身,臣誠惝怳感激,不知所以自措也。第伏念臣,徒以癃老之故,冒竊耆舊二字,坐徼優異之賜,而當此災荒憂勤之日,此亦耗費之一端。所謂天地一蠹,卽臣之謂也。自顧惶愧,人謂斯何?區區私義,實有萬萬不可冒受者。玆敢短章仰籲。伏乞聖慈,亟收成命,以安私分,以重公體,不勝幸甚云云。以手書答曰,省卿之懇。昔年卿之於問安廳喩予者,尙今在耳矣,豈意今卿進爵乎?此敎豈爲卿?追惟昔年,遙瞻寧陵,此心一倍,卿何讓乎哉?安心領受,與子孫共樂焉。
傳于洪象漢曰,手書體重,遣使官傳諭。
副修撰金時粲上疏。伏以臣,罪釁至深,踪地甚危,積逋嚴命,奄閱數月。區區情實,向旣悉暴,而況我聖上,奉觴東朝,錫讌耆舊,實曠絶之盛擧也。凡在臣隣,莫不奔走,以一瞻爲榮,臣名忝侍從之列,竟未得趨參於法宴之末。此際召命復臨,臣誠一倍悚慄,心膽隕墜,惟願速被重誅,少贖前後之積逋而已。伏乞聖明,亟降威罰,以正臣廢禮慢命之罪,不勝萬幸云云。答曰,省疏具悉。爾其勿辭。從速察職。
大司諫鄭必寧上疏。伏以我殿下,純誠至孝,仰格慈天,旣行長樂之法宴,今我春宮邸下,又復躬率百僚,奉獻萬年之觴,此誠我東方無疆之休,而在臣子懽忭之忱,固不敢自恤一身廉隅,惟當以先覩爲快。而臣獨以情勢之大有所難冒者,不得進身於文陛之下,罪在闕禮,萬隕猶輕,臺端一步,便同鐵壁,去就一節,非所可論,而天牌之下,不敢坐違,趨詣禁扃之外,略控危悃。伏乞天地父母,俯諒微懇,亟命鐫削,以重臺選,仍治臣闕禮之罪,以安私分,不勝幸甚云云。答曰,省疏具悉。其何撕捱。爾其勿辭察職。
乾隆八年癸亥九月十八日未時,上御熙政堂。大臣·備局堂上引見入侍。領議政金在魯,左議政宋寅明,判府事兪拓基,判尹鄭錫五,咸寧君朴纘新,行司直金聖應,兵曹判書徐宗玉,行司直李宗城,禮曹參判李周鎭,左副承旨李普昱,假注書李翼元,事變注書洪羽漢,記事官吳彦儒·鄭元淳。諸臣進伏訖。在魯曰,近日聖體若何?上曰,一樣矣。在魯曰,大王大妃殿氣候,何如?上曰,近來頗愈矣。在魯曰,日昨進宴時,王世子行禮時,周旋進退,儼然成禮,百僚欽仰其儀度之中禮。而第伏念肌膚豐肥,則慮有喘候,以茶飮之屬,略試除濕之方,似好矣。臣等宜有入診之請,而以進宴相値,未及診察矣。上曰,凡節近來則差勝,而但有早肥之慮,若有氣喘之節,可悶。數日後,予當與診察矣。上曰,今者進宴,予豈樂爲?實爲慈殿,俯循群請。而內宴前數日,予猶未知慈殿受爵與否,洞洞屬屬,幾乎闕食矣,終能感回慈心,特許受爵。予於甲辰以後,初見慈殿歡喜,則予無餘憾矣。慈殿若不肯受,則予豈受御宴乎?追念昔日,弓劍莫攀,生我劬勞之懷,一倍於伊日矣。寅明曰,聖孝感回慈聽,克擧稱觴之盛禮,而其日日氣和暢,大禮順成,此莫非聖上達孝所感,臣民慶忭之忱,曷有其極。上曰,李宗城進前。上曰,旣行慈宴之後,今見卿而想卿父,予心益愴然矣。立朝幾年,斷斷血忱,予所深知。今若在世,則當進爵於今番矣。宗城曰,聖上達孝,感回慈天,行此稱觴之慶禮。今又追念先臣,聖敎如是眷眷,先臣有知,則當感結於九地之下矣。上曰,耆舊之臣,幾人來參乎?受爵於近百歲都尉,此亦稀有之事。翌日問安,都尉首先入來云,其筋力之强健,可知矣。普昱曰,鄭壽期·尹陽來,亦爲入參矣。上曰,李宗城,後日政賓客望,首擬以入,可也。今者之敎,非出於爲宰臣公,亶在於爲元良公,以宰臣老成仁厚之風,以爲輔導之方,爲宜矣。宗城曰,臣本庸下,無以補日就之睿學,而聖敎至此,臣當以死輔導之矣。上曰,故相臣金宇杭,有古大臣風,不染於論議,且其眷眷爲民之意,予甚嘉之。分付該曹,其奉祀孫,各別錄用,可也。出擧條上曰,前日濟民保民之備忘,亶出於爲慈聖軫元元之盛意,則內宴後,宜有及民之惠,而卿等亦必講磨者,竝皆陳達,可也。在魯曰,今番進宴,實國家稀有之慶,而況聖上體慈聖之德意,下詢濟民之方,臣等欽仰頌祝之不暇。而目今霜災孔酷,年分尙未了當,姑無他名色之可以仰達者,而最是舊還上蕩減,其數不貲,可謂窮民之惠矣。上曰,爲慈聖恤民之道,豈以舊還之減,爲及民之惠乎?漢文能減田租,田租雖難減許,難織難捧者,必蕩減然後,可爲實惠矣。大臣所陳,誠慨然矣。寅明曰,臣取考前例,則庚寅丙戌,亦嘗以舊還減給者,而軍布軍米則其名目,不能均布,終不如舊還之多數均及者矣。上曰,判府事,近久在鄕,必諳民情,陳達,可也。拓基曰,臣雖在鄕,不與民人相接,未知民間之所願所苦。而但舊還上,則年條有無,邑邑不同,若以最久一年條,爲名目蕩減,則似爲實惠矣。上曰,所陳是矣。錫五曰,聖意雖如此,年前減之後,其弊尙未盡祛。目今霜災如此,若以兩稅中蕩減,則經用有大段之弊,舊還則聖意雖未滿,而若以最久條減給,則小民今雖不知爲惠,而來頭實爲大惠矣。上曰,重臣所達則僅守法度矣。宗玉曰,目今民情,若以新還上耗減給,似爲大惠矣。周鎭曰,兵判新耗之達,事體雖涉如何,軍米布新條分數,雖非博施之政,亦可爲目前之惠矣。上曰,新還上耗及軍米布分數之達,皆苟且矣。俄者鄭錫五所達,予以爲固執矣,更思之,果是矣。仍口呼備忘,使承旨書之。傳曰,今者之擧,予豈樂爲?上奉慈旨,奉觴而歡,莫過於此。若不推及於下民,將何以繼述昔年愛恤元元之盛德,亦何以體我慈聖體昔日恤元元之深仁乎?今日命會,意專在於吾民,其若寥寥,是豈特欺吾民,其欺吾心也。旣諭相臣,王者之道,繼述而已。諸道各其邑最久未捧一年條還上,其令蕩減,此外京外擾民之政,限明春一倂停止,以示體昔年恤元元之意。出榻敎寅明曰,庚寅進宴後,有京外獄囚疏釋之故事矣。聞平安監司金若魯,別擇道內剛明守令,與之相會,考見久遠獄案,可以分揀者,可以酌處者,區別列錄狀聞。啓下該曹,已近半年,而該曹尙不覆奏云。爲先申飭該曹,使卽稟處。而諸道一依平安道例,雖是啓下,久囚期會守令,考閱文案,凡係罪疑者,狀聞疏釋之意,分付,何如?在魯曰,如是分付,則勿論眞有可疑難於擅斷與否,必盡上送於秋曹,反致稽滯之弊。其可以自斷者直決,或配或放,勿爲上送,只以其不可不稟於朝家者若干件上送之意,分付,何如?上曰,依爲之。平安道文案,則大臣入侍時,刑判先爲稟決事,申飭,可也。出擧條上曰,翰圈何至今不爲乎?彦儒曰,兪彦好爲奉敎時,出圈令而一會於本館矣。奉敎李毅中以爲,節目中,有可以筵稟變通,而後擧行者云,故尙不得擧行矣。上曰,大體予已知之。諸翰林,竝從重推考。翰圈速爲擧行,可也。出擧條在魯曰,頃以北伯沈聖希,還上未捧守令論罪之狀,臣有所陳白,而未覺都事·評事催促下送條件之入於其中,未卽回啓,故敢達矣。都事已下去,想已覆審,而評事則催促下送,何如?上曰,依爲之。在魯曰,此乃京畿監司柳儼狀啓也。以爲南陽·水原,俱以尤甚災邑,時無官長。凡事罔措。南陽府使鄭來周,受由上京,尙未還官,竝水原新府使而催促下送云。南陽府使鄭來周,爲先令該曹催促還官,水原新府使洪昌漢,亦於不多日內,發送,何如?上曰,依爲之。出擧條寅明曰,伊川入於災邑,而新府使尹得商,時〈在〉順天營將任所,交龜上來之際,曠官誠可悶,今姑改差,何如?上曰,依爲之。抄出榻敎在魯曰,進宴日殿上,掠花紛紜,殊極駭然。伊時未到於臣等,而最下列先揷,此必要於路先掠之致。今雖欲査治首犯,某錄事某書吏所爲,必難追後摘發,此蓋都監不能預思善爲擧行之致。若使一官員持花朵,親爲分給,自上達下,如唱榜時,賜花之規,則豈有如許之事乎?堂上從重推考,郞廳拿處,何如?上曰,郞廳則不陞殿官員,似非其責,而所達如此,堂上推考,郞廳從重推考,可也。出擧條在魯曰,當此秋務正劇之時,守令之曠官,誠可悶矣。稷山縣監金百鍊,因臺疏有拿處之命矣,昨因輕囚放釋而蒙宥矣。百鍊當初擧措雖怪,其人近詭,似非碌碌者流,渠則必有所執而然矣。此是昇平府院君金瑬奉祀孫,朝家除職,意有所在,遞去可惜,才亦合於字牧云,所當催促赴任。而以脫去朝尤事觀之,今雖催促,順赴未可必,如是則反損國體。今姑改差。本縣乃尤甚災邑,各別擇差,催促發送事,分付,何如?上曰,依爲之。出擧條在魯曰,平山府使金遇喆,下直之日,不聽宣諭而出去,因政院之啓,有拿處之命,今已蒙宥矣。聞渠元非故犯之意,全然忘却而直爲出來云,今當使之更入聽諭。而外官之旣辭陛復入闕,亦涉未安,雖未行宣諭,別無所妨,仍爲催促發送,何如?上曰,依爲之。出擧條寅明曰,黃海道今年秋操擧行事,旣有朝令矣。兵使李希夏,謂有情勢,連呈辭狀,無意擧行。習操何等重大,而帥臣之引嫌停廢,有關師律,今姑從重推考,使卽設行,何如?上曰,依爲之。出擧條寅明曰,載寧郡守兪彦徽,日昨來見臣。權瑩慶州居官不法事,彦徽旣遭權瑩之斥,以其私憾,盛言權瑩之罪,事甚駭然,不可無拿問處之之擧。而權瑩若果有不法事,則亦不可以被斥者之言而置,下詢首揆而處之,何如?上曰,領相陳之。在魯曰,此乃屋下私談,本非推上於筵中者。而彦徽,旣以私憾構瑩,則其言亦不可信,且拿問彦徽,則自然有權瑩拿問之擧,如此則囚臺之弊出矣。臣謂置之勿問,可也。上曰,被斥者之訴於大臣,事極駭然。予欲嚴處,而大臣自然囚臺之言,誠得體,置之,可也。在魯曰,今番庭試初試,雖分三所設行,而鄕外擧子,比前最多,實有雜踏蹂躪之弊。二所則通明倫堂,禮曹則通中樞府,似好矣。上曰,依爲之。出榻敎上曰,耆民饋酒,何間爲之乎?周鎭曰,古例行禮曹門外,而禮曹今方設場,罷場當在今月二十日後,卽當擧行矣。上曰,靈城參進宴乎?宗城曰,朴文秀,自有所遭以後,不見外人,杜門而居,疏章輒稱不齒人類,無一分束帶從仕之念矣。上曰,今番上奉慈旨,有此進宴之擧,則草木昆蟲,皆爲欣動。而靈城,況以親功臣,終不入參,此則所執甚過矣。諸臣以次退出。
上在昌德宮。停常參·經筵。
下直。神光僉使許珌。
洪象漢啓曰,大司憲吳光運,執義朴弼載,掌令李徵夏,持平南鶴宗被論,掌令權相一在外,持平一員未差。今日以監察茶時之意,敢啓。傳曰,知道。
傳于洪象漢曰,今下弓矢,神光僉使許珌處給送。
兪健基啓曰,右承旨鄭翬良,同副承旨鄭俊一,今日不爲仕進,竝卽牌招,何如?傳曰,允。
洪象漢啓曰,前大提學李秉常,再招不進,從重推考傳旨,今方捧入矣。圈點命下之後,尙不擧行,事體誠極未安。所當更請牌招,而一日三牌,有傷事體,何以爲之?敢稟。傳曰,牌招。
兪健基啓曰,前大提學牌招事,命下矣。大臣及政府西壁·六卿·判尹,依例命招,何如?傳曰,允。
又啓曰,吏曹郞廳來言,明日庭試初試試官望,所當備擬以入。而判書鄭羽良,參判元景夏,俱以病不來,參議任珽牌不進罷職傳旨未下,不得擧行云。判書·參判竝卽牌招,以爲試望擬入之地,何如?傳曰,允。
又啓曰,吏曹判書鄭羽良,參判元景夏牌不進推考傳旨,今方捧入,而文衡圈點,例爲開政,試官擬望,一時爲急。判書·參判,更竝牌招,何如?傳曰,允。
以吏曹參議任珽牌不進罷職傳旨,傳于兪健基曰,推考傳旨捧入。
兪健基啓曰,吏曹參議任珽,只有只推之命,而試官擬望,一時爲急,卽爲牌招,何如?傳曰,允。
賓廳啓曰,臣等承牌來會,而前大提學李秉常牌不進後,陳疏入啓,時未批下,故不得會圈,而門限已過,姑爲退出之意,敢啓。傳曰,知道。
兪健基啓曰,掌樂提調尹得和,有稟定事,來詣請對矣。傳曰,掌樂提調,持庚寅年儀軌,來詣宣政殿。
鄭翬良,以吏曹言啓曰,今此大庭試初試試官,方爲擬入,而其中李台重·尹光毅·魚錫胤·李彝章·林象元·趙明健·金善行,時無職名。令該曹,口傳付軍職,何如?傳曰,允。
兪健基,以禮曹言啓曰,世子嬪初揀擇吉日,取稟草記,傳曰,以今月內擇入事,命下矣。初揀擇吉日,卽令日官推擇,則今九月二十七日·二十八日爲吉云,此兩日中,以何日定行乎?敢稟。傳曰,以二十八日爲之。
又以禮曹言啓曰,今此庭試初試一所,設場於本曹,而入直郞廳,依例朝房直宿之意,敢啓。傳曰,知道。
鄭俊一,以兵曹言啓曰,今九月二十日,禁軍等戎器點考,都摠府眼同,設行於盤松亭矣。入直禁軍,依前例除標信出來逢點後,還爲入直之意,敢啓。傳曰,知道。
又以兵曹言啓曰,本曹堂上軍官有闕之代,依定式禁軍中取才,以其居首者,塡差之意,敢啓。傳曰,知道。
又以兵曹言啓曰,訓鍊都監砲手金麗洙·梁重載·金世徵等,內中日試才時,鳥銃無間連三次三發三中,似當依定奪,直赴殿試,而科體至重,自下不敢擅便,上裁,何如?傳曰,直赴殿試。
以月城尉金漢藎,錦城尉朴明源聯名上疏,傳于鄭俊一曰,當苧都尉,事體自有,此是例典,其何此擧?宜抑其文於近,此章給之。勿出朝報月城尉金漢藎,錦城尉朴明源聯名上疏。伏以我聖上不匱之孝,仰格慈天,奉壽酌於長樂,以謙挹之德,俯循群情,仍設御宴,貳極稱觴,百僚陪筵,此誠無前之盛擧也。臣等猥叨末班,獲霑需雲之澤,仍荷進爵之命,榮忭之忱,已不勝其區區。而昨者備忘之下,伏見臣等,亦入於賞典之中,臣誠驚惶悚縮,無以自措。臣等俱在儀賓之列,獲覩盛擧,已極榮忭,而初無可記之微勞,有此濫觴之恩數,揆以私分,豈敢爲晏然冒受之計乎?伏乞聖明,特賜收還,以重賞典,以安私分,千萬幸甚云云。
乾隆八年癸亥九月十九日申時,上御宣政殿。掌樂提調尹得和請對引見入侍時,掌樂提調尹得和,同副承旨鄭俊一,假注書李翼元,記事官吳彦儒·鄭元淳。諸臣進伏。得和曰,樂章序,有稟定事來詣矣。上曰,方欲引見矣,卿先請對矣。庚寅日記持入乎?承旨讀進宴時日記訖。上曰,樂學軌範,注書持入。翼元趨出持入。上曰,承旨樂章第次文。俊一讀訖。上曰,前下草件及正書者,皆上之。得和跪進。上曰,更看則中間文義不相接,若云右三章則當繼舊文,而止字之義,亦不相接矣。得和曰,然矣。上曰,止字當在於荷皇恩之上,而頭辭不可以傳曰爲之矣。前下序文,挾書以下,依此正書,可也。上曰,依軌三爵爲第一酌乎?得和曰,然矣。上曰,承旨書之。仍口呼曰,外宴乃用舞童,而一爵初舞,二爵牙拍,三爵響鈸,四爵舞鼓,五爵廣袖,六爵復響鈸,七爵復廣袖,此皇朝紀元後七十九年歲丙戌秋進宴時定制。而此穆廟後,近百年停妓樂用舞童之新制,大略記在於序文中。書訖。上曰,依此書下樂院,提調正書,可也。上曰,今番錚舞之相應頗習,雅樂亦勝,着意肄習,可也。得和曰,謹當着意時習,而工人料布,不過一疋,此則宜有參酌加下之道矣。上無發落。諸臣以次退出。
上在昌德宮。停常參·經筵。
卯時辰時,有霧氣。
鄭俊一啓曰,吏曹郞官之四員差出,曾有申飭之敎矣。若或有闕,則所當隨卽差出,而二員有闕之代,日昨開政時,不爲差出,只有一郞廳,而備擬於昨日試望,今日以口傳,臨急備擬以入。莫重省記,已至夜深,尙未塡入,其在事體,極爲未安。當該堂上,不可無警,從重推考,何如?傳曰,允。
鄭俊一啓曰,備邊司郞廳來言,今日賓廳坐起日次,而才登對,姑無時急稟定事,不得來會云矣。敢啓。傳曰,知道。
又啓曰,賓廳坐起,旣已頉稟,所當持公事入侍,而本院時無公事,不得入侍之意,敢啓。傳曰,知道。
又啓曰,大司憲吳光運,執義朴弼載,持平南鶴宗牌不進,一員未差,掌令權相一在外,李徵夏呈辭入啓。今日以監察茶時之意,敢啓。傳曰,知道。
藥房都提調臣金在魯,提調臣趙觀彬,副提調臣兪健基啓曰,伏未審日間,聖體若何?眩氣一向差間乎?臣等今日,當依日昨筵中定奪,率諸御醫入診于兩宮矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,一樣差勝,予則一樣,頃者問世子氣候,已下敎者,翌朝入侍宜矣。
兪健基啓曰,左副承旨李普昱,右副承旨洪象漢,今日不爲仕進,竝卽牌招,何如?傳曰,允。
鄭俊一啓曰,連日監察茶時,事甚未安。除在外呈辭入啓外,呈告人員,竝卽牌招,何如?傳曰,允。
傳于鄭翬良曰,依此書下,謄書下樂院,其令依此添書,只分付該院。
傳于鄭俊一曰,京畿監司柳儼,明日藥房入診,同爲入侍事,分付。
以副提學吳遂采,執義朴弼載,持平南鶴宗牌不進罷職傳旨及修撰元景淳牌不進禁推傳旨,傳于鄭俊一曰,竝推考傳旨捧入。
鄭俊一啓曰,副提學吳遂采,修撰元景淳,旣有只推之命,竝卽牌招入直,何如?傳曰,允。
兪健基啓曰,慶尙左道災傷敬差官洪益三呈狀內,矣身八十老母,所患宿病,近復添劇,萬無離側往役之望,卽速入啓遞改云。親病旣如是危篤,則不可强令往赴,改差其代,口傳差出,何如?傳曰,允。
吏曹口傳政事,慶尙左道敬差官嚴瑀,吏曹郞廳閔百昌·林象元。
鄭俊一,以吏曹言啓曰,本曹正郞尹得載,以文科三所試官進去,佐郞南泰耆,以試官違牌,今無省記之人。郞官有闕之代,口傳擬入,而待下批,卽爲出肅,何如?傳曰,允。
又以內醫院都提調意啓曰,駝駱粥,自十月初一日,當爲封進。依前例擧行事,豫爲分付司僕寺之意,敢啓。傳曰,知道。
鄭翬良,以文一所言啓曰,今番擧子,比前倍多,自三更末,開門流入,而尙多未入之擧子,禮曹一門兺無以容納,故中樞府大門,亦爲追開,以便入場之意,敢啓。傳曰,知道。
又以文三所言啓曰,臣等奉命馳詣試所,時已三更,仍爲開場,則赴擧儒生,比前不啻倍蓰,刑·工兩庭,猶在容接,不但設場之無路,蹂踐致傷,亦甚可慮。不得已刑曹三門外大門內閭舍旁邊少曠之地,嚴加排圍,卽爲許入之意,敢啓。傳曰,知道。
獻納李渭輔啓曰,臣年紀衰邁,志氣摧頹,淸朝耳目之任,自知萬萬不稱。而頃於春坊入直之日,忽叨本職除旨,繼有武所監試之命。往役義重,不敢控辭,冒昧承膺,竣事復命,而適見目下數事,不勝憂慨,略陳草草數語,以效一日之責。及承聖批,十行縷縷,有若慈父之詔迷子,臣奉讀以還,感惶交中,而繼之以恧蹙靡容也。噫,伊日奪花爭鬨之事,不勝駭憤,有所論列。而聖上諭之以大禮已成節目,有何尋飭爲敎。法座高臨,百僚齊侍,而彼錄事輩,敢爲此駭悖之擧於咫尺之地,而該郞莫之禁,憲府不治,聖上看作節目間細事,不欲徵其罪。臣恐簾陛不嚴,紀律莫振,豈不大可驚懼也哉?臣之疏中,略論度支長冒出之事矣,諭之以所陳者,皆過矣爲敎。先儒有言曰,天下之患,莫大於士大夫之無廉恥。大僚箚論,異於臺評,彼重臣位至崇品,問其官則度支重任,逡巡退讓,則孰不視爲美事,而晏然承膺,若固有之,至於惜費,此固有司之當務。而惜之於不當惜之地,使稀有之大禮,窘急不成樣。臣之請罷,烏可已乎?至於李徵夏事,臣之律以永刊臺望,可謂薄勘,而又有委折。臣與徵夏,試院周旋,過一望,語及處置。徵夏曰,彼言事之人,所論俱得臺體,而聖批皆允,不可置之落科,仍言我是孤蹤,難於立落,何以則有善處之道耶?臣果有所云,徵夏深感忠告之言,謹當如戒云矣。及至復命詣臺之夜,臣又聞何以處之,則答以難處,煞有不樂之色,仍使下吏,隔屛而坐。未知何處小札,數次往復,而終至於駁罷憲臣,而或謂之構捏,或謂之敲撼,末又結之以疑亂傾軋。向來憲臣之啓,豈有一毫近似於此等題目耶?噫嘻痛矣,誣逼先後者之子孫,銓官擬用之而無少持難。憲臣之啓,亶出於嚴隄防之意,聖心曰嘉,輿論稱宜,則其果近似於構捏敲撼,而髣髴於疑亂傾軋耶?且其立其落,不能自辦,受人驅使,倩他文字,承望當路之風旨,駁擊敢言之臺臣。渠則必欲疑眩聖聰,杜絶封章,而乃反構憲臣以不韙之目。彼雖急於阿護銓地,獨不念臺體之重乎?此不但爲臺閣莫大之羞恥,實是世道無窮之隱憂。臣之所論,蓋出於正臺體辨讒說之意,而聖上責之以此等之習,何敢〈不〉互相於今日爲敎?有若臣之所論,亦出於黨伐之私者然。臣恐自此,銓官雖收用廢族惡種,居臺閣者,將不敢出一言而合默而已矣,豈不大可寒心哉?臣雖衰疲,無足比數,豈忍與此輩,甘心此等之習,以負我聖上也哉?臣誠愧恧之極,覓死不得。此莫非人微言輕,平日不能見孚於君父之致,其何可一刻仍冒於臺次乎?請命遞斥臣職。答曰,勿辭。鄭俊一啓曰,獻納李渭輔再啓煩瀆,退待物論矣,敢啓。傳曰,知道。
領議政金在魯箚,伏以臣,昨伏見備忘下者,以臣忝叨進爵,有鞍具馬賜給之命。臣於此,實不勝慙駭悚蹙之至。臣幸逢千載之盛會,獲侍法讌,躬奉御觴,此在臣,爲至榮至歡,有何一分可記之勞?而賞賚之典,大加於終始效勞之諸臣。微分之濫悚,姑捨勿掄,國體之乖褻,所關非細。反復思惟,不敢靦然冒受,輒玆仰暴由中之懇。伏乞俯賜鑑諒,亟命收還,千萬幸甚。取進止。答曰,省箚具悉卿懇。今者之賞,式遵舊例,卿其安心領受焉。仍傳曰,遣史官傳諭。
判府事金興慶箚,伏以我聖上,以不匱之孝,仰格慈天,旣奉壽酌於長樂,以謙挹之德,俯循群情,仍設御宴于法殿。貳極稱觴,百僚陪庭,慶溢家邦,歡均動植。衰癃如臣,猥叨末席,獲覩盛儀,旣醉且飽,榮抃之忱,已不勝其區區。而昨者備忘之下,臣名亦在於賞典之中。臣誠驚惶悚蹙,無以自措。臣雖備位於廚院,元無執役之微勞,而錫馬之命,混入於罔功之賤,恩數之屑越,孰甚於此?賤者之不敢辭,固是禮也,而今玆寵賚,實有關於明主之嚬笑。臣於是,安敢爲晏然冒受之計乎?玆不得不略暴微懇,仰瀆宸聰,伏願亟命收還,以重賞典,以安賤分。取進止。批答與傳諭傳旨,與領相疏批同
判府事兪拓基上疏。伏以臣,幸須臾無死,躬逢盛際,叨陪御宴,區區賤分,且榮且欣,雖明日退塡丘壑,亦無餘恨。昨伏見下敎,以臣忝預進爵之列,至蒙鞍馬之錫,臣誠驚惶恧蹙,不知所出。一笑之微,明主猶愛,賞之不僭,有國先務。伏乞聖明,亟命收還,以重賞典,千萬幸甚。且臣踪地,有不容一時淹留,而旣承次對同入之命,又未敢昧然徑歸,不得已捱過數日,今始復向鄕路。靠負隆眷,分義都虧。伏望聖慈,卽令攸司,重行勘處,以戒具僚,不勝大願云云。答曰,省疏具悉卿懇。今者之賞,式遵舊例,卿其安心領受焉。筵中欲諭講民事,夜深而止矣,命卿入侍,意蓋此也。頃者涼氣頓生,向者已諭於卿矣,其欲首諭而敦勉,知卿上來,其欲勉諭。卿須體此慇懃之意,竢其少間,其卽將來,一以副予意,一以便將護焉。仍傳曰,遣史官傳諭。
判敦寧李秉常上疏。伏以文衡圈點之招,何爲而及於臣身也。臣於文衡,不可謂不前任,而初不過暫時假銜,卸解已久,餘愧尙切,每聞大提學三字,心神輒驚跳,如墜落深穽。今承天牌之以前大提學召者,惝惶疑惑,有若非臣之謂,不知何以自措也。臣之忝叨是任,前已數遭,而率皆力辭必免,未嘗以如此擧代等事,見責於旣遞之後。今玆之命,只以昨年冒昧一出故也。此果臣自果。臣昨年事,是何等至重,臣雖今日狼狽,此則不敢有悔。惟臣猝變近卄年自畫之地,甘赴隔十重鐵壁之地,旣有心內許多商量。殿下之卽許鞶帶,遞於重事旣過,一疏初上之日,又是體下殊渥,從此臣只幸有得於孚感誠信之義,不復致慮於干係文任之事矣。今此權衡一代文章,取捨三館宗匠,實爲文衡責任中最重,非如一時應製之比,而臣膠固迷滯之誠,去益難化。知臣罪臣,亦惟我殿下。殿下豈以臣眞可出而承當,而有是命哉?必以文衡薦望時,前任命招,旣是前例,前例所在,有不可全廢,今姑依故常試之,將以追後處分耳。然此亦文具,殿下方祛文務實,安用是爲?前任旣有屢經無故應主薦望之人,其他變通,亦多可據規例。而此皆將臣職名,先行罷削,可無拘掣難便之端。伏乞聖明,亟速裁處焉。臣於病蟄之餘,猝起參宴,仍赴翌日候班,前患眩症忽劇,擔曳還歸,見方昏瞀欲絶,未免違越,朝式偃伏違召,臣罪至此,益無所逃。臣無任俯伏俟譴之至。答曰,省疏具悉。所陳者,知卿心矣,筵中欲問於相臣,夜深而止矣,其將一問而當下敎。卿其安意行公。
獻納李渭輔上疏。伏以頃於聖上誕彌之日,載擧東朝稱觴之禮,此誠千百載稀有之慶。伏惟兩聖一堂,怡愉歡悅之無窮,環東土含生之類,孰不仰聖上敦孝之德也。仍念臣,自叨本職,卽承監試之命,晨夜往來,疾苦劇,實無復起爲人之望。伏乞特垂恩仁,亟賜鞶帶之遞,以尋生路,千萬大幸。臣方乞免,贅及他說,極知猥越。而臣於目下數事,極欲詣臺論列,而病勢如〈此〉,不能自力,略陳於疏末,惟聖明澄省焉。噫,昨日錄事輩,掠奪簪花之擧,前所未有之事。天威赫臨,而咫尺法酒之所,便作爭鬨之場。臣看來不勝駭憤,急呼騎省當該吏,使之呵禁,而又招來憲府吏謂之曰,諫院不得直囚,而憲府則例爲直囚,彼奪花之漢,何不嚴囚?蓋今之憲府,卽漢之御史。漢高祖,使叔孫通,制定朝儀御史,輒引去不如儀者,朝班肅穆,無敢喧譁,漢祖謂今日,始知皇帝之貴。其時入侍憲臣,不無負職之失,誠爲寒心。初聞禁喧郞拿處之敎,旋又有反汗之命,臣仰認聖意,蓋出因喜宥過之盛德。此而不治,將無以肅其朝儀。臣謂入侍憲臣,特施譴責,而當該曹禁喧郞,依當初之下敎,拿問嚴處,斷不可已也。近來搢紳之間,廉隅放倒,耐彈冒出者,比比有之,久爲識者之憂慨。向來相臣之箚論兩重臣,一則請推,一則請罷。請推之重臣,力辭銓地,至於獲罪。請罷之重臣,冒膺度支,固己未厭於物情,令人代羞,屢當重務,未能塞職,貽害貢人,斂怨都民。而若其進宴一節,有司之臣,尤宜致謹,而凡其上下之物,趁卽擧行,事多苟艱,誠不勝慨然。臣謂戶曹判書金始炯,宜施譴罷之罰。凡臺閣處置之規,扶植言者,卽其臺體。而向來憲臣之啓,前後所論,能振臺閣低垂之風,聖上特示嘉尙之意,無不允從,群下莫不仰聖上翕受之德。彼李徵夏,本以闒茸,之爲人鷹犬,今此處置,挺身擔當,論列言事之人,至於駁罷。如許臺體,曾所未有。此而置之,將必至於杜言路而蔽聖聰。臣謂掌令李徵夏,永刋臺望,以爲懲礪之地云云。答曰,省疏具悉。大禮已成,此等節目,其何尋飭?其所陳者,皆過矣。李徵夏事,此等之習,何敢互相於今日乎?勿辭察職。
慶尙監司金尙星上疏。伏以聖孝出天,亟回慈聽,殿下則備東朝之養,春邸則奉聖上之懽,今日臣民之慶,又豈言語文字所可形容哉?仍念猥上疾痛之呼,冀蒙體諒之慈,而忱誠素薄,聰聽莫孚,諭之以藩任體重,敎之以勿辭察職。臣誠狼狽失圖,徊徨靡措,譬如縛者之求解不能得,則殆左右呼號而莫知止也。日前霜雹之災,誠爲民國之不幸,必欲詳覈,首尾三十餘日,驅馳幾千里,觸冒風寒,宿疾添劇,此非等閑藥餌之可療。而目今災荒如此,民事如此,此時言病,固非臣分之所敢出,而病勢如此,徒致有妨於公私,百爾思之,惟有一遞而已。玆敢疾聲仰籲。伏乞聖慈,特許遞改,復尋生路,不勝萬幸。以慶尙監司金尙星上疏,傳于鄭翬良曰,給之。
說書申暐上疏。伏以日吉辰良,禮宴順成,臣猥廁宮僚之末,欣抃之忱,曷有其極。臣於李善泰之疏出,而臣之情地,一倍兢蹙矣。所謂背馳要譽等語,罔非人臣之重案,士夫之深恥,如臣微末去就,何關於時議,而餘波所及,驅人於黨私之目,不料世道之危怕,乃至於此也。玆敢短章仰籲。伏乞亟削臣職,以警具僚,千萬幸甚。答曰,省疏具悉。爾其勿辭,從速察職。
上在昌德宮。停常參·經筵。
下直,歙谷縣令權世隆,平薪僉使曺熙泰,造山萬戶金有憲。
鄭俊一啓曰,吏曹郞廳來言,守令多窠,政事,何以爲之?敢稟。傳曰,當日爲之。
又啓曰,大司憲吳光運,執義朴弼載,持平南鶴宗牌不進,一員未差,掌令李徵夏再度呈辭入啓,權相一在外。今日以監察茶時之意,敢啓。傳曰,知道。
又啓曰,卽者,吏曹郞廳來言,今日爲政事,命下矣。判書鄭羽良,參判元景夏,參議任珽,俱以病不來,不得開政云。判書·參判·參議,竝卽牌招,以爲開政之地,何如?傳曰,允。
又啓曰,吏曹判書鄭羽良,參判元景夏牌不進推考傳旨,今方捧入,而開政命下之後,不卽擧行,事甚未安。參議任珽陳疏入啓,判書·參判,更卽牌招開政,何如?傳曰,允。
又啓曰,獻納李渭輔引避退待,已至經宿,尙未處置,事甚未安。憲府除在外·呈辭受由外,大司憲吳光運,執義朴弼載,持平南鶴宗,竝卽牌招,以爲處置之地,何如?傳曰,允。
又以文一所言啓曰,昨日未時限內,所捧試券一千五百七張,今方課次,而未時限後,儒生輩冒限投券者,亦爲三百六十六張矣。旣是限外,則固不當擧論,而竊伏念,今此設科,實是莫大之慶,設或呈券之差晩,其在飾喜同慶之意,不害一體課次,亦多有已行之前例,而臣等不敢擅便,惶恐敢啓。傳曰,依爲之。
李普昱啓曰,今日入直內三廳武兼禁軍及軍兵等,中日習射時,請出標信。傳曰,知道。
傳于李普昱曰,今下弓矢,造山萬戶金有憲處,給送。
兪健基啓曰,藥房三提調,依昨日下敎來待矣。傳曰,來詣于世子宮差備。
右承旨鄭翬良上疏。伏以臣之老母,宿病澟澟,寧日恒少,臣之情理,豈有違離供職之望,而區區私懇,有不敢輒煩籲呼,黽勉赴公,今已兩朔于玆矣。又自月旬以來,母病諸症,轉入危劇,如水浸紙,日就澌頓。臣手自扶護,無以强抑情私,暫離病側。伏乞聖慈,亟賜鐫改,以便救護,以便私分,不勝萬幸。答曰,省疏具悉。爾其勿辭護焉。
知事李夏源上疏。伏以皇穹,申休我邦家,惟我大王大妃,母臨一國,寶算靈長,迺者聖上,克篤大舜五十之慕,奉獻長樂萬年之觴,此實百王之盛節,而三百年罕覯之慶也。往在肅廟朝丙戌秋,群臣奉觴稱壽,臣於其時,猥添從班之末,此誠千一之盛際,而屈指光陰,居然爲三十八載矣。每一追思,若隔前生,何幸今日,聖壽彌高,奉慈聖而需雲之慶會,復踵前美,臣老不死,豈不欲强力趨詣,而顧今八耋之年,旣不能轉動於跬步,則尙何望致身於九級之陛耶?一念耿結,但有涕淚無從而已。且臣所帶知樞之銜,雖曰閑司,虛縻在外,今已三朔,不但私心之不安,抑亦國體之所不安者,玆敢封章縣道。伏乞聖慈,先收臣職名,以安臣安,以肅朝綱,不勝幸甚。答曰,省疏具悉。卿其勿辭,上來察職。
吏曹參議任珽上疏。伏以臣之蹤地,豈容一日冒廁於銓路,而夤緣事會,許久虛縻,人謂斯何?日前赴政,只緣禮讌隔宵,緊窠多缺,黽勉承命,誠出於一時副急而已,且於喉院重推之啓,尤有所惶恧者。本曹郞廳四員之差出,曾有成命,開政之時,所當隨窠擬差,而無故行公,旣有二人,則其爲緊急,不至如臺諫與宮僚,故果不差出矣,今此張皇條列,聲罪甚峻,問備薄罰,顧何足以塞其過乎?臣之老母痰火之症,一日之內,昏窒多時,不忍離捨,而天牌之下,不得不隨詣悉暴。伏乞聖明,亟降威譴,以伸至情,千萬幸甚。答曰,省疏具悉。爾其勿辭護焉。
乾隆八年癸亥九月二十一日巳時,上御養正閤。藥房入診,京畿監司柳儼,同爲入侍時,都提調金在魯,提調趙觀彬,副提調兪健基,京畿監司柳儼,假注書李翼元,記事官李毅中·鄭元淳,醫官金應三·玄起鵬·許稠·金履亨·金德履·柳徵瑞·李道吉諸臣進伏訖。在魯曰,夜來聖體,若何?上曰,一樣矣。在魯曰,大王大妃殿氣候,若何?上曰,一樣,而眉稜近有小癤,纔已破濃,此似風熱上升之致。而面部常常有此等之候,甚悶矣。應三曰,秋氣收殺之時,例有風熱上升之候,當以牛黃等,用發散之劑,似好,荊防敗毒散,亦當加減進御矣。稠曰,錦銀花茶,和牛黃以進,好矣。上曰,牛黃之劑,嘗不進御矣。履亨·德履曰,敗毒散,儘合於此等候矣。徵瑞·道吉曰,牛黃雖進用而力弱,敗毒散加入連翹,似好矣。上曰,此不必於問候時啓稟以入者,議定加減以入,則予當自內稟達以進矣。上曰,先爲診脈後,稟事,可也。應三曰,左右三部,皆調均矣。起鵬曰,左三部不沈,右三部不滑,而暫有不足之候矣。稠·履亨·德履曰,脈候大抵調均,而少有不足之節矣。徵瑞曰,臣則三年在外,今始入診,而脈候比前少損矣。上曰,頃已下敎,而今聞諸醫之達,欲用調保之劑,補中滋陰之劑,姑置之,先服生脈散,何如?應三曰,此時則宜進補中之劑矣。茯令·半夏加入,好矣。稠曰,冬節已屆,半夏·茯令,俱是治痰之材,不可不加入矣。徵瑞曰,遠志·龍眼肉,爲補心材,亦爲加入,似好矣。上曰,柳徵瑞之言,何如?應三曰,可謂完備,龍眼肉則不可多用,姑先以茯令·半夏,加入各一錢於補中益氣湯,爲宜矣。上曰,依爲之。五貼劑入,瓊玉膏三分之一,亦爲劑入,可也。出榻敎上曰,診候於世子,可也。應三曰,左三部差勝,而右邊則不足矣。起鵬曰,右不如左,而大體則好矣。稠·履亨·德履曰,左部雖濇,而沖年脈候,例如是矣。柳徵瑞曰,數年內,脈候頓勝,右部微有痰氣,故少有浮濇之節,而不爲大段矣。上曰,以年觀之,則有過肥之慮,肥人例有滯氣,爾等詳察以達,可也。應三曰,雖沖年,範圍筋骨,如是碩大,外似過肥,而實無過肥之慮矣。雖然,忍冬茶,略略用之,似好矣。稠·德履·履亨曰,忍冬無妨,而醫無不肥之藥,雖茶飮,不緊矣,但水剌等節,節損油膩之物,多不進御,則似好矣。上曰,肥不如瘦,今雖不至大段,將來若過肥則是慮,而飮食之節,決難節損矣。在魯曰,雖難節損,宜以菜蔬等物,常常進御,似好矣。上曰,菜蔬亦多食,豈不肥乎?在魯曰,守令有十窠,而尙不差出,申飭開政,何如?上曰,依爲之。在魯曰,臣聞知申之言,卽今實注書,皆有所遭,不得行公,故下薦,亦不得付云,宜有變通矣。朴弘儁·李敏坤,向日被論,自上靳允,而弘儁則以嶺南名賢子孫,且有經學。敏坤亦以文學見稱,且是大君後裔,近代連有官冕,則來處不知之說,誠極爽誤,而旣遭臺言,則不可强令行公,竝出六,爲宜。毅中曰,朴弘儁坐罷矣。在魯曰,時在違牌坐罷中,特令敍用,一體陞六,何如?上曰,來處不知之說,誠可駭也,依爲之。抄出擧條上曰,秉筆之臣,無他事陳達之規,而記事官李毅中,如是煩陳,從重推考,可也。出擧條在魯曰,前以沿江津船事,有所陳達申飭矣。松坡三田渡則已爲修改精緻,而漢江以下津船,多有闕額,未代立者,亦多傷朽,間有致敗之患云,聞甚驚駭矣。此皆工曹不爲申飭修補之致,而工曹所捧船稅,皆修改津船時需用者,且有匠布所捧,其數不少,而浪費於行下之用,每諉以無物力,無意修補。申飭工曹,各別撙節,毋或私用,專意修改之意,分付,何如?上曰,工曹之不爲修改,極爲駭然。另加申飭,使之修改於冬前,明春解氷後摘奸時,若有未改現發,則該曹堂上,宜有責罰,而各津別將,從重科罪,斷不饒貸之意,分付,可也。出擧條上曰,工判有闕之代,今日政差出事,出榻敎。注書出去,分付,可也。在魯曰,淸州華陽洞萬東祠,事體自別,朝家崇奉之道至重。其洞中空閑處,故宰相家,有久遠立案,今其家,處處起墾,使祠宇旁近之地,盡爲火田,所見甚未安,而旣是人家立案之地,則勢難禁斷其耕墾,若以其近處所在本官或衙門屯田換給,可以護養樹木,更無菑畬近侵之患矣。上曰,依爲之。出擧條儼曰,今年早霜,本道凶歉最甚,而朝家給災之道,其數甚少,今番巡審時,民皆呼訴,所見甚悶,而他無可救之道,若豆太災,分數許給,則臣當推移分給。大臣今方入侍,下詢處之,何如?在魯曰,田則綿災雖有之,而元無給災之事,若以豆太災給之,則有後弊,且姑未分等,何可預許給災乎?上曰,專不掛鎌處,宜入於災,而豆太災則旣無名目,何可許給?此則在道臣比摠時,任其狹闊以報之,可也,而若濫報,則道臣非矣。在魯曰,近來守令作闕,殆至十餘窠,而其中亦多有災邑之不可一時曠官者,而吏曹堂上,連爲召命,尙不開政,另加申飭,必使之速爲開政,何如?上曰,依爲之。出擧條儼曰,臣有狀請,而未及回啓者,敢達矣。今年本道沿海邑,被災尤甚,而卽今北漢捧留移轉米,今方督捧矣,移轉受去之民,皆在沿海之邑,運納之際,往來耗費,實爲窮民之大弊。且各官畢捧,春後開倉,則其間不過數月,而若許捧留,則及民之惠甚大,特爲捧留本官,以爲明春接濟之地,似好矣。上曰,大體軍餉捧留,爲一道臣·守令要譽之政。今此道臣所達,雖與他有異,而如是陳達則非矣,道臣推考。其在緊規之道,亦不可不許,尤甚處則特爲捧留,可也。出擧條儼曰,水原府使加資之啓,尙未下,而催促發送,何如?上曰,水原府使洪昌漢下批後,卽爲肅謝辭朝,無過三日事,分付,可也。出榻敎儼曰,敗船拯米,雖不得不以還上,分給民間,而斗量一石,不過爲十數斗,實爲窮民冤苦之端,而拯米還上,皆在沿海被災之邑,今若一倂徵捧,則實有難保之慮矣。在前如此之時,多有停捧之例,今年亦許停捧,似宜矣。上曰,依爲之。出擧條在魯曰,刑曹判書閔應洙,自鄕上來,只參進宴,不爲行公。非但曹務積滯,頃日筵中所達關西獄案,卽當稟決,且以惠廳首堂,亦多滯務,牌招察任,何如?上曰,撕捱過矣,牌招行公,可也。出擧條毅中曰,臣以職掌事,敢達。近來奉敎,皆盡出六,只有臣等三人,當此新薦之時,三人會圈,事體如何,若出別兼會圈則好矣。上曰,注書出去,翰圈節目持入。翼元持入,健基讀之。上曰,近來翰林,果易陞六,而旣有三人,會圈之節目,斯速爲之,可也。在魯曰,若出別兼則有弊矣。上曰,然矣。不待新榜,若有可合人,則斯速擧行,可也。三提調先出,上曰,領相若未〈出〉闕門,更爲入侍事,傳諭。翼元曰,臣出去聞之,則領相已出闕門矣。儼曰,陵寢祭用器皿,何等至重,而戶曹不卽改備,多有弊破之件,若値祭享之時,則守護軍輩,或私自備用,事體苟簡,極爲未安。臣今番奉審時,盡爲執頉以啓矣,申飭該曹,以爲卽速改備之地,何如?上曰,禮云祭器不改,而戶曹之不爲改備,極爲寒心。該曹堂上,所當推考,而此非但時任堂上之責,故姑不推考,而如是申飭之後,若如前不爲改備,則道臣狀聞,可也。上曰,兵判今日政,若入來,則入侍事,分付。翼元曰,徐宗玉不爲入來矣。諸臣以次退出。
上在昌德宮。停常參·經筵。
神懿王后忌辰齋戒。
李普昱啓曰,大司憲吳光運牌不進,執義朴弼載,持平南鶴宗牌不進傳旨未下,一員未差,掌令權相一在外,李徵夏三度呈辭留院。今日以監察茶時之意,敢啓。傳曰,知道。
鄭俊一啓曰,獻納李渭輔引避退待,已至多日,尙未處置,事甚未安。憲府除在外·呈辭受由·牌不進傳旨未下人員外,大司憲吳光運,卽爲牌招,以爲處置,何如?傳曰,允。
兪健基啓曰,吏曹判書鄭羽良,參判元景夏再招不進推考傳旨,今方捧入,而開政命下之後,不卽擧行,事甚未安。參議任珽陳疏受由,判書·參判,所當更請牌招,而一日三牌,有傷事體,何以爲之?敢稟。傳曰,旣下敎之後,其在道理,豈〈敢〉若此?牌招開政。
又啓曰,吏曹判書鄭羽良,參判元景夏牌不進推考傳旨,今方捧入,而開政命下之後,已至兩日,尙不擧行,事甚未安。竝更牌招開政,何如?傳曰,允。
鄭俊一啓曰,刑曹判書閔應洙,昨日特召之下,不卽應命,事甚未安。參判徐命彬,連呈辭單,亦不行公。竝卽牌招,何如?傳曰,允。
傳于兪健基曰,今番庭試·殿試,定制後初行也,當爲親臨。一依庭試親臨例,而處所,崇文在近,明政殿爲之,侍衛雲·寶劍外,摠府·兵曹以下,入直擧行,軍兵,亦以入直擧行。
李普昱,以備邊司言啓曰,今十八日筵中,因咸鏡監司狀啓,有所覆奏,而都事閔光遇,旣已下去,想必已始覆審,勢當使之仍行。北評事韓光肇,催促發送事,定奪矣。退出後,始聞閔光遇,尙未辭陛,故擧條不爲書入,而本道田政,元來甚歇,豐凶無甚贏縮,而監·兵·都事,一時發巡,貽弊果爲不貲。依道臣狀請,南道則自監營巡審磨勘事,分付,何如?傳曰,允。
上在昌德宮。停常參·經筵。
神懿王后忌辰。
夜三更,流星出婁星下,入坤方天際。狀如拳,尾長三四尺許。色赤。
鄭俊一啓曰,大司憲吳光運牌不進,執義朴弼載,持平南鶴宗牌不進傳旨未下,掌令權相一在外,持平一員未差,掌令李徵夏三度呈辭留院。今日以監察茶時之意,敢啓。傳曰,知道。
傳于鄭俊一曰,該院提調所書軌範草,欲見之,分付,使卽入之。
兪健基啓曰,左承旨韓師得,今日不爲仕進,牌招,何如?傳曰,允。
又啓曰,假注書朴師訥,身病猝重,勢難察任,今姑改差,何如?傳曰,允。
鄭俊一啓曰,獻納李渭輔引避退待,已至多日,尙未處置,事甚未安。憲府除在外·牌不進傳旨未下·呈辭受由外,大司憲吳光運,卽爲牌招,以爲處置之地,何如?傳曰,允。
又啓曰,刑曹判書閔應洙,連日違召,尙不行公,事甚未安,卽爲牌招,何如?傳曰,允。
上在昌德宮。停常參·經筵。
下直,端川府使申思彦,平山浦萬〈戶〉鄭而和。
鄭俊一啓曰,大司憲吳光運牌不進,執義朴弼載,持平南鶴宗牌不進傳旨未下,掌令權相一在外,李徵夏三度呈辭入啓,持平一員未差。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,獻納李渭輔引避退待,已至多日,尙未處置,事甚未安。除在外·牌不進傳旨未下及呈辭受由外,大司憲吳光運,更爲牌招,以爲處置之地,何如?傳曰,允。
又啓曰,刑曹判書閔應洙,連違召命,不爲行公,事甚未安,更爲牌招,何如?傳曰,允。
兪健基啓曰,開政命下之後,尙未擧行,事甚未安。參議任珽,由限已過,更爲牌招,何如?傳曰,允。
以吏曹參議任珽罷職傳旨,傳于鄭俊一曰,推考傳旨捧入。
洪象漢啓曰,吏曹參議任珽,旣有只推之命,更卽牌招,以爲開政,何如?傳曰,允。
以副提學吳遂采牌不進罷職傳旨,及修撰元景淳牌不進禁推傳旨,傳于鄭俊一曰,推考傳旨捧入。
鄭俊一啓曰,明日次對,兩司當爲進參,而或呈辭入啓,或牌不進傳旨未下,或在外,或引避退待,他無進參之員。大司諫鄭必寧,待開門牌招入侍,何如?傳曰,允。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
又啓曰,吏曹參議任珽牌招事,允下,而今已夜深,待明朝出牌之意,敢啓。傳曰,知道。
又以文二所應辦官,以試官意啓曰,試券纔已科次,今方出榜,而一等試券中一張,拆號之際,四館所書吏,誤覆墨器,以致紙端之大段霑汚,莫重入啓試券,有此不謹之事,事極驚駭。臣等惶恐待罪,而當該下〈吏〉,令有司囚禁科罪,何如?傳曰,依允,勿待罪。
又以禁衛營〈言〉啓曰,本營郞廳前佐〈郞〉李彝章,時無職名。令該曹依例付軍職,冠帶常仕,何如?傳曰,允。
又以禁衛營言啓曰,十哨軍兵等號衣造給事,已有成命矣,今九月二十五日,新舊番點閱爲始,號衣雲月象毛一千三十件,分給服着之意,敢啓。傳曰,知道。
又以刑曹言啓曰,今番庭試三所,設場於本曹矣,今已出榜,還移本曹之意,敢啓。傳曰,知道。
又以守禦廳言啓曰,各軍門軍兵等中日試射時,單巡沒技者,與將校一體草記,別單書入事,曾有定奪矣。今九月二十四日,本廳入直別破陣等,番中日時,別破陣砲手閑良姜弼周,鳥銃貫三中沒技,別單書入之意,敢啓。傳曰,知道。
上在昌德宮。停常參·經筵。
初昏,流星出奎星下,入坤方天際,狀如鉢,尾四五尺許,色白。
吏批啓曰,新判書李箕鎭命招,同參政事,何如?傳曰,允。
又啓曰,判書李箕鎭,參議任珽,竝牌不進,小臣獨政未安,何以爲之?敢稟。傳曰,仍爲之。
吏批,判書李箕鎭牌不進未肅拜,參判元景夏進,參議任珽牌不進,同副承旨鄭俊一吏·兵批兼進。
兵批,判書徐宗玉,南別營賞中日進,參判魚有龍病,參議未差,參知李明坤入直進。
吏批啓曰,淸州牧使·平壤庶尹·鐵山府使,今當差出,而或以營下劇邑,物重地大,或以孔道弊邑,荐遭凶荒,不可不各別擇差。有聲績未準限守令,竝擬,何如?傳曰,允。
又啓曰,大司諫,今當差出,而擬望之人乏少,承旨竝擬,何如?傳曰,允。
以李師祚爲假注書,李箕鎭爲吏曹判書,鄭履儉爲承旨,李德壽爲工曹判書,權爀爲兵曹參議,李天輔爲司諫,崔逵泰掌令,金善行爲持平,金相紳爲輔德,尹光迪爲刑曹佐郞,林象老爲戶曹佐郞,李箕鎭爲判義禁,李行敏爲宗簿正,尹光毅爲副修撰,韓益謩爲校理,柳東恒爲開城經歷,李鐽爲昌城府使,徐宗浹爲淸州牧使,崔尙衡爲伊川府使,金養義爲鐵山府使,柳懋爲居昌府使,沈碩賢爲稷山縣監,李喜謙爲庇仁縣監,申瑍爲明川府使,李普春爲沔川郡守,李墰爲平壤庶尹,尹心衡爲執義,洪象漢爲大司諫,金尙喆爲持平。鶴城君單瑜,校書博士單洪致龍,折衝李俊雄今加嘉善,加資事承傳。
兵批,副護軍尹得商·李光運·李徵夏,副司果金時粲·朴弘鐫·李敏坤·李彝章。
傳曰,工曹判書,問于相臣,以從二品中備擬以入。
鄭俊一啓曰,親臨庭試不遠,承旨有闕之代,今日政,以在京無故〈人〉差出,待下批仍卽牌招,何如?傳曰,允。
鄭俊一啓司,大司憲吳光運再度呈辭入啓,執義朴弼載,持平南鶴宗牌不進傳旨未下,掌令權相一在外,一員未差。今日以監察茶時之意,敢啓。傳曰,知道。
兪健基啓曰,今番啓下近道京中上言四百十二張,分下各該司,猥濫一百四十九張,猥疊四張,違格四張,疊呈四張,啓字爻周次還入之意,敢啓。傳曰,知道。
備忘記,傳于兪健基曰,吏判豈特昨日下敎?其斥之過中,業已知之,況佐貳陳章之後,豈特過中而已乎,更何有一毫撕捱之端,而其挾雜知之,以其斥推知,雖錯亦公也,特受冢宰,其意深矣,則此等之斥,豈有許副宰臣之撕捱?其涉過矣。頃諭相臣。其撕捱行公,欲共長官,理不然也。以此之故,此時守令,豈一日稽也,而日事牌招,日事撕捱,此何道理,此何分義?今日日次,其有飭勵者,其有面飭者,判書·參判,卽爲牌招,其令同爲入侍。
傳于鄭俊一曰,吏曹判書鄭羽良,參判元景夏,刑曹判書閔應洙,竝牌招入來後,詣閤外。
以刑曹判書閔應洙上疏,傳于兪健基曰,秋曹長官,豈可曠也?況頃者日次有下敎者,亦豈稽也?其章給之,卽爲牌招。頃者相臣陳達分等狀聞,同爲入侍於今日日次。
傳于鄭俊一曰,大臣·備局堂上引見。
兪健基啓曰,副提學吳遂采,修撰元景淳,旣有只推之命,竝卽牌招入直,何如?傳曰,允。
以副提學吳遂采,吏曹參議任珽牌不進罷職傳旨,傳于鄭俊一曰,竝推考傳旨捧入。
吏批啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。
又啓曰,密昌君樴加資事,命下矣。本資乃是顯祿,今無可加之資,何以爲之?敢稟。傳曰,半熟馬一匹賜給。
又啓曰,卽接典獄署牒呈,則參奉李煦除授後,過限未上來云。依例改差,何如?傳曰,允。
鄭俊一啓曰,今日政新除授玉堂,待下批仍卽牌招入直,何如?傳曰,允。
綾昌君橚上疏。伏以臣之父母墳山及生父母墳山,同在於京畿楊州地,今當出疆,益切霜露之感。伏乞聖明,特許數日之暇,俾得往省於未辭陛之前,以伸至情,千萬幸甚云云。答曰,省疏具悉。卿其依所陳往省焉。
修撰元景淳上疏。伏以臣之偏母,宿病之外,重添寒感,食飮全阻,氣息綿綴云。臣自聞此報,不能自定,而傳旨未下,疏籲無路,今始隨詣,仰暴情私,徑尋鄕路。伏乞聖慈,亟命鐫削臣職,仍治臣擅行之罪,不勝幸甚云云。答曰,省疏具悉。爾其勿辭往護焉。
禮曹參議尹汲上疏。伏以文一所初試三等入格人趙榮克,卽臣婦甥壻也,法有應避,而渠未諳規例,冒赴臣掌試之所,名添榜中,而臣於拆號之際,亦未及覺察,不得趁卽拔名,昏謬之失,無以自逃,玆敢陳章自列。伏乞令該曹,拔去榮克之名,仍治臣不察之罪,千萬幸甚。答曰,省疏具悉。所陳是矣,其令該曹依施。其旣不知,其何撕捱焉?
刑曹判書閔應洙上疏。臣於月前,重得毒痁,久滯鄕廬,適當進宴,參宴有命,忍死擔曳,入參法筵,慶忭之極,榮幸亦切至矣,頃因大臣筵達,特下催促行公之敎,召牌鎭日臨辱,臣於是益無所自措也。且於近日臺議,尤有所悚蹙慙赧者,曾前政註之錯謬,臣固自訟之不暇,而至於諫疏,則乃以臣向來辭銓之擧,反作論人之資,此已意慮之所不到。當初東壁,亦不免冒出,而公議方嚴,進退皆罪,則臣之蹤地,其亦困且隘矣。顧今所帶之職,亦何敢諉以他職,而揚揚冒進,以益放倒廉隅之誚乎?不避煩猥,略暴危懇。伏乞慈覆之天,亟賜鐫削,仍治臣前後罪犯,不勝萬幸云云。給之,傳敎在上
乾隆八年癸亥九月二十五日未時,上御熙政堂。大臣·備局堂上引見入侍時,領議政金在魯,左議政宋寅明,行司直李箕鎭·金聖應,左參贊徐宗伋,吏曹參判元景夏,左副承旨李普昱,假注書李翼元,事變注書洪羽漢,記事官吳彦儒·鄭元淳,諸臣進伏訖。在魯曰,近日聖體,若何?上曰,一樣。在魯曰,大王大妃殿氣候,何如?上曰,一樣矣。在魯曰,王世子氣候,何如?上曰,好過矣。在魯曰,湯劑進御後,未知凡節,若何?上曰,服藥後,果卽有效,今欲停止矣。在魯〈曰〉,昨日政官,三牌啓辭,尙未下批。參判今方入侍,而不得開政,使之出去開政,而追後入侍,似好矣。上曰,依爲之。景夏趨出,在魯曰,戶判意外被論,而昨年以後,有除輒辭免,至於地部,則職名異前,何可每爲撕捱乎?臺疏之以此爲言,誠怪矣。以此之故,金吾亦多有緊急公事,而不得擧行矣。寅明曰,判義禁則前日必欲遞免云,今姑改差,今日政差出,可也。上曰,依爲之。出榻敎在魯曰,此乃江原監司趙明謙狀啓也。本道癸卯量田,已至百四十餘年之久,田制之錯亂,賦役之不均,不可勝言。今旣有量田之朝命,趁今秋收後,欲爲擧行,而考見前例,則朝家有從事官二員下送之規,而不無往來廚傳之弊,此一款姑爲安徐,以道內守令中勤幹解事者,自臣營權差從事官,與該邑守令眼同,檢田計了云云。曾前本道,再始量田之役,而十餘邑則終未及畢量,實爲東民呼冤之弊,改量旣有朝命,監司有此狀請,依此施行之意,分付,宜矣。寅明曰,當初東伯請仍者,欲令分供與畢量矣,分供事,廟議或有持難,不敢强請,而畢量事,有關民生休戚,有不可已,不送京從事,而以守令中剛明者擇定,則可無張大之弊,亦不必急求了當。就道內各邑中,結役尤甚胡亂,農形不至甚歉,守令足可辦事處,從其邑俗,方便行量,則可無騷擾之弊,而自當漸次均役,以此申飭,何如?上曰,依爲之。出擧條在魯曰,此乃咸鏡監司沈聖希狀啓也。以爲,富寧以北,至慶興六七邑,水災之慘,殆與辛酉無減,而年分事目內,無川反浦落給災之事,故六七邑川反浦落,永無田形處,雖使之十分精抄,姑未捧上,而報災之數,實結所縮不甚多,請令特許給災矣。今年北關列邑之水災,雖以道臣前後狀啓觀之,可以槪知。北民連遭凶歉,誠可矜念。且與他道有異,給災與否,元非大關,所縮實結,旣云不多,則川反浦落永無田形處,特許給災,似不妨矣。上曰,依爲之。出擧條在魯曰,此乃江華留守金始爀狀啓也。今此城役,旣自本府擧行,而如臣老病,不可堪任,中軍今方有窠,必得强力幹事之人,庶有料賴之望。前兵使禹夏亨,鍊熟勤幹,而班秩已高,且方在坐罷中,難以中軍啓請,若以都廳名號,使之監董則似好,令備局稟旨變通事,爲請矣。都廳之號,與中軍差別,依狀請許施,何如?上曰,留守事體,與道臣有別,何必別立名號耶?特爲敍用,差下中軍,使之監董,可也。出擧條寅明曰,臣自江都還後,以本府所築城役時監董將校分等施賞次,令本府狀聞事,稟定分付矣,其後,自上又欲別爲施賞,以爲激勸之地,而臣又以旣令本府狀聞之意,仰達矣。聞江華留守金始爀,以所築城役,本非出於朝令,將校論賞,有自伐之嫌,不欲爲狀聞云,其言雖不無所執,而朝令之下,何可廢閣不行乎?宜推考催促矣。上曰,勿推,使之狀聞,可也。出擧條在魯〈曰〉,此乃守禦使閔應洙狀啓也。南漢輪操則當以左營屬軍兵,設行,請令廟堂稟旨,分付矣。今年畿邑,年事凶歉,而在前如此之時,亦多停行之例,今秋則姑令停止,似好矣。上曰,旣以輪操爲定,而又復停廢重難,如非尤甚邑,則設行,可也。寅明曰,旣令設行,則不可不趁此寒節未深前爲之,而凡事務從簡省之意,申飭,何如?上曰,依爲之。如有尤甚邑,則雖區別拔之,可也。出擧條在魯曰,此乃咸鏡監司沈聖希狀啓,以慶興前府使李眞喆,以殿最之講置中考,至於啓罷,而眞喆,治有條理,民皆惜去,當初題目,不過略爲視意,亦係未行之事,以此見罷,極是意外云,而狀請仍任。且會寧·德源·富寧三府則竝請催促發送,而此三件,旣已辭朝,今無可論,明川新府使,亦請促送,待差出,令該曹卽速發送。李眞喆則治績旣如是,北道災荒,延送極有弊,依狀請仍任,似無妨矣。寅明曰,善治守令之遞易,雖可惜,而殿最體重,仍任亦重難矣。在魯曰,此與道臣殿最有異。降罷守令之仍任前例,道臣狀啓中,旣已援陳,臣意則未知其不可仍也。上曰,左相所達,是矣,此狀勿施,可也。出擧條在魯曰,此乃黃海監司徐命九狀啓也。以爲,延·白兩邑及海州濱海三面,慘被無前旱災,已成赤地,比諸辛丑年災荒,不啻倍蓰矣。辛丑年各樣軍布及奴婢身貢,一倂蕩減,田稅詳定,還上軍餉,折半停捧,則今年優恤之政,宜與辛丑有加,而卽今兩邑,民事遑遑,擧懷流離,若待分等啓聞後擧行,則似不可及期安集救濟,故先以兩邑事,有此狀請云。兩邑災荒之孔慘,擧朝無不聞知,未知比辛丑,果何如,而道臣之先爲狀請,可見渴急之形,朝家宜有各別顧恤之典矣。寅明曰,兩邑災荒若此,則不可無軫恤之道,而還上軍餉稅大同身布,一倂許減,則置守令何爲?臣意則身布詳定,限折半或減退無妨,而還上軍餉,非可預先停減。至於稅米則道臣之請減,非矣。雖在豐年,一兩面被〈災〉,不是異事,海州數面之與延安等邑,一體爲請,尤非矣。雖或參酌許之,道臣宜推考矣。上曰,左相所達,是矣。道臣則推考。延·白及海州三面,軍布·身貢半減,田稅·詳定,折半停退,還上軍餉事,置之,可也。出擧條寅明曰,江都城役時,雖有劃給之米,而姑未及作錢以來,卽今多有時急需用者云。兵·戶曹所在錢,各限五千兩,爲先許貸,過數月則可以作錢還報。在兵·戶曹,別無可以持難者,以此分付,何如?上曰,依爲之。出擧條寅明曰,此乃黃海監司徐命九狀啓也。以爲,白翎島,卽唐船往來之要衝,最是關防重地,而近來山野濯濯,居民鮮少,實爲可悶。本島有太僕寺牧場,平原肥饒之地,皆入場內,故其餘山谷間瘠薄之地,雖有起耕之處,而群馬闌入,實爲農民無窮之弊矣。曾前本鎭僉使,報太僕,請移送馬匹於大靑島,未及畢移之際,有中止之令矣,到今本島居民之鮮少,牧馬之害農如此,本島牧馬,盡數移送于大靑,而本島牧場,盡許起耕事,爲請矣。先朝果因本道狀請,白翎牧馬移送大靑事,有成命,而移放者過半,而其所中止,別無朝令,仍循置之矣。白領僉使,連以牧馬,盡數移放大靑後,本島許民起墾事,爲請,而此事雖有朝令,旣已年久,自本寺擅許移放,亦未安,不得許施,故有此狀聞矣。此是先朝成命中寢,別無朝令,則依成命,盡數移放,使之起墾,亦恐無妨矣。上曰,依爲之。出擧條在魯曰,近來備堂不備,李益炡·徐命彬,更爲差下,何如?上曰,依爲之。出榻敎上曰,今觀吏判則似有新薦,誰某加入乎?關西伯,似未瓜滿矣。寅明曰,李宗城·徐命彬新入,而金若魯則藩任與詮曹,輕重有異,何可以此爲拘乎?上曰,俄已下批,又出牌,彼重臣出去,可也。箕鎭趨出。在魯曰,今番殿試,當設行於明政殿,而處地窄甚,殿坐後侍衛退出之時,若穿括擧子之中,則此甚難便。試官宿所,亦未知有無,未知何以則爲好矣。上曰,侍衛則文政殿內有一門,可以出入,試官宿所,亦有可容處矣。上曰,軍門布帳,盡數取用,則可爲中朝試士之制矣。在魯曰,今番,何可臨急爲之耶?上曰,試紙,何如乎?寅明曰,與別試無異,而試官不見本草矣。寅明曰,前因慶尙左水使狀啓,西平·開雲兩鎭,戰船致敗,軍器漂失之代,自本道,以各鎭軍器有裕處,推移劃〈送〉事,覆奏知委矣。左水使沈鳳陽,又以他軍器則已爲推移劃送,而至於甲冑無裕處,不得劃送,自京軍門推移下送之意,論報矣。問於京軍門,則甲冑無餘件,可以推移下送者云,而軍器寺,有流來甲冑矣。以此各數件下送事,分付,何如?上曰,依爲之。出擧條上曰,林慶業子孫錄用事,前已前擧條分付,而銓曹尙不擧行,更加申飭,使之錄用,可也。出擧條寅明曰,臣以江都三節士子孫錄用事,曾有仰達。自上亦有縷縷特敎,申飭銓曹矣,其後該曹,不爲擧行,事極未安,而其中一人奉祀孫,又是登文科經守令,爲人亦可用云,豈不可貴,而亦不得牽復,此則尤未安。該曹堂上推考,使卽收用,何如?上曰,依爲之。出擧條寅明曰,李廷燮等三人守令除授事,亦有承傳,而該曹無意擧行,此尤未安。一體申飭,何如?上曰,依爲之。出擧條上曰,頃於貞陵幸行後聞之,貞陵外裔,有五位王妃云,此實稀有之事也。神德王后本家康氏,有子孫乎?在魯曰,康氏世貫,卽象山,象山卽谷山,而其子孫有無則臣未知之矣。上曰,另加訪問,則豈有不知之理?令該曹廣問錄用,可也。出擧條上曰,今觀鄭鎬家立後文案,則大賢家宗祀靡托,豈不矜惜乎?當初道濟之死也,又以其弟夏濟代立者,雖由於道濟之無子,而今若爲道濟立後,則世豈有養父二人之人乎?在魯曰,鎬家不立道濟之後,又繼立其弟者,雖有如許法典,終涉如何矣。寅明曰,此似欲存道濟,請立後矣。上曰,此鄭贊成之同宗乎?寅明曰,然矣。上曰,承旨讀原草。普昱讀訖,上曰,承旨書之。仍口呼曰,往者更以夏濟立後者,非不知其序之倒次也,蓋爲大賢重立後之意,而今則道濟·夏濟俱無,雖曰顚倒,大賢承重,體重,捨長繼次,於義反輕,以道濟仍前立後於鄭鎬。王者之道,繼絶爲先,以夏濟歸其本生,其令立後。問于鎬家,特立道濟之後,以繼大賢之後。在魯曰,權崇事,尙未處分,禁堂徐宗伋,方入侍,而嫌難可否云矣。當初崇之爲言,別無明證,只以李殷相文集中所在,爲援據,而以金哥疏本觀之,獨字·皆字,亦無旨意之的見,以約婚事觀之,崇之言,亦虛妄矣。定婚之時,同氣間,豈有相害之說乎?此則不成事理之說,崇尤非矣。此事若不明査罪崇,則將有後弊矣。宗伋曰,臣有私嫌,不敢議及此事,而同氣之間,無害言,事理較然,以獨字爲言,則尤爲不當矣。上曰,自金吾,考見約婚時文蹟,可乎?在魯曰,此無可考者矣。上曰,其時李昭漢之妻則已死矣,金哥若有疵,則豈有結婚之理乎?同氣之間,豈有害言?所謂皆字,不可謂統論矣。然此非崇之創出者,則渠亦有所聞而然,亦非出於黨心,則其心亦有可尙者矣,後日入侍,從容稟定,可也。諸臣以次退出。
上在昌德宮。停常參·經筵。
藥房都提調臣金在魯,提調臣趙觀彬,副提調臣兪健基啓曰,伏未審夜來,聖體,若何?眩氣一向差間乎?前入湯劑,已盡於昨日,臣等今日,率諸御醫入診,議定繼進當否,宜矣。大王大妃殿氣候,何如?臣等不任憂慮,敢來問安,竝此仰稟。答曰,知道。慈殿氣候一樣,予則差勝矣。湯劑旣下敎于卿,更待下敎劑入,亦爲待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
鄭俊一啓曰,獻納李渭輔,引避退待,已至多日,尙未處置,事甚未安,而連日監察茶時,亦甚未安。兩司除在外·呈辭受由外,大司諫洪象漢,司諫李天輔,持平金尙喆,竝卽牌招,何如?傳曰,允。
又啓曰,刑曹判書閔應洙,特敎之下,終不應命,事甚未安,卽爲牌招,何如?傳曰,允。
兪健基啓曰,副提學吳遂采,昨旣有只推之命,卽爲牌招入直,何如?傳曰,允。
以大司憲吳光運三度呈辭,傳于鄭俊一曰,只遞本職。
兪健基,以禮曹言啓曰,壬戌四月別製居首進士玄光宇,幼學吳洵,同年九月殿講居首幼學金澤麗·金晉鐸·張命德,製述居首生員高裕,進士崔大潤,同年十二月賜柑別製居首生員具允明,今年正月別製居首進士柳健,今年三月節製居首進士尹得敏,今年閏四月殿講居首幼學李陽泰·朴祥馨,製述居首生員李廷重等,直赴殿試事,命下矣。依定奪,竝許赴於今此庭試文科殿試,而其中進士尹得敏,已爲身死,李廷重,方在喪中云。李廷重,依例許赴於後科殿試,何如?傳曰,允。
又以禮曹言啓曰,因本曹參議尹汲上疏,今此廷試文一所初試三等入格人趙榮克,以試官相避拔去事,令該曹依施事,命下矣。趙榮克依例拔去原榜目中,付標以入之意,敢啓。傳曰,知道。
又以禮曹言啓曰,慶尙道觀察使封進,來十月令宗廟薦新乾柹子·柚子,今始上來矣。乾柹子則來二十七日,依例薦進,而柚子則以司饔院所出,旣已薦進。今此封進柚子,移送司饔院捧入之意,敢啓。傳曰,知道。
鄭俊一,以都摠府言啓曰,去三月初七日內中日時,武藝別監李齊泰,鳥銃邊三中,兪道徵,去閏四月十七日內中日時,鳥銃邊三中,宋尙輝,六月初四日內中日時,鳥銃邊三中,九月初六日內中日時,金兌鼎,鳥銃邊三中,俱爲入格,而不得蒙付標,來訴本府。故取考曾前謄錄,則三中之類,皆爲兒馬帖付標,乃是流來之典,而今此李齊泰等四名,獨漏於付標中,原單子,似當有還入之擧,惶恐敢啓。傳曰,前單子入之。
又以御營廳言啓曰,本廳屬海西二番別馬隊五十名,標下軍一名,已爲逢點整齊矣。來十月初一日,與東營入直一番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,各道守令中,以軍門把摠,自辟差送,仍差兼把摠,使之句管所屬軍名,點閱鍊習者,定式已久,意亦非偶矣。今此居昌府使有闕,此乃本廳把摠自辟之窠,而該曹,以柳懋擬望得除,此非當初定式本意,新除授居昌府使柳懋改差,本廳把摠中自辟差出之意,申飭該曹,何如?傳曰,允。
又以禁衛營言啓曰,來十二月當,八番右部前司屬全羅道五哨軍兵,來十一月二十五日,京中逢點,十二月來甲子正月,依例準二朔立番。九番·十番海西別驍衛,一體調送,逐朔立番之意,兩道監·兵使處,預爲知委,何如?傳曰,允。
又以禁衛營言啓曰,來十月當,八番中部後司屬江原道五哨軍兵,逢點實數六百五十二名,七番海西別驍衛五十名,步軍標下一名,已爲點閱整齊。來十月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
以全羅監司狀啓,十月朔進上生鰒等及薦新乾柹,限內不得封進,惶恐待罪事,傳于鄭履儉曰,卿其勿待罪事,回諭。
持平金尙喆啓曰,臣於昨政,忽伏承柏府除命,恩私所被,惶感雖切,顧此言責之任,非臣蔑劣者所可忝叨,區區自量,已有一切之戒。況臣從兄臣尙迪,方帶兼執義,則旣有應避之嫌,自在當遞之科。請命遞斥臣職。答曰,勿辭。
上在昌德宮。停常參·經筵。
下直,山羊會萬戶尹世平。
李命坤啓曰,大司憲未差,執義尹心衡,掌令權相一·崔逵泰,持平金善行在外,金尙喆避嫌退待。今日以監察茶時之意,敢啓。傳曰,知道。
傳于李普昱曰,今下弓矢,山羊會萬戶尹世平處,給送。
李普昱,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭俊一啓曰,刑曹判書閔應洙,連日違召,尙不應命,事甚未安,卽爲牌招,何如?傳曰,允。
又啓曰,獻納李渭輔引避退待,已至多日,持平金尙喆,昨又退待,俱未處置,事甚未安。正言尹光纘,自鄕上來云,卽爲牌招處置,何如?傳曰,允。
兪健基,以侍講院言啓曰,本院新除授輔德金尙紳,除拜屢日,尙不出肅,卽爲牌招察任,何如?傳曰,允。
傳于鄭俊一曰,承旨一員,宣政殿入侍。
鄭俊一,以禮曹言啓曰,今此庭試·殿試名紙,如東堂初會試名紙樣,連幅用之,而四館踏印事,當初節目中,已爲磨鍊啓下矣。今者諸議皆以爲,今番殿試試紙,一依增式年別試·殿試例,安寶爲宜云,而千餘張試紙,收聚安寶,必致遲久,亦涉不便,何以爲之?敢稟。傳曰,殿試體重,安寶,可也。
又以禮曹言啓曰,今番庭試·殿試,當爲親臨,一依庭試親臨例,而處所明政殿爲之事,命下矣。上年入學慶科庭試時,親臨春塘臺,出題後還內,試官收券,詣仁政殿科次,入侍出榜矣。亦依此例,親臨明政殿,出題後還內,試官收券,易·書考試後,入侍出榜事,磨鍊擧行,何如?傳曰,其日畢捧券後,先爲入內,而試官仍留其殿,詳細考試後,定數科次,拆榜,崇文堂入侍爲之,可也。
鄭履儉,以禮曹言啓曰,卽接漢城府移文,則揀擇捧單中,進士金相鳳女子,自五六日,猝得傷寒,尙今苦重,幼學申暐女子,猝得怪疾,症情危惡,直長尹琰女子,通德郞鄭志浩女子,侍直徐日修女子,重得寒感,症勢萬分危重,進士具善長女子,猝得項腫,痛勢非常,已有成濃之漸。佐郞宋龜明女子,猝得瘧疾,兼得泄痢,元氣莫可收拾。大丘判官沈麟之女子,自鄕上來之際,得疾淹滯中路云。莫重揀擇,以病故未及入參者,如是過多,事體殊甚未安。更加嚴飭,前頭再揀擇時,使之入參,而進士崔普興女子,遭祖父喪,判書鄭羽良女子,遭祖母喪云。其父旣在喪中,則不當入於揀擇時,使之勿爲入參事,分付。其餘無頉處女,則別單書入之意,敢啓。傳曰,知道。
又以禮曹言啓曰,卽接漢城府移文,則今此初揀擇時,無頉處女詣闕書啓中,前說書趙重晦次女乙卯生,及通德郞趙榮克女,通德郞閔百宗女,自昨日猝得傷寒,症情危篤,不省人事,俱無起動之望。檢閱吳彦儒女,月前重經毒感,尙未蘇完之中,連爲梳洗,重致添傷,嘔吐咳喘,面部浮高,過流衄血,委頓床席,雖欲扶病,其勢末由云。病勢雖如此,而事體殊甚未安。使之調理入參於再揀擇事,分付,何如?傳曰,允。
以副提學吳遂采,吏曹參議任珽牌不進罷職傳旨,及校理韓翼謩,副修撰尹光毅牌不進禁推傳旨,傳于李普昱曰,竝推考傳旨捧入。
李普昱,以吏曹言啓曰,今因御營廳草記,新除授居昌府使柳懋改差,本廳把摠中自辟差出之意,申飭該曹事,允下矣。居昌雖曰本廳自辟,自丁未十二月,至今十七年內,前後擬望,多至十五人。本廳把摠,曾無檢擬之事,而本廳旣爲自辟之後,該曹不得不擧行,故取見自辟記,則把摠五員內,一人無守令薦,二人以郡守·縣監居下,新有禁令,有難陞擬,其餘二人,雖乏聲績,欠於擇差,而旣是自辟,不得已檢擬於三望中,則不可爲不用自辟,而本廳以不擬首望,未蒙恩點,至有草記申飭之擧,該曹惶恐,所當奉行,而自辟五員,或無薦,或居下,或已檢擬,當此災邑極擇之時,有不敢以自辟,更爲擬望。本廳自辟,不得擧行之意,敢啓。傳曰,知道。
以司諫李天輔牌不進罷職傳旨,傳于鄭俊一曰,踏啓字以下,其代,今日政差出。
有政。吏批,行判書李箕鎭牌不進,參判元景夏進,參議任珽牌不進,右承旨李普昱進。兵批,判書徐宗玉進,參判魚有龍病,參議權爀入直進,參知李命坤病,同副承旨鄭履儉進。
吏批啓曰,判書李箕鎭,參議任珽竝牌招不進,小臣獨政未安,何以爲之?敢稟。傳曰,仍爲之。
又啓曰,順陵參奉李在,身病甚重,不得察任云,依例改差,何如?傳曰,允。
兵批啓曰,南兵使·忠淸兵使箇滿之代,今當差出,而擬望之人乏少,他道水使及守令,竝擬,何如?傳曰,允。
吏批,以李命坤爲左副承旨,李縡爲左賓客,李道謙爲刑曹參議,兪宇基爲司僕正,金啓白爲平市令,柳懋爲雲山郡守,尹得和爲大司憲,柳希泰爲監察,李顯崇爲掌苑別提,李章吾爲居昌府使,李命熙爲同義禁,李塤爲注書,李光運爲司諫。朴賢輔中學訓導單付,雲溪令梲加明善。
兵批,以李宗城爲同知,李雨臣爲同知,金濟爲僉知,玄載鼎爲僉知,李義豐爲訓鍊都正,李衡身爲內禁將,趙由恒爲兼司僕將,金燧爲五衛將,尹勉亨爲都摠經歷,崔溢爲訓鍊僉正,具世仁爲訓鍊副正,鄭汝稷爲南兵使,李景喆爲公洪兵使,王始命爲兎城僉使,洪萬雄爲智島萬戶,愼惟仁爲長峯萬戶,鄭最寧爲羅州監牧官。吳光運·李挺宇·皮世麟竝護軍單付,宋翼輔副司直單付,李宗德副司果單付。
李普昱,以兵曹言啓曰,今九月二十七日,幼學李禧徹稱名人,自丹鳳門入來,差備門外擊錚,極爲駭愕。令攸司囚禁治罪,同門守門將李春榮,常時不能禁斷雜人,以致闌入,亦難免其責,推考,何如?傳曰,允。
鄭俊一,以義禁府言啓曰,卽接月令醫員李淳夏手本,則時囚罪人金聖垕,素患泄瀉之症,累日冷處,日益添劇,登溷無算,且患寒感,頭疼·腰痛·腹痛·四肢不仁之症,又從以兼發,食飮專廢,不能坐臥,實有朝夕難保之慮云。自前罪人病勢如此,則有保放救療之規,敢此仰稟。傳曰,依爲之。
李普昱,以備邊司言啓曰,明日本司坐起出令,而堂上書進,只是二人,無以備員,事極未安。老病應頉外,懸病人員,竝待開門牌招,以爲備員開坐之地,何如?傳曰,允。
正言尹光纘啓曰,臣之無似,言責非任,而感激新除,黽勉承膺,竊不自揆,妄有論列,及承批旨,多蒙允可,實仰聖度之虛受,自愧臣言之脆劣矣。伏聞日前賓對大臣,以臣請改備堂之啓,歷擧宰臣之履歷,又斥臣啓之單擧,筵席語祕,未得其詳,而臣於此,竊不勝訝惑之至。宰臣資歷,臣啓已言其有餘,而所論只爲其幹器之非所長耳,今者大臣之言,無或未詳臣啓之本意而然歟?噫,材各有適,用宜取長,雖以故判書南龍翼之文華地望,故相臣李端夏諸人,猶駁其不合籌堂,論之者不拘,當之者亦無歉。先輩古事,臣竊效之,責備之論,顧何損於宰臣也哉?至於單擧之斥,臣尤未曉也。夫臺閣論人之規,可以單則單擧之,可以衆則衆擧之,惟在論之者權衡而已,今乃責臣以單擧者,無乃大臣之意,使臣欲效近來互對之習而然耶?臣於發啓翌日,旋以父病,受暇歸護,昨纔自鄕上來,始聞大僚筵斥,方欲詣臺自列之際,以僚臺處置,召牌降臨,不得不隨詣,而顧臣情勢,旣不可以論人立落,則尤不當一刻仍冒於臺次。請命遞斥臣職。答曰,勿辭。
鄭俊一啓曰,正言尹光纘再啓煩瀆,退待物論矣。傳曰,知道。
密昌君樴疏曰,伏以我聖上至孝純誠,上格慈聽,先行稱觴之禮,勉回謙德,繼設法宴,貳極獻壽,百僚侍筵,此實國家稀有之嘉慶。大小臣民,歡忭鼓舞,擧切岡陵之祝,而念臣以宗戚舊物,幸須臾無死,得逢今日,復覩盛禮,追惟先朝丙戌年間,臣亦嘗以廚院提擧,入參進宴,怳如昨日,臣心自不覺愴然,伏想聖念,一倍興感。噫,臣之年紀,已迫七袠矣,前後所被恩眷,罔非踰分,而今番進爵之命,雖出於班次居右之致,在臣,濫猥極矣,榮感多矣。況此錫馬之典,混及於臣身,私心惶愧,已不可言,而又以檢擧之任,乃有加資之恩,旋因該曹稟啓,又下錫馬之典,臣誠驚感,益不知置身之所也。臣之一時奔走,不過職分內事,有何一毫可紀之勞,而誤恩若是荐降,揆以法例,有不敢疊受者,玆敢陳章仰籲。伏乞聖明,亟命收還,以重賞典,千萬幸甚。答曰,省疏具悉。此例典也,循例下敎,而其陳若此,令置之焉。
大司諫洪象漢疏曰,伏以臣於千萬夢想之外,忽承薇垣長席之命,除書夜下,召牌朝降,惝怳感激,罔知所以自措也。仍念臺閣之職,實受耳目之寄,弼君違而糾官邪,其爲任,不輕而重,而至於長官,其責尤別,固非人人所可濫竽,況今綱紀解弛,私意橫流,無政不弊,無事不病,譬如百蠹之蝕喬木,衆邪之侵久病,國勢將至于岌乎殆哉?雖得骨鯁之臣,立於殿陛之間,日與宰相相可否,難望其振肅洗滌於積痼之餘,顧乃以如臣疲苶軟熟者,苟然充差,視若微官庶僚之按簿塡補者然。此豈聖朝綜核之政乎?如是而欲責其言論風采,則其何異於求聰明於聾瞽也?無乃以臣素蔑諫諍之資,明有臲卼之勢,故假以虛銜,倖其泯默耶?誠莫曉其所以也。臣之曾忝兩司也,緘默之斥,難平之譏,迭發於經幄廊廟之間,追思至今,餘愧尙存。歲月雖邁,而廉隅自如,官秩稍尊,而責望益重,臺垣一步,其何可冒彈而復進乎?目今武科殿試不遠,臣旣無可出之勢,僚員亦且不齊,若不亟賜鐫削,早爲變通,則臨急狼狽,可立而待。嚴召之下,來詣闕外,略陳短疏,畢暴情實。伏乞聖明,俯垂諒察,卽許遞免,以安私分,以重臺選,千萬幸甚。答曰,省疏具悉。爾其勿辭,從速察職。
未時,上御宣政殿。承旨一員入侍時,左副承旨鄭俊一,假注書李師祚,記事官李毅中·鄭元淳,同爲入侍。上曰,殿試時,入直禁軍及儀仗,當入乎?注書出去問之,臣師祚,承命出去,招問結束色而還奏曰,殿坐時則禁軍儀仗,例爲排立云矣。上曰,頃日召試時,亦爲排立乎?注書出去,更問之,臣師祚,又出問還奏曰,取考節目,則亦爲排立矣。上曰,注書出取節目而來。臣師祚,出來取其草節目而還納,上使左副承旨鄭俊一,書擧行事於節目下,又命書慈宴時儀註訖。上曰,殿試考官,當爲幾人乎?俊一曰,庭試則以分考之故,例以十七員,而親臨庭試則加其數,以三十員差下矣。今番殿試則未知其將何爲之,而常時殿試則考官卽七員矣。上曰,考官多數則差出之際,自多不精,頃者庭試則極爲精擇矣。俊一曰,然矣。上曰,當以其日出榜乎?俊一曰,似於翌日出榜矣。上曰,節製收券之數,或有過千餘張,而卽日出榜,則今番收券,不過千張,何待過二日出榜乎?俊一曰,若無易書之事,則可於其日出榜,而以其易書之故,深夜後始可始考,何以出榜於其日乎?上曰,諸考官,同考一張,則必精矣。監試·初試,亦同考乎?俊一曰,然矣。上曰,增別試初試,亦爲易書乎?俊一曰,初會試,皆爲易書矣。上曰,擧子輩,自書其試券乎?俊一曰,以其不見筆,故率多自書矣。上曰,翰林召試,亦自書乎?俊一曰,召試則各給書吏一人,使之代書矣。上曰,然矣。定給書吏者,欲使考官,不知其爲某筆之意也。俊一曰,易書之規,誠好矣。上曰,分考則雖一日,可以早考,而但易於紛亂矣。俊一曰,然矣。上曰,今番試券,不過十束矣。俊一曰,合十張爲一軸,乃百軸矣。上曰,合十軸爲一束,百軸乃十束矣。俊一曰,然矣。上曰,放榜,何日乎?注書出往問之,臣師祚,出門後入奏曰,十月初九日擇定云矣。上曰,政官牌招,使之開政,而日勢已晩,必致夜深,申飭,可也。諸臣遂以次退出。
上在昌德宮。停常參·經筵。
下直,順川郡守具善復,慶山縣監尹益東。
鄭履儉啓曰,大司憲尹得和牌不進,執義尹心衡,掌令權相一·崔逵泰在外,持平金尙喆避嫌退待,金善行陳疏入啓。今日以監察茶時之意,敢啓。傳曰,知道。
兪健基啓曰,新除授注書李塤,時在全羅道長水地,斯速乘馹上來事,下諭,何如?傳曰,允。
又啓曰,注書李塤在外,假注書李翼元,今姑仍察,何如?傳曰,允。
鄭履儉啓曰,獻納李渭輔,正言尹光纘,持平金尙喆,引避退待,尙未處置,連日監察茶時,亦甚未安。除在外·陳疏入啓外,兩司未肅拜人員,竝卽牌招,何如?傳曰,允。
又啓曰,刑曹判書閔應洙以備堂,纔已違牌矣,本曹久無長官,事多積滯,而尙不行公,其在事體,殊甚未安。更卽牌招,何如?傳曰,允。
又啓曰,判義禁李箕鎭,除拜已久,尙不出肅,金吾滯囚,委屬可慮。卽爲牌招,何如?傳曰,允。
又啓曰,副提學吳遂采,校理韓翼謩,副修撰尹光毅,昨旣有只推之命,竝卽牌招,以爲推移入直之地,何如?傳曰,允。
又以兵曹言啓曰,武臣賓廳講書及武經七書,前後被抄之員,或外任遷轉,或汰去,或在喪,卽今應講見存之員,甚少,武臣中可合人加抄,別單書入之意,敢啓。傳曰,知道。
又以兵曹言啓曰,訓鍊都監砲手盧者斤惡·崔碩正·金連尙·楊漢杓等,內中日試才時,鳥銃無間連三次三發三中,似當依定奪直赴殿試,各人等所授賜馬之帖,亦當依例一倂還收,而科體至重,自下不敢擅便,上裁,何如?傳曰,依允,直赴殿試。
又以義禁府言啓曰,卽接月令醫員李淳夏手本,則時囚罪人林象鼎,素患泄瀉之症,累日處冷之餘,一倍添劇,晝夜登溷,度數無算,上腹刺痛,下腹脹滿,裏急後重,症勢十分危重云。自前罪人病勢如此,則有保放救療之規,敢此仰稟。傳曰,依爲之。
大司諫洪象漢啓曰,獻納李渭輔,以臣年紀衰邁,志氣摧頹,淸朝耳目之寄,自知萬萬不稱,而頃於春坊入直之日,忽叨本職除旨,繼有武所監試之命。往役義重,不敢控辭,冒昧承膺,竣事復命,而適見目下數事,不勝憂慨,略陳草草數語,以效一日之責矣。及承聖批,十行縷縷,有若慈父之詔迷子,臣奉讀以還,感愧交中,而繼之以恧蹙靡定也。噫,伊日奪花爭鬨之事,不勝駭憤,有所論列,而聖上諭之以大禮已成節目,有何尋飭爲敎。法座高臨,百僚齊侍,而彼錄事輩,敢爲此駭悖之擧於咫尺之地,而該郞莫之禁,憲府不知治,聖上又看作節目間細事,不欲懲其罪。臣恐簾陛不嚴,紀律莫振,豈不大可驚懼也哉?臣之疏中,略論度支長冒出之事矣,諭之以所陳者皆過矣,爲敎。先儒有言曰,天下之患,莫大於士大夫之無廉恥。大僚箚論,異於臺評,彼重臣位至崇品,問其官則度支重任,逡巡退讓則孰不視爲美事,而晏然承膺,若固有之,至於惜費,此固有司之當務,而惜之於大當惜之地,使稀有之大禮,窘急不成樣。臣之請罪,烏可已乎?至於李徵夏事,臣之律以永刊臺望,可謂薄勘,而又有委折。臣與徵夏,試院周旋,過一望,語及處置。徵夏曰,彼言事之人,所論俱得臺體,而聖批皆允,不可置之落科,仍言我是孤蹤,難於立落,何以則有善處之道耶?臣果有所云云,徵夏深感忠告之言,謹當如戒云矣。及至復命詣臺之夜,臣又曰,何以處之,則答以難處,煞有不樂之色,仍使下吏,隔屛而坐。不知自何處小札,數次往復,而終至駁罷憲臣,而或謂之構捏,或謂之敲撼,末又結之以疑亂傾軋。向來憲臣之啓,豈有一毫近似於此等題目耶?噫嘻痛矣,誣逼先后者之子孫,銓官擬用之,而無少持難。憲臣之啓,亶出嚴隄防之意,聖心曰嘉,輿論稱宜,則其果近似於構捏敲撼,而彷彿於疑亂傾軋耶?且其立其落,不能自辦,隨人驅使,倩他文字,承望當路之風旨,駁擊敢言之臺臣。渠則必欲疑眩聖聰,杜絶對章,而乃反構憲臣以不題之目,彼雖急於阿護銓地,而獨不念臺體之重乎?此不但爲臺閣莫大之羞恥,實是世道無窮之隱憂。臣之所論,蓋出於正臺體辨讒說之意,而聖上責之以此等之習,何敢互相於今日爲敎,有若臣之所論,亦出於黨伐之私者然?臣恐自此,銓官雖收用廢族惡種,居臺閣者,將不敢出一言而含默而已矣,豈不大可寒心哉?臣雖衰疲,無足比數,豈忍此輩,甘心此等之習,以負我聖上也哉?臣誠愧恧之極,覓死不得。此莫非臣人微言輕,平日不能見孚於君父之致,其何可一刻仍冒於臺次乎?持平金尙喆,以臣於昨政,忽伏承柏府除命,恩私所被,惶感雖切,顧此言責之任,非臣蔑劣者所可忝叨,區區自量,已有一切之戒。況臣從兄臣尙迪,方帶兼執義,則旣有應避之嫌,自在當遞之科。正言尹光纘,以臣之無似,言責非任,而感激新除,黽勉承膺,竊不自揆,妄有論列。及承批旨,多蒙允可,實仰聖度之虛受,自愧臣言之脆劣矣。伏聞日前賓對大臣,以臣請改備堂之啓,歷擧宰臣之履歷,又斥臣啓之單擧。筵席語祕,未得其詳,而臣於此,竊不勝訝惑之至。宰臣資歷,臣啓已言其有餘,而所論只爲幹器之非所長耳,今者大臣之言,無或未詳臣啓之本意而然歟?噫,材各有適,用宜取長,雖以故判書南龍翼之文華地望,故相臣李端夏諸人,猶駁其不合籌堂,論之者不拘,當之者亦無歉。先輩古事,臣竊效之,責備之論,顧何損於宰臣也哉?至於單擧之斥,臣尤未曉也。夫臺閣論人之規,可以單則單擧之,可以衆則衆擧之,惟在論者之權衡而已。今乃責臣以單擧者,無乃大臣之意,使臣欲效近來互對之習而然耶?臣於發啓翌日,旋以父病,受暇歸護,昨纔自鄕上來,始聞大僚筵斥,方欲詣臺自列之際,以僚臺處置,召牌降臨,不得不隨詣,而顧臣情勢,旣不可以論人立落,則尤不當一刻仍冒於臺次。竝引嫌而退。其所論列,臺體則然,未安之敎,何可爲嫌?雖是兼銜,法有應避,其在臺例,下位當遞。當初所論,殊欠公平,揆以臺體,不可仍置。請獻納李渭輔出仕,持平金尙喆,正言尹光纘遞差。答曰,依啓。
上在昌德宮。停常參·經筵。
下直,長鬐縣監韓師浹。
大殿·中宮殿·世子宮·賢嬪宮,政院口傳問安。答曰,知道。大王大妃殿,政院單子問安。答曰,知道。大殿·中宮殿,朝廷二品以上口傳問安。答曰,知道。大王大妃殿,朝廷二品以上·六曹單子問安。答曰,知道。
備忘記,〈傳〉于鄭履儉曰,洪鳳漢女,崔景興女,尹顯東女,尹尙靖女,洪益彬女,沈聖希女,沈䥃女,鄭俊一女,皆令再揀擇入之,餘皆許婚,而只入單者,皆許婚。
鄭履儉啓曰,刑曹判書閔應洙,鎭日違召,無意行公,事甚未安,卽爲牌招,何如?傳曰,允。
李普昱啓曰,讀券官二品中,徐宗玉外,李秉常·趙尙絅·吳光運·元景夏·尹容,俱爲違牌,更卽牌招,何如?傳曰,允。
又啓曰,讀券官李秉常·趙尙絅·吳光運·尹容再牌不進推考傳旨,今方捧入,而讀券官,無以備員,事甚未安。試官例有三牌之規,李秉常·趙尙絅·吳光運·尹容,竝更牌招。元景夏,以政官纔已承牌,一體牌招,何如?傳曰,允。
李命坤啓曰,明日慕華館武科殿試時,兩司當爲進參,而諫院多官,或在外,或陳疏未承批,無以推移進參。正言有闕之代,政官卽爲牌招,開政差出,待下批仍卽牌招言送,何如?傳曰,允。
又啓曰,明日慕華館武科殿試時,兩司無進參之員。今日政新除授臺諫,待下批卽爲牌招言送,何如?傳曰,允。
鄭履儉啓曰,連日監察茶時,事甚未安。除在外疏批未下外,大司憲尹得和,卽爲牌招,何如?傳曰,允。
李命坤啓曰,明日慕華館大庭試武科殿試時,命官,何大臣進去乎?敢稟。傳曰,金判府事進去。
又啓曰,明日武科殿試,若有等畫之人,則以何技比較乎?敢稟。傳曰,片箭爲之。
又以兵曹言啓曰,訓鍊都正,口傳差出事,允下矣。曾前通擬之人,時在外任,不得已外任及未赴任守令,竝擬以入之意,敢啓。傳曰,知道。
兵曹口傳政事,以李章吾爲訓鍊正。
吏批啓曰,兵曹覆啓,鎭海縣監宣泰九加資事,命下矣。雖已資窮,未經準職,何以爲之?敢稟。傳曰,特爲加資。
兵批啓曰,加里浦僉使全命佐,前縣監林有麒,閑良張世維·金尙隣等,或軍器新備,或拯活人命之功,俱有加資之命,而全命佐·林有麒,雖已資窮,未經準職,張世維·金尙隣,係是閑良,何以爲之?敢稟。傳曰,竝特爲加資。
有政。吏批,行判書李箕鎭陳疏入啓,參判元景夏進,參議任珽病不進,都承旨兪健基進。
兵批,判書徐宗玉病,參判魚有龍病,參議權爀入直進,左副承旨李命坤進。
吏批啓曰,判書李箕鎭陳疏入啓,參議任珽病不來,小臣獨政未安,何以爲之?敢稟。傳曰,仍爲之。
吏批,以李宗城爲右副賓客,李彝章爲持平,趙明健爲正言,金相奭爲兵曹參知,李宗城爲右尹,李英輔爲金城縣令,鄭暘賓爲永興府使。尙州牧使金省魯加通政,折衝朴經學加嘉善。
兵批,李必耉·趙東漸副護軍單付,金尙喆副司直單付,尹光纘·林德烇副司果單付,禹夏亨江華中軍單付。
以副提學吳遂采牌不進罷職傳旨,及校理韓翼謩牌不進禁推傳旨,傳于李普昱曰,竝推考傳旨捧入。
李普昱啓曰,校理韓翼謩,旣有只推之命,卽爲牌招入直,何如?傳曰,允。
傳于鄭履儉曰,諫院受由及在外人員,竝改差,政官中試官不受點者,卽爲牌招,開政差出。
李命坤啓曰,今日慕華館武科殿試時,諫院無進參之員。今日政新除授臺諫,待下批卽爲牌招言送,何如?傳曰,允。
有政。吏批,以洪景輔爲大司諫,尹得徵爲司諫,魚錫胤·李昌誼爲正言。
兵批,李光運副護軍單付,洪象漢副司直單付,趙明健·尹敬周副司果單付。
李明坤,以兵曹言啓曰,明日武科殿試時,訓鍊院正,當爲執鼓差備,而正有頉,則副正例爲替代矣,今則正及副正,一員未差,一員呈辭在外,不可無變通之道。正有闕之代,口傳差出,以爲進參之地,何如?傳曰,允。
又以兵曹言啓曰,前後直赴殿試事,捧承傳人,朴梓奎等一百十六人,隨其錄名,許赴於明日庭試·殿試之意,敢啓。傳曰,知道。
又以禁衛營言啓曰,前郡守李培源,本營郞廳啓下,而時無職名,令該曹依例付軍職,冠帶常仕,何如?傳曰,允。
領議政金在魯箚曰,伏以臣於向日筵中,偶因語次,略及臺啓籌堂請遞之過,則聖上,以此亦黨習爲敎,意謂臺臣還後,必因上敎因避。今見其避辭,反以臣言,張皇論列,而於上敎則無所提及,豈或諫臣,未之詳聞耶?權,以地望則出入極選,以才望則經歷雄藩,地在極選,才堪雄藩,而猶不可爲籌堂,則何處盡得別樣經綸之大才耶?至於單擧云云,臣未嘗發口,而今其言,有若臣責其不爲互擧者然,亦可訝也。臣本不欲與臺閣交爭,而亦不得不略辨。伏乞俯賜諒察,仍許斥免,以謝人言,幸甚。答曰,省箚具悉卿懇。此何撕捱?卿須安心勿辭,其卽視事焉。仍傳曰,遣史官傳諭。
吏曹判書李箕鎭疏曰,伏以臣,自得風眩重症以來,便作一癃病人,居常坏蟄,寄命朝暮者,已周年于玆矣。何幸須臾無死,躬逢千一之會,惟參覩盛禮是急,不計軀命,匍匐上來,叨陪法筵之末,少伸蹈舞之誠。雖卽退塡溝壑,志願滿足,無復餘恨,而只爲區區犬馬之忱,欲一瞻近耿光於久違軒陛之餘,遲淹旅邸,調息殘喘,得以隨入於賓對諸臣之後矣。千萬不自意,天官長席之命,忽在此際,威顔咫尺,寵光渙渥,臣誠惶惑震慄,五情失守,蒼黃退出,置身無所,歷累日而靡定也。噫,國家用人之柄,專在銓衡,銓衡之得失而百工庶職之臧否係焉。此在平時,猶難其人,矧今世道日以傾敗,人心日以陷溺,私意肆行而幾乎滔天,躁競是務而至於成風,雖使古之才誠識望兼備而素著者當之,尙懼其不濟。臣是何等庸下,何等滅裂,而乃可擬議於今日之斯任乎?雖以大聖人則哲之明,偶有千慮之一失,思欲試可而乃已,若臣所自知而自量,則固已審矣。以臣之短於才而蒙於識,旣無以甄別流品,調適甘辛,誠之淺而望之輕,又無以孚信上下,鎭服同異。臣若徒懷寵利,妄意擔荷,觸事生疣,隨處招咎,終至於僨其任而敗厥績,則雖加臣萬戮,何補於國事?在聖朝器使之方,與其誅責於旣誤之後,曷若難愼於惟簡之初乎?向臣虛帶半年,積逋威命,終不敢冒承者,亶出於一段苦心,非徒爲目下私義與賤疾而已。畢竟鞶帶之褫,曲荷天地之私,臣心感戴,期以沒齒,今玆誤恩,又奚爲而至哉?如使臣,可强於後,則前所以力辭者,將自歸於矯情飾讓,是臣之罪,無所逃死,亦恐聖明體下之仁,成物之德,不幾於有乖始終乎?且臣所患風漸,積費醫治,僅得少愈,而目今天時,正當昨年感疾之際,風之爲病,再發則必死,臣方惴惴焉,惟恐其或爲薄寒所襲,宿症復祟,身委枕席,不敢出戶庭之外。以此朝夕危澟之喘,豈有夙夜奔走之望,而金吾兼除,同時竝下,重責隆委,殆若敦遺,此豈臣尸居餘氣所能一日堪哉?昨今荐召之下,詣闕無路,終犯坐違,臣罪尤萬死,玆敢席藁私次,竭聲哀號於天地父母之前。伏乞聖慈,亟改臣冢宰之任,仍治臣傲慢之罪,使國事幸而朝憲肅,臣亦藉恩靈,任便將攝,得延螻蟻之微命,實公私千萬之幸也。答曰,省疏具悉。今者此任,意蓋在矣,往者固執,已涉過矣,況復乎?卿其勿辭,其卽行公。
大司諫洪象漢疏曰,伏以臣之情地,夫豈有冒膺諫職之勢,而疏未蒙兪,牌又再辱,分義是懼,他不暇顧,黽勉祗肅,處置諸臺,反顧初心,恧蹙靡容。今日東朝誕辰,固宜趨候,而臣之母病,猝添於昨日風寒,寒熱交作,頭目暈疼,達夜呻痛,不能交睫,八耋氣力,一倍澌綴,臣方左右扶將,晷刻難離,末由進身於起居之班,情禮都虧,罪戾莫續。仍念武科殿試,只隔一日,而以臣焦遑情理,尤無竟夕離捨進去之望,若不卽賜變通,必致臨急狼狽。伏乞聖慈,亟垂諒憐,特許鐫削,俾便救護,仍治臣闕禮之罪,以肅朝綱,公私不勝萬幸。答曰,省疏具悉。爾其勿辭護焉。
司諫李光運疏曰,伏以獲蒙天慈,得解宮銜,扶將病母,少伸子職,庶幾隨便救護,以卒聖世孝理之澤矣。不意玆者,忽有亞諫新命,且感且愕,莫知所以自措也。念臣望七偏母,本以弱脆之質,積有風痰之疾,每當秋冬之交,輒一危劇,自經前月重劇以後,進退無常,朝夕異候,而近又暄涼不適,調治失宜,頭疼眼眩,膈滯心煩,寢噉專廢,眞元澌陷,諸般症形,日入沈重。臣方左右扶持,焦煎以度,以此悶迫情理,寧有離側供職之望哉?嚴召之下,不敢坐違,隨牌控急,徑歸病次,臣罪至此,實無所逃。伏惟聖慈,天地父母,察臣至懇,削臣見職,俾得以專意救護,以伸人子至情,千萬幸甚。答曰,省疏具悉。爾其勿辭護焉。
副修撰尹光毅疏曰,伏以臣,性不諧俗,動輒生疣,以孤弱易撓之蹤,處黨論橫潰之時,久叨三司言議之地,其齟齬難合,自取顚沛,乃本分事也。果速臺論,譏斥備至,聖度天大,罰止鞶褫,曾未數月,復有館職除命。臣誠惶恐震駭,不知所以攸處也。噫,向臣以諫職陪扈也,路中請對,妄欲效古人攬轡之忠,而言未出口,遽承遞差之敎,旋卽還收而繼有召牌。臣旣不敢以臺職自處,故一疏祈免,仰請罪勘,兼陳求對事實,略附勉戒之忱。旣非別論他事,而臺疏,乃以開口論事,盛加譏切。設使臣,有所論事,論事非臺閣之罪,則彼臺臣之從以掎摭,抑何意也?如許臺體,非臣攸聞,然事之是非當否,自有公議,臣不必呶呶較辨,而旣被其壞損廉隅之斥,則其爲羞恥,誠大矣。豈可以事在旣往,而淟涊冒進於榮次也哉?玆敢隨牌陳章,仰暴危懇。伏乞聖明,亟命鐫削臣職名,仍治臣違慢之罪,以安賤分,以肅朝綱,不勝大願。答曰,省疏具悉。爾其勿辭。從速察職。
獻納李渭輔疏曰,伏以臣,頃陳一疏,誠淺文拙,不足以有槪聖心,誨責諄諄,臣愧悚之極,詣臺自列,恭竢物議。處置請出,實是意想之外,而仍以就職,庚牌辱臨,不敢偃然違召,玆敢隨詣於九閽之外,而第於重臣之疏,有所不安者。當初大僚箚論兩銓,一推一罷,問備卽一時相規之意,譴罷卽隨失論罪之律,其彼此擬勘,輕重各異,而當之者,其所引嫌,亦自不同。司寇之長,初除東壁,卽爲承膺,何妨於去就之節?及當銓地,積月過辭,獲罷乃已,不惟臣心欽歎其剛確,擧世稱美之不已。至於度支之長,伊時所遭,何等羞恥,而初辭京兆之薄銜,旋就司農之腴官,固已駭於物情。且於目下職務,不能稱塞,故臣果論請罷職,行語之際,攙入贊美重臣之語,而字句之間,少無拶逼之意,重臣不少相諒,多有情外之言,一疏再疏,去益齗齗,臣誠莫曉其意也。重臣旣以臣之一言,鎭日違牌,終不膺命,則臣之不敢晏然就職,其義較然,聖明亦已俯燭之矣,玆納天牌,悉陳危懇。伏乞聖慈,亟削臣職名,仍治臣妄言之罪,以警具僚,千萬幸甚。答曰,省疏具悉。旣知過中,則敢復自是,而此等之習,豈敢售於今日乎?良可駭也。
上在昌德宮。停常參·經筵。
李命坤啓曰,小臣,慕華館武科殿試進去下直。傳曰,知道。
鄭履儉,以都摠府言啓曰,今日入直內三廳武兼禁軍及軍兵等,當爲中日習射,而親臨庭試·殿試相値,不得爲之之意,敢啓。傳曰,知道。
大庭試·殿試親臨罷後,政院·藥房問安。答曰,知道。
卯時,上御明政殿。大庭試殿試親臨入侍時,讀券官宋寅明·徐宗玉·吳光運,對讀官金尙魯·任珽·閔百行·金時粲,行都承旨兪健基,左承旨韓師得,右承旨李普昱,右副承旨鄭俊一,同副承旨鄭履儉,假注書李翼元·李師祚,記事官吳彦儒·鄭元淳,同爲入侍。上曰,擧人輩入來時,盡開明政殿左右門,可也。右副承旨鄭俊一曰,已爲分付矣。同副承旨鄭履儉曰,殿坐時侍衛諸人,所當趁早來待,而累度催促,始爲入來,其爲稽緩,莫此爲甚。當該侍衛,從重推考,何如?上曰,此乃生疎之致,勿推,可也。履儉曰,兵曹不能申飭,致有諸侍衛之遲稽不入,不無罪責。當該堂上推考,何如?上曰,勿推,可也。上曰,擧人輩盡入後,使之分坐於東西庭,可也。俊一曰,自當分左右而坐矣。上曰,擧人入門時,數入之規,創於何時耶?讀券官徐宗玉曰,此規之出,未知自何時,而蓋慮有濫入之患而然矣。都承旨兪健基曰,此規自前有之,故金鎭圭,嘗爲試官,數入儒生,其時儒生,多不入其場中云矣。讀券官宋寅明曰,右相曾入會場,亦有數入之事,故不見其科云矣。上曰,未參初試之人,豈有濫入之理乎?俊一曰,四館所,送言于臣曰,擧子尹祉恒爲名人,以試紙二張,已爲安寶而自首云,故使之詳問,則以爲,渠自鄕未上來前,渠之在京同接,已以一張安寶,而渠則不知,又以一張安寶云,其言之信然與否,有未可取信矣。渠雖自首,似不無罪罰,當何以爲之乎?上曰,鄕人乎?俊一曰,忠原人云,而今方伏地矣。上曰,此非怪事矣。大臣之意,何如?寅明曰,渠雖自首,而其事終涉如何矣。上曰,渠已自首,而又復伏地,其心之無他,可知矣。對讀官金尙魯曰,在鄕之人,聞榜後,始爲上來,故不無如此之弊矣,勿爲施罰,使之觀光,似好矣。寅明曰,大司成之言,好矣。上曰,然矣。分付四館所,使之觀科,可也。俊一曰,然則其一張爻周,可乎?上曰,唯。俊一,使假注書臣師祚爻周。履儉曰,備邊司郞廳來言,今日賓廳坐起日次,而以殿試相値,不得爲之云,敢啓。上曰,知道。上曰,天已明矣,分付滅炬,而使禁亂軍士,咸出於擧子之外,毋有相撞傷人之患,可也。俊一,依下敎分付。寅明進伏曰,早御殿坐,聖體,若何?上曰,不關係矣。上曰,讀券官金時粲·閔百昌進來。時粲·百昌,一時進伏,上曰,書題。二人各書一張訖。上曰,懸題後,分給試紙,可也。寅明曰,臣亦曾入殿試場中,推得試紙甚難矣,今若分給於懸題後,則先推者先作,後推者後作,必有不均之患矣。上曰,多立政院使令,使之一時分給,則何難之有乎?俊一曰,雖欲一時呼給,而多士喧聒,未卽聽得,且年多老儒則頗有愧赧之意,不自來推,而使其接下少輩推去,故自爾遲滯矣。尙魯曰,題則雖懸,而勿爲展布,使擧子輩,行四拜後,始爲分給,幾盡分給後,乃爲展題,則似好矣。上曰,依爲之。寅明曰,此題甚易,時限則以速爲定,似好矣。上曰,似易而亦甚枯矣。寅明曰,然矣,而無難作處矣。上曰,自作自書,豈不難乎?俊一曰,雖定以午時,亦足以製呈矣。寅明曰,限以未時爲好矣。上曰,分給試紙時,已費一二時,限以申初,可也。上曰,此題出則擧子輩,必多以卽景作之者矣。宗玉曰,必不無其弊矣。上曰,吳彦儒·鄭元淳,亦於召試策,多用當今矣。如此之弊,予每欲禁之,此乃試官之必取如此文故也。宗玉曰,今日則以勿作當今之意,預爲頒諭於場中,似好矣。上曰,頒諭則亦涉如何矣。宗玉曰,如不頒諭,而及其考券時,只取不用當今者,則是乃欺擧子也,且多失人才之歎矣。讀券官吳光運曰,昔蘇軾,亦以當今題,爲弊矣。近來場中,多出如此題,故擧子輩,於其私做時,率多以彷彿當今之題,做習,欲爲逢着於場中矣。上曰,引古爲喩則可矣,而何可以此等煩瑣之言,陳達於筵席乎?推考,可也。抄出擧條尙魯曰,頒諭場中,似好矣。上曰,師儒之長,每愛擧子,故如是矣,禮房承旨及同副承旨,分立左右,分給試紙後,仍卽展題而頒諭,可也。俊一·履儉,依下敎頒諭。上曰,如是頒諭之後,豈有以當今作之者乎?寅明曰,再三申飭之下,豈有違越之人乎?第於議論,則不無其弊矣。尙魯曰,賦末句,例用拜手獻賦等語,此則何以爲之乎?上曰,此則何妨之有?上曰,承旨進來。左承旨韓師得進伏,上曰,擧子輩之立於御路,極爲非矣,使禁仗軍,禁之,可也。宗玉曰,場中則無禁仗軍入來之事,例以他軍,別定使喚矣。上曰,然乎?師得出去分付。上曰,擧子中,着黑團領者,朝官乎?寅明曰,雖非朝官,而或有着團領者矣。上曰,承旨分付使令,於其呼名時,勿使懸吐,可也。師得出去分付。上曰,直赴擧子,坐於何處乎?師得曰,使之別坐於中臺矣。上曰,分券,何其遲乎?使二人呼名,使一人居中傳呼,又使一人,執券分給,可也。履儉出去分付。上曰,分券,遲於頒柑乎?尙魯曰,然矣。上曰,出付試券於四館所,使儒生輩,自取而去,則似好矣,豈有張三而持去李四之紙乎?健基曰,題則早出,而以其分券,時刻漸晩,甚爲慨然矣。上笑曰,然矣。宗玉曰,使大司成出去,好樣分給,則似好矣。上曰,予亦思之,而大司成,亦何能爲之乎?寅明曰,顧此新法,不知其必好矣。上曰,親臨而猶如此,不然則分券,似尤難矣。上曰,君臣一堂,卽不易之事,諸試官處宣飯,而使之侍食,可也。履儉出去分付。普昱曰,有李培源爲名擧子,來呈白券,而謂漏於安寶云,何以爲之乎?上曰,落於安寶置簿冊乎?普昱曰,然矣。上曰,然則不怪矣。渠欲觀光,而豈有白券持來之理乎?必於安寶之際,落漏矣,別置其券,以待盡分券後,安寶以給,可也。履儉曰,尙瑞院官員則待令,而安寶器械,不爲持來云,方使之持來矣。上曰,考賦似易於考策矣。寅明曰,然矣。宗玉曰,臣則本來不能速考,故若或自上以促考下敎,則甚悶矣。頃於謁聖科罷後,見其落幅,則善作者,皆落矣。才有敏鈍,各自不同,何必取其早者乎,惟在於試官之緩緩詳考矣。上曰,重臣之言,是矣。寅明曰,今此千初試之規,蓋出於慰悅遠方之聖意,而以其數多之故,前日不觀科之人,率多賣土爲糧,上來留連,其弊已不些,而及其榜出也,鄕儒之得參者,亦甚少矣。鄕儒則皆願依增式年初試例,以其五百,分送各道,而下送京試官,試取以來則爲好云,其言亦有據矣。此後似不可無好樣變通之道矣。上曰,大臣之言,非矣,已成節目之後,又何可變通乎?宗玉曰,今番初試後,實才之見漏者亦多,故擧子輩,抄其落榜者,作爲一榜曰,四所榜云矣。上曰,何可以此等煩屑之語,陳達於筵中乎?從重推考,可也。抄出擧條宗玉曰,千初試,無異於萬科矣,此後則降爲三百初試,而會試考官,亦有相避之法,則似好矣。寅明曰,兵判之言,亦不無所據矣。上曰,若有相避者,則初不擬入於試官望,宜矣。寅明曰,旣爲千初試,則應入試官人之子姪中,豈有不參之人乎?上曰,從當有變通之道,而不可爲此等說於今日矣。諸考官宣飯後,上入內,良久出御曰,場中或有書券者乎?履儉曰,頗多矣。宗玉曰,此題甚枯,作者必以爲難矣。上曰,此題與喜雨觀德題,何如耶?宗玉曰,其題則頗好,非此之比矣。寅明曰,科工中最難者四六,而昔年則專以四六取士矣。其時科儒,專做表工,故能文者甚多矣。近來則連以雜文試士,故科儒輩,不能專一做工,以致能文者之絶少矣。上曰,雜文盡爲做習,則豈不爲好耶?尙魯曰,近日科儒,有若明經者之只事口誦,而不能領意,奔走於雜工,故絶乏能文之人矣。上指副摠管李春躋曰,彼宰臣,卽明經科也,其果如大司成之言乎?春躋曰,然矣云矣。上曰,旣是曾經之人,則可謂然矣云乎?宗玉曰,彼宰臣,雖以明經出身,而本來善作文矣。上曰,然則前日累次使之作文,而每以不文爲頉者,何也?上曰,場中似有盡製者,而尙不呈券,何也?寅明曰,擧子輩,例避先呈矣。上曰,先呈則試官低看乎?寅明曰,何必低看乎?呈于一天者,則非但試官之新眼甚高,難於被抄,雖或得中,慮或有用私之誚,故皆避先呈矣。上曰,然則李·杜雖再起,若先呈,則必未免見落矣。上曰,古賦皆懸韻,今亦懸之乎?寅明曰,雖皆懸韻,而不能句句懸之矣。宗玉曰,大司成方入侍,特爲分付,使之申飭於陞學,爲宜矣。上曰,恩賜試券,亦混入於擧子試券中而考之乎?光運曰,無此規矣。別爲捧置,以待出榜後,科次以入矣。上曰,先呈已入,收券官·封彌官,皆命入來,而尙瑞院官員,卽爲安寶,可也。尙魯曰,安寶滿一軸後,卽下易書所,使之易書以入乎?上曰,欲見一二軸而入內,速令易書以入,可也。上曰,俄看有一擧子,以扇遮陽而過御路者,士習,可如許乎?見其所着則卽黑團領也,似是京儒,不可不先挫其驕蹇之習,承旨出去,搜問施罰,可也。履儉承命出去。上曰,其儒似已出去矣。若自場中,搜出着黑衣之人,則有若以多髥而爲曹操也,必不無橫罹之患,置之,可也。俊一曰,場中幾盡呈券,而未呈者,似爲二十餘張矣,今後則勿捧,可乎?上曰,此乃庭試·殿試之初也。爲人君而何可使十數輩擧子曳白,失其歡心耶?只令軍士,大聲連呼,使之促呈,可也。寅明曰,聖敎誠然矣。上曰,彼五衛將,誰耶?宗玉曰,柳世春矣。上曰,何處人而兩班乎?宗玉曰,京居人而自是兩班矣。上曰,年幾許乎?宗玉曰,年近七十,而尙能善射矣。上命賜饌于諸考官,又命賜饌于侍衛諸臣及政院堂郞。上曰,昨年庭試,予以大盃,特賜尹光毅矣。今亦依此例,以大盃酌與吏議,可也。珽連飮三盃。上曰,大司成,在吏議之傍,可以知之。吏議其已醉乎?尙魯曰,吏議酒戶甚寬,故尙未醉矣。上曰,洗來此盃,酌與金時粲而飮之,使之痛滌其心,可也。時粲起伏受飮訖。上曰,諸臣隨量飮酒,而不飮者,不必强飮矣。於是諸臣,或飮或不飮。飮罷,試券一軸,易書以入,諸考官環坐同考。上曰,兵判,何不可否耶?宗玉曰,臣之至親八人,赴此科矣,實難參考,故方此惶悶矣。寅明曰,於其情私,雖或似然,而旣以試官入來,則何可以參考不安之說,陳達乎?事體殊極未安。推考,何如?上曰,依爲之。抄出擧條健基曰,科場何等嚴重,而敢以相避之說,陳達於筵席,從重推考,何如?上曰,何可以一事再推乎?置之,可也。履儉曰,門限已過,侍衛諸臣罷歸時,當以何門出去乎?上曰,金虎門則下鑰,而宣仁門留門,可也。上曰,鄕儒不知其不文,而若不得參榜,則必有怨言,必須惕念詳考,可也。寅明曰,謹當依聖敎爲之矣。上曰,今番初試數太多,而旣是大庭試,則當取十五人,優數抄來,可也。寅明進伏曰,終日殿坐,聖體,若何?上曰,不關係矣。履儉曰,御寶則試券畢安寶後,試所承旨,當奉入矣。上曰,唯。遂以步輦還內,諸臣以次退出。
上在昌德宮。停常參·經筵。
下直,阿耳僉使李德耉。
傳于鄭履儉曰,今下弓矢,阿耳僉使李德耉處,給送。
李命坤啓曰,小臣,慕華館殿試進去下直,傳曰,知道。
鄭履儉啓曰,判義禁李箕鎭除拜已久,尙不出肅,事甚未安。卽爲牌招察任,何如?傳曰,允。
又啓曰,刑曹判書閔應洙,鎭日違召,無意應命,其在事體,殊甚未安。卽爲牌招察任,何如?傳曰,允。
傳于李普昱曰,今番唱榜殿試殿座,依上年例,當爲親行,其令儀曹擧行。
傳于李命坤曰,侍衛以今番受點,仍擧行之意,只分付騎曹。
李普昱,以禮曹言啓曰,卽接成均館所報,則今九月初九日儒生課試,今月內無故日退行事,曾已啓達矣。大提學及同知館事一員未差,同知館事徐宗玉,大司成金尙魯,俱以殿試試官進去,限內不得設行之意。自本館當爲草記,而本館時無行公堂上,自本曹依例頉稟云矣,敢啓。傳曰,知道。
又以禮曹言啓曰,童蒙禮講,每朔設行事,曾已啓下矣。今九月朔禮講,堂上有故,不得設行之意,敢啓。傳曰,知道。
又以宗廟署郞廳,以獻官意啓曰,臣以太廟朔祭獻官,昨日趁曉,祗奉香祝,陪出闕門,差祭諸執事齊進,而獨祝史一人不進,事甚駭然。査問厥由,則吏曹差出祭官時,祝史以軍資奉事朴鳴陽塡差,而職下所書非鳴陽,以朴晉揆書塡。晉揆則內資奉事,見其差帖,非其本職,故始爲往復於該曹,晩乃以內資奉事朴晉揆,臨急改塡,追後進來。雖非該官之罪,而莫重享官,有此職名誤書,未能及時陪進,此莫非該曹初不照檢下吏,多有怠慢之致,事體殊甚未安。吏曹郞廳,推考警責,下吏囚禁科治,何如?傳曰,允。
酉時,上御崇文堂。親臨殿試出榜入侍時,讀券官宋寅明·吳光運·徐宗玉,對讀官任珽·金尙魯·閔百昌·金時粲,右副承旨鄭俊一,假注書李師祚,記事官吳彦儒·鄭元淳同爲進伏。上曰,抄來試券,合爲幾張乎?寅明曰,元數十五張外,加抄十張,合爲二十五張內,七張則以其應參,故圈於紙頭,而其外則欲於上前,決其取捨矣。上曰,諸考官,以次讀其試券,可也。於是,諸考官以次進讀,可落者落之,可抄者圈之,前後圈置者,合爲十四張,而一張則諸議不一,久猶未定。上曰,諸考官退去,爛漫相議,定取一張而入來,可也。諸考官遂退出,良久復命,入侍諸考官,抄取二張而進伏。上曰,何以取來二張乎?寅明曰,一張則將充元數之不足者,而一張則大司成以爲圈置中,一來之賦不好,故取此落券中,十辰之賦,更爲易書以入矣。上曰,大成進來,細達其不好處,可也。尙魯曰,細觀一篇,則不但文字之有疊用者,且其全篇,頗爲澁澁,而其所呈券,亦甚晩矣。上曰,諸臣各言所見,可也。寅明曰,臣意則兩篇似無彼此矣。宗玉曰,以臣愚見,則先圈七張之外,似無優劣之可論矣。百昌曰,兩賦互有長短,而十辰之賦,似勝於一來之賦矣。光運曰,十辰之賦,似勝矣。上曰,然則圈之,而被抄試券,更讀入題以上而書等,於是,諸試券皆書等。上曰,恩賜試券,亦爲考定其高下,可也。宗玉曰,此輩只爲免曳白,而初無善作者,故自前無優等矣。上曰,然乎?竝書等訖。上親自拆祕封曰,故相之子趙榮魯爲壯元矣。更見其篇,則繡河洲之句,氣像甚好,不當打矣,生之宜矣。光運曰,以御筆生之,則似勝於初不打之矣。宗玉曰,此賦似爲宿稿矣。寅明曰,何可臆料乎?上曰,大成似知之矣。此人本善文乎?尙魯曰,臣與此人,曾無同硏之事,故未能知之矣。上曰,末句亦好矣。於是,以御筆批打繡河洲之句及末句內隻而下之曰,此人當爲堂上乎?寅明曰,資窮則當爲堂上矣。上曰,能繼厥父乎?宗玉曰,臣曾往關西時見之,則爲人,頗能難矣。上曰,其次鄭恒齡,誰乎?寅明曰,此乃世所稱能爲文章之人也。上曰,鄭必寧之族乎?寅明曰,非矣。珽曰,卽故吏曹參議鄭光績之後孫也。上曰,李垍爲之矣,頃於作宰辭朝時見之,頗勝於其兄,其兄則沒風采矣。上曰,韓光協,誰乎?寅明曰,此儒素有名譽,卽今承旨韓師得之從姪也。上曰,韓光會·光肇,相繼登第,而此人又爲之,可謂壯哉。寅明曰,然矣。上曰,全光濟,以鄕人而爲之矣。嶺南之人,素稱善文,此人亦以能文,有名譽於本土否?宗玉曰,近來則嶺人,亦不如古矣。上曰,蔡濟恭,誰乎?光運曰,此臣姪女壻也。臣爲考官,而此人得參,不任惶悚矣。寅明曰,此科旣無相避之法,則有何嫌害乎?尙魯曰,此人曾爲詩,二上於泮製,又爲賦壯元於庠製,年雖少而名頗著矣。上曰,李最源,誰乎?卽淸白吏李宜晩之子乎?寅明曰,然矣。上曰,李再章,誰乎?其父則卽白峙僉使李松老矣。宗玉曰,此乃中人僉使之子矣。嘗聞其人,頗能寫字,故每爲兩班之寫手,出入場屋,而不聞其自觀科矣。今乃參榜,極爲怪矣。上曰,呈券于八宇矣。寅明曰,然則決非他人之走筆矣。上曰,以其習於場屋,故自能觀光矣,末句自現渠氣像矣。任珽讀其賦,可也。珽讀畢。上曰,權穆衡,卽國衡之弟乎?國衡之女,亦入於今番揀擇矣。宗玉曰,然矣。卽權益寬之姪也。上曰,兪彦民爲之矣。寅明曰,此人頗能爲文矣。珽曰,此人最少時,爲進士一等矣。上曰,朴混源,誰乎?其祖則泰宇,而外祖則卽濟州梁哥也。寅明曰,此乃文官朴師順之子,而此人兄弟,竝以能文有名譽矣。上曰,李顯重,誰乎?尙魯曰,卽李秉直之姪也,頗有文名,而亦嘗被抄於節製矣。上曰,許彙,誰乎?寅明曰,此人三兄弟,竝參今番初試,而皆以能文,有名譽矣。尙魯曰,卽許采之弟也,此人輩皆稱能文矣。宗玉曰,此人輩皆有名於場屋矣。上曰,成天柱,誰乎?寅明曰,此乃陞學實才也。上曰,今科其能得人乎?宗玉曰,成天柱·鄭恒齡·李顯重,皆可謂得人矣。上曰,李星慶,誰乎?宗玉曰,此人有名於陞學,卽故判書之孫也。珽曰,厥父方爲兵曹佐郞矣。寅明曰,此榜可謂至公矣。上曰,恩賜中玄光宇,何許人乎?俊一曰,海州人,而門地亦不甚微矣。寅明曰,此榜中人,皆是淸寒子弟,極可怪矣。宗玉曰,然矣。尙魯曰,全光濟卽高裕之妻父云,此亦異矣。上曰,翁壻同榜乎?問其年歲之幾許,可也。尙魯曰,問于拆榜官,則年方四十八云矣。上命坼合考榜一來賦,卽李存中,而其次則李彦霖·朴喜源·李彦根·權弼衡·洪樂聖·宋載中·鄭彦弼·李秉直·李彦煥也。上曰,李存中,卽故相臣濡之孫乎?尙魯曰,然矣,而曾爲進士壯元者也。上曰,朴喜源,卽朴師順之類乎?寅明曰,非矣。朴師順,卽故判書泰恒之從孫也。上曰,然乎?宗玉曰,卽前持平朴師悌,而改名爲師順矣。上曰,果是師悌之改名乎?宗玉曰,本榜勝於合考榜矣。上曰,極爲精抄矣。寅明曰,京人中實才,無過於此輩者矣。上曰,落於合考者,必以爲冤矣。宗玉曰,科儒輩猶以得參合考,爲幸矣。時粲曰,屢參合考,則足爲科場之履歷,故然矣。上曰,李夏坤,被抄於合考者幾番,而終不登科矣。寅明曰,鄭恒齡之敎官被駁,可謂冤矣。宗玉曰,自前有文名者皆爲之,則此人豈可不爲乎?上曰,內侍敎官,則異於他官矣。宗玉曰,渠祖卽名士矣,以名士之孫,何官不可做乎?寅明曰,深夜殿坐,聖體,若何?上曰,不關係矣。俊一曰,諸考官出去時,當以何門留門乎?上曰,書入榜目後,當下標信,宣仁門出去,可也。諸臣遂以次退出,夜已四更矣。
上在昌德宮。停常參·經筵。
未時申時,日暈兩珥。
李普昱啓曰,司書趙雲逵,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
鄭履儉啓曰,大司憲尹得和,持平金善行疏批未下,執義尹心衡,掌令崔逵泰·權相一在外,持平李彝章呈辭。今日以監察茶時之意,敢啓。傳曰,知道。
李命坤啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
鄭履儉啓曰,判義禁李箕鎭,昨又違牌,不爲出肅,事極未安。牌招,何如?傳曰,允。
又啓曰,刑曹判書閔應洙,一向違牌,尙不出肅,其在事體,殊極未安。牌招,何如?傳曰,允。
李命坤啓曰,事變假注書洪羽漢,親病甚重,勢難察任。今姑改差,何如?傳曰,允。
鄭履儉啓曰,持平金善行,今九月朔篆文,無緣不書,依定式遞差傳旨及禁推傳旨捧入之意,敢啓。傳曰,知道。
又以漢城府言啓曰,因前縣監朴斗益上言,與李堯一所爭墳山,發遣郞廳摘奸事,覆啓蒙允矣。郞廳一員,今方發送,郞廳及書吏所騎馬,令該曹,依例題給,何如?傳曰,允。
上在昌德宮。停常參·經筵。
李命坤啓曰,大司憲尹得和疏批未下,執義尹心衡,掌令崔逵泰·權相一在外,持平二員未差。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪健基啓曰,右承旨李普昱,右副承旨鄭俊一,今日不爲仕進。竝卽牌招,何如?傳曰,允。
李命坤啓曰,判義禁李箕鎭,一向違召,無意應命,其在事體,極爲未安。卽爲牌招,何如?傳曰,允。
又啓曰,刑曹判書閔應洙,連日違召,尙不行公,其在事體,極爲未安。卽爲牌招,何如?傳曰,允。
傳于李普昱曰,自明日限晦日內吉日,招問日官推擇,排日書入,則草記當下之矣。
李命坤,以兵曹言啓曰,本曹佐郞趙台祥以情勢難安,累度呈狀,不爲行公,宿衛重地,不可久曠。今姑改差,何如?傳曰,允。
又以戶曹言啓曰,卽接廣興倉所報,則判府事兪拓基,今已入城,故請受祿牌,則以爲,在鄕旣受月廩,不敢復受常祿,祿牌不爲出給云,何以爲之?敢稟。傳曰,待下敎擧行。
又以守禦廳言啓曰,本廳屬束伍及牙兵出身將校等,從附近分屬於三營將,一體試射事,草記蒙允後,分付各該營將,以柳葉箭五矢一巡試取居首人,依前聖敎,別單書入,其餘得中人,從其矢數多寡,以本廳所儲木綿施賞,單子亦爲書入之意,敢啓。傳曰,知道。
大司憲尹得和疏曰,伏以臣之此任,前後已屢叨矣,自惟庸陋無似,過蒙恩寵,致位至此。苟有言議才識,可以激礪頹波,裨補聖化者,豈不思出而承膺,以效涓埃之報,而念臣,少而荒鹵,晩益衰退,其於風憲之任,實有千萬不近似之愧,自畫已固,變動無路,鎭日違召,悚蹙彌深,玆陳瀝血之章,敢暴必辭之義。伏乞聖明,俯賜諒察,特許鐫遞,以重官方,以安私分,千萬幸甚。臣於乞免之章,不宜攙及他說,而竊有區區憂愛之忱,敢此附陳,惟聖明察焉。嗚呼,殿下以今日,爲何如時耶?皇天示警,災異荐臻,星辰之變,靡月不見,沴祲之氣,連年不散,癘疫之酷,民將盡劉,凶荒之慘,殆同兵燹。呻吟未起,餓莩相續,人心渙散,八路蕭然。臣未知殿下深居九重之內,果能知國勢之岌嶪若此,而爲殿下之臣者,亦有以畏天弭災之策,日講于廈氈之上,少解生民之倒懸者乎?噫,殿下臨御以後,至誠求治,今已二十年于玆矣。求治愈勤,食效愈邈,國勢世道,澟然有朝夕垂亡之憂。孟子曰,大國五年,小國七年,古之人君,苟有願治之心,則五年·七年,而未有不治之國。今殿下聰明睿智,孝友慈仁,以堯·舜自期,恥爲漢·唐中主,而求治二十年,有退而無進,日趨於衰末者,其故何哉?殿下求治之誠,非不切矣,而爲治之術,未得其要而然也。噫,殿下所以爲治之術者,蓋是蕩平之道,而蕩平者,三代聖王建極之本也。殿下以古先王求治之心,行古先王爲治之術,則其沛然,孰能禦之,而惟其行之不得其要道,有其名而無其實耳。蕩平之道,豈易言哉?昔聖帝哲王,體天地之德,無物不囿,若日月之明,無微不照,大公至正之道,自行於進退黜陟之間,亦豈如今日之囫圇汩蕫,其名其實,不啻若毫釐千里之謬者哉?夫自古朋黨之禍,誠有國之痼弊。殿下不幸當至艱之會,極圮之運,備嘗千古所無之變者,何莫非朋黨之禍,而殿下之深惡痛嫉,至誠欲祛之者,亦創若時也。凡在群下,孰不欽仰?然祛黨之道,自有其本,而殿下不求其本,只以利祿誘之,威罰脅之,但見諸臣之接笏聯紳,周旋於筵席之上者。昔之燕·越,今同一堂,昔之氷·炭,今同一器,便以爲建極之治已成,諸臣又從以左右贊頌,有若三代之盛,復見於今日者。然而以臣觀之,國綱之解弛,官方之淆亂,是非之顚倒,廉恥之壞喪,未有甚於今日,則假使朋黨之習,果已盡祛,猶不可救其危亡。況其舊黨自在,而舊黨之中,分離聚合,又各有百般光怪者乎?夫自古朋黨之始起也,所爭者各有是非,所執者各有曲直,未必皆由於爵祿之誘,勢利之爭,而其流之弊,猶至於患得患失,禍人國家,則今之爲黨所爭者,勢利而已,所趨者,爵祿而已。入則以逢迎爲固寵之計,出則以牢籠爲禦人之術,聽其言,半黑半白,觀其行,似陰似陽,引其附己者則曰是人無黨,擠其異己者則曰是人爲黨,瑕累之棄於世者,將欲洗拔則曰,是人不入黨名論之,軋於己者,將欲阻排則曰,是人病於黨,樹其私恩報其私怨,皆借黨之一字,曰有曰無,陰中而顯誦之,其所謂無黨者,未必無黨,其所謂爲黨者,未必爲黨,而隨其愛惡,淵膝判焉。今日進一人,明日去一人,利竇一開,無恥者往焉,嗜利者趨焉。闒葺之類,躁競之輩,莫不匍匐而歸身,承望風旨,效力於當路,陷害朋儕,立功於權門,糾結如蚯蚓,怳惚若魑魅。此之所欲,必藉彼口,彼之所求,必換此手。外假其公,內濟其私,居然作一窩窟,而稍欲自好者,欲進則不忍自汚其身,欲退則不忍便訣。明時徘徊於局外,齟齬於班行,而充塞乎世界,彌漫乎朝著者,惟是滔滔私意而已。不待末流,其弊已如此,而殿下穆然高拱於群私之上,未燭其淫朋之暗成於下,而用捨扶抑之際,自不免偏聽曲循之歸。二十年至誠苦心,適足以成就一箇私黨,將至於危亡而後已,則今之廷臣,其亦負殿下,多矣。環顧朝端,亦豈無爲殿下盡言之忠,而一言脫口,殿下輒以黨心疑之,不但罪其言者而已,被其論者,殿下乃反拔擢之眷遇之,有若賞功而酬勞,孰肯爲無益之言,斂禍於己,歸福於人,而徒成君父之過擧乎?是以,三司之臣,避言地,如避機穽,惟以違牌爲事。國綱日益解弛而莫敢言,官方日益淆亂而莫敢言,廉恥日益壞喪而莫敢言,是非日益顚倒而莫敢言。或値國有慶禮,則諉以分義,偸隙呈身,不自恤其擧措之郞當,去就之無據,此豈但其人之過哉?惟我列聖朝,待臺閣甚重,優容之以長其氣,激礪之以養其鋒,故國朝三百年,雖或有權奸當朝,而不能久竊國柄者,臺閣之力,有以維持之也。且臺閣者,與廟堂相可否,而今也言官論一事,殿下必俯詢於大臣,以決從違,故居臺閣者,囁嚅苟容,或恐一言之觸忤,銓曹之注擬臺望,亦必艱尋有情勢素緘默者,用意安排。惟慮夫讜言之或聞殿下,耳目之壅蔽若是而國安得不危乎?雖以兪彦徽事言之,渠不過被彈之一守令,躬自往訴於大臣,捏陷論己之言官,而大臣旣不能斥退,乃反陳達於筵中,請問彦徽,要售其報復之計,幺麽一守宰,尙且如此,況其氣勢權力,有足以威服人者乎?向者憲臣之啓,略論政注間得失,不過出於官師相規之意,而只以語涉銓地之故,恐有礙於復出之路,募得鷹犬,急急擊去,使言者不敢更出口氣,從今以往,事雖有重且大於此者,其孰復爲殿下言之哉?若夫任珽之昨年所遭,不但止於渠之一身,向日臺啓之出,亦在混斥之中,而寅緣事會,乍出乍入,不知公議之嗤點,世豈有如許廉隅乎?殿下之待臺閣者,至輕且賤,故此輩之無所顧憚,一至於此,臣竊寒心焉。噫,朋黨之始成也,其端甚微。若可以一號令禁之,而植根漸固,流波漸漫,一轉而門戶分,二轉而戈戟尋,終至於滔天,而今之私黨,則殿下不惟不能禁,乃以爵祿成其勢,名利助其氣,有識之深憂永歎,固已久矣,而獨殿下不之知者,特以言路杜塞故也。言路杜塞,則國家將亡,以臣愚淺,誠不見其有大於此者,敢以開言路三字,爲殿下反復而陳之。伏願殿下,廓然遠覽,慨然深慮,毋事姑息,毋主先入,進恬靜之士,以礪名節,去偏係之念,以明是非。剛斷制事,以立國綱,公正用人,以重官方,而大開不諱之門,虛受忠諫之言,上自朝廷之得失,下至蔀屋之愁怨,莫不畢臻於黈纊之下,而上下交勉,一心圖治,則庶可以答天譴·慰民心,而皇極建中之治,亦不外是,億萬年無疆之休,實基於此矣,豈不盛哉云云。答曰,省疏具悉。所陳者,可以勉者宜勉,而兪彦徽事,意亦如此,而欲一諭矣,其陳是矣。任珽往者之斥,其涉駭也,旣伸廉隅,今者所陳,過也。卿其勿辭察職。
戶曹判書金始炯疏曰,伏以臣,年衰病痼,蹤地臲卼,豈有復廁朝端之念,而眷係恩顧,冒當重務,淟涊遲徊,辜負初心,每入參班聯,出對吏隷,未嘗不汗背靦面,臣惟自愧,人謂斯何?諫疏連出,羞辱轉深,臣固自反,何可呶呶,而獨臣之所萬萬惶悚者。今番進宴,實是稀有之慶禮,一國含生之類,莫不歡欣鼓舞,則臣雖無狀,職忝有司,凡係擧行之節,豈不欲殫竭誠力,而只緣臣賦性愚迷,觸事昏憒,莫伸自效之忱,竟速司直之論。若使上下之價,恰副貢人之望,則臺臣之言,何爲而至哉?靜言思之,莫非臣罪。況伏聞向日筵敎,誨責切至,前席語祕,雖未得其詳,惶懍震悚,求死不得,臺臣未處置之前,不敢爲自引之計,縮伏累日,今始冒死哀籲。伏乞聖慈,天地父母,諒臣危苦之情,將臣職名,亟賜遞罷,仍勘臣罪,以謝臺議,不勝幸甚。答曰,省疏具悉。旣知過中而挾雜,何足撕捱?莫重度支,豈可曠乎?卿其勿辭,其卽行公。
洛昌君樘疏曰,伏以惟我殿下,誠孝出天,上格慈心,旣行上壽之禮,繼開法讌,貳極稱觴,百僚侍筵,此實邦家莫大之嘉慶。大小臣民,孰不歡欣鼓舞,而念臣,忝居宗戚之末,獲參盛禮,區區微忱,倍切岡陵之祝也。昨伏見備忘,以臣職叨廚院提擧之任,至有賜馬之命,聖恩便蕃,驚惶罔措。一時奔走,在臣職分內事,有何一毫可紀之勞,而混被濫賞,私心惶愧,已不可言,而臣之兄弟,竝廁崇班,偏荷恩眷,前後所被寵錫,愈往愈殷,實無一分酬報之勞,而今玆賞典,同時竝蒙,私門榮耀,極矣,而其爲驚懼之心,益復如何?伏乞聖明,亟命收還,以重賞典,以安私分焉。仍伏念,臣之先代丘墓,在於楊州地,而身係于朝,不能任意往來,躬未省掃者,已多年所,昨歲奉命出疆之日,行期怱急,間因病憂,只爲歷省於父母墳山,而累代先塋,相距稍左,未及展拜,尙有茹恨,玆當秋序之將盡,益切霜露之感。乞得恩暇,竝省先壟,而又有所情私所迫,不得不仰籲者。臣自在襁褓,收養於外祖父母,得延縷命於今日者,莫非其恩,墳山在於水原地,而法典所拘,尙未能一番展掃,孤負幽明,含恩莫報,乘此已發之路,一欲歷拜。伏乞聖慈,俯諒情悃,特許寬假,俾得便宜往來之地,千萬幸甚。答曰,省疏具悉。卿其依請往省焉。仍傳曰,給由馬,澆奠床備給。
司書趙雲逵疏曰,伏以臣於昨夕,得接鄕信,臣母虛勞宿症,挾感復發,寒熱交劇,飮啖專却,委頓床笫,氣息懔綴云。臣自聞此報,心神飛越,不能頃刻按住,而禁鑰已下,控籲路阻,終宵繞壁,坐以待朝,投進短章,徑尋鄕路,臣罪至此,萬殞難贖。伏乞聖慈,特遞臣所帶之職,仍治臣擅行之罪,以便救護,以肅朝綱,千萬幸甚。答曰,省疏具悉。爾其勿辭護焉。
上在昌德宮。停常參·經筵。
辰時,日暈右珥。自巳時至未時,日暈。
李命坤啓曰,大司憲尹得和未肅拜,執義尹心衡,掌令崔逵泰·權相一在外,持平二員未差。今日以監察茶時之意,敢啓。傳曰,知道。
鄭俊一啓曰,新除授春坊·玉堂牌招事,允下,而今已夜深,待明朝出牌之意,敢啓。傳曰,知道。
兪健基啓曰,左承旨韓師得,今日不爲仕進。卽爲牌招,何如?傳曰,允。
李命坤啓曰,刑曹判書閔應洙,鎭日違召,無意應命,事體未安。卽爲牌招察任,何如?傳曰,允。
又啓曰,同義禁李命熙,除拜屢日,不爲出肅。卽爲牌招察任,何如?傳曰,允。
李普昱啓曰,玉堂多官,或在外,或禁推,或未差,上下番俱空,事甚未安。有闕之代,政官卽爲牌招,開政差出,仍卽牌招,何如?傳曰,允。
兪健基啓曰,吏曹參判元景夏牌不進推考傳旨,今方捧入,而開政命下之後,不卽擧行,事甚未安。判書李箕鎭,疏批未下,參議任珽,纔已陳疏入啓,參判元景夏,更卽牌招開政,何如?傳曰,允。
以新恩政事,取稟,傳于韓師得曰,一體開政。
兪健基,以侍講院言啓曰,明日王世子與賓客相見禮時,宮官不可不備員,而兼輔德·兼弼善·文學·兼文學俱未差,司書趙雲逵,受由在外,將無以備員,事甚未安。未差之代,令政院稟旨差出,在外人員,似當有變通之道,亦令政院,稟旨變通差出,待下批,仍卽牌招,以爲備員進參之地,何如?傳曰,允。
鄭俊一啓曰,因侍講院草記,明日王世子賓客相見禮時,宮官不可不備員,未差之代,在外人員,竝令本院,稟旨變通差出事,允下矣。未差之代,今日政,盡數差出,仍卽牌招,司書趙雲逵在外,合有變通之道,何以爲之?敢稟。傳曰,改差。
有政。吏批,行判書李箕鎭陳疏入啓,參判元景夏進,參議任珽陳疏入啓,右副承旨鄭俊一進。
兵批。判書徐宗玉病,參判魚有龍病,參議權爀入直進,參知金相奭未肅拜,右副承旨鄭俊一進。
吏批啓曰,判書李箕鎭,參議任珽,竝陳疏入啓,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而曾前出入之人,或違牌坐罷,或解由未出,無以推移備擬,合有變通之道。何以爲之?敢稟。傳曰,竝敍用,勿拘解由。
又啓曰,敦寧府判官金尙遇,身病甚重,不得察任云。依例改差,何如?傳曰,允。
吏批,以趙明健爲吏曹佐郞,李台重·趙雲逵爲持平,尹得載爲文學,金時粲爲修撰,金尙遇爲朔寧郡守,柳重謙爲金井察訪,李會昌爲居昌府使,宋秀賢爲典籍,成世頊爲兵曹佐郞,任爲司書,金尙魯爲副提學,李顯崇爲敦寧判官,淸道郡守趙榮魯今加通政,文科甲科第一人,登科前資窮,依法典陞資,義盈主簿李泰晃武科甲科第一人,鎭安縣監宣泰九今加通政。軍器·公廨·戰船修補之功,加資事承傳。
兵批啓曰,五衛將朴聖錫呈狀內,重得寒戰之症,方在委頓中,時日之內,萬無起動供仕之望,斯速啓遞云,今姑改差,何如?傳曰,允。
兵批,以李培源副司果單付,金南元濟州監牧官單付。
事變假注書洪羽漢改差,代以李運海爲事變假注書。
鄭俊一,以兵曹言啓曰,今十月初四日,通德郞盧澈爲名人,自宣仁門入來,差備門外擊錚,極爲駭愕。令攸司,囚禁治罪,同門守門將金重釴,常時不能禁斷雜人,以致闌入,亦難免其責。推考,何如?傳曰,允。
又以兵曹言啓曰,近聞宣傳官廳,以新除授宣傳官姜師運,曾經本土軍門別將之任,論報本曹,而請汰云,故臣宗玉,招致該廳副行首,以嶺南鄕約至嚴,凡係鄕任·軍任,非士族則不差。如韓範錫·李益馝,亦經本土別將,而薦授宣傳,以至於兵閫,則此不可爲師運之累,不當如是作怪。且以辛酉傳敎,揭板該廳之事,嚴飭以送矣。卽者,該廳又牒報以爲,鄕風卽然,不宜更執前見,而師運五代祖以後,無一顯官,而今聞方外稱冤之說,則師運曾祖,歷兵曹參議云。此說若不出於渠口,豈有他人稱冤之理?其來歷之不明,行身之不正可知,斯速入啓處置云云,師運亦呈狀以爲,元無僞稱官爵之說,縷縷稱冤矣。大抵師運家族之如何,冒稱之虛實,姑捨勿論,初以本土軍任事,論報本曹,及聞臣言,而始知其不成說,則又以方外之傳聞,執以爲言者,固已不韙,而宣傳廳自有可否之規,則何憚不爲?今乃創出前所未有之擧,一會齊報,以爲永廢之計者,尤極駭然。此而置之,將無以遵聖敎而杜後弊,主張人黃寀,爲先汰去。姜師運,旣已見斥,則勢難仍置,一體汰去,師運薦主,亦依可否不順例現告,罷職,何如?傳曰,允。
上在昌德宮。停常參·經筵。
李命坤啓曰,大司憲尹得和未肅拜,執義尹心衡,掌令崔逵泰·權相一,持平李台重在外,趙重逵親病受由在外。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而領議政·右議政在外,左議政情勢難安,不得來會云矣,敢啓。傳曰,知道。
兪健基啓曰,賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
又啓曰,同副承旨鄭履儉同姓五寸叔前監役錫老,出繼降等身死,服制已行四日。出仕,何如?傳曰,允。
李命坤啓曰,刑曹判書閔應洙,一向違召,無意應命,其在事體,極爲未安。卽爲牌招,何如?傳曰,允。
又啓曰,今此武科殿試時,擧子閑良申光翼·鄭肯萊·宋載臣·鄭逅·朴昌德·朴龍翼·張台一直赴,朴梓奎·鄭弼周·趙弘良·張再洙·金時亨·白有成·金世柱·李尙采·朴枝茂·丁道昌·玄德泰·金遠鏡·金明彩·金聲振·朴贒輔·鄭日鳳·朴世光·張佑成·金鼎萬·金德文·金萬燁等合二十八人錄名單子,無緣不呈,不得付之之意,敢啓。傳曰,知道。
左議政宋寅明箚曰,伏以臣,卽伏見都憲疏本,以臣日前所陳兪彦徽事,咎責深緊,臣不勝慙悚之至。臣之當初請拿本意,不過駭其擧措,隨聞直陳,欲望處分公嚴,有以尊朝廷之體,洗臺閣之羞而已。臣雖無狀,豈爲泛然相知之一蔭吏,要售其報復,而發此言哉?臣於其人被論之初,至承前席下詢,而亦不敢隨諸臣一言,則今何必爲報其怨,自犯衆怒也哉?然自其不知臣者觀之,無怪其責以妄擧,而都憲之罪臣,又不止於妄擧而已,則臣方自愧平日誠信之不能見孚於同朝,尙何敢費辭自解也?抑又見其疏語,首尾忿世道而罪蕩平極矣,信如斯言,國其危矣,蕩平二字,卽臣宿昔所以藉手而事聖上者,則今雖孤了亢極,聾瞽時議而已,難免爲罪首,且臣忝居輔相之列者,亦已久矣。今日世道之壞亂至此,而伴食充位,無以矯救,則此其罪尤大矣,以此以彼,理難幸逭。伏乞聖明,亟賜鐫遞,仍命斥退,俾靖私義,以幸國事焉。答曰,省箚具悉卿懇。此何撕捱?入侍當下敎矣,卿須安心勿辭,其卽視事焉。仍傳曰,遣史官傳諭。
上在昌德宮。停常參·經筵。
鄭履儉啓曰,大司憲尹得和牌不進,執義尹心衡,掌令崔逵泰·權相一,持平李台重在外,趙雲逵親病受由在外。今日以監察茶時之意,敢啓。傳曰,知道。
又啓曰,校理韓翼謩牌招事,允下,而闕門垂閉,待明朝出牌之意,敢啓。傳曰,知道。
李命坤,以都摠府言啓曰,今日入直內三廳武兼禁軍及軍兵等,當爲中日習射,而宗廟冬享大祭齋戒相値,不得爲之之意,敢啓。傳曰,知道。
兪健基啓曰,右承旨李普昱,今日不爲仕進。卽爲牌招,何如?傳曰,允。
李命坤啓曰,事變假注書李運海,時無職名。令該曹,依例付軍職,冠帶常仕,何如?傳曰,允。
鄭履儉啓曰,憲府連日監察茶時,事甚未安。除在外外,大司憲尹得和,卽爲牌招察任,何如?傳曰,允。
又啓曰,刑曹判書閔應洙,連日違召,無意應命,詞訟重地,一向曠瘝,事極未安。卽爲牌招,何如?傳曰,允。
傳于李命坤曰,薄衣軍士,襦衣題給。
又傳于李命坤曰,宿衛軍士,空石題給。
又傳于兪健基曰,史官一員待命,騎馬三匹立之。
鄭履儉啓曰,校理韓翼謩,旣已帶職蒙宥,卽爲牌招,何如?傳曰,允。
又以義禁府言啓曰,卽接月令醫員韓次愈手本,則保放罪人金聖垕·林象鼎等,病勢今已向差云,還囚之意,敢啓。傳曰,知道。
戶曹參判柳復明疏曰,伏以臣之父母墳山,在於京畿交河地,出疆之期,遽已迫近,未行之前,受暇往省,已有成例,敢此拜章陳懇。伏乞聖慈,俯賜諒察,特許省視,俾伸至情,不勝萬幸。答曰,省疏具悉。依所陳往省焉。
上在昌德宮。停常參·經筵。
下直,朔州府使李彦燮,和順縣監李瑗,平壤庶尹李墰。
鄭履儉啓曰,大司憲尹得和陳疏入啓,執義尹心衡,掌令崔逵泰·權相一,持平李台重在外,趙雲逵親病受由在外。今日以監察茶時之意,敢啓。傳曰,知道。
又啓曰,憲府連日監察茶時,事甚未安。除在外外,大司憲尹得和,卽爲牌招,何如?傳曰,允。
又啓曰,刑曹判書閔應洙,昨又違召,無意應命,其在事體,極爲未安。卽爲牌招,何如?傳曰,允。
又以禮曹言啓曰,王世子嬪,初揀擇已過,再揀擇吉日,以何間推擇擧行乎?敢稟。傳曰,以二十八日擧行。
備邊司薦望,平安兵使曺允成·李義豐·元弼揆。
李命坤,以兵曹言啓曰,薄衣軍士襦衣題給事,命下矣。發遣本曹郞廳摘奸,其中尤甚薄衣者,二百九十五名,別單書入。令該曹,依此數襦衣題給之意,敢啓。傳曰,知道。
上在昌德宮。停常參·經筵。
鄭履儉啓曰,大司憲尹得和疏批未下,執義尹心衡,掌令崔逵泰·權相一,持平李台重在外,趙雲逵親病受由在外。今日以監察茶時之意,敢啓。傳曰,知道。
兪健基啓曰,右承旨李普昱,左副承旨李命坤,今日不爲仕進。竝卽牌招,何如?傳曰,允。
鄭履儉啓曰,刑曹判書閔應洙,鎭日違召,無意應命,詞訟重地,一向廢務,委屬可慮。卽爲牌招,何如?傳曰,允。
傳于鄭履儉曰,今日賓廳次對爲之事,分付。
又傳于鄭履儉曰,大司憲尹得和牌招來待。
又傳于鄭履儉曰,以使臣事,有欲爲下敎者,備局有司堂上,竝牌招來待事,分付。
鄭履儉啓曰,今日次對爲之事,命下矣。兩司當爲進參,除在外·陳疏未承批·牌招啓辭未下外,呈告未肅拜人員,竝卽牌招,以爲推移入侍之地,何如?傳曰,允。
又啓曰,大司憲尹得和,依下敎,承牌來待矣。
又啓曰,備局堂上閔應洙·徐宗玉牌不進,李周鎭承牌來待矣。傳曰,引見。
又以兵曹言啓曰,再明日親臨放榜時,本曹郞廳侍衛,不可不備員,而佐郞任師夏,與參知金相奭,娚妹相避,佐郞任師夏,今姑改差。其代令該曹,以在京無故人,卽爲口傳差出,以爲備員之地,何如?傳曰,允。
吏曹口傳政事,以李齊嵒爲兵曹佐郞。
鄭履儉,以禁衛營言啓曰,前正言曺命采本營郞廳啓下,而時無職名。令該曹,依例付軍職,冠帶常仕,何如?傳曰,允。
李普昱啓曰,明日親臨放榜時,兩司當爲進參,而大司憲尹得和陳疏入啓,執義尹心衡,掌令崔逵泰·權相一,持平李台重·趙雲逵俱在外,憲府無進參之員。在外人員,合有變通之道,何以爲之?敢稟。傳曰,在外人員,竝改差,政官卽爲牌招開政。
鄭履儉啓曰,明日親臨放榜時,兩司當爲進參,大司諫洪景輔,正言魚錫胤,及今日政新除授憲府·臺官,竝待明朝牌招,何如?傳曰,允。
有政。吏批,行判書李箕鎭疏批未下,參判元景夏進,參議任珽疏批未下,左承旨韓師得進。兵批,判書徐宗玉病,參判魚有龍病,參議權爀病,參知金相奭入直進,同副承旨鄭履儉進。
吏批啓曰,判書李箕鎭,參議任珽,俱以陳疏未承批,小臣獨政未安,何以爲之?敢稟。傳曰,仍爲之。
吏批,以南泰赫爲掌令,朴璲爲掌令,尹光纘·林象元爲持平,尹光毅爲執義,李倚天爲靈巖郡守,鄭錫耉爲靑陽縣監,李堣爲淳昌郡守,李衡鎭爲掌苑別提。
兵批,尹心衡·崔逵泰·權相一副護軍單付,吳遂采·李台重·趙雲逵副司直單付,曺命采副司果單付,副司正李運海單付,以曺允成爲平安兵使。
以副提學金尙魯牌不進罷職傳旨,及校理韓翼謩,修撰金時粲牌不進禁推傳旨,傳于鄭履儉曰,竝推考傳旨捧入。
鄭履儉,以兵曹言啓曰,去秋三朔能麽兒試講時,武臣兼宣傳官禹正夏,二次病不進,殊無申飭勸課之意。推考警責,何如?傳曰,允。
又以備邊司言啓曰,問安使行還渡江期日已迫,齎來皇筆,係是特恩,不可無迎接之儀。自灣府,爲先具儀仗·備龍亭,迎接江上,而沿路次次別定差員,依此擧行事,關西·海西·京畿三道,一體知委之意,敢啓。傳曰,知道。
又以義禁府言啓曰,卽接月令醫員吳績興手本,則時囚罪人尹彙貞病勢看審,則本以抱病之人,處於冷地,素患痰癖之症,挾感復發,脅背牽痛,呼吸不通,食飮專廢,漸至危重云。自前罪人病勢如此,則有保放救療之規,敢此仰稟。傳曰,依爲之。
大司憲尹得和疏曰,伏以臣,年衰氣摧,病痼志退,一切世念,冷然如灰,而惟是君恩未酬,寸心耿結,其所自勉,尙在於筋力奔走。至於言議風憲之任,實無足以稱塞萬一者,而目見世道之日夷,國勢之日殆,竊不勝憂歎忼慨之忱,敢誦國人之言,冀悟明主之聽,及承聖批,多蒙開可,臣於此,誠不任感歎之至。第伏見大臣箚本,則以其所陳兪彦徽事,謂欲尊朝廷之體,洗臺閣之羞,噫嘻,人見之不同,有如是。夫臣之愚意,則大臣之以被彈人,捏陷言官之說,陳達筵中,終未知其爲廊廟之嘉謨,而其流之弊,將使人人,蔑臺閣而輕朝廷,區區憂慮,蓋在於此,而大臣乃反云然,臣誠愚昧,莫曉其所謂也,至於罪蕩平三字,恐大臣未察臣立言之本意也。蕩平之說,出於洪範,苟使今日之朝廷,祛己私而循至公,一如洪範之旨,則臣當爲國家賀太平,而顧今藉其名而不能踐實,托於公而陰相濟私,自謂無黨,而別成黨窟,自謂無偏,而專事偏係,使夫世道人心,紀綱風俗,一至於此,此臣之所以爲憂者,而今大臣之驅臣以三字之案者,豈亦欲藉此而脅臣乎?且大臣之言曰,信如斯言,國其危矣。大臣之意則以爲,不如斯言,而國其安乎?目今世道朝象,勿論彼此愚智,莫不爲國家深憂永歎,而大臣之言乃如此,何其有異於古昔哲輔,旣治而猶以爲亂,旣安而猶以爲危者乎?噫,殿下之所托重於大臣者,蕩平也,大臣之藉手而事殿下者,亦蕩平也。苟能陶鑄蕩平,駕軼三代,而臣妄憂其不當憂,則大臣固宜明言痛辨,責臣妄言,若不然而其爲弊,果如臣疏云云,則大臣尤當恍然而悟,惕然而慮,思所以挽回矯救之策,而乃反或謂之孤孑,或謂之聾瞽,邈然如局外之人,無所干涉者然,臣重爲大臣慨然也。若臣所論三銓事,臣蓋責之以人理,而不知自反,橫加惡口,少無慙悔怵惕之意,今日世道人理,無復可言,尙何足與之呶呶也?雖然,大臣旣以臣爲咎斥深緊,銓堂反詈之言,又如此,本來自畫之地,更添難安之端,則尤豈有去就之可論乎?荐牌之下,不敢坐違,隨詣闕外,略控短章,畢暴危悃。伏乞聖明,俯賜鑑燭,亟許鐫罷,以靖私義,不勝幸甚。答曰,省疏具悉。業已下敎,世道若此,其復何諭?
判尹鄭錫五疏曰,伏以今番上言之啓下本府者,次第回啓,而其中五衛將鄭述先上言,亦在覆奏之中,而其上言,卽臣從祖父故知敦寧府事臣載岳墓地被侵事也。臣以一家至親,揆以私義,宜不敢參涉於其間,成命之下,趁不擧行,其爲惶蹙,有不可言,玆敢不避煩猥,略此仰籲。伏乞聖慈,亟命遞臣職名,俾無滯訟之弊,千萬幸甚。答曰,省疏具悉。其令次官擧行,卿其勿辭行公。
吏曹參議任珽疏曰,伏以臣,今日所遭罹,臣之罪也。臣之情地,有萬分必辭之義,無一日冒居之勢,而只緣恩顧,往益隆摯,飭敎不敢終孤,黽勉一出,盤礴至今,妨賢路而拈衆忌,理宜顚躓,今憲臣疏果出矣。噫,以疎逖而處匪據,臣罪也,怵義分而枉微守,臣罪也,迫事勢而赴急政,亦臣罪也。臣罪臣猶自知,欲論臣何患無辭,而彼憲臣,年位亦盛大耳。忍襲權贒·宋時涵輩無倫口氣,迫辱人至此,此何人理,此何世道?驚駭懍怖,寧欲無知,臣之積犯違逋,日祈鞶遞者,區區寸忱,實天地所鑑臨,而況今機鋒已發,頭勢可怕,臣若須臾虛縻,不卽解免,則猜嫉轉深,糜粉無幸,此非聖上終始愛庇之盛意,而亦豈臣仰恃於慈覆之仁者哉?玆於庚牌之下,不得不隨詣闕外,悉暴危悃。伏乞聖明,天地父母,俯賜諒察,將臣見職,亟行鐫削,俾得避遠世怒,退安賤分,不勝萬幸。答曰,省疏具悉。旣下敎矣,其何撕捱?爾其勿辭,從速察職。
吏曹判書李箕鎭疏曰,伏以臣,以百不肖之身,叨萬不堪之任,望斷承膺,罪積違傲,惶悶抑塞,求死不得。敢將瀝血之懇,仰瀆蓋高之聽,竊自謂天日孔昭,庶無遺燭,鞶帶之遞,將不終朝。及承聖批,大失所圖。至以今者此任,意蓋在矣,爲敎,仍責臣過於固執,而使之卽行公,諄復勤摯,夐越尋常,萬萬非無狀賤臣所當得於君父者。臣莊誦綸音,感激危衷,繼以惝怳迷惑,不敢曉聖意之攸在也。若曰是職也,無人不可辦爲。臣三朝舊物,不欲遺棄簪履,姑以備位而充員,則銓衡之說,豈亶使然哉?若曰其人也,能超出黨臼,有足以贊聖化平王道,則愚臣本末長短,宜莫逃於淵鑑之明。是豈臣矯僞,所敢上欺哉?又或以臣從前迷執,爲近於方命,必欲其屈抑趨走於所曾力辭之地,則其於天地之大,不枉物性之仁,不亦舛乎?臣左右思量,反復揆度,求所以黽勉改圖,仰承德意,而終莫得其方,惟遄伏鈇鉞,以明典刑是竢焉耳。且臣於都憲疏中一段語,竊有所恧蹙不自安者。蓋臣家本鄕井,跡疎京洛,徒爲城闕係戀,不憚往來頻煩,有識之竊笑,固已久矣。自昨秋以來,身嬰奇疾,分作廢人,而及當無前慶禮,瘖聾跛躄,莫不歡躍,以與覩爲榮。臣猥以先朝侍宴之近臣,趨參於今日法筵之末,實情理之不容已,非特分義然也。此臣所以竭竭蹶上來,未暇自恤其去就之節,而寅緣一行,竟竊匪據,臣方撫跡而自愧,今夫呈身之誠,雖非爲臣而發,在臣身則眞是襯着題目,臣安得靦然冒沒於斯乎?臣情勢之外,疾病難强,而急於引咎,不敢煩陳前後,嚴召之下,詣闕納牌,亦無其路,鎭日坐違,徒增死罪。伏乞聖明,深察臣人器之不稱,劃卽收回新命,仍許臣退守本分,無至玷汚淸朝之士風,千萬幸甚。答曰,省疏具悉。其所撕捱,已涉過矣,都憲之章,旣欠其白,則今卿自當,不亦過乎?卿其勿辭,從速察職。
南陽府使鄭來周疏曰,伏以臣之至愚極陋,百無一長,而濫蒙洪造,前後忝字牧者,今已九邑,無一布惠於生民,效勞於國家,而恩典荐加,如山如海,畿邑而衣緋,北邑而腰金,居然致位於亞卿之列。臣雖糜身粉骨,無可萬一之報答,而榮寵太過,災禍乃降,今於望七之年,而忽哭一箇血胤,父母遺體,到臣斷絶,窮天極地,此痛難泄。臣於悲殞慘毒之餘,疾病沈綿,神思慌亂,決無供仕之望,而適於此際,有南陽新除之命,此地濱海斥鹵,雖雨順風調之年,登熟甚罕。況是連年災荒,萬死一生之餘,及今年而點雨不下,土地盡坼,以穀物爲名者,擧一境全無所收,秋節未盡,而流散相繼,闔境將空,其八路尤甚之狀,朝廷之所共知也。以臣衰朽精力,決難措手於救民,而顧臣孑然一身,無父無母,無兄無弟,又失子姓,踽踽於人世間,惟仰望我聖上如天如地如父如母,一息未泯之前,隕首結草之誠,耿結于中。且伏念,古人遇災單車赴任之義,强拭淚眼,來莅災邑,而到任之後,遍審田廬,又閱倉庫,則公私之儲,蕩然如洗,無可以拮据營爲者,不得已擔舁病殼,來往京口,今已累矣。搢紳之間,亦或憐臣心事,又悶災邑難救之狀,有所指揮,而京各司,他無可助,惟賑廳米八百石,許令料理補賑,作錢還報,而米在京倉,距官次百里之遠,其移運之際,糜費之弊,有不可言。今年本邑應納惠廳米,可當此數,若令從便相換賑廳米,則以本邑惠米,移納本邑米,則依賑廳發賣例,作錢以納,則在京司而元無所失,在災邑而大有所賴,該廳提擧,非不知十分便當,而事係變通,亦不能任意擅便,夫漏船將沈,萬命方急,其所拯救,汲汲遑遑,差之時刻,則亦無及矣。仍伏念臣,出補外邑之後,則不過微末一守令,極知瀆冒天聽之爲猥越,而當此數萬民命生死路頭,亦何敢自外於天地父母,而不爲鳴號也哉?玆敢披瀝肝血,陳章告急。伏乞聖明,察微臣危苦之懇,憐窮民垂絶之喘,賑廳米八百石,以本邑所在者換給事,特爲許施,俾免賑政後時,一境死亡,千萬幸甚。答曰,省疏具悉。所陳者,令備局稟處。
二更,上御熙政堂。備局堂上·大司憲引見入侍時,禮曹參判李周鎭,大司憲尹得和,同副承旨鄭履儉,假注書李師祚,記事官吳彦儒·鄭元淳同爲進伏。上曰,備堂進來。周鎭進伏,上曰,彼國有親筆及賜予之物,當有謝恩之節,今此使行,只可有謝表,而無方物乎?周鎭曰,使臣狀啓,雖未得見,而得見灣尹謄報,則旣有四大字親筆,且有各種賜物,似當有謝表咨文方物,而大臣方在引入中,姑未得稟定,而皇筆護來儀節,不可不趁卽擧行,故臣已往復於大臣,以備龍亭·具儀仗·定差員,次次護送之意,自備局草記蒙允,已以撥馬知委於西路。而至於謝恩方物等事,不但事體之重大,使行拜表日字尙遠,當於大臣登對後,可以稟定矣。上曰,拜表日,定於何間耶?周鎭曰,開月初七日矣。上曰,拜表日字不遠,定奪分付後,該曹當爲備待,此亦緊急,故今日次對,欲以此事下敎矣,大臣不入,故備堂令入侍矣。周鎭曰,謝恩定奪後,自禮曹草記,知委於戶曹,則戶曹自當備納,而所入方物,則貢人輩,常時備置,故滿數待令,似不難矣。上曰,宰臣方帶槐院提調乎?周鎭曰,然矣。上命履儉,書備忘曰,今日特命備局日次,蓋爲謝使,而大臣引入,備堂其令入侍。拜表日字不遠,不可遲滯,謝表咨文,一起方物,依例擧行事,分付承文院及該曹。書訖,上曰,迎護皇筆時,本道帥臣,似不可不急送矣。周鎭曰,今雖急急差送,似難於使行上來前下去,而舊帥交龜之後,卽爲身故,安牧之受由上來,亦已有月,邊上重地,不可久曠,趁速差送,似好矣。上命履儉,書備忘曰,莫重閫任,其曠久矣。新除帥臣,待下批申飭,卽令赴任,而新除者,若或交代之任,則其代亦令該曹,卽爲備擬。書訖,周鎭曰,平安兵使,已自喬桐,移拜新水使,下去交龜後,可以發行赴任,事甚忙急,新水使口傳差出,未知何如?上曰,誠然,而閫任體重,不可口傳差也。上曰,備堂就坐,而承旨讀都憲疏。履儉進讀,上曰,高聲讀之。讀訖,上曰,都憲進來。得和進伏,上曰,卿疏不無下敎者,而大訓之後,不必續續爲之故不爲,而下批中,可以勉三字,有深意矣。大臣事亦不無慨然,而欲知卿意,故使之入侍,奏達一通,可也。君臣之間,猶父子,予何諱心內事乎?兪彦徽事,予當下諭矣。權瑩雖無形,大臣之以屋下私談,陳達於筵中則非矣,故兵判亦言其不可,予爲大臣慨然,而更思之,此蓋出於不察,而兪彦徽,則雖知權瑩之無形,來言於大臣,致有筵達,予之初意,欲見大臣而後處置矣,卿章適至矣。姚崇,卽開元之賢相,而曾有薦人,玄宗仰屋不答,誠得人君之體矣。人安能事事盡善乎?卿於左相,可謂太深看矣。得和曰,臣之立朝事殿下,今已二十年于玆矣。出入前席,已知殿下之苦心血誠,在於爲民祛黨,故前後居臺職者亦屢矣,而緘口結舌,迄無一語者,或恐無益於事,而徒有推波助瀾之患,故隱忍至今矣。今則世道人心,紀綱廉恥,喪盡無餘,將至於國不爲國,故敢有陳疏矣。上曰,卿非推波助瀾之人,而目今右相出疆,領相在外,獨左揆在朝矣,此際北報適至,而今日日次,緣卿而又不得爲之,卿何借此職名,不先不後而爲之乎?得和曰,臣本非斥蕩平之人,而卽今朝廷之上,私意橫流,筵席之所引進所奬詡,無非私黨中人,故無恥者往焉,嗜利者趨焉,燕·越連腸,交相締結,而自成一窩窟。彼此所欲之事,互相圖出,而殿下亦以彼之言,爲此之公案,以此之言,爲彼之公案,或有刺論時政者,則自下歸之於黨論,殿下亦疑之以黨論,人皆惴惴莫敢開口。殿下之耳目,杜絶如此,國家之亡,將在於不知不覺之中,故臣果略論之矣。上曰,蕩平之弊,予亦知之,故每以公心觀之之意下敎矣。得和曰,臣頃於都監,言于李周鎭曰,蕩平之害國家,何如是滋甚乎云,則周鎭曰,卽今蕩平,吾亦不知云。仍曰,其父大拜後,如左相諸人,勸渠團聚,共做蕩平,故言於其父,則其父責曰,若作名目團聚,則成黨可慮,只可排抑彼此乖激之人,而至公用人,則自可底於無黨云云,此言豈不知蕩平之弊耶?臣誠歎服其意見之出凡流矣。上曰,宰臣先以卿父事,細達,可也。周鎭曰,辛·壬以後,彼此之人,相爲仇讎,至於不相對面,故殿下明察其弊,深以爲惡,乃以至誠,欲爲建極之治,故臣父及洪領相·豐陵君·今左相,相與仰贊而彌綸保合,庶做小康之治矣,今則又如是矣。臣父在時,不無蕩平,而每慮有團聚成黨之患,臣果習聞其戒語矣。上曰,非特卿父之純厚,而豐陵亦善於調和矣。辛·壬後,有一般淸論,自拔其身者,而予每謂豐陵曰,卿雖欲無黨,此輩亦必成黨云,則豐陵猶以爲不然矣。陳藩之懸榻,其時之人,甚以爲美,而此乃淸之過者,故予每謂終不如子陵·伯夷之淸矣。近來則只借淸之一字而爲之,可謂淸乎?周鎭曰,近來時象,統以言之,則峻者每先,緩者每後,而欲爲保合,專事彌縫,故彼此乖激者,竊笑而齊攻之矣。上曰,洪範所謂蕩蕩平平,豈苟且彌綸之謂乎?周鎭曰,都憲疏所謂黨窟二字,不可知矣。上曰,予欲問之,而互相追逐,自成一黨,卽我國士夫之本來伎倆也。始則有東人·西人,而爲大·小北,又爲南·西,又爲老·少,今雖祛黨,日後又必有一色目矣,若朝鮮亡,而爲前生事則已,不然則所謂色目自在矣。本來伎倆,不得一伸,故心甚抑鬱,每有一伸之心矣,予旣年老,事予諸臣,亦豈久於世耶?入侍翰注輩,則後當見之矣。此後事非予所知,而繼體之君,如我則其或庶幾,不然則何可使之無黨乎?非但不能無黨,且將有幾許黨乎?予言若不中,則國之幸耳。頃者金漢喆曰,殿下雖如此,而必無其效云,其言然矣。予雖以公心言之,而諸臣不從,將何以爲之乎?豐陵之爲人,足於調劑,彼此事多善處,而卽今左右揆,終不如豐陵矣,都憲若勉戒於我則好矣,而坐一邊之大臣,亦將何爲也?所謂黨窟,指誰而言乎?得和曰,不無其人,若令歷數以達,則臣當仰達,而皆以爵祿榮利,爲其黨矣。上曰,予欲諭左相,而左相不入,故未諭矣。卽今朝廷,非文非質,而百姓困窮,如在水火中,在予之世,則雖或免世界之泯滅,而來頭之事,有不可知矣。近來科場,欲取鄕儒,故京儒輩,亦倣鄕體而作文,可見其心術之非矣,及其拆榜也,左揆以爲,無意外之科云,其言則是矣,而何可指京鄕而別之乎?或曰,是乃鄕文可爲云,或曰,是乃京文可爲云,又曰,無京華子弟云。趙榮魯之父,若生存則必以爲京華,而以其不在,故如是矣。以其父之存沒,而京華淸寒判焉,予爲左揆慨然矣。用人則視門閥,科場則取淸寒,此後則將無爲翰林之人矣。所謂名者,亦不可無矣。昔曹操曰,吾爲周文王乎?此亦取名也,而今則文與名俱亡,此予所謂世界必泯矣。抑强扶弱,予之本心,而至於科場則不然。勿論京鄕,惟以得人才爲務矣,都憲之慨世道則是矣,而黨窟二字,卽與金漢喆所謂大黨,首尾照應,極爲非矣。得和曰,金漢喆則以無形顯之事而爲言,臣於其時,亦以爲非矣,而今則黨窟已成,漢喆之言,不幸有中矣。臣之初疏,以開言路三字爲主宰者,卽今臺閣之上,專事緘默,言路杜塞,而下情不通,雖以日月之明,猶不能照燭乎?國勢世道之茫無涯垠,故有所云云矣。上曰,卿位已二品,與年少文官差異,而乃有此等之說,予甚非之矣。周鎭曰,其疏誠極怳惚,果有黨窟,則下問,可也。上曰,怳惚之言,誠是矣,而筵席之上,何可問之耶?果有其人,則何不直指於疏中乎?得和曰,臣見蕩平之害如此,將有亡人家國之勢,故果有陳疏,而左相箚後,亦不可不有對章,本意則無論彼此,混指世人而言,非獨斥左相也。領相,卽臣之從兄,故朝夕相逢,每歎世道人心之如此,則領相以爲,今世事,朝夕變改,有難的知。其將何爲?只可坐觀,待其畢竟而處之,爲宜云矣。卽今朝廷,皆是私字,而無一公道經營者,利祿圖謀者,權位操縱,與奪少無顧忌,吳光運所謂私世界者極是矣。若能擇差臺官,布列朝著,則有所憚懾,庶或可爲,而不然則國亡之外,無可爲矣,臣何敢欺心於殿下乎?周鎭曰,俄承下詢,而都憲從傍出言,故不能盡達矣。上曰,更達先卿之志,可也。周鎭曰,先臣在世時,所藉手而仰贊聖治者,只是至誠破黨矣。嘗曰,無論彼焉此焉,而若有乖激於言議,沮敗乎國事者,極力排抑,無少顧藉,則可以蕩蕩平平,咸入於大同之域,而其流之弊,亦不無又成一黨之患,只可取人,而不可取黨云矣。今領·左相繼爲之,而一心共濟,彌綸保合,周旋一司,而率無猜惡之色,參尋私室,而頗有款洽之意,以外面看之,則非復昔年樣子,而似已至於無黨矣。得和曰,如此之弊,尤爲不好,水壅則必潰矣。上曰,易有小人革面之言,此所謂革其面,而不革其心也。得和曰,一政一令,若皆以公,則何患治之不成乎?上曰,豐陵曾謂,翰薦亦皆互對云,予則以爲非矣。若有有才之人,則隨其才而取之而已,何必互對乎?此召試之所以設也。得和曰,若不互對,則亦非公道矣。上曰,若不互對,則似有仍忘之患矣。得和曰,朝廷之爵,乃天爵也。代天理物之人君,亦不得私焉,則況其設官分職之在下者,安敢肆意用私,而假名蕩平之人,操持欛柄,黜陟與奪,惟意所欲,故無才無德之人,擧占榮顯,而世稱俊乂者,率多沈屈,如是而其可謂蕩平乎?上曰,一進一退之時,則紀綱頗振刷,而諸臣或謂之處分正大矣。今則欲調劑兩用之,予心之苦惱不可言,而世界則賴此而庶支存矣。周鎭曰,殿下之苦心血誠,終始如此,爲群下者,所當盡爲和平之論,俱入於大同之域,而其中峻激之議,必欲打破蕩論,一進一退,而專當局面,豈不痛心乎?得和曰,一進一退,非在下者之所敢言矣。近來蕩平,其可曰蕩平乎?上曰,都憲此一着,非矣。譬如射者,先立革帿而後,可以射可以中矣。若無革帿,則何所向而發矢乎?洪範題目,卽射者之革帿也。捨此題目,而其可空中做得乎?都憲之獨爲非斥,予不知其可矣。得和曰,若自其心自知而自爲則好矣,何必借其名而爲之乎?卽今求治之道,惟以開言路,當爲急先務矣。上曰,臺閣之上,亦多挾雜者,豈可信乎?得和曰,若擇敢諫之士,布置左右,則百僚豈不畏憚乎?上曰,巖下之士,亦或有封章之事,則卿職在經筵,且兼備堂,上而予躬之闕遺,下而群臣之得失,隨聞隨達,無所不可矣。旣知國家將有朝夕必泯之形,則達于筵席,可也,言于備局,可也,而不此之爲,必待憲職而後,始乃言之耶?黨窟二字,終爲非矣。得和避嫌曰,臣志氣衰退,言議巽軟,一切世事,相忘已久,而目見朝著之上,私意橫流,假名蕩平,別成黨窟,將至於國不爲國,故敢以草草一語,略陳短章。經宿待批之中,忽有牌招來待之命,蒼黃承膺,及登筵席,天語溫醇,酬酢如響,有若慈父之詔迷子,仰感聖眷,倍激微忱。第以黨窟二字,至承非矣之敎,惶隕蹙踖,靡所容措,此莫非臣言行,不能見信於君父之致,將何顔面,一刻仍冒於臺次乎?請命遞斥臣職。上命臣師祚,書下批曰,于今朝象,雖有參差,大訓昭揭,自可帖然。曾於頃日,旣已嚴飭,黨窟二字,同歸一套。惜乎都憲,位在卿列,果有黨窟,國將隨泯。備局引對,前後幾番,職且經筵,何待憲職?不先不後,自歸此俗。敬大臣道,雖載九經,風憲糾正,宜先大官,果有交勉,何拘例套?糢糊不白,爲弊乎世,特召以問,意蓋深矣,不飭于卿,飭勵小官。曰有苦心,曰有紀綱,方欲下敎,卿先自列。從容處分,是亦禮使,依允其辭,卿須自勉。書訖,得和遂退出。周鎭進伏曰,君臣之義猶父子,而臣之孤露後,事殿下者,尤非他人之比矣。其在有懷必陳之義,不敢有一毫欺隱之心,而第臣本來言語拙訥,每於奏對之際,未能盡達胸中之所懷矣。俄者尹得和,陳達先臣事及臣語,而下詢之下,全失次序而對,極涉惶悚矣。殿下之半世苦心,惟在於蕩平二字,而卽今朝廷,實無仰贊而共做者,獨有元景夏一人,至誠扶國,不爲論議矣。上曰,然矣。頃於親政時,有三色之達,而其人本非巧爲者也。周鎭曰,如此之故,一種之人,多有不平之心,將使倚任之人,臲卼不安,其何以藉手而事殿下乎?上曰,元·尹之間,如氷炭矣,豈不難乎?周鎭曰,左相以請問兪彦徽事,陳達筵中,非矣。上曰,旣聞兪彦徽之言,而心內以權瑩爲非,故猝發於筵中矣。周鎭曰,其何大事,而至有陳達乎?上曰,尹得和疏出後,如有所聞,亦爲陳達,可也。周鎭曰,臣自寧越上來者屬耳,故只見其前疏,而未及見其再疏矣。俄於承旨讀時,亦以聽瑩之故,未能細聽,而若有所聞,則何敢不達乎?臣言一出,必有衆怒之中傷,而亦不敢爲巧避之計矣。其疏辭語,藏頭說話,有若眞箇權奸之在朝者然,滿朝諸臣,惶懍不安,皆不能措其手足矣。大訓昭揭,聖志堅定之後,此疏又出乖激之議,將不止此矣,殿下明見於此等處然後,庶可使朝廷,有寧靖之美矣。上曰,年少輩則不足道,而老成人之所爲,極可惜矣。履儉曰,其疏怳惚,誠如宰臣之言,偸隙呈身之說,亦似有其人矣。上曰,古語曰,不見其形,願察其影,頃日大黨之目,旣出於筵中,而今又有黨窟之說,此則不趐影而已矣。所謂黨窟中,元景夏亦似入之,而以其每有厭憎抑鬱之心,故有此疏矣。然而豈特憎景夏乎?俄者處分,宜深於一節,而予欲坐而傍觀,故不爲矣。渠與金漢喆,同爲一黨,習聞其言,着在腔子,故如是耳。予之任使得和者,亦已久矣。其人頗有智,心亦善,而第有汎濫者,觀其文則可知其爲人矣。金漢喆則旣爲大處分,而此則不爲者,豈以其官之大小而別之乎?且非有一毫顧護於得和也。今若有處分,則必將有無限層激之患。此所以不爲,而且春後有秋,秋後有春,乃天地之造化,一弛一張,或舒或慘,卽君人之權度。予觀此後,而如有復襲得和之所爲者,則處分一臣,有何難乎?予當懸首藳街,斷不饒貸矣,頃亦有下敎矣。予豈意今年御法殿而受獻爵乎?予在時,若不自起自消,則不知我國之將稅駕於何地矣。然而得和,豈自做出也?必有所聞於黨窟而然矣。履儉曰,此人曾亦蕩平中人,而今忽如斯,極可怪矣。上曰,此後如有右袒得和者,則得和當爲黨長矣。予在時則豈使此習復售乎?履儉曰,元景夏之說,不當出於筵中矣。上曰,然矣。尹得和從兄之說,乃欲驅領相於黨窟矣。今日召見者,有意而處分,則太輕矣。履儉曰,大憲筵遞,亦豈輕乎?上曰,左揆兪彦徽事,誠慨然,故欲爲下諭,而不入來矣。自家則雖苦心爲之,而猶有彌縫之意,卿父與豐陵則不然矣。周鎭曰,聖敎誠然矣。上曰,予則年已老矣,在世之日無多,而惟彼元良,將何爲於此世界乎?予爲元良,甚悶焉。周鎭曰,我國之人,本甚蕭澁,已自稚少時,知爲偏論矣。上曰,不敎而自知,無可奈何矣。周鎭曰,所謂偏論,非特有害於國,實爲其家之禍根,而世之爲竣論者,率多以黨同伐異爲事業,其習已痼矣。何以則可使之精白一心,同歸於和平之地耶?上曰,大訓之後,亦不感化,此所謂末如之何矣。周鎭曰,臣新自寧越來,於其聞見,竊有所感慕者,故敢此仰達矣。寧越戶長嚴興道,本是幺麽小吏,其義烈之卓異,與六臣無間,而其所成就則過矣。曾在先朝,先正臣宋時烈,建白於筵中,特贈其職,又置守塚,且有子孫錄用之命,而以其子孫之散落無存,尙不擧行矣。臣於奉審陵寢後,訪問嚴戶長葬地,則一抔之土,蕪沒於荒原,而邑人猶知愛慕,每於春秋,供祀不絶云。雖以遐外氓俗,亦知其義烈之可慕,其在朝家奬義節·樹風聲之道,宜有加贈之典,春秋祭需,亦令官給,似宜矣。上曰,賞典不可濫矣,而興道之前無興道,興道之後豈有興道?況在先朝,曾有推恩,其在繼述之道,不可無崇奬之典。其令該曹,贈以下大夫職,春秋祭需,亦令本道題給。出擧條履儉曰,備局堂上,特命來待,事體自別,雖其情勢難安之人,固當膺命,而兵判·刑判,今日特敎牌招之下,不爲入來,事甚未安。刑曹判書閔應洙,兵曹判書徐宗玉,竝推考,何如?上曰,依爲之。出擧條履儉曰,明日放榜時,兵判不可不進參,兵曹判書徐宗玉,待明朝牌招,何如?上曰,依爲之。出榻敎上命履儉,書備忘曰,噫,世道日下,人心漸壞,于今都憲之章,可謂意表,黨窟二字,其有由來,其他糢糊不白之句,業已洞知。噫,此豈此人之所創?其甘心于黨,不滿其上之苦心,暗地作此曰,彼一黨自團一黨者也。雖然,此界若混沌,上無其人則已,此等之計,豈敢售於今日?予無毫分疑于卿者,卿何自以過爲撕捱耶?勿復介意,安心視事之意,遣史官傳諭于左相。書訖,上曰,右相入來,則亦爲撕捱乎?周鎭曰,旣過之後,何必撕捱乎?上曰,吏判,何事撕捱乎?周鎭曰,聞以都憲疏,偸隙呈身之說,撕捱云矣。上曰,然乎?仍命履儉書批答。批語在上諸臣遂退出,漏已罷矣。
上在昌德宮。停常參·經筵。
辰時巳時,雷動。午時未時,雷動電光。未時,雨雹,狀如鳥卵。
李命坤,以都摠府言啓曰,今日入直內三廳武兼禁軍及軍兵等,當爲中日習射,而親臨庭試文·武科放榜相値,不得爲之之意,敢啓。傳曰,知道。
鄭履儉啓曰,判義禁李箕鎭昨旣承批,又不出肅,金吾滯囚,委屬可慮。卽爲牌招,何如?傳曰,允。
又啓曰,刑曹判書閔應洙一向違牌,無意應命,其在事體,殊極未安。卽爲牌招,何如?傳曰,允。
李普昱啓曰,副提學金尙魯,校理韓翼謩,修撰金時粲旣有只推之命。竝卽牌招,以爲推移入直之地,何如?傳曰,允。
親臨放榜罷後,政院·藥房口傳問安。答曰,知道。
午時,上御明政殿。親臨放榜入侍時,行都承旨兪健基,左承旨韓師得,右承旨李普昱,左副承旨李命坤,右副承旨鄭俊一,同副承旨鄭履儉,假注書李翼元·李師祚,記事官吳彦儒·鄭元淳同爲進伏。兩庭樂作,引儀唱臚。上曰,分付引儀,使之高聲,可也。文武新恩四拜訖。上曰,雨意如此,賜牌後賜花,賜花後頒酒,則必遲矣。使之一時擧行,可也。俊一出去,分付。上曰,紅牌無書父祖資級之事乎?命坤曰,無此規矣。上曰,文壯元處,旣已頒酒,則使之入侍,可也。健基出去,分付于通禮。俄而壯元趙榮魯戴花秉圭而進伏。上曰,彼方爲何處倅耶?侍衛李益炡曰,方爲淸道倅矣。上曰,追惟往事,不勝愴然矣。榮魯曰,聖恩罔極,至以念昔下敎,小臣感泣之外,無可達矣。上曰,汝以故相之子,今幸釋褐,必以一箇公字,作爲事上之本,而效學汝父之純厚,可也。榮魯曰,先臣平日持心公平,而不喜交遊,卽臣家庭之所嘗聞見者也。況承前席之下敎,敢不各別惕念,而思所以奉答乎?上命退去。榮魯遂退出。上曰,資窮壯元,例爲堂上乎?益炡曰,然矣。上曰,鄭亨益曾以壯元爲堂上矣。命坤曰,曺夏望·金致垕亦爲之矣。履儉曰,朴弼哲亦爲之矣。上曰,壯元懸紙圈子乎?益炡曰,玉圈子矣。上曰,頃於謁聖科見之,其時壯元,懸紙圈子矣。益炡曰,謁科則卽日放榜,故未及得懸玉圈,而代以紙圈子矣。上曰,武科壯元鄕人乎?命坤曰,水原人矣。上曰,今番武科合爲幾人乎?命坤曰,元榜四十八人,而合直赴爲一百四十八人矣。上曰,直赴無小數,而爲百人乎?命坤曰,多有未付者故然矣。上曰,翰圈尙不擧行,欲待新榜而爲之,故然耶。彦儒曰,成命之下,圈事至今遷就。臣等誠惶悚,而今則新榜已出,方欲合新舊榜,從速會圈矣。上曰,新榜旣出,翰圈趁卽爲之,可也。出擧條上曰,新榜出身,當使之一番入侍。注書擬望時,勿爲改差啓辭,而直入望筒,可也。文武新恩,旣賜牌·賜花·賜酒訖,兩庭樂作,引儀呼興拜,諸新恩,一時四拜,於是致詞官,進前致詞陳賀,文武百官四拜訖。通禮跪告禮畢,上以步輿,由朝陽門還內。諸臣遂各散出。
上在昌德宮。停常參·經筵。
鄭履儉啓曰,大司憲未差,執義尹光毅在外,掌令朴璲牌不進傳旨未下,南泰赫呈辭。持平林象元受由在外,尹光纘疏批未下。今日以監察茶時之意,敢啓。傳曰,知道。
李命坤啓曰,備邊司郞廳來言,今日賓廳坐起日次,而大臣有故,頉稟。傳曰,知道。
李普昱啓曰,來十一日文臣殿講日次,取稟。傳曰,停。
鄭履儉啓曰,判義禁李箕鎭日事違牌,無意應命,金吾滯囚,委屬可慮。卽爲牌招察任,何如?傳曰,允。
又啓曰,刑曹判書閔應洙鎭日違牌,終不應命,其在事體,殊極未安。卽爲牌招,何如?傳曰,允。
以咸鏡監司狀啓,安邊等官居趙俊妻金召史爲虎嚂死事,傳于鄭俊一曰,嚂死人等,令本道恤典擧行。
兪健基·韓師得·李普昱·李命坤·鄭俊一·鄭履儉等啓曰,臣等伏見昨日雷霆之變,是何兆也。當此純陰閉收之節,轟轟之聲,燁燁之光,無異盛夏,臣等未知何樣禍機,伏在於冥冥。而上天之譴告,如是丁寧,驚惶震懼。聚首相顧曰,冬雷之變,前或有之,未有若昨日之尤爲非常,災不虛生,必有所召。仰惟聖念,雖勤於憂民,而民生日益困悴,聖念雖勤於爲政,而百度日益廢弛,聖念雖勤於來諫,而言路日益杜塞。嗚呼,今日之可憂者,不一其端。而今此三條,此其大可憂者。嗚呼,連歲荐飢,加之以癘疫,流離死亡,靡所奠居。而救恤懷保之惠,猶未下究,此其大可憂者一也。惟我聖上,一念圖治,可軼於三代之上。而十漸弛戒,不及於貞觀之初,法講久撤,賓對亦闊,循例稟啓,或多停滯,此其可憂者二也。世道日下,黨習已痼,是非相眩,眞僞互雜。聖心自底於厭聞,臺風漸成於規避,一例含默,讜言無聞,此其可憂者三也。嗚呼,今日人事之可憂者,非止一二,則惟彼仁愛之天,安得無譴告之災也?臣等竊以爲另飭用人之政,無若前日之循序擬差熟講懷民之策,無若前日之應文,悠汎數引,對堂靡懈。廈氊之訏謨,勉飭儒臣,俾開玉署之閉門,廣言路而克恢聽納之量,振紀綱而痛革頹廢之風,恢張公道,而務祛私意,寅協朝著,而益勵聖志,則庶事可貞矣,天譴可答矣。臣等忝在近密之地,目見非常之災,敢效一得之愚,惟聖明採納焉。答曰,其方自勉矣。其勉是矣。其當益勉矣。
鄭履儉,以義禁府言啓曰,卽接月令醫員吳績興手本,則時囚罪人李齊聃病勢看審,則素有疝氣關格之症,累日處冷,猝然復發,時時上衝,呼吸不通,委頓不省,食飮專廢,實有朝夕難保之慮云。自前罪人病勢如此,則有保放救療之規,敢此仰稟。傳曰,依爲之。
又以義禁府言啓曰,全羅監司狀啓,據刑曹粘目內,靈巖前郡守權贒移本府處之事,允下矣。權贒時在任所,依例發遣府拿將拿來,何如?傳曰,允。
鄭俊一,以戶曹言啓曰,弘濟院舊基畓八十八負五束,自忠正公洪翼漢家,望呈折受矣。纔因本家呈狀,旣已還寢。而長溪君棅,以戊申年守墓官時,恩賜田結之未準受,自願請受,依例折給,何如?傳曰,允。
李命坤,以備邊司言啓曰,京畿水使有闕之代,令該曹,卽爲備擬事,命下矣。京畿水營交替之後,平安兵使曺允成方可赴任,而等待開政,易致遲滯,邊閫久曠,事甚悶急。閫任之口傳差出,雖似苟簡,而亦有前例之可據,如此之時,不無權宜之道。卽令該曹,口傳差出,仍令當日內肅謝,仍爲下直,給馬下送。平安兵使曺允成,亦令待交符,除朝辭,卽日給馬赴任爲宜。以此,分付,何如?傳曰,允。
鄭履儉,以禮曹言啓曰,卽接社稷署所報,則昨日風雨,壇壝西邊岸上大松木一株,自高枝至根底皮甲,雷震裂破,而其跡如繩索之大,其長亦至七八丈云。神室至近之地,有此雷震之變,不可無慰安之擧。慰安祭不卜日,來十二日設行,雷震松木,令該曹斫去事,分付,何如?傳曰,允。
上在昌德宮。停常參·經筵。
下直,開城經歷柳東垣,茂山府使具億,兔城僉使王始命,智島萬戶洪萬雄。
備忘記,傳于鄭履儉曰,今下弓矢,茂山府使具億,兔城僉使王始命處給送。
鄭履儉啓曰,憲府連日監察茶時,事甚未安。除在外·陳疏未承批·牌不進傳旨未下外,掌令南泰赫卽爲牌招,何如?傳曰,允。
又啓曰,刑曹判書閔應洙連日違召,終不應命,詞訟劇務,一向曠廢,其在事體,殊極未安。卽爲牌招,何如?傳曰,允。
又啓曰,判義禁李箕鎭一向違召,無意應命,當此嚴寒,滯囚可慮。卽爲牌招察任,何如?傳曰,允。
又以兵曹言啓曰,今十月十一日武臣賓廳武經七書講書日次,而落點單子,時未啓下,日勢已晩,不得爲之之意,敢啓。傳曰,知道。
假注書李運海書啓。臣敬奉聖旨,傳諭于左議政宋寅明處。則以爲,憲疏再上,踪地危臲。朝有賓廳來會之命,而不敢承膺。泯伏惶懍,靡所容措。卽於深夜,史官臨宣,聖敎辭旨溫醇,開釋備至,大明所臨,物無遁情。臣奉讀未半,感淚盈襟。臣之無狀,受恩罔極,無所裨補。至於筵奏一事,臣雖非有私意,而自初不敢自是,咎責之來,罔非自取,此臣所以反顧慙惶,不敢爲冒出之計者也。謹當更以文字,略暴危悃云矣,敢啓。傳曰,知道。
掌令南泰赫啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷。請還寢物故罪人明彦特放之命。請還收遠配罪人尹志放歸田里禁錮終身之命。請還收李日躋加資之命。措辭竝見上新除授執義尹光毅,時在京畿廣州地,持平林象元,時在江原道春川地。請竝斯速乘馹上來事,下諭。答曰,不允。下諭事,依啓。
判府事兪拓基疏曰,伏以臣長男參奉臣彦欽,遘疾彌留,入京醫治者,已累月矣。輾轉沈劇,急報相續。臣至情所迫,欲一面訣,蒼黃馳到相守,僅二日而竟至不救,朝纔成服。區區舐犢之悲,雖不敢猥陳,而只緣臣積殃致咎,竊位挻災,一年之中,洊哭子女。小人不能達觀,神隕腸蝕,若不可支。況想老母情境,寸心欲折,歸視將護,一刻爲急,非特臣從來踪地之不容暫滯而已。玆敢臨發陳章,還向舊栖,自來自去,旣極惶隕。且臣亡父墳山,在於鐵原地,而臣四載俟譴,久曠省掃,情理已難自抑。矧今嬴博之葬須山,躬往經紀。而身屛鄕里,旣未敢僭有陳乞,名係朝籍,將不免擅便還往。前後任情之罪,揆以邦憲,實所罔赦。伏乞聖明,亟命嚴加勘處,以肅朝綱,以安賤分,不勝幸甚。答曰,省疏具悉卿懇。允卿所陳者,而其欲見卿,日寒若此,待日次見予,量日勢往省焉。仍傳曰,澆奠床備給,給由馬,遣史官傳諭。
左議政宋寅明箚曰,伏以日昨恩旨忽下於泯伏危怖之中,深夜惶遽,草草附奏,餘懷耿結,有不能已。蓋宰臣初疏臚列,指意囫圇,在臣未見其必爲撞着。而於其中間一段語,竊感勤攻之意,初無深引之計,一箚自列,非有磯激。而及見其再疏,則捃摭字句,强引爲嫌,抑揚操切,甚費氣力,煞若有無限機括。臣於此,始乃惝怳驚懼,雖有賓廳來會之命,而亦不敢冒進。乃蒙天日至明,照燭無遺,臣誠欽仰感祝之不暇。雖其所言,有可以逐段陳辨者,而今不敢說來說去,以益其瀆擾之罪。惟是蕩平一款,非獨臣一身事,而有不容無一言者。夫今之蕩平,誠有愧於古之皇極矣。然君臣上下之初,所以講磨期望者,亦豈不在於箕疇錫五之極功。而惟其世級旣下,俗習漸漓,況殺伐之餘,積釁難平,岐貳之久,群憾易激。則不得不先事恢蕩之政,稍爲保合之圖者,蓋亦出於救得一半之意。而果能悠久堅持,眞積力行,則向所謂古之皇極,亦將由是而權輿。此聖上所以苦心調劑,昭揭大訓,二十年如一日。而如臣不自量者,亦嘗左右先輩,樂爲之對揚。今雖歲月旣久,老成云亡,而廊廟之間,仰成有所,朝廷之上,規模稍定,恩牛怨李之局,不至如昔日之甚,則妄謂國家和平之福,未必不有賴於蕩平二字。祗是利慾紛拏,人心不齊,公平者絶少,乖激者甚多,必欲抵隙而害事,惎間之說,交亂之計,時或闖發而橫生,則臣又不能不懍然憂嘆。噫,事未必盡美,言未必盡善,苟有心平眼公者爲之,隨事箴砭,則此古人廣忠益之義也。臣雖性褊,豈敢有介於心,而今乃不然。其所以謎語籠罩,危言脅持者,輒將假之一字,以爲攻蕩平之資斧。夫今之說蕩平者,未必皆眞,而今之說皇極者,亦豈無假。其所謂藉名濟私者,有不可全然歸咎於人。而若論其害世道·病國家,日夷而日殆者,則臣恐在彼,而不在此也。第臣自經頃年喪變,神精隕墜,志慮摧沮,非復有前日邁往之氣。而身又單孑,傍無輔助,其於世道之責,雖欲感激知遇,勉强擔荷,而恐終不免爲孤負之歸。況今喜事者之必欲撓敗國是者,輒皆視臣爲孤注。如臣根孤植弱者,其何以堪之,雖微人言,固已夙宵憂懼。而宰臣聲罪之言,今又如此,有不敢以聖眷之曲庇,而自安於匪據。適被寒感,數日昏痛,今始瀝血哀籲於天地父母之前。伏乞聖慈,俯垂愍憐,亟命遞臣相職,仍許屛退,以幸國事,俾靖私義焉。抑臣於再昨雷電雨雹之變,有不勝其驚愕者。發於陽月,尤係非常,仁天警告,何以至此。仰惟聖上,亦必惕然驚懼矣。見今荐歲饑癘,民憂溢目,黨習有復肆之漸,朝象無凝萃之望,六部空虛,百度廢弛。人事如此,天譴所宜。靜夜永念,惟有繞壁。切願聖上,益勉修省之道,丕振委靡之習,飭勵群工,修明庶政,以爲消弭之圖焉。如臣無狀,忝居燮理之職,旣無絲毫裨補,徒令災異荐疊,尤宜策免,改卜賢德。亦乞聖上,亟賜處分焉。答曰,省箚具悉卿懇。慨時象氣方憊,批豈能諭,頃者特諭,此豈輔相,若此之日乎?宜遵特諭,其卽登對,聽我面諭,其勉者旣諭於政院之批,益宜勉焉矣。卿須安心勿辭。亦勿引咎,其卽視事焉。仍傳曰,遣史官傳諭。
持平尹光纘疏曰,伏以臣母宿病纏綿之中,自昨夕猝得風丹之症,根祟額頰,渾面浮紅,惡暈熾肆,如火之燃,達宵針刺,血流如注,而毒氣少不收斂,病形轉益危惡。臣方左右扶將,焦遑罔措之際,忽伏承柏府新命,除書夜降,召牌晨臨。當此親臨放榜之日,在臣義分,固當章皇承膺,而顧今情理,萬無暫時離捨之望。不得不隨詣禁扃,拜章徑還。臣罪至此,萬殞難贖,而至於區區情勢之不容復冒於臺地,有不暇煩陳者。伏乞聖慈,天地父母,俯加矜察,特許鐫削,以便救護。仍治臣罪,以警具僚,千萬幸甚。答曰,省疏具悉。爾其勿辭護焉。
上在昌德宮。停常參·經筵。
鄭履儉啓曰,大司憲未差,執義尹光毅在外,掌令南泰赫呈辭,朴璲牌不進傳旨未下,持平林象元受由在外,尹光纘陳疏受由。今日以監察茶時之意,敢啓。傳曰,知道。
兪健基啓曰,吏曹郞廳來言,臺諫有闕,政事何以爲之?敢稟。傳曰,當日爲之。
李命坤,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭履儉啓曰,刑曹判書閔應洙鎭日違召,終不應命,事甚未安。卽爲牌招,何如?傳曰,允。
又啓曰,金吾議讞,久未擧行,一向滯囚,事甚可慮,而判義禁李箕鎭日事違召,無意應命,其在事體,殊極未安。卽爲牌招,何如?傳曰,允。
又啓曰,卽者吏曹郞廳來言,今日爲政事,命下,而判書李箕鎭未肅拜。參判元景夏,參議任珽病不來,不得開政云。判書·參判·參議竝卽牌招,何如?傳曰,允。
又啓曰,吏曹判書李箕鎭,參判元景夏,參議任珽牌招不進,推考傳旨及罷職傳旨,今方捧入,而開政命下之後,不卽擧行,事甚未安。判書則先以兼帶違牌,今又不進,所當更請牌招,而係是一日三牌,參判元景夏更卽牌招開政,何如?傳曰,允。
假注書李翼元有頉,代以具允明爲假注書。事變假注書李運海有頉,代以李顯重爲事變假注書。
兵曹口傳政事,以具樹勳爲京畿水使。
鄭履儉,以承文院官員,以都提調意啓曰,院製述官宋秀賢遷轉,代前縣監申維翰差下,柳重謙外任,代前別提徐宗華差下,竝付軍職,冠帶常仕,何如?傳曰,允。
李命坤,以備邊司言啓曰,平安兵使趙儆到任屬耳,意外卒逝矣。係是二品之職,喪柩上來時,依例擔軍題給之意,分付所經各道,何如?傳曰,允。
鄭履儉,以吏曹言啓曰,新除授載寧郡守兪彦徽呈狀內,所被橫誣,極其非常,官職去就,非所可論,斯速入啓處置云。情勢旣如此,則其在廉隅,不可强令赴任。依例罷黜,何如?傳曰,允。
又以吏曹言啓曰,本曹佐郞趙明健除拜累日,尙不出肅,事體極爲未安。從重推考,使之卽速出肅,何如?傳曰,允。
又以漢城府言啓曰,因五衛將鄭述先上言,所爭墳山,發遣本府郞廳摘奸事,覆啓,允下矣。郞廳一員,今方發送,郞廳及書吏所騎馬,令該曹,依例題給,何如?傳曰,允。
又啓曰,吏曹判書李箕鎭,參判元景夏再招不進,推考傳旨,今方捧入,而開政命下,已至兩日,尙未擧行,事甚未安。所當更請牌招,而一日三牌,有傷事體。何以爲之?敢稟。傳曰,待開門牌招開政。
李命坤啓曰,今日二所巡將尹道進受點之後,該廳書員,諉以不知去處,門限之前,終不受牌,此實前所未有之事,誠極駭然。不得已原單子中,改付標以入,而當該下吏,令攸司,爲先重治,尹道進亦當從重勘處,本院請推之外,無他可施之罰,何以爲之?敢稟。傳曰,嚴處。
假注書李運海書啓。臣敬奉聖批,馳往傳諭于楊州渼陰村判中樞府事兪拓基所住處,則以爲,臣任情行止,罪實難逃,臨歸封章,祈蒙重譴,伏奉聖批,旣賜寬貸,仍有待日次進見之命。臣尤不勝感悚之至。第臣急於歸視老母,昨朝成服後,卽還鄕寓,末由待日次登對,已極惶恐。至於賜奠騎驛之恩,尤非在野賤分之所敢安者。從當更以文字,仰請處分云矣,敢啓。傳曰,知道。
兵曹判書徐宗玉疏曰,伏以,臣疾病方苦,情地難安,尋單縮伏,靡所罔極,連有召命,自犯違慢。惟願亟被威罰,以彰其罪也。竊伏聞昨日筵中,承宣猥達臣撕捱之端,而又以統禦使差出事,特敎來宣。臣於是惶懍悶蹙,有不得不冒陳焉。蓋聞首揆之論臣政措者,鄭汝稷之南閫,年少驟躐也。李景喆之西帥,亦欠年少也。李義豐·鄭纘述都正望之倒置也。此惟不然,在昔名弁之黑頭分閫,指不可勝屈。雖以近來,已經方莅者言之,較汝稷猶減數年,且乍拜水使,仍遷兵使者,亦多有之,則豈獨於汝稷爲防耶。李景喆通訓正,歷水使已十年矣,而猶病其年少,則燭之武恐不能無恨也。至於李義豐,曾經堂上都正,極望也。都正與將望有異,或先或後,元不拘於政例,則以此爲咎,實非臣意之所及也。大抵國家之求將才,不出常格之外。臣嘗以爲只擇宣傳官與兵水使,則庶幾得力於其中,每當注擬,十分致意,而亦不得不用安排法。今番二閫之出也,兩大僚爲言數人,而區區微見,猶不如此弁之爲好。且臣與汝稷輩,實無阿好偏私之嫌,故信心備擬,遂使大僚之言,寢而不行,此則臣之罪也。臣方以閫望事,見非於廟議,踪地兢危,義在必遞,畿閫擬入,非不知一時緊急,而廉愧所在,勢難擧行。玆敢略具顚末,露章自劾。伏乞聖明,嚴賜處分,亟命斥退,以爲不善注擬者之戒,千萬幸甚。答曰,省疏具悉旣諭,卿其勿辭。從速行公。
副提學金尙魯疏曰,伏以今日此命,奚爲而及於臣哉?臣固萬萬不肖,出人下遠甚,十載剔歷,罔非分外,何職可堪,何器可適,而至若經幄之任,則以臣之蔑學無文,尤可謂千不近萬不稱矣。昔年侍講,醜拙畢綻,回思至今,惶汗浹背。雖使之復踐舊步,尙可以赧然却走,況一館之長,地望別而責任重者乎?輓近以來,人才益眇,名器日卑,掄揀之重,雖不及古,亦未有空疏蔑裂,承乏代匱,如臣之爲者,而若幸其僥占,昧於量己,揚揚然抗顔冒進,則其所謂不識人間有羞恥事者。臣雖無似,汚不至此意。目今綱紀夷,而百度紊,朋比痼而私欲熾,國事無一可爲,世道有百可憂。中夜吁嘆,繞壁不寐,點檢初心,冷如死灰,直欲一陳衷悃,退死丘墓,而便訣明時,臣所悲也。徒占身謀,臣不忍也。耿耿至願,只在於依近輦轂,隨分效力,少答殿下不世之恩遇而已。若其世所稱要塗極選,臣誠多㤼,視如機穽,雖夢想,亦且不到,而今乃貪饕名利,變棄素戒,褰裳於爭競之地,躡足於睢盱之場,則忌猜之來,理所必至,駭機之發,可立而俟,此又臣所大懼者也。然臣於此職,義在必遞,何暇蔓辭?臣之春秋兼銜,與領事有同堂親嫌,而館中志有曰,館官例兼春秋,有應避之嫌,則在下者,減下春秋。但副學不得減春秋而至職。昨年趙榮國爲副學時,亦引此例見遞。法例之嚴,有如此者,當解之職,不容暫帶,而罪犯違傲,恩靳例勘,悚蹙之極,狼狽罔措。謹隨洊召,拜章籲聞。伏乞聖明,亟命該曹,卽行照處,不勝大幸。答曰,省疏具悉。所陳者,令該曹,考例,稟處。
工曹判書李德壽疏曰,伏以臣之一身所苦,惟在膝疼,耳目昏塞,有不暇論,不得赴召,亦惟在膝疼,精力不逮,有不暇論。蓋惟能步能行然後,方可致身,而耳目精力,爲次第施用之具。今旣跬步艱於自運,則其不可責以生人之事者決矣。此所以重言複言,不離膝疼,非不知其支離,而形拘勢縛,自不得止,其爲情狀,良亦哀愍。水曹素稱閑局,而目今異於他日,東宮嘉禮不遠,其所擧行,多有緊急。此時豈可任臣偃息養病,不思所以速爲變通哉?伏乞聖明,諒臣非有一分外飭之言,亟許鐫遞,俾公私不至貽害,不勝幸甚。答曰,省疏具悉。頃者旣面敎,卿何若此?卿其勿辭,上來行公。
上在昌德宮。停常參·經筵。
鄭履儉啓曰,來十六日儒生殿講日次,取稟。傳曰,停。
又啓曰,大司憲未差,執義尹光毅在外,掌令南泰赫呈辭,朴璲牌不進傳旨未下,持平林象元受由在外,尹光纘陳疏受由。今日以監察茶時之意,敢啓。傳曰,知道。
又啓曰,刑曹判書閔應洙一向違召,終不應命,曹務多滯,委屬可慮。卽爲牌招,何如?傳曰,允。
李命坤啓曰,事變假注書李顯重,假注書具允明時無職名。令該曹,依例付軍職,冠帶常仕,何如?傳曰,允。
李普昱啓曰,吏曹判書李箕鎭,參判元景夏牌招不進推考傳旨,今方捧入。而開政命下之後,不卽擧行,事甚未安。竝更卽牌招開政,何如?傳曰,允。
以吏曹參議任珽牌不進罷職傳旨,及校理韓翼謩,修撰金時粲牌不進禁推傳旨,傳于李普昱曰,竝推考傳旨捧入。
李普昱啓曰,吏曹參議任珽旣有只推之命。卽爲牌招開政,何如?傳曰,允。
又啓曰,校理韓翼謩,修撰金時粲旣有只推之命。竝卽牌招入直,何如?傳曰,允。
鄭履儉啓曰,吏曹參判元景夏再招不進推考傳旨,今方捧入。而開政命下之後,趁未擧行,事甚未安。判書·參判所當更請牌招。而一日三牌,有傷事體,何以爲之?敢稟。傳曰,待開門牌招開政。
李普昱,以禮曹言啓曰,思陵陵上莎草枯損處,政府以下進去奉審事,已爲啓下。而領議政金在魯受由在外,左議政宋寅明情勢難安,且有實病,右議政趙顯命赴燕,無進去之員。自前各陵奉審時,政府有故,則原任大臣有進去之例,而該曹不敢擅便,令政院稟旨擧行,何如?傳曰,允。
李命坤,以兵曹言啓曰,今十月十三日進士宋烈孫稱名人,自丹鳳門入來,差備門外擊錚,極爲駭愕。令攸司囚禁治罪。同門守門將李禮復常時不能禁斷雜人,以致闌入。亦難免其責。推考,何如?傳曰,允。
鄭履儉,以刑曹言啓曰,全羅道全州居幼學李希喆稱名人,差備門外擊錚,而自兵曹入啓下囚。故依例刑推後,取考其所納原情,則兵曹啓辭中,以李禧徹書之。本曹原情中,以李希喆書之,問其名字之相左曲折,則以爲,或慮有訟隻家阻搪之患,有此變改之擧云。莫重奏御文書中,變幻名字,極爲可駭。其罪狀,自本曹照法科治,原情依例捧入之意,敢啓。傳曰,知道。
上在昌德宮。停常參·經筵。
鄭履儉啓曰,連日監察茶時,事甚未安。憲府除在外·牌不進傳旨未下外,呈告未肅拜人員,竝卽牌招,何如?傳曰,允。
又啓曰,刑曹判書閔應洙連日違召,終不應命,秋曹劇務,不宜一任其瘝曠,卽爲牌招察任,何如?傳曰,允。
李普昱啓曰,因禮曹草記,思陵陵上莎草枯損處,政府以下,當爲進去奉審。而領議政金在魯受由在外,左議政宋寅明情勢難安,且有實病,右議政趙顯命赴燕,無進去之員,政府有故,則原任大臣,有進去之例。令政院稟旨擧行事,允下矣。在前如此之時,有原任大臣進去之例,今則何以爲之?敢稟。傳曰,金判府事進去。
又啓曰,吏曹判書李箕鎭,參判元景夏牌不進推考傳旨,今方捧入。而開政命下之後,連日違召,尙未擧行,事體極爲未安。竝更牌招,以爲開政之地,何如?傳曰,允。
又啓曰,吏曹判書李箕鎭,參判元景夏再招不進,推考傳旨,今方捧入。而開政命下,已至多日,尙未擧行,事極未安。所當更請牌招。而一日三牌,有傷事體,何以爲之?敢稟。傳曰,頃者字句之斥,其涉過矣。何足撕捱?一心爲國,此等藏句之斥,其何撕捱?往者之斥,于今知心,何亦撕捱?此何道理,其涉寒心。待開門牌招開政。
李普昱,以吏曹言啓曰,本曹佐郞林象元頃日政,移拜臺職,姑未出代,佐郞趙明健草記催促之下,謂有情勢,終不出肅。只有正郞閔百昌連爲入直,今於直中,身病猝重,勢難察任。事體極爲苟簡。趙明健不可無警責,依近例拿處,佐郞有闕之代,口傳擬入之意,敢啓。傳曰,知道。
李普昱以成均館官員,以同知館事意啓曰,昨日諸生夕食堂時,有一漢,拔刀逐人,直入作挐於食堂之前。故典僕輩,奪刀拘執,考其戶牌,則乃是掖隷云。諸生食堂時,他人毋敢闌入,而掖隷之拔刀作挐,事極驚駭。令攸司,囚禁科罪,何如?傳曰,允。
李普昱,以奉常寺官員,以都提調意啓曰,辛酉四月初五日前提調申晩,以本寺東籍田粢盛穀不足,前後該色郞廳,拿問勘罪事,筵達啓下矣。其中前參奉李東元居在咸鏡道穩城地,其存沒漠然不知,該吏誤以身死現告勿論矣。東元今始上來自首,則不可置而不問。依前啓稟,卽爲拿覈,該吏誤告之罪,亦令攸司,囚禁科罪,何如?傳曰,允。
掌令南泰赫啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷。請還寢物故罪人明彦特放之命。請還收遠配罪人尹志放歸田里,禁錮終身之命。措辭見上答曰,勿煩。
左議政宋寅明箚曰,伏以臣,冒陳危懇,未蒙矜許,聖批敦勉,益復勤摯,臣不勝惶感憫蹙之至。臣之卽今情勢,廉義實無一分轉動之路。而日前特敎,旣開示心腹,昨箚之批,又以聽我面諭爲敎。況今災異非常,而廊廟空虛,至尊獨憂,則在臣分義,雖朝入聽諭,夕退控辭,亦當暫時冒出,黽勉入對。而臣自數日前,偶得寒感,頭痛咳眩,症情苦劇,委身床席,宛轉叫苦。雖欲强起登對,無以自力。病裏惶懍,益增死罪。伏乞聖慈,俯垂愍憐,特許鐫遞,俾便調治焉。仍念今日六曹長官,無一行公,古所謂國空虛者,不幸近之,而吏兵刑三曹事,尤爲悶急。吏判李箕鎭初無情勢之可言,宰臣疏中一句語,甚是乖激不中之論,而又未必撞着自己,則箕鎭之一疏自引,亦已過矣。今何可重費撕捱,而竝與兼帶金吾,而鎭日違牌,不念寒節滯囚之弊者,豈不未安?兵判徐宗玉之引嫌,蓋因首揆與臣酬酢之語,而此不過以公過責備,初非有深意。而及聞宗玉言,則前所酬酢,亦或有未詳委折者矣。卽見宗玉疏,則以大僚之言,寢而不行爲言。曾與宗玉論閫望,偶言田雲祥才鍊可合,而不過泛然公誦而已。用不用,元不置心,若謂臣等酬酢之因此而發,則臣恐淺之爲知。而宗玉之以此深引,至於尋單,有非古人告過則喜之義矣。刑判閔應洙一向引入,日事違牌,啓覆不遠,而亦無變動之意。臣未知有何難安情勢,而事體不當如此。三重臣皆有世臣休戚之義,此時何可不念國事,而徒爲自重耶?臣謂宜皆重推示警,仍復嚴賜誨責,督令出仕,有不可已,竝乞聖上裁處焉。取進止。答曰,省箚具悉卿懇。旣諭首揆之批,卿等同寅協恭,爲國精白,渾黨領袖,於國深幸。噫,調劑其黨,豈待卿等,卽予固心,其調劑曰,一黨領袖其誰,其所陳可謂寒心,何足道哉?所陳者依施,而亦諭領相之批矣。卿須安心勿辭,宜遵前旨,其卽造朝,聽我面諭。仍傳曰,遣史官傳諭。
領議政金在魯箚子。原疏留中答曰,省疏具悉卿懇。良由涼德,其方凜焉,條陳之勉,深用欽嘆。而予將有面諭于卿者,待卿造朝,卿體此意,安心勿辭。其卽上來,用副此意,其所陳者,皆依施。六部之寒心,其所陳是矣。騎判之撕捱,尤涉過矣。卿所陳若此,復何撕捱。令政院,牌招察任。同月二十日大臣,備局堂上引見入侍時,初下疏批還入,以此改書以下
修撰金時粲疏曰,伏以臣,前而有難贖之釁,後而有積逋之慢,使國有常憲,則臣之不敢倖逭久矣。過蒙寬恩,誅責不加,而曲賜體諒,許其辭遞。臣方且感且惶,將以退守本分?適於此際,以殿誠試官,召牌忽降。竊念苟非義所不可强者,則有命輒違,實非臣分,而親臨試士,事體至重,尤異於尋常試役。且有區區私願,竊欲因此,一登前席,重瞻天顔。乃敢唐突承膺,得以經日周旋於文陛香案之間。況又伏蒙恩言親宣,榮澤渙被,愍其愚滯之甚,欲保終始之恩。叮嚀諄復,若父詔子,臣實驚惶感泣,不知死所。退以惝怳,若在夢境。誠不自意,重累滓釁之身,何以得此非常假借之眷?徘徊屢日,隕結無地。忽於不意,復有館職除命,其惶蹙隘迫,視前一倍。使臣有一分冒出之勢,則何敢以眇然小官,坐違三十四牌。而撕捱三朔,限以被罪,終不得爲轉動之計哉?誠以情踪危苦,責任難副故也。夫論思之地,職在獻替,上以積誠啓沃,成就君德,下以砥礪名節,裨補風化,皆其責也。臣實不佞,誠意淺薄,不足以見孚上下,加以抗拙之性,矯揉百般,而終不得化,朴訥之辭,觸事妄發,而不可自悔。今若幸聖上寬假之恩,貪慕榮寵,夤緣闖進,又或妄作,復煩典章。則到此殿下,亦難屢赦,而其所以仰承德意者,終歸於孤負恩私。此臣所以寧被違傲之誅,不敢爲冒昧進身之計者也。不然則翺翔近列,日覲耿光,何等榮曜,而必爲此抵死退避哉?蓋臣於去就,自以爲煞有商量,如其可就,則不俟駕屨,義所難進,則不敢放倒。是以向日春坊之膺命,只爲被罪之餘,一謝恩旨之計也。昨者試牌之承召,亦爲義在往役,願切瞻天之意也。至於館職,自畫已審,理難變動。如其今可膺命,則前之積違,眞是可進不進,而故犯偃蹇。臣雖無狀,何敢爲此?況彼憲臣中,三司之地,如避機穽,惟以違牌爲事云者,政謂如臣等輩,則慙恧之極,尤難自容,荐召之下,不敢泯默違逋。玆復瀝盡肝血,疾聲哀籲。伏乞天地父母,曲加矜察,永刊臣三司之職,仍治臣煩瀆之罪,不勝萬幸。臣於日昨,治疏將上之際,忽見震電之異猝發,天地晦冥,氣象愁慘,驚怖震懍,殆不自定。臣固不敢以經幄自處,而目擊非常之災,自不能默。嗚呼,災異之荐,未有甚於近年,人情雖狃於屢見,天變蓋未嘗虛生。今又震虩之變,乃在收藏之月,譴告之切,實不尋常,不知何樣禍機。伏於不覩不聞之中,而仁天之示警,若是之亟也。目今內而八路荐飢,民情波盪,外而疆埸可虞,事端莫測,而世道人心,無一可恃。政宜君臣上下,精白一心,共做國事,以爲挽回奠安之術。而竊觀朝廷之上,虛僞成風,悠泛度日。而惟私意是循,已慾是充,大官懷祿而保位,小官乘時而射利,未見有一人一事之誠實奉公者。殿下求治之勤,亦不如初,應酬萬機,每多因循,大小公事,或至累日不下。噫,聖人之血氣,有時而衰,聖人之志氣,無時而衰。聖算今年,政是文王受命,不遑日昃之時,則何遽以春秋晼晩,精力衰耗爲敎,而不自勉於自强之工耶?殿下亦非不知群下,獨爲身家之計,不念民國之憂,而惟其本源上自治之工,不能無些兒私意,故未免假借而闊略。政如宋臣朱熹所謂,人情各有所私,我旣欲遂吾私,則彼亦欲遂其私,君臣之間,顔情稔熟,不得不少容之者也。惟其如是故,庶政不擧,百隷懈怠,日趨於委靡蠱壞之域,而莫可收拾,乃以百年無事之國,常有朝夕凜凜之憂,寧不痛心?詩曰,天之方蹶,無然泄泄。今日急務,惟有招延賢德,引以自輔,爲救得一半之術。夫賢者之有益於國家,自古然矣,而今時尤有切焉。風俗敗壞,利慾橫流,四維不張,無所顧忌,倘使賢者在朝,則不待其屑屑於事爲,而自然有或矜彈壓之效。譬如高山大川,不見其運用,而利益之潛,滋於物者多矣。間者聖上,亦嘗敦召儒賢,頗示虛佇,而或固守東岡,終未一致,或旣來旋歸,莫縶其駒。則竊恐誠意,有所未至,禮際有所未盡而然也。苟殿下益勤旌招,以不致則不措爲心,而又以遇災警懼,至誠求助之意,懇懇勉諭,則惟彼諸臣,俱是世祿休戚之臣。初非果於忘世之人,亦豈忍不回遐心,一任聖明之獨憂,國事之岌嶪,而莫之顧哉?且夫責躬求言,雖似應文,而實所以通群情,而聞闕政,以備消弭之策者也。殿下勵精之初,每勤於此,一有災譴,輒下明旨,近年以來,不復聞焉。無乃聖心,厭其無切實之論,而遂倦於求聞耶?抑或慮其售挾雜之計,而初不欲開路耶?言路之不恢,莫甚於近日。媕婀成習,忌諱多門。事關廊廟,則或慮有傾軋之罪,言涉銓地,則曲避其敲撼之嫌犯,權要則畏其觸忤,論異己則恐陷黨伐。又以爲深者,旣不敢言,而淺者又不足言,依違顧瞻,擧歸於循默而止。殿下亦覺臺閣寥寥之弊,頗示奬詡,而風采積衰之餘,自不能振起。加之以沮抑,臺諫之說,或進於前,終無以大開不諱之門。向者臺疏,槪惡夫托公濟私,假眞售僞,而有所刺論,則殿下未始爲不然,而終示摧折之色。政院之啓,雖近於常談宿套,循例陳戒,而旣出警災,則聖敎亦不宜漫應,未見震惕之意。如是而何望忠言日陳,群策畢擧之效哉?臣旣釁深情危,不敢攙論時政,而忠愛之誠,消鑠不得。敢以懼災側修之要,求賢導言之術,草草仰勉,唯聖明之裁幸焉。臣無任懇切祈祝之至,謹昧死以聞。答曰,省疏具悉。旣諭領相之批,其勉者宜勉。爾其勿辭,從速察職。
上在昌德宮。停常參·經筵。
李命坤啓曰,備邊司郞廳來言,今日賓廳坐起日次,而大臣有故,頉稟。傳曰,知道。
鄭俊一啓曰,大司憲未差,執義尹光毅在外,掌令南泰赫呈辭,朴璲,持平尹光纘牌不進傳旨未下,林象元受由在外。今日以監察茶時之意,敢啓。傳曰,知道。
李命坤,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于李普昱曰,領議政金在魯原疏留中。
鄭履儉啓曰,刑曹判書閔應洙重推,申飭之下,不卽應命,事甚未安。卽爲牌招,何如?傳曰,允。
李命坤啓曰,兵曹判書徐宗玉昨日特敎之下,不卽應命,事甚未安。卽爲牌招,何如?傳曰,允。
李普昱啓曰,修撰金時粲疏批已下。卽爲牌招入直,何如?傳曰,允。
以修撰金時粲牌不進禁推傳旨,傳于李普昱曰,推考傳旨捧入。
李普昱啓曰,修撰金時粲旣有只推之命。更卽牌招入直,何如?傳曰,允。
假注書李顯重書啓。臣敬奉聖批,馳往傳諭于廣州宮村議政府領議政金在魯所住處。則以爲,臣遇災請譴,兼貢憂愛之忱,方悚蹙俟命,乃蒙聖上,聽納如響,遠辱史官宣批,辭旨超常。所陳蕘言,旣有欽嘆依施之敎,而慨念時象憂勞聖衷,諄諄十行,悉敷心腹。仍又企臣之來,促臣之還。臣於此,感惶隕越,益無所措躬。臣之來此,專爲丘墓之役,而日寒病作,未免少停,姑欲處溫調治,待間完訖而歸矣。到今何敢爲淹延之計哉?更觀數日,倘可起動,卽當擔舁趨朝云矣,敢啓。傳曰,知道。
李命坤,以兵曹言啓曰,本曹佐郞兪彦好親病危重,累度呈狀,不爲行公,宿衛重地,不可久曠。今姑改差,何如?傳曰,允。
敎京畿水軍節度使兼三道統禦使喬桐府使具樹勳書。王若曰,當一面節度之寄,舊著才猷,換三道統禦之權,今侈恩命。庸頒綸於汝往,勉奏績於方來。惟卿,投筆壯齡,拔萃流輩。籍戚聯之世閥,惟思報國勤勞,襲恬約之家風,不喜隨人俯仰。廂隊摠府,旣歷試於戎鈐,海路塞垣,復專制於閫鉞。蓋嘗超班擢秩,宿望允彰,近或處散投閑,朝議咸惜。眷玆喬桐之置帥,殆同細柳之開營。倚河東之股肱,捍衛神甸,作沁都之脣齒,控扼近洋。智非岑起,孰能治荊門之舟艦,寬如尹鐸,方可損晉陽之繭絲。屬有虎臣之轉遷,政急麟符之交遞。玆授卿以京畿水軍節度使兼三道統禦使喬桐府使。卿其祗承寵旨,式殫良圖。撫恤軍民,俾適寬猛之道,修整器械,毋忽綢繆之規。按表裏之山河,奚恃天塹,生敵羌於舟轂,所貴人和。通變亦在審機,警備常若對壘。於戲,輕裘緩帶,佇得江漢之心,大旆峨檣,益張水陸之勢。故玆敎示,想宜知悉。副司直李重協製進
上在昌德宮。停常參·經筵。
李命坤啓曰,大司憲未差,執義尹光毅在外,掌令南泰赫呈辭,朴璲,持平尹光纘牌不進傳旨未下,林象元受由在外。今日以監察茶時之意,敢啓。傳曰,知道。
韓師得啓曰,右承旨李普昱今日不爲仕進,卽爲牌招,何如?傳曰,允。
以吏曹參議任珽牌不進罷職傳旨,及校理韓翼謩牌不進禁推傳旨,及修撰金時粲再招不進禁推傳旨,傳于鄭俊一曰,竝推考傳旨捧入。
李普昱啓曰,校理韓翼謩,修撰金時粲旣有只推之命,竝卽牌招入直,何如?傳曰,允。
行判中樞府事金興慶書啓。臣等進詣思陵陵上莎草有頉處奉審,則間間枯損處。卯乙方長六尺,廣四尺,午方長三尺,廣一尺五寸,丁未方間長三尺,廣二尺,坤申方間長七尺五寸,廣四尺。此外諸方,亦或有片片枯損處。而自寅方至酉方,莎草皆完全。竝圖形以進,而內階石上東西兩邊莎草,亦多枯損,外階砌東邊本土露出處,長廣頗闊。而陵上莎草枯損處雖多,或間間,或片片致傷,卽今所見,似不至大段未安。且當此寒凍之節,事勢有難動役,莎草亦難着根,待開春,令該曹,擇日修改,似合事宜。紅箭門柱根腐傷處,西柱尤甚,不無時急傾倒之慮,且與莎土之役有異。雖當凍節,先卽修改,恐無不可,以此,分付,何如?傳曰,允。
李命坤,以司僕寺內乘,以提調意啓曰,內乘金柱岳累度呈狀內,矣身病情,有加無減,旬日之內,萬無供職之勢,趁卽入啓遞改,俾便公私云。內乘金柱岳今姑改差,其代,令該曹,差出,何如?傳曰,允。
鄭俊一,以忠勳府言啓曰,奮武功臣花川君金浹,以勳臣卒逝矣。取考本府謄錄,則喪葬本家如有力所不逮之事,則或別爲入啓,自官助給,或下諭本道監司,隨便顧助事,載在謄錄。故近年奮武功臣咸恩君李森,完春君李遂良,錦陵君朴弼健,忠原君朴東亨之喪,造墓軍·石灰及喪柩下去時,擔持軍,朝夕祭物題給,所經各官各別護送。其他不逮之事,隨便顧助事,自本府,連爲援例擧行矣。今此花川君金浹,葬山在於江原道鐵原地,本家形勢,多有不逮之事云。當其發靷時,葬山所在官及所經各官,擔持軍·朝夕祭物題給,各別護送。而造墓軍·石灰,亦爲題給,其他不逮之事,隨便顧助事,似當依例,分付擧行。而係是恩典,不敢循例擧行,惶恐敢啓。傳曰,依爲之。
上在昌德宮。停常參·經筵。
下直,伊川府使崔尙衡。
李命坤啓曰,大司憲未差,執義尹光毅未肅拜,掌令南泰赫呈辭,朴璲,持平尹光纘牌不進傳旨未下,林象元受由在外。今日以監察茶時之意,敢啓。傳曰,知道。
鄭俊一啓曰,吏曹判書李箕鎭,參判元景夏牌不進推考傳旨,今方捧入。而開政命下之後,尙不擧行,事體極爲未安。判書李箕鎭陳疏入啓。參判元景夏更卽牌招開政,何如?傳曰,允。
又啓曰,吏曹參議任珽旣有只推之命,一體牌招開政,何如?傳曰,允。
又啓曰,吏曹參判元景夏,參議任珽牌不進推考傳旨及罷職傳旨,今方捧入。而開政命下,已至屢日,尙未擧行,揆以事體,極爲未安。參判元景夏更卽牌招,何如?傳曰,允。
以吏曹參議任珽牌不進罷職,及修撰金時粲牌不進禁推傳旨,傳于鄭俊一曰,竝推考傳旨捧入。
鄭俊一啓曰,吏曹參議任珽旣有只推之命,一體牌招,何如?傳曰,允。
傳于鄭俊一曰,吏兵判疏批已下,卽爲牌招。今日內開政。
李命坤,以兵曹言啓曰,今十月十六日幼學梁可赫稱名人,自丹鳳門入來,差備門外擊錚,極爲駭愕。令攸司囚禁治罪。同守門將金夏重,常時不能禁斷雜人,以致闌入,亦難免其責,推考,何如?傳曰,允。
李命坤,以義禁府言啓曰,全羅道高山縣推考敬差官啓本,據刑曹粘目內,弑兄罪人韓云星移本府處置事,允下矣。韓云星時囚本道營獄,依例發遣府都事拿來,何如?傳曰,允。
行吏曹判書李箕鎭疏曰,伏以臣,再控血懇,輒蒙隆批,其在分義,豈敢更事瀆擾?而臣內抱危疾,外邪易乘,感寒忒甚,痛勢陡劇,求汗不得,見在垂絶中。而喉司不諒,鎭日請牌,辭章見格,無路徹聽。臣方惶憫罔措之際,因大臣箚論,旣被重推之命。政稟答旨,至以此何道理,其涉寒心爲敎。臣雖人鬼莫分,不至知覺全昧,伏地震慄,唯願遄死而已。蓋臣於憲臣疏語,非不知其初不爲臣而發,而特以臣心迹剌繆,不能無愧仄。敢及於辭疏之末,至承開釋之批,有所撕捱之義。而只緣疾病之故,坐速慢蹇之辜,至使大僚,疑臣過嫌,咎臣曠職,直歸之於罔念國事者。何莫非臣罪也?如臣病勢,萬有一可强之望,則今於責旨之下,何敢一向違傲,甘自陷於罔測之誅哉?顧臣所患,彌留多日,風火內熾,腠理外束,氣逆而面如火烘,痛徹頭腦,痰凝而脅若刀剚。至妨呼吸,加以精神昏昧,語言譫謎,負席涔涔,作一殭屍。徒煩天牌,日再虛辱,有臣如此,生不如死。玆敢倩人治疏,仰請鈇鉞之命。倘蒙聖慈垂怜,特許恩解,俾得專意調治,少延殘喘,則實臣之厚幸。而前後逋慢之罪,有關憲綱,難容原赦,亟命下臣司敗,嚴賜勘處,以爲人臣昧分自重者之戒,不勝大願。且臣兼帶雲觀提擧,職當祗詣於園陵奉審之役,而以病煩稟,致令禮堂兼進,臣罪亦大矣。伏乞改授無故之人,治臣辜負,以嚴事體焉。臣無任席藁泥首戰恐祈哀之至。謹昧死以聞。答曰,省疏具悉。下敎之下,一向若此,其涉過矣。卿其勿辭,先行公而調理焉。
兵曹判書徐宗玉疏曰,伏以臣於日昨辭本,略陳所以難安之端,非敢自是也。只緣其愚見如此耳。卽伏見兩大僚疏與箚,則過加原恕。而其中二人事,又與臣所聞者差殊,臣於是恧然爲愧,瞿然知罪也。雖然以臣無似之賤,待罪用捨之任,凡係注擬,必多紕纇。苟有言其得失,則唯當僕僕然稱謝而改之。況於大僚愛人以德之言乎?今臣引伏而祈免者,有不得不然,若謂之深怒而惡聞過,則實非臣之本情也。至若臣疏末云云,亦出於深引刻責之意,自不覺牽連書之。而兩大僚又看過太深,誨責殊切,臣雖無狀,粗知事體,豈敢爲磯激之態,以侵及廟堂耶?本來情勢,不必更提,惟此一端,轉益難安,荐召之下,不敢坐違,趨詣闕外,復申危懇。伏乞天地父母,俯垂體諒,將臣本兼諸任,速許鐫遞,使重務無曠,微分獲安,不勝幸甚。臣無任屛營祈懇之至,謹昧死以聞。答曰,省疏具悉。一時相規,豈有深意,而一向撕捱,其涉過矣。況此任年雖少,旣可合則旣下敎矣。卿其勿辭。從速行公。
校理韓翼謩疏曰,伏以臣,罪積慢蹇,誅殛猶輕,數日置對,不足贖其辜負,旋蒙恩宥,嚴召荐降,臣誠惶隕抑塞,求死不得。噫,畏罪慕榮,凡物恒情。臣雖萬萬迷蠢,豈不知此,廉義至重,不可棄捐。惟彼同僚之臣,尙在謫籍,顧以均罪之蹤,反據榮塗,事理踳駁,無大於此。臣獨蒙天地之大造,縱未能與之同罪,尙安忍叨戀榮寵,重自陷於忘冒之科哉?前後召命之下,死不敢承膺,惟以違逋爲事,殆若不知鈇鉞之可畏,榮祿之可慕者。然倘聖明,卽此垂諒,則庶得臣情之萬不獲已矣。且臣情私,有萬分迫切者。臣之偏母,宿病之外,重感日前風寒。昨夕以來,寒熱交作,精神昏瞀,肌膚如烘,飮食全却,委身床褥,轉側須人。臣方寸焦熬,左右扶護之不暇,藉使無他情地,尙安有離捨供職之勢哉?玆敢祗隨天牌,仰暴危懇。伏乞聖慈,天地父母,察臣廉隅之難强,矜臣情理之至切,亟許鐫削臣職名,俾有以粗安賤分,任便救護。仍命所司,重勘其前後違慢之罪,千萬幸甚。臣無任屛營祈懇之至。謹昧死以聞。答曰,省疏具悉。爾其勿辭護焉。
上在昌德宮。停常參·經筵。
鄭履儉啓曰,大司憲·掌令一員,持平一員未差,執義尹光毅未肅拜,掌令南泰赫呈辭,持平林象元受由在外。今日以監察茶時之意,敢啓。傳曰,知道。
李命坤,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭履儉啓曰,修撰金時粲旣有只推之命,卽爲牌招入直,何如?傳曰,允。
傳于鄭履儉曰,承旨一員,入侍于宣政殿。
傳于鄭履儉曰,昔漢明帝賜關內侯印於東平王蒼,其能趨拜者,皆令佩之,此敦睦奬善,九十耆舊,樹善致焉。今日與元良引見,一倍追惟,其孫令吏曹,右職調用,以表予意。
傳于鄭俊一曰,今日判付老人之事。今日政有闕,則卽爲差出事,分付。
鄭俊一啓曰,吏曹判書李箕鎭牌不進推考傳旨,及參判元景夏,參議任珽再招不進,推考傳旨及罷職傳旨,今方捧入矣。開政命下之後,不卽擧行,事甚未安,所當更請牌招。而參判係是一日三牌,有傷事體,今若開政,則望筒出納之際,必致夜深,判書·參判竝待開門牌招開政,何如?傳曰,允。
鄭履儉啓曰,玉堂上下番俱空已久,事甚未安。今日政新除授玉堂,待下批牌招,何如?傳曰,允。
有政。吏批,行判書李箕鎭進,參判元景夏進,參議任珽傳旨未下,右副承旨鄭俊一進。兵批,判書徐宗玉進,參判魚有龍病,參議權爀受由在外,參知金相奭進,左副承旨李命坤進。
吏批啓曰,玉堂·春坊及臺諫闕員,今當差出,而擬望之人乏少,相避外任,竝擬,何如?傳曰,允。
又啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道。何以爲之?敢稟。傳曰,竝敍用。
又啓曰,新除授慶源府使安允文戶奴呈狀內,奴矣上典,素患痰癖之症,入秋層加,小無所減,旬月之內,萬無赴任之望云。黃海都事權賮呈狀內,素患痰癖,非是偶感,委頓床席,斷無赴任之勢,亟速入啓處置云。安允文·權賮之身病俱重,則有難等待其差歇。慶源府使安允文罷黜,黃海都事權賮改差,何如?傳曰,允。
以鄭亨復爲大司諫,朴弼載爲司諫,韓光會爲正言,李延德爲掌令,宋昌明爲持平,閔百行爲副應敎,李昌誼爲副校理,金時粲爲弼善,閔應洙·鄭錫五爲知經筵,徐命彬爲同春秋,尹汲爲大司成,李垍爲兵曹佐郞,朴弘儁爲戶曹佐郞,李彙恒爲奉常正,成世頊爲宗廟令,李箕重爲載寧郡守,李坰爲麻田郡守,朴泰寧爲積城縣監,尹東柱爲司饔奉事,宋文欽爲童蒙敎官,金相說爲繕工假監役,李鳳齡爲濬源殿參奉,喬桐府使單具樹勳,安州牧使李日躋今加嘉善,加資事承傳。
兵批啓曰,南虞候有闕之代,今當差出,曾經營將,而時在從三品人,竝擬,何如?傳曰,允。
又啓曰,同知中樞府事趙由恒禁軍將移拜之後,本職勢難兼帶,僉知中樞府事金濟,五衛將李伸亦以病難供職之意,呈狀乞遞,竝今姑改差,何如?傳曰,允。
以海恩君爣爲副摠管,洪好人·李益炡爲同知,兪億基爲僉知,李衡坤·李聖臣爲五衛將,具石柱爲訓鍊副正,金胤光爲訓鍊判官,申思儼爲都摠經歷,沈潭·河應聖·柳光宅爲宣傳官,朴師任爲司禦,李思胤爲翊衛,閔厚基爲咸鏡南兵虞候,崔溢爲加里浦僉使,南夏極爲鎭東萬戶,鄭東周爲玉江萬戶,孟夏權爲阿吾地萬戶,朴思道爲部將,金乃衍爲忠翊將,鄭希僑爲景福假衛將,張志恒爲兼內乘,副司直尹得和·洪景輔,副司果申維翰·徐宗華·李潤德·金柱岳,副司正具允明·李顯重。
李命坤啓曰,新除授南虞候閔厚基時無加資之命,何以爲之?敢稟。傳曰,特爲加資。
假注書李師祚有頉,代以韓光協爲假注書。
鄭履儉,以義禁府言啓曰,判義禁臣箕鎭今日承牌肅謝,與吏曹參判臣元景夏,同爲開政之後,以金吾滯囚,先爲出去,開坐之意,微稟矣。次堂上知義禁徐宗伋受由,同義禁李命熙連呈辭單,同義禁李周鎭病不來,無以備員,不得開坐。同義禁李命熙·李周鎭,令政院牌招,以爲備員開坐之地,何如?傳曰,允。
又啓曰,因義禁府草記,同義禁李命熙·李周鎭,令本院牌招事,允下矣。今已夜深,待明朝牌招,以爲備員開坐之地,何如?傳曰,允。
乾隆八年癸亥十月十八日申時,上御宣政殿。承旨一員入侍。右副承旨鄭俊一,假注書具允明,記事官吳彦儒·鄭元淳入侍時,上曰,注書出去,前下敦寧正事判付,還爲持入,可也。允明出。上曰,彼注書誰也?俊一曰,具允明也。上曰,然乎,勳臣奉祀孫耶?俊一曰,然矣。彦儒曰,允明出繼於其伯父,故爲功臣奉祀孫矣。上曰,是當承襲之人耶。俊一曰,然矣。允明入來,言于承旨曰,判付本草,其時卽爲還入,故只於政院日記,吏曹謄錄載錄云矣。上曰,吏曹謄錄持入,可也。允明出卽爲持入。上曰,承旨讀之。俊一讀訖。上曰,驪川君曾有所陳達者,其間有可以釐正處矣。承旨改書判付,而注書讀之。使承旨聽而書之,可也。傳旨曰,廟宇之制體重,況事體尤重者乎?予偶於此事,心有所莫曉者,故頃於筵中,下敎相臣,令禮官聞達矣。今聞其達,乃爲了然,其雖奉祀,於體面,不可一室同奉,其宜釐正。而旣有兩王子同配於重於此,亦不可不建廟。仁嬪祠宇,其令該曹,待秋別建,義昌·樂善以下祠宇,仍于舊廟。宜乎因此而定制,以垂後世。代盡之後,奉祀之人,宜有官職世襲之道。宗室四代之後,其奉祀之人,依敦寧都正之例,直拜敦寧正。而此爲世襲,有其人乃復。世襲之人,雖過一窠,不計窠數,依都正例隨襲,一體付職。若皆陞資,其窠一倂省之,以待其人。而其於都正,若或陞資例付,若或登科而未付實職前例付者外,有敎乃授。雖陞資前其煖帽條帶,一依堂下宗臣例擧行,以表重奉祀,存宗規之意。其後若或陞資者,則同敦寧以上,宜爲例授。雖陞資前登科,實職若遞,則例付敦寧,亦依承襲例,故都正李弘逸例施行。世襲之人,亦過一窠,則同敦以上,一依都正例廣付。噫,今者此敎,深有酌量,定式於今,爲法於後,而悵懷一倍,無以自抑。噫,後嗣王,式遵此敎,無少踰越。出榻敎上曰,此傳旨不必改書以下,只令釐正於政院日記及吏曹謄錄,宗親敦寧府,亦各謄置一件,可也。俊一曰,吏判李箕鎭方兼帶判金吾,議讞積滯,多有擧行之事。而政事下批,則吏參可以替受,故欲先爲出去,開坐金吾。俄纔送言于本院,故敢此仰達。上曰,依爲之。上曰,使臣何時當入來乎?俊一曰,計其日字,今卄四五日間,似當入來矣。兵判徐宗玉今日以開政事入來闕中,以爲今番謝恩新使,似當別送,故欲於下批後求對陳稟矣。聞領揆明間,似當入來,故止之云矣。上曰,領相明日果入來乎?見今番批答,而若是速來乎?俊一曰,似然矣。上曰,翰圈何至今不爲擧行乎?彦儒曰,屢次成命之下,豈敢遷就?而奉敎李毅中適有憂病,未卽擧行,而欲於數日內,相議爲之矣。上曰,今則可合之人,不爲不足乎?元淳曰,旣有舊榜,又出新榜,少無不足之慮矣。上曰,自政院申飭,卽令擧行,可也。出榻敎上曰,李匡誼之啓,亦已言之,予意亦然矣。爾等以公心,體予之意,爲之,可也。彦儒曰,此是新令後初圈,臣等敢不奉承聖意,至公爲之乎?元淳曰,翰圈事目,有依玉堂本館錄例,圈點之語矣。聞堂錄圈點之規,則諸員會坐,先定可否然後,始圈點云,翰圈亦宜依此例爲之。而今番卽辛酉定式後初圈也,臣等必欲仰體聖意,務爲嚴重。此事不可不一番稟定,故敢此仰達矣。上曰,堂圈之先定可否,此亦謬例,若如此則安有改薦爲圈之意乎?當如宣傳官可否之例,各自獨入圈點。爾等雖或相知爲某圈,而不可使外人知之,雖本館吏胥輩,亦不合知之,可也。事體固當嚴密,而翰林中亦有未入侍者,爾等出去,詳傳此意,務爲公平,可也。上曰,具允明進前。允明進伏。上曰,向來放榜時,法殿體重,又與壯元有異,且於前頭,當有入侍之時,故不爲引見。而注書末擬之落點,予有深意矣。國舅勳臣,汝聞奉祀乎?允明曰,國舅奉祀,具鼎勳爲之矣。今則代盡遞遷,臣只奉勳臣之祀矣。上曰,汝奉綾川之祀乎?允明曰,然矣。上曰,汝於昨年視學時,以講生被選而入對。今日入侍,非初見君父也,乃再見也。來頭入侍,又不知將爲幾番,而今日諭汝者,予意深矣。近日儒臣,久未晉接,備局寥寥,次對亦久不爲之。而今命承旨入侍者,乃爲釐正此事也。亦欲見汝也。汝久在堂后,必欲一經入侍,故果有是命矣。汝於未釋褐之前,已經入侍,予已知汝之經學矣。今又出身登筵,而今年又是癸亥年,事非偶然也。予曾有諭於壯元者,而汝亦以一公字,事予可也。汝父嘗有陳達之語,予至今不忘,當誦而言之,汝父以爲臣於前日,以年少之故,事多可悔云云。其言誠是矣。汝則年雖少,必有所受於家庭者,且有今日下敎,汝可不體而行之乎?允明曰,小臣以無似,猥占科第,今登筵席,承此下敎,感泣之至,不知所達。臣以世祿之臣,出身之後,至誠事君之心,常倍于他人。矧且聖敎至此,臣若有一分人心,安敢孤負此敎乎?臣謹當體念不忘矣。諸臣以次退出。
上在昌德宮。停常參·經筵。
兪健基啓曰,左承旨韓師得,左副承旨李命坤,今日不爲仕進,竝卽牌招,何如?傳曰,允。
鄭履儉啓曰,憲府連日監察茶時,諫院闕啓,俱涉未安。除在外·牌招啓辭未下·陳疏未承批外,掌令南泰赫·李延德,正言韓光會竝卽牌招,何如?傳曰,允。
兪健基啓曰,假注書韓光協時無職名,令該曹,依例付軍職,冠帶常仕,何如?傳曰,允。
又啓曰,新除授副應敎閔百行時在京畿驪州地,斯速乘馹上來事,下諭,何如?傳曰,允。
鄭履儉,以兵曹言啓曰,今十月十八日良人朴東赫稱名人,自敦化門入來,禁衛軍閔重發稱名人,自丹鳳門入來,差備門外擊錚,極爲駭愕。竝令攸司,囚禁治罪。敦化門守門將金德寬,丹鳳門守門將尹東耉,常時不能禁斷雜人,以致闌入,俱難免其責。推考,何如?傳曰,允。
又以義禁府言啓曰,卽接月令醫員韓次愈手本,則保放罪人尹彙貞·李齊聃等,病勢今已向差云。還囚之意,敢啓。傳曰,知道。
掌令南泰赫啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷。請還寢物故罪人明彦特放之命。請還寢遠配罪人尹志放歸田里,禁錮終身之命。措辭竝見上新啓,新除授持平宋昌明,時在京畿長湍地,新除授司諫院司諫朴弼載,時在京畿廣州地。請竝斯速乘馹上來事,下諭。
傳于鄭履儉曰,領相批答,遣史官傳諭,仍爲偕來。
假注書具允明書啓。臣敬奉聖批,傳諭于議政府領議政金在魯處。則以爲,伏承史官傳宣之批,有其卽偕來之敎,固當竭蹶趨詣,而臣於昨日行路,重觸風寒,素患顴頰刺痛之症,見方苦苦,末由自力。且伏念深夜登對,亦有妨於聖躬保攝之道,以此尤不敢遽進,姑爲處溫善調,待明日入肅,仍行次對,實合事宜,未卽承命,不勝惶恐云矣。臣旣承偕來之命,姑爲仍留之意,敢啓。傳曰,知道。
鄭履儉啓曰,明日次對,兩司當爲進參,除在外·牌招啓辭未下·陳疏未承批外,呈告未肅拜人員,竝待開門牌招,以爲推移入侍之地,何如?傳曰,允。
領議政金在魯箚曰,伏以臣於批敎之下,不敢淹遲,昨纔入城,而第臣竊有所慙悚不自已者。臣之前疏,敢貢憂愛之忠,切冀聖明,更不發諸辭敎,而不惟不能然,乃反於臣批旨,顯復提諭,誠不勝慨然,莫非臣誠淺辭拙,無足感孚之致。將何顔面,更冒鼎席,自任以匡弼之責哉?且臣得見修撰金時粲之疏。其所陳戒,儘多剴切,而至於大官懷祿保位之說,在臣正是實際,唯當愧訟,不暇其何辭自解乎?此亦臣難進之一端。伏乞聖明,俯垂照諒,亟許斥免,以幸國事,以靖私義,千萬幸甚。取進止。答曰,省箚具悉卿懇。所陳者其將面諭,其譏蓋一,予則方有下敎者,其批只答大體,卿何介意?待卿深矣。卿須安心勿辭,宜遵此批,其卽偕來,聽我面諭。
檢閱鄭元淳疏曰,伏以臣,昨日政,新除同知春秋,臣徐命彬,卽臣之本生內舅也。臣之所帶記事之任,旣在親嫌應避之科,而相避之法,在下當遞,玆敢據陳籲。伏乞聖明,亟命該曹,照考法例,遞改臣職,不勝幸甚云云。答曰,省疏具悉。令該曹,考例,稟處。
執義尹光毅疏曰,伏以臣,竊惟天之示警,必有所召。迺者星隕之變,實係非常,震電之異,又在閉藏之月,噫噫,此何徵也?嗚呼,詩不云乎?上帝臨女,毋貳爾心。君上之一動一靜,上與天心相感通,其理昭然,非可誣也。故天運健,而君亦體之,以剛固之德,君心和而天亦應之以休平之徵,君心不剛固,則天運亦幾乎息矣。君心不和平,則天怒乃隨以至矣。臣愚死罪,竊瞯殿下近年以來,立志不能堅固,發施之際,每有因循退託之病,養心不能和平,辭令之間,或多激惱過當之敎。講筵久停,引對頗曠,上下不孚,情志否隔,此已與天運之健,便不相似,而菑沴之疊臻,無足怪矣。昔衛武公,九十作抑詩以自儆,則其未至九十時,克自責勵,不少倦怠可知。今聖上,乃於知命之歲,而春秋晼晩,精神衰耗之敎,屢形於接應之時。先儒曰,聖人之血氣,有時而衰,聖人之志氣,無時而衰。血氣之有時而衰者,聖人固無奈何,而志氣之衰,唯在奮發振勵,自强不息而已。臣昨伏見首揆批旨中,有君子見幾之敎。臣誠愚淺,不識聖意所存,此語本出於繫辭傳,而非帝王所可引喩者也。王言如絲,其出如綸,王言如綸,其出如綍。聖敎一下,群下必至疑惑,臣願改下此一句,以重王言,以安衆心焉。方今之時,私意橫流,正議無聞。朝廷作鬪鬨之場,搢紳蔑禮讓之風,饑疫比歲連仍,黎元愁痛,其鎭定懷保之道,誠爲今日之急務。而顧臣之撫枕不寐,沈憂永歎者,乃在於時象,民憂之外,天下之事,皆本於人主一心。殿下之心,必剛固和平然後,可以履至難,而無沮際極否而能回國事,有可爲之望矣。且夫敬天畏天之實,見於謨謀事爲之間,方今民力已窮,群情易搖,城池設築之義,雖係陰雨之備,當此昊天疾威之時,宜靜不宜動。臣謂京外築城之策,今姑停止,以節國用,而紓民勞,況固國之道,不在於城池之險易。唯殿下,竝留聖念焉。臣迂戇之性,不合於時,疎遠之跡,難容於朝,而不忍便訣明時,尙此彷徨遲廻,進退無據。向日所被臺疏中,壞損廉隅之斥,實爲士夫之羞,銓部莫諒提擸不置,中丞之除,又及於鄕廬屛伏之中,惝怳震駭,不省所處。召命之下,不敢久淹,謹此來伏私次。而臺端一步,自畫已審,冒沒承膺,其勢末由。玆陳危苦之懇,敢瀆宸嚴之聽。伏乞聖明,亟命鐫削臣所帶職名,俾得退守本分,自靖私義,不勝大願云云。答曰,省疏具悉。其勉者旣諭相臣之批,益宜勉焉。而其中所陳者,當諭相臣矣。其於相臣批,其由在下乎?在上乎?爾其勿辭,從速察職。
上在昌德宮。停常參·經筵。
下直,義州府尹朴師昌。
夜四更,坤方有氣如火光。
李普昱啓曰,注書李塤,自鄕上來,而身病危重,有難察任,假注書具允明,今姑仍察,何如?傳曰,允。
李命坤,以備邊司言啓曰,今日賓廳坐起出令,而堂上進參,只是二員,事體極爲未安。除在外·實病·公故外,懸病未肅拜人員,竝卽牌招,以爲備員開坐之地,何如?傳曰,允。
傳于李命坤曰,領相偕來,意有所在,而領相旣已入來,方有下敎之事,左相處遣史官,與之偕來,同爲入侍。
李命坤啓曰,今日次對,諫院當爲進參。而大司諫鄭亨復,纔已違牌,他無推移進參之員,獻納李渭輔,卽爲牌招,何如?傳曰,允。
傳于李命坤曰,引見灣尹,同爲入侍。
李普昱啓曰,校理韓翼謩由限〈已〉過,卽爲牌招入直,何如?傳曰,允。
以吏曹參議任珽牌不進罷職傳旨,及校理韓翼謩,副校理李昌誼,修撰金時粲等,牌不進禁推傳旨,傳于李普昱曰,竝推考傳旨捧入。
鄭俊一啓曰,獻納李渭輔,在家不進,依定式遞差傳旨及禁推傳旨,捧入之意,敢啓。傳曰,知道。
又以兵曹言啓曰,今十月二十一日武臣賓廳講書日次,而中日相値,不得爲之之意,敢啓。傳曰,知道。
又以內乘,以提調意啓曰,新除授內乘張志恒,今無實職,令該曹付軍職,冠帶常仕,何如?傳曰,允。
綾昌君橚,戶曹參判柳復明聯名疏曰,伏以臣等,猥膺使命,行期已迫,彼中消息,雖曰無虞,遠外事情,有難預度。必得譯舌之慣習事務者然後,凡係酬應之際,庶有臨幾周旋之道。而行中象譯輩,實無善爲幹事之人。在前如此之時,連有元額外,別啓請之事。今亦依近例,以堂上譯官卞重和欲爲帶去,敢玆拜章陳請。伏乞聖明,俯賜諒許,俾得任使,不勝幸甚。答曰,省疏具悉。所陳者依施焉。
正言韓光會疏曰,伏以臣,志軟才下,本不合於淸朝耳目之寄,前後屢玷言地,略無絲毫報效,徒貽擿埴之譏,尸素之誚,臣方恧蹙之不暇矣。不自意薇垣新除,又下於杜門省愆之中,臣誠惝怳感激。固當竭蹶趨承,以謝聖上湔拂之恩。而第臣有情勢之萬萬難安者。向來閔光遇請罷當該憲官之啓,卽指臣而言也。臣之帶憲職也,適有禁亂拘留之事,本府依例枚報而已,有何自明之端?而臺臣忽地追提於事過之後,譏切備至。吁亦異矣,尙何足費辭較辨也?雖然臣旣被情外之斥,其爲臺閣之羞則極矣。官職去就,初非可論。而且臣老母,宿抱虛勞之症,居恒凜綴之中,自數昨以來,重觸寒感,轉輾沈劇,飮啖專却,眞元澌脫。諸般危惡之狀,不敢盡煩於文字。而臣左扶右將,焦煎罔措。以此情理,實無晷刻離捨之勢,而天牌之下,不敢坐違。謹此進伏於禁扃之外,悉暴危苦之情,懇迫之私。伏乞天地父母,俯賜矜諒,亟許鐫削臣職名,俾靖私義,兼伸至情,千萬幸甚。答曰,省疏具悉。爾其勿辭察職。
掌令李延德疏曰,伏以臣於前後,忝叨臺職,而年旣衰邁,性又巽懦,未嘗效一日之責。其爲孤聖恩,而負臣分久矣。尋常惶恧,無以自容。不意憲府新命,又及於夢寐之外,繼而天牌遽降。臣嚴畏分義,不敢爲逋慢之計,謹已冒昧祗肅,粗伸叩謝之忱。而因仍蹲據於職次,萬萬非臣心之所敢出。且臣素有腰脅牽引之症,旅託之中,失於調將,數月以來,一倍添劇,坐臥之際,動輒刺痛,以此病狀,無以奔走供仕。玆敢不避僭猥,仰暴至懇。伏乞天地父母,特賜哀憐,將臣新授職名,亟許鐫削,俾得以安意醫治,千萬幸甚。且臣於近日天災,不勝驚懼之忱。太白之屢月晝見,固已非常,而純陰之節,乃有轟燁之變,太常震雷之異,不出半載,而社壇之樹,又告災矣。大星如月,徐徐西行者纔數朔,而煌煌妖孛,亦流而隕矣。我國之人,忸於災眚,而今則莫不驚恐震惕,有若無前之變,迫於朝夕,吁可畏也。方今聖明在上,克篤對越之誠,而上天威怒,咎徵荐疊,至於如此,臣愚莫省其何故也。或者殿下幽獨得肆之地,天理有未盡純,人慾有未盡祛,以致宮府之間,不能無偏係之累,政令之際,不能無文飾之患,種種弊端,皆出於此耶?若然則此豈非殿下之惕然反求處?而遇災以後,亦旣屢日矣。未聞殿下大驚動,大振作,以盡恐懼修省之道。而從容暇豫,如在無事之日。至於大臣箚批中,見幾二字,有非群下所可測知,引喩失當,聞者疑惑。殿下何爲,而發此敎於此際耶?臣竊憫焉。臣聞應天之道,以實而不以文。伏願殿下,體祖宗之投遺,念上帝之監臨,批旨中此一句語,亟令還收,以安衆心。而繼自今,益軫奮發之念,無示倦怠之意。所以修之於身,發之於事者,祛其浮文末觀。而惟篤行以懋,以至於一政一令,無往而非眞實底意,使高穹昭格,邦域乂安,消未形之禍,迓將至之休焉。臣治疏將上之際,又因次對召命儼臨,不得已隨詣闕外,拜章徑歸。臣罪至此,益無所逃。伏乞嚴加處分,俾朝綱肅,而賤分安焉。臣無任屛營祈懇之至。答曰,省疏具悉。其勉者宜勉,而所陳者已諭矣。爾其勿辭,從速察職。
正言魚錫胤疏曰,伏以臣於春間忝叨憲職也,適因大僚筵斥,踪地危蹙,陳章丐免,不敢以臺官自居。次對命下,召牌降辱,而祗承無路,未免違逋。雖緣情勢事勢之萬不獲已,而慢蹇之罪,誠無以自解矣。臺評果發,聲罪甚嚴,削職之律,亦云末減,至今追思惶愧欲死。自是以後,屛伏荒郊,杜門省愆,無復有當世之念矣。忽此匪意,伏奉薇垣除旨,臣誠惝怳驚感,莫省所處。而第臣於向來臺言,深有所訝惑者。臣之入臺亦屢矣,顧未能發一言·論一事,以副淸朝耳目之責。而每當賓對有命,輒袖故紙,冒沒登筵,曾不以爲愧者,良以區區犬馬之忱,欲近文陛,獲瞻耿光,而捨此則其路無由焉耳。苟非有大段難進之義,則臣何敢無端坐違,自速慢命之誅也?且伊日違召,則誠有不得不然者。蓋次對臺官,例以兩司各一備員。而憲府則旣有堂堂準備之右僚,其外自當爲無用之剩員。如使臣破壞廉隅,揚揚出肅,則眞所謂進退無所據之人也。臣豈爲是哉?發啓臺官,老於三司,此等委折,其豈不知,而必欲驅之於全無所執,故犯違傲之科者,抑何意耶?豈亦乘氣論斷,手勢容易,未暇細檢而然耶?臣素性愚迷,蹤跡畸危,相機占便,智不如人,跋前踕後,動輒得咎。今雖聖上,未忍終棄,復加抆拭,又何可徒恃寵靈,冒廁邇列,自同無故之人哉?反復思惟,斷無進身之望,隨牌趨詣,略暴危懇。伏乞聖慈,亟命削臣職名,以安賤分焉。臣於乞免之章,不宜攙及他說,而竊有區區所懷,敢此附陳焉。臣聞人之心體,本自虛明,必使寧靜而無擾,虛閑而無滯然後,方可爲應萬事之本。而人主一心所關尤大。苟有所將迎偏係,而失其所謂寧靜虛閑之體,則其於聽言觀人之際,必不免是非善惡之眩於前,而好惡扶抑之失其正矣。是以宋劉珙之告其君,以君心之空洞淸明,爲循理之本。旨哉言乎,雖使朝論岐貳,甲乙互爭,情僞得失,有不勝其紛錯。而苟人主之心,空洞淸明,如鑑照物,則亦何難辨之有哉?今我殿下以苦心至誠,破祛朋比,而不幸黨之一字,爲聖心之所留着。未與物接之前,參前依衡,却是此心,及夫人言之隨來,而察之則左右前後,無非黨習。雖有刳瀝肝血,直言敢諫,願效其一得之愚者,率皆依俙彷彿於黨人之套,而終不免受殿下之疑。故凡於言事之臣,毋論筵奏與章疏,聖敎一例以挾雜句斷,而不少留難焉。夫挾雜者,外托公議,內圖己私之名也,意實在彼,而言姑藉此之謂也。有志之士,願忠之臣,殫竭誠悃,冀垂照諒,耿耿其心,可質神鬼。而忱誠莫察,情外之目先加,擧皆撫躬慙悼,反悔其言之妄也。又孰肯開口論事於殿下之前,以自陷於欺誣之科乎?惟我殿下,聰明仁聖,夫豈不知治化之汚隆,專由於言路之開塞哉?前後中朝之嘆,每在於臺閣之含默,亦可見聖心憂悶,思聞讜言。而一味寥寥,莫副盛意者,實由於挾雜之敎,有以拒之於千里之外也,豈不大可懼哉?皇朝閣臣王錫爵告于神宗皇帝曰,近來聽言之弊,不察所言之事,而先揣其所以言之心,今日之憂,不幸近之矣。伏願殿下,自今以往,朝紳之進言也,言可則則嘉納之,不可用則優容之,切勿以挾雜二字,形諸批旨之間。不但不形於批旨而已,必使聖心,寧靜虛閑,無少偏係,只看其言之當否,毋疑其所以言之心如何也。且臣伏聞昨日筵中,有大司憲臣尹得和許遞之命。臣竊不勝慨然憂嘆之悃。今日世道,朝象之可憂,有識之寒心久矣。當此士氣消沮,臺風寂寥之日,憲臣不計利害,奮發論事,觀其疏語,誠可謂直言無諱矣。殿下固宜察納而嘉奬,以勵夫近日言官骫骳之習。而半夜前席,誨責屢下,因其引避,終至許遞。凡避啓依允,雖於堂下臺官,猶非優容之道,況風憲長席,職任如何,而不少假借,乃至於是耶?摧沮臺閣之風裁,驚駭遠邇之聽聞,非細事也。臣請亟命收還,斷不可已也云云。疏批筵中下敎。
十月二十日未時,上御熙政堂。大臣·備局堂上·灣尹同爲引見入侍時,領議政金在魯,左議政宋寅明,咸寧君朴纘新,刑曹判書閔應洙,左尹李宗城,吏曹參判元景夏,義州府尹朴師昌,左副承旨李命坤,執義尹光毅,假注書韓光協,事變假注書李顯重,記事官吳彦儒·鄭元淳入侍。諸臣以次進伏訖。金在魯曰,日氣甚寒,聖體,若何?上曰,一樣矣。在魯曰,大王大妃殿氣候,若何?上曰,安順矣。在魯曰,王世子氣候,何如?感氣已臻平復乎?上曰,已瘳矣。在魯曰,向來雷異非常,尙有餘悸,伏想聖心,有所驚動矣。臣在外見之,則年事判凶,前頭之憂不細矣。上曰,古語云,不見其形,願察其影。卽今時象,無一可恃,豈無災異乎?皆由予不德矣。在魯曰,使行無事回還,僚相非久當入城,幸甚矣。上曰,然矣。在魯曰,意外有事端,下臣批旨中,有惶懍之敎,臣旣承此敎,何敢爲一時遲留之計?而第臣賤疾未差,以致數日差遲,惶恐萬萬。上曰,卽今時象,予皆知之矣。世子執鷙之禮漸近,予心益催,此外無他念矣。賓對幾日後爲之乎?事極寒心,而玉署之寥寥,亦已久矣。待卿入來,有欲面諭者,卿等皆直達之矣。卽今朝廷,果有黨窟乎?前者金漢喆謂有大黨,而今者尹得和謂有黨窟矣。今之時象,予豈不知,若使予,作時象或問,則似可以善作矣。其所謂黨窟者,果有之乎?無之乎?今則必欲問而知之。卿等以次陳之,可也。在魯曰,一則臣之從弟,一則臣之僚席,臣誠難於爲辭。而大抵今之朝象,比諸向來殺伐之時,豈不稍靖乎?雖然,蕩平之道,本自難成,欲爲保合者,自同臭味,而傍觀者非之,勢固然也。得和嘗有峭直處,而僚相之疏,亦有所各相層激,而至於如此,彼雖妄言,豈有深意乎?聖上於此等處,固宜闊略,不必深看矣。宋寅明曰,小臣孤負聖恩,不能對揚聖上之苦心,緣臣而有此言端,以致聖心之激惱,此皆臣之罪也。區區情勢,固不暇論,而伏見下首揆備忘,辭意至嚴,而且伏見下臣之敎,有聽我面諭之語。聖上之所欲面諭者,未知何事,故不顧他事,冒沒入來,臣尤惶悚。黨窟二字,卽持臣等而言也,臣何敢有所云云?而第所謂黨者,必有所執,必有依據而後,可以爲黨。而近來則不然,皆以仕宦之心,輒爲黨,而臣則以白首之年,官位至此,有何希望,而爲黨乎?至若鄭羽良·金若魯·金尙魯·元景夏若干諸人,皆有公忠之心,故果有所薦引者矣。以此之故,指以爲黨,而此則不過知其人之可取,而用之而已。豈有一毫黨私之意乎?上曰,此則果無黨窟矣。彼雖指卿等,謂有黨窟,而渠亦果無黨窟乎?在魯曰,近日朝著稍靖,故有若伈伈中生事者然,而此何必有黨窟乎?上曰,豈爲伈伈,而作此等事耶?武將外諸臣,皆仰達矣。閔應洙曰,今日時象,豈曰無黨乎?得和之疏,蓋以數十年蕩平,食效漠然,故有所云云。而黨窟二字,未知的指誰某矣。上曰,曾問金漢喆之所謂大黨,則只指元景夏。而今此尹得和之所謂黨窟,姑未問之,而卿等想必知之矣。李宗城曰,殿下卽祚以後,血心祛黨,而領左相同日拜相,同寅共貞,卽今蕩平主人,卽入侍兩大臣也。大抵法雖好,而豈無其弊,人雖善而豈每事盡善乎?行此蕩平之政,于今數十載,而幾止百年殺伐之禍,殿下其已食效矣。然其間豈無一二得失之可言耶?若使心公眼明者,論其得失,則未爲不可。而所未可知者,憲臣亦其色目中人,而今其爲言如此,臣莫曉其由也。至於黨窟二字,臣亦未知所指也。元景夏曰,小臣以眇然新進,非藉臣下之薦引,數年之間,致位至此。士爲知己者死,女爲悅己者容,殿下之所欲爲者,如果非矣,而臣若奉承,則是乃婦寺之忠,而殿下必欲去百年之痼弊,以致建極之治,則臣何敢不爲奉承乎?領相之蕩平,左相之蕩平,臣皆不知,而無論東西南北,罪犯名義者外,皆欲用之。故兩年銓地,豈無可言者,而臣心則本自如此矣。金漢喆至擧臣名,謂之大黨。而今此黨窟云者,臣何以知之?不能仰達矣。上曰,卿心如此,故謂之大黨耶?上曰,耳目之官,亦達之矣。尹光毅曰,無論彼此,豈無黨乎?第其新有黨窟云者,臣未之聞也。舊黨尙在,何論新黨乎?上曰,臺臣之言,甚沓沓矣。若如此治民,則不可矣。上曰,向者金時粲特爲饋酒者,欲其洗腸矣,其酒不能洗,而直下矣。今之朝臣,洗其腸然後,可也。初有尹得和,後有魚錫胤,脈絡相貫矣,在上者,雖欲調劑,其可得乎?大抵爲國者精神,而近來予之精神迷矣。向者宰臣之加望也,漠然忘之,初何爲而加望,而終何爲而不爲落點乎?擧措亦云異矣。予於世間事已杳然,何以則釋此負乎?惟願卿等,釋我負矣。來頭多有可爲之事,或可有用心處,而此外無復用心處矣。人君五十非多,而予則甲辰以後經歷者,不可量也。予之五十,殆若七十,釋此負則幸矣。若伸此志,則此外無所爲矣。左揆亦自知其年乎?卿豈能長在?元景夏亦豈能長在乎?繼之者豈易得乎?予則知之,而元良亦何以盡知乎?若有如得和者三人,則安能調劑乎?元景夏性甚傑豪,與人不合,而景夏之心,卽予之心也。予非欲袖手傍觀,此後諸臣,猶夫事黨,則非吾臣子也。先朝以敦勉一大臣甚勞爲敎,昔年之事猶如此。今之朝象,無一可恃,予之氣先憊矣。卿等之黨,必無亂國之理,而惡黨之禍,其幾甚微,其流之患,有不可量也。在魯曰,見幾而作四字,聖上只是斷章取義,而文字甚不襯合,非人君絲綸之間,所可用者,伏願特命刪去焉。上曰,今予所爲者,非威喝諸臣也。得和疏出後,乃以此後,若有如得和者,國有王章等語爲敎,則錫胤又繼而發之,此豈非黨窟而然乎?在魯曰,魚錫胤之疏,只論其臺言之不可摧折也。何可深責乎?上曰,魚錫胤稍勝,而猶尙如此,他何足說乎?惡黨者自相攻擊,其流之弊大矣。寅明曰,下敎雖如此,徒勞聖慮,而無其效矣。惟當處分得宜,適於中而已矣。上曰,雖使孔·孟復起,分析義理,黨人必無信聽之理矣。上曰,予當先諭左揆矣,使予作時象或問則當善爲云者,誠有所謂矣。爲國者只當看人賢否,而用之而已,不必互對也,亦不必分排也。向者許穆之孫,爲初入仕者,非爲分排也。五色之人,皆欲用之云者,亦非爲互對也。諸臣中與予心同者,唯元景夏矣。今日將諭卿矣,至於灣尹·萊伯之必互對者,亦似近俗矣。向者李倚天之除承旨也,卿之所達過矣。灣尹·萊伯則不可不擇,而至於倚天之爲承旨,又何妨乎?此不幾近於惡黨乎?領左揆不無互對之心,此不必若是也。只當以闊法處之,不可置嫌疑於其間也。左揆情勢方危蹙,不宜下如此之敎。而向日庭試坼榜時,至於壯元,卿以爲今無父兄,近頗衰替,予於此,不無慨然於卿者矣。彼雖今無父兄,豈可謂之衰替乎?寅明曰,伊時未知何以仰達。而第臣迫於聖命,不得已主試,常存自嫌之心,故至有如此之言矣。上曰,卿之心,固出於斯,果是無心之事矣。寅明曰,小臣於殿下,有君臣之義,父子之恩,每以知無不言自勉。而末世之事,多有拘礙,心有所知,而不能盡言矣。上曰,第言之。寅明曰,再揀擇中尹顯東女,是不可入者也。景夏曰,大臣之言至公矣。寅明曰,問于諸臣,或以臣言爲不然,則臣當伏不忠無狀之罪矣。尹顯東嘗出繼爲海嵩尉奉祀孫,而今雖破養,以其所後毋事,見棄於士流矣。領相則以親嫌,宜無所言,而第當下詢於諸臣而處之矣。上曰,是乃金幹上疏之事乎?寅明曰,然矣。上曰,諸臣達之矣。應洙曰,臣亦有親嫌,是乃臣兄之外孫也。宗城曰,公議不叶,果如大臣之言也。景夏曰,下詢之前,臣則賢大臣之言,俄已仰達矣。光毅曰,大臣之所達,果是公議也。上曰,尹顯東是入學時執事乎?李命坤曰,其時執事,卽尹在東矣。景夏曰,尹顯東自廢,而不見科矣。寅明曰,此事耳目之官,無所提論,誠可慨然矣。上曰,承旨書之。命坤進伏書之曰,今聞大臣陳達,可謂爲國忠心,惜乎。于今耳目之官,雖曰寥寥,此等重事,其豈若此?尹顯東女再揀擇拔之,不察宜飭該曹,該府堂上推考。在魯曰,今番使行回還後,不可無謝恩使,而彼中議論亦如此,故僚相有所先報矣。取考前例,則明春似當有陳賀使,若兼謝恩使而送之,則正合事宜矣。上曰,後日政卽爲差出陳賀兼謝恩使,可也。出榻敎在魯曰,扁額二字,不是無心之事,而無可揭之所矣。上曰,今之弓矢,非書冊之比,且扁額之賜額,似有意而揭諸何處則可乎?寅明曰,別置他所,而彼若來覓,則出而視之無妨矣。上曰,以此爲之,似好矣。在魯曰,日昨臣疏中,陳舊還事,以兩南稍實邑,從輕略捧,其餘竝宜姑停爲言,而有依施之命矣。還朝後聞備局,因兩南分等狀啓,湖南稍實邑,則最近一年條徵捧,嶺南稍實邑,則最近一年條折半徵捧事,已爲回啓知委云。兩南年事一般,而湖南則一年條全捧,嶺南則半捧,已涉不均。且凡令當從後施行,臣疏之批,旣在後,則當從輕改定。兩南稍實邑,最近一年條,竝限三分之一徵捧事,更爲分付,何如?上曰,依爲之。出擧條在魯曰,戶判所遭,必無行公之理,今方連呈辭單,重任久曠,實爲可悶。且來頭吉禮當前,不可無變通之道矣,許遞,何如?上曰,依爲之。出榻敎在魯曰,以前監司宋秀衡山訟事,兩隻皆有擊鼓,而聞訟隻李希哲原情,有驚駭叵測之說云。故臣取而觀之,則希哲所爲,誠萬萬絶痛矣。山訟是非,姑捨勿論。近來鄕人,與人山訟,恐其不勝,則乃以不敢聞之說,肆爲脅持之計。若不別樣嚴處,痛絶此習,則日後之弊,有不可言矣。宋家則旣聞此說,不敢暫爲仍置,今方掘移藁葬云。而此事決不可尋常處之。渠以人臣不敢聞之言,陷人則便是告變,治以誣告之律,實爲正當。而雖不能然,嚴刑數次,勿限年遠配,斷不可已也。上曰,領揆之言是矣,而刑推遠配猶歇矣。左相之意,如何?寅明曰,臣亦嘗遭如此之事矣,末世人心不淑,不可不明著律令,以杜後弊,領相之當用誣告律云者是矣。應洙曰,臣則詳觀其原情矣。李希哲旣發此言,則渠之先山,亦當掘移,故以爲兩班,則不可用,常漢則可用云。世豈有如此凶巧之人乎?臣意則各別嚴治,以懲日後宜矣。上曰,關係甚重。當此世道,此等人心,不可不別樣嚴懲。令該曹,依誣告例,勿拘日次,連爲嚴刑窮問,可也。出擧條在魯曰,故相臣洪致中素有淸簡之名,家甚貧匱,身後家事益零替,奉祀之孫,或京或鄕,飄泊不能自存,殊可矜憫。曾因筵臣陳達,故相臣鄭載嵩以淸謹,有奉祀孫錄用之命,此外亦多有可據之例云。故相臣受知聖明,契遇不泛,奉祀孫洪益彬亦是佳士,特命除職,似合於聖朝念舊之道矣。上曰,聞此所達,予心愴然,依爲之。卽令擧行,可也。出擧條上曰,門限已迫,金虎門留門事,分付。假注書韓光協承命而出。上曰,注書誰也?寅明曰,韓光協也。卽左承旨師得之從姪,故判書臣配夏之孫,壬辰光國功臣應寅之大代孫也。上曰,此乃承襲者乎?寅明曰,此爲支孫,故不當承襲矣。上曰,然矣。上曰,灣尹若有所懷,則陳達,可也。朴師昌進曰,臣百不猶人,藩任之重,實是難堪矣。卽今使行,無事回還,似無所憂,而備邊之策,不可不念。邑弊軍瘼,姑未目擊,故不敢煩陳,赴任之後,當隨事啓達矣。光毅曰,臣性本遜愞,不合於言議之地,跡又臲卼決無冒據之勢,而召命之下,分義是懼,黽勉承入矣。俄於筵中詢問時,言辭訥掘,不能開發聖聽,致承溫淪之敎。又於備忘中,又承耳目寥寥之敎,臣何敢一刻仍冒於臺次乎?請命遞斥臣職。上曰,勿辭。命坤曰,執義尹光毅,再啓煩瀆,退待物論矣。上曰,知道。光毅退出。在魯曰,臣疏批中四字,特命刪下,則幸甚幸甚。宗城曰,王言一播,四方傳誦,絲綸之間,不可不愼,今此領相之所達是矣。上曰,魚錫胤之疏持來。假注書李顯重承命持入。上曰,承旨讀之。命坤進讀訖。上曰,書之。命坤書之曰,相臣初批旣諭,而噫,調劑其黨,幾年固心。若以協贊調劑,譏嘲駭目,則其弊可勝道哉?頃者都憲之疏,可謂無謂。則一猶駭也,況再乎?相臣之批,旣喩其嚴飭,宜先此等之人,其漸不可不嚴杜。正言魚錫胤特削其職,以銷其萌,其章給之。上曰,翰圈斯速爲之,可也。吳彦儒曰,下番翰林鄭元淳,與新差同春秋徐命彬,有應避之嫌,在下當遞,故翰圈似不得趁卽擧行矣。在魯曰,翰圈旣有斯速爲之之命,則合有變通之道,同春秋遞之無妨矣。上曰,領事旣達,同春秋今姑改差,翰圈使之卽爲擧行,可也。出榻敎諸臣以次退出。
上在昌德宮。停常參·經筵。
下直,庇仁縣監李喜謙,丹城縣監蔡膺一,森森坡萬戶韓泰彬。
備忘記,今下弓矢,森森坡萬戶韓泰彬處給送。
鄭俊一,以都摠〈府〉言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,執義尹光毅引避退待,尙未處置。除在外·傳旨未下外,掌令南泰赫·李延德竝卽牌招,以爲處置之地,何如?傳曰,允。
李普昱啓曰,校理韓翼謩,副校理李昌誼昨旣有只推之命,竝卽牌招,以爲入直之地,何如?傳曰,允。
又以侍講院言啓曰,本院新除授弼善金時粲,除拜累日,尙不出肅。卽爲牌招察任,何如?傳曰,允。
以弼善金時粲牌不進罷職傳旨,及校理韓翼謩牌不進禁推傳旨,傳于李普昱曰,竝推考傳旨捧入。
鄭俊一,以司饔院官員,以監膳提調意啓曰,生鮮廛人等,來訴于本院。以爲卽今雖未合氷,冬節向晩,魚族中秀魚一物,與他有異,自知其時,隱入不出。漁漢等設網累日,未免空還,闕供生事,迫在朝夕云。秀魚之難捉,誠如所訴,在前如此之時,以雜魚及活鷄,有參半代封之規。而莫重御供,自下不敢擅便,惶恐敢啓。傳曰,參半代捧。
李普昱,以內醫院官員,以都提調意啓曰,進上臘藥磨鍊,則庫中不足之數,肉桂二斤三兩,龍腦一斤五兩一錢,沈香一斤五兩,犀角七斤八兩,訶子十兩,木香二斤,朱砂二斤十二兩四錢,白檀二斤五兩,砂仁一斤五兩,唐黃連八兩,丁香二斤,白荳蔻一斤,肉荳蔻一斤四兩,附子三兩,桂皮五兩,三乃子十三兩,全蝎一斤五兩,石雄黃二斤,牛黃年例七十七部及加劑十二部,東朝別進上龍腦安神丸一劑所入三部一錢,世子宮供上臘藥所〈入〉十部,竝令該曹,卽速進排,何如?傳曰,允。
掌令李延德啓曰,臣以無似,忝叨言地。而聞見不廣,凡於一切時事,有同聾瞽,未嘗論一事斥一人,其爲貽羞於臺閣大矣。卽伏聞昨日筵中,以尹顯東事,大臣有耳目之官,誠爲慨然之斥,而聖上亦以寥寥爲敎。前席語祕,雖未得其詳。而臣旣在耳目之列,不當論不論之失,則此尤臣難冒之一端,豈可以入臺之屬耳。有所自恕,而獨爲晏然於臺端也哉?右僚旣以此引避,召命之下,謹此趨詣,而臣方自咎之不暇,有難可否於其間。請命遞斥臣職。答曰,勿辭。
李普昱啓曰,掌令李延德再啓煩瀆,退待物論矣。傳曰,知道。
副校理李昌誼疏曰,伏以臣,纔罷諫銜,旋叨館除,翦拂之恩,殆若獨偏,臣驚感惝怳,莫省攸措。顧今天災荐臻,聖心憂勞,此誠君臣上下警惕交勉之會。而館僚不齊,講筵久停,殊非遇災修省之義。區區憂愛之忱,固宜不揆愚賤,少效職責。況臣離違軒陛,居然已經歲矣。尤豈不欲一望淸光,以伸戀結之懷哉?第臣本來情地兢蹙,決難冒進之由,前旣略暴於辭疏,日月之明,庶或俯燭。且伏見昨日筵中,耳目寥寥之聖敎,尤不勝惶愧之至。臣亦伊時,適忝言官,今於誨責之下,顧何可諉以移職晏然而已乎?抑臣方有懇迫情私。老母宿患胸腹之痛,入冬以來,寧日恒少。近因寒暖不適,將攝失宜,挾感添發,症形忒重。當其氣升痛極之時,輒致昏窒不省,頻灌藥飮,僅得回甦。臣左右扶護,晝宵煎灼,離捨供職,實無暇論。玆不得不隨牌趨詣,哀籲於孝理之下。伏乞聖慈,曲加憐憫,亟許遞臣職名,俾便救護,不勝萬幸云云。答曰,省疏具悉。爾其勿辭護焉。
上在昌德宮。停常參·經筵。
夜五更,月犯太微西垣。
李普昱啓曰,校理韓翼謩旣有只推之命,卽爲牌招入直,何如?傳曰,允。
又啓曰,大司諫尹汲除拜屢日,不爲出肅,儒生課製,尙未擧行,事甚未安。卽爲牌招,何如?傳曰,允。
鄭履儉啓曰,執義尹光毅,掌令李延德引避退待,尙未處置。監察茶時,俱甚未安。掌令南泰赫,持平宋昌明竝卽牌招,何如?傳曰,允。
李命坤啓曰,大司憲未差,執義尹光毅,掌令李延德避嫌退待,南泰赫,持平宋昌明陳疏入啓,林象元牌不進傳旨未下。今日以監察茶時之意,敢啓。傳曰,知道。
行都承旨兪健基,左承旨韓師得,右承旨李普昱聯名疏曰,伏以臣,卽伏見掌令南泰赫之疏。則以其昨日疏避之不捧,譏斥本院,誠不勝駭惑之至。其日委折,詳悉於該房之疏,今不必架疊。而退捧之際,臣等亦爲與聞,則今不可獨爲晏然於職次。敢此聯章呼籲,伏乞聖明,亟遞臣等之職,以安私分,不勝幸甚。答曰,省疏具悉。卿等勿辭。
右副承旨鄭俊一疏曰,伏以臣,卽伏見掌令南泰赫之疏,以其昨日疏避之不捧,盛加侵斥,臣看來不覺駭惑之至。蓋其時事狀,自有委折。泰赫之昨避,未嘗本事全沒實狀,只以寥寥二字,懸空說去,未免糢糊,不成避嫌體段。故與院僚相議退却,則忽然出去,書呈一疏,而不過避辭之謄呈而已,不得已還給。而至於李延德,則據實爲說,誠得避體,故果爲捧入矣。今者泰赫,承牌呈疏,而疏語與昨日避辭,大相反,添入新語,依樣李延德之避語,末乃以一捧一却爲言,顯加譏斥。若使泰赫昨日之避與疏,果如今日之疏,初何可不捧?而今忽全諱昨避,一反前語,有若可捧之章,無端不捧者然,只堪一笑。雖然,臣旣被其斥,理難晏然在職。玆敢陳章,略暴事實。伏乞聖明,亟遞臣職,以謝臺言,不勝幸甚云云。答曰,省疏具悉。其何撕捱,爾其勿辭察職。
禮曹判書趙觀彬疏曰,伏以臣於本職,自知萬萬不稱,前後膺命,只爲暫伸義分,非敢有因仍遲徊之計,旋尋長單,惟以及早解免爲期矣。伏聞日昨筵中,以尹顯東家捧單事,有禮官問備之敎,臣誠不勝悚蹙之至。前席語祕,雖未得其詳,而相臣旣以揀單至重之事,咎之以不察,至有警責之請,則職在該掌,宜不敢晏然。而苟使相臣,有欲拔之意,則何不於初揀後,卽有陳論,而今始爲此耶?勿論如何,在臣自處之義,終不可以薄勘爲幸,淟涊仍據,以益其冒沒之譏矣。玆敢冒陳短章,仰暴危懇。伏乞聖慈,亟命先遞臣春官之任,仍治臣居職尸素之罪,以幸公私焉云云。答曰,省疏具悉。卿其勿辭察任。
掌令南泰赫疏曰,伏以臣,性本疏迂,年又衰邁,平居杜門,與人罕接,凡於一切時事,殆若聾瞽,實不合於淸朝耳目之寄。而昨忝是職,適値親臨放榜之時,不敢違傲,黽勉承膺,一味虛帶,未效一日之責,私心愧恧,靡所容措矣。伏聞日昨筵中,大臣以尹顯東事,旣有耳目之官,誠爲慨然之斥,聖上又以寥寥爲敎。臣於是已不勝其慙悚。而繼以僚臺處置,天牌下臨,僚臣旣以此引避。則臣亦近日言官中一人也。臣方自訟之不暇,其何敢可否於其間乎?臣之處義,固在應避之科,而避辭旣傳之後,喉院忽復還給。至於僚臺之避,則無一辭捧入,一事同避,一捧一却,未知果合於惟允之義。而以疏自列,又爲見阻,此莫非如臣疲劣,不能見重於同朝之致。揆以廉義,尤不容晏然於臺次。玆敢隨牌詣闕,更陳未徹之章,略暴事實,徑歸私次。伏乞聖慈,亟命鐫罷臣職,以安私分,以重臺體,不勝萬幸云云。答曰,省疏具悉。爾其勿辭,從速察職。
持平宋昌明疏曰,伏以臣,頃往楸下,病淹屢日。昨始回程,未及入城,忽承柏府除旨,繼有馹召之命。臣誠惝怳感激,莫省攸措,强病疾馳,纔已來伏私次。今以右僚處置事,天牌狎臨,在臣分義,固當竭蹶趨承。而第伏聞日昨筵中,寥寥之敎,蓋由於大臣慨然之斥。而僚臺旣以大臣之言爲避,則大臣卽臣堂兄也,旣有應避之嫌,可否之際,不敢參涉,其義較然。旣不處置,則理難在職。且臣病狀,越添於觸寒撼頓之餘,頑痰橫結於胸背之間,左右牽痛,轉動俱妨,委頓床褥,宛轉叫苦,自力詣臺,實無其望。玆敢隨詣闕外,猥陳短章,略暴難冒之狀,慢蹇之罪,益無所逃。伏乞聖明,天地父母,俯垂鑑諒,亟許鐫遞,且治臣罪,以肅朝綱,不勝萬幸云云。答曰,省疏具悉。爾其勿辭,從速察職。
上在昌德宮。停常參·經筵。
夜四更,月入太微西垣內。
兪健基啓曰,吏曹郞廳來言,臺鍊有闕,政事何以爲之?取稟。傳曰,當日爲之。
又啓曰,左承旨韓師得,右副承旨鄭俊一今日不爲仕進,竝卽牌招,何如?傳曰,允。
鄭履儉啓曰,執義尹光毅,掌令李延德引避退待,未卽處置,事甚未安。除牌不進傳旨未下外,呈告未肅拜人員,竝卽牌招,以爲處置之地,何如?傳曰,允。
又以侍講院言啓曰,本院新除授弼善金時粲旣有只推之命,而又呈辭單,不爲出肅,更卽牌招察任,何如?傳曰,允。
又啓曰,大司憲未差,執義尹光毅,掌令李延德避嫌退待,南泰赫陳疏入啓,持平宋昌明牌不進,林象元牌不進傳旨未下。今日以監察茶時之意,敢啓。傳曰,知道。
以弼善金時粲牌不進罷職傳旨,及校理韓翼謩牌不進禁推傳旨,傳于韓師得曰,竝推考傳旨捧入。
具允明有頉,代以成天柱爲假注書。
李顯重有頉,代以許彙爲事變假注書。
傳于兪健基曰,陳賀兼謝恩使,宗室中,今日政差出。
鄭履儉啓曰,今日政新除授玉堂,待下批牌招入直,何如?傳曰,允。
有政。吏批,判書李箕鎭病,參判元景夏進,參議任珽呈辭入啓,行都承旨兪健基進。
兵批,判書徐宗玉病,參判魚有龍病,參議權爀病,參知金相奭入直進,同副承旨鄭履儉進。
吏批啓曰,判書李箕鎭病不來,參議任珽呈辭入啓,小臣獨政未安,何以爲之?敢稟。傳曰,仍爲之。
又啓曰,慶源府使,今當差出,而未準朔禁軍,竝擬,何如?傳曰,允。
又啓曰,玉堂闕員,今當差出,而擬望之人乏少,相避竝擬,何如?傳曰,允。
以趙觀彬爲戶曹判書,李益炡爲大司憲,金時粲爲獻納,鄭錫五爲右參贊,崔尙鼎爲三陟府使,趙明履爲禮曹參議,李箕鎭爲同成均,洪益三爲正言,兪彦民爲兵曹佐郞,李廣矩爲工曹正郞,李邦鎭爲典籍,洪舜元爲顯陵令,閔百行爲應敎,陽平君檣爲陳賀兼謝恩使,李日躋爲副使,李益炡爲同春秋,金礈爲慶源府使,林象鼎今下中直。
鄭履儉,以兵批言啓曰,新除授阿吾地萬戶孟夏權呈狀內,老母今年八十歲,情理所在,決難遠離赴任,斯速啓遞云。邊將之親年七十五歲以上者,許遞其任,已有定式,依例改差,何如?傳曰,允。
又以兵批言啓曰,新除授景福宮假衛將鄭希僑呈狀內,素患痰病,遇寒添劇,方在委頓中,實無供任之望,斯速啓遞云。今姑改差,何如?傳曰,允。
以金濟副護軍單付,金始炯·鄭壽期爲副司直,鄭觀河爲副司果,張志恒·韓光協爲副司正,南虞候閔厚基今加折衝。
鄭履儉,以義禁府言啓曰,卽接月令醫員朴萬禧手本,則保放罪人權崇病勢今已向差云。還囚之意,敢啓。傳曰,知道。
韓師得,以宣惠廳言啓曰,卽接戶曹所報,則臘藥牛黃,從前自戶曹,給價貿用者,加定元貢,自本廳上下事,覆啓,允下矣。大同設立時,磨鍊貢案,只以十二斗所捧,分排上下者,實出於十分詳審,爲國家經遠之謨。故此外加用之類,則不得干與於元貢之間,皆自戶曹,給價別貿者,自是不易之典。當初定式,意非偶然。而元貢與別貿之價,多少懸殊,故貢人則必欲受食其厚價,戶曹則必欲移送於他司。前後此等之請,非止一再,而輒皆防塞者,亦非專出於惜費之意也。蓋以大同法意至嚴,不可有所變改,而重貽無窮之弊於外方民生故也。今此臘藥牛黃,旣係別貿,而貢人等之希望僥倖,不顧法例,至煩天聽者,誠極猥屑。在本廳之道,固當施之以一切之規,而御藥事體至重,臘劑日字且迫,則不可無一時變通之道。此則依庚子加定例,以兩湖正布價米,姑令施行。而此路一開,加定之類,接蹤而起,則其勢將至於戶曹,別貿盡爲革罷。本廳大同,次次加定,雖以卽今已啓下者言之,戶曹赤豆,貢人等亦視此繼起。至於呈上,言下該曹,地部非不知此弊,而惟欲移送他衙門,以自惠廳上下之意覆啓,又以別單啓下移送。若此則非但別貿戶曹,元貢亦將次次盡爲移屬本廳,大同何以支當乎?事極無謂,大關後弊。赤豆貢物,移送本廳之別單亦置之,今後則凡係貢人等,移屬本廳之請,一切防塞事,永爲定式,何如?傳曰,允。
上在昌德宮。停常參·經筵。
李命坤,〈以〉都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪健基啓曰,右副承旨鄭俊一今日不爲仕進,卽爲牌招,何如?傳曰,允。
鄭履儉啓曰,執義尹光毅,掌令李延德引嫌退待,已至多日,尙未處置,連日監察茶時,俱涉未安。呈辭入啓牌不進傳旨未下外,大司憲李益炡卽爲牌招,何如?傳曰,允。
又啓曰,大司憲李益炡陳疏入啓,執義尹光毅,掌令李延德避嫌退待,南泰赫呈辭入啓,持平宋昌明·林象元牌不進傳旨未下。今日以監察茶時之意,敢啓。傳曰,知道。
李普昱啓曰,校理韓翼謩昨旣有只推之命,副校理李昌誼由限已過,竝卽牌招入直,何如?傳曰,允。
兪健基啓曰,假注書韓光協,因奉敎李毅中疏,謂有情勢難安,卽爲徑出,依定式,禁推傳旨捧入之意,敢啓。傳曰,知道。
李普昱啓曰,檢閱吳彦儒·鄭元淳,因奉敎李毅中疏,陳疏徑出,原疏纔已捧入矣。所當直捧禁推傳旨,而此與無端徑出有異。推考警責,何如?傳曰,允。
李命坤啓曰,事變假注書許彙時無職名。令該曹,付軍職,冠帶常仕,何如?傳曰,允。
兵曹口傳政事,右捕廳從事官,以李再新爲〈之〉。
以慶尙監司狀啓,十一月令,宗廟薦新及朔膳進上生靑魚,限內不得封進,惶恐待罪事,傳于李普昱曰,勿待罪事,回諭。
以全羅監司狀啓,十月·十一月朔進上甘苔·海衣,限內不得封進,惶恐待罪事,傳于李普昱曰,勿待罪事,回諭。
以全羅監司狀啓,茂朱等官居寡女全召史女等,爲虎嚂死事,傳于李普昱曰,嚂死人等,令本道恤典擧行。
左議政宋寅明箚曰,伏以臣之情勢,種種危臲,公議迭發,譏斥交集。則其何可徒恃寵靈,唐突冒出?而日昨史官宣召,適在擧朝憂慮之中,臣不敢自恤廉義,强顔登對。及夫聖敎縷縷,開示敦勉,有可以感泣,則亦不敢更煩撕捱,姑此泯伏,而因仍蹲冒,實非始計。此際得見禮曹判書趙觀彬辭疏,則以尹顯東事,咎臣以初揀後,不卽陳論,辭約意深,有不勝其驚惑者。然玆事陳請之差晩,臣亦知之,而筵對卒卒,未及悉暴,則今幸得間矣。臣於前月二十九日起居之班,得伏見初揀備忘,始知顯東之有女,亦在揀中,或不無一二私酬酢。而其日夕,見差考官,仍鎖試院,考試纔畢,卽聞有所遭,繼又引罪縮伏,無由登筵,則雖欲陳請,其可得乎?然使他人,有可以言之,則亦何必煩臣陳請。而顧今世道,未必有出一言觸其家之怒者,公議雖鬱於下,而聖上亦將何從,而聞之耶?臣之伊日登對,出於不意,而再揀之期,亦且迫近。臣於此,不得不較量公私輕重,綽約陳論,而終不無多少嫌礙,故必以下詢廷臣爲請者也。此等事勢,重臣非不知之,而其言猶如此,臣之難安,又一倍矣。其不可淟涊仍冒於匪據者審矣。伏乞聖上,特賜鑑諒,亟命遞臣相職,仍命重勘臣妄言之罪,以謝人言,俾安私分焉。取進止。答曰,省箚具悉卿懇。此何足撕捱者?卿須安心勿辭,亦勿引咎,其卽視事焉。仍傳曰,遣史官傳諭。
右副承旨鄭俊一疏曰,伏以臣,卽伏見掌令南泰赫之再疏,慍怒於昨日臣疏。盛氣張皇,恣意譏斥,轉加一層。噫噫怪哉,憲臣之爲此擧也。臣之昨疏,只明其一捧一却之所以然也。則在憲臣,有何可怒之事,而不思其自反之道,又如是縷縷不已者,抑何意也?憲臣伊日之避,其果成說,而臣故却之耶?翌日之疏,仍用前辭,而臣故對辨耶?自知其避辭之全不成樣,乃反專襲李延德之文,而至謂之一捧一却,有若前所避辭果如是,而政院故爲之退却者。然臣安得不一辨其事實哉?當初引避之際,未詳筵話,囫圇說去,誠如其言。而退却之後,往復開發,不啻數三次,則欲其所避之免人嗤點也。而終不覺悟,忙忙出去者,果何事耶?李延德則追後詣臺,而其避又未免如此。故臣亦一體却之,以與泰赫往復者,略綽書示,則延德一見自覺,卽改以呈。臣所以捧入也,若使泰赫,卽其所改呈,如延德之爲,則臣果無一言卽捧。而不此之爲,自嫌於醜拙之全露,抑勒爲說,乃反曰,曲循情面,惟意操縱,野哉言也。雖急於自護其短,何其不擇發若是耶?臣固付之一哂,不欲較辨,而其所侵斥,旣深且緊,揆以私義,亦難晏然在職。更陳短章,略暴情實。伏乞聖明,俯察臣難安之情勢,亟遞臣所叨職名,以安私分,以謝人言,不勝萬幸。臣無任屛營祈懇之至。傳曰,非互相若此者,給之。
掌令南泰赫疏曰,伏以臣區區踪地,實無仍冒臺次之望,昨控一疏,冀蒙鞶遞,而及承聖批,反以勿辭察職爲敎。臣誠惶隕失圖,尤不省措躬之所也。今以僚臺處置,監察茶時,天牌狎至,不敢坐違,謹此趨詣。而第臣於右副承旨鄭俊一之疏,誠不勝萬萬駭惑者。臣之再昨引避之際,其時筵話,全未承聞,只據朝紙所出,聖敎中寥寥二字爲避。而至於僚臺,則詣臺之後,承宣汲汲謄送筵話一本,故僚臺之避,視臣避辭,頗似詳悉。而雖然,此不過字句間煞有詳略而已。顧其大體則同也。承宣之只循情面,惟意操縱者,殊欠惟允之道。及臣再疏之上也,不過平說道理,少無礙逼。喉院之語,在承宣之道,固當媿服之不暇,而今反忽地噴薄,湊得許多不好底文字,抑勒臣身,不遺餘力。承宣許多年紀,尙有如許閑氣,臣竊爲之一哂也。臣誠白首衰苶,不欲與之較挈,而疲惱則極矣。以此情地,尤無一刻蹲冒之勢。玆敢隨詣九閽之外,略暴短章,仰瀆宸嚴。伏乞聖明,亟命鐫削臣職,以安私分,以謝人怒,不勝萬幸。臣無任屛營祈懇之至。答曰,省疏具悉。此何互相若此者,勿辭察職。
大司憲李益炡疏曰,伏以臣,情地危蹙,杜門屛蟄,忽伏承柏府新除之命。臣誠驚惶震惕,罔知攸措。顧此言責之任,是臣從前自畫之地,實無復叨之勢,而且向來諫臣論啓,多有機括,追思至今,餘悸未已。官職去就,尤無可論,區區自處之義,惟當一遞爲期矣。噫,臣以拙弱之質,孤畸之蹤,本不足備數於器使之末。而惟是受恩罔極,無所裨補,耿耿寸忱,只在於筋力奔走,庶幾殫心竭力,少效涓埃之報。凡係職事,不自量度,有除輒膺,以致僨敗,反省慙赧,尙誰咎哉?第臣之所自悼者,本來性偏,與世寡諧,不善俯仰於人,官無內外,積困唇舌,左右顚擠,殆不自安。惟恃聖明在上,其卒不至於墮落機穽者幸矣。而彼諫臣之言,一筆句斷,專事蹈藉,何其下語之易,而不少斟量耶?臣雖鄙劣,顚髮已種種矣。豈可與年少氣銳之輩,費辭呶呶於日月稍久之後?而在臣廉義,決不可抗顔冒居於是職。玆敢隨牌陳章。伏乞聖上,亟賜鐫遞,以靖私義,千萬幸甚。臣無任屛營祈懇之至。答曰,省疏具悉。頃者業已下敎,其何足撕捱?卿其勿辭,從速察職。
校理韓翼謩疏曰,伏以臣於見職,有必遞之義,無可據之勢。控章而未蒙準許,呈單而長見退却,積罪慢蹇,誅責亦不加,臣於是,惶隕抑塞,跼高蹐厚,每一牌召之下,輒遑遑乎求死不得,其情誠窮且慼矣。矧今災異非常,聖心憂懼,進言者動以懋聖學,恢聽納仰勉,而如臣無似,充數經幄,隱默悚縮,日事違逋,終闕一言之裨補,莫效勸講之職責,論其罪負,尤難倖免矣。臣於日昨,猥陳母病,幸聖上,曲加矜諒,許其救護,闔門感祝,不知所云。臣母所患,今及一旬,尙無減勢。蓋老人氣力,更有宿病,六氣之感,視凡人忒重故耳。見方委身床褥,全廢食飮,神氣委薾,轉側須人。臣方左右扶護,檢方秤水之不暇。設令臣無他難進之端,只此情理,決難離捨供職。玆敢祗隨庚牌,申暴哀籲於孝理之下。伏乞聖明,天地父母,俯加憫憐,亟許鐫削臣職名,俾便救護,仍命所司,重勘臣前後辜犯,以礪臣分,千萬幸甚。臣無任屛營祈懇之至。答曰,省疏具悉。爾其勿辭護焉。
奉敎李毅中疏曰,伏以日昨本館新圈,卽新定式後,初行之事也。顧臣以萬萬庸魯,苟充於三員之內,冒當是事,明知其必致昏僨。而屢次催促,成命之下,旣不得逃遁,則有不敢一味延拖,强疾出參。而因筵中不爲可否,直圈以取之敎,不得預爲消詳某人之當爲與不當爲,節目中又有次點,亦取之。令臣遂與兩僚,約以必圈,衆議所取,無小瑕摘之人,以對揚我聖明改法嚴重之意云矣。及其圈成,而韓光協者,以次點得參。此人雖云華閥,聞有疵點者,而兩僚之必取是人,曾是不意。臣固中心惝怳,或慮前聞之不審,未卽發說,兩僚以圈事順成爲言。而臣以唯唯漫應之,又勸焚香之同參,而以疾辭焉。退而詳知,則光協之祖配夏,曾在壬寅,主勘逆虎僞勳,見棄公議甚嚴。其子若姪,不敢與議於新進榮選,則其孫之今不可混玷是圈,以壞史選,而弛隄防也,明矣。且念朝家之以薦爲圈,未始欲取人之不如前也。只欲矯一人被斥,全薦見棄,史局長空之弊,而又慮夫不當參者,因廣取而混參,則至開指名訾斥之路,已有前例,於此可以仰揣聖意之益致謹嚴也。況且此任,雖有些少物議,已不宜苟然薦進,如光協之有瑕釁者,尤豈可濫廁乎?臣旣決知其不合,而諉以圈事之已完,焚香之已過,終不一陳於聖明之前,則是負我殿下定法嚴飭之意也。若其不卽論列之失,雖坐於詳聞審察之致,而初不能事事溺職謬誤之責,則臣實甘受。玆敢不避晩後之譏,據實仰暴於黈纊之下。伏乞聖明,亟賜處分,以嚴翰選,仍治臣臨事昏錯之罪,以重史局,千萬幸甚。臣無任云云。答曰,省疏具悉。飭礪之下,豈敢若此乎?其涉寒心。勿辭察職。
檢閱吳彦儒·鄭元淳等疏曰,伏以臣等,猥以無似,濫叨史職,又當圈事,夙宵懍惕,常以僨誤大事,孤負職責爲懼矣。日前筵中,聖上至以公平二字,丁寧勉勅,臣等自承此敎,益自感激。惟以秉公祛私,爲一分報效之圖,而祗緣取捨之際,意見或異,終未副我殿下至公之盛意,臣等誠不勝惶媿。而第以圈事順成爲幸,忽伏見奉敎李毅中之疏,則以被圈人韓光協,謂有疵點。至以兩僚之必取是人,曾是不意爲言,臣等相顧驚訝,實不知所以也。光協之祖,若勘逆虎僞勳,則初豈擧論於圈中?而臣等所聞,異於毅中之所聞。臣等雖是後生,蓋聞其逆虎勘勳,在於光協祖身沒旣久之後,已有其姪左承旨臣韓師得,年前疏暴,而其時且有大臣之筵中陳白,則臣何必更爲之替辨也?噫,伊日圈成之後,三僚盍簪,酬酢從容,苟有怳惚之疑,果如其言,則何不卽席說破,而今乃疏論於焚香屢日之後者,抑有其由耶?臣等實未曉也。臣等俱是主圈之人,而今者疵議,忽發於同事之僚寀,則臣等誤圈之罪,於是著矣。其何可晏然在職乎?玆敢相率陳章,徑出禁扃。伏乞聖明,先治臣等僨事之罪,以嚴史選,仍勘臣等擅離之辜,以肅朝綱,千萬大幸。臣無任云云。答曰,省疏具悉。其斥過矣。爾等勿辭,從速察職。
上在昌德宮。停常參·經筵。
仁敬王后忌辰齋戒。
李普昱啓曰,兵曹兼春秋有闕之代,令該曹,卽爲口傳差出,何如?傳曰,允。
又啓曰,新除授應敎閔百行時在京畿驪州地,斯速乘馹上來事,下諭,何如?傳曰,允。
又啓曰,奉敎李毅中,檢閱吳彦儒·鄭元淳疏批已下,竝卽牌招,何如?傳曰,允。
李命坤啓曰,大司憲李益炡牌不進,執義尹光毅,掌令李延德避嫌退待,南泰赫呈辭受由,持平宋昌明牌不進傳旨未下,一員未差。今日以監察茶時之意,敢啓。傳曰,知道。
鄭履儉啓曰,執義尹光毅,掌令李延德引避退待,已至多日,尙未處置,事甚未安。憲府除呈辭受由·傳旨未下外,大司憲李益炡卽爲牌招,何如?傳曰,允。
李普昱啓曰,右副承旨鄭俊一今日不爲仕進,卽爲牌招,何如?傳曰,允。
備忘記,史官一員待命,騎馬三匹立之。
李命坤啓曰,備邊司郞廳來言,今日賓廳坐起日次,而國忌齋戒相値,頉稟。傳曰,知道。
鄭履儉啓曰,賓廳坐起,旣已頉稟,所當持公事入侍,而國忌齋戒相値,頉稟。傳曰,知道。
鄭履儉,以義禁府言啓曰,卽接月令醫員朴萬禧手本,則時囚罪人權贒素患脚病,添劇於屢日處冷之餘,兩脚浮高,肢節刺痛,且感寒疾,頭部烘熱,遍體如束,若不趁卽調治,實有死生之慮云。自前罪人病勢如此,則有保放救療之規,敢此仰稟。傳曰,依爲之。
以慶尙監司狀啓,昌寧等官居御保金岳只等渰死事,傳于鄭履儉曰,渰死人等,令本道恤典擧行。
上在昌德宮。停常參·經筵。
仁敬王后忌辰。
李命坤啓曰,執義尹光毅,掌令李延德引避退待,已至多日,俱未處置,事甚未安。除呈辭受由·牌不進傳旨未下外,大司憲李益炡卽爲牌招,以爲處置之地,何如?傳曰,允。
又啓曰,大司憲李益炡牌不進,執義尹光毅,掌令李延德避嫌退待,南泰赫呈辭受由,持平宋昌明牌不進傳旨未下,一員未差。今日以監察茶時之意,敢啓。傳曰,知道。
又啓曰,明日次對,兩司當爲進參,除引避退待·呈辭留院·牌不進傳旨未下外,未肅拜人員,竝待開門牌招,以爲推移入侍之地,何如?傳曰,允。
兪健基,以禮曹言啓曰,今此回還使臣,齎奉皇茟出來時,自各該道,別定差使員,具龍亭儀仗迎候事,備局啓下知委矣。皇茟到迎恩門後,當有迎接節次,而本曹無皇茟迎接前例。取考壬子·己未兩年史冊出來時謄錄,則史冊入京日,本曹堂上郞廳各一員,禮貌官二員,先詣慕華館,與使一體陪來。而黃幄次·黃屋龍亭·黃儀仗·鼓吹陳列忠贊衛·當部官員·義禁府郞廳·淸道人·部將考喧·軍士前導及道路修掃鋪黃土等事,竝令各該司擧行矣。今亦依此例擧行乎敢稟。傳曰,知道。
又啓曰,明日慕華館皇茟迎接時,禮曹堂上一員,當爲進去,而判書未差,參判李周鎭,以承文提調,黑草査對進,參議趙明履未肅拜,無進去之員。參議趙明履卽爲牌招,何如?傳曰,允。
鄭俊一,以禮曹言啓曰,今此皇茟,自慕華館詣闕時,盛龍亭·具儀仗,進詣仁政殿。殿內使臣,親奉傳授於承旨,以承傳色內入乎?只自政院直爲內入乎?此無可據之例,何以爲之?敢稟。傳曰,以承傳色入之。
上在昌德宮。停常參·經筵。
下直,長峯萬戶愼惟仁。
鄭履儉啓曰,大司憲李益炡牌不進,執義尹光毅,掌令李延德避嫌退待,南泰赫再度呈辭入啓,持平宋昌明牌不進傳旨未下,一員未差。今日以監察茶時之意,敢啓。傳曰,知道。
李命坤,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪健基啓曰,校理韓翼謩由限已過,卽爲牌招入直,何如?傳曰,允。
假注書成天柱在外,代以柳健爲假注書,假注書韓光協禁推,代以鄭恒齡爲假注書。
李命坤啓曰,卽者備邊司郞廳,以大臣意來言,今日雖非日次,而久未登對,來會賓廳云矣,敢啓。傳曰,引見。
傳于兪健基曰,正使·書狀,次對同爲入侍。
鄭履儉,以侍講院言啓曰,前頭繼講冊子,不可不預備待令,四書具解印出,而史略亦有兼講之例,竝令校書館,鑄字印出之意,分付該曹,何如?傳曰,允。
李命坤,以備邊司言啓曰,前兵使李漢弼家在公洪道牙山地,而上京身故,今將返柩。考見本司謄錄,則曾經從二品實職,而客歿京中者,自本司,啓請題給擔軍,已成規例矣。今此李漢弼返葬時,依例擔軍題給事,分付京畿·公洪兩道,何如?傳曰,允。
又以訓鍊都監言啓曰,卽接集春營入直哨官手本,則去夜二更量,入直處所燃燈,火延及於風遮·草芚,營舍五間,連燒待變,軍物中鳥銃五柄,環刀三柄,亦爲燒燼。而軍兵等,一時救火,僅得撲滅云。故卽爲摘奸後,所燼軍物,自營換給。而宮墻外宿衛之地,有此失火之擧,事極驚駭。失火軍兵,不可不懲治,當該哨官,亦難免不能檢飭之罪,自本局,從重決棍。而當此冬寒,入直將官·軍兵等,露處可慮,所燒營舍,令該監,卽速修改之意,分付,何如?傳曰,允。
又以御營廳言啓曰,本廳來甲子年正月·二月,當海西五番·六番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來十一月·十二月兩朔應立前部後司屬,慶尙道五哨軍兵六百七十名,已爲逢點整齊矣。十一月初一日,與右司軍兵替代後,舊軍放送之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來甲子年正月·二月兩朔應立左部前司屬,慶尙右道五哨軍兵,十二月二十五日京中逢點。來正月初一日,與前部後司軍兵,當爲替代立番,趁期調送事。本道監兵使處,依前知會之意,敢啓。傳曰,知道。
又以御營廳言啓曰,本廳屬海西三番別馬隊五十名,標下軍一名,已爲逢點整齊矣。來十一月初一日,與東營入直二番別馬隊替代後,舊軍放送之意,敢啓。傳曰,知道。
又以禁衛營言啓曰,來十一月當八番海西別驍衛逢點實數五十名,步軍標下一名,已爲點閱整齊。來十一月初一日,與本營入直別驍衛,依例替代後,舊軍放送之意,敢啓。傳曰,知道。
左承旨韓師得疏曰,伏以臣,卽伏見奉敎李毅中之疏,以臣從姪光協藝圈事,追詆之言,忽及於臣伯父故判書臣配夏,至以主勘逆虎僞勳,見棄公議爲言,噫亦甚矣。此何言也。念臣伯父之身沒,在於壬寅十一月,而逆虎僞勳之勘定,實在於癸卯二月。年月之先後相懸,俱有公案之可據。則臣伯父之不與於勘定之時,較然明甚。臣於辛酉之疏,亦嘗陳暴,而且於伊後筵中下詢時,三大臣之奏對,殆若一辭,明其不然。聖上亦以本事如此,元無可問爲敎矣。大臣之筵對,若是明白,聖敎之昭釋,又復丁寧,則逆虎論勘,非出於臣伯父之狀,擧世孰不知之?而今者毅中,忽地以主勘二字誣詆之,不少疑難。或以新進後輩,未詳年久之事而然耶?至於子若姪,不敢與議於新進榮選等說,尤極可笑。臣從弟故大司諫臣師善,卽臣伯父之子,而曾參瀛選,前持平臣趙雲逵,卽臣伯父之外孫,而亦與史選。則其所爲言,其果成說乎?噫,決科揚名,以顯其先,人所同願。而不幸光協,今因一筆疵斥之言,及於祖先,臣竊隱痛也。在臣私義,亦不敢晏然在職,所當趁卽疏辨,而適値淸齋,泯伏數日,今始露章自列。伏乞聖明,亟遞臣職,以安微分,千萬幸甚。臣無任云云。答曰,省疏具悉。旣諭其批,其何撕捱?爾其勿辭,從速察職。
京畿監司柳儼疏曰,伏以臣,以回還正使迎候事,下直出來矣。行到松都,猝値風寒,素患塊癖,又復闖發,頃刻之間,若將隕絶。其勢實無以隨後趲程,同時復命。玆不得不落後徐行,在途調治。而事體壞損,宜被譴罰。伏乞聖上,特賜處分,以肅朝綱,以警他人,不勝幸甚。臣無任云云。答曰,省疏具悉。卿其勿辭,察任。
修撰元景淳疏曰,伏以臣,向蒙恩暇,歸護病母,在臣感激之忱,惟宜趁限趨朝之不暇。而第臣母病,非一時偶感之比,浹月彌篤,有加無減,寒熱往來,頭疼咳喘,有似寒疾之彌留。而眩暈虛煩,膈痞喉痛,亦似別有所祟,虛實莫辨,醫治實難。最是食念頓阻,寢睡全失,神氣日覺凜綴。臣欲離捨登程,則情理難抑,欲留滯待差,則由限已迫,進退兩難,氷炭交中。且臣於向來憲長疏中,論斥三司之語,竊有所恧蹙,而不自安者。顧臣庸陋,百無肖似,迫於嚴命,黽勉出脚,上不能啓沃君心,下不能糾正官邪,臣罪固萬萬矣。況臣家本鄕井,病親在床,往來頻煩,罪積瘝曠。夏秋以來,館門長鎖,烏鳥之私,不敢每煩。怵分畏義,抑情在朝,前後鎖直,動經數旬。乃於請暇,觀葬之行,觸冒風雨,賤疾添劇,未卽反面,坐犯違逋。傳旨之下,乃在七日之後,而適當御宴臨開之時,邦慶無前,義無難進,竭蹶趨參於從臣之末矣。偸隙呈身之斥,雖若泛論,儘是襯着於臣身者,臣何敢厭然冒進,以益其壞損廉隅之罪也?伏乞天地父母,俯垂諒察,刊削臣職,使臣得以專意扶救,少伸人子之情。仍治臣種種辜犯,以謝臺議,以礪士風,公私不勝萬幸。臣於自引之章,不宜妄有陳論,而目見雷變非常,區區憂愛之誠,不能自已。玆敢不揆僭猥,附進其一二,惟聖明,留神省察焉。嗚呼,純陰閉藏之月,轟轟燁燁,有甚盛夏,震擊社木之變,大雹陰虹之異,咸萃於一日之內。不知何樣禍機伏在冥冥,而天之警告,若是丁寧耶?災不虛生,必有所召。臣愚死罪,雖不敢謂聖朝眞有召災之失,而亦不敢謂全無降災之由。天人感應灼然,可畏之理,臣不必遠引,只就今夏以後,天所以報我聖上者明之。當其亢旱逾月,民命近止,聖心焦勞,圭璧親將,側修之道,靡不用極。特減酒房之御供,裁省貴主之婚具,則寅畏之誠,上格高穹崇朝,千里之雨,群枯勃興,居然有豐登之望矣。難持者心,變已則休,祗敬之念,漸不如初。上有逸豫之萌,下生偸惰之習,大小師師,置國事於相忘,則仁天降監,乃於八月之望,嚴霜荐降,庶穀方茂而還萎,歲功向遂而終歉矣。此豈非災祥禍福,罔不由於殿下一心之操捨耶?由是以言,天道雖云玄遠,今日之變,不可不謂人事有以致之。法講召筵,一倂廢闕,幾過半年,賓對稀闊,上下否隔,公事出入,每患遲滯。甚至尋常章疏批下,或經數日,則雖在平常無事之時,實有倦勤之憂。矧今上天癉怒,災異荐臻之日,如是而尙可謂修省消弭之圖耶?斯足以召災也。遇災求言,固近文具,罪己求助,不害爲君臣交警之道。而近年以來,可驚可愕之災,式月斯生,終未聞一紙哀痛之敎,則可見其無虛受樂聞之心,言路之閉塞,莫此時若,斯足以召災也。今年穡事,雖稱穴農,畿湖失稔,無異辛壬,疫癘飢困之餘,復値大歉。孑遺之民,方秋顚連,而上下暇豫,了無拯救之策,凡百用度,只循浮靡之宿套。則財安得不匱?民安得不窮耶?斯足以召災也。古人云,若知如是爲病,不如是是藥。今此數事,旣足以召災,則應天以實之要,不過曰,敦聖學而盡修省,勵群工而講消弭,廣延訪而開言路,節財用而恤民隱,此在殿下一奮聖志而已。寧可一味偸靡,不思所以仰答天譴耶?易曰,洊雷震,君子以恐懼修省。詩曰,天之方蹶,毋然泄泄。又曰,畏天之威,于時保之。伏願殿下,念之哉。臣刀圭燻心,言不盡意,而如蒙察邇之聖,俯賜採納,則庶或有補於修禳之萬一矣。臣無任云云。答曰,省疏具悉。旣諭政院·相臣之批,而其陳之勉是矣,益宜勉焉。爾其勿辭,上來察職。
癸亥十月二十七日申時,上御熙政堂。大臣·備局堂上·正使·書狀同爲引見入侍。領議政金在魯,左議政宋寅明,正使右議政趙顯命,行知中樞府事申思喆,行吏曹判書李箕鎭,咸寧君朴纘新,兵曹判書徐宗玉,行副司直吳光運,刑曹參判徐命彬,禮曹參判李周鎭,吏曹參判元景夏,書狀官金尙迪,左副承旨李命坤,假注書柳健,事變假注書許彙,記事官李垍,編修官李昌碩,諸臣以次進伏訖。在魯起伏曰,日寒如此,聖體,若何?上曰,無事矣。在魯曰,大王大妃殿氣候,若何?上曰,安寧矣。在魯曰,王世子氣候,若何?上曰,快愈矣。顯命起伏曰,中宮殿氣候,亦何如?上曰,安寧矣。上曰,書狀進來。尙迪進伏。顯命曰,小臣離京幾半年,請仰瞻天顔。上曰,唯。上曰,使乎不辱君命,踐斯言者,卿之謂也。顯命曰,人心騷動,無根之說大播,臣亦不無意外萬一之慮矣。王靈所及,無事往還,臣何力之有焉?上曰,彼中事仔細陳達,可也。顯命曰,云云。上曰,獨記事官書之,注書勿書焉。上曰,皇筆何如?似好矣。顯命曰,筆力似好,而知書法者,亦贊之矣。上曰,下承文院,將作懸板,而彼欲見之,則法殿無可揭處,高揭於仁政殿,臨時示之,何如?顯命曰,御榻不可揭,而彼旣知御榻,則懸板於闕字後無妨矣。寅明曰,旣坐御榻,則不可矣。景夏曰,上坐東邊,彼坐西邊,當中懸示無妨矣。在魯曰,懸於闕門外,使彼人下馬爲好矣。尙迪曰,法殿·便殿俱不可,揭諸敦化門無妨矣。周鎭曰,作爲懸板,揭於正殿,則前頭勅使,亦當見其尊奉之狀矣。上曰,常揭於御榻前不可矣。仁廟朝每設遮帳,不欲昵見,正殿旣不可,則延恩門,彼旣見之,別設一間屋於館後,而置之,似好矣。宗玉曰,一種議論,以爲彼人如何云矣。箕鎭曰,彼人來時,揭於延恩門,似好矣。顯命曰,天使所接處,不可揭矣。寅明曰,揭之南別宮,亦不可矣。顯命曰,仁政殿最好,東則近於御座,西則近於勅使,對揭於殿內御榻前,而作壁藏,設門遮之,似好矣。光運曰,右相所達誠好矣。命坤曰,近來懸板,多設門矣。上曰,設門則似無傷字之慮,以金字,揭於殿內南邊,可也。寅明曰,賜弓矢之意,若周王之賜諸侯矣。上曰,若如皇朝之賜,則豈使一承傳受之乎?予於是,心甚愴然。顯命曰,以淺見則迎勅時,當肩往於延恩門外矣。上曰,彼賜弓矢,異於他物,何以處之?諸臣各言。箕鎭曰,賜弓矢,乃彼中曠絶之擧,郊迎時張之,以示不忘之意,似好矣。宗玉曰,接勅使時,不必表出,而弛置之,亦無妨矣。纘新曰,弓矢非榮,而旣送之後,則接勅時,陳於面前,似爲宜矣。周鎭曰,接勅時,使人負帶於御前近處,以示勅使,恐爲得宜矣。上曰,裹以黃袱,使內侍負之,立於御前近處,示勅使以皇賜之物,不敢佩服,可也。上曰,今番別賜馬,何不上來乎?顯命曰,前例留置於義州,善爲喂養,待春上來矣。上曰,不可以循例,留置於義州,使之上來爲好矣。景夏曰,令備局,分付上來,何如?上曰,令太僕,卽爲上來,可也。抄出擧條上曰,其馬體小云,然乎?顯命曰,然矣。此馬,李萬囿以爲,脚大勝於我馬云矣。上曰,昔武安之拜赤兔,蓋爲尋皇叔矣。予獨先焉往?上曰,馬鞍何如?顯命曰,卽乾隆所乘者,而亦刻破瀾矣。上曰,彼賜我國錦段,例賜四造龍矣。今番則賜五造龍,異常矣。宗玉曰,乾隆卽位初,欲變華制,今番事,實出貴我之意,而朝鮮使亦坐於第二班,此蓋禮待之意矣。在魯曰,漢書列傳,朝鮮亦居第二矣。上曰,唐宋以下,亦有書乎?光運曰,唐則有唐書,而宋則無之矣。上曰,予嘗見宋書,此乃鄭錫五祖父之所進,而今在宮中矣。上曰,事變注書出去,持來黃紙勅書,彙出來持入。上使命坤,讀於榻前。上曰,觀彼文,不可忽也。尙迪曰,然矣,樂善堂文集好矣。上曰,永陵誰耶?顯命曰,彼之始祖墓也。上曰,福陵誰耶?顯命曰,老羅赤墓也。上曰,昭陵誰耶?顯命曰,汗墓也。上曰,彼旣頒赦,此亦爲之耶?尙迪曰,關東只行赦矣,且盛京志,康熙時亦只赦於關東矣。上曰,節目內,只赦於關東耶。尙迪曰,然矣。在魯曰,今番使臣,以陳賀使差出,而今聞前例,乃進賀使云。此後文書,依此改稱,且進賀一方物賜筆,謝恩一方物賜物,謝恩一方物詔旨,順付一方物,合四起方物。以此,分付該曹,槐院使之擧行,何如?上曰,依爲之。出擧條寅明曰,謝恩使旣已差出,則莫如從近送之,依例許給京盤纏,以歲前發送,似好矣。周鎭曰,使行旣以速送爲定,則不必差待歲翻,卽時謝恩,恐合事宜。況給京盤纏,則尤無治行未及之慮。今年內入送好矣。上曰,依所陳,許給京盤纏,使之今年內,發行,可也。抄出擧條顯命曰,海西凶年孔酷,延·白兩邑,尤爲赤地,道臣引辛丑年蠲減之例,有所狀請云。朝家若無顧恤之恩,則民將盡散,宜有許施之道,敢此仰達。上曰,大臣旣已目擊而陳達,道臣狀啓,卽爲回啓,以辛丑年例,施行,可也。出擧條在魯曰,頃日兩南舊還上條所達中,臣誤以最久一年條,仰達矣。今以近字換久字,改付標以入之意,敢達。上曰,允。上曰,予於翰圈,有下問事,且於右相有下敎者。諸臣少退。小頃,諸臣復入侍。在魯曰,今番進宴後,有一依丙戌例,京外耆民饋宴賜米肉之命矣。京中則已爲設宴,而外方則道臣稟報,以爲丙戌年只有耆老婦女賜米肉,而男人不與焉,似爲不均。何以爲之?云云。考見丙戌謄錄,其時則士族八十,常漢九十,皆加資,故只賜婦女米肉。今番則當初旣有加資,不可議之敎,旣不加資,則與丙戌有異,何可只賜婦女,而不賜男人乎?丙戌年士族八十,常漢九十加資外,又有耆老大臣以下諸宰,文南武七十以上,耆老宗班七十以上,賜衣資米肉之事。今番則士族八十,常漢九十,竝賜米肉,耆老諸宰,宗班七十以上,竝賜衣資米肉似宜。前戶判欲爲稟定,而旋遭人言去職,故未果云,敢達矣。上曰,耆民依丙戌例擧行乎?禮官陳達,可也。周鎭曰,都城之民年八十者,依丙戌例,饋酒於禮曹大門外前路,禮曹郞廳,看檢分饋,而臣則奉命寧越,故未見其節次耳。上曰,京中耆民饋酒肉,而外方不入耶?寅明曰,外方無論男女,加資代皆給食物矣。上曰,上老老而民興孝,今此進宴,亦以挈矩之義,用丙戌例,何如?諸臣各陳其所見。寅明曰,人生七十古來稀,加資雖好,而前頭又將有好事,加資則不可屑越矣。上曰,左相古來稀之言,誠是矣。若不加資,則人子之心,必以爲缺然,而領相所達如此,諸臣之意,何如?顯命曰,爵秩則不可屑越矣。光運曰,八十加資,中間塞之,今又通之,則濫雜可慮,且常漢增年之弊,亦似有之矣。常時惜資,實出愼賞之意。而今則自上特推老老之恩,許其加資,未知所害矣。宗玉曰,今番進宴,以聖壽五旬設行,則事體用丙戌例無妨矣。思喆曰,前頭亦多有好事,加資不可屑越矣。箕鎭曰,鄕中常人,增年或至十年者,雖多有之,以大體言之,則聖上以特恩,許其加資,何害乎?纘新曰,中年旣防,國令不可隨時變改矣。命彬曰,旣有丙戌例,則用此例,似好矣。周鎭曰,聖算恰滿五旬,上奉東朝,旣行進宴之禮,則其在同慶之意,年八十以上,特恩加資,似好矣。景夏曰,七十旣稀,而八十尤稀,加資無妨矣。上曰,庚寅年乃特恩也,予則不知。而但知丙戌宴耆老之事,於予心有感矣。昔孟子曰,與民同樂則王矣。予不樂受宴,而東朝之意,不敢違拂,雖爲强受,而尙今歉然。予若獨爲,而不思繼述之道,則徒歸於文具。一依丙戌例爲之,似好矣。寅明曰,已加資及未加資者,區別,何如?曾以八十加資,則雖部參奉,已加資矣,今則不可更加矣。上曰,年八十歲首加資者,掣肘矣。今年上言,已加資者置之,而雖昨年加資者,亦當置之,其在道理,不可疊加矣。俚言曰,年可再食乎?再加壽爵非矣。寅明曰,聖敎至當矣。在魯曰,曾已加資,而中間連又加資,則不可矣。李國休之父年七十,以侍從臣父,旣加資,八十又加資,如此類不爲疊加宜矣。上曰,八十加資,九十加資,而或有同姓名者則難辨矣。在魯曰,此則戶籍在,何難之有?上曰,亦有可疑者,勿論士庶,竝爲加資乎?寅明曰,士庶年八十無加資矣。上曰,吏判善爲詳考爲之,可也。上使命坤書之曰,當初下敎時,只知其時賜酒肉之例,感於昔而欲繼述之意也。今聞所達,前例若此,此與民同樂,推恩之盛意也。予旣上承慈旨,黽勉受宴,則躬自行乎?昔日之事,推恩于下之例,其豈泯焉?一依丙戌年例擧行。抄出擧條在魯曰,前月北伯沈聖希,以道內舊還不可不收捧事,有所狀稟,末端有未捧守令,定式論罰之請。而所請定式,異於常規,有難遽然覆啓,故以姑置之,以觀前頭事,筵中陳達矣。今又以稍實邑及之次如干邑舊還,定分數徵捧事仰請,固當依狀請施行。又以端川以南儒校生考講,明川以南進俸吏姑停事,推奴徵債,亦爲防塞,以除擾民之弊事爲請,竝宜許施矣。上曰,進俸吏,是戶長耶?在魯曰,然矣。上曰,戶長上來,亦有弊耶?周鎭曰,戶長到闕外肅謝時,浮費過百兩矣。上曰,戶長何爲着冠帶肅謝耶?此是三公兄耶?在魯曰,公兄之一矣。周鎭曰,平壤吏房,着冠帶矣。上曰,安東戶長,何如?景夏曰,正朝着冠帶,見於官司云矣。上曰,依狀請施行。抄出擧條命坤曰,諸宰奏達紛紜,筵體不嚴,竝推考,何如?上曰,依爲之。出擧條上曰,工曹判書李德壽今姑改差,其代以前望中人擬入。出榻敎在魯曰,漢江以下津船,趁冬前畢改造,春後發遣摘奸,如有未造者,當爲論責事,頃有下敎。而工曹首堂在外,尙無擧行之期,似當有更加申飭之道矣。上曰,該堂備然後,可以責造,工判今姑許遞,其代以頃日擬望之人,備擬以入,可也。出擧條箕鎭曰,副提學金尙魯上疏,今當回啓,而以近例,則副學當許遞,第於舊例,副學與時任大臣,有相避者,亦有行公之事。新錄當前,事係詳審,故敢有所稟矣。在魯曰,小臣爲上番翰林時,故參判沈珙,以下番翰林於故相臣李健命,有春秋館親嫌遞職,故小臣降爲下番翰林矣。翰林猶如此,副學之於領監,豈不然乎?景夏曰,古例則副學,以春秋館親嫌,無許遞本職之事。故故判書南二星,與故相臣閔鼎重有親嫌,而嘗行公副學,且當館錄矣。其後故參判李選,以親嫌陳章,雖遞本職,而此非古例。故相臣李健命,嘗於先朝,陳白筵中曰,副學以春秋親嫌,許遞本職,無意義,此後只遞兼任,行公本職爲宜。仍請定式而蒙允矣。上曰,依先朝定式,勿遞本職,可也。抄出擧條上曰,頃旣下敎矣,予非勤學,而辛丑以後,講學外無他矣。昔孔明宣,三年不讀書,今則書自我自,無對卷之意。若在野之人起來,則予當强爲之矣。俄亦聞右相之言,以數十年爲期,世間事豈可知?予則老矣,此後事,非予所知。然宋陸秀夫於舟中,尙講大學,講學之大,於斯可見。予未伸苦心之前,講學外無他。而卽今玉堂,極爲寒心,故頃亦有下敎於元景夏。而近來玉堂,閉門已久,卽令申飭,宜矣。寅明曰,聖心如此,誠大幸矣。上笑曰,予豈忘哉?寅明曰,宜念匹夫炳燭之工,勿廢講學焉。箕鎭曰,衛武公,九十猶作抑詩,聖人血氣雖衰,而志氣不衰,必須勉强焉。上曰,二十年講學,今無所效,予不樂此矣。寅明曰,講學不可遽然責效。顯命曰,講學二字上,孜孜着念,則自然長進,不可責時日之效矣。寅明曰,勿論效與不效,有在殿下之後,而學之者矣。顯命曰,願殿下深思之。上曰,卽今玉堂有幾人?景夏曰,有金尙魯·閔百行·李昌誼·韓翼謩·元景淳矣。寅明曰,副學爲先牌招察任,似好矣。上使命坤書之曰,近來玉署,可謂寒心。今日筵中,旣已下敎,在外儒臣,自政院申飭,卽令上來。副學纔已下敎,爲先牌招察任,新錄亦令卽爲擧行。出榻敎箕鎭曰,近來堂上·堂下侍從望,甚苟簡,宜有變通之道矣。上曰,堂上·堂下侍從違牌·坐罷人,竝敍用,居中蕩滌。出榻敎在魯曰,李秉常·趙尙絅亦合敍用矣。上曰,予近來精神不好,果爲忘却矣。李秉常·趙尙絅竝敍用,備局堂上差下,趙尙絅經理廳堂上仍差。出榻敎箕鎭曰,本曹參議,擬望之人,亦有拘於解由者矣。上曰,曾有勿拘之例乎?箕鎭曰,本曹參議〈之〉望,或有勿拘之例矣。上曰,然則依爲之。出擧條景夏曰,錦平尉孫朴善源右職調用事,命下,而姑無當窠,未及擧行矣。右職其將陞品乎?抑爲出六乎?善源方爲奉事,若陞品則當陞直長矣。此事不可不一番稟定後擧行,故敢達矣。箕鎭曰,姑置之,以待陞直長後,出六,似好矣。在魯曰,於臣爲甥姪,嫌不可否矣。顯命曰,過陞則未知其可矣。寅明曰,爲九十老人,特命陞六,亦何害耶?上曰,九十都尉,實罕有之貴事。故予曾語都尉曰,予與卿同在,而今卿已老矣,且大臣之言如此,六品調用,可也。抄出擧條周鎭曰,三名日例有陳賀·致詞節次矣,今番冬至,宜有陳賀之擧。王世子方在沖年,自內進表裏磨鍊,已成近例,今亦依此擧行乎?上曰,依爲之。周鎭曰,臣新自江原道上來,適有沿路聞見,敢此仰達矣。嶺東十六邑,前已量田,嶺西十邑,未量之,故道臣狀請,方有改量之命。而關東上上年凶荒,非比尋常,殆同開闢,卽今瘡痍未蘇,又有量田大役,民間騷擾,有非安保之道。臣意則如鐵原·淮陽等數三邑,先爲量田,其餘之邑,稍待日後,次次改量,誠爲便好。下詢于大臣處之,何如?上曰,王政必自經界始,道臣旣始量田,則何可中止乎?大至之意,何如?在魯曰,關東年事稍勝,道臣狀聞,朝令旣下,而該邑各自擧行,不干於他邑,似不以量邑大小,有所損益矣。寅明曰,守令有能不能,故初不敢以一時畢量爲請,惟在道臣量度擧行矣。顯命曰,宰臣之言,必有所見,先揀數邑,行之無妨矣。周鎭曰,量田事體重大,非不知中止之爲難,而改量處守令,必盡得人然後,可無後弊。且許多邑一時改量,民弊必多,先以數三邑量田,其餘則次次改量,終爲便當矣。上曰,此非下敎的定者,便宜先量之意,自備局指揮,可也。出擧條宗玉曰,去月晦間,三軍門大將眼同巡城,大抵改築處許多。而至於女墻頹毁者,則不可不盡爲改築矣。其時冬節不遠,而江都城役所費物力,姑不得收拾,故今方鳩聚凡百,欲於開春後始役。臣等宜先以此委折陳達,而其間登對未易,今始仰稟矣。上曰,依爲之。出擧條纘新曰,頃日筵中,以江都軍餉數小事,致有嚴敎,惶悚至今矣。其後推移四百餘石米,移送江都留營,而其數不多。當此江都留意之時,實有疏虞之歎,今欲加送,而營力不足。且自臣廳,每年有三百石米移送南漢,以添軍餉之例。而積歲移送,其數旣多,此後則勿送南漢,移送江都之御廳·留營,以補軍餉之地,何如?上曰,依爲之。出擧條纘新曰,所謂銀店,初則盡屬軍門,而頃年移屬地部者也。摠戒使具聖任爲訓將時,谷山銀店一處,屬之訓局,自營門,定將校下送,收稅銀子,則移送地部,鉛鐵則自其營門,取作鉛丸事陳達蒙允,至今擧行矣。御營廳則上番鄕軍,中日時所放藥丸,皆自營門上下。故每每貿用,實爲難繼。今聞遂安銀店,鉛鐵稍優云。依訓局例,定送臣營將校收稅後,銀則依前戶曹收稅數,移送地部,鉛則自本營取用,似合事宜,故敢此仰達。宗玉曰,臣亦方帶將任,亦豈不欲竝陳,而銀店收稅,不一其端。今若自軍門,又送將校,則必難堪矣。上曰,令廟堂,稟處,可也。出擧條上曰,右相進來。顯命進伏。上曰,卿自遠來,其間朝象,果何如也?誠爲寒心矣。顯命曰,聖意所在,指尹得和之疏而言耶?上曰,然矣。顯命曰,臣在途時,得見得和之疏,而爲非矣。及聞得和筵中所達,以爲蕩平,則誠好矣。而做得不善云,臣則以爲此乃好消息也。上曰,卿之言,抑揚矣。何謂好消息也?顯命曰,臣等自丁未以後二十年,以蕩平自任,而人皆攻斥蕩平,不遺餘力,而得和則只以不善做得爲言,而不以蕩平爲非,臣所謂好消息者此也。寅明曰,近來如得和者,亦多有之矣。顯命曰,唐之建中,宋之靖國,皆以調停召禍,故蕩平二字,人莫不非之。而今得和,則稱蕩平之好,臣等誠有幸矣。皇極蕩平,卽聖人之道,固非臣等所可望也。得和之責以不善,其言固無妨矣。丁未以後,臣之兄弟,與左揆從兄弟,李周鎭之先父,朴師洙·金取魯兄弟,鄭錫五等,協心同事,皆以一分救得爲期,此亦似可謂黨窟。而今其人,多凋落,臣誠以黨窟之漸少爲憂矣。上笑曰,卿言太似抑揚矣。顯命曰,蕩平雖好,而若以不善做爲責之,則當指摘其用人之得失,行事之善否,使臣等,隨事能改,則誠好矣。臣實不知此疏之可怒矣。得和之本意,雖未知如何,而以外面觀之,自上初非激惱之事,左相亦不必深引矣。上笑曰,若如卿言,則都無事矣。寅明曰,臣亦初無深自引嫌之意矣。上曰,卿等以爲得和之言,止於是耶?顯命曰,觀得和之疏,精神語脈,似指斥元景夏矣。景夏單孑,旁受鋒鏑,有何黨窟耶?此後事惟在自上明察,而善處之耳。景夏曰,大臣之言雖如此,臣嘗逢得和於一處問之,則以爲別無指斥臣身之意云,故臣不爲待罪矣。今聞大臣之言,無嚴之誅,安所逃乎?然大抵黨之一字,人君惡之。自古人臣,以黨之一字,恐動其君者,臣誠憫矣。顯命曰,同寅協恭,相助爲非,其間不甚相遠,亦惟在君上善察,而處之耳。上曰,曾見首揆批乎?雖有得和百人,予豈動耶?予則已老矣。雖有黨窟黨窩,非予所知。但景夏之別無指斥云者,非矣。若使得和,數其人而達之,則安知景夏之不入其中耶?景夏之以此爲嫌太過,予欲推考,而不爲之矣。雖然景夏之言,亦好矣。自古人君之所惡者,黨也,人臣之恐動者,亦黨也,予於黨字,亦久已厭聞矣。今於卿等之爲蕩不爲蕩,非予所喜惡,而今曰黨窟者,予實自作,予實無顔矣。若如得和之言,則大訓之後,又生一黨窟,何以貽謨於元良耶?予以苦心欲去黨,而乃復生一黨窟耶?得和所爲,果未知何意?顯命曰,數十年與臣等同議,而別無異同矣。今忽如此,其意誠未可知矣。上曰,論語稱申棖之剛。若景夏者,亦可謂剛哉。以葉向高驅之於魏忠賢之黨,而景夏不撓可人也矣。予聞景夏曾於藝文館日次時,付過近仗軍士,而曰大殿別監,胡爲以來哉?予笑以爲,其爲人,有氣太傑矣。人皆有動,而景夏獨不動。曾於却膳時,吳瑗流涕有動意,此則弱矣。寅明曰,然矣。上曰,景夏與吳瑗,姓不同兄弟,何不以此心,勸吳瑗耶?古人云,朋友責善。若以此道理勸之,則必玉成,而景夏曾未能焉,予猶以此少之矣。人之氣稟,如景夏者鮮焉。今不動心者,上有予一人,下有景夏一人矣。今予夙宵之心,有若浮雲,然朝象如此,卿等試思之。得和非吳瑗之類,而今乃如此,此必有一黨窟勸之。這箇黨窟,卿等他日何以抵敵耶?顯命曰,天若祚宋,必無是事,付之於天而已。尙且奈何?昔先正臣李珥論故相臣李浚慶上疏曰,以爲黨之一字,釀成士林之禍。今臣雖知黨窟,何敢指言,而若欲言之,則亦一得和也。臣豈爲此哉?且殿下雖以破朋黨爲意,而若以景夏輩責之爲黨,則彼必以無黨試之,惟在殿下,明處之。上曰,今日見卿,故諭之也。非使卿等,索出黨窟也。顯命曰,三三五五小小之黨,則有之矣。寅明曰,李浚慶則然矣。而延平府院君李貴,則一一陳之,若黨窟顯著,則何可以不爲仰陳乎?景夏曰,是者是之,非者非之,而設有黨窟,不必責問矣。上曰,黨窟予非欲索出,而所謂窟字,今始初聞矣。寅明曰,無億詐,無將迎,只明處之。上曰,大訓後雖有黨窟,非予所知。曾諭左揆,今又見卿言之互對,亦野俗,惟當得人才,而均用陳蕃懸榻,亦云過矣。予之幾年苦心,惟在於寅協,卿等之所知也。所望於卿者,與左揆,從容善圖也。寅明曰,世道無限無節,是可慮也。顯命曰,殿下信任臣等,丁未以後朝廷,稍成貌樣,東西南北之人,幾盡登庸,此後事臣等亦當交勉,而殿下尤宜加勉。臣等之所恃者,只在於殿下也。上曰,翰林召試,在明日乎?在魯曰,明日與揀擇相値,恐難擧行矣。上曰,何必擇日,再明日擧行。出榻敎上曰,旣不混同言之,而但擧名指摘,則其餘皆赴召試耶?諸臣未及對。上因曰,今番翰圈,亦怪異矣。李毅中則在外,故予有下敎於吳彦儒·鄭元淳矣,今番亦不免舊套矣。一圈之意,卿等亦知之耶?諸臣未及對。上因曰,只是二圈以上赴試耶?在魯曰,然矣。寅明曰,雖云直圈,而必有圈前消詳之事矣。在魯曰,直圈之云矣。寅明曰,李毅中則一人,吳彦儒·鄭元淳則兩人,若以彦儒·元淳之意,任自直圈,豈有是理,必有圈前消詳之事矣。在魯曰,不然,果直圈之云矣。上曰,落漏於一圈者,皆校書館耶?寅明曰,不然矣。命坤曰,非校書館,而未參於一圈者亦多矣。上曰,頃年李匡誼之啓,欲令校館之流,皆入於圈中耶。寅明曰,非謂是也。匡誼之意,則以兩色外,皆不得參圈爲言矣。命坤曰,大臣以下將退出,而闕門已閉,請出標信。上曰,允。尙迪曰,今番聞見錄,似不可循例下於承文院矣。上曰,留中。上曰,李垍進來。垍進伏。上曰,汝昔以一蔭官登對矣。今則釋褐,初見君父,汝於宗親,雖經一代,汝之祖父,予深知之。汝立身之後,若染於黨,則是汝上負予,下負汝祖父矣。一箇公字,有似先儒誠正之說,雖不新奇,而事君之道,無出於此,汝其勉之。垍曰,聖敎勤摯,敢不仰體?黨之一字,姑捨勿論,當以至公之道事上,此外更有何道理耶?諸臣遂退出。
上在昌德宮。停常參·經筵。
兪健基啓曰,假注書柳健·鄭恒齡時無職名,令該曹依例付軍職,冠帶常仕,何如?傳曰,允。
鄭履儉啓曰,執義尹光毅,掌令李延德引避退待,已至多日,尙未處置,事甚未安。除呈辭受由牌不進傳旨未下外,大司憲李益炡卽爲牌招,何如?傳曰,允。
又啓曰,大司憲李益炡牌不進,執義尹光毅,掌令李延德避嫌退待,南泰赫三度呈辭入啓,持平宋昌明牌不進傳旨未下,一員未差。今日以監察茶時之意,敢啓。傳曰,知道。
傳于李普昱曰,參奉洪鳳漢女,都事崔景興女,承旨鄭俊一女,竝入參於三揀擇,餘皆許婚。
傳于鄭履儉曰,嬪宮別監七人,旣已自內差定,其餘五人,自政院,卽爲擬望以入。
李普昱啓曰,明日翰林被薦人召試時,領監事館閣堂上,竝依節目,待開門牌招,何如?傳曰,允。
又啓曰,明日翰林被薦人召試時,對讀官方爲書入受點,時任玉堂及曾經玉堂竝敍用,竝待開門牌招,何如?傳曰,允。
又啓曰,明日翰林被薦人召試時,承旨一員,當爲進參,何承旨進去乎?敢稟。傳曰,以左副承旨進去。
又啓曰,上番兼春秋李垍身病猝重,勢難察任。今姑減下,其代令該曹,口傳差出,何如?傳曰,允。
吏曹口傳政事,以朴玶兼春秋單付。
備忘記,傳于兪健基曰,當該中官,當爲莫重公事,誤踏啓字,極爲非矣。行公推考。
京畿監司狀啓,工曹判書李德壽病重上去不得事。踏啓字。
鄭履儉,以兵曹言啓曰,今十月二十八日軍官金天民稱名人,自丹鳳門入來,童蒙韓喜甲稱名人,自宣仁門入來,差備門外擊錚,極爲駭愕。竝令攸司,囚禁治罪。丹鳳門守門將李述源,宣仁門守門將劉錫謙等,常時不能禁斷雜人,以致闌入,俱難免其責。推考,何如?傳曰,允。
又以義禁府言啓曰,咸鏡監司狀啓內,輸城前察訪李光台令該府勘處事,啓下矣。李光台今方待命於本府,卽爲拿囚之意,敢啓。傳曰,知道。
上在昌德宮。停常參·經筵。
下直,淸州牧使徐宗浹,朔寧郡守金尙遇,金城縣令李英輔。
鄭履儉啓曰,大司憲李益炡再度呈辭入啓,執義尹光毅,掌令李延德避嫌退待,一員未差,持平宋昌明牌不進傳旨未下,一員未差。今日以監察茶時之意,敢啓。傳曰,知道。
兪健基啓曰,左副承旨李命坤,右副承旨鄭俊一今日不爲仕進。竝卽牌招,何如?傳曰,允。
以校理韓翼謩,副校理李昌誼牌不進禁推傳旨,傳于李普昱曰,竝推考傳旨捧入。
鄭履儉啓曰,校理韓翼謩,副校理李昌誼旣有只推之命,竝卽牌招入直,何如?傳曰,允。
李普昱,以禮曹言啓曰,王世子嬪再揀擇已行,三揀擇吉日,以何間推擇擧行乎?敢稟。傳曰,以開月旬前擇入。
又以禮曹言啓曰,王世子嬪三揀擇,取稟草記,傳曰,以開月旬前擇入事,傳敎矣。三揀擇吉日,令日官推擇,則來十一月旬前,只初四日·初七日爲吉,而初四日方物封裹,初七日拜表相値,旬後則十一日·十三日爲吉云。以何日定行乎?敢稟。傳曰,以十三日定行。
又以禮曹言啓曰,王世子嬪再揀擇,今已過行矣,嘉禮時應行凡事,三揀擇前,預爲料理擧行,嘉禮都監堂上·郞廳,令吏曹,依例差出,何如?傳曰,允。
吏曹,以領議政金在魯爲嘉禮都監都提調,李秉常·閔應洙·趙觀彬爲提調,尹心衡·李天輔·林象老·兪肅基·李顯行·李權中·閔百亨·尹心宰爲郞廳。
鄭履儉,以禮曹言啓曰,考見謄錄,則三揀擇定嬪後,卽詣別宮矣,別宮可合處所,預爲定奪然後,方可趁期修理,令嘉禮都監,啓稟定奪,何如?傳曰,允。
李命坤啓曰,翰林應試人金陽澤·成天柱等,今方待令於闕門外,而謂有難進之端,屢度催促,俱不入來。不得已依定式,禁推傳旨捧入之意,敢啓。傳曰,知道。
鄭履儉以春秋館郞廳,以領監事意啓曰,臣等以翰林被圈人召試事,承命來會矣。被圈兩人,來到闕外,稱有難進之端,終不入來,自政院,依定式禁推傳旨,旣已捧入,臣等不得退去之意,敢啓。傳曰,知道。
李命坤,以訓鍊都監言啓曰,卽接北漢留營將旗牌官李弘造手本,則今月二十八日日暮時,一豹虎來吼於本營墻後,率其守直軍等,放砲捉得云,故依例封進之意,敢啓。傳曰,知道。
又以備邊司言啓曰,黃海監司徐命九狀啓,黃州金就興殺獄事,以詢問廟堂爲請,啓下本司矣。事係殺獄,當下該曹,自該曹覆奏時,如有法外可生之端,則或可別請下詢,而道臣之直請詢問廟堂,已非事體之所宜,刑獄勘處,亦非本司所可替當。黃海監司徐命九推考狀啓,則移送刑曹,何如?傳曰,允。
又以備邊司言啓曰,關西江邊嶺隘,禁養定界後,樹木長養與否,令道臣,別遣摘奸,區別收聞,一番懲礪事,有所定奪知委矣。平安監司金若魯秋巡時,一一摘奸區別,後錄狀聞矣。定界處童濯尤甚,朔州·昌城·碧潼·義州等各邑,不可自本道,治罪監色而止。定界後該邑守令之在任周年者區別,捧現告罷職,定界處童濯,不至尤甚,各該邑前後守令,竝從重推考。曾前無定標處,雖無監色,旣云初不禁養,責在地方官,則亦不可全然置之。該邑鄕所,自監營推治後,自今一體定界,定監色禁養事,申飭宜當。以此分付,何如?傳曰,允。
上在昌德宮。停常參·經筵。
下直,稷山縣監沈碩賢。
李普昱啓曰,吏曹郞廳來言,守令有闕,政事,何以爲之?取稟。傳曰,當日爲之。
鄭履儉啓曰,備邊司郞廳來言,今日賓廳坐起日次,而纔經登對,時無稟定事,不得來會云矣,敢啓。傳曰,知道。
又啓曰,大司憲李益炡三度呈辭入啓,執義尹光毅,掌令李延德避嫌退待,一員未差,持平宋昌明牌不進傳旨未下,一員未差。今日以監察茶時之意,敢啓。傳曰,知道。
鄭俊一,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,度支之無長官久矣,曹務積滯之弊,都監擧行之事,俱涉緊重,而戶曹判書趙觀彬昨日承批之後,不卽出肅,事甚未安。卽爲牌招察任,何如?傳曰,允。
李普昱啓曰,副提學金尙魯,副校理李昌誼疏批已下,竝卽牌招入直之地,何如?傳曰,允。
以校理韓翼謩牌不進禁推傳旨,傳于李普昱曰,推考傳旨捧入。
李普昱啓曰,校理韓翼謩旣有只推之命,卽爲牌招,何如?傳曰,允。
又啓曰,今日政新除授玉堂,待下批,卽爲牌招,以爲推移入直之地,何如?傳曰,允。
有政。吏批,行吏曹判書李箕鎭進,參判元景夏病,參議未差,行都承旨兪健基進。兵批,兵曹判書徐宗玉式暇,參判魚有龍入直進,參議權赫病,參知金相奭病,右副承旨鄭俊一進。
吏批啓曰,玉堂·春坊及臺諫多窠,今當差出,而擬望之人乏少,相避外任,竝擬,何如?傳曰,允。
又啓曰,安州牧使,原州牧使,今當差出,而營下弊邑,不可不擇差。他道守令中,有聲績人,竝擬,何如?傳曰,允。
兪健基,以吏批言啓曰,新除授靈巖郡守李倚天戶奴呈狀內,矣上典,今年恰滿六十八歲,法不當赴任,入啓處置云。年限已過,則在法當遞,依例改差,何如?傳曰,允。
以閔應洙爲禮曹判書,李宗城爲工曹判書,李夏源爲漢城判尹,趙尙絅爲判敦寧,李縡爲大司憲,鄭益河爲大司諫,安爲掌令,閔堦爲司諫,權賮爲獻納,趙載德·黃景源爲持平,申暐·趙明健爲正言,尹汲爲吏曹參議,金尙迪爲校理,尹光毅爲副修撰,李光運爲弼善,元景淳爲兼文學,尹鳳九爲掌樂正,金漢禎爲漢城判官,沈錪爲監察,趙榮魯爲安州牧使,趙侹爲原州牧使,趙重稷爲靈光郡守,趙明奎爲信川郡守,柳謇爲黃海都事,李秉常·趙尙絅爲尙衣提調,趙觀彬爲平市提調,徐宗玉爲宗廟提調,元景夏爲繕工提調,洪益彬爲翼陵參奉,鄭熙運爲慶基殿參奉,尹禹鼎爲英陵參奉,韓夢獜爲寧陵參奉,金履遠爲宣陵參奉,兪彦鎰爲孝陵參奉,李宜哲爲長陵參奉,任爲順陵參奉,李璞爲典獄參奉,兪宇基兼掌令單付,金尙迪兼執義減下。
鄭俊一,以兵批言啓曰,僉知中樞府事玄載鼎呈狀內,素患風病,遇寒越添,方在委頓中。以此病狀,實無供仕之望,斯速啓遞云。今姑改差,何如?傳曰,允。
又啓曰,大射禮後,守禦廳所屬各邑出身將校試射時,廣州敎鍊官文宣郁柳葉箭邊四中,有加資之命,而係是出身,何以爲之?敢稟。傳曰,加資。
以李秉常·李德壽·南泰赫·鄭亨復爲副護軍,趙尙絅·鄭益河·李益炡·權瑩·鄭必寧·韓顯謩·任珽爲副司直,韓光會·李裕身爲副司果,李塤·許彙·柳健·鄭恒齡爲副司正,李徽曾僉知單付。
鄭履儉,以義禁府言啓曰,卽接月令醫員金九鳴手本,則保放罪人權贒病勢今已向差,還囚之意,敢啓。傳曰,知道。
又以義禁府言啓曰,卽接月令醫員金九鳴手本,則時囚罪人權崇累日處冷,感寒非常,食飮全廢,咳喘苦劇,痰火發作,症狀危重云。自前罪人病勢如此,有保放救療之規,敢此仰稟。傳曰,依爲之。
鄭俊一以司饔院郞廳,以都提調·提調意啓曰,今觀進上磁器,則色品不精,不合御用,推問曲折於分院,則今番進宴及嘉禮時器皿,多數燔出之餘,日寒猝緊,不得任意燔造之致云。事勢雖然,莫重進上之器,未免色麤,體制亦且不合。當該燔造郞廳,從重推考,都書員邊首,令攸司,囚禁科罪,臣等亦有不能檢飭之失,惶恐待罪之意,敢啓。傳曰,依允。勿待罪。
又以兵曹言啓曰,卽接金虎門入直哨官沈得望手本,則同門入直把摠田殷祥,自去夜,身病猝重,轉側須人,方在不省人事云。莫重闕內,如此病重之人,暫時留置,誠甚可慮。不得已原單子中,改付標以入之意,敢啓。傳曰,知道。
又以義禁府言啓曰,弑兄罪人韓云星旣已拿來囚,係是綱常,依法例,三省推鞫,何如?傳曰,允。
左副承旨李命坤疏曰,伏以臣之父母年迫七旬,俱有積年痼疾,委身床席,寧日絶罕。在臣情理,豈有離側供仕之勢,而感激洪造,不敢言私,夙夜在公,方寸煎灼矣。卽接家信,則臣母本症之外,猝添寒感,咳嗽苦劇,頑痰塞胸,呼吸喘促,頃刻之間,若將難保云。臣自聞此報,心神飛越,不能按住,玆敢投進短章,徑出禁門。伏乞聖慈,俯垂矜諒,亟許鐫遞臣職名,俾伸至情,仍勘臣罪,以警他人,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,護焉。
江原監司趙明謙疏曰,伏以臣本來不才無能,唯以筋力所及,爲報效萬一之計矣。今七月初,重患毒痁,餘症尙苦。而急於莊陵奉審之役,八月念後,自寧越府,前進嶺東三陟,病勢一倍添㞃,艱辛轉到江陵,罷習操後,徑卽還營。最是熱毒遍滿,頭部痛痒交劇,坐臥俱妨,夜則目不交睫,晝則全無所噉,今已三箇月矣。百般治療,尙無顯效,切緊奉行者外,民訴酬應,一切廢却,如此而尙可冒據藩任乎?況今十邑量田之役將始,而臣身無病然後,或有躬到列邑,可以董飭檢察者,而身病如右,不遑餘事。以公言之,則百務擔閣,以公門爲養病之坊,極爲惶隕,以私言之,則遞任急歸,廣尋醫藥而後,可得生路。疾痛之餘,必呼父母,人之常情,玆不得不陳懇,仰籲於黈纊之下。伏乞聖慈,諒臣所懇,出於萬分迫急,亟許鐫遞,回授可堪之人,毋廢公務,俾遂私願,千萬幸甚。臣無任屛營祈懇之至,謹昧死以聞。答曰,省疏具悉。藩任體重,又寄量田,卿其勿辭察任。
副提學金尙魯疏曰,伏以臣於館職,有不容一日冒玷者,非不知悉暴不稱之實,冀蒙曲諒之恩,而目下親嫌,自可見卸,餘外控辭,都屬剩語,前疏之上,只陳法例者此也。及奉批敎,許令考例稟處,意謂鞶帶之遞,不竢崇朝,匪分之銜,從玆永謝,卽伏聞昨夜筵席,因銓臣陳稟,有只減春秋,勿解本職之命,而特敎踵下,促令出肅,臣於此,惝怳狼狽,莫省攸措。今之政曹所引前例,事在久遠,臣固未詳,而多少說話姑舍之,此事有可以一言決者,應褫之文,昭載館志,殆同金石,遵而守之者,不知爲幾許年。況朝家所以考據者,莫如近例,近例,又莫如昨年趙榮國事矣。雖以己亥筵稟,藉爲之言,而己亥與昨年,孰近孰遠,同一職名,同一近例,而在榮國則褫,在臣則否,必欲捨近而取遠,何也?以史官相避言之,下番翰林,以其修史,事面最別,如有春秋相避,則知事以下褫免其重也。若此而獨於副學有相避,則下番翰林見褫,例也,卽此而副學之不得減春秋行公者,亦豈不章章明乎?莫嚴者法例,有非有司之臣所可低昻,而欲其許褫,則照援此例曰,前例如此,欲其不許,則拗引彼例曰,前例如此,臣誠不識政曹一何前例之多也。法不可若是其斑駁,臣竊爲政曹慨然也。臣雖庸下,顧其職則淸朝論思之長也。出處辭受,有關世敎,決不可苟而已矣,而今若當褫未褫,幸其僥冒,擺棄格例,出當新錄,則臣身雖不足言,其損國體,而來譏議孰甚焉?臣之一日不褫,只使新錄,遲了一日,徒有害耳。尤宜亟褫臣,而移授無故之人,責其速行也。特召之下,謹又進伏闕外,敢有申籲,伏望聖明,俯察法例之至嚴,將臣職名,卽許鐫改。不然則下臣此疏於政曹,更令稟處,幸甚。且臣於左揆筵奏中,攙及臣兄弟事,有大不安者,臣等以無似之身,荷不世之遇,頂踵毛髮,罔非聖恩,而旣無分寸才能,可以絲毫報酬,惟有狷介自守,一心秉公,以是事殿下而已。炳炳衷丹,天實鑑之,而至於交結黨好,要藉吹噓,不但臣所惡也。世亦未嘗以這箇指目,加之臣等,況尹得和,臣之至親也。以至親而疑至親,事理之所必無也。大僚秉軸多年,所薦進者何限?而今乃强引不干之人,置諸疑似之間,有若得和之言,混指臣等者然,豈非萬萬驚訝之甚者乎?此亦臣難冒之一端也。臣無任惶恐竢罪之至,謹昧死以聞。答曰,省疏具悉。旣有定式,其何撕捱?相臣陳達,業亦下敎,其何介意?爾其勿辭,從速察職。
副校理李昌誼疏曰,伏以臣,猥瀆情私,兼暴危悰,旣靳鞶帶之褫,特承救護之批,錫類之恩,雖切感祝,由中之懇,未蒙矜諒,臣誠狼狽惶悶,大失所圖。日前違召,誅殛是竢,聖度包容,天牌復臨,揆以義分,豈敢輒事逋偃?而情地迫隘,萬無轉動之路,玆未免隨詣徑還。伏乞聖明,亟賜勘正,以爲孤恩慢命者之戒,不勝幸甚。抑臣不敢以論思自居,而耿耿愚忱,有不容自阻於明主之前,略此尾陳焉。嗚呼,今日朝廷,何若其泄泄也?仁天之疾威,而警告者,前後至深切矣,而其所應之者,晏然若平常安泰之時,詩人所謂,天之方難,無然憲憲者,不幸近之矣。前此遇災之日,雖未見修省之實,而猶輒有警懼之意,上而有責躬求助之擧,下而有憂愛儆戒之奏。此雖涉於文具,亦可見一時振刷氣象,而今則竝與其文具而廢之,臣竊惑焉。噫,以今日之天災,以今日之世道,雖君臣上下,惕然警動,求所以消弭挽回,猶患其不濟,竊觀雷異以後,僅行數次賓對,而側聽施措,只是瑣細閒漫若干事而已。臣固知殿下於淸燕蠖濩之中,克體羲易震象之旨,祗惕一念,罔或暫弛,而第念在內者隱而難知,在外者顯而易見。今其政令云爲之發於外者,未見其實效,則恐懼修省之存諸內者,群下何從而知之?由是大小官僚,全不事事。庸懦者,則幸上之因循,而惟以依違玩愒爲能事,傾巧者恃上之含覆,而輒以投抵眩惑爲得計,以之私意橫熾,機穽日廣,飾游辭而朝除一人,捏虛景而暮逐一官,間雖有忠志之士,亦無布四肢,位著殆少完人,朝象漸益泮渙。至於蔀屋愁怨,軍國謀猷,安危之所由判,治亂之所以分者,則姑且倚閣一邊,置之相忘,此實諸臣之罪,而臣愚死罪,竊恐殿下亦有以導之也。今之言者,或以寶算晼晩,漸有倦勤之歎爲憂,而臣則決知其不然矣。伏惟聖學高明,存養有素,必不以血氣之稍衰,少忽於乾惕之義也。直以人才眇然,未有以對揚盛意,黨習益痼,難望其咸底大道,事與心違,四顧茫然,一付之於無奈何而然耳,雖然此豈可以無奈,而遂已者哉?彼群下則不害爲目前身家之計,而若殿下,則上有祖宗付托之重,下有億萬垂裕之業,寧可一任其姑息,不思所以振勵回斡之道哉?顧今天時遞嬗,陽復不遠,此尤聖人對時出治之會也。皇明閣臣馮琦進言曰,願陛下,毋憚一日之發憤,以成萬世之洪業。臣敢以此語,爲殿下誦焉。今者使价纔旋,疆埸粗安,向來民志之一場騷訛,今則似可帖然,而愚臣過計之憂,方有在於無敵國,外患之聖訓,益宜及此閒暇,庸盡自强內修之策,以作經遠鞏基之圖,亦臣區區之望也,惟聖明留神焉。臣無任屛營祈懇之至。謹昧死以聞。答曰,省疏具悉。其方自勉,其勉是矣,益宜勉焉。爾其勿辭,從速察職。
戶曹判書趙觀彬疏曰,伏以臣之區區私義,本不宜復供世路,前後出脚,只爲追述先志,少酬國恩,然猶不免跡拘勢礙,自效無地,徒使去就乖宜,厚貽傍觀之譏笑,臣惟自撫心徊徨,益悲此生之良苦。乃者度支移除之命,忽下於千萬意想之外,臣始焉驚悚,繼而憂愧,殆不知所措也。噫,六部之長,孰非可以愼簡者?而苟論其職重務煩,最號難塞者,則惟此官爲然。從古選任,必須有幹局計慮之人而授之,蓋以國儲之裕竭,民力之肥瘠,有係安危故也。以今世人才,欲得如杜預·劉晏之類,則誠難矣,苟求勤實剛明,足以謹管鑰察簿書,使府蓄漸滋,奸蠹自消者,則不可謂無其人矣。今乃以如臣之萬萬無似者,置之此職,不少疑難,誠不敢知我聖上則哲之明,何爲此莫大之失政也?臣本迂拙昏憒,尤短於一切事務,立朝雖久,居職絶稀,又無踐歷諳練之效,人未嘗以此等職任,擬議於臣,則公眼所在,亦不可誣也。今若徒感委寄之眷,敢爲冒據之計,則僨誤顚沛之患,其將立至,而悔之無及矣,臣身雖不足恤,其於國事何哉?臣固庸懦無守,有愧於古人辭受之義,亦嘗以量力膺職,匪據必遜,自勉於心,所以從仕三十年,告身幾數百通,而祗承者無多矣。他職猶如此,況見職之最不近似者乎?臣所深量而熟講者,惟一遞字,爲面前恰當底道理,臣豈敢假飾爲說,仰欺聰聽,自歸於事君不誠實之科哉?且臣於相臣之箚,深有所不安者,臣之向日辭疏,只是數行引咎之語,而相臣之遣辭不平,又復至此,此亦臣危惴難進之一端也。縮伏屢日,惟竢公議之劾,而尙今寂然,虛帶重務,瘝曠爲弊,玆敢仰陳至懇,畢瀝肝血。伏乞聖慈,天地父母,察臣所辭,非出例讓,亟命遞臣地部之任,回授可堪之人,以幸公私焉。臣無任懇迫顒俟之至,謹昧死以聞。答曰,省疏具悉。今卿此任,其惟先卿,況此時乎?卿其勿辭,卽速行公。
兵曹判書徐宗玉疏曰,伏以臣,日昨登對,有欲稟定者,而時夜將半,久御寒殿,恐有妨於節宣,故不敢而退矣。南兵使鄭汝稷事,臣之前疏略陳,聖批亦又開釋,而大臣旣以年少驟躐爲言,至登於章牘,則事體所在,不可仍置訓鍊。都正李義豐,雖是曾經之任,而大臣亦尤其倒望,故連呈辭狀,不欲行公,竝與其禁別兼帶而撕捱,此亦可以變通也。臣旣以兩人之注擬,情甚難安,今雖冒出,而顧何敢復事煩陳?但其見任,瘝曠許久,委屬可慮,不得不仰稟,以竢處分也。且臣近患寒感,委頓作苦,而久未登筵,黽勉趨入矣,退出之後,證狀越添,聲澌體粟,冷汗如注,素患痰癖,又從而衝發,勺水不入口者,已兩晝夜矣。今以春秋堂上,天牌降臨,而卽今病勢,實無束帶進身之望,欲起還仆,終未免坐違。臣罪萬死,竝乞亟降威罰,以肅朝綱,不勝幸甚。臣無任戰灼祈懇之至,謹昧死以聞。答曰,省疏具悉。所陳者,入侍時當下敎矣。卿其勿辭行公。
上在昌德宮。停常參·經筵。
下直,靑陽縣監鄭錫耉,金井察訪柳重謙。
鄭履儉啓曰,掌令李延德,引避退待,久未處置,監察茶時,亦已多日,諫院一向闕啓,俱涉未安。兩司除在外外,未肅拜人員,竝卽牌招,何如?傳曰,允。
又啓曰,大司憲李縡,持平黃景源在外,執義未差,掌令李延德避嫌退待,掌令安,持平趙載德牌不進。今日以監察茶時之意,敢啓。傳曰,知道。
李普昱,以嘉禮都監郞廳,以都提調意啓曰,本都監擧行凡事,極其緊急,會同開坐,不容少緩,而堂上戶曹判書趙觀彬,疏批旣下,又爲違牌,殊甚未安,更卽牌招。堂上副護軍李秉常,一體牌招,以爲今日內會同之地,何如?傳曰,允。
又啓曰,嘉禮都監堂上閔應洙,昨日移拜禮曹判書,而今日不爲出肅,都監擧行緊急,卽爲牌招察任,何如?傳曰,允。
又啓曰,嘉禮都監堂上趙觀彬牌不進,推考傳旨,今方捧入,而會同之坐,一日爲急,更卽牌招,何如?傳曰,允。
鄭履儉,以兵曹言啓曰,去十月朔各廳堂下武臣等試射,當爲設行,而連因有故,今已踰月,不得爲之之意,敢啓。傳曰,知道。
又以禮曹言啓曰,今十月朔童蒙禮講,堂上有故,不得爲之之意,敢啓。傳曰,知道。
又以義禁府言啓曰,京畿竹山府分行驛徒配罪人申光德,旣已勘處矣,仍前罪目,依例發遣府書吏,還爲押送配所,何如?傳曰,允。
又啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
上在昌德宮。停常參·經筵。
四更,流星出星星下,入東方天際,狀如拳,尾長二三尺許,色白,光照地。
下直,永興府使鄭暘賓,羅州牧使尹勉敎,玉江萬戶鄭東周。
鄭履儉啓曰,大司憲李縡,持平黃景源在外,執義未差,掌令李延德避嫌退待,安,持平趙載德牌不進,傳旨未下。今日以監察茶時之意,敢啓。傳曰,知道。
備忘記,〈傳〉于鄭俊一曰,今下弓矢,玉江萬戶鄭東周處,給送。
兪健基啓曰,右承旨李普昱,今日不爲仕進,卽爲牌招,何如?傳曰,允。
又啓曰,嘉禮都監堂上趙觀彬,連日違召,尙不出肅。會同開坐,一時爲急,卽爲牌招,何如?傳曰,允。
鄭俊一,以訓鍊都監言啓曰,都監軍兵,乃是輦下宿衛之卒,雖居在沿江山底者,內藏氷之役,未嘗有侵及之事,而二去庚戌年,自漢城府,勿論軍民,通融出役之意,草記啓下後,都監軍兵,竝令出役,故伊時自都監,草記防塞,至今遵行矣。今此漢城府內藏氷之役,一從家座出役事,啓目變通云,而不分有無率丁,都監軍兵,一例知委,混同出役,許多軍兵等,猝當無前之役,呼訴沓至。渠輩之呼冤,姑捨勿論,此是設都監以後所無之事,且有乖於朝家撫恤親兵之意。都監軍兵,則依前勿侵事,分付漢城府,何如?傳曰,允。
同副承旨鄭履儉疏曰,伏以臣之老母,自經今夏重症,元氣澌綴,無復餘地,身委床席,凜凜度日,在臣情理,豈有一刻離捨之勢,而銀臺寵命,義不容辭,黽勉供職,今已三朔于玆。長在禁直,不得以時歸省,日夕焦灼,夜不成寐矣。卽接家信,病母自昨午,胸痛猝劇,轉成關格,粥水不下,飮輒吐出,兼有泄候,度數無算,精神昏憒,殆無省覺,奄奄有難支之形,臣聞來,方寸煎熬,按住不得。玆敢泣陳短章,徑出禁門,伏乞聖慈,天地父母,俯垂矜憫,亟命鐫遞臣職名,俾得專意救護,仍治臣擅離之罪,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
副修撰尹光毅疏曰,伏以臣跡本危畸,性又疎迂,處黨論橫潰之時,叨三司言議之責,冥行墑埴,動輒生疣。若其惓惓愚忠,只欲誠心事君,盡言無隱,而惟其見識迷昏,言辭拙訥,齟齬難合,到處顚躓,仰孤聖眷,俯愧私心。凡於言責之地,自劃蓋已審矣,迺者聖心激惱,批旨非常,群下莫不憂慮,臣敢以一疏,妄請改下,而繼有賓對面諭之敎,其在義分,不敢坐違召命,黽勉承入。詢問之下,區區之懷,未及盡達,遽承嚴敎,蒼黃引避,退俟處置,累日縮伏矣,不意館職除旨,又下此際,臣誠惶隕感激,不省攸處。天牌之下,宜卽趨承,而顧今難進之義,猶夫前日,不可冒據於榮次,決矣。臣方治疏之際,得接鄕信,則臣所生母,宿病痰癖之症,挾寒添劇,食飮專廢,氣息綿綴云,臣聞來,心神飛越,不能自定。臣所生母年垂九耋,而臣獨身無兄弟,雖在疾病少間之時,離捨供職,情理有所難抑,況今急報來傳,尤何得以一時按住?玆不得不隨詣陳懇,徑尋鄕路,臣罪到此,益無所逃。伏乞聖明,天地父母,俯賜矜諒,亟許鐫遞臣職名,俾得專意救護,仍治臣徑行之罪,以肅朝綱,不勝大願。臣無任屛營祈懇之至,謹昧死以聞。答曰,省疏具悉。爾其勿辭,往護焉。
上在昌德宮。停常參·經筵。
下直,竹山府使沈錡,雲山郡守柳懋。
鄭俊一啓曰,大司憲李縡,持平黃景源在外,執義未差,掌令李延德避嫌退待,安,持平趙載德牌不進,傳旨未下。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以副提學金尙魯牌不進罷職傳旨,及校理韓翼謩,副校理李昌誼牌不進禁推傳旨,傳于鄭俊一曰,竝推考傳旨捧入。
李普昱啓曰,副提學金尙魯,校理韓翼謩,副校理李昌誼,旣有只推之命,竝卽牌招,以爲推移入直,何如?傳曰,待開門牌招。
又以侍講院言啓曰,本院新除授兼文學元景淳,時在京畿驪州地,書筵入番事緊,斯速乘馹上來事,下諭,何如?傳曰,允。
又啓曰,修撰元景淳,受由下諭後,過限未上來,依定式禁推傳旨捧入之意,敢啓。傳曰,知道。
又以吏曹言啓曰,備邊司草記,關西江邊嶺隘,禁養定界後,樹木童濯尤甚,朔州·昌城·碧潼·義州等各邑守令之在任周年者,區別捧現告罷職,定界處童濯,不至尤甚各該邑前守令,從重推考事,允下矣。令道臣,詳査狀聞,使之現告,何如?傳曰,允。
又以嘉禮都監郞廳,以都提調意啓曰,今日會同坐起,監造官六員,依例差出,別單書入之意,敢啓。傳曰,知道。
又以嘉禮都監郞廳,以都提調意啓曰,都監各房郞廳監造官分房,別單書入之意,敢啓。傳曰,知道。
又以嘉禮都監郞廳,以都提調意啓曰,本都監郞廳刑曹正郞兪肅基,中部都事尹心宰,監造官義禁府都事趙載淵·李時中,竝令該曹,閑官換差,使之專意都監之任,何如?傳曰,允。
又以嘉禮都監郞廳,以都提調意啓曰,監造官李復祥,時無職名,依例口傳付軍職,冠帶常仕,何如?傳曰,允。
兵曹口傳政事,以李復祥爲副司勇。
鄭俊一,以宣惠廳言啓曰,上年因凶歉,三南·京畿各樣用度,有所裁減矣。今年諸道穡事,猶未及上年,凡係用度,不可不節損,三南營官需,仍減八分之一,各樣價米船價外,竝減八分之二,京畿營官需及各樣價米,前已裁減,依前擧行之意,分付,何如?傳曰,允。
又以宣惠廳言啓曰,本廳庫舍營建所用木物,參酌磨鍊,給價於木商,入送峽中,私養山買取木物之意,報于廟堂,發關江原監營,而流下時所經各邑及戶曹分院等處收稅,使之一切勿侵事,草記蒙允矣。其後自地部,以依例收稅之意,亦爲草記,木物之連續流下者,一例收稅矣,所謂收稅,卽指私商及汗漫各司之用,而本廳庫舍所用,體段自別,又是草記蒙允之事,則該曹之必欲收稅者,殊未妥當。已收稅之物,還爲出給,此後流下者,更不得收稅之意,分付,何如?傳曰,允。
上在昌德宮。停常參·經筵。
下直,麻田郡守李坰。
兪健基啓曰,小臣方物封裹,議政府進去下直。傳曰,知道。
鄭俊一啓曰,大司憲李縡在外,執義未差,掌令李延德避嫌退待,安,持平趙載德牌不進,傳旨未下,黃景源上疏入啓。今日以監察茶時之意,敢啓。傳曰,知道。
以方物封裹望筒,傳于李普昱曰,綿紬·紵布,內入御覽。
鄭俊一啓曰,掌令李延德,引避退待,已至逾月,尙不處置,事極未安。除在外·牌不進傳旨未下外,持平黃景源,卽爲牌招,以爲處置,何如?傳曰,允。
以掌令安,持平趙載德,正言申暐,對讀官金尙迪等牌不進罷職傳旨,傳于鄭俊一曰,竝推考傳旨捧入。
以副提學金尙魯罷職傳旨,及校理韓翼謩,副校理李昌誼牌不進禁推傳旨,傳于鄭俊一曰,旣爲定例,業已承批,一向撕捱,此何道理?比者下敎之後,職在儒臣,違牌爲事,其涉寒心。只推,更爲牌招。
鄭俊一啓曰,校理金尙迪,以對讀官,旣有只推之命,卽爲牌招,以爲推移入直之地,何如?傳曰,允。
又啓曰,校理韓翼謩,副校理李昌誼,來詣闕外,而闕門已閉,待明朝肅謝之意,敢啓。傳曰,知道。
又啓曰,明日次對,兩司當爲入侍,除在外·陳疏入啓·引避退待外,掌令安,持平趙載德,正言申暐,竝待開門牌招,以爲推移入侍之地,何如?傳曰,允。
又以嘉禮都監郞廳,以都提調意啓曰,嘉禮時應備之物,今將始役,而考見丙子·戊戌謄錄,則物目中,辛卯·辛亥特減之物,懸註以稟矣。今此物目,別單中,前後所減之物,各於其名色下,依前一一懸註,以備睿覽乎?敢此仰稟。傳曰,依爲之。
又以禮曹言啓曰,王世子嬪三揀擇,已爲擇日啓下矣。凡係供上之物,依例進排別宮之意,預爲知委各該司,而供上紙,亦依前例封進事,分付,何如?傳曰,允。
又以禮曹言啓曰,今此嘉禮都監,排設於本曹事,已爲啓下矣。入直郞廳,依例朝房直宿之意,敢啓。傳曰,知道。
又以義禁府言啓曰,弘文館修撰元景淳禁推事,傳旨啓下矣。元景淳,時在京畿驪州地本家云,依例發遣府羅將,拿來,何如?傳曰,允。
又以兵曹言啓曰,今十一月初四日,私奴後種稱名人,自敦化門入來,差備門外擊錚,極爲駭愕,令攸司囚禁治罪。同門守門將金處恒,常時不能禁斷雜人,以致闌入,亦難免其責,推考,何如?傳曰,允。
右議政趙顯命疏曰,伏以日昨,以翰林召試,召牌降臨,而不但路憊成痛,無以自力,使事旣竣,依舊是引義丐遞之人,以病以情,竟不得祗赴,偃蹇逋違,臣罪萬死。臣之虛帶相職,今已九朔矣,夫相職,重任也,一日瘝曠,有一日之弊,況至於九朔之久乎?此殆國朝,故事所罕有,而自臣創之,亦臣之罪也。念臣一番必遞之義,閭巷婦孺之所共誦也。業已出城之後,旋以使事冒入,臣亦自知其去就,卽當不成貌樣,而所以藉口,而自解於四方士友之責者,以有畢竟一遞,足以自暴其本心故也。到今復命之後,輒以時月已久,事端稍熄爲諉,遂以爲因仍蹲冒之計,則往役之義,反歸要利,而去就之際,心迹疑昧,近日都憲疏所謂偸隙呈身之目,臣不可得以辭之,臣雖不肖,忍爲此也。臣天性疎戇,進退辭受之間,不喜爲繁文瑣節,事會之來,或有所激昻,批敎之下,或有所感觸,則雖或有難安情勢,未嘗不投袂以趨之。種種拘攣之端,一切闊略,人或病其麤粗,而臣所自信者,則愚忠也。此蓋臣本來面目,而今忽變爲拘曲之態,迄玆撕捱,不遞不已者,誠以所遭罔極,無復人理,而所處具瞻之地,亦不容自輕,以爲朝廷之羞故耳。自非然者,前後所被批旨筵敎爲如何,而乃爾迷拗,不思所以奉承之道也。斷斷有一死耳,實無更冒相職之理,玆敢申暴至懇,仰干崇嚴。伏乞亟命鐫削臣職,改命賢德,以幸國事,以安微分焉。臣無任云云。答曰,省疏具悉卿懇。頃者之批旣諭,意以爲鴨水遼野,旣洗然廓然而廻,覽卿所陳,豈期於卿者?爲卿慨然,爲卿慨然。況頃日入侍,卿有陳達者,亦有下敎者,今者所陳,是豈輔相之道乎?是豈輔相之道乎?章中撕捱,尤涉過矣。卿其安心勿辭,依遵前敎,翌朝日次,同爲入侍,復聽面諭。仍傳曰,遣史官傳諭。
上在昌德宮。停常參·經筵。
李普昱啓曰,明日望闕禮習儀,明明日拜表相値,此兩日視事,頉稟。傳曰,知道。
韓師得啓曰,同副承旨鄭履儉,由限已過,不爲仕進,卽爲牌招,何如?傳曰,允。
以同副承旨鄭履儉,副提學金尙魯牌不進罷職傳旨,傳于李普昱曰,竝推考傳旨捧入。
鄭俊一啓曰,獻納權賮,持平黃景源,疏批已下,一體牌招,以爲今日次對推移入侍之地,何如?傳曰,允。
又啓曰,因義禁府草記,弑兄罪人韓云星,旣已拿來囚,依法例三省推鞫事,允下矣,委官何大臣進去乎?敢稟。傳曰,左相進去。
又啓曰,因義禁府草記,弑兄罪人韓云星,旣已拿來囚,依法例三省推鞫事,允下矣。兩司城上所牌招言送,何如?傳曰,允。
傳于鄭俊一曰,左相·右相處,今日入來事,遣史官傳諭。
傳于鄭俊一曰,大臣·備局堂上引見。
李普昱啓曰,明日冬至望闕禮,依近例爲之之意,敢啓。傳曰,知道。
又以弘文館言啓曰,應敎閔百行,自鄕纔已上來,卽爲牌招察任,何如?傳曰,允。
又以弘文館言啓曰,本館下番,無他推移之員,不得已上番姑降入直之意,敢啓。傳曰,知道。
又以禮曹言啓曰,來十一月初七日,冬至,大殿·大王大妃殿·中宮殿陳賀時,王世子當有致詞陳賀之節,而方在沖年,依近例以自內只進表裏,磨鍊擧行,何如?傳曰,允。
又以禮曹言啓曰,王世子嬪三揀擇吉日,旣已十一月十三日推擇啓下,納采等六禮吉日,不可不預爲推擇,敢此仰稟。傳曰,依爲之。
又以嘉禮都監郞廳,以都提調意啓曰,輦轝新造時,不可無見樣,德應房所上輦一座,依前例取來之意,敢啓。傳曰,知道。
又以嘉禮都監郞廳,以都提調意啓曰,在前敎命軸織造時,內上敎命體樣,啓請看審後,始爲織成矣。今亦令尙衣院奉審,依樣織造之地,何如?傳曰,允。
又以嘉禮都監郞廳,以都提調意啓曰,監造官趙載淵,病難察任,今姑遞改,以翊衛司侍直徐日修差下,使卽察任,何如?傳曰,允。
又以嘉禮都監郞廳,以都提調意啓曰,嘉禮時敎命文·竹冊文製述書寫等官,姑待三揀擇後,自本都監及吏曹,當爲差出啓下,而敎命織造之役甚急,敎命二字篆文書寫官,令吏曹,爲先差出,何如?傳曰,允。
又以嘉禮都監郞廳,以都提調意啓曰,今此嘉禮時,竹冊工役,十分緊急,而繕工進排之竹,累次點退,終未得好品。近年冊禮時,有內局靑大竹中可合者取用之例,卽今日期急迫,無他變通之道,依前取用於內局,何如?傳曰,允。
又以嘉禮都監郞廳,以都提調意啓曰,禮曹啓辭,考見謄錄,則三揀擇定嬪後,卽詣別宮矣。可合處所,預爲定奪,然後方可趁期修理,令嘉禮都監,啓稟定奪事,允下矣。別宮處所,定於何處乎?敢稟。傳曰,筵中已下敎矣。
又以嘉禮都監郞廳,以都提調意啓曰,三揀擇翌日,中米一百石·黃豆一百石·糙米一百石·綿布三百匹·正布三百匹,自戶曹啓下。都監一房郞廳,親領進排於嬪父母家事,載在辛卯謄錄,而曾在辛亥·丙子·戊戌,皆因傳敎,米太各減三十石,木布各減一百匹矣。今則以何謄錄爲之乎?敢稟。傳曰,筵中已下敎矣。
有政。吏批,行判書李箕鎭進,參判元景夏受由在外,參議尹汲牌不進,承旨鄭俊一進。
兵批。判書徐宗玉病,參判魚有龍病,參議權爀入直進,參知金相奭病,承旨鄭俊一進。
鄭俊一,以吏批言啓曰,原州牧使趙侹戶奴呈狀內,奴矣上典,今年六十八歲,其在法典,不當冒赴,入啓處置云。年限旣過,則在法當遞,改差,何如?傳曰,允。
以李宗城爲刑曹判書,吳光運爲左尹,具聖任爲同義禁,尹鳳九爲執義,林象元爲正言,金善行爲吏曹佐郞,李泰祥爲靈巖郡守,李顯行爲淸道郡守,尹審爲金浦郡守,李夏宗爲江原都事,尹心宰爲鎭川縣監,洪重厚爲全義縣監,朴善源爲活人別提,洪啓鉉爲內贍主簿,宋文相爲司宰僉正,徐宗遜爲刑曹正郞,兪肅基爲工曹正郞,朴鳴陽·趙載遇爲禁府都事,李時中爲軍資奉事,趙載淵爲濟用奉事,鄭俊一爲左副承旨,鄭履儉爲右副承旨,李喆輔爲同副承旨。
鄭俊一,以兵批言啓曰,僉知中樞府事兪億基呈狀內,年老病痼,無望供職,斯速啓遞云。今姑改差,何如?傳曰,允。
以李日躋·李倚天·玄載鼎爲副護軍,李命坤爲副司直,金尙泰,僉知單付。
李普昱,以禮曹言啓曰,因咸寧君朴纘新上疏所陳者,令該曹依施焉事,命下矣。依聖敎,以其族姪故持平成玉第二子民慶,立爲朴纘新亡子台煥之後,而立案成給之意,敢啓。傳曰,知道。
以公洪監司狀啓,牙山等官居私奴朴文里等燒死事,傳于鄭俊一曰,燒死人等,令本道,恤典擧行。
鄭俊一,以義禁府都事,以委官意啓曰,弑兄罪人韓云星省鞫事,命下矣。卽當開坐擧行,而知義禁徐宗伋,受由在外,同義禁一員未差,將無以備員。徐宗伋知義禁之任,今姑遞改,竝與同義禁未差之窠,令該曹,卽爲口傳差出,牌招察任,何如?傳曰,允。
又以戶曹言啓曰,谷山銀店,例自本曹,收稅補用矣。庚申年,訓局以收鉛造丸,稅銀則依例移送本曹之意筵稟,竝與銀店而屬之都監之後,自都監將校李世煜,別將差送,而自今年正月,至今十一月稅銀,全不備納,事極駭然。本曹惟當懲治督捧,而世煜,旣係軍門將校,令攸司囚禁科治,未納稅銀,一一徵出,以補經費。谷山銀店則自今以後,還屬本曹,鉛鐵隨所出移送都監,何如?傳曰,允。
左議政宋寅明箚子曰,伏以臣卽見司直權瑩疏,怒臣向日筵奏反詈之言,極其蹈藉,臣不勝駭悚之至。臣於此事,積困脣舌,誠亦自覺其支離矣,蓋臣愚意,於此於彼,初無適莫,妄以爲被劾人之汚衊,言者誠無據矣。臣旣不幸而聞其言,則含糊掩覆,非所以尊國體,嚴劾重勘,方可爲重臺閣,此臣所以率爾仰陳者,而筵臣慮後弊之言,亦不無見,故臣果請之不力,此則聖鑑之所俯燭也。在他人則罪臣妄擧,容或爲可,在言者則宜其以臣之請査爲幸,而今其爲怒如此,非臣意慮之所及也。然此何足費辭較挈?臣雖無狀,名忝大僚,而今其疏辭,不但就事論辨而已,直以街巷戟手之罵相加,臣之一身羞辱,雖不足恤,廉隅之凌夷,綱紀之虧壞,誠非細憂。臣旣受恩罔極,無絲毫報效,惟其信心冥行,積犯衆怒,終恐不免於辱朝體而累聖簡,臣誠反顧慙痛,殆欲無生,尙以何顔,仍冒匪據?書箚將上之際,史官臨宣入侍之命,而不得承膺,罪尤萬死。伏乞聖明,俯垂諒察,亟命遞削臣相職,仍復重勘臣妄言之罪,俾安私分,以快人心焉。取進止。答曰,省箚具悉卿懇。旣諭其批,此何足撕捱?卿須安心勿辭,其卽視事焉。仍傳曰,遣史官傳諭。
工曹判書李宗城疏曰,伏以臣伏蒙公暇,往省先壟,恩榮所及,感結幽明,適値嚴寒,感傷忒重,歸伏私次,未及反面。乃於萬萬意想之外,忽承水部寵擢之命,循墻無路,置身靡所,驚惶震駭,歷累日而冞切。伏惟聖鑑臨下,如日中天,臣子短長,何所不燭,不審殿下,何取於臣而乃有此誤恩也?念臣家世,世祿受恩罔極,中外踐歷,罔非華顯,前後隆私,迥越常例,延英晉對,天意鄭重,股肱之思,累形於綸音,每一承敎,涕血交逬。今玆寵命,亦知出於不棄孤之聖意,感激銘鏤,豈無圖酬之願?而臣本質魯學荒,才薄能鮮,重以衰晩,癃病頭腦,可知八座何地,考工何任,乃敢一朝超躐,昧然冒竊,有若萬分一承當者然哉?況今災沴荐仍,憂虞孔殷,庶務玩愒,百度蠱壞,挽回振刷之策,惟在於簡拔賢能,修廢墜而盡職業,而今以如臣不肖,齒之超擢,加以重寄,徒見其尸位溺事,辱聖恩而駭物情,非細故也。公論之地,宜有駁正,而虛縻曠日,益增惶愧,玆敢干冒萬死,疾聲哀籲。伏乞聖慈,天地父母,俯賜照察,收回臣新授職秩,以重名器,以安賤分,不勝幸甚。臣無任屛營祈懇之至,謹昧死以聞。答曰,省疏具悉。今者此任,意蓋在矣。卿其勿辭,其卽行公。
咸寧君朴纘新疏曰,伏以臣濫沐鴻私,猥忝勳籍,祿位亢極,踰越涯量,過福招災,宗祀中絶,俯仰冤號,無處控訴,玆敢疾聲籲哀,以祈聖慈之哀憐焉。臣只有子營將臣台煥,無子身故,法當立後,而臣本門單族鮮,强近之親,無可取養者,獨有族人故持平成玉第二子民慶一人而已,而其家諉以與受無人,不肯許與,此有一二近例可據者。前參判李雨臣,爲子立後,陳疏蒙允,故完春君李遂良,亦以疎族繼後,而本家不許,故上達而蒙允矣。顧臣賤末,非敢比論於卿宰上章陳請之列,而旣忝在大夫之後,則存亡繼絶,國有常典,情私所迫,自不覺煩冒於仁覆之天。倘伏蒙聖上,俯賜矜察,依李雨臣·李遂良例,特命成玉第二子民慶,爲臣亡子台煥之後,使臣先祀,得免墜地,則天地生成之澤,臣敢不隕結圖酬?臣無任涕泣祈懇之至,謹昧死以聞。答曰,省疏具悉。所陳者,令該曹,依施焉。
吏曹參議尹汲疏曰,伏以臣性本狷隘,跡且孤畸,固宜閉影於冗散汗漫之地,不合投足於睢盱嶮巇之場,而猥蒙收錄之眷,殆少無官之日,揆諸本分,實非所堪,而感激恩數,辭遜不得,惟以筋力奔走,爲一分報效之圖。至若世所稱要路一步,尤非臣所敢冒進,而誤辱簡知,前後屢叨,旣不能激揚淸濁,仰裨平明之政,又不能安排塗飾,用做方便之術。嚴誅幸逭於聖朝,危機輒發於暗地,公私兩無,所當一身,徒取僇辱,每一思惟,未嘗不慙悔交中。不意新命,又及於僨敗之餘,臣誠惝怳驚隕,益不知置身之所也。噫,鑑別之識難進,疎愚之性未化,雖使臣嚴畏分義,黽勉承膺,不過舊日樣子,終必無補於國事,而如前狼狽而已,豈不懼且憫哉?此臣所以徊徨踧踖,不敢爲進身之計者也。玆敢披瀝肝膈之懇,仰瀆崇嚴之聽,伏乞聖鑑,俯賜鑑燭,亟命遞改,以安賤分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
持平黃景源疏曰,伏以臣頃蒙聖恩,歸省母病,乃於今月初一日,伏奉敎旨,以臣爲司憲府持平者,孤賤之臣,屢煩甄錄,誠惶誠感,不知所出。歸自田里,召命臨門,臣又安敢故爲逋慢,上負聖眷,下墜臣義乎?然臣伏見前大司憲李益炡疏,以諫啓爲多機括,訐之以左右顚隮,譏之以年少氣銳,臣亦嘗以宰臣事上諫啓者,竊不勝駭惑之至。臣聞之,古人之言曰,逐人之位,似於傾陷,而言事之臣,得以自明者,惟無所利於其間爾。臣前秋待罪諫官,獲侍淸光,殿下不知臣不肖,奬臣以讀書之士,引臣前席,問江都城事得失,臣倉卒猥上一啓,而未能盡區區之言,此豈有所謂機括者哉?夫江都,爲任雖重,亦不過一閑府耳,誠使臣心有機括,則臣言必不發矣。今宰臣,憾臣劾己,盛加譏罵,竝歸臣於機括之中,固不足與之深辨也。然機之於弩,其伏也深,括之於矢,其發也巧,此射利小人之事也。士大夫立乎朝廷,其心術,誠類於是,則雖有讜直之言,何足道哉?今臣,論劾一宰臣,而遭此詆辱之言,何面目冒尸言路,以重貽淸朝之羞乎?玆詣九閽之下,露章自列,伏乞聖慈,俯察危懇,亟遞臣所叨之職,以靖私義,不勝幸甚。臣無任屛營祈懇之至,謹昧死以聞。答曰,省疏具悉。其何撕捱?爾其勿辭察職。
獻納權賮疏曰,伏以臣之出入臺地,垂二十年,動輒獲譴,跋疐居多,屢試屢敗,匪削則罷,抖擻臣罪,金木是分,臣猶自知,人其謂何。加以齒髮凋零,志氣摧沮,憂畏沈痼,視聽昏瞀,雖欲自力驅策,其勢末由。幸蒙聖德包荒,收錄不置,夏間見叨本職,恩召荐辱,不敢言私,黽勉暫出,纔登賓筵,誨責嚴重,而聾病忒苦,坐次稍間,聽瑩聖敎,引避失旨,章皇退出,愧汗浹背,慈覆涵貸,卒從薄勘,以惶以感,訟愆守分。不意罪戾猶寬,寵除繼降,臣適尋醫江外,昨始歸伏私次,驚隕震惕,若無所措。揆以分義,卽宜竭蹶,而臣方自反不縮,引罪未暇,冗散幕職,亦不敢冒赴,尙何暇復蹈前轍於旣覆之地,引維綱盡思慮,闊步高談於是非之場乎?此臣所以惝怳恧蹙,寧受慢命之誅,而不敢唐突冒承者也。抑臣又有所慨然於中者,不敢以自嫌於臣身者,有所疑畏,而卒至於泯默也。臣伏覩殿下聰明冠古,睿智出天,思周萬物,智邁一世,凡近日居臺省者,無足以稱殿下之意者,是以入侍之際,不少假借,輒加摧折。此蓋由於言論骫骳,誠意淺薄,不能素孚於君父之致,而臣愚死罪,雖以日月之至明,亦何由俯燭其袖中,有何彈文,而不思寬恕優容之道,先示厭倦慢易之意,不幾近於訑訑之色,拒人於千里之外哉?如臣等庸懦病劣者輩,固不足恤,雖有自許狂讜,直言敢諫者,率未免跼影而進,齰舌而退。鮮不至於頑鈍奊詬之歸,馴致含默成風,謇諤寂聽,視臺閣如視穽擭,惟以牌不進三字,爲第一妙方。雖寥寥之歎,屢形於絲綸之間,而汔未聞有仰體聖意,立殿陛爭是非者,竝與草草前啓,歷累月而廢閣之,此固群下之罪,而亦恐殿下有以使之也,臣竊悶焉。念臣屢忝言地,上無以匡補衮闕,下無以糾劾官邪,其爲負聖明羞臺閣,固已萬萬,況今重聽之症,自分爲廢人,今乃投之以耳目之責,是猶責瞽者以文章之觀,其不勝任,亦明矣。玆敢瀝盡肝血,露章自劾,伏乞聖慈,天地父母,察臣僨誤之蹤,不可復玷,憐臣癃廢之狀,不可强督,亟命削臣職治臣罪,以礪群工,以卒生成,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,從速察職。
副司直權瑩疏曰,伏以臣頃忝諫職,妄論兪彦徽助逆之罪,慘遭彦徽子擊鼓反詈之辱,貽羞臺閣,更無餘地,而臣適坐罷,未及一疏陳暴矣。繼而大臣,又以彦徽反詈之懟言,至陳於前席,謂臣在官有不法事,請拿,彦徽欲階之陷臣,要快彦徽報復之計,如許事體,未之前聞,而以臣之故,致辱朝廷,臣誠惶駭慙憤,直欲無生。若使臣,果有不法之事,則大臣直請臣罪,以正其法,何所不可?而今乃借被劾人反中之言,逶迤屈曲,兩岐爲說,以爲汚衊臣身之地耶?臣雖萬萬無似,職是言官,以言官而劾一助逆之人,彼乃曰某之不法事,我則知之,訐告於大臣之家,而大臣,又曲循而陳達,其爲被劾人地則至矣。獨不念朝體之不可爲彦徽壞盡乎?苟使彦徽,少有嚴畏國綱之心,亦何敢於臺議未勘之前,縱子反詈,猶以爲不足,而至使大臣爲言乎?臣於彦徽子擊鼓後,聞彦徽進往大臣家,以臺言,歸之逞憾之科,而仍以催促送赴之意,縷縷哀乞云。臣聞而駭之,以爲惟此一事,亦可知其人,曾未幾何,而大臣之達果發矣。臣猥以從班,受九重分憂之責,才分魯下,雖不能稱塞其萬一,若乃平日所自礪者,何遽不若大臣?而今因彦徽事,忽以不法之目,被論於大臣,七十年所執守,一朝陷於不測,臣蒙此不潔,不得一暴,則其何以自立於士大夫之列哉?臣自聞此言,胸中勃勃,按住不得,而身在罷散,籲號無路,泯泯默默,挨至今日。不意今者,忽伏蒙特敍之恩,軍銜在身,可以自暴,玆冒死罪,哀籲於天地父母之前。伏乞聖明,下臣司敗,快使明覆,果若大臣所達,請伏嚴誅,以爲爲人臣負國不法者之戒,千萬懇禱。臣無任瞻天望聖戰恐祈懇之至,謹昧死以聞。答曰,省疏具悉。兪彦徽,旣知可駭,頃者都憲之批,業已處之,其何若此?渠雖可駭,相臣陳達,爲國公心,其在體例,豈敢若此,其涉寒心。
未時,上御熙政堂。大臣·備局堂上引見時,領議政金在魯,行吏曹判書李箕鎭,咸寧君朴纘新,行副司直具聖任,行副司直吳光運,禮曹參判李周鎭,右副承旨鄭俊一,掌令安,獻納權賮,校理金尙迪,假注書鄭恒齡,事變假注書許彙,記事官尹光理,編修官李昌碩,同爲入侍。在魯進曰,日氣更寒,伏未審聖體,若何?上曰,一樣。在魯曰,大妃殿氣候,若何?上曰,安寧。在魯曰,中宮殿氣候,若何?上曰,無事。在魯曰,王世子氣候,若何?上曰,近日眼視不平矣。在魯曰,近間更如是耶?上曰,然矣。在魯曰,然則招醫官診察,何如?上曰,不必診察,若用眼力則如是矣。在魯曰,頃者以微感,停書筵矣。日寒漸加,而所講冊子,只餘四五自止,講筵久停,雖爲可悶,而眼視若然,則不必强爲開筵矣。又曰,前日大殿進御丸劑,連爲進御耶?上曰,丸劑則盡服,而眩氣時常往來矣。在魯曰,左相於權瑩疏後,當有一番對箚,而右相則前承聖敎,又復引入,極爲過矣,宜加敦勉。上曰,右相事誠過矣。鴨水合氷,遼野多塵,猶不能洗滌而還耶?予於頃日,有下敎者矣。一日在位,當盡一日之道,予意方如此,而右揆則不體此意,實爲慨然。予有一事思得,待卿等及元景夏入來,欲爲下敎,卿於退去後,亦以私書,報知予意於右相,可也。因謂在魯曰,卿方爲嘉禮都監都提調,今世士夫家婚時,亦必擇吉朔行禮,吉朔果在何間耶?禮參入來,其知之否?周鎭曰,六禮預爲擇日事,已有草記啓稟,而未及承批矣。吉朔則臣果問于日官,以爲十二月及來年正月爲吉朔,而十二月則吉日頗少,而正月似勝云矣。上曰,草擇日曾爲之否?周鎭曰,今此擇日,至重且難,陰陽家例以生命配合陰陽不長日涓擇,而所謂陰陽不長日,雖以一月言之,極爲尠少云,而且新曆未頒,故未及草擇耳。非但嘉禮吉日之精擇,納采·納徵·告期·冊嬪·親迎·同牢,俱以吉日分排,雖習儀,亦擇日而行之矣。上笑曰,習儀何必如是乎?因曰,此亦有內習儀乎?周鎭曰,三度習儀,乃內習儀也。上曰,世俗或以一年再婚爲忌,此則頃者大臣,已有所達,不必爲拘也。在魯曰,分位旣截,尊卑懸殊,固不可以此拘,而且三揀,未過今歲,餘日不多,立春若至,則已非今歲矣。上曰,跨月行禮,未知何如?在魯曰,旣有納采·納徵等六禮,各爲擇日,而且有三度習儀,其間自有許多日,必致跨月矣。在魯復曰,今番王世子嬪三揀擇後,卽詣別宮,故別宮處所,有所仰稟而未下矣。聞度支之言,於義宮有修理之敎,故今方修理云,而此非傳敎政院之事。都監,猶未知別宮之的在此宮,故敢達。上曰,於義宮,豈可無端修理乎?凡事依例擧行,可也。出擧條在魯曰,今番都監玉印等役,若無崔天若,則難以善成。天若方以邊將在外,而在前亦因朝令,有上來之例。分付該道監·水營,卽卽上送,何如?上曰,依爲之。出擧條上曰,天若雖善於鐫刻,一天若豈可長使乎?前聞卞以振,亦有巧才云矣,不足任之耶?在魯曰,前後國役,此兩人常當之矣。在魯復曰,王世子嬪三揀擇翌日,嬪宮本家,自戶曹有啓下輸送之物,都監郞廳,親領輸納,而辛亥·丙子·戊戌等年,有所啓稟,特爲減數之例,故已有草記仰稟,而姑未批下矣。且嬪宮本家,以闕內往來人,接待浩繁,物力難辦。雖有外方求請之規,日期迫近,無以及期,故丙子年,故相臣南九萬,爲都提調,以自朝家,量其容入助給事,筵白定奪,其後戊戌年,亦用此例矣。今亦依前例,自戶曹考出謄錄,三揀後卽爲助給,似宜矣。上曰,草記中所稟事及今此所達,一依丙子例爲之,可也。出擧條在魯曰,此乃平安監司金若魯狀啓也。本道今年穡事,淸北最歉,兵使習操,不無貽弊之端,而邊上詰戎之政爲重,故不敢請停矣。兵使累次遞易,今兵使新到,而時値深冬,場路雪塞,雖使卽日發行,歷路又經累處,都試勢必迤至於二月。然則又於春操有妨,兵使今秋巡操,姑爲權停,待春設行,淸南春操,則待秋擧行爲宜,請令廟堂,稟旨分付矣。操期已過時,軍卒凍死之慮及迤至春間之弊,誠如所陳,而且淸北之操,迤至春間,則淸南春操,自將遷退。依所請淸北巡操,待春擧行,淸南春操,待秋行之,何如?上曰,依爲之。在魯曰,然則春操,勿爲更稟,直令擧行爲宜矣。咸寧君朴纘新曰,關西詰戎之政,比他道自別,而昨年亦不得行操云,誠爲疎迂。廟堂非不念巡操,又爲停退之可慮,而新兵使纔爲下去,又當深冬,到今形勢,雖不得不如是,明春有故,亦未可知,實爲悶慮也。臣意則明年正月移易不得,使之必爲早行,而不復啓稟,只呈發行狀出巡之意,分付擧行,何如?上曰,依爲之。出擧條在魯曰,此乃京畿水使具樹勳狀啓也。喬桐一島之慘被毒凶,朝家所知,冬節未盡,離散過半,景象愁痛,救焚拯溺之政,不容少緩。湖南牟租三千石,前水使曺允成,已爲狀請劃得,而當此深冬,不得運來,他無變通濟活之道。依辛丑年例,江都米三千石,爲先劃給,以濟垂死之民,待秋還納本所事,仰請矣。江都餉米遠邑移轉,固爲重難,而此島則與江都,便同一島,所當量許,而三千石則太多,一千石劃給,待明秋卽令還納,似宜矣。上曰,依爲之。出擧條在魯曰,頃者小臣,以全州宋秀衡家山事,爲擧條入之矣,敢此更達。上曰,秋判入侍則欲諭,而今爲禮判,次堂當擧行矣。在魯曰,啓覆不遠,刑判不可久曠矣。上曰,予意則禮判欲爲還拜矣。在魯曰,禮判例爲嘉禮都監堂上,禮判非此人則不可,前頭大禮時,不可無此人。上曰,然則不可還拜也。啓覆不遠,刑判未差,守令亦多闕,今日爲政事,命下矣。吏判出去開政。箕鎭曰,參議新差,牌招開政,何如?上曰,元景夏在外耶?箕鎭曰,受由下直矣。上曰,注書出去,參議牌招開政。恒齡出去閤外傳命。上曰,是新榜第二耶?俊一曰,然。是新榜第二鄭恒齡也。在魯曰,宋秀衡家山事,擧條未下,自上似當有處分。鄕人此等習,不可不嚴懲,上京上達,其所爲誠可切痛。上曰,以前者李領府事家公州山事觀之,實爲世道之憂,此事決不可緩治也。在魯曰,今日判金吾入侍,權崇事,似當有下敎矣。上曰,玆事業欲處分,而欲待左右相同入,下敎矣。卿言如此,何以處之耶?箕鎭曰,自上欲爲處分,則臣雖待罪金吾長官,別無可言。世道如許,仇嫉之極,輒以無禮加之,此等風習,殊可惡也。國家專以門閥用人,一經人誣,便不可洗濯。此事不可不一番明決,然後後弊可杜,風俗可正也。上曰,崇之此事,本非渠所做作,亦異無端上達者,渠與金家,旣有仇怨,誣辱之說,傳世相襲,年少之兒,豈知其爲非耶?習熟見聞,眞以爲然,故有此駭妄之擧矣。周鎭曰,崇之所爲,極可駭妄也。權·金世嫌,世所共知,而君上處分,宜守大體,雖非渠身之所做作,旣登奏御文字,則不可置之也。上曰,崇以李殷相文集爲證,其集云何?在魯曰,李殷相,與金壽一之妻同氣也。殷相之祭亡妻文,有一家皆隨之語,故崇乃執以爲證,而其文又有君獨在傍之語。以獨字觀之,崇供皆字,有相牴牾,豈可以此爲證耶?金光煜手筆日記以爲,船頭見男服人,遂與約婚云,則其不被擄也,明矣。光煜,乃故相臣尙憲之姪,奕世淸門,彼若眞有被擄之事,則豈可輕與議婚乎?上曰,此事初不過相辱之言,而相承已久,其斥益深,乃至於此矣。士大夫家仇怨所在,輒以無禮相加,此是弊風。前者故判書尹淳,以手筆,贈彼中人,曾被衊辱,此專是黨習所誤也。曾前揀擇時,金家有入者乎?在魯曰,連有入者矣。上曰,此事終異於崇之自做作,決非其日見時愼單子後做出者,故前於頃日之批,豈不曰其心可諒乎?此有以也。左相曾以此爲言,而終難於下辭矣。遂命承旨,書傳旨。俊一承命書之曰,我國所以維持者,其以禮義也。世道日下,人心日壞,黨相誣辱,必擧先世而誣之,若此不已,我國禮義,其將掃矣。居常深歎者,而今者權崇,初則意謂黨習,伊後細聞,非黨習也,卽私怨也。噫,人雖有私怨,而於屋下腐心者,豈可以不忍加之僇辱,誣人之先乎?此正怨自怨·誣自誣,若此而後可曰禮義?金壽一之妻,果若其誣,其後名公巨卿,豈可攀姻於金家?曾前揀擇,亦有入參者,去古未遠,則莫重國婚,亦豈皆含默?況金光煜日記,可爲明證,則今者權崇,信惑渠家之挾私怨僇辱之說,敢作駭擧。及其置對,無他證據,以李殷相文集中句語,捏合其證,極涉苟且,而亦非今崇所引。其欲詳問,而關國體而雖置,何待金家之自辨?金光煜手筆日記,可洗苟且,所引之句語,王者之道,公聽而順應而已。金家之誣,今者下敎,自可快伸,權崇所爲,雖涉可駭。此非渠作,若右下敎,以其世辱,飭及其孫,雖欠王政,非渠駭擧,豈登公車?國體所關,亦不可置之,權崇,施以削黜之典。噫,權崇處分上款下敎,似不襯着,而觀今世道,其已熟矣。雖挾世怨而誣辱者,處分若此,況挾黨習,白地構捏誣辱者,其律奚似?噫,我無辱彼,決無反爾,此正一擧而三隅反者也。其若欽體此意,我東禮義,可不墜於來世矣。出榻敎上曰,此只以禮義言之也,且黜與削,有異也。在魯曰,此與變書誣告,有異矣。上曰,頃者李永福,以假注書望枳人矣,今豈不以翰圈枳之乎?出乎反爾,互相如此。傳曰,必也使無訟乎,自今以後,我國士大夫,誣人祖先而僇辱者,可以戒之哉。光運進曰,陽復不遠,此乃聖王對時出治之機也。臣竊觀近日天災時變,式月斯生,自上宜有以振刷惕省,報答天心,堯·舜以下人君,自不能無失。商之六七君,莫非賢聖之君,而太戊·高宗,惟能照赫於千古者,以其遇災而能修省也。殿下卄載憂勞,迥出百王,臣民之所仰知,而近日施措,似多倦勤之意,法講久廢,賓對亦稀,省鞫體重,文書累日不下,雖或引對,每致晏朝。詩曰,鷄旣鳴矣,朝旣盈矣。殿下勤政之心,殆不如前時,此非貽燕之謨,人君施措,動以爲天下法,郭林宗,匹士也。巾角一墊,猶使一世慕效,今殿下一言一動,非直爲一世之所法,必爲後世之法,數十載憂勞,一朝倦勤,何以貽我元良耶?初陽方動,此正一初時節,願殿下,留意焉。上曰,卿之前後所達,不論有職無職,備堂未差之前,縷縷所陳,莫非頂門上一針。頃日召元良,下諭時,亦已及之,予豈不知也?古人云唐玄宗,是兩截人,在內者猶不知我,在外者何以知之耶?詩曰,匪東方則明,月出之光,史記亦云衛士傳餐,此皆予所知也。但自近年來,雖未知予身之衰,而日覺衣重殆不自勝,雖於倚椅時,頃刻不能坐,便成老人。帝王家五十,猶以爲老,彼承宣乃五十三,加我三歲,而予則以老受宴,不覺自笑也。玄宗嘗作六更而添夜,今予則五更猶覺長矣。前者五禮儀,嘗使李德壽修整,今未知其畢工耶?雖重聽,其人可貴,嘗欲與元景夏輩,作一文字矣,到今無寐時,亦嘗思及,而此亦未能焉。元景夏何時當來耶?箕鎭曰,未知其遲速之如何。在魯曰,由限不遠,催促上來,似可矣。箕鎭曰,景夏去時,以病滯在郊外云矣。上曰,予之勤學之心,未始怠於前,一日在位,豈可廢學?近以儒臣不備之故,姑未果矣。有爲之心,雖或發作,亦未免旋發旋止,一念常在於釋負,未知何爲而可得優遊以度也。光運曰,聖敎何爲而及此耶?臣俄以陽復之義仰陳矣。輔養元良,當如愛護初陽,今此下敎,若使東宮聞之,當作何懷耶?上曰,予亦豈不知此耶?元良今未十歲,予豈樂爲耶?予之苦心在此,故按住不得,每有此意耳。自古人君,或有迷心於馳騁弋獵者,此則改之不難,若予苦心,雖異於馳騁弋獵,而實覺難回也。楚莊王一聞伍擧之言,投袂斷懸,赫然奮發。前者李宗城,嘗以大鵬高飛爲言,予之初心,亦嘗有高飛之意。今則無可爲者,前者掌令尹植以爲,脅制群下云,而今日之敎,實非欲脅制也,是予本來苦心也。在魯曰,古語云,一體君臣。君臣猶是一體,獨不以東宮之心體之耶?殿下若欲如是,是愛東宮,不如愛其身也。尙迪進曰,宰臣勉戒之言,令人欽歎,殿下何爲而有此不敢聞之敎耶?殿下臨御之初,罔敢于逸,一日三講,間爲輪對,而亦不爲倦矣。自近以來,靜攝居多,漸不如前,臣於留館時,嘗與大臣,有此酬酢矣。臣竊謂殿下此敎,非出於一毫自便之意,而出於慨世道之意也。誠使今日朝象和平,國勢寧靖,則聖心自可悅豫,有爲奮發,必不爲此等之敎,而治不傒志,此心漸弛,至有今日之下敎,此莫非群下之罪也。然殿下試思之,世道國勢,惟在殿下轉移間一事,今日臣民,不期望於殿下,而將恃於誰耶?況今春宮,方在沖齡,當盡輔養之方,今反以殿下之勞,欲遺於邸下,此何事耶?臣自見大鵬之敎,嘗以爲乙卯邦慶,卽他日高飛之會,而自丁巳以後,非常之敎雖屢下,而亦莫非殿下爲國之苦心,臣則竊以爲是心,足以有爲也。上曰,予聞儒臣之言,如往來予胸中矣。世間事,予見之已熟,彼則曰如是,而後當爲建極,此則曰如是,而後可謂建極,予誠莫適所從。公明宣曰,安敢不學?予亦非不欲建極,而實未知何爲而可建極也。朝廷若有和平氣像,則予豈不自喜耶?同寅協恭,猶是歇後語也。今日群下,若能精白奉公,割去私意,則予當蹶然而起矣。古人云,以言敎者訟,予之苦心,必欲調合甘辛,彌綸保合,此極若遂,則庶有歸拜先王景廟之顔矣。世道如此,雖令不行,此皆予學力之不逮也,予實自愧焉。雖然,予嘗中夜以思,今之世道,誠無可爲者,予以爲東方之人,若非草衣草食,則決不可爲治矣。朝廷之上,豈有一分篤厚之風耶?予於此世界中,爲君豈不難哉?當今之時,雖堯·舜復起,亦無奈何。若非盤古更生,則不可以有爲,予之初意,必欲挽回世道,救得一半矣,世間事無一如意,此心安得不弛乎?光運曰,傳云莊敬日强,安肆日偸。殿下誠能莊敬自持,雖柔必强,自不至此矣。在魯曰,先正臣曺植,嘗以大慧家一刀兩斷等語,爲省察之要。敬之一字,乃振發精明之道,此惟在殿下一心,治心之道,固在用之如何耳。臣嘗與僚相,有所酬酢語矣。吾輩事殿下日久,顔面已熟,人情久則易厭,厭則易倦,今日殿下之倦勤,未必不由臣等之故也。賢路久妨,改卜圖治,則臣誠與有幸矣。上曰,此乃領相推托之言也。周鎭曰,小臣承此聖敎,寸心抑塞,不知所達矣。平日殿下以堯·舜自期,諸臣亦以堯·舜望殿下。時象如此,聖心不豫,至有此不敢聞之敎。殿下誠能涵養本原,莊敬自持,惟日孶孶,則動作云爲之際,自有其驗,此是治心之要法,豈有弛懈之事乎?箕鎭曰,人之血氣,有時而衰,血氣旣衰,則志亦隨之,殿下今日之敎,毋亦志不帥氣之致耶?億萬年宗社,是誰家事,而乃發此言耶?昔者衛武公,九十作抑戒,殿下若以敬字下工,則自無倦勤之意矣。尙迪曰,臣於大臣之言,有所慨然者,敬大臣載於九經,殿下平日設有輕視大臣之意,爲大臣者,固當以道事君,必使人主,有所敬憚,克篤誠禮,以盡輔匡之道,豈有顔面漸熟,遽生倦怠之心乎?此正君相交勉處,而今乃以改卜爲言,古大臣之道,必不如是矣。上曰,此則儒臣之言切是,卿須自勉焉。仍謂光運曰,卿之所陳,實予頂門之針,而深痼之疾,豈可一針卽愈乎?予疾痼矣,卿須再攻也。又曰,澤堂,是吏判之祖耶?在魯曰,是箕鎭之曾祖也。上曰,澤堂,持議和平,予嘗欽歎,不忘于心矣,欲以此勉于吏判焉。仍笑謂箕鎭曰,今之議者,以守都爲言,上下旣以都城爲不可去,則重臣豈可遠去耶?上以爲君,下以將母,豈不美哉?箕鎭曰,臣亦欲將來,而日寒故未果耳。上曰,冬暖如春,豈難於將來耶?箕鎭曰,方在臣弟任所矣。上曰,予聞諸臣之言,亦有感焉。欲與卿等,一番做得,卿等毋去也,予不食言矣。箕鎭曰,聖敎提及臣曾祖事,臣誠感泣,臣何敢言歸也?但人微責重,恐朝夕僨敗,毋以副今日之盛命也。吏曹參議尹汲,牌招不進。上曰,吏判出去開政。箕鎭先爲退出。俊一以疾出去。右承旨李普昱入侍。上謂具聖任曰,蕩春城低偏處,卿其往審耶?聖任曰,臣嘗周觀,西偏則古有城築,東偏則元不始築矣。臣謹以圖來。上曰,元圖上之。聖任奉上曰,蕩春中城,摠戎廳,按同經理廳,擔當加築事,有成命,故臣往審築城處,東西周回,則將至二十五里許。開春後當始役,而容入物力,亦甚不少,先爲措置,然後可以擧行矣。上曰,摠廳果眼同經廳耶?在魯曰,當初有令摠戎廳,眼同經理廳擔當設築之敎,故摠戎廳則以爲,此乃摠戎廳,只眼同,而經理廳擔當設築之謂也。臣則伊日入侍,親聽聖敎,乃是摠戎廳,與經廳眼同擔當設築之聖意也。且摠廳則物力雖不敷,猶有軍門貌樣,經廳則不過權設草創之司,而略干經紀儲蓄者,逋欠居多,物力無可辦出之道。朝家若必令顧助,則惠廳戶曹貸去者推出然後,可以擧行矣。聖任曰,此城年前始築時,經理廳擔當擧行矣。臣營則只有記付銀一萬兩·米千餘石外,他無物力責出之道,決難獨當矣。上曰,城役開春後爲之,物力自備局,預先區劃,可也。出擧條上復曰,國家旣欲守都,而更築他城,雖謂之非計,但江都則不可不築,百姓則必以爲難,而此有不可已者。光運曰,臣於頃時,常欲作冊子以上,而或慮人心之騷動,止之矣。臣意常以謂我國嶺阨,天下所無,嶺阨不守,而只欲守都,非計之得者。守國之道,有如兵法,都城,如中堅,嶺阨,如外營,外營不守而獨守中堅,無是道也。丙子之際,嶺阨未始無也。自點當國,俾民上山城,而縱賊遺君父,至有丁丑國恥,此可爲戒也。上謂光運曰,今之廷議,或主都城,或主江都,卿意何居?光運曰,臣意亦主守都,但異乎諸臣之見。繕修封疆,愼守嶺阨,則都城固自在矣,欲以此守都也。上,稱善。復謂聖任曰,都城城身廣厚,何如?聖任曰,臣於修築時,身自看審,都城周遭,多依山脈甃石,恐或爲砲丸所壞,而石雖見破,山豈可毁耶?但築形上尖,間多有軍馬難行處,故李森,嘗以爲都城,必有補階板然後,可以守之矣。光運曰,城之有女墻,一以瞰敵,一以防衝,都城則女墻不高,人行其內,高纔及肩,髻出於上,此誠難守。且城而無雉,或以飛樓攻之,則無以禦之矣。纘新曰,東城雖築雉城,人家不必毁,至若西城,則必欲設雉,人家不可不多毁。聖任曰,城形多屈曲處,雖不築雉城,間多天作之雉城。彼南漢山城,雖無雉城,當時亦能相持之日久,豈以無雉之故,不可守城耶?光運曰,山城異於平地之城。聖任曰,必欲作壕塹,東城元無人家可毁處,雖西城,不過毁數處人家而已,他則不必毁也。上謂光運曰,卿旣有冊子,則可以上矣。光運曰,以短疏附上乎?上曰,不必疏奏,自政院納之,可也。復曰,注書出去,金虎門姑勿下鎖。啓曰,請逆坦孥籍,一依王府草記,卽令擧行。措辭見上上曰,旣諭何煩?曰,請還寢泰績酌處之命,仍令鞫廳,嚴鞫得情,夬正王法。措辭見上上曰,其勿更煩。曰,請還寢夏宅島配之命,仍令鞫廳,嚴訊得情,夬正王法。措辭見上上曰,其勿更煩。曰,請瑞虎等兩賊孥籍,亟令王府擧行。措辭見上上曰,其勿更煩。曰,請徙邊罪人陸師聖,依律處斷。措辭見上上曰,勿復更煩。曰,請還寢物故罪人明彦特放之命。措辭見上上曰,勿煩。曰,請還收遠配罪人尹志放歸田里,禁錮終身之命。措辭見上上曰,勿煩。曰,朝廷體統,貴乎尊敬,苟或虧損,九經焉用?卽者司直權瑩之疏,語多侵逼,全不擇發,體例大壞,聽聞頗駭,其在事體,不可無責。請司直權瑩,罷職不敍。上曰,依啓。曰,新除授大司憲李縡,時在京畿龍仁地,請斯速乘馹上來事,下諭。上曰,依啓。曰,掌令李延德,以引嫌而退,耳目寥寥,聖敎至當,規以臺體,勢難仍在。請掌令李延德遞差。上曰,依啓。賮啓曰,請充軍罪人李時蕃,依律處斷。措辭見上上曰,其勿更煩。賮曰,請逆魁坦緣坐籍沒等事,亟命王府,依法擧行。措辭見上上曰,旣諭何煩?賮曰,請還寢罪人泰績酌處之命,仍命鞫廳,嚴刑得情,夬正王法。措辭見上上曰,其勿更煩。賮曰,請聖鐸等二人,還發配所。措辭見上上曰,其勿更煩。賮曰,請遠配罪人穆,絶島定配。措辭見上上曰,勿煩。賮曰,請還寢罪人橏減等之命。措辭見上上曰,勿復更煩。賮曰,請前兵使崔命柱,永刊仕籍。措辭見上上曰,旣已下敎,旣命復用,此則過矣。此非相持之事,依啓。賮曰,殿庭何等深嚴之地,而假注書出入之際,曳履之聲甚高,此雖新進生疎之致,不可無警責,承旨亦不請推,事甚未安。請假注書鄭恒齡,從重推考。當該承旨推考。上曰,依啓。賮曰,新除授大司諫鄭益河,時在公洪道堤川地,司諫閔堦,時在京畿金浦郡任所,正言趙明健,宣諡事時在慶尙道醴泉地,請竝斯速乘馹上來事,下諭。上曰,依啓。諸臣復位。上曰,予欲復言,儒臣持冊子更入,召對爲之。出榻敎諸臣,以次退出。
二更,上御熙政堂。召對時,參贊官李普昱,侍讀官金尙迪,侍讀官李昌誼,假注書鄭恒齡,記事官尹光理,編修官李昌碩,同爲入侍。尙迪讀資治通鑑東漢順帝紀,自陽嘉三年,止紹封耿寶子箕爲牟平侯。昌誼讀自四年春,止帝遣武陵太守,擊叛蠻討平之。普昱讀自三月乙卯司空王卓薨,止由是賞之。上曰,若非大無道之君,辭語尊稱,可也。恒齡,讀自冬十月,止秋八月大將軍梁商卒。光理讀自武都太守,止校於成帝闇又甚焉。上曰,讀止。尙迪曰,此篇殊無可言文義,而漢政雖衰,尙有李·杜諸賢,章奏之間,懃懃懇懇,此猶可觀。上曰,順帝亦不易得,不比桓·靈。尙迪曰,順帝非大無道之君,但見賢而不能用,見邪而不能去。此所以馴成東京之亂,當是時也,未始無賢者,但不用之耳。上曰,武侯出師表曰,未嘗不歎息痛恨於桓·靈,非特桓·靈之時爲然,自順帝時,已有衰世之意,亂萌自此始矣。昌誼曰,此篇,災異屢書,不一書周擧·張衡輩疏語,亦自好矣。其時所大患,賢邪混淆,紀綱不整,安得不亂乎?上曰,太阿已倒矣。過金馬門歎息時,已無可爲者,上番儒臣,新自彼中還來。今日只可說文義,而上番頃日所達,猶有餘蘊,故兼欲下詢矣。漢家二十四帝,自明·章以後,賢君不作。唐家自太宗以後,兩傳,而至中宗,唐室幾亡,彼中事,雖不可詳知,槪自崇德以後三四傳,終無大無道之君,此可異也。尙迪曰云云。上曰,注書停筆。昌誼曰,臣於日前,以自强之意疏陳,而彼中事殊失彼人本色,文勝委靡,此爲可慮。我國之務,不過內修政治,外講戎事,以爲自强之道而已。尙迪曰,下番所達,善矣。彼中事,臣不敢質言,而宋臣眞德秀有言曰,女直衰弱,中原有事,江左豈獨無事乎?大凡謀國之道,有事時似若無事時,無事時似若有事時。以今番事言之,皇帝未到瀋之時,上下驚擾,若將朝夕有變,皇帝去後,朝象泄泄,恬玩日甚。今日之務,朝廷上下,當如皇帝未出來時,則誠好矣。昌誼曰,臣所陳自强之道,不專在於城池器械等事,凡係軍國之務,當如頃日警動時節,今日做得一事,明日做得一事,以實心行實政,自當有成效矣。上曰,儒臣之言,可不留意焉?但疆外之憂,自有可處之道,朝廷之黨論,終無可破之策。余之卄載苦心,必欲調劑時象,此黨不破,則百事無可爲矣。彼中事,不必憂也。俄已下敎,一日在位,當盡一日之道云者,予意有在矣。上復曰,予於譙樓事,有下敎事矣。上番儒臣,方自瀋都還來,彼中城築,皆有譙樓否?尙迪曰,果有矣。普昱曰,臣嘗往來北道,北道則邑皆有城,城必有譙樓,所謂譙樓者,將領所坐之處也。環一城譙樓,種種建立,而兩譙樓之間,相距不遠,雖以排立軍兵言之,其數多減,亦有利於禦寇之道。有城則不可無譙樓,而都城則無門樓處尙多,甚可慨然矣。上曰,承宣之言是矣。有門則不可無譙樓,須出擧條,都城分修時,無門樓處,分付修建,可也。出擧條普昱曰,光熙門,雖有門樓,殊甚可笑。上曰,予則意謂如敦義門矣。今聞筵臣之言,無丹雘無斲桷,我國事多如是者,殊可慨也。所謂有門樓處如是,而其他無門樓處尙多,今日廷議,雖有守都之議,將帥其將坐於軍舖乎?尙迪曰,地利不如人和,城池猶是末務。殿下益盡自强之道,而今日廷臣,憂國如家,衆心成城,則城雖不完,何畏之有?上曰,儒臣之言,果是根本之論也,豈不曰在德不在險乎?尙迪曰,臣未畢其辭,當繼達矣。今此都城增築之事,雖出於安不忘危之意,顧今江都城役已始,而都城之役繼起。兩處城役,一時竝興,則不但財用之大費,臣居在城底,習知城役之弊。主事者每患無人,雖有築斯之名,而無堅完之實。畢竟所成,不過爲董役人要賞之資,徒費物力,重困民生,此不可不周思而深慮。作事貴在謀始,臣意以謂,都城增築,不必使諸軍門,一時竝擧,區畫有方,從容設施,今年築一隅,明年築一隅,務歸精緻,漸次堅完,則似無騷擾之弊,可濟其事。且必得人而董事然後,可以同其勞苦,一其心力,如古人所謂身操版鍤之爲,不勞而人勸,事可有成矣。上曰,儒臣之意,予亦覺得矣。隋時民謠不云乎?我王城多苦,予雖愧於文王之德,實欲庶民子來,今日築城之役,非欲使斯民勞苦也。江都事,諸臣或言其非急務,予必欲築之者,非欲棄都城而就江都也。劉先主奔江陵時,顚敗無歸,猶不忍棄數十萬民口,況此祖宗之遺民,予保受至此,豈忍捨去耶?所以爲此者,蓋欲爲元良後日慮也。趙襄子曰,先君之所命,尹鐸之所寬,予之爲此者,亦此意也。復授儒臣之叔者,意蓋深矣。至若京城之役,儒臣所謂漸次修築云者,誠好矣。但事若差久,則人心漸弛,必不可築。皇帝若未入去,則人心警動,雖使之勞民興役,民必不怨矣。今日人心,已不如皇帝在瀋時,稍過時日,則人心又必不如今日矣。今日城役,恐或如五禮儀也。俄者吳光運所陳,予甚嘉之,但國初松都城固好,而必建漢都,若如今日人心,則必以爲難,而惟其祖宗創業之時,有此城池,故吾亦保有至此。予之今日繕築,亦欲以貽我元良也。至若營築之時,物力之浩大,料布之虛費,非王者之所言也。惟身操版鍤,與士卒同甘苦,獨有靈城君一人而已。近時分修時,大將則不過以時看審,而委諸裨校之手中,曠日持久,徒貽民弊而止耳。今時事類如是矣。普昱曰,臣亦有所懷矣。城池雖爲急務,而器械若不堅利,則城雖堅完,將何以爲守乎?臣頃在關東時,嘗見列邑軍器,弓皆解膠,矢不穿堅,藥無起火,中外所儲,一無可恃,誠非細憂。上曰,今日雖有守都之論,而決無可守之軍器,前者御將,以銀店鉛丸事陳達,常時習放,虛費鉛丸,誠爲無益,無時操練,何用鉛丸耶?今之外方,不必別備軍器,修理舊儲軍器,亦足爲用,此不可不另爲申飭。昌誼曰,城池器械,亦必有軍有將,可以用之,軍政之疎虞,未有若近日之甚者。臣待罪殷山時,嘗習知之,關西精三壯,爲西道之精兵,而今則誠無可恃矣。上曰,此事,李宗城曾已修整矣,今又有弊乎?昌誼曰,宗城修整之後,頗爲精實,其後亦已多年矣。屢經飢饉癘役,各邑未能隨闕充完,闕額漸多,以至於此。然軍丁之疎虞,雖甚可慮,無將之兵,誰可用之耶?城池器械,軍丁將帥,不可不隨事加意也。上曰,下番之言誠好矣。然顧今黨論日熾,私意橫流,雖有良將,亦無以展其才智矣。諸臣咸曰,聖敎誠出尋常萬萬。上曰,下番以軍丁事爲言,曾在殷山時,其能修擧乎?昌誼曰,關西自前有除番軍布,列邑官用,專賴於此,而臣則於除番軍官中,推移充闕,鄕案冒錄者,亦爲移定,僅得充額矣。上曰,儒臣在邑時,或未修擧,則予欲先自儒臣而飭勵矣,今聞所達故置之矣。尙迪曰,近來漢語不可不申飭,名曰譯官,而能爲彼國語者絶少,誠可寒心。國家多事之時,事變萬千,只憑一舌官,此事豈不爲重耶?上曰,譯官中誰優云耶?尙迪曰,李樞·金尙祖等若而人爲勝,若無此數人,則殆不成樣。此事甚關重,而朝家待譯官甚賤,實無勸奬之道,此亦慨然矣。昌誼進曰,聖候方在靜攝中,更鼓已深,深夜求對,恐或聖體之有損。惟願聖上,一心惕念,罔或有忽,則國家幸甚。上曰,儒臣所達,大體誠好,予當體念。諸臣,以次退出。
上在昌德宮。停常參·經筵。
兪健基啓曰,小臣議政府望闕禮習儀進去,下直。傳曰,知道。
鄭俊一啓曰,行大司憲李縡,執義尹鳳九在外,掌令安呈辭,一員未差,持平趙載德·黃景源未肅拜。今日以監察茶時之意,敢啓。傳曰,知道。
又以都摠府言啓曰,副摠管李春躋,冬至望闕禮習儀時,以侍衛事,議政府晝仕出去之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而曾在己未,冬至前一日,因本府中日,請行草記,政院稟啓,而特命停止矣。今亦依此例停止之意,敢啓。傳曰,知道。
又以弘文館言啓曰,下番副校理臣李昌誼,以訓鍊都監郞廳,今日價布捧上事,晝仕出去,而價布連續上來,一日之內,勢難畢捧。今後則除草記往來之意,敢啓。傳曰,知道。
兪健基啓曰,新除授同副承旨李喆輔,今日不爲出肅,卽爲牌招,何如?傳曰,允。
以吏曹參議尹汲牌不進罷職傳旨,應敎閔百行牌不進禁推傳旨,傳于李普昱曰,竝推考傳旨捧入。
鄭俊一,以弘文館言啓曰,應敎閔百行,旣有只推之命,卽爲牌招察任,何如?傳曰,允。
又啓曰,卽者禁府都事,以委官意來言,今日省鞫,當爲擧行,而臣陳箚未及承批,日勢已暮,不得爲之。明日望闕禮,再明日冬至問安相値,此兩日亦不得爲之云矣,敢啓。傳曰,知道。
李普昱啓曰,上番兼春秋尹光理,身病猝重,勢難察任,今姑減下,其代,令該曹口傳差出,何如?傳曰,允。
傳于李喆輔曰,昨日摠戎使所進地圖,有濃墨處,改圖以入事,分付。
兪健基啓曰,持平趙載德疏中,有當該承旨責罰之請,聖批以依施爲敎,所當捧傳旨擧行,而責罰本無定律,以何律名捧傳旨乎?敢稟。傳曰,推考傳旨捧入。
假注書柳健有頉代,以朴混源爲假注書。
事變假注書許彙有頉代,以李星慶爲假注書。
兪健基啓曰,假注書朴混源,事變假注書李星慶,時無職名,令該曹依例付軍職,冠帶常仕,何如?傳曰,允。
吏曹口傳政事,以李重庚爲同義禁。
李普昱,以嘉禮都監郞廳,以都提調意啓曰,嘉禮時應備之物,依前謄錄,懸註以入事,啓稟,允下矣。物目數,別單書入之意,敢啓。傳曰,知道。
鄭俊一,以兵曹言啓曰,卽接西所衛將牒報,則大報壇明禮門內,枯松一枝,壇直元役等斫伐之際,本所下人處執捉云。大報壇係是闕內,則雖曰枯松,而任自斫伐之狀,極爲可駭。壇直元役等,令攸司囚禁科處,何如?傳曰,允。
又以兵曹言啓曰,今此進賀兼謝恩使一行赴京時,所把驛馬,必須前期分定,可無未及之患。應把驛馬四十二匹內,公洪道七匹·全羅道九匹·慶尙道十九匹,來十二月初三日,京中逢點,江原道四匹·咸鏡道三匹,來十二月初十日,直送安州逢點之意,各道監司處,知委,何如?傳曰,允。
李普昱,以禮曹言啓曰,王世子嬪三揀擇時,有大臣禮官命招下問之例,敢此仰稟。傳曰,令政院,其日依例擧行。
鄭俊一,以義禁府言啓曰,本府參下都事趙載淵,以嘉禮都監監造官,閑官換差矣,趙載淵監造官之任,旣已遞改云。當此省鞫多事之時,不可無端移易,本府都事仍任,何如?傳曰,允。
假注書許彙書啓。臣敬奉聖旨,傳諭于議政府右議政趙顯命處,則以爲昨日恩批中,有次對時入聽面諭之敎,卽又史官臨宣,今日入侍之命。臣出疆歸來,不無一二稟達之事,而頃者夜筵,更鼓已深,不得畢辭而退,尙有耿耿者。臣雖情跡不安,方在引義求遞之中,承命入對,仰聆德音,兼陳所懷,實臣之所願欲,而屢千里行役之餘,賤疾有復發之漸,左脚無力,運步甚艱,殿陛登降,恐有顚頓之患。恩命之下,末由趨承,惶恐之極,恭俟嚴誅,從當更入文字,申暴至懇云矣,敢啓。傳曰,知道。旣諭領相宜體,宜體之意,更爲傳諭。
左承旨韓師得,右承旨李普昱,左副承旨鄭俊一,右副承旨鄭履儉聯名疏曰,伏以臣等,伏見持平黃景源之疏,以權穆衡注書擬望事,至有捧入承旨重推之請,誠不勝惶悚之至。夫堂后之望,堂后主之,非堂上所可干預者,而伊日廳坐之初,書呈望筒,而僚席間初無一語之相難,則此不過循例捧入而已。今其臺言如此,不可以聖批之靳許,晏然冒居於榮次。玆敢相率陳籲,伏乞聖明,亟遞臣等之職,以謝臺言,千萬幸甚。臣等無任屛營祈懇之至。答曰,省疏具悉。其何撕捱者?爾等勿辭,從速察職。
右尹權疏曰,伏以臣無才無能,素乏需世之具,淸朝宥密之地,固知其萬萬不稱,而猥荷簡拔之恩,濫廁賢彦之列,充位備員,無所猷爲,蚊山鵜梁,愧懼恒切。早晩顚沛,自量已審,乃者諫啓重發,至請改差,臣於是,反躬循省,實無可顯之面也。夫籌司爲任,責巨望重,入而訏謨於廈氈之上,出而籌畫於廊廟之間,軍國機務,朝家政令,莫不與聞而與議。從古名臣碩輔,率皆逡巡退避,不欲自居者,其意可知,而臣則未能抵死圖免,抗顔就列,積有年所,輪差之斥,誠爲至論,惠文之彈,亦云晩矣。此何足呶呶較挈?而所自訝惑於中者則有之,從前非議之言,不出於多年苟冒之時,到今疵謫之語,乃發於卽事條陳之後,是則以不言爲無咎,以論事爲可罪。臣實愚昧,不知有甚意思,在於其間,而靜自點檢,究厥所由,此莫非孤弱之植,枘鑿於世,發言無當,隨事生疣之致,纓足之濯,皆所自取,抨射之至,安得倖免?此臣所以必欲亟脫榮塗,遠避駭機,保全殘命,以畢餘生者,而臺議方張,私心甚惶,陳章自列,亦所不敢。向來筵敎旣甚鄭重,諫啓今已收殺,玆敢略暴肝血之懇,猥陳當退之義。伏乞聖慈,俯賜矜諒,亟削臣籌司之任,京兆槐院本兼兩銜,次第遞改,仍命選部,永刊臣姓名於仕版,俾得退伏鄕里,杜門自靖,以卒天地生成之澤,不勝萬幸,臣無任云云。答曰,省疏具悉。卿其勿辭,卽速察職。
持平黃景源疏曰,伏以臣昨入文字,乞辭憲職,伏奉訓答,不許辭免,繼蒙嚴召,趣臣就職,臣誠震怖,不知所措。新命之下,臣苟無必遞之端,則豈敢逡巡辭避,以自陷於違逋之誅耶?且臣少苦痰火之疾,當冬輒劇,終夜不寐,神暈氣眩,形身羸削。自昨日,又感風邪,頭疼如碎,寒熱交作,飮食都廢,旬月之內,萬無蠢動之勢,玆敢扶舁,祗伏於禁扃之外,拜章徑歸,伏乞聖慈,亟削臣職,以便將理焉。臣有螻蟻微誠,惶恐敢達。臣竊見殿下調劑朋黨,竝用而一視,務欲使當世人才,咸登於朝,故有司之臣,仰遵繩墨,不敢違異。於是乎有互對之規,方人才均盛之時,甲者居一,而乙者亦居其一,乙者居二,而甲者亦居其二,才不單進,官無獨授,未始不公且平也。然而人才不能無偏盛之時,亦不能無偏衰之時,而有司一切竝擧,雖稍短焉,必長之以比於長,所選之數旣相當,則雖有俊乂之才,往往見逸,此其弊賢者多沈,而不肖者多升焉,豈非互對之過耶?雖以翰林會圈言之,成天柱素乏地望,而亦與於準點之列,此無他,互對之規,有以局之也。始殿下更定館制,明飭史官,博其擧而嚴其選,臣於是,謬忝史官,與承訓辭。今於此,旣有所懷,不能自隱,竊願特降明旨,凡用人,無拘於互對之規,可選者無憚廣擧,不可選者,毋得濫進,以示殿下公選擧·別賢愚之本意焉。比者國綱寢頹,凡戊申干犯諸族,斐然有翺翔王庭之意,權益寬負犯至重,而其親姪,登科未久,遽擬堂后之望。今去戊申,未二十年,隄防之壞,猶尙如此,況歲月愈久之後,夫一假官,雖非甚選之職,而第使益寬親姪,齒諸史官,珥筆於香案之前,安在其嚴隄防也?堂后擬望,亦涉無嚴,承宣捧入,亦甚可駭。臣愚謂當該承旨,從重問備,注書罷職,斷不可已也。臣無任云云。答曰,省疏具悉。權益寬事,所陳者過矣。爾其勿辭察職。
持平趙載德疏曰,伏以臣稟性柔懦,才識蔑裂,本不合於淸朝言責之任,揣量已審,自畫有素,頃叨諫職,不敢爲承膺之計,違召例勘,私分粗安。不自意恩敍忽降,繼而有柏府新命,雙擎除旨,惶隕罔措。是職也,苟非風稜素著敢言不諱者,莫宜居之,如臣骨軟而氣低,言拙而辭訥者,何敢擬議於立殿陛而爭可否?肅朝綱而糾官邪,以副我國朝置臺閣之本意,能不負殿下畀言責之聖眷也,此臣所以寧犯違逋之誅,不敢爲進身之計者也。且臣自數日前,重得寒感,咳嗽苦劇,頭疼如碎,飮痰全廢,晝夜叫苦,以此病狀,雖非迷執之如右,實無一分强策之望。昨違嚴召,未蒙恩罷,今於再召之下,不敢坐違,隨詣闕外,拜章徑歸。伏乞聖明,俯諒情悃,亟許遞免,使職事毋曠,殘喘少延,不勝萬幸。臣旣不敢以臺閣自居,固不合出一言論一事,而目今天災時變,世道人心,實有朝夕危亡之形,耿耿愚忱,自不能終默,玆於辭疏之末,附陳四條之說,惟聖明,恕其愚僭,試賜省察焉。一曰,天災疊見而人不知懼,如是而國不危者,未之有也。嗚呼,天道高遠,難諶者命,而若以天之所以命吉命凶者推之,則莫不由於人之所召,故古昔聖王賢輔之尋常交戒者,無不以天人感應之理,反復相告。凡於政令施措之間,幽獨得肆之地,常以視聽自我之說,參前依衡,其對越之誠,寅畏之心,有足以仰格天心,導揚和氣。間或有旱魃之災,星文之變,而殷湯六責,甘雨卽霈,宋景三言,熒惑徙纏,則其可以天之高遠而謂之無感應之理乎?國之將亡,天必示匪常之異,按諸史牒,歷歷可驗,遇是災而恤然憂懼,惕然警動。責己如殷湯,宅心如宋景,則雖七年之旱,妖孛之異,猶可有消弛之道,不然而謂天不可畏,謂災不足恤,小懈警懼之意,未盡修省之道,則其亡不待終日,而天理亦不可誣矣。古人所謂一念之善,慶星景雲,一念之惡,疾風雷雨者,誠非虛語也。惟我聖上,卽祚以後,至誠事天,一心靡懈,祈穀之祀,寒猶親將,禱雨之行,暑不張傘,其敬畏祗懼之誠,有足以格天心而消災沴。或有雷雹之非時,星宿之失度者,則十行絲綸,輒示自責之意,廣開言路,藹然求助之誠。當是時也,在殿下之庭者,猶能明目張膽,思進一言,以副我聖上遇災反省之意,而近年以來,君心之警懼,漸不如前,言路之壅塞,莫此時若。去夏星隕之災,今冬雷震之變,實是前古之所罕有,而君臣上下,恬不爲怪,視若尋常,廈氈之上,漸懈夫警惕危懼之意,朝廷之間,未聞有遇災陳戒之言,喉院應文之啓,徒拾陳談。大臣請免之箚,只循古例,而更無別樣施措,大段驚動於時月稍過之後,從而爲之辭曰,天災亦無驗矣。噫嘻,慢天孰甚焉?天其可慢乎哉?辛·壬八路之歉,旱爲之災也。近年東北之凶,水爲之災也。再昨年之失稔,雨也。昨年之不熟,風也。今歲之無實,早霜也。殿下試觀從近十年之內,何年不災而何歲不歉也?比年飢饉癘疫之慘,民殆盡劉而無遺類矣。凡人逢道傍死人,必怵然驚心,自然却立者,非但以死者之可哀,蓋以不常見之物,猝然撞前,自不得不動其心耳。今則不然,前後兩辛·壬阻飢而死者,遘癘而亡者,不知其幾千萬也。故僵屍相枕於道路,而人見之不甚爲怪,昔之却立者,撞着而不知驚動,此其每歲如此,恬以爲常也。易子食人之說,聞之古而又見於今矣。噫,殿下嘗移粟而哺其民矣,祭癘而禳其災矣,而民不被其澤,災不得爲祥者,豈非殿下事天以實之道,猶有所未盡而然耶?噫,遇天災而禱之,禮也,而猶不如齋誠於蠖濩之中,對越於方寸之地,使天心孚感,災沴自消也。値歉歲而賑之惠也,而猶不如養民於無故之日,息肩於東作之時,使農時不愆而實惠及民也。比年國家多事,經費蕩然,大禮當前,都監已設,凡厥所需,竝宜務從儉約,以爲貽謨垂裕之道焉。噫,仰答天譴,惟在聖學之加勉,成就君德,亦係經筵之得人,而近來經筵之除,便作宰相輪差之窠,臣謂另飭銓曹,各別擇差焉。且伏聞近日公事之留中不下甚多,雖緣萬機之煩,未免有稽滯之弊,而倦勤之憂,誠亦非細。以目下事言之,臺諫牌招之啓,十餘日不下,畢竟混入於休紙之下院者,而喉舌之臣,不爲陳稟,仍爲爻周,其於出納惟允之義,果安在哉?臣謂當該承旨,不可無責罰之道,其時臺臣,亦宜以此請罪喉院,而違牌於十餘日之後,未聞有一言之規警,虧損臺體,其亦大矣,當該臺官,亦宜罷職也。二曰,紀綱懈弛而民不畏法,如是而國不危者,未之有也。國之有紀綱,猶人之有筋脈,紀綱不嚴,則國不得爲國,筋脈不束,則人不得爲人,此宋臣朱熹之必以立紀綱三字,反復言之於南渡委靡之時者也。我朝作法旣久,人心懈惰,大官小官,恬不畏法,勅礪之敎,無日不下,而怠慢之習,去而愈甚。尊卑之序益紊,上下之分不明,此其號令不信於民心,而只欲矯揉於辭令之末,威罰不及於貴近,而惟求立法於微末之臣,政令隨的而屢改,法制從便而更革,不知紀綱之由此而益壞,而反以此爲振紀立綱之第一要道,此誠有識之所深歎,而所謂紀綱,終無可立之日也。噫,使臣之道,恩愛太重,則臣不知其恩之可感,而徒長驕傲之習,臨民之政,呴嚅太過,則民不知其德之可懷,而便生懈怠之心矣。甚至於令之而不從,威之而不畏矣,如是而何以爲國?如是而何以使民?此所謂末如之何者也。筵席之體至嚴且重,而左右迭陳,前後勦說,承宣請推而莫之可禁,大庭朝賀,禮宜肅敬,而班行失序,拜跪無節,監察呈課而猶復如前。至於堂下乘轎,禁令何如?而毋論文蔭,任便成習,便差小邑,輒乘有屋之轎,武臣之轎,尤所當禁,而厭避邊閫,圖遞不得,則肆然乘轎,自歸故犯之科。東郊腴田,全係都民之命脈,而太半爲豪勢家勒賣,廉價强取,而民不聊生。泮村一區,不許他人之入處,而猝然爲宰相子橫占,該部査報而京兆不問,此由於紀綱漸弛,人不知法之致。今雖三令五申,誅一人而賞一人,有非一朝一夕之所可得而化之者,必也。大段奮礪,一番更張,先之以信,濟之以威,無使群下弄法,朝令必行,然後方可議其振頹綱而肅朝政矣。三曰,士大夫廉恥都喪,如是而國不危者,未之有也。噫,人之所以異乎禽獸者,以其有四維也。四維不張,人不人而國不國,況我朝禮義立國,廉恥待臣,群下之有情勢者,必曲循其志而不少强迫,朝紳之沒廉隅者,必隨加彈劾而無所容貸。今則不然,朝家之所以使臣者,必牛維馬縶,使不得措手足,而以勤仕爲忠愨,諸臣之有所遭者,必促迫驅使,使不得伸廉隅,而以督出爲美政。上之所以待臣僚者如此,故臣僚之所以自處者,亦不自高,權要之地,知進而不知有退,睢盱之場,前覆而後不知戒,彈駁相隨而視若茶飯,譏責踏至而恬不爲愧。新除藩閫者,若遭臺言,則賭得朝家之催督而必赴乃已,身有罪犯者,難於自明,則經營金吾之一囚而白脫。卽出廉恥二字,更無可言,而世道人心,良可寒心。歷謁求官,是微末介冑之賤,鄕曲寒微之徒所可爲者,而其中自好者,亦且恥而不爲,況彼京華士族之子,搢紳知名之類,甘爲昏夜之行,而不知恥。半資半級之圖進哀乞爲辭,一邑一縣之作窠,紛競特甚,蠅營狗苟,不顧身名之僇辱,吮癰舐痔,任他傍人之嗤罵。其未得之也,崎嶇艱辛,百計巧鑽。旣得之也,便復修飾言貌,處以高亢,是可忍也,孰不可忍也?士大夫廉恥如此,而其國之不亡者,古未有也。噫,科制不嚴,擧生僥倖之計,利欲在前,全無羞惡之心。濫占一第,便處以文學之士,憑藉世蔭,卽通於淸顯之塗,不知人間有羞恥事,而沾沾自喜,視同平人。噫,世所稱公道者,惟是科第一路,而今則此又無可言者矣。必也各設布幕,嚴搜書篋,如華制然後,方可爲一分防僞之道。且新定科制,出於矯弊之意,而以今番庭試而言之,初試以表賦試士,額數滿千,故濫冒之弊,猶復如前。初試若以策問取士,殿試若以表賦雙試,則京鄕俱無所失,而僥倖之路,亦可杜矣,惟聖明,俯詢而處之。四曰,搢紳間貪風大進,如是而國不危者,未之有也。噫,我國士大夫,素重廉隅,且惜身名,不但國有烹阿之典,人懷畏法之心,以其一犯贓汚之律,擯不與衣冠之列。貪官汚吏之子,亦無婚娶之路,故雖非有氷蘗之操者,亦皆有所顧惜,不敢染手於公物。近年以來,國法漸弛,而操縱之權在下,人心無忌,而貪默之風日甚,乍莅雄藩,則第宅田園,便作豪貴之家。一經腴邑,則衣服器用,猝免寒士之樣,十手所指,馱運相續,猝然富厚,用錢如水,赤面對人,詑其居官之廉謹,白日宣驕,少無中心之忸怩。只緣言路永塞,人無雌黃,故安享富貴,以終其世。或有不幸而爲人所駁劾者,則一査而優免罪罰,再査而淸脫無餘,宰執輒訟其冤枉,銓曹又加以收錄。不但無禁錮之法,反啓其驟進之路,官庫累萬之貨,白地取來,而擢用之不暇,雄藩兩載之捧,一芥不遺,而流蔭於子孫,如是而國有法乎?古之所謂苞苴者,卽微賤者之餽要路,而今之所謂苞苴者,殆無限節,位或肩隨,而權勢差勝,則絡續載送,以爲固結之資,彼武閫蔭守之以此爲生活者,尤何足道哉?濫用公貨,便是貪墨,內官外職,固無所間。職在度支,律己不嚴,則子弟驕橫,市民或至於呈訴,一典戎務,久而如家,則造成百物,該監不勝其責應,彼微官庶僚之得一邑而染指者,固不足道也。以臣所聽聞,何者爲不廉,何者爲貪墨,某人爲某官而買某坪,某人用某貨而取某舍者,亦豈無其人?而未敢以傳聞之說,遽進於殿下之前。殿下如欲矯此弊焉,則另飭銓曹,擇用淸愼之人,而又不可不抄置繡衣,逐年發送,以明其黜陟之典。若或歲飢民困,廚傳有弊,則雖不發送,亦宜依例抄置,以爲外官懲畏之地也。凡以貪婪,入於繡衣及臺臣之啓者,衆所共知,挾私誣人者外,雖淸脫於行査者,一切外任,更勿擧論,作爲令甲,遵行勿失,則恐亦不爲無助也。惟聖明,裁處焉。臣無任云云。答曰,省疏具悉。其勉者益宜勉焉,所陳者依施。爾其勿辭察職。
上在昌德宮。停常參·經筵。
自昧爽至巳時,有霧氣。夜一更二更,有霧氣。
大殿·大王大妃殿·中宮殿·世子宮·賢嬪宮,政院·玉堂單子問安。答曰,知道。
大殿·大王大妃殿·中宮殿,朝廷二品以上·六曹單子問安。答曰,知道。
下直,沔川郡守李普春。
李喆輔啓曰,大司憲李縡,執義尹鳳九在外,掌令安,持平黃景源·趙載德牌不進,掌令一員未差。今日以監察茶時之意,敢啓。傳曰,知道。
李普昱啓曰,明日常參·經筵,取稟。傳曰,只晝講。
又啓曰,今日拜表時,兩司當爲進參,除在外外,竝卽牌招,以爲推移進參之地,何如?傳曰,允。
又啓曰,卽者議政府錄事,以大臣意來言,今日慕華館査對時,政府西壁,不可不進參,而右參贊徐宗伋,受由在外,左參贊鄭錫五遭服制,纔經成服,令本院牌招進參云。左參贊鄭錫五,卽爲牌招,何如?傳曰,允。
又啓曰,左參贊鄭錫五牌不進,推考傳旨,今方捧入,而今日査對時,不可無政府西壁,更卽牌招,何如?傳曰,允。
傳于李普昱曰,三使臣留待。
傳于李普昱曰,引見于宣政殿。
慶尙左水使狀啓,興海等郡驛奴朴自隱·老味等渰死事,傳于李喆輔曰,渰死人等,令本道,恤典擧行。
李喆輔,以嘉禮郞廳,以都提調意啓曰,二房郞廳尹心宰,三房郞廳李顯行,昨日政,移拜外任矣。其代,以前郡守尹得重,前縣〈監〉朴斗益差下,而時無職名,令該曹,口傳付軍職,使卽察任,何如?傳曰,允。
兵曹口傳政事,以尹得重·朴斗益爲副司果。
李喆輔以嘉禮都監郞廳,以都提調意啓曰,三揀擇後,器皿等物,自都監,當爲造作,進排于別宮,而其間日期甚迫,決無及時造出之勢。就其中緊急飯器諸具,則曾前自尙衣院進排,其餘自都監追後造成進排矣,今亦依此爲之乎?惶恐敢稟。傳曰,依爲之。
又以嘉禮都監郞廳,以都提〈調〉意啓曰,本都監擧行凡事,極其緊急,工匠推捉,物力收合之際,自今日當爲始役。監造官一員,今日爲始,輪回直宿之意,敢啓。傳曰,知道。
又以禮曹言啓曰,今此冬至陳賀諸道所封箋文,開拆看審,則全羅左水使兪胄基所封箋文,皮封踏印,誤踏於中間,有違格例。定州牧使尹敬龍所封箋文,印跡漫漶不精。蔚〈珍〉縣令申命式所封箋文,體樣狹小,所踏印跡熹微。南陽府使鄭來周所封箋文,皮封紙中間,大有刀割之痕,所見未安,殊欠敬謹之意。竝推考警責,何如?傳曰,允。
又以義禁府言啓曰,時囚罪人權崇削黜事,承傳啓下矣。放送後仍爲削黜之義,敢啓。傳曰,知道。
十一月初七日未時,上御宣政殿。冬至兼謝恩三使臣,留待引見入侍時,正使綾昌君橚,副使戶曹參判柳復明,書狀官兪宇基,同副承旨李喆輔,假注書朴混源,記事官南彦彧,編修官李昌碩入侍。進伏訖。上曰,今番則循例謝恩之行,故別無可言者,而卿等須爲其所當爲者。橚對曰,循例節使,必無他事,而彼中事,有不可知,何可預度乎?復明曰,今行元譯輩,因使行之頻數,銀貨不足,八包不得備去,至有空手而去者云,是固可慮矣。橚曰,東宮嘉禮,將爲過行,而臣以宗親之臣,不得參見盛禮,下懷悵缺,不可盡達矣。橚曰,今行,上通事多受尙方貿易,而因戶曹判書之交遞,原價未及受出云,從速出給之意,分付戶曹,何如?上曰,依爲之。出擧條上謂橚曰,卿之此行,其再乎?橚對曰,再矣。臣聞副使亦再次入去云矣。上謂復明曰,然乎?復明對曰,臣曾於乙巳年,以書狀官入去矣。上曰,須好爲往來焉。因各賜暖帽一件。諸臣以次退出。
上在昌德宮。停常參·經筵。
李喆輔啓曰,大司憲李縡,執義尹鳳九在外,掌令安牌不進,傳旨未下,一員未差,持平黃景源·趙載德牌不進,傳旨未下。今日以監察茶時之意,敢啓。傳曰,知道。
又啓曰,明日常參·經筵,取稟。傳曰,停。
又啓曰,副校理李昌誼,因大臣箚語,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
鄭俊一啓曰,右副承旨鄭履儉,疏批已下,卽爲牌招,何如?傳曰,允。
李喆輔啓曰,刑曹判書李宗城,除拜累日,尙不出肅,卽爲牌招察任,何如?傳曰,允。
又啓曰,今日晝講有命,而校理金尙迪,受由出去,副校理李昌誼,陳疏徑出,玉堂上下番俱空。副學金尙魯,校理韓翼謩,竝卽牌招,以爲備員入侍之地,何如?傳曰,允。
傳于李喆輔曰,玉堂牌去來,申飭。
以應敎閔百行牌不進禁推傳旨,傳于李喆輔曰,只推,卽爲牌招。
李喆輔,以弘文館言啓曰,本館上下番,見存七員內,副提學金尙魯,纔已牌不進,應敎閔百行牌不進,傳旨未下,校理金尙迪,以身病,陳疏受由,副校理李昌誼,以情勢難安,陳疏入啓,修撰元景淳,以在外過限,禁推傳旨捧入,副修撰尹光毅,受由在外,臣翼謩,獨爲入直矣。今日晝講命下,而上下番不得備員,有闕之代,令政院,稟旨變通差出,仍卽牌招,以爲備員入侍之地,何如?傳曰,允。
又啓曰,因弘文館草記,上下番不得備員,有闕之代,令本院稟旨差出事,允下矣。政官所當牌招開政,差出闕員,而今則上下番已備,何以爲之?敢稟。傳曰,旣備,置之。
又啓曰,今日晝講,知事無進參之員。除在外·都監進去外,知經筵鄭錫五·趙觀彬,同經筵李周鎭,竝卽牌招,以爲推移入侍之地,何如?傳曰,允。
又啓曰,玉堂上下番,今已備員,而知事·同知事皆違牌,推考傳旨,纔已捧入矣,開講命下後,不卽擧行,事極未安。知經筵鄭錫五·趙觀彬,同經筵李周鎭,竝更牌招,知經筵閔應洙,雖以都監進,一體牌招,以爲推移入侍之地,何如?傳曰,允。
又啓曰,晝講時刻已過,而講官不備,今日晝講,何以爲之?敢稟。傳曰,停。
兪健基以司饔院官員,以監膳提調意啓曰,大王大妃殿進上公洪道臘肉山豬一口,今日來到本院,而體甚瘠小,不準尺量,不得已退送,使之改備封進,而莫重進上,如是體小,事甚未安。本道監司及當該封進官,竝從重推考,何如?傳曰,允。
李喆輔以奉常寺官員,以都提調意啓曰,今此各陵殿冬至節祀時,本寺案付熟手,額數不多,故依前以五部熟手,推移添付使役矣。自南部定送熟手張命先,而安興君埱,稱以隷屬,不但執留不送,捉致本寺,該吏及所任熟手等,私自重治,仍囚其家云。陵寢祭享,何等至重,而不識事體,如是橫恣,誠極駭然。此而置之,國法將不得行,而祀典亦必有苟簡生事之患,安興君埱,罷職不敍,何如?傳曰,允。
又啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
右副承旨鄭履儉疏曰,伏以臣日前憲疏,以臺官牌招啓辭,以休紙還下,而本院不爲陳稟,仍爲爻周,大加非斥,至請責罰,臣於此,不勝瞿然之至。其時武所承旨,以監試事請牌,而啓草乃下於試事旣過之後,則雖欲陳稟,實無可據之辭,而問備之罰,至及於已遞之同僚,臣以其時本房,亦嘗在院,則人言之來,其不可獨爲晏然也,決矣。玆敢不避煩猥,略陳事實,伏乞聖明,亟命加臣郵罰,以爲人臣不職者之戒,千萬幸甚。臣無任屛營祈懇之至。答曰,省疏具悉。爾其勿辭,從速察職。
禮曹判書閔應洙疏曰,伏以臣於經筵之任,自知萬萬不稱,而前後累叨,怵迫嚴命,雖未免黽勉趨承,每當開講,挾冊登筵,一無裨補,徒事充位,循省惶愧,若無所容。今者憲臣之疏,乃以經筵之不擇,辭意極其嚴峻,至請另飭擇差,臣於此,尤不勝瞿然慙悚,罔知所以自措。都監事急,雖不得不往赴祗役,而華銜在身,恧蹙方切,此際開筵有命,而諸僚方皆撕捱,召牌儼臨役所。臣嚴畏分義,雖此趨詣闕外,而顧今臺議方張,情跡臲卼,虞旌之招,決難抗顔祗承,玆敢冒死,略暴危懇。伏乞聖慈,曲垂諒察,亟削臣職,仍勘臣罪,以嚴官方,以安私分,千萬幸甚。臣無任云云。答曰,省疏具悉。卿其勿辭行公。
副校理李昌誼疏曰,伏以臣之區區情病,豈有束帶供仕之路?而近因館門長鎖,經席久停,前後聖敎,諄懇嚴截,臣於是,感激怵迫,承命持被,已有日矣。卽伏聞右揆箚論尹顯東事後,不言兩司之失,至請譴罷云,臣不勝瞿然之至。臣亦向來,乍叨諫銜,伊時旣因筵敎,廟斥至於陳疏自引,則今於相箚聲罪之下,有不容一刻晏然於直次者。昨緣門鑰已下,控籲路阻,卽者晝講有命,而待勘之蹤,末由抗顔登筵,忙進短章,仍出禁門,擅離之罪,尤無所逃。伏乞聖明,俯諒臣情勢之萬分危蹙,亟命重勘臣辜犯,以肅朝綱,不勝幸甚。臣無任云云。答曰,省疏具悉。爾其勿辭察職。
戶曹判書趙觀彬疏曰,伏以臣於度支重務,實無一分稱塞之望,而只以都監,義不敢辭,雖纔黽勉膺命,然當俟嘉禮過後,卽申必免之本情,而臣旣例兼惠廳堂上,則玆前所帶主管之任,宜在應遞之科。乞命廟堂,照例,稟處焉。臣無任云云。答曰,省疏具悉。所陳者,令廟堂,稟處。
戶曹參判柳復明疏曰,伏以臣朝辭北宸,夜宿西坰,瞻望雲天,祗增耿結,所叨本職,義在應遞,玆從縣道,冒上辭本。伏乞聖明,俯賜鑑燭,亟許鐫遞,以便公私,千萬幸甚。臣無任云云。答曰,省疏具悉。疏辭,令該曹,稟處。
副護軍李日躋疏曰,伏以臣待罪下邑,逖違軒陛,誠不自意,記識之眷,不遺疏遠,奬拔之敎,追念平昔,其所以形於綸綍者,一之已過,再斯愈濫。曾未幾,擢秩之恩,又特出於千萬夢想之外,臣於是,惝怳震惕,但有感涕,循省本末,誠莫知其何以致此也。念臣樸遬譾劣,百不猶人,輪翮無奇,墻壁靡依,而方其壯盛之齡,性褊志銳,或不知裁,亡母遺戒,過加憂憐,勉之以摧剛爲柔,常欲處之於人所不競之地。臣遂較絜恩義,斟酌公私,一疏自暴,備陳情懇,天聽孔邇,至降爾之情理,予亦惻然之批。臣旣得之於君父,庶不負臣母眷眷之意,遂乃逡巡遜避於言議之地,寅緣推排輥而躋於下大夫之班,涯分旣溢,愧懼冞積。恩山德海,其所欲酬報萬一者,惟不以燥濕險夷爲擇,容可以黽勉殫竭,自效微勞於米鹽芻牧之間,少贖從前逋慢之愆。此心耿耿,皦如彼日,而若其供世而應俗者,則特乘流平進,寄身於淸濁可否之間,聊以婆娑而已。至於向年備郞之特除,賓筵之猥忝,亦不過聖朝一時之誤恩,而臣方以榮爲懼,出多入少,有時回想,曖若昔夢,而豈曾料于今十數年之後,眷顧之私,猶軫此郡邑,糞土之賤,丁寧開示,似若垂憐於淪落不偶者然?臣是何人,敢當此數,搢紳傳誦,誇爲盛事,而臣則自不覺四體投地,五內失守,殆不知華衮之可榮,而直欲鑽地而不可得也。且念朝廷官爵,孰非難愼?而顧此二品之秩,古所稱命德之具,以君父之尊,不爾汝而呼之,則其器數之重,禮貌之尊,居然可見,授受之際,尤兢兢焉,不宜人人而濫畀也。固自較然,收還之請,卽發於筵席,亦可見公議之嚴,一兪偶靳,數啓旋停,而方帶外符,號籲路阻,只自隱默而徊徨矣。今因攝价之新命,繼有軍銜之例付,雖義在往役,不敢言勞,而若論其班聯,則依然自居於小卿,崇高之級,其所褻名器而辱朝廷,固已大矣。仍伏念我聖上,以至明臨群下,顧今朝廷,夙夜之賢,以名次則先於臣,以聲譽則優於臣者,錯落相望,而如臣之資淺而望輕,旣乏可奬之才能,又無可紀之勞閱,而一朝雍容,從州紱而驟玷於金紫之班,則人將目笑心訕,而其仰累於則哲之明者,亦豈細故也哉?此臣所以循墻怵惕,遽不敢唐突而抗顔者也。輒冒死罪,仰干宸聽,伏乞聖明,亟收臣新授之資,以重國典,以嚴官方,豈獨微臣之私幸也?臣無任云云。答曰,省疏具悉。卿之陞資,其亦晩矣,勿辭焉。
吏曹判書李箕鎭疏曰,伏以臣才短鑑識,病痼風眩,當事每患健忘,臨政輒致做錯,日昨齋郞末擬,卽是亞僚,從妹壻邑宰末擬,又是郞官妻兄,而臣旣全昧其族系,只憑耳剽與案簿,未暇審問,率爾檢擧。過政數日,殆因人言而覺之,至於提擧,雖異實職,亦有誤擬之事,幸而天點不及,而臣之疎謬之失,種種難掩,何敢自諉以無情,而晏然蹲冒於銓選之任乎?且臣再昨夜,退自政廳,重感寒疾,失攝致添,方在昏痛不省中,今日起居,竟闕趨造,臣罪尤萬萬矣。玆具短章,略暴危懇,伏乞聖明,亟命將臣辜犯,竝賜勘處,一以嚴政格,一以肅朝儀,千萬幸甚。臣無任屛營祈懇之至。答曰,省疏具悉。此一時做錯,其何撕捱?卿其勿辭行公。
校理金尙迪疏曰,伏以臣屢千里遠役之餘,種種病作,豈有强策職事之念?而適會館僚不齊,講筵久停,以致日前筵席,誨飭諄切。臣於其時,親承玉音,新除之下,除非疾病之大段難强,則分義道理,不敢言私,黽勉承入,累日持被矣。自昨素患疝痛,挾冷發作,有時衝格,若將垂絶,以此痛勢,實難自力,而身在直次,禮重起居,雖不得不扶曳參班,粗伸微忱,而其痛楚不成儀之狀,禁中諸人之所共覩而憐悶者也。罷還之後,一倍痛劇,委頓不省,實有汚穢淸禁之慮。玆敢倩構短章,仰申疾痛之呼,伏乞聖慈,俯垂矜諒,亟許鐫遞,俾便調治,以尋生路,不勝幸〈甚〉。臣無任祈懇之至。答曰,省疏具悉。爾其勿辭,調理察職。
右議政趙顯命箚曰,伏以一陽初復,萬分回蘇,此誠聖人體天行健之時也。臣於頃日夜筵,仰聽聖敎,惕然有警動振作之意,天人交感,若有自然而然者,臣心懽欣,若有得也。顧臣情跡所拘,旣不能仰贊盛休,大庭候班,亦不得進參,臣之罪大矣。大臣者,所以處具瞻而董百僚者也,苟以非道進,則其身不正而不可以正人,臣若藉口於往役之義,而仍以蹲據於必遞之地,則其非道孰甚焉?從前所遭姑毋論,寅緣媒進之嫌,又是一重公案,前後恩旨之下,卒無以奉承,慢蹇之誅,尤無所逃。伏乞亟遞臣職,因治臣罪,以幸公私焉。臣方引義乞遞,宜不敢干與朝議,而旣有所懷,不敢隱也。臣向承筵敎,若以互對爲病,夫王者用人,惟才與賢是取,物色排議,誠若苟且。然今日黨禍,生於一進一退,救此之術,不得不出於參用,參用之政,不得不歸於互對。孔子曰,不患寡,患不均,參用互對,乃所以均之也。今之議者,以互對爲非,其言若可喜,然其實則不過以好惡同異,爲用舍,終必歸於一進一退而已矣。互對之政,行之已二十年,其利害得失,與從前一進一退時,果何如也?抑丁未以後,聖上之所倚仗,廟堂之所簡拔,惟平緩者是取,夫人各有所長,平緩者未必皆賢,不平緩者未必皆不賢。今雖稍廣其規模,毋論平緩不平緩,隨其人地而竝用之可也,而互對之政,斷不可已,此蓋臣所受於臣兄者,若以此爲病,則臣之術窮矣,臣將何所藉手,以仰裨平明之治哉?伏願殿下,深留聖念焉。經筵之停廢已久,此群下之所共憂嘆者,而今幸聖心奮發,有催促新錄之命,善端之發,對揚爲急。主圈之臣,雖有些少嫌端,所宜卽出應命,有以贊成殿下炳燭之誠,而副提學金尙魯,强爲撕捱於定式嚴飭之後,將使火燃泉達之聖心,自歸消沮,此豈忠義之道也?臣謂金尙魯,從重推考,使之劃卽擧行,宜矣。尹顯東之事,乃其不幸,非其罪也。然遭人倫罔極之變,渠旣不以平人自處,則其子之不宜擧論於至重至嚴之選,國論所同,而臺閣之臣,熟視而不言,至使大臣,不得已言之。今日士大夫,忍於負殿下如此,臣實痛心也。且禮曹京兆堂上,雖曰不察,其在重事體之道,宜不止於問備薄罰,而臺閣,亦不肯言之,臣謂前後耳目之官,一倂罷職,以愧其心,宜矣。築城,國之大事,城郢城囊,春秋書之,誠以糜財動衆,所關重故也。近者江都之役方張,而又聞有都城·蕩春城之議,三大役之一時竝擧,無乃太紛紛乎?連珠城,兵法所忌,蕩春之築,決不可爲,至於都城,隨毁修築,誠不可已。然每當修築之時,該軍門將校,率匠手赴役,而布出於兵曹,米出於戶曹,故視同官豬腹痛,惟以延拖爲事,所築小而所費大。臣謂自今各軍門,專爲擔當,自戶·兵曹,算摘每十步米布各幾何,參酌顧助,宜矣。且每年潦節,城毁一步則增築二步,城毁十步則增築二十步,如此十年,則可以成完城矣,乞命依此定式焉。取進止。答曰,省箚具悉卿懇。旣論批旨,亦諭首揆,卿何一向撕捱?所陳副學,依施。其他,登對時當下敎矣。卿須安心勿辭,體此意。日次在近,一體登對,聽我面諭。仍傳曰,遣史官傳諭。
弼善李光運疏曰,伏以自頃春夏以來,臣之跡,不離於銅龍洊雷之間,而乍出旋入,今又蹈磨驢之步,有若胄筵勸講,非臣莫可者然。臣誠素質譾薄,舊識荒落,顧無以開發聰明,裨補溫文,蔑效之實,已著於屢試之餘,則伏惟聖明,奚取於臣,而誤恩之稠疊,乃至於此耶?上累聖簡,下慙愚分,徊徨恧蹙,輒不敢冒昧承膺,而抑臣素患痰癖之病,已成三十年痼疾,每於秋冬之交,輒有死生之憂,至於今年,則尤有甚焉。數朔沈篤,幾殊僅蘇,近又疎於醫治,而失善護之方,乖於飮啖,而忽小愈之戒,前憊未復,客沴易乘,舊祟更肆,別症添㞃。膈喘則如行鉅吹筒,而頭目欲裂,肺嗽則若決石崩砂,而腹背如碎,頃刻之間,若將殞絶,而其他腰脅之牽疼,肢體之拘攣,飜盆之汗,轉磨之暈,種種危惡,難以悉擧。試以百藥,寸進尺退,今過一望,乍歇還劇,眠食專廢,氣息㱡㱡,以此病狀,實無自力强起之望,浹旬恩除,尙稽趨承,至日候禮,竟獨廢闕,病裏惶縮,若無所容。臣嘗見古人辭職之疏有曰,人臣無病而欲偸安者,欺也,有病而隱忍不言,以至曠官者,亦欺也。今臣之陳病丐免,亦非敢占身便也,爲私計也,只欲逭曠官之罪,而得免於欺君之科耳。伏惟聖慈,天地父母,察臣所苦之一切難强,諒臣所辭之非出假飾,亟許鐫遞,俾便調息,以卒生成之澤,千萬幸甚。臣於病伏中,竊有耿耿愚忠,敢此附陳,惟聖明,留神焉。惟我春宮邸下,玉質天成,睿學夙詣,誦讀如響,而音節靡,容止安重,而器度凝靜。臣於前後侍講之際,未嘗不讚歎欣聳,成就之盛,拭目以竢,而臣卽病遞,不復登書筵久矣。其間進益之效,必不翅倍蓰於向來,而大婚旣定,吉日將卜,吾東方億萬年無疆之休,實基於此矣。區區愛慕之忱,益不自勝,而仰惟殿下止慈嘉悅之情,又豈有窮已哉?身敎之篤,昔非不足,而耳提之誨,今宜益勤。伏想晨夕定省之餘,朝晝趨侍之際,其所警咳而誘掖之者,有非外臣之所敢知,而竊聞書筵之停,殆過數旬。睿候欠安之初,固不可不乍命權輟,以盡調護之方,而天和旣復之後,又何可一例曠廢,以貽間斷之歎乎?此臣之所竊悶也。薰陶莫切於躬修,觀感必速於目染,殿下之所爲,邸下必爲之矣,殿下之所行,邸下必行之矣。三晝法講,廢至終年,一番召對,始在近日,雖以我殿下高明廣大之德,緝熙粹盎之學,猶不無十寒一曝之憂,況我春宮邸下,弱齡初學,安得無一簣虧仞之慮乎?歲月流邁,如川之不返,若過數朔,睿算恰滿十歲,惜陰之功,寧可忽也?顧今一陽來復,萬品回蘇,在天爲生物之機,在人爲向善之端。伏惟殿下,仰體天心,克遵時義,聖學益進,聖德益新,推其躬行心得之餘,以及我春宮邸下者,當有以益惕於今日,而不能自已矣。臣不勝眷眷祈望之至焉。抑又念帝王家學問,固當以經傳爲準的,亦必旁究史籍,使歷代家國之治亂,前古后辟之賢愚,瞭然於心目之中,以之存監戒·博聞見,俾爲一生受用之資,故長德先輩之必以此建請,以備沖儲學習之具者,良有以也。曾先之十九史略,上自三皇五帝,下至五朝六季,聖狂庸哲之辨,隆衰興亡之跡,歷歷指陳,靡不畢載,卷帙簡約,評論詳密。童年初學之程,無逾於此,而庠塾誨蒙之要,必先於斯,況帝王家敎胄之政,不可不以史學,爲經學之次,則沖歲兼講,此實簡便。惟我邸下,開春以後則召對一節,不容偏廢,而進講冊子,預當稟定。愚臣區區之見,謂宜以此一冊,下詢師傅,及今磨鍊,恐不可已也。臣無任云云。答曰,省疏具悉。其勉是矣,所陳當問于大臣矣。爾其勿辭,察職。
判府事兪拓基疏曰,伏以臣向旣自任行止,罪在罔赦,將又徑情往來,益所惶隕,短疏自列,恭俟嚴譴,而伏奉聖批,不惟曲賜寬貸,至命以賜奠給馬,臣誠且悚且感,不知所出。擬伸微懇,乞卽收還,而臣喪威震剝,形存心死,宿疾交攻,昏綴不省,又臣老母悲疚之餘,感寒甚重,彌留多日,神氣大損,臣憂撓煎迫,數行文字,亦未暇成,今始冒陳焉。竊念澆奠與騎驛,俱出異數,固非人人所敢當,而挽近以來,朝家優禮大臣,此事便似成例,故臣於年前,亦嘗猥蒙,而未敢爲應文控辭計矣。今臣旣屛鄕里,拜辭反面之儀,將未免竝闕,則罪固難逃,況其敢比同在朝,混被殊典乎?且臣方子喪在殯,未可行殷祀於先墓,則尤不敢虛受恩奠,揆分度義,俱難冒承,不避瀆擾之誅,敢此控籲。伏乞聖明,俯垂照燭,亟令收回前命,以安微分,千萬幸甚。臣無任祈懇之至。答曰,省疏具悉卿懇。此待大臣之例也,卿須安心,勿辭領受焉。仍傳曰,遣史官傳諭。
上在昌德宮。停常參·經筵。
自昧爽至巳時,有霧氣。夜四更五更,巽方坤方,有氣如火光。
李喆輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李普昱啓曰,大司憲李縡,執義尹鳳九在外,掌令安,持平黃景源·趙載德牌不進,傳旨未下,掌令一員未差。今日以監察茶時之意,敢啓。傳曰,知道。
又啓曰,明日常參·經筵,取稟。傳曰,停。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,副提調臣兪健基啓曰,冬候乖常,伏未審日間,聖體若何?眩氣亦差間乎?臣等久未入侍,且有稟定事,今日率諸御醫入診,詳察聖候,有不可已矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。待下敎入侍,宜矣。
以承傳色口傳下敎曰,今日日氣如此,待下敎入侍,宜矣。
兪健基啓曰,左承旨韓師得,左副承旨鄭俊一,今日不爲仕進,竝卽牌招,何如?傳曰,允。
鄭履儉啓曰,京兆久無行公堂上,詞訟劇務,積滯可慮。左尹吳光運·右尹權,卽爲牌招,何如?傳曰,允。
李喆輔啓曰,啓覆當前,秋曹多有擧行之事,而判書李宗城,昨日違牌,今日又不出肅,事甚未安。卽爲牌招察任,何如?傳曰,允。
又啓曰,卽者禁府都事,以委官意來言,今日省鞫,以判義禁李箕鎭陳疏未及承批,不得爲之。明日以弦日,亦不得爲之云矣,敢啓。傳曰,知道。
以副提學金尙魯牌不進罷職傳旨,傳于李普昱曰,推考傳旨捧入。
李普昱,以嘉禮都監郞廳,以都提調意啓曰,都廳尹心衡,方在鄕家,病難上來,再次呈狀。今姑遞改,其代,弘文館應敎閔百行差下,使卽察任,何如?傳曰,允。
禮曹參判李周鎭疏曰,伏以臣空疎譾劣,百無肖似,前後忝叨,罔非逾分,尋常愧懼,若隕淵谷。至於經筵之任,尤豈有一分承當之望?而執守不固,循墻無路,隨行逐隊,殆及一朞,旣蔑絲毫之補,徒積尸素之誚。迺者輪差之斥,果發於司直之地,至以另飭擇差爲請,臣於此,竊不勝瞿然慙恧之至。君德之成就,亶在經筵之得人,誠如憲臣所云,如臣學識之魯莽,苟然充位,今此二字之目,政指臣身而發,在臣自靖之義,宜俟鞶帶之禠。此際開講之命,適下於久停之餘,召牌荐降,非不欲竭蹶趨承,仰聆英音,而臺墨未乾,公議方嚴,連犯違傲之科,揆以邦憲,合被重譴,惶隕震惕,益無所措。玆將肝膈之懇,仰瀆崇高之聽,伏乞聖明,俯賜鑑察,亟遞臣經筵之任,仍治臣逋慢之罪,以重臺議,以安微分,千萬幸甚。臣無任云云。答曰,省疏具悉。卿其勿辭察職。
上在昌德宮。停常參·經筵。
申時,日暈。
下直,積城縣監朴泰寧。
李喆輔啓曰,大司憲李縡,執義尹鳳九在外,掌令安,持平黃景源·趙載德牌不進,傳旨未下,掌令一員未差。今日以監察茶時之意,敢啓。傳曰,知道。
李普昱啓曰,來十一日輪對日次,取稟。傳曰,停。
李喆輔啓曰,刑曹判書李宗城,連違召命,今日又不出肅,事甚未安。卽爲牌招察任,何如?傳曰,允。
傳于鄭俊一曰,大臣·備局堂上引見。
李普昱啓曰,卽者校理韓翼謩,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李喆輔啓曰,卽者義禁府都事,以委官意來言,今日次對罷後,日已昏暮,省鞫不得爲之云矣,敢啓。傳曰,知道。
又啓曰,訓鍊大將,以御營大將兼察事,命下矣。御營大將朴纘新,卽爲牌招,以爲聽傳敎之地,何如?傳曰,知道。
李普昱,以侍講院言啓曰,本院新除授弼善李光運,陳疏承批之後,尙不出肅,卽爲牌招察任,何如?傳曰,允。
編修官李昌碩書啓。臣敬奉聖旨,傳諭于議政府右議政趙顯命處,則以爲昨夜,因首相書示,伏聞筵中有縷縷誨諭,今又史官,臨宣特敎,惶恐感激之極,莫省所措也。臣之昨日違命,實緣賤疾難動,不但情勢而已也,容俟呻痛之定,更以一疏申懇云矣,敢啓。傳曰,知道。
副提學金尙魯疏曰,伏以臣以格例則有萬難進之義,以才分則無一冒應之勢,疏籲再上而未蒙矜許,責諭特降而不知轉動,積有違召,罪在方命,泥首震懍,惟願遄被威譴。卽伏見大臣箚本,以臣不出,咎責甚嚴,問備薄罰,見恕太過,臣於此,尤不勝慄慄悚惕之至。夫辭受去就,殆似冷暖,其可强其不可强,當之者自有一副當商量,人雖謂之强而未必謂强,謂之非强而未必不爲强,如虞人之非其招不往者,固非出於强也。以他人而泛論之,則亦安知不曰强爲也?況爲人臣而不能忠愛,使君心而自歸消沮,果如大僚之言,則臣之罪,雖千死萬死,有餘責矣。有臣如此而不伏鈇鉞之誅,則將何以彰其罪哉?方今法講之輟,恰踰半載,群下憂歎,正在於此,而如欲經席之備員,則舊錄諸人,猶有餘矣。嚴飭督出,自可濟濟,如欲新錄之速成,則林立才彦,可合主圈者,不患乏人,而今乃姑捨是而責之於不當責之臣,有若非臣莫宜完圈者然,此則臣誠未曉也。昨接小報,開筵有命,聖心之開發,臣竊仰之,自不覺聳喜起立,而咫尺之守,旣難變回,待勘之蹤,未承處分。嚴召儼臨,又犯逋慢,只推之恩,輒出格外,渥愈厚而罪愈甚,情益窮而跡益蹙,此亦臣之命也。倘蒙殿下,下臣司敗,勘以當勘之律,俾爲群工戒,則公私豈勝兩幸?臣無任云云。答曰,省疏具悉。爾其勿辭,從速察職。
校理韓翼謩疏曰,伏以臣以蹤地則甚危臬,以情私則至悶迫,其勢決不可供仕,虛縻館銜,垂閱三朔,前後辱天牌者,無慮十數次,惟願遄被誅譴,亦不可得,惶懍迫阨,罔知所措。乃者特敎,嚴召荐降於一日之內,臣於是,情窮理極,冒沒入肅,廉隅放倒,已不可言,情理迫切,實難自抑,須資僚員,旋卽出來矣。再昨開講之命,特下於涉秋久停,群情憂菀之餘,臺史之賤,皆知欣聳。臣雖甚不似,職忝經幄,徒循私情,不思所以對揚,實非義分之所敢出,遂乃忍捨病母,竭蹶入來。適又知事不備,成命寢而不行,是則聖主非不勤勵,群下多故,自未有以奉承也,可勝恨哉,可勝嘆哉?念臣兩夜鎖直,憂思百端,闕門下鑰,家信不接,則繞壁徊徨,申朝不寐,營魂搖搖,不啻一夕而九升,有如許私情,欲持被淹宿於禁中,豈理也哉?固將遲待數日,申請歸護,卽聞母病,自昨夕,猝然添加,肌熱而頭疼復作,膈痞而嘔逆轉甚,粥飮亦廢,神氣又不能收拾,證涉再感不輕,而重臣一得此報,心神飛越,不能頃刻按住,投進短章,徑出禁門。伏乞聖慈,天地父母,俯垂仁恩,曲加哀憐,亟許鐫遞臣職名,俾臣得以任便救護,以伸至情,仍命所司,重勘臣擅離職次之罪,以勵臣分,千萬幸甚。臣無任云云。答曰,省疏具悉。爾其勿辭護焉。
十一月初十日午時,上御熙政堂。大臣·備局堂上引見入侍時,領議政金在魯,左議政宋寅明,右議政趙顯命,行判敦寧趙尙絅,兵曹判書徐宗玉,刑曹判書李宗城,左尹吳光運,禮曹參判李周鎭,左副承旨鄭俊一,應敎閔百行,假注書朴混源,事變假注書李星慶,記事官南彦彧,編修官李昌碩,進伏訖。在魯曰,冬候乖常,霧氣連日,聖體若何?上曰,冬霧如此,甚悶。在魯曰,眩氣近不復發作耶?上曰,差勝矣。在魯曰,大王大妃殿氣候,若何?上曰,一向安寧矣。在魯曰,王世子氣候,何如?上曰,好過矣。上曰,今日雖入侍,日氣如此,且予之精神不逮,氣運亦似不平,奈何?在魯曰,昨日藥院啓辭中,有稟定事云者,蓋欲仰候東宮眼眩之症矣。上曰,聞多讀書,則輒患眩云,似是厭讀而然矣。年稍長則自可差勝,今不可猝然藥治矣。在魯曰,必使醫官,頻頻入診,審得氣稟,何如?上曰,年雖幼弱,體甚壯大矣。上又曰,向亦有下敎者,似或過於食治而然矣。在魯曰,飮食過節,易致傷損,須加節愼,何如?顯命曰,兒時厭讀,固無可怪,而第恐眼眩之症,或有源委而然,必令醫官頻診,似宜矣。諸臣皆曰,大臣所達誠然。頻令醫官入診,何如?上曰,予意則以爲入診,亦似無益矣。在魯曰,世子氣稟盛壯,而多進飮食,恐似虛乏而然矣。上曰,諸葛亮食小事煩云,而予則所噉甚小,而猶能如此,食小亦無害矣。上又曰,世子雖肥,而能與體相稱矣。諸臣皆曰,雖然,另加補護,誠好矣。在魯曰,肝腎經藥,則雖不可輕試,然使醫官頻頻診候,宜矣。上曰,予思得肥兒丸,而未知首醫之意如何也?在魯曰,肥兒丸,不但肥兒而已,亦能殺蟲,去濕調胃,首醫亦言肥兒丸爲好云矣。宗城曰,臣曾見世子,顔色微黃,脣色亦不丹,或慮有病源而然矣。向來書筵時,詳察神色,則大勝於前夏間,誠萬幸矣。上曰,今則大壯盛矣。顯廟在東宮時,體甚碩大云,今不敢比之於昔日,而亦似有相類者矣。顯命曰,世子雖碩大,年未滿十歲,此時厭讀,不是異事,眼視若非有根之症,則幸不可達。宗城曰,頃日進講時,世子頗似不堪矣。上曰,以卿等家子弟言之,未十歲兒,裝束讀書,安能不然乎?世子,以帝王家兒,體旣碩大,且能裝束讀書矣。上曰,世子不言于予,言于醫人曰,眼視有時或然云,大抵眼視有眩氣時,則或如此矣。宗城曰,此無乃近視乎?上曰,予亦近視矣。宗城曰,諸臣中,亦有近視者,左相李德壽·徐命均,皆然矣。上曰,是無傷也。宗城曰,雖然,不可不令醫官數診,亦宜勸課讀書也。寅明曰,醫官便是殿下家奴,須使頻診,以知氣稟,宜矣。上曰,以予所見,終似尋常,從當從容下敎矣。宗城曰,王世子政當沖年養德之時,講院之官,所當以頻開書筵,有所陳請,而頃日講院,以風聞微感之候,直請書筵之頉稟,事甚不當矣。上曰,是果非矣。當該侍講院官員,從重推考,可也。出擧條寅明曰,國家大禮,不久當行,臣等不勝慶抃之忱矣。上笑曰,世子甚壯大,予不喜大禮之漸近矣。寅明曰,天下,安有如許莫大之慶乎?然殿下宜軫垂裕之謨,凡事務從儉約,以盡躬率之道,何如?上曰,予豈不亦念之乎?卿言誠是矣。上又曰,法講久不行之,故昨日欲爲之矣。因知事之不備,未免停止,誠諺所謂無醬辭羹,予心自笑之矣。上又曰,卿等知予苦心矣。有時自警,不覺蹶起,雖有眩氣,豈或忘民?頃者金尙迪所陳同寅協恭之說,實忖予心,予之苦心,今豈或變?廟謨第議之。寅明曰,陽復之初,晝講有命,群下莫不欣慶,而經筵官,以臺疏輪差之說爲嫌,皆違召命,終不入侍,使聖上開講之盛意,沮而不行。雖其引嫌有辭,而事體終爲未安。經筵官推考,何如?上曰,依爲之。出擧條寅明曰,新錄急矣。副提學金尙魯,別爲重推督出,今明日使爲之,似好矣。卽今玉堂行公者,甚爲數少,而嘉禮時又多有加資者,新進文學之士,亦方濟濟,不可不趁今爲之矣。上曰,嘉禮時,多加資者乎?顯命曰,然矣。李天輔·閔百行,皆將爲堂上矣。上曰,依所陳,從重推考,催促,可也。出擧條寅明曰,今年失稔,畿農尤甚。若至明春,則民間形勢,必難濟活,且冬暖如此,癘氣又當更起,根本之地,不可不各別軫念。自前如此之歲,或有減大同之規,且國有大慶,宜因此時,特加軫恤,以示與民同歡之意矣。上曰,救民之政,豈待國家之有慶乎?首揆之意,以爲何如?在魯曰,明春則飢民,必將盡輳城中,且冬霧如此,癘氣又當熾盛,軫恤之事,誠急矣。上曰,今歲非不降雪,來卽消融,日氣如此,朝象又如此,予之心氣,亦不如前,胸中甚沓沓,如有物凝結者然,雖批答文字,亦難爲之。向者醫官言帝王家晩來,例有躁症云,予今亦有眩氣,誠可悶也。寅明曰,凶年每有減大同之規,而秋大同,旣已捧納,春大同減給,似好矣。上曰,此是應行之例也。寅明曰,辛·壬癸年,皆爲之矣。上曰,大同之減,似不爲實惠矣。宗城曰,減大同,則小民之有田土者不多,專爲豪右家所利,不如減給軍布米。仍使惠廳,劃給各司所捧軍布米數,似爲實惠於小民矣。上曰,卿言正如予意矣。予向觀交河有大坪,問于承旨趙命臣,則對言彼皆京士大夫之物云矣。宗玉曰,軍米布減給誠好,何必更爲劃給惠廳米於各司乎?宗城曰,大抵人君,遇災當施蠲減之政,若國有慶而蠲之,則是豈恤民之政哉?俄者大臣所達,似不然矣。上曰,予且譬言卿等,或有婢僕飢餓將死者,而欲待子女之有慶而救之,則此豈道理乎?宗城曰,聖敎誠好矣。光運曰,詩云哿矣富人,哀此惸獨,發政施仁,宜先窮民。減大同則利歸豪右,而小民不見實惠,減給軍米布,似合於軫恤之道矣。周鎭曰,遇災蠲減,雖爲恤民之政,而大同出稅,多在豪右,雖有蠲減之命,利歸豪右,小民不得實惠。李宗城所達之言,是矣。若以軍米布,分數除減,則實惠之及民,似勝於減大同矣。在魯曰,軍米布則尤甚邑·之次邑,旣皆減之,更減誠難矣。上曰,兩班,獨非吾民乎?寅明曰,實惠雖難及民,朝家宜示不忘民之意,或如壬子年春等大同退捧之規,則亦似好矣。至於軍米布,若盡減給,則各司不能成樣,無以支堪矣。此雖近於計功謀利之言,亦不可不念也。寅明曰,今年亦有如辛·壬年者,南陽等邑是也。畿伯狀請,廟堂雖不許施,亦可見其慘矣。上曰,右揆亦言之。顯命曰,臣久在外,雖未知今年農形之如何,亦未聞廟堂之議,而凶年百姓,事宜加恤,而貧民富民,亦難區而別之。若如左相之言,欲減大同,則似當有節目矣。上曰,予俄已言之,而至於減大同,則與李宗城之意同,當更詳量下敎矣。上曰,右揆箚陳之事,卿等之意,何如?在魯曰,臣則於此事,有嫌礙矣。上曰,此異於本事,有何不可論者乎?在魯曰,臣於賓廳,已與僚相酬酢,今於處分警飭已久之後,未知其必復加罪。曾於壬午年,雖有臺啓拔單,而禮曹·京兆,則臺官大臣,皆無論罪之事矣。寅明曰,右揆之箚,雖出於血忱,臣意則其時臺官甚多,一竝坐罷,則兩司幾乎一空。且戶判·訓將,皆是重任,而所坐不過一時不察而已。罷職亦重難,然大臣箚論甚重,其在事體,不可置之,或更重推,收殺爲好耶?上曰,右揆之意,何如?顯命曰,揀擇事莫重,其時不言者,可謂不負國乎?當該堂上,雖曰不察,旣拔揀單之後,則受其單者,爲法受罪,然後可以懲後,且得國體矣。上曰,大臣所達如此,不可仍置。耳目之官,大臣已有箚陳,宜施焉。禮曹·京兆堂上,亦爲罷職。出擧條上曰,訓將姑勿出代,御將兼察。出榻敎上曰,互對事,卿等第言之。顯命曰,頃日尹得和則不以蕩平爲非,故臣以爲好消息矣。近日臺臣,以互對爲斥,而凡朋黨之弊,一轉而傾軋,再轉而殺戮。若如黃景源之言,則終至於一進一退,而傾軋之極,轉而至於殺戮矣。參用互對,實爲救此之術,故臣待罪銓長,至於三年之久,而主意專在於蕩平。殿下守之亦如金石,故今其言,不敢以蕩平爲斥,而反爲互對之說,以撓之也。景源所謂甲者乙者之說,則大抵人才,或有彼盛而此衰,此盛而彼衰者,然其中亦豈全無可用之才也?若如景源之言,則是依舊一進一退也。其流之禍,能不至於傾軋殺戮乎?昔宋元祐黨之敗,陳了翁戒章惇,以舟之輕重曰,偏載則傾,使人臣如了翁,則得不賢哉?而今景源之言,乃異於是,若如其言,則得無近於偏載乎?上下數十年苦心,亦將歸虛矣。臣之亡兄,嘗有言曰,參用旣久,則彼此周旋,一曹自然面相熟而情相通矣。惟才是用,雖是第一義,而才與不才,旣難明知,則分用彼此爲宜云,故臣之所以受而行之者也。此是臣等本領所關,而景源不敢斥蕩平,乃以互對爲言,其實參用與互對,固無異矣。上曰,統言之則參用,甚言之則互對,而參用則文字猶偏,改以竝用,可也。顯命曰,今之世道,至爲難平,若不參用,則誠無救正之道矣。上曰,若是混淪世界,固無可言,而今之世,若不參用,則必有難平者,予豈不知此乎?寅明曰,互對雖似野俗,若不互對,則偏私必甚矣。上曰,銓官若有不公者,則臺諫可〈以〉言之矣。在魯曰,僚相所陳,與黃景源之本意,似不相稱矣。景源之意,蓋指其才不才之竝用而言也,非斥互對也。然若謂之惟才是用,不爲互對,則一邊盡用之弊,亦自此出矣,不如互對之爲得也。上曰,試以席譬言之,此席弊矣。易之以新,而猶以爲弊矣者,蓋緣心有所蔽而然也。今之斥互對者,無乃近於是耶?上曰,諸宰之意,何如?宗玉曰,右相所陳,誠是矣,而互對猶不如竝用之爲可。互對,改以竝用則好矣。宗城曰,殿下每責群下,以物我相忘,此似近於躐等矣。至於互對,便是私意,惟當竝用而廣取之,以盡大公之道,則自當歸於無私矣。光運曰,互對,若以人意安排鋪置,則亦當有病。書曰,彰善癉惡,此是康王朝言也。今日調劑之道,雖當爲互對,聊以彌縫鎭定,而若專以互對爲主,不知爲官擇人,則亦不可互對之中,惟當視其用才與不用才而責之,可矣。寅明曰,自夫參用以後,日漸就於蕩平之路,今則彼此至於慶弔相問,豈可謂之無效乎?自上宜責其擇才竝用,而使之恢公祛私則好矣。上曰,竝用·互對,予嘗不忘于心矣。顯命曰,竝用·互對,固自一說攻互對,是竝與竝用而攻之也,故臣所以有此仰達矣。臣所謂互對參用者,非謂六曹堂上·八道方伯·翰圈弘錄,皆必分數用之,惟視其才而分用之,則是謂參用矣。至於翰圈,改薦爲圈,蓋出於博選恢公之意,而今番只取四人,已是不廣,而亦且朝擠一人,暮祛一人,良可慨也。上曰,此事甚非矣。予意之以爲所當爲者,亦多見漏矣。具允明,以綾川之孫,昨年視學時,以文學被抄於講儒中,以能文被抄者,豈不能秉筆乎?翰圈多有一點者,雖未知上下番中誰爲之,而若下番爲之,則此必是慰之之意也。上又曰,具允明,是府院君之奉祀孫乎?顯命曰,以具宅奎之子,出繼於宅奎之兄,故爲府院君奉祀孫矣。上曰,府院君之孫,不能爲翰林耶?近來公字,予皆見之矣。上又曰,宗室子孫,例有所歸。李垍,是柳萬重之甥姪耶?在魯曰,垍之兄埰,爲柳萬重之女壻矣。上曰,李垍之祖,首揆似知之矣。崇品後,猶不乘軒軺,予問之則對曰,嚴畏不敢乘云,可見其操心矣。予頃見李垍,以其祖之言戒之,且勉以公心事予,而亦何必其體承也?上又曰,注書,何許人爲之乎?先王朝李泰和,年十八登第,以末擬受點矣。今番則皆是京人矣。在魯曰,新榜後,京人例先爲之,鄕人則自然居後矣。李泰和,卽是京士,且宰相之孫也。上曰,校書館外皆爲之乎?人之沈滯,予甚憫焉。勿論京鄕四方之人,皆欲用之矣。顯命曰,竊仰雨露之無私,人君豈可分京鄕內外而用舍之哉?上曰,城事當問之矣。予之欲守都城,左揆則非之矣。顯命曰,都城者,宗廟社稷之所寄,子女玉帛之所在,則守都之計,豈非堂堂正論?而古語曰,有道之世,守在四邊。雖以人家喩之,備盜之道,先守里門,里門不守,然後守大門,大門不守,然後守中門,中門不守,然後方守內窓,安有不守里門而先守內窓者耶?上曰,里門,固宜先守,而內窓扃鐍,亦豈不固之乎?顯命曰,聖敎亦然矣,而都城始築時,動八道之民,閱三朝乃成,則今不可輕議其改築矣。上曰,卿以爲改築耶?顯命曰,臣亦聞聖意之在於隨毁修補,而戶·兵曹料米布上下之規,似當變通矣。曾前都城修築時,料布,例自戶·兵曹上下,而該營將校匠手等,每以延拖日字爲事。臣意則使三軍門,專當物力,而戶·兵曹上下之規,亦不可全廢。算摘役處後,每十步布幾匹·米幾石,量宜助給,以此定式,何如?上曰,依所達出擧條,可也。出擧條宗玉曰,都城一周廻,三軍門分授,隨毁修築,而險夷相錯,若繡文焉。事役之際,處處興工,多有難便之端,而如使萬一而城守,則亦何以行號令而齊衆心乎?當初磨鍊,似出於均役之意,而此不必如此,今宜從某至某,分作三,自內分授各軍門,修築於是,城守於是,則將卒可以慣習城形,而凡事亦甚便好,些少險夷之利害,不須較論也。臣連有身病,姑未與諸將臣商確,而適有所見敢達矣。上曰,平時分定然後,可以臨亂分守,預爲分標,使之知有信地,似好矣。寅明曰,當計險夷,以夷處十五里,當險處十里,則勞逸似當均平,而第分標之時,三軍門似相紛爭矣。在魯曰,此必當初,只爲修改時工役之均平,有此段段分屬,而緩急城守之日,則似當別爲劃定,信地作三自內矣。上曰,是誠然矣。兵判所陳,誠是。都城分爲三處,劃付三軍門,使之分修似好。卿等與兩局大將,稟處,宜矣。出擧條上曰,城門,當有醮樓,而西小門,以其無樓,故望見,直若一石穴矣。予以爲門,當有樓,然後方有將官所坐之處。西小門,予欲設醮樓矣。寅明曰,北漢則皆有醮樓矣。上曰,光熙門則丙子年先祖朝避寇之路也。西小門則金浦·章陵因山時,所由之路也。宗城曰,章陵未追崇之時,爲毓慶園,故不得出南門,而出西小門矣。上曰,光熙門,卽丙子年大駕避寇時,所由之路也。雖有門樓,而獨不丹雘云,殊可異也。在魯曰,然則光熙門,依他門例丹雘事,分付乎?上曰,依爲之。出擧條宗城曰,國有道則守在四邊,而亦不可不念保障之政矣。丁卯之難,江都爲保障,丙子之難,南漢爲保障,然甲子之難,則盡棄江都·南漢,而南下公州。以此觀之,將來雖有緩急,依歸保障之地,亦未知其在於何地也。昔晉陽城,號爲善守,而董安于之治晉陽也,兵器矢榦,無不畢具。尹鐸繼之,又能爲保障之政,故當智伯之難,賴以不陷。觀此則保障,固不可不修矣。然疆埸之臣,苟不能善守四境,長江之險,與賊共之,則雖修築都城,亦無益矣。臣意以爲,今不必勞民動衆,爲此巨役矣。壬辰年間,以都城闊難守爲慮,遂築北漢,又議築蕩春城而不果焉。都城,旣慮闊大難守,而今又築蕩春城,則又將何以爲守乎?他日有警,意見各異,議論不同,則今日守都之定計,未必不撓。當此財力蕩竭之時,一邊築都城,一邊築江都,則寇敵外侮,姑無急警,而目今救民之資,何以辦出耶?臣非以都城爲不可守,而築城之役,實爲重大,都城,只令隨毁修築,似好矣。上曰,江都築城,初非予意也。江都則海便是城,何以城爲?留守頃以爲築城容易,故爲之,而今則有難停止矣。築都城事,訓將所言,予亦知其本意,非在於斥江都城役也。且予意則非改築也,不過隨毁修補,兼欲增築東邊低虛處而已,而昔在宋時,金人來則用李綱,金人去則不用李綱,予嘗慨嘆,今日豈可以彼中動靜,有所作輟耶?不棄斯民而走,予已誓于心矣。宗城曰,臣又聞將築蕩春城云,前者慮都城之難守,專意北漢,故欲築蕩春矣。今則旣以都城爲可守,則何必築蕩春耶?顯命曰,旣有北漢,又築蕩春,則於都城,爲連珠。臣雖不知兵法,連珠城大,爲兵家所忌,且城大則難守,小則易守。今以都城爲闊大,而又築蕩春,則旣不難守乎?寅明曰,江都旣無外城,則天塹亦不可恃矣。國家及此閑暇,修築都城,亦何所妨?國家財力,雖不築城,豈能久聚也?宣惠廳·經理廳堂上,或非其人,則數月之間,亦且蕩然無餘,不如費財築城之爲愈也。在魯曰,蕩春城則卑,都城則高,若都城失守,則賊必下瞰蕩春,是可慮也。若以狗蹲峯,盡入蕩春城內而築之,以爲各城,則雖失都城,可以守蕩春矣。上曰,旣築北漢,則不可不築蕩春,然何必欲速?徐徐爲之,如陶侃之運甓,可也。在魯曰,守都城及北漢,則雖不築蕩春,兩城之間,賊似不敢入矣。上曰,蕩春水門,甚虛疎矣。在魯曰,西邊水門略築之,則賊似不敢入矣。春和後,臣等當親往見之,而後議定矣。上曰,西小門,有門無樓,門名謂何?命臣混源,出問于外。臣混源,出問。兵曹入告承旨曰,門名昭義云矣。寅明曰,權,頃遭臺言,而人豈可責備?第其爲人,公平可用,不可一任其引入,故敢達。上曰,是過矣。待明朝牌招,使之察任,可也。出榻敎寅明曰,魚錫胤上疏,雖非矣,而別無意思,容有可恕,且贊善之子也。新錄當前,職牒似宜還給,故敢達矣。上曰,削職則不得入新錄乎?在魯曰,然矣。上曰,職牒還給,可也。出榻敎在魯曰,近來臺疏好隱語,多用藏頭說話,甚不是矣。趙載德上疏,似若泛論,而實有指斥,而全不明言其某人某事,殊甚非矣。上曰,頃日尹得和疏亦然矣。在魯曰,尹得和亦然矣,而此則事皆大段,而一皆藏頭矣。寅明曰,後日再疏,或可指其爲某事某人,而今則皆無明指者矣。在魯曰,此等藏頭說話,宜有一番申飭矣。顯命曰,古人疏語,亦多有如此者矣。在魯曰,翰林召試,宜卽爲之,而上下番皆違牌坐罷,上下番付職然後,可以爲之矣。上曰,坐罷翰林,竝敍用。出榻敎在魯曰,日昨兵曹判書徐宗玉上疏,有筵中下敎之敎,而閫帥訓都之或遞或否,不過一草記之事,何至陳疏,仰請處分於朝家耶?事體煩屑,兵曹判書徐宗玉,推考,何如?上曰,依爲之。出擧條在魯曰,南兵使鄭汝稷,旣以驟陞無漸,致有大臣之言,且聞以其親年,自不得赴云,固當改遞,而李義豐都正,則乃是曾經之職,臣等亦只言其坐次稍倒而已,非以爲不合於此任。身帶禁軍別將之武臣,何可以此求遞,久而引入乎?兵曹判書送將校,問于臣,臣以勿遞督出之意言之,而乃有此陳疏,可異矣。寅明曰,都正,非緊窠,李義豐亦已曾經,遞不遞無甚關緊矣。上曰,依鄭汝稷許遞,可也。出擧條顯命曰,臣雖無似,冒居具瞻之地,則廉隅不可放倒。今番奉使,義同往役,雖不敢辭,而因仍盤礴,大有傷於廉隅,故敢有疏陳矣。上曰,予頃有所諭於首揆者矣。卿未之聞耶?在魯曰,臣於其時入侍退出後,卽以書通報聖諭矣。顯命曰,因首相之書通,仰聞聖敎矣。上笑曰,鴨水氷合,遼野塵多,故猶未能盡滌前心而來耶?何不改之乎?顯命曰,今番使行,彼國所以優待者,蓋以皇太后·皇后方物封進故也。回咨中所謂尤見悃忱等語,亦以此也。今番則因李樞在彼中,先爲探報,故得以預備矣。此後皇帝更有此行,而若無預報之事,則無以詳知預備,而今番事,已成前例,違越則必生事。此後則皇帝瀋行時,皇太后及皇后竝來與否,預爲知委之意,今番謝恩使行,移咨于禮部,似好矣。上曰,移咨之意,分付,可也。出擧條顯命曰,西路關阨,臣於今行,留意見之,則天之設險,似若爲我國防禦寇敵地也。宣川左峴,臣於昔年過之,則嶺內外田畓,多種樹木,蓋故判書臣宋眞明按道時事也。民人輩,頗有稱冤,然民怨甚微,而關係關防,利害甚大,故臣亦依眞明事,申飭矣。今行見之,則所種樹木,一無存者,而盡爲起耕矣。臣怪而問之,則中間道臣,以有民怨,立標許耕云,而所謂立標處,淸江僉使,亦不能知。臣於廻還時,當該淸江僉使,已爲決棍,而乙卯以後淸江僉使遞來者,竝爲拿問定罪,而其時監司推考,何如?上曰,依爲之。出擧條顯命曰,洞仙嶺底,盡爲起懇,誠爲寒心。黃海監司·兵使,不可無警責之道,竝從重推考,使都事,各別尺量明査,區別原續田,續田則盡令陳廢禁養,何如?上曰,依爲之。出擧條顯命曰,兩國交際,譯舌居間,爲任緊重,而朝家待渠輩以商賈,故渠輩亦以商賈自處。旣以商賈自處,則不能以廉隅自重,必能盡心於安危,緩急之際,有不可知,國家若待以廉恥而假以衣冠之任,與醫官,一體收用,必當盡心國事矣。臣三年秉銓,一不檢擬,到今甚悔之,敢此仰達矣。上曰,兵判今亦入侍,自騎曹,爲先收用。如金昌祚者,卿等,分付東銓,收用,可也。出擧條顯命曰,使行落幅紙持去事,臣兄亦嘗慮之矣。大抵落幅紙,多有犯諱於彼中文字,臣於儒時科場義策,亦有春秋大義等句語,彼若見此等文字,當必有起怒之事矣。落幅紙,不爲持去則好矣,而若不持去,則使行雨具帳幕等物,無以辦去。此後則凡於科場,嚴禁引當今之事,使之勿用犯諱於彼中文字則,似好矣。上曰,於古亦多,有引當今之事,今以此設禁亦難矣。宗玉曰,只爲落幅,設禁於文字,似難矣。至於匪風下泉等句節,亦何以禁之乎?在魯曰,錢謙益文集中,慷慨激惋等語,使之勿出於科題則,似好矣。上曰,設禁則終似甚難,後當詳量下敎矣。顯命曰,器用中利於生民者多矣,而惟車最利。人或謂我國多山,難以便用云,而臣見彼中東八站地,皆險阻而車善行。彼中則勿論男女貴賤,皆乘之,譯官輩言太平車,使閭巷婦女,皆得乘之,則自可盛行云。今若分付,使得以乘之,則渠輩似自辦備矣。平時則用以爲乘,若有緩急,收之爲兵車,則可有賴矣。上曰,然則必無步行者矣。宗玉曰,此雖異於乘轎,終近於僭,但令用以爲任載之具,則似好矣。宗城曰,中原,毋論男女貴賤,雖皆乘車,我國則異是,不可使之人人而乘,以啓僭侈之風矣。顯命曰,彼中宰相家婦女,皆乘有屋車,其外車上,有若今俗所謂背籠形者,爲覆蓋矣。在魯曰,我國有難行者,都城洞巷多狹隘處,若使貴賤,皆得以乘而行之,則車轂相擊,難以作行矣。上曰,只令用以代馬,則爲好耶?宗城曰,渠輩之欲用車,蓋爲婦女之乘也。若令只爲任載,則似不盛行矣。周鎭曰,此與有屋轎有異。閭巷婦女之乘,未爲不可,而此非朝家出令知委,使之造之以乘者,況其制度有蓋云,若去其蓋,蒙頭以乘,則容或爲可,不然則侈靡成風,競相華飾,此何異於有屋轎乎?臣意則未知其便矣。光運曰,國俗好新,若聞新制,必將盛行,而國家不必使之乘行,以傷體面,但令用太平車,則渠輩自然聞婦女乘車之說,終必盛行矣。上曰,於予心,終涉如何,且有啓僭之慮矣。玉堂之意,以爲何如?百行曰,城外多險阻處,難以遠乘,且近僭侈國家,似不當分付乘之矣。在魯曰,無蓋者,男女使皆乘之,則必盛行矣。上曰,然則常漢皆將乘之矣。顯命曰,兩班家庶女庶婦,皆乘有屋轎,則常人獨不可乘太平車乎?車若盛行,則必有大益於國家矣。上曰,事涉重大,使軍門,取來一介,見之而後,當更下敎矣。宗玉曰,吉州牧使李景琦,當初勸武時,聖敎臣適在外,未得詳知。或云如具聖弼例,勿拘邊任而用之爲宜,或云此與具聖弼事有異,不可不經邊倅云。似當一番稟定,故敢達,下詢諸大臣,何如?在魯曰,李景琦蔭官堂上後,自上特命以武臣用之,則用之之道,似宜有別。但具聖弼則無以武用之之敎,其所調用,在於蔭武之間,而李景琦則特敎勸武,似與聖弼差殊矣。寅明曰,李景琦,未勸武前,已陞堂上,勸武後,別無調用之事,雖不勸武,旣已堂上,則其官似不至此矣。宗玉曰,北伯沈聖希,以景琦之治績優異爲言,又以如此有才之人,不爲奬用責臣,則其長於治郡,亦可知矣。上曰,李景琦事,與具聖弼少異,而此乃予所勸武者,勿拘邊倅,別爲調用,可也。出擧條尙絅曰,年前開城府擧動時,留守金若魯狀聞後,貸去經理廳銀子一千兩矣。其後金若魯遞來後,聞其所傳,則五百兩公用,五百兩息利,還報次出授於府內富商云矣。向者移文於開城府,使之還報,則終不送來。莫重軍需,不可不趁卽還徵,本色銀五百兩及三年利,竝從速徵送之意,分付開城留守處,何如?上曰,依所達,分付,可也。出擧條尙絅曰,臣待罪經理廳,玆敢仰達矣。本廳軍餉,漸多耗縮,京畿各邑移轉,昨今年連爲捧留矣。自前列邑連歲捧留,仍爲年久未收,其所耗縮,實由於此,固已可慮,而至於各司貸去者,則一任推托,不肯還報。其中戶曹所貸米一萬七千二百石零,宣惠廳所貸〈米〉一千一百餘石,故臣於昨年,陳稟榻前,使卽還報,則大臣亦以雖不能一時盡數劃送,鱗次還償爲宜之意,繼達允下,而戶曹惠廳,終不動念。累次移文,無一石送來,前頭城役時責應,姑捨勿論,莫重軍餉,如是虛疎,誠非細慮。各別分付,俾卽還報,何如?上曰,依所達,分付。使卽還報,可也。出擧條百行曰,副修撰尹光毅在外不來,修撰元景淳方在禁推中,玉堂上下番不備,事甚未安。元景淳待傳旨下,卽爲牌招之意,敢達。上曰,附過放送,牌招入直。出榻敎俊一曰,副提學金尙魯,俄命促出,而昨日陳疏,疏批未下,故敢達矣。上曰,待批下牌招。出榻敎上曰,明日待開門,政官牌招開政。出榻敎俊一曰,大臣以下,當爲出去,而門鑰已下,請出標信,留門之意,敢啓。傳曰,知道。諸臣,以次退出。
上在昌德宮。停常參·經筵。
未時申時,日有兩珥。夜一更二更,月暈。三更,火星入太微西垣內。
李喆輔啓曰,明日常參·經筵,取稟。傳曰,停。
又啓曰,大司憲李縡,執義尹鳳九在外,掌令安,持平黃景源·趙載德牌不進,傳旨未下,掌令一員未差。今日以監察茶時之意,敢啓。傳曰,允。
又啓曰,玉堂備員間,視事,頉稟。傳曰,知道。
兪健基啓曰,右承旨李普昱,左副承旨鄭俊一,今日不爲仕進,竝卽牌招,何如?傳曰,允。
又啓曰,前奉敎李毅中,檢閱吳彦儒·鄭元淳,旣已敍用,令該曹,卽爲口傳付職,仍卽牌招,何如?傳曰,允。
吏曹口傳政事,奉敎單李毅中,檢閱二單,吳彦儒·鄭元淳。
李喆輔啓曰,卽者吏曹郞廳來言,今日爲政事,命下,而判書李箕鎭病不來,參判元景夏受由在外,參議尹汲未肅拜,不得開政云。判書·參議,竝卽牌招開政,何如?傳曰,允。
鄭俊一啓曰,卽者禁府都事,以委官意來言,今日省鞫,因判義禁李箕鎭吏曹政事進,不得爲之云矣,敢啓。傳曰,知道。
假注書鄭恒齡有頉,代以李最源爲假注書。
鄭履儉,以弘文館言啓曰,本館上番應敎臣閔百行,以嘉禮都監都廳郞廳,今日晝仕出去。而每每草記,事涉煩瀆,今後則除草記往來之意,敢啓。傳曰,知道。
又以禮曹言啓曰,今日禮講時,童蒙敎官羅蔘,稱病不進,依事目推考警責,何如?傳曰,〈允〉。
又以吏曹言啓曰,新除授安州牧使趙榮魯戶奴呈狀內,矣上典素患痰癖之症,越添於肅謝往來之際,重觸風寒,有時昏窒,時月之內,萬無赴任之勢。居昌府使李會昌戶奴呈狀內,矣上典,重觸風寒,面部痰瘇,毒氣漸肆,旬月內決難赴任。鎭川縣監尹心宰呈狀內,素患痰病,已成癃痼,宛轉床席,一向危惡,且與本都亞使,有世所共知之嫌,尤不可冒赴,竝斯速入啓處置云。趙榮魯·李會昌·尹心宰之病勢情勢,俱難强令赴任,遠地夫馬留滯,亦甚可慮,竝依例罷黜,何如?傳曰,允。
有政。吏批,行判書李箕鎭進,參判元景夏受由在外,參議尹汲進,右副承旨鄭履儉進。
兵批。判書徐宗玉進,參判魚有龍入直進,參議權爀服制,參知金相奭病,左副承旨鄭俊一進。
吏批啓曰,臺諫多窠及春坊闕員,今當差出,而擬望之人乏少,承旨及外任,竝擬,何如?傳曰,允。
又啓曰,頃日政,因都監草記,義禁府都事趙載淵,濟用監奉事趙載遇,換差矣。自金吾草記,都事趙載淵,旣已仍任,濟用監奉事趙載遇,亦爲一體仍任,何如?傳曰,允。
以趙尙絅爲戶曹判書,以李秉常爲工曹判書,尹得和爲戶曹參判,李成中爲大司諫,權賅爲掌令,許沃爲司諫,趙擎爲獻納,李仁好爲掌令,閔遇洙爲持平,任師夏爲持平,兪彦民爲正言,李宗白爲大司成,趙尙絅爲內局提調,李台重爲兼弼善,金陽澤爲兼說書,趙重晦爲說書,韓啓震爲掌樂正,鄭亨泰爲繕工副正,徐宗遜爲戶曹正郞,李顯基爲工曹正郞,李敏坤爲工曹佐郞,元景濂爲中部都事,李時中爲司饔直長,鄭錫長爲長興奉事,金應福爲分兵曹參議,趙侹爲分兵曹參知,韓濟爲分兵曹正郞,朴寅亮爲分兵曹佐郞,李天輔爲中學敎授,金尙迪爲東學敎授,權定性爲廣興守,韓德全爲原州牧使,慶基殿參奉韓光朝,靖陵參奉李瀞,滿周年相換,禁府都事趙載淵仍任事,承傳,前慶州府尹趙明澤,今加嘉善加資事,承傳。
兵批啓曰,司果金興九,以捉虎三頭之功,有加資之命,雖已資窮,未經準職,何以爲之?敢稟。傳曰,特爲加資。
以鄭壽期爲知事,洪重疇爲同知,洪萬運爲同知,任珽爲僉知,柳溆爲僉知,方泰輿爲僉知,權儆爲內禁將,愼徽爲五衛將,李衡坤爲曹司衛將,崔世輔爲宣傳官,閔源爲宣傳官,沈潭爲都摠經歷,具偀爲中樞經歷,鄭箕命爲訓鍊僉正,趙轍爲都摠都事,李守彬爲訓鍊主簿,李柱國爲訓鍊主簿,朴載洙爲武兼,沈仁希爲武兼,李邦郁爲守門將,林錫憲爲衛率,興溪君柚爲副摠管,東恩君榑爲副摠管,金相斗爲副摠管,南允明爲分五衛將,權楫爲分五衛將,魚史績爲分都摠都事,李邦喆爲分都摠都事,尹濁爲景福假衛將,白弘緖爲新門別將,崔德世爲阿吾地萬戶,同知單李濯,護軍趙侹,副司直柳復明,副司果李再新,副司正朴混源·李星慶單付。
傳于鄭履儉曰,批旨欲諭,竟夕寒殿,氣憊遺之矣,此何時稟定?其後謬例,其敢固執,申飭卽令察職。弘錄,卽亦擧行。
鄭履儉,以漢城府言啓曰,朝家令甲,信如四時,然後事有頭緖,而見信於民矣。都民坊役紊亂,故因特敎釐正,而本府三堂上,質正于大臣後啓下節目,以爲金石之典矣。今因訓鍊都監草記,本局軍兵居在沿江山底者,藏氷之役勿侵事,允下。則節目中氷役,又爲撓改,眞所謂高麗公事三日矣。大抵內藏氷,以沿江山底居民,擔當伐納,事係御供,與他坊役,輕重自別。而江民之謀避此役者,投入各軍門,應役民戶,年年減縮,當初每戶納三丁,而今則每戶納六丁,猶患不足,江民呼冤,愈往愈甚。莫重御供,無以盈庫,城內大坊內之役,旣自卿宰以下士大夫各軍門各色名目,毋論有無,率一從家座出役,而江上則專責氷役,盡除坊役矣。今欲竝與氷役而圖免,則同是軍兵,而居城內者,皆應大坊內之役,居江上者,不應氷役,則豈無不均之歎?而朝家雖曰優待軍兵,卿宰家座之所不能免者,渠安能獨免耶?今若減除訓局軍兵,則其他各名色圖免之類,必將接跡而起,江上將無納氷之民,事將狼狽。一依新頒節目,訓局軍兵,一體出役,何如?傳曰,允。
左參贊鄭錫五疏曰,伏以臣蔑學無文,通朝共知,而今此經筵之任,萬不近似,撫躬慙悸,不知所措。身係朝籍,職在鞅掌,筋力所及,奔走承事,卽臣素志。而至若執經前席,講思討論,決非堪任。雖欲不自量度,冒昧承受,將何知職,仰備顧問,小效補益也哉?非分之任,曠日虛帶,玷汚名器,愧懼日增,憲臣輪差之斥,出於此際,雖不擧名,實專指臣,反躬以思,寧不靦然?荐違召命,倖逭嚴誅,重推之下,倍極惶悚。今始冒死號籲,而言出肝膈,非敢飾讓。伏乞聖慈,俯諒至懇,亟遞臣經筵之任,以重名器,仍治臣罪,以肅朝綱,以安私分焉。臣無任云云。答曰,省疏具悉。卿其勿辭行公。
全羅監司趙榮國疏曰,伏以臣待罪見職,今已十七箇月矣。任非不久而成效蔑如,事多瘝曠而爲罪轉深,每念聖主臨軒之戒,未嘗不怵惕憂愧,若無所容。亟宜申暴情實,冀被重何,以小贖孤恩不職之辜,而惟煩瀆是懼,黽勉趑趄,迄至于玆矣。今則不幸疾病又乘之,懍懍有朝夕難保之憂,到此地頭,猶以干冒爲嫌,不一哀號於慈覆之下。則臣死生雖不足恤,而其於一路之重寄何哉?玆不得不冒萬死略陳焉。蓋臣癃陋困殆之狀,雖不敢覼縷煩溷,而最是痰癖之疾,沈纏膏肓,根柢旣痼,症形奇怪,少乖節適,輒致暴發,鑽刺衝擊,若將頃刻殞絶,殆不堪忍。而蒲柳早謝,氣血漸耗,逐歲增加,發作無常,平居未嘗有一日之安。而加以邇來六七年之間,重傷於炎方水土,稠痰膠結,渾成痃癖,橫亘肚腹,堅如墻壁,小或勞動,則氣息促急,喘喘欲絶。以此危苦之病狀,夫豈有一分蠢動之勢?而沿農告歉,民事政急,不得不强策發巡,閱月驅馳於濱海烟瘴之間,勞頓傷損,症勢越添,幾不免顚仆道路,僅僅擔舁還次。而癖氣自此益肆,其勢甚暴,時時昏窒,眞元澌鑠,神精消脫,僵臥床席,不省人事,首尾數旬,小無減勢。顧此懍惙欲死之喘,雖戶闥間尋常之事,尙無望其作氣酬應,則況可論莅重任而裁劇務乎?目今沿海十數邑災荒孔慘,民憂罔涯,其所懷保調濟之責,當如焚溺之拯救。而只緣臣病跨朔,沈綿尙未有措一手畫一策,而民訴邑牒,一切付之於相忘之域,病裏憂迫,若添一病。設或賴天之靈,幸以得甦,有不可以時月期,則道務之曠廢,又不知至於幾許日,而畢竟民事之狼狽,尤當如何哉?念之及此,惶悶罔措,雖在昏綴叫苦之中,寢夢譫囈,惟願重擔之亟解,少安此心,其情誠亦慼矣。念臣才識疏闇,智力淺短,受任經年,無一善狀,蔑效絲毫之報,而朝晝所爲,不過出於簿書期會之末,則固可羞。而今又重嬰奇疾,日就困篤,所謂簿書之末務,亦無由裁斷,而一任抛棄,此特一尸居餘氣耳。容臣一日之留,貽此一日之弊,尙且虛縻,不亟處分,徒令上下相持,公私交病,則此豈朝家之善政也哉?聖念如或及此,則鞶帶之褫,必將不待臣之畢辭矣,輒此披瀝肝血,仰瀆宸嚴。伏乞天地父母,推仁廣恕,特垂哀憐,亟命遞臣職名,以幸一路,以延殘喘,千萬大願。且臣晩始得見囚人權贒供辭,則遁辭詤說,殆無倫脊,凌鑠臣身,略不顧忌。臣於此,誠不勝駭惋之至。臣雖疲劣,不欲與此人呶呶。而第其所供,全沒實狀,有若臣曲循偏裨之言而故爲迫逐者然,臣於此,有不容泯默者矣。夫贒之來見臣於南平之客舍也,稱有脚病,偃然扶杖而行正路者,其可謂識事體乎?道臣之行,以假鄕所塞責出待,亦不送三公兄者,其可謂善接待乎?雖然,此在贒猶是薄物細故耳,若其莅官數月,鄙瑣之事,苛虐之政,難以毛擧。而至於八百結之實災,必欲以三千結磨勘者,其果何意,而亦將用於何處耶?及臣行到本郡之日,考算其災結成冊者,欲知其三千結虛實,而實數只是八百餘結,則贒之所謂小無差錯云者,亦果成說乎?然而臣之不以此請罪,只以擅離論罷者,在渠亦云優幸,而今乃不小自反,反肆惡言,自許以守法,詆臣以偏聽,誠堪一笑也。第臣論一顚妄之守宰,而反詈之言,至於如此,今日體統,可謂掃地盡矣。此莫非如臣無似,忝居方岳之致。疲軟之責,益無所逃,竝乞亟賜處分,以振朝綱焉。臣無任云云。答曰,省疏具悉。覽卿所陳,權贒所爲,其涉駭然,令該府處之。卿其勿辭察任。
上在昌德宮。停常參·經筵。
鄭俊一,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李喆輔啓曰,憲府監察茶時,諫院闕啓,俱至多日,事甚未安。兩司除在外外,未肅拜人員,竝卽牌招,何如?傳曰,允。
鄭履儉啓曰,都監擧行之事,一時爲急,新除授戶曹判書趙尙絅,卽爲牌招察任,何如?傳曰,允。
李喆輔,以禮曹言啓曰,今十一月十三日王世子嬪三揀擇時,詣闕處女別單書入之意,敢啓。傳曰,知道。
傳于李喆輔曰,王世子嬪三揀擇後,詣於義宮時,由宣仁正門作路事,欲爲分付,而門單子啓下時,忘未下敎矣。門單子中,以宣仁正門,改付標以入,道路,亦爲改付標入之。
李普昱啓曰,因禮曹草記,王世子嬪三揀擇日,大臣禮官命招下問事,依例擧行事,命下矣。時任大臣及禮曹三堂上,明日待開門牌招,何如?傳曰,允。
又啓曰,明日王世子嬪三揀擇時,時任大臣及禮官,纔已請牌,而取考庚戌·戊戌兩年日記,則有原任大臣進參之例。今番原任大臣,亦爲一體牌招乎?何以爲之?敢稟。傳曰,依例爲之。
李喆輔啓曰,卽者禁府都事,以委官意來言,今日省鞫,兩司肅謝後,不但日勢已暮,臣亦寒泄猝重,不得爲之云矣,敢啓。傳曰,知道。
右議政趙顯命箚曰,伏以臣於日昨,因特敎,冒沒登筵,蓋將仰聽恩諭,兼陳苦懇,而適因上下酬酌甚多,更鼓漸深,不免泯默而退,悶鬱之極,又此煩瀆,不勝惶恐之至也。臣誠無似,而所處之至,卽百僚之所儀刑也。雖一言一動之微不敢不愼,況去就辭受,關風化世道者乎?此而有一毫放過,則搢紳嘲罵,閭巷竊議,於是本領喪而風采損,下必有令之而不從,導之而不率者矣,可不懼哉?臣以使事之故,寅緣呈身,復命之後,因仍蹲居,則其處義苟且,進退無狀,將不免爲賤夫之歸。臣雖不肖,甘心爲此,具瞻儀刑之地,將焉用此賤夫爲哉?雖一時登筵,若有十目十手,森列在側,況使之仍據百僚之上,則臣何能擧顔也?抑惟念臣受恩罔極,如海如天,水火荊棘,生死向前,臣之素志也。顧以賦性剛褊,處世昧方,感激之會,忽欲忘生,衝口之發,不能呑抑,以致招怨漸廣,動多顚躓。雖自庚申秋大拜以後言之,首尾四載之間,無故行公,不過若干朔,其餘則無非胥命金吾。呈告乞遞之日,藉令臣今復冒出,默驢已殫之技,未有新奇,而傷弓㤼弦之鳥,終恐無安巢之地,難平者固世事,而殆亦臣窮命然也。以此,當世之念,漸覺消磨,而知遇之恩,報答無日,此臣之所以中夜屢起,撫躬自悼者也。伏惟殿下,天地父母,哀臣憐臣,卽許解免重任,以幸國事,以安微分焉。取進止。答曰,省箚具悉卿懇。諭領相若此,卿猶若此,卿猶若此,爲卿慨然。日寒氣憊,批豈諭心,其將面諭,卿體此意,卿體此意,安心勿辭,待下敎入侍,聽我面諭。仍傳曰,遣史官傳諭。
奉敎李毅中疏曰,伏以臣於今番圈事,旣有所懷,不敢終默,妄陳一疏,及承聖批,誨責頗嚴,臣悚隕惶愧,靡所容措。召命之下,不得承膺,罪上添罪,恭俟重勘,聖度天大,罰止例罷,臣以罪爲榮,粗安私心,而曾未幾日,恩敍遽下,職名如初,以史局闕直,天牌踵臨,在臣分義,豈敢復事違逋?而第向來兩僚聯章,與韓師得·韓光協之疏供,譏斥備至,則玆事未暴之前,不敢遽然進身,若其實狀,有不容不辯者。故玆敢不避煩瀆之誅,而輒復覼縷,惟聖明之垂察焉。兩僚之疏曰,光協之祖,若勘逆虎僞勳,則初豈敢擧論於圈中?而臣等所聞,異於是。蓋聞逆虎勘勳,在於光協祖身沒旣久之後云,師得·光協之所藉以爲說者,亦惟在於日月之先後,而是則公案昭在,焉可誣也?臣於圈成後,覓見政院日記謄本,則壬寅十一月初一日,韓配夏以勳府堂上,請對入侍,陳稟會盟祭之以初九日進定,請以單勳,勘定虎龍爲一等,而引陽陵君許事曰,告者一等,亦有前例云云。其後初四日筵中,有以因淸恩君韓配夏請對陳達,以單勳定奪。勳號,令藝文提學撰進,盟祭退行事稟達,而蒙允。以此見之,則逆虎僞勳之主勘,實出於配夏,豈不明甚乎?盟祭退定於翌春,而配夏適死於其前矣。厥後或謂單勳未備,遂有加錄之議,而逆虎之勳,則固自如也。及其加錄之議還寢,而以單勳更稟施行,則乃配夏所勘定逆虎也,此卽癸卯二月事也。今以加錄之有後議,盟祭之未及參,而謂勘勳之在於配夏身沒旣久之後云者,其果成說乎?彼兩僚旣知勘僞勳者之孫,不可擧論於圈中,則亦可見公議之大同,而有此混點之事者,想亦坐於歲月之稍久,聞見未詳而然歟?配夏之主勘僞勳,見棄公議,固自如此,而圈時成言,亦要其必擇無瑕。故臣於光協之得參,而或慮前聞之不的,未卽發說於圈席,考知顚末之後,始乃陳章者,事勢則然。今兩僚乃以抑有其由等語,顯加譏嘲者,何也?且師得之所以爲言者,又在於辛酉筵說,然其時奏對之語,只據師得自明之章而言之,與當時事實,不能無爽,則此何足爲其藉重之資也?至於子若姪之不敢與議新進榮選云,亦所以明夫一世之公議也,而師得,便以師善之得與堂錄,拖引爲說,又提外出之參史選者,欲爲禦人之欛柄者,可見求說不得而窘遁之,甚也。噫,言人先故,豈臣之所樂爲?只以翰選之不可不愼,隄防之不可不嚴,不得已爲此疏論,而上而致勤嚴敎,下而廣惹怨詈,官職去就,已無可論,而日前憲臣,又疏斥成天柱之準點,則於此益著臣不善任職之失,而更添臣難冒之一端矣。以此以彼,決不可抗顔復廁於弭筆之列,不得不祗詣九扃之外,悉陳委折而徑還私次。伏乞聖慈,俯賜鑑諒,亟命遞臣之職,治臣之罪,以警具僚,以謝人言,千萬幸甚。臣無任云云。答曰,省疏具悉。爾其勿辭察職。
檢閱吳彦儒·鄭元淳聯名疏曰,伏以臣日前冒死違召,得蒙恩罷,未幾而有收敍之命,華銜如舊,天牌儼臨,臣等誠驚惶感激,莫省攸措,宜卽趨承之不暇,而第今臣等所遭,萬無冒出之路。蓋李毅中疏出,而臣等情跡,固已難安,而及夫黃景源之疏繼之,則到此而去就一節,尤無可論矣。臣等謬膺史任,猥當圈事,已料其畢竟狼狽,而猶不意迭起撞擊,必敗其圈,若是之憯也。夫史選之法,至嚴且公,不但爲貴遊子弟榮進之階而設,則如成天柱之名閥儒家,文學才望,見推士友者,其不可與選於其間乎?彼急於翦擠,患其無辭,則直以素乏地望,容易爲說,惟此四字之目,加諸何人而不可乎?臺臣亦被藝選,而今以地望論人,可謂不思之甚也。噫,向來翰薦之弊極矣。惟我聖上,思革謬習,改薦爲圈,蓋將以公選取之法,杜沮敗之患,昭垂來世,永爲金石之典。一圈纔完,弊習依舊,朝除一人,暮祛一人,使異己者無遺,私好者獨占。雖在回薦弊極之時,亦不至是,而我殿下苦心改法之盛意,都歸虛地,今日史選之弊,誠末如之何矣。臺臣以不博其擧,俊乂有逸,爲臣等之罪,未知其指意何居,而此固有由焉。臣等於圈坐,謂毅中曰,吾輩於取舍之際,元無適莫,君欲廣取,則廣取之,君欲簡選,則簡選之,惟君所欲。毅中曰,凡掄選之法,當以簡爲是,彼此相議,定以四人,將以何辭爲罪耶?互對二字,卽臺臣罪臣等之案,而臣等苦心,亦自有不得已而然者,惟其不平之端,輒起於偏擧,息爭之要,亶在於參用,而且今可合之人,適皆相當,則固未嘗用意安排,而自然爲互對之歸,此實出於公平均適之意而已。若使臣等,全無消詳,直自圈取,惟以援引朋私爲心,則豈不能任意多取於次點之中哉?噫,黨議橫流,公枰莫準,則就使臣等,雖擧董馬之才,亦無以齊今日不齊之口矣。惟彼同事之僚員,尙且退有後言,踵後之臺臣,亦復橫加詆斥,則臣等亦豈可言者?而誠不欲尤而效之,以傷其忠厚之風也。夫俊乂見逸云者,遺珠之謂也。不肖多升云者,濫竽之謂也。語意混圇,必欲沮敗而後已,未知臺臣,有何深惡於此圈而然矣。臣等旣主圈事,重招譏斥,安敢以史職自居,冒沒抗顔,復玷於簪筆之列乎?嚴召之下,不敢坐違,謹此隨詣禁扃之外,鐵限在前,進身無路,違傲之罪,誅戮猶輕。伏乞聖明,亟削臣等之職,重勘臣等之罪,以爲人臣僨事者之戒,千萬幸甚。臣無任云云。答曰,省疏具悉。爾等勿辭察任。
上在昌德宮。停常參·經筵。
下直,載寧郡守李箕重。
李喆輔啓曰,大司憲李縡,執義尹鳳九,掌令權賅,持平閔遇洙在外,掌令李仁好呈辭,持平任師夏牌不進,傳旨未下。今日以監〈察〉茶時之意,敢啓。傳曰,知道。
李普昱啓曰,奉敎李毅中,檢閱吳彦儒·鄭元淳,疏批已下,竝卽牌招察任,何如?傳曰,允。
備忘記,傳于賓廳大臣曰,追惟昔日,豈有今日?世子嬪欲定於洗馬洪鳳漢家,僉意若何?
行判中樞府事臣金興慶,議政府領議〈政〉臣金在魯,左議政臣宋寅明,右議政臣趙顯命,禮曹判書臣閔應洙,參判臣李周鎭,參議臣趙明履啓曰,追惟昔日,豈有今日?世子嬪欲定於洗馬洪鳳漢家,僉意若何事,命下矣。臣等伏承聖敎,允協臣民之望,實是宗社無疆之福,臣等不勝抃賀之至,敢啓。傳曰,知道。
李喆輔,以禮曹言啓曰,王世子嘉禮納采等六禮吉日,預爲推擇事,旣已允下矣。親迎吉日,以何間推擇乎?敢此仰稟。傳曰,旣下敎,親迎當在正月,依此擧行。
李普昱,以嘉禮都監郞廳,以都提調意啓曰,別宮處所,定于於義宮事,旣承傳敎矣,考見謄錄,三揀擇後,嬪宮本家,移住於別宮近處,以爲取便行禮之地。今亦依此,分付漢城府擧行,何如?傳曰,允。
李喆輔,以嘉禮都監郞廳,以都提調意啓曰,取考謄錄,則有嬪父母前禮物聘財輸送之例,而衣資諸具,亦一體磨鍊輸送矣。今亦依前例,別單開列以入,分付各該司,使之依謄錄擧行,何如?傳曰,允。
又以嘉禮都監郞廳,以都提調意啓曰,別宮進排各樣物件中,先爲進排之物,別單書入之意,敢啓。傳曰,知道。
李普昱,以嘉禮都監郞廳,以都提調意啓曰,聘財米豆木布,依啓下數,三揀擇翌日,一房都廳親領進排於嬪父母家事,載在謄錄,今亦依例擧行之意,敢啓。傳曰,知道。
又以嘉禮都監郞廳,以都提調意啓曰,都監堂上趙觀彬罷職,代行戶曹判書趙尙絅差下。卽今都監事役緊急,明日又有本官陪衛之擧,而堂上工曹判書李秉常,戶曹判書趙尙絅,竝未肅拜,令政院牌招,俾卽察任。都監堂郞,初則自吏曹差出,而旣設都監之後,堂郞有闕,都提調啓差其代,例也。度支之長,雖同例兼,而昨日政,自吏曹,直爲啓下,事未前聞,此出於怱擾中錯認之致,而不可無警責之道。吏曹當該堂上推考,何如?傳曰,允。
李喆輔啓曰,都監凡事,一時爲急,行戶曹判書趙尙絅,疏批已下,更爲牌招察任,何如?傳曰,允。
又以兵曹言啓曰,新除授分五衛將南允明·權楫,俱在鄕廬,末由及期上來云,竝今姑改差,其代卽爲口傳差出,何如?傳曰,允。
兵批,口傳政事,以李命稷爲分五衛將,韓鋈爲分五衛將。
李喆輔啓曰,卽者禁府都事,以委官意來言,今日省鞫,臣自賓廳退還後,不但身病添加,日勢已暮,不得爲之。十四日國忌齋戒,十五日國忌正〈日〉,十六日望日,此三日,亦不得爲之云矣,敢啓。傳曰,知道。
又以御營廳言啓曰,今十一月十二日中日時,本廳上番慶尙道宜寧步軍射手閑良李納先,片箭貫一中·邊二中沒技,依定奪別單書入之意,敢啓。傳曰,知道。
又啓曰,戶曹判書趙尙絅牌招事,允下。而闕門已閉,待明朝出牌之意,敢啓。傳曰,知道。
戶曹判書趙尙絅疏曰,伏以臣於千萬意想之外,忽伏承地部新命,臣誠驚惶震惕,罔知攸措。噫,是任,卽古之司農,而其責不輕,上總國用,下制民産,苟失綜核,其弊不貲。雖臣年紀少壯,身無疾恙,論其才,則固萬萬不合於治賦。況今衰頹癃痼,精力消亡,夫豈有一毫彷彿於理財之任哉?此不但臣所自知者甚明,世未嘗以此期臣,而今乃猝然加之於臣,廟堂之擧擬,恩點之誤下,俱非細慮。臣何敢不自量而揚揚冒進,以益一世之嗤點哉?仍念臣性本疏闊,冥行世路,徒知承命之爲恭,全昧知止之有戒,累叨要職,竟遭難洗之恥辱。雖蒙抆拭之洪恩,復與平人之列,而懲羹之念,着在肚裏,閑司漫局,猶可爲報效之階,而至若緊關重任,莫非臣之盃蛇曲木也。恩榮所被,固不敢爲永訣明時之計,而其何忍褰裳濡足於世所謂豐腴之地耶?顧今都監事務,緊急且重,而左右思惟,萬無承膺之勢。且臣素患痰癖之症,遇寒添劇,胸腹刺痛,呼吸短促,委身床席,無計起動。昨今嚴召之下,未免坐違,罪上添罪,無地自容。玆不得不略暴危懇,仰瀆宸嚴。伏乞聖明,亟命削臣新除職名,回授可堪之人,以幸國事,以安賤分,千萬幸甚。臣無任云云。答曰,省疏具悉。卿其勿辭,從速察任。
上在昌德宮。停常參·經筵。
中宗大王忌辰齋戒。
李喆輔啓曰,行大司憲李縡,執義尹鳳九,掌令權賅,持平閔遇洙在外,掌令李仁好呈辭,持平任師夏牌不進,傳旨未下。今日以監察茶時之意,敢啓。傳曰,知道。
李普昱啓曰,大司成李宗白,除拜已久,尙不出肅,儒生課製,不可不及時擧行,卽爲牌招察任,何如?傳曰,允。
以大司成李宗白牌不進罷職傳旨,傳于李喆輔曰,推考傳旨捧入。
李普昱啓曰,吏曹郞廳來言,守令多窠,政事,何以爲之?取稟。傳曰,過國忌後爲之。
李喆輔啓曰,嬪宮嘉禮後,徽旨問安牌·馬牌,例爲造入,依前擧行,何如?傳曰,允。
傳于李普昱曰,儀註有下問事,都監都提調堂上·左相·右相,使之入來事,分付。
李普昱啓曰,領議政金在魯,左議政宋寅明,嘉禮都監堂上李秉常·趙尙絅·閔應洙,依下敎來待矣。傳曰,引見。
傳于李普昱曰,騎曹堂上,同爲入侍。
傳于鄭履儉曰,政事過國忌後爲之。
李普昱,以禮曹言啓曰,王世子嘉禮親迎吉日,取稟草記。傳曰,旣下敎,親迎當在正月,依此擧行事,命下矣。親迎吉日,令諸日官,反覆相議推擇,則來正月十一日爲吉云。以此日定行乎?先定親迎吉日然後,納采·納徵·告期·冊嬪日字,可以推移推擇以啓,敢此仰稟。傳曰,依爲之。
李喆輔,以兵曹言啓曰,昨日宣仁門守門將韓厚基,依傳敎決棍十度之意,敢啓。傳曰,知道。
左承旨韓師得疏曰,伏以臣昨伏見奉敎李毅中再疏,則又復提論臣伯父故判書臣配夏事,其所詆斥,尤甚緊,臣看來誠不勝痛惋震悚之至。夫逆虎僞勳,僞勳之勘定,始於壬寅六月三十日,三司請對時,而有所蒙允,終於癸卯二月十八日備局引見時,而亦有所蒙允。其間七八朔之內,前後筵臣之以此陳達者,不啻累次。而臣伯父則職在勳堂之故,因筵臣所達,有申飭勳府趁速擧行之命,故不得已始乃登對,無他所陳,而只以大臣之意如此敢達等語,有所筵稟而已。此乃壬寅十一月初一日事,而今此毅中之所以藉此爲言者也。此則臣之辛酉疏,旣已備陳,伏想日月之明,亦必有以俯燭之矣。若以壬寅六月三十日三司請對時,謂之勘定云爾,則臣伯父初不隨參於其日入侍,此非臣伯父所知也。若以癸卯二月十八日備局引見時,謂之勘定云爾,則此乃臣伯父身沒旣久之後也,亦非臣伯父所知也。今者毅中,截去勘定之首尾事實,只擧臣伯父中間以大臣意一次例稟之之語,隱然歸之於主勘之科者,其果成說乎?噫,勘定顚末,日月先後,昭載於政院日記中,毅中豈不詳知?而故欲憑藉而追誣之,以爲沮排新進之計者,昭然難掩。而其求說不得窘遁等語,何其不自反若此也?一疏再疏,詆誣之言,齗齗不已,臣實痛心也。在臣自靖之義,決不可晏然於職次。且臣累朔供劇之餘,素患痰滯之疾,挾感添劇,委頓床褥,症勢頗不輕,以情以病,萬無供仕之望。玆敢瀝陳短章,疾聲呼籲於天地父母之前。伏乞聖明,俯諒危悃,亟許鐫遞臣職名,以安私分,以延殘喘,千萬幸甚。臣無任云云。
奉敎李毅中疏曰,伏以臣始也誤事而失隄防之嚴,繼有妄言而飽拳踢之加,罪戾層積,蹤跡危臲,陳章祈免,實出肝膈。而及承批旨,反以勿辭察職爲敎,臣於是,徊徨踧踖,不知所以自措也。臣之區區本情,已悉於前疏,庶蒙聖明之鑑燭,無容更溷。而昨日兩僚之疏,又復題外駕說,持臣益深,臣於是,竊不勝其駭怖,有不得以煩瀆爲懼,而不之辨也。夫韓光協之有先釁,不知則已,旣考閱而詳知之,則不惟臣當言,爲今日臣子者,皆可言之。臣之一言,蓋亦不得已焉爾,至於憲臣之疏論成天柱,臣身亦在其被斥中矣,干臣甚事。而彼兩僚者,不小稱量,輕加不韙之目,至謂之迭起撞擊,必敗其圈。又以爲朝除一人,暮祛一人,使異己者無遺,私好者獨占。繼之曰同事之僚員,尙且退有後言,踵後之臺臣,亦復橫加詆斥。其首尾旨意,若以臣與憲臣之疏,爲有機關者然,欲以甚臣之罪,何其疑之太過而言之太易也?臣之初疏出,而彼無以應之,則泛然以異乎臣等之所聞爲辭而已,未有以明辨臣言之不然。而及得憲臣之疏,乃復擸掇臣之前疏,捏合圈時數語,備加詆逼,欲驅人於黨私之科,而獨不念一世之公心公眼,終不得以欺之耶?指名疵斥,自是節目之所許,則僚疏之欲歸之於敗圈者,臣誠莫曉其意也。且會圈時謂有筵中,勿爲可否,直圈以取之敎,故以直圈爲定,初無擧名歷數而消詳之事。第臣深病互對之規,以爲可合者取,不合者不取而已。不當安排私意,置于其間,兩僚硬主互對,牢不肯從。且次點之權,實在兩僚,故只以有瑕釁者毋得點取之意,丁寧提約,兩僚自不敢快伸私好。而尙不捨互對,本見其時事狀,不過如斯,其所謂持難於歷論之時者,是何言也?事在旬月,尙且如此,況可論年久之事耶?臣行己無素,不能見信於僚寀,是固臣所自憚者。而始使兩僚,一從臣言,祛其互對之意,惟取無瑕之人,則寧有此紛紛乎?臣誠爲之咄咄也。臣之不可以史官自處,其義較然,雖天牌荐辱而不敢爲冒沒承命之計,隨詣闕下,投疏徑歸,臣尤死罪。伏乞天地父母,俯賜諒察,永刊臣名於史局,仍治臣慢命之辜,以肅朝綱,千萬幸甚。臣無任云云。
傳于李普昱曰,雖關係重者,王者體聖賢之道,旣不在於丹書,則豈及其孫?而李毅中之所陳,旣知過矣,一已過矣,況復乎?旣知其過之後,其何每每自辨,而互相若此?氣像寒心,其章竝給之。此後則此等之章,切勿捧入。
鄭履儉啓曰,右議政趙顯命箚子到院,而以國忌齋戒,留院之意,敢啓。傳曰,入之。
右議政趙顯命箚曰,伏以臣卽接小報,有以儀註下詢事,都監都提調·左相·右相入來事,分付之敎,臣卽當趨詣。而昨日賓廳退歸時,感寒忒重,見方委頓叫苦,加以脚病漸復發動,運步甚艱,殿階陞降,顚仆可慮,病狀如此,末由起動,偃蹇之誅,實所難逃。伏乞顯加責罰,以爲具僚之警焉。取進止。答曰,省箚具悉卿懇。以疾未參,其何所傷?卿須安心,勿辭善攝焉。仍傳曰,遣史官傳諭。遣御醫看病。
十四日申時,上御熙政堂。領議政金在魯,左議政宋寅明,嘉禮都監堂上李秉常·趙尙絅·閔應洙,騎曹堂上魚有龍引見。同爲入侍時,右承旨李普昱,假注書朴混源,記事官南彦彧,編修官李昌碩入侍,進伏訖。上曰,兵參進來。有龍進伏。上曰,日寒如此,薄衣軍卒,凍寒可慮,襦衣使該曹題給。又敎曰,昨日嬪宮,詣於義宮後,自內例有問安中官,及其回還,門鑰雖下,而宣仁門,獨因事未及閉。中官將入之際,守門將稱以門已閉而無標信,不爲許入,至有政院之微稟然後,始爲入來。問安中官,旣有問安牌,且乘太僕馬,則豈可拒門不納乎?事極駭然。當該守門將決棍十度。在魯曰,兵曹參判,先爲出去然後,可以奉行,傳敎矣。上曰,依爲之。在魯曰,日氣頗寒,聖體,若何?上曰,一樣矣。大王大妃殿氣候,何如?上曰,差勝後安寧矣。王世子氣候,何如?上曰,好過矣。上曰,世子眼視從容問之,則果於厭讀時爲然云。予非以厭讀爲可嘉,以厭讀直對者,可見其不欺,予以是喜之矣。寅明曰,厭讀時爲然,則非有根委也,誠多幸矣。在魯曰,厭讀時爲然,則是如欲睡未睡之際,眼視朦朧者矣。上曰,然眼力終似不足矣。在魯曰,從近入診,以審症候,何如?上曰,容俟從容入診,可也。在魯曰,昨日三揀,日氣淸明,且定嬪於有福力名家,臣等不勝慶幸之至。上曰,昨日下敎,亦有所諭,而曾於乙卯年,計前頭則甚杳然矣。今見此慶誠幸,而亦不無念舊之懷也。寅明曰,臣等今見此慶,且嬪家人品,皆仁慈和平,不爲過激之事,而殿下德選,在於名家,實是宗社無疆之福也。上曰,常談言性度氣質,各在其人云。而定嬪之後,慈殿見而嘉之,且協於世子之所望,誠幸矣。年雖幼弱,擧止已自夙成,比於世子,則雖似不及,而以其年則甚夙成,宮中禮節,似能堪行矣。在魯曰,臣聞帝王家禮節,行之甚難,嬪宮以沖年入宮,若使盡行禮節,則受傷必多。凡干禮節,雖不可盡廢,亦宜有減行之道矣。上曰,昨日予問不瑕勞憊,答曰,不然云。禮節似能堪之,而卿言亦是矣。寅明曰,天鑑甚明,不失德選,嬪宮又復夙成,慶幸萬萬矣。上曰,將來導率,在於元良矣。上又曰,予於嬪宮朝見禮,有下詢者,下入侍之命,卿等亦當觀嘉禮謄錄矣。朝見禮時儀註,予有欲知者,丁未年賢嬪入宮時,則儀註有差誤者矣。其時朝見時執贄之禮,只行於大殿·坤殿,於慈殿,翌日只行前後四拜禮而已。其時予心甚不安,此不可不釐正者矣。辛未年聖母入宮時,明聖大妃,獨爲受禮,故儀節似不能備矣。應洙曰,五禮儀執贄之禮,於大殿奉棗栗,於坤殿奉腶脩,於上殿則翌日只行前後四拜而已。寅明曰,私家有祖父母·父母者,見舅姑時,竝執贄矣。上曰,辛酉年則奉兩慈殿,故其時因特敎,竝以腶脩行禮矣。應洙曰,丁未年則只依丙子年例,故禮節有所闕遺者矣。上曰,丁未年賢嬪,當執贄於慈殿,而不爲之矣。在魯曰,家禮云,見舅姑時,有幣帛之禮,而於祖父母則無所講焉,此只道其常禮故耳。先儒於此,多有論難者,而禮宜從厚,故人家有祖父母者,皆行執贄之禮矣。上曰,其父母之父母,豈可無禮見之節也?今始有覺,向來永城尉家翁主見舅姑時,自闕內,只備送一具幣帛矣。聞永城之父母則不受之,其祖父母受之云。蓋以其侍坐於父母,獨受不安,故乃推以上之於其父母也。當初宜以二具備送,而宮中未諳其禮,故不果爲之矣。王公匹庶,禮固無異,而丁未年則只依丙子謄錄,故致此差誤,今也不可不釐正矣。在魯曰,禮云,凡見尊者必執贄,況嬪宮之於慈殿,豈可無執贄之禮乎?假令禮文不言,禮固因人情而作,義起從厚,誠合道理矣。上曰,辛酉年,旣有已行之規,今則予當奉慈殿,同日行禮矣。應洙曰,臣等日前,與諸臣相議,欲以此事仰稟矣。聖敎如此,義起行之,實合道理矣。上曰,私家亦於同日爲之乎?在魯·寅明曰,同日行之。上曰,慈殿不受,而予與內殿獨受,則於心安乎?若如內宴例,予奉慈殿於通明殿,同日行禮可矣。在魯曰,大殿·內殿,東西相向而坐,慈殿則座位當中受禮似宜矣。上謂秉常·尙絅曰,卿等之意,何如?俱對曰,其在人情,誠合義起矣。上曰,上下之意皆如此,依辛酉年例行之,可也。奉東朝同日受禮,則於予心,豈不悅喜乎?仍命普昱,書傳旨曰,頃年賢嬪朝見禮時,其時禮官,例因嬪宮朝見時謄錄,禮文有闕遺者,故今日大臣以下入侍之命,蓋此也。今聞禮官所達,辛酉年因下敎,旣有已行之例,朝見執贄之道,於妃於嬪,王公匹庶,其禮一也。此由於只取嬪宮嘉禮前例,而初遺者,上奉聖慈,而執贄之禮,只行大殿·坤殿,則於予心安乎否乎?況旣有昔年下問定禮者,而其時行於兩慈殿,故座位當中,二日行禮。而今番則予與內殿例坐,左右奉慈聖,同日行之,悅親之道,伸情禮之義,可謂雍穆矣。其令禮官,依此擧行,旣奉慈聖而行禮處所,以通明殿爲之。禮曰,禮因人之情。辛酉下敎定禮,旣禮文外義起,今者遵行,是亦繼述,謄錄浩繁,每多遺漏,兩年儀註,附錄於王妃·嬪宮朝見儀之下。上又曰,五禮儀,乃是時王之制,而亦有遺漏者,故予於向時,命李德壽使之改正矣,尙今不爲之,可慨。寅明曰,五禮儀,卽是吉·凶·軍·賓·嘉,而凶禮一款,居今日有不可議定者,故如是遷就云矣。上曰,然則當初五禮儀,何以成之耶?死生如有晝而有夜,何必諱也?上又曰,李德壽時無職名,而在於何地耶?寅明曰,無見職,在於果川地矣。上曰,予必緊切,招來然後,可以成之,而亦不可無同爲修正者,以前正柳壽垣爲郞,其令速爲修成,可也。上又曰,兩人俱重聽,而以文字相通,自可相確,且如此之人,必能從容,似可善爲之矣。仍命普昱,書傳旨曰,我國之事,凡於大小,初雖行而中止者多矣,此正作舍道傍也。若此國初五禮儀·經國大典,何以成垂?頃者以五禮儀釐正事,付之於前大提學李德壽,今幾年矣,此非職名之比,不可一任其遲滯。前大提學李德壽,其令乘馹上來,虛其公廨,官給物力,不可無其郞。前正柳壽垣,郞廳差下,其令卽爲刊成。寅明曰,今番謝恩使歲前發行事,曾有稟定矣。使行送言以爲,歲前無出行吉日,欲於正朝日拜表,而雖是一兩日間,有難任自差退云,未知正朝日拜表,亦無所妨耶?上曰,正朝日拜表異常,雖少退何妨?在魯曰,正朝日拜表,果似異常,雖以旬望間差退,亦可矣。上曰,依爲之。出擧條在魯曰,今番謝恩使行,表文及方物,當爲四起事,曾已陳達,分付矣。更詳之,則彼中咨文有曰,奉旨朝鮮使臣,非國王族親稱君者,則不爲引見參宴。而今則雖非宗親,特令參宴,係朕格外殊恩,以此意曉諭知之云。彼旣自稱格外殊恩,而使之諭知,則不可無謝,而亦無可同入於他謝表處,似當另具謝恩一表,而無方物矣。上曰,依爲之。出擧條普昱曰,副提學金尙魯,以新錄事,雖有督出之命,而昨又牌招不進罷職傳旨,不下,故不得更爲牌招矣。上曰,予方欲下敎矣。仍命書傳旨曰,旣遵定例,下敎詳矣。此時新錄,亦豈稽也?而一向撕捱,違牌爲事,此何道理?此何分義?從重推考,牌招察任。諸臣退出後,上謂普昱曰,李毅中之疏,爲韓光協而累陳耶?普昱曰,然矣。上曰,韓配夏生時勘勳耶?普昱曰,勘勳則在於配夏死後,而壬寅冬,配夏以勳堂入侍,以單勳事,有所稟定。故毅中以此執言。其姪師得,則以勘勳旣在於其伯父死後,雖有中間一稟之事,不過因其時大臣言而例稟爲言,互相陳疏,此事具在日記矣。上曰,光協,韓配夏之孫耶?普昱曰,然矣。上仍命書傳旨曰,噫,名在丹書,其薦人不合翰圈,則雖或誤圈,無隱陳章,可也。而大訓旣下,義理大定。噫,豈敢以其事,復提今日?而欲沮其孫之翰圈,更提灰冷之逆虎事,而登諸章奏,此不嚴懲,日後互相傾軋,雖無其文,謄諸其事,大訓之意焉在?國將爲國,況頃者以權崇事,下敎若何,而欲沮其孫,忍謄其事,是可忍也,孰不可忍也。奉敎李毅中削職,雖曰猶父之間,曾以此有開釋者,自有其孫,來頭自可辨矣。彼上此上,互相對擧,以其本事,尋常登章,國體不嚴,莫此爲甚。此雖由於因李毅中而所致,其在嚴大訓銷鏡·虎之道,不可無勅,承旨韓師得罷職。上命臣混源,招禮判。臣混源出招應洙。應洙入伏。上曰,六禮親臨一款儀註,謄錄中待下敎入之耶?應洙曰,或有待下敎入之之事,而今番則臨時亦當書入儀註矣。上又命普昱,書傳旨曰,今番朝見禮,比前較重,其宜預習,其習儀同牢宴內習儀時,同日行之之意,分付。諸臣以次退出。
上在昌德宮。停常參·經筵。
中宗大王忌辰。
卯時,雨雹,狀如小豆。
夜三更,月犯東井星。
鄭俊一啓曰,備邊司郞廳來言,今日賓廳坐起日次,而國忌正日相値,頉稟。傳曰,知道。
李喆輔啓曰,今日所當持公事入侍,而國忌正日相値,頉稟。傳曰,知道。
鄭履儉啓曰,玉堂備員,明日常參·經筵,取稟。傳曰,停。
鄭俊一,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李喆輔啓曰,奉敎李毅中上疏,旣有給之之命,卽爲牌招察任,何如?傳曰,允。
又啓曰,大司成李宗白,旣有只推之命,卽爲牌招察任,何如?傳曰,允。
鄭俊一,以兵曹言啓曰,本曹參判臣魚有龍入侍時,日寒如此,薄衣軍士襦衣題給事,命下矣。發遣兵曹郞廳,摘奸其中尤甚薄衣者三百四十三名,別單書入,依此數,令該曹,襦衣題給,何如?傳曰,允。
上在昌德宮。停常參·經筵。
夜四更,月犯北河星,五更,月暈。
李喆輔啓曰,大司憲李縡,執義尹鳳九,持平閔遇洙在外,一員未差,掌令權賅未肅拜,一員未差。今日以監察茶時〈之意〉,敢啓。傳曰,知道。
又啓曰,明日常參·經筵,取稟。傳曰,只晝講。
以大司成李宗白,奉敎李毅中牌不進罷職傳旨,傳于李喆輔曰,竝推考傳旨捧入。
李喆輔啓曰,奉敎李毅中,旣有只推之命,卽爲牌招察任,何如?傳曰,允。
假注書李最源在外,代以朴師訥爲假注書。
事變假注書李星慶有頉,代以蔡濟恭爲事變假注書。
李喆輔,以嘉禮都監郞廳,以都提調意啓曰,王世子嬪玉印篆文書寫官,依前例,令吏曹差出,何如?傳曰,允。
又以嘉禮都監郞廳,以都提調意啓曰,今此嘉禮時,世子嬪敎命文·竹冊文製述官望,別單書入,而書寫官,依前例,令吏曹差出,何如?傳曰,允。
又以嘉禮都監郞廳,以都提調意啓曰,本都監待令郞廳,依前例,以入直武臣兼宣傳官差下,使之輪回察任,何如?傳曰,允。
有政。吏批,行判書李箕鎭進,參判元景夏在外,參議尹汲病,都承旨兪健基進。
兪健基,以吏批言啓曰,今十月二十七日次對入侍時,老職推恩,丙戌年前例相考擧行事,命下矣。取考謄錄,則丙戌八月三十日引見時,上曰,推恩一款,略倣甲子年例。士族則八十以上,常漢則九十以上,通京外特許加資。而婦女則無加資之事,賜以米肉,以示優老之意。耆老諸臣賜宴,雖有古例,不行已久。今不可不擧行,而合有別樣優恤之典。二品以上,別賜衣資米肉,堂上三品則文臣曾經實職者,武臣曾經牧府使者,南行之曾經四品實職者,賜以米肉,可也。丙戌九月初十日,大臣·備局堂上引見入侍時,吏曹判書李寅燁所啓,頃以推恩一款,士夫則八十以上,常漢則九十以上加資事稟定,而或以壽職,或以他事,已爲加資者,何以爲之乎?堂上以有旨,乃授問于大臣而處之,何如?領議政崔錫鼎曰,堂上年七十以上,別賜米肉,宰臣則加給衣資事,頃已稟定,則此亦別施恩典矣。士夫八十以上及朝官未經四品者,古無加資之事。而甲子推恩時,通常漢竝爲加資。頃日定奪之本意,以未陞通政者而言,嘉善以上則似不當擧論矣。上曰,此事,何如?左議政徐宗泰曰,臣於頃日箚辭中,以推恩則不必過重,施惠則宜爲普加之意,略陳之矣。朝士之未經四品者,例不爲加資,而今若一倂加資,則爲惠已大矣。其或已經堂上以上官者,則混施加資之典,竊以爲過重矣。上曰,然矣。崔錫鼎曰,中庶之年八十以上者,若醫譯等官,雖異於士夫,而旣是衣冠之人,亦與常漢有別,若此類,似當一體加資。而稟定時,只稱兩班,故外人或有不知而問之者矣。上曰,如此之類,一體加資,宜矣。大司諫趙泰東曰,凡事必節省而後可無弊端。至於恩典,尤宜愼惜。諸葛亮之言曰,恩竭則慢。若恩典太煩,則無以繼之,而其流必至於慢人,亦不知其貴矣。當初士夫年八十·民庶年九十加資之令,今已播京外,則今何必更改乎?從二品,乃命德之器,亦不當輕施也。吏曹判書李寅燁曰,爵祿,所以礪世磨鈍,則諫臣之言好矣。今臣所達,蓋欲講定節目矣。上曰,然則勿論,可也。吏曹參議尹趾仁曰,中庶年八十以上,若許加資,則不當只行於京中,事宜均施於外方。而其間慮有不便之事,中庶之類,多有不免於軍役者,若有混施,則必有濫雜之弊。若令區別,則將有紛爭之端,其弊亦不可不慮也。崔錫鼎曰,外方中庶之人,流中以儒生自處之人,當入於加資之中。若不文不武,而自守農業者,常時不敢與儒生齒列,惟在外方之善處,今不必更爲區別矣。上曰,然矣。今方以一依前例擧行之意,行會京外。而今秋陵幸時,老職上言啓下本曹者,多至於二百二十五張。其中籍年相左見拔者,士族年八十以上,一百十人,年九十以上,三十四人,常漢年九十三人,依丙戌年例,爲先下批。而其餘上言,或以壽職,或以他事已加資者,士族年八十以上十九人,常漢年九十以上十七人。近來此類,皆蒙特恩加資,便成規例。而丙戌年,旣無擧論之事,恩賞重典,自下不敢輕請。今姑置之,何如?傳曰,允。
以李挺郁爲司諫,閔百昌爲持平,李秉常爲判敦寧,任珽爲戶曹參議,趙重晦爲兵曹佐郞,尹光迪·尹東度爲刑曹正郞,金弘澤爲刑曹佐郞,趙宗裕爲尙衣僉正,黃沇爲司藝,李瀞爲軍資奉事,金道健爲宗廟直長,權瀞徵爲繕工監役,金相斗爲驪州牧使,柳萬重爲安州牧使,李章吾爲居昌府使,李廷燮爲鎭川縣監,李彙恒爲鏡城判官,柳重鼎爲贊儀,尹得載爲吏曹正郞,朴敬鎭爲光陵參奉,朴春榮爲懿陵參奉,濟用奉事趙載遇仍任事,承傳,前牧使李思悌,今加通政,前任黃州牧使時善治民之功,吉州牧使李景琦,慶源府使李箕哲,今加嘉善,公廨修補之功。
兵批,判書徐宗玉病,參判魚有龍進,參議權爀服制,參知金相奭病,左副承旨鄭俊一進。
鄭俊一,以兵批言啓曰,同知中樞府事任洙·五衛將金燧,俱以病難供職,呈狀乞遞。病勢旣如是甚重,不可等待其差復。今姑改差,何如?傳曰,允。
又以兵批言啓曰,及第金重煒·李春輝·金精最·姜允文·姜文興·金慶麟,閑良李命彦等,或試射沒技,或料理補賑之功,俱有加資之命,而係是出身閑良,何以爲之?敢稟。傳曰,竝特爲加資。
李喆輔,以侍講院言啓曰,本院新除授兼說書金陽澤,時無職名,令該曹,口傳付軍職,卽爲牌招察任。兼弼善李台重,時在公洪道結城地,書筵入番事緊,斯速乘馹上來事,下諭,何如?傳曰,允。
以李義豐·鄭汝稷·兪億基·趙尙命爲副護軍,金尙迪爲副司直,金陽澤爲司正,金乃衍爲僉知。
李喆輔,以內醫院官員,以都提調意啓曰,嬪宮供上各種臘藥,依前例,劑入事,命下矣。所入牛黃四部,依元臘藥例,別貿取用之意,分付該曹,使之及時進排,何如?傳曰,允。
鄭俊一,以訓鍊都監言啓曰,都監郞廳未差,代前副校理李昌誼,已爲啓下,而方在罷散中,時無職名,依例付軍職,冠帶常仕,何如?傳曰,允。
又以兵曹言啓曰,今十一月十五日,律官卞興墉稱名人,自敦化門入來,差備門外擊錚。極爲駭愕。令攸司囚禁治罪。同門守門將金德寬,常時不能禁斷雜人,以致闌入,亦難免其責。推考,何如?傳曰,允。
又以兵曹言啓曰,禁軍祿試射沒技人姜允文·姜文興·金慶鱗等,因其上言,旣已加資,前受馬帖,依例還收之意。分付司僕,何如?傳曰,允。
又以司僕寺官員,以提調意啓曰,本寺牧場屯田牧民烟役勿侵事,從前事目,至嚴且重。而近來外方,全不知啓下公事之必當遵行,大小烟役,種種侵責,屯牧民旣應牧役,又復見侵於本郡烟役,其勢不能支堪,以致流散相繼,牧政虛疏,每當點馬時,申嚴事目,入啓行關,而終無惕念之道。一番懲礪,有不可已,卽見珍島牧官所報,則本牧所管智力山牧場,以其稍間於牧官所在之地,烟役侵徵,已成謬例。至於今年烟役炬炭價,以租代捧,牧官據事目爭執,則至有捉囚兵房之擧云。屯牧民之侵責烟役,已是科外,珍島入於尤甚災邑,則民間之赤立可知。而烟役捧租,尤爲無據,牧官雖微,亦是上司分差,則地方官之發怒牧官,捉囚兵房,有若上司之推論下官,事體尤極駭然。若此不已,本寺無以見重於外方,而牧政,將無以成樣。當該珍島郡守,拿問定罪,何如?傳曰,允。
大司憲李縡疏曰,伏以臣於月前,伏蒙別諭宣召。玆實曠絶之特恩,揆分猥越,措躬無地,廢疾之身,不得朝聞夕趨,敢於請譴之章,略及俟間承命之意。而恩批愈益勤摯,責勉之敎,有非臣子所敢聞者。臣誠不素孚,辭不別白,以致重辱隆旨,至於如此,靜言思惟,無非臣罪。顧此賤疾,一味沈淹,床簀運動,尙須人扶,深冬百蟄,豈有出戶之望?虛帶賓僚,垂及半載,每日書筵,徒煩頉稟。不惟私義之萬萬兢蹙,國綱所關,合行誅責,惟日夕惴惴焉恭俟鈇鉞之加矣。卽玆承政院本月初六日成貼有旨,以臣爲司憲府大司憲,令臣斯速乘馹上來者。臣聞命驚惶,罔知所出。臣之冒玷此職,蓋不翅十數,而一以違逋含默爲事,其在聖朝綜核之政,理宜刊汰之不暇。顧念震雷非常,冬霧四塞,仁天警告之嚴,未有甚於近日,而上下忸憘,殆同諱災,未見有大警動大振作之擧,臣竊悶焉。先輩有以極擇風憲之長,爲救時之急務,況今言責之重,視他時尤倍者乎?伏乞聖明,亟命遞臣新除職名,回授可堪之人,以開言路。仍令有司,重勘臣辜恩慢命之罪,以礪臣節,公私不勝大幸。臣無任云云。答曰,省疏具悉。頃者特諭旣諭,輔導元良,爲今先務矣。許副開卿進身之道,卿體此意,其卽上來行公。
副提學金尙魯疏曰,伏以臣三控危懇,而輒蒙恩批,亦違嚴召。而迄逭威譴,特敎荐下,辭旨甚截,震懍迫隘,逃遁不得,纔已冒沒膺命,不勝愧悚交中。而適有微見,敢此陳聞,惟我殿下臨御卄載,勤學之誠,度越前古,凡厥臣僚,孰不欽仰?而比來聖候多在靜攝,玉署長時牢扃,法講之停輟,已逾半載,召對之間疎,未若近日。一曝十寒,臣竊憂之。見今日候不至嚴寒,館直亦且有人,頻賜引接,時開講席,則誠有得於終始典學之義。伏願聖明。留神焉。新錄圈坐,雖少必備四員,而檢討官元景淳,纔被禁推之命,將無以備員矣。景淳衝寒作行,歷日就狴,疾病之來,不是異事。一遭違牌,容有可恕,倘賜深察,特許放釋,仍令喉司,牌招察任,則恐合事宜。目下館僚之無故行公者絶無,而廑有前校理金尙迪,在直陳病,旣受恩暇,雖有一時呻痛,數日調將,自可卽瘳,而遽捧長單,責在喉司。宜加問備,以示警飭,竝乞財處焉。臣無任云云。答曰,省疏具悉。頃者法講已命,而因經筵官之撕捱中寢,旣諭相臣,可勝寒心,所陳若此,當諒氣候爲之。而元景淳撕捱,其涉寒心,而旣飭弘錄,所陳若此,特放,其卽擧行。金尙迪捧單,意亦若此,所陳是矣。依施焉。
兼說書金陽澤疏曰,伏以臣品質庸駑,最居人下,而幸竊科第,仍玷藝圈,揣分量才,已切愧懼之私。而又未幾何,春坊寵命,忽及於臣身,顧此蟣蝨之賤,何以上辱存錄至此耶?感祝洪造,河海難量,在臣分義,固當竭蹶趨謝,以伸感激之忱。而反省私義,竊有不可廁跡於顯列者,不得不仰首呼籲。惟聖明,哀而察之。臣賦命險畸,生纔髫齕,竝失怙恃,零丁孤苦,寄泊無所,重以滄桑餘生,備閱百艱,了無從宦之念。而世臣休戚,義重報國,自惟非由科甲,則實無進身效忠之路,故乃自隨衆赴擧,以至出身。而若其彯影束帶,馳騁榮塗,則非臣之本志也。竊伏念臣世受國恩,家傳忠貞,至臣祖臣父,戚聯王室,殄瘁國事,而常以斥邪誅兇爲己任,孤忠直道,不肯與世推移,積憾於群孽之時,招怨於衆鏑之場。一生嶔巇,飽經危釁,而仇敵日滋,終至有辛壬闔族之禍。臣以眇然晩生,溯念疇昔,心骨猶冷,兀兀如槁木之無枝,凄凄若寒灰之不燃,每中夜屢起,未嘗不太息掩泣也。嗚呼,臣固世胄之一微裔,惟其忠愛之誠,耿結方寸者,自倍於他人。亦嘗聞家庭之緖言,豈不以臣祖臣父之獻忠於先朝者,奉以周旋,踵事我殿下?而第惟睢盱環列,跡本孤立,枘鑿懸殊,義難苟合。雖欲置身於氷炭之中,側足於燕越之間,情有所不忍,勢有所不可矣。今若徒恃寵眷,抗顔冒出,貪戀榮顯之名,抛棄執持之義,非徒有愧於臣心,亦豈不上累淸明之化,下貽士君子之譏哉?頃者召試之命,不克冒赴者,不過以此而已,初無他意。而顧以微末新進,自速逋慢之科,私分兢惶,尙切于中。今此新除,密邇銅闈,微忱所激,豈無一伸延頸之願?而名塗進步,旣有尺寸之守,且講官之職,責任不輕,顧非如臣之謏學鹵才,所可堪承者。而臣急於陳情,不暇拖長於此。然其不稱之狀,自知也審,故玆於天牌之下,末由承膺,罪負益多矣。仰惟殿下,德盛覆載,化洽生成,雖在蠢息之微,皆欲各遂其性,如臣至情,尤宜憐愍。伏乞聖慈,俯垂諒察,亟許遞臣職名,俾得以退守本分,優游聖渥,且令名器,免致玷累,公私不勝幸甚。臣無任云云。答曰,省疏具悉。爾其勿辭察職。
上在昌德宮。停常參,只晝講。
巳時,日有兩珥。
李普昱啓曰,明日常參·經筵,取稟。傳曰,停。
李喆輔啓曰,大司憲未差,執義尹鳳九,持平閔遇洙在外,掌令權賅,持平閔百昌未肅拜,掌令李仁好上疏入啓。今日以監察茶時之意,敢啓。傳曰,知道。
又啓曰,都摠府郞廳來言,闕內各處入直軍兵,晝巡檢云矣,敢啓。傳曰,知道。
李普昱啓曰,大司成李宗白,昨旣有只推之命,卽爲牌招察任,何如?傳曰,允。
又啓曰,今日晝講,知事當爲進參,而知經筵鄭錫五·閔應洙,同經筵李周鎭,俱以病不進,同經筵尹得和·元景夏,俱在外,無入侍之員。知經筵閔應洙·鄭錫五,同經筵李周鎭,竝卽牌招,以爲推移入侍之地,何如?傳曰,允。
傳于李普昱曰,元子定號時,旣行此殿,今番六禮親臨時,以明政殿爲之,其令儀曹,依此擧行。
事變假注書蔡濟恭在外,代以任瑋爲事變假注書。
李普昱,以嘉禮都監郞廳,以都提調意啓曰,取考丙子·戊戌謄錄,則納采·納徵等行禮時,正副使·主人·儐者所着公服,則自都監措備,其餘諸執事及宮官,竝令以黑團領行禮。今亦依此爲之之意,分付,何如?傳曰,允。
又以侍講院言啓曰,本院兼說書金陽澤,陳疏承批之後,又不出肅,更卽牌招察任,何如?傳曰,允。
李喆輔,以兵曹言啓曰,今十一月十六日,別武士金福同稱名人,自敦化門入來,差備門外擊錚,極爲駭愕。令攸司囚禁治罪。同門守門將金德寬,常時不能禁斷雜人,以致闌入,亦難免其責。推考,何如?傳曰,允。
又啓曰,卽者禁府都事,以委官意來言。今日省鞫,臣有身病,不得爲之云矣,敢啓。傳曰,知道。
又以漢城府言啓曰,持平趙載德,疏論東郊腴田,全係都民命脈,而太半爲豪勢勒買,廉價强取,而民不聊生,泮村一區,不許他人之入處,而猝然爲宰相子橫占,該部査報,而京兆不問,此由於紀綱漸弛人不知法之致云云。其汎稱處,猝難査出某某,而至於泮村入處,必非多人,且該部査報,明有指的,故捧甘該部,取考泮人訴冤之狀,該部摘奸之牒,則泮村曾朱壁空垈,有草屋居生植木賣果之窮民,而前參判洪好人子爲進士者,作亭於民家一間之內,則窮民不得已毁家自避,買取朝前耕田,而廣占至於一日耕,往來舊路之外,又出新路於泮人田中,使之陳廢,民人所植養果木五百餘株,亦爲勒奪,元隻證左各招不差。輦轂尺五之地,有此豪勢侵奪之事,紀綱之解弛,莫此爲甚。閭巷家借入,尙且重繩以律,況此撤民舍奪民田之擧,有非一時借入之可比。此而不治,則豪强無所懲戢,而聖明懷保之澤,何以下究於小民乎?況泮民,與他自別,尤當軫恤。而突起飛亭於民田之頭,駸駸有竝呑一壑之勢,則泮隷莫不寒心。其亭子,亟令毁撤,所買垈田,亦使還退於本主。洪好人子,令秋曹囚禁,施以當律,以爲懲一勵百之地,何如?傳曰,允。
李普昱啓曰,因侍講院草記,兼說書金陽澤牌招事,允下。而闕門垂閉,待明朝出牌之意,敢啓。傳曰,知道。
掌令李仁好疏曰,伏以臣年紀衰邁,志氣摧頹,淸朝臺閣之任,自知其萬萬不稱。而頃者天牌之下,不敢坐違,隨詣九閽之外,略陳難冒之義。而喉司不諒,終至退却。省鞫方設,義在往役,不得不黽勉入肅。循分慙恧,無地自容。仍念臣曾忝郞署,猥備兼史之列,出入前席,屢近耿光,至蒙聖上,召使至前,俯詢世德之如何。玉音諄勤,眷意隆摯,臣至今追惟,感刻心腑,蹈赴湯火,亦所不辭。毋論職事之輕重,惟以筋力奔走,爲萬一報效之圖。至若耳目之責,揆臣才分,實非所堪,雖緣事會之緊急,終不免冒沒一出,而反復揣量,實無因仍蹲據之勢。且臣所患痰癖之症,爲平生痼疾,每値寒節,輒發如期。又自日前,重患輪症,舊恙交作,寒熱以終夕,咳喘以達宵,食飮全却,神精迷瞀,昏昏涔涔,委倒不省。人器之不合,姑捨勿論,顧此病狀,萬無供職之望。伏乞聖慈,俯賜諒察,亟許鐫削,以重臺選,以便調治,不勝萬幸。臣於丐免之章,不宜攙及他說。而第於近日一二事,竊有所慨然者,敢此略陳焉。向者兪彦徽被彈之後,構捏言己之臺官,要售其報復之計。其意所在,誠極駭痛,此路一開,則世道之弊,有不可勝言。本罪之外,卽此一款,不可無嚴懲之道。施以削版之律,斷不可已。至若前掌令安,謂人言之挨逼,大臣請罷其陳疏之人。身爲言官,反欲禁人之言,其壞損臺體,莫此爲甚。臣謂安,宜加罷職不敍之罰也。臣無任云云。答曰,省疏具悉。兪彦徽事,旣已處分,其何更律?安所陳,蓋爲體統,初登此職,其敢挾雜?其涉寒心。爾其勿辭察職。
十七日午時,上御熙政堂。晝講入侍時,特進官李春躋,同知事李周鎭,參贊官鄭俊一,參贊官金尙魯,侍讀官韓翼謩,假注書朴混源,記事官南彦彧,編修官李昌碩,進伏訖。上讀前受音訖。尙魯讀新受音,自問謹獨是念慮初萌處,至乃所謂致中和之功也訖。上讀新受音,自問謹獨是念慮初萌處,至此說甚好訖。尙魯曰,心學工夫,自古老師宿儒,猶難說到微奧,況如臣等蔑學蒙識,雖欲逐字句陳文義,不過引中庸章下大小註以敷演而已。只取緊切處,陳達文義,似好矣。新受音謹獨工夫中,戒愼恐懼,此人君尤所當體念處也。以常人言之,亦當致敬於幽獨得肆之地,況人主一心,爲萬化之源,若於幽獨之地,少忽戒懼之意,則便不得爲謹獨矣。大抵謹獨二字,固是學者第一工夫,而至於人君,則尤不可〈不〉着工,且少可沒緊要處,胡亂去易以放過,才胡亂去已,不得爲謹獨,而少處暫忽去了,大處已都失了。凡人猶然,而況人主,日御萬幾,酬應甚繁,豈可謂此是沒緊要處,而便自胡亂去耶?殿下若於沒緊要處,常存檢省之意,不至於胡亂去,則豈不美哉?此章文義,特爲留意見之,何如?周鎭曰,如小可沒緊要處文義,玉堂陳達之言,是矣。凡人每於少事細務忽之,學者工夫,雖至少至細之事,每輒點檢,不爲放過然後,幽獨霎時之頃,可無怠忽,便可爲謹獨工夫。況人君,日摠萬幾,庶務倥傯,細微之事,易以放過,少處旣忽,大事亦便,自至於怠忽。造次之間,常持對越之心,方可爲謹獨工夫矣。小可沒緊要處文義,特爲留心,何如?上曰,卿等所達是矣,當體念矣。翼謩曰,道之大體,無處不在,凡其日用事爲,都是道也。若於少可沒緊要處,苟或毫忽放過,則去道遠矣。殿下勿以少事而不謹,勿以細務而或忽,一念之頃,須存警勅之意,然後凡於事爲施措之際,自不做胡亂去矣。若說道是沒緊要處,而不下戒謹之工,則其爲害於事爲者,必將大矣。此章特爲體念,何如?上曰,毫釐之差,謬以千里,正指如此處矣。尙魯曰,書曰,不謹細行,終累大德。凡於少事,若少放過,則大事亦將放過,此等處可以推類而着工也。翼謩曰,心者,操則存,舍則止。操舍之分,惟在敬肆之間,謹獨二字,是爲操之之工,小可沒緊要處胡亂去,便是不謹獨矣。上曰,心固可操,而予則實無以操之矣。諸臣中亦有年小者,須操心,可也。大抵學問中事,自微而著,一節深於一節,而予則每有書自書我自我之病,予實自愧。孟子言齊王之好色好貨,而予則凡於馳獵遊聘等事,姑不爲之。而大抵堯·舜·盜跖,只在毫忽之間矣。操心之工,雖於學問中可求,而日用事爲,皆從心出。昔公明宣三年不讀書者,蓋欲以心得之者也。予每讀書時,或收斂而坐,輒有書自書我自我之病,心甚愧之。且心是學問中事,而目今朝象泮渙,世道難平,環顧中外,無一可爲,惟其諸臣皆如此,故予反有逆情,自然心解。向日金尙迪所達,正得吾一端苦心。而時象至此,予之精神,亦有不逮者,奈何?尙魯曰,縷縷下敎,罔非群下之罪,臣等事君不忠,使聖上有爲之志,反至解弛,咫尺講席,惶愧靡容。而第臣聞一心之差,自微至大,至於萬事,皆無可爲。殿下若因群下之不靖,至於心解,則國勢將無可爲。殿下上奉三百年宗社,下率億萬人民庶,豈以群下之罪,乃反有心弛之敎乎?臣俄因沒緊要處文義,已有所達,殿下所宜惕念。上曰,是則精神不逮,奈何,從當有下敎,而觀今時象,作大訓之本意,皆歸虛矣。予年已五十,力量志氣,俱已衰耗,且國事今無可爲,不但朝廷之上,無寅協之望,世道漸又如此,予實無樂乎爲君,寧欲釋此重負矣。尙魯泣陳曰,殿下春秋漸向晼晩,血氣雖或小衰,至於志氣,則惟當自强不頹,豈可以血氣之已衰而遽謂志氣之亦衰乎?殿下精神向衰,臣雖不知,而至於志氣之衰,則此是殿下涵養工夫不足之致。殿下若謂之精神志氣,已皆向衰,不思剛毅立志,任他不爲,則國將何爲?臣聞此敎,胸塞如結,誠非平日所望於殿下者。惟願殿下,勿謂志氣之衰,益加剛毅之工,何如?上曰,予所經歷,異於他,心豈不傷而欲治國事?責臣下以寅協者,今已二十年矣。而一隅廑補,一隅又綻,今之時雖堯·舜復起,亦難下手矣。尙魯曰,時無不可爲之時,目今時象,雖至於此,殿下若能剛毅立心,着意先率,責之以同寅協恭,其中若有復事黨習者,另加嚴威,則豈復有如前之爲者哉?卽今群下習於見聞,一日二日,國勢至於如此,今殿下苟解心一寸,則群下必解十丈,國事將復置於何地乎?今臣所達,非敢面慢殿下,苟自今日,着意行之,一月之內,若無見效,臣請伏面慢之誅。以近效言之,館僚之無情勢而强事撕捱者,一番嚴敎,三人皆出,若只令推考而已,則彼輩似不若是速出矣。上曰,上若解心一寸,下便解心十丈,則非但在上者爲非,在下者亦豈不非乎?目今時象,不但諸臣如此,擧一世皆如此,無可恃奈何。尙魯曰,豈可謂之無可恃而不思所以振發之道乎?翼謩曰,使聖心解弛者,固是群下之罪。而心爲萬化之本,苟能自强,則可以操存振起,何可因群下而遽解操存之工乎?聖人之血氣,雖或隨年而衰,聖人之志氣,固自無時可衰。若殿下行之以自强,則豈有不可爲之時?而今承聖敎,悶迫抑鬱,不知所達。周鎭曰,日昨筵中,伏承心弛如灰之敎,震迫之心,至今在中矣。今又承縷縷聖敎,惶愪抑塞,不知所達。殿下若見朝著和協,百度惟貞,太平之治可軼三代,則殿下爲治之心,豈有解弛之事乎?殿下至誠求治,獨勞於上,而朝廷之上,未有寅協之望,黨議橫生,朝象泮渙,今日之事,不欲觀,明日之事,又不欲觀,自然心弛。此莫非群下之罪。然而人主一心,卽萬化之本,豈仍群下之罪,以至弛聖心之境乎?法講方開,講說心經,而有此聖敎,臣誠惶恐。涵養工夫,似未至於極盡地頭,實爲可悶。孟子曰,操之則存,舍之則亡。心之操舍,若是懸殊,聖賢猶於幽獨之地,或慮放心。殿下心弛之敎,今不但放心而已,以殿下聖學之卓越,忽有此敎,臣實慨然。方講心經,敢以心經之說,仰勉焉。願聖上益懋存養之工,常若上帝臨汝,則天君泰然,百體從令。寧可有心弛之患,又豈有精神不逮之慮乎?上曰,予豈無一番做治之心,而時象如此,無一可意,故予反有逆情矣。卿等所達如此,予當體念。周鎭曰,副學所達殿下弛心一寸,群下弛心一丈云者,此說誠是矣。至於剛毅持心之說,尤爲切至。風雨霜露,無非敎化,寬處當寬,嚴處當嚴矣。殿下至誠破朋之心,可質神明。而臣下無狀,黨習依舊,大訓昭揭之後,事體若何,而何敢復事黨論乎?一日勅勵,必有一日之效,二日勅勵,亦必有二日之效,挽世之責,固在於殿下一心上,而不思挽回之道,只下不敢聞之敎,臣心崩迫,罔知所達。上曰,予所經歷如何,而心豈不如此乎?對心經,心有所動,有此下敎,觀卿等所達,予心亦感愴矣。不見其形,願察其影,大訓之後亦如此,將來將成混沌世界矣。尙魯曰,天人固自一理,天心之悅豫,人心之和附,在殿下心上一轉移之間,則一時奮發,自可有效,群下若見殿下之解心,則必皆解心矣。上曰,政令施措之際,若其不勤,是固予罪,而大訓作時,予自謂吾事畢矣。大訓後,朝象人心,猶復如此。此後則無可言者,予心當如何哉?尙魯曰,今日世道,固無可言,而殿下一心,比之於作大訓時,亦有所解矣。殿下近來頗漸倦勤,大少公事,多有遲滯不下,誠極悶迫。繼自今嚴勅大少臣僚,責之以精白寅協,殿下亦宜洞洞燭燭,操心於剛毅之地。凡於發號施令之際,亦視雷厲風飛之意,則行之一朔,必有大效矣。上曰,予有苦心,而予甚弛緩,故尙能如此矣。尙魯曰,古人云,天君泰然,百體從令。殿下以精神不逮爲下敎,而惟心解,故動靜云爲,自多不逮,非精神不足而然也。孟子曰,操則存,舍則亡,是切當語也。心是一身之主宰,斂之方寸而不足,發之四海而有餘,操之則存,舍之則亡。若於凡事,此而無心,彼而無心,不但一心解怠,百事亦皆解怠。臣願殿下,念頭勿留此心,常若上帝臨汝,剛毅做去,則何事不濟乎?上曰,學問不足,故心固如此耳。翼謩曰,臣以疎遠之臣,不能數登筵席,而自外聞之,或有非常之敎,則輒不勝驚惶矣。今日前席,親聽不敢聞之敎,臣心痛迫,尤難形達。殿下方講心經,心經,卽治心之要訣也。此心一正,則其心和平,推以至於天地位而萬物育,心不得正,則天下萬事,無一得正,此後則勿爲如此下敎,加勉於心學工夫,千萬切願。上曰,文義第講之,心經一書,一言以蔽之,則只是一箇敬字,而操存舍亡,又是省察上工夫矣。謹獨則戒愼乎其所不聞,恐懼乎其所不睹,是第一工夫也。尙魯曰,言之非難,行之爲難。伏願聖上,更加留念。上曰,冥寞中照管云者,是寂然不動之時〈乎〉?尙魯曰,至靜處提起此心,常要照管,蓋靜中有動,動中有靜,是心之妙用。惺惺主人,常在這裏照管,則不至於放下了矣。上曰,主人云何?惺惺者,是主人乎?尙魯曰,心是惺惺主人,而常要在冥寞中照管矣。上曰,照管,旣是心之所爲,惺惺主人,亦是心也。則所謂照管者,何也?翼謩曰,心纔放下,便不是照管,故惺惺主人,常在這裏,要得照管,不使放下也。上曰,此端深入一節,此是言敬工夫也。照管,非他是敬也。上又曰,儒家以尊德性道問學爲學問工夫,而陸氏則只主尊德性,故近於釋氏矣。尙魯曰,禪家則專以靜爲主,而儒家則動靜互根,體用皆具。故照管云者,所以收拾省察,使不至於怠放矣。又曰,戒愼恐懼,不須說太重云者,大抵人心,全事矜持把捉,則便有拘迫處,有失於涵養之道,故先儒所以有不須說太重之語耳。周鎭曰,戒愼恐懼不須說太重文義,玉堂纔已陳達。而恐懼戒愼,若爲太重,則果違於涵養工夫。蓋心之體,湛然虛靜,應物而發,若用工偏重,則不得其正,是故大學云,心有所恐懼,則不得其正,此說甚得矣。上曰,大學不得其正之說,此章不須說太重之語,相爲表裏矣。翼謩曰,喜怒哀樂,先儒比之於復卦。蓋復卦,五陰在上,一陽在下,一陽纔動,漸有純陽之意。喜怒哀樂,若能發而中節,則是與復卦相同矣。又曰,戒愼恐懼,是謹獨事,而心術隱微處,一念之動,便有善惡之幾,此尤當致愼處也。上曰,人心一念之動,止水一點之動,是天理人慾之所分也。所謂動者,外物來使之動之耶?內固自動耶?止水因風而動,風大吹則大動,少吹則少動,心之動,亦必由於外物矣。尙魯曰,有自動時,有外物來觸而後動者。自動者,是如飢而思食,外物來觸而動者,是如見食而欲之者也。上曰,飢則思食,心便有動,是理也。周鎭曰,微辭奧旨,臣雖不能剖析仰陳,而聖敎所解,誠然矣。講訖。尙魯曰,新錄當爲擧行,而玉堂不備。今雖不能備多員,猶有四員然後,可以圈點。而校理元景淳,批旨特放,而放送傳旨不下,故不得請牌招矣。上曰,傳旨下後,卽爲牌招。出榻敎尙魯曰,講席體嚴,臣不敢長言,而天災時變,無如近日。竊惟聖心,不待仰勉,固自警惕。而大抵災不虛生,必有其因,冬雷之變,雖或間有,而至於今冬雷震之變,轟轟燁燁,可驚可愕。且又震伐社壇之木,此非尋常災異之比,又從而有星隕之變,而人心忸安,不知爲懼。殿下若能恐懼修省,則天人相與,其理甚明,轉災爲祥,豈不在於殿下乎?殿下敬天之誠,度越千古,臣曾於郊祀陪參時,竊仰對越敬謹之誠矣。今此災異,前古所無。而一不聞責躬求言之敎,臣實慨然。今若明下責躬之敎,以示求言之意,則人必謂聖上遇災修省之心,能盡敬天消異之道。伏願殿下,勿謂災異之無應,或解寅畏之心,則實宗社臣民之幸。上曰,所達誠是。可不惕念?尙魯曰,近來言路杜塞,至言讜論不陳於前。凡厥章奏,太半是私言,故殿下公聽竝觀,盡燭其情狀,自然有不欲聞之意。是以,間或有進言論事者,而殿下一例視之以私套,遽加摧折。言路不開,職由於此,故臺廳有塵埋之歎〈矣〉。天災若是,而未有能進一言者,自古言路塞而國不危者,未之有也。殿下須盡恢言路之道,俾臣下,得以盡言不諱,則其爲國家福,豈不大哉?尙魯又曰,今番趙載德之疏,極爲非矣。告君之辭,固當明白言事之體,亦貴直截。而此疏,觀其外面,固可謂言事大疏,而全篇中許多條件,全事藏頭說去,不爲指的。論其全體,雖若泛言,而究其語意,顯有明斥,而引而不發,此不但言之者爲大失臺體,入其疏中者,誰肯自當?且易致他人之轉相慕效,後弊所關,事宜嚴勅。臣聞宣廟朝此等疏章,或有令政院招問之事,蓋所以防後弊也。今已事往,不可招問,而其在警勅之道,不可無罰。前持平趙載德罷職,何如?上曰,頃日入侍大臣,以趙載德疏事,有所陳達。而其時夜深,未得詳言。而頃者尹得和之疏亦如此,故轉相慕效而然矣。向者右相言趙載德疏,古亦有如此者。而都憲疏語,多恍惚,彼旣曰恍惚,此亦曰恍惚,互相若此,殊不可曉也。尙魯曰,尹得和,臣之至親。其時臣得觀疏草,面斥其非,而未若趙載德之全事藏頭說去矣。上曰,所陳如此,罷職,可也。節出擧條尙魯曰,臺疏之藏頭說話,誠非臺體。此後則言事之章,切禁藏頭之說,似宜矣。上曰,所陳然矣。諸臣以次退出。
上在昌德宮。停常參·經筵。
巳時,太白見於未地,夜三更,土星入太微西垣內。
李普昱啓曰,明日常參·經筵,取稟。傳曰,停。
李喆輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,憲府連日監察茶時,諫院闕啓,亦至多日。事甚未安。除在外外,呈告未肅拜人員,竝卽牌招,何如?傳曰,允。
李普昱啓曰,假注書朴師訥,事變假注書任瑋,時無職名,令該曹,依例付軍職,冠帶常仕,何如?傳曰,允。
傳于李喆輔曰,前判書趙觀彬,前判尹金聖應竝敍用,金聖應,仍差訓將。
李喆輔啓曰,前判尹金聖應敍用,仍差訓將事,命下矣。將任不宜暫曠,訓將金聖應,卽爲牌招,以爲傳授命召之地,何如?傳曰,允。
又啓曰,卽者義禁府都事,以委官意來言。今日省鞫,臣之身病,未及差勝,不得爲之云矣,敢啓。傳曰,知道。
又以刑曹言啓曰,本曹奴婢,日漸耗縮,不成貌樣,而忠原婢斗玉所生次連等,多年漏落,而因事現露,自本曹,花名現出矣。卽接掌隷院移牒,則忠原居私奴必貴者,陳告斗玉所生十四口,此奴婢中二口,依例賞給事,入啓蒙允事報來。而所謂奴婢陳告者,擧皆虛張,奸弊多端,故前後以陳告免賤,一切防塞之意,不啻丁寧。該院之又爲啓請者,雖未知更有定奪,復開陳告免賤之規,而至若此奴婢,則不待陳告,先已推得,已爲花名徵貢之後,必貴同居忠原,熟知現發之機,敢生欺罔之計,以陳告樣瞞告該院者,極爲痛駭。此必非一賤漢必貴之所爲。故査問事狀,則其上典李孝一使奴代呈,有此請賞之擧,其爲情狀,尤切痛惋。該院請賞之啓目,姑令勿施,李孝一則自本道,繩以重律,以杜奸細輩舞弄之習,似爲得宜。以此,分付于掌隷院及本道,何如?傳曰,允。
獻納趙擎啓曰,請充軍罪人李時蕃,依律處斷。措辭見上請逆魁坦緣坐孥籍等事,亟命王府,依法擧行。措辭見上請還寢罪人泰績酌處之命,仍令鞫廳,嚴刑得情,夬正王法。措辭見上請聖鐸等二人,竝令還發配所。措辭見上請遠配罪人,絶島定配。措辭見上請還寢罪人橏減等之命。措辭見上新除授大司諫李成中,時在京畿驪州牧任所,司諫李挺郁,時在楊州地,正言兪彦民,時在公洪道大興地,請竝斯速乘馹上來事,下諭。答曰,不允。下諭事,依啓。
掌令李仁好啓曰,臣本病孱庸陋之一老物耳。其於風憲之任,豈有堪勝之望?而旣居其職,不敢終默,略擧目前之事,以效一日之責矣。及承聖批,不惟不賜允兪,乃以初登此職,其敢挾雜,其涉寒心爲敎。臣於此,誠不勝慙惶悚蹙,繼之以訝惑也。夫兪彦徽之搆陷言官,必欲報復,實爲淸朝之變怪。安之身居臺官,駁罷言者,卽是臺閣之羞恥,則臣疏之或請削版,或請譴罷者,蓋出於重朝廷·正臺閣之意也。挾雜二字,非臣之所敢知也。且夫臺閣者,與宰相相可否,言者之言,雖或過中,而未嘗以此而罪言者也。罪言者而爲體統,亦非臣之所曾聞也。噫,臣形孤勢單,內外無援,所仰恃者,惟聖明之知照耳。初當言責之任,只欲以公正二字,事殿下,斷斷此心,天日可質。今殿下一例視臣,以黨臼中人,歸之於挾雜之科,此臣所以撫躬而自悼者也。抑臣愚死罪,竊以爲人君聽言之道,惟當視其言之是非而已,不宜先着一疑字以待之也。今殿下凡於朝紳之進言,輒以挾雜二字,爲訑訑之資。臣竊慨然也。雖然,此莫非臣新入臺地,不能見孚於君父之致。將何顔面,一刻仍冒於臺次乎?昨緣日暮,今始來避,所失尤大。請命遞斥臣職。答曰,勿辭。
李喆輔啓曰,掌令李仁好,再啓煩瀆,退待物論矣。傳曰,知道。
任瑋啓曰,臣敬奉聖批,傳諭于果川黑石村贊善朴弼周所住處。則以爲,卽玆史官,齎宣御旨,每於辭章之上,叨蒙如許恩數。此旣非無狀賤臣所敢萬一擬議?而聖批辭意,又出尋常萬萬,九頓百誦,只有感涕。至以不敢當之事,有所責勉,尤極惶恐,不知所達。隆批之下,亦不容無端泯默,敢以數語,略伸叨謝之忱云矣,敢啓。傳曰,知道。
贊善朴弼周疏曰,伏以惟天惟祖宗,眷佑無疆,東宮邸下,克岐克嶷,首出庶物,文定之祥期在不遠,萬億年福祿惟永,其自今日。伏惟聖心奇愛歡悅,於何爲極?如臣疾病殘喘,亦願少須臾無死,與萬姓咸囿於關雎·麟趾之化也。仍念臣子愛君之心,無有窮已,雖於頌祝之中,實寓忠規之益。蓋以閭巷士夫家言之,子弟年未長而有室,不惟爲累於學業,抑或有妨於保護。若是者,豈不以夫氣血未充,物欲易行,其勢自不能不然故耶?此等事理,實無帝王士庶之間。故曰太子少長,知妃色,則入于學,承師問道,其見於保傅傳者,班班爲可考也。惟殿下,克念在玆,尋常諭敎之際,擧以爲說,使之盈耳充腹,須知義理之安,勝於逸欲,侈靡之害,不如節損,務以恭儉謹勤四字,爲祈天永命之圖,則其有益於養德養身,實莫是之過矣。惟殿下,愼無忽諸,愼無忽諸。臣於夏間,伏蒙過重之批旨,迄猶惶感,非不知續入文字,以申前辭。而其間六七朔,連患背脅之痛,直無少時之間。近來則又因日候之暄冷,無漸,重致觸傷,痰盛嗽劇,敗症百出,求死不暇。且於前後辭疏之上,不但不得準請,輒蒙過越之恩數,秪增悶蹙,無地措躬。與其如此,無寧泯默屛俟。極知其萬萬不敢安,而猶爲此,不爲彼者,誠出於不得已也。然而一向虛帶職名,闊於辭免,事義終甚不當。故玆於疾痛之暇,自力治疏,敢徹哀鳴。伏乞聖明,察侍講之不可曠職,軫微臣之久嬰死疾,亟許遞臣所帶贊善之職,回授賢德,公私不勝幸甚。臣無任瞻天戀闕怵惕屛營之至。謹昧死以聞。答曰,省疏具悉卿懇。常眷眷于卿,而元良嘉日旣定,其時上來,勉我元良,欲見卿之意,將欲諭矣。今覽卿章,若見卿,深用欣矣。章中勉所陳,其用感歎,宜勉于心。而予自涼德,此時協贊,惟恃于卿等。卿體此意,安心勿辭,待稍暖而上來,用副慇懃之意。仍傳曰,遣史官傳諭。
吏曹判書李箕鎭疏曰,伏以臣於日昨政,齋郞望之差出也,臣意必欲取故家名祖之孫,以故判書朴長遠奉祀孫進士春榮,首擬受點矣。今聞賊詹,實春榮之生外祖云。臣但知長遠爲篤孝淸德之名宰,不欲其鬼之餒,而春榮自出之如此,初旣全昧,率爾檢擧。雖緣臣見聞孤陋,有此做錯,而其昏謬不察則甚矣。臣之隨事憒憒,卽此可見。玆敢露章自列,惟願亟賜鐫免,毋至終僨重任,不勝幸甚。臣無任悚懼祈懇之至,謹昧死以聞。答曰,省疏具悉。一時做錯,其何撕捱?卿其勿辭察職。
知中樞洪好人疏曰,伏以臣於病伏垂死之中,晩始得聞前持平趙載德頃進一疏,藏頭萬言,擧朝失色。而其中所謂泮村一區,不許他人之入處,而猝爲宰相子橫占云者,卽指臣家而言也。看來不覺驚怖,繼之以疑怪也。此事經始,臣實爲之。臺疏雖下一子字,意實在臣。臣安敢默無一言之首實,以欺我明主之聰聽也哉?臣以先朝舊物,年滿七十,世念都灰,痼疾纏髓,死亡無日。欲引年告休,退處鄕園,則散地乞骸,近於浮文,明時便訣,有乖素忱,只欲依近城闕,歌詠聖澤,是臣之願。是以,遲回輦轂,不能遠引,時從水石之間,扶藜散步,以消遣病老之懷矣。臣之所居至近之地東小門內興德洞最深處,有所謂宋洞,此是成廟朝相臣宋軼舊基也。先正臣宋時烈,亦嘗寄寓此洞,書曾朱壁立四大字於蒼壁上,且有泉石幽曠之趣,故自古士大夫,尋常往來,嘯詠其間,爲東村之名區久矣。中間爲御營廳,肅廟庚申,移設南洞之後,其時將臣,以其地許借其館主人。年前有一大將,至令將校打量,而向者將臣疏中,江倉移設處興德洞空曠之地,蓋指此也。此洞與泮村,隔數岡,特山下無人之一空谷耳。洞名旣異,相距稍左,則本非泮村,又非泮漢輩私田,自是軍門公物也。久爲逋盜之藪,糞壤滿壑,林泉蕪沒,有時孤往,無處着足。臣爲是慨然,買取壁下一片土於泮漢之時執者,剔掃荒穢,搆得三間草堂,以爲休憩之所。而前此他泮漢,欲圖占其地,爲其主所逐,遂乃結搆數間茅屋於壁西層巖之上,仍植林木於山後深谷及壁下田畔。而渠則居在泮村,此屋則只使無賴輩屯聚,以爲越城偸斫作賊閭里之窩窟。而兩班猝然結屋於其下,則他人之地,於渠不當,而渠之凶計則歸虛矣。年久幾倒之空屋,渠自移搆於他處,則巖上一片之空臺,依舊山巓,松田冒植之稚樹,便同山木。歸與不歸,曾無可論。而稱以空垈果木,盡歸臣家,做作浮言,誑惑聽聞。部官趙趾命,爲其館主人地,不曾推問。臣奴與泮漢,潛入宋洞,獨自摘奸,極意構捏,末乃脅捧奴招,牒報京兆者,有乖法例,公議莫不非之。趾命發怒於臣家之稱冤,必欲甘心臺官,旣聞先入之言,則攙論疏中,固無足怪,而第部官所謂民閭,臺臣所謂泮村,皆非實狀也。民閭者,民家稠密之謂,而此洞,卽闊焉空谷,無一民戶,則謂之民閭誤矣。泮村,自古皆是士大夫家,而賣家移徙,纔十數年。則雖泮村,曾無禁令,況此與泮村隔數岡之他洞乎?苟以此洞爲泮村,而創出新法,禁人結茅,則崇敎一坊,地近洞閭,許多士夫之家,與泮村接連墻屋者,皆有罪矣。若以泮漢空幕之寄在巖上,其下許大他人之地,將不得買賣結屋,則揆以法理,寧有是哉?今臣所搆,非如高臺廣榭,盛飾富貴之容,蕭然一茅屋,只有若干花木而已。臣則罕往,他人則勿論搢紳章甫,無日不登,此於臣身,有何利益哉?只爲些箇泉石,着在城塵之中,先賢遺躅,尙寄巖壁之間,悼前脩之已遠,慨名區之久廢,偶然經紀,致此脣舌,眞可謂天下可笑事也。臣於垂死之年,入則班行臲卼,出則泉石是非,踪跡危矣,塗轍窮矣。諺所謂,死不足悲,老可悲者,正謂臣也。假令迷息,自主此事,臣敢曰在家不知?況此營葺,皆屬臣事,而特以臣爵秩之如此,替辱臣子。奸民之構誣如彼,臺疏之刺論若此,臣民之巧惡,世路之危怖,一至此哉?家事任長,法意昭然,有罪無罪,臣實難免。累日待勘,今始露章自列。伏乞聖明,明賜處分,先遞臣西樞職秩,仍勘臣冒法之罪,以謝臺言,以安賤分,不勝萬幸。臣於治疏將上之際,伏聞京兆,一不査問於臣家,只憑當初趙趾命之脅勒取招,極意構捏之語,直請臣子之囚禁云。噫嘻,天下寧有是哉?下民有罪,尙加査實而處之,臣亦聖朝之臣子,則其何可偏聽徑斷,直請替罪其子,乃至此哉?宋洞與泮村,隔數岡之他洞與否,無人空谷,爲民閭與否,一番摘奸,則可以立辨。所謂自毁以避之家,本來空屋,考其帳籍,則非居生可知也。泮漢空屋則在壁西巖上,臣家草堂,在壁下東邊,高下懸絶,東西各異,步數亦闊,則一間之內云者,尤爲孟浪,此亦摘奸則可知也。所謂買取朝耕田,卽草堂垈地也。地之大小,十目難掩,此亦取閱其本文書,詳加尺量則可辨也。果木則所買堂基近處所植兒木數十株,法不必給價,而猶給若干價,其外散處於山後深谷者,初無干預之事,若見其兒木與否則可知也。村路不禁,京外通行之法也。出路處俱是舊路之修治者,數三十步,而皆非原田,此亦取考其田文書則可知也。下臣此疏於京兆與部官,眼同摘奸,臣言或誣,則當伏冒法欺君之罪,豈可使未了事之癡兒,非罪而橫被罔測之禍哉?伏乞聖明,明降處分,俾無匹夫之含冤,千萬幸甚。臣無任屛營祈懇之至。謹昧死以聞。傳于李喆輔曰,當初趙載德之疏,無指名之事,則不可續續如是。給之。
上在昌德宮。停常參·經筵。
巳時,太白見於未地。夜自三更,月暈,廻土星。
李喆輔啓曰,大司憲未差,執義尹鳳九,持平閔遇洙在外,掌令李仁好避嫌退待,權賅·持平閔百昌牌不進,傳旨未下。今日以監察茶時之意,敢啓。傳曰,知道。
又啓曰,明日常參·經筵,取稟。傳曰,停。
李普昱啓曰,來二十一日,輪對日次,取稟。傳曰,停。
李喆輔啓曰,掌令李仁好引避退待,處置歸於諫院,而諫院多官,或在外或牌不進,傳旨未下,或呈辭不得處置,事甚未安。除在外·傳旨未下外,獻納趙擎,卽爲牌招,以爲處置之地,何如?傳曰,允。
又啓曰,訓鍊大將金聖應,令該曹,依例口傳付軍職,何如?傳曰,允。
兵曹口傳政事,以金聖應爲副司直。
李喆輔,以禮曹言啓曰,社稷祈穀祭,每年歲首上辛日,遣大臣設行事,丁丑年永爲定式矣。來正月初三日上辛,社稷祈穀祭,依前定式,遣大臣設行,何如?傳曰,允。
又以吏曹言啓曰,本曹佐郞曺命采,身病甚重,不得察任云。依例改差,何如?傳曰,允。
又傳曰,定號賀禮,意以爲行於明政殿,故今番亦以明政殿爲之事,下敎矣。更考日記,果行於仁政殿,則今番亦以仁政殿擧行之意,分付。
傳于鄭履儉曰,違牌翰林二人,竝敍用,明日召試爲之事,分付。
李喆輔啓曰,前檢閱吳彦儒·鄭元淳敍用事,命下矣。令該曹,口傳付職,仍卽牌招,何如?傳曰,允。
又啓曰,明日召試時,對讀官,當爲書入受點,時任玉堂及曾經玉堂,竝待開門牌招,何如?傳曰,允。
又啓曰,明日翰林召試事,命下矣。領監事·館閣堂上·春秋館堂上,竝依節目,待開門牌招,何如?傳曰,允。
又以兼說書金陽澤牌不進罷職傳旨。傳曰,只推,待開門牌招。
又傳曰,騎馬六匹立之。
又啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
又以義禁府言啓曰,珍島郡守金養性拿問定罪事,傳旨啓下矣。金養性,時在任所云。依例發遣府書吏拿來,何如?傳曰,允。
又以兵曹言啓曰,今十一月十九日,私婢玉春稱名人,自丹鳳門入來,差備門外擊錚,極爲駭愕。令攸司囚禁治罪。同門守門將皮光鱗,常時不能禁斷雜人,以致闌入,亦難免其責。推考,何如?傳曰,允。
鄭履儉,以訓鍊都監言啓曰,都監軍兵居在沿江山底者,內藏氷之役,依二去庚戌年啓下辭意勿侵事,日昨自都監,草記允下。而漢城府以民役紊亂,訓局軍兵,亦依新頒節目出役事,繼爲草記,允下矣。都監軍兵,乃是宿衛之卒,江居無率丁者,不應氷役,意有所在。故前後草記防塞,實出於憫其設局後無前應役之弊。而該府草記中以爲,今若減除訓局軍兵,則江上將無納氷之民,必欲出役者。雖是民役均一之意,本局軍兵,一體出役,旣無前例,親兵撫恤,比他自別,則不爲區別,混同責役,殊非當初朝家蠲役之本意。今此氷役時,本局軍兵之居在沿江無率丁者,依前例勿侵事,更爲分付漢城府,何如?傳曰,允。
李喆輔啓曰,卽者禁府都事,以委官意來言。今日省鞫,因憲府不備,不得爲之云矣,敢啓。傳曰,知道。
獻納趙擎啓曰,請充軍罪人李時蕃,依律處斷。措辭見上請逆魁坦緣坐孥籍等事,亟命王府,依法擧行。措辭見上請還寢罪人泰績酌處之命,仍令鞫廳,嚴刑得情,夬正王法。措辭見上請聖鐸等二人,竝令還發配所。措辭見上請遠配罪人絶島定配。措辭見上請〈還寢〉罪人橏減等之命。措辭見上新除授司憲府執義尹鳳九,時在公洪道德山地,持平閔遇洙,時在京畿驪州地。請竝斯速乘馹上來事,下諭。引嫌而退,有懷必陳,臺體卽然,匪怒之敎,何可爲嫌?請掌令李仁好出仕。答曰,不允。下諭事及處置事,依啓。
上在昌德宮。停常參·經筵。
夜三更,流星出南河星下,入坤方天際,狀如拳,尾長三四尺許,色赤,光照地,月入太微西垣內。
李喆輔啓曰,大司憲未差,執義尹鳳九,持平閔遇洙在外,掌令權賅·李仁好,持平閔百昌牌不進,傳旨未下。今日以監察茶時之意,敢啓。傳曰,知道。
李普昱啓曰,明日常參·經筵,取稟。傳曰,停。
兪健基啓曰,左副承旨鄭俊一,今日不爲仕進,卽爲牌招,何如?傳曰,允。
李喆輔啓曰,今日次對,兩司當爲進參,而無行公之員。除在外·牌不進罷職傳旨未下外,獻納趙擎,卽爲牌招,以爲入侍之地,何如?傳曰,允。
鄭俊一啓曰,卽者議政府錄事來言,左議政宋寅明,爲參次對,來詣賓廳矣。因戶曹參判尹得和上疏,情勢難安,還爲出去云矣,敢啓。傳曰,知道。
又傳曰,大臣·備局堂上引見。
李普昱啓曰,今日召試時,翰林被圈人金陽澤,謂有情勢,屢度催促,終不應試,依定式禁推傳旨捧入之意,敢啓。傳曰,知道。
又以禮曹言啓曰,今此王世子嘉禮時,六禮內外習儀各六度,當於正日前排日磨鍊,而其間無故日字不多,有難推移分排,自前外習儀,則初二度每多兼行於一日,而事異常例,不敢直爲磨鍊以入,何以爲之?敢稟。傳曰,今亦兼行。
又以禮曹言啓曰,取考謄錄,則自前嘉禮時,嬪受冊親迎內習儀三度,竝行於別宮,同牢宴·朝見禮內習儀,竝行於大內,而只三度則亦行於別宮矣。各項內習儀,今亦依此磨鍊擧行乎?敢稟。傳曰,依爲之。
又以禮曹言啓曰,考見謄錄,則嘉禮時各項習儀,自都監聚集醫女,逐日私習,而若不預爲傳習於女官,則不無臨時失儀之患。故自初度至三度,傳習於女官矣。今亦令都監,依此擧行,而內習儀處所,亦於通明殿爲之乎?敢稟。傳曰,依爲之。
又以禮曹言啓曰,今此王世子嘉禮冊嬪時,敎命安寶,依前例安施命之寶,何如?傳曰,允。
又以禮曹言啓曰,禮文內,王世子嘉禮後,殿下有會百官之禮,其禮如正至會儀云。而正至會儀則有宴百官之禮,取考謄錄,此禮則自前嘉禮時,竝爲權停矣。今則何以爲之?敢稟。傳曰,權停。
又以禮曹言啓曰,自前王世子嘉禮翌日,例有百官陳賀之擧。今此王世子嘉禮翌日,百官進箋陳賀於大殿,仍行於大王大妃殿·中宮殿,宜當。以此磨鍊擧行,何如?傳曰,權停。
又以嘉禮都監郞廳,以都提調意啓曰,三揀擇後第三日,例有別宮進排禮物矣。別單依丙子·戊戌謄錄物目下,懸註以入,今亦依此擧行乎?敢稟。傳曰,知道。
又以嘉禮都監郞廳,以都提調意啓曰,王世子嬪敎命篆文,議政府右議政趙顯命,旣已書寫,草本封入,以備睿覽之意,敢啓。傳曰,知道。
備忘記,傳于鄭俊一曰,當該中官,當爲莫重公事,誤踏啓字,極爲非矣。行公推考。
又以兵曹言啓曰,卽者闕內各門及外各處入直處所,發遣本曹堂上軍官,摘奸以來,則景秋門入直守門將金重釴,不在直所,擅留不遠之地云。此與全然闕直有異,自臣曹決棍,申飭。慶德宮入直假衛將林大材,無端闕直,事極駭然。汰去,何如?傳曰,允。
又以御營廳言啓曰,本廳軍兵等凡干雜役,未嘗侵責之故,雖居在沿江山底者,內藏氷之役,自古未有侵及矣。今此漢城府內藏氷之役,家座出役事,啓目變通云。而不分有無率丁,本廳軍兵一例知委,混同出役,許多軍兵等,猝當無前之役,呼訴沓至。渠輩之呼冤,姑捨勿論,此是曾前所無之事,則實有乖於朝家撫恤軍兵之意。本廳軍兵,依前勿侵事,分付漢城府,何如?傳曰,允。
李喆輔啓曰,啓覆文書,旣已修整,初覆今月二十三日,再覆二十七日,三覆二十九日定行之意,分付該曹,何如?傳曰,允。
以兼說書金陽澤牌不進罷職傳旨,及終不應試,禁推傳旨,傳于鄭俊一曰,竝推考傳旨捧入。
又啓曰,卽者禁府都事,以委官意來言。今日省鞫,不但憲府不備,臣亦有難安情勢,不得爲之云矣,敢啓。傳曰,知道。
檢閱吳彦儒·鄭元淳疏曰,伏以臣等難進之狀,向前二疏,亦已悉陳,而僚臣之疏,再轉三轉,譏嘲詆斥,無復餘地。臣等情迹,轉益危臲,更無可以去就論者。此臣等所以屢有召命,輒事違傲,寧甘金木之誅,而不敢爲趨承之計者也。不意聖恩過加涵貸,乍罷旋敍,旬月之內,華銜再復,臣等誠驚惶悶塞,不知所以自措也。噫,僚臣始以同事之人,無可激怒之端,而末乃轉輾至此,是誠臣等之大不幸也。僚臣雖以初無歷論消詳爲言,而此則有不然者。蓋於圈時,雖不一一擧名停當,而臣等果慮夫僚臣之退有後言,先自略綽,商論圈前,已知某某之當取。不然則四人之數,奚爲而先定?注書初望,又何以提論?此豈非歷論消詳之一段明證乎?其疏所謂事在旬日,尙且如此云者,可謂自道之也。僚臣又以不敢快伸私好等語,有若臣等初欲行私,而爲其所尼,不得售計者然,未知以何人,指謂臣等之私好耶?臣等之欲取而未果者,果在於名色不同·交好無素之人,則僚臣豈不知非臣之私好?而今忽攙入行語,疑似爲說,誠不滿一哂也。臣等若欲畢陳事實,則豈無其說?而亦不欲快其自明,以益其紛紛也。嚴召之下,謹此隨詣。而臣等難冒之端,非止一二,情勢危蹙,無路承膺,投進短章,徑還私次。伏乞天地父母,特垂矜察,亟命刊名史局,仍勘臣等之罪,以爲慢蹇逋命者之戒,千萬幸甚。臣等無任屛營祈懇之至。謹昧死以聞。傳于鄭俊一曰,互相如此乎?給之。
戶曹參判尹得和疏曰,伏以君臣猶父子,爲人子者不肖無狀,得罪於父母,未暴其本情,而父母過於慈愛,撫摩之,呴嚅之,不忍加之鞭撻,則爲其子者,恃其慈愛,晏然恬然而已乎?噫,殿下,卽臣之父母也。臣何可不一鳴號,畢暴其危衷乎?臣至愚至迷,有疏而意欠明析,登筵而語沒剖破,前後聖敎,至爲嚴截,臣驚惶震惕,五內崩裂,直欲刳心剖腹,以白此心。而臣誠懦頑不能辦此,只自屛伏荒郊,恭俟處分。聖度天大,不惟不加威罰,地部佐貳之命,遽及夢寐之外,臣雙擎除旨,不覺感淚之被面。嗚呼,臣立朝事殿下,今幾二十年,本末長短,宜莫逃於淵鑑之下。而臣雖百不踰人,一無可取,惟其不喜乖激之論,深戒黨伐之習者,是臣平素自期。惟我殿下苦心血誠,只在於痛祛朋黨,陶鑄蕩平,欲使一世,咸囿於大公至正之域。凡爲殿下臣子者,孰不奉承德意,仰贊治理?而外假蕩平之名,欺上蔽下,托公濟私,千奇百怪,無所不有。臣之前疏後對,只取其末弊而言之而已。指意語脈,何與於自在之首揆,而以此見疑於君父,豈非萬萬冤甚者乎?以至親而論至親,人理法例之外,初無疑不疑之可言。而大臣拖引不干之金若魯兄弟,隱然擠歸於傷倫之科,實非恒情之所及也。況其箚辭,持臣而罪臣者,罔有其極。至曰病國家而害世道,病國而害世,世有公眼,臣何多辨?或謂之以國是,或謂之以天譴。噫嘻,是何言也?大臣所不樂聞者,則輒曰國是以拑人口,純陰雷震,何等變異,乃反移之於論已之言官,是豈國家之福?且伏聞前月二十日賓廳之會,以臣復有十幅大疏,忽地傳播,群意疑惑云,是亦臣之不幸也。臣一言脫口,罪名狼藉,犯國是而干天和,苟非我聖上天地之仁·父母之恩,則臣之一身,爲薤爲粉,卽刻下事也。臣年迫六十,髮種種無黑,豈忍動浮議負殿下?而斷斷血忱,炳然如丹,日月之明,猶有所未盡燭者,則臣死且不瞑。臣之情事,其亦慼矣。至若臣家揀單事,臣之子曾爲宗祀,出繼遠族,不幸有其家變,故先已罷養。其時事狀,擧世之所共知也。因此而該堂諸臺,至於罷職,臣之悚怖震慄,尤當如何?卽今踪地,因無暇論於官職去就,恩命之下,亦不敢遽入文字,徊徨泯默,靡所容措。卽伏聞以臣啓下竹冊書寫之任,事關慶禮,義同往役,臣豈不欲自效?而以此情勢,趨承無路,罪上添罪,益切惶隕,玆從縣道,略控短章。伏乞聖慈,俯諒危懇,特垂哀憐,先將臣書寫之命,卽速變通,毋使都監重事,一任稽滯。仍削臣本兼諸任,俾安微分,避遠駭機,以卒天地生成之澤,千萬幸甚。臣無任屛營祈懇之至,謹昧死以聞。傳于鄭俊一曰,頃者所陳,旣涉駭也,而不過許遞,可謂參量。身爲宰列,宜乎自反。而大臣箚陳,或雖過中,於宰臣之道,當自反之不暇,而語欠其擇。尤爲寒心者,往者之事,右相所陳,而其亦勅末。身爲憲職,不先自首,張皇其他,已涉矇然,則到今相臣,雖有陳達,勅勵之事,於宰臣之道,宜當自訟。往忽泯默,于今而末梢提及,自損國體,其涉寒心。參判尹得和罷職,其章給之。
癸亥十一月二十日未時,上御熙政堂。大臣·備局堂上引見入侍時,領議政金在魯,右議政趙顯命,刑曹判書李宗城,咸寧君朴纘新,左尹吳光運,吏曹判書李箕鎭,同副承旨李喆輔,校理韓翼謩,假注書朴師訥,事變假注書任瑋,記事官南彦彧,編修官李昌碩,進伏訖。金在魯曰,近日日氣極寒,聖體,若何?上曰,一樣矣。金在魯起伏曰,大王大妃殿氣候,若何?上曰,差勝矣。金在魯曰,王世子氣候,何如?上曰,好過矣。金在魯曰,日氣甚寒,殿門閉之宜矣。上曰,依爲之。上曰,莫重都監草記下敎,而不下。當該中官,令該府勘處。榻敎金在魯曰,何草記耶?上曰,習儀及其他諸節目草記也。上命下尹得和疏曰,伏以以下,承旨高聲讀之,可也。李喆輔讀訖。上曰,此疏首揆則似嫌難可否,右揆之意,何如?趙顯命曰,對擧之疏,似自然如此矣。上曰,卿言太緩矣。此非問卿之意矣。趙顯命曰,其疏所謂蔽上欺下,托公濟私等語,非但左相獨當之,臣亦與首揆同周旋四五年,臣等實與左相無異。而其疏以爲何與於自在之首揆云云,此雖自爲發明之辭,而其實則臣不知其果有顧藉首揆之意也。上曰,末段所言,尤可怪異而極非矣。趙顯命曰,此則其心惶恐之致,何足怪也?上曰,予以卿爲勁直矣。今卿之言,太似逶迤矣。頃已言之,而其時揀單之捧入,豈非渠之所爲乎?卿之只斥其禮判·判尹及臺官者,實過於委曲,而有欠骨鯁矣。其所納單,旣是渠之所爲,則此當自首之事,而渠亦豈非其時臺官乎?其日處分之時,卿則未及入來,而李宗城有所達矣。予以尹得和爲罪人,今爲此事,實是料外。向日問郞時,渠與柳儼,同爲周旋,而予以爲柳儼·尹得和公矣。今番所爲,可謂有關世道矣。此事實是渠之所爲,則渠當自悔,不復提說爲可,而今反以罷職臺官事,似有不滿之意,豈不怪駭乎?趙顯命曰,有所惶恐而如此也。上曰,近來文勝之時闊略細故,是爲好道。故予以旣往勿說之意,已置此事,更不欲形諸語頭,而渠先言之,誠爲非矣。君臣之道,貴乎無隱,而渠且先言,予始言之耳。此事渠當自首之事,旣不能自首,則追悔泯伏,不敢提說,可也。不然而欲一番陳疏,則當以不能自首爲訟罪之辭,可也。而今則以罷職臺官,有不滿底意思,豈不非乎?一疏猶誤,況再疏可乎?古語曰,聽其言,觀其行。予曾見欺於宰臣多矣,豈意此人之如此乎?趙顯命曰,其宰臣,爲人穎悟,而但眞實不足,故大體病痛,由此而然矣。上曰,左揆之出去,以此疏故耶?趙顯命曰,初旣與臣等,同會賓廳矣,見此疏,還爲出去矣。上曰,出去過矣。如以此疏出去,則不但左相獨然,卿等亦同矣。趙顯命曰,然矣。臣等亦言其無獨當出去之義,而且以登筵後陳達爲可,至於出去,則過矣之意,累次勸勉,而不聽出去矣。金在魯曰,如國是天譴等語,似專屬於左相,故所以獨爲出去,而臣亦言其過矣。上仍命書尹得和疏批。李喆輔承命書之。疏批見上金在魯曰,臣於都監,有欲稟定之事,敢此仰達矣。嬪宮朝見禮時,棗栗·腶脩,乃其執贄之物也。棗栗一盤,則獻于大殿,腶脩一盤則獻于內殿,而自前棗栗則二器。而腶脩則只以片脯一器用之,此甚可怪。大殿旣用二器,則內殿,亦當用二器,故臣取考古禮論腶脩處,則以爲腶,則方正,脩則長云。雖未能明知其果爲某某物,而其爲兩件物則分明。曾前只用片脯一器者,似是未遑考古禮之致矣。上曰,然則腶脩果是何物耶?金在魯曰,古禮腶脩以牛肉爲之云。腶則是片脯之類,脩則似是脯肉之類。臣意則今番嘉禮時腶脩,依古例作爲兩器用之爲好。而但兩器,皆用牛肉,猶涉如何矣?閭閻士夫家,則例以乾雉用之,此甚便宜,而於禮亦似無妨。自今爲始,亦以乾雉代脩,而竝與腶爲兩器用之,此後仍爲定式似好,而此必稟定後可爲之事,故敢達矣。上曰,諸臣之意,何如?李宗城曰,腶脩果是各物,則兩器以用之爲好。而以雉代用,似無義,依古禮皆用牛肉,似宜矣。上曰,古禮脩亦分明是牛肉耶?吳光運曰,然矣。古禮脩,是脯肉也。上曰,然則私家之用乾雉,是何意耶?脯肉之變爲乾雉者,亦有緣由乎?李宗城曰,私家則不過取其味好而用之矣。上曰,腶脩之說,在於何處耶?金在魯曰,儀禮經傳,亦有之矣。上曰,儒臣出去考來,可也。韓翼謩承命出去。上曰,右揆之意,何如?趙顯命曰,臣則於腶脩事,未嘗考閱講究,故不知所達。但乾雉旣無古禮之可據,則皆用牛肉似無妨。而臣旣無素考,則何敢强達其所不知耶?金在魯曰,欲用乾雉者,不但嫌同肉也,脯肉則條數疊累,易致散墮,故欲從輕便之意,而大體則欲用兩件物矣。李宗城曰,惟從古禮好矣。腶脩有尺寸之數乎?金在魯曰,腶則有尺數矣。韓翼謩持入儀禮經傳進伏。上曰,有可考處耶?韓翼謩曰,別無分明處矣。上曰,然則腶脩各用,而脩則以脯肉用之,可也。上曰,廟務爲之,可也。金在魯曰,頃日御營大將朴纘新陳達以爲,本廳鉛丸,每每貿用,實爲難繼。頃者訓將,以谷山銀店一處,屬之本局,定將校下送收稅銀子,則移送地部,鉛鐵則營門取用事,陳達蒙允,至今擧行今聞遂安銀店鉛鐵稍優云,亦依訓局例,屬之本廳,取用鉛鐵似好云,則有令廟堂,稟處之敎矣。軍門鉛丸,乃是緊需,依所達劃給,宜若未爲不可。而但銀店鉛店,一切竝屬地部事,曾有定奪,各軍門若皆如是請得,則實難盡許。且戶曹方爲爭執,而訓局移屬谷山屯,亦已草記還罷云。此事勿施,何如?上曰,依爲之。擧條金在魯曰,此咸鏡監司沈聖希狀啓也。咸興獨鎭軍兵,纔已盡充闕額,所當趁冬前習操。而臣以南北巡審,纔已還歸,仍設南關六邑親騎衛都試罷場尙遠,待罷場欲爲習操,則寒事漸酷,實有軍兵凍死之慮。待開春行操,似合事宜,請令廟堂,稟旨分付矣。此則事勢誠然,歲前則勢難行操,依所請設行春操,而勿爲更稟直行事,分付,何如?上曰,依爲之。擧條金在魯曰,此亦咸鏡監司沈聖希狀啓也。以爲兵使巡操,當此凶歉,所當狀請停止,而詰戎重政,有難廢閣。故南兵使趙東漸,雖已瓜滿,交代未出之前,趁其未寒,南關習操,使之設行之際,新兵使以永興府使鄭汝稷除授。永興,是中營新兵使,當以中營將參操,事勢不便,故令待新兵使赴任爲之。而赴任遲速未可知。今已深冬,許多軍人凍死可慮,似難趁歲前擧行。待明春設行事,請令廟堂,稟旨,分付矣。成命之下,未卽設行,雖似未安,實由於事故之如此。而今則鄭汝稷,又爲遞改,時未出代,遲速姑無其期。依所請待春擧行,而依平安道例,開春後勿爲更稟,趁卽直爲擧行事,分付,何如?上曰,依爲之。擧條金在魯曰,今日召試命下,而無一應者,不得爲之之意,敢達矣。上曰,不應何意也?趙顯命曰,事勢如此矣。黃景源之疏,有俊乂多漏云云之說,翰林之疏,又有遺珠云云,私好獨點云云,欲敗全圈云云等說。故金陽澤則自謂有所執而不入,其他則被斥故不入。俄自政院,金陽澤牌不進傳旨,循例捧入。而其勢誠然矣。上曰,吏郞翰林之變通者,予用精神處也。頃者吏郞,似又有弊,故更爲變通之後,今則可謂無弊。而翰林之弊,則又將依前何爲而好耶?金在魯曰,吏郞變通則雖至今行之,而亦有一弊。曾前則堂下名官,未經吏郞之前,不爲陞品,故吏郞爲堂下階梯之一大節拍,名官累年留滯,自無速化之弊矣。卽今則兩司通擬,已無名官留滯之節拍。爲玉堂者,未久卽陞四品,此堂下速化之弊也。翰林亦然,廣取之道雖好,而十五朔之限太速,故向時翰林,豈不多選?而未久皆出六,卽今苟簡如此,此則參下速化之弊也。且必經大榜,然後圈點則易於廣選,而卽今則隨榜圈之,催促爲之,故自多苟簡之弊。且一經翰圈而見漏,則不爲更圈,亦弊也。臣意則此圈召試未易其期,姑令時任翰林輩,申飭行公,而待後大榜,更爲圈取,似好矣。上曰,右揆達之。趙顯命曰,首揆已達,而吏郞速化之弊,此亦吏曹堂上之咎也。申飭銓堂則似無他弊,而翰林新規亦好矣。古則不計寒微,皆揀年少聰敏,故無弊而好矣。一自偏論出後,互相以私好引進,而專用門閥之弊生,故欲矯其弊而變通者也。此誠殿下變通之盛意。而今又生弊如此者,蓋其所變通者,猶有所未盡故也。一經前圈,不爲更圈,此一弊也。不待新圈而出六,是速化之一弊也。召試亦必廣圈而爲之,以其才取用,則此爲勸奬人才之道。而今之圈取甚狹,變通之本意壞,而反不如前規,誠爲可悶矣。上曰,吏郞則只是速化之弊而已乎?趙顯命曰,然矣。上曰,如欲陞品,雖無吏郞之變通,豈難陞遷乎?趙顯命曰,速化與否,惟在於吏判所爲,而其弊似無大段矣。上曰,然矣。金在魯曰,吏郞則姑無大段窒礙,而翰林之弊,實難矯捄矣。李宗城曰,堂下速化之弊,實緣於吏郞變通矣。曾前則吏郞貴,而人皆欲之,故玉堂之可爲吏郞者,未及經吏郞,不欲陞品,或吏判遽然陞之,則其人必怒,以此自然留滯於堂下矣。近來吏郞則無可欲之心,故以致速化之弊,蓋其肯綮,唯在其人之欲不欲矣。上曰,雖通禮堂上,得爲堂上,則人皆好之。雖未經吏郞,速爲堂上則豈有不好之意乎?曾前沈最良及梁聖揆,亦以通禮爲堂上矣。近來則通禮全不擇人,此亦申飭吏曹之事也。吳光運曰,翰林召試,非今所創,蓋古制也。古之所謂待制,便是召試之類,而雖以人主之權,不得自私而進退之。故古人皆經召試,雖若宋之陳堯佐·歐陽脩之類,必因召試,觀其才藝見識而取之,此皆古意也。但國初則人心公正,故雖不爲召試,自相爲薦而無用私誤薦之弊矣。卽今則人心不古,薦弊已痼,不可不變通,而召試之規,誠得其宜矣。上曰,雖以召試變通,而圈取甚狹,沮戲則一也。雖欲召試,奈無參圈應試之人何?吳光運曰,小臣以爲,吏郞翰林之變通,卽曠世之美典。而但卽今規模,實非聖上變通之本意也。自古名人之不文者,蓋絶罕,況翰林,專以文學用之。而近來倖科甚多,故慮其不文之類,亦得被薦,乃爲召試之法,則必須廣圈博施,多有立落然後,人才可得。而近來所圈,亦不過卽今隆赫之家,其數甚少,製進輒取。此豈變通之本意乎?召試時,必使見屈者,多則好矣。李宗城曰,臣意以爲,翰林之弊,必欲善爲變通,則必先變通科制,以爲捄本塞源之道。蓋取人貴在文學,故設科,所以以文取人。而當初則士子之應科者,皆自作其文,故文官自多好人矣。一自科弊淆雜,人才無可得之路。若不嚴防科弊,則不但翰林之弊,國將不國矣。豈非大可憂哉?國家取人,唯在於科,而科弊如此,不可不先捄此弊矣。已往得科者,固不可摘撥拔去,而此後則別樣變通,似好矣。趙顯命曰,科制不可不變通之事矣。李箕鎭曰,李宗城科擧之說,誠好矣。科擧,是根本之道,先變科制,似好矣。趙顯命曰,昔時則科擧,若不分明,雖相臣之子,永枳不得爲職矣。卽今雖以借作及第者,苟有坐地,則不但名宦之無不踐歷,將來可至於托六尺之孤矣。其慮不細矣。上笑曰,漢之霍光則不學無識矣。人或有無文而淳實可用者,或有善文而舞文爲奸者,不可以一例論也。金在魯曰,今只以科擧論之矣。科擧則以文取人,不可如是爲敎也。李宗城曰,不文而借作得第者,是先爲欺君也。豈有淳實之人乎?同接相資,不必深咎。而以借作及第者,置之華顯之職,豈不可悶乎?翰林則是科後事,科擧先爲變通,似好矣。吳光運曰,臣則以爲,科擧不正,則其人決不足可用,而世道大亂而已矣。李宗城拔本塞源之意,極好。科擧之制,別樣變通,而會試時設幕各坐,使不相通,則庶無借作之弊矣。且召試時,亦用帳幕,似好矣。上曰,會試時,各設軍幕,有何難事?而予意則以爲,但初試淆雜,會試則似無加入,而且難用奸矣。趙顯命曰,會試亦多淆雜矣。雖今番,千人中安知無加入用奸之人乎?金在魯曰,或同爲初試,渠則不見而爲人借作者,安知其必無也?李宗城曰,曾前則雖或借作,皆知可羞而隱諱矣。近來則公傳道之,無所羞愧,世道寒心矣。金在魯曰,翰林方無實官,而召試無可爲之道,此甚悶事,爲先時任翰林,申飭行公,好矣。上曰,當初變通,予意不偶。而吏郞則雖似有速化之弊,此弊豈但吏曹乎?吏郞可謂無弊,而翰林之弊如此,不可不更爲釐正矣。以今番所圈見之,所圈不廣,而沮戲之弊,與前一也。扶黨之習,與前一也。卽今圈法,實與薦法無異,予欲竝與圈法罷之矣。趙顯命曰,凡法之變通,自然累經潤色,然後可以無欠。初安能盡愜於聖意乎?竝與圈法而無之,則必有太濫之弊。因其圈法而稍加潤色,以爲廣取之道,似好矣。上曰,李仁好鄕人乎?金在魯曰,金浦人云矣。上曰,初入臺地,欲爲現身於朝廷之計,無形且極陋矣。初頭以此現身,前頭將爲何許事?極爲無據矣。上曰,今番翰圈,又使都堂爲之,則此後每必如此矣。趙顯命曰,今番圈事,大抵三翰林皆非矣。李毅中則當初無異議,而厥後上疏,非矣。吳彦儒·鄭元淳,則以好勝之心,欲因此而盡敗全圈,此亦非矣。此皆年少氣勝之事,而其圈則似不可用矣。金在魯曰,李毅中削職傳敎中,是可忍孰不可忍等敎,誠爲過矣。其祖上若有大段過惡,則連累於其子孫,自前然矣。只論韓配夏之有罪無罪而已。韓配夏果有罪,則欲枳其孫,豈是異事耶?上曰,其時虎龍之勳已成,而韓配夏,旣在勳府堂上,則雖欲不勘其勳,其將奈何?以其勘勳爲罪,則豈徒配夏?其時事勢,不得不然。而今欲連累於其子孫,豈不冤乎?予亦其時同參血誓矣。傳敎辭語,豈有過哉?趙顯命曰,韓配夏其時不幸爲勳府堂上,則此事實,無可免之道矣。虎龍之勳,旣已做就,則循例勘勳,烏得已乎?以其主勘之事,欲連累於子孫者,誠不成說。而李毅中削職,則臣亦以爲過矣。金在魯曰,鄭元淳疏以爲,韓配夏元無主勘之事云,故李毅中之所以更爲陳疏也。趙顯命曰,此則鄭元淳,不能詳知其事,而不過臆知之說也。鄭元淳之疏,若知其時事勢,而以其不得不勘之狀,如臣所達爲言,則誠好。而今以元無主勘爲言,故反爲見捉於李毅中,而李毅中益起疑心也。上曰,卿等以李毅中削職爲過,而大訓之後,以鏡·虎爲言,非矣。其在防微之道,如是處分,意有所在。如以李毅中削職爲過,則韓師得罷職,獨不冤乎?爲其三寸上疏辨明,有何可罪?而欲防此等之言,故竝爲處分,以杜後路也。上曰,卽今翰圈之弊,將有時象,萌芽之慮,不可不更爲變通。欲使春秋館堂上領監事以下,會坐抄啓,而予將親臨召試。卿等之意,何如?趙顯命曰,臣意則圈法勿罷,而使翰林先生數十人,會坐圈點,入啓後自上命取幾點以上而召試,似好矣。上曰,曾經翰林,亦必牌招不進矣。趙顯命曰,法旣變通,豈有違牌之事乎?金在魯曰,臣意則雖欲變通,姑以時任翰林行公,而待後榜廣取,似好矣。上曰,此事不能變通,而更用前翰林,則國體損矣。予雖涼德,造化權在予,予欲罷圈而召試矣。趙顯命曰,旣改薦,又罷圈,則太無界限,亦必有弊矣。上曰,卽今翰圈,便爲黨圈,罷之何害?雖使曾經翰任爲之,亦安知無弊爲之?而且似有違牌紛紜之事,欲使卿等,廣選召試,如此則,似好矣。金在魯曰,殿下如以臣等,爲勝於年少輩而命爲抄選,則臣等雖無狀,必不行私於此,以負聖意。而但有侵官之嫌,亦似未安矣。趙顯命曰,必使曾經翰林圈取好矣。上曰,諸臣之意,何如?李箕鎭曰,翰圈之弊,果如聖敎,變通好矣。而圈者,乃所以取僉意所同之意也,似不可盡罷,稍加潤色,使爲廣取之道爲好。而且一漏翰圈,則更不擧論之法,誠爲怪異矣。李宗城曰,必欲變通,則聖敎及右相所達之外,別無好策。而如使大臣薦之,則今番雖或善爲之,將來亦安知每每無私乎?李箕鎭所達,不可罷圈之論,誠好矣。使曾經翰林會圈,似宜矣。金在魯曰,使曾經人會圈,則入啓後自上命取幾點以上,如右相所達好矣。上曰,大體用幾點以上,似可耶?趙顯命曰,亦不可使名器太輕矣。吳光運曰,幾點當取之數,自下預先知之,則圈點之時,必不無私意之參錯矣。入啓後,自上量宜定數命下,似好矣。上曰,吏判及宰臣之言是矣。旣已變通,則節目亦當改之。此等之意,卿等於改定節目時,攙入好矣。而圈事則曾經翰林堂下人員,一竝牌招爲之,可也。金在魯曰,只以堂下爲之,則必多撕捱,似難趁卽擧行。竝堂上一體爲之,似好矣。且堂上則人旣老宿,似有勝於堂下少年輩矣。上曰,如尹得和者,亦爲黨習矣。只以堂下爲之,而自政院,付軍職牌招,如試官,可也。金在魯曰,罷職外,皆付軍職爲好矣。上曰,今番則勿論,已經圈未經圈,竝前後榜方在參下者,皆爲圈取。自今以後,前圈見漏者,後圈時更爲之意,節目定式爲可。而若已入召試見屈者,則何以爲之耶?亦令同圈似好耶?趙顯命曰,召試見屈之人,亦似同入矣。李宗城曰,已試見屈,似不可更入,而且渠必不赴試矣。吳光運曰,此與士子之科有異。使文臣名官,旣已試才見屈,似不可更用矣。李箕鎭曰,直赴殿試者,或今番曳白,則附於後試矣。被圈而召試見屈者,更入於後召試,與彼相類,似無所妨。而但召試則是名官之試,一屈似難更入矣。金在魯曰,若一番被圈,每入召試,如直赴之入殿試,則是不可。而若後番更圈,如更爲初試之法,則似無不可入之義矣。上曰,然矣。但曳白者,似難更入矣。金在魯曰,曳白者,亦或有故爲曳白者,則可冤矣。趙顯命曰,此則不然矣。近來見之,召試見屈,則必爲兼說書。說書以代翰林爲名宦,故此後似有自知召試之易屈,而故爲曳白,以望兼說書矣。若曳白者,永塞名宦,則必無此弊矣。上曰,然矣。而曳白之說,姑勿言于節目,可也。召試見屈者,亦似難更入耶?趙顯命曰,見屈者,或有可冤者云。頃者召試時,尹光紹故爲不善製進云矣。金在魯曰,其文亦模樣則有矣。李宗城曰,召試見屈之人,終難更試矣。上曰,李宗城所達是矣。此等事,改節目時,詳爲定式爲可矣。上曰,傳敎書之。李喆輔承命書之。傳曰,翰薦爲翰圈,人心不公,黨習猶前,命下後翰圈,今不過二次,而每相惹鬧,無異往時。若此不已,特敎廣取之意焉在?國體亦將虧矣。不可不登時釐正。今番爲始,代翰林圈點之規,自政院,堂下曾經翰林人,時任翰林,一體書入,待啓下一竝牌招圈點。而一點以上,皆書入。取幾點,亦待下敎擧行。參點人,依定式召試。而與頃召試人有間,不參前圈而尙在參下者,勿論新舊榜,一體更圈。其他節目,仍用舊文,令春秋館書入。翰林陞六,近來太煩,此由於節目中定朔數之致。此一節去之,更爲潤色書入。又傳曰,待節目依下敎牌招,更爲翰圈,而時無其職者,令該曹,口傳付職。又傳曰,侍從臣罷職人,竝敍用。榻敎上曰,或有萬一之慮,則都圈爲之之事,亦言于節目乎?金在魯曰,圈事不以翰圈爲言,而以翰林初試之意,言于節目,則似無撕捱難圈之慮矣。自今以後,則召試入格然後,乃可謂翰林圈點,則不可謂翰圈矣。上曰,然矣。李箕鎭曰,老職推恩,依丙戌年例擧行事,頃有下敎矣。取考丙戌年前例,嘉善以上,初不擧論,故依其例已加資者,今姑置之之意,草記蒙允矣。俄者議于賓廳,則首揆以爲雖常時,八十堂上者,九十陞嘉善,自是應行法例,則況當此邦慶,別爲推恩之時,反以此爲害而不得陞資,寧有是理云?此誠然矣。臣亦於草記以爲,近來此類,特蒙加資,已成規例,而係是丙戌定奪時所無,故有司之臣,不敢請恩典故也。大臣之言如此,更欲稟定,敢此仰達矣。金在魯曰,丙戌日記,兩班八十,常漢九十,皆命加資。而筵臣以曾以八十已加資者,亦當更爲加資乎仰稟,則初以然矣下敎。諸臣中,有以爲過者,故改命八十已加資者,嘉善則勿論矣。此蓋謂尙在八十等內者,不當更加壽秩故耳。雖八十九歲,亦或在勿論之科。而至於九十,則又是一大節拍,故丙戌年,亦許常漢之竝爲加資,況士族乎?已堂上者九十又加資,乃自古及今,逐年應行之典。進宴後推恩一款,與此不相干涉,初非可擧論之事也。依常時例,竝爲加資,宜矣。設令常漢,其前已爲堂上,則常漢九十加資之敎,亦當歸於勿施乎?吏判錯思矣,決不然也。上曰,首揆所達是矣。一竝加資,可也。擧條李喆輔曰,今番啓覆文書浩多,御覽似太繁,昨年亦單抄書入矣。今番亦依昨年例,單抄以入,似好矣。上曰,依爲之。榻敎李宗城曰,頃以平安道疑獄事,有大臣登對時稟裁之敎。而平監狀啓,列錄疑獄,極爲浩繁,有難奏達。依他道例,直爲回啓,似好矣。上曰,所達是矣。依爲之。吳光運曰,以坊役事,有新頒節目,而自京兆,以此捧甘,欲均民役矣。其中江上氷役最難,故節目中,雖訓局軍兵,在京者莫不均應於五部坊役。其在江上者,亦一體均役之意,已爲定式。而頃日訓局,以本局軍兵,勿爲應役事,草記蒙允。若除軍兵,則非但不能均役,可以應役者絶少矣。豈不可悶乎?當初節目,旣與大臣會議定式,而節目纔頒,訓局如彼。今又聞御營草記入啓云。如此則雖爲節目,無可施行之路矣。豈不慨然乎?江上軍兵之獨不應役,誠爲不均。依節目一竝使役,何如?朴纘新曰,臣與都提調議之,則軍兵氷役之命,非今斯今,而每自軍門爭執,未嘗有應役之事矣。蓋厥輩甚貧殘,無率丁,若使應役,則雇人之外,無他道理,而亦何能雇人乎?且私習等事,軍門凡役,亦無暇隙,在國家顧恤軍兵之道,不可混侵以此等之役矣。上曰,大臣之意,何如?金在魯曰,江上應役之民甚尠,故應役者累次應役云,實爲可悶矣。有司之臣,必欲均役是矣。第都監軍士,則國家別樣設置,常時顧護之意,有與他營自別,都監軍士則勿爲混役似好。而御營之又爲草記,則似難施行,京兆堂上之言好矣。趙顯命曰,臣雖不能的知其利害便否,而其節目,旣與大臣議定,而此實令甲之大者,則續續變改,已是未安。且五部坊役,實是苦役,而城內之軍,旣應坊役,則城外軍之不應氷役,事甚不當。而大將不能據理處置,有此草記,此大將罷軟之致也。城內軍之坊役應否,自備局査實知之然後,可以處置之事矣。上曰,右相所達,正合予意矣。吳光運曰,御營草記,今已入啓,他營聞之,亦必紛紜矣。以今日筵達,出擧條,申飭,似好矣。上曰,擧條姑徐,而依右揆所達,先令備局査實,可也。趙顯命曰,臣出仕未久,遽然請暇,有所惶恐。而臣之父母墳山,在於楊州不遠之地,而久未往省,故敢請恩暇矣。上曰,依爲之。金在魯曰,前參判洪好人上疏,自上以臺疏中無指名之事,故特命還給。而此非因泛於引嫌之比,乃是自首,則此下敎,似欠襯着矣。上曰,其疏其果敢爲之事耶?金在魯曰,洪好人陳章,雖似如何,而其自首之辭,旣與漢城府草記相左,且聞此洞,元非泮村,只有一小家,渠自毁去云矣。上曰,京兆堂上,當詳知,達之,可也。吳光運曰,當初本府郞廳,聽傳敎來言曰,趙載德上疏以爲,有一宰相家,占奪泮村云云矣。臣聞之以爲,此必有指摘之人,而未知爲誰云矣,厥後知之。蓋權爲右尹時,已爲捧甘,而趙趾命爲東部都事時,摘奸圖形捧招者也。以此見之,大槪洪家不善爲之事,而所謂朝前耕爲一日耕,又奪民家,又開路於民田云云矣。宰臣之子爲如此事,誠爲怪異。而懲一礪百之道,宜先如此之人,故小臣爲草記請罪矣。金在魯曰,雖未知實狀之果如何,而旣以朝命勘罪,則不可只憑前日部牒而直斷。似當下其上疏於京兆,更爲發遣郞廳,摘奸圖形,捧招入啓後處之矣。上曰,依爲之。趙顯命曰,上疏下之似如何?上疏則勿下,而更爲査覈,似好矣。上曰,其言是矣。上疏終未安,依右揆所達爲之,可也。李宗城曰,好人之子,方見囚,自本曹已捧原情矣。今有更査之命,已捧原情,自在勿施之中,姑爲仍囚,待更査判下本曹後,當爲捧招照律矣。上曰,依爲之。抄出擧條諸臣退出。
上在昌德宮。停常參·經筵。
李普昱啓曰,明日小寒,日暖間視事,頉稟。傳曰,知道。
鄭俊一啓曰,大司憲·掌令二員·持平一員未差,執義尹鳳九,持平閔遇洙在外。今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又啓曰,啓覆迫近,而刑曹參判徐命彬,連呈辭單,不爲行公,卽爲牌招察任,何如?傳曰,允。
李普昱啓曰,檢閱吳彦儒·鄭元淳原疏,旣有給之之命,卽爲牌招察任,何如?傳曰,允。
又啓曰,上番兼春秋南彦彧,身病猝重,勢難察任,今姑減下,其代令該曹,口傳差出,何如?傳曰,允。
吏曹口傳政事,以尹光理爲兼春秋。
兪健基啓曰,再明日啓覆時,承旨不可不備員,憲府多官,或在外或未差,無入侍之員。政官卽爲牌招,開政差出,何如?傳曰,允。
李普昱啓曰,卽者應敎閔百行,以其親病,陳疏徑出,原疏纔已捧入矣。所當直捧禁推傳旨,而此與無端徑出有異。推考警責,何如?傳曰,允。
鄭履儉啓曰,卽伏見全羅監司趙榮國狀啓,則平安道之三和府,以黃海道書之。莫重奏御文字,如是錯誤,事甚未安。推考警責,何如?傳曰,允。
吏批啓曰,侍從臣罷職人敍用事,命下矣。勿論堂上堂下,竝爲書入乎?只以堂下中曾經翰林人,書入乎?敢稟。傳曰,竝敍用。
又啓曰,年九十婦人,令該曹,抄啓封爵事,頃因大臣陳達,已有定式矣。年九十以上婦人,別單書入之意,敢啓。傳曰,知道。
又啓曰,新除授兼東學敎授金尙迪呈狀內,與伊日赴政承旨鄭履儉,有親査頓之嫌,揆以公格,宜卽遞改,斯速入啓處置云。旣與參政承旨,有査頓相避,則法不當仍在。依例改差,何如?傳曰,允。
又啓曰,新除授驪州牧使金相斗戶奴呈狀內,矣上典今年七十,法不當冒赴,斯速入啓處置云。年旣七十,則不可赴任。依例改差,何如?傳曰,允。
又啓曰,頃日政,晉州死事人義兵將高從厚·李潛·姜熙悅等贈職,竝以戶曹佐郞啓下矣。追考可據文跡,則高從厚,以生時文科縣令,累贈至吏曹判書,而本州之人,似未聞知,李潛等兩人,到今年久之後,職名有無,雖不可的知,祠宇中位次,俱在於金海府使李宗仁,巨濟縣令金俊民之上,則亦不可贈以堂下職,高從厚則今番贈職單子中,改付標刪去,以前贈職書於位版之意,分付本道,李潛·姜熙悅,竝改贈付標以入之意,敢啓。傳曰,知道。
兵批啓曰,僉知中樞府事方泰輿,在道呈狀內,以醫官,隨往今番冬至使行,則西樞雖是閑局,不可仍帶往來,斯速啓遞云。今姑改差,何如?傳曰,允。
有政。吏批,行判書李箕鎭進,參判元景夏在外,參議尹汲進,右副承旨鄭履儉進。
以李命坤爲右承旨,朴弼周爲大司憲,韓元震爲掌令,許采爲掌令,曺命采爲持平,李垍爲正言,任璞爲吏曹佐郞,權爲戶曹參判,趙觀彬爲知經筵,金鎭商爲同經筵,趙暾爲說書,鄭熙普爲奉常正,崔景興爲刑曹佐郞,李海賓爲工曹佐郞,吳泂爲監察,李德老爲義盈奉事,宋述相爲繕工假監役,尹鼎采爲禮賓參奉,羅萬齡爲慶基殿參奉,李著爲大靜縣監,李台重爲獻納,韓翼謩爲西學敎授,朴弘儁·金弘澤·李敏坤爲兼春秋,利城縣監朴載河,今加通政,折衝鄭道發,今加嘉善加資事,承傳。
兵批,判書徐宗玉病,參判魚有龍病,參議權爀進,參知金尙奭病,右副承旨鄭履儉進。
以李縡爲副護軍,趙觀彬·金尙魯爲副司直,朴師訥·任瑋爲副司正,曺命采·李昌誼爲副司果。
李喆輔,以禮曹言啓曰,來十二月初七日,中宮殿誕日,與國忌相値,誕日陳賀,以無故日退行事,曾有定奪矣。十二月初八日·初九日,又有國忌齋戒,誕日陳賀,以初十日磨鍊擧行,何如?傳曰,權停。
鄭俊一,以禁衛營言啓曰,本營郞廳曺命采,時無職名,令該曹,依例付軍職冠帶常仕,何如?傳曰,允。
又啓曰,卽者禁府都事,以委官意來言。今日省鞫,憲府不備,臣亦情勢難安,不得爲之云矣,敢啓。傳曰,知道。
左議政宋寅明箚曰,伏以臣昨赴賓廳之坐,得見宰臣尹得和之疏,雖若自爲發明,而實以危辱加臣。臣遂逬出闕門,不勝駭悚之至。向來宰臣之疏語筵奏,未見其必皆指臣,則臣豈有可怒之事?以此臣之前後疏對,別無深攻宰臣者,今其疏中,罪臣持臣之說,未知何爲而發也。章奏往復之際,設或互有失平者,要是所爭者,公事過之後,彼此可以兩忘。而今宰臣則漫語泛論,一切傅會,威脅不已,臣又莫曉其故也。所謂拖引初非單擧,而不過自明臣之非有黨私而已,干宰臣,何事?所謂病國家害世道,亦不過反其說而爲言者。而公眼之辨,臣亦有待朝廷,方主蕩平,則謂之國是,非爲過也。黨習之甚,可以亡國,則遇災歷論之際,作爲一條,未必不爲着題之語。而初未嘗擧似,宰臣則何以惡聞至此?此外又或有沒頭沒尾之剩語,而指意所在,非臣之所可測也。然宰臣之不平於臣,無足甚怪,今其疏,雖有非理相干者,有罪無罪,天鑑在上,臣何可屑屑相較?第臣情勢,有不可自安於匪據。伏乞聖明,俯賜照察,亟命遞臣相職,勘臣罪戾,以謝人言,以安私分焉。取進止。答曰,省箚具悉卿懇。旣下敎于首右揆,亦知之,此何足撕捱?卿須安心勿辭。其卽視事焉。仍傳曰,遣史官傳諭。
應敎閔百行疏曰,伏以臣於直中,卽接家信,則臣之老母宿病,重傷於數日極寒,自昨夕,渾體灑淅,頭疼兼作,達宵苦痛,寢睡全失,而寒痰結於胸脅,氣度仍以痞塞,昏眩不省,嘔泄無算,食飮專廢,症形危惡,實有凜然之憂。臣心神飛越,不能自定,以此情理,萬無淹直之勢。玆敢冒陳短章,徑出禁門。伏乞聖慈,天地父母,特賜矜諒,亟遞臣所帶之職。仍治臣擅離之罪,以便救護,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
上在昌德宮。停常參·經筵。
午時,日暈。初昏客星見於壁宿度內,星體似彗。
下直,阿吾地萬戶崔德世。
李喆輔啓曰,檢閱吳彦儒·鄭元淳牌招事,允下。而闕門已閉,待明朝出牌之意,敢啓。傳曰,知道。
備忘記,傳于鄭俊一曰,今下弓矢,阿吾地萬戶崔德世處,給送。
以右議政趙顯命掃墳呈辭,傳于李喆輔曰,給由馬·澆奠床備給。
李普昱啓曰,新除授右承旨李命坤,今日不爲出肅,卽爲牌招,何如?傳曰,允。
李喆輔啓曰,明日啓覆時,兩司不可不進參。除在外外,未肅拜人員,竝卽牌招察任,何如?傳曰,允。
又啓曰,明日啓覆時,六曹堂上,當爲進參,而戶曹判書趙尙絅,都監進參,參判權,參議任珽未肅拜,無入侍之員云。未肅拜人員,竝卽牌招,以爲入侍之地,何如?傳曰,允。
又以弘文館言啓曰,本館上番應敎閔百行,以親病,陳疏徑出。上番將未免闕直。校理韓翼謩,卽爲牌招入直,何如?傳曰,允。
又以侍講院言啓曰,本院兼說書金陽澤,只推命下之後,尙不出肅。說書趙暾,除拜之下,亦不出肅。兼說書金陽澤,說書趙暾,竝卽牌招察任,何如?傳曰,允。
又以檢閱吳彦儒·鄭元淳牌不進罷職傳旨。傳曰,竝推考傳旨捧入。
又啓曰,檢閱吳彦儒·鄭元淳,旣有只推之命,竝卽牌招察任,何如?傳曰,允。
又傳曰,賓對亦終日坐寒殿疲勞,明日啓覆又將如此矣。入侍時不緊官員,待上年例竝拔去。
又以備邊司言啓曰,朝令貴在必行,至於備忘,申飭事體尤別,其在京外奉行之道,所當十分惕念者也。春間以死喪未葬·婚娵過時者,自官顧助,俾無暴骨鰥曠之弊事,有所筵奪,知委京外。其後又特下絲綸,有所申飭,而至令道臣啓聞。辭旨懇惻,人皆感泣。事體之嚴重,實非尋常。而內而京兆,外而各道,多不盡心。京兆則初頭塞責,報來之後,今至歲暮,更無所報。慶尙·平安·黃海三道外,全羅·公洪·京畿·江原四道,則雖已報來,而不爲。依聖敎啓聞,咸鏡道及兩都留守,則竝與報狀而無之,雖循例朝令,當卽奉行,況於絲綸之下,豈容如是稽慢乎?至於全羅道羅州牧,則稱以自官從便顧助,而擧行形止,不爲枚報營門,而營門亦不能檢飭,揆以事體,尤爲寒心。皆不可置而不論。漢城府當該郞廳罷職。前後堂上及咸鏡監司沈聖希,江華留守金始㷜,開城留守曺命敎,全羅監司趙榮國,從重推考。公洪前監司李宗城,江原監司趙明謙,京畿監司柳儼,竝推考警責。全州牧則令本道,姓名現告,拿問嚴處,何如?傳曰,允。
又啓曰,卽者禁府都事,以委官意來言。今日省鞫,因諫院不備,不得爲之,明日啓覆相値,亦不得爲之云矣,敢啓。傳曰,知道。
右承旨李命坤疏曰,伏以臣空疎譾劣,百不猶人,出納唯允之責。自知其萬難堪當,而感激洪造,黽勉膺命,率不過數月而止。此非出於一身圖便之計,恐僨國事,每懷逡巡故耳。嚮因病勢猝劇,供職無路,尋單見遞,私分粗安。曾未幾何,復畀臣以銀臺宿趼,繼而召牌儼臨。臣是何人,獲此異數於聖明之世也?臣聞命驚惶,無地措躬,固當竭蹶趨謝,以伸分義,而第臣於前持平趙載德之疏論喉院事,誠有所恧縮不自安者。當初臣以武所承旨,請牌監試官李渭輔也。特下諫院受由及在外人員,竝改差之敎,而請牌之啓,仍而不下矣。試事旣了,未得稟達之便,以至于翌月賓對,則啓草無批還下。在前啓辭之事過後,以休紙下院者,非今斯今,臣果循例看過,未免陳稟。今於咎責之來,臣實甘受,而請加責罰之不足,至斥臺臣之不卽請罪喉院。其所聲罪,旣非尋常規警之比,則在臣自處之道,亦不可以時月之稍久而晏然冒進,以益其放肆之罪也決矣。目下情勢難安如此,官職去就,非所暇論,謹此隨詣闕外,拜章陳暴,徑歸私次,恭俟嚴誅。伏乞天地父母,俯垂矜察,亟命鐫削臣職名,以謝臺議。仍勘臣罪,以肅頹綱,千萬幸甚。臣無任屛營祈懇之至。謹昧死以聞。答曰,省疏具悉。其何撕捱者?爾其勿辭,從速察職。
戶曹參議任珽疏曰,伏以臣杜門屛伏,念絶榮路,不自意樞府地曹,除旨聯翩。臣誠驚惶感激,莫省攸處。臣本散材弱植耳,與世齟齬,百無一當。乃聖上父母於臣,前後眷顧而庇覆之者,迥越常例,有非臣糜身粉骨所可仰酬其萬一。則豈敢以區區情勢,强爲撕捱,不自效於筋力奔走之地哉?第臣所遭,實是搢紳間創有之變怪,一疏再疏,愈出愈悖,此何足以常理論哉?噫嘻,痛矣。臣與尹得和,有素雅而無宿怨,彼何必嫉臣如此?而惟是臣拙於謀身,闇於涉世,徒以寵靈爲可懷,分義爲可懼,不免冒處於銓席,莫遂辭避之初志,衆忌所萃,駭辱隨至,累聖簡而羞當世,皆臣自取。尙誰尤哉?新除之下,宜卽趨承,而遭罹駭怖,踪跡臲卼,官職去就,非所可論,卽因啓覆,天牌下辱,嚴畏分義,不得不趨詣闕外。而反覆思惟,承膺無路,敢將危懇,仰瀆宸嚴。伏乞聖慈,俯賜矜諒,亟遞臣新授職名,俾靖私義,不勝幸甚。臣無任屛營祈懇之至。謹昧死以聞。答曰,省疏具悉。爾其勿辭察職。
持平曺命采疏曰,伏以臣本來情地之決不宜更冒言地,已悉於春間一疏,今不必更煩聰聽。而第臣所遭學儒之辱,已閱三載,罰名猶在。顧今見叨之職,殆非該司漫職之比。則臣雖欲怵分畏義,冒沒承膺,士論旣嚴,廉愧亦重。臺垣鐵限,前後無異,而且向來一二朝臣之類臣所遭者,輒皆引義自靖,控免乃已。雖積逋威命,轉至迫阨之境,而終不敢爲冒出之計,此在臣難進之義,尤爲皎然者也。今於召牌之下,不敢坐違,謹此隨詣,而區區私義,萬無祗肅之路。玆陳短章,自外徑歸,臣尤死罪。伏乞天地父母,俯賜諒察,亟許遞免。仍命選部,勿復檢擬於臺省之望,以安私分,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭察職。
校理韓翼謩疏曰,伏以臣旣冒沒出膺於本職,向來自引之廉義,已成弁髦,不敢更提。惟是目下情私,十分悶迫,實無淹日禁直之勢。而由限不可更展,番次不可久曠,不得不抑情持被者,數日。旋聞老母本病之外,更添鬢瘇,症甚不輕。欲申控危懇則每每請急,揆諸義分,有所不敢,欲仍而在直則方寸已亂,實難按抑。公義私情,交戰于中,未能頃刻自定。僚員爲之悶憐,曲許須資,得以出來看護矣。卽以上番闕直,天牌儼然下臨,使臣情理,少有可强之勢,尙何敢坐待召命?念臣母病,雖靡他症,實有凜然之慮。今者毒瘇,復生於左耳上髮際,紅暈四射,一面浮漲,餘毒更結於頸頷,呑吮甚妨,粥飮全却,晝宵刺痛,臥不能交睫。醫人見謂老人氣力,不可輕試針焫,姑以湯膏諸藥,內服外傅,而今至四日,有加無減。臣方心神焦熬,左右扶護,合藥秤水之不暇,尙安有離捨供職之勢哉?玆不得不祗詣闕外,疾聲哀籲於孝理之下。伏乞聖慈,天地父母,特垂矜諒,曲加哀憐,亟許鐫削臣本兼諸任,俾臣得以任便救護,以伸至情,仍命攸司,重勘臣違慢之罪,以勵臣分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
上在昌德宮。停常參·經筵。
夜二更,客星乍見於西方淡雲間,尾跡似彗。
李命坤啓曰,檢閱吳彦儒·鄭元淳,旣有只推之命,更爲牌招察任,何如?傳曰,允。
又以檢閱吳彦儒·鄭元淳牌不進罷職傳旨。傳曰,推考傳旨捧入。
又以檢閱吳彦儒·鄭元淳牌不進罷職傳旨。傳曰,每如是乎?竝推考傳旨捧入。
又以禮曹郞廳,以大臣意啓曰,王世子嘉禮翌日,百官進箋陳賀,自是朝宗朝舊例,而載在禮文者也。今因該曹啓稟,有權停之命。臣等未知聖意何居。而今此東宮嘉禮冊嬪,實爲宗社莫大之慶。今若不擧累朝常行之典,終無一番稱慶之禮,則無以伸臣民歡抃之誠。依該曹啓辭施行,恐不可已,敢啓。傳曰,知道。
又以觀象監官員,以領事提調意啓曰,今此壁宿度內所見客星尾跡,與星體恰似彗,在前如此星變之時,則擇定文臣中名官數三人,與本監官員等,同爲輪回測候看檢矣。卽今星變如此,當爲依舊例擧行。以前校理李昌誼,吏曹正郞尹得載,前持平趙明鼎啓下,使之輪直測候,何如?傳曰,允。
傳于李喆輔曰,李挺郁疏有可諱事,留中。
左賓客李德壽疏曰,伏以臣頃膺水曹長席之命,虛縻數旬,欲進則痼疾絆身,欲不進則往役義重。去就兩礙,氷炭交中。幸於此際,得蒙恩遞,惟日夕惶感。旋伏聞以五禮儀修正事,又有馹召之命。臣於此,久欲有所陳聞而未及,今始得間。臣於成命之下,豈敢有所遲滯?卽爲考閱前後謄錄,屢加修正。凡殿門橋梁,皆註今名,至於救日食,亦遵聖敎,詳註本章之下,惟親臨誓戒儀·展謁儀,中宮殿廟見儀·大射儀及服制之新定者,其文稍衍,故合作一編,別爲附錄,亦旣淨書,藏之芸閣矣。間嘗送言禮官蘄因登對時啓達,遄付剞劂,而輒不見省,其所以延拖訖今者,職是之由,而其畢功則固已久矣。今不必設廳置官,只宜命芸閣,亟擧印役而已。聖意必欲愼重其事,則命大臣一番校勘如斯,其亦可耳。臣所當爲者,則更無容力處,抑臣敢有所附布者。皇明紀元,絶於甲申,自甲申沿而計之,至丙戌爲六十三年,至癸亥爲一百年。今傳敎中丙戌則記以七十九年,癸亥則記以百十年,誠恐其或有差誤,敢望俯詢筵臣,從實釐正。臣本病膝疼之外,寒感已浹數朔,咳嗽嘔逆,晝不能食,夜不能寢,危喘凜凜,隔死如紙,欲稍待少減,擔舁登途,以聽處分之命,而先以疏,略布書成已久之意。伏乞聖明,亟命攸司,治臣稽緩之罪,以警將來,不勝幸甚。臣無任屛營祈懇之至。謹昧死以聞。答曰,省疏具悉。旣下敎矣。卿其勿辭。其卽上來焉。
副司直金聖應疏曰,伏以臣庸材下品,忝竊踰分,誤事僨政,非止一二。相箚旣嚴,臺評又至,臣惶懍悚惕,累日俟命。伏蒙聖慈寬假,至於譴罷,罪重罰輕,旣非賤分之所敢安,而曾未踰旬,恩敍遽降,繼有仍授前任之命,臣驚駭震越,無地自措。伏念臣已勘之罪,旣爲薄勘,而未勘之罪,尙思其勘,則臣何敢憑恃寵靈,冒膺重負,若無故之人哉?當臣之待罪京兆也,愚迷之見,以爲捧單一事,該府之職,不過考籍催捧,輸送儀曹而已。若使該府,操縱於其間,則日後之弊,將無所不至。況如尹顯東,特其所値之不幸,而非渠之罪,則其進退可否,臣初未嘗措之意慮,只是循例捧送而已。不料循例之失,卒被負君之誅。循省惶隕,尙不自定,臺閣之不論臣者,旣罷其職,則臣之罪,不可止於罷職,又不可乍罷而旋復也,誠較然矣。臣雖庸愚,亦有廉隅,已難晏然。而況此日昨臺評,尙有未勘者,又安敢弁髦而冒沒盤溥,重得罪於淸朝也哉?洪聖源作亭之地,以臣所聞見,則乃泮村隔崗之別區,而故相臣宋軼舊基也。中屬御廳,設營於此,營旣移建,而地則空閑,故泮隷得以納稅該廳,耕墾買賣,而實不干於泮地矣。臣詳知其由,不復致疑於作亭之可否,而論以訟體,惟當分定其彼此境界。故臣於其時,見部官所報,卽令尺量甲乙之地,一從文券,使之各還其主,各占其分,自謂如此辨決,兩無偏陂矣。今臺臣之論,至謂該部査報,而京兆不問,若以臣爲有意掩覆,置而不問者然。臣實莫曉其故也。且今該府啓請,至於囚禁聖源,而方欲更査,則臣處事疏緩之罪,於是益著。惟當待勘之不暇,何可徒恃聖眷,淟涊就列,以益其罪戾哉?反復思惟,萬無承膺之路。伏乞天地父母,俯察危悃,亟降譴罰,以重邦憲,以安私分。臣無任惶恐俟罪之至。謹昧死以聞。答曰,省疏具悉。卿何撕捱者?卿其勿辭,卽速察任。
答正言李垍疏曰,省疏具悉。其雖涼德,視下之道,其豈適莫?爲今之弊,專由乎黨。一公字飭勵之後,其宜自勉。而奉公何先張皇?此心之先,亦欠於公。其體勅諭,卽速察職。原疏不下
答司諫李挺郁疏曰,省疏具悉。上款所陳,意在愼重。李希夏·洪德望事,上款之目,已涉過矣,而果若所陳,不可止此。竝令該府處〈之〉。李喜夏,果若其陳,自有其律,豈可以風聞黯黮而處之耶?亦令該府處之。鄭來周事,依施。五禮儀金科玉條,今何更之?其後不爲載錄之節目添付而已,原文無一字增刪者,附錄只載儀註而已,一芸館足矣。而命差堂郞,意槪所重,有何設局?爾其勿辭,從速察職。原疏留中
癸亥十一月二十三日辰時,上御熙政堂。初覆引見入侍時,領議政金在魯,左議政宋寅明,右議政趙顯命,左參贊鄭錫五,左尹吳光運,戶曹參判權,禮曹參判李周鎭,吏曹參議尹汲,掌令許采,正言李洎,刑曹判書李宗城,刑曹參判徐命彬,工曹參判李重庚,兵曹參議權爀,刑曹參議李道謙,修撰元景淳,行都承旨兪健基,左承旨李普昱,右承旨李命坤,左副承旨鄭俊一,右副承旨鄭履儉,同副承旨李喆輔,假注書朴混源·朴師訥,記事官朴玶,編修官李昌碩,進伏訖。金在魯曰,日氣甚寒,聖體,若何?上曰,一樣矣。金在魯起伏曰,大王大妃殿氣候,若何?上曰,一樣矣。金在魯曰,王世子氣候,何如?上曰,好過矣。上曰,嘉禮翌日百官陳賀事,該曹有所啓稟,而中官誤以權停書下。當該中官,從重科罪。而翌日陳賀,依例擧行,可也。金在魯曰,中官,以從重科罪爲敎,則令該府處之乎?上曰,然矣。抄出擧條李喆輔持啓覆文案進伏。上曰,啓覆文案進奏時,該房承旨例爲先稟京外先後,而徑先持入,不爲先稟。當該承旨推考。而文案則依次進奏,可也。抄出擧條李喆輔讀京中殺獄罪人金鳳臣文案。上曰,檢狀讀之。李喆輔讀之。上曰,讀承服。李喆輔讀之。上曰,太建招中以爲,以兒輩紙鳶所造之刀刺殺云,可怪矣。僉意,何如?金在魯曰,此則無可論矣。宋寅明曰,情理絶痛,用法之外,無他可達矣。趙顯命曰,厥漢,本以酒妄稱之,無可論矣。李宗城曰,伯父殺姪,旣有受敎償命矣,更無可論矣。上曰,此與傷倫有異,而出於慨然之太甚也,非用意故殺之比耳。金在魯曰,當其刺之之時,蓋有欲殺之心矣。宋寅明曰,以其不充渠慾,而至於刺殺,極爲凶獰矣。上曰,終與故殺異矣。宋寅明曰,刺時則不無故意矣。金在魯曰,常時失性之人云矣。李宗城曰,律則不爲代殺,而受敎則代殺矣。金在魯曰,此當依受敎償命之事矣。李宗城曰,辛亥年亦有如此殺獄,而依受敎殺之矣。上曰,刑判常時議律在寬矣。此則無可恕之事耶?李宗城曰,臣旣爲刑官,不可緩論,而此則尤是不可恕之事矣。宋寅明曰,厥漢之悖惡,常時有名,用法無可惜矣。鄭錫五·吳光運曰,別無他意矣。權曰,依法償命,宜矣。李周鎭曰,法外無可達矣。徐命彬曰,與諸臣之意無異矣。其他諸臣之意皆同。上命書判付曰,姑待三覆,更議處之。李喆輔書訖,退伏。兪健基進奏黃州殺獄罪人金老郞文案。上曰,初檢前已承款矣。先讀承款。兪健基讀之。上曰,讀檢狀。兪健基讀之。上曰,傷處柔軟耶?金在魯曰,刀傷處則柔軟云矣。上曰,僉意,何如?金在魯曰,用法之外,無可議矣。不忍一朝之憤,而至於殺人,極其凶獰矣。宋寅明曰,如此之事,殺人分明,無少可疑,用法之外,有何他意乎?趙顯命曰,故殺情節,如是狼藉,無他可論矣。李宗城曰,情狀絶痛矣。徐命彬曰,極爲凶獰,殺人狼藉,豈有他意乎?諸臣皆曰,別無他意矣。上命書判付曰,姑待三覆,更議處之。兪健基書訖退伏。李普昱進奏龍宮殺獄罪人尹世發文案。上曰,讀檢狀。李普昱讀之。上曰,此事,何如?金在魯曰,此亦無疑矣。傷處狼藉,殺人分明,無容更議矣。上曰,順甲亦不善人也。金在魯曰,惡人矣。宋寅明曰,殺人則分明,而文案不善爲之矣。其雇工所當嚴推,而死於獄中,且世發承服,猶未分明,旣已承服,則亦當問於汝南之事,而推官草草爲之,不能明快矣。李宗城曰,獄事則無疑,而左相言是矣。張俊傑·金德載當問而不問,推官之不善爲之也。且以鬪歐律勘斷,可怪矣。趙顯命曰,此獄以十年疑獄,自該道上來時,臣已見之,殺人分明,無可疑矣。鄭錫五曰,故殺分明,有何可論乎?吳光運·徐命彬·權曰,傷處狼藉,不容議矣。李周鎭曰,罪狀凶獰,三尺至嚴,置法之外,更無他道矣。其他諸臣皆曰,與諸議同矣。上命書判付曰,姑待三覆,更議處之。李普昱書訖退伏。上曰,其承款朦朧矣。順甲常時不美,故與雇工合力殺之云者,亦怪矣。宋寅明曰,承服終是不明,而獄事則無可疑矣。李命坤進奏羅州印信僞鑄罪人崔雲龍文案。上曰,讀承款。李命坤讀之。上曰,此漢用意,何如?頃已下敎,而如此事則予不以輕罪視之矣。金在魯曰,此事臣意則以爲輕矣。實非自鑄,而與盜踏印信類矣,直施以僞鑄之律,則似太重矣。宋寅明曰,情狀則絶痛,以此心雖僞鑄,足可爲之。而但以律論之,則旣非僞鑄,而與盜踏相類,誠如首揆所達矣。殺之則似過矣。趙顯命曰,罪屬印信,則臣嘗一竝痛惡,臣意則無傅生之意矣。李宗城曰,臣爲刑官,不敢爲惟輕之議矣。鄭錫五曰,誠與僞鑄有異,大臣傅生之論好矣。吳光運曰,印信之罪,勿論僞鑄盜踏,情狀同矣。依法之外,更無他議矣。徐命彬曰,論其情狀,實與僞鑄無異,豈有容貸之道乎?權曰,與僞鑄有間,一律則過矣。而且羅相維,同有罪矣。李周鎭曰,觀此文案,崔雲龍所爲,極爲奸情狀絶痛。而此與僞鑄印信有間,大臣所達盜踏彷彿之說,是矣。如此之類,傅之生議,不害於好生之德矣。李重庚曰,臣意則此與僞鑄無異矣。李道謙曰,情狀絶痛,便是僞鑄,決非傅生之罪矣。許采曰,如此之類,若不嚴律,則必多後弊矣。此與僞鑄無間,或撓三尺,則奸細之徒,無以懲戢矣。元景淳曰,臣意則似與僞鑄有異,以盜踏律勘之,似好矣。上曰,此事許采所達是矣。許采曰,雖閭閻圖書,以朱踏之,則便是印也。上曰,雖與僞鑄有間,而比諸盜踏,亦不襯着矣。仍命書判付曰,姑待三覆,更議處之。李命坤書訖退伏。上曰,下敎未終之前,諸臣多有勦說,憲臣外勦說諸臣,推考,可也。擧條鄭俊一進奏黃州殺獄罪人良女金者斤連文案。上曰,此事奇怪矣。金在魯曰,當初道臣狀啓,亦有傅生之意。而此事應當可生之事,事誠稀貴,似女俠,亦有節矣。上曰,似是走路劫奸,而厥女憤恚致此矣。金在魯曰,將欲墮死於月波樓,而爲人所救之事,是分明矣。以此見之,必不被辱矣。宋寅明曰,此女可謂女中烈俠矣。趙顯命曰,臣今番奉使來時,監司以此獄言之,臣聞而奇之,勸以直爲狀啓放釋矣。黃海一道,有名稱讚,人皆欽愛,來觀獄中者無數云矣。鄭錫五曰,鄕曲惡少年輩,見村女之入慾,則僞以潛奸揚言,而仍得爲妻之弊,比比有之,誠爲可痛。若殺此女,則後弊將無窮,而況其女,有可尙之烈,而無可殺之罪,傅之生議無疑矣。李宗城曰,渠是處女,則此事不必以節爲言,而蓋近於女俠矣。旣已殺人,則爲法官者,不可輕以傅生爲議,而此則似有可恕之道矣。吳光運曰,刺殺厥漢,雖過分數,而烈則烈矣。且旣殺後,不爲逃去,無所畏㤼,實有白刃可蹈之意,此甚稀貴事也。似有可恕之道矣。徐命彬曰,渠以鄕曲一兒女,容易判死,誠爲可嘉。而但金一先之罪,不至可殺,則償命之典,似難輕撓,而情則可恕矣。權曰,月波樓事,可謂毅烈,而末梢自首亦奇矣。臣意則不但傅生,亦可褒奬矣。李周鎭曰,渠本以石手之女,至微至賤,所操卓異,手刃就興,渠亦無生意,投之於月波樓下,吳光運所謂白刃可蹈之說,是矣。黃海監司狀啓,初到於備局,故詳覽其顚末,心常嘉歎矣。今入於啓覆死囚中,烈氣如此,豈可置之於法乎?臣意則煥發絲綸,特宥特放,恐合於礪世之政矣。上曰,墮於月波樓,何以能生耶?趙顯命曰,墮落後,適有人見而救生云矣。李重庚曰,此女可謂烈俠,而亦有節矣。用輕律,似好矣。尹汲曰,誠有烈氣,似不可償命矣。權爀曰,此事貴矣。生之好矣。李道謙曰,臣爲法官,不可輕議傅生,而其情似有可恕之道矣。許采曰,情雖可恕,法亦難撓,臣不敢以生議達之矣。上曰,此事可謂烈俠。而有一可疑者。小說有一女,是有夫女,而爲尼丘所欺,被辱於人,而其女被辱之時,齧割其人之舌,仍又誘殺尼丘,以報其恨,此亦烈氣,而節則毁矣。此事予亦疑之,當初似有見劫之事矣。當其爲男服,尋問金哨官之時,其妻以非男疑之,而厥夫責其妻,招入其女,此有可疑矣。宋寅明曰,詳細考閱,則分明無見汚矣。金在魯曰,厥女之曉往者,亦是欲視親意也。上曰,此亦其間,多有權術矣。金在魯曰,然矣。趙顯命曰,監司親問時,以鄕曲一兒女,氣色擧止,雍容泰然云矣。李宗城曰,以文案見之,則聖敎致疑,誠爲至當。而但文案雖如此,細察情狀,似無見汚之實矣。上曰,如此事,初覆當決之事也,何待三覆耶?金在魯曰,然矣。旣知無罪,則當卽日放送,雖一二日,不爲滯囚,宜矣。上曰,然矣。且雖被劫,亦烈也。雖用權謀,亦烈也。而況無被汚之事,則亦可謂節矣。似不可無表奬之道矣。金在魯曰,旌表則似過矣。李宗城曰,或爲父母,或爲其夫,而殺人報讎,則可謂節矣。而如此事,則似異於節矣。上曰,爲其身之事,何獨不可謂節乎?宋寅明曰,或被劫則害於節,而不爲見汚則亦可謂節矣。趙顯命曰,雖被劫,其烈氣誠爲可尙矣。李宗城曰,終是不可以節爲言,而誠近於俠矣。俠者雖似有義烈,而爲害於國矣。此女亦當以女俠稱之,而崇奬其事,則似有後弊矣。鄭錫五曰,特放爲好,而表奬則有弊矣。吳光運曰,特放亦是格外之恩,表奬則過矣。徐命彬曰,旣已殺人,似不可全然無罪矣。權曰,特放則便是褒奬矣。李周鎭曰,刑官以特放爲弊之說,誠有意見,而旣有節氣,則特放無妨。至於表奬則似過分數矣。李重庚曰,自下不敢以特放達之,而事甚奇貴矣。尹汲曰,權所謂特放,便是褒奬之說好矣。權爀曰,表奬則過矣。李道謙曰,雖傅生議,亦不可全無罪罰矣。許采曰,情雖可憐,似難生活矣。元景淳曰,表奬則太過矣。上曰,特放,便是表奬之說,是矣。仍命書判付曰,殺人償命,雖以漢高之寬法,在於三章,而樹風礪世,亦王者之道也。者斤連所爲,事近於俠,雖非王政之所扶,是乃尙無其夫,無他守節,而欲雪一軀之累名,年少無識之人,能辦一心,自投巖壁,而其心可尙兺不喩,末梢擧措,雖異常例,烈亦可尙。道臣之措辭狀聞,意亦是也。世降俗末,傷風敗俗之日,王者操礪世之權,其當奬一而勸百,何待三覆?亦何以尋常減律?分付道臣,特爲放送,鄭俊一書訖退伏。上曰,諸臣少退矣。諸臣退出之際,上曰,承旨進來。李洎疏批書之矣。李喆輔進伏書訖。上曰,李洎,乃宗室子孫,以才分之不稱爲嫌,則可矣。而彼爲非此爲非之論,甚不緊矣。疏批已下,卽爲牌招,使之今日同爲入侍,可也。抄出榻敎諸臣少退。有頃,更命入侍。諸臣進伏訖。李喆輔曰,正言李洎,纔已承牌入來,而未及肅拜,故不得同爲入侍矣。肅拜後,卽爲入侍事,使注書,分付,何如?上曰,依爲之。朴混源承命出去,與李洎,同爲入侍。鄭履儉進奏一新殺獄罪人池石破回文案。上曰,讀檢狀。鄭履檢讀至傷處柔軟,上曰,蹴踏處,亦有柔軟乎?金在魯曰,其下又有堅硬處矣。鄭履儉讀至腎莖紫黑。上曰,此處緊矣。予曾有目睹事,一踢此處,大關生死,誠是緊要處矣。仍命讀承款。鄭履儉讀訖。上曰,僉意,何如?金在魯曰,雖不能的知,而腎部極要害,雖一踢易死矣。致命重處,似是金伊同事,而石破回或似有冤矣。宋寅明曰,臣與領相意同矣。見其檢狀,腎囊多傷處,此似爲致命傷處矣。趙顯命曰,臣意則德漢,似因石破回之更加蹴打而致命矣。德漢旣言石破回加打云,而腎部一踢,何必卽死乎?石破回似是正犯矣。金在魯曰,石破回今旣承服,則致命之人,雖果金伊同也,似難更査。若更査則石破回必變辭,而金伊同且不服,則不得償命,似有難處矣。石破回則正法,而金伊同之罪,更爲議處,似宜矣。鄭錫五曰,似難更査。而石破回旣已承服,正法似宜矣。上曰,從輕律則不可,而有疑則悉意達之爲可。刑判達之。李宗城曰,以致命處言之,則腎部重矣。而石破回則旣已承服,金伊同則終始發明,實難更査。且石破回事,亦多凶獰,雖正法,無所惜矣。且更査則石破回變辭,金伊同不服,必如領相所達,而兩人必皆死於杖下矣。上曰,兩人雖皆杖斃,亦皆不惜矣。李宗城曰,此則然矣。更査而果得情,正法則好矣。雖終不服,俱斃於杖下,其兩漢皆無所惜矣。金在魯曰,臣意蓋以石破回,旣是蹴打之人,而且已承服,故欲爲正法矣。上曰,卿意則以二人皆有所犯,則安知致命之必不由於石破回?而石破回旣已承服,雖正法無惜之意也。金在魯曰,然矣。吳光運曰,致命處則必是金伊同,而以石破回爲正犯者,似不能詳査之致也。更査,似好矣。徐命彬曰,腎部極要害,若重傷則必卽死,何以能咬人耶?必因石破回加打而致命矣。石破回似爲正犯矣。權曰,其根本出於金伊同,而末梢則石破回,又無數亂打云,致命正犯,誠有可疑,更爲詳査無妨矣。李周鎭曰,石破回雖以元犯承服,而金伊同一蹴要害處,繼以石破回亂打,則金伊同,乃是亂之本。殺獄事體重大,更令本道,嚴訊金伊同,各別明査好矣。李重庚·尹汲曰,更査無妨矣。權爀曰,獄情旣不分明,則更査,宜矣。李道謙曰,以文案見之,先着則金伊同,而承服則石破回怪矣。更査,似好矣。許采曰,此事已爲久遠,前後熟査,而尙有疑端,則更難査覈,何能明査乎?石破回正法,似宜矣。今於此處,不決,則外方安能善覈乎?上曰,此處安能知遠外之事乎?金在魯曰,更査則獄老可悶矣。元景淳曰,先踢者爲正犯,則必卽死,無咬人之氣矣。以此見之,石破回似爲正犯矣。宋寅明曰,死者以爲金伊同殺我云,死者之言,似是可信矣。金在魯曰,以金伊同爲正犯,而償命則金伊同,亦必有言矣。上命書判付曰,三覆慮囚,蓋所以審愼也。觀此狀聞,則金伊同之先爲起鬧,下手無疑兺不喩,德漢之言,申淡之招,俱爲詳也。尸帳柔軟,雖若推官之所報,已違法文是旀。其實因沕合於德漢之言是去乙,以金伊同之六次不服,專歸於石破回,有何審愼是喩?莫知其故是旀。大抵金伊同·石破回,俱是先後蹴打之人,而以故殺造謀,加功論之。其舍金伊同而先破回,抑何意思?以食氣顙爲實因,歸於石破回則可也。德漢腎囊被蹴,渠自以爲金伊同,則更査之下,以石破回之蹴踏內損,臆爲斷之。舍德漢之言,幸破回之承款,仍成其文,而不欲詳査,則世間豈有此等王政乎?當該道臣推考,其時推官,爲先從重推考,令秋曹,條列疑端,其令更査。鄭履儉書訖退伏。李喆輔進奏尙州殺獄罪人李淑文案。上曰,讀檢狀。李喆輔讀之。上曰,僉意,何如?金在魯曰,如此之事,無可疑之端,更何他議之有?宋寅明曰,此事用法之外,無他議矣。趙顯命曰,臣亦無他議矣。李宗城曰,情理切害,法外無可達矣。鄭錫五曰,依法償命之事矣。吳光運曰,臣意亦與諸臣所達同矣。徐命彬曰,此獄則情節狼藉,有何他議矣?權以下諸臣,皆曰,與諸臣之議同矣。上命書判付曰,姑待三覆,更議處之。李喆輔書訖退伏。李普昱進奏驪州印信僞造罪人李守經文案。上曰,讀承服。李普昱讀之。上曰,陰慘矣。僉意,何如?金在魯曰,此亦依律之事,無他可疑矣。宋寅明曰,此印信僞鑄兼强盜,有何容議?趙顯命曰,臣意亦無他議矣。李宗城曰,此則印僞鑄中尤爲甚者也,極爲凶慘。用法之外,更何可達?鄭錫五曰,臣意亦同矣。吳光運曰,此事則妖惡忒甚,正法,宜矣。權曰,情節狼藉矣。李周鎭曰,守經不但印信僞造,觀其所爲,便是强盜,宜爲依律矣。徐命彬曰,兩罪皆可殺之罪矣。李重庚以下諸臣,皆曰,與諸臣議同矣。上曰,此則兩罪兼矣。無可惜矣。仍命書判付曰,姑待三覆,更議處之。李普昱書訖退伏。李命坤進奏咸昌殺獄罪人尹斗千文案。上曰,讀檢狀。李命坤讀之。上曰,讀承款。李命坤讀之。上曰,僉意,何如?秋官先爲達之。李宗城曰,斗千以爲三烈,丙辰年,與人潛奸,戊午年又潛奸他人,其後又與他人潛奸,前後奸迹,狼藉難掩,故不勝其憤而殺之云云。又斗千旣殺之後,公傳道之,旣生三子而如是淫奸,今雖殺之,豈有代殺之罪乎云云。蓋三烈行淫,誠爲可殺。而斗千之事,與公然殺妻,似有間。臣未敢知,或有自上,特爲參量其情之道。而以法論之,則旣已殺妻,應當代殺之事矣。金在魯曰,三烈之行淫,雖分明,旣與登時捕捉有異,今或容貸,則必有後弊。正法,宜矣。宋寅明曰,旣非奸所捕捉,則其情雖或可憐,償命之外,無可奈何矣。趙顯命曰,旣有律文,不可恕矣。金在魯曰,行奸分明,證人已多,而推官之必欲以三烈行奸事,歸於虛說者,誠怪矣。且斗千,旣已承款,此豈至今難決之事乎?鄭錫五曰,此雖與公然殺人有異,三尺至嚴,似難容貸矣。李宗城曰,其情雖如俄者所達,此則從法處斷之事矣。吳光運曰,臣意亦無異議矣。徐命彬曰,旣非奸所捕捉,則法不可撓矣。權曰,臣與諸臣議同矣。李周鎭曰,三烈行淫之迹,旣不現捉於奸所。而況乎殺有子息之妻,極爲凶獰,置法之外,更何容議乎?李重庚曰,常女豈可以貞烈責之乎?此不償命,則後弊必多矣。上曰,此言則非矣。雖常女,豈有改嫁之法乎?以常女行淫,爲不可責云爾,則其弊亦何如也?金在魯曰,我國設法,至於常女,不責貞節矣。權爀以下諸臣曰,非奸所,宜償命矣。上曰,連與三夫潛奸,其女之事,無足言矣。仍命書判付曰,姑待三覆,更議處之爲乎矣。前後承款,於渠無他緊歇,亦有干證,則道臣之渠旣承款後,一向加刑,必祛舊招者,抑何意思是喩,其涉隘也。亦近勒招,不可無飭。從重推考。李命坤書訖退伏。鄭俊一進奏信川殺獄罪人金太陽文案。上曰,讀檢狀。鄭俊一讀之。上曰,讀承款。鄭俊一讀之。上曰,一夫不獲其所,猶爲恥之,此則不但一夫,予甚恥之矣。此由於飢乞所致,究其本則是誰之咎耶?誠爲矜惻。僉意,何如?金在魯曰,果如聖敎,其情誠爲矜惻。而旣已公然殺人,其將奈何?宋寅明曰,可矜則然矣。而旣已狼藉殺人,烏得免償命之律乎?趙顯命曰,其情誠如聖敎,而殺人之律至嚴,不可撓法矣。李宗城曰,飢腸乞酒,易爲亂醉,而醉中鬪殺,情理可哀。而旣已狼藉殺人,奈何?鄭錫五曰,三尺至嚴,斷不可饒矣。吳光運·徐命彬·權曰,臣意皆同矣。李周鎭曰,太陽以流丐飢腸醉飽,有此殺害。而曾在外方,累經賑恤,流丐之類,擧皆失其常性矣。此亦失其常性之中,醉中亂打之致,究其本則亦甚殘忍。而殺人者死,國法至嚴,宜爲正法矣。李重庚以下諸臣皆曰,議同矣。上曰,孟子曰,無恒産則無恒心。今者使民至於無恒心而犯此罪者,是誰之過?以此而依律,則比如納諸溝中,此甚殘忍矣。宋寅明曰,聖心雖如此,此則不得不用法之事。而聖上推擴此心,常念一夫之或有不得其所,好矣。上曰,凶年有人相食者,則何以處之?金在魯曰,必殺之矣。雖食死人之肉,法當死矣。上曰,此等處誠爲可矜矣。金在魯曰,此事則不得不置法。而聖上以哀矜勿喜之心,推廣於此後好矣。上命書判付曰,姑待三覆,更議處之。鄭俊一書訖退伏。鄭履儉進奏全州殺獄罪人李世運文案。上曰,讀尸帳。鄭履儉讀之。上曰,讀承服。鄭履儉讀之。上曰,讀結案。鄭履儉讀之。上曰,僉意,何如?金在魯曰,此獄在外時相議,而右相則以爲有可疑,而臣則以爲無疑矣。蓋世運所言,多有虛飾其變辭。時推諉於其父,其言極爲無狀。及知證父之罪,亦當死罪,然後更爲原情,此漢所爲極奸惡矣。全州判官李夏徵所推,極爲明白。益山郡守林象益推案,無非容言。而右相則以林象益推案,爲有所見,而以生疑心。臣意則世運是正犯,而推諉於其父,尤極凶獰矣。上曰,林象益·李夏徵推案,秋官讀之,可也。兪健基曰,旣有承旨,何必使秋官讀之乎?上曰,此言可謂固執,而大體是矣。承旨讀之,可也。鄭履儉讀之。上曰,林象益文案善製矣,似不無疑端。右揆達之。趙顯命曰,以前後推案,詳考見之,札漢以干證十八次刑推,而爲世運隱諱者,誠爲怪異。且其屍親,則雖以世運爲正犯云云,而當其捉世運之時,至於同縛札漢,而獨不執新安者,此亦可怪。臣意則新安已打而逃去,故不能得捉,而世雲自當其罪,以待其父之逃去已遠然後,更爲變辭,以圖父子俱生之計矣。李夏徵不以初度招辭爲重,而以末梢聖三招辭爲信者,亦不知其合當矣。宋寅明曰,臣意亦不無疑心,終難以察得情狀矣。上曰,欲換交椅。諸臣暫退戶外。諸臣退出。少頃,入侍進伏訖。李宗城曰,此獄,以事理推之,李世運果爲其父,則豈有變辭乎?變辭時欲以正犯之罪,推送於其父,極爲凶惡。及知證父之罪,亦當死。然後又爲承服,而承服招辭,用意亦深,有若故爲爲其父自當承服者然,欲圖兩生之計,其意誠爲絶痛矣。李夏徵·趙榮國,自是非昏暗者,而其所推案如此,此必無可疑矣。金在魯曰,臣亦當初略生疑心,監司推官,欲爲請推,而新安期於捕捉,更爲査覈爲計矣。見前後推案,則世運之妖惡,無少疑端矣。趙顯命曰,常漢九年被刑,而爲四寸終不承服,豈有其理乎?必有可疑矣。宋寅明曰,世運變辭時,終不爲證父之言,則生之無妨,而中間證父,殺之無惜矣。正犯與否,不無疑端。而此一事,宜死之罪也。趙顯命曰,以證父之罪殺之,則無惜。而殺人,事則可疑矣。吳光運曰,當初所推,似可信矣。中間之事則奸謀已生之後,何可信也?償命,似宜矣。徐命彬曰,世運是正犯矣。權曰,此獄臣亦待罪本道時知之矣。世運之前後招辭,皆是飾詐,奸惡特甚,而證父之事,尤極痛惡,殺之無惜矣。李周鎭曰,世運疑端,大臣陳達之語,俱不無意見。而李宗城所達,極有條理,且權新經道臣,按治其獄,詳知本末,而奏語如此,李世運不可輕議,而且至難知者,獄情也。此獄年久旣老,難以更査,世運亦無可生之道,償命,宜矣。權爀曰,臣亦待罪本道時,世運已承服,故只推干證,而干證不服,故久未決斷矣。今則干證亦已承服云,未知其承服果何如,而臣則其時蓋多有疑端,而終未決矣。趙顯命曰,臣意則終是新安爲正犯,而世運自當待其父遠逃,然後又爲變辭,欲父子俱生之計,旣知證父罪重,又此承服矣。李道謙曰,初檢時所推者是矣。世運分明是元犯,似無可疑矣。趙顯命曰,以證父殺之,何有冤也?殺人則是新安也。上命書判付曰,姑待三覆,更議處之爲乎矣。詢問僉議時,大臣及曾經道臣之人,有執義之端,其宜審愼,更爲詳細考閱,三覆時以稟。鄭履儉書訖退伏。上曰,予意亦如右相意,而僉意各異,退去後,各皆詳閱爲好矣。宋寅明曰,親臨慮囚,事體至重。六曹長官,宜皆入參,而刑曹外長官,無一人入侍,事極未安。都監進去外,各該曹長官,竝宜有警飭之道矣。上曰,予欲下敎而未及矣。所達如此,事體是矣。從重推考,可也。擧條許采所啓,俄者以諸臣之失次迭奏,有憲臣外諸臣特推之命,而臣亦有迭奏之失,臣何可以倖免自恕,而晏然仍冒於職次乎?請命遞斥臣職。上曰,勿辭。李喆輔曰,掌令許采,再啓煩瀆,退待物論矣。上曰,知道。李垍所啓,臣以無似,猥當言地,揣量才分,無一分可堪之望。竊念淸朝臺閣,爲任至重,苟非學識博洽言識剛方之士,固無以勝其任,盡其責。今乃以鹵莽如臣疲劣如臣者,苟然備位,實非聖朝愼簡之政也。以是之故,臣於辭疏之中,略陳臺選之弊,以效自劾之意矣。及承聖批,誨責丁寧,不啻若慈父之詔迷子。臣奉讀以來,惶感交至,而至於張皇欠安之敎,尤不勝悚懍之至。臣之疏語,只慨臺職之淆雜,言路之壅塞而已。則何嘗有一毫近似於偏黨不公之意乎?況臣於頃日筵中,伏承縷縷誨諭,聖敎之所俯勉,臣言之所仰對,不出於一箇公字。則公之一字,臣將終身銘佩,藉手以事殿下。而今者一言未進,一事未論,乃反以欠公,見疑於君父。臣誠惝怳震惕,茫然失圖也。假使臣心,或有些兒不公者,初無端緖幾微之可據者,則欠公之敎,恐或近於不諒臣之本心也。此豈非臣新入臺地,不能見孚之致?顧何敢抗顔承命?而適因慮囚,有特敎入侍之命,他不暇顧,冒沒出肅,而廉隅所在,決不可仍因蹲冒於職次。請命遞斥臣職。上曰,批旨勉飭,無他深意,欠公二字,欲加勉飭之意,豈可以此,過爲撕捱?勿辭,亦勿退待。又所啓,請充軍罪人李時蕃,依律處斷。措辭見上上曰,其勿更煩。又所啓,請逆魁坦緣坐籍沒等事,亟命王府,依法擧行。措辭見上上曰,旣論何煩?又所啓,請還寢罪人泰績酌處之命,仍令鞫廳,嚴刑得情,夬正王法。措辭見上上曰,其勿更煩。又所啓,請聖鐸等二人,竝令還發配所。措辭見上上曰,其勿更煩。又所啓,請遠配罪人,絶島定配。措辭見上上曰,勿煩。又所啓,請還寢罪人橏減等之命。措辭見上上曰,勿復更煩。又所啓,新除授獻納李台重,時在公洪道結城地,請斯速乘馹上來事,下諭。上曰,依啓。李洎退伏。上曰,掌令避嫌,處置,似爲矣。而已爲退去,不可更啓耶?李宗城曰,旣已退伏,又爲入來,啓辭則是一日再啓,似不可爲,而似爲避嫌矣。李洎所啓,臣新入臺地,不免生疎,卽於憲臣榻前之避,不能趁時處置,雖曰規例之未諳,而其壞損臺體則極矣。何可一刻仍冒於職次乎?請命遞斥臣職。上曰,勿辭。李喆輔曰,正言李洎,再啓煩瀆,退待物論矣。上曰,知道。元景淳所啓,竝引嫌而退。聖敎特推,旣〈已〉區別,以此引嫌,無已太過。請掌令許采出仕。上曰,依啓。未卽處置,有違格例,規以臺體,勢難仍在。請正言李洎遞差。上曰,府院處置,各有其當,雖或違例,亦有其例,出仕。鄭俊一曰,啓辭事體,何等嚴重,而修撰元景淳,處置啓辭之際,旣發頭辭,未畢結辭,而與人酬酌,有違規例。推考警責,何如?上曰,依爲之。擧條金在魯曰,彗孛之變,甚可驚愕矣。臣等職在輔相,災異若此,如臣當退之事,非止一二。而尤當警懼修省之日,亟爲逬黜如臣,更進賢才,則其在做國事弭天譴之道,亦爲一大端矣。宋寅明曰,天變如此,聖心必多警惕矣。此皆臣等不肖之致,惟望亟爲斥退,改卜賢德矣。趙顯命曰,所謂論道經邦,燮理陰陽,則不可責之於如臣等類。而臣今筋力不逮,雖奔走之責,亦不可能矣。亟爲退黜,伏望矣。上曰,亮由涼德矣。消弭之道,惟望於卿等。而卿等如是,則國事何爲?此非卿等之咎,安心焉。金在魯曰,臣等獨爲責難於君,事極如何?而臣等之罪則不足可言矣。惟望聖上,惕念于心,毋或懈志矣。上曰,予雖涼德,當體念矣。上曰,近來黨習,漸漸萌生,國事無可爲矣。予心如結,尋常沓沓,世道如此,其將何爲?李洎疏語,必將有末梢,故已諭於其批。而李挺郁疏,亦是黨心也。李喜夏則李森之族,故因其餘氣而連累矣。武弁之偏論,尤豈不駭乎?此亦文官所使爲也。宋寅明曰,此等之事,不必聲氣爲好矣。上曰,省鞫亦不爲之,極爲寒心矣。宋寅明曰,此等處則飭勵,各別爲之似好。雖或有過中,亦無妨矣。上曰,南臺外,在外臺官,竝遞差,待開門政官牌招,開政差出,省鞫,申飭爲之,可也。榻敎趙顯命曰,小臣有欲仰達之事矣。文川投畀罪人朴春普,臣未知其所坐之果如何,而聞方病重,死生可慮云。萬一有病死塞外之事,則實非淸朝美事。卽今大臣,皆爲入侍,詢問處分,似好矣。金在魯曰,朴春普之遠配,本來爲過,而今已半年,疏釋,似宜矣。宋寅明曰,當初聞有實病,投畀已過矣。今幾半年,病又添重,則依右揆所達,放釋爲好矣。上曰,大臣所達如此,放釋,可也。擧條宋寅明曰,臣有欲一番陳稟定式者矣。自前登科未分館前身死者,例皆贈職,而必待陳稟後擧行,便成近規。每每陳達,事涉瀆屑,此後則直自該曹,隨所聞依例贈職事,永爲定式施行,何如?上曰,依爲之。宋寅明曰,其中若或有年五十登科而死者,則亦依分館後,卽爲陞六之例,六品職追贈爲宜矣。新榜中李最源,旣爲蔭仕,年又過五十,而聞已身死,極可慘惜。如此之人,當贈六品職矣。上曰,依爲之。擧條上曰,李挺郁,以五禮儀事,有不滿其人之意,而李德壽·柳壽垣,予以爲得人矣。趙顯命曰,柳壽垣,誠得其可用之處矣。上曰,然矣。金在魯曰,日昨筵中,腶脩以二物爲達矣。更爲詳考,則腶脩爲一物,而裁割,使之方正者,蓋取陰象也。棗栗是陽物,其數似爲奇,而反用二器,象偶。若腶脩,是陰物,其數似爲偶,而反用一器,象奇數。如是互相參錯者,古禮似有意矣。不可輕改。而當初率爾仰達,故注書已書送簡通,而使之勿出擧條矣。上曰,然則其時所達,勿爲出擧條,而依前擧行,宜矣。上命書李挺郁疏批。疏批見上李喆輔書訖。上曰,副護軍李德壽,催促上來,可也。諸臣退出。
上在昌德宮。停常參·經筵。
彗星,見於壁宿度內奎宿之西,星體大如王良星,尾長尺許,色淡赤,指艮方。
下直,三陟府使崔尙鼎,靈巖郡守李泰祥。
大王大妃殿·中宮殿·賢嬪宮,藥房口傳問安。答曰,知道。
藥房都提調金在魯,提調趙尙絅,副提調兪健基啓曰,伏未審夜來,聖體若何?寒殿慮囚,侵夜乃罷,不瑕有疲勞之節,而眩氣亦無所發作乎?臣等久未入侍,今日率諸御醫入診,詳察聖候爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則一樣。而待下敎入侍,宜矣。
口傳下敎于藥房曰,昨日寒殿,終日殿座,故似疲勞,待下敎爲之。
李喆輔啓曰,大司憲朴弼周,執義尹鳳九,掌令韓元震,持平閔遇洙在外,掌令許采擧條未下,持平曺命采牌不進。今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等中日習射,請出標信。傳曰,知道。
兪健基啓曰,左承旨李普昱,右副承旨鄭履儉,今日不爲仕進,竝卽牌招,何如?傳曰,允。
李命坤啓曰,檢閱吳彦儒·鄭元淳,旣有只推之命,待明朝牌招察任,何如?傳曰,允。
李喆輔啓曰,今日省鞫,兩司無進參之員。除在外·處置擧條未下外,未肅拜人員,竝卽牌招,以爲進參之地,何如?傳曰,允。
又啓曰,省鞫遷就,事甚未安。今日政,新除授臺諫待下批,竝卽牌招,以爲進參之地,何如?傳曰,允。
李命坤啓曰,司書任,以其親病,陳疏徑出。原疏纔已捧入矣。所當直捧禁推傳旨。而此與無端徑出有異。推考警責,何如?傳曰,允。
李喆輔啓曰,修撰元景淳,移拜臺職,玉堂上下番俱空,事甚未安。應敎閔百行,由限已過,卽爲牌招。今日政,新除授玉堂,一體牌招,以爲推移入直之地,何如?傳曰,允。
兪健基,以吏曹言啓曰,新除授鏡城判官李彙恒呈狀內,素抱風眩之疾,每當寒節,輒復增劇,又於中路,馬跌氷磴,連人墜落,脚骨違節,日漸危篤,滿身浮高,萬無復起爲人之望,斯速入啓處置云。身病果如是危重,則不可等待其差歇。依例罷黜,何如?傳曰,允。
吏批啓曰,新除授鎭川縣監李廷燮呈狀內,疾病沈重,居常凜綴,又添關格,方其劇時,頃刻欲絶,無非種種危死之症,特諒病狀之難强,斯速入啓變通云。身病果如是危重,則不可等待其差歇。依例罷黜,何如?傳曰,允。
有政。吏批,行判書李箕鎭牌不進,參判元景夏在外,參議尹汲進,同副承旨李喆輔進。
兵批,判書徐宗玉進,參判魚有龍病,參議權爀入直進,參知金相奭病,右承旨李命坤進。
吏批啓曰,判書李箕鎭牌不進,參判元景夏受由在外。小臣獨政未安,何以爲之?敢稟。傳曰,只出緊任。
兵批啓曰,閫帥多窠,今當差出,而擬望之人乏少,水使守令,竝擬,何如?傳曰,允。
吏批,以趙迪命爲大司諫,元景淳爲獻納,趙重晦爲正言,南有容爲文學,尹鳳朝爲副提學,李台重爲校理,金尙迪爲副修撰,朴弼均爲漢城右尹,安克孝爲兵曹佐郞,朴鳳漢爲監察,尹德春爲南部都事,閔百行爲南學敎授,申命相爲驪州牧使,禹洪龜爲利城縣監,洪鏡輔爲吏曹正郞,許錫爲鏡城判官,朴弼正爲鳳山郡守。
兵批,以金聖應爲知訓鍊,鄭壽松爲訓鍊都正,柳復明爲同知,柳春瑞·鄭東羽爲僉知,洪元益爲都摠管,西城君焯爲分副摠管,宋徵泰爲兼五衛將,鄭汝稷爲宣傳官,鄭運喆爲宣傳官,李行謙爲訓鍊僉正,李蓁爲訓鍊判官,趙光鎭爲訓鍊主簿,鄭纘述爲黃海兵使,申思冏爲南兵使,趙國彬爲慶尙右兵使,尹得運爲副率,柳潗爲部將,金得煜爲武兼,沈若淳爲慶德假衛將,成碩禧爲都摠經歷,尹彙貞·鄭亨復·李成中·金相斗爲副護軍,李益炡·洪景輔·鄭益河·韓師得·權瑩·李台重·兪彦民爲副司直。
李喆輔以嘉禮都監郞廳,以都提調意啓曰,都監事役浩繁,趁期擧行,勢甚緊急,都廳不可不備員檢督。而弘文館應敎閔百行,輪直晝仕之際,不得專意察任。依前例除本司使之仕進,何如?傳曰,允。
李命坤,以禮曹言啓曰,今此王世子嘉禮後,翌日陳賀事,旣已啓下矣,自前陳賀時,各道例有方物物膳封進之規,大殿·大王大妃殿·中宮殿·世子宮方物物膳,一依冬至物目數封進之意,分付諸道及開城府,何如?傳曰,允。
傳于鄭履儉曰,頃者右相所達車子,欲於見後下敎矣,政院留置之矣,最近軍營所在者入之,勿出朝報。
兪健基,以吏曹言啓曰,童蒙敎官羅蔘呈狀內,身病甚重,不得察任云。依例改差,何如?傳曰,允。
李普昱,以戶曹言啓曰,田稅上納,自有期限,法不當違越。而壬戌條河東稅米太竝四百二十二石零,信川稅米太竝二百五十六石零,今年幾盡初不上送。信川庚申條詳定作錢一千五百五十兩,辛酉條田稅作錢一千一百六十三兩,前後催促,不啻屢次,而尙今不納,極爲駭然。不可無飭礪之道。兩邑當該守令,依事目拿處,何如?傳曰,允。
李喆輔,以兵曹言啓曰,今十一月二十四日,幼學李國佐稱名人,自丹鳳門入來,差備門外擊錚。極爲駭愕。令攸司,囚禁治罪。同門守門將皮光麟,常時不能禁斷雜人,以致闌入,亦難免其責。推考,何如?傳曰,允。
又以義禁府言啓曰,黃海兵使李希夏,慶尙兵使洪德望,鳳山郡守李喜夏,南陽府使鄭來周等,竝令該府處之事,傳旨啓下矣。李希夏·洪德望,時在任所,交龜後依例發遣府都事拿來,李喜夏·鄭來周,以兼營將守令,具在任所,交代後發遣府書吏拿來,何如?傳曰,允。
又啓曰,卽者禁府都事,以委官意來言。今日省鞫,因諫院不備,不得爲之云矣,敢啓。傳曰,知道。
副司直趙觀彬疏曰,伏以臣徒感不棄之恩,反昧難容之勢,乍膺重務,旋遭危言,畢竟薄勘,知出慈天之曲庇,臣誠以罪爲榮,不知攸酬。曾未幾何,恩敍特降,繼而有經筵兼銜之除,臣於是,尤不勝懷恩感誦之至。向者相臣之所罪臣者,在於揀單一事,而臣旣陳暴於禮官時疏,則今何必更提屑屑也?凡人之被他迫逐者,多不免慍色,以加憤辭以爭,而臣則反以前後所遭,視爲至幸底事,蓋臣才甚鈍滯,病且摧剝。數月莅藩,殆至瘝務,五日掌賦,已覺耗神,於公無補益之望,以私有溘盡之憂,而兩相臣之互爲辛勤之言,借以優游之便者,毋論其意之如何,亦可謂見待太厚矣。前冬納符,未嘗有較辨之語,今者被斥,雖有大於此,但宜笑謝而已。第臣有竊自傷悼者,臣之從前冒出,只爲感戴主恩,少酬萬一,而隨處顚沛,自效無地,終又猝陷大罪,負國爲案。臣方惴惴焉憂死不贍,遑遑乎思退不暇,而唯是苦心難泯,餘景易抛,雖本分歸山,將齎不瞑之恨矣。且臣於頃日臺疏中,經筵輪差之說,實有所不自安者。君德成就之責,本非如臣謏學所可稱塞,在昔濫叨,已極可羞,今豈可諉以累經,晏然爲苟冒之計乎?玆敢略陳短章,仰暴危懇。伏乞聖慈,俯垂矜諒,亟命先遞臣所帶之任。仍命攸司,重勘臣孤恩負德之罪,使公法有行,私義無愧焉。臣無任隕越祈懇之至,謹昧死以聞。答曰,省疏具悉。其何撕捱者?卿其勿辭,卽速察職。
司書任疏曰,伏以臣於直中,得聞臣父自昨夕,忽有膈滯之症,仍成寒戰,乍止乍作,有時昏塞,加以勺水輒吐,兩便不通,常時綿綴之氣,又復落下數層,實有頃刻凜凜之慮。臣接家信於門鑰旣下之後,心神飛越,不能自定,終宵繞壁,待到天曙。敢暴懇迫之私,仰陳孝理之下,急於歸視,徑出禁扃。伏乞聖慈,天地父母,俯賜矜察,亟命鐫遞臣見職,俾得便意救護,以伸至情,仍治臣擅離之罪,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
上在昌德宮。停常參·經筵。
初昏,彗星見於壁宿度內奎宿之西,而大小形色,與昨無異,尾長二尺許,指艮方。
鄭俊一啓曰,備邊司郞廳來言。今日賓廳坐起日次,而纔經登對,無時急稟定事,不得來會云矣,敢啓。傳曰,知道。
李喆輔啓曰,小臣省鞫坐起進去下直。傳曰,知道。
鄭履儉啓曰,賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
李命坤啓曰,應敎閔百行,以嘉禮都監郞廳,除本司出去,卽今玉堂上下番俱空,事甚未安。校理韓翼謩,由限已過,卽爲牌招入直,何如?傳曰,允。
以副修撰金尙迪牌不進,禁推傳旨,及檢閱吳彦儒·鄭元淳牌不進,罷職傳旨,傳于鄭履儉曰,竝推考傳旨捧入。
李命坤啓曰,副修撰金尙迪,檢閱吳彦儒·鄭元淳,旣有只推之命,竝卽牌招察任,何如?傳曰,允。
兵曹口傳政事,以黃景源爲副司果。
傳于鄭俊一曰,事易了當,而有此遲滯,必是問事郞廳,不爲速書之致,申飭。
傳于鄭履儉曰,省鞫姑罷。
又傳曰,省鞫今日則晩後爲之,故如此,明日則趁早開坐事,分付。
鄭俊一,以兵曹言啓曰,禁軍來甲子春夏等都試,因政院及本曹有故,不得設行,今已過時。當此隆冬,勢難擧行。自前如此之時,有仍停都試,設行祿試射之規。今亦依此擧行,何如?傳曰,允。
又以義禁府言啓曰,咸鏡道文川郡投畀罪人朴春普,放釋,承傳啓下矣。放送之意,分付本道,何如?傳曰,允。
鄭履儉,以宣惠廳言啓曰,本廳庫舍營建所用木物,參酌磨鍊,給價於木商,入送峽中,私養山買取木物流下時,收稅勿侵之意,草記蒙允後,亦已分付于江原監營,而木物中高柱次十八尺不等,他無貿得處,麟蹄縣寒溪洞禁松處,昨年因耆老所內司工曹所報,自廟堂許斫後,尙多餘數云。其中高柱木一百二十株,分付地方官,使定監色斫伐,而所入役糧,則以該邑本廳納大同中,磨鍊出給,明春解氷卽時,作筏上送之意,分付本道,何如?傳曰,允。
李命坤,以觀象監官員,以領事提調意啓曰,星變測候官,以前校理李昌誼,吏曹正郞尹得載,前持平趙明鼎啓下矣。其中李昌誼·趙明鼎,竝在外,上來遲速難期,今姑改差。其代,以副修撰金尙迪,前持平黃景源差下,而黃景源則時無職名,令該曹,口傳付軍職冠帶常仕,何如?傳曰,允。
又啓曰,曾經翰林人員單子,旣已啓下矣,應頉外,依節目令該曹,口傳付職,仍卽牌招擧行,何如?傳曰,允。
吏曹口傳政事,以金時粲·元景淳·林象元·黃景源·趙載德·趙明鼎·趙雲逵·兪彦好,爲兼春秋。
鄭俊一,以義禁府言啓曰,河東府使元重采,信川前郡守金相圭·兪崶·鄭東游等拿處傳旨,啓下矣。金相圭·兪崶·鄭東游等,今方待命,卽爲拿囚。元重采,時在任所云,依例發遣府羅將,拿來,何如?傳曰,允。
戶曹參判權疏曰,伏以臣於地部新除,顧無必辭之義,且當親臨慮囚之日,不得不承命肅恩,入侍筵席,獲近耿光於三朔離違之餘,區區榮感,有不能自已。第臣向來所遭臺言,揣量才分,誠有萬萬惶愧者。在臣私義,斷無冒進之望。此臣所以連章哀籲,必欲遞免者也。中間大僚箚陳筵奏,實出不欲遐棄之意。前後聖敎,蓋亦在於無遺簪履之盛眷,臣豈不知趨承之爲恭,違傲之爲罪?而宥密之選,何等峻望,改差之請,何等重劾,今若耐彈行公,盤礴舊席,則眞是不識世間羞恥之一鄙夫,安得免劉綿花之譏哉?臣雖奊詬無恥,不忍以此身蒙此辱也。噫,士大夫一進一退,非徒爲一身之事,而所處得失,關係風化非細。今臣犬馬之齒,已六十九矣,環顧平生,無一可取,而然於廉恥一節,不欲自壞,擧平生而盡棄之也。反復思量,終莫省一條可進之路。玆敢更申前懇,仰籲宸聽。伏乞聖慈,天地父母,曲垂鑑諒,亟許刊汰所帶籌堂之任,以重官方,以靖私義,不勝幸甚。臣無任屛營祈懇之至。謹昧死以聞。答曰,省疏具悉。卿勿過辭,其速行公。
兼說書金陽澤疏曰,伏以臣於日昨,猥上陳情之疏,冀蒙許遞之命。聖批敦勉,不賜允可。臣且感且惶,靡所措躬。情勢旣苦,理在必遞,召試有命,義難冒膺,乃敢更申控辭,仰暴衷情,而喉院阻搪,使不得呼籲於天地父母之前。徊徨抑塞,引却退縮,而終至屢犯違傲,恭俟嚴誅。聖度天大,罰止問備,是豈微分之所敢安哉?感激恩數,他不暇顧,冒沒承命,粗伸叨謝之忱,而反顧素守,慙恧多矣。臣旣黽勉暫出,則固當一登离筵,與聞講劘之義,而鹵質無聞,不足以仰裨溫文之德,褊性難矯,不忍以混側薰蕕之器。此非但自分已固,抑亦擧朝之所共知,其不可冒居也決矣。苟使臣,唯以分義爲懼,奉承爲恭,放倒其大防,追逐於榮塗,則唾點之譏,群起而迭斥,將不見齒於周行。殿下於此,雖欲終始寬暇,左右庇覆,恐不可得矣。噫,遭遇明時,出入淸禁,人臣之至榮,臣雖愚騃,豈無是願?而惟其窮畸之蹤,觸境而難便,執守之義,劃志而莫變,抑而行之,必發狂疾。此所以不避僭越,申籲而不知止也。伏願聖明,先遞臣所帶之職,仍治臣累瀆之罪,使公法私分,兩得其所,不勝萬幸。臣無任屛營悸慄引領俟命之至,謹昧死以聞。答曰,省疏具悉。爾其勿辭察職。
上在昌德宮。停常參·經筵。
申時,月有左珥,初昏,彗星見於壁宿度內奎宿之西,而星體大如王良星,尾長二三尺許,色淡赤,指艮方。
鄭俊一啓曰,大司憲朴弼周,執義尹鳳九,掌令韓元震,持平閔遇洙在外,掌令許采服制,持平一員未差。今日以監察茶時之意,敢啓。傳曰,知道。
以校理韓翼謩,副修撰金尙迪牌不進,禁推傳旨及檢閱吳彦儒·鄭元淳牌不進,罷職傳旨,傳于李命坤曰,竝只推,牌招。
又啓曰,兼春秋金時粲·林象元·趙載德·趙明鼎·兪彦好,時無職名,令該曹,口傳付軍職,何如?傳曰,允。
兵曹口傳政事,以金時粲·林象元·趙載德·趙明鼎·兪彦好爲副司果。
李命坤啓曰,副提學尹鳳朝,時在京畿高陽地,校理李台重,時在公洪道結城地,竝斯速乘馹上來事,下諭,何如?傳曰,允。
傳于鄭俊一曰,今日以嘉禮儀註,有下敎事,省鞫開坐,姑爲停止,而此下敎,勿出朝報。
傳于李命坤曰,朝見儀註,有下敎事,辛卯謄錄,禮判持入事,分付。
又傳曰,禮判入來後,卽詣閤外。
鄭俊一,以備邊司言啓曰,驪州,以畿內大邑,近甚凋弊,今年農形,亦且失稔。而本州牧使李成中,移拜臺職矣,臺職今已遞改,荒歲弊邑,遞易可慮。特爲仍任,何如?傳曰,允。
吏曹口傳政事,以鄭世章爲珍島郡守。
鄭俊一,以禁衛營言啓曰,來甲子二月當九番右部左司屬全羅道五哨軍兵,甲子正月二十五日,京中逢點。依例準二朔立番,十一番·十二番海西別驍衛,一體調送,逐朔立番之意,兩道監·兵使處,預爲知委,何如?傳曰,允。
又以禁衛營言啓曰,來十二月當八番右部前司屬全羅道五哨軍兵逢點實數六百五十二名,九番海西別驍衛四十七名,步軍標下一名,已爲點閱整齊。來十二月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以御營廳言啓曰,今此下番別馬隊別破陣試才償格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西四番別馬隊五十名,標下軍一名,已爲逢點整齊矣。來十二月初一日,與東營入直三番別馬隊替代後,舊軍放送之意,敢啓。傳曰,知道。
判尹李夏源疏曰,伏以臣以八耋耗及之年,癃廢之疾,日加月添,貼委床笫,飾巾待盡,雖幸一息支延,姑得無事,而亦不可謂之生也。至如西樞漫職,猶不可一日虛帶,再陳短章,悉暴情懇,聖鑑遺燭,至以勿辭上來爲敎。臣誠迫隘惶懍,罔知攸措。不自意京兆新命,又及此際。不知聖明,奚取於垂死積逋之臣,至有此千萬不敢當之異恩也?臣實自憐其平生言行,不能見孚於君父,而十餘年所陳許多實病之狀,懇迫之辭,不過爲假飾例讓之歸。厚誣天聽,屢被誤恩,反顧恧蹙,寧欲溘然而無知也。顧此所叨之職,地望之隆,不但亞於六卿,管察五部軍民,兼關八路訟牒,責任之重,固何如也?雖耳目聰明之人,年紀如臣耄荒,疾病如臣癃固,則揣己量分,固難承當,而況臣重聽短視之症,老而愈劇。目不辨靑黃之色,耳不分雷鼓之響,脊背酸引,肢脚痿麻,起居運動,亦必須人,其不能聽詞訟閱簿牒,奔走於卯酉之役也決矣。且自月前,重感寒疾,氣息喘喘,特一縷未絶,官職去就,猶屬第二件事耳,一謝恩命,斷無其望。分義虧缺,萬殞猶輕,若使臣所帶之職,一日二日,未卽遞易,則府中劇務,委屬可慮,此其勢必須趁速變通然後,公私無狼狽之患矣。聞命之日,宜卽控籲,以爲亟遞之圖,而忽於日昨,酷遭同堂弟新及第臣最源之喪,悲疚薰心,調將失宜,病轉危劇,昏仆累日。一疏陳懇,尙此稽遲,罪上加罪,尤萬萬矣。今始倩人構疏,冒死呼號,從縣道上聞,惟聖明,俯察而亟許焉。臣無任屛營祈懇之至,謹昧死以聞。答曰,省疏具悉。卿勿過辭,卽速上來行公。
癸亥十一月二十六日巳時,上御宣政殿。禮判入侍時,禮曹判書閔應洙,右承旨李命坤,假注書朴師訥,記事官李敏坤,編修官李昌碩,進伏訖。李命坤曰,上番兼春秋李敏坤入侍命下之後,未卽來待矣。追後入侍之意,已爲分付,而不可無警。推考,何如?上曰,依爲之。擧條上曰,謄錄,禮判持來耶?閔應洙曰,持來矣。上曰,禮判讀而達之,可也。閔應洙讀訖。上曰,頃已下敎于大臣矣。朝見後,餽嬪之禮,此以姑餽婦之事。而今番慈殿餽之,則中宮則壓尊,似不可同日餽之矣。如此則果盤,似爲二器,而儀註中以三器爲之,一器則似當拔之矣。閔應洙曰,如是爲之,則此當下詢大臣爲之之事矣。上曰,卿退出後,問議于大臣爲宜也。中宮則翌日饋之好矣。同日爲之,則終涉壓尊。若執贄之禮,則是在下者爲之。故同時獻之,無壓尊之嫌,而饋嬪則唯慈殿爲之,似合於禮矣。問議于大臣,後日登對,更爲達之爲宜也。閔應洙曰,暇脩棗栗撤出時,大殿則東出之,中宮殿則西出之。而辛卯年大妃殿,亦西出之。今番何以爲之耶?上曰,大王大妃殿則北出之,似好矣。閔應洙曰,向日進宴時,大王大妃殿陞殿時,大殿·中宮殿,先已陞殿矣。朝見時則何以爲之耶?上曰,依進宴儀爲之,可也。上曰,俄者下敎事,問于大臣,可拔則卽拔於儀註,不可拔則更爲稟達爲宜矣。上曰,設饌事,何以爲之耶?閔應洙曰,設於案矣。上曰,予案則以進宴時所用用之,其他則使都監造入矣。上曰,常時朝見禮時,予與中殿,坐交椅矣。儀註中,大王大妃殿下,設交椅三字,書入,可也。上曰,親迎時往來所由之門,以何門爲之耶?閔應洙曰,姑未定之矣。上曰,親迎來時,欲不由建陽門,則將由何門爲好耶?俗說謂路不踰嶺,此說誠可笑。而所謂建陽嶺,果何處耶?閔應洙曰,此是建陽門路而豈爲嶺耶?不過稍有山脈矣。上曰,以稍有山脈,亦謂之嶺,則其脈到處有之,何能盡避?誠爲可笑。而自延陽門入之,亦似無妨矣。仍命書傳敎曰,今番世子親迎時,仁政殿臨軒,醮禮後,依前以仁政東夾,由敦化東夾作行。而回來時,外門則敦化東而由進善·肅章,以集英門入,嬪宮,以敦化東夾,入由進善·肅章,自延陽門入。朝見時,自禮賢門,由集賢門,當爲作行。其令該曹,依此擧行。李命坤書訖。上曰,注書出去。延陽門之延陽,是何字問來矣。朴師訥,出問入達。上又命李敏坤,出問禮賢門爲何字。李敏坤,承命出去。上曰,李敏坤誰也?李命坤曰,實注書被薦,而見斥之人也。大君子孫云,被論冤矣。上曰,此是嚴瑀所謂來歷不明之人乎?閔應洙曰,不但大君子孫,中間亦多冠冕云矣。上曰,領相習於儀註矣。其儀註,問于領相,可拔則節目卽爲修入,不可拔云,則更爲,稟處爲好,必於今日,見諸大臣議之,可也。李敏坤,問門名而入達。諸臣退出。
上在昌德宮。停常參·經筵。
下直,金浦郡守尹審。
夜一更,彗星見於壁宿度內奎宿之西,星體與色,比昨無異,尾迹稍長三四尺許,指艮方。
李喆輔啓曰,大司憲朴弼周,執義尹鳳九,掌令韓元震,持平閔遇洙在外,掌令許采服制,持平一員未差。今日以監察茶時之意,敢啓。傳曰,知道。
鄭俊一,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
以校理韓翼謩,副修撰金尙迪牌不進,禁推傳旨及檢閱吳彦儒·鄭元淳,兼春秋林象元·黃景源·兪彦好牌不進,罷職傳旨,傳于李喆輔曰,竝推考傳旨捧入。
又啓曰,今日省鞫出令,而諫院多官,或在外·或未差·或未署經·或陳疏未承批,無進參之員,有闕之代。政官卽爲牌招開政,以在京無故人差出。仍卽牌招,以爲進參之地,何如?傳曰,允。
又以政官牌招啓辭。傳曰,今若開政,則必致夜深,待開門牌招開政。
李命坤,以禮曹言啓曰,王世子嬪朝見禮儀註中,醮禮一節,依下敎問議於諸大臣,則大臣之意,略有不同,待後日登對時,更爲稟定,何如?傳曰,允。
李喆輔,以備邊司言啓曰,卽見漢城府報狀,則枚擧北部奉事鄭再河所報,以爲今月十七日夜,部屬司宰〈監〉契獨樂亭居幼學沈公良家豬一口,爲虎所噉,去處推尋,則北岳山下屛風巖近處,有虎跡,雪上有血點,豬之頭足,猶存,自白雲洞至彰義門南邊,亦有虎跡,女城蓋石之上,有蹲坐之迹,北岳山西麓巖下,有虎糞云矣。王城之內,有此虎患,事極驚駭。卽令三軍門,擇送善放砲手,推尋踪跡,期於捕捉爲宜。以此,分付,何如?傳曰,允。
又啓曰,卽者禁府都事,以委官意來言。今日省鞫,因諫院不備,不得爲之云矣,敢啓。傳曰,知道。
上在昌德宮。停常參·經筵。
辰時,自巽方至乾方地動,夜一更,彗星見於壁宿度內奎宿之西,而星體大如王良星,尾長三四尺許,色淡赤,指艮方。
李喆輔啓曰,大司憲朴弼周,執義尹鳳九,掌令韓元震,持平閔遇洙在外,掌令許采服制,持平一員未差。今日以監察茶時之意,敢啓。傳曰,知道。
李普昱啓曰,右承旨李命坤,左副承旨鄭俊一,今日不爲仕進,竝卽爲牌招,何如?傳曰,允。
李喆輔啓曰,校理韓翼謩,副修撰金尙迪,兼春秋林象元·黃景源·兪彦好,檢閱吳彦儒·鄭元淳,旣有只推之命,竝卽牌招,何如?傳曰,允。
又啓曰,今日政,新除授玉堂待下批,卽爲牌招,何如?傳曰,允。
李普昱啓曰,都承旨兪健基外四寸妹幼學李運翊妻孺人許氏身死,服制已行四日,出仕,何如?傳曰,允。
吏批啓曰,長陵參奉李命熙呈狀內,身病甚重,不得察任云。依例改差,何如?傳曰,允。
又啓曰,本曹正郞洪鏡輔呈狀內,身病甚重,不得察任云。依例改差,何如?傳曰,允。
有政。吏批,行判書李箕鎭進,參判元景夏在外,參議尹汲進,右副承旨鄭履儉進。啓曰,玉堂闕員,今當差出,而擬望之人乏少,相避竝擬,何如?傳曰,允。
吏批,以任震夏爲司諫,趙明鼎爲持平,趙台祥爲正言,趙暾爲兵曹佐郞,宋能相爲造紙別提,尹鳳九爲進善,李廷瑗爲司饔主簿,申泓爲繕工主簿,韓德咸爲司畜別提,宋儒文爲永禧殿令,李秉常爲平市提調,金鎭商爲司譯提調,趙觀彬爲掌樂提調,李昌誼爲兼東學敎授,尹光毅爲副校理,李宜哲爲童蒙敎官,李思勗爲鎭川縣監,尹澤休爲保寧縣監,成大烈爲平安都事,林志浩爲寧陵參奉。
兵批,判書徐宗玉病,參判魚有龍入直進,參議權爀病,參知金相奭病,右副承旨鄭履儉進,以申命相爲副護軍。
李喆輔啓曰,新除授副校理尹光毅,時在京畿廣州地,斯速乘馹上來事,下諭,何如?傳曰,允。
又以禁衛營言啓曰,備邊司啓辭內,卽見漢城府報狀,則北岳山下彰義門近處,虎患非常,至有人家豬口嚂殺云。王城之內,有此虎患,誠爲驚駭。令三軍門,擇送善放砲手,期於捕捉事,命下矣。本營善放砲手六十名,將校二人領率,明日曉頭定送之意,敢啓。傳曰,知道。
又以訓鍊都監言啓曰,因備邊司草記,北岳山下有虎患,卽令三軍門,擇送善放砲手,推尋踪跡,期於捕捉事,允下矣。都監善放砲手八十名,將官率領,明日曉頭,發送跟捕之意,敢啓。傳曰,知道。
又以御營廳言啓曰,因備邊司草記,北部奉事所報內,今月十七日夜,司宰監契獨樂亭居幼學沈公良家豬一口,爲虎所噉,北岳山下屛風巖近處,豬之頭足猶存,自白雲洞至彰義門南邊,亦有虎迹云。城內有此虎患,極爲驚駭。卽令三軍門,期於捕捉事,命下。本廳將校,率領牙兵五十名,明日曉頭定送,與訓局·禁營,合力跟捕之意,敢啓。傳曰,知道。
又以禁衛營言啓曰,本廳前哨軍平康居蔡五丁爲名漢,數日前入直建陽門,以其諺書情願,付之於肅章門扉,爲他軍卒所覺,知持其諺書來納,而以白紙三折,書其飢寒勞苦之狀而已。臣又親自按問,則此由於峽民愚迷之致,而別無他意,且其情願中,旣書姓名,則與匿名訐人者有異,而考諸律文,罪不過事理,重杖八十,故自臣營,各別重棍二十度,以爲懲礪之地。臣待罪將任,不能董飭軍卒,致有此怪駭之事,不勝惶恐之意,竝以敢啓。傳曰,知道。
鄭俊一,以禁衛營言啓曰,前持平曺命采,本營郞廳啓下,而時在罷散中,令該曹,依例付軍職冠帶常仕,何如?傳曰,允。
李喆輔啓曰,卽者禁府都事,以委官意來言。今日省鞫,不但諫院差出後,日勢已暮,臣亦有難安情勢,不得爲之。明日三覆相値,再明日晦日,三明日朔日,亦不得爲之云矣,敢啓。傳曰,知道。
又傳曰,以趙重晦事,有下敎者,此時不可如此入來之意,遣史官,傳諭領·左·右揆。
又啓曰,左議政宋寅明,方到闕下,送言以爲,臣於臺疏,亦有難安情勢,而特敎宣召之下,不敢偃然退處。今將待令闕下,而更鼓已深,留門出入,將至達曉,不但有妨於靜攝,亦恐聽聞驚惑。姑留闕下,待早朝揚對之意,冒死敢稟之意,令本院微稟,故敢啓。傳曰,知道。
又傳曰,所當書下,而不爲書下有意矣。如此之時,不可如此撕捱。領·右揆入來事,更遣史官傳諭。
上在昌德宮。停常參·經筵。
夜二更,彗星見於壁宿度內奎宿之西,而形色大小·尾跡長短,比昨無異,指艮方。
李喆輔啓曰,大司憲朴弼周,執義尹鳳九,掌令韓元震,持平趙明鼎,閔遇洙在外,掌令許采疏批未下。今日以監察茶時之意,敢啓。傳曰,知道。
右議政趙顯命,書啓後,傳于兪健基曰,當爲書下,而不爲書下有意,如此之時,不可若是撕捱,趙重晦事,有下敎者,入來事,遣史官更爲傳諭于右議政。
領議政金在魯,書啓後,傳于李命坤曰,當爲書下,而不爲書下有意,如此之時,不可若是撕捱,趙重晦事,有下敎者,入來事,遣史官更爲傳諭于領議政。
鄭俊一啓曰,卽者右議政趙顯命,今方待命於金吾門外,使錄事,來納命召,何以爲之?敢稟。傳曰,命召遣史官傳授。
李喆輔啓曰,卽者禁府都事來言,右議政趙顯命,有難安情勢,待命於金吾門外云矣,敢啓。傳曰,勿待命事,遣史官傳諭。
又以義禁府言啓曰,公洪監司狀啓據,刑曹粘目內,兵馬虞候洪有源,移本府處置事,允下矣。洪有源,時在任所云。依例交代後,發遣府羅將拿來,何如?傳曰,允。
癸亥十一月二十九日辰時,上御熙政堂。諸臣置三覆文案,先爲引見入侍時,左議政宋寅明,行吏曹判書李箕鎭,行議政府左參贊鄭錫五,兵曹判書徐宗玉,刑曹判書李宗城,漢城左尹吳光運,戶曹參判權,刑曹參判徐命彬,工曹參判李重庚,禮曹參議趙明履,刑曹參議李道謙,正言趙台祥,行都承旨兪健基,左承旨李普昱,右承旨李命坤,左副承旨鄭俊一,右副承旨鄭履儉,同副承旨李喆輔,假注書朴混源·朴師訥,記事官李敏坤,編修官李昌碩,進伏訖。上曰,推考房進來。李喆輔進伏。上曰,俄者諸臣之以時服入侍事,分付之意,下敎于中官,而中官不爲分付,以致諸臣之以啓覆服色入侍。極爲駭矣。當該中官,令該府處之,而中官拿處,每是薄勘,故怠緩之習如此。以徒配律從重勘處,可也。擧條宋寅明進伏曰,近日日候不調,聖體若何?上曰,人事如此,時氣何怪?予在此位,時氣何以可調乎?宋寅明起伏曰,大王大妃殿氣候,若何?上曰,近間差勝矣。宋寅明曰,王世子氣候,何如?上曰,好過矣。上曰,予無可見卿等之顔,而予已有定意,有欲一諭於卿等者矣。卿等或謂予有所動,而今予非動矣。予雖無學問工夫,讀書數十年,豈不知動之爲不好耶?予有苦心,今日當不諱首尾而言之。卿等若不聽予言,則是負予也。訓諭中亦已言之,而幾年調劑,今猶若此,今無可爲之道矣。卿等之爭鬨,於予何關?一進一退,用予手段,豈不快矣?而必欲竝用三黨,是予苦心也。臨御以來,見辱於黨人,今幾遭矣。予於金聖鐸事,心寒骨冷,所謂適庶二字,卿等不知其所從來者,必多矣。此乃李玄逸之言,而尙今痛駭不忘者也。黨中雖有無狀之人,而不必皆然,故所以竝用諸黨,而趙尙絅所謂其祖上,有惡子孫何知之說是矣。今則予無可爲之道,而精神如灰,只存形殼,黨習依舊,調劑無效,予將何爲?臨事之際,胸中沓沓,如有物凝結者然,雖欲更臨此位,將何爲哉?仍笑而敎曰,元景夏,自以爲非國戚,而欲自疎外,此事予常過甚,而其爲國苦心,予實嘉尙矣。又敎曰,元良執贄之禮漸近,其年又將十歲,惟是之待,更無他策矣。予雖涼德,豈是徑情直行之人乎?故相臣李光佐,請加一大字,而予猶不許矣。爲私親一次親祭,有何害義?而趙重晦之疏,侮辱太甚,豈不痛恨乎?宣廟時,欲親祭於大院君,其時玉堂,有所爭執,而先正臣李珥,責其玉堂云。此豈可沮止之事乎?仍拍床嗚咽,玉音斷續矣。又敎曰,予於私廟,有何祭文,自外製進之事乎?有何祭物,自外備入之事乎?向日北郊禱雨時,路由私廟,張鵬翼不欲下馬。逶迤作路,下馬私廟,是亦何害之有耶?予之前後展拜,多是歷路入之,而趙重晦,以其惡朝廷惡大臣,必欲脅持其君,斥逐大臣,故以太廟使价事,勒成大臣之罪案,而中間又以私廟事爲言,欲使予,難於爲辭,不得開口,救大臣之計也。其情態,誠極巧憯矣。渠父趙榮福,以建儲時承旨,書延礽君三字,以此因宦寺張世相冀望加資者也。重晦以如此人之子,焉敢論到於予之爲親至情乎?鄙矣陋矣。卿等或謂予過矣。而予今自靖之外,已無他道。予之見卿等,畢於今日矣。卿等須與元良,烹重晦,以慰予心,是所望也。宋寅明曰,臣於其疏,亦有可嫌,而自聞其疏之入啓,深憂聖心之或有激惱,往復僚相,相與悶慮之際,特召之命,出於半夜。臣之嫌端,不敢暇顧,卽爲進詣闕下,半夜入侍,似有聽聞之驚惑,故待朝入侍矣。重晦之疏,臣亦略聞梗槪,而不過年少不知事之致耳。此一妄人,無足論責,而不敢聞之敎,至於如此,此非平日所望於殿下者也。上曰,展拜私廟,是至情所在,人子報本之道,有何不可?而反受侮辱至此,豈不痛骨乎?宋寅明曰,聖上雖不下敎,臣豈不知耶?累次展拜,固知聖心之出於至情矣。殿下於太廟則雖欲頻謁,事體嚴重,有不可無時展拜,而至於私廟,則數次展拜,不過出於家人禮。家人禮,固與太廟之禮有異矣。宣廟朝先正臣之責玉堂也,亦曰家人禮爲之,有何所妨云云。其言極當矣。上曰,家人禮之說,是矣。宋寅明曰,萬物雖有善惡之不齊,而天地之道,一以包容爲德矣。人君當以天地自處,如此之類,雖有妄擧,固當包容,靜以處之爲好矣。況當天災疊見之時,必思鎭定世道,無或有過中之擧,而今日下敎,多是臣子不敢聞之敎,而使一國臣民,莫不震迫。殿下何忍爲如此之敎耶?上曰,其疏上及高廟,次及私廟,下及於匪風下泉之義,使人欲難於開口,其計極其巧慝矣。宋寅明曰,其疏多不成說,無足深責矣。以太廟奉審事言之,太廟奉審,例是提調爲之,而或提調有故,事勢不得已然後,都提調始乃爲之。若至於都提調替行之時,則其勢自不得不過其當月矣。以右揆事言之,皇恩罔極之說,實是孟浪之言,而五十里祗迎,則彼中節目,如是云,烏得不爲乎?此皆浮薄之輩,不知事理之致,重晦豈無罪罰?而不過愚妄之事,且官旣諫職,則聖上,必須含容,無或至殺戮諫臣之擧,是臣之望也。重晦不過年少兒輩,而好名之致矣。上曰,重晦豈兒乎?今世之兒,年過十歲,則食色之慾,已無不知,重晦豈兒乎?且非好名,而實是黨心也。李箕鎭曰,小臣耳聾,故下敎辭意,不能領會,而此必趙重晦疏事也。重晦疏,臣未得見,不知辭意之果何如,而指斥大臣太過云。似不知事之致。而聖敎如此。臣等不勝震惶矣。上曰,其意以予隱然歸之於重私廟輕太廟者然,予心當何如也?辱之太甚,而更無南面爲君之心矣。宋寅明曰,狂妄無識之言,何可取信,而發此等敎耶?李宗城·徐宗玉迭奏曰,因一趙重晦之疏,爲此不敢聞之敎。幺麽小臣,不過談笑處分,何其過中之敎至此耶?臣等實爲殿下慨然矣。上曰,趙重晦,不但欲逐大臣,欲以此拑制予也。予之此擧,實出於哀痛矣。徐宗玉曰,俄者大臣所達,精矣。諸臣孰不知聖上之至情?而狂妄一小臣,不知事理,雖有此等之疏,聖上何以遽爲此過中之擧耶?上曰,此豈趙重晦之所自爲者乎?固有根本矣。重晦以召試時,不知作文之人,豈能製此疏乎?重晦之不能自爲辦得,予固知之矣。李箕鎭曰,其在不臆詐之道,根本有無,聖上何必逆斷爲敎耶?上曰,趙重晦不烹之前,予不更臨君位矣。李宗城曰,趙重晦烹不烹,惟當談笑而議之,何必以此動於辭色而罔極之敎,至於如此耶?宋寅明曰,前後不敢聞之敎,亟爲還收。趙重晦之疏,爲先批下後,命召首·右揆,則首·右揆聞此筵敎,必卽震迫入來,仍行三覆後,重晦之罪,從容議處爲好矣。李宗城曰,臣等以三覆入侍,而三覆亦重矣。不敢聞之敎,急急還收後,臣等退出,持文案更爲入侍,先爲三覆,而次論重晦之罪,實爲未晩。下敎急急收還爲望矣。上曰,吳光運何不言乎?無隱達之,可也。吳光運曰,趙重晦疏語,臣未得見,不知果何如,而苟有可罪,則惟當隨其輕重而從容處之,何必以幺麽一小臣之事,至發於聲色,有此不敢聞之敎乎?以聖學之高明,豈不思不遷怒之道乎?亟爲反汗,仍行三覆後,從容處之,宜矣。上曰,必欲抑制其君,乖亂朝廷,豈不巧惡乎?二十年苦心,今皆歸虛矣。宋寅明曰,古語云,見過於父母,則雖婢僕,不可罵之。卽今天災如此,其在事天之道,尤當靜以修之,不動聲色,唯思安帖之道,此實宗社無彊之福。何可動於一重晦,而爲此過擧乎?諸臣一時迭奏曰,前後不敢聞之敎,急急還收爲望矣。兪健基垂涕曰,不敢聞之敎,若不還收,則臣當死於此矣。胸臆結塞,不知所達,唯望還收矣。諸承旨一時迭奏曰,臣等若不得反汗之敎,則皆當死不退去,亟爲反汗爲望矣。李宗城曰,若不反汗,則臣等無可退之理,而三覆亦將停止,豈不憫迫乎?上曰,每事有心然後,可爲矣。以今心事,雖欲慮囚,必無善爲之理。且今日欲爲三覆,則予豈不服公服,而服此服乎?李箕鎭曰,何忍爲此敎耶?古語曰,一言足以喪邦。過中之敎,亟爲反汗,以行三覆爲宜矣。上曰,趙榮福爲玉堂乎?重晦以其見屈於召試,心懷憤鬱,欲以此沽名於黨中,爲玉堂矣。鄙哉鄙哉。且渠亦知時象之難售於予,故,故爲此疏,以辱予而竝及大臣,雖其情態有所憤痛,而予豈爲蟣蝨重晦動心乎?宋寅明曰,孔子,大聖,雖有侵辱者,孔子何曾動心乎?子貢所謂雖有毁之,其如日月何者也?殿下亦大聖,何可動於一狂妄之語乎?上曰,予無學問工夫,何可以孔子事論之耶?李宗城曰,殿下聖學高明,必無動心於趙重晦,而今日之擧,皆是臣等之罪矣。李重庚曰,元良方當沖年,若聞今日之敎,豈無震惶乎?必卽反汗爲望矣。上曰,心中之言,予當無隱言之。予以烹重晦之意,已定于心中,而自占于心曰,予事若過,則天日不晴,予事無過,則天日淸朗。將以此驗之矣。今日天日淸朗,可見予事之無過,而天若助予之乾剛矣。予意已決,若不處分重晦,而但爲三覆,則啓覆罪人,亦必有言矣。予以何顔,爲此啓覆乎?宋寅明曰,殿下有何可嫌可歉之事,而如是爲敎耶?吳光運曰,聖人處事,唯當循理,殿下亦唯從容循理而處之至當矣。重晦疏,不循常理,而殿下亦爲如此過擧,豈是所望哉?唯望循理爲之矣。上曰,此則可謂儒生漫說話矣。徐宗玉曰,其言是矣。權曰,理外無他道矣。惟理是循,則誠好矣。上曰,將有百趙重晦更出矣。宋寅明曰,雖怪氣者無數,惟在聖心之不動矣。上曰,予於諸臣,無無狀之事,而予雖柔弱,予身潔矣。今將爲一建文之外,無他道矣。宋寅明曰,引喩不當,何爲此敎耶?上曰,予於此時不休,更待何時耶?李宗城曰,殿下寶算,如堯倦勤之時。如堯則殿下苦心,猶或奉承,而今日之敎,臣等雖死,決無奉承之理矣。上曰,堯年何可望也?此刑判,只欲沮我之苦心,而將無可行此心之日矣。徐宗玉曰,李宗城之言,雖出震迫之至,而猶或奉承之說,是失言也。此實群下之所不敢言,而殿下亦不可對群下言者矣。上曰,然則予之苦心,無可行之日乎?宋寅明曰,人君雖至尊,亦多有不可任意爲之者。殿下此敎,決無可行之道矣。上曰,如是爲之然後,可以歸拜景廟矣。徐宗玉曰,聖上苦心,非不知之,而此非對群下可言之敎也。如此下敎,亟爲還收矣。上曰,卿等公言之,可也。趙重晦疏,果無巧態乎?宋寅明曰,其心所在,雖不能的知,而兒輩之事,何足責也?上曰,卿言如此,卿等將不烹重晦矣。予當自主張烹之之外,無可奈何。尤所切痛者,此非重晦自爲也,必有根本,予聞壯洞,多怪儒輩云矣。壯洞,是予豐沛,而忍爲辱予至此,豈不痛心乎?李箕鎭曰,聖上如是激惱,諸臣方震越矣。因一重晦,何如是過度耶?吳光運曰,俄以不遷怒仰達。而今因激惱於一小臣,竝使諸臣,莫不震惶,此便爲遷怒矣。上曰,予豈以重晦事,遷怒於卿等乎?世豈有却饌閉閤之君?而況大訓之後,猶敢如是,國將爲國乎?卿等雖以啓覆爲請,而予若以安問狐狸之意,盡爲放釋,則卿等將何爲之耶?李宗城曰,啓覆則條件各異,不必與趙重晦事,同論矣。上曰,趙重晦出後,三覆是薄物細故耳。宋寅明曰,天無竟日之怒,雷霆霹靂,倏爲開霽,臣唯望殿下之體天也。至於三覆之爲不爲,亦是第二件事,下敎反汗,是爲急事矣。上曰,王族爲注書,則輒以來歷不明爲斥,王族代盡後,若過一二代,則將不得爲兩班矣。此亦嚴瑀之偏論,予非揚此抑彼也。宋寅明曰,是不知而然矣。上曰,末後聞知後,爽實避嫌爲可,而但改啓辭措語,而不爲避嫌,非矣。鄭錫五曰,不暇於他事,而唯當急急收還其下敎矣。上曰,卿等退去休息矣。宋寅明曰,下敎不反汗之前,前席一步地,臣等何可少退乎?上曰,卿等退去後,予當下敎,而首·右揆入來,則當更召。卿等入侍,姑爲退待,可也。宋寅明曰,不可退矣。上曰,若姑爲還收而待卿等退出,更爲下敎,亦有何難?還收之請,是文具矣。李宗城曰,古人有牽裾攀檻之擧。此雖臺官之事,而今日之事,不待諫官,勢將至於攀檻之擧矣。趙明履曰,如此事,雖非諫官,豈可不力陳乎?李普昱曰,此等時何論諫官與否矣。上曰,予欲休息,卿等暫退矣。宋寅明曰,聖躬疲勞,水剌漸晩,臣等豈無憂慮之心?而旣聞今日之敎,未得反汗,遽然退去,則是豈臣分乎?上曰,今日下敎,有何可以收還者乎?宋寅明曰,或敎以更不臨位,或敎以更不見諸臣,其他下敎,亦多不敢聞之敎,不反汗之前,臣等豈有可退之理乎?上曰,予甚苦矣。卿等雖不出於閤外,暫出戶外爲宜矣。宋寅明曰,雖戶外,亦不可退矣。李宗城曰,暫出戶外之敎,似是待群下有欠誠實。李普昱曰,不反汗之前,若晏然出此門外,則豈是臣分乎?雖一步地,決不可退矣。宋寅明曰,臣固知聖心之苦惱,水剌之已晩,而如是爭執,實是萬死之罪,而不反汗之前,退文席一步,則是無臣分,其罪尤如何耶?上曰,然則其下敎,姑爲停止矣。宋寅明曰,姑字亦未快,姑字,亦爲還收後,臣等當退矣。上曰,然則姑字拔之矣。李宗城曰,旣反汗矣,臣等退去,三覆文案持入之意,敢達矣。上曰,旣如此强迫,予將不得已勉應矣。諸臣退出。
癸亥十一月二十九日午時,上御熙政堂。三覆入侍時,領議政金在魯,左議政宋寅明,右議政趙顯命,行吏曹判書李箕鎭,行左參贊鄭錫五,兵曹判書徐宗玉,刑曹判書李宗城,左尹吳光運,戶曹參判權,刑曹參判徐命彬,工曹參判李重庚,禮曹參議趙明履,刑曹參議李道謙,正言趙台祥,行都承旨兪健基,左承旨李普昱,右承旨李命坤,左副承旨鄭俊一,右副承旨鄭履儉,同副承旨李喆輔,假注書朴混源·朴師訥,記事官李敏坤,編修官李昌碩,進伏訖。上曰,三覆雖勉應,而予心方亂,難以審察。今日之事,惟恃皐陶秋官,須用力審愼,可也。李喆輔曰,崔雲龍文案原啓本,有漏落,故別書以入矣。上曰,知道。上曰,卿等進來。三相臣進伏。上曰,俄有欲下敎者,而忘未敎矣,今始覺之矣。今日之事,趙重晦輩,必以予爲愎矣,而其疏中所謂三獻之禮,祝文之辭,殿下何以爲之等說,是直爲辱予也。三獻·祝文之禮,是高廟之禮,則渠豈敢如是爲言乎。卿等俄以好名之事爲達,而此等語,豈是好名乎?向者金維·金始煒則是爲好名,而趙重晦則專出於黨心也。豈不可痛乎?予於頃者,拔嚴瑀單子,外人必不知予意。而予於拔單時,對中官輩笑言曰,渠以予族,謂來歷不明,予亦安知渠之來歷,而與渠爲査頓乎云云矣。予豈不知嚴緝乎?又豈以嚴緝之孫,爲不可乎?以公族謂之來歷不明,故予所云云矣。以漢法論之,渠豈免大不敬之律乎?旣知爽實,不爲避嫌,此亦好名之弊也。又敎曰,首·右揆過矣。予以首先見駁之人,猶參三覆,而卿等以此服色入侍可乎?予已改着公服,而三覆入侍之大臣,以時服入來,是何事也?金在魯曰,臣等席藁俟罪之際,僚相以震迫之敎,有所相報,故臣等不暇他顧,蒼黃入來,而今日啓覆之爲不爲,亦不可知,且右揆以時服入侍云,故,臣亦以此服入來,而入來時黑團領,急急備待之意,已言于所帶之人矣。今承下敎,不勝惶恐,而且殿下有何見駁之事,而下敎如此耶?臣等未入侍前,聞有不敢聞之敎,卽爲還收云矣。卽今下敎,猶有不爲快回之意,聖意若不快回,則臣等何暇爲啓覆乎?聖上快收下敎,則臣等卽當出去,改服以入矣。上曰,下敎則決不可收矣。金在魯曰,如此則聖上雖使臣等改服,而臣等何敢暇及於啓覆乎?反汗未快,則啓覆自當停輟,臣等不必改服矣。上笑曰,予將詼諧矣。右揆何事祗迎於五十里耶?趙顯命曰,臣則將爲弄板矣。上曰,如此之說,何足撕捱,而以此服色入來耶?趙顯命曰,臣雖無狀,豈以如此之言爲嫌?而言旣出於臺諫,則不得不一番陳章以暴,而未前則事理宜不可入來,故三違召命。及聞今日下敎,多有震惶,故他不暇顧,蒼黃入侍矣。聖敎釋然,則臣等之改服,有何難矣?上曰,吏判非矣。朝說書暮正言,雖是例事,趙重晦之陞六爲臺職,可謂太遽矣。推考,可也。擧條上曰,以南臺四人見之,豈不過乎?都憲則今爲此職,可謂晩矣。予之此言,非謂都憲,而南臺諸人,豈是別人乎?吏判釀成氣勢如此,故趙重晦輩所以出也。吏判推考,而吏判勿以此撕捱,可也。上曰,彼入臺諫誰耶?李喆輔曰,正言趙台祥矣。上曰,憲府則不入乎?李喆輔曰,掌令許采,疏批未下,持平趙明鼎在外,其他則皆南臺,而亦皆在外,故無以推移入侍矣。趙顯命曰,下敎釋然,則臣等當退改服矣。上曰,若待釋然,則雖達夜達曉,予不釋然矣。趙顯命曰,趙重晦疏妄則妄矣,而殿下之曾前所遭,過於此者,幾番矣。戊申之變,比之此事,其辱,何如?而殿下其時不動毫髮,卽今以幺麽趙重晦而動之,豈不過乎?上曰,戊申事,無足可論,而其後叱嗟之說,及纘揆之事,累遭無限之辱,而今日世道,猶尙如此,予心當復何如?自靖之外,實無他道矣。人君晩來,例多燥症云,而況予心如此,將至於怪異之境矣。重晦之計,欲先脅予,使不得暇顧,卿等其所設心,極爲巧憯,若非鏡·虎餘習,便是龍·紀舊套矣。金在魯曰,故爲辱之之敎,誠過矣。重晦以何心腸,敢爲侵辱之計乎?不過輕妄不知事之致耳。上曰,三獻·祝文之說,豈非辱乎?金在魯曰,其意不過曰,若爲祝文,則似難以爲辭,殿下何以爲之之意,而不足深責者也。其疏之罪臣者,亦且深緊,臣意亦豈無不平之心?而聖敎則過矣。且以右揆事言之,皇恩罔極之說,右揆旣非病風喪性之人,則必無爲此說之理。渠或有塗聽塗說,豈是登諸章奏之事乎?五十里祗迎,則是彼中儀註云,烏得不爲乎?所賜鞍馬,則若使趙重晦當之,果有可辭之道乎?語皆不成說話,無足深責矣。上曰,趙榮福,亦曾爲書狀矣。所賜之物,其皆棄來乎?趙重晦可謂不顧其父者也。外托直名,內濟黨習,鄙夫鄙夫哉。宋寅明曰,渠則必自謂好名之意,而若使有識者見之,此疏實無直名之可沽矣。但有識者稀有,而如趙重晦者,以此知爲好名之事,亦無足責矣。金在魯曰,趙重晦則從當處分,而收還下敎,則臣等當改服入來矣。上曰,然則予勉强收還矣。金在魯·趙顯命,改服次出去。上曰,不見其形,願察其影,反汗下敎之後,日氣又陰矣。卿等雖以予爲過中,而成有烈處分時日氣,及尹得和處分時日氣,亦可見天意之不偶矣。予之乾剛不足,故今日天意,似有提醒矣。宋寅明曰,臣等之慮,唯恐殿下,或有殺戮諫臣之事矣。殿下常以此意,存諸聖心,臣等之望也。上曰,朴春普補外,右揆釋之,而更見此辱,有何所益乎?宋寅明曰,殿下未燭臣等之本意也。臣等之意,豈出於要人德我而爲之哉?上曰,予豈不知乎?卿等之意,實欲鎭定之計,而有何鎭定之效乎?卿等只請啓覆,而猶惜黨人,常漢之入於三覆者,則可殺,而兩班則雖有大罪,不可殺乎?重晦輩以予爲黨首,而故爲侵辱,其罪,何如?其意以爲予雖如此,極不過竄配於大靜·旌義,而李匡誼匪久出陸,宋翼輝亦猶得生,余雖暫時被罪,將來可以得名於黨中云爾也。金在魯·趙顯命,改着黑團領入侍。上曰,刑判進來。李宗城進伏。上曰,予以今日之心,爲此三覆,所恃者惟在皐陶之平允,卿須審愼爲之,無孤予意矣。李宗城,承命退伏。李喆輔進奏京中殺獄罪人金鳳臣文案。上曰,僉議,何如?宋寅明曰,初覆已達,無一分可生之道矣。鄭錫五曰,初覆已達,無他議矣。徐宗玉曰,情理切痛,正法,宜矣。李宗城曰,初覆已達矣。用法之外,無可更達矣。其他諸臣之議皆同。上命書判付曰,僉議純同,依律。李喆輔書訖,退伏。兪健基進奏黃州殺獄罪人金老郞文案。上曰,僉議,何如?金在魯曰,殺人狼藉,無可疑矣。宋寅明曰,此亦正法之事矣。趙顯命曰,情節凶獰,無可疑矣。鄭錫五曰,法外何達?李宗城曰,故殺分明。法外何達?徐宗玉曰,亂斫之事,極爲凶獰,無可疑矣。其他諸臣之議皆同。上命書判付曰,僉議純同,依律。兪健基書訖退伏。上曰,予之精神,無可恃,故惟恃僉議耳。李普昱進奏龍宮殺獄罪人尹世發文案。上曰,僉議,何如?金在魯曰,中間獄情,稍似疑亂,而殺人則分明。法外何達?宋寅明曰,獄旣久遠,殺人分明,用律之外,無他道矣。趙顯命曰,此亦用法之外,無可達矣。李箕鎭曰,殺人分明,而臣意則且是故殺,非鬪毆殺矣。金在魯曰,邂逅相遇,則似非故殺矣。徐宗玉曰,法外無他可達矣。李宗城曰,此文案,初覆時左相以爲,有疏漏矣。更見文案,則殺人分明,無可更査之事矣。此獄初非難明之事,而推官遽發惟輕之論,已甚疎忽,而同推之日,擅自停刑,尤涉未安。其時推官金枋·李䌖,不可無警責。從重推考,何如?上曰,依爲之。擧條吳光運曰,情節明白,用法,宜矣。其他諸臣之議,皆同。上命書判付曰,從僉議依律。李普昱書訖退伏。上曰,兩度判付,亦改以從僉議書之,而純同二字,抹去,可也。李喆輔·兪健基依下敎改書判付訖。李命坤,進奏羅州印信僞造罪人崔雲龍文案。上曰,僉議,何如?金在魯曰,臣意則與僞造有異,以盜踏之律用之,似好矣。宋寅明曰,臣意與領相同矣。趙顯命曰,臣亦無他議矣。李箕鎭曰,與僞造異矣,依盜踏律施行,宜矣。徐宗玉曰,盜踏之說近似矣,不知其爲死罪矣。李宗城曰,乙巳年洪陽罪人,有與此事同,而減死矣。臣方以刑官入之,不敢輕議傅生,而旣知相類之事,故敢達矣。吳光運曰,臣意則與僞造無異,律外無可達矣。徐命彬曰,比諸僞造則終有差間矣。權曰,盜踏之論近矣。李重庚曰,非僞造矣。李道謙曰,雖與僞造稍異,而律重不可容貸矣。趙明履曰,僞造律則過矣。趙台祥曰,與僞造何間乎?正法宜矣。上曰,此非僞造,且不可謂盜踏也,是則僞踏矣。予豈知而不言乎?仍命書判付曰,近於僞踏,僉議傅生者多,依崔時大律施行。李命坤書訖退伏。李喆輔進奏尙州殺獄罪人李淑文案。上曰,僉議,何如?金在魯曰,看證分明,情節狼藉,無可疑矣。宋寅明曰,臣意亦與領相同矣。趙顯命曰,臣無他議矣。李宗城曰,償命之外,更何可達?其他諸臣之議皆同。上命書判付曰,從僉議依律。李喆輔書訖退伏。李普昱進奏驪州印信僞造罪人李守經文案。上曰,僉議,何如?金在魯曰,以臘造印,是印信僞造分明矣。法外何達?宋寅明曰,明火賊及印僞造兩兼,死罪更何他議?趙顯命曰,臣意與僚相意同矣。上曰,此與明火賊有異矣。徐宗玉曰,鐵造臘造無異,而旣是印僞造分明,則法外何達?李宗城曰,此獄則依法正律之外,有何他議?其他諸臣之議皆同。上命書判付曰,從僉議依律。李普昱書訖退伏。李命坤,進奏咸昌殺獄罪人尹斗千文案。上曰,僉議,何如?金在魯曰,三烈淫行分明,而推官必欲三烈之無淫行者,誠爲可怪矣。斗千之殺其妻,果出於痛其淫亂之致,而但以此容貸,則必有後弊,正法之外,無可奈何矣。宋寅明曰,旣非奸所捕捉,則烏得免殺人之律乎?趙顯命曰,臣意亦同,斗千宜不免正法矣。上曰,春秋時夫人姜氏,其夫不能制云,與此同矣。往於場市,如文姜之行淫,其罪殺之無惜矣。徐宗玉曰,與所謂趙都令同坐被捉,則便與奸所似無異,而臣未及詳見其文案,不能的論以達矣。李宗城曰,臣意初以爲斗千之罪,或有可輕之道矣。更爲思之,旣非奸所捕捉,決不可容貸矣。其他諸臣議同。趙明履曰,奸所之稱,亦多般樣,果見同坐而殺之,則便同奸所,似有分揀之道矣。李道謙曰,不可容貸矣。趙台祥曰,償命之外,無可容議矣。上命書判付曰,旣諭于初覆,四載三淫,其行可知,促膝場市,何異奸所?今日依律減律,只循僉議是乎矣。旣欲傅生,何貳初三?減律遠配。李命坤書訖退伏。鄭俊一進奏信川殺獄罪人金太陽文案。上曰,僉議,何如?金在魯曰,殺人分明。不可以丐乞之類,容貸也。依律之外,無他道矣。宋寅明曰,旣已殺人,無他容議矣。趙顯命曰,飢腸飮酒,醉中犯罪,雖似可矜,而殺人之律,烏可免乎?李箕鎭曰,殺人分明,三尺不可撓矣。鄭錫五曰,臣意亦與諸議同矣。徐宗玉曰,臣亦無他議矣。李宗城曰,其情誠爲可矜矣。此等處所謂哀矜而勿喜處,而殺人則分明,何可撓法乎?吳光運曰,不可以流丐饒貸矣。徐命彬曰,臣意亦無他議矣。權曰,三尺至嚴,何可容議乎?李重庚·趙明履皆曰,與諸議一般矣。李道謙曰,生者雖可矜,死者尤可矜,不可不償命矣。趙台祥曰,依法之外,無他可議矣。上曰,飢而爲亂者,猶可殺,則飽而爲亂者,獨不可烹乎?仍命書判付曰,今日三覆,旣命乃行,其何多諭?而初覆旣諭中心,中心惻然者,不可不諭。噫,昔之伊尹,在乎臣位,而以一夫之不獲,若撻于市,況在君位者乎?乞人被殺,乞人殺人,近卄載臨御于今初覩是去乎?噫,以予涼德,民無菜色,塗無餓莩,新反荐歲飢饉之餘,民無恒心,一欲求飽,飢腸先亂,作此駭擧。此可謂究其情則矜惻者,故命寫判付者三矣,而其在重三尺償三先之道,亦不可以不忍而減律,依律爲乎矣。旣諭涼德臨下,其豈宣化?而四境之內,乞人殺乞人,有欠撫恤。道臣推考,地方官從重推考,以飭將來,以警他道。鄭俊一書訖退伏。李宗城曰,旣已處分,故敢達矣。太陽之事,其情則誠爲殘忍,雖旣殺人,實由於飢餓之致,而迷醉犯罪,情理可矜矣。金在魯曰,判付中旣命乃行四字,非可用於判付之辭也。宣示外方,必有聽聞之訝惑,拔之好矣。趙顯命曰,首揆所達是矣,刪去爲宜矣。上曰,三覆是緦小功之察。今爲三覆,實爲可笑矣。金在魯曰,此則斷然刪去之辭也。宋寅明曰,此不可頒布外方矣。李宗城曰,大臣所達是矣,允許宜矣。上曰,從僉議三字,予亦有意用之,而無曉意者矣。金在魯曰,旣命乃行等敎,則面目尤有礙眼矣。上曰,然則拔之。金在魯曰,自今日至多諭,皆可刪去處也。上曰,依爲之。鄭履儉進奏全州殺獄罪人李世運文案。上曰,僉議,何如?初覆時以更爲詳閱之意,爲敎矣。其果詳閱乎?金在魯曰,以初覆右相之言,參看詳考,則終始李世運之殺人無疑矣。其父之逃去,似在世運變辭之後,而且其子殺人,其父之逃去,元非怪事矣。以其招辭見之,自代其父被捉之說,亦不成說。渠雖欲自代,而彼隻何以肯舍正犯而捉其子乎?且當初告狀時,新安則元無擧名之事,新安果是正犯,則雖已逃去,告狀必有擧論之事,而終無擧論,以臣所見,世運分明是正犯矣。宋寅明曰,更見文案,臣意與首揆大異,其招辭之必拔新安者,可怪矣。且世運承服,不過渠殺人云云,而無分明可據之事,其獄誠有疑矣。其爭水之說,李完衡之言,與李世運之言判異,而推官不問其相左之由,其亦可怪。李世良·李聖三之言,亦相左不問,此文案極爲疏漏矣。臣意則此獄可疑,而關係且重,似有更査之擧矣。趙顯命曰,左相所達,皆如臣意矣。其尸親招辭以爲,登時結縛云云,而不縛近在之新安,至縛遠在之札行·泰眞者,豈不怪異乎?似非登時捕縛矣。李宗城曰,臣意則與領相同矣。左相以爲告狀不擧新安云,而亦有擧論處矣。不足致疑之事,而右相所謂非登時捕縛云云之說,雖未的知其登時與否,而元隻何以不捉正犯,只捉其子乎?此皆無可疑矣。臣意則李世運情理,比他尤切痛,而趙榮國精明,所推,必不昏闇矣。文案則稍似疏漏,而獄情則有分明,似無可疑矣。上曰,趙榮國亦先入爲主,如予之初聽領相之言矣。昔珠厓令見有母子相與爭死之事,竝爲赦之矣。今則新安已逃,只有世運,而世運不可證父,則事實難明矣。今不可問於世運,而以今日筵中起疑者,措辭更査,似好矣。宋寅明曰,自金溝來云云之說,亦不可不一問之事,而亦不問之,此亦疏漏矣。上曰,右相所達,非登時所縛之說,似然矣。殺人時雖同見之人,皆爲捕縛,例也。新安豈有不縛之理乎?李宗城曰,其文案則多有疏漏,故臣有欲請推之事,爲先仰達矣。罪人結案,尤宜致詳,而李世運承服結案中,皆以其變辭,歸之於推官之萬端誘脅,而取考文案,則其時推官,卽是尹浩,而尹浩同推時結案,勘斷世運之罪,極爲明備,則必無誘脅罪人,使之變辭之理,所當更加嚴問,得其情實,而只以其誣飾之招,仍爲結案,事涉疏漏。當該道臣推考警責,何如?上曰,依爲之。擧條上命書判付曰,聚多官而三覆者,蓋所以審愼也。本道推官,旣有甲乙,今於更詢,牴牾之議一樣,不可不詳問是置。令該曹其相起疑奏達者,詳細措辭更査爲乎矣。於世運處,則只以秋官所達,遲晩違錯者,更問。而其他事關證父,其亦應問者多,不當問於世運。以此,分付。鄭履儉書訖退伏。上曰,俄於申太陽事,秋判以爲旣處分故敢達,而殘忍云,予有動矣。果殘忍,則事當何如?法官旣以殘忍爲達,而依律勘斷,豈是審愼乎?僉議,何如?金在魯曰,秋判所達,剩語矣。太陽無可矜之義矣。宋寅明曰,無可矜憐矣。趙顯命曰,無可生之道矣。李宗城曰,臣意則非刑官則當爲傅生之論矣。此特以流丐之故,因飮輒醉,可知其飢腸之可憐,而情可容貸矣。三相臣連聲迭奏曰,以此容貸,則必多後弊,此秋官之失言矣。李箕鎭曰,刑判偶然失言,而求其說而不得,故如是推演爲達,此無可疑矣。上曰,諸臣意,何如?諸臣皆曰不可容貸矣。金在魯曰,亦安知其流丐之果甚飢者耶?決不可容貸矣。吳光運曰,今若活此一人,則後弊將無窮。而飢乞之人,任意殺人矣。此生一人而殺累人矣。決無可貸之路也。上曰,以何物擊打耶?金在魯曰,以石打背云矣。上曰,醉中以石相打,實則例事也。李重庚曰,流丐之弊多矣。不可不嚴懲矣。權曰,三尺至嚴,旣犯殺人,何可容貸乎?上曰,朝官之奸情慝態,則左相俄以殺字爲戒,而如此醉中誤殺之人,則獨可殺乎?究其情則此漢可矜矣。皐陶之論,何如?李宗城曰,諸臣之論,是經常之論也。上曰,秋判出去,義州罪人李德先文案持來矣。李宗城出去,鄭俊一曰,小臣出去,門鑰放之之意,敢達。上曰,喩。鄭俊一還爲入侍曰,門鑰已放,而軍號尙未下,何以爲之耶?上曰,軍號出給矣。上曰,申太陽判付持來矣。鄭俊一進奏判付讀訖。上曰,道臣·地方官推考,於予一可笑矣。又敎曰,吏判俄以南臺事推考矣。更思之,以此推考,則山林之士,必有不安之心,而似非待山林之道。其推考還收,可也。李宗城,持入義州罪人李德先文案冊進伏。上曰,讀判付。鄭俊一讀訖。上曰,此則殺二人矣。上曰,彼則以斧殺之。此則以石擊之而致死,比斧殺稍輕矣。諸臣皆曰,有何異乎?上曰,其石小矣。金在魯曰,其石亦不小矣。徐宗玉曰,斧與石及大與小,不必論矣。李宗城曰,屍帳狼藉,而獄案無疑矣。但臣意不過情理爲可矜故也。金在魯曰,無可生之道矣。上曰,其子發狀乎?李道謙曰,然矣。其妻亦同來矣。上曰,妻子俱來報讎,而且太陽之殺人狼藉,雖欲求其生道,而不可得矣。償命之外,無他道矣。依判付施行,可也。鄭俊一,持判付退伏。趙台祥進伏所啓,請充軍罪人李時蕃,依律處斷。措辭見上上曰,其勿更煩。又所啓,請逆魁坦緣坐籍沒等事,亟命王府,依法擧行。措辭見上上曰,旣諭何煩?又所啓,請還寢罪人泰績酌處之命,仍令鞫廳,嚴刑得情,快正王法。措辭見上上曰,勿復更煩。又所啓,請聖鐸等二人竝令還發配所措辭見上上曰勿復更煩。又所啓,請遠配罪人絶島定配。措辭見上上曰,勿煩。又所啓,請還寢罪人橏減等之命。措辭見上上曰,勿復更煩。又所啓,親臨慮囚,何等重大?兩司之官,例竝入侍,而諫院只有臣而已,憲府則無入參之員矣。政院所當稟旨變通,期於備員入侍,而矇然未察,有乖事體。請當該承旨推考。上曰,于今事勢,豈政院之不察?雖然,不過體例,依啓。又所啓,新除授大司諫趙迪命,時在京畿抱川地,司憲府大司憲朴弼周,時在廣州地,掌令韓元震,時在公洪道結城地,持平趙明鼎,時在江原道原州地。請竝斯速乘馹上來事,下諭。上曰,依啓。趙台祥退伏。上曰,啓覆臺諫,如有罪人參酌之事,則例有新啓矣。今日罪囚中,印信僞造及殺人罪人,亦有減等之事。而臺諫無一發啓,故予如是言之耳。趙台祥更爲進伏所啓,臣初登筵席,未諳臺體。俄者決囚之際,或有傅生之類,而在臣執法之責,所當爭論而不論,生疏之失,在所難免。何可晏然於臺次乎?請命遞斥臣職。上曰,勿辭。李喆輔曰,正言趙台祥,再啓煩瀆,退待物論矣。上曰,知道。趙台祥先爲出去。諸臣亦將退出。上拍床曰,大訓之後,又以別件駕說,欲脅君父,是龍·紀復生,鏡·夢更出矣。見無禮於君,如鷹逐雀,道理當然。而卿等旣請還收,啓覆纔罷,終無一言,而便欲退去。予今無可恃之道矣。趙台祥,亦未知何許人,而職在言官,見有辱君之人,而不知請討之義。如彼臺官,予欲墨漆其面矣。卿等須速退去,趙重晦處分,則予自主張之外,無他可恃。卿等退去後,從當爲之矣。予於私親,不能爲孝,而反使黨人藉重爲言,侵辱如此。予之哀痛,當復何如?三獻祝文等說,與李玄逸適庶之說,一串貫來。其意欲下以逐卿等,上以竝予去之也。其計豈不巧慝乎?宋寅明曰,何如是過度耶?談笑以處之爲望矣。趙顯命曰,殿下向時則辭令過嚴,而近來則處事從容,度越百王,故臣等相與欽誦矣。今因小兒輩妄事,何如是過激耶?趙重晦處分,有何難事?而聖上如是過度,則趙重晦自以爲難者,而適足以成豎子之名矣。上曰,予非動於重晦,而只欲烹黨人也。此豈重晦之所自爲乎?自有黨窟之指嗾矣。金在魯曰,惟當隨其事而處之,指嗾等說,不必臆逆下敎矣。上曰,卿等須速退去,予心將欲狂奔疾走矣。宋寅明曰,唯望操心靜慮矣。趙顯命曰,趙重晦疏,是不過付之一笑之事也。臣亦被斥,無所動心,殿下何至於如此耶?上曰,卿言雖是慰予之意。而其疏必欲逐卿及領相,而又使左相,自然脣亡齒寒之計也。金在魯曰,奉審過行,自多前例,似此斥臣,亦豈是逐臣之計也?終日殿座,聖體必有勞憊,而夜將深矣。臣等姑爲退去,明日更當來待矣。諸臣,仍退出。
上在昌德宮。停常參·經筵。
夜一更,彗星見於壁宿度內奎宿之西,而星體大如王良星,尾長三四尺許,色淡赤,指艮方。
李喆輔啓曰,大司憲朴弼周,執義尹鳳九,掌令韓元震,持平趙明鼎·閔遇洙在外,掌令許采疏批未下。今日以監察茶時之意,敢啓。傳曰,知道。
鄭俊一啓曰,備邊司郞廳來言,今日賓廳坐起日次,而纔經入侍,不得來會云矣,敢啓。傳曰,知道。
又以都摠府言啓曰,今日入直內三廳,武兼禁軍及軍兵等中日習射,請出標信。傳曰,知道。
吏曹口傳政事,以韓光會爲吏曹正郞。
上在昌德宮。停常參·經筵。
下直,信川郡守趙明奎。
夜二更,彗星見於壁宿度內奎宿之西,而形色大小,尾跡長短,比昨無異,指艮方。
李喆輔啓曰,大司憲朴弼周,執義尹鳳九,掌令韓元震,持平趙明鼎·閔遇洙在外,掌令許采疏批未下。今日以監察茶時之意,敢啓。傳曰,知道。
上在昌德宮。停常參·經筵。
下直,加里浦僉使崔溢。
夜一更,彗星少移,見於壁宿二星之間奎宿之西,而星體大如王良星,尾跡稍長四五尺許,色淡赤,指艮方。
李喆輔啓曰,大司憲朴弼周,執義尹鳳九,掌令韓元震,持平趙明鼎·閔遇洙在外,掌令許采疏批未下。今日以監察茶時之意,敢啓。傳曰,知道。
傳于李命坤曰,堯·舜之道,孝悌而已。今予心旣諭相臣,只出監軍軍號擧行,意蓋在也。寥寥其臣,曰今有臣,當一展拜,少伸此懷。明日擧行時刻,開門擧行。自只出止在也十二字,初九日筵中還收
傳于李喆輔曰,擧動判付,前日亦拔於朝報矣。今亦拔之,可也。
又傳曰,明日擧動,爲軍兵,將御御帽,侍衛諸臣,皆着暖帽揮項事,分付。
藥房口傳啓曰,卽伏見備忘,有明日私廟展拜之命。此固出於孝思無窮,而第大雪盈尺,日候陰凝,此時動駕,恐有傷損之節,敢來請對矣。伏承下敎,益不勝惶駭懍惕之至。臣等待罪保護之地,區區憂慮之忱,終不能自已,敢此仰達。伏乞特加三思,姑寢成命,千萬幸甚,惶恐敢啓。傳曰,俄者已下敎矣。又不必如是,其止之。
兪健基啓曰,藥房提調趙尙絅,副提調兪健基,有稟達事,來詣請對矣。
鄭俊一啓曰,校理韓翼謩,有稟達事,來詣請對矣。
以藥房提調及玉堂請對,傳于李喆輔曰,此猶晩矣。爲趙重晦則强請,爲君父則止之。
李喆輔啓曰,卽者禁府都事來言,領議政金在魯,左議政宋寅明,右議政趙顯命,待命於本府門外云矣,敢啓。
又啓曰,卽者議政府錄事來言,領議政金在魯,左議政宋寅明,右議政趙顯命,伏聞非常之嚴敎,驚惶震懍,自備局,走伏金吾門外待命,使錄事,來納命召,何以爲之?敢稟。傳曰,勿待命,命召遣史官傳授。
又啓曰,各門下鑰移時後,司饔院下吏來告,供上進排貢人十餘名,未及出去云,事極可駭。該院下吏,不爲趁門限出送之罪,爲先令攸司,囚禁科治,而省記外,雜人之留宿闕中,極爲未安,留門出送之意,敢啓。傳曰,知道。
又以禮曹言啓曰,今此私廟展拜出還宮時,王世子當有闕門外祗迎之節,而方在沖年,依近例勿爲磨鍊之意,敢啓。傳曰,知道。
又以嘉禮都監郞廳,以都提調意啓曰,都廳郞廳閔百行,本職見遞之後,例當付軍職,而久未開政,令該曹卽爲口傳付軍職,使之察任,何如?傳曰,允。
兵曹口傳政事,以閔百行爲副司果。
李喆輔,以兵曹言啓曰,今此私廟擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬,限十匹補把,以充不足代事,本道監司處,分付,何如?傳曰,允。
又以義禁府言啓曰,明日擧動時,各差備都事,當以十員分差,而參上都事李思勗,移拜外任,無以備員。其代令該曹口傳差出,以爲分排之地,何如?傳曰,允。
吏曹口傳政事,以尹暻爲禁府都事。
上在昌德宮。停〈常〉參·經筵。
午時,日暈兩珥。未時,日暈。夜一更,彗星見於壁宿二星之間,奎宿之西,而形色大小,尾跡長短,比昨無異,指艮方。
李喆輔啓曰,大司憲朴弼周,執義尹鳳九,掌令韓元震,持平趙明鼎·閔遇洙在外,掌令許采疏批未下。今日以監察茶時之意,敢啓。傳曰,知道。
鄭俊一啓曰,內乘來言捲簾,取稟。傳曰,捲三面。
李普昱啓曰,小臣大王大妃殿問安進去下直,傳曰,知道。
又啓曰,小臣馳往于大王大妃殿,問安入啓,則答以知道之意,敢啓。傳曰,知道。
大駕入私廟後,世子宮官及政院·玉堂·藥房口傳問安。答曰,知道。
展拜後,政院·玉堂·藥房口傳問安。答曰,知道。
鄭俊一啓曰,訓鍊都監知彀官·禁衛營敎鍊官,禁軍陣敎鍊官,御營廳敎鍊官來言,日暮後懸燈云矣,敢啓。傳曰,知道。
兪健基啓曰,明日私廟擧動時,大王大妃殿問安,何承旨進去乎?敢稟。傳曰,左承旨進去。
傳于鄭俊一曰,爲伸至情,動駕於如此雪中,軍兵之冒寒可悶,作粥以饋事,分付軍門。
大駕歷入錦城尉宮後,政院·玉堂·藥房口傳問安。答曰,知道。
兪健基啓曰,諸承旨及玉堂,有稟定事,來詣請對矣。
鄭俊一啓曰,兵曹判書徐宗玉,有稟達事,來詣請對矣。
傳于鄭俊一曰,諸司預備。
又傳曰,在門外軍兵,自各其營門,饋飯事,分付。
大駕還宮後,政院·玉堂·藥房口傳問安。答曰,知道。
癸亥十二月初三日辰時,私廟擧動時,行都承旨兪健基,左承旨李普昱,右承旨李命坤,左副承旨鄭俊一,右副承旨鄭履儉,同副承旨李喆輔,假注書朴混源·朴師訥,記事官李敏坤,編修官李昌碩隨駕。上乘轝,出自仁政殿時,鄭俊一曰,雲劍差備驪善君壆,累度催促,而未及來待於動駕之前,極爲未安。推考警責,何如?上曰,依爲之。擧條仁政〈殿〉門外降轝乘輦時,校理韓翼謩進伏曰,小臣有區區所懷,敢達矣。上曰,今日擧動,出於至情,無他酬酢事,退去宜矣。韓翼謩曰,小臣非敢欲阻止擧動之意也。昨下備忘中,實有人臣不敢聞之敎,不可不急急收還,故敢此,仰達矣。上曰,昨日下敎事,還宮後明日間,當下敎,其止之。韓翼謩曰,何待明日而下敎耶?此敎反汗,一時爲急,卽許還收伏望矣。上曰,使予爲今日擧動者,是誰之咎耶?予忍之又忍,而爲此行矣。不知請討其慢君之罪,反欲阻止此爲親之行,今日可謂有臣乎?予實見困於黨人,誠爲難堪矣。韓翼謩曰,設有黨人,殿下何難處分,而如是過敎耶?特加三思爲好矣。上顧謂承旨曰,旣諭之後,更爲煩達,儒臣從重推考,可也。抄出擧條大駕入作門後。上曰,今日擧動,由於兩班之咎,於軍兵無罪,而當此極寒,軍兵之冒寒,誠可恤憫。擧動之入於私廟後,卽爲設粥以饋事,分付各營,可也。大駕展拜私廟後,午時出廟乘輦時。上曰,初欲今日展拜後,仍爲留此,不爲還宮矣。錦城翁主,纔經重病,自數日雖得稍愈,而餘症尙爾苦劇云。今日欲歷見矣。先廂則札住於敦化門外,後廂則札住於鄕校洞口,而挾輦則皆侍衛事,使宣傳官,分付於各營門,可也。兪健基曰,人君一動,必爲預先出令,使群下預知然後,可無窘迫苟簡之弊,而今日錦城宮歷入之命,出於倉卒,事涉如何。直爲還宮,似好矣。上曰,此非如此煩達之事也。予於今日,無以爲心,而父子之情,有難自抑。欲一歷見於去路,有何所妨,而又欲防塞耶?今日只欲歷此,肯爲還宮,若非歷此之意,則豈爲還宮乎?卿其止之。兪健基曰,臣非欲阻遏聖意也。臨時出令,終涉如何,而且日氣甚寒,若至犯夜還宮,則恐有損於聖體,豈不悶迫乎?諸承旨亦皆進詣,欲繼達之際,上厲聲敎曰,予無駐輦之敎,而鳳頭別監,不爲導駕,因承旨之有達而然耶?畏怯承旨,駐輦不行,別監是承旨之奴耶?承旨有欲達之事,則不可隨行其君而達之乎?我國兩班之强盛,誠苦矣。於是,諸臣震懍,卽爲導駕催行。大駕歷入錦城宮,初更乃還宮。
上在昌德宮。停常參·經筵。
明聖王后忌辰齋戒。
午時,日暈。申時,日暈。夜一更,彗星漸移,微見於室宿度內壁宿之西,而形體大小,尾跡長短,爲游氣所翳,不得詳細測候。
李喆輔啓曰,大司憲朴弼周,執義尹鳳九,持平趙明鼎·閔遇洙,掌令韓元震在外,許采疏批未下。今日以監察茶時之意,敢啓。傳曰,知道。
又傳曰,史官一員待命,騎馬三匹立之。
傳于鄭俊一曰,昨日只命巡監軍仍之矣。中官誤聽,混下中日單子,入之。
兪健基啓曰,議政府錄事,以領議政金在魯,左議政宋寅明,右議政趙顯命意來言,臣等方在悚懍俟罪之中,而竊不勝焦遑悶迫之情,敢與諸宰,昧死求對云矣,敢啓。傳曰,卽今有量度之事,量而後,當下敎,姑爲止之。
兪健基啓曰,諸承旨有稟達事請對矣。傳曰,有下敎於大臣,其止之。
李命坤啓曰,校理韓翼謩,有稟達事請對矣。傳曰,有下敎於大臣,其止之。
賓廳口傳啓曰,臣等之今日求對,實以日昨備忘中下敎,有不敢聞。號籲反汗,不容少緩,冒死仰請,伏承下答。以方有思量之事爲敎,不許引接,臣等尤不勝抑塞罔措。目今上下否隔,國事壅滯,一日二日,茫無涯際。聖敎雖如此,臣等何敢泯默以待耶?惟願亟許召見,俾達下情。答曰,俄已下敎,其止焉。
賓廳再啓曰,臣等再次求對,未蒙一兪。殿下今日之擧,何爲而至此?雖臣等無狀,有可以誅絶,而將奈國事何哉?更乞亟許召見而明敎之。如以臣等,爲有罪而不可見,則亦願遄被譴何焉。惶恐敢啓。答曰,自其日疲勞,而强爲往來,休息後當召,卿等待召而入對焉。
李喆輔啓曰,卽者禁府都事,以委官意來言,今日省鞫,兩司不備,不得爲之云矣,敢啓。傳曰,知道。
又啓曰,卽者禁府都事,以委官意來言,今日省鞫擧動相値,不得爲之,自初四日至初九日,國忌齋戒正日,連爲相値,亦不得爲之云矣,敢啓。傳曰,知道。
上在昌德宮。停常參·經筵。
明聖王后忌辰。
李喆輔啓曰,校理韓翼謩,因大臣箚語,陳疏徑出。原疏以國忌正日,纔已退却矣。所當直捧禁推傳旨,而此與無端徑出有異,推考警責。玉堂上下番俱空,事甚未安,仍卽牌招,何如?批答不下。
政院啓曰,大少公事不下院者,今已六日矣。上下壅隔,中外洶沸。臣等忝居近密之地,其爲焦遑憂迫,固不勝言,而至於日昨備忘中辭旨,臣等初雖愚未覺知,而旣知之後,則不可不卽請反汗。故臣等之昨日求對,亶出於震剝罔措之意,而誠未上孚,反承止之之敎,臣等達宵悶塞,不知所出。噫,賓廳休息之批,非不欲奉承。堂箚譴罪之斥,非不知引嫌,而鎭日强聒,不暇他顧者,誠以泮渙之憂日深,收還之懇日急故也。一日二日,一向泄泄而不得請。則國不爲國,臣不爲臣,區區寸忱,天日可質。伏乞亟加三思,特借方寸之地,俾達下懷,千萬幸甚,惶恐敢啓。批答不下。
上在昌德宮。停常參·經筵。
端敬王后忌辰齋戒。
政院詣閤啓曰,臣等之昨日煩籲,實出於焦遑憂迫,萬不獲已,而竟夕顒俟,達曉而不得命,慙悚悶塞,欲死無地。復此瀆撓,極知其死有餘罪,而當此之時,區區常格,有不暇論。玆不得〈不〉相率詣閤,冒萬死更請。伏乞少垂照察,亟賜前對,俾臣等各陳衷曲,千萬幸甚。惶恐敢啓。
李命坤啓曰,修撰金尙迪,校理韓翼謩,副校理尹光毅,詣閤請對矣。
李喆輔啓曰,掌令許采,詣閤請對矣。以承傳色,口傳下敎曰,若爲批答,則豈如此乎?如此之故,予氣若澌,其皆退去。
大臣·備局堂上詣閤,口傳啓曰,殿下今日之擧,何爲而轉至此極也?一日二日,一節加於一節,今則依然是閉閤貌樣。臣等焦遑隘塞,卽欲溘死,而不可得也。到此地頭,他不暇顧。玆敢撥棄常例,冒進閤外,疾聲流涕而陳之。伏乞小念國事,亟賜召見,以開否塞之情,千萬幸甚,批答不下。
李命坤,以禮曹言啓曰,長陵參奉李宜哲,移拜童蒙敎官,參奉李命熙呈吏曹遞差云。今十二月初九日,仁烈王后忌辰祭時,將無進參陵官。莫重祭享,以假官代行,事體極涉未安。參奉二員,令吏曹卽爲口傳差出,以爲進參之地,何如?傳曰,允。
吏曹口傳政事,以金履福·沈銶爲長陵參奉。
大臣·備局堂上口傳再啓曰,臣等遑遑靡極,冒進閤外,冀蒙暫時之許對者,實出於疾聲迫急之呼,而日已過午,尙靳一字之下答,此尤前所未有之事。臣等跼天蹐地,求死不得。臣等愚迷昏惑,只自驚憂焦灼,而旣不能明曉聖意,善爲周旋,又無以自達下懷,或冀照察,以致聖慈之拒絶,日而益固。臣等之罪戾,日而益深。臣等惟俟誅譴之遄加,而雖然,國事至重,不可以臣等之有罪,而一日恝視,抛却萬機也決矣。伏願亟召臣等於前席,明降下敎,廓開天地之否塞,千萬幸甚。以承傳色,口傳答曰,卿等處面諭後,幾至十日,而心則一矣。旣面諭而豈故爲如此乎?當傳醫官劑入曾進之茶飮,勿復勞予。又以承傳色,口傳下敎曰,慈殿姑未知之矣。自政院有問候之事,則劑進之茶飮,亦不進御,問安一節勿爲之。
傳于李命坤曰,今日則藥房問安勿爲之。
藥房口傳啓曰,俄者伏承批答,有當傳醫官茶飮劑進之敎。而未詳聖候之如何,臣等不勝驚慮之至。卽有醫官來待之命,而不可只令醫官入侍,臣等同爲入診,詳細承候,有不可已,惶恐敢啓。答曰,俄已盡諭,其止焉。又以口傳啓曰,入侍醫官退出後,依下敎,蔘橘茶三貼劑入之意,敢啓。傳曰,知道。
上在昌德宮。停常參·經筵。
端懿王后忌辰。
大王大妃殿·大殿·世子宮·賢嬪宮,政院·玉堂問安。答曰,知道。
中宮殿,政院·玉堂單子問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
中宮殿,原任大臣·二品以上·六曹單子問安。答曰,知道。
藥房都提調金在魯,提調趙尙絅,副提調兪健基啓曰,節屆隆寒,日候乖常,伏未審夜來,聖體若何?茶飮連爲進御,而其有差勝之效,眩氣亦不發作乎?臣等忝在保護之地,靜攝多日,尙未得一番詳細承候。今日不可不率諸御醫,趁早入診。惟願俯諒下懇,卽賜允許。大王大妃殿氣候,何如?中宮殿氣候,何如?王世子氣候,亦何如?賢嬪宮氣候,何如?臣等不任終宵憂煎,敢來問安,竝此仰稟。答曰,知道。慈殿氣候差勝後一樣。予則于今世道,此亦晩矣。從容調理之外,其復何道,只定茶日問候宜矣。
又口傳下敎于藥房曰,入侍則其止焉。
政院啓曰,昨伏承下本院之批,不惟不賜察納,乃有不敢聞之敎。臣等震越悚懍,無地自措。旣承此敎,則臣等惟退而恭俟焉,可也。況伏聞聖體,有不安節,方進茶飮,則當此時復事煩浼,萬萬非臣分之所敢安。而目今庶事叢脞,群情惶惑。一日二日,望望乎庶幾,而邁邁乎彌固,邈邈乎彌遠,則臣等之焦惶煎迫,固不暇論,而將奈宗社何?臣民何?此臣等所以寧被瀆撓之誅,而有不敢泯默者也。然臣等所求對者,不過日昨備忘中只出以下十二字請卽還收而已。大小公事之前後流入者,請卽啓下而已。此二事若得請,則雖未蒙淸燕之對,區區悶塞之忱,庶可以少伸矣。伏乞察此衷懇,亟賜開可,以答群下之望,千萬幸甚。惶恐敢啓。傳曰,此時若此乎?如是則茶飮亦不進御,其止而退去。
李喆輔啓曰,掌令許采,詣閤請對矣。
李命坤啓曰,玉堂詣閤請對矣。
賓廳口傳啓曰,臣等昨於閤外,伏承啓辭之批,以當傳醫官劑入茶飮爲敎。臣等遑遑悶迫之餘,益不勝焦慮之至。臣等愚迷罔措,自速罪戾,而乃蒙聖慈不加誅絶,特賜批敎,臣等伏地感泣,而旣承聖候之難於酬酢,則不敢一向敦請,姑停伏閤。欲待藥房入診之得請,同入承候矣。藥房之批,今又過午不下,臣等之悶迫焦慮,比前益甚。卽今聖候,旣有不安節,至進茶飮,則診候一節,最爲緊急。公事之不下,臣僚之阻對,猶屬第二件事,而召見數三輔臣於臥內,亦恐不至甚妨於靜攝。伏乞亟允藥房入診之請,俾臣等,得與同入,千萬幸甚。答曰,蔘橘茶進御時,何如是乎?入侍停止。
傳于李命坤曰,史官一員待命,騎馬三匹,卜馬二匹立之。
上在昌德宮。停常參·經筵。
仁烈王后忌辰齋戒。
夜二更,月暈,彗星漸移,微見於室宿度內壁宿之西,而形體大小,尾跡長短,氛翳尙存,不得詳細測候。
大王大妃殿·中宮殿·賢嬪宮,藥房口傳問安。答曰,知道。
藥房都提調金在魯,提調趙尙絅,副提調兪健基啓曰,雨雪陰凝,彌亘累日。伏未審夜來,聖體若何?茶飮其已進御,而或有差勝之效,眩氣更不發作乎?入診之間闊,未有甚於近日,而聖候今又如此,臣等率諸御醫入診,詳細承候,有不可已矣。大王大妃殿氣候,何如?臣等不任區區憂慮,敢來問安,竝此仰稟。
藥房口傳啓曰,昨夕啓辭之批,旣不明示聖候,今日入診之請,亦尙靳下答。身居保護之地,未詳證候之如何,焦遑悶鬱,一倍罔措。不得不進詣閤外,冒死更請,伏乞俯諒下情,亟許入診,俾得詳細承候,千萬幸甚。
答藥房曰,知道。慈殿氣候,已下敎,予亦下敎。而內殿氣候一樣,世子氣候一樣,賢嬪亦一樣矣。
賓廳口傳啓曰,臣等瀆擾於聖候靜攝茶飮進御之時,極知死有餘罪,而聖候方進茶飮,而藥房不得入診,豈不尤爲萬萬焦迫乎?古人排闥,正在此時。伏乞聖上,先許藥房入診,仍令臣等,同入承候,惶恐敢啓。
政院啓曰,昨日聖批,乃承於竟夕顒祝之中,而辭旨之不平,又非昨日之比。臣等惶隕悶塞,寧欲頃刻滅死而無知也。夫知聖候不豫之節,而輒事煩浼,承茶飮不進之敎,而不思退處,臣等之罪,誠萬死矣。然昔漢高有疾,詔群臣無得入,而樊噲排闥直入,彼噲者,豈不以其君之疾爲憂哉?誠以四海之憂,重於一時之疾,而匡君之忠,過於排闥之罪故也。今殿下不接臣僚,不酬機務,凡幾日矣。臣等乃殿下朝夕左右之臣耳,而咫尺文陛,登對無路,徊徨閤外,蹙蹙靡屆。不知臣等,何所得罪於吾君,而吾君之拒絶,乃至是耶?夫父有衆子,而一子有過,則誨之,可也。責之,可也。撻之,亦可也。若以一子之過,而竝怒衆子,不肯言,又不肯見,則爲衆子者,其冤悶當如何?而亦豈不有損於慈父恩愛之道哉?殿下,卽臣等之父耳。乃因一趙重晦之故,輾轉激惱,竝與諸臣而盡絶之。求對而不見許,陳籲而不賜答。絲綸之失平,擧措之乖常,愈往愈甚。至於臣子所不敢言者,此何爲哉?此何爲哉?殿下於頃日筵中,以大臣反汗之請,爲文具。臣等於其時,自訟其誠之不足上孚,而亦慨聖明之視群下太薄也。臣等今日之擧,實出於遑遑罔措之意,而殿下若又視爲文具,如前日之敎,則臣等迫切之悃,無地自白,而不誠之罪,無所逃於天地間矣。安有其君赫然震怒,深閉固拒,而其臣之奔走號呼,不出於至誠惻怛,而徒以文具爲哉?審如是,則臣等之罪,雖萬死無惜。苟其不然,而察其斷斷出於苦心血懇,則雷霆之威,或可少收。日月之明,庶幾回照。倘借方寸之地,俾臣等一襯耿光,一聆玉音而退,則臣等雖今日溘死,亦無憾矣。情窮勢蹙,不憚煩縷,聚首流涕而悉陳之。伏乞少垂察焉,惶恐敢啓。
賓廳口傳再啓曰,臣等朝陳啓辭,未及承批,而今又瀆陳,益不勝萬萬惶懍。然語曰,疾痛不暇緩聲,以聖候言之,方進茶飮,而牢塞藥房診察之路,以國事言之,一任曠廢,而莫念祖宗付畀之重,臣等疾痛之呼,有不容少緩。玆敢冒萬死再陳,伏乞亟允所請。
李命坤啓曰,玉堂金尙迪·韓翼謩·尹光毅,詣閤請對矣。
李喆輔啓曰,掌令許采,詣閤請對矣。
上在昌德宮。停常參·經筵。
仁烈王后忌辰。
大王大妃殿·中宮殿·賢嬪宮,藥房口傳問安。答曰,知道。
藥房提調趙尙絅,副提調兪健基啓曰,昨日隆冬問安之後,終靳批旨,下懷之惶隕抑鬱,不可勝達。伏未審聖體,若何?去夜達曙酬應,不瑕有傷損之節乎?前劑入蔘橘茶,已盡於昨日。今日臣等,與諸御醫,不可不趁早入診,詳察聖候,議定繼進當否矣。大王大妃殿氣候,何如?臣等終宵憂煎,敢來問安,竝此仰稟。答曰,知道。慈殿氣候差勝後一樣。予則旣諭矣。
李喆輔,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于李命坤曰,史官三員待命,騎馬九匹立之。
玉堂留院箚子還持去。
癸亥十二月初九日巳時,上御熙政堂。時·原任大臣·藥房提調·諸承旨·憲府·玉堂引見入侍時,判府事金興慶,領議政金在魯,左議政宋寅明,右議政趙顯命,藥房提調趙尙絅,行都承旨兪健基,左承旨李普昱,右承旨李命坤,左副承旨鄭俊一,右副承旨鄭履儉,同副承旨李喆輔,掌令許采,持平趙明鼎,校理韓翼謩,副校理尹光毅,副修撰金尙迪,假注書朴師訥,記事官李敏坤,編修官李昌碩進伏訖。金興慶曰,近來靜攝之中,臣等妄犯死罪,昨夜瀆擾,極爲惶悚矣。聖上達宵酬應之餘,聖體若何?上曰,此時卿等,不必如此爲也。時方予心,非人世間人,氣候有何可論乎?金興慶曰,大王大妃殿氣候若何?上曰,安寧矣。金在魯曰,聖上連以氣憊爲敎,且命茶飮之劑入,而入診之請,終不允許,臣等日夜焦憂矣。或是眩氣之復發而然耶?別有他證耶?證候果何如?上曰,世道雖不如此,卿等可知予心,而況今已無人世間心矣。但催追昔之心,而且予筋力如此,故欲少休矣。金在魯曰,如此下敎,豈臣等所敢承聞之敎耶?何辭氣之如是過度耶?昨日則醫官之自外問候,亦不得爲之矣。卽召醫官,先爲入診後,臣等進聽下敎,伏望矣。上曰,予之召見卿等,豈爲入診乎?蔘橘茶雖已劑入,亦不曾入咽矣。入診何爲?金在魯曰,茶飮旣命劑入,而尙不進御,則豈非有欠於誠實,而尤爲焦悶矣。上曰,蔘橘茶不飮,而氣猶如此,此必使予,久受困於群下也。豈不悶哉?金在魯曰,操存聖心爲好矣。何常下敎之如此,而藥亦不進,豈不焦迫乎?上曰,却膳閉閤之君,自古亦有之乎?予則已無可爲之道矣。金在魯曰,殿下之爲心如此,故致有如此過擧。常常操存,伏望矣。上曰,世道予皆見之矣。予非慍怒諸臣而如此也。世道則無可論矣。予欲書傳敎,而常時使承旨書之。則承旨雖或誤書,翰注提醒,故予心豁然。中官則皆多誤書,指敎之際,甚爲疲勞。故頃於金應三入侍時,有所下敎。渠輩雖與廷臣有異,而借渠口傳,欲轉傳于廷臣矣。未知果傳否也。金在魯曰,卽今診候爲急,先爲診候爲望矣。宋寅明曰,醫官先爲召入,診察聖候宜矣。趙顯命曰,聖敎尙多未安之意,且入診之請,如是持難,是必臣等有罪也。臣等有罪,則殿下當明加譴罰,何以聖躬自爲如此耶?上曰,非以卿等爲有咎也。予以卿等,將欲垂裕後昆,豈以卿等爲罪?而卿等之免冠席藁,實爲過矣。使股肱之臣,露髻席藁,而予亦露坐,此何擧措,予甚羞恥矣。趙顯命曰,聖候以未寧爲敎,而不許入診,東朝若知此事,則豈不深慮乎?上曰,慈殿不知矣。金在魯曰,群下有罪,則以其罪,〈罪〉之而已。今之不顧聖躬而如是者,豈不深悶乎?宋寅明曰,臣等固有罪矣。從當仰達,而爲先召醫官,入診伏望矣。金在魯曰,無人世間心之下敎,是心動之病。心動則神氣忽忽,易致如此。必須操存二字上着工,則自無此病矣。上曰,予則以爲苦心旣成然後,心自平而病亦愈矣。操存工夫,則予旣素無着力,且奈左右牽礙者多何?諸大臣迭請入診。上曰,旣强請至此,依爲之。朴師訥出召醫官金應三·朴道煥·金履亨·金德履·柳徵瑞·李道吉入侍。應三趨進診脈訖,退伏曰,脈度左三部頗數,右三部雖沈,而不足之氣,與再昨一樣矣。道煥趨進診脈訖,退伏曰,左三部中寸口脈太數,右脈亦稍數,而有不足之氣矣。履亨診察訖,退伏曰,左三部帶數,而寸脈高,右三部雖不如左數,而頗浮高矣。金在魯曰,入診久曠,諸醫官皆命診察,何如?上曰,不必皆爲也。金在魯曰,前劑茶飮,雖不進御,今明日必須進御後,加進與否及或變通劑入與否,使醫官詳量達之爲好矣。上曰,依爲之。金在魯顧謂諸醫曰,各各達之。應三曰,臣意則別無變通,而其蔘橘茶加進二貼爲好矣。上曰,前劑亦不進御,加劑何用?道煥曰,以脈度見之,脾胃頗虛憊矣。其茶飮必須進御,則脾胃虛憊之氣,亦可鎭定。若一日二日,挨過累日,脾胃受傷,是爲可慮。伏望茶飮今日進御爲好,別無變通加減之事矣。履亨曰,臣意,其茶飮數貼加進,似好矣。德履曰,脈候不足,則蔘橘茶進御,不可緩矣。徵瑞曰,以諸醫之言見之,可知其脈候之不足矣。蔘橘茶二貼加劑以進宜矣。道吉曰,諸醫所達脈候高者,皆不足之致。加進之請,誠好矣。金在魯曰,已劑入者,今日進御。而二三貼加劑以入,何如?上曰,前劑一貼則已煎,而姑不進御,二貼則在矣。加劑何爲?金在魯曰,旣下敎劑進,而尙不進御,是欺臣也。聖上何爲而如此耶?上曰,茶飮則雖飮無益,而近來脚麻之症甚苦,此則不無慮矣。曾前有左脚麻痛之症,而中間差愈矣。近來復發,有勞則益苦。昨夜亦甚勞憊,而兩脚俱麻痛。卽今踞坐,故稍愈,而甚可慮也。仍下敎于醫官曰,何以左脚益麻耶?應三曰,左邊屬血,右邊屬氣。而麻痛之症,大體痰症。鍼灸難施,而常令下部溫暖最好。嘗見人有此症,以毛物付着,使之溫暖,輒有效。如是爲之似好,且氣降則下部自然溫和。而卽今脈候,頗有氣升之候,氣降則亦可愈矣。道煥曰,男子左邊,不如右强。而且氣滯則成麻症,若調和脾胃,則氣運不滯,而自然差愈矣。履亨曰,濕痰流注之際,常先於左邊,胃氣實則此症自愈矣。德履曰,此乃濕痰之致,心脾經調和,則濕痰自然消散矣。徵瑞曰,四末屬脾胃,故脾胃實,則其症自愈,而脚部非主症矣。專主脾胃調治爲好矣。道吉曰,脚部麻症,是下元不足之致,氣運不足,則濕痰易凝矣。溫下元補脾胃爲宜,非鍼灸之可施矣。金在魯曰,御衣常薄,寢御之所,亦不溫暖云,是甚悶慮矣。脚部溫暖之道,膝甲最緊。膝甲用之似好。製入之意,分付,何如?上嘿然良久後,下敎曰,頃日醫官所傳之言,聞之耶?醫官只傳證候耶?又有所傳耶?金在魯曰,醫官所傳,臣等略聞之矣。又曰,膝甲製入事,何以爲之耶?上曰,製之何用?金在魯曰,茶飮是潤脾胃之藥,連爲進御好矣。宋寅明曰,近來水剌之節,何如?金在魯曰,水剌甚爲厭進云,或是近來聖心不安故然矣。而水剌之不實,誠爲悶迫矣。上嘿然良久不答。金在魯曰,茶飮已入者進御後,更見證候,加進數貼,何如?上曰,有下敎事,副提調進來。兪健基進伏。上曰,世道如此,已無可諭,而所謂蔘橘茶,雖名蔘橘,其實蔘茶也。批答雖不明言,而曾前如此之時,醫官必於差備門外,問知進御與否,而今番則茶飮劑入後,進御與否,醫官茫然不知,而不爲問候,極爲寒心。當該首醫,令該府處之,可也。抄出榻敎金在魯曰,臣未及知前例,故不能分付於醫官。而聖敎如此,致有首醫勘處之命,小臣萬萬惶悚矣。諸醫官先爲退出後。上曰,學問工夫,孝悌而已。雖灑掃應對,莫不以孝悌爲本矣。予若有過中之擧,而在下者承順,則是乃阿諛,而卽今義理,則其君之事雖善事,將順其美,則必曰阿諛而避之,誠未知其義理也。中國則漢唐以來,旁支承統之君,登極之後,其私親卽爲皇太后,而我國則家法最嚴,且予心甚拙,故雖於造次之間,未嘗爲越禮之事。昔日於大院君廟,則未知何以爲之?而卽今私廟,則予自入承大統之後,不過送一宮人往祭而已。若欲備三獻,則豈無其人而不爲乎?予心如此,猶尙侵毁之至此。予於私廟,雖不一番展拜,今日臣子,必無一人規勉者矣。觀今世道,豈不寒心乎?向者李重庚,以爲金始煒事,其時謂以名流云云。予答曰,名流獨無父母乎爲敎耳。向時柳鳳輝事,則以世弟,有毛髮俱竦之言,而請討矣。今於趙重晦,則予以不烹重晦,不復爲君爲敎。而終無請討,可謂有臣乎?頃日安之事誠是矣。其疏非出於爲相臣之地,而權瑩以爲,諂諛大臣,權瑩之言,是黨也。可斥者斥之,是豈諂諛乎?且上之所爲雖善,懼其諂諛之嫌,不可將順云爾,則古人所謂將順其美之說,何爲而設也?趙台祥之只以承旨推考,塞責可乎?三覆時,有參酌減律之事,則新啓例發之規,誰不知之?趙台祥,雖以郵官出六,新入臺地,而出身累年,如此例規,豈有不知之理?而不爲發啓,避嫌出去者,誠可駭也。重晦之疏,專出於黨心,而脅持其君,謀逐大臣,巧情慝態,誠可謂不忍正視。趙台祥未知果爲誰黨,而若以其黨,而不爲請討,則無足論也。若非其黨,而不爲請討,則是懼名也。豈不庸碌乎?念予所遭若如,卿等則必蹙伏不出,而人君則不然,惟當處其事而已。故如是見卿等矣。卽今世道,百爾思量,實無可爲之道。夜常無寐,更鼓支離。昔日唐玄宗,何爲而添作六更。予則不過一更睡,而待曙甚苦。或有欲爲之事,則胸臆輒先結塞。如此而能爲國事乎?卽今欲諭此敎,而胸中亦如塞矣。私親常自小心畏愼,且使予謹避名譽,每恐延礽君三字,人或稱道。私親之意,如此謹愼,而由予之故,致辱至此,豈不痛迫乎?今予只有追去之心,更無他意。氣且澌綴,酬應實難。若解此任,則意可以得壽矣。予自今番伸情禮之後,趙重晦烹之之意,已爲脫落,而但其根本有之,是所深痛矣。將來必有百重晦,而世道不知至於何境,豈不可悶乎?果至如此,則其後予當有所請於卿等矣。金興慶曰,趙重晦是一妄人,有何足訶,有何難處,而下敎如是過度耶?金在魯曰,其疏非衆人之議,而趙重晦獨所見也。如此妄疏,豈有更爲之慮乎?殿下於私親,若有過隆之擧,則爭之爲可,而聖上識見卓越,孝思出天。太廟酌獻,未嘗有闕禮之時。至於雖遠代陵寢,無不徧謁。聖孝如此,臣等常相與欽誦。但於太廟,則事體有重,故殿下雖欲無時數幸,有不得任情爲之,而至於私廟,數次展拜,有何可議之事乎?上曰,予於高廟,豈嘗有歇後之意乎?且慈殿,嘗以衮衣一件賜給,予欲終身服之。今雖故弊,猶常服此而進謁,予心如此矣。至於私廟,自予入承之後,旁題杳然無期。尋常痛悼,無一可慰。而又有如此侵侮之言,予心當何如也?三獻之說,則渠或泛然用之,而所謂忌諱等說,豈不過甚乎?金在魯曰,趙重晦之疏,妄則極妄矣。渠則必自以爲爲名,而誰以此爲是乎?追後思之,其時旣爲酌獻禮,應有禮節。而旣無自禮曹進儀註,又無諸臣進參之事,況且聖上,必不越禮,則無可仰問之事。而禮節何爲等說,實爲妄矣。雖其辱之之敎,則誠爲過矣,而事旣謬妄,被罪雖重,實無所惜。但殺之一字,則其在情法及天地大度,似有所欠。故其時略有仰達,而適緣其日日勢昏暮,水剌未進,玆不敢畢陳而退。左相,亦以後日更召臣等爲之之意達之。故臣等連日來待,而聖上不爲召見,又値動駕,輾轉以至于此矣。臣等竊慮殿下,或殺趙重晦,則有傷於聖德矣。俄以已無烹之之意爲敎,誠爲多幸矣。上曰,上款事則姑捨。而予於其日,敎以趙重晦脅持君父,又敎以烹重晦後,予當爲君,又敎以不烹重晦,予不瞑目。此等之敎,比諸毛骨俱竦之敎,其幾倍矣。金在魯曰,柳鳳輝論罪之時,不但以毛骨俱竦而已。上曰,予於其時,毛骨俱竦等敎,亦過矣。而此猶請討,今日則雖如此下敎,恬不請討,世道可知矣。宋寅明曰,臣等雖欲爲名,君父之事,豈敢歇後?而趙重晦之疏,不過一妄人一妄疏耳。有何爲名之可言?而重晦誠有罪,豈有愛惜之心乎?上曰,以予爲惡聞,而謂重晦有罪者,亦非矣。宋寅明曰,其言極妄,惡得無罪。臣等自初謂其有罪,而但當初聖上,以烹之之意爲敎,其律太重,故臣等以是爲難矣。上曰,予惡其黨心之極爲巧惡,故欲烹黨人,有何過重乎?宋寅明曰,雖有黨心,烹之則誠過矣。殿下旣以已無殺意爲敎,其次處分,則唯當聖意是聽矣。金興慶曰,趙重晦事,殺之則誠過矣。其次則卽爲處分爲好矣。趙顯命曰,今番事,臣等於殿下,得罪似不甚大,而逐日求對,拒絶愈邈,至於排闥,亦未蒙許接,臣等胸拆臆塞,實欲溘死矣。今幸得近耿光,是臣等已死而復生也。且趙重晦疏,實非可殺之罪,而猶恐聖上,或有殺諫臣之名,臣等相與爲慮矣。今以不殺爲敎,是趙重晦亦已死而復生也。誠爲多幸矣。臣以爲趙重晦之疏,蓋有以焉。殿下凡於群下之言,事係私廟事,則或過爲疑之。辭令之間,時有過處。故趙重晦自以爲敢言其難言之事,而乃爲此疏,欲得難者之名矣。蓋自古帝王,以藩邸承統,則自多如此之事。蓋其君則過疑群下而嚴處之,群下則又欲得名而敢爭之。其群下所言,亦豈無太過處?而其君若從容處之,則其臣之言,唯當自歸於過當而已。是爲好道。而惟其疑怒太過,處分失中,故所以其臣之愈爲得名也。雖宋之范鎭·呂誨之言,亦豈無過處?而亦由是而愈得名矣。今殿下若從容處之,則趙重晦不過作一妄人已矣。殿下何爲而如是耶?金在魯曰,臣等在外時,相謂以聖上如是爲之。故易使趙重晦,反爲成就其名,而將爲名人云云矣。上曰,豈有如趙重晦之名人乎?如趙重晦者,亦可爲名人,則予當爲賢君矣。趙明鼎曰,聖上之累謁私廟,蓋以出天之聖孝,推以達之於私廟者,而趙重晦之疏如此,殿下之心,當何如也?殿下惟當從容處之爲好,而辭氣之間,多有激惱之敎,此亦出於誠孝之至切,而何其過度之如此耶?朝者,有趙重晦予已忘之之敎,而臣意則聖上,似猶有不能忘之意。惟當從容處分,似好矣。金尙迪曰,臣以違命待勘之蹤,且被趙重晦之深斥,則何敢爲進身之計?而目見非常之擧,急於呼籲,未暇顧一己之廉隅矣。今伏承筵接之命,而上下酬答如響,此實轉移之機,非臣之幸,則宗社之幸。第今番過擧,實由於趙重晦。而重晦不過蟣蝨,處之何難,而乃爲此擧耶?此不過殿下,以平日孝思,因事觸激,以至於此,而日前筵中,因趙重晦疏,聖上之逐段下敎者,臣亦略聞之。今此右相所達,亦與臣見偶同矣。殿下情至則行,固天理之所當然,而筵敎之後,益見重晦事顚倒事實,則殿下平心觀理,從容處之,而重晦謬妄之罪,亦可曉然。此何至於輾轉激腦,過費辭氣乎?今聞筵敎,茶飮雖已劑入,而殿下姑不進御,則此無異於頃年停藥之時矣。近日上下情志之否隔,大小機務之廢却,亦無異於頃年閉閤留院之時,此何擧措?況昨夜景象,尤何可言?元老原任及大臣諸臣,免冠席藁於泥塗中,而殿下不卽許接,此何事耶?若事係國家安危,而殿下作此擧,則亦復奈何。前後非常之擧,皆緣群下之故。殿下試思之,若以此事,書諸史冊,千載之下,謂殿下謂何如?此臣之所欲痛哭者也。上曰,昨日擧措,豈予之咎乎?諸臣之所自爲也。金尙迪曰,以幺麽重晦事,至有如此過擧,已不勝其憂慨,而昨以承傳色下敎中,多有不敢聞之敎。至於脅君二字,尤是人臣一日難容之罪。此等失平之敎,次第收還,是臣區區之望也。韓翼謩曰,殿下之誠孝出天,臣民莫不盛誦。而尊宗廟重祀典之禮,雖以堯·舜之聖,蔑以加矣。私廟累幸,是亦出於至孝。假曰有或過處,亦不過過於誠孝之致,而趙重晦之疏,極爲妄矣。雖然其罪不至於死罪,而頃日筵中,有欲烹之敎云。故臣等惟以聖上之或有殺諫臣之名,爲慮矣。今承下敎,已無殺意爲敎,是則爲幸,而趙重晦是一小臣,何難處分,而殿下之自致過擧至此耶?臣恐殿下治心工夫,有所不足而然也。心平則氣和,氣和則自無激惱之病。惟聖上益加着工於治心之道,是臣所望矣。宋寅明曰,向來却饌閉閤之擧,則皆已過去之事,而卽今此等之擧,則王世子莫不親見。王世子取法之處,惟在於殿下身敎,而如此之擧,豈是以身敎之之道乎?此實有無窮之慮,而臣等之尤所悶迫者矣。上曰,但欲成此苦心矣。宋寅明曰,人君之道,威柄在手。故或因一時之激怒,未免處分之過當者,自古有之。此亦人君之所當深戒,而若比之於殿下如此過擧,則亦不大段。處分過當之失,則英君明主之有時難免,而猶不失人君之體統。若殿下如此之擧,則有損國體,關係不細。殿下亦豈不念及於此乎?勿復爲如此之擧,是臣等之望也。上曰,予之苦心,終難變改矣。予欲一遂此心,而終不得行,則是不實其言矣。金尙迪曰,此亦殿下辭令之失也。人主之過,如日月之過。過也人皆見之,更也人皆仰之。殿下雖有欲遂苦心之敎,然此事之必不成,殿下亦豈不知,而乃爲此敎耶?殿下知其非而改之,則日月之更,人孰不仰之,而今乃以必實其言爲敎,此則適所以重殿下之過矣。豈不慨然乎?上曰,閉閤却饌,是自過,而此則非自過也。世道至此,實無可爲矣。宋寅明曰,其人有罪,則只處分其人,可也。雖一人無狀,豈世道皆然乎?金在魯曰,人君號令,惟當明白發之爲好,而殿下則每自心中蘊之,鬱而不泄,此不但道理不然也。於聖躬,亦多傷損,實爲悶事矣。向者李顯弼事,聖上亦有顯顯激惱之意,而猶不明敎,故小臣達之矣。此等之擧,豈不慨然乎?宋寅明曰,臣下有非,則君父非之而罪之。或以此,又有諫者,而諫者又非,則又罪之。或嚴敎之。物各付物而處之而已。有何難處之事乎?上曰,太阿在手,豈以一人爲難處乎?金在魯曰,然矣。趙重晦速爲處分好矣。上曰,此處分何難之有?但以予涼德,故世道至此,實無更臨軍民之意。且前頭將不知有幾百重晦,以是爲慮矣。金在魯曰,不必如是過慮之事,重晦處分爲之宜矣。宋寅明曰,處分卽今爲之,似好矣。上曰,趙重晦處分,何其急事耶?從當爲之。而予有欲請於卿等,第一件事,則予姑不言,而予之苦心,將欲背城一戰,當於處分後,可以爲之。卿等姑使予休息,可也。卿等使予調攝,俟其氣愈然後,入來爲可。而今番擧措,極爲過矣。昨日之敎,皆卿等自取,而今日之召見卿等,豈爲趙重晦事乎?予心有在,而有大於此者。前頭果有大於此者,則卿等,其將何以爲之耶?卿等昨日之事,誠過矣。予將有大於此者。而元良幼沖,所恃者惟卿等矣。金在魯曰,何爲如此下敎耶?此豈臣子之所敢承聞耶?上曰,如是爲之,則可無雜物矣。趙明鼎曰,殿下二十年調劑世道,而猶有雜物,則雖如是爲之,豈無雜物乎?李喆輔曰,臣有所懷敢達。近日群下遑遑之狀,何可言哉?至於昨夜景色,尤無欲生之心,而乃蒙聖上特許召見,得近咫尺之天。天顔溫粹,酬酢如響,一堂都兪,情志流通。此誠宗社之福,臣民之幸。臣等感激欣幸,雖死無憾。趙重晦事,當初群下所慮,惟在於殺之一字。或恐聖上,有殺諫臣之名矣。今承聖敎,快傅生議,此則更無可論。而臣等之連日求對,至於伏閤而排闥者,只由二事。向日擧動時判付中,有只出以下十二字,而臣等於其時,急於擧行,未及審察。及夫堂箚之出,而其慮實深,臣等之不卽繳還,不免溺職,而旣知之後,則不可不卽卽請還也。大小公事不下者,凡一百五十餘度,而其中啓覆文案,立春不遠,而亦不下,依然是閉閤時貌樣。臣等之累日呼號者,惟以二事得請爲期,快賜允從,千萬至望矣。上曰,只出之出字,非出字,乃爲字耳。李喆輔曰,其時字體甚疑晦,似出字,故以出字書出矣。今承下敎始曉然,而此十二字,不可不還收之事矣。金在魯曰,趙重晦處分,爲先爲之,而公事之留滯者,次次流下伏望矣。上曰,予之苦心在矣。趙重晦事,卽第二件,而且方氣甚澌綴,難於酬應矣。兪健基曰,聖人之學,血氣雖衰,志氣不衰。凡諸陟黜譴斥,不過一號令間事耳。有何費筋力勞心慮者哉?大抵聖上,每以黨習之未能調劑,憂時慨世之意,結在聖慮,如一病根。偏黨不正之論,時或闖入觸動聖衷,則隨遇暴發,每每有非常過擧。故在廷臣僚,亦皆震恐成病。如遇此等境界,則中外震蕩,大小憂遑,罔有頭緖,盡失所守。以今番事言之,伏閤豈不輕先,排闥豈不駭擧?而亦實出於苦心血誠,不得已之擧也。上有過擧,下有駭擧,如是而豈不傷國脈而損和氣哉?此後則深加聖慮,益勉涵養工夫,是臣區區苦祝也。金在魯曰,聖上方在靜攝之中,大小公事之留滯者,實難一時判下。其中擇其緊急擧行者,略略流下,而亦不至有勞於聖躬爲好矣。李喆輔曰,臣方待罪同副,又兼刑房。六房中最稱多事,而不書判付,今已十日。廳注書亦終日結手無所爲,安有如此事哉?上曰,廳注書,便於予矣。兪健基曰,臣下有罪,則以其罪罪之。可以譴責則譴責,可以斥退則斥退,有何難事?而今以一小臣之故,竝與諸臣而激惱之。使大小臣僚,遑遑震迫,至於昨日事,其景像何如?今日幸蒙召見,而聖敎猶不和平,臣等實爲慨然。臣下雖有怪擧之人,於聖德,有何關係,而如是過度耶?快回聖心,留念國事,是臣等之望也。上曰,筋力不足,雖欲圖治,不可得矣。金尙迪曰,頃日賓對,因吳光運陳戒事,亦有如此不敢聞之敎。故其時臣以治不徯志,致有此敎之意。反覆陳說,而聖上亦以知我心爲敎矣。蓋閱歷世變,未有若殿下。故殿下深知病國害家,實本於黨。而以建極二字,爲對症之劑,殿下誠得其大要矣。然二十年行此道,而人心不如,世道難平。擧措未必盡公,好惡互見其私。如是而無其效,又如是而無其效。自閉閤却膳,何莫非殿下苦心。而旣不能得其效,則殿下於此,計亦窮矣。畢竟反躬之敎,至有如此不敢聞之語。故今日群下,每承此敎,擧懷崩迫之心矣。若使群下,實有崩迫之心,則孰不仰體此敎之所由發?而從容一堂,大小諸臣,以爲如是則世道可措,如是則國勢可措。各陳其見,各效其誠,以開發殿下之心,則殿下於此,自當有裁擇之道。臣謂此敎,必不更發矣。殿下雖以筋力不足爲敎,而聖人志氣無時可衰,則亦豈無振刷之道乎?上曰,今番之事,與前日閉閤却膳,有異。昨日之擧誠太過矣。金在魯曰,不但諸公事之不下,聖上旣以氣候澌綴等語爲敎,而藥院批答,亦爲不下。上下阻隔,日益杳然。臣等安得不至於排闥乎?趙顯命曰,殿下雖以異於前日爲敎,而不進茶飮,則與却膳無異。不接臣僚,則與閉閤無異。不下公事,則與留院無異。有何所異於前日乎?韓翼謩曰,俄以治心之道,略已陳達。而殿下氣憊之症,亦緣心失其平,而聖體自然如此也。若心得其平,則百體從令,氣亦平矣。唯望聖上,必以治心爲意也。金在魯曰,今日趙重晦處分爲之。而公事中爲先擇其緊急者,漸漸流下,則臣等有入來之效,而不然則臣等之意當何如也。上曰,近來公事,不無酬應。比諸留院,猶輕矣。李命坤曰,自有近日事以來,臣等焦惶罔措。雖於申後,不敢退去,終日會坐院中。若有公事之啓下者,則爭先奉玩,如得奇貨,而都監草記數張外,無一下院者,此豈輕於前日留院之時乎?臣意則視前反似重矣。趙顯命曰,殿下閱歷世變多矣。戊申時事,殿下試思之。其時世道之難爲,國事之難治,果何如?而殿下猶能奮發聖志,轉危爲安,乃以蕩平之道,爲調劑之策。當初蕩平,落落難成,殿下終無少懈。卽今則粗成厥效,雖不無不如意之事,而比前有大勝。且今元良長成,執䞇之禮,將不遠。殿下身計,豈不喜悅耶?殿下惟宜安樂晩年,成終治道之是思,而何故如是耶?且臣於頃日復命時,已有所達。卽今西北邊事,不無可憂之端,而防守之道,甚多疎虞。且天災疊見,可驚可愕。此豈聖上深閉九重,不接臣僚之時耶?及此閑暇,常常召見諸臣,諮諏講確,雖一事二事,稍稍做去爲好。殿下何不思及於此耶?且君臣之間,貴在情志之流通,情志流通然後,可做國事。殿下心中之言,無隱下敎爲好。而似有所隱於臣等者然,實非平日所望也。上曰,若其邊務等事,則予雖釋此位,必不泛忽置之也。金尙迪曰,近日天災,實多可慮矣。凡有非常之災,必有非常之擧。自丁巳至于今日,臣之已驗者,歷歷可指。上天仁愛,先出災異,以警告我殿下,若是其諄切,政宜君臣上下,精白寅畏,以爲一分答天譴之道。而年年只作過擧而已,則亦豈不有歉於敬天之道,而群心之憂惑,國勢之卑下,誠非細憂,殿下胡不惕然深慮耶?且君臣之間,貴在相孚。而彼大臣,俱是殿下托心膂之人也。聖上果有不豫於大臣者,則洞諭之,可也。況右相所達,實出於赤心,何不體念耶?宋寅明曰,殿下今番之擧,若出於馳騁田獵等事,而至於昨日景象,則臣等決然退去,有何難事?豈有今日更入之理?而殿下此事,則是出於孝思之至切。其過擧,不過心弱之致。故臣等昨日雖退去,闕門待開欲出,而旣以決去爲意,心甚悼傷矣。幸蒙來待之命,相與欣悅,卽爲進詣。今旣入侍,下敎猶復如此,終不釋然,豈不悶迫乎?臣等於趙重晦事,思其致此之由,則其所切痛,實如仇讎,而但殺之則太過,故有所仰達,此非負殿下爲重晦之意也。尹光毅曰,趙重晦事,實爲切痛,而諸臣惟以聖上,或有殺諫臣之名,爲慮矣。旣以不殺爲敎,卽當處分爲好,不必如是過度之事矣。許采曰,趙重晦,誠有罪,而殺之則過矣。聖上旣無殺之之意,則洞諭處分爲好矣。金在魯曰,況此大禮迫近之時,凡事多有緊急。而殿下如此,尤豈不悶乎?上曰,緊事則予當酬應耳。李命坤曰,臣等連日求對,焦遑憂迫之餘,幸得親承玉音,臣等喜不自勝矣。今又下敎失平,猶不釋然,臣等益復抑塞矣。且只出以下十二字,尤是急急還收之事,猶不許還,此尤悶迫。伏望其時下敎爲先收還矣。上曰,酬應公事,則其敎自然消磨矣。不必還收之事也。李普昱曰,臣等其時,猝承擧動之令,而日勢已暮,擧行甚急,故未察其十二字之有深意,而泛然看過矣。及見堂箚,始乃覺悟。未卽繳還,實爲惶恧。相率徑出,恭俟嚴譴。再違召命,未蒙譴罷,仍以目今非常之擧如此。故臣等之區區廉義,有不暇顧,冒沒求對,累日號籲。顧臣等溺職之罪,豈宜敢復入此。而惟欲其時下敎,亟請還收後,從當自處爲計,故敢此入侍矣。今承下敎,以酬應公事,則其敎自然消磨爲敎,下敎誠爲至當。而但意蓋在也四字,似有深意,亟爲還收爲望矣。且趙重晦,不過幺磨一小臣,不爲處分,作此前古所無之過擧。及今入侍,無非不忍聞之下敎,臣實慨然矣。金尙迪曰,筵奏事體,與私家酬酢有異,而左承旨私義所陳,殊涉太煩,請推考。上曰,此則非推考之事也。金在魯曰,趙重晦處分爲之,而公事漸漸流下,快回天心,勿復有如此過擧,伏望矣。上曰,向時閉閤則自過也。却膳則激惱也,而今番事,則實與却膳閉閤,異矣。宋寅明曰,趙重晦事,則旣以忘之爲敎,而猶爲如是,是必以臣等爲不備之致也。上曰,趙重晦則已忘之,而此後必有百重晦。予必成此苦心然後,可無雜物矣。金在魯曰,如是爲之,則臣恐雜物之益有矣。上曰,不然矣。予子代之,孰敢爲此等事耶?今日召卿等入侍者,有一處分事,而至於趙重晦事,亦有所量之者。旣無殺之之意,而且不欲竄放也。頃日朴春普,亦竄配未久,陳達放釋,竄配實爲不緊矣。宋寅明曰,在下之人,雖有陳達之事,從違惟在聖上矣。上曰,此則予之庸劣之致,而趙重晦事,則予旣有量之者,當有別件下敎之事矣。金在魯曰,趙重晦處分,亦第二件事。而公事之積滯,豈不可悶乎?上曰,卽今國事,無可爲之道。而且近來公事,實多不緊。雖以政事言之,日日政稟,日日開政,而有何臺諫之行公者乎?臺諫有闕,政事誠亦支離矣。金在魯曰,不但政事,其他稟定事亦多矣。上曰,卿等須以讀書做文之事,比而見之,可也。徒能讀書者,不能做文。每事身親爲之然後,可以有效。卿等從容思量則可知矣。予之苦心,實是爲時象,欲成規模之意,而況且予氣如此,卿等今若强請,則後必有悔時矣。鄭履儉曰,如此時象,雖以殿下之聖明,猶尙如是之難治,則尤何以欲付畀於沖年耶?李命坤曰,右副所陳,辭不達意矣。勿論時象之如何,雖在三代之際,殿下苦心,則決不可伸矣。殿下何爲,而每有此等不敢聞之敎耶?上曰,予自語曰,蔘橘茶不飮,而氣猶如此,是使予欲更爲君耶云云,而深以爲悶矣。李命坤曰,意蓋在也四字,亟爲還收,緊急公事,爲先流下,伏望矣。鄭履儉曰,三覆文案判付中,從僉議三字,追後思之,實有未安之意,決不可頒示外方。伏望亦爲還收矣。金在魯曰,此則似不必如是深見矣。上曰,承旨之言是矣。此三字,實有深意,而其時無知其意者矣。李喆輔曰,從僉議三字,大段未安。斷獄是何等重事,此是殿下自斷之事,而何以從僉議爲辭耶?聖意所在,可以仰測,而此與一時筵話,有異。布諸八路,觀聽大惑,此三字,決不可置之。判付書入時,爻周,何如?李命坤曰,臣則初入啓覆之故,不知前例。從僉議三字,未卽仰請反汗,臣罪固大矣,而傳示外方之文案,事體自別,且不無後日爲例之慮。亟令改下,是臣區區之望也。鄭俊一曰,刑殺之柄在上,而今番啓覆,從僉議三字,誠爲未安。臣等初未覺察矣。退去本院,與諸僚更思之,則此三字,比諸意蓋在等敎,尤爲深重。臣等尙未繳還,臣等之罪也。唯願速賜改下矣。上曰,其日三覆,是第二件事,故予雖勉應,不過隨衆爲之之意,而從僉議三字,諸臣莫知有深意矣。今日承旨知之矣。趙明鼎曰,從僉議三字,旣以有深意爲敎,則決不可一日置之矣。兪健基曰,凡干刑殺文書,只當依謄錄施行,不必創出別語,而從僉議三字,雖或異於前例判付,亦非大段關係者。臣則於此等小小事,不爲苦爭矣。今承上敎,關係非細,臺臣所達極是矣。決不可置之。十二字及此三字,急急刪去,伏望矣。金在魯曰,臣等則其時泛然看過矣。聖上旣以有深意爲敎,決不可一日置之。其十二字及此三字,急急刪去然後,臣等之心,可以粗安矣。李普昱曰,從僉議三字,同副承旨旣已細達,若以此播諸外方,則豈不大段未安乎?其十二字及此三字,急急還收,千萬伏望矣。上曰,十二字則旣已頒諸朝報,不必刪去,而三字則爻周,可也。抄出榻敎趙明鼎曰,如此下敎還收然後,中外可以渙然悅服矣。許采曰,今則聖敎釋然矣。上曰,釋然耶?更將有百重晦,而予氣且如此,無可爲矣。鄭俊一曰,殿下以百重晦爲慮,臣有所懷敢達矣。聖學高明,遍覽前史。歷代以來,雖直言之士,不多有之。況如趙重晦之妄言,世豈多有耶?且以筋力不足爲敎,而聖人之血氣雖衰,志氣則不衰,故勉强則可以有爲矣。昔衛武公,年爲九十,猶作抑戒詩以自警。今殿下春秋,雖已向衰,比諸武公九十,則猶可謂盛壯之年,而不思所以自强之道,乃以筋力爲敎耶?志以帥氣,勉强不已,則筋力亦自不倦矣。上曰,卿等退去,予欲休矣。趙顯命曰,聖意終不釋然矣。趙重晦處分,亦非如此持難之事。卽今處分好矣。上曰,昨夜擧措後,處置重晦,則人必以予事,謂之曰,一趙重晦處分,有何難事,而必使大臣諸臣,免冠席藁然後,爲之耶?此欲抑制諸臣然後,處分之意也云爾,則豈不可笑乎?豈不歉然乎?此不過以一張傳旨,足爲處分之事,何必急急爲也。且上款事,則不爲擧論,而後日當處分矣。金在魯曰,然則趙重晦處分,雖姑不爲,而公事及疏章之許多留滯者,稍稍酬應好矣。上曰,不但筋力憊矣。予心亦受病,實難酬應,而如是强請,予當勉强酬應矣。李喆輔曰,意蓋在也四字,斷不可仍置,而殿下何所持難,尙靳允從耶?上曰,此則非大段之辭,不必還收矣。諸承旨迭請還收。金在魯曰,雖其四字之不必還收,果如聖意,而群下之情,旣如此,改下,似好矣。趙顯命曰,承旨之請,誠得職責,允從宜矣。金在魯曰,群下旣已請還,則固非持難之事,而聖上如是持難,臣等亦不無疑心矣。金尙迪曰,此非持難之事,而殿下如是持難者,非他也。意蓋在三字,與苦心之敎相關,此爲將來張本,故不許改下,亦豈不慨然乎?上曰,此言則然矣。此儒臣穎悟,能知予意矣。李喆輔曰,聖意所在,初不能的知,而猶請反汗。今則聖敎明白如此,旣已明知聖意之後,則尤不可一刻仍存。卽許爻周,幸甚矣。諸臣皆請還收。上曰,依爲之。趙尙絅曰,藥院批答,至今不爲,故敢達矣。上曰,從當爲之。上曰,趙重晦事,終無一人論其罪者,慨然矣。趙顯命笑而達曰,亦有論之者。頃日趙台祥避嫌出去時,聖上,以欲墨漆其面爲敎。而其後陳疏留院,有論趙重晦之罪矣。向時南泰齊,以爲聖敎如此,則臣下雖欲爲之,而不可爲云云之說是矣。若趙台祥之疏,則不無世道之憂矣。趙尙絅曰,臘藥單子,入啓已久,而不下矣。明日是臘日,不可不速爲啓下矣。上曰,從當啓下矣。上命書傳旨曰,今之諸臣擧措,其涉過矣。此心之已憊,曾已諭矣,而追慕心鬱,其欲調將,無他下敎之事,則今之擧措,豈不過乎?若此之故,雖强氣賜對,而國體益下矣。雖然,趙重晦,旣伸情禮,意已傅生,旣諭予意,而頃者欲烹之意,非特上款也。挾雜黨心,以不忍聞者,上脅其君,欲逐股肱,其情態,五尺之童所可知也。申飭方殷,時象莫售。逶迤其心,意涉巧慘,以此欲烹黨心,而因予涼德誠淺,幾年固心,調劑莫效,奇怪層生,末梢至及於不忍聞,其何顔面,他日拜焉?恒日體小心,不爲過自崇奉之意,亦焉在哉?此予涼孝,此予涼孝。心懷難抑,欲自靜調,留中不下,其無他意,而何擧措之過乎?雖然,趙重晦情態,人豈不知。其時下敎,又復若何,而職在執法,拘於名,顧左右默默而去。其時下敎,奚比於昔年建儲時辭章,而佯若不知,其曰有臣,去夜擧措,群下雖過,殿庭免冠,其君露坐,其由則何。非曰阿諛而請之,挾雜黨心,暗地惹鬧,動其君之心,作群下之擧。卽此一款,請竄請放,有何諛悅,而位在大官者,務從寬公,請其君命可矣。而職在耳目,請上處分,將安用彼臺閣哉?若此,其或駁于人,律則請上乎?半夜免冠,而苟且末梢,以此之心,其何免冠?噫,爲今臣子,其若有尊君之心,宜乎尊其本矣。以此曰乎名,以爲媕婀,堯·舜孝悌之道,其將掃矣。可謂寒心。頃日入侍院臣及今日入侍耳目之官,竝爲先削職。李喆輔書訖。上曰,以予事爲過,則爭之,可也,而旣曰趙重晦有罪,而請上處分,豈有如彼臺官乎?宋寅明曰,聖敎大體然矣。上又命書傳旨曰,一趙重晦,卽孤雛也。其處分,奚待諸臣之請,而今日擧措觀之,將有百重晦之擧,意非過矣。其欲處分,不過一號令,而何悤悤於今日乎?雖然,其君若此,而其臣則尙在於官名,曰有紀綱乎?趙重晦爲先削職。李喆輔書訖,金在魯曰,今蒙許對,親承下敎,臣等如死而復生,而臣等左右被斥,旣多難安之端。且於今番趙重晦事,罪有多矣。臺諫處分事·昨日事,皆臣等之罪,萬死猶輕,而今已夜深,不敢盡達,略略仰陳,而退俟譴罰矣。上曰,於卿等,無毫分不備之意矣。李喆輔曰,兩司不備矣。明日政官牌招開政,差出闕員,何如?上曰,依爲之。榻敎尹光毅進伏曰,館僚之不備,未有甚於近日。上下番次,極爲苟簡。明日政,差出闕員,牌招入直之意,敢達。上曰,依爲之。榻敎上曰,啓覆文書雖下,而明日是臘日也。雖攝行,乃是大祭正日。再明日擧行事,分付該曹,可也。榻敎鄭履儉曰,正言趙台祥上疏留院矣。旣已削職,留院疏還給之意,敢達。上曰,知道。諸臣退出。
癸亥十二月初九日申時,時原任大臣·藥房提調·政院·玉堂·憲府,排闥免冠,席藁待罪時,判府事金興慶,領議政金在魯,左議政宋寅明,右議政趙顯命,藥房提調趙尙絅,行都承旨兪健基,左承旨李普昱,右承旨李命坤,左副承旨鄭俊一,右副承旨鄭履儉,同副承旨李喆輔,掌令許采,持平趙明鼎,校理韓翼謩,副校理尹光毅,副修撰金尙迪,假注書朴混源·朴師訥,記事官李敏坤,編修官李昌碩,席藁入伏於熙政堂庭中。上以承傳色,口傳下敎曰,今則異於前,氣甚澌綴。茶飮尙在,從容調理當下敎。此非排闥之時,其止焉。金在魯口傳啓曰,臣等方在席藁待罪之中,更爲煩達,極知惶恐,而聖候至以澌綴爲敎,此時藥院之阻絶入診,古今寧有是哉?臣僚之暫時引接臥內,亦不至甚妨於靜攝。聖敎雖如此,臣等決無退去之理。雖達夜終日,只當仍留以俟矣。又口傳下敎曰,世道不然,則豈如是乎?有下敎事,而與前大異,免冠多見之矣。席藁多見之矣。若如是,則來頭豈不爲脅君之歸乎?止之。則蔘橘茶三貼畢進後,當從容召見矣。又口傳啓曰,更承聖敎,惶隕震懍,不知所達。世道之至此,聖敎之誨責,莫非臣等之罪。雖萬被誅戮,固所甘心,而君臣猶父子,快賜召見,明加罪譴,是臣等之至望。況聖候以澌綴爲敎,而藥院診候之一向阻絶,千古豈有是哉?聖敎至嚴,有不敢聞,而臣等旣冒死入此,斷無退去之理。更加思量,特爲下敎,千萬幸甚。又口傳下敎曰,排闥免冠,近是文矣。直宿雖請,排闥何可爲也。是以謂之文也。與向時大異,若激之,則當爲向時擧措,其止焉。蔘橘茶進御後,欲爲調理矣。又口傳下敎于承旨曰,大臣以下如是,故予亦殿座於露處。其止而退去,則予亦當入處溫堗。蔘橘茶進御後,當召見,予豈欺哉?此意傳于大臣。金在魯又口傳啓曰,又伏承下答及下政院之敎,臣等之罪,益合萬死。自上至有露處之敎,臣等不敢一向强瀆。退伏閤外,以俟命矣。又口傳下敎曰,今日下敎,從容爲之矣。閤外亦何留在,若不止,則不但蔘橘茶,夕食亦將停進。止之則欲從容調理矣。又口傳啓曰,臣等奉信下政院之敎,不敢更爲强瀆。欲席藁閤外,以俟命下矣。今承閤外亦何留在之敎,是聖上直爲牢絶臣等也。然則臣等有死而已,分作爲此庭之朽骨,更無所達矣。又口傳下敎曰,從容下敎之後,何如是乎?如是則氣益困矣。其止而退去焉。又下敎曰,有次序,閤外之在,豈禁之乎?着紗帽,其止焉。坐於露處,夕食尙在,其退去則予亦當休息矣。又口傳啓曰,臣等罔知所爲,惟願速死矣。下政院之敎,有召見之敎,而下於臣等之敎,則亦無此敎。臣等惟當腐於此地矣。又口傳下敎曰,予欲休息,其止而退去。又口傳啓曰,聖敎又下,不勝悶迫。俄者下政院之敎,旣示從容召見之聖意,又有豈欺之敎?今若明白下敎其引接之期,則臣等當退俟矣。又口傳下敎曰,蔘橘茶進御後,當從容下敎。着紗帽退去,君臣皆凍寒心矣。退去則予亦當休息矣。承傳色,仍謂以俄者下政院之下敎中,召見二字,是誤傳也。以下敎二字,改之云耳。又口傳啓曰,臣子之道,旣冒死入此,則有進無退,臣等唯當死於此而已。聖敎以尙坐露處,夕食亦尙在爲敎,罪尤萬死。然俄者聖敎,至擧直宿二字,而藥院一不得診候,漠然不知症候如何,萬萬無此理。還入溫堗,進御水剌後,藥房入診,則暫爲勉許,千萬伏望。又口傳下敎曰,與向時有異,故今日下敎從容爲之矣。從容下敎之後,猶爲如是,則便是催却饌留院,此尤予之至願也。又口傳啓曰,臣等冒死入此,不得明命而退,則其可曰有臣子之義乎?聖敎至此,轉益惶懍,臣等惟願一死之外,更無所達矣。又口傳下敎曰,頃者下敎,而猶如此,若有大於此者,將何爲也。入來故使伸分義,從容下敎。若如此,則是請却饌留院耶?其止之。又下敎曰,着紗帽。又下敎曰,蔘橘茶進御之敎,欲見元良執䞇之禮也。如此則兩條下敎之外,無他矣。又口傳啓曰,下敎漸至於此,臣等死外無他,唯願速死矣。又口傳下敎曰,股肱之臣,如是露處,故予亦露處,其退去。又口傳啓曰,千古臣子之所遭,豈有如此者乎?臣等死外,無他道矣。今日下敎,莫非臣等之罪,唯願速死矣。又口傳下敎曰,如是故予氣甚憊。雖便殿,門外露髻,豈如此乎?出去熙仁門外,予亦入處溫堗矣。又傳于鄭俊一曰,巡監軍仍。金在魯又口傳啓曰,臣等只分一死而已。荐下之上敎,無非益臣死罪。驚隕迷錯,不知所達矣。又口傳下敎曰,時方有量而下敎者,出去熙仁門外,則予亦進夕食矣。又口傳啓曰,以臣等之罪,不入溫堗,不進夕水剌,豈有是理?臣等唯當速受鈇鉞之誅,一死之外,更無他仰達。又口傳下敎曰,紗帽着之。又口傳啓曰,聖上若開着紗帽之路而下敎,則臣等之着紗帽,豈有難哉?承傳色,以上敎,着紗帽于大臣。仍傳下敎曰,大臣着紗帽後,諸臣皆着之。又口傳啓曰,臣等方有當誅之罪,雖有下敎,卽今當死之人,何敢着紗帽乎?又口傳下敎曰,出此熙仁門外,則予當進水剌。若不出,則予亦有固執,夕水剌當不進御。出此熙仁門外焉。又口傳啓曰,臣等一番瞻天而死,則死無恨矣。若開瞻天之路,則當出熙仁門外,以俟命矣。又口傳下敎曰,皆着紗帽,越臺方鋪地排,移次於越臺,可也。又口傳啓曰,若承召見之下敎,則暫時瞻天,退死無恨。而終無召見之路,何敢着紗帽退越臺乎?移次越臺之敎,雖於此中,軫念臣等之聖意,感泣無從,而退則滅死,終無所恨。若蒙召見之命,得一瞻天,則當依下敎,着紗帽退去矣。諸臣仍退伏越臺。移時後,又口傳下敎曰,何如是耶?使予休息焉。又口傳啓曰,臣等死外無他,或望其特垂哀憐,有召見之命矣。聖敎又如此,臣等益又死罪。臣等之決意,死於此庭,初旣陳達。若蒙召見則退去,若被誅罰則退去。此兩款外,無他道理,罪尤萬死矣。又口傳下敎曰,如可爲之,則豈尙如此乎?其退去。又口傳啓曰,惶恐死罪,而今日之擧,何爲而如是耶?聖上若念及國事及前頭大禮之疊疊,則如是而將何以爲之耶?臣等速死無知則幸矣。不然則欲爲痛哭,而有所不敢,只期朽骨於此地矣。又口傳下敎曰,俄已下敎矣。欲見元良執䞇之禮,何爲如是苦之也?若如是,則上下將達宵矣。又口傳啓曰,排闥而猶不得一瞻,則是殿下永絶臣等也。臣等雖得免死,何以自立於天地間乎?唯當遠屛自廢而已。二十年君臣之間,一朝如此,而終未得明承聖敎而去,則悲冤之極,死當不瞑矣。雖以大禮言之,擧朝遑遑,一向如此,則亦將何以擧行乎?心腸隕裂,不知所達矣。又口傳下敎曰,二十年多見之矣。排闥免冠,亦多見之矣。如此故,氣甚憊矣。苟且爲君,何以爲之耶?堯·舜之道,孝悌而已。孝悌之道,予則無可言,而但催追昔之心矣。又口傳啓曰,二十年若善爲事君,則下敎豈至於是耶?臣等惶恐欲死,更無仰達矣。諸臣仍下越臺,更爲免冠席藁於庭中。又口傳下敎曰,雖不如是,予心若浮雲者久矣。上念慈敎,下眷軍民,故如此,皆予之咎。若如是,則蔘橘茶何用?其止而退去,以許休息。又口傳啓曰,連承下敎,莫非臣子不敢聞不忍聞之敎,是皆臣等之罪。豈以臣等之故,聖上不爲休息乎?唯願速降誅罰於臣等而已。他餘不敢達。又口傳下敎曰,一日之內,豈有再次免冠乎?非以卿等爲有過。觀此世道,將來將爲混沌。混沌之時,於予及卿等,有何所關?而於軍民,豈不矜憐乎?其止而退去,以許休息。仍命着紗帽。又口傳啓曰,又承下敎,命着紗帽,感泣不知所達。而豈以臣等之故,而聖體不爲休息乎?臣等排闥,而猶未得進見,則分爲永廢之人,心胸如拆矣。今不敢更請瞻天,而惟願顧念聖體,靜攝休息,不至損傷矣。排闥之事,千古所罕有。排闥後,無不得進見而退去,而今臣等,不許引接,臣等唯當泣血澌滅於此庭矣。又口傳下敎曰,九日豈不下敎乎?今番下敎及今番事,與前異矣。如此故蔘橘茶尙在,其止而退去,則蔘橘茶進御,而善爲調攝之後,當下敎矣。其退去,以許休息。又口傳啓曰,此皆臣等無狀罪積,而今日殿下,至於此境,今則不敢望入見,而但欲血泣以死,以守臣分矣。臣等死後,聖上顧聖體念國事,則臣等雖死,亦幸也。又口傳下敎曰,卿等爲予如此乎?若如是,則予不得休息矣。其止而退去,則予欲休息矣。又口傳啓曰,臣等如是迫切,必欲求對。而殿下今日過擧,出於趙重晦之事。臣等之欲引對陳達者,亦以此事。難以啓辭陳達,且惶隕抑塞,不暇論此矣。臣等若蒙進接,則當以趙重晦事陳達矣。明白下敎伏望。又口傳下敎曰,趙重晦事,予則忘之久矣。豈爲如趙重晦者,而如此乎?其止而退去,則予欲休息矣。又口傳啓曰,伏聞下敎,漸益惶隕抑塞,不知所達。以臣等之故,不爲休息,將至於徹夜。臣等當退閤外,席藁待罪,伏願就寢。此時夜已三更四點,時原任大臣·藥房提調及五承旨先爲退出。鄭履儉·許采·趙明鼎·韓翼謩·尹光毅·金尙迪·朴師訥·李敏坤·李昌碩,則仍留不退。鄭履儉請出承傳色,以儒臣言啓曰,臣等幾年經幄,多負職責。前後聖上之過擧,至於如此,莫非臣等之罪。然古人亦有臥內直入之事,先朝亦有待儒臣如家人禮,而引入寢室,當此群情崩迫之時,急於號籲,必欲隨承傳色,直入臥內,使政院稟達云,故敢啓。口傳下敎曰,儒臣此中,能如此,出去休息,則予當召見矣。又以儒臣言啓曰,以召見爲敎。臣等卽此地以俟命,至於退休之敎,非微末小臣所敢承當者。伏此以俟之意,敢啓。口傳下敎曰,夜已曙矣。其止之而退去,可也。又以儒臣言啓曰,今此非常之擧,固多焦迫,而大臣,人主所以禮待者。免冠席藁於殿庭,而終不許接,苟有罪則罪之,可也。一日在其位,則待大臣之道,恐不當若此。此亦有累於君德。故臣等急於匡救,咫尺文陛,請之甚力。不得請,則只當達曙,仍伏於此矣。惶恐敢啓。時已向明矣。口傳下敎曰,如是之故,氣益憊矣。差晩後當召見,少退而此意傳于大臣,同爲待之,可也。又下敎曰,如是之故,氣益憊。差晩後當召見,此意言于大臣,而玉堂·臺官同爲待之。又下敎曰,無見大臣之顔,而欲一諭。氣憊,差晩當召見。以此意遣注書,諭于大臣,而此猶不欲爲之,則予亦有可爲之事矣。諸臣遂退出。
上在昌德宮。停常參·經筵。
夜一更,月暈。
下直,原州牧使韓德全。
李喆輔啓曰,備邊司郞廳來言,今日賓廳坐起日次,而大臣有故,頉稟。傳曰,知道。
又啓曰,大司憲朴弼周,執義尹鳳九,掌令韓元震,持平閔遇洙在外,掌令一員·持平一員未差。今日以監察茶時之意,敢啓。傳曰,知道。
又啓曰,賓廳坐起,旣已頉稟,所當持公事入侍。而本院時無留公事,不得入侍之意,敢啓。傳曰,知道。
又啓曰,本院聯名上疏,朝已入啓,姑未承批。而都承旨兪健基,右副承旨鄭履儉,引嫌出去。左承旨李普昱,右承旨李命坤,左副承旨鄭俊一,俱不仕進。臣喆輔,獨在院中。非但伴直無人,明日嘉禮習儀,承旨二員,早朝當下直進去,而亦無推移之員,何以爲之?敢稟。傳曰,卽爲牌招。
又啓曰,都承旨兪健基,左承旨李普昱,右承旨李命坤,左副承旨鄭俊一,右副承旨鄭履儉牌不進,推考傳旨及罷職傳旨,今方捧入,而伴直無人。都承旨兪健基,所當更請牌招,而拘於廳規,不得請牌。明日習儀,亦無進參之員,何以爲之?敢稟。傳曰,只推,竝更卽牌招。
又啓曰,校理韓翼謩,以其親病,陳疏徑出,原疏纔已捧入矣。所當直捧禁推傳旨,而此與無端徑出有異。推考警責,何如?傳曰,允。
又傳曰,今日政事停,明日待下敎開政事,分付。
又啓曰,卽者禁府都事,以委官意來言,今日省鞫,兩司不備,不得爲之。明日嘉禮都監習儀相値,亦不得爲之云矣,敢啓。傳曰,知道。
吏曹口傳政事,以林聖憲爲戶曹佐郞。
行都承旨兪健基,左承旨李普昱,右承旨李命坤,左副承旨鄭俊一,右副承旨鄭履儉,同副承旨李喆輔,聯名疏曰,伏以臣等,昨蒙前對,獲近耿光。玉音溫諄,酬酢如響。絲綸之失平者,悉蒙收還,文簿之留中者,亦許流下。積日焦迫,一朝歡欣。臣等且惶且感,旣退而充然如得,雖死亦無憾也。第伏念所被堂箚之斥,下語深緊,聲罪狼藉,顧其勢安容一刻晏然,而適値百僚遑遑之日,區區私義,有不暇論。雖不得不黽勉在公,及其事定之後,因仍盤礴,斷無是理。槪其曲折,昨筵業已略陳,今不必更事煩縷,而若其難冒之勢,必遞之義,不待其辭之畢,而聖明亦已照燭無餘矣。玆敢相率聯章,冒死自列。伏乞聖明,俯加諒察,亟賜遞削,以爲溺職者戒,不勝幸甚。臣等無任屛營祈懇之至,謹昧死以聞。答曰,省疏具悉。卿等勿辭,察職。
上在昌德宮。停常參·經筵。
下直,安州牧使柳萬重。
初昏,彗星移見於室宿度內壁宿之西,星體大如王良星,尾長四五尺許,色淡赤,指艮方。五更,流星出軫星下,入南方天際,狀如拳,尾長三四尺許,色赤。
兪健基啓曰,小臣納采·納徵·告期習儀,進去下直。傳曰,知道。
又啓曰,來十六日儒生殿講日次,而習儀相値,頉稟。傳曰,知道。
李喆輔啓曰,大司憲朴弼周,執義尹鳳九,掌令韓元震,持平閔遇洙,在外,掌令一員,持平一員未差。今日以監察茶時之意,敢啓。傳曰,知道。
兪健基啓曰,卽者嘉禮都監郞廳來言,今日納采·納徵·告期習儀,都監提調以下齊會,而都提調身病方重,箚批未下,不得進參云。今此習儀,所重在於正副使受命傳命等節,至於都監進參,不過循例陪從而已。在前如此之時,都提調雖未進參,亦有擧行之例,何以爲之?敢稟。傳曰,依爲之。
以左承旨李普昱,右承旨李命坤,左副承旨鄭俊一,右副承旨鄭履儉,再牌不進,罷職傳旨,傳于李喆輔曰,竝推考傳旨捧入。
又啓曰,臣喆輔,獨與都承旨兪健基伴直矣。兪健基,俄以嘉禮習儀,下直出去,而出去之後,例不得無端還入,所當牌招,以爲習儀罷後入直之地,而拘於廳規,不得請牌,何以爲之?敢稟。傳曰,竝更卽牌招。
又傳曰,勘下公事,雖已爲之,畿營近,分付勿頒布還入。
又傳曰,啓覆文書頒布與否,問啓。
又傳曰,啓覆文案還入。
又啓曰,啓覆文書頒布與否問啓事,命下矣。該曹郞廳,發牌招來問知,則各道行關,當日未時,業已擧行云矣。畿營勘下公事,勿頒還推事,卽已分付該曹,而其餘各道,則何以爲之?敢稟。傳曰,啓覆文案,九度還下,而有下敎者,亦有付籤者。雖已頒布諸道,卽爲還收,文案則姑留該曹,而待下敎擧行事,分付。
備忘記,傳于李喆輔曰,我國之法嚴矣。其或蕩然,其弊勝道,熙政夾門御所咫尺。而壼殿攸在,隨入中官,欲止於何。昔年乙酉,君臣若何,而莫聞于此,此亦文勝新奇之致,追惟寒心。其時儒臣金尙迪,令該府勘律。
備忘記,又傳曰,頃者中官之任,不過守門,而風靡諸臣,擧措駭然。噫,此爲君,其於後弊何?其涉寒心。其日差備中官,令該府勘處。
備忘記,又傳曰,法者,輔治之具。目今義理若何,彝倫若何,義理彝倫晦矣。何用輔治,欲踏下而有下敎者,亦有付籤者,令留置。當該中官混下,其涉駭然。當令該府處之,而問之,卽遺聞,其宜參酌,越祿三等。
備忘記,又傳曰,今者下敎,群下若曰,以趙重晦處分,不足爲此也。噫,予雖涼德巽軟,一趙重晦處分,卽一號令間事也。其何苟苟?況伸情禮來傅生之意,旣定于心,其下處分,何苟且乎哉?其慨然者,諸臣所爲,追惟慨歎,夜臥而起坐其頻矣。其欲一諭於臣民,而受困於諸臣,心益憊氣益眩,聚精而欲下敎矣。若不先處分乎重晦,何以視予心。噫,渠雖無狀,顧今世道義理之晦,倍於渠。金濰輩處分,助其名而已。其曰嚴乎?其上款其諭義理,時當下敎。其脅君臣,欲售黨心,此等巧慝,自有其律。永刊仕版,勿揀赦典。
又以吏曹言啓曰,今此嘉禮時,差備官今方塡差。而其中捧竹冊官申暐·尹光纘,捧玉印官金硡,儐者任薖,時無職名。令該曹口傳付軍職,何如?傳曰,允。
又以兵曹言啓曰,駕後禁軍所持鞭棍,初以雜木造成,而不着筋不着漆,故一揮擊,便見折傷,不合於緩急使用。故鞭棍五十柄,以加時木改造,而着筋着漆,駕後禁軍等處,換給之意,敢啓。傳曰,知道。
兵曹口傳政事,以金硡·申暐·尹光纘爲副司果,任薖爲副司勇。
判府事兪拓基疏曰,伏以臣喪戚悲傷之餘,感寒呻痛之中,忽伏聞天心未豫,諸臣力求入對,而終不能得。聖候未寧,藥院連請入診,而亦不能得。至方有相率排闥之擧,臣遠外承聞,尤不勝其驚惶焦鬱,蒼黃奔馳,昨至城外,則諸臣許對之命,纔已下矣。繼又伏聞昨夕筵中,還收向來不忍聞之敎。凡在群情,豈勝萬幸。念臣情迹,固不宜無端暫淹近城之地。且臣曾以往省先墳,兼理子葬,猥有附陳,至蒙賜典騎驛之恩,而病故連仍,尙未得發,見今嬴博之埋,只隔四五日。至情所在,難可自抑。玆敢還尋鄕路,以爲轉向之計。任便行止,罪尤難逃。伏乞聖明,亟命重處,以肅朝綱,公私幸甚。臣無任屛營祈懇之至,謹昧死以聞。答曰,省疏具悉卿懇。旣來復何徑行,元良執䞇之禮在近,卿須體慇懃之意,安心勿辭。其卽上來留京。仍傳曰,遣史官傳諭。
領議政金在魯,左議政宋寅明,右議政趙顯命箚曰,伏以臣等,俱以無似,忝叨具瞻。首尾許多年間,碌碌憒憒,無一善狀。臣等之罪,可勝言哉?天怒未解,陰陽失序,冬暖雷震,彗孛亘天,而未能進消弭之策,臣等之罪一也。民窮日甚,怨讟朋興,饑癘連年,死亡無算,而未能效濟活之謨,臣等之罪二也。不能沃上心而匡主德,過擧屢形,而有頻復之厲,臣等之罪三也。不能鎭世道而通物情,奇怪雜出,而有不靖之患,臣等之罪四也。迫於嚴命,則身被臺劾,而未暇辨暴,冒沒行公,大損廉義,臣等之罪五也。急於呼籲,則手排九閽,恣行無禮,達夜叫譟,致妨聖候,臣等之罪六也。大臣者,人主所以禮貌之者,而緣臣等不肖,一事二事,損體貌而累聖德,至今日而極矣。臣等之罪七也。至於趙重晦之終得傅生,實荷天地之仁,定律仰請,未爲不可,而以被論之大臣,勘論已之臺官,恐爲他日權奸藉口行臆之資。故不敢以某律,指的仰陳,卒使入侍臺官,獨被譴罰,臣等之罪八也。臣等之罪,大略如斯。負此八大罪,而仍據於百僚之首,宜無是理。玆敢冒死自列。伏乞先削臣等之職,仍治臣等之罪,以幸國事,以安微分焉。取進止。答曰,省箚具悉卿懇。卿等安心勿辭焉。仍傳曰,遣史官傳諭。
上在昌德宮。停常參·經筵。
自巳時至未時,日暈。夜自一更至四更,月暈。
大王大妃殿·中宮殿·賢嬪宮,藥房口傳問安。答曰,知道。
藥房提調趙尙絅,左承旨李普昱啓曰,伏未審日來,聖體若何?蔘橘茶其已進御,有差勝之效乎?日昨筵中,有過數日後,加劑以入之敎,今當依下敎劑入,而臣等不可不與諸御醫,趁早入診,詳察聖候矣。大王大妃殿氣候,何如?臣等不勝區區憂慮,敢來問安,竝此仰稟。答曰,知道。慈殿氣候一樣。予則一樣矣。待下敎入侍,宜矣。
口傳下敎于藥房口,茶飮,氣愈而後,欲飮之,故置之。氣愈後當進御矣。
李普昱,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,臣與同副承旨李喆輔伴直矣,以情勢難安,陳疏出去,伴直無人。右承旨李命坤,左副承旨鄭俊一,右副承旨鄭履儉,竝卽牌招,何如?傳曰,允。
又啓曰,卽者議政府錄事來言,領議政金在魯,左議政宋寅明,右議政趙顯命,伏見玉堂勘律之備忘,不勝驚惶震懍,待命于金吾門外,命召來納云。何以爲之?敢稟。傳曰,勿待命,命召,遣史官傳授。
又啓曰,卽者禁府都事來言,領議政金在魯,左議政宋寅明,右議政趙顯命,因玉堂勘律備忘,待命于金吾門外云矣,敢啓。
又啓曰,卽者禁府都事來言,判府事金興慶,待命于金吾門外云矣,敢啓。
又啓曰,卽者中樞府錄事來言,判府事金興慶,待命于金吾門外云。係是大臣去就,敢啓。傳曰,勿待命事,遣史官傳諭。
又以禮曹言啓曰,卽接敬陵·明陵官員所報,則近來惡虎,數多橫行,而頃日兩陵垓外龍頭里及貴農村男女兩兒,爲虎囕死矣。今十二月初五日,適當雪滿,虎迹分明,故兩陵守護軍鄭乃光·禹惡發·元奉周·金得寸·元夢述·趙世奉等,各執鎗劍,追逐兩虎於窟巖洞窟中,刺擊搏殺,擔舁上送。雖小虎,陵卒輩,兩虎一時擊殺,殊涉奇壯。令該曹參酌施賞,何如?傳曰,允。
又以備邊司言啓曰,卽接典牲署所報,則去月三十日夜三更,虎入本署豬場,豬一口攫去。多發官人跟尋,則本署東邊山麓下寺洞巖石之間,果有狼藉噉食之迹,只餘頭足云。北岳纔有虎患,而外南山,又有此虎囕之變,事極驚駭。卽令三軍門,一體定送善放砲手,期於捕捉,何如?傳曰,允。
又以吏曹言啓曰,今此東宮嘉禮時,掌畜官,例以掌苑署官員塡差,而時任別提,俱不合於此任,習儀在明,不可無變通之道。戶曹佐郞尹東涵,受由過限之代,今方以可合人,口傳擬入,而待下批,仍卽與本署別提換差,以爲習儀進參之地,何如?傳曰,允。
李喆輔,以刑曹言啓曰,啓覆文案九度,雖已頒布諸道,卽爲還收事,命下矣。今日未時,諸道公事,卽已發送,斷獄體重,星火飛傳,還收公事,必有不及之慮。黃海道則纔因撥路,下送關文,而慶尙道則步撥遲滯,萬無趁時入去之理。依近例別定禁軍,騎馬馳送之意,分付,何如?傳曰,允。
上在昌德宮。停常參·經筵。
初昏至二更,彗星見於室宿度內壁宿之西,而星體大如王良星,尾迹爲月光所射,似有減勢,長四尺許,色白,指艮方。
李命坤啓曰,小臣納采·納徵·告期,三度習儀,議政府進去下直,傳曰,知道。
鄭俊一啓曰,大司憲朴弼周,執義尹鳳九,掌令韓元震,持平閔遇洙在外,掌令一員,持平一員未差。今日以監察茶時之意,敢啓。傳曰,知道。
又啓曰,卽者副校理尹光毅,以情勢難安,陳疏徑出,原疏纔捧入矣。所當直捧禁推傳旨,而此與無端徑出有異。推考警責,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李命坤啓曰,卽者嘉禮都監郞廳來言,今日三度習儀,都提調金在魯,方在待命中,不得進參云。再昨日初二度習儀時,都提調雖未進參,旣已依前例擧行矣。今亦依此擧行乎?敢稟。傳曰,依爲之。
又啓曰,因禮曹單子,明日王世子嘉禮納采·納徵·告期等,三度習儀時,諫院無進參之員,依例令本院急速稟處事,允下矣。政官待開門牌招開政,諫院未差之代,盡數差出,仍卽牌招,以爲推移進參之地,何如?傳曰,酬應之際,必似憊矣。雖無諫院,在前有習儀之例,則使之擧行。
鄭俊一啓曰,卽者領議政金在魯,左議政宋寅明,右議政趙顯命,又使錄事,來納命召,何以爲之?敢稟。傳曰,勿待命,命召,遣史官傳授。
又以禮曹言啓曰,在前合氷未易,則司寒祭,依五禮儀先行於季冬,而祝文別爲措辭撰出矣。卽今日候乖常如此,故問於日官,則今十二月十六日爲吉云。以此日設行司寒祭,而祝文措辭撰出之意,分付該司,藏氷官,則更觀形勢,追後出送,何如?傳曰,允。
又以備邊司言啓曰,本司武郞廳柳鎭翼,奔走勤仕,已滿十五朔。依例六品遷轉事,捧承傳施行,何如?傳曰,允。
又以京畿監司狀啓,果川縣東面居閔升福等燒死事,傳曰,燒死人等,令本道恤典擧行。
又以慶尙監司狀,啓狀聞時,彦陽二字,誤書以延日,莫重奏御文字,有此誤書之擧,惶恐待罪事,傳曰,勿待罪事,回諭。
又以內醫院官員,以都提調意啓曰,嬪宮供上別臘藥,纔已劑入于別官。年例元臘藥各殿進上時,嬪宮供上,亦不可闕,依例當爲一體劑入。所入牛黃五部,別貿取用之意,分付該曹,使之及時進排,何如?傳曰,允。
又以兵曹言啓曰,隨駕禁軍及駕後禁軍·標下軍兵等,依傳敎,作粥以饋之意,敢啓。傳曰,知道。
又以訓鍊都監言啓曰,軍兵之冒寒可愍,作粥以饋事,命下矣。隨駕軍兵及挾輦砲手等,依下敎作粥分饋之意,敢啓。傳曰,知道。
又以訓諫都監言啓曰,在門外軍兵,自各其營門饋飯事,命下矣。卽當依下敎擧行,而標信罷陣之後,皆已散去於各其主人家,姑無一一跟尋之路,且深夜軍兵之聚會營門,亦甚未安。待明朝宣布傳敎,各給飯米,恐似得宜。惶恐敢稟。傳曰,知道。
又以禁衛營言啓曰,依傳敎留陣軍兵等,作粥以饋之意,敢啓。傳曰,知道。
又以禁衛營言啓曰,在門外軍兵,自各其營門饋飯事,命下矣。卽當依傳敎擧行,而標信罷陣之後,隨駕禁軍及留陣步軍之在門外〈者〉,皆已散去於各其主人家,姑無一一跟尋之路,而且深夜軍兵之聚會營門,亦甚未安。待明朝傳令進來,以此傳敎,各給飯米,恐似得宜。惶恐敢啓。傳曰,知道。
又以御營廳言啓曰,軍兵之冒寒可悶,作粥以饋事,命下矣。本廳結陣軍兵等處,依傳敎設粥,一一分饋之意,敢啓。傳曰,知道。
又以御營廳言啓曰,在門外軍兵,自各其營門饋飯事,命下矣。卽當依傳敎擧行,而標信罷陣後,留陣軍兵之在門外者,皆已散去於各其主人家,姑無一一跟尋之路,且深夜軍卒之聚會營門,亦甚未安。待明朝傳令進來,以此傳敎,各給飯米,恐似得宜。惶恐敢啓。傳曰,依爲之。
又啓曰,卽者禁府都事來言,委官今方待命於金吾門外,今日省鞫,不得爲之云矣,敢啓。傳曰,知道。
上在昌德宮。停常參·經筵。
初昏,流星出壁星下,入坤方天際,狀如拳,尾長二三尺許。彗星見於室宿度內壁宿之西,而形體大如王良星,尾長四尺許,色白,指艮方。
大王大妃殿·中宮殿·賢嬪宮,藥房口傳問安。答曰,知道。
大殿·大王大妃殿·中宮殿·世子宮,本院口傳問安。答曰,知道。
賢嬪宮誕日,本院問安。答曰,知道。
藥房提調趙尙絅,右承旨李命坤啓曰,伏未審聖體,若何?日昨批旨,有茶飮氣愈後進御之敎矣。其已進御,而有差勝之效乎?臣等今日,與諸御醫,趁早入診,詳察聖候,有不可已矣。大王大妃殿氣候,何如?臣等不勝區區憂慮,敢來問安,竝此仰稟。答曰,知道。慈殿氣候安寧,予則一樣。茶飮此時宜乎量進,量氣候亦爲進御矣。待下敎入侍,宜矣。
藥房口傳啓曰,茶飮以量氣候進御爲敎。茶飮趁卽進御,然後氣候差勝,可期責效矣。卽爲進御,千萬至祝,惶恐敢啓。答曰,二貼在矣。當進御矣。盡爲進御後,問候宜矣。
鄭俊一啓曰,大司憲朴弼周,執義尹鳳九,掌令韓元震,持平閔遇洙在外,掌令一員,持平一員未差。今日以監察茶時之意,敢啓。傳曰,知道。
李命坤,以嘉禮都監言啓曰,王世子嬪印篆文書寫官開城府留守曺命敎,正副兩本,旣已書出,竝此封進,以備睿覽取舍之意,敢啓。傳曰,用正本。
又以嘉禮都監草記,傳曰,副本濃墨,更爲書鐫。
傳于鄭俊一曰,此時氣如此,親行時當下敎矣。納采以權停爲之。
李普昱啓曰,今癸亥秋冬等褒貶,當爲磨勘,而時無實郞廳,限內不得爲之之意,敢啓。傳曰,知道。
傳于鄭俊一曰,啓覆文書之遠近道頒布者,皆已推來,而京中罪囚,今亦姑置耶?問啓。
李命坤啓曰,卽者議政府錄事來言,領議政金在魯,左議政宋寅明,右議政趙顯命,情地漸益懍蹙,不敢仍處,今方退出城外,以俟嚴譴云。命召又爲連納,何以爲之?敢稟。
又以侍講院言啓曰,本院下番兼說書金陽澤,連日入直矣,以掃墳事,下直出去,司書任,謂有親病,不爲行公,兼司書洪重一,呈辭入啓。說書未差,下番未免闕直,事甚未安。司書任,卽爲牌招,以爲入直之地,何如?傳曰,允。
鄭俊一啓曰,卽者義禁府都事來言,委官連爲待命於金吾門外,今日省鞫,不得爲之云矣,敢啓。傳曰,知道。
領府事徐命均疏曰,伏以臣於病伏昏惙之中,伏聞聖上,遽有非常之敎,群下焦惶,至於伏閤,而未蒙開允。臣床簀危喘,一縷未泯,只自方寸煎灼,旋聞備忘辭旨,特許刪下,實不勝欽仰喜幸之至。臣之病情,略陳於頃疏矣,今則漸益熾蔓,手足股膝之間,百孔千瘡,或潰或濃,貼席委臥,晝夜叫楚。以此病狀,實無寸步運動之路,百爾思量,終不得進伏闕下,惶悚震懍,不知置身之所。且飮啖全廢,眞元虛陷,朝暮待盡,神識迷亡,數行文字,不能締思,陳章請譴,亦致稽滯。臣之罪,於是乎萬戮而有餘辜矣,席藁戰越,只俟嚴譴。伏乞聖明,重加威勘,以爲人臣蠢頑不忠者之戒,千萬幸甚。臣無任兢惕祈懇之至,謹昧死以聞。答曰,省疏具悉卿懇。旣諭往批,卿體此意,安心勿辭上來焉。仍傳曰,遣史官傳諭。
上在昌德宮。停常參·經筵。
辰時巳時,日暈兩珥。初昏,彗星見於室宿度內壁宿之西,而星體大如王良星,尾長四尺許,色白,指艮方。夜三更,月暈。
李命坤啓曰,今日持公事入侍日次,而上前開拆相値,頉稟。傳曰,知道。
鄭俊一啓曰,備邊司郞廳來言,今日賓廳坐起日次,而三大臣出城,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而上前開拆相値,不得爲之之意,敢啓。傳曰,知道。
又傳備忘記曰,今下弓矢,鎭東萬戶南夏極處,給送。
李命坤,以嘉禮都監言啓曰,竹冊文旣已啓下,今當正書以入,而其中咨爾下世子嬪三字,未冊命之前,預爲塡書,有違於從前格例。此三字刪去書入,何如?傳曰,允。
又以吏曹言啓曰,卽接通禮院牒報,則今此嘉禮習儀時,相禮例爲進參,有闕之代,卽速變通差出云。不得已口傳擬入之意,敢啓。傳曰,知道。
吏曹口傳政事,以許沃爲相禮。
鄭俊一啓曰,兵曹郞廳來言,闕內各處,入直軍士,夜巡檢云矣,敢啓。傳曰,知道。
又啓曰,都摠府郞廳來言,闕內各處,入直軍兵,夜巡檢云矣,敢啓。傳曰,知道。
又啓曰,卽者禁府都事來言,委官退出城外,今日省鞫,不得爲之云矣,敢啓。傳曰,知道。
上在昌德宮。停常參·經筵。
初昏,彗星見於室宿度內壁宿之西,而星體大如王良星,尾長四尺許,色白,指艮方。夜二更,月入軒轅星。
李命坤啓曰,小臣親迎冊嬪醮戒習儀進去,下直。傳曰,知道。
又啓曰,大司憲朴弼周,執義尹鳳九,掌令韓元震,持平閔遇洙在外,掌令一員,持平一員未差。今日以監察茶時之意,敢啓。傳曰,知道。
又啓曰,卽者嘉禮都監郞廳來言,今日冊嬪醮戒親迎初二度習儀,都提調金在魯,方待命城外,不得進參云。今亦依納采·納徵·告期時例,擧行之意,敢啓。傳曰,知道。
又以侍講院言啓曰,本院下番四員內,兼司書洪重一,呈辭入啓,說書未差,兼說書金陽澤,以掃墳事,下直出去,司書任牌不進。下番他無推移之員,不得已以上番姑降入直,而不但番次之苟艱,明日醮戒親迎初二度習儀,官官例以全數進參,而兼輔德未差,兼弼善李台重,在鄕未上來,文學南有容,陳疏未承批,兼文學元景淳,本職未署經,將無以備員,事體誠甚未安。未差之代,令政院稟旨差出,待下批仍卽牌招,以爲進參之地,何如?傳曰,侍講院草記,闕員差出爲請,而頃者雖未備員,亦已行之。今亦依此爲之。
鄭俊一啓曰,近來院中不齊,出納之際,苟簡莫甚,臣俊一與右承旨李命坤,連日伴直矣。命坤又以習儀下直進去,都承旨兪健基,同副承旨李喆輔,陳疏入啓,俱未承批,左承旨李普昱,病不仕進,一員未差,伴直無人。左承旨所當牌招,而拘於廳規,不得請牌,何以爲之?敢稟。傳曰,左承旨卽爲牌招。
又以嘉禮都監言啓曰,因都監玉印篆文草記,用正本,副本濃墨,更爲書鐫事,命下矣。正本姑未啓下入刻,而旣以正本定用,則副本元無鐫刻之事,而今有更爲書鐫之敎,副本亦更爲書入乎?何以爲之?敢稟。傳曰,依爲之。
又以嘉禮都監言啓曰,別宮先進排各物種,旣已造成,具別單以入,而其中自尙衣院,先爲造成進排銀器皿五種,則懸註於物目中矣,敢啓。傳曰,知道。
又以兵曹言啓曰,禁軍,來甲子春夏等祿試射設行事,旣已啓下矣。今月十七日定行於慕華館,而判書臣徐宗玉,身病方苦,依前例,令別將代行,何如?傳曰,允。
又以兵曹言啓曰,本曹堂上軍官有闕之代,依定式以禁軍中取才,居首者塡差之意,敢啓。傳曰,知道。
又以兵曹言啓曰,禁軍,來甲子春夏等祿試射,設行於慕華館矣。入直禁軍等,依前例,除標信出試後,還爲入直之意,敢啓。傳曰,知道。
又以咸鏡監司狀啓,德原等官居校生金敏履妻李氏等囕死事,傳曰,囕死人等,令本道恤典擧行。
又啓曰,卽者禁府都事來言,委官退出城外,今日省鞫,不得爲之云矣,敢啓。傳曰,知道。
上在昌德宮。停常參·經筵。
下直,鳳山郡守朴弼正。
初昏,彗星見於室宿度內壁宿之西,而星體大如王良星,尾長六七尺許,色淡赤,指艮方。夜一更,流星出室星下,入坤方天際,狀如拳,尾長二三尺許,色白。自三更至五更,月暈廻土星。
大王大妃殿·中宮殿·賢嬪宮,藥房口傳問安。答曰,知道。
藥房提調趙尙絅,右承旨李命坤啓曰,伏未審日間,聖體若何?茶飮其已畢進,而有差勝之效乎?聖候如此,而臣等一未診察。今日與諸御醫,趁早入侍,詳察聖候,議定茶飮繼進當否,爲宜矣。大王大妃殿氣候,何如?臣等不勝區區憂慮,敢來問安,竝此仰稟。答曰,知道。慈殿氣候,差勝後一樣。予則一樣,蔘橘茶已進御,量氣候當下敎矣。待下敎入侍,宜矣。
藥房口傳啓曰,氣候一樣爲敎,茶飮不許加劑,入診亦未蒙允,臣等雖不敢更請入診,而只令醫官入診,茶飮加劑以入,何如?惶恐敢啓。傳曰,批答以量氣候爲敎,則不必更爲如是,其止之。
李命坤啓曰,大司憲朴弼周,執義尹鳳九,掌令韓元震,持平閔遇洙在外,掌令一員,持平一員未差。今日以監察茶時之意,敢啓。傳曰,知道。
又啓曰,春帖子製述官李渭輔·安·洪益三·朴弼載·李衡萬·李永福·李奎采·南泰耆,時無職名,令該曹,卽爲口傳付軍職,何如?傳曰,允。
兵曹口傳政事,以朴弼載·安·李衡萬·李奎采·李永福·李渭輔·洪益三·南泰耆爲副司果。
鄭俊一,以禮曹言啓曰,藏氷司寒祭,昨已設行,而日候失適,夜則江氷乍似凝合,晝則陽旭漸長,乍凝之氷,旋致消瀜,藏氷之擧,殊甚可慮。京江中必有地勢陰寒,合氷堅厚之處,主梗官明日出送,不計厚薄尺數,隨便伐取,以爲及時藏置之地,何如?傳曰,允。
又啓曰,卽者禁府都事來言,委官退在城外,出仕間,省鞫不得爲之云矣,敢啓。傳曰,知道。
上在昌德宮。停常參·經筵。
初昏,彗星見於室宿度內壁宿之西,而星體大如王良星,尾長六七尺許,色淡赤,指艮方。夜三更,月入太微垣內。
大王大妃殿·中宮殿·賢嬪宮,藥房口傳問安。答曰,知道。
藥房提調趙尙絅,右承旨李命坤啓曰,伏未審夜間,聖體若何?昨日批旨,有量氣候下敎之敎矣。其或有差勝之效乎?聖候靜攝,爲日已久,而入診之請,一未蒙允。今日臣等,與諸御醫,趁早入診,詳察聖候,議定茶飮繼進當否,有不可已矣。大王大妃殿氣候,何如?臣等不勝終宵憂迫,敢來問安,竝此仰稟。答曰,知道。慈殿氣候安寧,予則一樣。蔘橘茶三貼,加劑以入,勿爲入診。
藥房口傳啓曰,茶飮旣有加劑以入之敎,當依聖敎劑入,而氣候連以一樣爲敎,入診一時爲急。臣等雖未敢更請入診,使醫官入侍診察,何如?惶恐敢啓。傳曰,醫官入診,姑置之。
李命坤啓曰,大司憲朴弼周,執義尹鳳九,掌令韓元震,持平閔遇洙在外。掌令一員,持平一員未差。今日以監察茶時之意,敢啓。傳曰,知道。
鄭俊一,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,靈城君朴文秀,有稟達事,來詣請對矣,敢啓。傳曰,有下敎事,而似有眩氣,氣且憊,其止之。
李命坤啓曰,嘉禮都監堂上李秉常·趙尙絅·閔應洙,有時急稟定事,來詣請對矣。傳曰,有眩氣,如有稟達事,以草記稟。
上在昌德宮。停常參·經筵。
下直,全義縣監洪重厚。
初昏,彗星見於室宿度內壁宿之西,而星體大如王良星,尾長一丈許,色淡赤,指艮方。夜五更,月犯木星。
李命坤啓曰,小臣冊嬪醮戒親迎習儀,議政府進去,下直。傳曰,知道。
鄭俊一啓曰,大司憲朴弼周,執義尹鳳九,掌令韓元震,持平閔遇洙在外,掌令一員,持平一員未差。今日以監察茶時之意,敢啓。傳曰,知道。
李命坤啓曰,卽者嘉禮都監郞廳來言,今日冊嬪醮戒親迎三度習儀時,都提調金在魯,方待命城外,不得進參云。今亦依初二度例,擧行之意,敢啓。傳曰,知道。
鄭俊一,以嘉禮都監言啓曰,世子嬪玉印篆文副本,更爲書入事,命下矣。依傳敎,改書以入之意,敢啓。傳曰,以此用。
又以嘉禮都監言啓曰,竹冊文草圖書,開城府留守曺命敎書寫以入,以備睿覽之意,敢啓。傳曰,知道。
又以嘉禮都監言啓曰,納采後翌日,嬪本家進排禮物,別單書入,令都監郞廳領納之意,敢啓。傳曰,知道。
又啓曰,春帖子製述官,旣已抄啓,弘文提學吳光運,明日待開門,所當牌招,出韻課次,而吳光運陳疏入啓,尙未承批,不得循例請牌,何以爲之?敢稟。
又啓曰,以春帖子出韻課次事,弘文提學吳光運牌招,何以爲之之意,再昨啓稟矣。今已日晩,而尙未批下,明日乃正書入啓之日,若過今日,則勢難及期書進。藝文提學元景夏,雖未承批,此與辭疏有異。藝文提學元景夏,卽爲牌招,以爲出韻課次之地,何如?傳曰,允。
又啓曰,京畿監司柳儼,以災邑賑事,有急時稟定事,來詣請對矣。傳曰,此時眷眷軍民,俄已下敎,而卽今書下諭,心尤如何?畿伯笏記入之。
李普昱啓曰,左承旨·左副承旨有稟達事,請對矣。傳曰,若見承旨,豈不見爲民之畿伯乎?今當下批答,其批答受之。
傳于鄭俊一曰,此時眷眷,軍民放糧,今日內祿都目擧行。
又啓曰,玉堂上下番之俱空,已至多日。今日政新除授玉堂,待下批卽爲牌招,以爲入直之地,何如?傳曰,允。
有政。吏批,行判書李箕鎭病,參判元景夏,以藝文提學,春帖字進去,參議尹汲進,左副承旨鄭俊一進。
吏批啓曰,判書李箕鎭病不來,參判元景夏,以藝文提學,春帖字課次進,小臣獨政未安,何以爲之?敢稟。傳曰,只出緊任。
兵批,判書徐宗玉進,參判魚有龍入直進,參議權爀病,參知金相奭病,左副承旨鄭俊一進。
吏批,以蔡膺福爲司諫,沈益聖爲掌令,李敏坤爲持平,兪彦好·任璞爲正言,李昌誼爲修撰,李天輔爲兼輔德,兪漢蕭爲說書,金尙魯爲同副承旨。
兵批啓曰,卽接宣傳官廳牒報,則宣傳官河應聖,本廳許參時,可否不順云。依例汰去,薦主都摠府經歷尹勉亨,亦依例罷職,何如?傳曰,允。
又啓曰,新除授慶尙右兵使趙國彬呈狀內,前任長湍府使時解由,始爲成出於得除是職之後,揆以法例,有難冒赴,特爲遞改云。解由未及成出,而不能覺察,擬差外任,不勝惶恐。依例改差,何如?傳曰,允。
又啓曰,僉知中樞府事柳漵呈狀內,以篤老之人,病在鄕廬,末由上來肅謝,斯速啓遞云。今姑改差,何如?傳曰,允。
又啓曰,忠壯衛將金尙泰呈狀內,身係軍門,兩處供仕,多有拘礙之端,斯速啓遞云。今姑改差,何如?傳曰,允。
又啓曰,分五衛將李命稷呈狀內,素患痰病,近又越添,方在危頓中,以此病狀,實無供職之勢,期速啓遞云。今姑改差,何如?傳曰,允。
兵批,以李日躋爲副摠管,李彦臣爲五衛將,金翰國爲城津僉使,吳道貞爲武兼,曺命采爲副司果。僉知三單,金碩弼·金兌興·洪如漢。
假注書朴混源有頉代,以具允明爲假注書。
鄭俊一,以兵曹言啓曰,今十二月二十日文臣朔試射日次,而王世子納采權停例相値,不得爲之之意,敢啓。傳曰,知道。
又以武臣堂上以上,祿試射所差備官,以試官意啓曰,臣等來詣試所,而日勢已暮,未及畢射,明日仍爲繼射之意,敢啓。傳曰,知道。
李普昱,以戶曹言啓曰,因內贍寺所報,嬪宮供上眞油十一石七斗五升七合五夕,依前例加定,而參酌分道磨鍊,別單書入。今癸亥十一月十三日三揀擇日爲始,依此給價之意,分付宣惠廳,何如?傳曰,允。
上在昌德宮。停常參·經筵。
初昏,彗星見於室宿度內璧宿之西,而星體大如南河大星,尾長一丈二三尺許,色淡赤,指艮方。
鄭俊一啓曰,備邊司郞廳來言,今日賓廳坐起日次,而三大臣出往城外,不得來會云矣,敢啓。傳曰,知道。
李命坤啓曰,今日賓廳坐起,旣已頉稟,所當持公事入侍,而納采相値,不得入侍之意,敢啓。傳曰,知道。
又啓曰,小臣納采後,外宣醞進去,下直。傳曰,知道。
又啓曰,新除授同副承旨金尙魯,卽爲牌招,何如?傳曰,允。
又啓曰,卽者嘉禮都監郞廳來言,六禮習儀,都提調雖未進參,旣有擧行之例,而至於正日,則元無都提調不參之例,故都監堂上,昨以此意陳疏,疏批未下,時刻漸迫云。何以爲之?敢稟。傳曰,雖無都提調,時內卽爲行禮。
又啓曰,今日納采時,兩司無進參之員,新除授臺諫,竝卽牌招,何如?傳曰,允。
傳于李命坤曰,時刻內,使之卽時行禮。
政院啓曰,臣等之昨日求對,寔出遑遑汲汲,不能須臾忍住,欲一登筵席,竭盡所懷,及承聖批,愕然失圖,焦遑震迫,實欲頃刻滅死,而不可得也。臣等旣忝近密,朝夕左右,乃其職耳,何聖明之邁邁,一至此哉?雖被誅譴,不得命則不已。乞卽賜對,俾達下懷,惶恐敢啓。
李命坤啓曰,修撰李昌誼,有稟達事,來詣請對矣。
鄭俊一啓曰,正言兪彦好·任璞,掌令沈益聖,來詣請對矣。
傳于金尙魯曰,欲傳大諭,求對諸臣皆詣閤。
備忘記,傳于金尙魯曰,將恒日之懷,洞諭大小臣僚,越我軍民,咸聽此諭。自古帝王,有創業之君,有中興之君,有藩邸承統之君,而其承統之君,不過繼體,奚比於創業中興之君?而噫,予亦承統者也,不過踐位行禮者。而噫,予之所經艱辛,豈漢高睢水,光武麥飯之比哉?噫,戊戌·庚子之後,氷心已久,而又經甲·庚之年,世念已浮雲。噫,惟此方寸已潰。噫,彼辛·壬·戊申,考諸往牒,有乎否乎?辛酉帳殿,往牒所無,觀厚之章,尙今心酸,若此而卽予本心,豈樂南面?而顧付托之所重,惟元良之尙幼,抑于心矣。噫,夏雨冬雪,豈擇地而下乎?王者奉三無私,體乾而行,用人當惟才,世臣豈彼此?而我國規模,挾有門地有黨目,而門地之中,有上中物望,黨目之中,有緩緊名目,其條百岐。此猶世弊,奚足道哉?而噫,彼黨弊,辛·壬·戊申,已爲殷鑑。噫,一用一斥,亦一君手,何苟苟於閉閤?何自苦於却膳?此由於何?幾年勉飭,諸臣不遵,顧今朝臣,共是昔臣,自恧涼德慨然。臣僚自省自勉,而勸開勸膳,又復前日。噫,排闥其幾次,免冠其幾次,予知深矣,予知深矣。雖然猶眷眷于臣,大訓一頒,黑白皎然,親授訓諭,可質彼蒼。而噫,今諸臣,有何心腸,而視若尋常,闖生一義,欲沮苦心,此豈都憲之意?甘心舊習,欲勝其君者,彼此同然。飭此之後,其計莫售,得一重晦而來,其計巧矣,以黨外之事,欲逐股肱,而心則黨也,先令其君,莫能其非。其上款所陳,可謂駭也。此非先脅其君而何?噫,予常體昔日之小心,無一毫過自尊奉,一拜伸情,卽人子之道也。酌獻二字,人孰不知?道經歷拜,興懷欲謁,有何過重,抑何越禮?而此非特重晦之心也。其學乃當今名輩,其下款,亦非特重晦,其甘心黨習者之所嗾。噫,予有德而能感化,有孝而能感人,豈敢欲售黨,而豈敢引其不敢引?噫,萬念已氷,惟此一心,上追慕乎先,下眷眷乎民,若此不已,其此等之章,不知何限。因予不肖,雖不孝先,以予之故,每聞此等駭。噫,雖無重晦,予意幾諭筵中,亦諭相批,況有此乎?酸于心,欲自靖,而已憊之心,又益薾,亦欲調將,却其眼繁者,而二十九日入侍時,旣諭其意,而欲烹重晦,非爲上款,欲烹黨人,予其無挾上款之心,可質蒼蒼之意下敎。凡事有後先,三章之法雖嚴,有國然後有法,有君然後有國。不知先後,君心漠然,而强請行之,而旣行之後,幸其行此,猶恐及於重晦,恬然而去。噫,三愼而或依律或傅生,王政之大者,每於此,其先詳審文書而後殿坐。今則因重晦之章,方寸尤氷,無一審也,而强請行之,故雖勉强行之,其從僉議之敎,已示不預之意,而伊後思之,大覺非矣。噫,其傅生者,猶有可及,於其依律者何?近卄載臨御,于今初也。越其今載,可也,不可以憑下。依律者,頒示中外,從僉議三字,雖請祛之,其實則從僉議也。此裏外誠實乎?故命其中寢,蓋此也。今番之擧,非比于昔,酸于心慨于世,而氣果憊,却繁調理,則群下雖悶鬱,事有次序,古今不同。漢之樊噲,創業勳臣,其猶此也。我朝有一勳臣是事,而無他聞矣。己酉閉閤,已無是事,庚申却膳,亦無此事。旣侍而有下敎,則下庭免冠,其猶可也。熙政殿庭,熙仁門外,上下相阻一也,何作此無前之擧,以遺其弊?作法於先,雖善,其流猶弊。今則雖爲君,此後强臣小人效此,可勝道哉?非不知金尙迪爲君之心,此亦非抑下而任志者也。中夜興思,蹶然而坐,欲杜後弊者也。吁,排闥免冠,入侍爲何?勸君蔘茶乎?請討重晦乎?視君果無恙而悠悠,此予之欺臣也。曰重晦無辜,其相悠悠,此視君太輕也。噫,自古藩邸承統之君,因此而起鬧上下者,此臣雖過矣,其時帝王,過隆而致此。噫,予則若右下敎,其過在上乎,在下乎?名者何來,其本學問,學問之本,孝悌而已。噫,雖於敵以下,待其人則尊其先。私之一字,非公私之私,卽尊其正統之義也。此理皎然,雖名輩處之,其將奚爲?其君不顧正統,過爲尊隆,爲其臣者,以禮執爭,此非慢君也,乃愛君也。其君或不肖,不禮於先,則爲其臣者,情禮勸之,非諂君也,乃導君孝也。其君不爲過隆,而其臣曰私,而其慢侮。噫,慢悔其先,禮敬其君,寧有是理?見無禮於君,鷹鸇之逐鳥雀,古人已諭,而今之名輩,所爲何?其君之先,相曰可諱,雖不伸禮,自曰此君之私也,爲名輩何可勸也?其若伸禮曰,此君私,其宜抑也。不顧其君之心,洋洋沽名,此等名輩,此等學問,予雖涼學,心常陋之鄙之,此豈抑諭?頃者入侍,已知其心,何則,爲其黨則索其字句,請流請放,唯意所欲,而雖諱君之先,排闥免冠之擧,由於何?雖諱上款,請烹黨人,理固當也,而大官雖勸君寬典,耳目之官峻法體例,而互相依違,請君任處。噫,法者,非予私也,亦無二也。若此,有爲國而處之之法,有爲先而處之之法乎?惜乎,當今名輩,此等義理,學於何乎?一相臣范·呂之事,何襯著於今日?趙台祥,其擧措雖駭也,猶恐譏嘲之或後,何也?爲名領袖之道,可也,於其日則漫說也。一院臣遊說遮顔,默默就坐,抑何意也?許采之泛以釋然二字,彌縫而去者,亦何心乎哉?噫,欲烹重晦,初豈私也?然伸禮伸情,解其心寬其意,已有傅生之志,其後停其機務,將欲一諭,心果憊而猶默。其日侍殿,聽一傅生之敎,惟幸此而去,此正何所聞而來,何所見而去者也,而其心可知,何則,金濰輩倡之於先,而趙重晦學之於後,濰等特放時,下敎若何?而銓曹之臣,放墨猶濕,唯恐華職尊官,奬用之或後。謂其重晦曰,此其學名,自下若請,恐或欠名,一任其上,默默而去。此正諺所謂鳶黨,子思子所謂誰知烏之雌雄者也。噫,其無識之輩若此,不足道也。自謂讀書,而名輩爲此,其流之弊,可勝道哉?此義理晦者也。庸庸碌碌之世,爲君臨御,可謂恧矣。零零瑣瑣之態,不欲覩也。此由涼德。此由涼德,兼有眩作,昨日呼書而氣益憊,今乃下敎,此亦可見予之心氣也。不諭此之前,若尋常漫應,此臣之免冠,君之停務,亦一文具。其大諭而欲處機務,則勳臣·承宣·耳目之官,其何不諒,而互相求對?今已諭,歲將新矣,留中機務,一皆下之。昔年李宗城批,豈不諭乎?此亦心憊中一高翔也。其他處分,從此諭矣。今日之禮,因此而命權,朝顧法殿,眷眷此心,欲一靜攝,躬臨後禮,而元良執摯之禮,其亦近矣。其須止鬧,寬我此心,曉義理·精白心,輔我元良於將來。
備忘記,噫,孟子曰人非堯·舜,每事焉得盡善?今卿等,又亦過矣,而將欲一諭,若無聞矣。今已諭卿等,顧我此心。予雖涼德,非其臣而蘊畜,非予恒心也。噫,此諭二日呼書,悉諭于心,旣諭之後,更非芥滯,卽亦予心。然顧今世道,此亦投石于水矣。卽示憊心,其何益哉?噫,予鬚已白矣,卿等亦鬚白矣,有何私愛憎於卿等,而勉之飭之乎?飭乃爲世道,勉亦爲量卿等矣,予已洞諭,卿等何芥滯?昔之漢高,豈不謂乎蕭何乎?今者下敎,卿等是也,則不過爲予之過,予諭是也,則爲卿玉成。若此而逡巡城外,不顧元良之大禮,此上非阻也,下自阻也,而冀輔導元良他日之意焉哉,旣大諭,無介滯,應機務,又無阻也。二十九下敎,初九賜對,初九許對,昨自乃諭。前後十日,體乾十年之義,予自從容,群下悤鬧,此亦觀世道處也。玆令史官,諭予此意,仍命偕來。卿等體此意,卽日入城之意,傳諭于三相,仍爲偕來。
傳于鄭俊一曰,命召同爲傳授。
金尙魯啓曰,承旨·玉堂·兩司及靈城君朴文秀請對矣。傳曰,大諭盡諭矣,雖見之,無加諭者,而爲此之故,氣憊。退去。
傳于鄭俊一曰,此笏記,給于畿伯,後日大臣登對時,持而同入。
備忘記,今者重晦,其先金濰輩也。旣諭大諭,何可無飭?最初檢擬銓官,竝削職。
鄭俊一·金尙魯啓曰,以大諭末端字句,有稟達事,請對矣。傳曰,大諭入之。
傳于鄭俊一曰,如此文字,豈可諱乎?雖抹下,心則豈忘之乎?以此相持,則屢日經營之大諭,必未卽頒布,故抹下,卽爲頒布。
金尙魯,以弘文館言啓曰,本館下番,連日闕直,事體未安。副校理尹光毅,自鄕纔已入來,卽爲牌招,以爲姑降入直,何如?傳曰,允。
鄭俊一,以兵曹言啓曰,今十二月十一日,良女順每稱名人,自丹鳳門入來,差備門外擊錚,極爲駭愕,令攸司囚禁治罪。同門守門將金得麗,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今十二月二十一日,武臣賓廳講書日次,而中日相値,不得爲之之意,敢啓。傳曰,知道。
又以兵曹言啓曰,別宮直宿部將洪旰,守門將皮光麟,在其直所,招入過去醫女,使之唱歌而聽之。別宮直所,雖是閭家,而事體至嚴,與禁中無異,則部將輩之如是縱恣,極爲駭然。部將洪旰,守門將皮光麟汰去,何如?傳曰,允。
又以兵曹言啓曰,禁軍祿試射時沒技人,熟馬賜給,已有定奪矣。今番祿試射沒技人,別單書入之意,敢啓。傳曰,知道。
金尙魯,以吏曹言啓曰,本曹佐郞任璞呈狀內,親病危重,勢難離違察任云,依例改差,何如?傳曰,允。
又以吏曹言啓曰,本曹正郞尹得載,以測候官,除本仕,佐郞金善行,受由下鄕,只有佐郞任璞,而親病萬分危重,實無離捨供職之路,事勢極爲苟艱。正郞有闕之代,不得已口傳擬入,而待下批,使之卽令出肅,以爲修納省記之地,何如?傳曰,允。
又以義禁府言啓曰,世子侍講院兼弼善李台重,禁推傳旨啓下矣。李台重,時在公洪道結城地本家云,依例發遣府羅將拿來,何如?傳曰,允。
又以義禁府言啓曰,富寧前府使張德紹,以法外濫杖事,今方照律入啓矣。前任豐川府使時,歲抄軍代點闕點事,則旣有徐幹世等分揀之例,今無可論,置之,何如?傳曰,允。
又以義禁府言啓曰,頃因臺疏,南陽府使鄭來周拿問傳旨啓下,故以兼營將守令交代後,拿來事草記蒙允矣。鄭來周旣已上來,今方待命於本府,拿囚之意,敢啓。傳曰,知道。
又以戶曹言啓曰,卽接廣興倉所報,則來正月朔頒祿次,倉官進去于西門外,領議政金在魯,左議政宋寅明,右議政趙顯命所住處,請受祿牌,則俱以爲方在出城待命之中,祿牌不爲出給云。係是大臣祿俸,何以爲之?敢稟。傳曰,令倉官竝爲輸送。
又以戶曹言啓曰,河東府壬戌條田稅未收,至於四百餘石之多,該邑守令,依事目拿處之意,草記蒙允矣。更加詳考,則夏間本府稅穀,已爲準納,而當該算員,誤錄於未收中,臣亦矇然不察,遽爾請拿,極涉惶恐。算員則自本曹重治,而元稅旣已準納,則今無可罪之端,河東府使元重采拿處之命,還寢,何如?傳曰,允。
又以刑曹言啓曰,啓覆文書,雖已頒布諸道,卽爲還收事,命下矣。京畿文書則十二日還收之意,曾已稟達,而卽接黃海監司移文,黃州·信川兩罪人勘合公事,未及頒布之前,因還收之關,監封上送矣。前文書則今姑爻周,更待下敎,發關分付之意,敢啓。傳曰,知道。
又以刑曹言啓曰,今十二月初九日,大臣·藥房提調·諸承旨·玉堂·憲府入侍時,傳曰,啓覆文書,明日則雖攝行,乃是大祭正日,再明日擧行事,命下矣。京囚啓覆罪人金鳳臣,所當依判付,今日擧行,而今日乃嘉禮都監習儀日,待無故日擧行之意,敢啓。傳曰,知道。
又以刑曹言啓曰,來甲子式年奴婢推刷事目,依例磨鍊以入,而京外公賤,例自各其所居官,趁當年親審推刷,成正案定色吏頭目,上送本曹,依事目磨准後,分送各司,意蓋有在,而近年以來,法綱解弛,外邑色吏頭目,嫌其考准,不有事目本意,專事遷就,或有踰年不送者。雖或上送,夤緣請囑,而至於嶺南,則都封上送,考准無路,莫重公賤,只存鬼錄,無所加括,漸至減縮,事之寒心,莫此爲甚。若以事目,歸諸文具則已,如其不然,釐正革弊,斷不容已。自今以後,過期限因便上送,不爲考准,色吏與頭目,依事目科罪,斷不饒貸,該邑守令,從輕重草記論罪之意,另飭諸道,使各該邑,俾無如前緩忽之弊事,知委施行,何如?傳曰,允。
又以刑曹言啓曰,勘合公事,雖已爲之,畿營近分付,勿頒布還入事,命下矣。卽爲發關於京畿監營,使之星火推來矣,卽接回關,則元公事已卽推來,還爲上送矣。前公事則姑爲爻周,更待下敎,發關分付之意,敢啓。傳曰,知道。
鄭俊一,以訓鍊都監言啓曰,北岳及典牲署近處,有虎患,故定送砲手,使之捕捉矣。連接將校所報,則外南山林壑間,有一虎跳出遠走之後,追縱搜覓,終不知去處,北城內外山麓,遍踏窮搜,已至數旬,終無虎迹云。當此日寒,許多軍兵之一向露處,亦甚可慮,今姑撤還之意,敢啓。傳曰,知道。
又以訓鍊都監言啓曰,北岳山下,有虎患,故發送砲手,使之跟捕矣。連接將校手本,則山麓諸處,累日窮搜,終無虎迹云。城內旣無虎迹,則城外附近山谷,亦當搜覓,今日爲始,出送跟捕之意,敢啓。傳曰,知道。
又以御營廳言啓曰,因備局草記,外南山典牲署近處,有虎患,卽令三軍門捕捉事,命下矣。草記入啓之日,已自臣營,嚴飭前定送將校,領率善放砲手,多般搜捕於外南山近處,則有一虎跳出之迹,故林木之間,遍踏窮搜者,已至一旬,終無去處。今日爲始,更爲移送于彰義門外,各別跟捕之意,敢啓。傳曰,知道。
又以御營廳言啓曰,因備邊司草記,北岳山·外南山及彰義門外等處捉虎事,本廳將校,率領砲手出往,與訓局·禁營軍兵,諸處山谷,遍踏窮搜者,今至二旬,竟無形跡可尋云。軍兵之累日露處,亦甚可慮,今姑撤還,何如?傳曰,允。
又以御營廳言啓曰,因備邊司草記,北岳山下捉虎事,定送砲手,使之搜捕矣。連接將校手本,則城內山壑,遍踏窮搜,而終無虎迹云。似是城內外往來之虎,城外亦當搜覓,今日爲始,各別嚴飭出送之意,敢啓。傳曰,知道。
又以訓鍊都監言啓曰,因備局草記,外南山典牲署近處,有虎患,卽令三軍門捕捉事,命下矣。草記入啓之日,前日北城外定送將校砲手等,移送於外南山近處,多般搜覓,則有一虎隱伏於林壑間云,故十日窮搜,終無去處。今日爲始,還爲移送于北城外,各別跟捕之意,敢啓。傳曰,知道。
又以禁衛營言啓曰,因備局草記,北岳山下捉虎事,定送砲手六十名,將校領率,使之搜捕矣。連接將校手本,則城內林壑間,遍踏窮搜,而終無蹤迹云。似是城內外往來之虎,今日爲始,出送於城外,各別跟捕之意,敢啓。傳曰,知道。
又以禁衛營言啓曰,本營軍兵之居在三江者,其數最多,而勿侵氷役,乃是不易之前例。今因京兆之變通,一從家座出役,禁軍及禁衛軍兵,猝當無前之役,擧皆呼訴,而以新定節目之不可寢格,使之應役矣。今聞訓鍊都監·御營廳軍兵,則前已草記之故,京兆姑爲分揀,而禁軍·禁衛軍兵,則偏受其役,不無向隅稱冤之歎,揆以役民之政,亦甚斑駁。禁軍及禁衛軍兵,與訓鍊兩營,一體勿侵氷役事,分付漢城府,何如?事雖煩猥,而係關軍情,不得已敢啓。傳曰,知道。
又以禁衛營言啓曰,因備局草記,外南山典牲署近處,有虎患,卽令三軍門捕捉事,命下矣。草記入啓之日,已自臣營,嚴飭前定送將校,領率善放砲手,多般跟捕於外南山近處,則果有一虎跳出,隱走林壑間,遍踏窮搜者,已至十日,而終無去處。昨日爲始,又爲移送于彰義門外,各別跟捕之意,敢啓。
又以禁衛營言啓曰,頃因備局草記,彰義門內外及外南山典牲署近處,捉虎次本營牙兵六十名,將校領率,使之出送,連日跟尋,將至二旬,而終未得捕捉云。當此深冬,許多軍兵之經旬露處,亦甚可慮,今姑撤還,更待其現形,而發送之意,敢啓。傳曰,知道。
假注書任瑋書啓。臣敬奉聖旨,傳諭于議政府右議政趙顯命處,則以爲臺疏聲罪方張,而一邊呼唱入闕,苟非放肆無忌憚者,孰敢爲此?抑臣不敢知聖明,所欲下敎者爲何事,而要非時急警報,則深夜之中,督召大臣,恐有駭於聽聞,區區迷執,不但以本事撕捱而已也。屢召之下,終不敢爲趨承之計,惶恐萬死云矣,敢啓。傳曰,知道。
記事官尹光理書啓。臣敬奉聖旨,傳諭于議政府右議政趙顯命所住處,則以爲臣忽被臺臣無端醜辱,慙愧無所容措,方在泯伏待勘之中,卽者史官,臨宣聖敎,使之入來,所當竭蹶趨承,而本事未經辨暴之前,廉義決難冒出。且大臣昏夜被召,必須合符,所以備非常,臣之佩命召,以此故也。今殿下深夜召臣,而無符驗,雖非所遭,有不敢遽然趨赴者,嚴命之下,未免違傲,不勝惶恐之地云矣,敢啓。傳曰,知道。
假注書任瑋書啓。臣敬奉聖旨,傳諭于議政府右議政趙顯命處。則以爲卽刻史官,三宣召命,而情勢萬無承膺之望,走伏金吾門外,以爲待命云矣,敢啓。傳曰,知道。
又書啓。臣敬奉聖旨,傳諭于議政府領議政金在魯處,則以爲臺疏論罪,極其嚴重,見方縮伏俟譴,不意史官,深夜辱臨,諭以有下敎,命臣入來,驚感悚蹙,不知置身之所。臣之所遭,比兩僚忒重,其不可抗顔冒進,國人皆知之。況今感疾非細,去夜又全然失睡,昏瞀澌惙,殆不省人事,末由承命,尤不勝惶恐云矣,敢啓。傳曰,知道。
記事官尹光理書啓。臣敬奉聖旨,傳諭于議政府領議政金在魯處,則以爲荐違恩召,方竢嚴誅,千萬意外,史官踵臨,傳宣聖諭,必欲臣入來。到此地頭,豈敢不掃萬祗承?而第臺疏一邊論罪甚重,而大臣一邊揚揚冒出,則其爲無廉恥無忌憚,關係何如哉?左揆猶爲差輕,故昨有所往復,勸其勉參啓覆,而臣則斷無進身之路矣。雖然,此亦有不暇論者,卽今病形,十分添㞃,雖欲拚死自力,實不可得,伏枕戰恐,罔知所達云矣,敢啓。傳曰,知道。
又書啓。臣敬奉聖旨,傳諭于議政府領議政金在魯所住處,則以爲臣深夜倉卒,草草回達,未赴召旨,悚懍反側,只竢嚴誅。不意夜未曙,而史官狎臨,傳宣聖諭,更命臣入來,以臣之故,上勞聖念至此,臣誠悶迫,死罪死罪。如有一分可出之勢,固當竭蹶趨詣,而罪名甚重,廉隅亦大,未蒙勘未陳暴之前,徒藉寵靈,揚揚進身,萬無此理。加以病勢陡劇,達宵叫苦,頭疼喘滿,澌綴若盡,此實史官之所目覩。雖欲忘廉冒出,有不可得,虛辱再命,益不勝惶隕戰慄之至云矣,敢啓。傳曰,知道。
假注書朴混源書啓。臣敬奉聖旨,命召傳授于議政府領議政金在魯待命處,則以爲臣罪負層疊,王法難赦,只自泥首,以待鈇鉞之誅。不意史官辱臨,諭以勿待命,還授命召,實荷天地之大度,驚惶感泣,不省所措,而罪名未勘之前,何敢晏然退歸,自同平人?命召亦非俟譴之所,所可奉留,而深夜更瀆,有所不敢,從當冒死還納,不勝悚懍云矣,敢啓。傳曰,知道。
又書啓。臣敬奉聖旨,命召傳授于議政府左議政宋寅明待命處,則以爲臣罪戾層積,席藁待勘,意外史官,來傳勿待命之敎,命召亦復傳授,惶感之極,伏地悲泣。命召體重,非可暫留於負罪泥首之地,而深夜煩瀆是懼,謹當待明朝還納,悚懍益復死罪云矣,敢啓。傳曰,知道。
又書啓。臣敬奉聖旨,命召傳授于議政府右議政趙顯命待命處。則以爲臣罪犯,宜伏嚴誅,情地轉益危迫,幸蒙寬貸,雖承勿待命之敎,而惶懼之極,不敢便歸私次。命召體重,非可以屑越於泥首之地,而夜深煩瀆,亦甚惶恐,從當待明,冒死齎納云矣,敢啓。傳曰,知道。
假注書任瑋書啓。臣敬奉聖旨,傳宣于議政府領議政金在魯待命處,仍授命召,則以爲臣負罪至重,只竢顯誅,終不敢以恩命之荐下,而晏然退還私次。命召雖不得不姑爲奉留,而亦當追後冒死更納云矣,敢啓。傳曰,知道。
又書啓。臣敬奉聖旨,傳宣于議政府左議政宋寅明待命處,仍授命召,則以爲昨今,雖承勿待命之敎,命召亦連爲傳授,而積罪待勘之蹤,何敢退處?命召亦何敢領留?謹當更爲還納,惶懍益復死罪云矣,敢啓。傳曰,知道。
又書啓。臣敬奉聖旨,傳宣于議政府右議政趙顯命待命處,仍授命召,則以爲罪戾冞積,恩顧愈隆,惶恐感激,血泣無窮,罪名未勘之前,無非泥首之日,瀆留命召,分所不敢,更當冒死還納云矣,敢啓。傳曰,知道。
又書啓。臣敬奉聖旨,傳宣于議政府領議政金在魯,左議政宋寅明,右議政趙顯命待命處,仍授命召,則皆以爲深夜惶恐,不敢費辭更瀆,姑爲奉留,明將還納云矣,敢啓。傳曰,知道。
行判中樞府事金興慶箚曰,伏以臣於頃者,猥隨諸大臣之後,妄犯死罪,而幸蒙聖度寬恕,不加之誅,仍許賜對,獲近耿光,備忘辭旨,亦令刪下。臣始也悚懍,終焉頌祝,旋因嚴敎,胥命金吾,而伏承勿待命之敎。且當都監習儀之日,臣以正使之任,不得不冒昧進參,而餘惶在心,歷累日而未定矣。近伏聞藥院,連請入診,而聖明終不肯許,伏惟靜攝之中,縱或有妨於引接,診筵體貌,固自簡便,召見臥內,恐無不可,而一向牢拒,使保護之臣,未詳聖候之如何,群下之焦迫,已不容極。且喉院文書之入啓者,時或有流下,而緊重擧行之事,亦多未下,庶務委棄,百度頹弛。書曰,一日二日萬幾。雖一二日之間,幾且萬焉,則殿下之不聽政,今幾日矣,天工之久曠,豈非萬萬可憂者乎?我殿下上承宗社付托之重,下係億兆臣庶之望,而稍有不豫於荃心,則爲此過中之擧。上下否隔,情志莫通,中外驚遑,景色愁沮,廟堂·三司,竝皆空虛,大小猷爲,一切擔閣,今日國事,可謂茫無畔矣。以殿下之明聖,何不念及於此,而直爲此泄泄耶?三大臣一時出城,竝納命召,而今至半旬,尙無下敎,是亦近古所未有之事也。如臣無似,曾忝三事之末,以此煩浼,極知惶悚,而敬大臣三字,卽殿下之素所自勉,此臣所以敢陳者也。伏乞聖明,亟許藥院之入診,俾察聖候,仍命公事之入啓者,次第判下,勿復有壅隔之患,以幸國事,以答臣民,千萬幸甚。取進止。答曰,省箚具悉卿懇。已諭大諭,卿其量焉。仍傳于李命坤曰,遣史官傳諭。
奉朝賀李宜顯箚曰,伏以殿下今日之事,實是千古之所未有,臣不勝痛哭。易曰,天地交泰,其辭曰上下交,而其志同。又曰,天地不交否,其辭曰,上下不交,而天下無邦。夫無邦者,亡國之謂也,上下不交,則雖朝廷君臣,而亡國之形已具矣,可不畏哉?臣竊未知聖上此擧,可謂上下交乎,不交乎?大臣命召,啓稟累日,而無發落,陳戒章疏,日積公車,而亦無批諭,以至大小公事,一倂閣之不下。上下否隔,群情鬱抑,滿朝臣僚,遑遑震迫,涕泣相對,生意索然,亡國之形,迫在目前。曾謂陽和將動,慶禮方行,一國含生,歡欣抃祝之會,而其氣象擧措,乃如是耶?且今雷震星孛,戒告丁寧,正當君臣上下,交相警勉,如古太戊消災迓祥之可爲也。今乃以乖常之擧應之,有若益其災,而助其危者,臣誠愚惑,不識其何爲也。顧臣以尸居餘氣,殆無省覺,而中夜悲號,撫枕展轉,寧欲速死而無知,尙何言哉?尙何言哉?仍竊自念,三朝舊物,受恩罔極,老而不死,乃見聖上過擧之至此,而終無一言,以效匡救之忱,則不但辜負聖恩,死不瞑目,他日歸陪先王,實無可顯之面,輒敢瀝盡肝血,流涕而陳之。切乞聖明,克遵古聖不遠復之訓,召見諸臣,諮諏國事,使上下情志,流通交孚,如天開日明,萬象畢照,則日月之更,人孰不仰之哉?臣不勝瞻天仰聖懇祈切祝之至。取進止。答曰,省箚具悉卿懇。已諭大諭,卿須量焉。仍傳于李命坤曰,遣史官傳諭。
行都承旨兪健基疏曰,伏以臣於十二日,敢陳引罪之章,尙未承賜批,臣方縮伏罔措,便同已遞之官,而目見喉院事,誠有萬萬憂遑悶急者。古人有臺職榻罷後,以前銜仍爲陳戒者,敢效古人已行之例,不拘常格,冒萬死敢附執藝之義,痛哭流涕而陳之,惟我聖明垂察焉。向者臣等,隨大臣之後,敢請十二字反汗,伊時天顔溫粹,酬答如響,日月之更,退以相賀,自此以後,竊謂無頻復之慮矣。其日罷出之後,雖有一二公事之下院,而其中關係至重而緊急者,一切不下,無異於引接之前,臣不敢毛擧細事,而撮其大者而言之。大臣,卽殿下股肱,而蒼黃出城,命召之來納,今至累日,而尙無一言下批,諫官,是殿下耳目之任,而開政差出,待命下之敎,亦過累日,而尙無下敎。大小封章,盡皆留滯不下,而其中判金吾李箕鎭之疏,言甚鯁切,眞得事體,左尹吳光運之疏,滿腔忠悃,溢於章奏,入啓多日,俱未蒙賜批。歲抄單子,朔朝應下,而尙爾留中,貶目狀啓,當日拆下,而尙不啓下。秋曹公事之已頒,而還收者有之,口傳政筒,或下而不下者有之,此誠前所未有之事也。以殿下之明聖,憂勤國事,八域臣民,擧皆欽仰,而何爲而有此過擧也?殿下試看今日之爻象,作何如光景耶?上無三公,下無臺閣·玉堂,而殿下不爲國事,諸臣惴惴恐慄,茫無頭緖,上下否隔,一向如前,如是而國不亡者,未之有也。臣於此,誠欲痛哭無吪也。臣猥以庸品,被殿下罔極之恩遇,待罪喉院之長,而縮伏待勘,未敢仕進,目擊國家將亡之兆,忠憤抑塞,肝膽欲裂。敢此冒死流涕而陳之,伏惟聖明,少垂省察焉。臣無任涕泣顒祝之至,謹昧死以聞。
吏曹判書李箕鎭疏曰,伏以臣於日者,連伏闕下,憂遑罔措之餘,情有難安,而所不敢言,病有難强,而亦不暇恤,召牌之下,冒赴政席,及姑停有命,退至私次。自其夕,臣舊患風痰之疾,挾感越㞃,危症惡兆,層生疊見,方在人鬼未分中。顧今大禮臨近,百僚駿奔,而趨班無路,生不如死,臣所帶本兼重務,尤不容一任瘝曠,伏乞亟賜褫罷,仍治臣罪,以警具僚焉。且臣伏見備忘,辭旨極嚴,以諸臣排闥,爲無嚴,儒臣金尙迪,特令該府勘律,竝與伊日守門中官而下獄。臣待罪獄官,固當依例奏讞,而旣有區區所懷,安敢徒畏雷霆之威,不效執藝之一言乎?臣聞古人,有伏靑蒲而諫其君者。夫靑蒲之內,非皇后,不得至,其嚴豈啻寢殿之門,而方急於匡救,則尋常體貌,有不可顧,此固臣子職分然耳。今我殿下來諫之德,容直之量,可期以三代以上,苟有諍臣,牽裾折檻,何憚不爲?而彼數臣者,職在近密,路絶瞻天,則其進伏殿門,冀或賜對,只出於焦遑悶鬱,靡不用極之意,此胡大罪也?至以中官之不能拒門,爲失其職,則臣恐聖明,或思之不深爾。假使他日,事有危疑,近臣求對,而爲閹豎所阻搪,則其爲後弊,將何如哉?從古以來,明君哲辟,立法垂後,惟朝臣之見制於內侍是憂,而未聞以內侍之風靡於朝臣爲患者也。臣方昏仆床簀,喘喘垂絶,而愚忠所激,忍默不得,倘蒙天日回照,威怒少霽,亟收儒臣·中官勘處之命,以光轉圜之聖德,則臣雖卽日溘盡,與有榮矣。噫,以臣無似,受恩罔極,向日前席,所被寵諭,實古今人臣所未得於君父者。臣於其日,初承聖敎,有不敢聞,不勝驚惑,略陳衷悃,仰認聖旨,若將勉做國事,臣退而感祝,銘諸心肝,曾未幾何,遽致此非常之過擧,何莫非臣等事君無狀之罪也?臣誠迫隘焦灼,惟遄死是求,妄言之誅,非所敢避,惟聖明財幸焉。臣無任激切屛營之至,謹昧死以聞。
副司直趙觀彬疏曰,伏以臣自向日伏閤,終夜觸寒之後,感傷忒甚,痰火猝肆,轉成關格之症,于今七八日,尙在死生未分之中,當此擧朝焦遑之日,亦未得詣闕求對,以效格回之忱,病裏悶鬱,寧欲溘然而無知也。臣亦世受國恩,義同休戚之臣,而見今上下隔塞,中外憂迫,噫,此豈所嘗冀望於我聖明之下者哉?好學之工,燭理甚明,勤政之念,垂衰彌篤,而忽爲此深閉簾閤,久閡引接之擧,至於大小機務,一切阻滯,一日二日,群情轉益靡定。若緣聖候欠安,眩憊有加,見妨於酬應之節,則許令藥院,隨時診察,議進當劑,亦不可暫緩,而鎭日啓請,亦靳允從。嗚呼,高穹玄遠,雖非螻螘如臣所敢妄測,而其於念宗社之托,慰神人之望,終不宜有此擧矣。矧今災異沓臻,饑荒孔棘,雖使君臣,一體交勉,孜孜汲汲於消弭賙賑之策,猶懼其難濟,而目前國事,又如是罔涯,臣誠早夜憂念,不覺病淚之濺席也。玆敢强策殘喘,冒陳血忱,伏乞天地父母,俯賜省察,翻然回悟,使天工無曠,聖治有勵焉。神昏氣短,語失倫脊,臣無任瞻望雲天涕泣祈懇之至。
知中樞府事申思喆,副司直尹陽來,副司直金始炯,左參贊鄭錫五,咸寧君朴纘新,副司直金聖應,兵曹判書徐宗玉,刑曹判書李宗城,刑曹參判徐命彬,禮曹參判李周鎭,吏曹參判元景夏等疏曰,伏以嗚呼,今日國事,可謂痛哭流涕者也,我殿下非常之擧,何爲而至於此極也?向日之晉接大臣諸臣,出於排閤焦遑之餘,天顔溫粹,酬酢如響,前後非常之敎,一倂反汗。臣等雖未能隨登文陛,而擧皆欣聳攢抃,竊庶幾聖心底豫,亨泰可卜,而曾未幾何,上下之否隔依舊,機務之壅閼猶前,一日二日,輾轉罔涯,茫然無稅駕之所。嗚呼,此何事也?恭惟我殿下,聖學高明,過擧之頻復,非不念也,聖慮周該,國勢之危臲,非不量矣,而抛置萬事,有若相忘,擧朝憂遑,而若無攸聞,下民驚惑,而亦莫之省。君門之隔遠於弱水,下情之鬱邈焉高穹,泮渙之形已成,棋卵之危可待,此或時運攸關,而莫之爲而然耶?顧今天災孔酷,妖彗益熾,而賓筵久曠,未聞消弭之策,饑荒荐臻,民命近止,而鼎席一空,亦無講賑之道。藥院,卽保護之地,而診候之啓,屢請而靳允,輔相,卽倚毗之重,而出城之稟,五宿而不下。雖以蔘橘茶劑入之敎觀之,聖體之欠和可知,診筵許接,不容少緩,而一向牢拒,察候無望,此不幾於有疾而諱醫耶?相臣命召,事體甚重,而捧留喉院,尙無一字之批,至使平日禮貌之大臣,逬出都門,若無所歸,何殿下厭薄之至此也?啓覆文案,旣下而還入,貶狀開拆,過期而末頒,三司虛無人矣,喉院不成樣矣。章奏溢於公車,而一不賜批,開政旣命旋停,而汔無下敎,凡百之泄泄,景象之遑遑,殆無異於向來閉閤之時。殿下歷溯往牒,其有國事如此,而可能安保者乎?此其大略,餘外可虞而切悶者,不一其端,以殿下之至神至明,亦可推類而默察之矣。且伏況東宮嘉禮期日漸迫,以臣等慶忭之忱,有以仰揣聖上嘉悅之情矣。凡係大小儀節之間,必使無少欠闕,然後情文可得兩備,此聖上所以頻接禮官,商定節目者,而到今習儀等節,因都監·春坊之不備,未免草率,過行納采吉日,只隔一宵,而親臨之禮,至命權停。此雖由於玉候靜攝,不得不然,而中外之焦迫觖望,則有不可勝言者。殿下若於燕閒之中,少或念及於此,則亦必不待臣等之言,而有所處之矣。目今庶務之委癈如此,國勢之岌嶪如此,而殿下方且深閉高拱,若不以萬機爲心,日甚一日,歇泊無所,臣等死罪,誠不敢知聖意之何在也。今若循此塗而無變,則其將國爲國乎?臣等世受國恩,圖報無地,而目見危亡之機,迫在呼吸,若不一言而仰陳,則是負殿下也。玆敢相率進詣,聯章冒瀆,而疾痛之呼,未暇緩聲。伏乞聖明,上惟祖宗付托之重,下軫臣民憂迫之情,惕然開悟,劃然改圖,許接臣僚,洞開否塞之路,酬應機務,俾無壅滯之患,則宗社幸甚,臣民幸甚。臣等無任焦迫懇禱之至。
工曹判書李秉常,戶曹判書趙尙絅,禮曹判書閔應洙疏曰,伏以臣等,待罪都監,納采正日,只隔一日,而都提調將不得進參,此已不可不急速稟達,而亦有他數件可稟者,玆敢相率求對,而此亦入於一例拒絶之中,不賜引接,至以草記擧行爲敎,臣等切不勝抑鬱之至。玉印篆文,竹冊文草圖書,尙未啓下,實有窘急之慮,而此則依下敎,當以草記取稟,至於都提調,事體自別,不可以循例草記,有所擧行,不得不復此疏陳焉。都提調,今方待命城外,入來無期,前此習儀時,無都提調擧行,雖涉苟簡,而此猶有他都監可據之前例,若六禮正日考之流來謄錄,元無都提調不參之時,宜有以速賜指揮也。仍竊伏念殿下向日之擧,已極非常,而反汗未及移晷,爻象又何如是?目今上下相阻,廊廟一空,朝廷不成貌樣,國事殆至泮渙,此所以擧朝遑遑,罔知攸措,而如臣等之方叨嘉禮董事之任者,其所憂嘅悶迫,別有甚焉。臣等於頃日三揀時,豈有今日之下敎?竊有所感泣者。惟天惟祖宗,眷佑我東,誕育聖嗣,睿質夙成,令聞日彰,旣齒于學,又冠于阼,此實國家無疆之福。況今大婚已迫,縟禮將擧,八域含生之類,莫不延頸跂望,拭目爭覩,其所以托宗祧之重,係億兆之望,以爲億萬年祈永之本者,實肇於是。其在飾喜重事之道,雖微文末節,尙且靡不畢擧,無或少殺。使上下悅豫,嘉美之心,欣欣融融,灌注於事爲之間,洋溢於瞻聆之際,以導和平之福,可也,而夫何聖心失豫,景色倏異?以都監事言之,循例應行之事,反多廢闕。親臨權停,雖緣聖候之靜攝,而此已大段欠缺,都提調之不參,春坊官之未備,未免草率,朝見儀注之尙未講定,亦甚悶慮。朝紳百執事,擧皆憂嘆不已,降至輿儓下賤,亦莫不相告訝惑,至使歡忻鼓舞之氣象,頓然消沮於十餘日之間,何殿下不思之至此也?未知聖心之至今未釋然者,果何所在?而怒甲移乙,本非當理之擧,乃於莫大吉慶之事,而反以不平乖和之氣,錯行於其間,其可乎?伏願殿下,穆然深思,廓然改圖,遄應庶務,快解群惑,仍使都監重事,無一毫未盡之歎,千萬幸甚。
靈城君朴文秀疏曰,伏以臣於廢處之中,伏覩聖上無前非常之擧,而自大臣至卿宰,尙無陳章或請對之事,若此不已,則國事將至於罔涯之境,言念及此,臣心痛迫。臣欲一仰覲耿光,痛陳所懷,雖死無恨,故臣敢瀆冒天聽,仰請召見,而今我聖上,以有下敎事,而似有眩氣,氣且憊爲敎,臣奉此敎,其瀆擾之罪,誠萬死矣。今又更祈引接於靜攝之中,尤極惶恐,而伏惟我殿下氣憊之症,似由於激惱而然也。然旣有下敎之事,則卽召臣而下敎,安知氣憊之症,不有少減之幸乎?伏乞聖上,暫借方寸之地,一陳臣所懷,若有槪於聖心,則臣之幸矣,其不槪於聖心,則臣雖被誅戮,實所甘心,乞卽快下召命,千萬幸甚。臣無任伏地流涕祈懇之至。
又疏曰,伏以臣,今日求對而不得,陳疏而又不得,臣則實無狀,而亦不能無憾於天地之大矣。臣聞仁廟朝,聖候不豫,其時不許藥房入診,又不許大臣請對,亦不應萬機,國事誠罔措矣。故延平府院君臣李貴,不勝憂迫,入闕請對,未承召見之命,則又入而請之,如是者三日,而始許便殿引接。臣之赤忠,雖不及於李貴,臣之所以仰恃殿下之恩顧,殿下之優容,卽李貴之於仁廟也。李貴之所以得之於仁廟者,臣獨不得於殿下,臣固死罪,獨殿下何不仰體聖祖之盛德也?冒萬死更此疾號,伏乞卽賜召見,千萬泣禱。臣無任焦迫祈祝之至。
又疏曰,伏以臣,昨日求對而不得,陳疏而又未蒙批敎,天意愈邈邈,此何故也?臣趁門限,退伏闕外,永夜自頌于心。臣非妄疏之趙重晦也,排闥之大臣也,伏閤之諸宰也,直欲盡誠竭忠於殿下者,則殿下於臣,似無激惱之端,而尙不召見。此於理當耶?不當耶?臣竊爲殿下不取也。嗚呼,殿下深處九重矣,朝廷無大臣矣,亦無臺閣矣。本朝三百年,寧有如此之時乎?伏況大禮當前,神人同慶,而亦因殿下之激惱,儀節之間,草率未備,臣民之缺然,又復如何?殿下倘能靜念于此,則亦豈不惕然耶?直欲痛哭而不可得也。臣亦廢累之蹤,放倒廉恥,敢請前對者,實不欲負殿下二十年知遇畜幸之盛意,而滿腔血忱,欲進身文陛,而一痛陳也,而一請再請,終未奉引接之命,臣旣自廢,又將爲負國之罪人。今我聖上,終不許臣請,則自今以後,臣將爲天地間無告之窮人,唯當走死窮山,以謝天下而已,豈不悲哉?豈不悲哉?伏乞聖上,俯諒臣血懇,亟賜召見,千萬幸甚。臣無任涕泣顒祝之至。
又疏曰,伏以臣兩日求對,未奉進接之命,臣實悶迫,寧欲無生。今又早詣請對,而日已中矣,終無下敎,何也?嗚呼,古之人有至誠,則能一念而感天地,一言而動鬼神。今臣不然,事殿下卄有餘年,若有一分誠意,可以仰孚,則殿下豈若是落落耶?此臣罪也,更何言哉?然伏念今日殿下之擧措,日甚一日,殆無異於閉閤之日,未知聖心之激惱,起於趙重晦耶?抑或由於諸臣耶?若在重晦,則罪重晦,若在諸臣,則罪諸臣,罪其當罪者,則事當已矣,何殿下因此一事,展轉激惱,乃至於此耶?不遷怒三字符,殿下講之熟矣。今乃怒一臣子,而罔念宗社之托,萬機之重,二紀典學之工,終不得力,此臣之所痛心也。臣自春坊侍講之日,被聖上特達之遇,目見殿下非常之過擧,不勝憂迫之忱,欲以滿腔忠血,一吐於前席。鎭日叫閤,尙不許召見,臣冤懣之極,殆發狂疾。非不知連日瀆擾,爲臣死罪,而臣心焦迫,不能自已,復此疾聲哀籲於明主之前。乞降召命,俾臣得以痛陳所懷,則臣卽日滅死,實無毫分餘恨矣。臣無任涕泣祈懇之至。
左尹吳光運疏曰,伏以臣前後所被恩造,天高地厚,殿下每以古聖王所以待忠亮鯁直之臣者,施之於魯莽之一賤品,臣居常感激,圖報無階。今臣明知目下有危亡之徵,而震懼天威,終不能爲殿下一言,則狗彘不食其餘,而將不免生爲不忠之臣,死爲不義之鬼矣。臣不忍負殿下,安得不冒萬死流涕而陳之乎?嗚呼,殿下何爲而作近日之擧耶?昔皇明神宗皇帝,春秋晼晩,萬機倦勤,謂天下已措磐石,謂聰明可以獨御,閉塞轉深,務與群下隔絶。閣臣冢卿,視若無有,請對而不接,有疏而無答,如怒如疑,居泰成否,大小憂鬱,百隷解體,不知不覺之中,潛成四海土崩之勢,有若鬼神交鬪於其間,而時運使之然者。以神宗之英明,而終莫之悟也,長使志士,呑聲於千載。嗚呼,殿下何爲而作近日之擧耶?前轍之明驗如此,而何殿下不爲之鑑耶?王錫爵之疏曰,雷霆之威,常則玩,玩則輕犯,犯者多,則朝廷不勝其煩,而臣下不勝其爭,因一人而累衆人,此如止火而益薪也。葉向高之疏曰,言一事,則必決一事之從違,毋因一事而滋盈庭之疏,言一人,則必斷一人之是非,毋因一人而開衆罪之門。兩人之告神宗者,有若畫出今日爻象,而危亡之徵,令人心骨俱寒。臣於此,不勝三復而嗚咽也。噫,人之所見,如面不同,雖一聖一賢,而未必事事符合。天下之至親,無過於父子之間,而發言處事,不相謀則或不同。今有人家父兄,不肯明言其意之所在,而臨事逆料曰,某子當如是處置,某子當如是論說,不如是,則是大咈吾意也。如是企待之際,心火已熾,及夫諸子,處置而不如本意,論說而不中所料,則其父兄,又不肯明言其所以然,而只加以威怒,驅諸子於罪戾。爲諸子者,茫然怳然罔知所爲,而父兄之怒轉深,其家本來無事,而因此變作亂門矣。若父兄招其諸子,使各陳所見,裁其長短而用之,又自言其志意之所向,而使諸子,各得以覆難,不失和氣,務歸至當,則夫豈有難平之事耶?今日朝象,亦何以異此?嗚呼,殿下何苦而爲此耶?善哉,賈誼之言曰,陛九級上簾遠地,則堂高,陛無級簾近地,則堂卑。大臣者,與人主,共天位治天職者也,敬大臣者,所以尊君也。今殿下之待大臣者,一以菲薄爲務,殊不知主威之陵夷,國體之日卑,無復餘地,則殿下之不思,吁亦甚矣。三百年世祿之裔,遭逢不世之聖主,義則君臣,恩猶父子,徘徊眷繫,未忍便訣,則豈殿下反恃爵祿之權,謂可以犬馬畜之耶?觀今日之景色者,不待錢若水之志操,而無不灰心榮途,求爲韋布而不得,況山林高尙之士,其能于于動心,願立殿下之廷耶?於是乎不得不只取其易於驅使者而任之,則投間抵隙,患得患失之徒,攘臂奔趨,而殿下之國事,日以益非矣。嗚呼,天變不足畏五字,汴宋之所以亡也。天變之荐疊,未有甚於今年,而以殿下之應天者,書之於史,則其可謂畏耶?不畏耶?古人曰,惟天不容僞。又曰,應天以實不以文。熒惑之守宋也,司星所謂移相移民移歲之說,欲試景公之誠心,而仁言一出,妖星卽徙,臣聞消災以兢畏,而未聞應天以威怒也。我殿下聰明稽古,精義入神,何不默念於天人之際耶?伏願殿下,穆然深思,翻然覺悟,反求一念之差,深察受病之源,渙發絲綸,快示開悔之意,晉接群臣,洞闢否塞之門,上弭癉怒之天變,下鎭惶惑之民情,宗社幸甚,臣民幸甚。臣重得寒感,人鬼不分之中,漆憂耿耿夜,不能交睫,秉燭治疏,症情越添,頃刻欲絶,詞訟劇地,不可久曠。伏乞亟褫臣本兼諸任,俾得安意調理,以尋生路,仍治臣妄言之罪,以肅朝綱,公私幸甚。臣無任屛營祈懇之至。
戶曹參判權疏曰,伏以臣歷事三朝,受恩罔極,犬馬之齒,又迫七旬,一死報國之誠,耿耿有滿腔丹血。乃於今日,伏覩聖上非常之過擧,臣誠晝夜焦迫,心肝沸熱,何敢獨畏鈇鉞之誅,不陳一言,永作天地間辜恩負義之臣哉?嗚呼,惟天惟祖宗,所以付畀我聖明者,何許重且大,而殿下所以體天心繩祖烈,爲日用節度者,誠不容頃刻放忽,一任曠廢也審矣。今殿下何爲,而偶因一事之觸惱,作此十九史所無之過擧也?嗚呼,我殿下英明冠古,仁孝出天,其所以講孔·朱之道,勉姚·姒之德者,何嘗自居於殷高·周宣之下?而其遇大難而不動一毫,立皇極而不改初心,其宏謨苦誠,有可以建天地質鬼神,而垂萬世者,蓋亦盛且美矣,而奈之何?當此災異荐酷,國勢岌嶪之日,不思恐懼修省之道,乃反輾轉磯激,至於此極也?嗚呼,昔者皐陶,告于帝舜之言曰,一日二日,萬幾無曠庶官。此言人君代天理物,兢兢業業,不敢暫癈天工也。一日二日,尙不可癈,今殿下之抛機務曠庶官,至於幾許日也?君門九重,堂陛萬里,天地否塞,君臣乖阻。今日可虞可愕之事,誠不可一二悉陳,臣請撮其大者重者而略言之。聖候違和,茶飮方進,而藥院請診,一向固拒,症候緊歇,不使審察,一可憂也。三公,卽殿下股肱,而一時逬出,徊徨城外,命召還納,已至半旬,而了無一言之敎,全沒禮遇之道,二可憂也。啓覆,刑獄之大政,而旣頒還收,使不得擧行,此則前古所未聞者,三可憂也。殿最,黜陟之重典,而曠日留中,使不得宣示,此亦今日所創有者,四可憂也。廷臣求對,籲呼方急,而固靳延接,章牘沓至,殆盈公車,而事關匡救,則輒復訑訑,終不下一字例批,五可憂也。三司,所以糾繩君違,啓沃聖心者,而或闕員而不得差,或非辜而滯其囚,臺省空虛,言路杜絶,六可憂也。飢荒孔慘,賙賑方急,而率置相忘之域,了無拯救之期,七可憂也。其餘銓席政注之久癈,喉院文簿之積滯,何莫非可憂之大者,而殿下牢拒固塞,邈然闃然,全不照檢,若無相關者然,乃使百隷解體,萬姓疚心,八方生靈,將不免土崩瓦解於不知不覺之中,此何爲哉?此何爲哉?且殿下,上奉東朝,下有元良,宗社之托,不可負也,神人之望,不可孤也,縱欲自輕,其可得乎?嗚呼,人於七情,最難制者,惟怒爲甚,而聖人之心,湛一虛明,物來順應,可怒在彼,已則不與。大舜之四罪,文王之一怒,顔淵之不遷怒,皆如此也。今殿下則不然,惡一人,而竝與諸臣而阻絶之,怒一事,而竝與庶務而癈抛之,轉益膠固,侵尋蔽痼,結而不解,積而不散。其爲聖德之害,政化之累,誠萬萬切迫,而以聖上聰明睿智之性,涵養克治之工,何不穆然深思,渙然快悟,釋其疑怒,祛其礙滯,以副群下之至望,而直爲此泄泄沓沓也?嗚呼,天災時變,何代無之,而未有若近歲之甚,至於今日妖彗之變而極矣。光芒燭地,氣勢亘天,騰騰有殺伐之象,臣誠仰觀俯惕,心膽爲掉。夫小心祗畏,應天以實者,卽帝王之盛節,修省之大要也。臣未知殿下所以應之者,果能以畏以實否耶?夫人君之事天,若人子之事父,父若有怒,示以不豫之色,則爲其子者,當夔夔齊慄,平心和氣,恭俟底豫之不暇,有不當叱咤家衆,鞭撻隷屬,以益其怒。今日事天之道,亦何以異此?誠願聖明,小霽威怒,益篤對越之誠,卽召諸臣,俯詢消弭之策,以爲回天怒新邦命之圖焉。仍伏念春宮邸下,睿質天成,令聞日彰,問學方勤,德器已就,此實殿下如天之洪福。其所以導迪提撕之者,亶在於聖明之躬行身敎,正當以敬大臣體群臣,畏天災勤天工,宵錦旰玉,凜乎若涉春氷之意導之,決不當以亢滿自居,凌薄群工,廢天職忘國事者示之。殿下何不反省一念之差,以盡身敎之方耶?矧今大婚迫近,擧國歡抃,以殿下止慈之心,其所嘉悅欣滿,當如何?而乃於此時,聖情煩惱,百僚憂遑,儀文禮節,率多草率不備者,此豈導和氣延萬福之意哉?更願聖明,念哉念哉。垂死老臣,忝在卿班,遭此聖朝無前之擧,永念國事,憂心如焚,敢將肝膈之懇,流涕而陳之。倘蒙聖明,少垂察納,則臣雖今日進言,明日就死,萬萬無所恨矣。臣無任隕越懇祝之至。
左尹吳光運疏曰,伏以君臣猶父子也,子陳所懷於父母,未及承其可否,而又有弸心轖胸不得已之辭,則又安可諉以前請之未承答,而不爲披瀝也哉?臣於向日,猥陳憂愛之忱,而未蒙批旨,在臣之分,固當縮伏恭竢,而又犯煩瀆之罪者,蓋以蹉過明日,則危亡之機,迫在呼吸,雖有智者,不可復爲之謀也。玆冒萬死,更申籲呼,譬如鹿死不擇音,臣將死矣,音可擇乎?惟聖明哀憐而垂察焉。嗚呼,天地之間,陰與陽而已,陰陽之分,開與閉而已,閉則爲陰,開則爲陽。陽者於德爲善,於世道爲治安,於氣候爲吉祥。陰者於德爲闕,於世道爲危亂,於氣候爲災殃。君人者,居九五之陽位,面正南之陽方,以陽道爲治者也。裁成輔相,天人一機,故城門之開閉,亦與運氣相關,況君心之開閉乎?君心開則天地亦開,君心閉則天地亦閉。開則陽泰,而和風慶雲出焉,閉則陰否,而彗孛熒惑生焉。此理昭昭,焉可誣也?自夫頃年閉閤之規一出,而雖或閉或開,大抵一閉字,常在殿下心上,以至於今日,天地之閉塞,災異之疊生,是乃理之必然者也。夜觀乾象,彗尾日長,而有亘天之勢矣,晝察人事,上下日閉,而有土崩之象矣。殿下若以群臣,皆有負國之罪,則陳鈇鉞,盡誅臣等,以謝八方,改用不負國之臣,共圖國事,可也。群臣之罪,元非閉塞之可治也,如或無罪,則殿下之閉塞,有何意義?殿下歷觀十九史,君人之過擧非一,而有或近於今日之事者乎?嗚呼,神器者,列聖之所創守也,三宗之所付托也。殿下奈何以神器爲戲乎?天時人事,茫無畔涯,而萬民波蕩,籲哀路絶,則三宗陟降之靈,當作何懷?噫,猛虎當處深山者,而今處於都市,大臣當處廊廟者,而今處於荒郊,儒臣當處玉署者,而今處於幽圄,赤子當處衽席者,而今處於溝壑。人物大小,無不失所,此皆今日災異之大者,而視之爲常,而不以爲異也。噫,太戊·武丁,遇災中興,則非災之爲災,而不畏災者,眞爲災也。宋景仁言,而熒惑卽徙,殿下閉塞,而妖彗益熾,天人之應,影響不差,有如是者。昨伏聞殿下於萬機閉塞之中,命入畿伯笏記,則殿下愛民之誠,亦足以感通神明矣。殿下今日之擧,不過一時之火升,是豈睿聖之本心哉?京外機務之有關民命,爭其時刻者,不可毛擧,而皆不免廢閣,則其時急可擧行者,不但畿伯之笏記而已。若殿下因此心而推廣之,則雖欲閉塞而深居,其可得乎?噫,明日,乃建寅之日也。三陽交泰,萬品昭蘇,此正我殿下體天對時,悔悟轉移之大機也。今日億兆之命,不生不死,宗社之勢,不存不亡,生亦明日,死亦明日,存亦明日,亡亦明日。若失明日,則臣民惟有溘死無知而已,更何言哉?臣不忍明君爲亡國之君,臣等不忍爲亡國之大夫,擔舁危疾,冒進禁門,刳肝瀝血,冒死而陳之。伏願殿下,不遠而復,痛自刻責,對越兢畏之外,添不得一念,則前日之膠固吝滯者,雲消霧倦,閉塞者開泰,陰霏者陽和,失所者得所,災轉而爲祥,危轉而爲安。八域生靈,其將欣欣相賀,皆謂無家而有家,無身而有身矣,惟殿下猛省焉。若以臣爲妄言驚動,則請先誅臣以禳天災焉。臣於疾勢沈篤之中,言不裁擇,臣無任屛營祈懇之至。
輔德金相紳,弼善李光運等疏曰,伏以臣等,當此聖候靜攝,百僚焦迫之日,宜不敢有所煩瀆,而職忝宮官,事關大體,不得不冒昧仰陳焉。今我春宮邸下文定之禮,期日迫頭,聖心之嘉悅,群情之欣抃,當復如何?凡係大小儀文,固當一一備禮,無或欠缺,而伏覩殿下,近於凡百措置之間,不復加意,一例任他,如納采親行之節,亦使權停。此或由於玉候欠和,不得不然,則群下之憂悶缺歎,固不可言,而至於習儀等節,不過自下擧行而已。昨日醮戒親迎習儀時,宮僚之備員進參,不但前例則然,固是事體之所不可已者,而草記稟請,終靳允許,只使入直二人,草率過行,儀章不備,苟簡莫甚。臣等仰惟殿下,當大婚初定之時,頻接禮官,商講節目,彌文細儀,尙求中度,而今乃反忽莫重之禮,至廢應行之規。臣等於此,竊不勝憂嘆,而三度習儀,在於再明,其所重大,不下正日,草草了當,若又如此,則其在備文準禮之道,豈不爲大段未安之甚乎?臣等終宵耿耿,懷不自已,敢依執藝之例,冒陳聯章之言。伏願聖明,亟賜指揮,毋使盛儀,有一毫未盡之歎,不勝幸甚。臣等無任屛營祈懇之至。
吏曹參判元景夏疏曰,伏以國家之治亂,各有其形,其所謂治者,非豐亨豫大,而朝廷和協,綱記整肅,卽謂之治。其所謂亂者,非禍變擾攘,而政令閼滯,中外惶惑,卽謂之亂。殿下視目下景象,治耶亂耶?惟幸其無疆埸寇賊之虞,而天災荐疊,以爲不足畏,國勢岌嶪,以爲不足慮,無皇皇汲汲之心,而土崩瓦解之形,潛滋暗長於不知不覺之中。殿下穆然深處,九閽隔如弱水,三公去矣,三司空矣,六部疏啓,停留而不下,君臣隔絶,籲呼無路。一日二日,人心日益波蕩,諸臣寥寥,無一人爲殿下流涕洞陳,獨有左尹吳光運之疏,滿腔苦血,眞不負殿下,而批旨邈然,今且三日矣。嗚呼,殿下嘗閉閤矣,却膳矣。庚申五月之事,臣哽塞而不敢言矣。聖明臨御,而非常過擧,殆無歲無之。天下後世,觀今日擧措,其將謂何如耶?伏惟殿下,聰明睿智,比侔堯·舜,今若平心易氣於衆火交熾之際,惕然反顧,則固不待臣言,必有風雷感發之機矣。昔皇明閣臣葉向高,告于神宗曰,民窮財盡如此,朝著空虛如此,百務癈弛壅塞如此,而欲僥倖無事,苟延歲月之安,萬無是理。顧今國事,茫無涯津,殆甚神宗之時,而殿下曾不回思,因一時激惱,轉輾否隔,一節加於一節,至使架補世界,風掀雨漂,雷霆又從而震撼,傾圮之憂,非朝伊夕,臣興言及此,寧欲尙寐無吪也。伏願殿下,深念宗社付托之重,亟霽威怒,渙降綸音,快示悔悟之意,而雲開霧消,俾擧國臣民,咸仰日月之更,千萬顒祝。臣無任涕泣祈懇之至。
大司諫趙迪命疏曰,伏以臣苫塊殘喘,頑不自滅,喪制奄畢,縷命僅存,卽今病情,實有朝夕就盡之形,更無復起爲人之望,而諫省除命,適在於朝家有事,百僚憂遑之日,賤臣死生,有不暇顧,强起就途者,前後數次,而風痰之症,猝然昏窒,連未免中輟。向伏聞諸臣,旣蒙賜對,嚴敎亦許還收,病裏欣祝,殆不自勝,仍伏旅次,姑俟病狀之少間,徐爲進身之計矣。此際又接邸報,擧朝之焦迫,上下之洶沸,猶夫前日,驚憂之極,曳病前進,歷屢日而始達京邸。身上猶帶諫職,卽宜入肅恩命,詣閤求對,冀寢聖朝無前之過擧,少伸臣子迫切之至情,而跬步之地,旣不能運動,頃刻之間,難保其生死。咫尺天門,致身無路,耿耿愚忱,字字呼寫,流涕投進於玉候靜攝之中,惟聖明少垂察焉。噫,殿下今日之擧,何爲而至於此也?聖候違和,而藥院之臣,不得診察,大禮當前,而應行之事,亦多廢闕,三公逬出,一稟而無答,諸臣連章,浹月而靳批,擧朝遑遑,萬民驚惑。今日如昨日,明日如今日,日復一日,而朝政之壞墮,國事之泮渙,漸無餘地。噫,漢臣所謂陛下雖自輕,如高廟·太后何者,臣亦爲殿下誦之。噫,殿下若不以國事爲念,則其如宗廟付畀之重何?殿下若不以一身爲重,則其如東朝惟疾之憂何?況我春宮邸下,睿質夙成,學問日將,凡所以一動一靜,無不在殿下之身敎,則何殿下每以過中之擧措,失平之辭氣,示我邸下,而不思日後貽謨垂裕之道也?噫,排闥求對,出於群下焦迫之誠也。許對屢日之後,又命勘罪。啓覆文案,乃是國家刑政之大者,而頒布各道之餘,猝命收還,此在今日,無非可言之事,而猶是歇後事耳。噫,天地壅隔,而萬物無遂成之望,君臣阻絶,而百度有廢弛之嘆,如是而國不亡者,未之有也。噫,殿下卄載典學,造詣已深,臣亦經幄舊物,仰知殿下所以自期者,不欲自居於古聖王之下,而今於不遷怒不貳過之學,尙有歉焉,臣竊惜之。今殿下因一時激惱,而欲竝與國事而謝絶之,大小臣僚,茫不知聖意之所在,而焦迫奔走,景色愁沮。假使今日,天時和泰,民國奠安,固不可使國事一日抛棄,而人主喜怒,亦不宜毫分過節。矧今冬雷地震,妖星彗孛,無非國家危亡之兆,而今日國事,又從以有朝夕將亡之形,殿下何不惕然警動,而直爲此泄泄也?顧今應天弭災之道,惟在於上下協心,恐懼修省,而不惟不協心而修省之,其所以應之者,怠慢若此。今日國家,誠不知稅駕於何地,安有一日以朝廷爲名,而君上不見臣僚,上無大臣,下無三司,銓曹不得開政,殿最不得頒示者乎?殿下何不念及於此,而一日二日,不思變動,使國事至於是乎?臣竊痛心。伏願殿下,仰念宗社付托之重,俯諒臣民焦迫之情,亟回聖心,許接臣僚,酬酢萬機,以幸國事焉。臣無任屛營祈懇之至。
掌令許采疏曰,伏以臣出入臺閣,非止一再,而未能開一喙論一事,只自沁沁默默,飢烏之噤,今已十餘年所矣,內省自愧,人謂斯何?臣誠暮氣衰落,世味闌珊。臺端一步,實爲永謝之地,而日前慮囚之席,不敢言私,冒沒入肅,而獲近耿光於六載之後,私心榮感,不容名喩。三覆之坐,今又隔宵,固當竭蹶趨承,而臣有數十年痞癖之症,每遇寒節,則易致觸傷。日前登對退出之後,舊症添寒,痛勢陡劇,胸膈悶塞,勺水不通,昏昏欲絶,作一僵屍,卽今症情,萬無蠢動之望,病裏抑塞,惶隕冞極。玆陳疾痛之號,仰瀆崇嚴之聽,伏乞聖明,察臣情病之難强,亟許鐫免,以尋生路,不勝幸甚。臣於引疾之章,宜不敢有所贅陳,而略有一二瞽說,欲陳於入侍之日矣,病情猝劇,無望登筵,玆敢附陳於辭疏之末,惟聖明澄省焉。噫,殿下以今日,爲何樣時也?天心仁愛,警告不息,可驚可愕之變,無月無之,加之以水旱,穡事連歉,仍之以癘疫,戶口大縮,而朝廷之和協無期,外官之貪虐不戢,民憂國計,無一可恃,而聖上獨勞於上,二十年望治之心,今已付之於無可奈何之境矣。聖上每以精力之不逮爲敎,而臣獲覩天顔於積年違離之餘,親聆玉音,則殿下之酬酢云爲,無減於昔日矣,臣於是,有以見大聖人之志氣,不隨血氣而衰也。伏願殿下,勿以聖算之漸高,而益軫圖理之念,勿謂時象之難醫,而益勉公平之化,由是以仰答天心,俯惠窮民,以爲億萬年貽燕之謨,則宗社幸甚,臣民幸甚。噫,八路生靈,卽殿下三百年赤子,而困於貪虐之手,倒懸之急,無時可解,其所以上干天和,致此災沴,無足怪也。第臣聾瞽病蟄,未有聞見,而只就其衆所共知者而言之。渭原郡守朴宗誠,專事貪黷,訾謗狼藉,動作無節,民不堪命。龜城府使崔晟,人旣庸騃,性又貪暴,吏緣爲奸,民受其害,西來之人,莫不傳說。如此之類,不可畀之以緣江重地,臣謂宜罷其職也。高敞縣監兪應基,稟性昏憒,全無省覺,凡於治民束吏之政,漫不知何事,雖是斗小之邑,而其流害則大矣,臣謂不可不改遞也。橫城縣監安允福,其居官行事,姑捨勿論,在邑犯屠之肉,載饋京中,見捉於禁吏,其不法之罪,在所難免,罷職之罰,斷不可已也。臣病未供職,言又無奇,畢竟所論列,不過寂寥數語而已,巽軟之罪,宜無所逃。伏願聖明,亟賜鐫遞,俾得及時調治,仍治臣罪,以警具僚,不勝萬幸。臣無任屛營祈懇之至。答曰,省疏具悉。已諭大諭矣。
文學南有容疏曰,伏以臣本以庸愚,猥列諫職,一言妄發,自速罪戾,而幸賴聖明,仁覆如旻天,誨責如慈父,謂臣言雖可罪,心實無他,特屈刑章,薄竄海隅,旋蒙恩宥,歸見老父,悲喜相續,如夢如窹。夫陽和之布,本自大公,而蠢動之屬,如被私燾,昔聞其語,今乃信然,碎首刳肝,豈足爲謝?臣伏蒙洪造,得逭明時之罪籍,而過福招災,遂罹經年之沈痾,寄生床笫,萬緣俱息,而竊獨惟念大恩未報,疾疢遽深,區區犬馬之誠,終恐無以自效,私心兢惕,耿然如結,豈謂聖度廣蕩,不忍一物之終棄?如臣釁累之餘,尙齒甄錄之中,乃以臣爲世子侍講院文學,臣聞命若驚,感淚如瀉,誠不知孤恩負德之臣,何以得此於吾君也。在臣微分,固當竭蹶以趨,祗承德意,伏況一侍胄筵,獲瞻溫文之容,是臣延頸之宿願,而顧臣情地之危蹙,殆甚於疾痛,寵靈所及,惶隕冞深。非不知趨命之爲恭,顧何敢恃恩而冒榮乎?伏惟聖慈,至仁體下,凡在下情,無微不照,若臣危悃,宜蒙憐悶。且臣於頃年,嘗論一二人,而被論之人,亦各有反詈之說,臣固不與之辨,而抑有不敢自安者矣。夫指黑子爲瘢,尙因其微似,而獨怪夫醜詆之目,與臣樣子,太不相着,此不過急於自解,未免誣臣,急於誣臣,不恤其言之謊悖耳。使臣見於事萌於意者,果有毫髮近似於其言,則臣雖費辭强辨,得伸於一時,獨不愧於此心乎?使臣考諸行而無是,反諸己而無是,則俯仰自不愧怍,臣雖無辨,顧何累於此心乎?此臣所以不與之辨者也。雖然,臣之立朝,若干年耳,尙未一登筵席,其孤立不倚,齟齬樸訥之狀,雖以四聰之明,猶或未盡俯悉,則人言之至,何敢望洞察其情狀也?此臣所以不敢自安者也。臣之除拜是職,今已多日,而適値擧朝憂遑之時,不敢以祈免文字,上瀆淵覽,今始陳暴衷懇,仰控難冒之情勢,臣罪至此,尤增悚蹙。伏乞聖慈,俯賜鑑憐,將臣新授職名,亟行鐫免,俾安螻螘之分,以卒生成之澤,不勝幸甚。臣無任屛營祈懇之至。答曰,省疏具悉。爾其勿辭察職。
校理韓翼謩疏曰,伏以近日小大群情之焦遑憂迫,尙復何言?何幸聖心感回,特許賜對於積日壅隔之餘,非常之敎,悉蒙收還,眞所謂日月之更,人皆仰之者也。堯天舜日,煥然光明,驚懼化而安泰,焦憂變爲和豫,矧臣職忝經幄,區區歡喜,尤不自勝。第伏念殿下前後之過擧,今幾遭矣,始緣一二臣獲戾,輾轉磯激,終至於萬萬非常之擧,此莫非群下之罪也。所幸聖學高明,其終也必知其爲過,未嘗不示悔悟之意,大易不遠復之義,殿下實有之,凡在群下,孰不欽歎?第念復善之道,貴在安固,與其事過而悔,曷若初無所失?伏願殿下,深念頻復有厲之戒,凡有不平,必揆諸理,一念之作,深察其得失之幾,克謹於其始,無悔於其終焉。臣於昨日退出後,愚忠耿耿,欲以此筵席未盡之懷,封箚仰勉,卽者諸承宣,緣臣日前一語之規,紛然徑出,致使出納之地,虛無人焉。此已臣大段難安之端,而更念臣向以母病,陳情請急,未及承批,適當事會之非常,擺脫常格,冒沒入來。臣則自謂輕重先後之序,煞有商量,而三百年所無之事,臣實創之,因仍蹲冒,尤無是理。玆敢據實自劾,徑出禁門,臣尤死罪,伏乞聖明,俯諒臣情勢,鐫削臣職名,仍命所司,重勘擅離禁直之罪,以安賤分,以肅朝綱,千萬幸甚。臣無任屛營祈懇之至。答曰,省疏具悉。爾其勿辭察職。
慶尙監司金尙星疏曰,伏以疾痛則呼父,窮迫則號天者,大抵人情然耳。雖未曲荷於覆燾之仁,不宜自阻於顧復之慈,則臣之一籲再籲,猶不知止者,殆甚於赤子之疾痛,寠人之窮迫,而辭本還給之命,忽下於日夜顒俟之中。是則天地至仁,而無所控訴,父母至慈,而未蒙矜憐,臣之情誠慼,而臣之勢亦窮矣。噫,殿下不以臣無狀,而恩顧至渥,則臣獨何心,不思一分自效之圖?而況且憑恃寵靈,叨竊廩俸,翺翔於宣化之地,息偃乎觀風之任者,人皆爲羨,臣亦知榮,則假使要藩而有獨享之嫌,賢路而多久妨之愧,然此何至於疾聲祈籲,決意辭遞也哉?蓋臣膏肓之疾,專係水土餘祟,而始傷於湖南,中傷於嶺外,痞結伏積,病在骨髓,則臣於南土,便是傷弓之鳥耳。知臣之病者,愍臣神精之漸減,不知臣之病者,怪臣形色之頗悴,以臣則細自點檢,此猶餘事。蓋臣關格之症,實係危厲,平居凡百,無甚異於人者,而一或失攝,則發輒如期。雖以今番言之,巡路撼頓之餘,偶致觸感,首尾數朔,濱死者亦不知其幾矣,胸膈之間,有痰成窠,譬如水驅潮漲,汩漉有聲,而脹滿迷悶,自不覺其昏暈投地,則症涉奇怪,此正醫家所謂却走者耳。不氷而寒,不火而熱,食不能消胃,寢不能交睫,則諸般藥餌,百無一效,惟有亟就淸涼地,久服井泉,然後猶可以賴天之靈,復爲完人。然一自今月以後,氣不病敵,虛汗遍流,神息甚促,當其衝激之際,若將難保於頃刻,則以此病勢,非比一時疾恙,而酬應劇務之際,自不無曠時滯日之患,其有妨公私者,此豈細故也哉?特敎給疏之後,義不敢更有煩瀆,而百爾思之,惟有一遞乃已,泯伏囁嚅之餘,不得不仰首鳴呼。伏乞聖慈,曲賜矜察,亟許鐫遞臣職,以幸公私,不勝至祝。臣無任激切屛營之至。答曰,省疏具悉。卿其勿辭察任。
行司直李德壽疏曰,伏以臣以竹冊文製進事,舁疾入城,已涉旬望矣。京邸疎冷,失於調將,舊恙新症,種種作苦,恐不免生行死歸之人,而適値聖心激惱,大小憂惕。臣亦徊徨闕下,寸心如搗,幸今聖德彌光,朝象妥帖,臣誠慶祝罔涯,始敢留章告歸,擔出郊外,回瞻城闕,足往心留,若其任情徑行之罪,萬殞奚貰?臣於在鄕時,讀書之說命,至中篇,得至訓八言曰,惟厥惟居,政事惟醇。夫心之爲物,易動而難安,外物乍觸,其發也暴,是故君子之養心,常使湛然凝定,如北辰之居其所而不動,則其發見於政事者,醇而無疵。蓋三聖相傳十六言之外,未有若此之精微要妙者,臣反覆玩味,思以進於冕旒之下,今因告歸之章,敢附陳之。臣竊見聖姿高明,輔以講學明理,凡所作爲,超越常情,而惟是當事應物,多爲血氣所使,往往有若全無本原工夫。臣每怪歎,莫知其故,意者克治之功未深,作輟無常故歟?傅說之所以告於高宗者,其意至眷眷。倘殿下有味其言,而揭以爲準的,則未必不爲對症之藥。臣於臨發之際,不勝區區顒祝之至。答曰,省疏具悉。其勉者益宜勉焉。卿其勿辭,依前下敎,其卽上來焉。
前司果尹鳳九疏曰,伏以臣罪重山積,恩侈天大,削黜不帀歲而旋收敍,前後除命,由該司而移柏府者再,而至有馹召之命,臣於縮伏省尤之中,其驚惶感惕,誠莫知所以爲喩也。臣從前違逋之實,不但屢陳之矣,今亦不暇言。臣之頃年得罪,實由於春秋祠移奉一節,其初委折,不能詳於査啓中,而臣於昨冬,叨是除也,承命旋遞,未及一疏仰悉之,今安得以事已,而不一陳於聖明之前,更請嚴誅也哉?報恩地,有春秋祠者,此孔夫子影堂也。以朱子配之,先正宋時烈從享焉。蓋孔子作春秋,尊周攘夷,以著大一統之義,後來雖群聖賢輩出,惟朱子與宋時烈,以所値之時不幸,故獨能述此意,而明此義。終使天之經地之義民之彝,撑拄於千百載之後者,莫非朱子之功,而其又使環東土數千里,不至爲夷狄禽獸之域者,亦非宋時烈之功乎?本邑儒生,因其地名之偶同,立祠奉影幀,榜曰,春秋其設,蓋亦有年矣。向在己酉春間,本祠儒生來見臣,以爲此祠,物力凋疲,規樣欠缺,距祠不遠地,又有尤菴先生影奉之所,是號山仰祠也。祠屋華鮮,規模備具,遠近齊議,欲移奉孔·朱兩夫子影於山仰祠,以尤菴先生降配,而其間或不無參差之議。有曰,孔聖祠享,事貌有別,士子之私奉籩豆者,旣未安,或曰,雖儒林大賢,朝家未及從享文廟,則儒生之先自配食,似未安。或又曰,移奉雖出於不得已,移先聖之影,就奉於後賢之祠,似未安。此等說果皆有見,而移奉之擧,終或不便否,臣答曰,玆事體重,豈敢以末學謏見,有所與議?第今旣立祠奉影,則圖所以備儀崇奉之而已,若不能然者,移奉義亦有據,顧此諸說,似皆未考乎先賢已行之例矣。昔朱子祀孔子於滄洲精舍,以顔·曾·思·孟配之,宋朝七賢從享之。我東江陵地,亦有孔子祠,而退溪先生,書額而題詩,引重之。其以儒士之私奉爲未安者,得此例,而已無可言矣。宋之七賢,朱子之時,俱未及從祀文廟,而朱子不以此拘,竝躋孔聖之祠,其曰文廟未從享云云者,又不須論也。至於先聖賢之移奉後賢祠,亦有古例。星州之川谷書院,始名迎鳳,卽寒暄先生主享之院也。退溪先生,以其院在雲谷,而川號伊川,改名川谷,主祠程·朱,以寒暄降配之。此可爲今事之證援矣。退溪之意,豈非以先賢,雖曰追享,旣享之後,便爲主祀,而前享之賢,自就配位,又從以改其號,則此卽主享之先賢祠也,祠屋新舊,本不足論也耶?然斯文重禮,不可苟完,宜更博詢而審處之云。尤菴,時烈之號,退溪,先正臣李滉之號也,寒暄,先正臣金宏弼之號也。其後數月,本祠儒生,與傍近邑諸儒齊會,而移奉孔·朱眞幀於山仰祠,以宋時烈,降以從享,因改榜春秋,此前後事實然也。及其査啓也,辭不別白,有若以宋時烈之影堂,本號春秋祠,而孔子·朱子,無端追享者然。其實春秋祠,本有別建者,而至是移奉之由,殿下亦何以俯燭之耶?然殿下於此祠,特下嚴敎,至罪微臣者,只以大聖之下奉於後賢祠也。顧其移安一節,歸宿於臣言,則論其罪,實在於臣,臣固不敢辭,而畢竟轉圜之德,俯採輿議,至收三聖祠毁撤之命,春秋祠,亦可以巋然特存,永示於千百代之後。只以移奉之故,孔·朱眞幀,不得仍奉舊所,至毁春秋之榜,使三聖賢尊周大義,不復揭見天地之間。此則臣不但得罪於殿下,其罪亦已上通於三聖賢矣,臣何顔面,更廁於儒冠之列哉?臣於引罪之中,亦有所悲慨者。嗚呼,握火抱氷,十年血誠者,孝廟春秋之義也,玉瓚皇壇,百世寓慕者,肅考春秋之義也。我殿下,亦何嘗不眷眷於斯耶?卽今珠玉皮幣之中,惟有辭於天下後世者,只此可以含冤忍痛,密傳心授也。彼儒生輩,妄附斯義,私自尊享者,其事或末盡當,而其意亦足可悲也。固當任之,而密扶植之,以存碩果之義矣,何可剗地埋沒,一切摧抑哉?前後聖敎,每以儒生之私奉孔聖,爲屑越,此不但有朱子之滄洲,我東之江陵古事,已可以爲據。宋儒張栻,在荊州,建虞舜廟,而朱子爲作迎享詩以侑之。虞舜旣貴爲天子,宗廟饗之,則後民立祠私享,尤豈不屑越乎?然朱·張兩賢,曾不以爲非禮,而有所拘焉。況我孔夫子,立聖經開群蒙,爲萬古聖師,而其尊奉之責,尤在士子,雖以古今祀典言之,釋奠將祀之列,章甫必與焉者,其義亦可見矣。以士子而祀孔聖,若農夫之祭田祖,豈可卑賤而屑越也?至於先儒之配食,尤所難愼,聖敎誠然矣,然若以宋時烈爲難愼也,則臣愚竊以爲過也。時烈之賢,殿下固已稔知,而臣雖不肖,亦嘗奉敎於君子,集群聖而大成者孔子也,集群賢而大成者朱子也。吾道旣東之後,朱子之嫡傳,卒亦歸於宋時烈,士林公誦,有不可誣矣。矧乎春秋之義,自孔子而朱子,自朱子而時烈,源派相承,實如臣上所陳者,則此豈臣阿好之言,眞可以百世以俟不惑也。今以時烈,從朱子之後,與享於孔子祠,有何可疑乎?殿下今若曰,予旣勿毁孔聖祠,則春秋祠,亦當不毁,而卒乃至此者,以惟臣鳳九,妄論於下奉賢祠之故也,其罪尤大。臣某亟施重譴,春秋祠更建,如前日之規,以全予不毁孔聖祠之意,在殿下崇儒重道繼志述事之義,豈不大有光焉?如臣猥誦斯義者,雖伏嚴誅,亦豈不與有榮哉?臣於請譴之章,引義敷陳,其說張皇,固知非時俗例格,又非殿下之所樂聞,而猶慇懃至此者,誠以此斯文之大義理,士林之眞公議也。臣嫌於一時匪怒之敎,以此引罪,而終不能一盡言之,則誠不免上而自疎於殿下禮遇之意,下而自負於平日素學之志矣。寧不辭鈇鉞之更加,不敢不攄盡胸中之蘊,惟聖明俯諒焉。臣治疏繕寫,將入縣道,忽又伏聞胄筵講官之命,臣益切驚懼,不覺惶汗被體也。臣卽衰疲倥倥,底一箇糞土之賤,何故荐誤寵簡,玷辱名器,至此之甚也?況今春宮邸下,睿質夙成,令聞日彰,正宜極選一時之俊髦,俾補就將之學,豈可以如臣無似,備數於進講之列,以妨旁招之路也哉?臣方請嚴譴,新舊除命,固無暇於丐免,而第所帶兩職,係甚緊重,伏乞亟命有司,竝先刊汰,仍治臣罪,一如臣原疏所陳,不勝萬幸。臣無任惶恐俟罪之至。答曰,省疏具悉爾懇。往事其何撕捱?爾其勿辭,上來察職。
大司憲朴弼周疏曰,伏以臣,近爲調護病軀,借寓僧家,蟄藏如蟲,作一半死之物,不意伏奉除目,以臣爲司憲府大司憲,臣聞命驚惶,若無容措。臣竊惟秦·漢間御史大夫位置之隆,竝於丞相,以今言之,卽此憲長是已,雖隨世沿革,不一其稱,而要之綱紀一國,整率百僚,其職任之尊且重則一也。我朝右文崇儒,至肅廟尤盛,山林之賢,居是職者,固錯落相望,而然而以臣之所覩記,則自甲戌至于今,前後五十年中,亦不過爲若而人而止。其難愼稀闊,有如是者,而乃以臣至庸極陋,擧以充數,卒然授之,而不疑其人與職之不相稱,奚翅爲萬萬不近似已哉?惟臣平生,實無寸長,況頃入朝,畢露短拙,則哲之明,豈容更有遺照?而誤恩無替,寵命有申,新舊職名,萃玆一身,臣誠震慄,繼以訝惑,不識其何說也。今臣更不敢以已陳之說,費辭覼縷,而惟是衰老之境,疾病層加,精神日益茫昧,筋力日益摧殘,翳翳桑楡,餘景無幾,又因冒寒,動作多失,病人調度,危兆敗症,靡不畢現,所未絶者,特一縷危喘耳。萬念悠悠,都無所求,但欲從容安靜,待還造化,此際匪分之職,徒爲過福之災,縱微臣狼狽,有不足恤,而皇天之慈,詎忍使一物失所乎?惟聖明,矜臣垂死,察臣非才,實兼兩任,一倂許遞,以幸公私。抑臣以草野欺盜之蹤,濫荷聖知,恩數之盛,超絶今古,雖其不肖至甚,不能有一分報效,而區區憂愛之誠,則實無食息少間。矧今所叨,以言爲職,無論仕止,雖欲含默,有不可得,記臣於造朝時,三蒙賜對,備聽聖敎,凡所下問,皆係學問肯綮,有足以仰見文理密察,工力至到,出尋常萬萬。夫以聖學之高明如此也,見諸行事,宜乎無一過擧,而得諸流聞,殆若有不然者,是固群下之罪,而大聖人喜怒之節,亦不宜頻復頻失,至於乃爾也。昔者程子論濮王典禮,有曰,雖當專意大統,豈得盡絶私恩?先正臣文成公李珥,亦以弘文館之請止宣廟之親祀大院君廟爲非,其說具見於經筵日記。臣嘗以是,而有所酬酢於私室矣,乃者伏聞自上擧先正說,有所下敎可見聖心之本自如是,而惜乎,言者之不能知之也。雖然,當時宣廟所親行之祀,未知爲春秋正祭,抑或別有酌獻,以伸情理耶?苟爲正祭,則上奉宗廟,疑於比隆,請止之言,固自爲得,若但是酌獻別祭,則有何不可,而必止之耶?其爲無稽,信如先正所評,向來殿下所行得失,亦決於此而已矣。蓋歲一再瞻拜私廟,以展時思,實出於聖上五十之慕,不得止遏,只如是而已,則國人孰不曰當然哉?惟其至情所在,或不免於徑行,直致動駕無常,則恐亦未甚愜當,是固爲知仁之過,而實不如無過之爲愈也。夫禮爲天理之節文,孝是人倫之本源,二者本不相妨,故合於禮,而孝在其中,不然則原於孝,而反害其孝,伏惟聖見至明,於此等義理,必渙然不逆於心也。由是觀之,彼趙重晦之疏,旣欠委曲,且涉妄率,固不爲無罪,而其心則非有他心,只欲君父之盡善盡美,且恃聖主之容受,言不擇發,豈足深罪也哉?假曰可罪,亦當酌其情之輕重,而勘之以當律而已,豈至於死耶?以此而死,則其不死者有幾耶?聖敎所罪狀者,恐或爲不相當也。子路之問事君也,夫子答之以勿欺而犯之,在記則有曰,事君有犯而無隱。夫臣之事君,其道非一端,而聖賢所言,必以此犯之一字爲首者,豈不以君臣之合,惟義是主,其有失,則須正言之,不容有回護周旋故耶?是則彼言者之言,他則不知,亦可謂其不失乎犯之之義,若是而必罪之,豈不與聖訓有違乎?從來諫諍之士,其言本尋常,無甚驚人,而直緣時君之譴責太過,好好送與美名,實亦爲古今一弊。如重晦者,非曰無罪,但置之若不聞,則正可見天地之仁,河海之量,而必若加之以罪辟,則渠所妄言之罪,不甚彰露,而使殿下,遂得殺諫臣名矣。揆諸事理,不其然乎?書曰,必有忍,其乃有濟有容,德乃大。殿下閱歷變故,忍得許多所難忍,今於年高德卲之後,反不能容一狂妄之小臣,未知爲如何也。矧惟好生之德,洽於民心,凡諸罪犯至重之類,率傅輕科,乃獨於此臣,重究之,亦豈不爲偏重之歸乎?伏願殿下,試廓大聖心而深思之,寧病於不能快志,切勿爲事過之悔,豈不幸甚?且臣於聖敎之下,尤有萬萬驚訝不敢聞者,夫重晦之有罪無罪,只可以重晦,處重晦而已矣,又何爲而遽有此非常之敎也?群下罔措,姑置不論,沖年儲君,易有震驚,殿下何不念及於此耶?且惟國之治亂,惟係於東宮之學與不學,如是之際,學問之道,其能專一乎?殿下徒知倦勤釋負,爲伸一己之志,而不思東宮失學之爲多少可悶,不待臣言之畢,而殿下固喩之矣。況今天災時變,可怕可愕,不知何樣禍機,伏在冥冥,而殿下過擧,又從以如是,聖體之損傷,與朝象之泮渙,國事之敗壞,一層輒下一層,漸無餘地。惟殿下惻然深思,幡然快悟,痛加恐懼修省之工,勿復發如許等敎,俾東宮得於問寢視膳之外,惟日孜孜問學,至於緝熙成就之境,則其爲萬萬慶幸,孰有大於此者耶?山齋吟病,夜長難寐,上憂聖躬,下念時危,攬衣呼燭,不覺輸瀉至此。臣之此心,鬼神亦鑑之矣,惟殿下念哉念哉。臣自奉除命,已過旬許,尙未承下諭,而過擧層疊,寔切驚憂,不容遲留,玆敢徑先陳列,死罪死罪。臣無任向闕馳誠悚惕祈懇之至。答曰,省疏具悉卿懇。趙重晦事,旣處之,而玆諭大諭,卿須量焉。其勉者其宜服膺。頃者面諭,元良執摯之禮在近,卿須安心勿辭,其卽上來,用副慇懃之意。仍傳曰,遣史官傳諭。
右副承旨李喆輔疏曰,伏以臣於夜間備忘,震慄悚蹙,五情失守,殆不知所以爲措也。噫,伊日事尙何言哉?上下睽阻,大小焦遑,徒知一瞻之有至懇,便忘徑入之爲大戾,臣亦隨諸臣後,陷不測之誅,至今思之,夢魂猶。今於儒臣之勘律,顧安得以先出爲諉,倖逭爲幸,而晏然而已乎?此在臣分,萬萬惶恐,不被誅,則誠無以頃刻自安也。且臣所被堂箚之斥,有非尋常規警之比,則情勢之臲卼,與諸僚無異,而特以院中一空,出納無人,故迫於分義,且拘廳規,黽勉在直,廉恥都喪。乃者諸僚,次第承命,番直亦可推移,則臣之因仍盤礴,斷無是理,玆不得不留疏徑出,臣罪萬死。伏乞聖明,俯加諒察,將臣所帶職名,亟賜鐫削,仍治臣前後辜犯,以警具僚,以肅朝綱,不勝幸甚。臣無任屛營祈懇之至。答曰,省疏具悉。爾其勿辭,從速察職。
副校理尹光毅疏曰,伏以臣於日昨非常之擧,驚遑震迫,莫省所措,敢隨大臣之後,排闥請命於殿庭咫尺之地,猥越之罪,無所自逭。幸賴聖度天大,不加誅殛,特許賜對,天語溫諄,開導慰釋,雖退而滅死,豈復有餘憾乎?伊時惶遽崩迫之中,以古人直入臥內之說,同僚間私相酬酢而已,原無中官隨入之擧,究厥本心,不過出於至誠號籲之忱,不自覺其陷於難赦之誅。今伏見備忘,有金尙迪勘處之命,臣是同入殿庭之人,何敢獨爲晏然於直次乎?玆敢據實陳章,徑出禁門,臣尤死罪。伏乞削臣職名,同賜勘處,以肅朝綱,千萬幸甚。臣無任惶恐震怖之至。答曰,省疏具悉。爾其勿辭,從速察職。
兼春秋黃景源疏曰,伏以臣伏見史官吳彦儒·鄭元淳疏,以臣妄論史館事,盛怒而深恚,露譏而隱劾,詆之不足而又罵之,罵之不足而又蹴踏之,臣雖無恥,豈復以史館之事,重與史官相較絜哉?然而史官,反謂臣橫加詆斥,甚可笑也。臣前疏,不過指名論一人耳,未嘗有敗圈之言,而史官强引臣疏,以敗之爲被論者,追詆臣如彼其醜。自古臺諫彈劾人者,何可勝數?史官薦人,而其人被人彈劾者,亦何可勝數?其彈誠謬,其劾誠妄,則其薦者,爲所薦者廷辯,固無不可,而今史官曰,臺臣亦被藝選,其所謂橫加詆斥者,其在臣乎?其在史官乎?臣往年,以史館事,爲李匡誼所論劾,而臣身旣一辱矣。已而又以史館事,爲李善泰所論劾,而臣身且再辱矣,猶不知戒,乃開口言史館事,又爲史官所論斥,而臣身蓋三辱矣。夫臣身,固不足道,而今以一言之故,受人蹈藉,使言路由臣而益輕,此臣之罪也。今殿下釐正館制,下明旨趣行圈事,而臣亦蒙甄敍之恩,備員兼史,然前有匡誼之劾,後有善泰之劾,尙不可進,況近日史官之斥,非往年二劾之比者乎?且兼史之在外無故者,相望也,而政院尙不下諭,徒使如臣被斥者,仰煩召旨,臣雖伏鈇鉞之誅,豈敢以兼史自居,而與議史官之選耶?昨違嚴召,未蒙恩譴,祗詣闕外,敢控危懇。伏惟聖慈,亟命有司,將臣所兼史職,追行刊正,以靖私義,仍治臣違命之罪,以肅朝綱,不勝幸甚。臣無任屛營祈懇之至。
兼春秋林象元疏曰,伏以臣祗奉嚴命,以翰苑會圈,特付兼史,召臣赴闕,在臣之義,宜卽趨承,而所以難於遽進者,亦有說焉,請得溯源而論之。夫朝廷所以罷史薦而爲圈者,蓋欲痛破黨人之私鬨,以廣一代之公選,意甚盛也。變制之初,爲法非不嚴密,一圈而輒敗之,而有館閣會圈之擧,再圈而又敗之,而有兼史改圈之令。前後三年之間,曾未得一順成,每一敗圈,輒紛然改其法以防之,而蓋亦不勝其疲矣。夫薦法之行已久,自黨議橫潰,且將行之二百年,而爲弊始極,改薦爲圈,宜若可救,不過一二圈,壞裂滋甚,何也?勿論薦與圈,豈法不善之過耶?黨習愈肆之罪也。噫,人心日益陷蔽,忮害日益深毒,投間抵隙,必敗而後已,而至於今日則極矣。李毅中之疏,至爲不祥,而處分已嚴,至於黃景源之論,不顧一世之公議,專出於伐異之私,而强爲之辭也。景源,以寒素之人,臣嘗力排衆議,擧之於斯選,不意論人地望之言,出於斯人之口,其亦不自量矣。彼所惟日孜孜者何事,而朝擠暮擊,無遺一介,秉心之不公不仁,吁亦甚矣。史選不輕,卽堂堂天爵,而操縱予奪於黨人之手,使朝廷,獨受其弊,而聖上赫然破黨之盛意,沮遏不行,臣實痛之。念臣愚戇,屢當史薦,謗讟溢世,幾不能自保,況於極弊之會,橫廁睢盱之場,欲齊不齊之口,與論至公之事,適見其敗不旋踵,以負明命,而貽害公私而已,此臣之所以不敢進也。抑臣於節目變通事,亦有可言者。臣之愚見,以爲朝家處置,終未得其要道,而徒事乎其末,爲無益也。何則,春秋無義戰,彼善於此則有之。斯事雖小,亦必有公私仁暴之別。夫是非之權,刑賞之柄,朝廷之所自出也。殿下懸日月以照臨之,公而仁者與之,私而暴者斥之,尤無良者,重律以隨之。大綱旣立,則操約而施順,無不從理,雖有大於此者,可以一轉移於陶匀之上而無事矣。顧此微官小制,薦可也,圈亦可也,不改亦可也,曾何足煩朝廷之慮?而直爲此紛紛不定,歸罪於末法,而屢更之不已,其何以服彼心而關其口乎?仄伏聞新改節目,則將以圈記,上瀆睿覽,以稟聖斷,誠欲其至公至嚴也,靡不用極。然而點之多少,初無定限,疑若甚公,而臣則又慮夫各隨己見,不能相通,從其多,則有時乎太偏,從其少,則必至於太濫。偏與濫,致爭之道也。似此病敗,難以盡言。不治其本,而治其末,而無弊者,幾希,不幸而又有弊,則將何以待之?固知成命已下,妄論得失,當獲重譴,而失今不言,及其誤事,罪將何歸?況以有司之事,而煩至尊之聽,亦非所宜。臣愚死罪,竊恐徒損事面,益紊恒制,而終無補於救敗,甚非常行永守之道也。作法於涼,無以善其後,始之不審,其終也難悔。伏願殿下,明詔館閣諸臣,及此變通之時,博訪而商確之,深思可久之道,著爲畫一之法,持之以要道大綱,毋爲黨論所沮撓,使有司者,有所藉手,而永永奉行焉。今者違慢不誅,天召再辱,而區區難冒之義,又不克承命。伏乞先加之罪,重行譴削,俾圈事無礙,私分粗安焉。臣無任屛營祈懇之至。
兼春秋兪彦好疏曰,伏以卽者翰選之法又更,改圈之議已定,以臣曾忝是職,亦被兼史之除,繼辱牌召之命,在臣分義,宜卽趨承之不暇,而顧今時任史官,皆未出膺,臣之不可替當,揆以事例,較然明甚。日昨違逋,恭俟大何,聖度寬假,罰止問備,玆於荐召之下,又復隨詣禁扃之外,而反復揣量,終難冒進,略暴微懇,拜章徑退。臣罪至此,合被重誅,抑臣於此,竊有區區愚見,冀聖明之照處焉。自前史局敗薦之後,兼史旣付,則其中在外之人,一竝下諭催促,使之齊會同薦者,舊例然矣,今玆薦法雖改,而史官之任,固自如也。夫以一代時政之記,萬世衮鉞之筆,專付之一史官,則其在國體,不可以不愼簡也明矣。況玆黨習難化,人見易蔽,剡牘一出,吹覓而訾之者,有不勝其噂,以致法制屢變,而朝體益壞,則今於改圈之際,尤不可不務集衆見,博取公議,使掄揀得正,物情稱平也。顧今同時付職之兼史,在鄕者居多,而仄聽累日,尙未有催促上來之擧。自夫回薦之旣罷,其所與聞於選取者,不過參圈若而人,而又就其中,只令在京無故者,草草了當,則殆非所以嚴國體而息浮議之道也。伏乞亟命有司,宣召在外諸人,待其齊會,俾得以擧行焉。臣無任屛營祈懇之至。
檢閱吳彦儒·鄭元淳疏曰,伏以臣等奉職無狀,自速僨誤之罪,瀝血陳章,未蒙矜諒之恩,日事違逋,罪戾層積,而郵罰不加,嚴敎繼降,惶霣廩惕,靡所措躬。臣等欲趨命爲恭,則鐵限在前,轉動無路,欲復申籲號,則天威至嚴,煩瀆是懼,徊徨踧踖,泯默度日,有若全不知君命之可畏,慢蹇之爲罪。臣等情勢,亦可謂至危蹙矣。此際翰圈有命,天牌復臨,臣等誠震越驚惑,繼之以悶塞也。聖上之當初翰圈變通,亶出於革謬祛弊之意,而臣等不能奉以周旋,對揚聖意,終至於全圈盡棄,節目又變,則臣等方負罪未勘,惶怖欲死,尙可以史職自居,復泚圈筆,竝廁於諸史之列哉?況其節目中頭辭,明揭聖旨,辭意嚴截。噫,不公黨習之目,卽是人臣之極罪,一冒此名,其何以抗顔當世,藉手事君哉?且此節目者,所以藏之史閣,永爲不刊之典,則臣等之罪,亦將與此同傳,彰之來世,尤豈非萬萬悚蹙者乎?臣等之不可冒進,非但自畫之已固,抑亦有公議之至嚴者,故大臣見諒,已於筵中,以必不敢復出膺命之意仰達。伏想聖明,亦或俯察情實。而今乃不賜區別,一切敦迫,視若無故可出之人,臣等於此,尤不勝其惝怳悶蹙也。此猶屬臣等一身私義,而以朝廷事體言之,初旣誤事,罪在罔赦,正宜明斷嚴勘,俾爲日後之戒,而今者一邊削其成圈,一邊復畀新圈,了無懲礪之道者,豈有如許事理乎?噫,薦事一敗,不敢自處以史官,卽是翰苑舊例,則今雖圈法再變,舊規盡革,若其廉隅去就之節,亦何可諉以節目之改定,而便自放倒也哉?且伏聞日昨筵中,大臣,以臣等前疏,有故欲敗圈之意,爲非云,臣等益不任惶愧之至。憲臣之疏,旣曰俊乂見逸,又曰賢者多沈,不肖者多升,此其意,專在敗圈,故臣等果深惡而辨破之。至於遺珠二字,亦不過爲之註脚而已,大臣所達,或未悉臣等本意而然耶?此又臣等難冒之一端也。臣等不宜復進之狀,如是其較然明甚,則雖欲冒沒復入,亦有不可得者矣。伏乞天地父母,特察臣等情勢之萬分難强,史職之不可虛縻,亟賜鐫削職名,仍勘違傲嚴命之罪,以爲後來當圈不公,僨誤史事者之戒,千萬幸甚。臣無任屛營祈懇之至。傳于李命坤曰,此時不當若此。竝給之。
行都承旨兪健基疏曰,伏以臣於守門中官拿處之命,實不勝惶霣震悚之至。日昨排闥時,臣亦隨參藥院提擧之後矣,今提擧之臣,旣以此陳疏請譴,原疏雖未上徹,臣何可獨爲晏然乎?玆敢略具短章,仰請嚴誅。伏乞聖明,亟遞臣職名,仍治臣罪,以嚴邦憲,以安私分,千萬幸甚。臣無任屛營祈懇之至。答曰,省疏具悉。卿其勿辭察職。
修撰李昌誼箚曰,伏以易之否曰,上下不交,而天下無邦。嗚呼,今日上下,其交乎?不交乎?殿下深居九重,不見群臣之面,久矣,不接萬機之繁,多矣。然則上下不交,不交則否,否而其國不亡者,未之有也,此豈非天下無邦者耶?臣以是焦遑罔措之中,伏見昨下備忘,有眷眷軍民之敎,至令催開祿政,憂卹惻怛之意,藹蔚辭表,譬如大冬閉塞,萬象凝錮之餘,一線陽和之氣,自然盎噓者然。臣蹶爾起坐,驚喜交集,竊自以爲天心祗復,回否爲泰之機,其在斯矣。以今日觀之,則大小酬應之一倂停輟,依舊是前日擧措,臣心之震剝抑塞,尤當如何?嗚呼,顧今饑疫荐仍,八路凋攰,哀彼軍民之倒懸,莫此時若也。殿下苟有終始眷眷於軍民之意,則亟宜進接臣隣,思所以拯濟釐捄,而昨之眷眷者,今反邈邈,咫尺軒墀之間,尙未能自達,蔀屋編伍之遠,其何以下究?臣未知殿下謂憂恤軍民,只祿政一事而止耶?雖然,軍民之事,猶是第二義耳。目今君臣阻隔,群情遑遑,危亡之形已判,國家之事罔涯。此際殿下一賜晉對,則是自否而爲泰也,殿下終若固拒,則是仍否而底亡也,宗社安危,間不容髮。臣於朝者,顚倒入肅,疾聲求對,日已夕,而召見之命,尙不下矣,益不勝寸心之如灼,趨詣閤外,拜進短箚。切乞聖上,許借臣方寸之地,俾臣得以披瀝肝血,以幸國事,千萬顒祝。取進止。
校理韓翼謩箚曰,伏以聖人辭敎,貴於和平,一或失當,其貽累於聖德不細。伏惟我殿下,聖學高明,二典三謨,講劘而師法之,曷嘗見典謨,有一言半辭,或出於喜怒,而失其平者耶?蓋聖人之心,鑑空衡平,其喜其怒,各付其物,已不與焉故耳。今者幺麽重悔,何足以動殿下之聲色?而始也不忍聞之敎,荐下於筵席,至使大臣諸臣,掩耳而不敢聞。凡在臣僚,驚遑震剝,當復如何?惟幸其不形於外,傳聞不廣,則尙庶幾聖心,回悟不遠,而復昨伏見下政院之敎,有曰予心旣諭相臣,只出監軍軍號,意蓋在也。嗚呼,此何敎也?此何敎也?前日非常之敎,只發於筵中,而今則形諸絲綸,謄諸朝紙,以至宣示八方矣。臣猝聞此敎,驚懍憂迫。陳情之疏,雖未承批,而不敢爲拘,蒼黃入來,願登文陛,將欲仰請收還,少效憂愛之忱矣。及承下敎,辭意截嚴,不賜允許,臣於是,尤不勝震惶抑塞之至。今臣之來求賜對,非欲捄重晦也,亦非敢强尼動駕也。耿耿衷丹,唯在於反復力陳,冀還辭敎之非常者,而忱誠淺薄,不能孚格,旣不借方寸之地,又下此臆逆之敎,此固臣罪也。然退歸直廬,繞壁彷徨,一段愚忠,按抑不得,秉燭寫箚,輒此仰勉。伏願殿下,體聖人物來順應之道,念王言其出如綸之義,備忘中旣諭相臣以下十六字,亟許收還,以光聖德,不勝幸甚。昨夕傳敎之下,喉院諸臣,時急擧行之事,雖不可不宣布,上段非常之敎,所當登時繳還,而默無一語,汲汲宣颺,出納惟允之義,果安在哉?動駕臨迫,雖不敢直請譴罪,而第不勝其駭惋焉。取進止。答曰,省箚具悉。所陳者已諭大諭矣。
淮陽府使具宅奎疏曰,伏以臣於十月旬間,得伏見巡營關文,有以改量事,因朝令促令擧行者,臣固當奉行不暇,而第本邑事情,實有所大段難便之端。慮始不審,措置乖方,則事必無成,弊將難悔,故臣與道臣,往復論難,姑不敢始役,謹此條陳委折,冀蒙裁省焉。峽邑田政,大率疎略,癸卯行量,已經百年,陳起互變,田形屢換,而公家文案,猶以癸量爲準,因訛襲謬,在在皆然,而本邑則尤有甚焉。癸量火燒之後,旣癈行審之規,只循比摠之例,書員輩任意壞弄,加減懸錄,以致富豪者,田連阡陌,而不納一錢,貧殘者,地乏立錐,而偏困百役,田賦由是而不均,民産職玆而益窮。此甲子改量之議,所由起也。但其時改量,太欠斟酌,田摠所得,幾至於三千七百餘結之多,比諸癸摠,不啻爲八九倍,結數旣贏,田賦隨增。於是,民怨朋起,流散相繼,畢竟遂寢而不行,幸無他憂,而議者至今,以更張失宜,反傷體統,爲朝廷惜之,可勝歎哉?其後己丑,又有改量之議,而旋因廟堂防啓,遂不始役,蓋慮夫事無實效,徒貽繹騷,又將如甲子時也。大抵峽中田土,率多砂石磽确之地,殆無一片膏沃之壤,一結所出,反不及於他道五六十負之所收,而其賦役,則或錢或米,名色甚夥,摠計其數,殆將倍焉。況今改量之後,田結之有贏無縮,此固必然之勢,結負之增,又如甲摠,則見今一卜之地,將爲八九卜之多。使荐饑僅存之民,責出比前十倍之賦,則其騷擾逃散,必不止如甲子而已。然則經界雖正,帳簿雖密,末梢難處之弊,恐或爲朝廷之慮矣。顧今民間,自聞有是命,大小遑遑,已有狼顧之慮。臣不勝憂憫,深思熟究,不無一得之愚,而顧其事面至重,非可便宜斷行,玆敢不避煩瀆之誅,仰控稟裁之懇焉。我國田制,止於六等,六等之下,更無他等,故雖峽中下下之土,不得已係之六等。今以本邑已事言之,平野垈田之素稱膏腴者,入於六等,而山腰瘠确之地,亦置之六等,高下優劣,無復區別。今若律之以先王則壤之典,欲爲一番釐正之計,則宜於六等之下,別置等數,行量之時,率以六等以下,第其高下,明白開帳,逐年行審,加減出役,則庶可爲救弊均賦之策。第六等之制,旣是匀石之典,而八路所同行,固不敢輕議變通,仰請必行,若就今峽俗之所安,求所以處得其宜者,則抑有一說焉。新量旣畢之後,毋論摠結之多少,以今行用結數,通均分排,作爲出役之恒式,則責稅不加於前日,實用無闕於公私,經界自正,賦役自均,可保其行之無弊矣。或者以爲田政,不可無行審,而逐年踏驗,陳起變易,則田賦之隨以增減,勢也,均排恒定之議,得無徑庭之甚乎?驟聞其說,似若然矣。第原田稍沃之地,本無陳廢之理,惟高瘠續田之類,陳起互換,固無定形,而昨年所耕,今年或廢,今歲所陳,來歲復起,互爲增損,大略相當。以今比昨,則似或有些少出入,而若較數歲之中,決不至大段贏縮,寧有一分窒礙之慮乎?臣素蔑知識,且乏莅歷,區區迂滯之見,固知無當,第有前輩之論,可以證嚮者。往在丁丑年間,故判書臣金鎭圭,曾守是邑也,爲矯田政之疎漏,略具文字,至今藏在府中。其略曰,以或起或陳之薄田,量數猥多,則民難支堪,申量之旋寢,實爲峽民之大幸。今宜改量,別置等數於六等之下,或特減收租數於他道,以田結摠數,分排磨鍊,使本府行用者,一如戶曹摠數,旣以救賦役不均之弊,亦可無前日欺隱之失。觀其所論,蓋與臣意,無甚異同。臣於是,始敢自信,私竊以爲斷然可行。倘蒙朝家商確兩端之利病,從長採施,則臣謹當宣布明旨,使民曉然知朝家德意,然後應行節目,就議道臣,殫竭心力,董率氓庶,庶效職分之萬一。如其不然,則以臣駑才,決無承當重役,兩便民國之望。臣夙夜憂懼,實不知所以爲計也。或者又謂結數果贏,而出役無加,則雖得於益下之政,而恐非計田收賦之意。其言亦似切當,但念朝家本意,專出於正界均役,而初不爲益上之計,則今此便民之術,固不害於國家根本之政,庸何病乎?雖然,議者終若以出賦太輕爲言,則臣又就其中,有從便區畫者。竊見本邑戶役偏重,詳定外,諸般官用之責出於烟戶者甚多,而鄕品官屬富實有力之類,百計規免,獨貧殘下戶,偏受其害,通一邑言之,則其所應役者,殆不滿三分之一,嶺西諸邑,大抵多然云。此實八路所無之謬例。此而不改,則無依小民,決無安堵之勢。臣謂凡係戶役中,大者一切停罷,其責應物種,悉就田結中分排,如他邑結雉火淸之規,作爲節目,永久遵行。則田賦不至於太歇,戶役自歸於減省,一擧兩捄,民必樂從,豪勢不得倖免,殘戶庶可漸穌,豈不爲利益之大者乎?伏乞下臣此疏於備局,詢問便宜,亟賜指揮焉。臣於目下民事,又有切急者,敢此附陳之。庚辛慘凶,一道同然,而本邑則被災尤酷,重以連歲癘疫,流亡殆盡,戶口之縮,殆三之一,荒址廢礎,在處相望,或至人烟斷絶,若經兵燹。傷心慘目,有不忍言,而況今年年事,又被霜災,黍粟兩穀,雖幸早收,根耕豆太,全不掛鎌,舊逋新捧之一時竝督,已極愍惻,而至於辛酉舊糶,尤有難處者。其中全家合沒之類,昨冬自備局行關,査報蕩減,而其時只就有帳籍死於境內者,抄報三十五名而已,其他寄寓,而未及入籍者,挈家而流於他境者,一無擧論。臣到任之後,因面報里訴,始知其狀,竊以當初分糶,不拘帳籍之有無,則入籍與否,不當區別,闔族盡散,漠然存沒之不知,則無憑可問,便同合沒。故臣多方採實,査之又査,以其全家流亡,而永無消息者,合沒境內,而無籍見漏者,仔細抄出,摠計其數,合爲二百三十四名,而此皆本無田土,亦無隣族,眞所謂指徵無處,無可奈何者。若此之類,固當在於備關蕩減之中,而以其見漏於査報,尙未均蒙於實惠。今若只拘還穀之體重,不思所以變通,則非但按空簿而括龜毛,理所必無,實非朝家當初許減之本意。乞令廟堂,卽速商確,依昨冬例蠲減焉。本邑舊還之連年停退,到今當捧者,合爲一萬三百餘石。今年新還,又爲一萬二千四百餘石。摠以計之,則爲二萬二千七百餘石。當此民戶大縮之日,孑遺殘氓,僅納新還,又納兩年舊還,又以流亡者之隣族,替納其宿逋,則決無萬一存保之理。臣實憫焉,然旣非全家合沒,朝令蕩減之類,則雖徵隣徵族,固不敢更有請蠲。而今若就其元數中,捧其三分之一,其餘姑令停退,豆太兩種,折半以黍粟代捧,待明年,以本色還充,則庶可以少紓窮民一分之急,克卒聖上惠鮮之澤,故竝此尾陳,以冀裁處焉。臣以侍從末僚,叨受芻牧之寄,仰體憂民之聖心,有懷必陳,而職在守令,煩瀆至此,僭猥之誅,實無所逃。臣無任瞻天竢罪之至。答曰,省疏具悉。所陳者,令備局稟處。
江原監司趙明謙疏曰,伏以皇天惟祖宗,眷佑我邦國,春宮邸下嘉禮吉期,隔在數旬,此誠億萬年無疆之基,帀域臣民,孰不歡欣蹈舞?而臣獨處在外藩,將不得隨參於百僚抃賀之末,瞻望雲闕,徒切耿結之忱。向來以狗馬賤疾,控籲乞解,伏蒙批旨,不賜允兪,而有且寄量田之敎,臣於是,不勝惶蹙憫菀之至。念臣病勢,若可以時月差安,冒居官次,何敢爲飾讓煩瀆之擧?而源委已深,症情且痼,目今大勢,雖得差減,而肉脫骨立,杖而後起,有食則壅滯不下,當寢則煩轉達宵,種種症形,煩不敢盡達,而要之必得卸務速歸,廣尋醫治而後,庶可以復起爲人也。且以量田一事言之,當初朝令之下,不敢不奉行者,蓋一道之內二十六邑中,已量者十六邑,未量者不過十邑也。已量之邑一年所需,有常定之限,故一番稅入之後,更不侵徵,未量之邑,旣無常定之限,故邑中有事,則輒加徵斂,一年之內,或至於三四次,而土豪官吏之田,不係田摠,元無稅入,其爲疊徵者,乃是無勢殘民也。以此之故,願爲行量者,無勢殘民也,百般沮戲者,土豪官吏,攀援而有勢力,其所以恐動官長,喧騰京外者,有足以眩亂利害,撓撼聽聞。此臣所以最初狀聞時,已陳其怨謗將興,終必無成之意,今者諸說之紛紜,果如所料矣。關東一道,今若始初行量,則土地磽确,比他道最甚,不可循例擧行,或別生意見,而論列未爲不可,而顧今已量十六邑,未聞其民偏苦,未量十邑,亦未聞其民偏歇,但爲土豪地,則未量,可也,爲小民地,則必量,可也。且未量之土地高下,元無間於已量之土地,則今者遵行,已行之規而已,有何別般新見,可以張皇者乎?臣之意見,本自如此,而亦不欲草草了當也。必當驗之又驗,民不稱冤,鎭長可行,然後當爲了案,故近者未量之數三邑,有以畢量來報者,而姑不擧論。然而必自今冬,整備器械,始役而後,可於明春專一,故前後董飭,不一不再,而其中數三邑,稱以雪積,尙不始役,臣亦不使其雪中行量也。未雪之前,其他列邑,皆爲始役,則接界隣邑之雨雪形止,豈有異同?而或擧或不擧,臣謂此必爲終必無成之根柢也。此際卽見淮陽府使具宅奎疏本,則亦以量田事,條列陳稟。彼以侍從臣出宰,則與他守令,事體自別,遇事論列,各陳所見,其意則好,而但其所論,與臣淺見,不無參差,玆以逐條辨難,乞令廟堂之臣,參考而裁處焉。但近來之事,雖小於此者,決非措手之時,設使明春畢量,必有雌黃沮敗之端,論其畢竟,必無成三字,應爲斷案。且臣望輕才短,若成於臣之手,則人將不信,而竝與其事而廢之,終將同歸於甲子之有始無終也。臣身貽笑,姑不足恤,豈不有損於國體乎?如欲行量,則必得威望素著之人而後,可以底績,此臣之逡巡退避,必不欲冒當者也。又臣之病狀,如右所陳,筋力精神,決無做事之勢,反復自量,疾聲號籲於天地父母之前。伏乞聖明,諒臣所懇,實出肝膈,亟降鐫改之音,回授可堪之人,使國事毋屆沮敗,使臣身得以全保,千萬幸甚。臣無任屛營祈懇之至。一,具宅奎疏中,六等之外,更出等數之說也。古之人豈下於今之人?而在昔創法之初,以田畓之最最下下者,置諸六等,此爲古今不易之典。且曾前已量邑平昌·春川·寧越·旌善之土地高下,豈有異於今之未量之邑?而未聞有七八等之說。今爲淮陽一邑,創出古今所無之法乎?蓋三南則土地膏沃,故人家所居,皆入於一二等。雖以本道已量處言之,嶺東之平海·蔚珍,則多有二三等,嶺西則以四五等爲始,止於六等。淮陽一府之內,邑內家垈,與村落櫛比處,亦豈無可合於四五等者?而今其說曰,皆合六等,此恐出於未之深究也。一,今者行量後,田摠雖增於前,而實用則以舊摠行之之說也。若曰行量之際,十分稱停,十分公平,使民無怨則,可也,而旣量之後,結數前後懸殊,而猶用未量時摠數,則是田摠與實用,不相干涉,何用改量爲也?公平行量,而摠數猶增,則是爲實結,而猶行舊摠,則實結餘數,其將付之於官府云乎?付之於小民云乎?一,猶用舊摠之說,未免矛盾,故又曰,淮陽戶役,土豪則皆免,而小民偏甚,請以田結,分排戶役之說也。有戶則有調,乃是亘古不易之法,今於淮陽,不均如此,則爲官長者,痛革此弊,勿使土豪倖免云,則可也,而今爲一府之土豪,倂與古今通行之戶役而廢之,則顧彼八路應戶役之民,豈不冤乎?蓋今之論者,孰不知益下之政,勝於損下?而此亦有中道。雖以行量事言之,尺量與解負,公平稱停,使民無怨,則是謂益下之政也,何必六等之外,更創無前之法,以致後來之弊端?實結有增,則亦當歸之於版曹而已,何必用之於不當用之處,然後始謂之益下乎?惟臣迷淺之見,則別有商量者。峽土行量,不可律之以常法,必有加意者,然後可以無弊遵行,山腰以下不合於等數者,皆執之以續田。所謂元田者,雖其陳廢,而不免稅入者也。所謂續田者,隨其陳起,而逐年增減者也。若使瘠薄磽确陳起無常者,竝皆歸之續田,則一任其年之豐凶,或稅或免,在上無勒徵之弊,在下無稱冤之端,不必創出新制,而此豈不爲永久可行者乎?答曰,省疏具悉。所陳者令廟堂稟處。卿其勿辭察任。
陽城縣監徐志修疏曰,伏以臣待罪下邑,倏已十餘月矣,上分九重之憂,下有民社之責,夙宵憂嘆,恐職務荒隳,以負我聖上洪恩,而不幸天災之流行,適丁玆土,年事之慘歉,甚於辛·壬。水田卒荒,百穀不成,秋穫纔畢,民已飢餓,甁粟無儲,流散相續,傷心慘目,有不忍言。臣固眇然一新進耳,雖嘗廁迹侍從之列,而今乃下邑微賤之小官,則其何敢唐突瀆擾於崇嚴之聽?而卽今民間遑遑,不保朝夕,濟活之道,殆急於救焚拯溺,而束手坐視,使殿下赤子,不得被懷保之澤,則距心之罪,益無所逃。民命所關,不得不冒萬死呼籲,臣尤死罪。蓋今年畿甸之慘凶,前古所無,向來首揆之所目覩而陳章者,卽以廣州一府言之也。廣州,乃稍實邑,而其爲驚慘,猶尙如此,則其尤甚者,可以推知。凡上司公文之擧尤甚邑,則必以陽·安城爲首,而其實安城,猶勝於陽城。蓋陽城·喬桐,爲最甚赤地,而安城·振威·水原·南陽等邑,亦皆太半赤地,衆口所共傳,非可誣也。但今年分等,無尤尤甚名色之故,而皆不可以他尤甚邑,一例論耳。蓋臣邑農形,自六月以後,已判大無,而古人之論賑政,以預儲爲上策,臣晝夜究度,思所以聚穀之道,而畿邑事力,異於外道,月廩之外,無他生財之路。卽今公私赤立,無復可以拮据者,畿甸之民,必將盡劉而後已,臣食不不知味,寢不安席,勞心焦思,罔知爲計。第伏念近日南陽府所疏請而蒙許者,事極兩便,實爲救民之良策,裕國之至計,而臣邑民事,比南陽,殆有甚焉,朝家之軫恤,宜無異同。臣邑今年應納惠廳之米,當爲六百石,以賑米,依此數移作惠米,臣邑惠米,則依發賣例,移納賑廳,一如南陽之例,則在國計,元無所失,而災邑萬民之命,庶有一線生活之路。臣不揆僭猥,仰恃一視之聖恩,披瀝肝血,敢瀆切急之懇,伏乞聖明,特賜哀憐,亟命許施,則民生幸甚。仍竊伏念束伍軍卒之所受南漢還米,爲畿邑之巨弊。臣邑距廣州,爲一日半程道,其受米也,旣多糜損,其往納也,往來浮費,其入三倍。氷程雪風,飢民疲馬,凍斃顚踣,不勝其苦。此等事狀,一經天聽,必有惻然傷念,而事體重大,人不敢言,非臣之愚,孰肯仰聞於黈纊之下哉?在常年,則固不當暇恤,而至於今年,則朝家方且捐出許多財穀,以捄民生,無寧使民生,無此幾斗米浮費之弊,其爲實惠尤大。且卽今受納,而過此兩朔,則旋復還分,米之在庫,不過兩朔耳。今若捧留本官,則便是藏之外府,數箇月開春,依例出給于該哨,明秋卽使輸納于南漢,則少無所損於國體,而可免三百餘名飢民顚斃道路之患。竝乞令廟堂,卽速稟處,以盡救焚拯溺之道焉。微末小民,猥有陳請,罪當萬死。臣無任瞻望隕越戰慄竢罪之至。答曰,省疏具悉。所陳者令備局稟處。
副司直柳復明疏曰,伏以臣受命西出,已踰數旬,纔到龍灣,遙瞻象魏,犬馬微忱,益不勝耿結之至。臣於使事所關,有不容終默者,略此陳聞焉。節使之行,異於別使,八包所齎,歲有常數,而今番則一行銀貨,太半空包,彼中出斂等事,十分苟艱,此甚可慮。蓋銀路之不足,實有由焉。京城富商李震哲者,見差於前頭謝恩使行中,欲爲專利之計,盡籠城中物主之貨,皆令隱置,又復書通於松都及萊館,使不得如前出銀,要待其行。臣在京時,已聞此說,捉致親問,則渠以爲雖無書報之事,因便送言,則果有之云,而大略一如所聞。故臣以京銀及萊·松兩貨之來到灣上者,若不準數,則汝不得逭法之意,申申嚴飭矣。及到灣府也,萊銀則全數不來,松貨京貨,亦皆不滿前數,八包應齎者,當爲丁銀十二萬餘兩,而稱量充包,則只是九萬餘兩。故勢不獲已,留連屢日,雖以白綿紙·海蔘等雜物,艱辛代充,而一行四十餘人之中,僅備數百兩入包者,至於十餘人之多。此實前所未有之事,而所謂充包者,亦未全包,出斂應費,比前數倍,無以支堪。近來譯舌輩,多是貧賤負債者,擧皆遑遑失圖,景色愁沮,至乞落後者甚多。然係是王事,渠輩私情,有不暇恤,而萬里往來,許多路資,無以自給,其情亦云慼矣。人皆謂此是震哲所爲,而無不切齒者。渠以幺麽賤夫,籠取京外南北之貨,貪利無厭,左右龍斷,至於阻絶銀路,致令使事,狼狽至此,豈不萬萬痛惋者乎?當初傳說,旣已狼藉難掩,渠亦不敢全諱,而畢竟果若人言,渠若有一分嚴畏國法之心,決不敢乃爾。此而若不痛繩,則日後無窮之弊,有難勝言矣。臣謂震哲,不可不嚴刑遠配,以懲其罪也。且臣聞道路所傳,則京城·松都富漢及平壤·安州商賈輩,裝載四五萬銀貨,潛入江邊諸邑,一以爲貿貂北售之計,一以爲貿蔘南鬻之謀。近者京外貂蔘之絶種,使行銀貨之匱乏,職由此輩,而潛商出入之際,亦不無邊境生釁之慮。故臣錄出尤甚者五六人姓名,纔已公移道臣,俾卽指揮邊邑,嚴加禁斷,而此外藏蹤冒犯之類,又不知幾許人,若自廟堂,別爲申飭於道臣及邊守,則庶可杜此奸弊矣。玆敢臨行拜疏,仰陳微見,伏願聖明,俯垂鑑燭,亟賜處分焉。臣無任瞻天戀慕踖踧祈仰之至。答曰,省疏具悉。所陳者,令備局處之。
上在昌德宮。停常參·經筵。
初昏,彗星見於室宿度內壁宿之西,而星體大如南河大星,尾長一丈四五尺許,色淡赤,指艮方。夜五更,月暈。
鄭俊一啓曰,大司憲朴弼周,執義尹鳳九,掌令韓元震,持平閔遇洙在外,掌令沈益聖呈辭,持平李敏坤未署經。今日以監察茶時之意,敢啓。傳曰,知道。
又啓曰,卽伏見咸鏡監司沈聖希,黃海監司徐命九,慶尙監司金尙星今秋冬等褒貶啓本中,守令無一人居下。京畿水使具樹勳,黃海水使李義翼,全羅右水使朴泰新,慶尙左水使沈鳳陽,統制使李玗,南兵使趙東漸,全羅左水使兪胄基,邊將無一人居下,殊無嚴明殿最之意,而兪胄基段,狀本中名字上,以紙付籤,亦難免不察之失。竝推考警責,何如?傳曰,允。
又啓曰,卽者修撰李昌誼,謂有情勢,陳疏徑出。原疏係是言事,纔已捧入矣,所當直捧禁推傳旨,而此與無端徑出有異,推考警責,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射,而曾在庚申十二月十九日,請出標信之啓,有以此尤扶陽之時,後中日擧行爲敎矣。今亦適値立春之日,依前傳敎,不爲擧行之意,敢啓。傳曰,知道。
李命坤啓曰,右副承旨李喆輔疏批已下,卽爲牌招,何如?傳曰,允。
藥房提調臣趙尙絅,副提調臣兪健基啓曰,日來寒凜,伏未審聖體,若何?日昨諸臣請對之批,有眩氣虛憊之敎矣,其已差減,而前劑入茶飮,已盡進御乎?聖候靜攝,已至多日,而臣等一未入診,今日與諸御醫,不可不趁早入侍,詳察聖候,議定茶飮繼進當否矣。大王大妃殿氣候,何如?臣等不勝終宵憂迫,敢來問安,竝此仰稟。答曰,知道。慈殿氣候安寧,予則蔘橘茶進御,而氣一樣。此由於心憊氣勝之致,今旣大諭,從容將攝,庶可自愈。蔘橘茶豈可一向進御?此時湯劑亦宜審也,自量而當下敎,茶飮停止,待下敎入侍,宜矣。大王大妃殿·中宮殿·賢嬪宮,藥房口傳問安。答曰,知道。
李命坤啓曰,兼春秋林象元·黃景源,檢閱吳彦儒·鄭元淳上疏,旣有給之之命,竝卽牌招,何如?傳曰,允。
又以侍講院言啓曰,本院上番姑降,已近一旬,事體極爲未安。新除授說書兪漢蕭,除拜之下,不卽出肅,卽爲牌招入直,而文學南有容,疏批已下,一體牌招察任,何如?傳曰,允。
以右副承旨李喆輔牌不進罷職傳旨,傳于鄭俊一曰,推考傳旨捧入。
假注書任瑋書啓。臣敬奉聖諭,馳往傳宣于敦義門外議政府領議政金在魯所住處,仍授命召,則以爲臣逬出城外,日俟威命,而威命不下,且伏聞聖上,全不視萬機,群下之更諫而求對者,邈然牢拒,氣像否隔,小大遑遑,有若危亡之形,迫在朝夕。只緣臣等之罪,致國事至於此極,臣雖在疾病垂死之中,一息未泯,焦迫慙痛,直欲速自引決,以謝國人。卽者千萬夢想之外,史官跋臨,傳宣聖諭,縷縷三百餘言,洞然開釋,兼示勉飭之意,仍諭以旣大諭,無介滯,應機務,又無阻也,臣於病枕,蹶然而起,屢回莊誦。臣之免死罪而奉恩諭,驚惶感泣,有不暇言,而王言一下,天地開泰,危亡之形,變爲泰磐,遑遑之情,轉作歡忻,只自瞻望宸極,仰獻太平萬歲之祝而已。聖敎至此,惟當竭蹶趨承,豈敢更有盤桓?而顧念臣事君無狀,罪負層積,王法之所不容貸,輿人之所共指點,今者大諭誕宣,臣罪益彰,實無以自解,而徒藉曲全之恩靈,遽復抗顔進身,遂爲仍冒之計,則太涉放倒,全沒忌憚,國體臣分,俱不敢出此也。且臣自十三日,寒疾重發,而翌日轎載毛擁,而出城寄寓於疎落之閭舍,症情十分危篤,晝夜狂叫,出入死生。多服發散之劑,元氣先陷,而風寒邪毒之遍注肢末,如釘刺如刀剜者,少無所減,宛轉若絶,雖跬步之間,決無蠢動之勢,末由仰承恩命,伏地悚懍,只俟誅譴云矣。臣旣承偕來之命,姑爲仍留之意,敢啓。
記事官金弘澤書啓。臣敬奉命召,馳往傳授于議政府左議政宋寅明所住處,則以爲臣之罪犯至重,不敢偃處朝市,退伏城外,惟竢顯戮,近日以來,益復震恐焦迫,直欲自引甌刀,以謝一國。卽於千萬意外,史官儼臨,傳宣聖敎,十行恩綸,字字敷心,至於引喩漢高之敎,尤非人臣所敢承聞。臣伏讀未竟,涕血交逬。噫,聖上旣有以回否塞而開亨泰,宗社神人所同爲慶,臣雖萬萬滅死,固已無恨,況又加臣以生死肉骨之恩,仍復諭之以無介滯,臣方感戴無極,何敢逡巡自阻?第臣憂畏之極,疾病方篤,雖欲少有變動,仰答德意,而亦姑無以自力。恩命之下,未卽趨承,罪又萬死,所授命召,煩瀆是懼,暫此奉留云矣。臣旣承偕來之命,姑爲仍留之意,敢啓。
假注書朴師訥書啓。臣敬奉聖諭命召,馳往傳諭于敦義門外議政府右議政趙顯命所住處,則以爲臣昏憒迷謬,負罪如山,退伏城外,日俟嚴誅之顯加。不意史官夜臨,傳給命召,十行絲綸,洞悉心腹,至令與之偕入。以臣罪犯,得免誅戮幸矣,而所被恩眷,優隆若此,區區感泣之私,容有極也。伏況天心快釋,大諭誕降,勉飭臣隣,酬應事務,天地之氣,旣否而還泰,上下之情,乍乖而旋合,國勢再安,而聖德益光。臣雖在泥首席藁之中,攢祝蹈抃,殆若更生,以公則爲慶大矣,以私則爲幸至矣,而肝膈之諭,又如是諄懇,臣何敢一毫自阻於仁覆之下也?但念臣爲大臣無狀,臨事昏錯,不能周旋,出言粗率,動有抵冒,畢竟負犯,合彼萬戮而有餘矣。雖幸曲荷寬貸,旣出都門之後,旋復冒入於罪名未勘之前,分義之所不敢出。恩命之下,不得奉承,伏地悲泣,惶恐萬死云矣。臣旣承偕來之命,姑爲仍留之意,敢啓。
三大臣書啓,傳于李命坤曰,旣諭卿等,何其過乎?卿等體君臣之大義,顧大諭之無間,其卽偕入,用副此意,更爲傳諭。仍傳曰,使偕來史官傳諭。
鄭俊一啓曰,卽者議政府錄事來言,領議政金在魯,左議政宋寅明,右議政趙顯命,以爲去夜命召之還授,雖不敢不姑爲奉留,而罪犯層重,未蒙勘處,尙在城外席藁之中,終有不敢因仍辱留者,玆又冒死還納云。何以爲之?敢稟。傳曰,使偕來史官,卽爲傳授。
吏·兵批歲抄單子,傳于李命坤曰,守令·邊將例狀聞解職人及違牌人,竝敍用,餘皆置之。
李命坤啓曰,守令·邊將例狀聞解職人及違牌人,竝敍用,餘皆置之事,命下矣。未赴任守令·邊將之自該曹因呈狀啓罷之類,與例狀聞解職,似無區別,何以爲之?敢稟。傳曰,竝敍用。
濟州防禦使狀啓,以沿海有饒邑穀,推移劃送,而雖遵前例擧行,事涉擅便,惶恐待罪事,傳于鄭俊一曰,勿待罪事,回諭。
傳于鄭俊一曰,誰爲趙重晦之檢擧者?問啓。
傳于鄭俊一曰,金濰·金始煒,檢擬銓官,傳旨書入。
傳于鄭俊一曰,鑽燧頒布,當先入於王庭,五部頒布後,下鑰。
以濟州防禦使狀啓,凡諸擧行等事,一邊馳啓,一邊擧行,雖遵前例,事涉擅便,惶恐待罪事,傳于金尙魯曰,勿待罪事,回諭。
公洪監司狀啓,判尹李夏源病重,上去不得事,傳于金尙魯曰,俟間上來事,回諭。
金尙魯,以漢城府言啓曰,本府郞廳及五部官員·四山監役官等,今癸亥年秋冬等褒貶,當爲等第,而判尹李夏源在外,限內不得磨勘之意,敢啓。傳曰,知道。
又以議政府言啓曰,本府今秋冬等褒貶,當爲等第,而三公皆有故,限內不得磨勘之意,敢啓。傳曰,知道。
又以兵曹言啓曰,今秋冬等褒貶,例於今月十五日內磨勘以入,而本曹堂上有故,限內不得爲之之意,敢啓。傳曰,知道。
又以儀賓府言啓曰,本府郞廳今秋冬等褒貶,當爲磨勘,而堂上多有病故,限內不得爲之之意,敢啓。傳曰,知道。
又以禮曹言啓曰,本曹今秋冬等褒貶,堂上有故,限內不得爲之之意,敢啓。傳曰,知道。
又以吏曹言啓曰,今秋冬等褒貶,堂上有故,限內不得磨勘之意,敢啓。傳曰,知道。
又以忠勳府言啓曰,今秋冬等褒貶,當爲磨勘,而有司堂上豐原府院君臣趙顯命有故,限內不得爲之之意,敢啓。傳曰,知道。
鄭俊一,以中樞府言啓曰,本府今秋冬等褒貶,當爲磨勘,而領府事臣徐命均在外,限內不得爲之之意,敢啓。傳曰,知道。
又以摠戎廳言啓曰,本廳今秋冬等褒貶,當爲磨勘,而臣具聖任,以身病,限內不得磨勘之意,敢啓。傳曰,知道。
又以都摠府言啓曰,本府今秋冬等褒貶,當爲磨勘,而都摠管洛豐君楙有故,限內不得爲之之意,敢啓。傳曰,知道。
又以御營廳郞廳,以都提調意啓曰,本廳今秋冬等褒貶,當爲等第,而都提調臣金興慶有故,限內不得磨勘之意,敢啓。傳曰,知道。
又以訓鍊都監言啓曰,今秋冬等褒貶,當爲等第,而都提調左議政臣宋寅明,方在待命中,限內不得磨勘之意,敢啓。傳曰,知道。
又以禁衛營言啓曰,今秋冬等褒貶,當爲等第,而都提調臣金在魯有故,限內不得磨勘之意,敢啓。傳曰,知道。
金尙魯,以義禁府〈言〉啓曰,今秋冬等褒貶,連有事故,限內不得爲之之意,敢啓。傳曰,知道。
又以宗親府郞廳,以有司堂上意啓曰,今秋冬等褒貶,堂上有故,限內不得爲之之意,敢啓。傳曰,知道。
又以宣惠廳言啓曰,今秋冬等褒貶,提調俱爲有故,限內不得爲之之意,敢啓。傳曰,知道。
又以敦寧府言啓曰,今秋冬等褒貶,堂上不齊,限內不得爲之之意,敢啓。傳曰,知道。
又以戶曹言啓曰,今秋冬等褒貶,堂上有故,限內不得磨勘之意,敢啓。傳曰,知道。
又以工曹言啓曰,今秋冬等褒貶,堂上有故,限內不得爲之之意,敢啓。傳曰,知道。
又以刑曹言啓曰,今秋冬等褒貶等第,本曹郞廳,掌隷院·典獄署官員,當爲磨勘,而掌隷院判決事尹植,以病不進,刑房承旨李喆輔有故,不得一體磨勘之意,敢啓。傳曰,知道。
修撰李昌誼疏曰,伏以於乎休哉,我聖上昨夕之擧也。百千言絲綸,洞敷心腹,十數日機務,夬決停滯。天心祗復,應斗柄而回斡,德音渙發,與陽春而昭布,凜凜乎千匀一髮之勢,措之於泰山盤石之安者,曾不出乎呼吸頃刻之間,此豈人力也哉?實惟天惟祖宗,默誘我宸衷也。噫,昨夕以前,卽易之否也,今日以後,卽易之泰也。我聖上體天對時,回否爲泰之功,凡在群下,孰不欽仰?第伏念否泰相嬗,如環無端,而由否而爲泰難,自泰而之否易。是以古之哲王,居其否也,秉陽剛之德,運揮廓之用,所以爲傾否之道,靡不用極。及其泰也,又慮泰之不能常保,艱危其思慮,貞固其施爲,斯須之頃,罔或少忽。此古昔盛際,所以長享安泰者也。嗚呼,今日卽殿下先否後泰之日也,其所以慮否保泰之道,固宜有倍於前日。矧今彗芒之騁怪未消,國事之泮渙猶前,廊廟空虛,百度弛廢,環顧永念,無一可恃。獨微臣之竊幸者,只以昨下大諭中,高翔二字之敎,足爲今日持泰之主宰耳。雖然,難逢者時,易失者機。竊乞聖上,益加奮發之志,深軫悠久之功,頻降召對之命,以光緝熙之工,時令宥密諸臣,入對便殿,俾講廟謨而通下情,以爲鞏固祈永之道,是臣區區顒祝。抑臣頃叨諫銜時,以不言之失,重被揆地之箚斥,至於負國二字,實人臣之極罪。譴罷薄罰,有不足以贖其萬一,官職去就,初無可論,而適會除命,遽下於焦迫罔措之際,他未暇顧,蒼黃入肅,而若其廉隅之壞損則極矣。噫,大僚之言,事體自別,論思之任,無間言責,則諉以移職,夤緣苟冒,斷無是理。昨緣門鑰已下,今始據實自劾,徑出禁門。伏乞聖明,諒臣情勢之危蹙,亟賜削臣職名,仍命勘臣擅離之罪,以肅朝綱,不勝幸甚。臣無任屛營祈懇之至。答曰,省疏具悉。大諭旣諭,其復何論?爾其勿辭,從速察職。
上在昌德宮。停常參·經筵。
下直,靈光郡守趙重稷,珍島郡守鄭世章,保寧縣監尹澤休。
自辰時至午時,日暈。申時,日有左珥。初昏,彗星見於室宿度內璧宿之西,而星體大如南河大星,尾長一丈六七尺許,色淡赤,指艮方。
鄭俊一啓曰,大司憲朴弼周,執義尹鳳九,掌令韓元震,持平閔遇洙在外,掌令沈益聖呈辭,持平李敏坤未署經。今日以監察茶時之意,敢啓。傳曰,知道。
又啓曰,右副承旨李喆輔,旣有只推之命,牌招,何如?傳曰,允。
又啓曰,假注書具允明,時無職名,令該曹依例付軍職,冠帶常仕,何如?傳曰,允。
假注書任瑋書啓。臣敬奉聖諭,傳宣于議政府領議政金在魯,仍授命召,則以爲卽者恩諭又下,所以責勉大義,開示聖意者,愈益隆摯,負罪如臣,何以得此?惝怳感泣,不省攸處。竭蹶叩謝,臣分當然,豈敢有毫分自阻之念?而顧以罪釁甚重,輿人所指,今若幸其得免於勘處,旋復揚揚冒進於具瞻之地,則無廉無忌,孰此爲甚?雖然,此猶屬第二件耳。卽今病狀,通朝皆知,一日二日,輾轉危㞃,澌昏痛楚,全無人事,惟救死是急,運動承命,萬無可論。只冀聖明之或垂愍察,而不然則遄被罪譴,可以少安此心,不勝惶隕悲迫之至云矣。臣旣承偕來之命,姑爲仍留之意,敢啓。
記事官金弘澤書啓。臣敬奉命召,傳諭于議政府左議政宋寅明所住處,則以爲昨於恩命之下,理宜感激趨承,仰答德意,而適會疾病危篤,無以自力,草草附奏,輒犯違逋,罪上添罪,達宵自訟。朝者史官,又復臨傳別諭,辭旨鄭重,開釋冞勤,臣又一倍惶感,靡所容措。蓋臣前後罪犯,固知在法難貸,至今全活,罔非寬恩,而玉成之敎,方擬終身佩服,則雖其訟罪無窮,不敢輒形文字。惟是近日之事,思之懍然,非臣湛滅所可自贖。今雖回否爲泰,仰祝聖德,而國人之所以蔽罪於臣者,其議尙嚴,臣雖非有疾病之難强,而亦何敢仰恃寵靈,遽爲進身之計?逋命之誅,益無所逃,伏地悲泣,不知所達。所授命召,不敢瀆納,輒又奉留云矣。臣旣承偕來之命,姑爲仍留之意,敢啓。
假注書朴師訥書啓。臣敬奉聖批,傳諭于議政府右議政趙顯命所住處,則以爲昨日恩命之下,恐懼不敢奉承,略將惶悚之忱,附奏於史官,書啓之末,冒抗偃蹇,罪上添罪,達宵懍惕,益無所措。朝者史官,又相繼而至,旣宣別諭,又傳命召,恩言鄭重,德意優渥,負罪賤臣,何以獲此明主之前哉?感激涕泣,尤不知死所也。念臣事君不忠,任職無狀,未有裨補於絲毫,徒積罪戾於丘山,靜言追究,槪有不可勝誅者,而顧聖度涵覆,如海如天。旣不忍遽加誅殛,又從以丁寧誨諭,心腹之辭,洞悉無餘,莫非所以指示可生之道,雖慈父之詔迷子,何以加此也?聖心旣無介滯,臣何敢自阻,以蹈古人悻悻之戒也?但前後罪犯,旣皆彰露,就伏嚴誅,以爲負國者之戒,實國體臣分之所不容已者。官職去就,宜無可論,悚息縮伏,卒不得以仰承恩旨,臣尤萬死云矣。臣旣承偕來之命,姑爲仍留之意,敢啓。
三大臣書啓。答曰,其旣諭矣。卿等豈若此乎?況其諭,爲卿等玉成,爲世道曉義理,一諭卽應,此古之君臣之道也。此亦文此亦文,其體此意,卽日入城之意,其更傳諭。仍傳于鄭俊一曰,此批答,使偕來史官傳諭。
李命坤啓曰,玉堂上下番俱空,事甚未安。修撰李昌誼,疏批已下,卽爲牌招入直,何如?傳曰,允。
又啓曰,卽者領議政金在魯,左議政宋寅明,右議政趙顯命,又使錄事,來納命召,何以爲之?敢稟。傳曰,命召,偕來史官,更爲傳授。
又啓曰,臣與左副承旨鄭俊一伴直矣,左副承旨,以式暇出去,都承旨兪健基,同副承旨金尙魯,俱以式暇,不爲仕進,右副承旨李喆輔牌不進,罷職傳旨今方捧入,今日伴直無人。左承旨李普昱,所當牌招,而拘於廳規,不得請牌,何以爲之?敢稟。傳曰,左承旨牌招。
以右副承旨李喆輔,兼春秋林象元·黃景源,檢閱吳彦儒·鄭元淳牌不進罷職傳旨及修撰李昌誼牌不進禁推傳旨,傳于李命坤曰,竝推考傳旨捧入。
李命坤啓曰,左承旨李普昱牌不進,罷職傳旨今方捧入,而臣命坤,獨在院中,伴直無人矣。右副承旨李喆輔,旣有只推之命,更卽牌招,何如?傳曰,允。
又啓曰,兼春秋林象元·黃景源,檢閱吳彦儒·鄭元淳,旣有只推之命,竝卽牌招,何如?傳曰,允。
又啓曰,修撰李昌誼,旣有只推之命,更卽牌招入直,何如?傳曰,允。
以左承旨李普昱牌不進罷職傳旨,傳于李命坤曰,推考傳旨捧入。
李命坤啓曰,右副承旨李喆輔再招不進,罷職傳旨今方捧入矣,出納之地,伴直無人。左承旨李普昱,旣有只推之命,所當牌招伴直,而拘於廳規,不得請牌,何以爲之?敢稟。傳曰,牌招。
又啓曰,左承旨李普昱再招不進,罷職傳旨今方捧入矣,右副承旨李喆輔再招不進,罷職傳旨未下,都承旨兪健基,左副承旨鄭俊一,同副承旨金尙魯式暇,將無以推移入直。同副承旨,雖在式暇中,卽爲牌招,以爲伴直之地,何如?傳曰,允。
又以嘉禮都監言啓曰,納采第三日,定親禮物別單書入,令都監郞廳,嬪父母家領納之意,敢啓。傳曰,知道。
又以都監言啓曰,世子宮進排各樣物件中,先爲進排之物,別單書入之意,敢啓。傳曰,知道。
又以都監言啓曰,王世子嬪輦轝儀仗,旣已畢造,明日使該房郞廳,陪詣闕內後,依例送于內司僕寺及儀仗庫,使之藏置,以待冊禮之日,何如?傳曰,允。
又以義禁府言啓曰,卽接月令醫員韓次愈手本,則時囚罪人鄭來周,本以年老抱病之人,累日處冷之餘,重得傷寒,粒米不得入口,片刻不能交睫,宿患關格,一時發作,胸膈閼塞,精神昏暈。鄭東游,素患風痺之證,越添於浹月處冷之餘,四肢癱瘓,不能運動,頑痰塞胸,呼吸不通,頃刻之間,若將垂絶云。自前罪人病勢如此,則有保放救療之規,敢此仰稟。傳曰,依爲之。
又以扈衛廳別將,以大將意啓曰,扈衛三廳軍官等,本以無料之類,凡干雜役,未嘗有侵責之事,故雖居在沿江山底者,內藏氷之役,自古無侵及之事矣。頃者漢城府啓目,變通各軍門軍兵,一從家座出役矣,旋因訓局及御營廳草記,無率丁軍兵,勿爲出役事,旣已蒙允,則況此扈衛廳軍官,係是無料之輩,在朝家撫恤之道,尤宜有別。依舊例勿侵之意,分付漢城府,何如?傳曰,允。
又以戶曹言啓曰,卽接廣興倉所報,則依傳敎,領議政金在魯,左議政宋寅明,右議政趙顯命,來正月朔祿俸,輸納于西門外所住處,則俱以爲方待譴城外,決不敢冒受常祿,祿俸俱不領受云,何以爲之?敢稟。傳曰,竝令倉官,更爲輸送。
鄭俊一,以義禁府言啓曰,因戶曹草記,河東府使元重采拿來之命還寢事,允下矣。元重采拿來羅將,所到處放送事,分付,何如?傳曰,允。
慶尙監司狀啓,熊川等官居能櫓軍金唜男等渰死事,傳于李命坤曰,渰死人等,令本道恤典擧行。
上在昌德宮。停常參·經筵。
初昏至二更,彗星見於室宿度內璧宿之西,而形體大小,尾迹長短,比昨無異,色淡赤,指艮方。
金尙魯啓曰,大司憲朴弼周,執義尹鳳九,掌令韓元震,持平閔遇洙在外,掌令沈益聖呈辭,持平李敏坤未署經。今日以監察茶時之意,敢啓。傳曰,知道。
傳于金尙魯曰,待朝,弘文提學牌招。
金尙魯啓曰,臣與右承旨李命坤伴直矣,李命坤纔以親病,陳疏出去,都承旨兪健基,不爲仕進,左副承旨鄭俊一式暇,左承旨李普昱,右副承旨李喆輔再招不進,罷職傳旨未下,見方臣獨在院,伴直無人,都承旨所當牌招,而拘於廳規,不得請牌,何以爲之?敢稟。傳曰,牌招。
以左承旨李普昱,右副承旨李喆輔再招不進,罷職傳旨及兼春秋林象元·黃景源,檢閱吳彦儒·鄭元淳牌不進罷職傳旨,傳于金尙魯曰,竝推考傳旨捧入。
兪健基啓曰,左承旨李普昱,右副承旨李喆輔,旣有只推之命,竝卽牌招,何如?傳曰,允。
金尙魯啓曰,兼春秋林象元·黃景源,檢閱吳彦儒·鄭元淳,旣有只推之命,竝卽牌招,何如?傳曰,允。
假注書任瑋書啓。臣敬奉聖諭,傳宣于議政府領議政金在魯所住處,仍授命召,則以爲卽又恩綸曉下,丁寧責諭,牖曉愚迷,至於如此,奉讀兢,但有涕泣。臣之不敢冒罪突進,正所以尊國體而嚴臣分,豈敢可已不已,飾彌文而孤聖恩哉?雖然,若臣卽今病情,實有雖欲趨承,而決無其路者,則聖明猶未俯察,一例敦迫,臣於此,惶隕抑塞,頓覺添病,直欲鑽地以入也。臣之此病,非一時偶感之比,七袠殘喘,重得寒疾於積勞極傷之餘,晝夜大痛,傍人不忍聞者,今至一旬。其幸不便澌滅,亦荷天地之慈,而表邪未盡和解,眞元先已陷下,密室擁遮,不窺戶外,而猶恐其或添新感,以此形狀,豈可有一分起動之望乎?向來適値否隔,遑遑無敢以賤疾上聞,而今於敦召之日,臣等又尙引伏,故聖上或認其托辭陳疾之太過。前後猥陳陋症,非不詳悉,而批敎有若全未省覽,此亦臣之命也。方擬一疏悉暴,而氣短神昏,亦末由自辦,伏地悲泣,不知所達云矣。大臣病勢,一向苦重,實無起動承命之望,而臣旣承偕來之命,仍爲留住之意,敢啓。答曰,自古君臣,其相孚鮮矣。予知卿熟矣。于今朝象之猶此,卿之挾贊共濟之致,爲卿悶者,因世道之參差,幾番此擧。今者之諭,豈謂卿乎?憊心之餘,其雖欠恙,自可愈矣。卿須體君臣之義,體小子之心,待其少愈,其卽偕入,用副慇懃之意,傳諭。
記事官金弘澤書啓。臣敬奉命召,傳諭于議政府左議政宋寅明所住處,則以爲臣之冒上書啓,已至再,而聖上之特賜別諭,亦至三矣。冥迷轉甚,而開導冞切,罪戾益積,而渥恩愈隆。今又諭之以古道,責之以文弊,辭旨鄭重,旣溫而且嚴,臣誠惶隕感激,汗淚交下。噫,鬚白之敎,玉成之訓,臣旣抆涕莊誦,洗心佩服,則今何敢備禮辭遜,有所自阻?而第自再昨日以後,雖是臣生年,再昨日以前,卽是臣死日,憂畏震懾,心神隕墜。今於恩命之下,雖欲收召驚魂,重入脩門,而怵惕廻徨,誠有所不敢唐突者。且臣賤疾,尙此沈頓,姑無以自力,未卽趨承,益增死罪。所授命召,不敢瀆納,敢此奉留云矣。臣旣承偕來之命,姑爲仍留之意,敢啓。答曰,自古君臣,其相孚者幾何?其日入侍,卿已知予心,今者之諭,其欲相孚之意,卿何介意?自銅闈知卿,其有處之者,宜先卿等,何諭而止?其體此意,更勿撕捱,其卽偕入之意,傳諭。
假注書朴師訥書啓。臣敬奉聖批命召,傳授于議政府右議政趙顯命所住處,則以爲糞土賤臣,有罪未勘,徒辱寵眷,冞增惶懼。命召體重,非可以屑越於泥首之地者,而連日瀆納,亦甚悚慄,不得已姑爲奉留,從當冒入文字,仰請嚴誅云矣。臣旣承偕來之命,姑爲仍留之意,敢啓。傳曰,知道。
金尙魯,以嘉禮都監言啓曰,敎命文草圖書,洛豐君楙,今已書寫以入,以備睿覽之意,敢啓。傳曰,知道。
正言兪彦好疏曰,伏以臣於日者,伏奉諫省新命,適値上下否隔,中外憂遑之日,他不暇顧,竭蹶入肅,仍卽求對,以爲一登文陛,悉陳愚衷之計。終夕顒俟之際,伏覩大諭之特宣,諄諄千百言,罔非開示聖意,牖迪臣工之敎,留中之章牘,亦隨而批下,天心自此回矣,吾國其庶幾矣。大小臣僚,積日焦迫之餘,俄轉爲歡欣鼓舞之象。擧國之慶,臣亦與幸,今當回否爲泰之時,宜若無所事乎規勉,而顧愚臣危明主之心,亦不敢以旣往而不諫,玆敢略陳狂瞽之說,冀聖明之澄省焉。嗚呼,一自己酉閉閤以來,殿下之過擧,凡幾遭矣。每有一事之激惱於淵衷,輒有一番過擧,方其時也。閉闥深拱,不接機務,不對臣隣,漠然若置國事於度外,而亦不明示聖意之所存,故群下旣不得進見,又無由仰揣,只自遑遑罔措於禁闥之外,景色爲之愁絶,國勢從而危綴。及夫幸而回天,殿閤復開,政務無滯,則群情始乃少安,而識者之憂歎,猶未已也。曾不幾何,而過擧又復如前,嗚呼,此何事耶?惟我殿下,以聰明仁孝之姿,有夤畏憂勤之德,每當臣僚引接之際,玉食或旰,丙枕不安,而猶亹亹於軍國庶政,未嘗有倦厭之色,。文王之日昃不遑,光武之我自樂此,無以加矣。臣於簪筆周旋之時,亦嘗仰覩而欽頌者也,以平日克勤之聖意,乃忽爲此泄沓之擧,抑何故焉?嗚呼,此非殿下之所樂爲也,皆由群下之罪也。惟殿下臨御以來,恥爲凡主,必以挽回積衰之國勢,丕振一世之風敎,是期是勉,而群下未有能仰體明旨,一心奉公之人。黨習似熄而旋熾,私意轉痼而難醫,了無一事可以當聖心而徯初志者,故無乃爲此非常之擧,要以懲創衆心,振厲頹綱也耶?雖然,臣愚死罪,竊以爲今日國勢之䆮弱,王綱之不振,政由於此等處耳,何者?夫人君之飭朝臣礪世道之本,固在於先立紀綱,而立之之道,又非可一擧而取辦也。惟在君上,執德貞固,處事愼密,一政一令,罔非循天理而愜人心,持之以嚴重,行之以悠久,則朝廷正,而萬民自正。擧一世歸吾之極,而順吾之則,令行禁止,風移俗易,特其轉移間事耳。此孟子所謂子率以正,孰敢不正者也。先正臣李珥,亦以爲國之有紀綱,猶人之有浩然之氣,集義而乃生,誠哉言乎?立紀綱之要,不越是矣。今殿下嘗勤於講學,而猶有欠於涵養省察之實工,亦志於建極,而猶未得其大本要道之所在,以致卄載求治,治效愈邈,而又從以頻有此過擧。一日萬機,聖人之所兢業,而淹旬曠滯,莫之卹焉?股肱耳目,元首之所相須,而盈廷籲號,若無聞焉。若是,而群情豈不缺望,百僚豈不解體耶?朝綱將益隳壞,世道將益潰亂矣。雖幸不遠而復,莫追旣往之失,而國脈之斲傷,轉加一層矣。至於今之時,則又非前日之比。夫天之示警,孰非可惡?而莫如彗孛之爲災,挽近以來,比歲疊見,而又未有如今番之孔憯也。兩朔妖芒,式日斯長,若此不已則幾何,而將至於竟天耶?此時君臣上下,雖慄慄危懼,日講修政禳災之道,猶恐天譴之不可遽弭,而殿下之過擧,適當此際,故群下方汲汲於匡救感悟之道。星變之憂,自歸餘事,惟彼仁愛之天,安知不至於疾威而降戾之耶?況今悠悠萬事,莫如敎導元良,而殿下之一言一動,罔非元良懷簡之謨。雲章之貽厥,琬琰之昭垂,非不至矣,而猶不如殿下之以身先之。此所謂以言敎者訟,以身敎者從也。今殿下屢爲非常之擧,以致咈人心而墮庶事,萬一我元良,傚習於此,以爲家法,則其於宗社,何哉?思之及此,尤豈不凜然而心寒耶?嗚呼,我殿下猶未灼知其一有過擧,國家之受弊,聖德之貽累,若是其甚也,故頻復而頻失,乃至此耳。此臣愚所以竊附於先格之義,煩聒於事過之後,而不知裁者也。伏願殿下,痛懲前事之失,深軫貳過之戒,奮發聖志,頻接臣僚,孶孶焉講確治務,以爲答天怒慰民情之道焉。且伏念萬化之原,惟在君心,而治心之道,莫如學問,亦願日開經筵,靡懈炳燭之工,玩賾聖訓,以端應物之本。雖事變無窮,而此心常惺,不爲外物所撓,不爲七情所遷,則動靜云爲,自合規度,而政令明信,衆心悅服。朝廷尊於日月,國勢維於磐泰,太平萬世之休,其自此基矣。念臣庸愚巽愞,本不合於淸朝言責之任,而矧玆時艱溢目,朝象泮渙之日,獻替維匡之責,專在於臺閣,則豈可以如臣薄劣,冒居言地,以貽不稱之譏哉?伏乞亟命鐫遞臣職,以重臺選,以安微分,不勝幸甚。臣無任屛營祈懇之至。答曰,省疏具悉。其勉雖是,旣諭,其復何諭?爾其勿辭,從速察職。
陽平君檣疏曰,伏以臣本無似,前後猥膺專對之任,旣至屢矣,反復揣量,惶隕常切。今玆新命,又出於夢寐之外,念臣衰朽已甚,疾病種種,萬里行役,實難自力,義在往役,不敢爲丐兌之計。適値國有慶禮,區區嘉悅之忱,爲參蹈舞之列,遂不得不差退行期,而今則出疆,只隔一朔。臣之父母及高祖母靜嬪閔氏·曾祖父仁城君孝愍公臣珙·祖父海原君忠孝公臣健墳山,俱在於京畿楊州地一局之內。今當遠出,霜露之感,實切于中,計其程途,不過一兩日,可以往來,前頭則連有公故,趁今作行,可得遂願。玆敢仰籲於宸嚴之下,伏乞聖慈,俯垂諒察,特許由暇,俾得及時往掃,以伸至情,不勝幸甚。臣無任屛營祈懇之至。答曰,省疏具悉。卿其依所陳往省焉。仍傳曰,給由馬·澆奠床備給。
上在昌德宮。停常參·經筵。
初昏至二更,彗星見於室宿度內壁宿之西,而星體大如南河大星,尾長一丈六七尺許,色淡赤,指艮方。
金尙魯啓曰,大司憲朴弼周,執義尹鳳九,掌令韓元震,持平閔遇洙在外,掌令沈益聖陳疏留院,持平李敏坤未署經。今日以監察茶時之意,敢啓。傳曰,知道。
兪健基啓曰,玉堂箚子到院,而以國忌正日,留院之意,敢啓。傳曰,入之。
又啓曰,吏曹郞廳來言,守令有闕,政事何以爲之?取稟。傳曰,當日爲之。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又啓曰,左副承旨鄭俊一,今日不爲仕進,卽爲牌招,何如?傳曰,允。
藥房副提調臣兪健基啓曰,日候陰寒,伏未審,聖體若何?眩氣虛憊之候,其有所減乎?茶飮停止,已至累日,而久未入診,今日臣與諸御醫,趁早入侍,詳察聖候,有不可已矣。大王大妃殿氣候,何如?臣不任區區憂慮,敢來問安,竝此仰稟。答曰,知道。慈殿氣候差勝後一樣,予則一樣,眩氣差歇,待備員入侍,宜矣。大王大妃殿·中宮殿·賢嬪宮,藥房口傳問安。答曰,知道。
金尙魯啓曰,弘文提學吳光運牌招不進推考傳旨,今方捧入。而特召之下,如是違牌,事甚未安。更卽牌招,何如?傳曰,允。
傳于金尙魯曰,持此題,與提學偕往太學,儒生試取以來。
傳于金尙魯曰,旣諭,二十六日當親行,其令儀曹擧行。
兪健基啓曰,臣與同副承旨金尙魯伴直矣,同副承旨纔已奉命出去,左承旨李普昱,左副承旨鄭俊一,右副承旨李喆輔牌不進,罷職傳旨未下,右承旨李命坤,雖以親病,陳疏出去,今日伴直無人。右承旨卽爲牌招,何如?傳曰,允。
以左承旨李普昱,右副承旨李喆輔,兼春秋林象元·黃景源,檢閱吳彦儒·鄭元淳等牌不進罷職傳旨,傳于兪健基曰,竝推考傳旨捧入。
以左副承旨鄭俊一牌不進罷職傳旨,傳于兪健基曰,推考傳旨捧入。
又啓曰,左承旨李普昱,右副承旨李喆輔,兼春秋林象元·黃景源,檢閱吳彦儒·鄭元淳,旣有只推之命,竝卽牌招,何如?傳曰,允。
又啓曰,左副承旨鄭俊一,旣有只推之命,伴直無人,卽爲牌招,何如?傳曰,允。
金尙魯啓曰,臣承命齎奉書題,與弘文提學吳光運,偕往泮宮,儒生等試取,收券三百七十七張以入之意,敢啓。傳曰,科次以入。
傳于金尙魯曰,頃者庭試,已飭卽景,而今製述,抽牲以覽,以寬字鋪首者多,考試知考。
上在昌德宮。停常參·經筵。
初昏至二更,彗星見於室宿度內壁宿之西,而形體大小,尾迹長短,比昨無異,色淡赤,指艮方。
金尙魯啓曰,今日賓廳坐起日次,而三大臣出往城外,不得來會云矣,敢啓。傳曰,知道。
又啓曰,大司憲朴弼周,執義尹鳳九,掌令韓元震,持平閔遇洙在外,掌令沈益聖,陳疏入啓,持平李敏坤未署經。今日以監察茶時之意,敢啓。傳曰,知道。
又啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
又以都摠府言啓曰,副摠管慶興君栴,以新番騎兵軍士點考坐起事,外兵曹晝仕出去之意,敢啓。傳曰,知道。
又以弘文館言啓曰,本館下番修撰李昌誼,以訓鍊都監郞廳,今日價布捧上事,晝仕出去。而價布連續上來,一日之內,勢難畢捧,今後則除草記往來之意,敢啓。傳曰,知道。
備忘記,傳于兪健基曰,居首幼學李萬恢,直赴殿試。之次生員申思憲,直赴會試。進士李壽觀,幼學洪啓謹,進士尹得說,生員崔守溫,各給二分。
以左承旨李普昱,右承旨李命坤,左副承旨鄭俊一,右副承旨李喆輔,兼春秋林象元·黃景源,檢閱吳彦儒·鄭元淳等牌不進罷職傳旨,傳于兪健基曰,竝推考傳旨捧入。
兪健基啓曰,左承旨李普昱,右承旨李命坤,左副承旨鄭俊一,右副承旨李喆輔,兼春秋林象元·黃景源,檢閱吳彦儒·鄭元淳,旣有只推之命,竝卽牌招,何如?傳曰,允。
假注書朴師訥偕來代,以成天柱爲假注書。
金尙魯,以禮曹言啓曰,來甲子年正朝,大殿·大王大妃殿·中宮殿陳賀時,王世子當有致詞陳賀之節。而方在沖年,依近例勿爲磨鍊,自內只進表裏事,磨鍊擧行,何如?傳曰,允。
又以嘉禮都監言啓曰,納徵時禮物,別單書入之意,敢啓。傳曰,知道。
又以都監言啓曰,納徵前一日,嬪父母家進排禮物,別單書入,令都監郞廳領納之意,敢啓。傳曰,知道。
又以都監言啓曰,世子宮進排各樣物件,旣已畢造,別單書入之意,敢啓。傳曰,知道。
又以兵曹言啓曰,明日王世子納徵親臨時,本曹堂上侍衛,不可不備員。參知有闕之代,令該曹,以在京無故人,口傳差出,仍卽牌招,以爲備員進參之地,何如?傳曰,允。
又以都摠府言啓曰,今此王世子納徵親臨時,侍衛不可不備員。而都摠管洛豐君楙,當以副使進,副摠管洪元益,身病危重,閱月未肅,尹光莘受由下鄕,已至四朔。身病及在外人員,令政院稟旨變通,仍令該曹,以在京無故人,口傳差出,以爲備員侍衛之地,何如?傳曰,允。
又啓曰,因都摠府草記,明日納徵親臨時,侍衛不可不備員。身病及在外人員,令本院稟旨變通,仍令該曹,以在京無故人,口傳差出事,命下矣。副摠管洪元益·尹光莘,竝改差,其代令該曹口傳差出,何如?傳曰,允。
又以戶曹言啓曰,卽接廣興倉所報,則依傳敎,領議政金在魯,左議政宋寅明,右議政趙顯命,來正月朔祿俸,更爲輸送于西門外所住處。則俱以爲,方待譴城外,決不敢冒受常祿,祿俸又不領受云,何以爲之?敢稟。傳曰,竝令倉官,更爲輸送。
又以義禁府言啓曰,卽接月令醫員韓次愈手本,則時囚罪人兪崶,素有半身不收之症,一倍添劇,晝夜狂叫,實有頃刻垂盡之慮云。自前罪人病勢如此,則有保放救療之規,敢此仰稟。傳曰,依爲之。
又以禁衛營言啓曰,本營巡邏牌將所告內,昨夜牌將,率邏卒,執捉犯夜三人於南大門外焰焇廳近處。則有一兩班家奴僕,無數出來,邏卒三名,扶曳捉入於家內,號令結縛,奪其腰牌,怯問軍號,仍爲拘囚於着庫,爲它兩班所勸解而放送云。故招問其洞內任掌,則其狀果驗,而所謂兩班,乃進士沈壽星稱名者云。近來兩班家,尤有國法,毆打官差者,比比有之。至於邏卒,則旣是禁夜軍兵,而沈壽星之結縛拘囚,奪取犯人之狀,尤極驚駭,令法曹爲先囚禁,依律科處,何如?傳曰,允。
又以刑曹言啓曰,京囚啓覆罪人金鳳臣,待無故日擧行事,入啓允下。而係是待時罪人,立春已入,法不當行刑,而且諸道正法罪人等,勘合公事,旣因下敎,已盡還收,則京外不可異同,何以爲之?敢稟。傳曰,登對時,稟處。
又以刑曹言啓曰,啓覆文書,雖已頒布諸道,卽爲還收事,命下矣。京畿·黃海兩道勘合公事,還收之意,曾已稟達。而慶尙道公事,則今始上送矣,姑爲爻周,更待下敎擧行。而其中更査罪人及減死酌處罪人公事一度,竝爲上送矣,此則還爲下送,湖南一體卽爲擧行事,更爲分付該道之意,敢啓。傳曰,旣放者,卽爲分付,其他登對時,稟處。
又啓曰,卽者,嘉禮都監郞廳來言,明日納徵親臨,事體至重。而都提調金在魯,病重不得進參,提調一員亦有闕,將無以備員云,何以爲之?敢稟。傳曰,旣有提調二人,仍爲行之。
假注書任瑋書啓。臣敬奉聖批,傳諭于議政府領議政金在魯所住處。則以爲,臣卽又承史官傳宣之批,辭旨曠絶,德意隆渥,萬萬非罪釁賤臣所敢承當。以首頓地,感涕無從,聖眷愈加,臣罪愈著,徊徨悚蹙,氷炭交中。至於俯軫賤疾,許其調愈之暇,特遣御醫,齎藥來救,尤可見欲生之聖意。垂死病喘,庶有復陽之望,稍觀氣力,或可以轎載自運,則先還京第,取便調息,仰承仁恩,收召精神,冒陳一疏,以請處分云矣。臣旣承偕來之命,姑爲仍留之意,敢啓。傳曰,知道。
記事官金弘澤書啓。臣敬奉聖諭,傳宣于議政府左議政宋寅明所住處。則以爲,昨上附奏,別諭又下,誨責益嚴,開示益切,臣誠一倍悚懍,靡所容措。前後聖敎,罔非我聖上洞悉心腹,牖導愚迷之意,此臣所以欽誦感泣,不知死所者也。雖其情實,有未及仰暴者,而亦不敢以負罪之蹤,每抗恩旨。當竢賤疾少間,冒入城中,更以文字,仰請誅譴云矣。臣旣承偕來之命,姑爲仍留之意,敢啓。傳曰,知道。
又書啓。臣旣承議政府左議政宋寅明偕來之命矣。大臣今方入城,承命闕下,以爲陳疏之計,臣亦隨入留住之意,敢啓。傳曰,知道。
領議政金在魯疏曰,伏以臣罪負層積,流殛猶輕。而聖上,以任使之久,不忍遽絶,勉飭之敎,亶出玉成,招徠之眷,藹若陽春。自古君臣之間,鮮保其終,每由於疑怒之蘊畜。而今殿下,悉敷心腹,無所隱蔽,不啻慈父之詔迷子。焦迫鬱塞之餘,一讀綸音,天開日朗,萬物咸覩,臣方感戴無極,終身佩服,豈敢復有一毫自阻之心哉?雖然,以臣彰著之罪,而薄勘猶逭,高位自在,尙可謂國有法乎?而亦何以解中外四方之惑哉?此臣所以惶隕踧踖,終不如被罪之爲安也。抑又惟念,聖上旣明敎以不之罪,則臣之必請罪譴,近於不誠,故亦不敢强瀆。而顧臣十年輔相,徒積尸素之譏,衰癃昏憒,全不事事,當退已久,而汔今未遂,尋常愧懼,如負大僇。至於近日事,思之懍然,上自搢紳,下至廝隷,莫不曰大臣之故也。此其罪,雖萬誅而難贖。今乃徒幸寬赦之恩,全忘自訟之意,敢爲揚揚蹲冒之計,則竊恐從今以往,人之輕大臣益甚,而朝廷隨而不尊,非細故也。唯有一遞本職,猶可以少安此心,少塞衆口。天地生成之仁,亦豈不思所以終始其惠耶?肝血之言,絲毫非飾。伏乞聖慈,俯垂鑑諒,亟允所請,以禮進退,則區區報國之誠,豈以居位去位,而有少間哉?且臣今番所遘之疾,其初實無可生之理,而尙今綿延,亦荷恩靈。今則表症雖減,而眞元大脫,昏萎澌綴,貼席涔涔,一語而三引氣,連服補劑,而了無起發之效。寓舍齟齬,有妨調息,方欲轎載遮擁,先還私次。仰承德意,而姑不能自辦,身帶都監之任,明日親臨納徵之禮,萬無進參班行之望,臣尤死罪死罪。亦願早賜變通,俾大禮無欠缺之歎,仍治臣罪,以警具僚,千萬幸甚。抑臣於趙重晦之疏,竊有中心悚懍,久而未已者。夫爲人臣子,苟或於宗廟之事,有一分慢忽之心,則其罪不容於誅。而今重晦,就此强覓,聲罪至重,若以其人之已被罪,而恬然泯默,終不一辨,是無嚴也,無忌也。玆不得不略陳事實焉。重晦之言曰,奉審修改,例行於春秋仲朔,載在國典,無或差退。臣謹按國典,只有一年一奉審,而中間變爲春秋兩次奉審,然只言其仲朔奉審而修改,則元無必趁是月之文。故自古及今,奉審於仲月,而修改於次月者,比比有之,班班可考,何以曰前所未有也?今秋奉審,提調趙尙絅有病,臣當行之。而自月初,陪從動駕,再赴陵役,連有問安登對,且遭私制,自然延及念間,而二十日陵幸陪還之後,翌日例赴問安,又翌日乃行奉審,非慢也。修改則禮曹主之,而爲寬新備之限,且多擇日之忌,以九月初七,定日啓下,故臣又進參焉。今以卄二日,謂之晦間,以初七日,謂之望後,抑何意也?臣雖無才無能,而勞悴則宜無與比,今忽爲怠官之首,而至請董飭自大臣始,緣臣無狀,有辱國體,此亦臣之罪也。惟聖明,竝加照察焉。臣無任戰恐祈懇之至。答曰,省疏具悉卿懇。旣諭其復何諭?古之君臣,一諭而相孚,卿猶撕捱,此予涼德。都監爲卿,意在其它,撕捱已過矣,已過矣,此何介意?其例班班,其何介意?卿其體小子之慇懃,顧君臣之大義,待愈卽爲入城,用副此意。仍傳曰,此批答,使偕來史官傳諭。
左議政宋寅明疏曰,伏以臣於今日,豈可彈冠束帶,重入脩門也哉?積罪未勘矣,廉愧都喪矣,猶且脫棄萬事,靦然趨命者,誠以生死肉骨,仰答德意,舟梁百兩,欣覩盛禮,隕首之報,延頸之誠,急於自效,有未暇自恤私義。而抑臣所以俯仰慙痛,徊徨怵惕,終不敢以相職自居者則有之。臣之受恩如何?致位如何?而無絲毫裨補。當一事會,昏憒罔措,衷情莫暴,罪戾層積,雖其無知妄作,而要莫逃於不忠不誠之誅。卒之天地否塞,朝野焦遑,宗國之危,懍如一髮,而苟究厥由,罪實在臣。臣於其時,雖湛宗滅族,何以自贖?惟願亟伏刑章,以謝一國。何幸聖心開悟,大諭特下,轉危爲安,神人同慶,則臣雖卽日滅死,固無餘恨。而不惟誅殛不加,敦召之命,忽及於席藁之中,前後寵諭,罔非所以洞悉心腹,牖導愚迷,則臣誠欽誦感泣,不知死所。然眷待愈隆,而臣心之悔訟無窮,湔拂冞加,而國人之嗤點未已,再生之恩,雖自矢以死報,具瞻之地,終亦難於仍冒。況且排闥一事,倉卒徑行,旋自覺其妄率,而司閽之人,因臣抵罪,同罪之臣,至今在囚,則此尤爲臣難進之一端。玆敢泥首闕下,瀝血哀籲。伏乞聖明,小垂諒察,將臣罪犯,亟命嚴處,則金木之誅,臣實甘心。倘以慈覆之仁,卒賜寬假,則亦許遞臣相職,俾以散銜,自效駿奔,尤爲萬幸。臣無任伏地屛營涕泣祈懇之至。答曰,省疏具悉卿懇。旣諭,且諭儒臣之批,復何撕捱?復何介意?右相之批,意可知矣。卿其體君臣之大義,顧于今之快釋,因參禮班,用副此意。仍傳曰,此批答,使偕來史官傳諭後,先爲入來。
傳于金尙魯曰,領相亦有入來之意,偕來史官傳批後,先爲入來。
右議政趙顯命上疏。留中答曰,省疏具悉卿懇。所陳者其當面諭。而相臣有相臣之體,年少名官,自有年少名官之體。爲卿慨然者,卿鬚雪矣,而意猶昔,年少浮習,宜乎寬矣調之,而每於此等,欲隨年少。今者之諭,意在卿矣,旣諭左相,其欲飭也,卿宜先也。而只諭而止,其豈爲卿也?亦豈含默?卿之此等伎倆,常雖慨然,爲國之忠,爲君之心,可指高穹。予雖涼學,豈可以一時之慨然,不顧其心?自古帝王,因一時之氣,於處之也,專掩其忠,快意處之,心自慨然,予豈爲此?予豈爲此?悉諭乎心,卿須介意,其豈幾年相知之道乎?宜體此意,更勿撕捱,其卽偕入。令翰筆特書君臣之相孚,則此伸卿勝心也,奚比於區區隨名而務勝乎?此孔聖對仲由曰,强之意也。體此意,體此意。仍傳曰,此批答,使偕來史官傳諭。
吏曹參判元景夏疏曰,伏以臣待罪銓職,今至六朔,前後血懇,未蒙俯燭,寵隆而謗愈滋,情隘而迹益危,憂惶悶蹙,靡所容措。昨因緊窠多闕,開政有命,而顧臣蹤地,萬無冒出之理。且長僚,以趙重晦檢擬事,方胥命城外,頃者臣乞由下鄕,而長僚來問曰,說通者多滯,欲次第陞六,何如?臣唯唯,未嘗立異。無何,重晦陞六,而入臺望矣。夫朝說書而暮正言,政例則然。臣旣參聞陞六之議,而古人嘗有與之不同其進,而與之同其退者。鹹酸弦韋之際,臣與長僚,不能苟同,然而幸其機會,獨自揚揚於握銓提衡之地,雖甚頑愚,亦恥若撻于市。此臣所以雖被嚴誅,決不敢冒進者也。抑臣有區區苦忱,不敢有隱於明主之前。古語曰,布衣之士,猶爲知己畢命。況臣躬逢堯·舜,猥荷不世之寵遇,夷險燥濕,莫非臣效死之所。竊自傷半世冥行,愚戇之性,積忤當路,畸孤之蹤,難容斯世。雖未忍便訣明時,低徊至今,而榮宦一念,已成冷灰。若夫招朋引黨,尤非臣本色,天地鬼神,可以仰質。向來相國之筵奏,聽之者爲臣骨悚,如使臣早自斂迹,超然遠翔,則寧有伊日之所遭乎?昔文靖公李植,孤立無朋,嘗以易大過爲道,而及入銓地,一種浮險之輩,側目相訾,至有引用南少時事已矣之語,竟使植,遞銓而不得安於朝廷。大過一卦,臣所深慕,而世之謗臣者,乃十倍先輩,臣豈敢徒恃寵靈,而不思自處乎?先正臣李滉,與奇大升,論其去就,引張南軒古事以勖之,大升遂決意退歸。臣固庸昏,不敢望前賢遺風,而忘廉冒義,知進而不知退,臣亦恥之。玆冒鈇鉞之誅,更申肝膈之懇。伏乞聖明,俯賜照察,亟削臣職,仍勘臣罪,以嚴邦憲,以靖私分,不勝萬幸。臣無任屛營祈懇之至。傳于金尙魯曰,頃者飭銓官,蓋金濰等也。政院雖稟,三臣傳旨旣下之後,已了矣。吏判撕捱,其何意乎?申飭卽令入來行公。元景夏撕捱,亦涉過矣,旣飭之下,末端撕捱,其涉過矣。給之,牌招察任。
掌令沈益聖疏曰,伏以臣,適叨見職於上下阻隔憂遑罔措之際,敢陳辭疏,見阻喉院。不顧情勢之難强,不恤廉隅之虧壞,唯以一登筵席,格回天心爲急,遂乃冒沒承膺,仍以求對。及夫誕降大諭之後,積滯文簿,一倂判下,前後章奏,亦皆賜批,於是乎憂愁變爲悅豫,泮渙底乎安泰。大聖人翻然之量,凡我臣庶,其孰不欽仰感歎?而第於諸臣之求對者,始有詣閤之敎,終降退去之命,機務雖免壅滯,而君臣依舊阻絶。旣承止鬧寬心之敎,則雖不敢復事瀆擾,而在聖上接遇臣隣之道,終不能無歉也。此豈平日所望於殿下者哉?噫,今日國家,卽殿下之國家,雖至誠憂國者,終不如殿下之自憂耳。顧今妖彗,經月不滅,天災可謂孔酷,而殿下不思消弭之道,竝與求言之故事而廢之。穡事連歲告歉,民命亦且近止,而殿下不盡拯濟之方,未聞賑政之得實而早爲。聖候靜攝,日進茶飮,藥院之臣,連有診候之請,而殿下終不肯許。東宮嘉禮,期日已迫,儀章之間,多有疎略之歎,而殿下亦不暇念。今幸殿下,惕然改圖,書下大諭,洞諭中外,日月之更,莫不仰之,而頻復之厲,在所當戒。伏願殿下,更加三思,上念宗社之重,下軫臣民之情,頻接臣僚,講求治理,以盡不息之道焉。至若區區私義,亦不可不一暴於紸纊之下。玆敢不避煩猥而贅陳焉。蓋臣之向叨憲職也,適有當避之事,而親臨疎決,事體至重,不暇他顧,黽勉出肅,遂至控避於前席。承批退待,格例則然,則其於兩罪人放釋之命,雖欲力諍苦諫,其勢末由矣。伊時事實,不過如斯,而臺言峻發,勘罪至嚴,情外人言,誠有所不相諒者然。以言官而被不言之斥,此實臺閣莫大之羞,豈可以筵避而自解,事往而自恕,而晏然復進於已試僨敗之地哉?略控短章,仰暴微懇。伏乞聖明,俯垂諒察,削臣之職,治臣之罪,以勵臺風,以謝人言,千萬幸甚。臣無任屛營祈懇之至。答曰,省疏具悉。旣諭而覽象,方懍然于心矣,其勉是矣,宜勉焉。爾其勿辭,從速察職。
修撰李昌誼箚曰,伏以向來諸臣之急於籲天,相率排闥者,亶出於斷斷憂愛之狀,日月之明,庶幾俯燭。至於金尙迪事,大諭中爲君之心四字,聖敎洞照下情,無復底蘊,凡在瞻聆,莫不欽歎。而當初所以特命勘律者,蓋慮後弊,臣雖愚昧,亦豈不知聖慮之深遠哉?第伏念伊日事,此正古人所謂事急不暇緩步者也。到今聖上,旣恕察其本心之爲君上也,而只以其關後來未然之弊而罪之,尙令宛轉於徽纆之間者,豈不有違於聖朝平明之政乎?噫,人臣事君,當盡其心。爲君父爲宗社則忠也,反是則不忠也。假使今日廷臣,惟干冒嚴威是懼,觸罣刑憲是忌,恬然晏然,坐竢天心之祗復,則其不忠孰甚焉?抑臣恐此後萬一有小人,籍此而爲口實,陰拱雍容,越視君父非常之擧,宗社阽危之形,而不思所以竭誠匡救,遂使上下隔閡,中外沸盪,如往者之事,而莫之敢自達也,則將如國事何哉?而其爲弊於後日,孰輕孰重?以殿下闢四門之明,所當慮之者,在此不在彼也。而今所以處之者,一切反之,臣竊悶焉。尙迪旣被四字寵諭,眞可謂匪怒伊敎,以罪爲榮者也。渠雖瘐死獄中,誠甘樂之。臣之此言,實非敢爲一儒臣地,爲聖德爲刑政,竊不勝區區之憂也。且其時兩僚臣,以尙迪之在囚末勘,尙今胥命,彷徨街路,景色愁沮。當此慶禮當前,百僚歡抃之時,尤宜有軫念寬假之道也。臣忝居論思之列,苟有所懷,不敢自阻於明主之前,切乞深留聖意,夬賜財幸焉。取進止。答曰,省箚具悉。金尙迪,旣諭大諭,此杜弊之意。而旣示飭勵,其陳是矣。特放,以開相臣進身之道焉。
上在昌德宮。停常參·經筵。
辰時,日有左珥。自巳時至未時,日暈兩珥,暈上有冠。
親臨納徵罷後,大殿,藥房口傳問安。答曰,知道。
李命坤啓曰,正使判府事金興慶,副使洛豐君楙,王世子嬪納徵禮畢後,往還復命。傳曰,知道。
兪健基啓曰,假注書成天柱,時無職名,令該曹依例付軍職,冠帶常仕,何如?傳曰,允。
以濟州防禦使金潤狀啓,莫重節果薦新及進上過限,惶恐待罪事,傳于金尙魯曰,勿待罪事,回諭。
李命坤啓曰,延祥詩製述官,旣已抄啓,弘文提學吳光運,明日待開門牌招,以爲出韻課次之地,何如?傳曰,允。
又啓曰,延祥詩製述官前校理洪重一,前持平任師夏·李奎采·李永福·閔百昌,前正言趙明健·李垍·南泰耆,前掌令安,前執義朴弼載,前司諫閔堦,前獻納李渭輔·趙擎,前正郞李衡萬,時無職名。令該曹口傳付軍職,何如?傳曰,允。
兵曹口傳政事,副司果朴弼載·閔堦·安·李渭輔·趙擎·洪重一·南泰耆·趙明健·李垍·任師夏·閔百昌·李奎采·李永福·李衡萬。
李命坤啓曰,卽者,議政府錄事來言,領議政金在魯,纔已舁疾入城云矣,敢啓。傳曰,知道。
又以弘文館言啓曰,本館上番,連日闕直,事體未安。校理韓翼謩,副校理尹光毅,卽爲牌招,以爲推移入直之地,何如?傳曰,允。
又啓曰,校理韓翼謩,副校理尹光毅牌招事,允下。而闕門已閉,待明朝出牌之意,敢啓。傳曰,知道。
金尙魯,以御營廳言啓曰,本廳來甲子年正月二月兩朔應立左部前司屬慶尙右道五哨軍兵六百七十名,已爲逢點整齊矣。來正月初一日,與前部後司軍兵替代後,舊軍放送之意,敢啓。傳曰,知道。
又以御營廳言啓曰,本廳來甲子年三月四月兩朔應立左部左司屬慶尙右道五哨軍兵,二月二十五日,京中逢點。來三月初一日,與前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳屬海西五番別馬隊五十名,標下軍一名,已爲逢點整齊矣。來甲子年正月初一日,與東營入直四番別馬隊替代後,舊軍放送之意,敢啓。傳曰,知道。
又以御營廳言啓曰,本廳來甲子年三月四月當海西七番八番別馬隊逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以禁衛營言啓曰,來甲子正月當十番海西別驍衛逢點實數五十名,步軍標下一名,已爲點閱整齊。來正月初一日,與本營入直別驍衛,依例替代後,舊軍放送之意,敢啓。傳曰,知道。
假注書朴師訥書啓。臣敬奉聖批,傳諭于敦義門外議政府右議政趙顯命所住處。則以爲,負罪賤臣,冒萬死猥上辭本,誅罰不加,恩批且宣,責厲嚴重,誨諭丁寧,許多罪犯,一切寬貸,此臣實爲再生之洪造。而區區忠愛之誠,亦蒙照察,至於證質高穹,從古忠志之士,所鮮得於其君者,而臣乃獲之於殿下。臣雖今日滅死,萬萬無恨。惟是本來情地,義在必遞,旣出脩門,理難復入,隆恩之下,終不敢爲進謝文陛之計。臣罪至此,實合萬死。且臣久淹旅邸,將攝失宜,患寒彌留,舊疾發動,正在叫苦涔涔之中,稍俟痛勢差減,神氣少甦,更入文字,仰請嚴誅云矣。臣旣承偕來之命,姑爲仍留之意,敢啓。傳曰,知道。
二十六日巳時,上御宣政殿。殿坐後。承旨·史官·監察·通禮先四拜後,仍詣仁化門出。行都承旨兪健基,左承旨李普昱,右承旨李命坤,左副承旨鄭俊一,右副承旨李喆輔,同副承旨金尙魯,假注書具允明·成天柱,記事官朴弘儁,編修官李昌碩。上御仁政殿。親臨納徵時,百官興。四拜禮畢後,李命坤曰,納徵罷後,外宣醞進去之意,敢達。傳曰,知道。諸臣以次退出。
上在昌德宮。停常參·經筵。
初昏及夜一更,彗星微見於淡雲間,而形體大小,尾跡長短,不得詳細測候。
下直,居昌府使李章吾,南虞候閔厚基。
金尙魯啓曰,大司憲朴弼周,執義尹鳳九,掌令韓元震,持平閔遇洙在外,掌令沈益聖呈辭,持平李敏坤未署經。今日以監察茶時之意,敢啓。傳曰,知道。
李命坤啓曰,小臣正朝望闕禮習儀,議政府進去,下直。傳曰,知道。
鄭俊一,以都摠府言啓曰,今日入直內三廳武兼禁軍及軍兵等,當爲中日習射,而正朝望闕禮習儀相値,不得爲之之意,敢啓。傳曰,知道。
傳于金尙魯曰,海中進上領來之人,漂流海中,三朔後來,其宜顧恤。其過三朔後領來人,令該曹衣資題給。
金尙魯,以弘文館言啓曰,本館上番久空,事體極爲未安。副修撰金尙迪,旣有特放之命,卽爲牌招,以爲姑陞入直之地,何如?傳曰,允。
又啓曰,副修撰金尙迪牌招事,允下。而闕門已閉,待明朝出牌之意,敢啓。傳曰,知道。
又啓曰,卽者修撰李昌誼,以親病,陳疏徑出。原疏纔已捧入矣,所當直捧禁推傳旨。而此與無端徑出,有異,推考警責,何如?傳曰,允。
又以禮曹言啓曰,禮文內王世子嘉禮親迎時,大門外降輦。而別宮外大門·內大門之間,相距稍遠,故曾前行禮時,皆於內大門外降輦,雖似少違於禮文,而實出於因地形隨便之意。今番行禮時,亦依前例,內大門外降輦行禮之意,敢啓。傳曰,知道。
行吏曹判書李箕鎭疏曰,伏以無狀如臣,謬叨匪據,昏昧之識,不足以甄別臧否,愚樸之性,不足以調適甘辛,一任冥摘,動輒顚錯,注措之間,瑕釁日積,觸處隨事,無往非罪。至於趙重晦事,在臣私心,雖極悚慄,向日筵推,匪怒伊敎,戒勿撕捱,尤荷寬假。臣於是,固不敢爲深引計,果於翌朝,承牌赴政。此亦可見臣本情。而及銓官削職備忘之下也,喉司旣令現告,臣名又入問啓,則臣罪自在應坐之科,遂不敢不逬出城外,恭俟嚴譴。畢竟勘處,止於舊銓堂,而臣獨見漏,實非臣所自意也。臣誠死罪。竊覵聖意,若以金濰輩爲重晦之根本,所以懲礪者,寧寬於此,而欲嚴於彼?苟然者,臣之負犯,愈益深重。臣若幸其苟免,厭然自掩,則不幾歸於放肆無嚴乎?夫金始煒,卽與濰同科者,而臣於入銓之後,連擬於臺垣·騎省之望,事在目下,衆所共覩。如曰重晦之出,由於此輩之檢擧,則臣之罪戾,其視數年前,只一照望者,不啻較重。而在前人則追被削罰,在臣身則仍據銓地,寧有是理哉?微臣廉隅,雖不足言,國家刑章,恐不若是其乖舛也。臣所以徊徨震懍,不敢冒入脩門,職此之故。而今因僚堂疏語,拖及臣身,聖敎特下,至責臣以撕捱何意,仍令申飭入來行公。以臣負慝之蹤,虛辱恩顧,無望趨承,此尤臣惶懼悶蹙,求死不得者也。臣方重感寒疾,失治屢添,身委旅舍,命在晷刻,而急於請譴,未暇及他。惟願聖明,深垂察諒,亟命攸司,將臣罪狀,依他勘斷,使王法無失其輕重,而臣義不至於喪失,公私幸甚。臣無任戰恐祈懇之至。答曰,省疏具悉。其下敎指金濰等也。其撕捱其涉過矣。況今諭之,爲重臣逡巡城外,此豈昔臣之意乎?卿其勿辭,其卽行公。
副司直李日躋疏曰,伏以臣猥膺專對之命,出疆之期,將有日矣。臣父墳山,在於廣州,今此萬里之行,情當告出,法宜請暇。玆敢不避煩猥,仰瀆崇嚴,伏乞聖明,俯賜憐察,照例許由,俾伸情私,千萬幸甚。臣無任怔營懇祝之至。答曰,省疏具悉。卿其依所陳往來焉。
校理韓翼謩疏曰,伏以臣,日前愚妄之罪,可勝言哉?論以典憲,合被重誅。離次席藁,恭竢鈇鉞者,幾浹一望。聖度天大,曲賜涵貸,在囚之僚臣,至蒙特放,欽誦感激,寧有涯極?第臣同罪僥免之實,有不得不仰暴者。臣聞君臣如父子,此非假設之辭,蓋古人實見得此理,故有是語耳。今者父有不平,斥絶其子,不許相接,則爲其子者,決不當坐俟父心之回悟,必將號泣而隨之,期於相見。臣之於君,夫豈異是?向日群情之焦遑憂迫,尙復何言?其特臣等情窮理極,眼前所見,只有此道理。進伏靑蒲,不但有古人之事,引接臥內,抑亦有熙朝之規,遂乃揆諸事理,參以故實,與諸僚相議,進進不已,蓋將隨中官趨入,竟自陷於妄作之科。惟其更互附奏之語,後先追隨之狀,顧安有彼此輕重之別?而畢竟僚臣,獨被勘律之嚴命,臣則自如。言乎法例,宜無是理,慙愧震悚,惟願遄被刑章,而不可得,何敢以僚臣之已被恩宥,有所自恕也?且臣別有萬萬悚恧者。月初臣之在直也,猥上一箚,略效憂愛之忱,顒俟多日,終不賜一字之批而還下。此莫非賤臣忱誠淺薄,未能仰孚之致。臣固以是自罪自訟,而三百年堂箚之體,至臣身而壞損無餘。雖靡向前情勢,只此一事,斷無抗顔於經帷之望。玆於嚴召之下,祗詣闕外,仰暴危懇,徑歸私次,違慢之罪,尤無所逃。伏乞聖明,察臣負犯之不可獨逭於王章,諒臣情地之不可復冒於邇列,亟行鐫削,嚴加勘斷,俾爲人臣無知妄作者之戒,千萬幸甚。臣無任屛營懇祈之至。答曰,省疏具悉。一體撕捱,其涉過矣。旣諭矣,一體下批,中官遺之矣。爾其勿辭,從速察職。
上在昌德宮。停常參·經筵。
初昏及夜一更,彗星見於室宿度內壁宿之西,而星體大如南河大星,尾長一丈六七尺許,色淡赤,指艮方。三更,流星出軫星下,入巽方天際。狀如拳,尾長二三尺許。色赤,光照地。
金尙魯啓曰,大司憲朴弼周,執義尹鳳九,掌令韓元震,持平閔遇洙在外,掌令沈益聖陳疏入啓,持平李敏坤未署經。今日以監察茶時之意,敢啓。傳曰,知道。
又啓曰,都承旨兪健基,右承旨李命坤,左副承旨鄭俊一,右副承旨李喆輔,因掌令沈益聖上疏,纔竝引嫌出去。廳中只有臣尙魯,出納之地,不但不成樣,明日親臨告期時,承旨亦不可不備員。所當竝爲牌招,而拘於廳規,不得請牌,何以爲之?敢稟。傳曰,牌招。
又啓曰,玉堂上下番俱空,事甚未安。校理韓翼謩,疏批已下,卽爲牌招入直,何如?傳曰,允。
以右承旨李命坤,左副承旨鄭俊一,右副承旨李喆輔,兼春秋林象元·黃景源,檢閱吳彦儒·鄭元淳牌不進罷職傳旨,及校理韓翼謩,副校理尹光毅牌不進禁推傳旨,傳于金尙魯曰,竝推考傳旨捧入。
金尙魯啓曰,卽今院中,只有臣尙魯,不但伴直無人,親臨告期,在於明日,承旨亦不可不備員。都承旨兪健基,疏批已下,左承旨李命坤,左副承旨鄭俊一,右副承旨李喆輔,竝有只推之命。所當更請牌招,而拘於廳規,不得請牌,何以爲之?敢稟。傳曰,牌招。
又啓曰,卽者,吏曹郞廳來言,今日爲政事,命下。而判書李箕鎭,參判元景夏,參議尹汲,俱以病不來,不得開政云。判書·參判·參議,竝卽牌招開政,何如?傳曰,允。
又啓曰,今日政新除授承旨,以在京無故人差出,待下批仍卽牌招,何如?傳曰,允。
又啓曰,卽伏見平安兵使曺允成今秋冬等褒貶啓本,則邊將無一人居下,殊無嚴明殿最之意。推考警責,何如?傳曰,允。
有政。吏批,行判書李箕鎭牌不進,參判元景夏牌不進,參議尹汲進,同副承旨金尙魯進。
吏批啓曰,判書李箕鎭,參判元景夏,竝牌招不進,小臣獨政未安,何以爲之?敢稟。傳曰,只出緊任。
金尙魯,以吏批言啓曰,兵曹佐郞趙暾,造紙別提宋能相,懿陵參奉朴春榮,竝除授後,過限未肅拜,依例改差,何如?傳曰,允。
又以吏批言啓曰,新除授長陵參奉沈銶呈狀內,矣身除職時,與本曹正郞尹得載,有姨從兄弟應避之嫌,不可仍冒,斯速入啓處置云。當初誤擬受點,不勝惶恐,旣與銓郞相避,則不可仍置,依例改差,何如?傳曰,允。
又以吏批言啓曰,新除授鏡城判官許錫呈狀內,兩親年至八十,斯速入啓處置云。親年七十,勿敍三百里外,載在法典,依例改差,何如?傳曰,允。
又以吏批言啓曰,新除授奉常正鄭熙普呈狀內,情病俱苦,勢難察任云。依例改差,何如?傳曰,允。
又以吏批言啓曰,年九十婦人,令該曹抄啓封爵事,頃因大臣陳達,已有定式矣。年九十婦人,別單書入之意,敢啓。傳曰,知道。
以尹彙貞爲承旨,李益炡爲大司諫,趙明健爲吏曹佐郞,洪益三爲司書,趙觀彬爲內局提調,韓顯謩爲禮曹參議,尹鳳廷爲端川府使,閔百行爲兼司書,趙文璧爲通津府使,李庭綽爲鍾城府使,柳一相爲靑嚴察訪,金時粲爲副校理,李塤爲注書,兼執義單李裕身,兼掌令洪得厚,兼監察洪重孝減下,成均學正單李重晉,兼春秋十金相福·鄭夏彦·李弘稷·鄭基安·柳謇·李夏宗·閔光遇·成大烈·趙載敏·尹澤休,慈仁縣監沈若魯今加通政,所敎門徒中及第二人,生進十二人加資事承傳。左承旨李命坤,右承旨尹彙貞。
兵批。判書徐宗玉進,參判魚有龍服制,參議權爀病,參知趙榮魯進,同副承旨金尙魯進。
兵批啓曰,慶尙右兵使·公洪水使,今當差出,而擬望之人乏少,水使及守令竝擬,何如?傳曰,允。
金尙魯,以兵批言啓曰,忠翊衛將金乃衍呈狀內,身係軍門,兩處供仕,多有窒礙之端,斯速啓達云,今姑改差,何如?傳曰,允。
又以兵批言啓曰,及第韓宇文,閑良南海明·崔興相·沈鳳九·金麗豪·金有望等,捉得惡虎之功,俱有加資之命,而係是出身閑良,何以爲之?敢稟。傳曰,特爲加資。
以李顯允爲僉知,南重圭爲分五衛將,具德勳·李達元爲都摠經歷,卞至遠爲都摠都事,洪處仁爲訓鍊判官,李漢膺爲訓鍊主簿,成益烈爲部將,宋大昌爲守門將,李徵瑞爲慶尙右兵使,李景琦爲公洪水使,鄭箕命爲公洪兵虞候,李聖臣爲昌洲僉使,金潤九爲忠壯將,李泰俊爲景福假衛將,趙國彬·柳漵·呂必善·李會昌·安允文·洪夏疇·辛致復·朴載河·李濟命·朴淳元·趙儼·趙爲副護軍,李普昱爲副司直,成天柱·具允明爲副司正。
金尙魯,以禮曹言啓曰,王世子嘉禮後,例有謁廟之禮,嬪宮冊禮後,亦有廟見之禮。王世子·嬪宮謁廟之禮,過嘉禮後,依例磨鍊擧行乎?敢稟。傳曰,依爲之。
又以嘉禮都監言啓曰,己未進宴時,內習儀時儀仗奉持,以各司婢充定,多有弊端。臺下儀仗,勿爲擧行,非特今番,凡大禮正日外,內習儀臺下儀仗,勿爲擧行事,下敎矣。今亦依此下敎,臺下儀仗,不爲擧行之意,敢啓。傳曰,知道。
又以義禁府言啓曰,卽接月令醫員鄭斗齊手本,則時囚罪人金相圭,宿患疝症,添劇於月餘處冷之餘,疝氣上衝,中焦隔塞,呼吸不通,時時昏窒,有頃刻垂絶之慮云。自前罪人病勢如此,則有保放救療之規,敢此仰稟。傳曰,依爲之。
又以成均館官員,以同知館事意啓曰,當年條陞補·通讀·四學合製等課試,必趁歲前試取事,新有定式矣。大司成臣李宗白,去月旬後除授,始卽設行,旋因各司廢坐而中止,又自今月念後,仍爲設行。陞補則昨已畢製出榜,而通讀及四學合製,竝設於今日。儒生旣已聚會泮宮,未及開場之前,大司成因臺疏出去,故不得設行。而歲前更無餘日,通讀·合製,則不得已依癸丑定奪,蕩滌之意,敢啓。傳曰,知道。
右議政趙顯命疏曰,伏以臣於日昨,伏承非常隆渥之批,披心敷腹,字字痛切,蓋在臣莫非頂鍼藥石,雖以臣昏蔽無狀,終身銘佩,可幸無罪。臣一讀三欷,但有血淚盈襟。區區去就,姑無論,所宜先入文字,以叩謝萬一,而疾病昏痛,不能自力,今始仰首哀號於慈天旻覆之下焉。臣無父母可以爲孝,無兄弟可以爲友,所以專心移事之地,獨有殿下耳。況臣天賦愚忠,與生俱生,凡可以自效於殿下者,雖湯火鼎鑊,所不敢避,斷斷此心,臣固自信。而第臣氣質之病,過於剛褊,氣動則言不擇發,心激則事多不中,感觸之會,往往徑情而直遂,故其弊爲務勝。又其稍欲自好,喜爲苟難乖崖之行,故其弊爲好名。臣亦自知其爲切己病痛,務欲變化克治,有以仰承殿下前後訓勅之至意,而到今髮已種種,終不能痛加刮磨,殆天所以局之也。以此論議,欲附於義理,而識不足以精察,忱誠雖切於匡格,而語多涉於狂妄,都兪吁咈之地,輒失大臣老成之體。倘非殿下洞察臣長短本末,優容而寬假之,則臣何能全保至此也?雖以近事言之,愚迷妄作,自速罪戾,事過之後,愧悚無窮,若使前代凡辟當此,則必已赫然怒誅臣矣。殿下則不然,雖知臣有許多罪犯,而其愛君欲忠之本心,則未嘗不曲加恕諒。譬若天地閉塞,雷霆震剝,而日月容光之照,洞達於其間,畢竟可指。高穹之褒,遽下於席藁待死之餘。噫,從古人臣,孰無願忠之心哉?所患其君不察耳。臣何幸遭逢聖明,雖罪在必死,而一段孤忠,獨蒙照察,照察之不足,而褒諭之,令翰筆特書,相孚之敎,輝映簡冊,亦可爲千載君臣之勸。人臣得此於君父足矣。雖卽日滅死,臣復何恨?殿下所以知遇臣者,若是隆重,招徠臣者,若是勤懇,而臣則冥頑不思所以變動承膺之計,則眞禽魚之不若也。臣何敢然也?惟是臣前疏所陳本來情地,實非假飾託辭,以欺殿下也。在朝時有所遲待,雖不敢無端提說,然業已出城矣,仍以得遞,以自暴本心,則在臣豈非至幸?而亦可謂不可失之事會也。始則夤緣冒進,中則託故不去,終又鑽入於旣出之後,則擧措郞當,心跡䵝昧,將不得以擧顔於廉恥之塗矣。淹病旅邸,百端思惟。君臣之義,引之於前,而感淚被面,匹夫之諒,掣之於後,而愧汗沾背,憧憧兀兀,夜不能眠。臣之情事,可謂至窮隘矣。伏乞聖慈,曲察臣心,亟遞臣職,使之卽日入城,進參大禮,得以少伸十年延頸之至願焉。臣無任涕泣懇祈之至。傳曰,擧動後,遣承旨敦諭。
副提學尹鳳朝疏曰,伏以臣釁咎之身,旣不可以受薰沐,癃廢之疾,又不可以備驅策。自從水曹之恩遞,歲月已再周,意謂臣屛退實狀,已蒙俯諒,賤陋姓名,宜不復甄錄。而迺者之除命召旨,忽若自天而隕,辱之泥塗者,又何爲也?論思之長,地華而責重,又不啻向者所叨冒。臣始焉驚疑,終又震悚,直欲循墻而不可得也。臣於比年,或有一番職名,輒惹一番唇舌,今日謬恩之下,亦安知無伺後之彈,已如前日乎?臣本疎緩,不欲以恩怨爲絓結,而矧今霜降而水涸,了無當世之念。世或有按劍者,而臣則虛舟也。人或欲更溺之,而臣則死灰也。一時詬詈之言,固何嘗介意?而只是餘波之所射,帶累多人。雖以政曹言之,一擬臣而長官坐罷,再擬臣而亞席被推,每於震撞之際,以臣爲孤注,不料臣之罪累,又足以累於人,乃至此也。雖然,外至之紛紛者,臣旣欲事過而忘之,亦何必追提乎?獨臣危苦之情,廢退已決,二十年來,自守冞堅。今則麋鹿久已安於水草,猿狚不可襲以巾裳,矯揉變改,斷無其望。而兼以水土成祟,死疾纏身,七旬垂及,症形日添,奄奄床簀,飾巾待盡,不復以人理自處者久矣。經幄重任,不宜一日瘝曠,而棄之草莽之中,一任其慢廢,國體損傷,亦甚不細。日夕惶懍,如坐針氊。伏乞聖慈,特諒臣哀懇,將臣職名,亟行鐫改,仍命刊去仕籍,俾臣得於未死之前,屛伏田里,歌頌聖德,卽天地生成之大惠也。臣自叨恩除,今已浹月,而近因國家有大擧措,擧朝震薄,不敢以此時冒入辭免文字,縮伏累旬,第切憂惶。旋伏聞風雷遄改,萬品胥悅,丘壑殘喘,亦與有幸矣。今始力疾草疏,仰干尊嚴,而神思枯落,語無倫脊。臣竊無任悚懼俟命之至。答曰,省疏具悉。卿其勿辭。從速上來察職。
都承旨兪健基疏曰,伏以臣卽伏見掌令沈益聖疏,以大司諫趙迪命,不卽上來,至請譴罷,而有呈單圖遞之語。迪命纔經草土,實病危重,不堪供職之狀,通朝之所知。臣以該房,實循輿議,捧入其單矣。今臺言如此,臣不可晏然於職次,且於喉院譴責之請,亦有所難安者。臣於其時,再次陳疏請譴,皆未蒙賜批。徊徨縮伏,雖不敢仕進,而今此諸院僚徑出引嫌之時,臣何可諉以伊時不在院中,敢爲自恕,獨自仍冒乎?天牌之下,不敢坐違,隨詣闕外,而揆以廉隅,決難冒進。玆敢投章徑歸。伏乞特垂矜察,鐫遞臣職,以謝臺言,俾安微分,千萬幸甚。臣無任屛營祈懇之至。答曰,省疏具悉。其何撕捱?勿辭察職。
黃海監司徐命九疏曰,伏以臣叨守藩任,今已周一朞有餘矣。豈其才可能而然?亦豈是量而後入者?唯其端逢聖世,過蒙知顧。猥以無似之品,屢備器使之列,自然感激之在心,乃敢奔走而爲恭。及夫治事久而了無施措之可觀,費廩多而只爲身計之便宜而已,則臣乃惕然知懼,累有坐久妨賢之憂。加以海山瘴濕,自是不服者所難堪,而自經春夏以來,素患痰嗽之症,顯然增加,有時廢抛公務,本來淺蹇之才力,不病,猶不及人,況病隨而損之耶?自是之後,計上求解之章,而荏苒之間,秋序忽屆,農務告災,災實分啓之政,不容不早爲之地。妄期渴心誠而爲之,强力强疾,迺巡迺審,今幾漸次了勘,只租賦之案未上耳。顧念年事旣如此,災邑亦不少,若不乘此時,早爲自處,則明春賑救之方,實有重誤之慮。玆敢參量道內事宜,備陳公私得失,仰籲於天地父母之前。伏乞察臣懇之非飾,念藩事之爲重,回授可堪,俯遂私願,不勝幸甚。臣無任激切屛營祈懇之至。傳曰,此時不當若是,還爲下送。
掌令韓元震疏曰,伏以臣於今月十六日,伏奉本月初十日承政院成貼有旨,以臣爲司憲府掌令,使之乘馹上來者。臣聞命驚惶,罔知攸措。竊伏念臣以不肖無狀,盜竊虛名,久玷經筵之選,猥在徵召之列,服之不稱,自速罪咎,上勤君父之誨責,下貽當世之僇笑,杜門訟愆,跼蹐靡容,自分明時之永棄,無望天日之復覩矣。不意聖度天大,含垢藏疾,興思墜履之復收,不忍一物之終絶,召命旣降於前,嚴旨復收於後,蕩滌咎釁,使得復比於恒人。此豈臣始望之所及哉?曾未幾何,除命又下,馹召繼至,不惟寬釋其罪,且將進用其身。恩出非常,事曠今古,人臣得此,其將何以報塞也?臣於病伏呻吟之中,忽奉聖旨,不覺蹶然驚起,以首頓地,而繼之以涕泗也。噫,臣本一介微物,百無所能,而重以釁孽,自作難逭,則終身棄斥,自其本分,亦何有可惜也?而聖上之所以優容於臣,眷係於臣者,乃至於此,則臣心感激,死亦無所辭矣。況於爵祿之縻,寵命之加,豈敢有一毫遜避之念哉?顧臣往日之事,追思罪愆,惶悚冞深,終不敢自如。而抑臣區區私義,實有所萬萬慙恧而自悼者。蓋聞春秋之義,莫大於尊王,是乃天經地義,亘古亘今,不可滅息者。國而忘此,則國不爲國矣。人而昧此,則人不爲人矣。東方之始明此義,卽自我聖祖發之,而其贊之於下者,實先正臣宋時烈也。時烈,旣以此義,受託於聖祖,而又以是托之於先正臣權尙夏。一間茅屋之祭,八字傳守之語,卽其事也。而及門之士,蓋莫不聞之矣。臣自少服事尙夏之門,習聞時烈之餘敎,則其於此義,知之宜有深於他人。而憃愚蒙昧之甚,不惟不能持守而扶接之,乃反自陷於背馳師敎,隳壞法門之歸,則臣有何面可顯於世,而復與於士君子之列哉?今臣之所自期者,只在於自廢溝壑,講誦先正之義,庶幾未死之前,或有所聞,則其所以上奉聖上玉成之意,下追師門敎育之恩,無過於此。若使臣貪榮冒祿,不知愧恥,惟以趨走承命爲恭,則是辜負聖上訓諭之丁寧,而永無悔罪遷改之日矣。以聖上天地父母之心,無一物不在其所愛之中者,豈欲其使臣如此哉?此臣所以徊徨縮伏,寧伏違命之誅,而不敢爲進身之計者也。臣又伏聞筵中下敎,以臣之遽擬臺望,特推銓長,雖旋反汗,而臣心惶蹙,一倍增加。方此席藁私次,以竢嚴命,官職去就,又豈敢論哉?伏乞聖慈,特賜憐察,亟寢成命,永刊朝籍,仍治臣前後負犯,以嚴邦憲,以安微分,不勝幸甚。臣無任戰慄俟罪之至。答曰,省疏具悉。往矣何撕捱?其勿辭,上來察職。
修撰李昌誼疏曰,伏以臣於直中,卽接家信,老母素患胸腹之痛,猝添近日輪感,風寒外襲,痰癖中痞,刺痛叫苦,頃刻難忍,喉疼而勺飮不下,氣結而神息亦微,急伻續至,催臣歸護。臣自聞此報,方寸飛越,不能耐住,忙治短章,哀籲於孝理之下,仍卽徑出禁門。伏乞聖慈,俯垂憫憐,曲推錫類之仁,特施褫鞶之恩,俾便救護,以伸人子至情,仍治臣擅離之罪,以肅朝綱,不勝幸甚。臣無任焦迫戰慄之至。答曰,省疏具悉。爾其勿辭護焉。
正言任璞疏曰,伏以臣之老父,宿病沈頓中,自去月二十三日,重添寒感,彌留危劇,今至一朔有餘,晝夜扶將,煎迫罔措。此際忽伏承諫省除命,以此情理,豈有離捨供職之勢?而其時適値上下否隔,中外憂遑,不敢言私,蒼黃出肅,冒犯瀆擾之罪,猥煩召見之請。何幸大諭誕降,義理昭揭,留中文書,一竝判下,區區欣慶之心,曷有其極?臣旣出而行公,所當隨例詣臺,以效其職責。而臣父之病,一味危篤,有加無減,大小便道,乍通而復塞,遍身浮腫,乍縮而旋脹,下腹積聚,乘虛上衝,膈間頑痰,挾熱橫塞,積衰久病之氣,雖無別症,尙難望其支度時日。矧兼此三四危敗之兆,人子至情,片刻難離,此實通朝之所共知而愍惻者。而納徵盛儀,不得不趨參,實出於强抑情私,爲伸攢抃之忱矣。又自再昨,添得暴泄,兩日之內,度數無算,勺水不下,藥物難試,方在頻頻昏絶,頃刻難言之境,煎泣遑遑,情理罔涯。明日告期,何等慶禮,而將無以離違進參,情禮分義,虧缺無餘,惶悚之極,無地自容。玆將懇迫之籲,仰控孝理之下。伏乞聖慈,天地父母,俯賜矜諒,亟許鐫遞臣職,俾得安意救護,以伸至情,仍治臣干瀆之罪,以肅朝綱,千萬至祝。臣無任屛營祈懇之至。答曰,省疏具悉。爾其勿辭護焉。
副修撰金尙迪疏曰,伏以臣狂疎謬妄,自速大何,論其辜犯,萬戮是甘。而聖度天大,曲加涵貸,不惟不加之罪,乃於日前大諭,俯及臣事,而區區本情,照燭無餘。臣奉讀未半,聲淚俱發,雖使瘐死獄中,實無毫分餘憾。而曾未幾何,又蒙特放之命,不知負釁賤臣,何由得此於君父也?回死爲生,轉罪爲榮,感激惶隕,無地自措。在臣義分,固當竭蹶趨承,以伸叩謝之忱,而第臣所被趙重晦之斥,極其非常。其時事實,大僚業已略陳,臣不必呶呶强辨,以益瀆擾之罪。而旣被無限詆侮,則揆以廉義,其不可憑恃寵靈,夤緣冒出也明矣。玆於庚牌之下,謹此隨詣,敢陳難冒之實。伏乞聖慈,俯垂鑑諒,亟遞臣職名,仍勘臣罪戾,以肅朝綱,以安私分,不勝幸甚。臣無任屛營祈懇之至。答曰,省疏具悉。此何足撕捱?爾其勿辭,從速察職。
上在昌德宮。停常參·經筵。
初昏及夜一更,彗星見於室宿度內壁宿之西,而星體大如天狼星,尾長一丈七八尺許,色淡赤,指艮方。
下直,大靜縣監李著。
金尙魯啓曰,備邊司郞廳來言,今日賓廳坐起日次,而告期相値,大臣引入,不得來會云矣,敢啓。傳曰,知道。
又啓曰,大司憲朴弼周,執義尹鳳九,掌令韓元震,持平閔遇洙在外,掌令沈益聖,疏批未下,持平李敏坤未署經。今日以監察茶時之意,敢啓。傳曰,知道。
兪健基啓曰,新除授注書李塤,今日不爲仕進,卽爲牌招,何如?傳曰,允。
又啓曰,兼春秋林象元·黃景源,檢閱吳彦儒·鄭元淳,旣有只推之命,竝卽牌招,何如?傳曰,允。
又啓曰,玉堂上下番俱空,事甚未安。校理韓翼謩,副校理尹光毅,副修撰金尙迪,竝卽牌招,以爲推移入直之地,何如?傳曰,允。
親臨告期罷後,藥房口傳問安。答曰,知道。
尹彙貞啓曰,小臣以外宣醞進去,下直。傳曰,知道。
金尙魯,以戶曹言啓曰,卽接廣興倉所報,則依傳敎,來正月朔祿俸,更爲輸送于領議政金在魯,左議政宋寅明本家及右議政趙顯命西門外所住處。則領議政金在魯以爲,纔已舁疾入城,而未承命之前,不可冒受常祿云。左議政宋寅明以爲,敦召之下,爲參慶禮,雖已入城,而相職有難仍冒,常祿不得領受云。右議政趙顯命以爲,方待譴城外,決不敢冒受常祿云。祿俸俱不領受云,何以爲之?敢稟。傳曰,令倉官竝更爲輸送。
大殿·大王大妃殿·中宮殿·世子宮·賢嬪宮,政院·玉堂過歲單子問安。答曰,知道。
大殿·大王大妃殿·中宮殿,朝廷二品以上·六曹·大司諫過歲單子問安。答曰,知道。
尹彙貞,以弘文館言啓曰,新除授副校理金時粲,時在公洪道洪州地。經筵入番事緊,請斯速乘馹上來事,下諭。本館下番闕直,事體未安。校理李台重,旣已帶職蒙宥,卽爲牌招,以爲姑降入直之地,何如?傳曰,允。
又啓曰,校理李台重牌招事,允下。而闕門垂閉,待明朝出牌之意,敢啓。傳曰,知道。
二十九日巳時,上御宣政殿。殿坐後。承旨·史官·監察·通禮,先四拜後,仍詣仁化門出。行都承旨兪健基,右承旨尹彙貞,同副承旨金尙魯,注書李塤,假注書成天柱,記事官金弘澤,編修官李昌碩。上御仁政殿。親臨告期時,百官興。四拜後,禮曹判書閔應洙所啓,朝見禮儀註一節,大臣之議不一,尙未決定矣。大臣連有故,未及入侍。卽今領左相,雖入庭班,而領相病難上殿。內習儀迫頭,儀註啓下,一時爲急,故臣敢此仰達矣。領相以爲,以統於尊之義言之,大王大妃殿,旣行醴婦之儀,則一日不可再行,中宮殿似不當爲之云。而左相之意,則與領相同。右相則以爲,大王大妃殿,雖以義起行之,而中宮殿,廢應行之節,誠爲未安云。而原任大臣,則與右相意同。蓋親迎時,醴女于房中,父母分東西坐,設嬪席於母之東北南向,朝見時,舅姑亦分東西坐,設嬪席於王妃座之東北南向。此可見斯禮也,實是父母舅姑主之。而大妃殿朝見禮,行於同日,故雖有此掣礙之議,朝見之禮,舅姑爲重,則此禮之中宮殿,闕而不行,似涉欠缺,故右相之意如此。領相則以爲,見舅姑後,翌日有以婦見於尊長之禮,故翌日行大妃殿朝見禮,而中宮殿旣有醴婦之文,故大妃殿亦行斯禮。此皆義起,而分兩日行之,故前則皆無所妨。今則自上兩殿朝見禮,必欲同日行之,此於禮意,亦涉無妨。旣已依聖敎擧行,然則醴婦之禮,一日之內,不可疊行。而禮有統於尊之義,大妃殿旣行,則中宮殿決不可又行。大臣之議,反覆講確,終未得歸一矣。上曰,頃者有下敎矣。領左相意,與予意同,依領左相議,擧行,可也。上曰,醮席何以爲之耶?應洙曰,自前大妃殿醴婦時,設席於座東西向,今亦似當依此爲之矣。上曰,然矣。應洙曰,王妃親迎時儀註,有奠雁於床上,主母撤雁案之文。而世子嘉禮儀,則只曰奠雁,而元無奠於床上之語。謄錄中有奠雁床,且聞自尙方,以自內所出見樣造進云。然則東宮嘉禮,亦當用奠雁床乎?上曰,然矣。應洙曰,然則使主母撤案乎?上曰,依爲之。應洙曰,王妃親迎時,則至內門以後,尙宮前導。故奠雁禮畢後,降階時,尙宮亦前導,而世子嘉禮時,則入內門後,主人前導,揖讓而入。奠雁後,世子降自東階出,而主人將醮女,故不降送。然則其後無引導之人,此一節似闕漏矣。上曰,親迎時乎?應洙曰,親迎時矣。上曰,王妃嘉禮時,尙宮爲之,則依此爲之,可也。應洙曰,此皆五禮儀所無,如此小小節目,不必添入於儀註。內習儀時,直令如是擧行,何如?上曰,依爲之。出擧條金尙魯曰,禮判奏事之際,註書李塤,兼春秋金弘澤,無進伏記事之事,竝推考,何如?上曰,依爲之。出擧條諸臣以次退出。
