上在昌慶宮。停常參·經筵。
都承旨金相稷三度呈辭。入啓。遞差。
大妃殿·大殿·中殿,藥房·政院·玉堂·二品以上·六曹歲謁問安。答曰,知道。
藥房啓曰,歲鑰倏改,殷奠又過。仰惟孝思,益復罔極。伏未審聖體,若何?而大妃殿氣候,亦何如?臣等區區憂慮之至,敢來問安。答曰,罔極,歲鑰哀慕罔極。慈殿氣候一樣矣。
吏曹啓曰,頃日都政命下之後,以本曹凡事未了之意,草記陳稟,仍□□□令本曹方欲以此□□□傳敎,則又有初二日□□□事勢窘迫,末由周旋。蓋前月二十七日無故,欲行褒貶等坐,而其日適値開政,日暮始罷。其後又有國忌,三十日及今初一日,則偶不得開坐。初二日則乃是無故日,而卽今承旨與臺諫三度呈辭,當入於今明日。若有開政之命,則亦當不得開坐。凡都政必經褒貶,褒貶考講等坐,方可定行。明日之前,旣無開坐之勢,旣未及開坐,則都政亦不可徑行越例,事勢決難擧行。初三四日畢行坐起,初五日問議大臣之規,亦不可已,初六日定行,何如?惶恐敢啓。傳曰,知道。
編修官金克謙書啓,臣承命馳往于果川紫霞洞右議政趙泰耉所住處,傳宣聖批。則以爲臣情日益窮,病日益甚,虛帶相職,退屛田里,積罪當譴,久未蒙勘,不避煩瀆,復申籲呼。伏蒙聖上不加之罪,反施恩禮,又命史官,馳臨宣批,十行綸音,委曲懇摯。所以軫念慰藉之意,逈出尋常,矧此安心調攝之諭,尤是體下之至仁,惶感交極,不知死所,第臣顒企之願又失所圖,病裏鬱抑,益復悶塞,此職未解之前,臣心終無可安□□且恐有損於國體,更當披瀝肝血,以冀天地父母之曲賜矜諒云矣,敢啓。傳曰,知道。
京畿監司書目,楊州呈,以知義禁兪集一,楊州呈,以左副承旨李挺周,果川呈,以吏曹參判李光佐病重上去不得事。啓。遞差。
吏曹啓曰,承旨有闕,政事,取稟。
傳曰,政事,明日爲之。
凡疏批未下。已上朝報
備忘記,仁政殿命官專經文臣殿講,居首成均館典籍文德謙,半熟馬一匹賜給。禮曹謄錄
上在慶德宮。停常參·經筵。
下直,渭原郡守尹商逸。
獻納李箕鎭三度呈辭。入啓。遞差。
答都承旨李正臣疏曰,省疏具悉。有疾未參,其何所傷?卿其勿辭,調理察職。
謝恩,左承旨金雲澤。
吏曹啓曰,臺諫有闕,政事,取稟。
傳曰,政事·都政兼行。
判決事洪禹傳上疏再呈。入啓。朝報
有政。吏批,判書宋相琦病不來,參判未差,參議申思喆進。
以金雲澤·趙觀彬爲承旨,黃一夏兼知義禁,蔡膺福爲兵曹正郞,都承旨李正臣,左承旨金雲澤,左副承旨趙觀彬。
吏批啓曰,判書病不來,參判未差,小臣獨政未安,何以爲之?敢稟。傳曰,只出緊任。吏曹謄錄
上在昌慶宮。停常參·經筵。
左副承旨趙觀彬牌不進,罷職傳旨。〈傳曰,〉只推勿罷。
下直,安陰縣監林象台。
謝恩,軍器判官金井熙。
掌令南世珍三度呈辭。入啓。遞差。
大司成趙觀彬辭職上疏。入啓。答曰,省疏具悉。爾其勿辭,調理察職。
謝恩,校理申晳。
都承旨李正臣上疏。大槪,臣於本院長席之任,揣量才分,決難堪承。病狀沈痼,萬無自力供職之望,乞賜遞改,以便公私事。入啓。
副修撰鄭錫五上疏。大槪,圓扉纔脫,召牌繼降,嚴畏分義,不敢坐違。謹此隨詣於禁門之外,而顧臣情勢,轉益危蹙,萬無冒進之理,不得不拜章徑退。乞削臣職,仍治臣前後之罪事。入啓。
右副承旨鄭亨益上疏。大槪,臣於京畿監司李㙫之疏,情勢萬分難安。而昨緣僚員不備,未卽控免,今始露章自列,徑出禁門。乞遞臣職,仍治臣罪,以謝人言事。及修撰洪鉉輔上疏。大槪,頃陳短疏,猥承溫批,顧臣情勢,一味危蹙,屢犯違傲,竟遭置對,論以邦憲,合被誅罰,而曲賜恩重,繼辱召牌。在臣分義,一倍惶蹙,不得不來詣闕外,而臣於館職,已無堪承之望。且頃日憲臣之疏,橫被反詈之辱,其言之無倫,姑置勿論,難安之勢,到此益甚。略暴危悃,乞削臣職,以安微分,以快人心事。入啓。
吏曹啓曰,今此都目大政親政時,本曹堂上·郞廳,不可不備員。在前亦有口傳差出之例,參判有闕之代,似當口傳差出。而曾經銓郞之人,方在違牌坐罷中,合有變通之道,何以爲之?敢稟。傳曰,知道。別單書入。又啓曰,昨日本曹開坼坐起,取見今秋冬等各道褒貶啓本,則固城縣監李之彬,爲慮數遞,姑警度衙。聞慶縣令柳縇,事多不察,宜有施警。咸興判官韓配愈,束下不嚴,太柔宜警,堤川縣監李泰魯,不無民謗,亦稽文報。連山縣監李泰徹,官買訟田,不無疑謗,以題目觀之,則宜置下考,而竝置中考,殊無嚴明殿最之意。慶尙監司趙泰億,忠淸監司趙榮福,咸鏡監司尹憲柱竝推考,五邑守令竝罷黜。延安府使洪重福,上年春夏等居中,秋冬等又爲居中,而春夏等則以江華後營將居中。雖與三等三中,有異,旣居三中,則有難仍存。利城縣監李泰觀,三次居中,而中間一中。雖因赦令蕩滌,十考之三中,在法例,亦難仍置,竝罷黜,何如?傳曰,允。
吏曹口傳政事,吏曹參判沈宅賢,佐郞兪拓基。
副校理申昉牌不進,罷職傳旨。傳曰,只推勿罷。
上在昌慶宮。停常參·經筵。
吏曹啓目,粘連觀此右議政趙泰耉上疏云云,內資寺乃是單提調衙門,不可仍兼是白乎矣,事係大臣,臣曹不敢擅便,上裁敎是白乎旀,摠管乙良,令兵曹稟處,何如?啓依所啓施行。
答都承旨李正臣疏曰,省疏具悉。都政親行之日,知申之任,不容暫曠,卿勿固辭,從速察職。
答右副承旨鄭亨益疏曰,省疏具悉。疏辭,例也。當有公論,爾其勿辭察職。
工曹判書兪命雄辭職上疏。入啓。答曰,省疏具悉。於卿,少無所失,不必介懷。賞典實循舊章,安心領受焉,勿辭行公。
參知李仁復辭職上疏。入啓。答曰,省疏具悉。迎慰之任許遞,爾其勿辭,救護母病。
答判決事洪禹傳疏曰,省疏具悉。今玆賞典,實循舊章,勿辭察職。
答正言金萬胄,修撰洪鉉輔,副修撰鄭錫五疏曰,省疏具悉。爾等勿辭察職。
京畿監司書目,辭職上疏上送事。啓。答曰,省疏具悉。疏辭,令廟堂稟處,卿其勿辭察職。
忠淸監司書目,忠州呈,以護軍鄭澔辭職上疏上送事。啓。答曰,省疏具悉。今玆賞典,實循公議,安心領受,調理上來行公。
謝恩,五衛將蔡德渥,兵曹正郞蔡膺福。
下直,義興縣監鄭湜。
傳曰,前校理兪拓基敍用。
吏曹啓曰,本曹郞廳,昨日已爲口傳差出,而親臨時郞官一人,似當有苟簡之弊。郞官一員,似當更爲口傳差出,而擬望之人,纔又違牌坐罷,無以備望,合有變通之道,何以爲之?敢稟。傳曰,知道。別單書入。
傳曰,前校理申昉敍用。
政院啓曰,吏曹參判沈宅賢,旣因親政,口傳差出。而今日不爲出肅,牌招察任,何如?傳曰,允。
院前啓,請正言趙最壽,削奪官爵,門外黜送事。請還收李鳳徵·㮒·煥·爀·燦等職牒還給之命事。新啓,一自大喪以來,不靖之輩,乘時乖亂,固無所不至,而至於語犯先王憑意惎間。豈有如眞儉之悖妄無倫者乎?噫,丁酉獨對時事,先大王遄卽悔悟,誕下絲綸。兩聖之間,慈孝無隔,擧國含生,至今感頌。爲先王臣子者,其何忍追提此事?而彼眞儉者,以失志慍懟之徒,乃於先陵拓土未乾之日,汲汲投疏。至以入診時發端等語,肆然筆之於書末,得以爲旣曰匡救,則不可謂必無是事。蓋其意始若搆罪大臣,而其歸,則專在於訐揚先朝一時過擧,提醒於今日。又欲因此得間。一反先朝之大小處分,若有一分人心,則何其悖亂之若是耶?若其造意陷人之計,特其細故耳。論其罪犯,所不容誅,而邦憲未加,神人共憤。請承旨李眞儉,姑先削奪官爵,門外黜送。
院前啓,新除授執義趙聖復,時在忠淸道公州地,請斯速乘馹上來事,下諭。答院曰,不允。下諭事,依啓。
吏曹口傳政事,吏曹佐郞申晳。
謝恩,吏曹佐郞申晳。
左副承旨趙觀彬,奉敎呂善長牌不進,罷職傳旨。〈傳曰〉只推勿罷。朝報
上在昌慶宮。停常參·經筵。
謝恩,判決事洪禹傳,禮曹佐郞任德夏。
戶曹參判李德英三度呈辭。入啓。遞差。
注書姜必愼書啓,臣承命馳往于果川紫霞洞右議政趙泰耉所住處,傳宣聖批。則以爲情窮病極,泯伏待罪之中,値玆新元。略效野人獻芹之忱,伏承史官,來宣批旨,寂寥之辭,過蒙奬納,感極愧深,不知所以仰諭。第俟間造朝之敎,竊恐日月之明,猶未盡燭。臣臲卼沈頓之勢,無路轉動而然也。且恨誠懇淺薄,不能上格窮蒼,伏地悶位,求死不得云矣,敢啓。傳曰,知道。
兵曹啓目,粘連觀此右議政趙泰耉上疏,則前帶都摠管,令該曹照例處置亦爲白有臥乎所,摠管乃是宿衛之任。曾前大臣無仍帶之例,似當許遞是白臥乎矣,大臣兼帶,臣曹不敢擅便,上裁,何如?啓依回啓施行。
左副承旨趙觀彬辭職上疏。入啓。遞差。
政院啓曰,親政定在明日,吏曹堂上不可不備員。參判沈宅賢,昨日違牌,尙未出肅,卽爲牌招察任,何如?傳曰,允。
政院啓曰,明日親臨都政時,吏曹堂上不可不備員。參判沈宅賢牌不進,事甚未安,更卽牌招察任,何如?傳曰,允。
吏曹參判沈宅賢再牌不進後上疏。大槪,臣於銓職,斷無復冒之勢。當此親臨大政時,殊無變通差出之意。伏乞亟命鐫改,回授無故之人,以幸公私事。入啓。
刑曹,賊人黃貴才·陳尙武,當日西小門外行刑。啓。
答吏曹參判沈宅賢疏曰,省疏具悉。旣往事不必追嫌,卿其勿辭,宜卽參政。
明日親政時,進修堂殿坐正時,辰初初刻爲之事,下敎。
觀象監,辰時,日有兩珥,未時,太白見於巳地。啓。朝報
上在昌慶宮。停常參·經筵。
政院啓曰,吏曹參判沈宅賢疏批已下,明日待開門牌招參政,何如?傳曰,允。修撰洪鉉輔,副修撰鄭錫五牌不進,罷職傳旨。傳曰,只推勿罷。
右尹李世晟辭職上疏。入啓。答曰,省疏具悉。卿其勿辭,從速察職。
忠淸監司書目,韓山呈,以知事權辭職上疏上送事。啓。答曰,省疏具悉。今玆賞典,實循舊章,卿其安心領受焉,更加調理,上來行公。
咸鏡監司書目,辭職上疏上送事。啓。答曰,省疏具悉。今玆賞典,實遵舊章,卿其安心領受焉。
備邊司啓曰,本司堂上不爲不多,無故行公之員甚少。本司坐起及賓廳次對,累度出令,而輒以堂上不齊,久未擧行,事極未安。吏曹參判沈宅賢,左承旨金雲澤,本司堂上差下,使之察任,何如?傳曰,允。
密陽都正梡,掃墳後入來。
謝恩,都承旨李正臣,司宰主簿尹春敎。
謝恩,吏曹參判沈宅賢。
大司諫兪崇三度呈辭。入啓。遞差。
假注書申致謹服制,代李光溥。朝報。
都目,親政。
吏批,判書宋相琦,參判沈宅賢,參議申思喆,佐郞申晳進。
以沈宅賢爲吏曹參判,兪拓基·申晳爲吏曹佐郞。已上口傳以柳長麟爲造紙別提,李顯相爲禮賓別提,李洙爲密陽府使,申聖夏爲延安府使,趙奎彬爲臨陂縣令,李萬植爲永春縣監,宋徵奎爲杆城郡守,李箕鎭爲延豐縣監,尹誼爲尼山縣監,崔仁垕爲碧潼郡守,李泰祥爲掌苑別提,金命煥爲活人別提,金始鳴爲漢城參軍,韓謇朝爲尙衣直長,李光佐爲戶曹參判,李肇爲禮曹參判,金雲澤爲大司成,南泰徵爲慶源府使,姜碩望爲富寧府使,李鐵徵爲茂山府使,李寅漢爲瓦署直長,李漢謙爲司畜別提,金箕錫爲繕工直長,金相履爲義盈直長,李龜齡爲典獄奉事,尹游爲長興奉事,金宇楫爲堤川縣監,李保命爲淸河縣監,朴聖輯爲禮安縣監,成德涵爲草溪郡守,李義濟爲連山縣監,徐幹世爲海南縣監,李慶錫爲兵曹佐郞,鄭亨晉爲咸興判官,宋來翼爲昌原府使,李聖龍爲禮曹正郞,李奎祥爲宗簿主簿,尹一敎爲禮賓主簿,李命稷爲司圃直長,元夢旭爲軍資直長,崔淑爲掌苑奉事,朴光秀爲敦寧奉事,金弘錫爲固城縣令,黃允垕爲成歡察訪,崔泰齡爲沙斤察訪,李雨臣爲咸陽郡守,鄭墀爲恩津縣監,朴弼彦爲歸厚別提,李䌖爲引儀,洪義人爲宗廟直長,李碩臣爲社稷直長,金聖運爲司圃奉事,徐宗集爲軍資奉事,李淇爲昆陽郡守,柳長獜爲監察,李寅漢爲監察,李泰祥爲義禁都事,沈元浚爲掌樂主簿,李萬赫爲掌苑直長,洪應夢爲濟用直長,鄭潤先爲繕工奉事,洪尙輔爲司饔奉事,金命煥爲義禁都事,尹春敎爲典簿,李䌖爲義禁都事,李溭爲大丘判官,金翰運爲禮曹正郞。日昏姑,停吏批政目
上在昌慶宮。停常參·經筵。
修撰洪鉉輔,副修撰鄭錫五,奉敎呂善長牌不進,罷職傳旨。傳曰,只推勿罷。
政院啓曰,來十一日,文臣殿講日次,取稟。傳曰,依爲之。
兵曹,右邊捕盜大將柳星樞。
吏曹,成均館學諭崔益秀·金遇喆·金道彦·柳升鉉·金夏九,校書副正字洪啓相等爲等如,口傳施行,何如?啓依所啓施行。
昨日親政入侍時,都承旨李正臣所啓,正言趙最壽,旣有罷職之命,罷職傳旨所當捧入,而因有臺啓,尙不捧入。言責重地,閱月久曠,事體未安。不可無變通之道,今日政差出其代之意,分付東銓,何如?傳曰,依爲之。
昨日親政入侍時,孝寧殿春享大祭親行時,承旨不可不備員,同副承旨李眞儉改差事,榻前下敎。
判府事李頤命上疏。大槪,人言罔極,不敢詣闕復命,席藁城外,以俟鈇鉞之誅事。入啓。
禮曹參判李肇上疏。大槪,臣奉使無狀,旣有竣事稽滯之罪。且承宣之疏斥上价,有不敢獨爲晏然者,來伏城外,露章自列,乞治臣罪,以謝人言事。入啓。
修撰洪鉉輔,副修撰鄭錫五,奉敎呂善章牌不進,罷職傳旨。傳曰,只推勿罷。
傳曰,李判府事處,遣史官與之偕來,
兼執義朴聖輅上疏。大槪,臣奉命出疆,今玆還歸,而第於承旨李眞儉疏論中銀貨一款,實有所萬萬駭怖者。徊徨城外,末由隨詣復命,死罪,玆敢席藁私次,露章請譴。伏乞諒察,明賜處分,仍治臣不卽復命之罪,以嚴朝綱事。入啓。
謝恩,左承旨韓重熙,左副承旨金在魯,同副承旨李仁復,兵曹參議洪禹傳。
親政入侍時,以吏·兵批都目政事,更於初十日親臨設行事,榻前下敎。傳曰,都目政事,初十日自外設行事,分付,以孝寧殿春享大祭獻官單子。傳曰,以攝行磨鍊事,分付。朝報。
典籍三單,李台徵·朴性毅·文德謙,承文著作單,睦天壽,行齊平守㰒·齊昌令㯙·齊豐守檡·完昌令柲,以金泰衍爲尙瑞直長,朴孟徵爲禮賓奉事,權熻爲濟用奉事,金世鼎爲鎭海縣監,金世鎭爲泗川縣監,趙必亨爲輸城察訪,黃泰河爲聞慶縣監,朴泰逵爲宗廟令,李顯相爲工曹佐郞,李䌖爲刑曹佐郞,李光普爲兵曹佐郞,尹東卨爲尙瑞副直長,李馨老爲活人別提,宋性源爲司僕主簿,李奎祥爲監察,沈元浚爲義禁都事,金民澤爲副修撰,李重協爲修撰,宋寅明爲省峴察訪,金相稷爲刑曹參判,金寅慶爲廣興副奉事,尹東任爲義禁都事,李日新爲歸厚別提,吉尙義爲引儀,洪敍範爲瓦署別提,李渭爲造紙別提,崔益秀爲昌樂察訪,姜翰周爲南海縣令,鄭齊奎爲海美縣監,韓重熙爲左承旨,金在魯爲左副承旨,李仁復爲同副承旨,承文正字單朴來羽,副正字單李匡輔,校書博士單張斗周,金世鎭靑丹察訪仍任事承傳,朴聖輅爲司諫,張世文爲奉常主簿,崔鎭樞爲沃川郡守,宋性源爲工曹佐郞,李宜祿爲平市令,李德英爲大司諫,蔡膺福爲掌令,沈㙉爲正言,兪拓基爲獻納兼校書校理,崔昌演爲忠勳都事,韓斗一爲禮曹正郞,朴弼彦爲工曹佐郞,尹一敎爲義禁都事,趙鳴謙爲判決事。姑停
備邊司啓曰,慶尙右兵使柳就章,以身病累度呈狀矣。聞就章素有水土之病,自前秋以後,症情添劇,戎務未免廢弛云。邊閫重地,不可虛帶,慶尙右兵使柳就章改差,何如?傳曰,允。備局謄錄
上在昌慶宮。停常參·經筵。
謝恩,監察柳長麟·李寅漢·李奎祥。
副修撰鄭錫五上疏。大槪,臣母方在嶺邑,宿疾添劇,委頓綿綴,飮啖全廢。遠外聞信,一倍驚遑,私情煎急,不容暫掩,慈敢留疏控籲,徑出都門。乞削臣罪,仍治臣擅自下鄕之罪,以嚴邦憲,以伸至情事。以大祭齋戒留政院,假注書李光溥偕來,代尹光天。
藥房啓曰,春寒尙酷,伏未審夜來,聖體,若何?連日親臨開政,竟夕酬應之餘,不瑕有傷損之節耶?昨伏見下政院之傳敎,則有春享大祭時,初獻官磨鍊以入之命。此必因聖候欠安,而有此攝行之敎,已不勝其憂慮,而大妃殿氣候,亦何如?醫官之未得入診,亦已久矣。今日臣與諸醫入侍,詳察症候爲宜。故敢來問安,竝此仰稟。答曰,知道。慈殿氣候一樣,而予則曾有醫官所知之疾,近有脚部酸痛之症,而不至大段,勿爲入診。
政院啓曰,憲府多官,或在外,或未下批,或未肅拜,無一行公之員,連日監察茶時,事甚未安。除在外未下批人員外,未肅拜人員,竝卽牌招察任,何如?傳曰,允。
藥房口傳啓曰,伏承下批,以近有脚部酸痛之症爲敎。伏不勝驚慮之至。入侍之請,雖未蒙允,醫官則不可不卽爲入診,詳察聖候,故復此仰稟。答曰,不至大段,醫官追後相見矣。
謝恩,持平魚有龍·李廷熽。
傳曰,史官五員待命,騎馬十二匹立之,大祭所內摘奸。
答判府事李頤命疏曰,省疏具悉卿懇。得見幹馬准請之報,指日待卿之造朝矣。意慮之外,巽章遽至,愕然之極,罔知攸思,更何多誥?志述事及李眞儉之爽實,予深洞知,而斟酌置之。且卿以體國之誠,寬大之量,不必介懷。卿其安心勿辭,斯速入城復命。仍傳曰,偕來史官傳諭。
答禮曹參判李肇疏曰,省疏具悉。已諭於李判府事疏批矣。卿其勿辭,入城復命。答司果朴聖輅疏曰,省疏具悉。已諭於李判府事疏批矣,爾其勿辭,入來復命。
告訃副使李肇,書狀官朴聖輅入來,謝恩,禮曹參判李肇,司諫朴聖輅。
修撰洪鉉輔,奉敎呂善長牌不進,罷職傳旨。傳曰,只推勿罷。
上在昌慶宮。停常參·經筵。
下直,慶州府尹李壽尙,平康縣監任鼎元。
春享大祭罷後,大妃殿·大殿·中殿,藥房·政院·玉堂·二品以上·六曹問安。答曰,罔極。
藥房啓曰,日月易邁,春享大祭,倏焉已過。伏惟孝思罔極,益何堪靡逮之痛耶?伏未審夜來,慈殿氣候,何如?而聖體調攝,亦復如何?脚部酸疼之症,其有減歇之勢乎?昨日啓辭批答,以曾有醫官素知之疾爲敎,而凡病患久則變動矣。醫官之未入診,已閱三朔,則卽今症候之如何?醫官有難揣知。且脚部酸疼之候,雖不至大段,旣有不安之節,則其在愼疾之道,亦不可不趁卽入診,議定當進之藥。今日臣與諸醫入診,詳察症候宜當,不勝憂慮,敢來問安,竝此仰稟。答曰,知道。居諸易邁,春享已過,靡及之痛,益復罔極,慈殿氣候一樣矣。予則脚部酸痛之候,漸有差減之勢矣。勿爲入診。
假注書李光溥書啓,臣承命馳往于敦義門外判府事李頤命所住處,傳宣聖諭。則以爲臣身滯異域,魂遊舁轂,不自意生入國門。伏蒙天地父母骨肉之恩,得保首領,而不能詣闕復命,瀝血陳章,冀蒙鈇鉞之誅,卽者史官承命與之偕來。臣驚惶感結,血淚被面。人臣被此惡名,不可容息於覆載之間。其何敢晏然抗顔,禁庭入拜之理乎?五情潰亂,神識昏迷,不能盡暴血忱。稍俟小定,當以文字,更請嚴誅,明命之下,不能復命,顧此罪戾,尤爲萬殞。伏地涕泣,不知所達云矣,敢啓。傳曰,知道。又書啓,臣敬奉聖批,傳諭于判府事李頤命。則以爲史官旣傳偕來之命,聖批又宣溫諄之諭,以臣滓穢無狀,何以得此?奉讀未半,涕泗交下。顧臣衷情抑塞,求死不得,跼天蹴地,終不敢與价貳復命,隨史官趨造,萬殞之罪,實無所逃云矣。臣旣承偕來之命,姑爲仍留之意,敢啓。傳曰,知道。遣承旨敦諭,與之偕來,史官則卽還。
平安監司·義州府尹書目,勅使牌文今月初二日出來事。
修撰洪鉉輔,奉敎呂善長牌不進,罷職傳旨。傳曰,只推勿罷。
觀象監,夜二更,月犯乖星。啓。
義禁府啓曰,卽接月令醫員朴俊手本,則時囚罪人金弘祉年今八十之人,重觸風寒,膈上頑痰,遇寒添劇,時時膈塞。多灌藥物,僅僅得蘇,而元氣日漸澌盡,方在奄奄之中云。自前罪人病勢如此,則有保放救療之規,敢此仰稟。傳曰,依爲之。
上在昌慶宮。停常參·經筵。
副修撰鄭錫五留院上疏。入啓。答曰,省疏具悉。爾其勿辭,往護母病。
司直金錫衍辭職上疏。入啓。答曰,省疏具悉。卿之一疾彌留,訖未痊可,予深慮念,疏陳戎政,非今創開也。今中軍替行,未爲不可。卿其安心勿辭,調理行公。仍傳曰,遣御醫看病。
司直申銓辭職上疏。入啓。答曰,省疏具悉。已諭於前疏之批矣。勿以固辭,安心調理行公。
大妃殿·大殿·中殿,藥房·政院·玉堂問安。答曰,知道。
藥房啓曰,昨日批旨,以脚部酸痛之氣,漸有差減之勢爲敎,其爲慶幸,曷勝仰達?伏未審夜來,慈殿氣候,何如?聖候調攝,亦何如?脚部酸痛之候,益有差勝之勢乎?憂慮未弛,敢來問安。答曰,知道。慈殿氣候一樣,予則脚部酸痛之候,猶未快減矣。勿爲問安。
吏曹,館伴兪命雄,迎接都監堂上閔鎭遠,郞廳八,朴乃貞·徐宗厦·尹基慶·閔應洙·鄭震卨·宋性原·崔昌演·金翰運。
右副承旨鄭亨益書啓,臣承命馳往于敦義門外判府事李頤命所住處,傳宣敦諭。則史官相守數日,承宣又來傳諭,十行恩言,慰勉勤摯,有非滓穢賤臣,所敢承當,擎讀未終,血淚被面。臣萬里歸來,因山已訖,離違禁庭,亦已半年。犬馬之誠,豈欲遲回城外,不卽復命?而顧臣所被人言,實是覆載間難容之罪。何敢徒恃寵靈,徑入修門,以增縱肆之誅哉?百爾思量,終不得承命,萬死之外,更無所達,倉卒仰復,不盡血悃,當以文字,更請嚴誅云,而無意承命,臣旣承偕來之命,姑爲仍留之意,敢啓。傳曰,知道。
禮曹啓曰,卽接成均館郞廳所報,則今正月初七日儒生上旬輪次,大提學李觀命方在呈告中,大司成金雲澤未肅拜,旣於限內,不得爲之。今月內無故日退行之意,當爲頉稟。而同知領事權尙游未肅拜,李宜顯赴京時無行公堂上,本曹依例頉稟云矣,敢啓。傳曰,知道。奉敎呂善長,牌不進,罷職傳旨。只推勿罷。
謝恩,兼春秋李慶錫。
政院啓曰,明日文臣殿講時,命官何大臣進去乎?敢稟。傳曰,趙判府事進去。
修撰洪鉉輔牌不進,罷職傳旨。〈傳曰,〉只推勿罷。朝報
以沈洙爲禮賓別提,金時夏爲典牲主簿,金時佐爲司僕主簿,金致謙爲掌樂主簿,李絿爲宗簿主簿,朴泰謙爲氷庫別提,任適爲掌苑別提,崔昌億爲司僕主簿,李碩臣爲司䆃主簿,金道洽爲司宰主簿,徐行遠爲活人別提,沈宗賢爲禮賓主簿,閔鎭綱爲歸厚別提,洪受謙爲宗廟令,徐文溥爲歸厚別提,李潗爲戶曹佐郞,李庭輯爲禮曹佐郞,沈珙爲兵曹正郞,成任爲左通禮,兼春秋單李慶錫,兼西學敎授兪拓基,兼南學敎授申昉,李漢謙爲義禁都事,申昉爲校理,李頤命爲禁義都提調,權爲內資提調,安相朝爲社稷直長,洪遠度爲掌樂直長,權瑢爲氷庫別檢,兪彦哲爲司饔奉事,金愼行爲繕工假監役,尹世顯爲司宰僉正,朴弼彦爲刑曹佐郞,權譍爲引儀,徐文溥爲軍資主簿,沈宗賢爲司評,權壽鳳爲南海縣令,成均博士單徐琛,兼博士單李時栽,柳尙徽爲長興直長,兪業基爲廣興奉事,李昌普爲司饔奉事,申世雄爲司藝,朴端錫爲監察,宋炳普爲軍器主簿,李義鎭爲繕工監役,李絿爲工曹佐郞,李德邵爲刑曹正郞,尹世恒爲司畜別提,安壽鼎爲歸厚別提,金壽煃爲禮賓主簿,宋文相爲童蒙敎官,趙斗壽爲內侍敎官,閔昌洙·李道鎭爲童蒙敎官,李弘溥爲假引儀,兼養賢主簿單文德謙,奉常參奉單李星彩,白時輝爲內資奉事,洪潝爲濬源殿參奉,金相垕爲長寧殿參奉,魚史彬爲順陵參奉,宋後謙爲濬源殿參奉,李蓍明爲穆陵參奉,李明會爲順陵參奉,尹在重爲翼陵參奉,金始熺爲敬陵參奉,李秀輔爲獻陵參奉,李顯道爲長陵參奉,柳儼爲光陵參奉,李益炯爲寧陵參奉,申鈛爲貞陵參奉,沈寶賢爲永禧殿參奉,洪得壽爲光陵參奉,李山老爲長陵參奉,尹潚爲敬寧殿參奉,趙尙綱爲崇陵參奉,玄尙璧爲獻陵參奉,洪禹諧爲繕工假監役,金道洽爲宗簿主簿,權聖揆爲瓦署別提,梁聖時·李道瞻爲典籍,洪禹傳爲兵曹參議。已上因傳敎,自外設行。
明日文臣殿講時考官二,閔鎭遠·沈宅賢,參考官四,趙鳴鳳·趙尙絅·金濟謙·李聖龍。朝報
上在昌慶宮。停常參·經筵。
謝恩,禁府都事李泰祥·尹一敎·金命煥·李漢謙·沈元俊,草溪郡守成德涵,訓鍊主簿梁益標·金昌赫·李慶晉·李莞,判官金宗元,僉正李舜佐,多慶浦萬戶權信建,東里僉使吳遂雄,承文副正字李匡輔,兵曹佐郞李光普,尙瑞直長金泰衍,慶基殿參奉李德龜,廣興奉事徐宗集,都摠都事李以咸,兼引儀尹寯,碧潼郡守崔仁垕,宣傳官鄭震輔·申慶流,安興僉使鄭文彬,鎭海縣監金世鼎,校書博士張斗周,牛峴僉使金信長,別害僉使張碩權,宣傳官任爾元,輸城察訪趙必亨,蛇渡僉使洪以源,奉常主簿張世文,尼山縣監尹誼淸河縣監李保命光陽縣監洪禹機張縣監金葵,五衛將張格,僉知李聖時,默毛浦萬戶崔益輕,禮曹正郞李聖龍,都摠都事成命錫·李益祥,經歷柳善基·鄭舜命,都事權聖徵,高山里僉使安厚萬,宣傳官許璘·申濬·李相彙,漢城參軍金始鳴,長興奉事尹,宗廟直長洪義人,典籍文德謙,禮賓主簿金壽煃,奉事朴孟徵,都摠經歷禹弘采·趙彦昱,昌原府使宋來翼,固城縣監金弘錫,玉浦萬戶金憲說,防踏僉使金尙,宣傳官鄭震輔,濟用直長洪應夢,都摠都事金潝,梨津萬戶周尙仁,瓦署別檢權應規,海南縣監徐幹世,延豐縣監李箕鎭,利城縣監朴旻榟,荏子島僉使金益傳,恩津縣監鄭墀,義盈直長金相履,訓鍊僉正崔濟伯,沙斤察訪崔泰㱓,昆陽郡守李淇,都摠都事韓啓朝,訓鍊副正趙國彬,尙衣直長韓謇朝,工曹佐郞宋性原,掌樂主簿金致謙,德津僉使任時華,司圃直長李命徵,柔原僉使金滿弘,鹿島萬戶李德昌,鎭海縣監金世鼎,富寧府使姜碩望,忠勳都事崔昌演,中樞都事李世晃。
政院啓曰,監試·覆試期日已迫,陞補監製之積滯者,不可不趁其前擧行,大司成金雲澤,卽爲牌招察任,何如?傳曰,允。
大司成金雲澤牌不進後上疏。大槪,新授籌司之任,揣量才分,決難承當,且臣眼病添劇,不能開睫,許多課製,萬無及期設行之勢,乞賜諒察,將臣本兼兩任,亟賜遞改,以幸公私事。入啓。
判府事李頤命上疏。大槪,更伸煎迫之懇,乞命召還承宣,仍命有司,治臣慢命之罪,嚴覈臣所被人言虛實,以存國體,收還山陵賞典,軍門提擧之命,以安微分事。入啓。
工曹判書兪命雄上疏。大槪,賤疾彌留,陳章控籲,而喉司不諒,循例退却,虛帶職名,如添一病玆於意外,又差館伴之任,而顧臣病勢,日就危劇,實有朝夕凜凜之慮。日昨魂殿祭班,大庭起居之列,亦不得自力趨參,則尙何有奔走供職之望哉?目今都監,多有急時擧行之事,亦不可不趁卽變通,必多窘急之患。伏乞先遞臣館職之任,俾免公私狼狽,仍治臣闕禮之罪,以安微分事。入啓。
備忘記,文臣殿講時典籍文德謙,半熟馬一匹賜給。
判決事趙鳴謙上疏。大槪,臣於都監之恩典,旣難濫受。今於隷院之新除,亦難堪承。況自客歲,重患寒疾,出入鬼關,殆浹一朔。卽今咳喘甚劇,晝夜叫苦,委頓床簀,作一僵尸。以此病狀,旬月之內,萬無復起爲人之望。玆敢仰籲,乞賜明察,亟收資級,仍遞臣職名,以重賞典,以便調息事。入啓。
奉敎呂善長,禮曹佐郞任徵夏,文臣殿講時,稱病不進,依承傳罷職。
校理申昉,修撰李重協·洪鉉輔牌不進,罷職傳旨。傳曰,只推勿罷。
觀象監,辰時,日暈兩珥,巳時·午時,日暈。啓。朝報
迎接都監啓曰,臣鎭遠,今日與郞廳會同,開坐於南別宮,檢察迎勅諸事,而館伴兪命雄,以主管之人,方在江外,事多苟簡,似當有別爲,下諭,催促上來,令廟堂急速稟處,何如?答曰,允。備局謄錄
迎接都監啓曰,卽見遠接使趙道彬狀啓,則大通官三人,次通官二人竝五人出來,曾所未有之事。額外大通官一人,以何例接待事,請令都監稟處矣。取考癸巳年謄錄,則大通官三人出來,而其時都監啓辭內,洪二哥渠以大通官自處,而降爲次通官減其禮單求請,則其在接待之道,不無難處之端,仍以大通官待之事,允下矣。今亦依此擧行之意,分付京外,何如?傳曰,允。
又啓曰,啓下郞廳八員外,不足郞廳五員,依例加出,別單書入之意,敢啓。傳曰,知道。以上迎接都監謄錄
上在昌慶宮。停常參·經筵。
謝恩,僉知金命錫,杆城郡守宋徵奎,永春縣監李萬植,省峴察訪宋寅明,加背梁萬戶李時望,延安府使申聖夏,禮安縣監朴聖輯,軍資直長元夢旭,監察李日新,堤川縣監金宇揖,敦寧奉事朴光秀,昌樂察訪崔益秀,楊口萬戶金尙炫,幕嶺萬戶朴時琓,柒浦萬戶沈萬煜,活人別提徐行遠,南桃萬戶池昌元,敬陵參奉金始熺,成歡察訪黃允垕,五衛將吳夢星,成均博士徐琛,典籍梁聖時·李道瞻,軍資主簿宋炳普,禮曹佐郞金翰運·李廷輯,部將朴斗明·李泰崇·李宜泰·金時震·徐必慶,司饔奉事沈鳳儀·李昌普,慶尙左水虞候張宇澤,長興直長柳尙輝,典獄奉事李萬器,美錢僉使田萬積,北虞候朴昌悌,社稷直長安相朝,掌苑直長李萬赫,呂島萬戶朴泓,中樞都事南正夏,訓鍊副正元弼揆,僉正尹慶周,判官朴世雄,主簿崔震華·安湜·鄭道完·金道洪·洪禹九·申弘祚,監察朴世錫,造紙別提李渭,護軍趙泰彬,繕工直長金箕錫,宗廟令洪受濂,連山縣監李學濟,黃海兵虞候閔昌基,瓦署別提洪敍範,成均博士李時載,臨陂縣監趙奎彬,刑曹正郞李德郁,歸厚別提閔鎭綱,義盈奉事兪彦哲,軍資奉事兪億基,奉常參奉李星彩,南海縣監權壽鳳,司畜別提尹世恒,聞慶縣監黃泰河,宣傳官李思周,泗川縣監李碩輔,宣傳官金潗,宗簿主簿金道潝,司宰僉正尹世顯,寧陵參奉李彦炯。
下直,碧潼郡守崔仁垕,河陽縣監鄭致。
大司諫李德英上疏。大槪,病伏垂死之中,遽叩新命,驚惶罔措。顧此薇院長席,地望自別,非臣庸陋,所可堪承,且臣宿患,日就危篤,源委已痼,藥餌無效,奄奄床席,若將殞絶。言責重地,不容久曠,玆敢仰籲,伏乞聖慈,俯垂矜諒,亟許遞改,以重官方,以延殘喘事。
注書徐宗伋呈辭,代假注書李憙。
校理申昉·李重協,修撰洪鉉輔牌不進,罷職傳旨。傳曰,只推勿罷。
禮曹,增廣初試,進士鄕·漢城試初試八月十八日,生員初試八月二十日,文武科初試九月初四日,雜科初試九月十三日,進士覆試十月初四日,生員覆試十月初二日,文武科放榜十月十二日,文武科覆試十月二十一日,殿試十一月初二日,放榜十一月初八日,雜科覆試十一月初,放榜十一月二十日推擇。啓。
謝恩,刑曹佐郞李潗·朴承彦,歸厚別提安壽鼎,訓鍊主簿朴泰新,判官河涉,咸陽郡守李遇新,典籍尹春敎,平市令李宜祿,忠淸兵虞候洪敍一,工曹佐郞李球,禮曹正郞韓斗一,司僕主簿崔昌億,穆陵參奉李蓍明,司僕主簿李時佐,工曹佐郞李顯相。
下直,麻田郡守朴守義。
觀象監,未時申時,日有兩珥,酉時,日暈兩珥,暈上有冠,色皆內赤外靑。啓。已上朝報
禮曹啓曰,勅使若以頒詔出來,則迎詔翌日,自前有仁政殿權停之例。頒敎之擧,應行節目,依前例預爲磨鍊擧行,何如?傳曰,允。禮曹謄錄
義禁府啓曰,卽接月令醫員李齊昉手本,則時囚罪人張文翼,素患瘀血之症,久處冷地,益復凝結,胸膈牽疼,遍身寒戰,時時嘔吐,食飮全廢。罪人鄭思良,素患疝氣,五六日前,復爲發作,時時上衝,昏窒不省之中,又觸風寒,痰嗽喘急,胸膈痞塞,達夜苦痛云。自前罪人病勢如此,則有保放救療之規,敢此仰稟。傳曰,依爲之。
又啓曰,以全羅前監司狀啓,刑曹粘目,寶城前郡守尹世禎·朴大梓·朴性儉等,移本府處置事,允下矣。尹世禎旣已身死勿論,朴大梓今方待命,卽爲拿囚,而朴性儉時在京畿廣州地本家云。依例發遣府羅將拿來,何如?傳曰,允。禁府謄錄
迎接都監啓曰,取考乙卯謄錄,則弔祭時祭物熟設處所,排設於昌慶宮內兵曹矣。今亦依此擧行事,分付,何如?傳曰,允。迎接都監謄錄
上在昌慶宮。停常參·經筵。
吏曹口傳政事,祥原郡守李相晟。
軍器僉正李尙絢,今月初八日永寧殿春享大祭內摘奸時,以捧俎官,無緣不進,依承傳罷職。
答工曹判書兪命雄疏曰,省疏具悉。卿其勿辭行公。
政院啓曰,勅使時西路守令支待,一時爲急,而新除授祥原郡守李相晟,未及署經,在前勅行時,西邑守令,有除署經發送之例,何以爲之?敢稟。傳曰,除署經,給馬發送。
祥原郡守李相晟,謝恩後仍爲下直。
吏曹口傳政事,兼春秋朴長潤。
謝恩,兼春秋朴長潤。
校理申昉,修撰李重協·洪鉉輔牌不進,罷職傳旨。傳曰,只推勿罷。
觀象監,未時,太白見於己地。啓。
迎接都監啓曰,取考謄錄,則己丑·己亥·甲寅·己巳弔祭勅使時,以勿設儺禮之意,分付儐臣,直爲言及通官,不爲設行矣。今亦以此意遠接使移文,何如?傳曰,允。
又啓曰,今此勅使致祭時,祭物物目器數,依乙卯年謄錄,別單書入,以此分付各該司,使之措備以待,官員則宴享色郞廳及奉常寺官員,專掌次知,而都監郞廳往來看檢之意,敢啓。傳曰,知道。迎接都監謄錄
上在昌慶宮。停常參·經筵。
謝恩,司評沈宗賢,永禧殿參奉沈寶賢,光陵參奉洪得壽,典獄參奉李龜齡,左通禮成任,翼陵參奉尹在重,順陵參奉魚史彬,訓鍊僉正白五采,判官柳以鎭。
答判決事趙鳴謙疏曰,省疏具悉。今玆賞典,實循舊章,爾其勿辭,調理察職。
答大司成金雲澤疏曰,省疏具悉。卿其勿辭,從速察職。
知事沈檀辭職上疏。入啓。答曰,省疏具悉。卿其勿辭行公。
答大司諫李德英疏曰,省疏具悉。卿其勿辭,調理察職。
政院啓曰,監試·覆試前,泮中課製,多有擧行之事。大司成金雲澤疏批已下,卽爲牌招察任,何如?傳曰,允。
謝恩,大司成金雲澤。
備忘記,先朝御製開刊時,校正廳堂上吏曹判書宋相琦,禮曹判書李觀命,各熟馬一匹,郞廳校理金濟謙,司果兪拓基·金民澤,監印官博士韓選基,各半熟馬一匹賜給。
備忌記,御製開刊時,書寫官護軍李義芳·李春芳,折衝李春華,東班職除授,助役寫字官護軍鄭萬興,上弦弓一張賜給。次知唱準司勇姜尙節·鄭海成·李碩老·宋世熙,竝令本衙門高品付祿。其餘員役工匠等,令該曹米布從優磨鍊題給。備忘記,先朝御製跋文製述官大提學李觀命,半熟馬一匹,校理申晳,兒馬一匹賜給。
持平魚有龍上疏。大槪,母病轉益苦劇,危頓床席,氣息綿綴,人子情理,實無離側供仕之望,而言責重地,不宜瘝曠。玆敢疾聲哀籲於孝理之下,伏乞俯賜諒察,亟許遞改,以伸至情。兼附區區所懷,以備裁察事,以國忌齋戒,留政院。
校理申昉,修撰李重協·洪鉉輔牌不進,罷職傳旨。〈傳曰,〉只推勿罷。已上朝報
迎接都監啓曰,取考甲寅謄錄,則彼中所送匹段等物,勅使若齎入闕庭,則自上有親受之例,故自中路直送都監之意,其時遠接使言及通官輩,依此擧行矣。今亦以此意,分付儐臣,何如?傳曰,允。禮曹謄錄
迎接都監啓曰,取考甲寅·辛酉·甲子·己巳·壬午謄錄,則其時弔祭勅使入京之日,直詣闕內,故祭文置於仁政殿東階上,勅使還出後,移置於殿內,禮曹郞廳及別差守直官二員守直,而祭日禮曹郞廳自闕中奉詣祭所矣。今亦依前例,禮曹郞廳及守直官,令該曹疾爲差出之意,分付,何如?傳曰,允。迎接都監謄錄
上在昌慶宮。停常參·經筵。
謝恩,光陵參奉柳儼,長寧殿參奉金相垕,西部參奉安重謙,五衛將趙重周,司䆃主簿李碩臣,戶曹佐郞李潗,軍資主簿徐必溥,慶尙左兵使鄭壽松。
下直,多慶浦萬戶權信建。
謝恩,內資奉事白時輝。
望祭罷後,大妃殿·大殿·中殿,藥房·政院·玉堂·二品以上·六曹問安。答曰,罔極。
藥房啓曰,時序迭遷,望奠奄過,伏想聖孝哀慕之痛,益復罔極。雪後日氣陰冷,伏未審此時,慈殿氣候,何如?而聖候調攝,亦復如何?今初十日下本院之批,以脚部酸痛之症,猶未快感爲敎矣。伊後日字稍多,卽今症候,已盡康復乎?臣伏不勝憂慮,敢來問安。
判尹李弘述,禮曹判書李觀命三度呈辭。入啓。傳曰,還出給。
答刑曹參判金相稷疏曰,省疏具悉。疏辭令該曹稟處。
政院啓曰,今日賓廳日次,兩司當爲入侍,而或在外,或陳疏受由,或上疏及呈辭入啓,或未署經,或未肅拜,或呈辭,無一入侍之員。除在外·陳疏受由·上疏呈辭入啓·未署經外,未肅拜呈辭人員,竝卽牌招察任,何如?傳曰,允。
備邊司啓曰,今日賓廳次對,本司堂上進參者,只有二員,事極未安。除呈告受由及實病人外,竝卽牌招,以爲備員開坐之地,何如?傳曰,允。
傳曰,大臣·備局堂上引見。
謝恩,掌令蔡膺福。
校理申昉上疏。大槪,有罪未勘,徒辱恩召,情窮理迫,求死不得。玆敢隨牌來詣闕外,而顧此踪地,實無抗顔復入之望,拜章陳懇,自外徑退。伏乞聖慈,俯賜哀憐,亟許遞改,仍治臣前後負犯,使朝綱肅而私分安,不勝幸甚事。入啓。
今日引見時,黃海兵使柳星樞仍任,忠淸水使申光夏,慶源府使南泰徵,竝次次仍存事,榻前定奪。館伴工曹判書兪命雄推考,卽爲牌招察任事,榻前下敎。
答藥房曰,知道。時序已邁,望奠奄過,益復罔極。慈殿氣候一樣,予則脚部酸痛之候,幾臻差愈矣。
正言沈㙉,修撰洪鉉輔·李重協牌不進,罷職傳旨。傳曰,只推勿罷。
觀象監,未時,太白現於己地。啓。朝報
戶曹判書閔鎭遠所啓,去勅之貪婪,前古所無。稱以渠將皇帝無前特恩而出來,憑藉求索,作挐操縱,罔有紀極,事勢有難一一防塞,參酌應副,而計其所費,則恰滿兩勅之需,臣等至今不勝憤痛矣。且聞今勅之貪慾,比前勅尤甚云。徵求之弊,必將有倍,而去勅則雖以特恩憑藉,今勅則己亥乙卯屢經弔祭之勅,旣有接待之前例,決不可一從其言。凡干接待之事,乙卯謄錄外,不可有加之意,分付遠接使,使彼人預知此意,不得作弊,何如?上曰,依爲之。
左議政李健命所啓,今此謝恩使行期,旣已擇定矣。當初送使,只因別勅一事,而今番勅行,又以冊封·頒諡·致祭三件事出來,則謝恩使齎去文書,宜各申謝意,預爲分付于承文院,使之撰出,宜矣。且告訃使時所進方物,皇帝特命減除云。此事亦當別爲陳謝,而考見槐院謄錄,則癸巳年以此等謝恩,有只陳表文,而勿陳方物之咨矣。今亦依此擧行,何如?上曰,依爲之。又所啓,此乃咸鏡監司尹憲柱狀啓也。道內還上各穀,依朝令分等捧上,而卽今未納之民,擧皆渙散。至於咸興,雖入於稍實,數三面之與三·甲接境處,爲尤甚,故今方設賑,實無畢捧之勢,稟旨停止事,縷縷陳請矣。大抵前年北關,通同失稔,而三·甲便成赤地,民皆流散,方欲設賑,則還上之未捧,勢所固然,況今歲色已飜,雖欲督捧,有不可得。勿論稍實·之次·尤甚,一倂停捧,而待本道捧未捧狀啓,考其勤慢而處之,何如?上曰,依爲之。
大司成金雲澤所啓,臣有區區愚見,敢此仰陳。農者天下之大本,而聖王所重也。是以先朝,每於歲首,特下備忘,勸諭八路,殿下代理之後,亦嘗累下申飭之令矣。卽今方春,東作不遠,正當別諭之時,而臣有所懷,何敢不達?臣前後奉命,遍見諸道形勢,屢當耕穫之時,農事利病,略有所聞見,則大抵移秧之害於農,多矣。移秧之法,始自南土,漸至畿內,兩西或爲之,其所以爲害,不可勝言,然,移秧之法,若或逢年,則事半功倍,故民今爲之。今雖欲一切禁之,固有所難,而若其有水根處,則從便移秧,而其高燥處,欲爲移秧者,隨時摘奸,佃夫及里任等,一體治罪,則庶可免因此失農之患矣。且念農民,雖欲力作,而種資不贍,器械未備,多有失時廢農之歎。若令各其隣里,或相借貸,推移資用,保無愆期之患,則必有益於勸農之道,而其中如有强悍不相助者,隨現治罪,亦似可矣。以此,申飭於諸道守令,使之各別勸諭。且屠牛之禁,朝家前後,申飭至嚴,而人不畏法,犯者滋多,城內宰殺,不少懲戢,外方屠販,尤爲狼藉。雖以許屠諸處,如開城·江都·平壤等地言之,一日所屠,或不下十餘首,摠以計之,則一處一年之所屠,殆至於萬餘頭矣。殺生之無節如此,極爲未安,而其爲農家之害,當復如何哉?京外私屠,各別嚴禁,營門許屠,參酌定數,而凡係勸農之事,竝令廟堂更爲講定,分付諸道,何如?上曰,依爲之。備局謄錄
義禁府啓曰,以刑曹啓目,全羅左道敬差官副司果鄭必寧,移本府處置事,允下矣。鄭必寧自全羅道,時未上來云,依例發遣府羅將拿來,何如?傳曰,允。禁府謄錄
大臣·備局堂上引見時,左議政李健命所啓,卽者迎接都監,以館伴兪命雄下諭催促事,草記允下,而兪命雄非在鄕,時在江上云,別無下諭之事矣。館伴之任,甚爲緊重,必須逐日赴坐,然後都監凡事,可以酬應,而兪命雄差出已久,陳疏承批之後,尙不察任,事體未安,推考,何如?上曰,推考,可也。閔鎭遠曰,推考後,更令政院牌招,何如?上曰,依爲之。鎭遠曰,勅行入京日字,禮曹以今月二十八日推擇,知委於儐臣矣。勅行若於今月十四五日間越江,則以路程記計之,二十八日入京,不早不晩,而近來勅行,或有疾馳越站之時,若然則恐有前期入京之弊,故二十八日以前吉日,更問於日官,則自二十二日至二十七日,連有大段拘忌云。勅行雖有越站,善爲開諭,使不得輕先入京事,遠接使處,分付,何如?上曰,依爲之。迎接都監謄錄
上在昌慶宮。停常參·經筵。
兵曹,右邊捕盜大將李森。
禮曹,大司諫李德英,當日卒逝。啓。
謝恩,知事沈檀,獻陵參奉李秀輔,司饔奉事洪尙輔,判決事趙鳴謙,尙瑞副直長尹泰卨,貞陵參奉申鈛,濬源殿參奉宋後謙。
下直,所己萬戶全峙興。
昨日引見時,司諫朴聖輅所啓,臣情病俱苦,尋單請急,萬不獲已。卽者召牌儼臨,怵分畏義,不敢坐違,謹此趨承,而第於本院削黜李眞儉之啓,有不敢當涉之嫌。蓋其疏中,盛論今番使行,請得銀貨一款,語甚駭怖,臣於前疏,略有所不暴者,道臣以其被斥之人,決不可參涉於請罪之啓。旣不得參涉,則亦何可仍冒於臺次乎?請命遞斥臣職。上曰,勿辭。退待勿論。
掌令蔡膺福所啓,請前承旨金一鏡罷職不敍,當日仕進承旨,竝罷職不敍,前承旨任守幹罷職不敍,前承旨柳重茂削奪官爵,門外黜送,還收罪人李鳳徵·㮒·煥·爀·燦等職牒還給之命。上曰,勿煩。前啓,前郡守李世馨依律勘斷事,金吾稟處間姑停。
政院啓曰,司諫朴聖輅引避退待,已至經宿,而大司諫李德英昨夕卒逝,其代未差,獻納兪拓基呈辭,入啓,正言金萬胄呈辭,沈㙉未肅拜,尙未處置。呈告人員,卽爲牌招,以爲處置之地,何如?傳曰,允。
吏曹判書宋相琦上疏。大槪,三告加由之命,出於格外,愕然驚惶,罔知攸處。顧臣限滿當遞之外,疾病危惡,實無復起之望,冒死哀籲,冀賜鐫改,使得就閑調息,以畢餘命事。入啓。
正言金萬胄啓曰,臣以老病之人,虛帶職名,已至一朔,日尋長單,見阻喉司,屛伏私次,一味惶蹙。今以僚臺處置,召牌下降,不敢坐違,僅此來詣,而第臣頃於李眞儉事,以姑先削黜,有所論啓,追聞物議,厥罪旣深,擬律太輕,姑先二字,又非臺例,人言喧騰,大加非斥云,臣不勝瞿然之至。夫眞儉一疏,極其陰憯,與行·潝輩,表裏相應,欲售眩惑。論其禍心,實合投畀,姑先從輕,亦不害爲審愼之道,故臣以此爲請,旣曰姑先,則其不但止此之意,可以知矣。纔發一啓,輒招物論,其何可一刻仍冒,而今方自處之不暇,何敢是非於處置之間乎?請命遞斥臣職。答曰,勿辭,退待物論。
校理金濟謙上疏。大槪,冒陳病狀,乞蒙恩遞事。入啓。答曰,省疏具悉。爾其勿辭,調理察職。
答校理申昉疏曰,省疏具悉。爾勿固辭,從速察職。
吏曹啓曰,臺諫有闕,政事,取稟。
禮曹判書李觀命上疏。大槪,賤疾危篤,決無供職之望,辭單還給之命,出於意外,惶隕抑塞,罔知攸措。乞蒙恩遞,以尋生路,兼陳危悃,冀收賜馬之典,以安微分事。入啓。
傳曰,政事,明日爲之。
副提學洪致中牌不進。朝報
義禁府啓曰,前鳳山郡守李世馨,依律勘斷事,金吾稟處間姑停。禁府謄錄
上在昌慶宮。停常參·經筵。
下直,梨津萬戶周尙仁。
謝恩,副摠管李泰馣,司藝申世雄,活人別提李蓍老。
獻納兪拓基三度呈辭。入啓。遞差。
府前啓,請前承旨金一鏡罷職不敍,當日仕進承旨,竝命罷職不敍,前承旨任守幹罷職不敍,前承旨柳重茂削奪官爵,門外黜送事,請勿留難,更加三思,還收李鳳徵·㮒·煥·爀·燦等職牒還給之命事。新啓,捕盜之任,責任甚重,其不可徒循資級而驟陞也,明矣。新除授捕盜大將李森,纔授畿府,厚招物議,彈墨未乾,遽爾內遷,除目之下,物情爲駭。莫重將任,不可畀諸如此之人。請捕盜大將李森改正。初仕之職,是守令階梯,則不可不擇差,而新除授濬源殿參奉宋後謙,人地素輕,才行俱乏,貞陵參奉申鈛,平生牟利,鄕鄰唾鄙,濫通仕路,爲駭物情。請新除授濬源殿參奉宋後謙,貞陵參奉申鈛,竝命汰去。引嫌而退,旣有嫌礙,不可參涉,擬律太輕,見非公議,揆以臺體,勢難仍在。請司諫朴聖輅,正言金萬胄,竝命遞差。
今月十五日引見時,左議政李健命所啓,故相臣南〈九萬〉,曾在先朝,久居相位,眷注甚隆,及其喪逝之後,適有事故,權窆於東郊,今始經營歸葬舊山,而家本淸寒,近又旁落,凡干葬需,無以措備云。自前朝家於大臣遷窆時,有役軍及葬需題給之規矣。其在朝家軫念舊臣之道,宜有參酌題給之道,故敢達。上曰,依爲之。左副承旨金在魯所啓,今此親臨大政,實是希有之盛擧。在前親政之後,注書二員及尙瑞院官員二員,有陞出六品之例矣。今番則第三日政事,不爲親臨,亦無所下敎,故流來故事,未免爲欠闕之歎。此與仰請特恩有異,敢此仰稟矣。上曰,一體陞六,可也。
兵曹判書崔錫恒上疏。大槪,臣之一出,只爲郊外擧動,侍衛闕員,繼而有親政之敎,黽勉供職,猥遇大政。本非因仍盤礴之計,而三度加由之命,出於常格之外,愕然失圖,罔知攸措。且臣夜深還歸之路,重觸風寒,目眩頭疼,渾身如束,旬月之內,萬無復起爲人之望,乞遞臣本職及兼帶金吾之任,以幸公私事。入啓。
校理申昉牌不進,罷職傳旨。傳曰,只推勿罷。
謝恩,兼春秋韓斗一。
答吏曹判書宋相琦,兵曹判書崔錫恒疏曰,省疏具悉。卿其安心勿辭,調理行公
答禮曹判書李觀命疎曰,省疏具悉。今此賞典,實循舊章,卿其安心領受,勿辭,調理行公。
京畿監司書目,果川呈,以戶曹參判李光佐辭職上疏上送事。啓。答曰,省疏具悉。卿其勿辭,從速察職。又書目,廣州呈,以修撰金民澤辭職上疏上送事。啓。答曰,省疏具悉。爾其勿辭,從速上來察職。
答府曰,不允。處置事,依啓。朝報
有政。吏批,判書宋相琦陳疏入啓,參判沈宅賢進,參議申思喆病不進。
祥原郡守李相晟,兼春秋單朴長潤。已上口傳以趙尙絅爲大司諫,朴萬普爲司成,權賮爲禮曹佐郞,申晳爲獻納,兼春秋單韓斗一,兼校書正字單李星彩。
吏批啓曰,判書陳疏入啓,參議病不來,小臣獨政未安,何以爲之?敢稟。傳曰,仍爲之。吏批謄錄
上在昌慶宮。停常參·經筵。
下直,慶基殿參奉李徵龜,南桃萬戶池昌元。
謝恩,僉知朴澄,校書正字李星彩。
都承旨李正臣三度呈辭。入啓。遞差。
府前啓,請前承旨金一鏡罷職不敍,當日仕進承旨,竝罷職不敍,前承旨任守幹罷職不敍,前承旨韓重茂削奪官爵,門外黜送,還收李鳳徵·㮒·煥·爀·燦等職牒還授事。捕盜大將李森改定事。初仕之職,乃守令階梯,則不可不擇差,而新除授璿源殿參奉宋後謙,人望素輕,才行無聞,貞陵參奉申鈛,本無名稱,且乏雅藝,除目一播,觀聽俱駭。請璿源殿參奉宋後謙,貞陵參奉申鈛,竝汰去。
吏曹啓曰,承旨及臺諫有闕,政事,取稟。傳曰,再明日爲之。
答府曰,不允。末端事,依啓。朝報
兵曹啓曰,都監保米,與他有別,乃是侍衛軍兵逐朔放料之資,故曾前各道,或有相換之請,未嘗輕許,而元數本來不敷,又因災減,所捧太縮,方患難繼之中,纔因忠淸監司狀啓,湖西各邑庚子條保米一千三百餘石,許令留賑,其代以賑廳米劃給事,自備局覆啓蒙允矣。以米換米,雖似無妨,賑廳移轉之穀,推移劃給之際,不但有放料愆期之患,米品亦甚麤劣,莫如軍餉之精白,則軍兵呼冤,勢所必至。本道賑政,雖曰爲急,親兵糧餉,亦不可不念,都監保米則勿爲換用,使之趁速上納之意,分付,何如?傳曰,允。兵曹謄錄
兵曹口傳政事,司直兪拓基。
校理申昉牌不進,依承傳罷職。朝報
上在昌慶宮。停常參·經筵。
下直,靑嶺察訪金雲龜。
謝恩,兼西學校授兪拓基,司成朴萬益,長陵參奉李顯道,承文著作睦天壽。
下直,柒浦萬戶沈萬雄。
政院啓曰,吏曹判書宋相琦,兵曹判書崔錫恒,三度加由之後陳疏,亦已批下,而尙不出仕,竝卽牌招察任,何如?傳曰,允。
副摠管韓配夏三度呈辭。入啓。遞差。
判尹李弘述辭職上疏。入啓。答曰,省疏具悉。卿之所患如此,深用慮念。卿其安心勿辭,調理行公。仍傳曰,遣御醫看病。
京畿監司書目,廣州呈,以參知李眞望辭職上疏上送事。啓。答曰,省疏具悉。今玆賞典,實循舊章,爾其勿辭,救護母病。
大司諫趙尙絅上疏。大槪,薇院長席,決非如臣庸碌,所可濫竿,自顧歉愧,人謂斯何?反復思惟,萬無冒進之勢。且臣父病,三朔沈掩之中,添得別症,晝夜苦劇,情理煎迫,決難離側。玆敢疾聲呼籲,伏乞聖明,亟遞臣職,以重官方,以伸至情事。入啓。答曰,省疏具悉。爾其勿辭,救護父母。
觀象監,夜自三更至五更,月暈。啓。朝報
備邊司啓辭,會寧開市,旣已完畢,令承文院撰出回咨,別定禁軍,下送于義州府,使之傳給鳳凰城將處,以爲入送北京之地,何如?答曰,允。備局謄錄
義禁府啓曰,卽接月令醫員李齊手本,則保放罪人李世馨病勢,今已向差云。還囚之意,敢啓。傳曰,知道。禁府謄錄
上在昌慶宮。停常參·經筵。
謝恩,知敦寧李徵龜,獻納申晳,濬源殿參奉洪潝,副摠管李漢珪。下直,彌助項僉使李行通,幕嶺萬戶朴時瑗,鹿島萬戶李重昌,加背梁萬戶李時望,越松萬戶鄭二綱,荏子島僉使金益傳,阿吾地萬戶黃復淸,楊下萬戶金鼎華,永登萬戶金泰銅,防踏僉使金尙。
政院啓曰,武科庭試初試試官,今日當爲差出,而兵曹判書崔錫恒,昨日違牌,不爲出仕,更卽牌招,以爲差出試官之地,何如?傳曰,允。又啓曰,吏曹郞廳來言,今日爲政事,命下,而判書宋相琦,參判沈宅賢,參議申思喆,俱以病不來,不得開政云。判書宋相琦,參判沈宅賢,參議申思喆,竝卽牌招,以爲開政之地,何如?傳曰,允。
政院啓曰,明日武科庭試初試兩所監試官,兩司四員,當爲進參,而憲府則大司憲李喜朝,執義趙聖復,掌令洪龍祚,俱在外,持平魚有龍陳疏,時未承批,李廷熽未署經,只有掌令蔡膺福,他無推移進參之員,勢當變通,何以爲之?敢稟。傳曰,在外掌令改差。
獻納申晳啓曰,臣之頃忝是任也,以趙最壽引嫌,不敢就職,終至違牌坐罷矣。曾未幾何,復有此新除,臣感激恩私,不得不冒昧出肅,而本院又有李眞儉削黜之命。夫眞儉所陳一條,卽新錄事也。臣以錄中之人,不當參涉於此啓,難冒之勢,比前有加,何敢一刻蹲仍於職次乎?請命遞斥臣職。答曰,勿辭。退待物論。
吏曹判書宋相琦,牌不進後上疏。大槪,臣之情勢難安之外,病狀日漸危惡,召牌之下,末由趨承,惶殞罔措,更申血懇,冀蒙鐫改,仍命收還濫賞,以重賞典事。入啓。
傳曰,前校理申昉·李重協·洪鉉輔竝敍用。
吏曹參議申思喆牌不進,罷職傳旨。傳曰,只推勿罷。
政院啓曰,新除授掌令金墰,今方在外云。明日武科庭試初試監試官,無以推移,合有變通之道,何以爲之?敢稟。傳曰,改差。前望單子入之。前望單子入之,朴弼正落點。
注書姜必愼呈辭,代假注書李匡輔。
政院啓曰,明日武科初試兩所監試官,憲府二員,當爲進參,而新除授掌令朴弼正,纔已出牌,則在外,大司憲李喜朝,執義趙聖復,皆在外,持平魚有龍,疏批未下,李廷熽未署經,承牌來詣者,只是掌令蔡膺福,無以推移,合有變通之道,何以爲之?敢稟。傳曰,執義改差。又啓曰,執義改差事,命下矣。政官卽爲牌招,開政差出,何如?傳曰,允。
校理申昉,修撰李德壽·金民澤,牌不進,罷職傳旨,傳曰,只推勿罷。
觀象監,申時,日暈右珥。夜四更五更,月暈,迴木星。啓。朝報
有政。吏批,判書宋相琦牌不進,參判沈宅賢進,參議申思喆牌不進。
以黃一夏爲都承旨,李重協爲司諫,李聖龍爲正言,金墰爲掌令,申昉爲副校理,李德壽爲修撰,趙觀彬爲工曹參議,姜必愼·徐宗伋爲典籍,金泰衍爲司宰主簿,成均博士單李春輝。傳曰,掌令金墰改差,前望單子入之。入之,以朴弼正爲掌令。吏曹謄錄
兵曹判書崔錫恒身病出仕。朝報
吏批啓曰,判書·參議竝牌不進,小臣獨政未安,何以爲之?敢稟。傳曰,仍爲之。又啓曰,玉堂闕員,今當差出,而擬望之人乏少,外任竝擬,何如?傳曰,允。又啓曰,因弘文館草記,闕員差出事,命下矣。玉堂出入之人,多在違牌坐罷中,無以推移備擬。合有變通之道,何以爲之?敢稟。傳曰,別單書入。吏曹謄錄
上在昌慶宮。停常參·經筵。
謝恩,正言李聖龍,典牲主簿金時發,大丘判官李俊,典籍徐宗伋,禮曹佐郞權賮。
下直,咸昌縣監尹東普,成歡察訪黃允垕,赤梁僉使申澄。
右尹李世晟三度呈辭。入啓。遞差。
謝恩,執義朴聖輅。
答吏曹判書宋相琦疏曰,省疏具悉。前後賞典,寔遵舊例,卿其安心勿辭,,調理行公。
玉堂箚子。大槪,請獻納申晳出仕事。入啓。答曰,依啓。
修撰李德壽上疏。大槪,遞館職而旋授,月僅再易,違召命而靳罷,情益窮蹙。玆敢匍匐於九閽之下,更輸哀籲之辭,懇乞亟降明旨,削臣姓名於館錄中,仍治前後違慢之罪,使名路淸而朝綱肅事。入啓。答曰,省疏具悉。爾其勿辭,從速察職。
都承旨黃一夏上疏。大槪,臣於病伏垂死中,忽聞銀臺新除,驚惶感激。宜卽趨承,而顧此知申之職,決非衰病者,所可堪承。玆敢仰籲,亟許遞改,使私分粗安事。入啓。答曰,省疏具悉。卿其勿辭,從速察職。
吏曹啓曰,臺諫有闕,政事,取稟。傳曰,明日爲之。
校理申昉,修撰金民澤,牌不進,罷職傳旨。傳曰,只推勿辭。
忠淸監司書目,燕岐縣監洪鳳祚,身病危重,實無察任之望,不得已罷黜事。
觀象監,辰時,日有右珥。未時,日暈,太白見於巳地。啓。朝報
有政。吏批,判書宋相琦陳疏入啓,參判沈宅賢進,參議申思喆牌不進。
以朴聖輅爲執義。吏曹謄錄
吏曹參議申思喆,正言沈㙉牌不進,依承傳罷職。
落點,武一所試官三,李尙·李綱·李夏禎。參試官三,申世雄·元弼揆·李廷彬。二所試官三,張漢相·李奎成·申命仁。參試官三,吳守經·李思周·河涉。監試官一所,李聖龍·蔡應福,二所,李重協·朴聖輅。
去秋冬等褒貶,大靜縣監金世華中。朝報
吏批啓曰,判書陳疏入啓,參議牌招不進,小臣獨政未安,何以爲之?敢稟。傳曰,仍爲之。吏曹謄錄
上在昌慶宮。停常參·經筵。
下直,唐浦萬戶洪禹錫。
謝恩,典籍姜必愼,氷庫別提朴泰謙,麟山僉使李東寬,司宰主簿金泰衍。
忠淸監司書目,公州呈,以執義趙聖復辭職上疏上送事。啓。答曰,省疏具悉。縷縷進言之誠,溢於言表,予深嘉尙,可不留心而服膺?議事,令廟堂審確稟處焉。爾其勿辭,從速上來察職。又書目,忠州呈,以掌令洪龍祚辭職上疏上送事。啓。答曰,省疏具悉。爾其勿辭,從速察職。
政院啓曰,卽者吏曹郞廳來言,今日爲政事,命下,而判書宋相琦陳疏受由,參判沈宅賢陳疏,參議未差,不得開政云。參判沈宅賢卽爲牌招開政,何如?傳曰,允。
副提學洪致中三度呈辭。入啓。遞差。
政院啓曰,吏曹參判沈宅賢,牌不進,推考傳旨,今方捧入,而開政命之後,不卽擧行,事甚未安,更爲牌招察任,何如?傳曰,允。
副校理申昉,修撰李德壽,牌不進,罷職傳旨。傳曰,只推勿罷。
政院啓曰,吏曹參判沈宅賢,再牌不進,推考傳旨,今方捧入,所當更請牌招,而一日三牌,有傷事體,何以爲之?敢稟。傳曰,明日牌招。
觀象監,未時申時,日暈兩珥,暈上有冠。夜五更,月暈,迴木星。啓。朝報
義禁府啓曰,時囚罪人徐萬昌,以其父歸葬事,啓稟給由矣。今聞已過葬事云,還囚之意,敢啓。傳曰,知道。禁府謄錄
上在昌慶宮。停常參·經筵。
謝恩,戶曹參議李世瑾,長陵參奉李山老,尙書直長尹東卨。
政院啓曰,日昨兩司諸臺,以武科監試官齊會時,新除授許多守令,皆以署經,而其中禮安縣監朴聖輯,以憲府有相避,只行諫院署經。本縣係是被災尤甚之邑,不可不催促赴任,而在前已行一司署經,則亦有變通發送之例,何以爲之?敢稟。傳曰,依爲之。
掌令朴弼正上疏。大槪,昨自松楸,今始入城,而忽聞有新命,驚惶震惕,措躬無地,而至於前望單子還入之命,竊有所慨然者,敢陳愚見,仰請收還。伏乞聖明,亟賜處分,使臺閣重而國體尊事。入啓。答曰,省疏具悉。前單還入之命,出於科事急時之致。事之至此,則不可不變通,有何違於格例乎?爾其勿辭,從速察職。
副校理申昉,修撰李德壽·金民澤,牌不進,罷職傳旨,傳曰,只推勿罷。
觀象監,卯時,日暈左珥。自辰時至申時,日暈。啓。朝報
有政。吏批,判書宋相琦陳疏受由,參判沈宅賢進,參議未差。以金槹爲正言,李正臣爲刑曹參判,李縡爲右尹,洪致中兼同義禁,李庭輯爲禮曹正郞,李秀賢爲敦寧判官,崔尙震爲燕岐縣監,尹東卨爲尙瑞直長,姜世胤爲注書,奉常奉事單朴泰彙。吏曹謄錄
注書姜世胤牌不進,依承傳罷職。
武二所試官李奎成病,代李汝玉改落點。朝報
義禁府啓曰,卽接月令醫員趙宋基手本,則保放罪人崔齊恒病勢,今已向差云,還囚之意,敢啓。傳曰,知道。禁府謄錄
上在昌慶宮。停常參·經筵。
下直,德浦僉使林時華。
謝恩,引儀權譍。
校理申昉,修撰金民澤,牌不進,罷職傳旨。傳曰,只推勿罷。朝報
備邊司啓辭,卽因平壤迎慰使徐命淵狀啓,勅行出來遲速,有難預料,陪奉御帖,姑爲還歸,待改牌文出來,更爲馳來事,令廟堂稟處矣。勅使旣自山海關召還,則其出來遲速,姑未的知,而遠接使問禮官及各處迎慰使曠日留住,當此西路凋弊之日,各邑支供之弊,誠爲不貲,而第所謂應行三件事俱急,冊封使帶去云云,則稱慶頒赦,宜在歲首,各處奉命之臣,今若撤還,則往來之際,徒增弊端。其所率人馬,一倂放送,今姑仍留,似爲得宜,以此急速分付於兩西道臣,何如?答曰,允。備局謄錄
上在昌慶宮。停常參·經筵。
下直,東里僉使吳遂雄,平薪僉使金德龜。
謝恩,李泰馣,禮賓別提沈洙,順陵參奉李明會,禮曹參議黃龜河。
都承旨黃一夏三度呈辭。入啓。遞差。
戶曹啓曰,卽接廣興倉所報,則來二月朔頒祿次,倉官進去于敦義門外判府事李頤命所住處,請受祿牌則以爲,方在待罪中,祿牌不爲出給云。係是大臣祿俸,何以爲之?敢稟。傳曰,令倉官輸送。
政院啓曰,大司憲李喜朝在外,執義朴聖輅,掌令蔡膺福,武科一二所監試官分進,掌令朴弼正未肅拜呈辭,持平魚有龍上疏入啓,李廷熽未署經。連日監察茶時,事甚未安,除在外及應頉外,掌令朴弼正,卽爲牌招察任,何如?傳曰,允。
京畿監司書目,果川呈,以右議政趙泰耉上疏上送事。啓。答曰,省疏具悉卿懇。已諭至意於前疏之批矣,卿又引疾,連章丐免,若是其邁邁耶?此無非平日情志未孚之致,益用慚恧,無以可諭。雖日呈十章,斷不可允許,卿其須體懃懇之意,安心勿辭,益加善攝,幡然造朝,以副孤之至望。仍傳曰,遣史官傳諭。
掌令朴弼正謝恩後啓曰,臣於新除之下,情理窮蹙,敢陳格例,仰請收還,及承批旨,誨諭丁寧,至以使之至此,不可不變通爲敎,又令臣從速察職。臣奉讀未半,感汗交中。噫,臣雖愚迷,粗知分義,煩讀宸聽,豈肯樂爲哉?雖以格外之除,不可冒受也。前單還入之命,雖有可據之例,至於臺職之前望除拜,實自臣身而創始,臣之難冒者一也。本府請寢㮒·煥等職牒還給之啓,臣所首發,而同罪者漏落,曾以此引避見遞,則到今臺啓追發之後,難安之端,轉加一層,臣之難冒者二也。頃日勅行之冒夜疾馳,雖未知其間委折,而臣於其時,適忝言地,以遠接使之旣不得挽回,又不能趁卽馳啓,請推蒙允矣,卽見重臣疏本,則張皇臚列,盛加非斥,竝與譯舌而救解之,實是臣意慮之外,而第疏中越站高陽,自是前例云爾,則登啓語中,前所未有四字,未免爲差爽之歸,臣之難冒者三也。召牌之下,不敢不趨詣,而臣之嫌不可出者三,以此以彼,何敢一刻冒據於臺次乎?請命遞斥臣職。答曰,勿辭,退待物論。
正言金槹上疏。大槪,臣於新除之下,宜卽趨承,而向者李眞儉之疏,已難晏然,冒陳病狀,冀蒙鐫改事。入啓。
校理申昉,修撰金民澤,牌不進,罷職傳旨。傳曰,只推勿罷。
吏曹啓曰,承旨有闕,政事,取稟。傳曰,明日爲之。
答正言金槹疏曰,省疏具悉。疏槪予已知之,何必深嫌?爾其勿辭,從速察職。朝報
上在昌慶宮。停常參·經筵。
下直,黔毛浦萬戶崔昌軫,群山僉使李後裕,呂島萬戶朴泳。
謝恩,工曹參判洪致中。
政院啓曰,吏曹郞廳來言,今日爲政事,命下,而判書宋相琦,參判沈宅賢,俱以病不來,參議未差,不得開政云。判書·參判,竝卽牌招開政,何如?傳曰,允。
玉堂箚子。大槪,請掌令朴弼正遞差事。入啓。答曰。依啓。
謝恩,正言金槹。
修撰李德壽三度呈辭。入啓。遞差。
刑曹參判李正臣辭職上疏。入啓。答曰,省疏具悉。旣往之事,不必追提,下款事已諭於前疏之批矣。臺言不足爲嫌,卿其勿辭察職。
戶曹啓曰,依傳敎來二月朔祿俸,令倉官輸送于判府事李頤命所住處則以爲,人言罔極,不敢復命,方俟罪城外。廩祿輸送之命,極爲惶感,而終不敢祗受云,不爲領受,何以爲之?敢稟。傳曰,令倉官更爲輸送。
傳曰,召對爲之。
傳曰,召對停。
副校理申昉,修撰金民澤,牌不進,罷職傳旨。傳曰,只推勿罷。朝報
有政。吏批,判書宋相琦牌招不進,參判沈宅賢進,參議未差。
以李肇爲都承旨,金墰爲掌令,姜必愼爲禮曹佐郞,尹盛績爲尙瑞副直長,尹光益爲注書,兼學正單朴泰彙。吏曹謄錄
吏曹啓曰,前縣監李耘好呈狀內,矣身名字中耘字,連姓呼之,則音韻有所不安於心者,今以敏好改名,以此入啓施行云。依例令藝文館給帖,何如?傳曰,允。
上在昌慶宮。停常參·經筵。
下直,柔院僉使金滿泓。
謝恩,工曹參議趙觀彬,掌苑奉事崔淑。
刑曹判書李晩成三度呈辭。入啓。遞差。
假注書李匡輔書啓,臣承命馳往于果川紫霞洞右議政趙泰耉所住處,傳宣聖批則以爲,臣於病伏中,瀝血懇祈,日夕顒企,拱手而俟命。伏承史官臨宣聖批,辭旨之隆,愈益勤摯,莊誦恩言,涕血交流。第此負席之喘,危苦之辭,終又不見憐於天地之仁,父母之慈,當遞未遞,久帶虛銜,徒紆恩禮,實妨國事,含恩知罪,感極懼深,抑鬱悶急,求死不得,只自泯伏而俟罪云矣。臣於承命傳諭之路,行到果川縣不遠之地,則有一喪人,乘駿騎,又有一武人,隨後而來,豪奴悍僕七八人,羅擁前後,臣之前導呵噤,傳言史官傳諭之行,則喪人及武人,似下旋騎,當前掠過。臣送數三官隷,使之捉來其所帶奴子,則其兩人揮鞭疾馳,仍縱其所率,捽曳亂打,毁裂衣笠。臣極爲駭然,探問其誰某,則喪人,卽前大將張鵬翼,武人,則或謂其所率地師云。今日國綱,雖曰凌夷,奉命之行,偃然等齊,無嚴極矣,而況渠以縗麻之身,自同平人,當路呵喝,捽行官隷,擧措悖妄,行者莫不爲駭。蔑視王人之罪,揆以事體,固不當置之。臣亦有罷軟辱命之罪,極爲惶恐,敢稟。傳曰,知道。此兩人所爲,殊極無據,囚禁科罪。
戶曹啓曰,依傳敎來二月朔祿俸,令倉官更爲輸送于判府事李頤命所住處則以爲,再承輸送廩祿之命,惶感罔措,而方在席藁待罪中,終不敢祗受,屢違嚴命,罪尤萬死云,又不領受,何以爲之?敢稟。傳曰,更令倉官輸送。
左承旨韓重熙上疏。大槪,臣於直中,重得腹痛,泄瀉頻數,飮啖全廢,仍成血痢,日漸增劇,通晝達夜,登溷無算,眞元大脫,不能收給,氣息懍懍,實有汚穢淸禁之慮。不得不疾聲哀籲,乞遞臣職,俾尋生路事。入啓。答曰,省疏具悉。爾其勿辭,調理察職。
都承旨李肇上疏。大槪,臣於病伏中,忽承新除之命。在臣分義,宜卽趨謝,而銀臺之長,責任緊重,決非如臣所可堪承。且目今病狀沈篤,無望起動,疾聲呼籲,乞蒙恩遞事。入啓。答曰,省疏具悉。卿其勿辭,調理察職。
副校理申昉,修撰金民澤,牌不進罷職傳旨,傳曰,只推勿罷。
觀象監,未時,日暈兩珥,暈上有背。夜五更,巽方有電光。啓。朝報
上在昌慶宮。停常參·經筵。
下直,釜山僉使李翼海,禮安縣監朴聖輯,牛峴僉使金信長。
謝恩,兵曹參知李眞望,奉常奉事朴泰彙,崇陵參奉趙尙綱。
京畿監司書目,果川呈,以戶曹參判李光佐病重上去不得事。啓遞差。
戶曹啓曰,依傳敎來二月朔祿俸,更令倉官輸送于判府事李頤命所住處則以爲,輸送之命,今已至三,惶感震懍,罔知所措,而待罪之日,冒受常廩,義所不敢,先受不恭之誅云,又不領受,何以爲之?敢稟。傳曰,待下批輸送。
左議政李健命箚子。大槪,略貢愚忱,以備財幸事。入啓。
副校理申昉,修撰金民澤,牌不進,罷職傳旨。傳曰,只推勿罷。
答左議政李健命箚曰,省箚具悉卿懇。卿之憂愛之忱,予用嘉納,復何多誥?首揆事,待秋曹査處,而今至遷延,益用抑鬱,中夜無寢也。言念國事,罔知攸爲。下款事,予非不知,節用之道,旣有舊例,不得已也。該曹雖折價已給千兩,其直則甚爲薄略,爲何廣張宏麗?卿其安心勿辭焉。仍傳曰,遣史官傳諭。
武二所參試官申世雄病,代辛夢弼改落點。朝報
義禁府啓曰,卽接月令醫員趙宋基手本,則保放罪人金弘祉·張文翼·鄭思良等病勢,今已向差云,還囚之意,敢啓。傳曰,知道。禁府謄錄
上在昌慶宮。停常參·經筵。
謝恩,禮曹佐郞姜必愼,尙瑞副直長尹盛績,掌樂直長洪彦復。
政院啓曰,李夢寅等究問事,成命之下,已至月餘,而連因秋曹堂上有故,尙不擧行,事甚未安。判書有闕之代,過國忌後開政,差出無故人,以爲斯速擧行之地,參判李正臣尙不出肅,參議趙鳴鳳呈告引入,竝卽牌招,何如?傳曰,允。
副校理申昉,修撰金民澤,牌不進,罷職傳旨。傳曰,只推勿罷。
觀象監,辰時,日暈兩珥,暈上有冠。啓。郞廳羅㶷書。郞廳洪啓沃校正。
上在昌慶宮。停常參·經筵。
朔祭罷後,大妃殿·大殿·中殿,藥房·政院·玉堂·二品以上·六曹問安,答曰,罔極。
藥房啓曰,日月易邁,仲春倏届,殷奠又過。伏惟靡逮之痛,益復何堪?春雪微繁,日氣陰寒,無異嚴冬。伏未審此時,慈殿氣體,何如?而聖候調攝,亦何如?脚部酸疼之候,望日下本院之批,雖以幾臻差愈爲敎,而其後日字稍多,久未承候,卽今已臻平復耶?醫官之不得瞻望診察,今已經年,其在下情,不勝憫鬱。臣今日率諸醫入診,詳察聖候,有不可已。敢來問安,竝此仰稟。答曰,知道。居諸易邁,遽至仲春,殷奠又過,益復罔極。慈殿氣候一樣,予則脚部酸疼之候,間或有之,而不至大段,勿爲入診。
正言李聖龍上疏。大槪,附陳一二蕘說,竝冀裁擇事。以國忌,留政院。
副校理申昉,副修撰金民澤,牌不進罷職傳旨,傳曰,只推勿罷。
延接都監郞廳金致謙病,代沈元浚差下。
政院啓曰,以延接都監草記,館伴兪命雄,令本院稟旨,催促行公事,允下矣。勅文已過,責應甚急,而館伴之臣,一向引入,尙不出仕,事甚未安,卽爲牌招察任,何如?傳曰,允。
謝恩,都承旨李肇,掌樂直長洪遠度。
義禁府啓曰,本府都事沈元浚,迎接都監郞廳差下矣。都事十員內,今此庭試初試武科一二所禁亂官分差,多事之地,苟簡莫甚。都事沈元浚,令該曹卽爲口傳換差,何如?傳曰,允。禁府謄錄
迎接都監啓曰,勅使到鳳城地,狀啓昨已入來,都監責應之事,十分緊急,而館伴兪命雄尙不出仕,事甚可慮。令政院稟旨,各別催促行公,以爲備員之地,何如?傳曰,允。迎接都監謄錄
上在昌慶宮。停常參·經筵。
下直,海南縣監徐幹世,聞慶縣監黃泰河,蛇渡僉使洪以源,仇寧萬戶金萬鏡。
謝恩,齊平守㰒,齊昌令㯙,完昌令柲。
政院啓曰,今日開政事,命下,而判書宋相琦,參判沈宅賢,俱以病不來,參議未差,不得開政云。判書·參判,竝卽牌招開政,何如?傳曰,允。
同副承旨李仁復上疏。大槪,臣於諫臣疏斥,勢難晏然在直,陳章徑出。伏乞亟賜鐫遞,以彰其溺職之罪,且治臣擅離之罪,俾私分粗安,朝綱小肅事。入啓。
政院啓曰,吏曹判書宋相琦,參判沈宅賢,竝牌招不進。開政命下之後,不卽擧行,事甚未安,竝更爲牌招,何如?傳曰,允。
平安監司書目,辭職上疏上送事。啓。答曰,省疏具悉。旣以兵使代行支勅事,分付矣。卿其勿辭,調理察職。
答同副承旨李仁復疏曰,省疏具悉。於爾小無所失,臺言何必深謙?爾其勿辭,從速察職。
京畿監司書目,高陽呈,以左尹李縡辭職上疏上送事。啓。答曰,省疏具悉。卿其勿辭,調理上來察職。
政院啓曰,吏曹判書宋相琦,參判沈宅賢,再牌不進。所當更請牌招,而一日三牌,有傷事體,何以爲之?敢稟。傳曰,明日牌招。
正言李聖龍留院上疏。入啓。答曰,省疏具悉。縷縷進言,予固嘉尙。享官事,令該曹各別申飭,繡衣事,速令廟堂擧行。末端事,以其事勢急迫,且予未能明習之故也。爾其勿辭,調病察職。
右承旨南道揆上疏。大槪,臣於諫臣疏斥,有不可晏然者,乞削臣職,以安微分,以謝臺言事。入啓。答曰,省疏具悉。爾無所失,臺言不足深嫌,爾其勿辭,從速察職。
同副承旨李仁復,副校理申昉,副修撰金民澤,牌不進,罷職傳旨。傳曰,只推勿罷。朝報
備邊司啓曰,頃日登對時,大司成金雲澤,備陳勸農之意,宰屠之弊,竝令廟堂更爲講定,分付諸道事,允下矣。其論移秧之弊,誠甚得宜。蓋播種之地,則雖値凶歲,不至全失,而移秧若至愆期,則終不能植一苖,而仍成赤地,此不可專爲歸咎於天時。若其列邑,就其無水根處,一切嚴禁,使不得移秧,而急時播種,則必無全棄之患。以宰臣所陳,分付諸道,各別申飭,不從者別樣治罪。外方許屠處,參酌定數云者,亦有意見。兩都及畿內水原·廣州等地,他餘諸道,不得不許屠處,亦或有之,竝令限五日一次屠牛,而如是定式之後,如或濫數,則當該官長,從重論罪之意,竝爲分付,何如?答曰,允。備局謄錄
迎接都監啓曰,卽見遠接使狀啓,則沿道宴筵,俱行停免云。自前宴享減除之時,則例有中路別遣問安使之擧,而不必別爲差出,依前例,以平壤迎慰使,仍留等待,措辭致謝之意,令政院急速擧行,何如?傳曰,允。
政院啓曰,以迎接都監草記,自前沿路宴筵停免之時,例有中路遣問安使之擧,依前例,以平壤迎慰使,仍留等待,措辭致謝之意,令政院擧行事,允下矣。以此意平壤迎慰使處,急速下諭,何如?傳曰,允。迎接都監謄錄
上在昌慶宮。停常參·經筵。
下直,臨陂縣監趙奎彬,濬源殿參奉洪潝,恩津縣監鄭墀,薪智島萬戶張尙起,機張縣監金葵。
謝恩,護軍申翊夏,訓鍊判官姜澤,齊陵參奉李志仁。
左承旨韓重熙三度呈辭。入啓。遞差。
平安監司·義州府尹書目,勅行去月二十九日,當爲渡江事。
政院啓曰,吏曹判書宋相琦,參判沈宅賢牌不進,開政命下,已至多日,尙不擧行,事甚未安。竝更卽牌招,何如?傳曰,允。
吏曹判書宋相琦再牌不進後,辭職上疏。入啓。
政院啓曰,吏曹判書宋相琦,參判沈宅賢,再牌不進,開政尙今遷就,事甚未安。判書宋相琦辭職上疏,今方捧入,而參判沈宅賢,所當更請牌招,而一日三牌,有傷事體,何以爲之?敢稟。傳曰,明日牌招。
謝恩,大司諫趙尙絅。
答吏曹判書宋相琦疏曰,省疏具悉。卿之所患,尙今彌留,深庸慮念。卿其安心勿辭,益加調理行公。仍傳曰,遣內醫看病。
修撰金民澤牌不進,罷職傳旨,傳曰,只推勿罷。
禮曹啓曰,卽接成均館所報,則正月初七日上旬輪次,今月內無故日退行事,曾已報本曹啓達矣。大提學李觀命,以身病,方在辭職,不得爲之之意,當爲頉稟,而同知館事權尙游未肅拜,李宜顯赴京。本館西壁,元無直啓之規,自本曹依例頉稟云矣。敢啓。傳曰,知道。又啓曰,前冬山陵展謁擇日之後,大臣以冊封勅行,匪久繼至,若涓日而又如此相値,至於差過,則不如初以新春定期之爲得當,有所箚陳,則以得當爲敎矣。勅使出來遲速,未能的知,不得取稟,而今則渡江不遠云。展謁吉日,以勅使回程後,推擇,何如?傳曰,允。
同副承旨李仁復,牌不進,罷職傳旨。傳曰,只推勿罷。
京畿監司書目,楊州呈,以大司憲李喜朝病重上去不得事,啓。傳曰,更加安心,從容調理,竢間就途,以補不逮之意,回諭。
平安監司·義州府尹書目,勅行去月二十九日,渡江出來事。朝報
義禁府啓曰,以忠淸監司啓本刑曹粘目,公州前營將南泰澄,移本府處置事,允下矣。南泰澄今方待命於本府,卽爲拿囚之意,敢啓。傳曰,知道。
又啓曰,卽接月令醫員張瀚手本,則保放罪人崔奎病勢,今已向差云,還囚之意,敢啓。傳曰,知道。
上在昌慶宮。停常參·經筵。
下直,忠淸兵虞候洪敍一,安興僉使鄭文彬,沙斤察訪崔泰齡,泗川縣監李碩輔,尼山縣監尹誼。
謝恩,五衛將崔東溢,安東府使金鎭岳,訓鍊判官禹夏亨,咸興判官鄭亨晉。
禮曹判書李觀命上疏。大槪,賤疾沈痼,曠廢職事,已浹一朔,病裡兢縮,靡所容措。此際見差奠菜獻官,末由趨參,乞賜處分,俾無臨時窘急之患。將臣本兼諸任,竝許遞改,使得安意調治,以延殘喘,以卒天地生成之澤事。入啓。
校理金濟謙上疏。大槪,臣始以課試出來,得聞父病猝劇,徑還私次,露章陳懇,乞蒙恩遞,以專救護事。入啓。答曰,省疏具悉。爾其勿辭,救護父病。
遠接使書目,勅行今月初一日車輦止宿事。
傳曰,得見校理金濟謙疏本,則領相有身病云,看來不勝驚慮之至。遣御醫看病。
政院啓曰,頃以李夢寅等究問事,刑曹判書有闕之代,過國忌後差出無故人,卽速擧行事,允下矣。新除授刑曹判書李弘述,卽爲牌招察任,何如?傳曰,允。
大司成金雲澤上疏。大槪,今番通讀,有不可不變通者,玆敢略陳愚見,乞垂照察,亟賜處分事。入啓。
答禮曹判書李觀命疏曰,省疏具悉。卿之一疾,如是彌留,深庸慮念。獻官之任許遞,卿其安心勿辭,調理行公。
副修撰金民澤,牌不進,罷職傳旨。傳曰,只推勿罷。
同副承旨李仁復,牌不進,依承傳罷職。
左承旨安重弼,校理兪拓基,牌不進,罷職傳旨。傳曰,只推勿罷。
答大司成金雲澤疏曰,省疏具悉。疏辭,令本館依試焉。朝報
有政。吏批,判書宋相琦陳疏受由,參判沈宅賢進,參議未差。
以安重弼爲左承旨,李弘述爲刑曹判書,李光佐爲禮曹判書,李正臣爲戶曹參判,梁禹甸爲典籍,李淨爲繕工副奉事,金民澤爲南學敎授,鄭壽期爲積城縣監,校書副正字單洪啓相,兪拓基爲校理,趙觀彬爲水原府使。
迎接都監啓曰,卽見遠接使狀啓,則弔祭冊封,不可竝行於一日,令都監稟處矣。取考乙卯謄錄,則勅使入京日,迎勅於仁政殿,受誥命,翌日行弔祭。前例如此,所當依此擧行,而迎勅及弔祭,必當以前日擇定,日中行禮,以此回移,何如?傳曰,允。
又啓曰,卽見遠接使狀啓,則動樂一款,陳而不作云。依此擧行之意,分付該曹,何如?傳曰,允。
又啓曰,卽見遠接使二月初一日成帖移文,則去夜取來勅書拆見,則弔祭文一度,諡祭文一度,誥命三度,賜物卓子一度,詔書一度,勅書一度,合八度謄書上送矣。謹此封入,以備睿覽之意,敢啓。傳曰,知道。
上在昌慶宮。停常參·經筵。
謝恩,校書副正字洪啓相,歸厚別提沈元浚,禁府都事閔鎭綱。
政院啓曰,今日賓廳次對,兩司當爲進參,而憲府則大司憲李喜朝,掌令金墰在外,執義朴聖輅,掌令蔡膺福,監試官武科兩所進去,持平魚有龍疏批未下,持平李廷熽時未署經,無他推移之員。諫員大司諫趙尙絅,司諫李重協,以監試官武所進去,獻納申晳學製進去,正言金槹·李聖龍呈辭。除應頉外,呈告人員,竝卽牌招,以爲推移入侍之地,何如?傳曰,允。
副修撰金民澤,再牌不進罷職傳旨,傳曰,只推勿罷。
刑曹判書李弘述上疏。大槪,病伏俟譴之中,秋曹新命,忽下此際。臣聞命驚惶,罔知所措,偃伏私次,坐違天牌,臣之罪戾,到此益深。伏乞聖明,亟治臣慢命之罪,以警具僚事。入啓。答曰,省疏具悉。卿之所患,迄未痊可,深庸慮念。司寇之長,允叶公議,卿其安心勿辭,調理行公。
副校理申昉三度呈辭。入啓。傳曰,還出給。
吏曹啓曰,承旨有闕,政事,取稟。傳曰,過國忌後爲之。
傳曰,大臣·備局堂上引見。引見時,承旨有闕之代,政官卽爲牌招開政事,榻前下敎。
謝恩,左承旨安重弼。
校理兪拓基,副校理申昉,副修撰金民澤,牌不進,罷職傳旨。傳曰,只推勿罷。
右承旨南道揆上疏。大槪,臣之病情,日益深重,喘喘有頃刻難保之形,不得不舁載還歸,陳疏請急,伏乞亟遞臣職,以尋生路事。入啓。
京畿監司書目,驪州牧使李瀗,許多移錄之穀,勒徵不干之民,稱以支勅,橫斂民結,爲先罷黜,竝與李瀗罪狀,令攸司稟處事。
遠接使書目,勅行今月初二日,定州止宿事。
答右承旨南道揆疏曰,省疏具悉。爾其勿辭,調理察職。
正言李聖龍所啓,請正言趙最秀,削奪官爵,門外黜送。措語見上上曰,勿煩。又所啓,請還收李鳳徵·㮒·煥·爀·燦等職牒還給之命。上曰,勿煩。又所啓,竊觀近日世道淪陷,義理晦塞,一種不逞之徒,群起迭出,必欲眩惑聖聰,胡亂國政。苟有人心,孰不痛惋,而陰險之言,巧憯之態,至於李眞儉之疏而極矣。疏中所臚列,罔非構揑傾陷,而其銀貨會典等說,設計造意,實有所不忍正視者然,此特細故耳。唯是獨對一事,此豈今日臣子所敢發口於殿下之前者,而今眞儉乃曰,旣曰匡救,則不可謂必無是事,是事有無,到今追提,意實叵測。又曰,入侍以後事,不敢抑勒深罪,彼旣不以是爲罪,則其意將欲何爲,而必發此言耶?其無禮於先王,而不敬於殿下,莫此爲甚。原其心術,人所共憝,如此悖倫蔑義之人,不可不明正其罪,請前承旨李眞儉遠竄。上曰,勿煩。又所啓,新除授司憲府掌令金墰,時在慶尙道仁同地,請斯速乘馹上來事,下諭。上曰,依啓。朝報
有政。吏批,判書宋相琦牌不進,參判沈宅賢進,參議未差。
以金始煥爲同副承旨,李晩成爲判尹,李禎翊爲工曹參議,柳聖禥爲驪州牧使。吏曹謄錄
左議政李健命所啓,此乃忠淸監司趙榮福狀啓,而請停水陸合操及巡點事也。卽今諸道,俱爲失稔,徵發之弊,誠有如道臣所陳者,而昨年秋操,以國恤停廢,今春又不擧行,則戎政極爲疎虞,故水陸操停止,各道營將虞候巡點事,頃已定奪行會矣。此狀啓想必未及見其行會之致,而諸道當依此擧行,則湖西亦不宜異同,一體巡點之意,分付,何如?上曰,依爲之。又所啓,頃日正言李聖龍疏陳御史發遣事,而批答以卽速擧行爲敎矣。事當卽爲抄啓擧行,而卽今各邑賑政方張,此時發遣,還爲貽弊。今若先爲抄啓而置之,待四月賑政垂畢時發送,則可知守令賑政之能否,至於兼行巡撫,則實有遲滯之事,而凶歲方農,亦涉有弊。賑政與量役能否,若欲知之,則不必爲巡撫,只令廉察數三邑,則外方各邑,未知抽栍,出於何處,自當謹飭,四五月間發送,宜矣。上曰,依爲之。健命曰,兩西則不爲設賑,且勅行絡繹,三月後又當出來,至於他道,亦不緊急,只送三南,以察量役及賑政,而分送左右道,各二三邑抽栍以送,似好矣。上曰,然矣。又所啓,此乃慶尙監司趙泰億狀啓也。慈仁縣監成起寅,則正月瓜滿,榮州郡守李宜著,則四月瓜滿,而兩邑連歲荐饑,賑政方急,迎送有弊,請爲仍任矣。守令仍任,雖非法典,從前凶歲,亦多仍任之規,此兩邑姑令限麥秋仍任,何如?上曰,仍任,可也。又所啓,此乃全羅監司兪命弘狀啓也。本道連歲荐飢,賑穀無收聚之道,誠爲可悶,。軍保米及位米太,欲爲相換而見阻,賑廳米及備局句管米,使之留賑,而散在民間,捧留甚少,江都米請得,而亦未見施,位太雖曾許軍門,他無措手之路,而賑事方急,必欲請買矣。近來湖南所請,多不見施,賑廳及備局米雖多,此皆還報之物,而白給之資,無他出處,故有此狀請矣。然位太已許守禦廳及訓局,則今不可還奪。聞兩處許賣之後,餘數雖不多,此則不可不許本道,而賑米二萬之耗,亦令取用,則可爲尤甚邑白給分俵之資,以此,分付該廳,何如?戶曹判書閔鎭遠曰,卽今國力,無優數白給之路,自前外方,貸出京衙門錢布,立本取剩,以爲白給之資,而多不還報。賑廳以此蕩竭,更無相資之勢,故昨年稟定於榻前,作爲節目,只抄老弱無告者白給,而壯者給以還上,使之傭役還報事,啓下行會矣。兪命弘必欲多數白給,前後狀請,若是頻煩,實難許副。無已則稅太,兩軍門所買者外七八百石,自賑廳將欲送價取用,以此移給,竝與本廳昨年留賑穀所捧耗,而許給,似好矣。上曰,依爲之。
閔鎭遠所啓,頃日全羅道儒生,有呈狀本曹者,蓋爲書院位田免稅事也。取考法典,鄕校位田,則州府郡縣,分等定結數免稅,而書院則元無位田免稅之規。又考各道收租案,則位田免稅,多者二十餘結,少者亦三十結。今若一依法典,盡數出稅,則學宮事體有別,事涉重大,因而置之,則又有乖於法典。若就賜額書院定結數,許令免稅,而書院買得田外,勿許民田之混入,則似勝於全無限節,下詢於大臣而處之,何如?左議政李健命曰,頃年募軍,則定其額數,而位田則元無定法。流來已久者,猝難革罷,而亦係法外,令該曹考出自何年創始之由,參酌區處,似爲得宜,下廟堂商議稟處,何如?上曰,依爲之。左副承旨金在魯曰,大賢書院,則與鄕校,無甚異同,且院位之已往免稅者,今若一倂出稅,則必有紛紜爭論之弊。臣意則已往免稅者,仍爲免稅,自今以後,定式防塞,似好,而雖是已往免稅之處,如或至於累十結之多者,則量宜減定,亦無妨矣。鎭遠曰,令廟堂稟處乎?上曰,唯。
又所啓,卽今銀貨罄竭,所謂封不動毁用者已久,此若垂盡,則更無下手處,誠爲渴悶。近來倭國銀路,大不如前,我國所産之銀,所當着實收拾,而各處銀店之銀,多歸於別將之私橐。曾前採銀處,亦多告竭,或有可合新採處,則每爲守令之防塞,不得下手。成川·盈德·端川,最爲大店,補用於經費,而今則幾皆廢塞,此非細慮。且國中産銀處,皆屬本曹,而軍門鉛店,盡歸本曹,自本曹以鉛鐵,分送軍門事,先朝定奪,不啻申明,而此法亦不遵行矣。今後各邑産銀之處,守令切勿禁斷,別將鉛軍輩,如有作弊之端,則守令報本曹,依法治罪,鉛軍只減煙役,勿減身役,則在各邑,別無所害。軍門鉛店,依前定奪,盡屬本曹,而鉛鐵則相議定數,一一分送,如是變通,然後庶有其效矣。且平安·黃海兩道,皆兼管餉故自前道內銀店,有次知之事,本曹及本道別將,每有相爭之弊,故小臣曾爲平安監司時,詳細摘奸形止後,戶曹及本道銀穴,各各分屬成冊,上送于戶曹矣,後各守所管之穴,更無爭端矣。近來本曹所屬處,本曹鉛軍,有新得銀穴,而監營奪取收稅云,故行査已久,尙無所答,雖未知其故,而誠甚未安,。今後則各守所屬之穴,毋得相爭,而如有新得之穴,則戶曹所得,屬之戶曹,本道所得,屬之本道事,更爲申飭,而至於他道,旣無管餉兼帶之事,自監營毋得別設銀店事,各別知委,何如?上曰,依爲之。
又所啓,本曹經費,匱竭難支,而至於木綿,只以奴婢貢木支用矣。近年以來,奴婢之逃故隱匿者甚多,貢木逐歲減縮,且因各司草記,請得割給者亦多。不問於本曹,直爲草記請得,事體未安,不但本曹之難支而已。此後則各司草記,必令本曹稟處,直請者勿施,何如?上曰,依爲之。左議政李健命曰,朝家設官分職,各有統領,諸各司分屬於六曹,而六曹之事係重大者,必裁稟於廟堂,然後事可有緖,而今則不然,各衙門勿論大小,直爲草記施行,則安有管攝之意耶?左副承旨金在魯曰,若依戶判之言,屬司草記,皆以請令廟堂·該曹稟處爲辭,則上下管攝,自有體統矣。鎭遠曰,雖以繼後事言之,臣待罪禮曹時見之,則忠勳府·宗親府,直爲草記立後,不令本曹稟處,此等事,誠爲未安,自今定式,似宜矣。上曰,唯。備局謄錄
上在昌慶宮。停常參·經筵。
謝恩,內禁將趙東彬,羽林將李遂良,繕工副奉事李淨,副摠管東昌君炡。
同副承旨金始煥牌不進,罷職傳旨。傳曰,只推勿罷。
傳曰,史官一員待命,騎馬三匹立之,惠陵忌辰祭所內摘奸。
京畿監司李㙫,迎勅事,出去。
傳曰,史官一員待命,騎馬三匹立之,社稷大祭所內摘奸。
校理申昉·兪拓基,修撰金民澤,牌不進,罷職傳旨。傳曰,只推勿罷。
吏曹口傳政事,通津府使洪夏濟。
遠接使書目,勅行今月初三日,安州止宿事。
政院啓曰,勅使再明,當到開城府,別迎慰承旨,必須急速辭朝,然後可以趁期進去,而卽今只有臣重弼,左副承旨金在魯對直之外,都承旨李肇,當進於弘濟院,右副承旨鄭亨益,以偕來奉使,同副承旨金始煥,再牌不進,罷職傳旨,今方捧入,右承旨南道揆,昨日陳疏受由,而實病危重,決無行公之勢云。當此多事特甚之日,不可無變通成樣之道,何以爲之?敢稟。傳曰,右承旨改差。又啓曰,因本院啓辭,右承旨南道揆改差事,命下矣。今明雖有國忌齋戒及正日,而在前如此之時,亦有牌招政官開政之例,何以爲之?敢稟。傳曰,開政。朝報
有政。吏批,判書宋相琦,牌不進,參判沈宅賢進,參議未差。
以韓重熙爲左承旨。
院前啓,以國忌齋戒,今明日姑停。
同副承旨金始煥,再牌不進罷職傳旨,傳曰,只推勿罷。
武二所,出榜詣闕。
上在昌慶宮。停常參·經筵。
端懿王后忌辰。
卯時,黑雲一道,起自艮方,直詣南方,長十餘尺,廣尺許,良久乃滅。午時,日暈。
安重弼啓曰,大司憲李喜朝,掌令金墰在外,執義朴聖輅呈辭,掌令蔡膺福武一所進,持平魚有龍上疏入啓,持平李廷熽未署經。今日以監察茶時之意,敢啓。傳曰,知道。
藥房副提調臣李肇啓曰,春寒未已,風氣不佳,伏未審慈殿氣候,若何?而聖候調攝,亦復如何?脚部酸疼間有之症,已盡差愈,不復發作乎?,方在哀疚之中,旣有不安之節,客行迫近,又當有勞動之擧,此時愼疾之道,非比常日。醫官頻數入侍,詳察症候,另加調保,有不容已,臣率諸醫入診宜當。不勝憂慮之至,敢來問安,竝此仰稟。答曰,慈殿氣候一樣,予則脚部酸疼之症,今已差愈,姑無發動之氣,勿爲入診。
李肇啓曰,左承旨韓重熙,旣有只推之命,更爲牌招察任,何如?傳曰,允。
以左承旨韓重熙,牌不進罷職傳旨,傳于李肇曰,推考傳旨捧入。
安重弼啓曰,玉堂上下番俱空,事甚未安。校理兪拓基,副校理申昉,修撰金民澤,旣有只推之命,校理金濟謙受由,已過累日,竝卽牌招,以爲推移入直之地,何如?傳曰,允。
以校理兪拓基·金濟謙,修撰金民澤,副校理申昉,牌不進,罷職傳旨。傳于安重弼曰,推考傳旨捧入。
安重弼啓曰,校理兪拓基·金濟謙,副校理申昉,修撰金民澤,旣有只推之命,竝卽牌招,推移入直,何如?傳曰,允。
又以禮曹言啓曰,今此勅行魂殿兩處致祭時,執事官等,依例令吏曹預爲差出事,分付,何如?傳曰,允。
又以義禁府言啓曰,今此勅使在館時,三門把守假都事三員,令該曹預爲差出,以爲習儀時分差之地,何如?傳曰,允。
又啓曰,勅使接見時說話,依例書入,而此外問答間未盡說話,令廟堂預爲增刪,以備睿覽,何如?傳曰,允。
韓重熙,以迎勅都監言啓曰,因禮曹草記,今此出來弔祭勅使,一路宴禮減除云。入京後,各宴所當依此停止,而臨時彼或提起,則不無顚倒之患,令都監觀勢稟處事,允下矣。卽見遠接使狀啓,則入京後七次宴享,一倂停免事,亦已停當云,宴享一節,別無更爲稟處之事矣。敢啓。傳曰,知道。又以迎接都監言啓曰,弔祭時祭物物目器數,依例別單,啓下矣。祭物中落蹄,市上絶乏云。其代以生蛤代封之意,分付弔祭所及各該司,何如?傳曰,允。
又以迎接都監言啓曰,卽見遠接使·平安兵使聯名狀啓,則道內都求請,一依己亥年勅使時謄錄備給之意,停當擧行,當否,稟旨指揮事,啓下矣。己亥謄錄,以爲適中,依此施行之意,遠接使及平安兵使處回移,何如?傳曰,允。
又以迎接都監言啓曰,勅使若減各宴,則入京第三日,大臣有請行茶禮之例,依前請行之意,敢啓。傳曰,知道。又以迎接都監言啓曰,卽見遠接使上送勅使改出路程記,則勅行初十日弘濟院止宿,十一日當爲入京云。十一日,亦在於禮曹所擇吉日中,以此日入京之意,遠接使處回移,各該司及京畿監司·開城留守處,亦爲知委,何如?傳曰,允。
大妃殿·中宮殿,藥房問安。答曰,罔極。
遠接使書目,勅行今月初四日,順安止宿,初五日,中和止宿事。
開城府別問安承旨金在魯出去。朝報
政院啓曰,勅使接見時說話,依例書入,而此外問答間未盡說話,令廟堂預爲增刪,以備睿覽,何如?答曰,允。上曰,皇帝氣體若何?勅使曰,云云。上曰,諸王貝勒安否,何如?勅使曰,云云。上曰,僉大人冒寒驅馳,勞苦必多,氣力,何如?勅使曰,云云。上曰,小邦不弔于天,遽遭大慽,哀慟罔極,不知所言。皇帝聞喪驚悼,前旣特賜馳驛往唁,僉大人今又祗奉帝命,遠臨陋邦,而賜諡賜祭,俱出皇恩,感激之至,無以爲謝。勅使曰,云云。上曰,京外宴享,禮不可廢,而僉大人仰體皇上之德意,俯念小邦之凋弊,諸處宴筵,一倂停免,護行軍丁,亦爲減數,雖感盛意,心甚不安。勅使曰云云,上曰,兩西連歲飢荒,列邑物力蕩殘,接待凡事,必不成樣,其在主人之道,心切愧歎。勅使曰,云云。
上在昌慶宮。停常參·經筵。
下直,杆城郡守宋徵奎,光陽縣監洪禹輯,椒島僉使洪廷協。
有政。吏批,判書宋相琦牌不進,參判沈宅賢進,參議未差,左承旨韓重熙進。
兵批,行判書崔錫恒義禁府坐起進,參判尹慤進,參議洪禹傳受由在外,參知李眞望在外,左承旨韓重熙進。
吏批啓曰,判書牌不進,參議未差,小臣獨政未安,何以爲之?敢稟。傳曰,仍爲之。以兪拓基爲副校理,李重協爲修撰,權譍爲司圃別提,金聖厦爲廣興奉事,李熙齡爲鎭海縣監,徐命淵爲承旨,李台佐爲刑曹參判,行副護軍尹㑫。
安重弼啓曰,小臣以慕華館習儀進去,下直。傳曰,知道。
徐命淵啓曰,大司憲李喜朝,掌令金墰在外,執義朴聖輅,掌令蔡膺福呈辭,持平魚有龍上疏入啓,持平李廷熽未署經。今日監察茶時之意,敢啓。傳曰,知道。
又啓曰,正言李聖龍再啓煩瀆,退待物論矣。傳曰,知道。啓辭在下
韓重熙啓曰,玉堂闕員差出,仍卽牌招事,允下矣。今已夜深,待明朝出牌之意,敢啓。傳曰,知道。
徐命淵,以都摠府言啓曰,副摠管申翊夏,以禁軍別將,迎勅三度習儀時,禁軍等領軍事,慕華館晝仕進去之意,敢啓。答曰,知道。又啓曰,秋曹長官變通差出之後,判書李弘述陳疏受由,已過累日,卽爲牌招察任,何如?傳曰,允。又啓曰,刑曹判書李弘述,牌不進,推考傳旨,纔已捧入,而査事成命之下,尙今遷就,極涉未安。更爲牌招察任,何如?傳曰,允。
咸鏡監司狀啓,高原等官居正軍劉義達等嚂死,明川海尺內奴已泊等渰死,德源等官居水鐵匠金承先等凍死事。傳于徐命淵曰,令本道恤典擧行。
安重弼啓曰,玉堂多官,昨皆違牌坐罷,上下番俱空,事甚未安。政官卽爲牌招開政,差出闕員,仍卽牌招入直,何如?傳曰,允。
韓重熙,以吏曹言啓曰,新除授鎭海縣監金世鼎呈狀內,重觸風寒,仍得感冒,症情十分危惡,萬無赴任之望,斯速入啓處置云。身病果如是危重,則不可等待其差歇,鎭海縣監金世鼎,依近例罷黜,何如?傳曰,允。吏曹啓曰,玉堂闕員,今當差出,而從前出入之人,多在違牌坐罷中,無以推移備擬。合有變通之道,何以爲之?敢稟。傳曰,別單書入。
韓重熙,以迎接都監言啓曰,取考乙卯謄錄,則勅使致祭時,以彼國銀爵奠獻矣。今番勅使時,姑無銀爵齎來之報,而去勅齎銀壼銀爵,行奠後內入云。銀壼銀爵,還下弔祭所,用於致祭時,似宜,而乙卯謄錄,則彼人持來銀爵三枚,去勅持來銀爵,則只是三枚,故連奠三爵之際,以一爵連三次注於銀大貼,而奠獻之事苟簡。今勅致祭時,若令以三爵進排,則必有窘急之患。前來銀爵還下後,令尙衣院別以大小相等之銀爵二枚,或初造,或以舊件精潔者,預爲待令,俾無臨時狼狽之患,何如?傳曰,允。
徐命淵,以兵曹言啓曰,今二月初六日,私婢春香稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金時鏡,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,武藝別監朴次彬,內中日試才時,鳥銃連三次無間三發三中。所當依辛巳年筵中定奪,直赴殿試,而自下不敢擅便,伏惟上裁。第三次所受馬帖,亦當依例還收,竝此仰稟。答曰,依爲之。
又啓曰,右捕盜大將李森,方以水原府使遞來,卽當牌招,傳授命召及大將牌·傳令牌,而臺啓尙未收殺,不得擧行之意,敢啓。答曰,知道。
又以備邊司言啓曰,監試試紙,朝家曾以一兩錢定價,故紙品無過好之弊,紙價無操縱之患矣。今聞諸上司各衙門,或不給價本,先爲取用,或嫌其品薄,務求敦厚者,鞭扑狼藉,市民逃散,事極寒心。以依前定式,價錢一兩之外,毋得加數,紙品亦勿點退,如有犯科者,則勿論上司,其下吏囚禁科罪,試紙如或過厚紙,則雖入格,摘發論罪拔去事,兩所試官及主掌官處,各別申飭,何如?傳曰,允。
又以義禁府言啓曰,今此迎勅擧動時,本府都事十員內,九員大駕各差備隨駕,一員本府入直,二員監試覆試時進去,無以備數,假都事二員,令該府差出,以爲分差之地,何如?傳曰,允。
又以賑恤廳言啓曰,諸道賑資次,空名帖願募人,自本道成冊上送,則自本廳銓曹,卽爲成送事定奪之後,隨其報來,連續成送矣。其中忠淸道贈通訓帖五十張,銓曹誤以僧通政帖成送,故纔已移文改成送,而僧通政帖五十張,則仍留本廳,以備後用之意,敢啓。傳曰,知道。
韓重熙啓曰,判府事李頤命處偕來承旨鄭亨益,旣已身病陳疏遞職,其代他承旨進去之意,敢啓。傳曰,知道。
正言李聖龍啓曰,臣於日昨,前承旨李眞儉遠竄啓辭中,提論眞儉疏語,而其疏中不欲抑勒之欲字,誤以敢字書之。奏御文字,未能詳愼,致有差誤,其視古人馬字一點之失,不啻較重。揆以臺體,宜卽引避,而未卽覺察,今始自列,所失尤大。請命遞斥臣職。答曰,勿辭,退待物論。
正言金槹疏曰,伏以臣,情蹙病深,有難自强,猥陳一疏,冀蒙譴遞,而批旨優溫,不賜矜允,臣誠感激惶霣,罔知爲計。繼而武所監試之命,不得不隨牌祗肅,而本院方有趙最壽·李眞儉削黜之啓。臣旣被此兩人疏斥,則理不能參涉於其間,以此引避,在所不已,而喉司以試事之迫急,退却不捧,臣轉身無路,勉赴試所,處冷觸風,症情越添。旋因試院之變通,乃得數日之調治,擬俟神息之少蘇,復以肝膈之辭,仰瀆宸嚴之聽,不意昨者,又以次對,天牌降臨,怵分畏義,雖不敢坐違召命,而顧此情病,實無冒進筵席之望,又不免納牌徑歸,臣之去就,益無所據。玆敢不避煩復,輒此控籲,伏乞聖慈,俯加諒察,亟賜鐫削,以便公私,不勝萬幸。臣方祈免之不暇,不宜贅及他說,而旣有所懷,不敢自隱,略此附陳,惟聖明財察焉。不幸近來,怪鬼百出,人多罥礙,朝象泮渙,杳無止泊,凡有知識,孰不憂歎?此聖敎中中夜無寐,罔知攸爲者也。目今艱憂日深,客使入京,而首相之引入,已涉三朔,秋曹之勘覈,一向遷就,日事忨愒,殊無仰體聖旨擔當國事之意,臣實慨然也。仍竊伏念安重烈之疏,比初一變,而以其批旨未下,雖未見其全本,以得於傳聞者言之,其所爲說,罔非不敬不道極凶極悖之言。此等凶疏固不可以循例章牘而處之,伏願殿下,亟下其疏于該曹,嚴加覈問焉。李夢寅之疏,專以北使接待時事,捏罪首相,累日來呈,謄播其廣,而又因使臣稟達,捧入命下之後,重烈者乃敢以別件他疏,改撰來呈,而燒火之稱,萬萬無狀,全不成說,則在喉司之道,所當嚴辭退却,推納初本,而不此之爲,泛以改書來呈,啓稟登徹,陰助其陷害之計者,誠甚痛駭。伊日當該承旨,宜加譴罷,以杜後弊焉。原任大臣萬里歸來,遽遭罔極之讒誣,彷徨城外,衷情莫白,如窮人之無〈所〉歸。其所仰恃者,惟是天日之俯賜,而陳章請急,今至幾一朔,尙勒處分,徒使近侍相守,臣不敢知聖意之攸在,而豈不有嫌於敬大臣之道耶?伏願殿下,遄賜批旨,俾容進退之地焉。昨年新除授原平都正櫓,卽逆堅之外孫,而宗籍中最賤者也。旣已陞資,職在行令,於渠亦幸,而乃於意外,遽有都正除授之命,臣不勝驚惑之至。在前雖嫡家之無故者,至於特授都正,則實是希有之異數,其不可濫施於有累之殘宗也明矣。伏想聖明,未及下燭而有此也,除目之下,物情大以爲駭。臣謂櫓都正除授之命,宜卽還收也。濫殺人命,國有常憲,而白川邑倅之女婿兪阜基,乘其私忿,杖殺通引,爲其屍視者,至於發狀營門,而勢有所拘,尙今掩置云。雖未知事實之如何,而京外傳播,人言狼藉,宜令該曹,拿致嚴覈也。初榜分館,乃是出身之初逕也。一有冤屈,則朝家特許別爲調用者,已多前例矣。昨年分館中如崔益秀·李行敏之爲人才華,俱合槐選,而意外見漏,人皆稱惜。乞令該曹稟處,竝依槐院例調用焉。守令之有聲績者,次次移遷,雖是政例,而至於設賑之邑,則事有不便者。今番都政,密陽之窠,以咸陽郡守李洙移遷,咸陽則以大丘判官李雨臣陞差,咸陽·大丘,俱以尤甚被災之邑,今方設賑,則如是遷易,未見其可,而一邑作窠,而兩邑受弊,恐非軫念荒政之道。臣意以爲,咸陽·大丘,竝爲仍任,密陽之窠,直速差出,催促下送也。憲司出禁,雖不可全廢,而近來出禁無節,至於亂廛,自是秋曹·京兆之事,故已有先朝定奪,而憲司或有竝爲出禁,禁吏咨意侵漁,都民無所措其手足,臣竊憫之。自今以後,申飭憲司,一遵舊例施行,勿復出亂廛之禁,爲宜也。臣方伏枕殑殑,生意都盡,神思昏憒,言不知裁,惟願聖明,念蒭蕘之必擇,勿以人廢言也。臣無任屛營祈懇之至。答曰,省疏具悉。拿致嚴覈事及下款事,竝令該曹稟處,爾其勿辭,從速察職。
右副承旨鄭亨益疏曰,伏以臣,以判府事李頤命偕來事,承命出來,留住城外,今已滿一朔矣。所處閭舍疎冷,頃當日氣酷寒,重致感傷,委頓呻痛,書夜咳嗽,面綳喉窄,火隨氣升,痰常大動,素患血病,仍以復發,如注如瀉,殆失數升。多灌薑便,雜試方藥,少遏暴流之勢,而吐咯猶且不止,心神常自悸怯,時或昏塞眩瞀,全不成人事。累日醫治,諸藥罔效,。大抵此病,卽臣半平痼疾,少失將攝,挾感輒發,而今則積有所傷,症情比前倍重,眞氣損脫,已無餘地。纔撤粥飮,旋覺虛餒,僵臥旅次,饋啖難繼,治療失節,責效尤難。區區懇迫之情,褻越是懼,不敢陳煩,而未卽陳病,輾轉沈頓,已至難治之境,臣之窮隘,其亦蹙矣。伏乞聖慈,俯賜賤疾之萬分危急,亟許遞臣職名,俾得歸家調治,以尋生路,千萬幸甚。臣無任屛營祈懇之至。傳曰,踏啓字。
知中樞府事權疏曰,伏以臣,頃進一疏,懇乞職名之遞改,賞典之收回,而及承聖批,不允所辭,以調理上來爲敎,臣誠惶隕,措躬無地。續接邸報,內資提擧之命,忽下於千萬意慮之外,感激隆私,益切懍惕。顧臣今年六十九,桑楡殘喘,就木不遠,筋力衰敗,精神消亡,殆無一分餘地。束帶從宦,若隔前生,而宿患沈痼,如水濕紙,貼身床席,日事呻痛,近又添得寒感,頭䐉如碎,熱候甚劇,頑痰塞胸,呼吸急促,飮痰專廢,轉側須人,奄奄一身,朝暮且盡。以此病狀,豈有扶曳登道之理哉?病未還朝,晏然帶職,揆以分義,極涉惶隕。不得不冒死呼籲於仁覆之天,伏乞聖慈,俯賜矜察,將臣本職及兼帶兩任,一倂許遞,俾臣安意就盡,不勝幸甚。臣無任屛營祈懇之至。答曰,省疏具悉。卿勿固辭,安心調理,上來行公。
兵曹參知李眞望疏曰,伏以,臣之老母,今年恰滿八旬矣。羸病衰敗,日以益甚,精神筋力,無復餘地,居常懍懍,殆有朝夕之憂。自前冬將往廣州先壠之下,爲就煖調攝之計矣,初寒感傷,輾轉深苦,彌留四朔,別症層出,此正所以不忍離捨,敢陳哀乞者也。聖恩涵育,許以救護,母子感祝,益增兢惶。適於前月念後,諸症少差分減,臣母督臣趨造,臣亦自念初服之日,首膺恩資,初拜除旨,區區分義,不容不一謝寵命,謹以抑情上來,仍縻禁直,淹及一旬,一心耿耿,寢夢屢愕。昨夕得接家信,則自再昨咳嗽泄瀉等症,一時俱發,眠食殆廢,氣息如線,種種諸症,無非危惡。臣聞來,精爽惝怳,方寸縻潰,不能一刻自定,不得不疾聲仰籲,走歸省視。伏乞天地父母,諒臣至情,亟命鐫遞職名,使得安意救護,以卒孝理之仁,仍治臣任情下鄕之罪,以警具僚。且念宿衛重地,雖在平日,不容缺闕。況今客使且迫,曹務益多,尤不可一日暫曠。更乞畫卽變通,以便公私,不勝幸甚。臣無任屛營祈懇之至。答曰,省疏具悉。爾其勿辭,救護母病。
義禁府啓曰,今此勅使在館時,三門把守假都事三員,令該曹預爲差出,以爲習儀時分差之地,何如?傳曰,允。禁府謄錄
上在昌慶宮。停常參·經筵。
下直,昌原府使宋來翼,玉浦萬戶金昌卨。
金始煥啓曰,大司憲李喜朝,掌令金墰在外,執義朴聖輅,掌令蔡膺福呈辭,持平李聖龍上疏入啓,李廷熽未署經。今日以監察茶時之意,敢啓。傳曰,知道。又啓曰,吏曹郞廳來言,臺諫有闕,政事,取稟。傳曰,明日爲之。又啓曰,正言李聖龍引避退待,今已經宿,而司諫未差,大司諫趙尙絅,獻納申晳,正言金槹呈辭,尙未處置,事甚未安。呈告人員,竝卽牌招,以爲處置之地,何如?傳曰,允。
安重弼啓曰,勅使到弘濟院時,領議政金昌集,當爲進參,而以情勢難安,方在引入中,右議政趙泰耉在外,左議政李健命進去之意,敢啓。傳曰,知道。
以正言金槹牌不進,罷職傳旨,傳于安重弼曰,推考傳旨捧入。
金始煥啓曰,新除授同副承旨徐命淵,以平壤別問安事,時未上來,斯速乘馹上來事,下諭,何如?傳曰,自當上來,勿爲下諭。
李肇啓曰,卽者右副承旨金始換,稱以情勢不安,投疏徑出,其所引避,不爲大段,原疏已爲還出給矣。其中位甚不齊,卽爲牌招察任,何如?傳曰,允。
以右副承旨金始煥牌不進,罷職傳旨,傳于李肇曰,推考傳旨捧入。
徐命淵,以禮曹言啓曰,迎詔翌日頒敎事,旣已啓下矣。十二日則勅使魂殿弔祭相値,本朝頒敎,以十三日退行之意,分付,何如?傳曰,允。
又以禮曹言啓曰,今此式年監試覆試,設場於本曹,郞廳依前例朝房直宿之意,敢啓。傳曰,知道。
又以禮曹言啓曰,今此式年監試覆試試官磨鍊之際,堂下無故之人乏少,依近例以堂上官通融擬望,而前承旨鄭亨益,前校理申昉,前縣監權益寬,前都事申弼誨,前校理金濟謙,前校理洪廷弼,前修撰金民澤,前司書金鳳年,時無職名,令該曹口傳付軍職,何如?傳曰,允。
兵曹口傳政事,以鄭亨益爲副護軍,申昉·金濟謙爲副司直,洪廷弼·申弼誨·權益寬·金民澤·李鳳年爲副司果。
副校理兪拓基,修撰李重協牌不進,罷職傳旨。傳于安重弼曰,推考傳旨捧入。
安重弼啓曰,今此監試覆試兩所試官,當爲十員,而禮曹判書李觀命,兵曹判書崔錫恒,判尹李晩成,吏曹判書宋相琦,右參贊任埅,工曹判書兪命雄,戶曹參判李正臣,行司直許玧,行副司直朴泰恒,皆違牌不進,無以備員,更爲牌招,何如?傳曰,允。
又以兵曹言啓曰,今此迎勅擧動時,本曹兩驛騎馬四十匹內,除病傷馬,各差備,無路推移。京畿驛馬限十七匹,依前例補把,以充不足之代事,本道監司處,分付,何如?傳曰,允。
李肇啓曰,右承旨金始煥,旣有只推之命,而今已日暮,待明朝牌招察任,何如?傳曰,允。
安重弼啓曰,一所試官,李觀命·崔錫恒·李晩成·李正臣·許玧。二所試官,宋相琦·兪命雄·朴泰恒,再牌不進,推考傳旨,今方捧入,而一日三牌,雖甚未安,試官無以備員。在前如此之時,例有三牌之規,竝更卽牌招,何如?傳曰,允。
又以兵曹言啓曰,今二月初九日,私奴得男稱名人,自宣仁門入來,差備門外擊錚,極爲駭愕,令攸司囚禁治罪,同門守門將姜渭起,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,因政院啓辭,勅使接見時說話,有更令廟堂增刪之命矣。政院所書出說話,頗爲詳備,別無更爲增刪之語,使之以此書入,何如?傳曰,允。
大司諫趙尙絅啓曰,正言李聖龍,以臣於日昨,前承旨李眞儉遠竄啓辭中,提論眞儉疏語,而其疏中不欲抑勒之欲字,誤以敢字書之。奏御文字,未能詳愼,致有差誤,其視古人馬字一點之失,不啻較重,揆以臺體,宜卽引嫌,而未卽覺察,今始自列,所失尤大,引嫌而退。一字誤書,元非大段,不可以此,輕遞言官,請正言李聖龍出仕。答曰,依啓。
正言李聖龍就職後啓曰,請正言趙最壽削奪官爵,門外黜送。措辭同前請還收李鳳徵·㮒·煥·爀·燦等職牒還給之命。措辭同前請前承旨李眞儉遠竄事。措辭同前居昌縣監柳鳳鳴到任以後,專抛官事與道內親舊,酣飮爲樂,凡有牒訴,設禁不捧,民情壅閼,無處告籲。且以愼姓鄕所,作爲腹心,剝民肥己之政,不一其端,大小決訟,一聽其言,怨聲溢境,傳說播遠。荒歲牧民之責,決不可畀諸如此之人。請居昌縣監柳鳳鳴罷職。刑曹,乃是詞訟衙門,不可不另擇郞官,而正郞洪可相,事多鄙瑣,全乏廉謹,請賂肆行,聽斷不公,都民怨罵,曹屬嗤點,至於朝紳之間,亦多傳說。決不宜仍置於詞訟之地,請刑曹正郞洪可相汰去。答曰,不允。罷職事,風聞之言,不可準信,詳察處之。
戶曹參判李正臣疏曰,伏以臣,昨伏見正言金槹疏本,則以安重烈疏捧入事,侵斥喉司,不遺餘力,至有當該承旨譴罷之請矣。臺臣雖以當該爲言,而臣亦伊日伴直承旨也。旣在同席,又知其事,則今於非議之來,何可諉以臣非該房,而晏然而已哉?揆以廉隅,決難冒居於職次,伏乞聖明,俯賜諒察,亟遞臣職,以安微分,不勝幸甚。臣無任屛營祈懇之至。答曰,省疏具悉。臺言不足爲嫌,卿其勿辭,從速察職。
上在昌慶宮。停常參·經筵。
下直,淸河縣監李保命,南海縣令權壽鳳。
有政。吏批,行判書宋相琦病,參判沈宅賢進,參議未差,右承旨安重弼進。兵批,行判書崔錫恒監試試官進,參判尹愨進,參議洪禹傳病,參知李眞望陳疏在外,安重弼進。吏批啓曰,判書宋相琦病不來,參議未差,小臣獨政未安,何以爲之?敢稟。傳曰,仍爲之。又啓曰,玉堂闕員,今當差出,而擬望之人乏少,外任竝擬,何如?傳曰,允。又啓曰,慶源·富寧有闕之代,今當差出,而擬望之人乏少,未準朔禁軍將及虞候營將,竝擬,何如?傳曰,允。
院啓,答曰,不允。末端兩件事,依啓。啓辭在下
以金濟謙爲司諫,申昉爲副校理,徐宗燮爲修撰,李慶錫爲兵曹佐郞,李宜璋爲引儀,孫碩祖爲軍器判官,朴昌悌爲慶源府使,金鑮爲富寧府使,姜頊爲巨濟府使。兵曹無政事。
金在魯啓曰,兵曹參知有闕之代,口傳差出,仍卽牌招事,允下矣,今已夜深,待明朝牌招之意,敢啓。傳曰,知道。
安重弼啓曰,大司憲李喜朝,掌令金墰在外,執義朴聖輅,掌令蔡膺福呈辭,持平魚有龍上疏入啓,李廷熽未署經。今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,迎勅相値,不得來會云矣。敢啓。傳曰,知道。
兵批承旨啓曰,無政事之意,敢啓。傳曰,知道。
備忘記,史官二員待命,騎馬六匹立之。
安重弼啓曰,同副承旨徐命淵,昨日肅謝之後,今日病不仕進,卽爲牌招察任,何如?傳曰,允。
以右副承旨金始煥牌不進,罷職傳旨,傳于安重弼曰,推考傳旨捧入。
金在魯啓曰,右副承旨金始換,旣有只推之命,而廳中位甚不齊,更卽牌招察任,何如?傳曰,允。
以右副承旨金始煥再牌不進,罷職傳旨,傳于安重弼曰,推考傳旨捧入。
安重弼,以迎接都監言啓曰,今此勅使諡宴時,祭物物目器數,別單書入,以此,分付各該司,使之措備以待之意,敢啓。傳曰,知道。
又以兵曹言啓曰,明日迎勅擧動時,本曹堂上二員,當以駕前駕後侍衛進參,一員守宮,而判書崔錫恒,以監試試官進去,參知李眞望,以親病陳疏下鄕,只有臣尹愨,參議洪禹傳,實無推移備員之勢。令政院稟旨變通,何如?傳曰,允。
安重弼啓曰,因兵曹草記,明日迎勅擧動時,本曹堂上二員,當以侍衛進去,一員守宮,判書崔錫恒監試試官進去,參知李眞望受由下鄕,實無推移備員之勢,令政院稟旨變通事,允下矣。參知李眞望,似當有變通之道,何以爲之?敢稟。傳曰,改差。又啓曰,明日迎勅擧動時,兵曹堂上,不可不備員,參知有闕之代,令該曹口傳差出,仍卽牌招察任,何如?傳曰,允。
吏曹口傳政事,兵曹參知李挺周,佐郞徐宗伋。
安重弼,以兵曹言啓曰,明日迎勅擧動時,本曹郞廳侍衛及各差備處甚多,而無以備員。佐郞有闕之代,令該曹以在京無故人,口傳差出,以爲推移分排之地,何如?傳曰,允。
又啓曰,同副承旨徐命淵服制出去,右副承旨金始煥,承牌來詣闕外,投疏徑歸,罷職傳旨,今方捧入,而臣重弼守院之外,無他伴直之員。左副承旨金在魯,卽爲牌招入直,何如?傳曰,允。又啓曰,玉堂連日闕直,事甚未安。副校理申昉,時在京畿楊州地,斯速乘馹上來事,下諭,修撰徐宗燮,卽爲牌招入直,何如?傳曰,允。
以修撰徐宗燮牌不進罷職傳旨,傳于安重弼曰,推考傳旨捧入。
安重弼啓曰,來十三日頒敎時敎文,大提學當爲製進。大提學李觀命,明日待開門牌招,使之製進,何如?傳曰,允。
安重弼啓曰,明日擧動時,承旨不可不備員,而右副承旨金始換,旣有只推之命,明日待開門牌招,何如?傳曰,允。
備邊司郞廳,以左議政意啓曰,臣朝者與都承旨李肇,偕往弘濟院,待勅使到院後,延勅如例,御帖卽爲傳給,見館禮則使之停止,故臣退出站次矣。俄而譯官來傳勅使之意,欲與相見,臣又爲進去,則兩勅同坐邀見,乃曰,吾輩受命來傳者,乃冊封賜諡賜祭等事,而極凶不可同日竝行,欲爲分日傳勅云云,臣答以極凶禮之竝行,姑無所妨。況我國己亥·甲寅國恤時,冊封諡祭,竝於同日傳勅,則今何可卒改,以變舊例乎?以此反覆論難,辭說頗煩,勅使末乃以爾國禮節如此,則當許從,而此意必須上達於國王,得其回答,然後吾輩可以入去云。蓋今番延勅儀注,一從乙卯年前例,則不可變改,而勅使必以得聞上敎爲言,則明曉別遣禮曹郞官,以遵行舊例之意,傳言於勅使,似合得宜,卽令政院擧行。臣與勅使酬酢之際,日勢已暮,未及狀啓,疾馳入來,而闕門已閉,不得已以草記仰達,明日待開門復命之意,敢啓。傳曰,知道。
金在魯,以備邊司言啓曰,御前文臣通事預差南道揆,昨日以試官違牌坐罷,而卽今文臣堂上中,無他無故可合之人,南道揆卽爲敍用,令該曹口傳付軍職,何如?傳曰,允。
又啓曰,明日勅使入京,以辰時出軍令云。大駕出宮正時,所當以卯時磨鍊,而非但事多窘急,早朝動駕,亦恐有妨於聖體,故三嚴以辰初初刻磨鍊以入矣。以此意,分付都監,勅使三吹,使之參酌差緩擧行,何如?傳曰,允。
安重弼,以迎接都監言啓曰,卽見遠接使移文,則勅使明日辰時入京事,出軍令矣。敢啓。傳曰,知道。又以迎接都監言啓曰,昨見遠接使移文,則弔祭時彼人變服一節,使譯輩問於上副勅,則以爲封典時,當以彼中齎來冠帶行禮,弔祭時,則將以素服行禮,而頃日先勅時,必有已行之例,一從本國指揮,臨時擧行云。致祭一款,亦令探問,則先勅時已行弔禮,今番則但當輸祭而已。凡係禮節,到弘濟院,當與本國大臣,逐端講定云矣。敢啓。傳曰,知道。
正言李聖龍啓曰,近來一種不逞之徒,積憾蓄慍,換面迭出,必欲闖伺傾軋,蓋已久矣,而乃者前正言趙最壽,憑藉泮儒之事,欲售網打之計,投進一疏,指意陰險。人之巧憯,胡至此極?館儒被罪,實非聖朝之美事,此輩亦有人心,豈不知其過擧,而乃敢潛相揣摩,妄謂此機可乘,恐動天廳,構陷朝紳,靡有紀極,不覺其情態之難掩,手脚之盡露,論其罪狀,萬萬痛惋。不可不快賜斥絶,嚴加提防。罷職薄罰,不足以懲其惡。請前正言趙最壽,削奪官爵,門外黜送。臣伏見頃日喉司啓稟批旨,則本院前啓中,睦來善·李玄逸兩人,則依臺啓允下,而至於罪人李鳳徵及緣坐罪人㮒·煥·爀·燦等,終靳反汗之命,臣不勝訝惑之至。鳳徵之疏語,甚無倫,意在探試,其罪可勝誅哉?惟我先大王,雖於年久之後,不容不貸,屢經大霈,終不擧論,此可見嚴懲討峻隄防之聖意也。豈非聖上之所以遵守者?今於嗣服之初,無復持難,有此意外之命,已有嫌於先朝懲惡之典,至於逆獄緣坐,何等重大,而㮒·煥·爀·燦等,混被宥典,從今以往,逆黨無所懲畏,王法漸至頹弛,寧不寒心哉?臣恐殿下於歲抄蕩滌之際,未及覺察於此等罪目,而日昨兩司爭執之時,則宜蒙察納,及至喉司之稟旨,反下區別靳許之敎,臣於是,重爲慨然也。王章至嚴,決不可輕授舊秩,請還收李鳳徵·㮒·煥·爀·燦等職牒還給之命。竊觀近日,世道淪陷,義理晦塞,一種不逞之徒,群起迭出,必欲眩惑聖聰,壞亂國事,苟有人心,孰不痛惋,而陰險之言,巧憯之態,至於李眞儉之疏而極矣。疏中所臚列,罔非揑搯傾陷,而其銀貨會典等說,設計造意,實有所不忍正視者然,此特細故耳。惟是獨對一事,此豈今日臣子所欲發口於殿下之前者,而眞儉乃曰,旣曰匡救,則不可謂必無是事,是事有無,到今追提,意實叵測。又曰,入侍以後事,不欲抑勒深罪,彼旣不以是爲罪,則其意將欲何爲,而必發此言耶?其無禮於先王,不敬於殿下,莫此爲甚,原其心術,人所共憝。如此悖倫蔑義之人,不可不明正其罪,請承旨李眞儉遠竄。居昌縣監柳鳳鳴,到任以後,專抛官事,日與道內親舊,酣飮爲樂,凡有牒訴,設禁不捧,民情壅閼,無處告籲,。且以愼姓鄕所,作爲腹心,剝民肥己之情,不一其端,大小決訟,一聽其言,怨聲溢境,傳說播遠,則臣之所論,本非泛然風聞之批,今無更加詳察之事。荒歲牧民之責,決不可畀諸如此之人,請居昌縣監柳鳳鳴罷職。刑曹,乃是詞訟衙門,不可不另擇郞官,而正郞洪可相,事多鄙瑣,全乏廉隅,請賂肆行,聽斷不公,都民怨罵,曹屬嗤點,至於朝紳之間,亦多傳說。決不宜仍置於詞訟之地。請刑曹正郞洪可相汰去。批辭見上
漢城右尹李縡疏曰,伏以臣,控籲未準,惟日俟違慢之誅矣。仲父臣晩成,昨拜判尹,臣之本職,在法當遞。伏乞聖明,亟賜鐫解,或命該曹稟處,不勝幸甚。臣無任屛營祈懇之至。踏啓字。
上在昌慶宮。停常參·經筵。
大駕慕華館入幕次後,政院·藥房問安。答曰,知道。
大駕明政殿入幕次後,政院·藥房問安。答曰,知道。
大駕還宮後,政院·玉堂·藥房問安。答曰,知道。朝廷二品以上·六曹·大司諫問安。答曰,知道。
金在魯啓曰,今日勅使接見時,頭目賜茶不謹進排之故,都監下人囚禁科罪,旣已陳達蒙允,而當該郞廳,亦難免不能檢察之失,推考,何如?傳曰,允。又啓曰,內乘來言,捲簾,取稟。傳曰,捲前簾。
安重弼啓曰,來十五日儒生殿講日次,而勅使相値,頉稟。傳曰,知道。
金在魯啓曰,內乘來言,輦輿垂帳,取稟。傳曰,勿爲之。
金始煥啓曰,小臣館所問安進去,下直。傳曰,知道。
又啓曰,勅使入京,自今日爲始,事變假注書直宿之意,敢啓。傳曰,知道。
金在魯啓曰,自前擧動時,承旨必須備員,故大臣處偕來奉命之員,亦令暫時來參,還爲進去矣。卽今左承旨韓重熙,以判府事李頤命偕來事,方在城外,依前例使之來參乎?何以爲之?敢稟。傳曰,擧動間姑爲來參。
又啓曰,修撰徐宗燮,又有只推之命,卽爲牌招入直,何如?傳曰,允。
以修撰徐宗燮牌不進罷職傳旨,傳于金在魯曰,推考傳旨捧入。
金在魯啓曰,修撰徐宗燮,旣有只推之命,副校理申昉,纔已自鄕上來云,竝卽牌招察任,何如?傳曰,允。
兵曹口傳政事,副護軍南道揆。
金始煥啓曰,小臣馳往館所問安,則勅使答以爲,中使纔還,近侍又臨,恩問絡續,不勝感激。俺等幸蒙德分,無事歸館云矣。敢啓。傳曰,知道。
金在魯啓曰,卽者勅使來入館所云矣。敢啓。傳曰,知道。
又以迎接都監言啓曰,勅使旣入館所,各色郞廳輪回直宿之意,敢啓。傳曰,知道。又以迎接都監言啓曰,勅使到館所後,茶啖依例排入之意,敢啓。傳曰,知道。又以迎接都監言啓曰,彼中所送禮單馬匹,出給司僕寺,使之喂養之意,敢啓。傳曰,知道。
安重弼,以迎接都監言啓曰,差備譯官,請行見官禮,則兩勅皆以爲許令停免云矣。敢啓。傳曰,知道。
金始煥,以迎接都監言啓曰,卽者使差備譯官,不緊差備軍放送之意,言于兩勅,則放送云矣。敢啓。傳曰,知道。
安重弼,以迎接都監言啓曰,卽者砥平縣監朴琮,以差使員,領來致祭物件一箱封裹者,而物目件記,未及來到。且當臣等,方在郊外班列,姑不得盡數領受,待勅使入館後,當依件記捧上,一遵乙卯前例,祭帛二疋,銀壺一坐,銀爵三坐,檀香二束,移送弔祭所。其餘賻銀四百兩,靑白紬段二十八疋,招給戶曹郞廳,而銀壺及銀爵三坐,旣已出來,前日還下銀壺及銀爵,更爲還入之意,分付弔祭所矣。敢啓。傳曰,知道。
上在昌慶宮。停常參·經筵。
自巳時至酉時,日暈。夜三更四更,月暈。
大殿,政院問安。答曰,知道。
大駕還宮後,政院·藥房單子問安。答曰,罔極。大殿,朝廷二品以上·六曹·大司諫問安。答曰,知道。
有政。吏批,行判書宋相琦病不來,參判沈宅賢進,參議未差,右副承旨金始煥進。兵批,行判書崔錫恒試官進去,參判尹愨病,參議李挺周病,參知洪禹傳進,右副承旨金始煥進。吏批啓曰,判書宋相琦病不來,參議未差,小臣獨政未安,何以爲之?敢稟。傳曰,仍爲之。以申晳爲副校理,李德壽爲副修撰,金相稷爲右尹,申轂爲刑曹正郞,李最英爲典籍,李夏相爲居昌縣監,姜翰周爲洪原縣監。副護軍李縡·李眞望。
安重弼啓曰,宰臣右尹李東馣館所問安進去,下直。傳曰,知道。
金始煥啓曰,今日政新除授副校理申晳,副修撰李德壽,所當牌招,而闕門已閉,待明朝出牌之意,敢啓。傳曰,知道。
藥房副提調李肇啓曰,伏未審夜來,聖體若何?脚部酸疼之候,日昨問安之批,有今已差愈之敎,不勝幸甚,而昨日遠臨郊外,觸冒風寒,行禮殿庭,節次稍久,不瑕有傷損之患乎?臣終宵憂慮,敢來問安。答曰,知道。無事矣。
金在魯,以都摠府言啓曰,副摠管李東馣館所問安宰臣,晝仕進去之意,敢啓。答曰,知道。
安重弼,以迎接都監言啓曰,卽者差備譯官來言,明日弔祭時詣闕軍令時刻,問于勅使,則以爲,弔祭當行於明日,則此是爾國大事,官員所當預告,而尙無來言之事,不可只憑爾等口傳之言,輕出軍令云,故譯官以請來官,明日當爲來告爲答云,趁明早別遣禮曹郞廳,先言當日行祭之意,請來官則臨時更送,恐合事宜,令政院稟旨擧行,何如?傳曰,允。
又以迎接都監言啓曰,勅使旣減宴享,則例以別雄牛,間日入給,別茶啖,亦爲逐日排入矣。今亦依此擧行之意,敢啓。答曰,知道。
又啓曰,以迎接都監草記,別遣禮曹郞廳,先言行禮之意,請來官則臨時更送,似合事宜,令政院稟旨擧行事,允下矣。卽爲依此擧行,何如?傳曰,允。
又啓曰,禮曹郞廳,以當日初次行祭,十四日再次行祭之意,往言于勅使,則勅使以爲,今日行祭後,明日出往三田渡,再明則欲爲休息,十五日可以行再次致祭云。若如其言,則館所擧動,當差退一日矣,敢啓。傳曰,知道。
又以迎接都監言啓曰,卽者勅使館所離發,進詣魂殿矣,敢啓。傳曰,知道。
又啓曰,玉堂上下番俱空,已至累日,事甚未安。今日擧動罷後,開政差出闕員,仍卽牌招察任,何如?傳曰,允。
金始煥,以義禁府言啓曰,以刑曹,忠淸·慶尙兩道監司狀啓,刑曹粘目,驢州前牧使李潤·李潚,定州延慰使柳寶章,安州迎慰使沈玹,沃川前郡守李基福,移本府處置事,允下矣。右人等今方待命於本府,卽爲拿囚之意,敢啓。傳曰,知道。
金在魯,以兵曹言啓曰,羽林衛一番將洪處武,今十四日內入直落點啓下,而身病猝重,勢難入直云。原單子改付標以入之意,敢啓。傳曰,知道。
又以迎接都監言啓曰,卽者勅使來到館所云矣,敢啓。傳曰,知道。
又以迎接都監言啓曰,卽者差備譯官來言,勅使明日出往三田渡云。碑閣及道路修治之意,京畿監司處分付,凡干擧行等事,各該司亦爲分付,何如?傳曰,允。
金始煥,以迎接都監言啓曰,勅使明日出往三田渡時,除初·二吹·三吹,以寅時出軍令,而當隨時發行云矣,敢啓。傳曰,知道。
金在魯,以迎接都監言啓曰,明日大臣茶禮設行事,前已定奪,而勅使出往三田渡相値,無故日退行之意,敢啓。傳曰,知道。
金始煥,以迎接都監言啓曰,明日勅使出往三田渡時,臣命雄,都廳尹基慶,軍色郞廳沈元俊,雜物色郞廳崔昌億,米糆色郞廳徐行遠,依前例戎服隨往之意,敢啓。傳曰,知道。又以迎接都監言啓曰,因政院啓辭,勅使十四日不欲行祭,殊無當初停當之意,令都監更爲開諭,以定日設行事,允下矣。卽今差備譯官等,累次反覆開諭,則兩勅以爲,明日三田渡往還後,更爲相議停當爲可云。明日往還後,以必須定日行祭之意,更當開諭矣,敢啓。傳曰,知道。
又以迎接都監言啓曰,在前勅使往見碑閣時,鋪陳自都監搬運,館伴以下員役,則自持飯往來。今亦依此擧行,而亦爲分付於京畿監司,何如?傳曰,允。又以迎接都監言啓曰,卽者副勅,書送一小紙曰,好醫官兼能鍼者,明日黑朝卽來掌脈云,故醫官中鍼脈俱善者,極擇入送事,分付兩醫司之意,敢啓。傳曰,知道。又以迎接都監言啓曰,勅使所求鳥銃試放次,善放砲手招入云,故分付入送之意,敢啓。傳曰,知道。又以迎接都監言啓曰,自前勅使三田渡往還時,都監郞廳,例以上命,問安於勅使後,馳告政院矣。今亦依此擧行之意,敢啓。傳曰,知道。
金在魯,以禮曹言啓曰,山陵展謁,以客使回程後推擇事,旣已啓下矣。展謁吉日,令日官推擇,則今二月二十六日爲吉云,而此外連有科擧及放榜相値,三月初十日亦吉日云。此兩日中,以何日定行乎?敢稟。傳曰,二十六日定行。
右議政趙泰耉疏曰,伏以臣伏聞日昨迎勅,冒寒動駕於郊次,聖體節宣,不瑕有損,區區下情,倍切懸慮,而淹病鄕戶,勢甚維谷,末由致身於陪扈之地,分缺義虧,厥罪伊何?今臣虛帶應遞之職,而久未見解,積有當被之律,而亦未蒙勘,增惶增蹙,覓死無地。不可不復此哀籲,以冀聖明之俯察。臣聞天地之造,曲遂物性,聖王之政,不枉人地。如臣窮隘之情,危苦之疾,無一分可起之勢,有必免乃已之形。前後陳乞,殆至舌弊而氣渴矣,猶且呼號而不知止者,誠出於萬萬悶急之私。如是而終不矜於仁覆憫下之天,則抑鬱之極,必將至於狂易而喪性。使一夫不獲,亦豈聖世之所宜聞哉?伏乞聖慈,特垂哀矜之念,亟命遞改臣職,仍治臣罪,俾臣得以安意將息於丘壑之下,實爲終始生成之澤,千萬至祝。臣無任屛營祈懇之至。答曰,省疏具悉卿懇。已諭至意於前後之批矣,更何多誥?卿以身恙,不得來參,有何所傷?卿其安心勿辭,從容善攝,俟病小間,翻然登程,以副日夜思想之望。仍傳曰,遣史官傳諭。
持平魚有龍疏,批答曰,省疏具悉。進言之誠,予用嘉納。李眞儉事,臺論已發,不必疊床。爾其勿辭,從速察職。疏辭在下
持平魚有龍疏曰,伏以臣母所患諸症,越添於冒寒撼頓之餘,委臥床席,氣息澌綴,全廢飮啖,昏昏不省,臣晝夜扶護,方寸煎灼。以此情理,萬無離側供仕之望,而疏單旣阻,衷情莫暴,虛帶職名,久致瘝曠,臣罪至此,益無所逃。伏乞天地父母,俯賜諒察,亟許鐫削,俾臣得以專意救護,千萬幸甚。臣於乞免之章,不宜贅及他說,而竊有區區微悃,附此尾陳,惟聖上垂察焉。書曰,念終始典于學,厥德修罔覺。殷之高宗,當諒陰宅憂之日,得良弼,交相勉戒。其所諄諄反覆者,惟以終始典學爲先。豈不以人主出治,本於一心,而致治之要,莫急於勉學乎?猗歟,今日卽殿下之一初也。新膺景命,休恤無疆,天心之眷顧方隆,群情之蘄向亦切,此正丕張新化,陶成至治之會,而其所以硏究本原,發揮贊化者,正在於孜孜講學,萬機酬應之暇,燕居恭默之際,日親書史,沈潛玩繹,體驗於聖賢精一之訓,監戒於前代興喪之跡,剖析義理,開廣志慮,則其於緝熙之功,豈不大有益哉?況且嚴廬哀疾之中,久輟法筵,又因講官不備,召對之停廢,亦累月矣。方今陽春咸回,日晷漸長,尤宜頻接儒臣,討論講劘,勉勵不懈,日就月將,則其所以涵養德性,端臨出治者,庶幾齊休於古哲王矣。且臣有慨然於心者,李眞儉之負犯,關係甚重,諫院之論以削黜者,亦出於姑從輕典,而側聽有日,兪音尙閟,臣實莫曉聖意之何居也。噫,自古宵小之構人陷人者,何代無之,而臆逆以萬萬不近理之事,揑造嫁禍者,豈有如眞儉之巧憯而陰慝者哉?原任大臣之平日忠悃,卽聖上之所洞燭也。十年藥院,竭誠焦慮,竟遭天崩之至痛,旋膺異域之銜命,一心殉國,不憚夷險之狀,同朝莫不悲憐,而彼眞儉獨懷媢嫉之心,欲售戕害之計,及其未回還之前,乃以公貸一款,架虛做說,驚動天聽。其曰逆揣彼人未萌之心云者,指意叵測,便同急書,至於註釋會典中語,敢逼於不敢言之地,渠雖急於陷人,何其無嚴至此?雖幸天日所照,奸情莫逃,而斟酌大寬,譴罰不加,臣恐有嫌於堲讒之聖德,亦何足爲昭晰厚誣,慰安大臣之道也?且有所萬萬絶痛者,如獨對時事,爲先王臣子者,其在道理分義,有不敢追提於今日者,而滿紙齗齗,語犯先朝,此豈人臣所可忍爲者乎?究其情狀,尤極凶悖。此以置之,則將無以杜讒奸,而洩輿憤。伏乞聖明,廓揮乾斷,赫然痛斥,亟降投畀之命,以嚴懲討之典焉。臣新從下土,目見朝象之橫潰,讒說肆行,不勝憂慨之忱,略貢蒭蕘之言,惟殿下採察焉。臣無任屛營祈懇之至。批答在上
上在昌慶宮。停常參·經筵。
下直,草溪郡守成德涵,堤川縣監金宇楫,固城縣令金弘錫,永春縣監李萬植,積城縣監鄭壽期。
正言金槹避嫌,避辭在下答曰,勿辭,退待物論。
院啓,答曰,不允。罷職事,風聞之言,不可以準信,詳察處之。處置事,依啓。
有政。吏批,行判書宋相琦牌不進,參判沈宅賢進,參議未差,右承旨安重弼進。兵批,行判書崔錫恒試官進去,參判尹愨病,參議李挺周進,參知洪禹傳病,右承旨安重弼進。吏批啓曰,判書牌不進,參議未差,小臣獨政未安,何以爲之?敢稟。傳曰,仍爲之。以趙聖復爲獻納,南道揆爲刑曹參議,沈一羲爲監察,孫命大爲巨濟府使,禹洪采爲兼輸城察訪,白時光爲正言,敦寧都正單李世禎。以德興大院君奉祀孫,世授事受敎。
金在魯啓曰,小臣館所問安進去,下直。傳曰,知道。
安重弼啓曰,吏曹郞廳來言,臺諫有闕,政事,取稟。傳曰,當日開政。
金始換啓曰,正言金槹再啓煩瀆,退待物論矣。傳曰,知道。又啓曰,大司憲李喜朝,掌令金墰在外,執義朴聖輅,掌令蔡膺福,持平魚有龍呈辭,李廷熽未署經。今日又爲監察茶時,事甚未安,且當頒敎,臺諫不可不備員,除在外未署經外,呈告人員,竝卽牌招察任,何如?傳曰,允。
以持平魚有龍牌不進罷職傳旨,傳于金始煥曰,推考傳旨捧入。
金在魯啓曰,臣馳往館所,則勅使答以爲,纔遣內侍,又遣承旨,連續下問,不勝感激。俺等好樣寢宿,方往三田渡爲計云矣。敢啓。傳曰,知道。
安重弼啓曰,館所接見時說話,依例書入,而此外問答間未盡說話,令廟堂預爲定奪,以備睿覽,何如?傳曰,允。
以黃海監司狀啓,二月朔新産生靑魚,限內不得封進,待罪事,傳于安重弼曰,勿待罪事,回諭。
安重弼,以吏曹言啓曰,在前頒赦時,例有別歲抄之事。今則何以爲之?敢啓。傳曰,書入。
傳曰,百官加爲之。
金始煥啓曰,頒赦百官加爲之事,命下矣。大提學李觀命牌招,赦句添入之意,敢啓。傳曰,知道。又啓曰,頒赦百官加爲之事,命下矣。某罪以下宥之乎?傳曰,雜犯死罪以下竝宥。
安重弼,以迎接都監言啓曰,明日勅使出往三田渡時,除飯俸,只設酒肴,帶率則大通官三員,次通官二員,家丁七名,茶通事二名,堂上譯官四員,堂下譯官二員,捲帳譯官二員,淸學譯官二員,前排軍牢八雙,羅將五雙,吹打手十二雙,率去云矣。敢啓。傳曰,知道。
以副修撰李德壽牌不進罷職傳旨,傳于安重弼曰,推考傳旨捧入。
安重弼,以迎接都監言啓曰,卽者典醫監醫官秦後觀·林大材等,診察副勅之病,以痰聚臍傍,三田渡往還後,當施鍼灸之意,停當後退出云矣。敢啓。傳曰,知道。又以迎接都監言啓曰,今日乃是無宴空日,別茶啖依例排入之意,敢啓。傳曰,知道。
傳曰,奏請正使以下,書啓。
金在魯,以兵曹言啓曰,吏曹啓辭,在前頒赦時,例有別歲抄之事,今則何以爲之?敢稟。傳曰,書入事,命下矣。準期不敍,竝爲書入乎?敢稟。傳曰,書入。
安重弼,以迎接都監言啓曰,卽者勅使,館所離發,出往三田渡矣。敢啓。傳曰,知道。
金始煥,以司諫院言啓曰,司憲府持平李廷熽除拜已久,尙未署經。凡臺諫署經,備三員爲之者,自是古例,而司諫臣金濟謙試所進去,獻納未差,正言臣金槹今方引避,只有大司諫臣趙尙絅,正言臣李聖龍。在前如此之時,亦有二員開坐,啓請署經之規。今亦依此例,開坐署經之意,敢啓。傳曰,知道。又啓曰,持平臣李廷熽除拜已久,尙未署經。凡臺諫署經,備三員爲之者,自是古例,而大司憲臣李喜朝在外,掌令臣金墰在外,持平魚有龍牌不進,只有執義臣朴聖輅,掌令臣蔡膺福。在前如此之時,亦有二員開坐,啓請署經之規,亦依此例,開坐署經之意,敢啓。傳曰,知道。
安重弼啓曰,吏曹郞廳來言,當日開政事命下,而判書宋相琦,參判沈宅賢,俱以病不來,參議未差,不得開政云。判書·參判,竝卽牌招開政,何如?傳曰,允。
又以吏曹言啓曰,因本曹草記,自永不敍用,至居中居下人書入事,命下矣。災傷罷黜居中居下人,則依傳敎書入,而本曹時無永不敍用之類,故不爲書入之意,敢啓。傳曰,知道。
安重弼,以吏曹言啓曰,別歲抄書入事,命下矣。災傷罷黜居中居下之類,竝爲書入乎?敢啓。傳曰,自永不敍用,至居中居下人竝書入。此條在上
吏批啓曰,卽接敦寧府移文,則以檜原君倫,花陵君洮,全城君混呈單內,因宣廟朝受敎,德興大原君奉祀孫,世世除授敦寧都正,以爲不易之定規,是乃重宗祀之盛典也。今者宗孫故同敦寧李弘逸長子世禎,旣已免喪,當爲附職,斯速入啓處置云。德興大院君奉祀孫世世除授都正,旣有宣廟朝受敎,且癸丑年李弘逸除授時,本曹批答,有非但流傳分明,又有此文書,則不可不世襲,依爲之敎矣。今且李世禎,似當依傳例,以加設敦寧都正下批,而自下不敢擅便,何以爲之?敢稟。傳曰,依爲之。又啓曰,新除授巨濟府使姜頊呈狀內,重得水土之疾,目今症勢,萬分危惡。以此病狀,數月之內,實無赴任之望,斯速入啓處置云。身病旣如是沈重,則不可等待其差復,巨濟府使姜頊,依近例罷黜,何如?傳曰,允。又啓曰,行東恩副正槫,今陞明義,而未經都正,不得封君之意,敢啓。傳曰,知道。又啓曰,新除授輸城察訪趙必亨呈狀內,賤病危惡,蘇完無期,以此病狀,實無及期赴任,入啓處置云。身病果爲危重,則不可等待其差歇,輸城察訪趙必亨,改差,何如?傳曰,允。
兵批政事,百官加下批。傳曰,行東恩副正槫,昌善正楣,竝百官加親授。傳曰,上番內官崔弘·尹起莘·崔景遠·李夏昌·金信弼·朴贊文,竝百官加親授。
金始煥啓曰,在前頒赦後推考,有蕩滌之例矣。卽今未承受推考傳旨二百九十八丈,自本院依例爻周之意,敢啓。傳曰,知道。
安重弼啓曰,勅使三田渡往還後,都監郞廳,以上命問安,則勅使以爲,俺等無事還來,而有此下問,極爲感激云矣。敢啓。傳曰,知道。
又以迎接都監言啓曰,勅使應給加時木,自昨使之入送,而輒皆點退曰,此是皇帝前進上之物,必以全體木無罅隙者入納云。本曹所儲之木,已盡見退,更無所餘。取考謄錄,則己丑年勅使時,加時木點退之故,取來尙衣院所在二年木,稱以加時木而入給,無弊受去。今亦依前例,尙衣院二年木四條,取來入給,何如?傳曰,允。
又以迎接都監言啓曰,卽者勅使鳥銃試放事,善放別破陣,使之招入矣。敢啓。傳曰,知道。
金始煥,以義禁府言啓曰,頒赦事,命下矣。時囚放歸田里罪人及定配未蒙放身死之人,放未放當爲分秩書啓,而判義禁臣崔錫恒,同義禁臣洪致中,以監試覆試試官,俱入試所,姑待出榜後擧行之意,敢啓。傳曰,知道。
安重弼,以迎接都監言啓曰,本都監郞廳閔應洙,重得寒疾,不得察任。當此勅使在館,責應旁午之日,不可等待其差歇,今姑改差,其代以戶曹佐郞李㙫差下察任,何如?傳曰,允。又以迎接都監言啓曰,勅使自三田渡入來館所矣。敢啓。傳曰,知道。又以迎接都監言啓曰,卽者在館家丁之私自放砲,殊涉駭然。使差備譯官各別責諭之意,敢啓。傳曰,知道。又以迎接都監言啓曰,卽者副勅招入鍼醫林大材,三里左右穴受鍼後,仍令退去,而明日更爲入來下鍼云矣。敢啓。傳曰,知道。又以迎接都監言啓曰,卽者差備譯官來言,副勅受鍼後,痰聚臍傍之氣,稍有所減云,而招入鍼醫林大材,饋以酒饌後,仍令退去云矣。敢啓。傳曰,知道。
又以禮曹言啓曰,今此陵幸時,敬陵·昌陵·翼陵展謁,則變服行禮,實涉難便,依前例遣大臣攝行。順懷墓亦有遣官致祭之例,今亦依此磨鍊乎?敢啓。傳曰,依爲之。又以迎接都監言啓曰,勅使三田渡回還之後,使差備譯官,以皇命不可久掩,明日必須行祭之意,反覆開諭,勅使以爲,連日驅馳,甚覺疲倦,明日決難行祭,終日爭論,斷無聽許之意云矣。敢啓。傳曰,知道。又以禮曹言啓曰,五禮儀,國恤三年內拜陵條,有曰,王后同陵,則當設王后神座於靈座之東,典祀官加盞三於尊所,各設禮饌,殿下於王后前,獻副盞,亞從獻官,亦獻副盞云。庚寅年拜陵時,亦用此儀。前期告由,移安王后神座於大王丁字閣,殿下以衰服,一時行禮,望陵禮,亦以衰服,行兩陵展謁拜哭之禮,故前冬山陵展謁擇定時,依此擧行之意,旣已啓稟蒙允,今此節目,依此磨鍊之意,敢啓。傳曰,知道。
金始煥,以備邊司言啓曰,因政院啓辭,館所接見時說話,令廟堂預爲定奪事,命下矣。日昨明政殿接見時,勅使以皇恩宜致感謝之意,屢屢言說。此一款,雖無前例,添書以入之意,敢啓。傳曰,知道。
司僕寺,以一提調意啓曰,近來馬種,漸至駑劣,諸場所放之馬,一無可合於國用者,誠爲可慮,故各牧場中,擇其可合牧馬之所,別樣取種之意,分付監牧官等處矣。卽見慶尙道監牧官劉泰雄所報,則所管巨濟加助島,乃是牧牛之場,而雖不廣闊,各草豐足,可合牧馬云。巨濟山屯馬中,體大骨駿者雌雄,竝限五十匹,使之另擇出送,直放于此場,而臨時發遣本寺郞廳,點閱放牧後,所放牛隻中黑牛,則移放于柒川島祭享牛場,其餘則盡數捉出區處,何如?傳曰,允。
金始煥,以兵曹言啓曰,今此明陵擧動時,各殿問安事,及各差備應把馬,以本曹兩驛馬,無路推移。在前陵幸時,各道驛馬有調用之規。京畿二十匹,忠淸十八匹,江原道十六匹參酌磨鍊,別單書入,而壯實體大善步馬,各別抄擇,今月二十二日,京中逢點事,忠淸·江原兩道監司處,發馬知委,司僕寺添補京畿驛馬,則本寺啓下數,使之直爲入把之意,分付,何如?傳曰,允。
假注書李憙書啓,臣承命馳往于果川紫霞洞右議政趙泰耉所住處,傳宣聖批則以爲,臣病伏鄕廬,一味惶蹙,更申瀝血之懇,冀蒙矜許之音,不惟不賜允兪,又命史官,遠勞宣批,伏地感泣,不知所以仰諭。臣之卽今情地病狀,萬無復起爲人,冒沒登程之望。此職若未卽見解,則恐終不免於積成撕捱,公私兩病而後已,抑鬱悶迫之極,求死而不得。今臣日夜之所祈祝,只在於天地父母之少垂哀怜云矣。敢啓。傳曰,知道。
正言金槹啓曰,臣情病俱苦,理難供職,而冒陳危懇,而未蒙矜允,臣誠惶霣悶蹙,不知所措。第本院方有趙最壽·李眞儉之啓,臣旣被此兩人之疏斥,則有難晏然參涉於其間,且臣得聞兪阜基酷殺非辜,尙今掩置,心神驚駭,有所論列矣。追後更聞,則因其屍親發狀,已經本道推勘云,臣疏中掩置二字,未免下語不審之歸。以此以彼,俱不可一刻仍冒於臺次,請命遞斥臣職。批辭在上
大司諫趙尙絅,正言李聖龍啓曰,云云,請正言趙最壽削奪官爵,門外黜送。啓辭在上請還收李鳳徵·㮒·煥·爀·燦等職牒還給之命。啓辭在上請前承旨李眞儉遠竄。啓辭在上新昌縣監金光運,居官三載,全不謹飭,一經試官,厚招疑謗,醜罵之說,至登詩句,政令之間,亦多不法,簽丁之際,惟賂是視,納錢者丁壯亦漏,無賄者兒弱不免。及其收俸軍布也,稱以情債,加俸錢兩,厥數甚夥,而去處不明。且於量田時,朝家劃給之穀,初不需用,勒令田夫,出米供饋。其他剝民肥已之事,不一其端,民不安居,怨聲播騰。如此之人,決不可仍置,請新昌縣監金光運罷職不敍。引嫌而退。嫌不可參啓,雖有近例,下語不審,勢難仍在。請正言金槹遞差。
敎中外大小臣僚·耆老·軍民·閑良人等書,王若曰,小子遘凶,至痛方切於踐阼,大邦宣諭,祈命仍加於襲封。玆布腎腸,庸告中外。念寡躬之無祿,抱巨創之罔涯。遺弓莫追,羹墻之慕彌篤,因山已畢,霜露之感尤甚。位不可虛,權署之舊典是率,吾有所受,申請之慈旨祗承。豈圖皇華之儼臨,特荷縟儀之荐被?鳳綸遠屆,十行之天語丁寧,琅函乍開,九章之袞衣炫煥。疏榮竝侈於中壼,象服交出於尙方。蓋先朝歷年之多,罔愆侯度,故今日嗣服之始,曲施殊恩。賁舊胙於弊邦,若何而維新厥德,纘洪緖於列祖,若何而克敉前功?已於本月十一日,新率百僚,郊迎詔勅,開讀訖,對龍光而周章,只增嗚咽,撫解澤之霶霈,罔間邇遐。自本月十三日昧爽以前,除謀反·大逆·謀叛,子孫謀殺歐罵祖父母·父母,妻妾謀殺夫,奴婢謀殺主,謀殺人魘魅蠱毒,關係國家綱常,臟汚·强竊盜外,雜犯死罪以下,徒流付處·安置充軍,已至配所·未至配所,已發覺·未發覺,已決正·未決正,咸宥除之。敢以宥旨前事,相告言者,以其罪罪之,在官者各加一資,資窮者代加。於戲,若生子在初,寧忽休恤之念?予一人有誥,庶勉懷保之圖。故玆敎示,想宜知悉。大提學臣李觀命製進
上在昌慶宮。停常參·經筵。
安重弼啓曰,宰臣李寅錫館所問安進去,下直。答曰,知道。
金始煥啓曰,大司憲李喜朝,掌令金墰在外,執義朴聖輅,掌令蔡應福,持平魚有龍呈辭,李廷熽上疏,今日以監察茶時之意,敢啓。傳曰,知道。
安重弼,以弘文館言啓曰,副修撰李德壽,昨日旣有只推之命,更爲牌招察任,何如?傳曰,允。
安重弼啓曰,宰臣李寅錫,馳往館所問安,則勅使以爲纔遣內侍,又遣宰臣問安,不勝感激之至云矣,敢啓。傳曰,知道。又以吏曹言啓曰,宗廟祭獻官,光陽君積,綾昌君橚,實預差塡差,啓下矣,俱有身病甚重,不得受香云,不得已永禧殿獻官預差咸平君泓,改付標以入之意,敢啓。傳曰,知道。
又以吏曹言啓曰,宗廟祭獻官,光陽君積,綾昌君橚,實預差塡差,啓下矣,俱有身病甚重,不得受香云,不得已永禧殿獻官預差咸平君泓,改付標以入之意,敢啓。傳曰,知道。
金始煥,以弘文館言啓曰,本館上下番俱空,不得備員,今已久矣,其在事體,極爲未安,而副修撰鄭錫五在外,未及上來,李德壽今已違牌坐罷,他無推移入直之員。令政院稟旨變通,差出闕員,仍卽牌招察任,何如?傳曰,允。
又啓曰,以弘文館草記,下番無推移入直之員,令政院稟旨變通,差出闕員,仍卽牌招察任事,允下矣。今日望祭齋戒,且日勢已暮,明日待開門,政官牌招開政,何如?傳曰,允。
又啓曰,史局重地,連以兼春秋入直,事甚未安,前奉敎呂善長,旣下敍命,令該曹卽爲口傳付軍職,仍卽牌招察任,何如?傳曰,允。
以奉敎呂善長牌不進罷職傳旨,傳于金始煥曰,推考傳旨捧入。
吏曹口傳政事,奉敎單呂善長。此條當在上
金始煥,以迎接都監言啓曰,勅使入京第三日,例設大臣茶禮,而第三日與勅使三田渡出往相値,故以退行之意,旣已啓下矣。今日是無故日,似當設行,而時任大臣今方受香云,令政院稟旨擧行,何如?傳曰,允。
又啓曰,以迎接都監草記,今日是無故日,大臣茶禮,似當設行,而時任大臣今方受香,令本院稟旨擧行事,纔已入啓矣。時任大臣無進去之員,原任大臣當爲進去,何大臣進去乎?日勢已晩,不待批下,竝此仰稟。答曰,趙判府事進去。
備忘記,奏請正使行判中樞府事李頤命,子弟中一人,六品職除授,奴婢七口,田三十結,副使行副護軍李肇,加資,奴婢五口,田二十結,書狀官兼執義朴聖輅,加資,奴婢四口,田十結賜給。譯官嘉善韓興五,折衝金文秀·李樞·朴泰琰·洪聖疇·崔壽溟,竝加資,奴婢一口,田三結賜給。上通事前正洪舜澤,前判官金尙賓,質問通事前正鄭泰賢,淸譯前判官李枝萬,押物通事前正朴泰重,竝加資,正使軍官前僉使吳重漢,前萬戶李彦之,進士李器之,打角前主簿金尙億,副使軍官前府使李德瑞,閑良朴世淳,押物通事前奉事金文命,參奉姜興道,前判官趙玩,各熟馬一匹,寫字官上護軍洪德基,御營折衝金德三,醫員前僉正李世芳,畫員司果玄具綱,各兒馬一匹賜給。
備忘記,先來軍官武臣兼宣傳官梁益標,司猛尹世任,偶語別差前奉事吳泰齡,竝加資。
金始煥,以迎接都監言啓曰,差備譯官來言,勅使鳥銃擇執次,使其家丁試放云矣,敢啓。傳曰,知道。
又以迎接都監言啓曰,今日乃是無宴禮空日,別茶啖依例排入之意,敢啓。傳曰,知道。又以迎接都監言啓曰,副使招入鍼醫林大材等,肩髀·曲池·三里受鍼云矣,敢啓。傳曰,知道。又以迎接都監言啓曰,差備譯官等,一依臣等指揮,以行祭一事,更爲開諭則以爲,大國則望日不爲行祭,且聞大臣當到館所云,相面時定其日期云矣,敢啓。傳曰,知道。
又以迎接都監言啓曰,兩勅求請,極其浩多,實無應副之路,故臣等使譯官輩,送言曰,前日勅使沿道牌文中,有曰,通官僕從人等,倘有指名需索,借端生事者,卽行稟明,以便參處。以此觀之,則兩勅必不爲求請之事,而忽然有此擧,必是譯官輩,假托勅使,中間舞弄之致,使之以此開諭,而或慮傳語之失眞,書出文字,依此傳說之意,分付矣。勅使頗有赦然之色,仍曰,求請書給,在於昨日,而今此忽然二字,有若今日始見者,必是吾所書給外,譯官等別有僞作件記,願與戶部尙書,相對査辨云。臣鎭遠不得已今將入見之意,敢啓。傳曰,知道。又以迎接都監言啓曰,原任大臣,來詣館所,請行茶禮矣,敢啓。傳曰,知道。
又以迎接都監言啓曰,日昨以行祭事言及,則輒曰,若行再次祭,使事已竣,今此行祭之請,欲促歸之意也。臣等與譯官輩,不能善爲說辭,書出說話,使之以此更爲開諭矣。卽聞兩勅,昨今連爲書出,別求請物件,而極其浩多,譯官輩不敢持示於臣等,勅使以此事久無回報,大段發怒,通官·譯官,皆令退出,勿使近前,通官則不給飯俸,故譯官輩,無由入見開口云。壑慾大發,作梗至此,不勝憤痛,而行祭日字,尙未停當,凡事極爲可慮,敢啓。傳曰,知道。
迎接都監郞廳,以大臣意啓曰,臣承命來詣館所,請行茶禮,則勅使出來西宴廳,勿令行禮,仍爲平坐,茶罷。臣以致祭事,問日期於勅使,則答以望日不可行祭,十六·十七兩日中,自本國擇定,則當爲奉行云矣,敢啓。傳曰,知道。
金始煥,以迎接都監言啓曰,卽者原任大臣來詣館所,與勅使,行茶禮後退出,而勅使言,行祭日十六·十七日兩日中,自本國擇定,則當爲奉行云矣,敢啓。傳曰,知道。
又以迎接都監言啓曰,臣鎭遠,入往西宴廳,則勅使不爲出見,使通官等,來問曰,此事或不無彼此通官弄奸之端,願聞曲折。臣答曰,昨夕適爲出直,譯官輩亦以三田渡往還,奔走無暇,今日持示件記,忽然二字,以此故也。又問曰,自前勅使,例有求請,有則許副,無則勿施而已,何可以此事,作爲文字,送示勅使乎?臣答曰,譯輩傳言,易致爽誤,故以文字書示譯官,使以此意詳傳矣,譯輩迷劣,直以其文字,傳示勅使,誠可駭歎云,則通官入傳於勅使,且以前示件記持入矣。俄而出傳曰,勅使言,觀此件記,皆是俺等親筆,非譯官中間舞弄之事,仍爲還給,故臣卽爲退出,而其無恥莫甚,殊可憤痛矣,敢啓。傳曰,知道。
禮曹參判李光佐疏曰,伏以臣,伏蒙天造,幸遞官名,庶得以飮啄隨緣,自安其屛蟄之分矣,不意此際,除書降下,以臣爲禮曹參判,臣誠一倍惶懍憫蹙,不省措身之所。竊計自去臘至今,未踰數朔耳,除命凡三降矣,見遞旋降,前後相續,若循環然,雖以是施諸在朝之人,尙恐恩數之屑越。況臣積逋朝命,罪辜難赦,其得免金木之誅,而只褫其鞶帶者,固已荷天地之大德。顧乃隨復甄錄,軍銜未付,實職更加,委明命而不恤,曠天工而莫念,此豈政體之所宜有?誠恐四方,竊以爲累於聖治,非細故也,然此特從朝廷擧措言之耳。若臣私分,則以丘山之釁戾,而蒙滌蕩之恩,以螻蟻之微賤,而被殊遇之寵,臣雖無狀,亦非木石,豈獨無感激自效?少酬塵露之願,而於臣區區自畫之情,參前倚衡,反復交固,實有不可厭然自頎,爲唐突朝行之計者,陳力效勞,因以息望,久矣,而負恩慢命,萬死猶有餘責,瞻天撫己,臣實自悼。今臣之苦心血懇,惟在天地父母,曲垂愍察,永刊仕籍,還正賤分,俾公無瘝職之弊,私有獲所之幸而已。敢乞亟命攸司,鐫臣見職,仍命勿復檢擧,以嚴朝體,以安私分,千萬至幸。適會道臣遠出,登章路阻,今始陳聞,職名引日虛帶,尤臣罪死,臣無任悚蹙祈懇之至。答曰,省疏具悉。累次除拜,意非偶然,卿勿固讓,卽速上來察職。
上在昌慶宮。停常參·經筵。
夜一更至四更,月暈。
下直,燕岐縣監崔尙震,連山縣監李義濟。
有政。吏批,行判書宋相琦牌不進,參判沈宅賢進,參議未差,左副承旨金在魯進。兵批,行判書崔錫恒病,參判尹慤病,參議李挺周進,參知洪禹傳病,左副承旨金在魯進。吏批啓曰,判書宋相琦牌不進,參議未差,小臣獨政未安,何以爲之?敢稟。傳曰,仍爲之。以徐宗燮爲校理,尹惠敎爲修撰,姜必愼爲兵曹佐郞,李鳳翼爲執義,李奎禎爲輸城察訪。行都承旨李肇今加嘉義,奏請書狀執義朴聖輅今加通政,奏請書狀譯官韓興五今加嘉善,李樞·金文秀·朴泰琰·洪聖璹·崔壽溟已上,今加嘉善,金尙賓·鄭泰賢·李枝萬·朴泰重·吳泰齡已上,今加通政,奏請使譯官尹世任今加通政,先來軍官已上,竝加資事承傳,伴送使趙道彬。兵批,副護軍鄭亨益·張漢益·李時蕃·金復華·柳星一·李明夏·趙世行·林國柱·李恒命·朴文徵·姜碩望·元徽·尹億·趙鳴鳳·黃璿·申思喆·李宖·韓世良·朴彙登·徐瑱·南泰徵,副司直兪崇·洪錫輔·李仁復·尹陽來,僉知二單,吳纉起·文壽元,副司果金槹。
府前啓,答曰,不允。下諭事,依啓。
金始煥啓曰,小臣館所問安進去下直。傳曰,知道。又啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
藥房副提調李肇啓曰,春序已半,望奠又過,仰惟哀慕靡逮,益復罔極。伏未審聖體,若何,而大妃殿氣候,亦何如?臣區區憂慮之至,敢來問安。答曰,知道。仲春已半,又過望奠,益復罔極。慈殿氣候一樣,予則無事矣。
金始煥啓曰,臣承命馳往于館所問安,則勅使以爲,內侍纔還,近侍又臨,荐荷賜問,不勝感祝云矣,敢啓。傳曰,知道。
吏批啓曰,新除授輸城察訪洪禹采呈狀內,父母今年俱爲七十九歲,素多疾病,累年貼席,氣息奄奄,其在情理,萬無往莅之望,斯速入啓處置云。親病旣如是沈重,則不可强令赴任,輸城察訪洪禹采改差,何如?傳曰,允。又啓曰,奏請使軍官梁益標加資事,命下矣。雖以資窮,未經準職,何以爲之?敢稟。傳曰,加資。
金始煥啓曰,奉敎呂善長旣有只推之命,牌招察任,何如?傳曰,允。
又以迎接都監言啓曰,今日乃是無宴禮空日,別茶啖依例排入之意,敢啓。傳曰,知道。又以迎接都監言啓曰,本都監郞廳李㙫,差下累日,以病不得仕進,當此責應緊急之日,本色多事之地,不可暫曠,今姑改差,其代以戶曹正郞李熙疇差下,使之卽爲察任,何如?傳曰,允。又以迎接都監言啓曰,差備譯官來言,勅使以爲,行祭日擇定後,禮部官卽爲來告,宜當云。令禮曹郞官某日設行事,來言館所之意,分付,何如?傳曰,允。又以禮曹言啓曰,因迎接都監草記,勅使行祭十六·十七兩日中擇定事,啓下矣。吉日令日官推擇,則十六日巳時爲吉云,以此日時設行之意,分付迎接都監,何如?傳曰,允。
金在魯,以兵曹言啓曰,今此陵幸時,侍衛節目今方磨鍊,而取考謄錄,則壬子年敬陵行幸,及癸未年昌陵行幸時,路由峯峴,而勿設晝停矣,今亦依此擧行之意,敢啓。傳曰,知道。
金始煥,以禮曹言啓曰,國恤時,朝紳·士庶燕居帶,大臣收議,以麻帶定式施行,而凡公服·燕居服有異,朝士旣用布團領·布裹帽·布裹角帶,則今此生進放榜時,生進所着服色,當用生布頭巾·生布團領,而帶則不可仍用燕居麻帶,所當一依朝士布裹角帶之制,以生布帶,參酌定式,而臣曹不敢擅便,議大臣稟處,何如?傳曰,允。
又以吏曹言啓曰,因正言金槹上疏,咸陽·大丘竝爲仍任,密陽之窠,差出下送事,有令該曹稟處之,命下矣。蓋其疏辭以爲,守令之有聲績者,次次移遷,雖是政例,而至於設賑之邑,則事有不便者。今番都政,密陽之窠,以咸陽郡守李洙,移遷,咸陽,以大丘判官李雨臣,陞差,一邑作窠,兩邑受弊,恐非軫念荒政之道,咸陽·大丘竝爲仍任,密陽之窠,宜速差出,催促下送云。臺臣爲慮災邑迎送之弊,有此仍任之請,而聞密陽府使李洙,今已到任,咸陽·大丘夫馬,亦旣上來,今若又爲仍任,則非但遠地夫馬往來之弊,反有甚焉。密陽新官下去之際,賑政之疎緩,尤涉可慮,疏內辭緣,今姑置之,咸陽郡守李雨臣,大丘判官李溭,竝催促下送,何如?傳曰,允。
金在魯,以兵曹言啓曰,去十一月陵幸命下時,御營廳留都事,啓稟定奪矣,今此行幸時,依此擧行之意,敢啓。傳曰,知道。
持平李廷熽啓曰,本府以前承旨金一鏡事,論啓已久,而尙靳兪音,臣不勝慨然之至。一鏡詆斥李禎翊之疏,語意危險,極其憯毒,直驅人於罔測之科,此而置之,將無以杜讒奸之道,懲誣訐之習,請前承旨金一境罷職不敍。臣伏聞,向者有鄕儒金行進洪㒆爲名者,相繼投疏,連續入啓,原疏雖未及得見,而觀其大槪之書出小報者,則亦可知其爲重遇之疏耳。頃日重遇之疏,聖上特令還給,嚴加懲治,其後又有此等疏章勿捧之敎,我聖上遵先旨,杜讒賊之意,孰不欽仰,而一自最壽投疏嘗試之後,自上略示譴罷,不復嚴斥。故此輩一倍增氣,無不畏忌,召募無賴,出沒和應,假托儒名,踵進凶疏,在喉舌者,亦有一分顧惜名義之心,則所當明示聖敎,嚴辭退斥,而今乃不少持難,肆然捧入,不有成命,陰助陰黨之罪,不可不懲治,請當日仕進承旨,竝命罷職不敍。頃者本府,以喉院之不有成命,連捧凶疏,請罷伊日仕進之承旨。前承旨任守幹,嘗以酬酢停當於捧入之意,則雖不仕進,而其罪等耳,在守幹之道,惟當首實俟勘之不暇,而乃敢晏然隨牌,肆然投疏,反罵臺閣,無少忌憚。及夫傳啓之際,偃臥直廬,終不出接,令臺官自書入啓,事之可駭,莫此爲甚。且其疏中,御下蔽上等語,極其巧憯,顯有和應邪論,眩惑天聽之計。苟使守幹,少有一分嚴畏之心,則其何敢蔑公議,輕臺閣,至此之極乎?其縱肆無嚴之習,決不可不懲,請前承旨任守幹罷職不敍。一自國有大慽,一種不逞之徒,妄揣天意,欲售眩惑之計,換面造出,乘機跳踉之狀,固已駭痛,而前承旨柳重茂,且於白首之年,猶有患得之心,承人指使,投進一疏,其遣辭之憯毒,造意之陰險,不足多辨,而第其呈疏之日,是何日也?山陵遷畢,卒哭奄過,擧國臣民,莫不奔走呼擗,而祭班纔罷,讒書卽上。嗚呼,彼重茂,獨非先大王之臣耶?何忍爲此擧於今日也?上自廊廟,下至三司,無不罹其鋒,其必欲疑惑聰聽,網打朝紳者,實是從古讒人之所不敢爲也。且其疏末劈破開諭之請,雖不知指意之何居,而我先王當初處分,皎如日星,殿下之頃年下敎,出於遵守,則此豈今日臣子所敢容喙者哉?至若兇儒之疏,時未批下,而重茂之再疏,旣知其彼疏中所云,則其符同和應,經營排布之跡,昭不可掩,此而置之,將無以懲奸讒而嚴堤防,請前承旨柳重茂削奪官爵,門外黜送。頃日兩司,以諸罪人等職牒還收事,爭於筵席,至蒙允兪,中外輿情,莫不爲快,而旋因喉司之啓稟,只下二人依啓之命,臣不勝驚惑,繼之以慨歎也。夫鳳徵之向來一疏,專在於斁敗名分,壞亂邦禮,其所爲語,絶悖無倫,此豈臣子之所敢萌於心,而發於口哉?噫,今日今此三人,論其犯負惟均,一國臣民,至今切齒而痛骨,淵鑑之下,宜無區別之端,遽下意外之命,此非但有乖於嚴懲討之義,竊恐從今以往,堤防漸弛,凶孼將無以懲畏也。至若㮒·煥·爀·燦等之緣坐逆獄,揆諸邦憲,尤難輕議,肆先大王,累經大霈,終不擧論,而我殿下今於嗣服之初,不少持難,竝加原貸,雖未知聖意之所存,而若此不已,則其何以懲亂賊而杜邪萌耶?原其情狀,罪無差等,論以王章,不宜異同,請勿留難,更加三思,李鳳徵·㮒·煥·爀·燦,竝一體還收職牒。捕盜之任,職責甚重,其不可徒循資級而驟陞也,明矣。捕盜大將李森,纔受畿府,厚招物議,彈墨未乾,遽爾內遷,除目之下,物情爲駭,莫重將任,不可畀之於如此之人。請捕盜大將李森改正。古阜郡守李震亨,本以西土寒蹤,全沒官員貌樣,一自莅任,多有駭擧,蠱惑邑婢,率畜衙內,而私逕請托,無不曲循。委任奸鄕,專管政令,而文簿勘斷,皆出其手,見侮下吏,而恬不知恥,受制土豪,而畏不敢問,小民罹害,無處控訴,怨聲載路,鄰邑傳笑。其他可駭之狀,難以毛擧,字牧之任,不可仍畀此人。請古阜郡守李震亨,削去仕版。載寧郡守李萬春,本起寒微,素無名稱,行己鄙悖,巧於善事,及授本邑,已多物議,赴任以後,剝民是務。家在順安,駄載絡繹,刑杖過濫,政令苛酷,其他貪饕不法之狀,不一而足矣。闔境嗷嗷,十室九空,西來之人,莫不傳說,海西名邑,決不可仍畀此人,以貽生民之害。請載寧郡守李萬春罷職不敍。陽城縣監趙漢緯,三載居官,一無善狀,潛奸邑婢,所言皆從,賂逕大開,政令顚錯,十八面田政,一任奸吏之簸弄,以陳爲起,勒徵無名之勢,而民多訴怨,一切揮斥。且以所親崔姓兩班,別差養戶,使之防納油淸,而倍徵厥價於民間。去冬勅使時,稱以人夫刷馬價,橫斂民結,數過千兩,而去處不明,開春之後,尙督還上,囚繋鞭扑,民不堪命,一境騷擾,如在水火。如此之人,決不可置諸字牧之任,請陽城縣監趙漢緯罷職不敍。新除授司諫院獻納趙聖復,時在忠淸道公州地,請斯速乘馹上來事,下諭。批辭在上
都承旨李肇疏,原疏在下答曰,省疏具悉。今慈賞典,實循舊章,卿其勿辭領受焉。
戶曹參判李正臣疏,答曰,省疏具悉。卿其依疏辭往省焉。
持平魚有龍疏,答曰,省疏具悉。爾其勿辭,從速察職。
都承旨李肇疏曰,伏以臣,昨者奏請使臣以下,有論賞之恩典,臣名亦濫列於其中,臣誠驚惶慙惚,不知所以自處也。臣以無似,承乏備數,其於使事,直是濫竽竊吹,且此竣事,本係彝章。顧臣有何一毫可記之勞,而加級之寵命,臧獲田土之恩賜,竝及於臣,臣於此,誠有所不敢厭然冒受者,其於朝家,亦豈不有嫌於嚬笑之愛耶?玆敢露章自暴,仰籲宸嚴之下。伏乞聖明,俯賜諒察,亟命收還臣所被恩賞之命,以重國典,以安私分,不勝幸甚。批辭在上
戶曹參判李正臣疏曰,伏以臣,出疆之期,只隔十九日矣。父母墳山,在於京畿陽智地,而臣疾病荐仍,久廢省掃,萬里之行,往返之際,將過半年,辭朝之前,一往省掃,此固至情之所不能已,而前後諸臣,以此爲請,而輒皆蒙允,近例亦可援也。伏乞聖慈,俯察微懇,特許五六日之暇,俾伸人子之情,不勝幸甚。仍竊伏念,因山展謁,今已擇日,臣子分義,宜不敢以私事,仰瀆於此時,稍待陵幸之過,乃乞往省,固知其道理之當然,而但伏念本月二十五日,卽陵幸之日,本月三十日,卽方物封裹之日也,三月初四日,乃是拜表辭朝之日也。其間日字,每每窘迫,決無推移往返之路,今此陳請,實出於萬不得已,而區區之意,蓋欲於客使出城之後,卽爲發行,陵幸之前,趁又回還,則庶幾公私兩盡,情義俱伸。伏乞聖慈,竝加裁省焉,臣無任屛營祈懇之至。批辭在上
持平魚有龍疏曰,伏以臣,情私煎迫,旣無離側供職之望,引日虛帶,徒積尸素,亦非分義之所敢安。故頃於月前,冒上辭章,而不勝區區憂慨,敢於疏末,略論李眞儉事,或冀聖上垂察,明賜處分矣。浹月之後,伏承批旨,則乃以臺論已發,不必疊床爲敎,臣於悚蹙之餘,繼之以訝惑也。設令臣疏始入於臺論已發之後,爲臺官者,目見讒佞之構誣,或啓或疏,以效剌擧之責者,臺啓當然,不必以疊床爲嫌,而況又臣疏曾入於臺論未發之前者乎?今殿下,旣不從臺啓,又責臣以疊床,臣愚死罪,殿下此言,不幾於訑訑而拒人耶?臺閣嫌於疊床,不敢論一事,君父責以疊床,使不得出一言,則臣恐言路自此而杜絶,讒佞益無所忌憚矣,豈不大可寒心哉?臣誠意賤薄,言辭拙訥,草草數語,未能上格天心,論一讒臣,而反承疊床之敎,臣更何顔面,淟涊仍據?古所謂不得其言則去者,正謂臣今日情地。玆於日昨嚴召之下,坐逋違慢,冀被譴何,只推之命,遽出格外,臣誠惶愧悶蹙,不知置身之所也。尋單祈遞,實出於萬不獲已,而喉司不諒,輒至沮却,進退狼狽,益無所措,玆敢不避煩擾,露章自列。伏乞聖慈,亟賜斥退,以爲人臣不職者之戒,千萬幸甚,臣無任屛營祈懇之至。批辭在上
大殿·大妃殿·中宮殿,政院·玉堂單子問安。答曰,罔極。大殿·大妃殿·中宮殿,朝廷二品以上·六曹·大司諫單子問安。答曰,罔極。大妃殿·中宮殿,藥房口傳問安。答曰,罔極。此三條當在上
傳曰,史官二員待命,騎馬六匹立之,祈雨祭所內摘奸。
備邊司啓曰,刑曹罪囚疏決,因判書尙未出代,不卽擧行,守令作窠,亦有八邑,開政命下,今至累日,而銓官過爲引嫌,一向撕捱,開政無期,其在事體,誠極未安。判書宋相琦本有身病,而近因勞瘁,症情添重,勢難行公,今姑改差,其代卽爲差出,何如?傳曰,允。朝報
上在昌慶宮。停常參·經筵。
世宗莊憲大王忌辰齋戒。
安重弼啓曰,宰臣申命仁館所問安進去下直。傳曰,知道。
以校理徐宗燮牌不進罷職傳旨,傳于安重弼曰,推考傳旨捧入。
安重弼,以弘文館言啓曰,校理徐宗燮,旣有只推之命,更爲牌招察任,而修撰尹惠敎,時在忠淸道尼山地,經筵入番事緊,請斯速乘馹上來事,下諭,何如?傳曰,允。
以校理徐宗燮牌不進罷職傳旨,傳于安重弼曰,推考傳旨捧入。
安重弼啓曰,同副承旨徐命淵妻母孺人徐氏身死,服制已行七日,出仕,何如?傳曰,允。
又以迎接都監言啓曰,卽者禮曹郞廳來詣館所,以明日巳時行祭之意,使譯官傳言于勅使,則以爲十七日行祭後,卽爲回程,而日勢若暮,則十八日離發云,而別求請單子,盡爲還入,房排等物,竝令撤去,欲爲邀見臣等。且請大臣,而大臣若不來,則直送通官于大臣家,有所言說之事云,而通官輩盡數出來西宴廳,久坐不入,擧措極其怪駭。此專由於未充壑慾,有此作梗,而明日行祭,尙未停當,故禮官至今等待,事勢誠有所難處,更令譯官反覆開諭,則終不回聽,戶曹判書臣閔鎭遠,旣已出直館伴,而臣命雄不得已入見之意,敢啓。傳曰,知道。又以迎接都監言啓曰,臣命雄入往西宴廳,則通官等以勅使之意,傳言于臣曰,明日不可行祭,十七日行祭後,十八日決意回程,房排等物,一不染指,當照數收拾,無使見失於下輩,爲當,且無慍怒之意云云。臣答曰,接待等事,不善擧行,致有此未安之擧,心甚驚歎,而行祭日字,旣有兩日中擇定之語,故禮官方來館所,以待回報,而今又差退,事涉未安,必以明日行祭,爲可云,則通官等以爲,此事當言於勅使後來報,令臣少住以待,而入去良久,副勅招首譯等,謂之曰,今此別求,皆是爾國土産之物,而減之又減,甚爲埋沒,不勝慚愧,必於十七日行祭,翌日發程,今不可變改云。譯官等盡以勅使動止,無不啓奏,館伴亦將以此入啓云,則慍色漸解,今臣退去,而禮官亦令退去矣,敢啓。傳曰,知道。
金始煥啓曰,禮曹承命馳往館所,招致差備譯官,傳給名帖,以明日巳時致祭定行之意,傳言,則譯官回報,而名帖先給上勅,以禮官之言,傳于通官,則上勅答以與副勅相議爲之云,而通官仍言接見戶判後,可以定行云。故譯官卽爲往告于戶判,則戶判曰,旣已出番,待明朝接見云,而通官亦曰,可與大臣相議後,致祭日字,可以完定之意,送言于都監,館伴答以草記,然後可以接見大臣云爾,則通官曰,然則願見館伴云,故館伴入去,與通官等言曰,可以議定事,待明朝與戶判同議處之,而至於致祭一款,昨日接見大臣時,以今十六日間定行之意,旣已商確,故禮官以十六日定行之意,擇日來到,而定行日字,不爲詳示,禮官迄今待候於外,速定可否云云,則十七日定行後,仍觀日勢,當日離發云,則館伴屢屢開釋,終不聽從,而良久通官起入勅房曰,與上·副勅商議更示云矣。回報之言,亦與渠等酬酢之言,無加減,故禮官不得已還來云矣,敢啓。傳曰,知道。又以迎接都監言啓曰,卽者差備譯官,副勅房守別監二人,謂之衰老,且嫌頗擾,使之退去云矣,敢啓。傳曰,知道。
安重弼,以迎接都監言啓曰,今日乃是無宴禮空日,別茶啖依例排入之意,敢啓。傳曰,知道。又啓曰,宰臣申命仁進詣館所問安,則勅使答以爲,纔遣內侍問安,又遣宰臣問安,不勝感激之至,夜睡亦爲安過云矣,敢啓。傳曰,知道。又以迎接都監言啓曰,勅使求請雜物,比前勅尤多,以本曹卽今財力,萬無應副之路,不得已就乙卯謄錄,稍加其數,使譯輩傳示,則兩勅見之,大有不滿之色矣。昨夕禮曹郞廳來傳,行祭日期,則仍此作梗,擧措怪駭,臣鎭遠適値出直,故館伴臣命雄,因其請見,入往西宴廳,與通官酬酢而罷。今朝臣鎭遠,又令譯官輩,因國力耗竭,不得應副求請,以致兩勅之不平,至於不許,故行祭,有乖國王至誠接待之意,不勝惶恐,今方待罪云,則勅使答曰,戶部官有何罪乎?吾無慍怒之事矣。仍以小紙書示曰,擬于本月十七日祭祀,十八日起身,聞王駕欲臨,斷不敢當,卽或降臨,亦不敢面語也。至公館內鋪簟等物,卽差官査收特甚云云。緣臣等不善周旋,致有此無前逆境,不勝惶恐待罪,而臣等之意,則彼旣書示發行之日,都監循例請留,姑爲安徐,別遣大臣勸留,仍獻遜謝之意,似合於接待之道,令廟堂急速稟處。明日行祭時刻,亦令該曹推擇,使禮曹郞廳,傳言於館所,似宜,竝此敢啓。傳曰,知道。
金在魯,以備邊司郞廳,以左議政意啓曰,因迎接都監草記,勅使書示發行之日,都監請留,則姑爲安徐,別遣大臣勸留事,令廟堂急速稟處矣。勅使求請雜物,不能如數應副,致有此發怒生梗之擧,事極可慮。臣雖進詣,似無回聽之理,而卽往館所,使譯官輩傳言開諭之意,敢啓。傳曰,知道。
安重弼,以禮曹言啓曰,因迎接都監草記,明日行祭時刻,令該曹推擇事,啓下矣。吉時令日官推擇,則巳時爲吉云,以此時設行之意,分付迎接都監,何如?傳曰,允。又以迎接都監言啓曰,卽者副勅使譯官,送言曰,連日受鍼,顯有其效,鍼醫林大材,願爲限義州率往云,依其言使之給馬隨往,何如?傳曰,允,。又以迎接都監言啓曰,差備譯官來言,上勅家丁放鳥銃中飛鳶云矣,敢啓。傳曰,知道。
又以迎接都監言啓曰,卽者副勅使譯官,送言曰,連日受鍼,顯有其效,鍼醫林大材,願爲限義州率往云,依其言使之給馬隨往,何如?傳曰,允,。又以迎接都監言啓曰,差備譯官來言,上勅家丁放鳥銃中飛鳶云矣,敢啓。傳曰,知道。
又以內醫院官員,以副提調意啓曰,昨日以大妃殿下敎,孝寧殿日次駞駱粥姑停封進之意,分付司僕寺,今日各殿日次,則當依前封進,而本寺下吏,稱以誤認,分付之意,駞駱牛隻,皆爲放送,不卽待令,開門之後,各別催促擧行,而夜間不得預養,倉卒取汁,所出甚少,日勢已晩,今日將未免闕封,不勝惶恐待罪。本寺下吏,令攸司囚禁科罪,何如?傳曰,勿待罪,下吏亦勿科罪。
又以迎接都監郞廳,以左議政意啓曰,臣勸留事,來詣館中,傳言於勅使,則使之入詣西宴廳,通官三人,亦爲出待。臣以明日行祭後,再明日自上將欲親臨館所,以伸感謝之意矣,聞勅使十七日行祭,十八日發行,非但情〈?〉缺然,歸期不可如是急遽,都監勉留,事涉泛然。故別遣大臣,欲留行期云云,則通官入去,良久來言,勅使以爲,前日館所之書傳小紙,顯有輕視之意,至於求請,不過文房諸具,而猶且減數,此甚未安,且竣事之後,不必遲留,當以前定日發行云。臣答以小紙書示者,欲知中間譯輩之憑藉而已,元非更傳勅使,而譯官誤傳之致,至於求請,則欲遵乙卯謄錄,不敢任意加減而然,豈有一毫慢忽之意乎?設有些少未盡事,勅使奉承皇命,凡干弊端,一切蠲除,則因有司之失,遽然催歸,恐有傷於事體,何不可賜寬假耶?通官復曰,兩件小事,不必深咎,而此外又有大事之未了者,必得明白之言,可以決定云。所謂大事,似指前冬勅行時密贈也。臣答以我國凡事,一遵謄錄,今番封典,只用己亥·乙卯謄錄而已。至於密贈空靑,及前勅時有此,則乃前例所無者,故果有此事,而封典雖係莫大之恩典,曾前屢行,則到今加減,有前後異同之嫌,決難變改。以此反覆,終不回聽,臣退出之際,通官來言,若於明日行祭之後,朝廷如或有更爲從便善處之事,則勅使豈不勉留,而今則有難强請云。臣仍卽退歸,而明日行祭後,當爲更稟於前席,竝此敢啓。傳曰,知道。又以迎接都監言啓曰,卽者左議政,以勸留事來詣,則勅使不爲出見,使通官往復於西宴廳,再三勉留,終不回聽,大臣仍爲退出,而其問答說話,詳陳於大臣草記中矣,敢啓。傳曰,知道。
又啓曰,禮曹郞廳進詣館所,使譯官,言及明日巳時行祭之意,則勅使答以爲,當依來傳之言云矣,敢啓。傳曰,知道。
上在昌慶宮。停常參·經筵。
世宗大王忌辰祭。
申時,日暈兩珥。夜五更,流星出天中淡雲間,入南方天際,狀如鉢,尾長四五尺許,色白,光照地。啓。
致祭後,大殿,政院·玉堂問安。答曰,罔極。朝廷二品以上·六曹·大司諫問安。答曰,罔極。藥房口傳問安。答曰,罔極。
徐命淵啓曰,小臣館所問安進去下直。傳曰,知道。
又以弘文館言啓曰,校理徐宗燮,旣有只推之命,更卽牌招察任,何如?傳曰,允。
以校理徐宗燮牌不進罷職傳旨,傳于徐命淵曰,推考傳旨捧入。
徐命淵啓曰,臣馳往館所問安,則勅使答以爲,連遣近侍下問,不勝感激云矣,敢啓。傳曰,知道。
安重弼啓曰,以迎接都監草記,勅使回還時,宴享停免,則例有別遣中使申謝之擧,且有開城府·平壤·義州別遣問安使之規,令本院擧行事,允下矣。平壤問安假承旨,自本院依前規差出,開城府義州別問安使,令該曹差出,竝趁勅行未發前出送,何如?傳曰,允。
又以迎接都監言啓曰,自前勅使回還時,宴享停免,則例遣中使申謝,開城府等三處,亦爲別遣問安使矣。今此勅行,旣已明日發行爲言,朝家方勸留,則宴享停否,有難探問,而上來時旣令減除,其牌文中,亦曰往來筵宴,俱行停免云,則問安使似當差出,令政院考例擧行,何如?傳曰,允。此條當在上
又以迎接都監言啓曰,卽者差備譯官來言,今日勅使詣闕時,不出軍令,而行祭時請來官來到,則卽當詣闕云矣,敢啓。傳曰,知道。
又以迎接都監言啓曰,今日乃是無宴禮空日,別茶啖依例排入之意,敢啓。傳曰,知道。
傳曰,今日問安內官進往館所時,明日擧動之意,傳及,則勅使以爲,明日當早發,大駕若臨幸,則俺等回還,必致日晩,惟願大駕,勿爲下臨云,政院知悉。
左議政李健命,戶曹判書閔鎭遠,來詣請對矣。傳曰,引見。
徐命淵,以迎接都監言啓曰,卽者勅使來到館所云矣,敢啓。傳曰,知道。又以迎接都監言啓曰,勅使定當回程,累次言說,而譯輩云,纔者筵中,勅使終無留意,則更遣大臣勸留之意,旣以定奪,此意使都監直通于大臣,以爲卽速勸留之地矣,敢啓。傳曰,知道。又以迎接都監言啓曰,卽者勅使館所離發,進詣魂殿矣,敢啓。傳曰,知道。此條當在上
金始煥,以義禁府言啓曰,館所擧動時,本府都事,當以九員,大駕各差備分差,而都事十員內,一員留司,二員身病危劇,無以備數,假都事令該曹差出,以爲分把之地,何如?傳曰,允。
徐命淵,以迎接都監言啓曰,勅使詣闕時,茶啖依例備待矣,使之待候於館所,故到館後,卽爲入給之意,敢啓。傳〈曰〉,知道。
以嚴刻單子,傳于徐命淵曰,三嚴以辰時,改定以入。
迎接都監郞廳,以左議政意啓曰,臣卽詣館所,以勉留之意,傳言於勅使,則勅使之通官,接見於西宴廳,通官初爲傳言則不許,再次往復,始言國王,屢遣大臣,懇留至此,明日姑爲仍留,而再明則當爲發行云,臣則仍爲退出之意,敢啓,。傳曰,知道。
徐命淵,以迎接都監言啓曰,卽者左議政以勸留事,來詣館所,則勅使不爲出見,使通官往復於西宴廳,再次傳言,始許勉留一日,大臣仍爲退出矣,敢啓。傳曰,知道。
安重弼,以禮曹言啓曰,當初因迎接都監草記,勅使行祭翌日,館所擧動事,啓下矣。今日旣已行祭,館所擧動,明日定行之意,敢啓。傳曰,知道。
上在昌慶宮。停常參·經筵。
夜自三更至五更,有霧氣。
大駕詣館所入幕次後,政院·玉堂·藥房問安。答曰,知道。接見勅使後,政院·玉堂·藥房問安。答曰,知道。還宮後,大殿,政院·玉堂·藥房問安。答曰,知道。
府啓,答曰,不允。末端事,依啓。
徐命淵啓曰,宰臣趙以健館所問安進去下直。傳曰,知道。
金始煥啓曰,內乘來言,捲簾,取稟。傳曰,捲前簾。
徐命淵,以弘文館言啓曰,校理徐宗燮,旣有只推之命,更爲牌招察任,何如?傳曰,允。
安重弼啓曰,宰臣趙以健,馳詣館所問安,則勅使以爲,早遣宰臣問安,不勝感激之至,敢啓。傳曰,知道。又啓曰,頃日迎勅時,守宮假承旨行副護軍李堂,假注書校書著作尹遇周,今日館所擧動時,使之仍察,何如?傳曰,允。
又以禮曹言啓曰,曹啓辭,國恤時朝紳·士庶燕居帶,以大臣收議,麻帶定式施行,而凡公服與燕居服有異,朝士旣用布團領·布裹帽·布裹角帶,則生·進放榜時,生·進所着服色,當用生布頭巾·生布團領,而帶則不可仍其麻帶,所當一依朝士布裹角帶之制,以生布帶參酌定式,而有非臣曹所敢擅便,議大臣稟處,何如?傳曰,允事,命下矣。議于大臣,則左議政李健命以爲,儒生初不得衰絰成服,只以麻帶裹之,故國恤成服之後,亦仍爲燕居之用矣,今此懸榜時,則服用公服,而帶用燕居之帶者,殊甚斑綴,一依朝士布團領·布裹角帶之例,以布帶定式,則似爲得宜,而此乃議起,不敢臆斷,惟在聖上酌量而處之。行判中樞府事趙泰采,與左議政意同,領中樞府事李儒,領議政金昌集病不收議,行判中樞府事金宇杭病不收議,行判中樞府事李頤命待罪城外,不敢獻議云,行判中樞府事權尙夏,右議政趙泰耉在外,不得收意,大臣之意如此,上裁,何如?傳曰,〈依〉左議政〈議〉施行。
徐命淵,以迎接都監言啓曰,勅使自昨夕以後,少有解怒之色,其求請雜物,比前日所減,量力增數以示之,則勅使言人蔘各求五斤,而只給二斤,其餘三斤,若難覓得,則不可不折銀計給。且昨日中使來傳,禮單中銀器,當爲還給,以本銀代納云,譯官輩,以人蔘決難多得,折銀亦無前例,國王所送禮單,所當援易之意,再三言給,而大加咆哮曰,此事決定後,可以回程云,而譯官等使不得近前,此事決不可聽許,而彼人之貪慾,必不但已,實爲難處。令廟堂商確,稟處,何如?傳曰,允。
安重弼,以迎接都監言啓曰,副勅連日招入醫官,診脈試鍼矣,今日則又請服藥醫員秦後觀,命以加入消積定元散曰,鍼灸停止,從容服之爲可云,則勅使多數劑去云,此藥限二十貼精劑以給事,分付醫司,何如?傳曰,允。傳曰,再明日勅使回還時,郊外擧動停止,時刻,勿爲磨鍊以入。
徐命淵,以禮曹言啓曰,取考庚寅年謄錄,則陵幸親祭時,新舊陵祝,因大臣收議,以單祝行祀矣。今此陵幸時,亦依此例,以單祝擧行之意,敢啓,傳曰,知道。
又以禮曹言啓曰,卽接忠義廳所報,則今此庭試時,各陵殿參奉試暇之代,例以付祿忠義二十員差送,而許多假官,決無推移差送之路云,其不足之代,依前例以三醫司差送之意,分付,何如?傳曰,允。
又以禮曹言啓曰,一丁字閣,各設禮饌行祭事,已爲啓下矣。取考庚寅謄錄,則王后神座移安於大王一丁字閣時,有告文設行之事,今亦依此例,今二月二十五日告文後,移安之意知委,何如?傳曰,允。又以禮曹言啓曰,今二月令薦新氷,每年春分日開庫,翌日薦進矣。今年春分日,在於同月二十三日,宗廟·孝寧殿·永昭殿·敬寧殿·永徽殿薦新,則依例令東氷庫臨時封進,而山陵薦新氷,則以本陵所藏之氷,二十四日薦進之意,預爲分付於本陵參奉處,何如?傳曰,允。
持平李廷熽啓曰,請前承旨金一鏡罷職不敍,伊日仕進承旨,竝命罷職不敍,前承旨任守幹罷職不敍,前承旨柳重茂削奪官爵,門外黜送。請勿留難,更加三思,李鳳徵·㮒·煥·爀·燦等,依前一體還收職牒,捕盜大將李森改正,古阜郡守李震亨,削去仕版,載寧郡守李萬雲,陽城縣監趙漢緯罷職不敍。齊陵參奉李志仁,爲人庸鄙,行己無狀,迫逐其婦,見棄鄕里,題目之下,物情皆駭。請齊陵參奉李志仁汰去。批辭在上
禮曹判書李觀命疏,批答曰,省疏具悉。病狀如此,深用慮念,提調之任許遞,卿其安心調理焉。
忠淸監司趙榮福疏,批答曰,省疏具悉。卿其勿辭,調理察職。
平安監司權疏,批答曰,省疏具悉。卿其勿辭察職。
黃海監司金有慶疏,批答曰,省疏具悉。臺言不〈必〉深嫌,卿其勿辭察職。
校理徐宗燮疏,批答曰,省疏具悉。爾其勿辭,從速察職。
禮曹判書李觀命疏曰,伏以臣,一病支離,轉輾沈痼,今至四十餘日,一向危篤,醫治扶躬,貼身床席,形骸換脫,氣息奄奄,作一未冷之屍,中間曠職闕禮之罪,難以毛擧,而精神耗昏,不得備陳,只切惶悚之至。最是太廟例行春奉審,定於今二十日,而本署提調,病未行公已久,臣忝叨提調,當爲進去,而以此病狀,萬無起動之勢。若不先期變通,則必致臨時狼狽,玆敢冒死疾籲,伏乞聖慈,俯垂諒察,將臣本職及宗廟署提調之任,亟賜遞改,以幸公私事,入啓。
忠淸監司趙榮福疏曰,伏以臣,日昨猝患風痰,頭目暈眩,精神昏塞,全無知覺,不分人鬼者,幾五六日矣。多試藥餌,幸以得蘇,而源委旣深,症情當苦,言語有時顚錯,眼視居常暗瞀,將不得復爲完人。顧此危喘,已分廢棄,强力供職,斷無其望,一道賑救之策,實難酬應,前頭巡審之行,末由起動。玆不得不冒昧馳章仰籲於宸嚴之下,伏乞聖明,俯賜矜憐,亟許鐫遞,使營務無曠,殘命得安,千萬幸甚事,入啓。
平安監司權疏曰,伏以臣,羞明之疾,閱月彌苦,旣多曠職之弊,且無隨勅之勢,冒上辭本,冀蒙鐫遞,而及承聖批,不惟不加之罪,至以兵使,代行支勅,勿辭調理察職,爲敎。其所以曲諒賤疾,逈出尋常,臣誠惶隕感激,不知死所,固當俟間察任,不宜更煩控籲,而第念臣之所患,非一時偶感之症,乃是積瘁所祟,則不可以區區醫藥,責效於旬月者,諸醫之見之者皆以爲,必須靜養數年,然後方可以作完人云,此任未解之前,便是此病未瘳之期也。自灣落留之後,亦不可一向仍滯,寸寸作行,昨纔還營,而撼頓之餘,將理失宜。種種諸症,有加無減,火熱相昇,眼視益昏,眞元內脫,氣息轉惙,委頓床席,奄奄欲盡,以此病狀,萬無復起爲人之望,豈可以帥臣之代行,而有所自安,而一味養病,不思所以自處乎?況彼人以臣往回時,俱不出待,如或致疑於慢蹇而生梗,則其於貽辱國家,大矣。臣雖獲遞,固知新伯之未及,來到於送勅之時,而彼若知臣之見遞,則亦必無辭於執頉矣。今臣之不避煩猥,更申疾痛之呼者,非但爲一身之計也。實係國事之重,懇乞聖慈,曲加諒察,令廟堂卽速變通,俾無公私狼狽之患,不勝幸甚。
黃海監司金有慶疏曰,伏以臣,卽伏見正言金槹疏本,其論白川衙客杖殺通引事,有曰,屍親發狀營門,而勢有所拘,尙今掩置,臣看來,不勝訝歎之至。去十月初,白川戶長趙後榮者,呈狀營門,以爲其子受杖於衙客,至於殞命,臣不勝驚駭,使卽査報,則白川郡守尹得仁,以嫌難擧行之意,頉報於臣,臣卽移定査官于海州,則判官安相元牒呈內,趙後英處,其子致死委折,詳査問之,則以爲,其子以本郡貢生,立役官家,郡守之女婿,因私怒決笞四十六度,迺於四十一日,奄至殞命,固知過限之後,不可成獄,而父子至情,不能自抑,有此呈訴之擧云。臣取考法文,則打傷人者辜限,果爲二十日,而此則已過四十餘日,成獄固不可論,衙客之任杖官屬,雖極不可,而此則私家子弟之過失,而亦非臣所可論責,臣果置之矣。今者臺疏乃至於此,此實傳說之爽誤,而至於勢有所拘之云,臣竊有慨然者。蓋尹得仁,卽臣之姨從妹夫也。諫臣之意,有若臣拘於私情,故不發覺者然,噫,臣雖無狀,粗聞事君之道矣。循私廢公,心竊恥之,而況殺人,何等重事?身爲道臣,爲私意所牽掣,彌縫掩置,臣豈敢爲,而諫臣乃以此致疑於臣?臣與諫臣,情義不泛,而其不可諒,甚至於斯,此由於臣之平生行己,不能取信於儕友之致,自訟之外,尙誰咎哉?諫臣所聞,雖非實狀,而旣被臺論,則臣之不敢晏然於職次也,決矣。伏乞聖明,特遞臣職,以安私悃,不勝幸甚。
校理徐宗燮疏曰,伏以臣於歲初,自北幕受暇上京,而撼頓之餘,宿病添苦,蟄伏私次,已有日久矣。頃於千萬夢寐之外,忽承玉署新除之命,病勢轉劇,情地難强,屢逋嚴召,幸得例勘,惶悚雖甚,而私分稍安矣,曾未數日,恩敍旋降,華銜如舊,臣於是,一倍悶蹙,罔知所以攸處也。夫論思之職,不輕而重,其選也極淸,其責也甚重,苟非才望足以傾一世,經術足以資君德,莫宜居之。顧臣少而失學,壯不如人,環顧平生,無一可記,不知聖明,何取於臣而除旨荐疊?有若非臣,莫可者然,而此猶有不可論者。一自館錄了當之後,衆目交睢,百鏑叢集,苟充之譏,請削之論,前後迭起,蹈籍汚衊,殆無餘地。雖未知其造意之果出至公,而臣旣是新錄中一人,則其何可不恤人言,徒恃寵靈,揚揚冒出,以益其嗤點也哉?臣之難進之端,於是乎益,決矣。且臣於李光佐自明之疏,尤有所不可晏然者。夫玆事是非,自有公議,則臣不必一一求辨,而若其所謂隨處盡敬,不失進退之義云者,誠不滿一哂也。噫,光佐之當初決去,不過因一匪怒之敎,轉輾撕捱,終至於自阻朝行而已,元非古人不得則去之比。且非山林遐遯者流,則當其上下焦遑之日,必待召命,而乃可以致身候班者,終不成說,而及夫萬事旣訖之後,彼其中心,亦不能無惕然恤然底意。故末膺敦匠之命,欲爲息黯之資,其一進一退,初非出於斟酌義理,而艱遁斑綴之狀,至此益可見矣。今乃不少自反,怒人則斥之以太甚,恕人則擬之以古賢,其亦可異也已。至於柳重茂分疏之言,尤爲紕繆,其吹覓無理等題目,已極駭悖,而所引司馬光事,卽光佐疏中,所謂名臣碩輔者也。噫,司馬光進退大節,其果與光佐之處義,有近似者耶?此等僣猥之說,固不足多辯,而若其阿附之態,有不可自掩,臣雖疲軟,豈可與此人呶呶相較,重傷事體也哉?兩臣詆斥之言,旣不尋常,本職難冒之勢,又非一再,反覆思惟,終不敢承命。再昨陳疏,亦未見却,日事違傲,連蒙只推,惶懍抑塞,措躬無地,玆又不得不隨牌詣闕,略暴危悃。伏乞聖慈,俯賜鑑諒,亟許鐫遞,仍治臣前後逋慢之罪,以肅朝綱,以靖私義,不勝萬幸。批辭竝在上
上在昌慶宮。停常參·經筵。
自昧爽至辰時,有霧氣。
下直,安東府使金鎭玉,白翎僉使崔熩,寧城僉使金尙炫。
府啓,答曰,不允。
司諫金濟謙避嫌,答曰,勿辭。退待物論。
徐命淵啓曰,因弘文館草記,校理徐宗燮牌招事,允下矣。今已夜深,待明朝出牌之意,敢啓。傳曰,知道。又啓曰,小臣館所問安進去,下直。傳曰,知道。
金始煥啓曰,司諫金濟謙再啓煩瀆,退待物論矣,敢啓。傳曰,知道。
徐命淵,以弘文館言啓曰,校理徐宗燮疏批已下,卽爲牌招察任,何如?傳曰,允。
以校理徐宗燮牌不進罷職傳旨,傳于金始煥曰,推考傳旨捧入。
徐命淵,以弘文館言啓曰,本館下番闕直,今已許久,事體至爲未安,校理徐宗燮旣有只推之命,更卽牌招察任,何如?傳曰,允。
備忘記,今下弓矢,寧城僉使金尙炫處賜給。
金始煥,以迎接都監言啓曰,卽者問安中使及承旨,來到館所,則勅使必欲親見,迫令譯官延入,以曾無前例之意,再三爭執,終不回聽,咆哮不已。槪以禮單及求請雜物,不滿其慾,而又不許折銀,盛怒都監,欲爲告訴之意,不得已以今方啓達,以待上敎後,可以決定之意,言及,而未知何以爲之乎?令政院卽速稟旨擧行,何如?傳曰,允。
金始煥啓曰,以迎接都監草記,問安中使及承旨到館所,則勅使必欲親見,迫令延入,而曾無前例,令政院稟旨事,今方入啓矣。旣無前例,則本院亦難擅便,所當令廟堂稟處,而事勢急迫,不容遲延,何以爲之?敢稟。傳曰,問議大臣處之。
金在魯,以備邊司言啓曰,因政院啓辭,中使·承旨到館所,則勅使必欲親見,而此無前例,令廟堂稟處矣。今此勅使之必欲見承旨·中使者,以求請雜物之不滿其意,欲爲告訴於上,而都監不能防塞,以今方啓達,待上敎決定,言及於勅使云。自上若果下覽都監草記,則中使·承旨之接見勅使,雖無前例,勿令入見,有欠於接待之道,若許見之,而勅使多發難從之請,則朝家亦何與之較爭許否乎?事之至此,節節難處,故今自廟堂,先爲請罪都監與首譯,以絶啓稟之路,似爲得宜。故請罪啓辭,竝爲書入,以爲宣示都監之地,何如?傳曰,允。
韓重熙,以備邊司言啓曰,卽因迎接都監草記,勅使求請人蔘各五斤內,只給二斤,其餘三斤,若難貿得,則請以折銀計給,且中使禮單中銀器,亦以本銀代給云者,實爲難處,令廟堂商確,稟處矣。人蔘雖曰我國土産,近甚絶貴,兩勅所求各五斤,決難備給,故該曹各給二斤之外,實無推移之路,而勅使必欲以餘數,折銀受去,旣曰土産,則惟當隨所儲而應副而已,何可折銀代給,有若應給者之不得加減乎?後弊所關,不可創開,而彼之壑慾無厭,必不但已,則人蔘各一斤,更爲加給,而以廣求市上,只得此數,其餘數,則曾前土産,元無折銀代給之規等語,據理防塞。至於禮單中銀器,揆以事體,不當換易,而今觀彼人所爲,有不可以常理責之者,往復相持,反益爲辱,依其所言,計銀換給,似無大損,以此分付,何如?傳曰,允。
金始煥,以備邊司言啓曰,使行時彼中需索,逐年增加,以此曾前,每有公貨貸去之例,蓋近來萊貨乏絶,商譯輩無他齎去之致。卽今謝恩使拜表不遠,勢不得不許貸,而上年前後兩使之行,官銀之出給者,其數甚多,各衙門所儲,漸至枵然,事極可慮。雖不能準前所貸之數,銀子二萬兩,使該曹及各衙門,推移出給之意,分付,何如?傳曰,允。
金在魯,以備邊司言啓曰,我國之接待,事體至重,凡干節目,自有遵行之法例,舊規之外,雖毫分,不得加減違越,乃所以嚴事體重法令也。今聞迎接都監,以勅使之要見中使·承旨,再三强請,都監不能違拒,至欲以此稟啓云,承旨·中使只傳問安而已,曾無接見勅使之例,則都監惟當據例爭執而已,何敢以無前之事,仰煩上聽乎?其失職,大矣,不可置之。都監堂上,竝姑先從重推考,當該首譯,亦難免不善傳言之罪,拿問,何如?傳曰,允。又以備邊司言啓曰,陵幸定於今二十六日矣。勅使下去時,畿驛人馬,盡數入把,例當交遞於金川,則還爲待令於陵幸時,事勢必將窘迫,今番則迎接人馬,前期來待於松都,替把後,畿驛人馬,則卽爲還來之意,京畿·海西監司處,急急知委,何如?傳曰,允。
金始煥啓曰,明日宗廟春奉審時,本署提調,當爲進參,而都提調李頤命身病,提調李觀命陳疏,旣已蒙遞,其代令該曹口傳差出,何如?傳曰,允。
吏曹口傳政事,宗廟提調李肇。
徐命淵,以迎接都監言啓曰,勅使今方督捧禮單雜物,咆哮萬端,或慮雜物進排下人之散歸,人定已久,而不許門吹云矣,敢啓。傳曰,知道。
金始煥啓曰,左議政李健命有時急稟定事,來詣請對矣,敢啓。傳曰引見。
金在魯啓曰,右邊捕盜大將李森所被臺啓,才已停止,卽爲牌招,命召及大將牌·傳令牌傳授之意,敢啓。傳曰,知道。
又以兵曹言啓曰,在前陵幸時,衮龍旗奉持馬,預爲調習矣。今亦依前例,旗與竹,出郊試習之意,敢啓。傳曰,知道。又以兵曹言啓曰,今二十日,文臣朔試射日次,而勅使相値,不得爲之之意,敢啓。傳曰,知道。
徐命淵啓曰,小臣馳往館所問安,則勅使以爲,朝廷接待極優,故必欲面對近侍,以達感激之意矣。以無前例,雖不得面謝,近侍下問連續,尤不勝感激云矣,敢啓。傳曰,知道。
金始煥啓曰,勅使回還時,不得親臨郊外之意,遣承旨傳言事,定奪矣。何承旨進去乎?敢稟。傳曰,左副承旨進去。
又以迎接都監言啓曰,因備局覆啓,兩勅別求人蔘各一斤加給,禮單銀器,計銀換給事,命下矣。勅需人蔘,自戶曹措置者,只是十斤,而勅使·通官應給及勅使別求各二斤,通官各半斤計給後,更無所餘。人蔘非倉卒貿得之物,今則萬無加給之路,禮單銀器,昨日午後始爲領受之後,送言於臣等曰,國王所贈禮單,雖不得不領受,而銀器則自戶曹願爲計銀換給之,臣等以國王所給之物,私自換給云者,非人臣所敢聞等語,嚴辭斥之。其後姑無更爲發說之事,而今則各樣雜物之不許折銀,咆哮不已矣,敢啓。傳曰,知道。
又以崇陵表石營建廳意啓曰,臣致中,臣龜河,今日會同開坐,磨鍊事目,別單書入,而碑石,上年江華府浮取,旣已運致於龍山矣。石品,更爲看審後,運送陵所,而事體至大,不可委於監役官,臣等與監役官,眼同看審次,當除朝辭出去之意,敢啓。傳曰,知道。
徐命淵,以崇陵表石營建廳意啓曰,臣等來詣龍山碑石所在處,眼同看審,則石品果爲堅剛,而疵欠有無,磨正後可以詳知云矣,敢啓。傳曰,知道。又以迎接都監言啓曰,卽者差備譯官來言,勅使明日回還時,初吹寅時,二吹三吹隨時云矣,敢啓。傳曰,知道。又以迎接都監言啓曰,卽者差備譯官來言,勅使禮單馬四匹中,有點馬一匹,其餘三匹,竝爲無事擇執云矣,敢啓。傳曰,知道。
又以迎接都監言啓曰,卽者差備譯官來言,勅使回還時,路程記不爲書出,以小紙書二十日寅時起身,高陽下用晩飯,而路程記,到高陽當爲書出云,以此,分付伴送使及京畿·開城府·兩西監司處,何如?傳曰,允。
又以迎接都監言啓曰,勅使回還時,弘濟院過站磨鍊,則大臣·承旨不爲出往之意,言于通官,則答以別無出往之事云矣,敢啓。傳曰,知道。
司諫金濟謙啓曰,臣於在試院,猥叨諫省新命,而本院方有李眞儉遠竄之啓,眞儉汚衊館錄,無復餘地,則臣以錄中之人,決不可參涉於其間,復命之後,宜卽引避,而賤疾適苦,泯默徑還,祭班擧動,亦未進參,分義虧缺,無所逃罪。言責重地,引日虛帶,今始來避,所失尤大,其何敢苟然仍冒於臺次乎?請命遞斥臣職。批辭在上。
持平李廷熽啓曰,請前承旨金一鏡罷職不敍,伊日仕進承旨,竝命罷職,前承旨任守幹罷職不敍,前承旨柳重茂削奪官爵,門外黜送。請勿留難,更加三思,李鳳徵·㮒·煥·爀·燦等,竝一體還收職牒。請古阜郡守李震亨削去仕版,載寧郡守李萬春罷職不敍,陽城縣監趙漢緯罷職不敍。批辭在上。
未時,上御進修堂。大臣請對引見入侍時,左議政李健命,右副承旨金始煥,事變假注書尹光天,記注官韓斗一,記事官朴長潤。左議政李健命所啓,庭科不遠,只隔七八日,而不可無主試之人,小臣兄觀命,待罪大提學矣,正月以後,身病彌留,屢上辭疏,自上必以俯燭其實狀,見今病情,萬無趁科時出仕之勢,而小臣嫌不可仰請遞給文衡之任矣。自前主文之人,有故,則提學代任,卽今藝文提學崔奎瑞,弘文提學鄭澔俱在外,何以爲之?上曰,提學改差。健命曰,何人改差乎?上曰,崔提學改差。健命曰,後日政,以在京無故人差出之意,分付,何如?傳曰,允。
又所啓,頃日次對時,今春水陸操停止,只行巡點事,定奪,分付諸道矣。昨見京畿監司李㙫狀啓,則巡點亦請停止矣。每年春秋習操,固是戎政之大者,而前秋以國恤不得擧行,今春凶歉亦甚,故習操雖未設行,巡點則使之從便擧行矣。今春畿內不但凶歉,勅使連續,民不息肩,且陵幸不遠,凡百酬應,亦且不貲,雖巡點之役,似難設行云。他道則雖不可停止,畿甸根本之地,則特令停止,似合於懷保之道,故敢此仰達。上曰,停止,可也。健命曰,然則畿邑之摠戎·守禦兩廳所屬外,如鎭撫營所屬在畿內者,一體停止,何如?上曰,唯。
右副承旨金始煥所啓,臣有所懷,惶恐敢達。庭試當前,慶科亦不遠,而丙申疏儒被罰,于今六年,一向廢詞,當此一國同慶之日,許多擧子不得觀光,則不無向隅之歎,自上特爲分付,俾得觀光,何如?上曰,依爲之。始煥曰,然則師儒之長,主張儒罰,解罰事,分付大司成,何如?上曰,唯。
上在昌慶宮。停常參·經筵。
下直,利城縣監朴旻梓。
夜一更二更,坤方有氣如火光。
安重弼啓曰,宰臣洛昌君樘,館所問安進去下直。答曰,知道。
金在魯啓曰,小臣以郊外擧動不得爲之之意,往言于勅使事,館所進去下直。答曰,知道。
金始煥啓曰,大司憲李喜朝,掌令金墰在外,執義李鳳翼未肅拜呈辭,掌令蔡膺福,持平李廷熽·魚有龍呈辭,今日以監察茶時之意,敢啓。傳曰,知道。
金在魯啓曰,備邊司郞廳,以大臣意啓曰,今日賓廳坐起日次,而勅使回還相値,不得來會云矣,敢啓。傳曰,知道。
金始煥啓曰,司諫金濟謙引避退待,已至經宿,而獻納趙聖復在外,正言白時光未署經,大司諫趙尙絅,正言李聖龍俱爲呈辭,尙未處置,事甚未安。除在外未署經外,呈告人員,竝卽牌招,使之處置,何如?傳曰,允。
安重弼啓曰,吏曹判書宋相琦三度加由之後,已過一朔,一向引入,十二月都政,亦當次第設行,而尙今遷就,事甚未安,卽爲牌招察任,何如?傳曰,允。
又啓曰,宰臣洛昌君樘,馳往館所問安,則勅使以爲,俺等今方離發,而至使中官宰臣,連續問安,不勝感激之至云矣,敢啓。傳曰,知道。
金在魯啓曰,臣承命館所馳往,一依啓下聖敎傳言,則勅使答以爲,俺等今方治行將發,而伏聞國王有病患,不勝驚慮,病患如此,何可出臨郊外耶?唯萬安是望云矣,敢啓。傳曰,知道。
金在魯館所進去時,今聞僉大人從御已戒道,殊甚悵缺,擬欲出郊送行,以伸主人之情禮矣,適患外感,氣甚不平,未果遂意,尤不勝歉恨。玆遣近侍,別爲問候,唯望長路行李珍重,傳言於勅使事,稟旨,啓下。
安重弼,以迎接都監言啓曰,勅使及通官以下,元禮單各樣求請雜物,自昨日次第入給,而上勅加時木十二條,鳥銃六柄,副勅加時木十四條,鳥銃六柄,一大通官加時木七條,鳥銃三柄,二大通官加時木六條,鳥銃二柄,三大通官加時木四條,鳥銃二柄,一次通官加時木四條,鳥銃二柄,二次通官加時木四條,鳥銃一柄入給之意,敢啓。傳曰,知道。
又以迎接都監言啓曰,今日乃是無宴禮日也,別茶啖依例排入之意,敢啓。傳曰,知道。
又以迎接都監言啓曰,勅使去夜出軍令之後,以禮單及求請雜物折銀一事不許云,故至今無發行之意。此事必以得諾,然後可以起動云,咆哮不止,不得已紬·布·綿三種,許令以銀,則今方親捧,而副勅又密招臣鎭遠差備,附耳言曰,我以禮部官,專管爾國文書,當出力周旋,何不別致人事乎?前求人蔘三斤,或本蔘,或折銀密給,然後當似發行云,而前則咆哮,今則哀乞懇請,日勢已暮,一向相持,事多可慮,故不得已人蔘三斤,代銀一百五十兩,又爲密贈,以爲無弊發行之意,敢啓。傳曰,知道。
金始煥,以迎接都監言啓曰,卽者勅使離發館所出去云矣,敢啓。傳曰,知道。
以伴送使狀啓,今番勅使觸事生梗,今將回去,前路可慮。首譯金文秀,自初跟隨以來,顔面頗熟,方在囚禁中,今若換差,則生熟有異,姑爲變通帶去,竣事後勘罪事,傳于金始煥曰,姑爲放送。
以慶尙左兵使狀啓,興海等官譯吏尹興元等虎囕死事,傳于金始煥曰,囕死人等,令本道恤典擧行。
金始煥,以義禁府言啓曰,卽因伴送事狀啓,首譯金文秀,有姑爲放送之命,卽爲放送,而竣事後還囚之意,敢啓。傳曰,知道。
安重弼,以迎接都監郞廳,以左議政意啓曰,勅使駐輪於迎恩門前,使大通官傳言於臣曰,國王接待備盡,不勝感激云,而因令臣過去背立,大通官又以國王甚重之意,縷縷致謝而去矣,敢啓。傳曰,知道。又以迎接都監言啓曰,到沙峴底,臣等所立處,使之背立,而過去通官等,下馬諸臣等前,別爲致謝曰,今番多有未盡事,願勿爲咎云矣,敢啓。傳曰,知道。
金始煥啓曰,校理申晳陳疏受由出去,玉堂上下番俱空,校理徐宗燮旣有只推之命,更爲牌招入直。下番無他推移入直之員,政官所當牌招,開政差出,而日勢已暮,明日待開門牌招差出,仍卽牌招入直,何如?傳曰,允。
安重弼啓曰,校理徐宗燮牌招事,允下矣。家在城外,日勢已暮,待明朝出牌之意,敢啓。傳曰,知道。
金始煥,以兵曹言啓曰,卽接京畿監司李㙫移文,則因慶安察訪所報,今月二十四日寧陵大祭時,祭駄祭官行人馬,本驛擔當,而卽今勅使相値,人馬勢難入把,依前例中使·使官所騎馬香陪皮筒外,獻官監察則私持馬往來之意,預爲分付云。取考謄錄,則陵幸相値之時,勅使相値時經宿處,獻官監察,勿爲給馬,已有前例,今亦依前例,私持馬往來之意,分付,何如?傳曰,允。
大司諫趙尙絅啓曰,司諫金濟謙,以臣頃在試院時,猥叨諫省新命,而本院方有李眞儉遠竄之啓,眞儉之汚衊館錄,無復餘地,則臣以錄中人,決不可參涉於其間,復命之後,宜卽引避,而賤疾適苦,泯默徑還,祭班擧動,亦未進參,分義虧缺,無所逃罪,言責重任,不可虛帶,今始來避,所失尤大,其何敢苟然仍冒於臺次乎?引避而退,嫌不聯名,旣有近例,何可以此輕遞言官?請司諫金濟謙出仕,何如?答曰,依啓。
答同副承旨徐命淵疏曰,省疏具悉。囚人之供,何必深嫌?爾其勿辭,從速察職。
答副校理申晳疏曰,省疏具悉。爾其勿辭,調理察職。
同副承旨徐命淵疏曰,伏以臣,卽見囚人李瀗·李潚等所供,則臣名入於渠輩擧論中,看來不勝駭然之至。臣昨年待罪畿邑也,接問糶糴簿記,則前牧使李瀗之所壞損,甚多,故臣駭異之曰,糶糴國家所重糓物也,國法至嚴,瀗是何人,輕犯國法至此耶?細考其時文書,則其所稱田稅還上者,俱是不法也。臣按置其時該吏及文書中所受各人,詳覈曲折,則蓋瀗在任之日,多匿田結,謂之餘結,其所謂餘結者,多有虛名不實,而瀗利其數多,不聞虛實,一倂徵稅,吏民不得納米,則瀗乃發出糶倉所在租五十九石零,米五十九石,太一百二十九石零,以充其稅,以還上受食名,勒加之於吏民,而其數各人等不得見一升米租耳。到秋白地徵糶,事極不當,故臣將擧而論牒道臣,則瀗送人懇乞曰,擅離糶穀於餘結之說,是果不善處事之致,當日備納,惟願姑寢云,而冬序過半,了無所納,故臣不得已枚報道臣,臣亦因事罷免。所謂田稅還上,都不得收捧者,以瀗之故也。及李潚赴任,曲爲瀗地,吏民之不納者,不但囚刑狼藉而已,稱以一族,凡民之粗保家居者,無不刑驅威剝,不計毒虐一州,唯以充補瀗欠爲己任,則舊任之罪狀,潚以勒不干之人云者,指謂此事,而今潚反曰,以臣成冊收捧云云,所言殊可駭也。臣在邑時,錄得還上應納人,作爲一冊,而其中所謂田稅,還上者,卽瀗之所願自備以納者也。因瀗錄記,載在冊中,欲以此徵出於瀗矣,今潚不徵於瀗,又不能徵於冊中之人,侵剝冊中人之一族,罔有紀極。至被廷尉問,則乃以爲,臣有所錄,故依此收捧,隱然爲藉口自免之計,其果成說乎?其爲瀗則可謂至矣,獨不念天聽不可欺耶?且潚之供辭曰,臣之在邑也,其所收捧者,八百餘石。夫瀗之移用糶倉三邑穀,只七百餘石,臣之所捧若如百石,則是所捧過數,潚何可必爲此虐民之擧耶?據此一段,亦可見其遁,甚也,其所謂虛錄那移云者,本邑移轉南北漢御營軍餉租三百餘石,以未捧爲已捧而磨勘之,則是虛錄也。及爲營門上納時,以他糶糓,移充未捧之代,則此那移也?其磨勘成冊與移充文書俱存,雖欲自掩,其可得乎?臣在邑擧狀,則瀗低辭乞哀,自罪自咎之不暇,及李潚之刻督隣族,今皆准捧之地,則瀗乃敢肆然出氣,揚言自是,白地做言,有若見忤於臣者然,臣平生未嘗識李瀗之面目,聲聞亦素不相及,則有何善惡之可論?其言誠可笑而不足辯也。尤可怪駭者,李潚之爲李瀗彌縫,無所不至,刻害百姓,不顧其身之陷於罪責,置對之後,厭然掩其侵剝一境之擧措,忽地擧臣,若因臣而至此,其言之無據,胡至於此極耶?臣於意外,遭此橫逆,其受侮,甚矣,尙何顔面,晏然於近密之地乎?玆敢略陳事實,仍復徑出禁門,伏乞聖慈,亟命鐫遞臣職,以幸私分,不勝幸甚。批辭在上
副校理申晳疏曰,伏以臣,素飽痰火之痼疾,少失將攝,百病交至,近因晩着失宜,觸感不細,痰壅氣逆,眠食全廢,今已有日,適値禁直多曠,不敢言病。自昨日症情越添,肢體如束,頭目顫眩,嘔喘兼作,坐而達曙,朝來神息昏憫,殆不省事,種種苦症,雖不敢悉煩,而如使臣或可自强,則當此館僚不齊之日,何敢爲引疾圖便之計哉?伏乞天地父母,俯察病情之危惙,特遞臣所帶職名,俾得安意調治,以尋生路,千萬幸甚。批辭在上
義禁府啓,今因伴送使狀啓,首譯金文秀有姑爲放送之命,卽爲放送,待其竣事後還囚之意,敢啓。傳曰,知道。禁府謄錄
上在昌慶宮。停常參·經筵。
下直,巨濟府使孫命大,洪原縣監姜翰周,咸興判官鄭亨晉。
有政。吏批,行判書宋相琦進,參判沈宅賢進,參議未差,同副承旨徐命淵進。兵批,行判書崔錫恒病,參判尹慤病,參議李挺周病,參知洪禹傳進,同副承旨徐命淵進。吏批啓曰,本曹參議,今當差出,而擬望之乏少,承旨竝擬,何如?傳曰,允。
以金濟謙爲校理,李重協爲修撰,沈㙉爲持平,崔錫恒爲弘文提學,李星煥爲禮曹佐郞,趙尙耘爲軍器僉正,金在魯爲吏曹參議,李熙疇爲大丘判官。學正單韓澍,兼春秋單金翰運。訓鍊主簿梁益標,今加通政,奏請使先來軍官,加資事,承傳。副護軍黃再徵·鄭箕濟·李東培·兪德基·李時蕃,副司直魚有龍,副司果李德壽·洪禹采。
府啓,答曰,勿煩。
安重弼啓曰,二十二日,生進放榜,二十三日,國忌齋戒,二十四日,國忌正日,二十五日,山陵親祭齋戒,二十六日,親祭正日,此五日視事,頉稟。傳曰,知道。
徐命淵啓曰,吏曹郞廳來言,承旨及臺諫有闕,政事,取稟。
傳曰,明日爲之。
又啓曰,玉堂闕員差出,仍卽牌招事,允下,而日勢已暮,待明朝出牌之意,敢啓。傳曰,知道。
備忘記,史官一員待命,騎馬三匹,卜馬二匹立之。
金在魯啓曰,注書尹光益自鄕上來,陳疏到院,才已退却矣。卽爲牌招察任,何如?傳曰,允。
金始煥啓曰,注書尹光益牌不進,罷職,假注書李憙仍爲察任,何如?傳曰,允。
安重弼啓曰,吏曹判書宋相琦,參判沈宅賢牌不進,事甚未安,竝牌招開政,何如?傳曰,允。
徐命淵啓曰,兼春秋韓斗一奉命出使,兼春秋上下番之外,無他推移之員,事多苟艱。韓斗一今姑改差,其代今日政差出,何如?傳曰,允。
吏批啓曰,新除授大邱判官李溭呈狀內,素患痰火之症,兼有落傷,臂脚如束,轉側須人,旬日之內,萬無赴任之勢,斯速入啓處置云。病狀果如是危重,則不可等待其差復,大丘判官李溭罷黜,何如?傳曰,允。
金在魯,以禁衛營言啓曰,新造旗麾祭,今月二十二日子時,神武門外放砲大吹打設行之意,敢啓。傳曰,知道。
又以兵曹言啓曰,今日武臣賓廳講書日次,而政事相値,不得爲之之意,敢啓。傳曰,知道。
又以兵曹言啓曰,今月二十二日,禁軍戎器點考,都摠府眼同,設行於盤松亭矣。入直禁軍等,依例除標信出來逢點後,還爲入直之意,敢啓。傳曰,知道。
又以訓鍊都監言啓曰,火藥搗砧所入焰硝,必以好品醎土煮取,然後藥性猛烈,故每在閭家所在處掘用,而今已盡取,更無可掘之所,事甚悶慮。空闕醎土,從前有啓達得用之例,今亦依前掘取於慶德宮,以爲煮硝之地,何如?傳曰,允。
司僕寺官員,以提調意啓曰,今此明陵擧動敎是時,入把馬依例別單書入,而其中擇馬,則令兵曹依前例,知委各驛,使之直爲入把。曾前擧動時,道路高峻不平之處,替用人夫,已有前例,而今此沙峴新路,碌磻峴·峯峴,俱是險處,亦依此例,臨時啓稟,一體替用人夫,宜當,以此擧行,何如?傳曰,允。
徐命淵,以禮曹言啓曰,上年秋,因大臣陳達,何蕃等祀宇建立事,日晷漸短,寒事不遠,稍寬期限,鳩材始役,恐亦不晩,今姑差退事,命下矣。成命之下,不可一向遷就,令本官看審基址後,擇吉擧行,而別定監役官,監蕫其役,亦令本館次知檢擧,何如?傳曰,允。
持平李廷熽啓曰,請前承旨金一鏡罷職不敍,伊日仕進承旨竝命罷職,前承旨任守幹罷職不敍,前承旨柳重茂削奪官爵,門外黜送。請勿留難,更加三思,李鳳徵·㮒·煥·爀·燦等,竝一體還收職牒。古阜郡守李震亨,削去仕版,載寧郡守李萬春,陽城縣監趙漢緯,竝罷職不敍。近來諸宮家新設浩多,弊端益滋,中外公私,不勝支堪,有識之竊歎久矣。壽進宮乃無後大君·王子·公主後宮奉祭之所,而明善·明惠兩公主房及昭儀房,亦無後宮房也。若以明善·明惠公主及昭儀房,移屬於壽進宮後,田結與奴婢可罷者罷之,可存者存之,則庶除一分之弊,請令廟堂劃卽擧行。慶州討捕使崔道章,愚濫貪虐,無一可取,及授本職,多有駭擧,治盜之際,不分虛實,徑施酷杖,枉殺無辜之良民,追捕之時,不加審察,而多發軍卒,盡掠一村之財産。至於以其所昵妖妓之親屬,差定軍官,視其賂物之有無多寡,任其捕治之操縱輕重,閭巷如逢亂離,莫不怨罵。請慶州討捕使崔道章罷職不敍。
左議政李健命箚,批答曰,省箚具悉卿懇。囚人之供辭,於卿別無所嫌。國勢艱虞之日,引避控免,何至此極?予實愕然,無以爲諭。卿勿過辭,安心行公,以副孤孤之至。仍傳曰,遣史官傳諭。
戶曹判書閔鎭遠疏,批答曰,省疏具悉。卿勿過辭。疏末事,令廟堂商確處之,安心行公。
行司直金錫衍疏,批答曰,省疏具悉。卿之所患如此,予增慮念。疏陳戎政,令中軍替行,未爲不可,卿其安心,調理行公。仍傳曰,遣御醫看病。
左議政李健命箚曰,伏以臣,得伏見囚人李夢寅之供辭,以臣頃日筵奏,或謂之恐動,或謂之誣罔,其所詬辱,不遺餘力,臣不勝駭怖也。渠敢自比於古人持釜伏闕之例,曷嘗有持刃亂嚷,突入禁庭,毆打衛卒,如夢寅等之爲哉?其時守門將,不能禁斷,至使受牌之巡將,遮闌而不得出,則其擧措之駭怖,實前所未聞,。苟使此輩,少有一分嚴畏之心,何敢放肆至此,而所持矸刀,非木而鐵,則何可謂之非刃耶?至於換呈疏本一款,今其援辭,不能全諱,而猶且粧撰爲說,變幻事實,其視傳說之原本,則不啻相反矣。且其徒安重烈,追呈政院也,何不直陳其拔去委折,乃以改書原疏爲言,終使政院被瞞而捧入耶?此等鬼蜮之輩,隨意變幻之狀,必不逃於天日之照,而人心世道,至此而無餘地矣,寧不寒心?雖然,臣忝居具瞻之地,受此無限醜詆,其何敢一刻晏然於位次乎?伏乞聖明,亟賜照諒,鐫斥臣本職,以安私分,以快人心,不勝幸甚。
戶曹判書閔鎭遠疏曰,伏以臣,今番虜使之貪饕凶悖,實前後所未有之事,臣於此時,待罪地部,不能隨事彌縫,相勢周旋,始則諸問虛實,欲其愧屈而逢其怒,繼以求請雜物之減數,而逢其怒,末又以不許折銀,而咆哮益甚,以致魂殿致祭,不卽設行,而至於祭物腐傷,臨急改備,殿下將欲遵例臨見,而敢欲沮尼,謂不欲面晤。及至駕幸接見之際,又以怒臣之言,發於酬酢之際,甚至於問安中使·承旨終日留待館所,未得其答,國家之羞辱,無餘地矣。苟究其故,皆臣之罪,而日者備局草記,以臣啓稟,彼人之請見近侍,辭意極其嚴正,而所謂罪臣者,特從末減,只施問備,臣尤不勝震悚愧蹙之至。姑先二字,似將有勘罪之擧,臣當縮伏以俟,而重任之一日虛帶,增臣一日之罪。況臣於頃日筵席,引罪乞解,殿下俯諒情勢,亟降兪音,旋因大臣之言,又命反汗,雖緣責應之方急,不敢更瀆,而臣之所叨,何等職任,而旣遞還任,晏然仍冒,不但臣廉義之所不敢出,其在朝家事體,豈容若是其苟簡耶?且伏見備局公事,則今此謝恩使行中,又令貸給各衙門銀貨,而臣曹所分畫者,爲八千兩,本曹經費蕩渴之狀,中外之所共知,前後兩勅所費,已至屢萬兩,則八千兩銀貨,又豈有辦出之勢耶?取考本曹文書,則從前使行貸去銀貨未捧,多至五萬兩許,年年許貸,庫儲匱盡,而每當使行,視若應行之例,此宜有變通之道,而臣旣無以奉行朝令,則尤不可仍據職次,玆敢實暴情實,仰首呼籲。伏乞聖明,諒臣才智之庸下,不稱重任,察臣情跡之難安,不止一再,亟命遞臣職名,勘臣負犯,以肅朝綱,以警後人,公私不勝幸甚。
司直金錫衍疏曰,伏以臣,病情危苦,長在床褥,重負未解,一向虛縻,國之重事,緣臣以頹廢,私心惶蹙,實有萬萬不敢自安者。罄竭危懇,冒瀆宸嚴,以手祝天,顒俟一兪之音,庶冀釋負就盡,得以瞑目地下,及奉聖批,反降溫諄,軫念賤臣之危病,至命御醫而臨視,頒藥賜膳,天意繾綣,仰惟聖衷念簪履之舊物,憫一介之將死,乃有此不世之異數,自顧糞土微臣,何敢當此?以首頓地,不覺感淚之被面也。至於將任,終靳許遞,戎政因令中軍替行,賤病又命調理行公,臣於是,悶鬱抑塞,自不能無憾,而日月之明,猶有所遺照也。夫習操之代行,出於不得已,實多苟簡之誚,亦非所以重事體之道,而臣之素患,乃是積痼之症,加以年紀衰老,氣血俱竭,譬如枯朽之木,下山之日,有非藥石調將,時月可瘳之病,只俟朝夕溘盡之期,實無復起斯世之念。近又添得外感,食飮益廢,夜眠全失,氣息奄奄,有若霜加秋草,自知不久,寧復有望於供仕乎?噫,臣之抛棄職事,已多年所,其必遞之義,非但臣前後祈懇之言,已悉無餘,實亦同朝之所共知也,非惟同朝爲然,國人亦皆言之,特殿下未及深察乎此耳。若臣恩私所被,寵靈是賴,不恤妨賢害事之罪,厭然仍據於重任,則此非臣私義之所不敢出,亦將公議之必不待矣。臣之情勢,其亦窮且隘矣,臣以此窮隘,勢不得不更事陳懇,而喉司不諒,一向退却,微臣情悃,無路仰徹。方竊悶蹙之際,園陵幸行,期日已定,有御營廳留都之命,臣將祗詣行陣,而顧臣以床責間未冷之屍,振起束帶,萬無其望。臣非不知煩瀆之爲罪,而病廢實狀,如上所陳,敢復冒死哀籲於宸廬之下。伏乞天地父母,俯賜憫憐,亟命遞臣將任,以幸公私,不勝伏願。批辭竝在上
上在昌慶宮。停常參·經筵。
下直,城津僉使裵泰期,鎭海縣監李熙齡,延豐縣監李箕鎭。
有政。吏批,行判書宋相琦病,參判沈宅賢進,參議金在魯未肅拜,同副承旨徐命淵進。兵批,行判書崔錫恒戎器點考進,參判尹慤病,參議李挺周進,參知洪禹傳病,同副承旨徐命淵進。吏批啓曰,判書宋相琦牌不進,參議金在魯未肅拜,小臣獨政未安,何以爲之?敢稟。傳曰,仍爲之。
院啓,答曰,勿煩。
以申思喆爲承旨,任泂爲司諫,李㙫爲戶曹正郞。注書康世胤,副護軍朴聖輅·梁益標。
徐命淵啓曰,大司憲李喜朝,掌令金墰在外,執義李鳳翼未肅拜呈辭,掌令蔡膺福,持平李廷熽呈辭,持平沈㙉未肅拜,今日以監察茶時之意,敢啓。傳曰,知道。
安重弼啓曰,吏曹郞廳來言,承旨有闕,政事,取稟。傳曰,當日爲之。
備忘記,今下弓矢,城津僉使裵泰起處賜送。
徐命淵啓曰,今日生進放榜時,承旨二員當爲進參,而都承旨李肇,右承旨安重弼俱以病不仕進,左承旨韓重熙偕來進去,一員未差,廳中只有臣命淵,右副承旨金始煥伴直矣,自昨夜猝有身病,他無推移之路。右承旨所當牌招,而拘於廳規,不得請牌,何以爲之?敢稟。傳曰,牌招。
徐命淵啓曰,陵辛只隔數日,今日政承旨,以在京無故人差出,仍卽牌招察任,何如?傳曰,允
安重弼啓曰,吏曹郞廳來言,今日開政事,命下,而判書宋相琦,參判沈宅賢俱以病不來,參議金在魯疏批未下,不得開政云。判書·參判宜卽請牌,而闕門已閉,牌招往來之際,必致夜深,待明朝所當牌招開政,而明日是國忌齋戒,不敢循例請牌,何以爲之?敢稟。傳曰,明日牌招開政。
徐命淵,以崇陵表石營建廳言啓曰,今此本陵表石營建事體,碑閣基址,不可不預爲看審,臣等與分差監役,率相地官進往陵所,爲先看審後,稟處之意,敢啓。傳曰,知道。
安重弼,以兵曹言啓曰,軍兵等常格宜赴會試者,勿拘儒生,例赴式年之規,許赴無講經之科事,曾有受敎,故在前如此之類,多有許赴庭試之例矣。卽今宜赴會試事承傳者,禁軍及別抄武士·親騎衛等十三人,今此庭試時,隨其錄名許赴之意,敢啓。傳曰,知道。
徐命淵,以工曹言啓曰,本曹所管各津津船中,今年限滿,新川新造二隻,漢江新造一隻,改槊三隻,楊花渡新造一隻,廣津改槊三隻,合新造船四隻,改槊船十一隻等所入材木,量其容入,依事目已給價本於船材都庫人等處,使之入峽貿得,待其流下,卽爲新造改槊之意,敢啓。傳曰,知道。
正言李聖龍啓曰,請正言趙最壽削奪官爵,門外岀送,還收李鳳徵·㮒·煥·爀·燦等職牒還給之命事,前承旨李眞儉遠竄,新昌縣監金光運罷職不敍。批辭竝在上
都承旨李肇疏曰,伏以臣,本稟賦虛薄,素多疾病,痰濕始祟,仍成風痺,自七八年前,以不得已完人自處。昨年出疆之役,經閱寒暑,跋涉萬里,勞頓飢渴,傷損備至,僅免顚躓,幸得生還,形骸雖存,神氣換脫,見者莫不驚駭而深憂。復命之後,連縻職事,不得調息,及夫除授本職,顧此病情,實無一分可强之勢,而臣離違禁密,已十年所矣,感惶新命,係戀恩私,一出肅命,實爲少伸分義之至。適値客使之行,强加驅策,捱過兩朔,卽今省陵之期日又迫,區區下情,亦擬忍死自力,以隨陪從之末矣。自數日以來,氣力已竭,症形百出,手足不仁,言語難澁之宿症,轉加一層,咳嗽復發,頑痰塞胸,兩眼赤澁,視物昏矇,積熱在胃,飮啖全廢,精神浮潰,氣息凘頓。凡此症狀,實非一時偶感之比,委頓寢席,末由起動,不得隨例入院,已四日矣。出納重地,虛帶養病,已極惶悚,而動駕之日,當備近侍,臣之病勢,四五日之間,實無差歇之望。恐懼囁嚅,不早陳暴,臨時窘迫,罪戾益增,玆敢冒死呼籲於仁覆之天。伏乞聖慈,俯賜矜察,亟許〈?〉臣職名,俾尋生路,不勝幸甚。
右副承旨金始煥疏曰,伏以臣,年旣衰朽,病又深痼,則爲癃廢之人者矣。所叨夙夜之職,自知其萬不堪承,而山陵擧動,只隔五日,其在分義,不敢言私,忍死驅策,黽勉在直。自再昨夕,渾身灑淅,重觸感傷,頭疼如劈,氣縮如束,寒熱相戰,精神俱錯,達夜叫苦,睡不交睫,胸膈頓滿,肢體沈重,欲起還仆,昏昏不省。以此病狀,委頓直廬,若不退歸私次,趁時調治,則凜凜之憂,實有汚衊淸禁之慮,玆不得不疾聲哀籲於天地父母之前。伏乞聖慈,俯賜諒察,亟許鐫遞,俾得安意調理,以尋生路,不勝幸甚。踏啓字。
吏曹參議金在魯疏曰,伏以臣,素無鑑識,且乏力量,銓選之任,極知萬萬不稱,而迫於嚴命,輒嘗冒承,中心自愧,人謂斯何?昨冬承宣之疏,聲罪非常,追思至今,驚怖靡定,而今於意料之外,復授臣以前職,狼狽窘悶,直欲循墻而不可得也。臣雖至愚,亦有一端廉義,其何敢徒貪榮寵,更試於必敗之地,上累睿簡,下辱身名乎?且以政例言之,實有越次之嫌,間者一番變通,猶可委於事勢急迫,而今乃視若常事,每令耆德宿望,反屈於如臣庸賤者之下,臣於此,尤增恧蹙,若無所容。以此以彼,終無承命之望,敢暴血懇,仰瀆嚴廬。伏乞聖明,俯察臣言之匪飾,亟鐫臣職,以安微分,千萬幸甚。答曰,省疏具悉。除拜意非偶然,爾其勿辭察職。
工曹參議李禎翊疏曰,伏以臣民無祿,聖考賓天,日月荏苒,因山已過,終天孝思,伏想無涯,而率普號痛,曷有其極?臣以先朝舊物,不能殉身於地下,苟延性名於人世,而此際罔極之人言,左右迭出,構臣誣臣,轉益慘刻。至加以人臣不忍聞,不忍言之目,臣之有罪無罪,猶在聖明之照察,而臣聞此危怖之言,骨靑膽慄,五內震盪,至欲滅死無聞,而不可得也。方席藁鄕廬,伸暴無路矣,惟我聖上,不惟不罪,水部佐貳之名,遽出於千萬夢寐之外,臣誠感激惶悚,不覺涕淚之無潤。臣罪旣重,聖渥至斯,則臣之死生廉隅,何暇計顧?卽當顚倒趨命,少答拂拭之盛眷,而顧臣所被人言,實是覆載間難容,以此罪累之蹤,固當復近於輦轂之下,則跼天踧地,彷徨憫蹙,罔知所以爲措也。旣不能剝首刳腹,以明此心,則不得不收召驚魂,冒萬死疾聲號籲,伏願殿下,少垂察焉。臣之前後被誣於一鏡者,只是臣頃年疏中語市恩徼福四字也。臣之原疏及一鏡之構捏疏啓,俱在於政院日記,若取以參考,則臣之所用四字意義,顧何有萬一彷彿於一鏡之所造語耶?前則曰,恩從誰出,福自何生,市於何地,徼於何時云,而隱然歸於不敢擬之地,後則曰,市恩徼福四字,與深憂過慮四字,上下對待爲辭云,而勒驅之於逼尊之科,噫噫慘矣。抉字摘句,翻文換意,一以爲眩惑天聽之計,一以爲巧作陷人之術者,眞千古小宵輩舞文禍人之手段也。臣之當初諸論,不過直斥伊時執政者之容護凶黨,以爲市徼於他日奸凶輩之心跡,而今一鏡,則以爲恩福生出,惟上是克,則市徼爲說,在下不敢云,而猶恐文治不深,又以深憂過慮四字,揑合爲辭,益加罪案,人之爲言,胡至此極?臣之前疏中所引朱子之論微生,焉謂之市恩?李沆之論人疏章,亦用恩福者,蓋證恩福二字,不得用於在上,而亦有用於在下,明有其文也。其於本意之外,巧生吹覓之計,以爲有所指擬者也,而必欲陷臣罔測之科者,抑何意也?假使或如其說,市之徹之,自是希覬者之罪,其於在上者,有何一二毫指逼之端乎?且其所謂憂之深而慮之過者,只出於怵畏局面之累換,計較自己之禍福而已,則一鏡豈敢以只爲一人等語,肆然筆之於奏御之文字乎?其爲無嚴,莫此爲甚。一鏡,一唱此誣悖之言,凶憯繼之於後。誣構四字,前後一串,則臣所謂凶憯,嘗有所藉口一鏡者,正謂此也。一鏡乃敢曰,白地自做,依俙閃書云者,其果成說乎?且近日臺臣之右袒一鏡,甘心死黨者,提擧還收之批旨,下語之際,已極危怖。鄕曲一種怪鬼輩,稱以儒生,紛紜投疏,敢撼一世,恐動天聽,而不知臣疏語之如何,只藉一鏡之緖論,揷入臣名,語愈罔測,便同急書,有不忍聞,群鋒衆鏑,一時叢集,以臣孤危之身,雖欲不滅,其可得乎?於此尤覺一鏡之餘毒,到底而愈酷也。儻非我聖明匿瑕之鴻恩,臣之姓名,安得一日容息於此世耶?始先大王,寵加微臣,則敎以雖百世公論,必不以臺言爲非,其嚴斥一鏡構臣之啓,則以爲今玆臺論,決知其不可,斷不可允從。及夫臣之辨白之疏批,亦以一鏡所謂逼尊之說,殊涉不韙爲敎,且我殿下代理之日,答臣對辨,故相臣尹趾完之書批,有曰,大臣疏中將心等語,極其危險,殆同急書,直馳於罔測之地,此聖上所以痛惋者也,爾實無罪。且於承宣辭書之批,又曰,爾之酷被構誣,聖上業已洞燭,旋授承宣之任,寧復有難安之端哉?臣之得保首領,以至今日者,莫非先大王及我殿下涵蒙生成之澤也。臣之被誣,天地鬼神,昭布監臨,固不待多辨,而今其所遭,實是人臣之極罪,一日不白,則不可一日復立於此世,臣所以沫血飮泣,必欲一暴於日月之下者也。伏願殿下,參究臣痛迫情實,明賜處分,亟削臣所帶職名,不復檢擧於朝籍,仍治臣罪,以服人言,不勝幸甚。臣不思分義之嚴重,只緣情勢之憫蹙,偃伏遠鄕,敢此哀籲,臣罪至此,尤合萬死,臣無任屛營祈懇之至。答曰,省疏具悉。爾無深嫌,爾其勿辭察職。
奉敎權䙗疏曰,伏以臣,猥以無似,久叨匪據,臨薦被格,自取顚躓,連章請譴,尙逭誅罰,輒敢復陳私悃,獲蒙矜諒,溫批旋降,許令往護。臣卽視病母,得以左右扶將,以伸人子至情,體下之德,河海莫量,荏苒之頉,時日不掩,由限過矣,歲籥改矣,一向退偃,其罪亦大,豈不欲趁速趨還,以俟朝家處分,而母病日就沈惙,朝夕救護,不忍便離。且念所遭,萬萬危怖,有不容靦然冒進者,此臣所以進退維谷,徊徨踧踖,莫省置身之所者也。噫,新薦一款,在臣爲局外之事,彼此得失,雖不必逐段更辨,以瀆崇嚴之聽,而臣請略以史局法例,復申難進之一端。夫本館上下番體貌嚴重,其於因事相爭之際,居右之人,雖或誚責過重,在下者惟當婉辭平說,直諫委折,不敢悖慢之語,盛氣相加者,三百年古規卽然,蓋其體統之截然,本來如此,此固朝臣之所共稔知,而抑亦聖明之素嘗俯悉者也。臣誠不幸,低佪於新進之間,怵迫分義,不卽仍退,得此年少氣銳之呂善長,作爲下番,莫重薦事,卒被其壞了,前後受侮,誠非一二。至其再疏,醜辱之說,卽史局所未有之變怪,雖使頑蠢無恥者當之,必將瑟縮畏避,如臣迂拙狷狹,其何以堪之?此臣所以皆自懍惕,必欲斂身遠走,以避其鋒者也。然其所以切切然自明之意,雖滿紙捭闔,極意粧撰,而從頭至尾,都不成說,直與癡人說夢一般,豈善長急於辱人,而暗於自己之辨白,辭有所窮而然歟?若乃中間議薦一款,臣嘗博採公議,目覩其人地,前後提說,不翅煩複,而畢竟被他沮揠,不免姑捨,則今此强援之說,毫不近似,此不過誣臣之不足,而竝與其人而擠之也。如許情態,人孰不知,而其中狂覡譽卜之云,此眞街巷間醜悖者之口業,臣誠不欲與之呶呶辯說,以汚頰舌也。尤可痛者,渠云云,未死難成聯章,陳稟等說,旣有傳言之傔童,且多參聽之隷屬,十目所視,有不可誣,而猶且厭然且掩,又復變幻日字,必欲勒歸於臣身,其所以欺天乎?以此觀之,其所慍憾構捏之言,將無所不至,奚但一時詆辱而止?吁亦可怕也。且其疏以爲薦事,迨臣未軍職之前,可以自前,何憚不爲云,此則又是全不識史局薦規者之言,其亦可笑之甚者。當初兩史臣之陞敍,在於七月晦間,而臣之闋制,乃至八月之內,則雖未付職,本館法例,固不得以局外人視之,渠雖欲擺弄薦剡,恣行己志,顧何可得乎?此等癡獃之說,雖使三尺童子問之,必且擊掌而胡盧矣,其他議薦先後之辯,登剡多寡之爭,已悉於臣之前疏,又何足更事煩絮也?噫,臣性本樸懶,未諳世情,乃謂人心,與我同心,思欲卽速完薦,擧代而退,以效一分之職責,而竟至薦事壞誤,誣辱狼藉,遭此無限逆境。臣雖甚絮劣,亦安忍身蒙此恥,以稱辱史局之一俑也哉?臣之今日至願,惟有永謝史局,遠避危機,退伏田廬,杜門屛跡,以靖私義而已。至於彯纓結綬,復踏宿硏之地,則誠非夢想之所到,仰惟日月臨照,無幽不燭,螻蟻微悃,在所矜諒。伏乞聖明,察臣崩迫之情,憐臣危苦之蹤,亟命削臣姓名於史局,更勿檢擧,仍治臣前後瀆擾之罪,以快人心,以肅朝綱焉。在臣分義,固當趨詣輦下,仰請鈇鉞之誅,而顧今湯憂薰灼,有難離側,賤病兼劇,無計致身,乃敢縣道封章,煩猥至此,臣尤死罪,臣無任瞻天望雲戰灼祈懇之至。答曰,省疏具悉。爾無所嫌,勿辭上來,從速察職。
大司成金雲澤疏曰,伏以臣,日昨筵中,因承旨金始煥所達,有丙申疏儒解罰之命矣。臣方待罪國子之任,宜以成命,傳于齋任,卽使擧行,而第此疏儒林象極·吳命尹等,迭相投匭,詆辱先正臣宋時烈,而其所造意遣辭,極其凶悖,此先朝所以投諸遠裔,嚴加徵治者也。雖在經年之後,因赦蒙放,士林之施以儒罰者,實出扶正斥邪之意,則其不可强咈公義,而勒解其重罰也,決矣。且念己亥年,自朝家令解疏儒等儒罰,而被罰儒生四十餘人,則卽爲解罰,而至於象極·命尹等,罪關斯文,罰名甚重者,則以不容混同解罰之意,草記陳達而置之,此固聖明所記有而洞悉者也。今承宣,全沒此輩罪名,肆然陳達,汲汲請解,臣竊駭惑,亟寢成命,依前仍置,決不可已也。臣之愚見旣如此,朝令之不得奉行,其何敢晏然職次乎?伏乞聖明,亟遞臣職名,以安私分,不勝幸甚。答曰,省疏具悉。旣已解罰,還寢不可,卿其勿辭,從速察職。
上在昌慶宮。停常參·經筵。
仁宣王后忌辰齋戒。
夜四更,月犯南斗星,啓。
有政。吏批,行判書宋相琦,參判沈宅賢牌不進,參議金在魯進,同副承旨徐命淵進。兵批,行判書崔錫恒兼帶未肅拜,參判尹慤病,參議李挺周進,參知洪禹傳病,同副承旨徐命淵進。
吏批啓曰,判書宋相琦,參判沈宅賢牌不進,小臣獨政未安,何以爲之?敢稟。傳曰,只出緊任。
安重弼啓曰,大司憲李喜朝,掌令金墰在外,執義李鳳翼未肅拜呈辭,掌令蔡膺福,持平李廷熽呈辭,持平沈㙉未肅拜,今日以監察茶時之意,敢啓。傳曰,知道。
徐命淵,以弘文館言啓曰,本館下番闕直,事體未安。修撰鄭錫五自鄕上來云,卽爲牌招入直,何如?傳曰,允。
以修撰鄭錫五牌不進罷職傳旨,傳于徐命淵曰,推考傳旨捧入。
徐命淵啓曰,吏曹判書宋相琦,參判沈宅賢,今朝有牌招開政之命,故今方出牌,而參議金在魯疏批已下,亦爲牌招,何如?傳曰,允。
以南道揆爲承旨,申思永爲戶曹佐郞,李齊尙爲奉化縣監,兼執義梁聖揆,副護軍金始煥。
申思喆啓曰,注書姜世胤,除拜累日,尙未出肅,卽爲牌招察任,何如?傳曰,允。
注書姜世胤罷職,代李憙。
傳曰,今此陵幸時,延礽君隨駕。
徐命淵啓曰,今此陵幸時,御營廳有留都之命,而大將金錫衍陳疏,則聖批以令中軍替行,未爲不可爲敎矣。取考前例,留都大將有故,則摠戎使·守禦使有代領之規,本營中軍,曾無替行之事,今番事異常規,何以爲之?敢稟。傳曰,然則令摠戎使替行,可也。
上在昌慶宮。停常參·經筵。
徐命淵啓曰,大司憲李喜朝,掌令金墰在外,執義李鳳翼未肅拜呈辭,掌令蔡膺福呈辭,持平李廷熽式暇,沈㙉未肅拜,今日以監察茶時之意,敢啓。傳曰,知道。
申思喆啓曰,判中樞府事金宇杭箚子到院,而國忌正日,留院之意,敢啓。傳曰,入之。
徐命淵啓曰,今此山陵擧動時,以何大臣留都乎?敢稟。傳曰,金判府事留都。
申思喆啓曰,左副承旨安重弼病不仕進,右副承旨南道揆不爲出肅,竝卽牌招察任,何如?傳曰,允。又啓曰,在前擧動時,承旨必須備員,故大臣處偕來奉命之員,亦令暫時來參,還爲進去矣。卽今右承旨韓重熙以判府事李頤命,偕來事,方在城外,依前例使之陪往乎?何以爲之?敢稟。傳曰,依爲之。
徐命淵啓曰,因備局草記,留都御營軍兵領率,摠戎使代行事,命下矣。摠戎使尹慤,卽爲牌招聽傳敎,何如?傳曰,允。
南道揆啓曰,兵曹判書崔錫恒牌不進,推考傳旨,纔已捧入,而陵幸擧動,只隔一宵,本兵之長,多有擧行之事,更爲牌招察任,何如?傳曰,允。
又以都摠府言啓曰,今此明陵幸行時,寶劍四員,守宮一員,今方修正入啓,而副摠管李東馣,漢城府堂上導駕進去,李夏禎·李汝玉·申翊夏俱以軍門兼任進去,李漢奎三度呈辭,國忌相値留院,他無侍衛之人。令該曹稟旨變通,口傳差出,以爲侍衛備員之地,何如?傳曰,允。
安重弼,以備邊司言啓曰,陵幸只隔一日,本兵多有擧行之事,兵曹判書崔錫恒,以兼帶未肅拜,尙不行公,事甚未安,更卽牌招察任,何如?傳曰,允。
申思喆,以崇陵表石營建廳言啓曰,臣等與分差監役官李顯允,率相地官韓斗益,進詣本陵,看審碑閣營建基址,以陵上左邊寅艮方,自外階下相距一百四十八尺,丁字閣壬·亥方相距一百二十六尺,子坐午向之地,相議擇定矣。始役吉日,令該曹推擇,以爲急時擧行之地,何如?傳曰,允。
行判中樞府事金宇杭箚曰,伏以,臣之疾病,積年沈痼,行步蹣跚者久矣。前冬以來,一倍苦劇·左膝浮高,骨節剌痛,鍼灸無效,屈而不伸,左右扶掖,亦不能起立,況可望寸地移步乎?貼席叫苦者,今已四朔矣。加以素患痰症,向來危重,絶粒已久,晝夜咳喘,眞元消脫,朝夕待盡矣。今此山陵幸行時,留都大臣之命,及於臣身,臣誠驚惶,罔知所措。臣之病狀,如右所陳,決無身詣闕下之望,不可不卽速變通,故敢此疾聲仰籲。伏乞聖慈,俯賜矜察,亟降處分,公私不勝幸甚。答曰,省箚具悉卿懇。卿之所患,非不知,而缺員不多,故不得已以卿扶病留都矣,更以趙判府事留都矣。卿其安心善攝,以補不逮。仍傳曰,遣御醫看病,遣史官傳諭。
上在昌慶宮。停常參·經筵。
安重弼啓曰,備邊司郞廳,以大臣意來言,今日賓廳坐起日次,而親祭齋戒相値,不得來會云矣,敢啓。傳曰,知道。
申思喆啓曰,今此明陵擧動時,事變假注書尹光天守宮之意,敢啓。傳曰,知道。
韓重熙啓曰,在前陵幸時,藥房三提調,或全數隨駕,或二員隨駕,而都提調臣金昌集情勢難安,方在引入中,提調李觀命身病沈重,副提調李肇獨爲進去。莫重保護之地,一員隨駕,事甚未安,提調似當有變通之道,何以爲之?敢稟。傳曰,改差。
又啓曰,藥房提調李觀命,旣有改差之命,其代令該曹口傳差出,何如?傳曰,允。
吏曹口傳政事,以崔錫恒爲內醫提調。
安重弼,以兵曹言啓曰,今此陵幸敎是時,監軍·巡將,闕內別巡衛將出宮前,勢難入啓受點。依舊例以今二十五日,受點人員,來二十六日,竝爲仍察,何如?傳曰,允。
又以扈衛別將,以留都大臣判中樞意啓曰,臣承命留都,一依啓下事目,領率扈衛三廳軍官,大駕出·還宮時,結陣於通化門外,晝則移陣於弘化門外前路,扈衛之意,敢啓。傳曰,知道。
又以兵曹言啓曰,都摠府啓辭,今此明陵幸行時,寶劍四員,守宮一員,望單子今方修正入啓,而副摠管李東馣以漢城府堂上,導駕進去,李夏禎·李汝玉·申翊夏俱以軍門兼任,進去,李漢珪三度呈辭,以國忌相値,今方留院,他無侍衛之人,令該曹稟旨變通,口傳差出,以爲侍衛之地,何如?傳曰,允事,命下矣。本府堂上十員內,四員寶劍差備,一員守宮,一員以漢城府右尹,進去,三員俱以軍門兼任,陣上進去,一員三度呈辭留院,大駕前後,無侍衛之員,其在事體,極爲未安,不可無變通之道。其中二員,事當遞改,而後可以推移隨駕,副摠管李漢珪今姑許遞,其代卽爲口傳差出,副摠管李汝玉別將之任,亦爲改差之意,分付訓鍊都監,何如?傳曰,允。
兵曹口傳政事,副摠管李森,兼內禁將閔鎭斗受點。
李肇,以戶曹言啓曰,卽接廣興倉所報,則來三月朔頒祿次,倉官進去于領議政金昌集,請受祿牌,則以爲情勢難安,祿牌不得受捧云。係是大臣祿俸,何以爲之?敢稟。傳曰,令倉官更爲輸送。
徐命淵,以內醫院官員,以提調·副提調意啓曰,今此幸行時,都提調臣金昌集情勢難安,不得行公,提調臣錫恒,副提調臣肇皆爲隨駕,留院提調,事當差出,而從前陵行時,若此經宿之處,則無留院提調差出之事,今亦依前例,勿爲差出,而或有闕內時急藥用之事,令假承旨進來開庫,似合事宜,敢啓。傳曰,知道。
安重弼,以兵曹言啓曰,今二月二十六日,大駕詣明陵時,右〈邊〉捕盜大將李森,以副摠管,當爲隨駕矣。依前例以左邊捕盜大將尹慤,姑爲兼察,何如?傳曰,允。
上在昌慶宮。停常參·經筵。
上駕幸明陵,親祭先王·先后,禮畢,展謁翼陵。申時,還御。
大駕卯時到明陵入齋室後,藥房·政院·玉堂問安。答曰,知道。朝廷二品以上·六曹·大司諫問安。答曰,知道。
守宮假承旨李眞卿啓曰,御營廳敎鍊官來言,板子前屛門留陣矣,大駕出宮後,弘化門外移陣,而還宮時,還陣板子前屛門之意,敢啓。傳曰,知道。
又啓曰,留都從事官來言,闕內各處,入直軍士巡檢云矣,敢啓。傳曰,知道。
安重弼啓曰,內乘來言,捲窓,取稟。傳曰,捲前窓。
又啓曰,因兵曹草記,右邊捕盜大將李森以摠管,當日隨駕,以左邊捕盜大將尹慤兼察事,命下矣。所當卽爲牌招聽傳敎,而以留都大將方在陣上,不得循例請牌,從事官發牌,分付乎,何以爲之?敢稟。傳曰,從事官發牌,分付。
徐命淵啓曰,小臣大妃殿,問安進去下直。傳曰,知道。大妃殿,遣近侍問安。答曰,知道。
徐命淵啓曰,小臣大妃殿問安,則以知道爲敎矣,敢啓。傳曰,知道。
韓重熙啓曰,明日常參·經筵,取稟。傳曰,停。
傳于韓重熙曰,陵上奉審時,守陵官·侍陵官陪從事,分付。
傳于韓重熙曰,陵上奉審時,延礽君陪從事,分付。
辰時,通禮奏嚴,上以步輦,出自齋室,詣陵下,就紅箭門左板外,行俯伏,哭,四拜禮,遂步上陵所奉審時,左議政李健命,都承旨李肇等六承旨,假注書李匡輔·李憙,記事官韓斗一·朴長潤,延礽君,守陵官礪城君楫及侍陵官吳斗興等陪從。上從左道以上。旣到陵前,李健命進曰,步行稍遠,請鋪陳少休後奉審,何如?上曰,唯。上少坐於右石欄之前,健命進前指告曰,陵上曲墻及羊馬石,仍舊排,不新設矣。又奏曰,都局左右砂沙汰處,前日別定監造官,調用僧軍,無見補土,案山亦然,而其外遠望處,旣不切近,且煩人力,故不爲補土矣。又奏曰,在前此陵幸行時,則昌·敬陵及翼陵,未及親祭,而缺則爲之,今番則自上方在縗絰中,昌陵·敬陵則以此服色,展謁非便,不可爲之。且考前例,則崇陵展謁時,健元陵亦無展謁之事,故自禮曹草記定奪,昌·敬兩陵,則以遣大臣攝行事,磨鍊,而諸議皆以爲,翼陵則與此相望之地,而事同一陵,親祭後,以時服展謁,似合情禮,諸宰之意,亦皆如此,故敢稟。上曰,唯。健命曰,親祭後還宮時,有辭陵禮,過辭陵禮後,少憩齋室,還宮時展謁,似好矣。李肇曰,以地勢路脈,觀之,翼陵展謁後還宮,似涉順便矣,以此分付擧行,何如?上曰,唯。上遂從陵右而左,徐行奉審,至兩陵之處,健命奏曰,舊陵石闌干,周排止此,新設處自此入新石矣。上更回步審視,遂周行一遭,從左道而下,至外階砌之左碑閣近處,健命曰,此乃新設碑閣也。上遂至碑閣前,拱立審視之,良久,還就丁字閣下小次。
巳時,通禮啓請行禮,上盥洗,出自幕次,贊禮官閔鎭遠,導上詣丁字閣前左褥位,行俯伏,哭,四拜禮,諸執事先入設奠。鎭遠導上就樽所,韓重熙酌酒,申思喆奉爵。鎭遠導上詣正門之前,上入就先王·先后香案前,北向行三上香,酌獻禮。申思喆奠酌,上俯伏,興,小退,北向跪。大祝官讀親祭文,上俯伏,興,平身,遂從東挾門出,復褥位拱立。亞獻官李健命,三獻官咸原府院君魚有龜以次入,上立褥位。鎭遠啓請權就小次,上不應。李肇奏曰,亞從官行禮時刻差久,其間暫就幕次少休,何如?上不答。韓重熙曰,風日不佳,當風久立,恐有所妨,權就小次,何如?上不答。仍拱立褥位。南向良久,重熙又奏曰,再次陳達,極知惶恐,而風氣不好,終獻差久,且脚部頭疼之候,未盡平復,而步行奉審稍遠之地,又此久立,不暇有妨,請依儀註,少休幕次,何如?上不應。旣三獻獻官以下,從西挾出,鎭遠啓,上行俯伏,哭,四拜禮,禮畢,上還御小次,通禮啓請出次,上出次,詣紅箭門板外,行辭陵禮,俯伏,哭,四拜禮,遂以步輦,還齋室。
藥房·政院·玉堂單子問安。答曰,罔極。朝廷二品以上·六曹·大司諫單子奉慰問安。答曰,罔極。
午時,上出自齋室,步輦詣翼陵,就紅箭門左板位,行四拜禮,禮畢,還御明陵齋室,藥房·政院·玉堂問安。答曰,知道。
韓重熙,以禮曹言啓曰,山陵行祭後,翼陵展謁事,命下矣。節目付標以入,而儀註別單書入之意,敢啓。傳曰,知道。
安重弼啓曰,內乘來言捲窓,取稟。傳曰,捲前窓。
南道揆啓曰,禁衛營敎鍊官來言,禁軍陣鳴鑼上馬之意,敢啓。傳曰,知道。
傳于申思喆曰,自峯峴至替馬所,捧上言。
未時,通禮奏嚴,上出自明陵齋室,以屋轎還宮。
申時,大駕還宮,藥房·政院·玉堂·朝廷二品以上·六曹·大司諫問安。答曰,知道。
上在昌慶宮。停常參·經筵。
下直,昆陽郡守李淇,別害僉使張碩權。
大妃殿·大殿·中宮殿,藥房·政院·玉堂問安。答曰,知道。大殿,朝廷二品以上·六曹·大司諫單子問安。答曰,知道。
南道揆啓曰,大司憲李喜朝,掌令金墰在外,執義李鳳翼未肅拜呈辭,掌令蔡膺福,持平李廷熽呈辭,持平沈㙉未肅拜,今日以監察茶時之意,敢啓。傳曰,知道。
徐命淵啓曰,明日庭試相値,出榜間視事,頉稟。傳曰,知道。
又啓曰,來初一日輪對日次,而國忌齋戒相値,頉稟。傳曰,知道。
藥房提調臣崔錫恒,同副承旨徐命淵啓曰,凌暑動駕,展謁先陵,伏惟孝思,一倍如新,伏未審夜來,聖體得無勞傷之患,而奉審陵上,行步頗遠,脚部酸疼之候,其無更發之漸乎?大妃殿氣候,亦復如何?臣等區區不勝仰慮之至,敢此問安。答曰,無事。慈殿氣候一樣矣。
傳于南道揆曰,守陵官礪城君楫,侍陵官吳斗興,各加一資,參奉徐宗一·李益煥,忠義安湜,進止內官李濬,各加一資,資窮者代加,許有章兒馬一匹賜給。
傳于安重弼曰,今下弓矢,別害僉使張碩權處賜給。
徐命淵啓曰,明日庭試時,試官望,當自本院,同議擬入,且一員當進文所,該房當進武所,而都承旨李肇呈辭入啓,右承旨韓重熙偕來出去,左承旨申思喆,左副承旨安重弼俱以病不仕進,只有臣命淵與右副承旨南道揆,伴直擧行凡事,多有苟簡。病不仕進之員,宜竝牌招,而拘於廳規,不得請牌,何以爲之?敢稟。傳曰,牌招。
南道揆啓曰,明日仁政殿庭試時,香室移接于尙瑞院·春秋館,減省記之意,敢啓。傳曰,知道。又啓曰,明日慕華館庭試武科殿試時,何大臣進去乎?傳曰,趙判府事進去。又啓曰,明日慕華館庭試武科殿試時,兩司當爲進參,而城上所牌招言送之意,敢啓。傳曰,知道。
申思喆啓曰,今此文科庭試時,讀券官當爲七員,而禮曹判書李觀命,吏曹判書宋相琦,戶曹判書閔鎭遠,兵曹判書崔錫恒,右參贊任埅,吏曹參判沈宅賢,戶曹參判李正臣,兵曹參判洪致中,淸恩君韓配夏牌不進,副司直朴泰恒時在江上,姑未聞進來與否,而二品以上違牌之員,如是數多,將無以成樣,事體未安,竝更卽牌招,何如?傳曰,允。又啓曰,讀券官李觀命·宋相琦·閔鎭遠·崔錫恒·任埅·李正臣·洪致中·韓配夏,皆違牌不進,副司直朴泰恒家在江上,不得出牌,而二品以上承牌,只是四員,讀券官將無以備員,事之苟簡,莫此爲甚。依近例更爲牌招,何如?傳曰,允。
又啓曰,讀券官閔鎭遠·崔錫恒纔已承牌來詣,而李觀命·宋相琦·任埅·李正臣·洪致中·韓配夏三牌之下,又爲不進,事之未安,孰甚於此?更請牌招,而一日四牌,旣有前例,讀券官不得備員,何以爲之?敢稟。傳曰,牌招。
南道揆,以承文院官員,以都提調意啓曰,本院堂上,不爲不多,而無故行公之人絶少,文書査對之際,每患苟簡。兵曹判書崔錫恒,吏曹參判沈宅賢,大司成金雲澤提調差下,吏曹參議金在魯副提調差下,使之察任,何如?傳曰,允。
徐命淵,以魂殿參奉,以入直宗室意啓曰,凡大小科時,參奉·忠義之試暇赴擧,自有前規。今月二十八日庭試時,本殿參奉·忠義亦當依例許赴,參奉趙興彬·李蘅試暇之代,令該曹假官一員差出,而忠義洪禹龍·韓師益·朴弼聖·李師說試暇之代,令該曹假官差出二員,以爲致齋入直之意,敢啓。傳曰,知道。
南道揆,以義禁府言啓曰,今此春塘臺庭試時,本府都事十員,竝皆赴擧,本府及當直入直公事交代,闕內四處,慕華館左右禁亂官,當爲分差,假都事九員,令該曹差出,何如?傳曰,允。
徐命淵,以戶曹言啓曰,依傳敎來三月朔祿俸,令倉官輸送于領議政金昌集家,則以爲,臣之情勢,決不敢晏然受廩,卽者倉官,承命輸致,而終不得祗受,尤增死罪,不爲領受云,何以爲之?敢稟。傳曰,更爲輸送。
南道揆,以備邊司言啓曰,因戶曹判書閔鎭遠上疏,今此謝恩使行中,貸給銀貨,而本曹所分劃八千兩,無辦出之路,宜有變通之道事,令廟堂商確處之事,命下矣。昨年官貨之許貸於燕行者,數過累萬,未及還捧,則該曹及各衙門之罄竭,勢所必至,而今此使行,亦不可空手入去,故不得不參酌分定矣。第聞地部,方有弓角請貿之事,則價銀不可不入送,當初分定八千兩中,六千兩出給譯官,使之貿角,而使行則依例收稅以用,二千兩則以慈母山城所在銀子貸去,待準還納本所,宜當,以此分付,何如?傳曰,允。
南道揆,以經理廳言啓曰,北漢城底,限五里之內陳荒處,隨起收稅之意,曾以定奪矣。卽今東門外方,有募聚民人,作爲屯田,收其稅穀及藥草等物,輸入山城,以爲待變之需,而所謂海東村蘆原東十里加五里所在糧餉廳屬公田畓五六結,參錯於其間,數雖零星,依癸巳年兵曹甲士場移屬之例,一體移屬,以重保障之地。且於癸巳年,則設倉於蕩春臺,蓋北漢地勢險隘,許多軍餉,難於積儲,置諸山底稍平處,以便臨急取資之計,而其時物力不足,啓請貸用戶·兵曹米錢矣。其後城役時,自本廳鳩聚材力,不煩有司之經費,而及其停役之後,各處所貸錢·布,今旣一倂還報,獨此兵曹錢五百兩,戶曹米四十石,更無餘力可償之路,係是待變倉舍所需,此與城役時貸用者,有間。事體所在,恐不必一一責償於本廳,其數亦不多,特令蕩滌,何如?傳曰,允。
申思喆,以成均館官員,以大司成意啓曰,丙申疏儒解罰事,命下矣。已後,臣略陳所懷,未蒙卽許,始以成命,傳言於齋任,則金壽鏶以爲,今此解罰之事,關係重大,不敢輕議,而身病之外,親患添劇,泮中凡事,久不干預,則今不敢以泮任自處云。洪晉猷以爲,情勢病狀,萬分難强,泮中應行之事,已多廢閣,不敢以泮任自處。則今此成命之下,亦難干涉云,蓋兩人自爲泮任之後,必欲遞免,釋菜時暫出,而亦不參祭,仍爲引入。近以新榜生·進相揖禮,累次敦勉,而終不行公,今又以解罰事,累日往復,而亦皆引嫌不出。凡儒罰施解,必待齋任入泮行公,而臣旣不能勸出,尙未奉行成命,連値齋戒,亦未行草記陳稟,惶恐敢啓。傳曰,知道。
上在昌慶宮。停常參·經筵。
安重弼啓〈曰〉,小臣慕華館殿試進去下直。傳曰,知道。
又啓曰,今此武科殿試試取時,柳葉箭·騎芻二技中,先試何技乎?敢稟。傳曰,柳葉箭先試。
徐命淵,以戶曹言啓曰,依傳敎來三月朔祿俸,更爲輸送于領議政金昌集家,則以爲,臣方席藁俟譴,揆以分義,豈容冒受常廩,自同無故之人?再勤輸送之命,惶恐感激,靡所容措。然臣之情勢,萬分危蹙,終不敢領受,只伏地悚懍〈云〉,又不領受,何以爲之?敢稟。傳曰,更爲輸送。
右議政趙泰耉疏曰,伏以臣,伏聞昨日聖駕,星言夙戒,展哀於先陵,伏想攀號莫逮,孝思益復罔極。若臣之生平受恩深厚者,旣不得從死於遺弓之日,抱病鄕廬,情跡畸危,又不能隨屬車之後,只望園陵而抒悲,禮虧誠缺,厥罪尤大,乞伏刑章,以厲群工。且臣所帶職名,宜遞不遞,尙此虛假,前後控免,瀝盡肝血,而天聽愈漠,不諒人只,每辱恩禮,久靳矜允,私懷增蹙,國體重妨,一日未解,罪固增於一日,而瀆冒未已,更添臣之一辜。臣若爲此之慮,欲一向泯默,則非分之任,尤無可免之日,瀆冒之辜,惶懼雖深,曠職之罪,關係較重,此職未解之前,臣之瀆冒,將無時而可已,殿下試細思之,世豈有如臣今日之勢,而能更進朝端者乎?才分之不逮,姑捨勿論,情地如臣,而疾病如臣,而虛縻不遞,久曠大務,又豈有如許事理也?臣於動駕之時,不敢偃息在家,擔舁病軀,進伏於江郊之外,只承無事還宮之報,而始返舊次矣。强疾往來之際,沾冒霧雨,症情越添,方此落席涔涔,伏乞聖明,俯賜矜察,亟命遞改臣職,俾得安意將息,以卒天地生成之澤事,千萬幸甚。答曰,省疏具悉卿懇。已諭前後批旨,不啻勤懇,而造朝亦漠,心深愕然,無以爲諭。當此艱虞溢目之日,卿胡不諒,引疾丐免,若是其邁邁耶?雖日呈十章,決無許副之理矣。今此展謁之行,有病未從,有何所傷?卿其須體至意,安心勿辭,調理就道,以補孤孤不逮。仍傳曰,遣史官傳諭,遣御醫看病。
上在昌慶宮。停常參·經筵。
下直,恃寨僉使李世慶。
安重弼啓曰,小臣慕華館試所進去下直。傳曰,知道。又啓曰,卽者吏曹郞廳來言,承旨有闕,政事,取稟。傳曰,明日爲之。
南道揆啓曰,明日爲政事,命下,而明日乃朔祭齋戒,來初一日初二日,又是國忌齋戒正日,何以爲之?敢稟。傳曰,過齋戒後爲之。
文科庭試讀券官左議政李健命,以承傳色口傳啓曰,試券旣已科次,今當合考,而在前取人庭試,則考官以入格之數,定其多少,而今此慶科,則當以王大妃殿紅疹後慶科爲例,而其時則以賓宮嘉禮,合兩慶,取十三人矣,今科則只是一慶矣。宜有折半減額之道,何以爲之?敢稟。傳曰,取七人,可也。
假注書李匡輔書啓曰,臣承命馳往于果川紫霞洞右議政趙泰耉所住處,傳宣聖批,則以爲,臣久滯應遞之職,迄未蒙遞,誠不勝其憫鬱,而伏聞聖駕,展哀於先陵,以臣情病,末由進身周衛之列,從哭而抒悰,復伸情懇,乞伏刑章,曰兪之音,拱手而俟,及承史官遠宣批旨,不惟不加之罪,辭旨之勤,有愈常例,至以日呈十章,決無許副之理,爲敎,感激惶泣,不知所以仰復。世未有病困如臣,情棘如臣,而能自力而强進者,仄聞臺言聲罪之章,語意極其危險,出於常情之外,臣於是,危惕震駴,益無人世之念矣。恩諭雖摯,無路承命,不勝惶恐待罪云矣,敢啓。傳曰,知道。勿待罪事,更爲傳諭。
安重弼啓曰,今此庭試,武科元榜及直赴會試,竝二百十三人內,趙廷藺在喪,親騎衛李俠,單子無緣不呈,今番不得試殿之意,敢啓。傳曰,知道。
上在昌慶宮。停常參·經筵。
申思喆啓曰,小臣議政府方物封裹進去下直。傳曰,知道。
南道揆啓曰,大司憲李喜朝,掌令金墰在外,執義李鳳翼未肅拜呈辭,掌令蔡膺福呈辭,持平李廷熽服制,沈㙉未肅拜,今日以監察茶時之意,敢啓。傳曰,知道。
南道揆,以戶曹言啓曰,依傳敎來三月朔祿俸,更爲輸送于領議政金昌集家,則以爲,祿俸輸送之命,至再至三,在臣分義,唯當感激祇受之不暇,而第今秋曹之査,未及議處之前,無非臣待罪之日,終不敢冒受常廩,只俟嚴譴□□□,以爲之?敢稟。傳曰,更爲輸送。
假注書李匡輔書啓曰,臣承命更爲傳宣聖旨于果川紫霞洞右議政趙泰耉所住處,則以爲,臣之所遭人言罔極,而況□□未下批之前,不敢徑先陳暴。昨於宣批史官之回,□伸惶恐俟罪之意矣,不意復命史官,敎勿待罪,感激殊恩,伏地涕泣,不知所達云矣,敢啓。傳曰,知道。
同副承旨徐命淵疏曰,伏以,臣之老母,宿病沈綿,□□近又十年矣。自前冬以來,添以痰咳之症,屢試湯劑,雖幸少可,而根委旣重,苦歇亦無常,卽者伏聞□□□添痰盛氣升,惛暈凘惙,痢下頻數,轉□□□煎灼,心神飛越,不能□□自定,而身係禁直□□□疾聲號籲於孝理之下,護惟以救□爲□□□聖明,亟命遞罷臣所帶職名,俾得安意救□□□。答曰,省疏具悉。爾其勿辭,救護母病。郞廳羅㶷書。郞廳洪啓沃校正。
上在昌慶宮。停常參·經筵。
謝恩,海美縣監鄭齊奎。
大司諫趙尙絅上疏。大槪,父病沈綿,實無離捨之望,明日文武科監試之役,末由祗赴,更乞亟賜遞改,使試事無誤,至情獲伸事。入啓。遞差。
右副承旨南道揆上疏。大槪,伏蒙恩暇,今將往省丘墓,而敢將懇迫私情,仰籲於辭陛之際,乞賜恩遞,俾伸至情事。入啓。
答右副承旨南道揆疏曰,省疏具悉。爾其勿辭往省焉。
同副承旨徐命淵,牌不進,依承傳罷職。
明日拜表時,開門差早。
政院啓曰,昨因本院啓辭,掌令金墰改差事,命〈下〉矣。明日文·武科一二所監試官,憲府四員,諫院四員,當爲進參,而大司憲李喜朝在外,執義李鳳翼呈辭入啓,持平李廷熽陳疏未承批,持平沈㙉未署經,憲府行公,只是掌令蔡膺福。掌令一員,今日政當爲差出,而大司諫趙尙絅上疏入啓,司諫任泂未承批,正言白時光未署經,諫院行公,只是獻納趙聖復,正言李聖龍。文·武科四所監試官,無推移之員,合有變通之道,何以爲之?敢稟。傳曰,大司憲李喜朝改差。
傳曰,前校理兪拓基,修撰李重協,副修撰李德壽·鄭錫五,正郞沈㙉,竝敍用,修撰趙文命,解由勿拘。
院前啓,請前正言趙最壽削奪官爵,門外黜送,還收李鳳徵·㮒·煥·爀·燦等,職牒還給之命,前承旨李眞儉遠竄,新昌縣監金光運,罷職不敍。
新啓,士子之被儒罰者,尤不敢冒入試場,例也。聞今番司馬新榜中,有重被墨名之罰,而赴擧得參者云,墨名,是儒生極罰,而肆然入場,名參榜眼,士習之駭悖,莫此爲甚。在前或有身被輕罰,而冒赴獲參者,隨現隨拔,非止一二,則況此墨削儒籍,不齒士類之人,決不可仍置榜中,請令該曹査出拔去。
府前啓,請前承旨金一鏡罷職不敍,當日仕進承旨,竝命罷職不敍,前承旨任守幹罷職不敍,前承旨柳重茂削奪官爵,門外黜送,還收李鳳徵·㮒·煥·爀·燦等職牒還給之命,古阜郡守李萬春罷職不敍,陽城縣監趙漢緯罷職不敍,明善·明惠房及昭儀房,移屬壽進宮,慶州討捕使崔道章罷職不敍。新啓,內乘之職,乃是武弁極選,堂下擬差,地望尤別,內乘梁益標,性本狂悖,積有疵謗,比年所坐,尤涉駭妄。朝廷方且滌瑕收用,則在渠之道,唯當謹飭自新之不暇,而今番自燕先來時,不悛舊習,多有駭擧,孛怒馬瘦,手毆撥卒。其猖披麤悖之狀,行路莫不驚駭,西來之人,目擊而傳說,如此之人,決不可遽置於武弁極選,請內乘梁益標汰去。
政院啓曰,文科講經一所試官右參贊任埅,右尹李東馣,淸恩君韓配夏,二所試官工曹判書兪命雄,知事李善溥,吏曹參判沈宅賢,司直朴泰恒,皆違牌不進,推考傳旨,今方捧入,而兩所試官,無推移進去之員,竝卽更爲牌招,何如?傳曰,允。
謝恩,刑曹參議趙鳴鳳,兼春秋李星煥,護軍洪龍祚。
政院啓曰,大司憲李喜朝改差事,命下矣。文·武科監試兩司八員,當爲進參,而執義李鳳翼呈辭受由,持平李廷熽,司諫任泂陳疏未承批,持平沈㙉,正言白時光未署經,兩司無推移之勢,呈辭受由,未署經人員,合有變通之道,何以爲之?敢稟。傳曰,呈辭受由,未署經竝改差。
謝恩,正言洪龍祚,持平金龍慶,同知趙以健,護軍朴致遠。
政院啓曰,文一所試官右參贊任埅,淸恩君韓配夏,二所試官工曹判書兪命雄,知事李善溥,司直朴泰恒,皆再牌不進,推考傳旨,今方捧入,而二品以上上試官,今無推移,依近例更爲牌招,何如?傳曰,允。
答院曰,勿煩。
答府曰,勿煩。兩公主房事,稟于慈聖,則先朝明善·明惠兩公主房事,傳敎,不啻明白嚴切,到今更爲提起,殊涉未安,決不可允從,爲敎,亟停勿煩。昭儀房事,其言之如是汲汲,亦不可曉也。勿煩。
大司諫洪錫輔牌不進,罷職傳旨。傳曰,只推勿罷。
謝恩,同副承旨金始煥,執義宋必恒,掌令李浣。
政院啓曰,大司憲洪致中牌不進,推考傳旨,纔已捧入,而監試官無以推移備員,更爲牌招,何如?傳曰,允。朝報
有政。吏批,判書宋相琦,參議金在魯進。
以崔錫恒爲內局提調,金演爲都承旨,李浣爲掌令,趙鳴鳳爲刑曹參議,洪錫輔爲大司諫,朴性毅爲陰竹縣監,柳鵬章爲仁同府使,柳汝霖爲慶安察訪,宋逢源爲濬源殿參奉,兪學基爲貞陵參奉,李聖臣爲泰陵參奉,金東望爲貞陵參奉,徐柱世爲齊陵參奉,李贇爲軍器判官。承文提調三單,崔錫恒·沈宅賢·金雲澤。承文副提調單金在魯,校書正字單鄭昌選。金始煥爲同副承旨,兪拓基爲校理,李重協爲修撰,徐宗燮爲副修撰,尹心衡爲典籍,朴龍采爲禮賓別提,李星煥爲兼春秋,洪致中爲大司憲,宋必恒爲執義,金龍慶爲持平,洪龍祚爲正言。吏曹政事
政院啓辭,今此拜表時,兩司當爲進參,而皆以監試官,承牌來待,勢難進參,憲府則例以監察代行,而諫院無他進參之員。在前有雖無諫院,仍爲行禮之例,今亦依此爲之乎?敢稟。傳曰,依爲之。禮曹謄錄
伴送使書目,勅行去月二十九日,定州止宿事。
上在昌慶宮。停常參·經筵。
謝恩,正使判府事趙泰采,副使李正臣,書狀官梁聖揆出去。
下直,從浦萬戶金稷,麟山僉使李泰觀。
謝恩,大司憲洪致中,敦寧都正李世禎。
校理兪拓基,修撰李重協·徐宗燮牌不進,罷職傳旨。傳曰,只推勿罷。
政院啓曰,大司諫洪錫輔,旣有只推之命矣。監試官無以推移備員,更爲牌招,何如?傳曰,允。
持平金龍慶啓曰,臣昨日,入於講經試官望,承牌詣闕矣,旋膺柏府新除之命,臣回避路窮,黽勉祗肅,臣於本府前承旨柳重茂削黜之啓,有不可參涉之嫌,前旣以此違牌坐罷,則今日處義,宜無異同,揆以事理,斷無因仍蹲冒之勢,請命遞斥臣職。答曰,勿辭。退待物論。
同副承旨金始煥上疏。大槪,臣於向日,因一筵奏間事,被斥於人者,不比尋常,廉義所在,決無仍冒之望,伏乞亟遞職名,以靖私義事。入啓。
吏曹口傳政事,兼春秋單李庭輯。
副校理兪拓基,修撰李重協·徐宗燮,牌不進,罷職傳旨。傳曰,只推勿罷。
觀象監,自巳時至未時,日暈。啓。朝報
上在昌慶宮。停常參·經筵。
謝恩,僉知李徵夏,慶安察訪柳汝霖。
注書李匡輔病,代朴宗潤爲之。
玉堂箚子。大槪,請持平金龍慶出仕事。入啓。答曰,依啓。
禮曹判書李觀命上疏。大槪,冒陳前後負犯及本曹事務之苟簡,冀蒙處分,仍勘臣罪,以警具僚事。入啓。
謝恩,修撰李重協。
副修撰徐宗燮牌不進,依承傳罷職。
政院啓曰,都承旨金演,時在京畿楊州地,斯速乘馹上來事,下諭,何如?傳曰,允。
禮曹啓曰,卽接成均館所報,則今三月初三日儒生課製,大提學李觀命,以身病方在辭職中,不得設行,今月內無故日退行之意,當爲頉稟,而知館事李宜顯赴京,本館西壁,元無直啓之規,自本府,依例頉稟云矣,敢啓。傳曰,知道。
假注書李憙有頉,代李行敏爲之。朝報
上在昌慶宮。停常參·經筵。
謝恩,軍器判官李贇,仁同府使柳鵬章。
刑曹,李夢寅杖一百,三水府邊遠充軍,沈得佑杖八十,江陵府徒二年半定配。啓。
下直,咸陽郡守李丙臣。
答禮曹判書李觀命疏曰,省疏具悉。卿其勿辭,調理行公。
開城留守書目,焚黃上疏上送事。啓。答曰,省疏具悉。卿其依疏辭往省焉。
左副承旨安重弼上疏。大槪,臣於屢日淹直之中,猝得寒疾,症情危苦,若不及今調治,實有輾轉深劇之慮,乞賜恩暇,俾便調治事。入啓。答曰,省疏具悉。卿其依疏辭調理察職。
平安監司書目,辭職上疏,及忠淸監司書目,辭職上疏上送事。啓。答曰,省疏具悉。藩臣之任,不可輕遞,卿其勿辭,調理行公。
京畿監司書目,高陽呈,以謝恩副使李正臣辭職上疏。啓。答曰,省疏具悉。疏辭,令該曹稟處。
巳時,日暈,暈上有冠,暈下有履,色皆內赤外靑。午時未時,日暈。朝報
上在昌慶宮。停常參·經筵。
謝恩,陰竹縣監朴性毅。
禮曹啓曰,庭試文武科放榜,以今初八日推擇,啓下矣。初八日,與孝寧殿寒食祭齋戒相値,似當退行,而當初啓下之時,未能覺察,有此煩啓,不勝惶恐。問于日官,則今月初十日卯時爲吉云,以此日擧行,何如?傳曰,允。
政院啓曰,左副承旨安重弼牌不進,罷職傳旨,今方捧入,而都承旨金演在外,右承旨韓重熙,以大臣偕來進去,右副承旨南道揆,以掃墳事受由下鄕,同副承旨金始煥疏批未下,只有臣思喆,獨爲入直,莫重出納之地,苟簡甚矣,伴直亦無以推移,合有變通之道,何以爲之?敢稟。傳曰,左副承旨,更爲牌招。
左副承旨安重弼牌不進,罷職傳旨。傳曰,只推勿罷。
左副承旨安重弼,再招不進,依承傳罷職。校理兪拓基·申晳,牌不進,罷職傳旨。傳曰,只推勿罷。
政院啓曰,廳中獨有臣思喆,連日入直,伴直無他推移之員。在前如此之時,雖値國忌齋戒,亦有開政之例,明日政官牌招,左副承旨有闕之代,以在京無故人差出,卽爲牌招察任,何如?傳曰,允。
觀象監,自卯時至酉時,四方昏氣,若下塵。啓。朝報
上在昌慶宮。停常參·經筵。
謝恩,僉知洪時九,濬源殿參奉宋逢源。
吏曹啓曰,臺諫有闕,政事,取稟。傳曰,明日爲之。
掌令蔡膺福啓曰,臣以無似,忝叨臺端,未效一日之責,徒積尸素之譏,尋單縮伏,惶蹙冞增。日昨詣臺論列之際,伏承批旨不一開納,已極愧懼,而至於前啓中兩公主房及昭儀房移屬壽進宮事,非惟不賜允兪,反下未安不曉等敎,臣於是,尤不勝惶殞震惕之至。夫明善·明惠兩公主房及昭儀房,俱是無後宮房,而各設名號,弊端不一,計其一年耗費,殆過萬有餘兩,目今國儲枵然,實有難支之勢,若使三房,竝屬壽進宮,其土田·臧獲,或存或罷,隨宜變通,則無後宮房,自有奉祀之道,國家經用,庶有一分之益。本府之爭論不已者,蓋出於此,而匪怒之敎,極其嚴切,至擧先朝遺旨,誨責備至,奉讀未半,感涕先零,臣何敢自以爲是,而晏然於臺次乎?頃以此,卽爲引避,而適値試事,見阻候司,抗顔冒赴,今始來避,其失大矣,請命遞斥臣職。答曰,勿辭,退待物論。
同副承旨洪錫輔牌不進,罷職傳旨。傳曰,只推勿罷。再招不進,依承傳罷職。
觀象監,夜一更,月入東井星。五更,有霧氣。啓。朝報
有政。吏批,判書宋相琦牌招不進,參判沈宅賢文二所試官進去,參議金在魯進。
以洪錫輔爲同副承旨,黃一夏兼同義禁,申昉爲副校理,韓配夏爲工曹參判。吏曹政事
上在昌慶宮。停常參·經筵。
謝恩,永宗僉使柳鳳興,沃川郡守崔鎭樞。
寒食祭罷後,大妃殿·大殿·中殿,藥房·政院·玉堂·二品以上·六曹問安。答曰,罔極。
藥房啓曰,春序向闌,雨露旣濡,伏惟孝思益復如新。伏未審此時,聖體,若何?慈殿氣候,一樣安寧乎?臣等不勝區區仰慮之至,敢來問安。答曰,罔極。春序倏然,雨露旣濡,罔極之痛,曷有其已。慈殿氣候一樣矣。
政院啓曰,吏曹郞廳來言,今日爲政事,命下,而判書宋相琦,參議金在魯,俱以病不來,參判沈宅賢試所進去,判書·參議竝卽牌招開政,何如?傳曰,允。又啓曰,大司憲洪致中,持平金龍慶呈辭,執義宋必恒,掌令李浣,文二所監試官進去,持平李廷熽陳疏未及承批,掌令蔡膺福引避退待,已至經宿,尙未處置,監察茶時,亦甚未安。大司憲洪致中,持平金龍慶,竝爲牌招,以爲處置之地,何如?傳曰,允。
平安監司書目,泰川縣監李時恒,見失兵符,爲先罷黜事。
忠淸監司書目,尼山呈,以修撰尹惠敎辭職上疏上送事。啓。答曰,省疏具悉。今玆玉署新除,實循公選,勿以私義爲言,爾其勿辭,從速上來察職。
京畿監司書目,陽川呈,以都承旨金演辭職上疏上送事。啓。答曰,省疏具悉。伊時臺言,不必深嫌,卿其勿辭調理,上來察職。
大司憲洪致中牌不進,後上疏。大槪,臣於本職,豈有一分堪承之望?而卽因僚臺處置,至有牌招之命,而病形危惡,無路承膺,乞遞臣職,仍勘臣罪事。入啓。
持平金龍慶牌不進,依承傳罷職。
謝恩,泰川縣監朴長潤。
答大司憲洪致中疏曰,省疏具悉。卿其勿辭,調理察職。
校理申晳,同副承旨李世瑾牌不進,罷職傳旨。傳曰,只推勿罷。
答右副承旨金始煥疏曰,省疏具悉。已諭於大司成疏批矣,不必撕捱,爾其勿辭,從速察職。
答司諫任泂疏曰,省疏具悉。先卿謹愼無私,予已知之矣,人言不必爲嫌,爾其勿辭,從速察職。
觀象監,自昧爽至卯時,有霧氣。啓。朝報
有政。吏批,判書宋相琦進。
以李世瑾爲承旨,李箕翊爲大司諫,沈宅賢爲氷庫提調,李坰爲內贍直長,朴長潤爲泰川縣監,權譍爲扶餘縣監,任徵夏爲持平。吏曹政事
上在昌慶宮。停常參·經筵。
謝恩,右副承旨金始煥,永宗僉使柳胤興。
前副率朴弼謨上疏。大槪,臣於睦天任供辭,有不勝痛駭者,敢陳事實,冀蒙嚴賜辨斥事。入啓。答曰,省疏具悉。於左於右,質文簿昭,然則自有公議,不必爭辨,宜矣。
左議政李健命箚子。大槪,今日次對,旣已頉稟,所以敢陳於前席者,仰備裁處事。入啓。答曰,省箚具悉卿懇。縷縷陳戒,無非切至,可不留心而服膺焉。其中史局及玉署事,予亦尤爲慨然也,箚辭得宜,竝令依施焉。仍傳曰,遣史官傳諭,領相處遣承旨敦諭。
政院啓曰,今日文武科放榜時,兩司當爲進參,而憲府無行公之員,諫院大司諫李箕翊在外,司諫任泂未肅拜,獻納趙聖復呈辭,正言洪龍祚·李聖龍,文所監試官進去,無他推移進參之員,除在外監試官外,未肅拜·呈告人員,竝卽牌招,以爲進參之地,何如?傳曰,允。
謝恩,同副承旨李世瑾,司諫任泂。
副校理申晳上疏。大槪,臣落傷甚重,右脚全不運用,砭焫罔效,落席叫苦,再違嚴召,未蒙例勘,病裏惶悶,不知所出,玆不得不疾聲哀籲,乞蒙恩遞。俾得安意調治事。入啓。
司諫任泂啓曰,臣以李眞儉之無端提擧臣父之疏,不勝痛迫之情,略暴當日事實,以冀聖明之照察矣。及承聖批,辭意隆重,至以先卿謹愼無私,予已知之,人言不必爲嫌爲敎,臣雙手跪誦,感涕被面,不肖如臣,何以獲此於聖明之下哉?臣誠銘骨鏤髓,思所以圖報萬一,今於召牌之下,不顧情勢之臲卼,疾病之危惙,謹此趨謝恩命,而第昨日政,臣子徵夏,新除憲府,兩司重任,父子分授,私分驚懼,已不可言,而其在朝家體例,亦不可因仍蹲踞。況本院,方以李眞儉遠竄事論啓,臣之被李眞儉疏斥,不啻尋常,則亦何可參涉其間乎?旣不得連啓,則決不可一刻仍冒於職次,請命遞斥臣職。答曰,勿辭,退待物論。
獻納趙聖復啓曰,臣頃赴試所監試之役,重感風寒,喘疾添劇,昨者冷節,魂殿展哀之前,不克進參,誠禮俱缺,罪無所逃,尋單縮伏,恒切惶隕,今因庭試唱名,召牌臨辱,不得不力疾趨詣,而卽伏見承旨金始煥疏本,則盛論丙申毁版時事,詬辱大臣,不遺餘力,餘波噴薄,亦及於臺閣,至以一邊紛紜,務快私憤,力詆公議爲言,臣等伊時,果忝言地,蓋嘗以玆事,一再陳疏,至於請罪疏儒之論,或出臣手,或爲連啓,則今此詆斥之來,臣實當之,臣於是,竊不勝駭痛也。夫尹宣擧文集中謬妄文字,已經兩朝睿覽,而前後搢紳章甫之疏,論之亦詳矣,臣不必更爲煩陳,而今始煥,亦不得以本文之全無謬妄,一言辨破矣,只以抉摘文字,羅織罪案,爲網打朝臣之資斧,而其所藉重而爲說者,又是我聖考答嚴慶遂之批旨也。蓋申球之疏始出,而慶遂之言旋入,我聖考未及細究其本文旨義之如何,而始下此敎,厥後聖考,洞燭本末之敗露無餘,痛其語脈之果逼,□□□命毁去其版,而特罷慶遂之職,旣又命去先正之職,終至於追削其爵,前後批旨,極其嚴截,有難一一盡記,而前則答大臣之箚曰,本集中文字謬妄則甚矣,而請譴申球之章,終不允從者,予意正如卿之箚語故也。復有承宣之疏,而近日事是非大明,可以不惑於百世,而一種怪鬼之輩,血戰甘心死黨,此無他,處分猶有不嚴故耳。聖旨昭揭,皎如日星,處分堅定,是非大明,自是以後,雖欲爲宣擧左袒者,不敢以營救之說,復聞於黈纊之下矣。今始煥,乃於仙馭賓天之後,敢逞變亂黑白,眩惑天聽之計,全沒前後聖敎,只藉以當初處分未定前批旨,綴拾慶遂輩之餘論,乃許宣擧以百代山仰之儒宗,而盡驅一世士類於陷人惡逆之科,一則曰子光,二則曰士禍,苟有嚴畏先朝之心,其何忍爲此耶?臣之或疏或啓,蓋亦出於鷹鸇之逐鳥雀之義,謂之公正之憤,則可也,有何私惡於其間,爲聖祖辨破,而請罪作挐之儒生者,猶非公議爲宣擧伸解,而强許怪鬼輩以士氣者,果爲公議耶?臣不敢與之多辨也。然臣旣被其詬斥,其何敢一刻仍冒於臺次乎?請命遞斥臣職。答曰,勿辭,退待物論。
左承旨申思喆初度呈辭。入啓。遞差。
政院啓曰,右副承旨金始煥,因臺避,纔已出去,都承旨金演在外,左承旨申思喆旣已遞職,右承旨韓重熙偕來進去,左副承旨南道揆,以掃墳事,受由下鄕。廳中只有臣世瑾,非但苟簡,伴直無他推移之員,政官卽爲牌招開政,左承旨遞差之代,以在京無故人差出,仍卽牌招,而因弘文館草記,闕員令政院稟旨變通事,允下矣。亦爲差出,何如?傳曰,日已暮矣,明日開政。
答持平李廷熽疏曰,省疏具悉。李夢寅等,旣已處分,今不更議,右相斷斷無他,已諭於兩大臣箚批,爾胡不諒,費辭侵逼耶?良可異也。勿辭察職。
工曹參判韓配夏辭職上疏。答曰,省疏具悉。卿之所患如此,監蕫之任,許遞,卿其勿辭,調理察職。
答校理申晳疏曰,省疏具悉。爾其勿辭,調理察職。朝報
備邊司啓曰,因戶曹草記,金川郡大小南面加耕火田,庚辰年司圃署折授,乙酉年又爲折授,而其中玉山洞,則冒入於大興山城,今此移屬當否,令廟堂稟處矣。若以折受先後論之,則司圃署,當爲次知,而宗親府之收稅補用,亦且年久,則司圃署,初何不爭執,而一任棄置乎?俱是公物,而兩衙門各爲補用,則到今與奪,殊涉不便,莫如分半,大南面則屬之司圃署,小南面則屬之宗親府,令本郡定其界限,使無相侵,而玉山洞,果在大興禁標之外,則摘奸後出給宜當,以此兩衙門及松都,分付,何如?答曰,允。備局謄錄
上在昌慶宮。停常參·經筵。
謝恩,訓鍊判官韓範錫,扶餘縣監權譍。
校理兪拓基三度呈辭。入啓。遞差。
政院啓曰,吏曹郞廳來言,今日開政事,命下,而判書宋相琦,參議金在魯,俱以病不來,參判沈宅賢,以文二所試官進去,不得開政云。判書·參議,竝卽牌招開政,何如?傳曰,允。
同副承旨李世瑾書啓,臣承命敦諭于領議政金昌集處,則以爲臣遭罹罔極之讒,駭怖縮伏,恭俟處分,今已四箇月矣,乘時推移之言,愈出愈奇,以此勘律,將無以容息於覆載之間,不意聖度天大,曲加涵貸,特遣承宣,寵諭懇至,有非積謗殘臣所當得者,臣感激涕泣,莫知所以爲對也。第此臲卼之蹤,不可論以進退之義,從當以文字,仰請威譴云矣,敢啓。傳曰,知道。
修撰李重協上疏。大槪,臣之情迹,旣甚臲卼,而卽者兩司處置,歸於本館,有不可參涉之嫌,玆不得不投章徑出,乞賜鐫遞,以安私分,仍治臣擅離之罪,以肅朝綱事。入啓。答曰,省疏具悉。爾無深嫌,勿辭,從速察職。
持平李廷熽啓曰,臣空疎譾劣,百無一取,而聖明不鄙,擢置風憲之列,逃遁不得,黽勉祗肅,妄以爲旣有言責,不可不隨事直陳,敢將數條公誦之言,粗效有犯無隱之義,而誠未格天,批旨極嚴,至以費辭侵逼,良可異也爲敎,臣於是,惶駴震惕,繼之以訝惑也。頃者北使之請廟堂,元無肯許之事,而大臣急急陳箚,辭語危險,恐動天聽,略不顧憚,此已出於常情之外,而至於最後一疏,尤極可笑,强覓親愛之說,要掩國人之耳目,其心事之崎嶇,彌縫之艱辛,雖使三尺童子見之,亦可以覰破矣。特以殿下寵遇隆重之故,曲恕而慰藉之,摧折言者,若是無難,其爲大臣地,則可謂至厚,而待臺閣,何其太薄也?臣竊爲殿下慨惜焉。臣新入臺地,妄發一言,上而不見諒於君父,下而重得罪於巨室,揆以臺體,已難晏然,而且於向日僚臺,無後宮房移屬之啓,遽降嚴旨,臣以當初首發之人,尤不勝悚懍危蹙之至。蓋無後宮房,弊端甚多,一歲耗費,殆過萬兩,儻使三房,竝屬壽進宮,一體奉祭,則香火依舊,可無情禮之欠缺,浮費自除,實有國家之利益,故不避忌諱,果爲論啓,而聖批峻截,至擧慈聖之敎,責之以未安,不曉,在臣分義,一倍兢惶,以此以彼,將何顔面,一刻仍冒於臺次乎?請命遞斥臣職。答曰,勿辭,退待物論。
大司成金雲澤上疏。大槪,被人詆斥,不勝駭痛,玆敢略暴事實,乞賜照察,仍命遞斥臣職名,以謝人言事。入啓。
謝恩,內贍直長權瑊,右承旨兪崇。
修撰李重協,依承傳罷職。
答大司成金雲澤疏曰,省疏具悉。承宣之言,不必深嫌,卿其勿辭,從速察職。
校理金民澤,修撰趙文命牌不進,罷職傳旨。傳曰,只推勿罷。
觀象監,午時,日暈。啓。朝報
有政。吏批,判書宋相琦進。
以兪崇爲承旨,金民澤爲校理,趙文命爲副修撰,金雲澤爲戶曹參判,李肇爲禮曹參判,李敏英爲戶曹參議,金慶衍爲兵曹正郞,柳善基爲伊川府使。吏曹政事
司饔院啓曰,本院奉事李坰,今月初九日政,移拜內贍直長矣。李坰,以分院燔造官,旣已辭朝,而移設等事,專委看檢,則今不可付之生手,內贍直長李坰,本院直長中相換,以爲完役之地,何如?傳曰,允。司饔院謄錄
上在昌慶宮。停常參·經筵。
謝恩,伊川府使柳善基。
政院啓曰,掌令蔡膺福,持平李廷熽,司諫任泂,獻納趙聖復,引避退待,已經屢日,而大司憲洪致中,呈辭,執義宋必恒,掌令李浣,正言李聖龍·洪龍祚,以文一二所監試官進去,大司諫李箕翊,持平任徵夏,俱在外,尙未處置,事甚未安。除在外及監試官進去外,大司憲洪致中,卽爲牌招,以爲處置之地,何如?傳曰,允。
又啓曰,金吾堂上不齊,久未開坐,獄囚多滯,委屬可慮。知義禁李觀命呈辭,同義禁沈宅賢,以文二所試官進去,黃一夏除拜累日,尙未出肅,知義禁李觀命,同義禁黃一夏,竝卽牌招,以爲推移開坐之地,何如?傳曰,允。
兵曹口傳政事,以朴纘新爲內乘。
修撰趙文命上疏。大槪,伏乞亟賜鐫削,俾私義靖而物情平事,及左尹金相稷上疏。大槪,乞蒙恩遞,以便公私事,及禮曹參判李肇上疏。大槪,乞賜鐫改新授職名,以謝人言,以靖私義事。入啓。
領議政金昌集箚子。大槪,敢陳崩迫之懇,冀蒙亟許退斥,以卒生成之澤事。入啓。
假注書尹光天病,代兪彦通爲之。
答左尹金相稷疏曰,省疏具悉。疏辭,令該曹稟處。
答副修撰趙文命疏曰,省疏具悉。爾其勿辭,從速察職。
答禮曹參判李肇疏曰,銀貨事,已悉於前疏批旨矣,卿其勿辭,調理察職。
校理金民澤牌不進,罷職傳旨。傳曰,只推勿罷。
答領議政金昌集箚曰,省箚具悉。君臣之間,貴相知心,卿旣知予倚毗之冞重,則可謂無情志之阻隔,而巽讓太過,造朝漠然,亶由誠淺,曷勝慙恧。昨於承宣敦勉,已悉予意,更何多誥?至於金相稷事,在先朝,國是已定,而今又追提,予亦非之,於卿斷無深嫌。卿以體國之誠,復念左揆之獨賢,共濟國事,是所望也。卿其安心勿辭,速出論道,以副朝野之望。仍傳曰,遣史官傳諭。
觀象監,辰時,日暈。啓。朝報
上在昌慶宮。停常參·經筵。
謝恩,刑曹參判李台佐,典籍尹心衡,戶曹參判金雲澤,禮賓別提林龍采,兵曹佐郞金慶衍。
京畿監司書目,陽川呈,以都承旨金演病重上去不得事。啓。傳曰,更加調理上來事,回諭。又書目,楊根呈,以左副承旨南道揆,辭職上疏上送事。啓遞差。
戶曹參判金雲澤上疏。大槪,乞遞臣職,俾得及期往來事。入啓。答曰,省疏具悉。卿其勿辭,往來焉。
政院啓曰,近日廳中,位甚不齊,出納之際,事多苟簡。左副承旨南道揆,旣已遞職,政官卽爲牌招,其代以在京無故人差出,仍卽牌招察任,何如?傳曰,允。
正言洪龍祚啓曰,本院,方有李眞儉遠竄之啓,眞儉之疏,詆辱臣身,不遺餘力,至以絶痛爲辭,澄汰爲請,則臣之不可冒嫌參啓,明矣。新命之下,宜卽自列,而適以試事,臨夕除拜,推移無路,瀆擾是懼,終不免黽勉往赴,今始來避,臺例之虧損,固已甚矣。且臣伏見右副承旨金始煥疏本,則追提尹宣擧書院請毁之事,侵及伊時臺閣,語言極其危險,不勝駭痛之至。玆事是非之源頭,右僚之避,旣已劈破無餘,臣不必更爲疊床,而臣亦連啓中人,則其不容一刻晏然也,決矣。以此以彼,俱難冒據於臺次,請命遞斥臣職。答曰,勿辭,退待物論。
執義宋必恒啓曰,本府方以前承旨柳重茂削黜事,有所論啓,而臣曾被重茂之詆辱,至於陳章坐罷,則其不可參涉於討罪之論,決矣。顧此所叨之職,夫豈有一分冒出之理哉?第以試事,臨夕除拜,天牌踵至,事勢窘急,不敢撕捱,黽勉出肅,仍赴試場,今方復命,而試役旣了之後,卽臣應遞之日也。冒嫌行公,本非臺體,則何可仍據於臺次乎?請命遞斥臣職。答曰,勿辭,退待物論。
院前啓,請正言趙最壽削奪官爵,門外黜送,還收李鳳徵·㮒·煥·爀·燦等職牒還給之命,前承旨李眞儉遠竄。今番司馬榜中冒罰得參者,令該曹査出拔去。新啓,新除授大司諫李箕翊,時在江原道伊川府任所,持平任徵夏時在忠淸道牙山地,請竝斯速乘馹上來事,下諭。竝引嫌而退,上款所引,已涉太過,嫌不參啓,亦有近例,當初疏啓,誠得臺體,誣辱之言,何足爲嫌。請司諫任泂,獻納趙聖復,竝命出仕。答曰,不允。下諭及處置事,依啓。
前啓,連山縣監金光運罷職不敍事,停啓。
吏曹判書宋相琦上疏。大槪,乞遞臣職,仍治臣罪,以延殘喘,以肅朝綱事。入啓。答曰,省疏具悉。卿之所患如此,予用慮念,卿其安心,從容調理行公。
右副承旨金始煥,副校理申晳·申昉,副修撰趙文命,牌不進,罷職傳旨。傳曰,只推勿罷。
謝恩,左副承旨李挺周,兼春秋金慶衍。
政院啓曰,掌令蔡膺福,持平李廷熽,引避退待,已至累日,尙未處置,事甚未安。執義宋必恒,纔又引避退待,掌令李浣,大司憲洪致中,持平任徵夏在外,除在外外,呈告人員,竝卽牌招,以爲推移處置之〈地〉,何如?傳曰,允。
掌令李浣啓曰,臣本無似,累忝言地,前後蔑效,愧懼徒積,柏府新命,又出意外,而適因試事,無路逃遁,黽勉入肅,仍赴試場矣。得伏見承旨金始煥疏本,則追提吳命尹·林象極等事,噴薄餘波,亦及其時臺閣,一則曰,務快私義,力詆公議,一則曰,威制疏儒,不顧國脈之斲喪,其所爲說,極其無倫。蓋命尹等誣辱先正,語意絶悖,此臺啓之所以發,而臣亦參啓之人也。今始煥,不有先朝處分之嚴正,肆然投疏,眩亂黑白,侵詆言官,更無餘地,噫,玆事顚末,國是已定,臣不必費辭多辨,而旣被其斥,則何可晏然於臺次乎?請命遞斥臣職。答曰,勿辭,退待物論。
右副承旨金始煥上疏。大槪,妄陳一疏,重觸時諱,相箚臺避,詬辱狼藉,情勢到此,萬分危蹙,召牌之下,未克趨承,只推之命,遽出異數,玆敢披瀝肝血,冒進難進之狀,伏乞亟許遞削,以快人心事。入啓。答曰,觀爾疏辭,侵逼大臣,胡至此極?予實慨然也。爾其勿辭察職。
平安監司義州府尹書目,冬至使一行,今月初九日渡江出來事。
觀象監,巳時,自坤方至艮方,地動。啓。朝報
有政。吏批,判書宋相琦,參判沈宅賢,牌招不進,參議金在魯進。
以李挺周爲承旨,尹心衡爲兵曹佐郞,申思喆爲大司成,金慶衍爲兼春秋,李德壽爲持平,洪鉉輔爲修撰,黃璿爲兵曹參議,李匡輔爲承文正字。吏曹政事
上在昌慶宮。停常參·經筵。
政院啓曰,執義宋必恒,掌令李浣·蔡膺福,持平李廷熽,引避退待,已至累日,尙未處置,事甚未安。大司憲洪致中呈辭,持平任徵夏在外,除在外外呈告人員,卽爲牌招,使之處置,何如?傳曰,允。又啓曰,卽者禮曹郞廳來言,明日文科會試試官,本曹堂上當爲詣闕磨鍊,而判書李觀命呈辭,參判李肇陳疏受由,參議黃龜河崇陵碑石所進去,不得擧行云。判書李觀命,參判李肇,竝卽牌招,以爲趁速擧行之地,何如?傳曰,允。
假注書朴宗潤有頉,代金應福爲之。兪彦通有頉,代呂光憲爲之。
政院啓曰,大司憲洪致中,牌招不進,推考傳旨,今方捧入,而諸臺處置,尙今遷就,已極未安,文科監試試官,亦無推移之路。大司憲洪致中,更爲牌招,以爲趁速處置之地,何如?傳曰,允。
校理金民澤,副校理申晳·申昉,副修撰趙文命,牌不進,罷職傳旨。傳曰,禁推。
政院啓曰,大司憲洪致中,再牌不進,推考傳旨,今方捧入,而明日文科會試監試官,諸臺處置,時刻爲急,所當更請牌招,而非但一日三牌,有傷事體,聞有實病,決難入來云。持平任徵夏在外,無他處置之員,合有變通之道,何以爲之?敢稟。傳曰,任徵夏改差。
院啓,引嫌而退,前啓不參,已有近規,意外詆辱,尤何足嫌。請正言洪龍祚出仕。答曰,依啓。
政院啓曰,持平任徵夏,旣有改差之命,監試官差出,一時爲急,玉堂累日闕直,雖値齋戒,曾有開政之例,政官卽爲牌招開政,何如?傳曰,允。
正言李聖龍避嫌。大槪,久處冷廳,素患痰痛,乘時重發,罷試詣闕之日,症形苦劇,此際始得見金始煥疏本,則敢論大定之處分,欲售嘗試之陰計,變亂黑白,眩惑天聽,臣看來不勝痛惋,極欲登時論覈,而伊時痛勢十分苦重,精思昏瞀,急於歸家,投藥忙迫,扶曳以出,中心恧蹙,如負大何,今聞物議,大加非斥,其何可强爲自解,而一刻仍冒於臺次乎?請命遞斥臣職事,呈政院,還出給。
謝恩,兵曹參議黃龜河,持平李德壽。
政院啓曰,試官宋相琦·崔錫恒·朴泰恒·許玧,再牌不進,推考傳旨,今方捧入,而試官無推移之道,所當更請牌招,而朴泰恒·許玧,俱在江上,城門將閉,勢難出牌,宋相琦·崔錫恒,竝更爲牌招,何如?傳曰,允。
修撰洪鉉輔牌不進,罷職傳旨。傳曰,只推勿罷。
觀象監,夜一更,月入大微西垣內。啓。朝報
上在昌慶宮。停常參·經筵。
謝恩,泰陵參奉李聖臣。
望祭罷後,大妃殿·大殿·中殿,藥房·政院·玉堂·二品以上·六曹問安。答曰,罔極。
左副承旨李挺周上疏。大槪,臣於再昨,重被僚席侵斥,徑出禁門,而昨因齋戒,不敢露章請譴,今始略暴事實,乞削臣職,仍治臣罪,以肅朝綱,以快人心事。答曰,省疏具悉。於爾必無深嫌,爾其勿辭,從速察職。
假注書金應福有頉,代趙顯命爲之。呂光憲在外,代閔珽爲之。
忠淸監司書目,忠州呈,以司直鄭澔辭職上疏上送事。啓。答曰,省疏具悉。卿之所患,迄今彌留,予甚慮念,有疾未參,有何所傷?今已春和,安心勿辭,益加從容調理,上來行公。
院前啓,請前正言趙最壽削奪官爵,門外黜送,還收李鳳徵·㮒·煥·爀·燦等職牒還給之命,前承旨李眞儉遠竄。今番司馬冒罰儒生,拔去榜中。措辭見上新啓,斯文大論,國是已定,先王處分,昭若日星,殿下遵承,堅如金石,凡爲今日之臣子者,孰不欽仰而敬歎哉。近來凶悖之輩,危險之疏,換面迭出,指不勝摟,而猶不敢以此事,提說於聖明之下者,蓋所以畏先王也,畏公議也。乃者承旨金始煥,積平日慍懟之志,乘群陰躑躅之幾,始請解罰,嘗試聖意,終及本事,螢惑天聽,其所粧撰,罔非護私黨而禍士類,必欲眩擾是非,變亂黑白而後已,其造意之巧憯,設計之慘慝,已不勝言。而至於乙丙以後,疏儒,自先朝認爲已解云者,白地做出,公肆欺瞞,論其負犯,尤極痛駭,其矯誣先朝,得罪公議,莫此爲甚,而猶欲以無倫之言,危怕之說,構陷大臣,罔有紀極。況其再疏聚集,千古極凶極悖之文字,忽地橫加,惟意所欲,噫,今日朝綱,雖曰凌夷,如使始煥,苟有一分嚴畏之心,何敢若是其放肆無忌乎?若不明正其罪,亟施重譴,則將無以杜讒慝而嚴堤防,請承旨金始煥遠竄。竝引嫌而退,當初論啓,臺體固然,未安之敎,何必爲嫌。隨事論列,旣得臺體,批旨誨諭,不必深嫌,嫌難參啓,旣有近例,不可以此,輕遞言官,醜詆之言,不足掛齒,以此爲嫌,無已太過,請掌令蔡膺福,持平李廷熽,執義宋必恒,掌令李浣,竝命出仕。
右副承旨金始煥牌不進,依承傳罷職。
吏曹啓曰,承旨有闕,政事,取稟。傳曰,明日爲之。
答院曰,不允。金始煥罷職處置事,依啓。
修撰洪鉉輔上疏。大槪,臣於本職,斷無堪承之望,再牌之下,黽勉趨詣闕下,而難進之狀,與前無異,拜章徑退,恭竢嚴誅,附陳憂慨之忱,以備財幸事。入啓。
傳曰,史官一員待命,騎馬三匹立之,文科試所內摘奸。
同義禁黃一夏辭職上疏。入啓。答曰,省疏具悉。卿其勿辭,調理察職。
答修撰洪鉉輔疏曰,省疏具悉。爾之無病,予已知之。敏於事訥於言,夫子亦美之矣。金始煥事,臺議已發,不必疊床,爾其勿辭,從速察職。
京畿監司書目,果川呈,以右議政趙泰耉上疏上送事。啓。答曰,省箚具悉卿懇。前後之批,已諭至意,情地未孚,不惟遐心之難回,今以疏辭觀之,不覺愕然也。卿以體國之誠,寬大之義,疎闊之論,意外之斥,不足介懷,卿其須體前後之至懇,且念時事之多艱,安心勿辭,卽日登途,以副孤日夜思想之望。仍傳曰,遣史官傳諭。
右議政趙泰耉上疏,伏以,臣伏見臺臣之疏,語意至爲深密,看之未半,不覺毛骨竦然。今日世道,雖甚危險,豈料人之爲言,乃復至此也?向日北使,知會文字中,假托皇旨之言,極其怪駭,請見弟子姪,實無如許事理。時則所謂勻諭云云之皇旨,亦未及書,只見此知會文字,人皆驚訝莫曉,所以謂出於吊唁,亦無君臣同受之理,而伊時筵稟之言,元無定算,一有差失,關係至重,失禮亦大,臣忝在大臣,安敢不言稍緩,則不及於事,又安得不及時而陳聞乎?臣之此言,亶出於驟聞而駭,爲國家過爲憂慮之致,斷斷此心,天日臨之矣。況彼假托之言,本非我人之所知,而我國,素稱禮義,欲其審愼於禮分之間,其志皎然,則言者,何敢顧慮,王子諸宗,亦何嫌於言之者哉?及其事過,如浮雲之過空,此豈更爲提起之事,而及今經年之後,忽然攙入,書以惎間等不忍聞之言,肆然說出,雖急於構陷臣身,苟有人心者,其何忍濡舌於此二字乎?噫嘻痛矣,且堯·舜之道,孝悌而已,歲首陳言,捨此奚先,而區區效誠之言,亦入於鉤剔誣捏之中,尙何言哉?臣之前箚所論,不過言其大體,要令廟堂據禮塞彼之言,無虧損於國體而已,我之所以應之者,旣執其正,則彼雖凶狡,亦可無輕侮之患故耳。後疏所論,不過非堯·舜不陳之意,而頃使聖上,盡帝王修齊之和,勉於始初之政也。前後所言,各有義意,元無一毫相關,而彼乃捏合爲說,欲以成萋菲貝錦之計,而不自覺其肝肺之如見,彼誠以孝友二字,爲不可陳於君前,而眞箇是覓出之物,吁其可哀而不足怒也,可笑而不足辨也。橫逆之來,直受而不報者,乃古訓,臣雖不肖,嘗聞斯義,豈可與此人,爭口氣?惟當反諸而已矣。匪分之職,尙縻至今,過福之禍,致此惡言,此尤臣之震惕危怖,不敢一日安於虛帶者。不得不復此哀籲,謹昧死以聞。批答見上
上在昌慶宮。停常參·經筵。
下直,慶尙右兵使崔鎭漢。
謝恩,慶基殿參奉趙明震。
同副承旨李世瑾上疏。大槪,伏見缺二字之辭,有欠瞻聆,略陳短章,以備睿裁事。入啓。
持平李廷熽就職後啓曰,臣伏見大臣疏本,則怒臣之覰破其心術,盛氣張皇,極口噴薄,臣於是,竊不勝駭之至。夫大臣之箚,一則曰冒嫌,二則曰豈敢安,一節深於一節,指意非常,苟有人心者,何忍濡舌於此等文字,而其所謂過爲憂慮云者,人孰信之耶?伊時廟堂,不許北使之請,諸宗亦無出見之事,而急急投疏,語極危險,隱然有惑亂嫁禍之計,萋菲貝錦,正是自道也。至若最後一疏,專出於周遮彌縫之計,而今乃曰,歲首陳言,加勉初政云者,尤不滿一哂。新服之初,何無一言半辭之及於孝友,而乃於國言喧騰之後,始覓出親愛二字耶?辭苟意艱,欲掩冞彰,此正其所謂如見肺肝,究其本情,誠甚可哀,噫,前後箚疏,俱經睿覽,伏想聖明,必亦俯燭其情狀矣。臣之所論,只據其辭語,而草草陳達,未嘗深察,則有何一毫近似於構陷誣捏等語耶?其所爲言,誠不足怒,而亦不足辨也。雖然,臣旣被其無限詆斥,聖批又以疎闊之論,意外之斥爲敎,則臣何可一刻苟冒於臺次乎?請命遞斥臣職。答曰,勿辭,退待物論。
校理金濟謙上疏。大槪,乞蒙恩遞,俾得避遠世網,以全天地遂物之恩事。入啓。
謝恩,修撰洪鉉輔,右副承旨李挺周。
獻納趙聖復上疏。大槪,臣於前承旨金始煥再疏,有不容泯默者,且於始煥請罪之啓,決不可參涉者,玆敢露章哀籲,乞遞臣職,以安微分事。及左副承旨尹陽來上疏。大槪,恩除纔下,召牌狎至,怵分畏義,謹此來詣,而向來所遭,極其危怕,顧此情地,萬無復踐榮塗之勢,乞遞臣職,俾靖私義,仍治臣罪,以肅朝綱事。入啓。
謝恩,兼春秋李慶錫。
正言李聖龍上疏。大槪,病情危苦,實無自力供劇之望,且於儒臣疏語,有不可晏然苟冒者,請遞事。入啓。
答同副承旨李世瑾疏曰,爾言,雖出於憂愛,臺言,亦不必顯斥,勿以爲訝,宜矣。
答左副承旨尹陽來疏曰,省疏具悉。儒輩侵詆之言,不必深嫌,爾其勿辭,從速察職。
答校理金濟謙,獻納趙聖復疏曰,省疏具悉。承宣之言,不足爲嫌,爾等勿辭,從速察職。
答正言李聖龍疏曰,省疏具悉。儒臣之言,不足深嫌,爾其勿辭,調理察職。朝報
有政。吏批,判書宋相琦牌不進,參判沈宅賢進,參議金在魯病不進。
以尹陽來爲承旨,李禎翊爲左尹,黃尙鼎爲鴻山縣監,李著爲栗峯察訪,李思悌爲司饔奉事,李慶錫爲兼春秋。吏曹政事
上在昌慶宮。停常參·經筵。
下直,居昌縣監李夏相,海美縣監鄭齊奎。
謝恩,左尹李東馣。
大司憲洪致中三度呈辭。入啓。遞差。
領議政金昌集上疏。大槪,人言罔極,罪名狼藉,乞被重譴,以謝言者事。入啓。答曰,省箚具悉卿懇。頃諭於箚批矣,復何多誥?日夜望卿造朝矣,意想之外,巽牘又至,愕然之極,無以爲諭。卿以體國之誠,寬大之弘量,勿以介懷,是予之所望,卿其安心勿辭,卽起視事,以副如渴之望。仍傳曰,遣史官傳諭。
政院啓曰,持平李廷熽,引避退待,已至經宿,而大司憲洪致中呈辭受由,執義宋必恒,掌令李浣·蔡膺福呈辭,持平李德壽,監試官進去,除呈辭受由·監試官外,呈告人員,竝卽牌招,以爲推移處置之地,何如?傳曰,允。
假注書李行敏書啓,臣承命馳往于果川縣紫霞洞右議政趙泰耉所住處,傳宣聖批,則以爲臣之所被人言,何等醜惡,何等巧憯,臣誠不忍其一朝,橫受此誣衊,震惕危懍之極,欲死而無聞。有罪無罪,天日在上,臣雖羞與之爭辨,而亦不得不略陳前後事實,冀蒙鐫遞而斥遠,以爲自靖之圖。伏承史官齎傳聖批,寬慰之意,誨諭之旨,逈出尋常,至以卽日登途,以副日夜思想之望爲敎。臣伏地莊誦,涕血交流,而臣不諒時勢,妄有所陳列,大臣以咎責爲疑,臺閣以承望爲心,其所爲言,全不相貸,臣方身遊於羿彀之中,不知霜林飄葉,落在何地,有何進退去就之暇論哉?孤負恩旨,死有餘罪,祗自席藁私次,以竢威命之加云矣,敢啓。傳曰,知道。
傳曰,明日常參爲之。
掌令李浣上疏。大槪,臣之病狀,有萬分難强者,伏乞亟削臣職,以尋生路,而兼附憂慨之忱,以備財察事,及掌令蔡膺福上疏。大槪,臣於本府前啓,有不可參涉者,乞削臣職,以爲人臣慢命者之戒。略附一二憂慨之忱,以備睿察事。入啓。
吏曹啓曰,臺諫有闕,政事,取稟。傳曰,明日爲之。
校理金濟謙,牌不進,罷職傳旨。傳曰,只推勿罷。
明日常參時,時敏堂殿座正時,辰初一刻,開門差早。
謝恩,左副承旨尹陽來。
政院啓曰,明日常參時,兩司及各司應參人,當爲入侍,而兩司多官,或未差,或在外,或監試官進去,或引避退待,或陳疏入啓,或陳疏受由,或呈辭,禮曹判書李觀命呈辭受由,參判李肇未肅拜,參議黃龜河,工曹判書兪命雄俱進翼陵表石所,工曹參判韓配夏,參議李禎翊未肅拜,無他入參之員。兩司受由·呈告人員及禮曹·工曹未肅拜堂上,竝待開門牌招,以爲推移入侍之地,何如?傳曰,允。
答掌令李浣疏曰,省疏具悉。金始煥事,已言于儒臣疏批矣。疏中,顯有陰護之態等語者,實未知其極當也。爾其勿辭,從速察職。
答掌令蔡膺福疏曰,省疏具悉。權判府事道德,予嘗宗仰,可不留心焉?守令事,慮其迎送之弊,徐徐詳審爲之。金始煥事,已言于儒臣·大臣之批矣。爾其勿辭,從速察職。
政院啓曰,掌令李浣·蔡應福,疏批已下,明日,竝待開門牌招,以爲推移入侍之地,何如?傳曰,允。
忠淸監司書目,辭職上疏上送事。啓。答曰,省疏具悉。疏辭,令廟堂稟處。
校理金濟謙,再牌不進,罷職傳旨。傳曰,只推勿罷。朝報
上在昌慶宮。行常參,停經筵。
謝恩,鴻山縣監黃尙鼎。
同副承旨李世瑾上疏。大槪,草草一語,重犯時諱,侵詆之言,左右迭發,顧臣情地,萬無復進之理,乞賜鐫免,以靖私義事,及工曹參議李禎翊上疏。大槪,臣之前後被誣,實是人臣極罪,顧此情跡,非比尋常。乞遞臣職,以快人心事。入啓。
常參入侍時,前承旨金始煥,依臺啓遠竄事,及禁推玉堂諸人,竝放送,仍卽牌招察任事,及副司果李仁復,前奉敎呂善長,竝一體放送事,及經理廳提調閔鎭遠改差事,及忠淸監司趙榮福改差事,榻前下敎。
校理金濟謙,正言李聖龍,牌不進,罷職傳旨。傳曰,只推勿罷。
持平李德壽啓曰,臣於本職,亦已自劃,亦嘗屢煩於疏啓之間矣。矢志皎然,豈有前後之異?而日昨新除,適在於見擬考官承牌詣闕之後,開場隔夜,日勢已晩,推移無路,黽勉承命,仍赴試所,而反顧私心,愧恧實多,固不宜仍因蹲據之計。且本府,方有儒疏捧入承旨請罪之啓,臣之內兄前承旨沈壽賢,卽伊日當該,臣於此,旣有不敢參涉之嫌,則尤無一日冒居之理,迫於試事,竣事之後,始爲來避,所失尤大。請命遞斥臣職。答曰,勿辭,退待物論。
京畿監司書目,陽川呈,以都承旨金演辭職上疏上送事。啓。答曰,省疏具悉。卿之所患如此,本職,今姑許遞,卿其勿辭,從容調理。
答工曹參議李禎翊疏曰,省疏具悉。旣往之事,不必追提,爾其勿辭,從速察職。
答同副承旨李世瑾疏曰,省疏具悉。爾無所失,臺言,不足爲嫌。爾其勿辭,從速察職。
執義宋必恒所啓,臣情病俱劇,無路供職,尋單縮伏,一味惶隕,今以常參,天牌降臨,念此應行之典,曠廢已久,而聖上,乃行於諒闇之中,我聖明飭勵群工之盛德,臣誠欽仰感歎,不暇他顧。謹此隨牌入參,而第臣於本府柳重茂削黜之啓,有所嫌礙,不能參涉,則今此僚臺處置,理難冒當。旣不得連啓,又不得處置,仍因盤礴,極涉苟且,揆以臺體,宜在必遞。又伏見金始煥之疏,侵詆噴薄,罔非陰險,而其中吳命尹事,卽臣首發之論也。夫命尹頃年一疏,其絶悖無倫,殆與己巳戕賢凶論,同一手段,則當時投畀之典,亶出斥邪之意,而先朝處分,旣嚴且正,以俟百世而不惑矣。雖因大霈,得蒙赦容,至於儒宮之罰,決不可輕議解釋,而今始煥,積懷怨毒,百計傍伺,始以解罰之意,闇然陳達於筵中,末乃投疏營救,略無顧忌。或稱以風節,或許以可奬,至以務快私意,力詆公議等語,侵辱臺官,不遺餘力,其他誣悖醜惡之言,罔有紀極,渠雖無狀,苟有一分秉彝之心,其何敢欺瞞天聰,背公死黨,若是其無嚴?此誠世道之一大變怪,臣竊羞之。雖然,在臣處嫌之道,不可以其言之悖謬,而泯默不辨,晏然仍冒也決矣,請命遞請臣職。上曰,勿辭,退待物論。獻納趙聖復所啓,臣荐被人言,理難蹲冒,賤疾兼劇,無望陳力,冒陳血懇,冀蒙恩遞,批旨靳許,狼狽益甚,尋單縮伏,冞切惶悶。今因常參,召牌辱臨,不敢以情病爲辭,謹此趨詣,而第伏見金始煥再疏,則詬斥諸臺,不遺餘力,臣益不勝駭痛之至。臣以同被其斥之人,何敢冒當其處置乎?請命遞斥臣職。上曰,勿辭,退待物論。
觀象監,夜二更,月犯氐星。啓。朝報
有政。吏批,判書宋相琦進。
以李縡爲大司憲,金雲澤爲副提學,洪禹傳爲忠淸監司,李碩臣爲禁府都事,曺國相爲興德縣監,李頤幹爲莊陵參奉。吏曹政事
經理副提調閔鎭遠所啓,北漢別將,本以位高武弁擇差,其所句管者,軍餉,至於累萬石,募軍守堞軍,亦在其中,其任不輕而重,可知矣。但文移之際,各邑,視同例樣,別將凡事,慢不擧行,此後則以管城將,特立名號,罷其別將之名,何如?上曰,唯。禮曹謄錄
文科講經試官,出榜詣闕。
上在昌慶宮。停常參·經筵。
下直,慶基殿參奉趙明震。
謝恩,栗峯察訪李著。
校理金民澤,副修撰趙文命,牌不進,罷職傳旨。傳曰,只推勿罷。
謝恩,司饔奉事李思悌,禁府都事李碩臣。
修撰洪鉉輔上疏。大槪,臣之强出,只爲感激恩命,少伸分義之計。臣於此際,得聞母病危劇,急於歸見,投疏經出。乞削臣職,俾便救護,仍治臣罪,以警具僚事。入啓。答曰,省疏具悉。爾其勿辭,救護母病。
政院啓曰,獻納趙聖復,引避退待,今已經宿,而大司諫李箕翊在外,司諫任泂,正言洪龍祚呈辭,正言李聖龍呈辭,入啓,尙未處置。除在外呈辭入啓外,呈告人員,竝卽牌招,以爲處置之地,何如?傳曰,允。
假注書趙顯命有頉,代黃晸爲之。
吏曹啓曰,承旨有闕,政事,取稟。傳曰,明日爲之。
掌令李浣啓曰,日昨金始煥之疏語悖謬,辭意無嚴,請討之典,實出於公議,而承旨李世瑾,乃進一疏,而或謂之遽下罷職之名,或謂之進安大臣,其所扶護始煥者,出於意外,臣於辭疏之末,略及之矣。及承聖批,以實未知穩當爲敎,臣惶悚之極,何敢晏然於臺次乎?請命遞斥臣職。答曰,勿辭,退待物論。
正言洪龍祚啓曰,臣於李眞儉遠竄之啓,有不可冒嫌隨參,前旣以此引嫌,決不可蹲冒於臺次,請命遞斥臣職。答曰,勿辭,退待物論。
司諫任泂啓曰,臣於本院前啓李眞儉事,其不可參涉之嫌,與前無異,旣不得連啓,則其何可處置乎?以此以彼,不可仍冒,請命遞斥臣職。答曰,勿辭,退待物論。
禁府,金始煥泰仁縣遠竄。啓。
京畿監司書目,果川呈,以右議政趙泰耉上疏上送事。啓。答曰,省疏具悉卿懇。前後批旨,屢悉至意,而巽辭愈懇,是何情志之不孚,一至於此耶?益用慙恧,無以爲諭。前上辭疏,誠得國體,斷斷無他,則意外侵斥,誠不滿一哂,卿以體國之誠,勿以介意,體予前後之至懇。且念時事之臲卼,安心勿辭,幡然登途,以補孤之不逮。仍傳曰,遣史官傳諭。
校理金濟謙·金民澤,副校理申晳,修撰趙文命,牌不進,罷職傳旨。傳曰,只推勿罷。
兵曹口傳政事,以魚有琦爲內乘。朝報
戶曹判書閔鎭遠所啓,外方各營各邑,奴婢不足,故每每狀請,自朝家,劃給各司奴婢,國用之漸縮,亦由於斯矣。伏聞各營各邑官奴婢良妻所生,無不落漏,閑遊守令,雖欲依法典刷出,畏其怨謗之朋興,仍以置之,切不刷出,而輒稱使喚苟簡,請得寺奴婢,殊極不當。自己酉至甲寅,奴良妻所生,雖許從良,其餘所當一一刷出使役,以此嚴飭諸道,使之明査推現,俾無使喚不足之患,何如?上曰,依爲之。
左議政李健命所啓,諸道今春水陸習操,以凶年姑停,使虞候·營將巡點事,定奪行會矣。今見忠淸水使狀啓,則以虞候,以長寧殿材木斫伐看役事出去,其後卽往元山,看檢漕船,故巡點不能爲之,水使簡其騶率,代行巡點事,稟請矣。軍政,不可抛棄,水使代行巡點,何如?戶曹判書閔鎭遠曰,水使之農時巡點,必多弊端,待秋爲之,何如?李健命曰,他道則爲之,忠淸道則獨不爲之耶?鎭遠曰,三四月,正當農作之時,此甚可慮。李健命曰,忠淸道則事勢所拘,未爲擧行,今已節晩,姑令停止,爲宜。上曰,唯。又所啓,三南御史,將於來月望間發送之意,已爲陳達於筵中,而御史廉問之道,無他,蓋欲使各邑守令,擧皆畏忌惕念,俾無怠慢之習也。今番則外方,聞朝家,但爲廉問三南之故,他道守令,以倖免爲喜,而漸至解體云。臣意雖不必一時遍送於八路,若時時抽栍一道,一道之中一二邑,則外方守令,庶有勅勵之效矣。卽今三南,最爲緊急,故雖爲先送諸道,亦不可廢,姑待秋間,觀勢鱗次發送,似好矣。上曰,依爲之。又所啓,江華長寧殿,今方營建,而材木甚難,不得已許斫於安眠島,而正殿,不過三間,則二百株材木,可以優用,而忠淸水使,不知關文本意,生松二百株斫伐,而一株可作二三條,則其數殆至五六百株,此木爲船材,國家之素所愛惜者也。長寧殿,事體重大,故雖許斫用,而主管者之濫數斫伐如此,忠淸水使,難免不察之失,請推考。京中營繕材木,用處甚多,戶曹無以責應,其餘數,移給戶曹,似好矣。上曰,唯。閔鎭遠曰,雖爲移給,而輸運極難,各鎭兵船,給糧,使之次次得便輸運,何如?上曰,唯。備局謄錄
戶曹判書閔鎭遠所啓,來月間,出送御史,旣已定奪矣。伏聞外方物情,則每當賑恤之時,守令料理聚穀之際,境內民戶中稍有食根者,盡爲抄出,勒給若干價本,使之倍數貿納。至於空名帖,則雖其不願買者,亦皆威脅勒賣,故每當經賑之後,雖生計稍實者,莫不破家,至有流散之境,其爲斂怨爲如何哉?今番御史下去時,守令之爲備賑穀,侵虐農民者,使之各別廉問,何如?左議政李健命曰,御史封書,自政院出給,出給之時,一段添入,好矣。上曰,依爲之。諫院朝報
義禁府啓曰,頃因伴送使狀啓,首譯金文秀,姑爲放送,竣事後還囚事,命下矣。金文秀今已竣事,來待本府,卽爲還囚之意,敢啓。傳曰,知道。禁府謄錄
上在昌慶宮。停常參·經筵。
有政。吏批,判書宋相琦進。
以李光佐爲都承旨,李宜顯爲禮曹判書,洪致中爲戶曹參判,南道揆爲兵曹參知,吉尙義爲監察,金完爲輸城察訪。吏曹政事
禮曹啓曰,己亥十二月賜柑居首進士睦天任,直赴殿試事,命下矣。依前例,許赴於庚子式年文科殿試,何如?傳曰,允。禮曹謄錄
掌令蔡膺福啓曰,臣之無似,忝叨臺職,絲毫蔑報,愧懼已深。目見凶悖之疏,不勝憂慨之忱,略陳請討之章,兼附芻蕘之說,及承聖批,辭旨隆重,逈出尋常,臣雙擎莊誦,惶感交中,而第於下款論列之事,終未承可否之敎,臣於是,方切悶蹙。昨伏見同副承旨李世瑾疏本,則或曰,侵詆之言,左右迭發,或曰,其所爲,罔非抑勒,臣尤不勝訝歎之至。蓋當初僚臺之辭,實出共公之論,而承宣,反以明示顯斥,爲請則其所以狙擊言者之習,不可不規警,故臣果以草草數語,有所論列矣。今承宣專,不自反疑之太甚,責之太苛,實是臣意慮之外也。臣新入臺地,不諒時世,妄陳相規之意,而反受此抑勒之斥,將何顔面,一刻苟冒於臺次乎?請命遞斥臣職。答曰,勿辭,退待物論。
玉堂箚子。大槪,請持平李廷熽,執義宋必恒,持平李德壽,掌令李浣,正言洪龍祚,司諫任泂,掌令蔡膺福出仕,獻納趙聖復遞差。答曰,依啓。
上在昌慶宮。停常參·經筵。
午時未時,日暈。夜自一更至四更,艮方·巽方·坤方,有氣如火光。
玉堂箚子,竝引嫌而退,相臣討議,在我無損,聖敎未安,何必爲嫌?嫌不參啓,旣有其例,謬悖之言,何必掛齒?無倫悖說,不足爲嫌,强授憲避,殊涉苟且,旣有親嫌,雖難參啓,近例亦多,何可輕遞?當初論列,旣得臺體,批旨疏語,俱無可嫌,旣未連啓,勢難處置,不可以此,輕遞言官。請持平李德壽,執義宋必恒,持平李廷熽,掌令李浣,正言洪龍祚,司諫任泂,掌令蔡膺福竝命出仕,獻納趙聖復遞差。答曰,依啓。
假注書李行敏書啓,臣承命馳往于果川紫霞洞右議政趙泰耉所住處,傳宣聖批,則以爲臣橫遭罔極之言,一節深於一節,危惕震悚之極,不得不復事煩籲,每敎近侍,賜以恩批,開釋之勤,勉諭之隆,委曲懇至,有以見天地之大,日月之明,無物不容,無微不燭矣。感激而涕泣,誠不知其死所也云。答曰,知道。
持平李廷熽上疏,伏以,臣跡甚畸危,性本疎迂,適當言地,妄效無隱,敢陳咫尺之章,重觸巨室之怒,早晩顚沛,固已自料,而不意顯斥之請,遽出近密之地,吁亦可怕矣,而向臣初避之啓,承宣親手接待,則臺疏語意之漠然未詳云者,其果成說乎?旣曰未詳,則尙不顯斥之語,又何據而發耶?況所謂輿論者,未知承宣,於何得聞,而右臺臣者,果是誰某耶?一自相臣箚疏之後,衆口喧騰,莫不駭歎,和好相臣者,皆曰此言,何爲而發,則公議所在,的然難掩,而獨承宣,自作輿論,反以臣言爲非,是誠何心耶?至於拈出聖批二字,謂之太不襯切,若如承宣之言,則必峻斥臺言而後,方可無欠於瞻聆耶?古人唯允之責,恐不如是也。且於右相書啓之語,臣竊有所未曉者,若使臣,創出相臣之所不言,而構誣成罪,則雖斥之以巧憯誣衊,可也。今臣所論,只據其疏語,而劈破其心曲,則巧憯誣衊等語,不過架虛鑿空,誠不足辨,而亦不足怒也。其所謂以承望爲心者,尤不滿一哂,今相信之尊貴權勢,渙爀一世,臣若以承望爲心,則何乃直言,不諱觸忤,相臣畢竟遭此如屋之嗔耶?至於日昨疏語,亦極危怖,頃日啓辭,不過因其說而對之而已。無他別語,而今相臣,或謂之叱罵謬辱,或謂之極口醜辱,張皇凌轢,不有餘力。臣未知相臣疏語,在臺官則不爲叱罵醜辱,而臺官啓辭,在相臣則反爲叱罵醜辱耶?一般文字,眞無彼此,則何不自責,而至明於責人耶?況此鴟嚇蜮弩等語,雖年少妄率之人,猶不可輕發,身爲大臣,責以禮貌,而其爲口氣,全不擇發,唯以惡言辱說,禦人務勝,何其不自反之甚也?若其黨同之斥,其亦窘矣。噫,今臣論列之事,何關於黨論,而抑勒爲說,反擠伐異之科,誠可謂求其說而不得矣。況□臣之分,禮義之方,苟有秉彝之心,孰不知之?而今相臣,斥之以全不知爲何事,有若自許以獨知者然,臣未知一世公議,將謂何如也。若使相臣之心,果出於斷斷無他,則只當問勿許請見而已。□□冒嫌豈敢安等語,公然加之於骨肉之間乎?至如親愛等語,不陳於嗣服之初,而又在國言藉藉之後,則其周遮彌縫之狀,自然綻露,及夫臣疏之出,惡其心跡之覰破,反以辱說,蹴踏而箝制之,古人悖出悖入之訓,相臣獨不得聞之耶?不顧事理之是非,徒欲以氣勢厭勝,不亦偏隘之甚哉。臣不欲呶呶索言,以重傷事面,相臣之詬辱,愈往愈甚。臣雖欲獨自緘口,其可得乎?反覆思惟,莫如早蒙斥退,以快其心也,謹昧死以聞。答曰,爾之疏語,殊欠和平,周遮彌縫之說,尤可異也。
上在昌慶宮。停常參·經筵。
有政。吏批,判書宋相琦進。
以李敏英爲承旨,魚有龍爲獻納,徐宗伋爲正言,金泰衍爲義禁府都事,金益謙爲萬頃縣令,兪拓基爲西學敎授,申昉爲中學敎授,李德壽爲南學敎授,柳升鉉爲學諭,李光普爲兼春秋,申晳爲校理,李重協爲副修撰,申皙爲東學敎授,李星煥爲兵曹佐郞,趙尙絅爲戶曹參議。吏曹政事
夜自一更至五更,艮方·巽方·坤方,有氣如火光。
領議政金昌集箚子。入啓。答曰,省箚具悉卿懇。屢悉至懇於疏箚之批矣。卿胡不諒,造朝愈迫,是何情志之不孚,至於此耶?愕然且慙,罔知爲諭。卿其亟遵前旨,安心勿辭,速出論道,以副朝野之望。仍傳曰,遣史官傳諭。
上在昌慶宮。停常參·經筵。
上在昌慶宮。停常參·經筵。
卯時,日有左珥。午時,日暈兩珥,暈上有冠,暈下有履,色皆內赤外靑,白虹貫日。未時申時,日暈。酉時,日暈兩珥,暈上有冠,暈下有履,色皆內赤外靑。夜一更二更,巽方有氣如火光。
上在昌慶宮。停常參·經筵。
傳曰,大臣·備局堂上引見,引見入侍時,左議政李健命所啓,此乃京畿監司李㙫狀啓也。上年農事失稔,民間形勢孔慘,各邑還穀,其數甚些,接濟之策,不容少緩,旣以切急之意狀請矣。江都京倉南漢等穀各二千石,劃給分俵各邑,不過一二□石,而□東作□急,種糧俱乏,以前日劃給之穀,萬無賑救之道,更爲□數移粟救活,在所不已,江倉·京倉米各二千石加給,以爲從□□之地,其中驪州·楊根段會付米穀,元來不足,飢民賑活,茫無其策,合有變通之道,忠州所在賑廳會付穀物,限二千石移□□邑,以活民命之意,有此狀請矣。移轉受食之後,多有□□□弊□爲可慮,而監司目見民弊,有此狀請,則勢□防塞,江都京倉米各二千石加給,而忠州穀物,則年□□□得□不□□州不許,故屢次往復,今雖許給,亦□□□擧行,驪州·楊根,則以附近南漢穀參酌劃給,何如?吏曹判書宋相琦曰,京畿移轉事,大臣纔已陳達矣。近來畿邑移轉受去之後,還納本所,雖有朝令,亦不一一擧行,輒又請得移轉,其弊,甚矣。□□□移轉旣已三處,各二千石劃給,則分俵各邑,不過爲一二百石云,□勢固然,而已給六千石之外,亦何可續續加給乎?且今旱災如此,風氣甚惡,前頭兩麥,將未免失稔,則尤何以接濟乎?臣意則勿爲許施,姑觀來頭形勢而處之,爲宜矣。吏曹參判沈宅賢曰,前頭兩麥,不知豐凶之如何,而近萬石移穀,實爲將來民弊,臣意則防塞,姑觀前頭允許,何如?上曰,唯。李健命曰,上年民事,視今年稍間,而移轉之數,亦如今年而通津·豐德,有加給之事,故臣以參酌加給,陳達矣。諸臣之意如此,然則姑爲勿許,更觀前頭處之,何如?上曰,依爲之。又所啓,此乃咸鏡監司尹憲柱狀啓也。以端川獨鎭軍額事狀請,而軍務重事,小臣獨斷未安,欲待首相,行公議處,而遷就屢月,故敢此仰稟矣。端川移鎭之後,府使則以爲本府新設軍制,各樣軍丁,各得三千六百餘名,可成貌樣,而本府軍丁不足,故欲以儒品,充丁成數,則呼訴紛紜離散之弊,誠甚可慮云。而監司則以爲當一依咸興例定式,而南兵營所屬親騎衛戶保外,假衛等諸般色目,元非編五之軍,不過略收米布,以補營需。今若以諸般色目,一依咸興例,沒數還給本府,以充軍額,則民丁似有支保之道矣。兵營假衛虞候假衛營下防軍定甲防米軍段,皆是不緊之色目,竝罷之後,勿補其代,忠類段,本非代定之役,旣自本府充定,則不可使他邑代定,而如欄後旗牌馬兵等段,自兵營,漸次充額,親騎衛保及營屬,使之各自望納,徐徐塡充,則他邑,庶免貽害之事,本府可成獨鎭之制云,監司之所論列,各有條理,依狀啓施行,何如?上曰,依爲之。備局謄錄
有政。吏批,判書宋相琦進。
以李禎翊爲承旨,金濟謙爲校理,徐宗燮爲修撰,李台徵爲禮曹佐郞,金正龜爲奉常判官。吏曹政事
司諫任泂啓曰,臣以本院前啓李眞儉事,嫌難參涉,再度引避,終不許遞,虛帶職名,已過一朔,辭單見阻,悶蹙度日,頃以賓廳次對,召牌降臨,不得不黽勉趨詣,而前啓有嫌,猶大前日,今入前席,未免闕啓,孤負職責,至此極矣。如許臺諫,將焉用哉?請命遞斥臣職。上曰,勿辭,退待物論。
掌令蔡膺福啓曰,請前承旨金一鏡罷職不敍。請前承旨柳重茂削奪官爵,門外黜送。請還收李鳳徵·㮒·煥·爀·燦等職牒還給之命,古阜郡守李震亨削去仕版,載寧郡守李萬春罷職不敍,陽城縣監趙漢緯罷職不敍,內乘梁益標罷職。措辭見上上曰,勿煩。又所啓,國家設置堤堰,專爲灌漑之利,而實是生穀之本,則其有實於公私大矣。雖年久陳棄之處,固當另加修築,保民蒙利,而伏聞頃日筵席,有廢堰許民耕食之令云,臣竊以爲不可也。當此奸僞漸滋之日,此路一開,堤防不嚴,則京外奸民輩,必生冒濫之計,將以完故依水,大有蒙利之所,假稱廢棄,紛紜圖占,終至於無堤堰而後已,其貽害於生民,有損於農政,莫此爲甚。請還寢陳荒廢堰許民耕食之令,更加申飭,次第修築。上曰,勿煩。
大臣·備局堂上引見入侍時,左議政李健命所啓,頃者北使在館時,首譯金文秀拿囚矣。其後伴送使下去時,率去,竣事還來之後,復爲囚禁,蓋其事,以勅使要見承旨之故,備局請推都監堂上,而首譯拿問矣。此不過欲示嚴防啓稟之意,而首譯元無深罪之事。且以王事,千里往返,則分揀放釋,何如?上曰,依爲之。義禁府謄錄
上在昌慶宮。停常參·經筵。
禮曹啓曰,卽接奉常寺所報,則肅宗大王練主造成處所,爲先定奪云。取考謄錄,則庚子·乙卯兩年練主,造成於昌德宮宣政殿月廊,奉安於宣政殿矣,今亦依兩年例擧行乎?敢此仰稟。傳曰,依兩年例擧行。
夜五更,有霧氣。
領議政金昌集疏曰,伏以臣情勢萬萬危迫,連章請譴,未蒙處分,進退路窮,無地自容。臣方席藁待罪,宜不假及於身外之事,而聖上,過於優容,旣靳譴斥,臣又嫌於爲言,一任重務之瘝曠,將使國事日非,臣罪日重,玆不得不仰首而哀籲焉。目今國勢岌嶪,綱經皆紊,生民倒懸,盜賊繁興,其在人事,固無一分可恃,而昨日虹貫之變,亦極陰慘,臣未知仁天,何若是廖怒,而其危亡之兆,則不待智者而可見矣。如臣無似,忝叨匪據,實無才能可以扶顚危,而獨使聖上憂勞於上,雖無人言,固將辭位而避賢,況今中外同仇,吠聲射影,言無所不至,計無所不出,身曾不能自措其身,尙何念及於職事乎?是則雖以臣身之事,實關國家成敗,其不可一向因循,而不早變通也,明矣。答曰,省疏具悉卿懇。屢悉予意於前後之批,而胡若是其邁邁耶?愕然且慙,無以爲諭,更何多誥?小子以不穀,丕承艱大之業,上不能格天,下不得副民,天災地怪,疊見而層出,日夜憂遑,罔知所措。卿以宿德元老,念先朝之殊遇,亟斷來章,與文衡主管諸臣,纂修實錄,急速擧行,是予之日夜尤望,卿其安心勿辭。仍傳曰,遣承旨與之偕來。
上在昌慶宮。停常參·經筵。
備邊司啓曰,卽接濟州牧使閔濟章狀啓,則淸人十八名,漂泊於大靜縣,而船隻盡爲破碎,所載器物,亦爲漂失,雖有若干餘存,已作無用之物,願爲燒棄,由陸路還歸云。船隻,旣已破碎,則不得不以旱路入送矣。取考癸巳年毛瑟浦漂漢時前例,則令本道定差員,押領上送於京中,以爲轉送北京之地,而渡海之時,亦令本州別定解事軍官,狎付差使員,沿路上來之際,所騎刷馬,別爲定給,供饋糧米,亦依前例擧行,所經各邑,嚴飭守護,俾不得與外人相通。所拯物件,可以運致者,亦給刷馬,次次轉運,而差使員一同領來,俾無遺失之弊。漢學譯官一人,自京亦爲擇定,給馬下送,以爲問情狎來之地矣,以此意,分付于所經諸道及司譯院,竝卽擧行。咨文,亦令槐院撰出,何如?答曰,允。備局謄錄
有政。吏批,判書宋相琦進。
以李仁復爲承旨,李聖龍爲持平,沈淟爲正言,兪集一爲刑曹判書,趙榮福爲工曹參議,柳萬成爲古阜郡守,金世衡爲旌義縣監,韓澍爲養賢奉事,金慶衍爲兼春秋,奉敎二單,權·呂善長。吏批
觀象監,自昧爽至辰時,有霧氣。
掌令李浣啓曰,請前承旨金一鏡罷職不敍。措語在上柳重茂削奪官爵,李鳳徵·㮒·煥·爀·燦等,一體還收職牒,古阜郡守李震享削去仕版,載寧郡守李萬春罷職,陽城縣監趙漢緯罷職不敍,內乘梁益標罷職。措辭在上答曰,勿煩。
右承旨兪崇書啓,臣承命馳往于領議政金昌集所住處,傳宣聖批,則以爲臣之情勢,萬分危蹙,連章請譴,蓋不獲已,而瀆撓之罪,自知難逭。不意聖度天大,不惟不加之罪,特遣銀臺之臣,諭以十行恩批,仍諭偕來之命,而辭旨隆重,禮數優異,此豈負罪賤臣所堪承當?以首頓地,不覺涕血之交流也。噫,臣之不肖,猥荷兩朝之殊遇,不顧一世之仇怒,遲回盤礴,未忍便訣,妄效古人盡瘁之義。只緣臣竊位旣久,事君無狀,取此無限僇辱,而罪名狼藉,有難容息於覆載,則其何敢徒恃寵靈,復廁周行之計云,敢啓。答曰,知道。
領議政金昌集箚子,伏以臣萬萬無似,冒忝重任,顧戀恩寵,不早引避,以致無限狼狽,是臣自取,尙復誰尤。爲今之圖,唯有謝跡班行,優游田里,避遠駭機,以沒餘齒,爲一分自靖之道。故不避煩猥,控籲不已,庶幾天地之仁,日月之明,有所哀憐而照察,快許斥黜,以卒生成之澤。而昨承聖批,不惟不準所請,乃反一倍隆重,至命承宣與之偕來,是聖上,猶以臣爲可進,而以臣言爲飾讓也。臣莊誦感泣之餘,反顧慙悼,罔知所以自措也。噫,從古人臣,橫罹誣讒者,何可勝數,而實未聞有如臣今日所遭之慘也。其構陷之罪,足以爲臣赤族之禍,醜悖之說,不止爲臣一身之恥,臣何忍蹈此危機,蒙此僇辱,略不知戒,而靦然抗顔於具瞻之地乎?謹昧死以聞。答曰,省箚具悉卿懇。已盡於前後之批,又何多誥?噫,卿試觀今日之國事,何等時耶?岌岌乎殆哉,外多可虞,內無可恃,予將疇倚,可勝言諭?卿以世祿柱石之臣,豈不念昔,而連章丐免,至此之屢?予深抑鬱,殆忘寢食。今如摠裁記實之任,非卿其誰?至於薄廩,不必過辭,安心領受。卿以體國之誠,休休之量,意外侵詆,不足介懷,卿其安心勿辭,卽出論政,以補孤之不逮。仍傳曰,遣承旨敦諭。
上在昌慶宮。停常參·經筵。
右承旨兪崇書啓,臣承命馳往于領議政金昌集所住處,傳宣聖批,則以爲臣所被人言,是何等罪目,何等僇辱耶?醜悖構捏之狀,雖蒙天日之明,鑑燭無餘,臣亦有一端廉義,何可恃此,而恬然謂不足介懷,惟以趨命爲恭,自同無故之人云矣,敢啓。傳曰,知道。
禁府,宋尙郁,操切上躬,其習可惡,不可尋常治之,拿問定罪。
上在昌慶宮。停常參·經筵。
領議政金昌集箚子。大槪,更申哀籲,乞削臣職,仍治臣罪,以爲孤恩慢命者之戒事。入啓。答曰,省箚具悉卿懇。已悉心腹之懇,復何多誥?予素學識蔑如,日日思惟,罔知攸措。卿以國事,謂無可爲則已矣。亦以不然,則盍念同休共慽之義,一向邁邁其若是乎?卿之過自引嫌,正中擠陷之計,亦豈不有傷於事體耶?雖日呈十章,斷無允許之理,卿其諒哉,安心勿辭,卽速造朝,以副朝野之望。仍傳曰,偕來承旨傳諭。
戶曹啓曰,領議政金昌集,判府事李頤命祿俸,待下批轉送事,命下矣。判府事李頤命,疏批未下,領議政金昌集,箚批已下。故三月四月兩朔祿俸,更爲輸送,則以爲祿俸輸送之命,雖出感激,揆以廉義,終難祗承,不勝惶悚,只俟嚴誅云。祿俸又不領受,何以爲之?敢稟。傳曰,令倉官更爲輸送。
右承旨兪崇書啓,臣敬奉聖批,傳宣于領議政金昌集處,則以爲臣之情勢,萬萬臲卼,罔念恩命之屢辱,分義之未安,不得不更申血懇,冀蒙矜許矣。伏承批旨,開釋誨責,有踰尋常,雖慈父之詔迷子,何以加此?臣莊誦感泣,不知死所。臣旣承前後恩諭,一節加於一節,到此地頭,一身之廉義,有不暇顧,謹當趨詣,以俟進退云。故臣先爲入來之意,敢啓。傳曰,知道。
謝恩,右承旨兪崇。朝報
備邊司啓曰,今日賓廳日次,而國忌相値,頉稟。答曰,知道。郞廳羅㶷〈書〉郞廳洪啓沃校正。
上在昌慶宮。停常參·經筵。
有政。吏批,判書宋相琦進。
以李禎翊爲承旨,金興慶爲大司成,崔錫恒爲兼知經筵,張漢相爲沃川郡守,任適爲陽城縣監,趙明震爲廣興副奉事,兼漢學敎授二單,申晳·申昉。
禮曹判書李宜顯,長寧殿正殿基址看審事,江華地出去。
謝恩,內禁將柳重碩,旌義縣監金世衡。
同副承旨李仁復牌不進,依承傳罷職,奉敎權·呂善長,牌不進,罷職傳旨。傳曰,只推勿罷。
朔祭後,大妃殿·大殿·中殿,藥房·政院·玉堂·二品以上·六曹問安。答曰,罔極。
藥房啓曰,夏序奄屆,殷奠又過,伏惟孝思號慕,益復罔極。雨後日氣陰冷,伏未審此時,聖體,若何?大妃殿氣候,亦何如?嚴廬哀疚之中,聖體雖無形顯之症,以時招入醫官,有所診察,實合愼疾之道,而臣等,忝在保護之地,未得入侍,經年閱月,下情不勝悶鬱,今日不可不與諸醫入診,敢來問安。竝爲仰稟。答曰,時序已邁,初夏奄屆,殷奠又過,益復罔極。慈殿氣候一樣。予亦姑無形顯之症,勿爲入診。
吏曹啓曰,承旨有闕,政事,取稟。傳曰,當日爲之。
大司成申思喆三度呈辭。入啓。遞差。
忠淸監司洪禹傳辭職上疏。入啓。答曰,省疏具悉。疏辭,令廟堂稟處。
京畿監司書目,陽城縣監趙漢緯,情勢難强,曠官可慮,罷黜事。又書目,楊州呈,以兵曹參議南道揆辭職上疏上送事。啓。答曰,省疏具悉。爾其勿辭,調理上來察職。
參知黃璿上疏。大槪,臣情勢煎迫,不得不冒死仰籲,乞遞臣職,俾得救護父病事。入啓。答曰,省疏具悉。爾其勿辭,救護父病。
政院啓曰,明日慕華館武科殿試時,命官何大臣進去乎?敢稟。傳曰,左相進去。又啓曰,明日慕華館武科殿試時,兩司當爲進參,城上所牌招言送之意,敢啓。傳曰,知道。
兵曹口傳政事,司直申思喆,司果尹淳。
謝恩,副提學金雲澤,獻納魚有龍。
藥房口傳啓曰,臣等久未入侍,故今日率諸醫入診之意,敢達矣。伏承批旨,又爲靳許,下情悶鬱。伏況昨年此時,經紅疹,雖無形顯之症,臣等不勝憂慮之忱,與諸醫入診之意,惶恐更爲敢啓。傳曰,此後入診,下敎則爲之,今日則姑勿爲之。
修撰徐宗燮上疏。大槪,臣於本職,決難冒進,一向違逋,亦甚惶悚,數昨三召之下,略陳危迫之懇,反見喉司之阻搪,方切悶蹙之際,召牌又臨,不敢坐違,謹詣闕外,悉暴情悃,拜章徑歸。乞削臣職,仍治臣罪事。入啓。
謝恩,左承旨李禎翊,左副承旨兪崇,右副承旨尹陽來,同副承旨李挺周,兼漢學敎授申昉。
奉敎權·呂善長牌不進,罷職傳旨。傳曰,只推勿罷。
去夜傳曰,文臣殿講,以開月初三日定行事,分付。已上朝報
上在昌慶宮。停常參·經筵。
備邊司啓曰,因忠淸監司洪禹傳上疏。疏辭有令廟堂稟處之命矣。洪禹傳偏母,今年已滿八耋,老病凜凜,常有朝夕之慮,而又無兄弟,則今此藩任,本非挈眷之地,而强令赴任,不但私情切迫,亦有乖於三百里外勿敍之法意。忠淸監司洪禹傳,今始改差。而本道賑政方急,新除監司,使之不多日內辭朝,何如?答曰,允。
宣惠廳啓曰,因馬契人姜厚尙擊錚,備局覆啓,勿論軍門及他役,每戶出錢,如丙戌之例,沿江納倉之役,專屬馬契人事,允下矣。本廳賑廳及戶曹江倉,皆有募民役人,凡倉內逐日坐更及庫舍墻垣,隨毁修補,掃雪開渠,外墻春秋棘圍,蓋覆等役,專爲擔當,而元無給價之事,只於船穀納倉時,使之負石,受其若干雇價,以爲資生之地矣。近來馬契人蕩敗之後,欲奪此負石之役,與募民等,屢次爭訟。馬契人形勢,亦不可不慮,故本廳則許給其一半。戶曹則使倉底役人,依坊民例,各出戶錢三兩,移給馬契,而納倉之役,專屬役人矣。今若盡數奪給於馬契人,則不但倉底募民役人之永失生利,馬契人,皆非倉底所居之民,而募民役人,又皆渙散,則倉中凡事,看護無人,極爲可慮。且馬契人之蕩敗,專由於戶錢之不能收捧,今旣毋論軍兵雜役,皆令出錢,則馬契之應役,自無苟簡之弊。本廳募民及戶曹役人,依他坊民,一體出錢,而船穀納倉之役,專屬於募民役人。曾前一半許給馬契之事,亦令還寢,使彼此各得其應受價,永無相爭之弊,何如?答曰,允。備局謄錄
政院啓曰,明日文臣殿講爲之事,命下。而卽今殿試,方爲設場,出榜遲速,有難預度,不無拘礙之端,何以爲之?敢稟。傳曰,知道。文臣殿講,退定。
又啓曰,文臣殿講退定事,命下矣。以何日定行乎?敢稟。傳曰,旬望間親臨事,定行。
答修撰徐宗燮疏曰,省疏具悉。瀛選新錄,實循公議,不必固辭。爾其勿辭,從速察職。
對讀官尹淳,牌不進,罷職傳旨。傳曰,只推勿罷。
禮曹佐郞金翰運,麗王諸陵摘奸事,開城府出去。
下直,扶餘縣監權譍,栗峯察訪李著。
謝恩,陽城縣監任適。
政院啓曰,卽者議政府錄事,以大臣意來言,明日以順陵奉審事,出去,繕工提調,當爲進參,而都提調金昌集,以大臣,不得疊進。提調宋相琦,方入試所。在前如此之時,工曹堂上,例爲代行。而卽今工曹判書兪命雄,崇陵表石所進去。參判韓配夏,呈辭受由。參議趙榮福在外,無他推移進參之員。工曹堂上,合有變通之道,何以爲之?敢稟。傳曰,參判改差。
成均館官員,以同知館事意啓曰,今三月初三日儒生課試,今月內無故日退行事,曾已啓達矣。大提學李觀命,方在身病,大司成申思喆改差,今月內更無餘日,限內不得爲之之意,敢啓。傳曰,知道。
政院啓曰,明日順陵奉審時,禮曹堂上,當爲進參,而判書李宜顯,江華長寧殿基址看審事,出去,參判李肇呈辭,參議黃龜河,已受崇陵表石監蕫之命,無推移進去之員。參判李肇,卽爲牌招,使之進參,何如?傳曰,允。
禮曹參判李肇,牌不進。
政院啓曰,禮曹參判李肇,牌不進,推考傳旨,今方捧入。而明日順陵奉審時,禮曹堂上,不可不進參,更爲牌招,何如?傳曰,允。又啓曰,工曹參判改差事,命下矣。令該曹口傳差出,仍卽牌招察任,何如?傳曰,允。
吏曹口傳政事,工曹參判,朴泰恒落點。
謝恩,修撰徐宗燮。
禮曹啓曰,因政院啓辭,文臣殿講,以旬望間親臨定行事,命下矣。四孟朔十一日,乃是元定日,所當以此擧行,而與文武科放榜相値,十二日巳時爲吉云。以此日定行乎?敢稟。傳曰,十二日定行。又啓曰,今此專經文臣親臨殿講時儀註,當爲磨鍊,而殿講處所,以何殿磨鍊乎?敢稟。傳曰,以時敏堂,磨鍊。
政院啓曰,順陵奉審時,禮曹堂上,不可不進參,而參判李肇,再招不進矣。一日三牌,有傷事體,不得請牌。而參議黃龜河,今方自崇陵表石所,推移入來云。卽爲牌招,使之進參,何如?傳曰,允。已上朝報
上在昌慶宮。停常參·經筵。
謝恩,沃川郡守張翰相。
京畿監司書目,高陽呈,以大司憲李縡辭職上疏上送事。啓。答曰,省疏具悉。除拜風憲之長,意非偶然,卿勿過辭,從速察職。
奉敎權·呂善長牌不進,罷職傳旨。傳曰,只推勿罷。
全羅監司書目,興德縣監金兌明,去月卄七日,遭父喪事。
司諫任泂,掌令蔡膺福三度呈辭。入啓。遞差。
謝恩,工曹參判朴泰恒。
左議政李健命,工曹參判朴泰恒,禮曹參議黃龜河,佐郞李台徵,繕工奉事李凈,順陵莎草枯損處奉審事,出去。
吏曹啓曰,新恩及臺諫有闕,政事,取稟。傳曰,明日爲之。
奉敎權·呂善長牌不進,罷職傳旨。傳曰,只推勿罷。已上朝報
上在昌慶宮。停常參·經筵。
有政。吏批,判書宋相琦進。
以朴泰恒爲工曹參判,李重協爲司諫,金橰爲掌令,權瑊爲司䆃主簿,黃遠河爲司宰主簿,南道揆爲忠淸監司,李宜祿爲沔川郡守,趙鳴國爲新昌縣監,金翊龍爲慶基殿參奉,閔鎭遠·宋相琦·崔錫恒·趙道彬·李觀命·李晩成·李宜顯爲實錄兼知春秋,沈宅賢·李縡·李肇·李光佐·李台佐·洪致中·金雲澤爲兼同春秋,金在魯爲兼春秋館修撰官,金濟謙·李德壽·申昉·申晳·魚有龍·兪拓基·趙文命·尹淳·洪鉉輔·洪龍祚·徐宗伋·徐宗燮·金民澤·金橰·鄭錫五·李重協·任徵夏·李鳳年·金龍慶爲兼春秋,黃璿爲承旨,吳聖兪爲典籍,睦天任爲內贍直長,李龜禎爲尙衣直長,李弘禎爲典獄主簿,兪拓基爲吏曹正郞,申思喆爲兵曹參議,徐行遠爲監察,申晳爲兼校書校理。吏曹政事
忠淸監司書目,新昌縣監金光運,以身病,連呈辭狀,且被臺彈,不得已罷黜事。
平安監司義州府尹書目,謝恩使一行,去月卄九日,渡江入去事。
謝恩,兼漢學敎授申晳。
左副承旨兪崇上疏。大槪,臣於昨夕,自試所罷出之後,素患牙頰之痛,觸風添劇,歸後落席,澾宵叫苦,幾不省事,以此症形,萬無供職之望。乞遞臣職,以延殘喘事。入啓。遞差。
以孝寧殿夏享大祭獻官單子。傳曰,副獻官磨鍊以入。
知事沈檀上疏。大槪,敢陳痛迫私悃,冀蒙遞臣職名,俾伸至情事。入啓。
奉敎權·呂善長牌不進,罷職傳旨。傳曰,只推勿罷。
黃海監司書目,生石首魚薦新及進上,限內不得封進,當該差使員延安府使申聖夏罷職,臣亦待罪事。傳曰,節序差晩,有非人力所可爲,勿罷,亦勿待罪事,回諭。
觀象監,辰時,日暈。啓。
政院啓曰,吏曹郞廳來言,今日爲政事,命下。而判書宋相琦,參判沈宅賢,參議金在魯,俱以病不來,不得開政云。判書·參判·參議,竝卽牌招開政,何如?傳曰,允。朝報
上在昌慶宮。停常參·經筵。
謝恩,兼春秋李台徵,知經筵崔錫恒,兼校書校理申晳,司䆃主簿權瑊,實錄兼春秋金濟謙,左承旨尹陽來。
答知事沈檀疏曰,省疏具悉。卿其安心勿辭,依疏辭,往省焉。
吏曹啓目粘連,觀此前正言金橰上疏,則昨年分館中,崔益秀·李行敏,人地才華,俱合槐選,而意外見漏,人皆稱惜。令該曹竝依槐院例,調用亦爲白有臥乎所,兩人之見漏槐選,物議稱惜。在前如此之人,因臺疏,調用於槐院察訪之窠者,已多其人,今亦依此例,隨窠調用,何如?啓依允。
謝恩,右副承旨黃璿。
傳曰,史官四員待命,騎馬九匹立之,夏享大祭所內摘奸。
春秋館郞廳,以摠裁官意啓曰,本廳事務方急,而都廳郞廳吏曹正郞兪拓基,以本職,曾所自劃,不敢復冒,無意行公。兪拓基本職,今姑遞差,令該曹口傳付軍職,使之專察都廳之任,何如?傳曰,允。
備邊司啓曰,今日,賓廳日次,而大祭齋戒相値,頉稟。答曰,知道。備局謄錄
上在昌慶宮。停常參·經筵。
謝恩,兼知春秋李觀命·閔鎭遠,實錄兼春秋兪拓基·趙文命·洪龍祚·任徵夏,兵曹參議申思喆,監察徐行遠,慶基殿參奉金銅龍,新昌縣監趙鳴國,莊陵參奉李頤幹,兼春秋金龍慶。
兵曹口傳政事,司果兪拓基。
奉敎權·呂善長,牌不進,依承傳罷職傳旨。傳曰,只推勿罷。
禮曹佐郞李庭輯,愼妃墓莎草有頉處奉審事,出去。
校理金濟謙,崇陵表石書寫事,出去。
謝恩,兼實錄春秋金民澤。
夏享大祭後,大妃殿·大殿·中殿,藥房·政院·玉堂·二品以上·六曹問安。答曰,罔極。
藥房啓曰,日月易邁,夏享奄過,伏惟孝思益復,號隕罔極。伏未審此時,聖體,若何?大妃殿氣候,亦何如?臣等,不勝憂慮,敢來問安。答曰,日月流邁,奄過夏享,尤爲罔極。慈殿氣候,一樣矣。
春秋館郞廳,以摠裁官意啓曰,實錄纂修,事甚緊急,故今日始開會同之坐。而堂上郞廳,除在外公故外,多不來參,其在事體,殊涉未安。都廳堂上宋相琦,郞廳李德壽,一房堂上趙道彬·李肇,郞廳洪鉉輔·尹淳,二房堂上金在魯,郞廳金橰,三房堂上李宜顯·洪致中·金雲澤,郞廳李重協·魚有龍·李鳳年竝卽牌招,以爲進參之地。在外堂上李晩成·李光佐·李台佐·李縡,竝令政院下諭,俾卽上來,何如?傳曰,允。
謝恩,知春秋宋相琦,同春秋洪致中,修撰官金在魯,掌令金橰,司諫李重協,獻納魚有龍,持平李德壽,兼春秋洪鉉輔。
辰時,日暈兩珥。朝報
上在昌慶宮。停常參·經筵。
實錄都廳郞廳尹淳·李鳳年·權·呂善長,牌不進,依承傳罷職。朝報
文定王后國忌,齋戒。
府前啓,以國忌,今日姑停。
知事沈檀,遷葬事,公州地出去。
司饔直長兪宇基,捉魚事,金浦地出去。
上在昌慶宮。停常參·經筵。
同敦寧金洵三度呈辭。入啓。遞差。
右承旨韓重熙上疏。大槪,臣以原任大臣偕來承旨,來留城外,已過三朔矣。忽自四五日前,重得奇疾,症情日益危劇,鬼事將迫,不得不冒陳血懇。乞蒙恩遞,俾得歸家調治,以延殘喘,以幸公私事。入啓。答曰,省疏具悉。爾其勿辭,調理察職。
掌令金橰上疏。大槪,臣於日昨,伏承柏府陞除之命,兼又見差於實錄郞廳之任,惶隕感激,罔知攸措。昨因春秋館草記,召牌儼臨,不可不祗謝恩命,而臣老父宿患沈綿之中,又患痰闕之症,一倍澌綴,臣晝夜扶護,焦灼罔措,以此情狀,實無一刻離捨供職之望。伏乞聖慈,亟遞臣職,俾得專意救護,以伸至情事。入啓。答曰,省疏具悉。爾其勿辭,救護父病。
府前啓,請前承旨金一鏡罷職不敍,前承旨柳重茂削奪官爵,門外黜送,李鳳徵·㮒·煥·爀·燦等一體還收職牒,還寢陳舊廢堰許民耕食之令,礪山府使吳達海拿問定罪。措辭見上新啓,茂長縣監李師德,爲人昏劣,全不解事,除目之下,物情已駭,而及其到任之後,怪妄之擧,不一而足,大小決訟,一視賄賂之多寡,田政軍政,專委監色之幻弄,闔境嗷嗷,如在水火,南來之人,無不唾鄙。且當國恤罔極之日,聚會山寺,屠宰狼藉,其肥己不法之狀,傳說喧騰。如此之人,不可置諸字牧之任,以貽害生民,請茂長縣監李師德,罷職不敍。保安察訪李夏演,爲人怪妄,不似官員貌樣,到任以後,無一善狀,日夜之所經營,罔非不法肥己之事,姑取其一二最著者言之,新莅未幾,調發驛騎,輸致十餘部板材於數日程絶險之地,馬疲人困,已多怨謗。且其改立馬匹之際,一循私囑,隨其賂物之多寡,不分馬品之好否,勒令買立,無所顧忌,馬政從此疎闊,郵卒不能支保,怨聲載路,傳說狼藉,前冬貶題之中,疵謗之語,蓋以此也。其在廉義,宜有自處,而冒沒仍蹲,以至於今,如此忘廉貪虐之人,不可置而不論。請保安察訪李夏演罷職。答曰,不允。吳達海事,風聞之言,不可取信,詳察處之,前啓內乘梁益標汰去事,停啓。
京畿監司書目,果川呈,以刑曹判書李台佐辭職上疏上送事。啓。答曰,今觀卿疏,予深惻然。所帶之職,其令許遞,卿其安意,調護母病。
實錄廳郞廳,以摠裁官意啓曰,實錄纂修,一日爲急,春秋館所藏時政記,翰林當爲親進開庫,而奉敎權·呂善長,違牌坐罷,不可無變通之道,亟命敍用,口傳付職,牌招察任,何如?傳曰,允。
京畿監司書目,果川呈,以前承旨李光佐辭職上疏上送事。啓。傳曰,此上疏,還爲下送。又書目,楊州牧使申弼賢,以其母病,累呈辭狀,無意還任,罷黜事。
吏曹口傳政事,奉敎權·呂善長。
左副承旨尹陽來上疏。大槪,素患休息之症,已成沈痼。又於日昨,重觸風氣,頭疼·口渴,嘔·泄兼發。旬月之內,萬無束帶起動之勢,亟賜遞免,俾得調治事。入啓。
觀象監,夜一更,月犯輿鬼星。啓。
上在昌慶宮。停常參·經筵。
謝恩,正言沈㙉。
司直李觀命,崇陵表石書寫事,出去。
答左副承旨尹陽來疏曰,省疏具悉。爾其勿辭,調理察職。
全羅監司書目,民瘼上疏上送事。啓。答曰,省疏具悉。疏辭,令廟堂稟處。
執義宋必恒三度呈辭。入啓。遞差。
左副承旨尹陽來三度呈辭。遞差。
陽平君檣上疏。大槪,敢陳區區私懇,乞蒙恩暇,以伸至情事。入啓。答曰,省疏具悉。依疏辭,往省焉。仍傳曰,靜嬪·仁城君墓,澆奠床,備給。
吏曹啓曰,臺諫有闕,政事,取稟。傳曰,明日爲之。
奉敎呂善長,牌不進,罷職傳旨。傳曰,只推勿罷。
修撰徐宗燮上疏。大槪,嚴召之下,不敢坐違,來伏闕外。而顧臣病情尙苦,無望就直,乞蒙鐫遞,俾便調治。兼陳北路弊端,及區區憂愛之忱,以備裁處事。入啓。
禁府啓目,前縣監李時恒原情云云。泛稱遲晩,刑推得情,何如?啓除刑推議處。又啓目,內官宋尙郁原情云云。泛稱遲晩,刑推得情,何如?啓罷職放送。朝報
上在昌慶宮。停常參·經筵。
傳曰,大臣·備局堂上,後日來會。
有政。吏批,判書宋相琦進。
奉敎二單,權·呂善長。已上口傳,以任泂爲執義,韓配夏爲刑曹參判,權熀爲兵曹參知,李箕章爲平市令,呂興聖爲引儀,兪命雄爲同敦寧,李時蕃爲楊州牧使,李重協爲修撰。吏曹政事
忠淸監司書目,忠州呈,以司直鄭澔辭職上疏上送事。啓。答曰,省疏具悉。疏辭如此,歸厚提擧之任,今姑勉副。卿其安心調攝,俟病少間上來,以補不逮。
下直,慶源府使朴昌悌,輸城察訪金浣。
謝恩,司宰主簿黃遠河。
政院啓曰,今日賓廳次對,兩司當爲進參,而大司諫李箕翊未肅拜陳疏,司諫李重協呈辭,獻納魚有龍服制,正言徐宗伋·沈㙉未署經。諫院無行公之員,除未署經外,竝卽牌招,以爲推移入侍之地,何如?傳曰,允。
刑曹判書兪集一辭職上疏。入啓。答曰,省疏具悉。向來臺言,不足爲嫌,卿其安心勿辭,從速行公,毋使滯獄。
明日文武科唱榜時,開門差早。
傳曰,大臣·備局堂上,後日來會。疊
謝恩,大司諫李箕翊。
兼東學敎授申晳等聯名上疏。大槪,臣等待罪四學兼官,目見學宮難支之勢,敢陳一二變通之策,以冀睿裁事。入啓。
府前啓,請前承旨金一鏡罷職不敍,前承旨柳重茂,削奪官爵,門外黜送。還收李鳳徵·㮒·煥·爀·燦等職牒還給之命。還寢陳舊廢堰許民耕食之令,更加申飭,次第修築。礪山府使吳達海,爲人庸陋,專昧事理,到任之後,無一善狀,大小政令,一從鄕邑之頤指,而貪鄙之誚,不治之聲,南來傳說,固已喧藉。而且得見石城縣監成必復馳報,忠淸監營文狀,則達海以稅船爭奪事,指揮監色,多發浦民百餘名,突入必復所乘船中,亂投拳石,恣意搏擊,打傷之變,至及於其身,流血狼藉,死生未分云。雖未知其間委折之如何,而擅發番軍,毆打隣道守令者,實是前所未有之變怪也。事之驚駭,莫此爲甚,故臣果據論啓,而及承聖批,以風聞之言,不可取信,詳査處之爲敎。臣旣已親見成必復報狀及忠淸監司移文,然後乃有此發啓,則此與泛然風聞有異,更何有別樣査處之端乎?請礪山府使吳達海,拿問定罪,茂長縣監李師德,罷職不敍,保安察訪李夏演罷職事。入啓。
吏曹啓曰,臺諫有闕,政事,取稟。傳曰,明日爲之。
答府曰,不允。
夜一更,月犯軒轅星,月暈。朝報
上在昌慶宮。停常參·經筵。
有政。吏批,判書宋相琦進。
以趙尙絅爲右副承旨,李眞望爲同副承旨,金濟謙爲司諫,李宜章爲儀賓都事,任埅爲歸厚別提。吏曹政事
奉敎呂善長,牌不進,罷職傳旨。傳曰,只推勿罷。
謝恩,兼養賢奉事韓澍。
政院啓曰,今日文武科放榜時,兩司當爲進參,而臺諫及守令署經,亦多積滯,兩司無行公之員,除在外及未署經外,呈告·未肅拜人員,竝卽牌招,何如?傳曰,允。又啓曰,明日親臨文臣殿講時,承旨不可不備員,而都承旨李光佐在外,左承旨李禎翊,判府事李頤命處,偕來進去。右承旨韓重熙,呈辭入啓,一員未差。廳中只有臣璿及同副承旨李挺周,無以備員入參,何以爲之?敢稟。傳曰,右承旨韓重熙遞差。
司諫院啓曰,正言沈㙉·徐宗伋,除拜已久,尙未署經。凡臺諫署經備三員爲之者,自是古例,而司諫未差,只有大司諫臣李箕翊,獻納臣魚有龍。在前如此之時,亦有二員開坐,啓請署經之規,今亦依此例開坐署經之意,敢啓。傳曰,知道。
持平李聖龍上疏。大槪,臣於所叨憲職,實有情病之難强,而天牌之下,不敢坐違,不得不隨詣闕外,陳章徑退。伏乞亟削臣職,仍治臣罪。且臣竊有憂慨之忱,略附疏末,以備裁察事。入啓。
持平李德壽,奉敎呂善長,牌不進,罷職傳旨。傳曰,只推勿罷。
領府事李濡箚子。大槪,敢陳病重實狀,乞收文臣殿講時考官之命事。入啓。
明日文臣殿講時,時敏堂殿坐正時,巳初初刻,開門差早。
謝恩,右承旨黃璿,左副承旨李挺周。
執義任泂啓曰,臣頃忝諫職,前啓有嫌,未效職責,徒事引避,尋常悚蹙,若無所容,幸蒙恩遞,粗安私分。而曾未數日,復辱新命,顧此中丞,地望自別,如臣無似,不宜濫授。今因召牌,黽勉祗肅,而第於本府前啓柳重茂,事有不可參涉之嫌。蓋重茂之疏,詆斥臣身,不遺餘力,其情態之巧憯,曾雖疏辨毒鋒所及,餘悸在心,今於請罪之啓,理難隨參,旣不得連啓,則亦何敢晏然仍冒於臺次乎?請命遞斥臣職。答曰,勿辭,退待物論。
謝恩,右副承旨趙尙絅。
府前啓,請前承旨柳重茂削奪官爵,門外黜送。還收李鳳徵·㮒·煥·爀·燦等職牒還給之命。還寢陳舊廢堰許民耕食之令,更加申飭,次第修築。礪山府使吳達海拿問定罪。茂長縣監李師德罷職不敍。保安察訪李夏演罷職。新啓,倫彝之重,不可以人地之微賤而忽之也,明矣。司譯院前主簿金弘禧,與其妹夫,爭財相鬨,致令毆迫致斃,當部推問其洞任。秋曹案驗其文案,遷延至今,尙未了當,傳說狼藉,人多駭憤。臣取見秋曹文書,則洞任之誚,不無可據之證,而果未能詳覈結末,事之寒心,莫此爲甚。傷倫悖理之罪,不可不一番覈得其虛實。請金弘禧,速令秋曹更加嚴覈處之。前啓前承旨金一鏡罷職不敍事,停啓。答府曰,不允。末端四件事,依啓。朝報
政院啓曰,吏曹郞廳來言,今日爲政事,命下。而判書宋相琦,參判沈宅賢,參議金在魯,俱以病不來,不得開政云。判書·參判·參議,竝卽牌招開政,何如?傳曰,允。
明日文臣殿講時考官三,李濡·崔錫恒·沈宅賢,參考官四,申思喆·洪禹傳·李重協·李廷熽。
謝恩,修撰李重協,執義任泂。
司憲府啓曰,司諫院正言沈㙉·徐宗伋,除拜已久,尙未署經,凡臺諫署經,備三員爲之者,自是古例。而大司憲臣李縡在〈外〉,掌令臣李浣呈辭,持平臣李德壽牌不進,持平臣李聖龍未肅拜,只有執義臣任泂,掌令臣金橰。在前如此之時,亦有二員開坐啓請署經之規,今亦依此例,開坐署經之意,敢啓。傳曰,知道。
院前啓,日暮姑停。朝報
上在昌慶宮。停常參·經筵。
訓鍊都監郞廳,以都提調意啓曰,砲保價布,乃是侍衛軍兵衣資,而自甲申以來,連因凶歉,保布災減者,前後,幾至一千三百餘同。至於庚子條災減未取來之數,亦不下三百二十二同四十八疋零。都監遺儲之匱乏,日以益甚,今夏等軍兵衣資,無路充給,誠極悶慮。大抵都監保布,元數不敷,雖在常年,亦患難繼,故曾在丙申年,因大臣箚論,廟堂以每當凶歲,保布災減者,自戶·兵曹,必準數劃送之意,覆啓蒙允矣。今番庚子條災減代,依此定奪,卽爲劃送事,移文往復於兵·戶曹,則諉以庫儲無餘,終不輸送。應給衣資之過時不給,不但使一營軍情,擧皆落莫,亦非朝家所以撫恤軍卒之道。累年災減之代,雖難一時充給,今若得庚子條三百餘同,則庶可支用。以戶·兵曹及其他某衙門所在者,爲先推移劃給,以爲軍兵等衣資分給之地事,令廟堂稟處,何如?答曰,允。備局謄錄
傳曰,文臣親臨殿講時,居首奉事朴泰彙,熟馬一匹賜給,典籍文德謙,正字宋國緯·徐命九,各半熟馬一匹賜給。
殿講入侍時,領議政金昌集所啓,自前漂人,係是南京人,則齎咨譯官,入送北京,山東人則只領付於鳳凰城矣。今番濟州漂漢中,亦有自南京來者,問情譯官,纔已下去,當爲領來,而使之仍爲入爲北京,何如?上曰,依爲之。禮曹謄錄
答領府事李濡箚曰,省箚具悉卿懇。卿之所患,尙今彌留,予深念懷之至。試官改付標,卿其安心,從容善攝。仍傳曰,遣史官傳諭,遣御醫看病。答兼東學敎授申晳等疏曰,省疏具悉。爾等所陳疏辭,令該曹稟處。答修撰徐宗燮疏曰,省疏具悉。疏中條陳,令廟堂商確稟處。下款事,逈出憂愛,予庸嘉納,爾其勿辭察職。
京畿監司書目,果川呈,以右議政趙泰耉上疏上送事。啓。答曰,省箚具悉卿懇。心腹之意,屢悉,而巽讓之章,愈懇,愕然且慚,不知所以爲諭也。災異疊臻,良由否德,咎實在予,而乃移於輔相,豈有是理?日夜憂想,不遑寧處,何復多誥?卿以體國之誠,休休之量,旣往之事,不必介懷,是所望也。卿其安心勿辭,依疏辭往來焉。仍傳曰,遣史官傳諭,澆奠床備給,給由馬。又書目,高陽呈,以大司憲李縡辭職上疏上送事。啓。答曰,省疏具悉。卿之文翰,予許知之,今此實錄堂上,捨卿其誰?卿其勿辭,將毋入京,從速察職。答持平李聖龍疏曰,省疏具悉。疏末所陳,言甚切至,可不留意?向來譏責之語,今不追嫌,爾其勿辭,調理察職。
同副承旨李眞望,牌不進,罷職傳旨。傳曰,只推勿罷。
全羅監司書目,樂安郡守柳惠章,處事謬戾,罷黜事。
謝恩,楊州牧使李時蕃,兼春秋尹心衡。
政院啓曰,刑曹判書兪集一,參判韓配夏,除拜累日,尙不出肅。刑獄多滯,委屬可慮,竝卽牌招察任,何如?傳曰,允。又啓曰,執義任泂,引避退待,已至經宿,而大司憲李縡在外,掌令李浣·金橰,持平李德壽呈辭,持平李聖龍未肅拜,不得處置。除在外·未肅拜外,呈告人員,竝卽牌招,以爲處置之地,何如?傳曰,允。
今日文臣殿講時,司譯院提調李晩成,今姑改差,其代令該曹口傳差出事,下敎。
府前啓,請前承旨柳重茂削奪官爵,門外黜送。還收李鳳徵·㮒·煥·爀·燦等職牒還給之命。寢陳舊廢堰許民耕食之令,更加申飭,次第修築。新啓,引嫌而退,嫌難參啓,已成近例,不可以此,輕遞言官,請執義任泂出仕。答曰,不允。處置事,依啓。
吏曹口傳政事,司譯提調李觀命。
忠淸監司南道揆上疏。大槪,頃蒙恩暇,往省丘墓,病勢適苦,未卽復路,湖臬新命,遽及於鄕廬病伏之中,臣誠驚惶感激,昨纔入城,而揣量才分,萬無堪承之望,玆暴血懇。乞遞臣新授職名,以重藩任事。入啓。朝報
殿講入侍時,領議政金昌集所啓,御史被抄中,金龍慶,以親病受由下鄕,鄭錫五則東平尉鄭載崙病中,方擬繼其亡子之後,將上陳情之疏,而身病尙彌沈重。鄭錫五情勢,似難遠出。此兩人,諸議皆以爲不可無變通之道,金龍慶·鄭錫五減去於被抄中,以他人,更爲抄啓,何如?上曰,依爲之。備局謄錄
上在昌慶宮。停常參·經筵。
今四月十二日親臨文臣殿講入侍時,領議政金昌集所啓,自前漂人,係是南京人,則齎咨譯官,入送北京,山東人則,只領付於鳳凰城矣。今番濟州漂漢中,亦有自南京來者,問情譯官,纔已下去,當爲領來,而使之仍爲入送北京,何如?上曰,依爲之。又所啓,御史被抄中,金龍慶,以親病受由下鄕,鄭錫五則東平尉鄭載崙病中,方擬繼其亡子之後,將上陳情之疏,而身病尙彌沈重。鄭錫五情勢,似難遠出。此兩人,諸議皆以爲不可無變通之道,金龍慶·鄭錫五,減去於被抄中,以他人,更爲抄啓,何如?上曰,依爲之。疊
同副承旨李眞望,持平李德壽,牌不進,罷職傳旨。傳曰,只推勿罷。
文臣殿講時,奉敎呂善長,承文正字姜樸稱病不進,依承傳罷職。
備忘記,文臣奉常奉事朴泰彙,熟馬一匹,典籍文德謙,承文正字宋國緯·徐命九,各半熟馬一匹賜給。疊
答忠淸監司南道揆疏曰,省疏具悉。卿其勿辭,速往欽哉。
京畿監司書目,高陽呈,以奉敎權辭職上疏上送事。啓。答曰,省疏具悉。纂修實錄,一日爲急,而不遵朝令,一向撕捱,有若多勝者然,分義所在,豈容如是?殊未妥當,爾其勿辭,斯速上來察職,毋使遷就。
下直,泰川縣監朴長潤,濬源殿參奉金翊龍。
謝恩,全興副守壎。
假注書林柱國書啓,臣承命馳往于果川縣紫霞洞右議政趙泰耉所住處,傳宣聖批,則以爲臣昧時妄作,受人讒構,謬辱狼藉,廉陛喪盡,臣何足言有辱?明知自有此事以來,人人皆曰當遞,國體宜有變通,而姑未知朝議之終果如何。泯伏以俟者,亦多日,而迄未之有聞,不得不復事陳籲,冀垂察納。至於私情之切迫者,惶恐不敢竝陳,而職名若蒙許解,則亦可得以伸私區區之所祈望,惟在於此耳。不意史官,又復馳臨,傳宣恩批,辭旨之隆委曲懇,至許令往來,俾伸至情,伏地感泣,涕血交流。第此應遞之職,猶靳恩兪,使國體重損,私分增惶,臣實愕爾憫鬱。只恨誠意之淺薄,不能感格穹蒼也。不得不更此陳衷於書啓之中,以冀聖明之俯加哀憐之念,收還職秩,毋誤國事,俾臣得以安意往來,實天地曲遂物性之至恩,臣不勝瞻望宸極,拱手竣命云矣,敢啓。傳曰,知道。
司諫金濟謙上疏。大槪,敢陳難冒之狀,兼附草草數語,以備澄省事。入啓。
都承旨李光佐上疏。大槪,辭疏還下,陳暴路阻,本兼諸位,一向虛帶,事勢窮蹙,罔知所處。敢申血懇,卽速解免之圖,忍死擔舁,進伏城底。而撼動之餘,病勢增劇,氣息澌危,若將殞絶。敢乞亟賜遞解,俾得卽還鄕廬,專意調息,以尋生路事。入啓。答曰,省疏具悉。卿來詣城外,欣幸曷喩,卿其勿辭,從速入來察職。
同副承旨李眞望,牌不進,罷職傳旨。傳曰,只推勿罷。
同副承旨李眞望上疏。大槪,銀臺新命,旣無冒當之理,而母病苦劇,實無離側之望,三違嚴命,罪戾如山,而輒荷寬典,尤增悚懍。玆敢疾聲呼籲,冀蒙譴罰,以警具僚,只得專意救病,俾伸人子至情事。入啓。
觀象監,夜自一更至四更,月暈。啓。朝報
上在昌慶宮。停常參·經筵。
謝恩,僉知梁益標,引儀呂聖興,典獄主簿李弘禎。
答司諫金濟謙疏曰,疏辭得宜,竝令依施,爾其勿辭察職。答同副承旨李眞望疏曰,省疏具悉。爾其勿辭,將毋入城,從速察職。
京畿監司書目,高陽呈,以判尹李晩成辭職上疏上送事。啓。答曰,省疏具悉。實錄纂修之任,旣非奔走,則從容察理,必無所妨。
政院啓曰,卽者禮曹郞廳來言,今十六日雜科覆試開場時,本曹堂上二員,當爲進參。而判書李宜顯陳疏,參判李肇呈辭受由,參議黃龜河,崇陵表石所進去,將不得備員開場云。判書李宜顯,卽爲牌招,參判李肇,似當有變通之道,何以爲之?敢稟。傳曰,參判改差。又啓曰,禮曹參判改差事,命下矣。其代,令該曹卽爲口傳差出,仍卽牌招,何如?傳曰,允。
兵曹口傳政事,司果尹淳·李鳳年。
謝恩,知春秋李宜顯。
假注書林柱國有頉,代李根爲之。
假注書李行敏有頉,代韓頤朝爲之。
吏曹口傳政事,禮曹參判洪致中。
謝恩,禮曹參判洪致中。朝報
上在昌慶宮。停常參·經筵。
備邊司啓曰,富寧府使居中之代,已爲差出,今當赴任矣。今者儒臣疏中,前府使黃再徵,爲政慈詳,吏民俱安,此等字牧之官,固不易得。今居中考,已經赦滌,絶塞遠送,弊端亦多,勿遞仍任爲宜云。黃再徵治績,誠爲可尙,而居中見罷之後,雖已赦滌,勿罷仍存,旣是常格之外。遠地夫馬,亦已上來,似難變通,新府使金鑮,卽爲辭朝之意,分付,何如?答曰,允。備局謄錄
訓鍊都監郞廳,以都提調意啓曰,砲保價布,乃是侍衛軍衣資,而自甲申以來,連因凶歉,砲保災減者,前後幾至一千三百餘同。至於庚子條災減未取來之數,亦不下三百二十二同四十八疋零。都監遺在之匱乏,日以益甚,今夏等軍兵衣資,無路充給,誠極悶慮。大抵都監砲保,元數不敷,雖在常年,亦患難繼。故曾在丙申年,因大臣箚論,廟堂以每當凶歲,砲保災減者,自戶·兵曹,必准數劃給之意,覆啓蒙允矣。今番庚子條災減代,依此定奪,卽爲劃送事,移文往復於戶·兵曹,則諉以庫儲無餘,終不轉送。應給衣資之過時不給,不但使一營軍情,擧皆落莫。亦非朝家所以撫恤軍卒之道。累年災減之代,雖難一時充給,今若得庚子條三百餘同,則庶可支用,以戶·兵曹及其他某衙門所在者,爲先推移劃給,以爲軍兵等衣資分給之地事,令廟堂稟處,何如?傳曰,允。戶曹謄錄疊
謝恩,忠淸監司南道揆,尙衣直長李龜禎,典籍吳聖淵。
望祭後,大妃殿·大殿·中殿,藥房·政院·玉堂·二品以上·六曹問安。答曰,罔極。
藥房啓曰,日月不居,望奠奄過,伏惟孝思號隕,益復罔極。旱餘少雨,不足以蘇枯。而日氣凄冷,伏未審此時,聖體,若何?大妃殿氣候,亦何如?臣等久未入侍,今日與諸醫,入診,詳察聖候宜當,不勝區區憂慮,敢來問安,竝此仰稟。答曰,初夏旣望,殷奠又過,哀慕罔極。慈殿氣候,差勝後一樣矣。予則姑無大段所患,勿爲入診。
假注書李瑜改差,代吳德曾爲之。
政院啓曰,刑曹判書兪集一,參判韓配夏,日昨違牌之後,尙不出肅,事甚未安。且雜科覆試,在於明日,刑曹堂上,不可不進參,竝卽牌招察任,何如?傳曰,允。
謝恩,刑曹參判韓配夏。
政院啓曰,刑曹判書兪集一,今日又爲違牌,推考傳旨,方已捧入矣。旣已受點,雜科會試試官,所當更請牌招,而日勢已暮,待明朝牌招,以爲進參會試雜科之地,何如?傳曰,允。朝報
上在昌慶宮。停常參·經筵。
下直,古阜郡守柳萬成,茂山府使李鐵徵。
謝恩,同敦寧兪命雄,平市令李箕章。
下直,沃川郡守張翰相。
奉敎權牌不進,罷職傳旨。傳曰,只推勿罷。
副提學金雲澤三度呈辭。入啓。遞差。
司直權尙游上疏。大槪,奇疾嬰身,今閱三歲,自分病廢,無望差完。律科試官之任,實無自力强赴之勢,乞賜變通,以幸公私事。入啓。答曰,省疏具悉。卿之所患,如此,深庸慮念,試官之任,許遞,卿其安心,從容調理。仍傳曰,遣內醫看病。
假注書韓頤朝有頉,代成大烈爲之。
都承旨李光佐上疏。大槪,恩批之下,震悚無地,病勢增劇,氣息危惙,昏昧謬錯,謹此申籲。敢乞亟賜恩遞,俾專調治,獲尋生路事。入啓。
政院啓曰,刑曹判書兪集一,今又違牌,推考傳旨,今方捧入,而雜科覆試開場,在於今日,試官不可不備員,更卽牌招,以爲進參之地,何如?傳曰,允。
奉敎權牌不進,罷職傳旨。傳曰,只推勿罷。
政院啓曰,刑曹判書兪集一,雜科試官受點之後,今日再招不進,所當更請牌招,而一日三牌,有傷事體。律科試官,當在數日後云,待開門牌招,何如?傳曰,允。
答都承旨李光佐疏曰,省疏具悉。已諭於前疏之批矣。卿其須勿固辭,調理入來察職。
京畿監司書目,果川呈,以右議政趙泰耉上疏上送事。啓。答曰,省疏具悉。賜祭給馬,遵古禮待,何用過辭?還切愧恧,無以爲諭。卿省掃後,造朝匪久,有何來納命召之理乎?卽令史官齎傳,卿須安心領受,以竢情禮之畢,須速上來,毋孤日夜思想之望。朝報
上在昌慶宮。停常參·經筵。
宣惠廳啓曰,禮曹啓曰,卽接長寧殿參奉牒報,則本殿守護軍四十名,皆以畿內各邑貧殘騎兵之類,定送矣。各陵守護軍,則有兩保,別給復戶一結五十負,而本殿守護軍,只給一保,無他給復之事,一年限九朔,輪回立番。六次大祭與別祭及朔望時炬子,亦以守護軍擔當進排,其役偏重於陵寢守護軍,故渠輩,逐日呼訴,將懷渙散之計云。本殿守護軍形勢如此,則不可無軫恤之道,一依各陵守護軍例給復之意,分付該曹,何如?傳曰,允事,命下矣。取考前例,則各陵守護軍,例有一結五十負給復之規,而慶基殿守護軍,則本無給復之事,長寧殿事體,當依慶基殿之例,而且近畿民結,盡入於復戶中,本邑官需,使客支供米,亦不能推移劃給,則實無給復之路。第念守護軍新設之初,不無顧護之道,江華府一年官廳用餘米,每歲末報備局,會錄軍餉,就此會錄中,計其一結五十負所捧大同米,逐名上下。而江華大同捧上之規,斗數雖減於他邑,此與陵軍苦歇稍間,不必一準他邑,以此定式施行之意,分付江華府,何如?答曰,允。
下直,興德縣監曺國相。
假注書李根改,代任述。
奉敎權牌不進,罷職傳旨。傳曰,只推勿罷。
掌令李浣上疏。大槪,臣於日昨詣臺,猝得寒疾舁還,昏不省事,委頓叫痛,人鬼莫分,時月之間,萬無起動之勢,玆敢疾聲哀籲。伏乞亟遞臣職,俾得專意調治,而兼附一二淺見,以備裁察事。入啓。
政院啓曰,刑曹判書兪集一牌招不進,推考傳旨,今方捧入,而雜科覆試,昨已開場,律學考課,似在明間,一向撕捱,無意承命,莫重科試,將未免苟簡,揆以事體,殊甚未安。更卽牌招,以爲進參之地,何如?傳曰,允。又啓曰,來卄一日輪對日次,取稟。傳曰,爲之。
實錄廳郞廳,以摠裁官意啓曰,本廳一番會同之後,尙不得試役,專以史官,引入不出,時政記,未卽移奉之故也。其在事體,極爲未安。史官雖以薦事撕捱,而惟此開庫移史之事,比諸新薦,不翅有間,則史官之諉以廉義,罔知纂修事體之至重且急,一向退托,無意變動,殊涉駭然。奉敎權從重推考,前奉敎呂善長,敍用後,口傳付職,一時牌招察任,何如?傳曰,允。
假注書吳德曾有頉,代朴㻐爲之,任述出使,代李泰始爲之,李泰始在外,代權賅爲之,成大烈在外,代尹世鳳爲之。朝報
上在昌慶宮。停常參·經筵。
謝恩,衛將朴泰相,儀賓都事李宜璋。
答掌令李浣疏曰,省疏具悉。疏辭,誠甚得宜,竝令依施。京兆堂上,摘發推考,爾其勿辭,調理察職。
吏曹口傳政事,奉敎單,呂善長。
京畿監司書目,楊州呈,以左副承旨李挺周辭職上疏上送事。啓。答曰,省疏具悉。爾其勿辭,調理上來察職。
全羅監司書目,礪山府使吳達海,聞臺論方請拿問,廢衙不坐,不得已罷黜事。
同副承旨李眞望三度呈辭。入啓。遞差。
刑曹判書兪集一上疏。入啓。答曰,省疏具悉。卿所患,迄今彌留,深用慮念。雜科掌試之任,遞改,卿其安心勿辭,從容調理,行公。
假注書尹世鳳有頉,代徐命九爲之。
吏曹,承旨有闕,政事,取稟。傳曰,明日爲之。
奉敎權牌不進,罷職傳旨。傳曰,只推勿罷。
觀象監,昧爽有霜氣。午時未時,日暈。啓。朝報
上在昌慶宮。停常參·經筵。
有政。吏批,判書宋相琦進。
以李觀命爲司譯提調,洪致中爲禮曹參判,呂善長爲奉敎。已上口傳以韓重熙爲承旨,金雲澤爲戶曹參判,兪崇爲戶曹參議,崔琥爲礪山府使,金正龜爲樂安郡守,李巨源爲茂長縣監,李秉常爲副提學,洪廷弼爲副應敎,申昉爲吏曹佐郞,朴泰彙爲保安察訪,李龍臣爲東部主簿,李盈錫爲引儀,李星煥爲兼春秋。
下直,鴻山縣監黃尙鼎,濬源殿參奉宋逢源。
謝恩,廣興副奉事趙明震。
司直金錫衍辭職上疏。入啓。答曰,省疏具悉。卿之所患,尙今彌留,予深慮念。卿其安心勿辭,從容調理。仍傳曰,遣御醫看病。
奉敎權牌不進,罷職傳旨。傳曰,只推勿罷。
假注書朴㻐有頉,代朴璘爲之。
謝恩,左副承旨黃璿,同副承旨趙尙絅,兼春秋李星煥。朝報
上在昌慶宮。停常參·經筵。
備邊司啓曰,統禦使吳重周,身病甚重,屢次控免,而海防重地,有難數遞,故每以調理察任,爲題矣。病勢加重,又呈辭狀,而參以聞見,果是實病。許久廢務,實涉可慮,統禦使吳重周,今姑改差,何如?答曰,允。備局謄錄
奉敎權再牌不進,右承旨韓重熙牌不進,罷職傳旨。傳曰,只推勿罷。
下直,富寧府使金鑮。
都承旨李光佐,同義禁黃一夏三度呈辭。入啓。遞差。
戶曹判書閔鎭遠上疏。大槪,敢陳區區憂慨之忱,以備澄省,仍乞斥退臣身,以幸國事事。入啓。
兵曹判書崔錫恒上疏。大槪,疾病沈苦,已無陳力之望,情勢危臬,萬無冒出之理,當此都政過時一日爲急之時,決不可一任虛帶,曠廢重務。懇乞亟遞臣本兼諸任,使大政無得遷就,殘喘得以小延事。入啓。
黃海監司書目,黃州牧使李徵夏,身病沈篤,受由上京,時月之內,決無差復還任之勢,不得已罷黜事。
奉敎權牌不進,罷職傳旨。傳曰,只推勿罷。
吏曹啓曰,承旨有闕,政事,取稟。傳曰,明日爲之。
觀象監,夜四更五更,月暈。啓。
兵曹判書崔錫恒疏曰,伏以臣景迫桑楡,病纏心肺,黽勉供劇,已及半年,些少精力,殆盡無餘。自前月初,重得內傷之症,頭疼目眩,喘急聲啞,不敢言病,趨參於陪祭之列,將事於永徽殿享官之任。凡百症情,一倍添苦,實無自力行公之勢,而都目大政,不可以一任遷就,只欲强疾捱過,卽便辭遞矣。伏聞日昨臺疏中,以金始煥配□事,有論斥之語,而旋因承宣之還送,有所刪去云。臣未見其初本,則遣辭之如何,雖未可知,其爲被斥則審矣。疏旣至院,便一公案,衆口喧傳,宜亦不誣,而佯若不聞,晏然行公,在臣廉義,寧有是理?人將以縱肆冒沒,添一罪案,臣雖刪抹冒恥供職,其於觀聽之嗤點,何哉?不得不疾聲號籲於嚴廬之下,伏乞亟賜鐫遞,以安微分,不勝幸甚。謹昧死以聞。朝報
備邊司啓曰,今月賓廳月次,而堂上位不齊,頉稟。答曰,知道。
上在昌慶宮。停常參·經筵。
有政。吏批,判書宋相琦,參判沈宅賢病不進,參議金在魯進。
以李肇爲承旨,金鎭商爲正言,金雲澤爲兼同義禁,方世謙爲重林察訪,韓世箕爲黃州牧使。
答兵曹判書崔錫恒疏曰,省疏具悉卿懇。臺諫未澈之疏,不必爲嫌。卿其安心勿辭,調理行公,毋使大政遷就。仍傳曰,遣內醫看病。
答戶曹判書閔鎭遠疏曰,省疏具悉卿懇。縷縷進言,出於憂愛之忱,予甚嘉尙,可不留心焉?卿其安心勿辭,從速行公。
謝恩,戶曹參議兪崇,保安察訪朴泰彙,樂安郡守金昌龜。
下直,伊川府使柳善基。
正言徐宗伋三度呈辭。入啓。遞差。
左副承旨黃璿,同副承旨趙尙絅上疏。大槪,臣於重臣疏語,有不可晏然者,玆敢略暴委折,乞蒙恩遞,以靖私義事。入啓。答曰,省疏具悉。爾等元無所嫌,勿辭,從速察職。
右承旨韓重熙上疏。大槪,幸蒙恩遞,未及一旬,而除命復降,感激惶隕,宜卽趨謝,而疾病沈痼,斷無供劇之望,坐違嚴召,罰靳例罷,情地愈蹙,進退路窮。敢陳血懇,乞賜鐫削,俾尋生路事。入啓。遞差。
吏曹參判沈宅賢上疏。大槪,臣於金吾事,難安情勢,無異長席,疾病且苦,無望供職。乞賜鐫遞,以安微分,以延殘喘事。入啓。
吏曹啓曰,承旨有闕,政事,取稟。
司直權尙游上疏。大槪,疾病沈痼,奄奄待盡,所帶兼任,無非緊重,不可一任瘝曠。伏乞竝賜遞改,以幸公私。兼附南漢山城餉穀變通之宜事。入啓。
傳曰,政事,明日爲之。
奉敎權牌不進,罷職傳旨。傳曰,只推勿罷。
答吏曹參判沈宅賢疏曰,已諭於判金吾之疏批矣。卿其安意勿辭,從速察職。
答司直權尙游疏曰,省疏具悉。疏末事,令廟堂稟處。卿其安心勿辭,益加調攝焉。朝報
上在昌慶宮。停常參·經筵。
有政。吏批,判書宋相琦進。
以申思喆爲承旨,金濟謙爲司諫,申昉爲吏曹正郞,李世機爲奉常判官,安翼齡爲贊儀,崔星瑞爲仁川府使,魚有龍爲掌令,李重協爲司諫,兪拓基爲獻納。吏曹政事
下直,萬頃縣令金益謙,陽城縣監任適。
謝恩,東部主簿李龍臣,重林察訪方世謙。
掌令李浣三度呈辭。入啓。遞差。
政院啓曰,刑獄重地,不可久曠,而判書兪集一,累次違召,尙不出肅,參判韓配夏呈辭,參議趙鳴鳳陳疏。堂上無行公之員,罪囚多滯,委屬可慮。竝卽牌招察任,何如?傳曰,允。又啓曰,兵曹判書崔錫恒,吏曹參判沈宅賢,疏中引嫌,元非大段,而批旨旣已開釋,都政之一向遷就,殊甚可慮。竝卽牌招察任,何如?傳曰,允。
假注書朴璘有頉,代柳應煥爲之,權賅有頉,代柳基緖。
都承旨李肇上疏。大槪,新授職名,卽是向來臺斥之地,揆以廉義,已難復出。目今病狀,自遠役之後,已成內傷之症,望絶供仕。乞賜鐫改本兼諸任,以便公私事。入啓。
刑曹判書兪集一,參判韓配夏,兵曹判書崔錫恒,吏曹參判沈宅賢,牌不進。
答都承旨李肇疏曰,省疏具悉。向來臺言,今不必深嫌,卿其勿辭,調理察職。
奉敎權牌不進,罷職傳旨。傳曰,只推勿罷。
右尹李禎翊上疏。大槪,臣猥蒙恩暇,歸省松楸,感激洪私,糜粉難酬。回路,竊伏聞憲臣疏中,以京兆差出菜蔬亂廛徵贖狼藉等語,至請更罷當該堂上,而聖度寬大,罰止問備,臣不勝惶隕。而本府則此等事,元無出禁之擧,而臺臣,何所據而有此陳疏?反復思惟,莫曉其故。玆敢略暴其事實,兼申病勢之難强,冀蒙譴斥事。入啓。
自昧爽至辰時,有霧氣。申時酉時,日暈。朝報
上在昌慶宮。停常參·經筵。
上在昌慶宮。停常參·經筵。
上在昌慶宮。停常參·經筵。
傳曰,大臣·備局堂上引見。
備邊司啓曰,黃海道瑞興居幼學崔世挾,全羅道蛇島鎭卒丁光顯等上言,啓下本司,而限內不爲現身,不得覆啓之意,敢啓。答曰,知道。
領議政金昌集所啓,前後雖得小雨,終不浹洽,播種愆期。兩麥中,秋牟凍傷,春牟亦未茁長,臣於山陵奉審之路見之,則已判麥凶。近畿如此,外方可知。前頭有設賑之擧,則公私儲蓄已竭,無可着手處,民事誠爲罔涯。且盜賊,處處竊發,又逢凶年,則必益熾盛。向來瑞興賊,白晝大道,殺越人命之變,極可寒心。治盜之任,雖委討捕使,而難保其人,人能盡其職,自朝家,各別申飭於監·兵使及討捕使,而且討捕營,移文各邑,使之搜捕,則守令,慢不擧行,若此不已,則賊勢漸益熾盛,此意亦爲另加嚴飭,宜矣。戶曹判書閔鎭遠曰,外方守令,只見民人之等狀,信聽其言,多不施行,而所謂等狀,虛僞甚多,豈可信聽乎?另加申飭,宜矣。訓鍊大將李弘述曰,此非但外邑爲然,畿內如有捕賊之事,則各邑守令,曲護土民,終不捉送,雖明知其爲賊,實難捉來矣。金昌集曰,捕盜軍官,元無遠出之事,而近來賊患如此,不可拘於常規。如知劇賊所在之處,則別送軍官,搜捕事,分付捕廳,何如?上曰,依爲之。鎭遠曰,守令之勿施討捕營公事者,一體嚴飭,宜矣。上曰,唯。閔鎭遠所啓,功臣賜牌奴婢田畓,有舊功臣勿給之事目,而至於西川·鰲城·永加·海平四功臣,以有壬辰功臣,大報設壇後,俱有特爲賜給之命矣。第所謂舊功臣未知,自何朝爲限乎?孝·顯兩朝,則無功臣,以宣廟朝以上爲限乎?仁廟朝以上爲限乎?且朝臣之有功勞者,或有賞賜田民之事,而此則非功臣,曾無防禁之事目,故其子孫之上言,或呈狀,請得者紛紜,此則旣無防禁之事,雖在久遠,當爲許給乎?下詢大臣,定式然後,可以擧行矣。領議政金昌集曰,功臣賜牌,事甚重大,舊功臣,不可以一體盡給,以仁祖朝以上爲限,似好矣。鎭遠曰,仁祖登極時,使臣有賜牌田民,其時書狀官洪翼漢,節義卓卓,朝家待之有別,而其子孫貧殘,無以保存。似當別樣軫恤,而今若以仁祖朝爲限,則此賜牌,一體勿給乎?金昌集曰,旣以仁祖朝爲限,則凡賜牌,似當一體勿給矣。上曰,依爲之。又所啓,全羅監司兪命弘,以賑事,請得惠廳米太,而朝家以旣已許給,軍門不爲許施,則又爲陳疏,謂以民事切急,擅自出用,而自上,特降優批矣。第惟正之供,藩臣任自取用,事體終爲未安,推考警責,何如?金昌集曰,近來外方監司,類多此事,朝家不許,則稱以古人矯制發倉之義,而任自取用,而兪命弘所爲,亦如此,不已則藩臣,不遵朝令,有關後弊,不可不警責。從重推考,何如?上曰,依爲之。又所啓,平安道江界府,自是邊上重鎭,以人蔘捧稅之故,大有民弊,至有賣身鬻子之事。故判書尹趾仁,巡撫事回還後,以別樣變通之意,陳達於榻前,令本道商確啓聞。臣於其時,忝按本道,與府使鄭必東,往復消詳,採蔘時,不問願不願而勒送,還來時不問採不採而勒捧之弊,京各司廉價勒買之事,亦宜禁斷之意,具由狀聞,自廟堂許施,頗有其效矣。臣於待罪本曹後,行關本府,査問其遵行與否,則民人,受本府回牒而來,訴於本曹。觀其狀辭,且聞其言,則不但不爲遵行,民弊比前尤甚,府中三四坊村落,一空云。不可無別樣變通之道,自本曹議于廟堂,作爲節目,下送本府,使之着實永久遵行事,各別申飭,何如?上曰,依爲之。訓鍊大將李弘述所啓,軍門火藥,殊甚緊重,搗砧之際,多入硫黃,近來則硫黃品甚不好,發遣軍官,求諸各道,而淸州地有之。故先試之,則其品甚好。蓋硫黃一年所納八百斤,則其數不少,硫黃所産處,山腰以下,則本官次知,山腰以上,則火粟田,而或二年一耕,或三年一耕矣。授受收稅,以爲煮黃軍卒給料之資,故昨年均田時,以訓屯懸案,而今爲戶曹還奪。失此以後,煮黃軍無以給料,誠爲悶迫,以結數言之,甚爲零星,則戶曹失之不關,依前劃給,以便煮黃之地,何如?閔鎭遠曰,田結多少,不必可論,都監當初草記,元無火田擧論之事。又不論移本曹,而直收火粟之稅,事體不當矣。金昌集曰,折受今已防塞,有難許之,而此旣硫黃所出之地,當初雖不明白啓下,訓將陳達旣如此,許之何妨乎?鎭遠曰,各處折受,旣已革罷永塞,而今許此事,則是復開折受也。各衙門諸宮家,必將紛紜爭起,此事關係不輕,更令廟堂稟處,何如?上曰,令廟堂稟處,可也。閔鎭遠所啓,頃日勅使出來時,差備譯官李碩材來言於臣曰,勅使上來時,言於渠曰,爾國有何弊端乎?若詳言之,則俺方在禮部,當爲周旋變通云。如歲幣木,以銀折定,使行時下處,勿爲阻搪,及文書定日判下,無遲滯之患等事,下去時,試爲言及,如何云。故臣議于大臣,使之試爲探問矣。碩材還後,又言勅使果許以若有移文,則當周旋變通云。仍爲求請紙束·東醫寶鑑等三四種,而曰,若及此物,則吾當周旋云。他餘事煩瑣,不必移咨。而歲幣作銀事,果以廉價折定,則在我國,誠爲多幸,但折定之際,爭價高下,則亦甚可苦,移咨當否,令廟堂商確稟處,何如?上曰,依爲之。又所啓,江界府將校中,多有公私賤免賤之類,招朋引類,充滿府中,而以鄕品子枝,使不得接跡,至於中軍千別將,皆以此輩塡充。江界,雄府也。中軍,乃亞將。而乃以與官婢呼妹呼姑之類,猥參此任,揆以軍政,誠極寒心。至於把守將·領將,皆以此輩差送,使其舊上典,跪坐逢點,此實倫紀倒置也。臣於按道時,以把摠以上,勿以免賤人差出事,啓聞定奪,本府數年遵行,頗有其效矣。近聞漸復懈弛,多有濫叨之弊云。更爲嚴飭,使之一遵前日定奪,無或撓改之意,分付本府,何如?上曰,依爲之。又所啓,臣於頃日稟定榻前後,出往北漢,看審而歸矣。曾於壬辰年,臣以私行一往,草草看過矣。今番出往時,詳細看審,則樹木長養,陰翳洞壑,故水泉處處盈溢。且城內形便險阻廣闊,先大王定以大計者,仰認聖算之匪偶矣。以臣淺見,其中不可無變通之事,而煩不敢盡達請退,而以別單書啓,下廟堂商確稟處,何如?上曰,依爲之。備局謄錄
司諫李重協啓曰,本院方有趙最壽·李眞儉啓辭,而有不可參涉之嫌。缺上曰,勿辭,退待物論。
持平李聖龍所啓,請前承旨柳重茂,削奪官爵,門外黜送。李鳳徵·㮒·煥·爀·燦等一體還收職牒事。措辭見上上曰,勿煩。
判府事李頤命疏曰,伏以臣驚魂未定,神識荒迷,瀝血之籲,未及再聞。而銀臺承命,又來宣諭,恩旨鄭重,開釋備至,雖使臣自爲之辯,何以加此?臣四體投地,血涕交下,天日之明,下燭覆盆,臣雖退塡丘壑,亦復何恨?臣自聞人言,意謂朝家,必逮臣按鞫,嚴覈虛實,實則明加典刑,虛則洞洗深冤,以解四方之惑矣。今乃不然,恩禮反隆,無復驗問,亦令臣抗顔就列,此不幾於魯以相忍爲國者耶?聖明以臣先朝舊物,雖不忍下之吏,臣則抱此暗昧,生不如死,三木囊頭,亦何辭也?噫,以臣之蒙先王大恩,河海莫量也。而人謂之不盡誠,於形模日月,乃有罔極之言,臣之冤痛合死,孰加於此。然義理至微,猶可任於百世。至於奉使時,萬目所睹,何有委隱?而其言莫測,其疑無所不及,煽動詛詋,疑亂一時,此則千古之所未聞也。使千人,分其罪誅九族,而猶輕,一身,蒙此惡名,豈可自容覆載之間,而乃敢憑恃寵靈,重入修門乎?違傲明命,極知死罪,而寧受鈇鉞之誅,不敢自進。伏乞聖明,俯察崩迫之情,亟命召還承宣,仍命有司先治臣慢命之罪,嚴覈臣所被人言虛實,以存國法。且臣伏聞以山陵賞典賜馬之恩,亦及臣身云。方以誌文事,乞蒙誅責,何敢與諸臣,共受恩典?又伏見政目,新有軍門提擧之命,身陷大戮,而冒應重寄,決無是理,竝乞收還成命,以安微分,千萬幸甚。答曰,省疏具悉卿懇。予之心腹之言,已諭於前疏之批矣。更何多誥?卿之引嫌太過,心甚恧之,外無以爲辭,遷延之久,今至四箇月,尤極面靦。噫,卿以體國之誠,不念先大王殊遇之恩,棄予若是邁邁乎?此亦孤之凉德不敏也。賜馬之典,實循舊章,安心領受,卽速入來,以副予日夜思想之望。仍傳曰,偕來承旨傳諭。
戶曹判書閔鎭遠疏曰,伏以今日國事,可謂岌岌乎殆哉。新經大喪,人心危懼,比歲歉荒,民命近止,中外之所祈望,只在於麥事登熟,小民得以延活矣?三春亢旱,阻夏尤酷,今雖得雨,已判無麥,而盲風日吹,寒凜異常,癘氣薰染,死亡相續,加以盜賊遍滿,處處竊發,至有騎馬放砲,白晝殺越之變幾何,而不爲黃巾·葛榮耶?國家存亡,將決於呼吸之間,此正君臣上下,汲汲遑遑,夙夜講確,聚精會神,如救焚拯溺之時也。雖依祖宗朝故事,日三晉接,在今日,猶可爲緩,而殿下方且深居九重,厭見臣僚,諸臣又次第引退,思保其身,而在朝者,亦多呈病引嫌,不念職事。衙門,長事閑卸,朝儀不成,班行享官,亦無塡差,試官無以備擬,而備局樞密之地,閱月不得竝坐,賓廳日次,雖或備員,殿下有時不許賜待,而今日又以堂上不齊頉稟,至於遇旱祈雨,自是循例應行之事,而亦未有聞。臣不敢知若是悠悠泛泛,泄泄沓沓,而尙可以迓續景命,保守其國耶?仰惟殿下,於外間物情,未及目見,稼穡艱難,未曾親經,而朝臣之進見殆少,亦無有備細指陳者,則其何以俯燭國勢危急之至此耶?殿下何不日召大臣諸宰,使之進前曰,先王之志,何以繼之?先王之事,何以述之?何以救吾民乎?何以止吾盜乎?諸臣之在野者,何以則可使造朝乎?在朝者,何以則有所勅礪乎?親出玉聲,勤勤懇懇,日日如是,又日日如是,雖今日亦命牌召諸臣之不進者,卽使入對,亦惟誕降綸音,布告諸臣曰,爾以先朝舊臣,何忍棄予,不顧罔念岌岌之勢耶?縱不我念,獨不念先朝之恩遇耶?竝示誠心,反覆曉諭,則凡爲臣子者,孰不敢感泣承命,奔走率職乎?且日開講筵,親近儒臣,援據古今,講磨治道,夫如是,則諸臣,雖未有奇謀異策,可以一朝轉危爲安,而上下情意,自然流通,大小臣僚,各殫心思,凡可以一分利益於國家者,必將靡策不擧。臣愚竊以爲目今急務,無過於此矣。竊見中外,蓄積俱竭,京司則祭享御供之供,多未充給。百官頒祿,軍兵放料,苟艱百端。賑廳公儲,已竭於京外賙賑,而更無所餘。外邑則通八路糶糴之穀,本是屢百萬斛,而卽今見存者,不過十數萬斛,麥前旣已散盡。麥秋無所收,則民將盡劉,而外邑如此,京司又如此,更將何穀而可以接濟乎。亦將何策而可辦無麪之不托乎?昔宣廟朝名臣李之菡,以抱川縣監,疏陳救荒之策曰,京倉之穀有限,而八道之殘邑請賑無窮,恐無可繼之望。陸海者,藏而用之府庫也。銀可鑄也。玉可採也。鱗可網也。醎可煮也。此誠機務之至論也。而今則京倉,旣無可移之穀,鑄銀之事,非見奪於營門,則輒見塞於守令,終無廣採之路,採玉之法,不聞。至於魚鹽之利,盡屬於各衙門諸宮家,更無一片閑地,惟有鑄錢一事,猶可爲也。而論議歧貳,弊端亦多,更無斷然以行之道,見今餓死之報日聞,流丐塡街,而臣千思萬慮,夙宵區劃,可救之策,臣誠茫然,莫知所以爲計矣。然亦何可諉之於無可奈何,而恬然不爲之動念乎?殿下果能至誠惻怛,日講拯救之道,則雖其勢窮力盡,不能有濟,而溝壑之鬼,亦必無憾矣。仍伏念以臣庸才,遽當此時,掌國之財賦,職務煩劇,精力昏耄,文簿酬應,亦多錯謬,況可望出謀發慮,裕國活民,以副殿下委畀之意耶?今此所陳,只出憂慨,而終不得進一救民之策,其僨事溺職,亦可推知,豈可因仍蹲據,以重誤殿下之國事乎?臣以喬木世臣,義同休戚,非敢有一毫飾辭圖便之意。唯是爲今之計,獨有極退臣身,抄選善理材有識慮之人,回授地部賑恤之任,則是扶危之第一策也。唯殿下,深留聖意焉。以上朝報
上在昌慶宮。停常參·經筵。
上在昌慶宮。停常參·經筵。
執義任泂上疏。大槪,臣目見時事,無一可恃,略貢愚忠,以冀察納,治疏將上之際,召牌儼臨,臣嫌不連啓,則亦不可冒當處置。玆不得不拜章徑歸,伏乞亟遞臣職,仍治臣罪事。以祈雨祭齋戒,留政院。
今月二十五日引見時,領議政金昌集所啓,承文參下官年滿數人。且李瑜,名家子孫,地望文翰,可合需用。而曾前分館時,見漏於翰薦見敗,今無歸屬處,亦曾入擬說書望,則似當出陞六矣。況承文參下積滯之時,亦有直爲陞六疏通之規,而此則公議皆然,故敢達。上曰,出六,可也。吏曹參判沈宅賢曰,槐院參下年滿人,一則林柱國,一則申也。竝出擧行條件乎?上曰,唯。
府啓,引嫌而退,嫌不參啓,旣有近例,輒事引嫌,無已太過。請司諫李重協,獻納兪拓基,竝命出仕。答曰,依啓。
前啓,以祈雨祭齋戒,今日姑停。
左承旨李禎翊書啓,臣承命傳宣聖批於判府事李頤命所住處,則以爲臣五十旬俟罪,惶感罔措。威命不下,恩批反宣,辭旨諄切,慰勉勤摯,滓穢賤分,何敢承當?至於不意先朝殊遇之敎,奉讀未半,聲淚俱下。顧臣何敢如是邁邁,只以身名敗謬,誣冤莫洗,不敢以危蹤,更辱淸朝。恩諭之下,又犯違傲之罪,瞻望雲天,但竢鈇鉞之誅。今衷情抑塞,倉卒不能悉暴危悃,更當以文字,仰請嚴誅云。大臣尙無造朝之望,臣旣承偕來之命,姑爲仍留之意,敢啓。傳曰,知道。
答正言沈㙉疏曰,省疏具悉。爾其勿辭,調理察職。
忠淸監司南道揆辭職上疏。入啓。答曰,省疏具悉。今玆除拜,實循公議,卿勿固辭,速往欽哉。
答同副承旨趙尙絅疏曰,省疏具悉。昨諭于左參贊疏批矣。爾亦勿待罪,從速察職。
落點,兵曹參議韓世良,參知洪禹傳,持平李德壽,牌不進,罷職傳旨。傳曰,只推勿罷。傳曰,史官二員待命,騎馬六匹立之,祈雨祭所內摘奸。
明日進修堂親政時,殿坐正時,卯初三刻。
謝恩,參知洪禹傳。
領府事李濡箚子。大槪,亟遞臣經理之任,以便公私事。入啓。朝報
上在昌慶宮。停常參·經筵。
都承旨李肇,大司諫李箕翊,掌令金橰三度呈辭。入啓。遞差,今日親政時刻,以辰初一刻,改啓下。
答領府事李濡箚曰,省箚具悉卿懇。今觀所陳,出於爲國家深長慮,可不依施,經理提擧還任之請,誠甚得宜。卿其安心勿辭,益加善攝,臥閤論道,以副至望。仍傳曰,遣史官傳諭。
備邊司啓曰,延豐縣監李箕鎭,移拜吏曹正郞矣。延豐,近以弊邑,李箕鎭赴任三朔,旋卽內遷,迎送之弊,已極不貲。銓郞差出,專爲大政,而亦無及期來參之期。且頃年以三司失之人,拜外任者爲軫,數遞之弊,特爲定式,而兩司之人,拜外任未周年內,不得遷動。玉堂之久於外任,亦自上量加處分,而切勿交易遞移事,定奪矣。延豐縣監李箕鎭,新除銓郞之任,今姑改差,仍存前任,何如?傳曰,允。
政院啓曰,刑曹判書兪集一參判韓配夏,累牌之下,尙不行公,詞訟重地,不宜久曠。判書·參判,竝卽牌招察任,何如?傳曰,允。又啓曰,兵曹判書崔錫恒,陳疏到院,觀其措語,則以臺疏中論斥藥院之臣,語實非常爲言,原疏纔已退却,而臺疏中元無論斥之語,則以此引嫌,實是意外。且親政事體至重,時刻亦且迫臨,卽爲牌招,何如?傳曰,允。
戶曹啓曰,判府事李頤命祿俸,有下批輸送之命矣。依傳敎,二月以後來五月至四朔祿俸,輸送于敦義門所住處,則以爲恩批下降,不敢承命,祿俸,亦何敢祗受乎?倉官又以前命來致,終不敢承,惶恐死罪,不爲領受云。何以爲之?敢稟。傳曰,更令倉官輸送。
左承旨李禎翊書啓,判府事李頤命,昨承疏批,而自情跡危懍,不敢抗顔入城,今日方出往江外,臣旣承偕來之命,仍爲隨往之意,敢啓。傳曰,知道。
謝恩,刑曹判書兪集一,兵曹參議韓重熙。
今日親政時,吏曹正郞兪拓基,卽爲催促出肅事,下敎。玉堂違牌坐罷人,別單書入事,下敎。
傳曰,兵批旣已姑罷,日勢又暮,明日亦將開政,則兵批,一依姑罷事,分付。
明日親政正時,卯初一刻。
傳曰,前校理金民澤,前修撰趙文命·洪鉉輔,兼春秋尹淳,竝敍用。朝報
都目親政。吏批,判書宋相琦,參判沈宅賢,參議金在魯,正郞申昉進。
以李箕鎭爲吏曹正郞,韓世良爲兵曹參議,洪禹傳爲參知,金演爲都承旨,趙鳳命爲司圃別提,朴師道爲掌苑奉事,韓重熙爲兵曹參議,李觀命爲判尹,尹東卨爲活人別提,趙榮祿爲榮川郡守,黃瑞河爲仁川府使,朴光元爲內資直長,尹得莘爲平市直長,兪拓基爲吏曹正郞,尹盛績爲尙瑞直長,韓應奎爲宗廟奉事,李挺徽爲司饔奉事,韓配義爲平壤庶尹,崔爾柱爲鎭安縣監,申思迪爲尙瑞直長,沈元俊爲和順縣監,韓斗一爲雲山郡守,閔應洙爲戶曹正郞,尹慶哲爲江東縣監,吳胤周爲義盈主簿,黃有垕爲司畜別提,尹世顯爲戶曹正郞,元弼揆爲豐川府使,李光國爲慈仁縣監,李光溥·權大規·韓選基爲典籍,韓澍爲成均博士,尹遇周爲校書博士,宋婺源爲濟用奉事,具鼎勳爲禁府都事,辛泰東爲歸厚別提,金時發爲禁府都事,李瑋爲安城郡守,朴世極爲長水察訪,金雲澤爲開城留守,金翰運爲禮曹正郞,朴師東爲竹山府使,李翊漢爲定州牧使,金道洽爲戶曹佐郞,許樑爲龜城府使,金重呂爲昌城府使,黃鍍爲司宰僉正,李志達爲軍器判官,金命煥爲振威縣令,朴敏古爲延曙察訪,南壽賢爲大靜縣監,裵泰起爲慶興府使,李聖至爲禮曹佐郞,鄭智爲甲山府使,閔鎭斗爲安岳郡守,金鼎德爲定平府使,閔弘洙爲中和府使,愼爾定爲社稷令,金時佐爲司評,金致謙爲禁府都事,白時光爲忠淸都事,沈一羲爲直講,任勗爲龍川府使。吏曹政事
上在昌慶宮。停常參·經筵。
戶曹啓曰,卽接廣興倉所報,則判府事李頤命,疏批已下之後,自二月五月至,四朔祿俸,更令倉官輸送于敦義門外所住處,則纔已出往于廣州地云。自前旣在外邑,則元無祿俸輸送之規,而有自本道月廩輸送之例。何以爲之?敢稟。傳曰,待下批輸送。
慶尙監司書目,星州·金山等官呈,以今月十九日未時末,地動,有聲如雷,事係變異事。
戶曹判書閔鎭遠上疏。大槪,臣於經理提調之任,再遞再仍,實是前所未有之事,有傷國體,貽羞朝端,決無仍因蹲據之理。乞寢成命,仍下臣疏於廟堂,商確變通,使朝家處分,務歸得當事。入啓。
謝恩,參知趙鳴鳳。
備邊司啓曰,忠淸監司南道揆,方將赴任之際,身病猝然危劇,旬月之內,決無差復運動之勢云。前監司,以病廢,職務見遞,爲其代者,不可不速赴,而南道揆病狀,又如此,本道之事,殊涉可慮,宜有變通之道。忠淸監司南道揆,今姑改差,其代卽爲差出,催促辭朝,何如?傳曰,允。
謝恩,五衛將田成一。
全羅監司書目,金溝縣監金麟慶,遭母喪事。朝報
都目親政,上同。
以趙鳴鳳爲兵曹參知,金鎭商爲修撰,鄭覺先爲公州牧使,宋必恒爲舒川郡守,李光溥爲監察,朴師道爲監察,朴泰謙爲司僕主簿,吳胤周爲典牲主簿,安壽鼎爲掌樂主簿,李肇爲戶曹參判,李光朝爲茂朱府使,李德壽爲副校理,洪禹傳爲大司諫,金橰爲獻納,宋徵賢爲校書著作,權益寬爲兼實錄兼春秋,李絢爲繕工監役,趙命臣·陳翼漢·金始炯爲典籍,金涔爲歸厚別提,具文泳爲義盈主簿,洪得範爲通川郡守,尹心衡爲正言,金始炯爲監察,尹陽來爲刑曹參議,申思迪爲掌苑別提,趙斗壽爲尙衣別提,李顯慶爲氷庫別提,黃遠河爲宗簿主簿,愼無逸爲持平,宋道涵爲掌令,呂善長爲奉敎,具文泳爲監察,鄭匡濟爲典籍,李重協爲副修撰,鄭希泰爲尙瑞直長,李慶遠爲司宰主簿,李廷輯爲兵曹佐郞,宋性原爲瑞興縣監,尹光天爲黃山察訪,宋國緯爲利仁察訪,李行敏爲金井察訪,韓千齡爲兼引儀,權賮爲禮曹正郞,金箕錫爲義盈主簿,崔昌億爲工曹佐郞,金萬奎爲宗廟副奉事,申思說爲繕工假監役,金濟謙爲司諫,宋宅相爲奉常正,李景華爲禮賓正,安允文爲監察,尹世恒爲司僕主簿,金趾慶爲典設別檢,趙命臣爲禮曹佐郞,李顯允爲繕工監役,睦天壽爲奉常直長,吳瑞鐘爲奉事,宋緯爲繕工直長,李萬赫爲司畜別提,金慶衍爲遂安郡守,洪致中爲兼同義禁,李瑜爲典籍,尹陽來爲忠淸監司,兪拓基爲應敎,趙國彬爲寧遠郡守,李星煥爲兵曹正郞,沈壽賢爲刑曹參議,南近明爲內贍奉事,趙文命爲副校理,宋夏明爲繕工監役,尹鳳輝爲掌苑直長,金道洙爲假引儀,權定性爲內侍敎官,李聖彦爲章陵參奉,金鎭東爲思陵參奉,閔廷模爲英陵參奉,閔師洙爲中部參奉,李瑜爲兵曹佐郞,林象翼爲敬寧殿參奉,金致垕爲永昭殿參奉,朴師洙爲永禧殿參奉,校書正字單,洪啓相,學正單,吳瑞鐘,兼養賢奉事單,柳升鉉,義禁府都事權瑢,典設別檢黃有牧。
上在昌慶宮。停常參·經筵。
謝恩,安岳郡守閔鎭斗,黃州牧使韓世箕,監察金始炯·李光溥·朴世道·安允文,平市直長尹得莘,金井察訪李行敏,司饔奉事李挺徽,南虞候梁益標,黃山察訪尹光天,統虞候趙鼎箕,慶尙左兵虞候李世晃,校書博士尹遇周,正字洪啓相,著作宋徵賢,典牲主簿吳胤胄,禮曹正郞金翰運,平壤庶尹韓配義,戶曹正郞閔應洙,監察具文泳,義盈主簿金箕錫,同知李鳴夏,中樞經歷崔齊白,尙瑞直長尹盛績,宣傳官南泰徵·洪禹龜·金錫基·申益三,都摠都事李坰,護軍金圖南,司諫金時佐,禁府都事金致謙·金時發,宣傳官趙彦昱,振威縣監金命稷,典籍韓選基,宗廟奉事韓應奎·金萬奎,訓鍊副正李廷彬,主簿李必耉,歸厚別提辛泰東,軍器判官李志達,竹山府使朴師東,鎭安縣監崔爾柱,宣傳官李彦祥,都摠都事鄭道完,經歷柳星徵·成殷錫,雲山郡守韓斗一,都摠都事朴泰新·金㒆。
大妃殿·中殿,藥房問安。答曰,知道。
藥房啓曰,旱氣日甚,天氣漸熱,伏未審夜來,聖體,若何?親臨開政,連日酬應,不瑕有傷損之節耶?大妃殿氣候,何如?臣等憂慮未已,敢來問安。答曰,知道。慈殿氣候一樣,予則無事矣。
奉敎權·呂善長牌不進罷職傳旨。傳〈曰〉,只推勿罷。
京畿監司書目,廣州呈,以判府事李頤命上疏上送事。啓。答曰,省疏具悉。縷縷心腹之言,罄悉於前後之批,復何多誥?卿以宿德重望,不思共濟之義,棄予長往,非特予心之缺然,實係國家之安危,幸卿,念舊憐我,速回遐心,寔予日夜希望。不腆之廩,有何所辭?安心領受,須卽入來。告休展省,於禮於義,俱是得宜,幡然造朝,以副朝野之望。仍傳曰,偕來承旨傳諭。
答戶曹判書閔鎭遠疏曰,省疏具悉。都提調之箚論得宜,卿其安心,勿辭行公。疏末事,令廟堂商確稟處。
謝恩,都摠經歷李舜佐。
傳曰,史官二員待命,騎馬六匹立之,祈雨祭所內摘奸。
答執義任泂疏曰,省疏具悉。縷縷所陳,言甚切至,深用嘉納。藥院事,慈聖姑無形顯症候,予亦未有大段所患而然也。予已知其李森之爲人,素有膽略,所到之處,其有治績之最,則費辭祇毁,未知其穩當。此守宰之逢變,雖曰紀綱所頹,然字牧之官,苟非其人,則不無如斯。盜化爲良,昭昭古事,今如選良吏致治,可也,而梟示之請,似涉過重。他餘事,令廟堂商確議處,爾其勿辭,從速察職。
京畿監司書目,廣州呈,以正言金鎭商辭職上疎上送事。啓。答曰,省疏具悉。旣往之事,不必追提,爾其勿辭,從速上來察職。
戶曹啓曰,本曹銀貨罄竭,國中所産之銀,着實收拾事,頃已榻前定奪,平安道成川銀店,最稱大店,而監營,與本曹,每每相爭,甲午年間,本店銀穴,有各各分屬之事矣。上年本曹鉛軍,新得銀穴,則監營別將,又爲奪取,鉛軍輩至有發劍恐喝之變云。事極驚駭,發關本道,使之査問回移,而終無所答,前日榻前陳達時,亦及此語矣。今至三朔,亦無早白,昨見別將手本,則又得新穴,亦爲監營別將之奪取云。若此不已,則本曹,將無探取之路,誠可寒心,上年十月行關之事,尙無回報,雖未知其間事故之如何,而稽緩莫此爲甚,平安監司權推考警責。且念各處銀店,專屬本曹者,自是定奪事目,而兩西監司,皆兼管餉,故雖不禁斷其設店,監營則道內他銀店,亦多有之。成川一境,則專屬本曹,然後可無每每爭奪之患,令廟堂稟處,何如?答曰,允。朝報
政院啓曰,卽者兵曹參判尹慤,以祈雨祭祭官,來詣闕下,陳疏到院。觀其措語,則以爲方兼摠戎使及捕盜大將,而祭所在於郊外,則所佩命召密符,不可佩往於經宿之處,劃卽變通云。今日以齋戒,原疏不得捧入,而將兵之人,不爲差祭,誠前例也。卽速改付標之義,分付該曹,何如?傳曰,允。捕廳謄錄
執義任泂疏曰,伏以臣不以言爲戒,殿下亦不以人廢言,則□□□□。嗚呼,殿下其以今日爲何如時耶?所謂岌岌殆哉,亦爲泛然歇後語也。凡在殿下之庭者,凜然危之,獨殿下,不以爲意耳。殿下其若曰,先王五十年竭心力爲治,亦旣治矣。今以遺予,則何爲唯啜粥,面深墨,恭默不言,爲古人而已乎?若是則非先王付托殿下之意也。唯我先王所以做得五十年太平者,不過以勤政也。雖深居九重之內,精神氣脈,周流貫通,深山窮谷蔀屋之下,飢飽愁樂之狀,莫不明鑑,故民亦素知吾君至誠爲民之意。雖間値凶歲,不免飢困,獨有所恃,不遽有思亂之心。今殿下,嗣有令緖,仁慈夙彰,民方以恃先王者,恃殿下,而殿下方且以哀疚未遑爲辭,不復留心於民事,其所以爲國者,不過因諸臣建白,勉强應答而已,絶無自我運用磊落做去者。由是,上自廟堂,下至百執事,日益懈怠,不事其事,漸至於國自國·民自民,漠然不相干涉,似此氣像,已非先王時所見,則民安得不失望而思亂乎?臣竊聞民間巷語,皆以爲自今以後,不可恃國家而活,只此一語,已極寒心,而況今冬而無雪,春而無雨,節過立夏,凄寒如秋,井泉枯涸,草木亦不敷暢,蓋天地間津液已渴,無復有生氣故也。兩麥告歉,已無可論,將來秋事,又可知矣。民間遑遑,如逢亂離,貧者,惟思聚而爲盜,富者,亦無安居樂生之意,若有梟雄如黃巢·自成者,一呼而倡之,其孰不靡然從之乎?久病之人,元氣漸鑠,綿綿延日,僅度時月之際,乍觸風寒,添一新症,則雖有十扁鵲,莫可爲已,安知今日之旱災,不爲久病之風寒乎?臣言及此,直欲痛哭而不能已矣。日昨度支之長,疏陳危急之狀,而不及可救之策,夫一國財賦,彼實掌之,儲蓄之多少,聚散之緩急,宜無不知,而今其爲言若是,其將任之,待其土崩而已乎?臣愚以爲及今未潰之前,自上,驚動惕慮,若將不及,頻接臣僚,詢知民事,誕降綸音,飭礪諸道監司·守令,預謀賑救之道,使民間,曉然知君上與民同憂之意,則猶可以收拾民心,不至潰亂而生變矣。朝臣之以此進言者,已非一二,則殿下,每每以留意爲敎,其後終不見留意之效,彼至愚而至神者,民也。只此留意二字,其果保民心乎?夫帝王之孝,與匹庶異,不可以哭泣祭奠間疏節論之也。然人情所同然者,本無尊卑之間,於此或有歉然者,則瞻聆所及,易致疑惑,可不愼歟?臣自聞朔望殷奠攝行之敎,明知殿下有不安節,有此不得已之敎,而區區憂慮之懷,自不能已,及夫儒臣陳戒之箚上,而殿下猝加之以未安之敎,則其所憂慮,非特爲上躬不安節而已。旋因喉司之啓,快示悔悟之意,此豈非大聖人有過必改之盛節乎?有司之臣,唯當仰體伊後悔悟之美意,不宜奉行其前一時失言,而不復稟定,直以初獻官磨鍊,有若永爲定式者然,夫有疾未參,不過一時事也而然矣。顧何可因是而便爲定式,永作當然之事乎?若是而欲望納吾君於無過,不亦難乎?臣謂其時禮曹當該堂上,不可無警責之道也。且殿下,不得親享,今幾月矣。聖體不康,因此可知,而每於藥房之啓,泛以不至大段爲敎,終不令診察而議藥,嗚呼,殿下一身,卽社稷臣民之主也。殿下縱自輕,獨不念先王陟降之靈,眷顧而隱憂乎?又伏聞慈聖氣候,日益澌敗,殆至不能收拾之境,閭巷小民,莫不爲憂,居保護之地者,亦豈不聞知之?唯無傳敎,故不敢先自煩請,一日二日,尙未得議進滋補之劑,此豈特藥院諸臣之責?亦唯殿下之責耳。伏願殿下,克念愼疾之道,亟許入診之請。亦於朝夕定省之餘,詳察慈聖氣候,頻頻下敎,以解群臣之悶鬱焉。臺諫爲任,號爲言官,旣使之言而不信,是不如不置其官,反爲無事耳。近來臺啓,有大關係不可不從者,而殿下唯以不允勿煩,爲不易之例批。臺諫,安得不解體,凶黨,安得不增氣?此則前後諸臣之爲言者,不啻縷縷,臣何必更爲無益之言也?雖以其事之小者言之,或有三四啓而未蒙允者,臺臣,雖安於相持,匪久卽停,由是,臺諫益不重,而朝廷益不尊,至於被論者,不有臺議,仍冒其職者有之,其漸不可長矣。李森,特一便侫武夫耳。臺諫,論其驟陞於畿鎭,則遂擢而爲捕將,臺諫論其不合於捕將,則又選而爲都監中軍,是彈駁,適足以成就之也。渠亦以臺言,爲不足有無,一向冒沒,不知自處,彼固無恥,何足深責,而臺諫之見輕則,甚矣。從今以往,臺言,將莫能奈何人,此非細故也,究厥所由,莫非殿下輕視臺諫而致此也。伏願殿下,深念置臺諫之本意,虛心察理而敷受焉,則雖如臣疲懦者,亦當自礪,以無負殿下耳目之責也。外方人心之莫可收拾者,已首陳之矣。其中最可驚心者,石城守,逢拳石之厄,懷仁守,遭猝曳之辱,泰仁有會哭官門之變,樂安有毆打官長之事。其致變之由,雖未詳知,亂民,梗化之習,實兆於此,則不可不以猛法治之,以杜其流,而兩道道臣,無少驚動,不卽馳啓,泛然定査官究問,而亦不過鉤出其守宰之過失而已,至於作變者,終逭極刑。以今日人心不淑,見此等凶猾之幸免,則其將何所畏而有所不敢爲也?臣恐不出數年,有殺長吏應盜賊者,接跡而起也。宜令兩道監司,査出其首犯人名,令梟示縣門,決不可已也。此四邑外,亦有數處變怪傳說者,而終涉風聞,有難的知,亦令廟堂知委各道,此後亦有此等變怪,劃卽啓聞,嚴加懲治也。目今凶歉已判,民命近止,爲守令者,雖一意懷保,俱其不能安集,而淸州牧使洪禹鼎,閑閤高臥,謾不治事,閑丁推捉,專諉下吏,隨賂隨放,無時可了,經春徂夏,猶不知止,闔境嗷嗷,如在水火。德山縣監尹沆,爲親舊推奴,不有朝禁,乃於耕農之節,侵撓小民,推捕囚禁,遍及族屬,民多逃亡,不遑播藝,此兩邑守令農時撓民之罪,不可不懲,宜卽罷職,以礪他人,此雖微事,亦可爲收拾人心之一端也。臣目見時事,無一可恃,憂憤所激,言不知裁,狂妄之罪,實所甘心。做實事無如向者之沓沓泄泄而已,則實轉危爲安之一大機也,宗社有福,臣亦榮焉。不然則先加譴罰,以懲妄言者,使朝廷,有所警醒焉,亦一助也,謹昧死以聞。答曰,縷縷所陳,言甚切至,深用嘉納。藥院事,慈聖姑無大段症候,予亦無大段所患而然也。予已知其李森之爲人,素有膽略,所到之處,皆有治績之最,則費辭詆毁,未知穩當。且守宰之逢變,雖曰紀綱所頹,然字牧之官,苟非其人,則不無如斯,若得其人,則盜賊化爲良,昭昭古史,今如選良吏致治,可也,而梟示之請,似過重。他餘事,令廟堂商確議處,爾其勿辭察職。朝報郞廳羅㶷〈書〉。郞廳洪啓沃校正。
上在昌慶宮。停常參·經筵。
謝恩,內贍奉事南近明,護軍崔炯,舒川郡守宋必恒,遂安郡守金慶衍,豐川府使元弼揆,歸厚別提金,慈仁縣監李尙㫾,江東縣監尹慶晳,定平府使金鼎德,社稷令愼爾定,中樞都事林天澤,掌樂主簿安壽鼎,司宰監正黃鍍,司畜別提黃有垕·李萬赫,掌苑直長尹鳳輝,訓鍊主簿趙尙儁·權重衡·尹必衡·韓命斗,戶曹正郞尹世顯,濟用奉事宋婺源,瑞興縣令宋性源,護軍韓範錫,利仁察訪宋國緯,戶曹佐郞金道洽,工曹佐郞崔昌億,訓鍊副正李思周,僉正韓命朝·南正夏,榮川郡守趙榮祿,司僕主簿朴泰謙,全羅右水虞候白五采,寧遠郡守趙國彬,活人別提尹東卨,兵曹佐郞李瑜,掌苑別提申思迪,帶恩君昌胤加資肅拜。
司直李光佐辭職上疏。入啓。答曰,省疏具悉。疾病雖如此,纂修之擧,一日爲急,卿其勿辭察職。
朔祭罷後,大妃殿·大殿·中殿,藥房·政院·玉堂·二品以上·六曹問安。答曰,罔極。
藥房啓曰,新朔奄屆,殷奠又過,伏惟孝思號隕,益復罔極,欲雨少雨,日氣蒸薰,伏未審此時,聖體,若何?大妃殿氣候,亦何如?臣等未得入侍久矣。每請入診,輒以姑無形顯爲敎,雖不敢每每强請,而卽今暑令方行,調保之道,不可不愼。卽與諸醫入診,詳察症候宜當,不勝憂慮,敢來問安,竝此仰稟。答曰,仲夏奄屆,殷奠又過,哀慕罔極。慈殿氣候一樣,予則無事,而亢旱至此,憫鬱曷喩,勿爲入診。
京畿監司書目,高陽呈,以大司憲李縡辭職上疏上送事。啓。答曰,省疏具悉。已諭於左參贊疏批矣。卿其勿待罪,調理上來,擧行纂修之任。
禮曹參判洪致中辭職上疏。入啓。答曰,省疏具悉。卿其勿辭,從容調理,往省焉。
假注書李行敏遷轉,代趙顯命。
謝恩,修撰李重協。
傳曰,史官一員待罪,騎馬三匹·卜馬二匹立之,寧陵忌辰祭所內摘奸。
藥房口傳啓曰,醫官之不得入診聖候,今幾月日乎?時序屢變,暑令方行,聖上姑無形顯之症爲敎,焉知不知不覺之中,或不無感傷之端。而察病加藥,不能以時,則或貽靡及之悔,雖閭巷匹庶,能愼其疾者,亦必訪醫問藥,無或放過。伏祝聖上,居養之節,大異於匹庶,而愼疾之道,乃反不如是,不幾於自輕其身,而其於宗社之憂,何哉?昔我先大王,每愼疾之道,頻命醫官入診,其意豈偶然哉?卽今進御拱辰丹,始自先朝,已至累劑矣。凡藥物,久試無效,則必有變通之道,今諸醫皆以爲,必須診察脈度,爲可以反覆商量,議定當進之藥,一番入診,在所不已,亦不容少緩。而今聖上,一向牢拒,此群下之所以抑鬱憂慮者也。臣等如是煩聒,極知惶悚,而關係至重。且有稟定事,不得不伸請。伏願聖上,更加深思,亟許臣等,率諸御醫入診,千萬幸甚。答曰,明日入診。
執義任泂啓曰,臣以無似,久處言地,目擊時艱,略貢愚忠,而寂寥之言,自知不槪於聖心。及承聖批,辭旨溫諄,逐款誨諭,若慈父之敎子,至以嘉納爲敎,臣是何人,獲此於聖明之下哉?欽頌再三,感泣隨零。第於李森事,殿下初有所未盡下燭者,臣之原疏本意,槪論近來臺言不重之弊,而語及森者,特擧其一事耳,非有意詆毁而發也。然森之本末,臣亦詳聞,而臣疏所言,且就事論事而已。夫驕疾放肆者,或似膽略善事要譽,易得治名,以殿下之明,猶不能不眩於阿大夫之求譽,有此過實之奬,反以臣言,爲詆毁,顯示扶抑之意,向臣所謂殿下輕視臺閣而致此者,不幸果驗矣,臣竊惜之。臣平日言議,不能見重於君父,曾有此未安之敎,更何顔面,復冒於臺次乎?請命遞斥臣職。答曰,勿辭,退待物論。
謝恩,兵曹佐郞李庭輯,氷庫別提李顯慶。
應敎兪拓基,校理李德壽·趙文命,牌不進,罷職傳旨。傳曰,只推勿罷。已上朝報
兵曹啓曰,經理廳軍官金遇兌,直赴還收事,命下矣。遇兌,旣已許赴於今年式年殿試,原榜目中改付標以入,而所授紅牌,令政院燒火之意,敢啓。傳曰,知道。兵曹謄錄
上在昌慶宮。停常參·經筵。
謝恩,兼春秋徐宗廈。
下直,沔川郡守李宜祿,新昌縣監趙鳴國。
謝恩,內禁將崔鎭樞,司僕主簿尹世恒,尙衣別提趙斗壽,尙瑞直長張厚弼,平安兵虞候洪時九,定州牧使李翊漢,奉常奉事吳瑞鍾,都摠經歷朴昌德·河涉,兵曹正郞李星煥,兼司僕將李賢福朴,養賢奉事柳升鉉,成均博士韓澍,訓鍊僉正權箴,咸平副守渾加資肅拜。
大妃殿·大殿·中殿,藥房問安。答曰,知道。
藥房啓曰,伏未審夜來,聖體,若何?大妃殿氣候,亦何如?今日臣等,當依下敎,率諸醫入診矣。敢來問安。答曰,知道。慈殿氣候一樣。予則無事矣。
都承旨金演上疏。大槪,猝患痰腪,轉成類中,急於歸死,舁入私次。新命遽下,此際症樣,日就殊域,今始倩人,具疏以請虧分之罪。伏乞亟遞臣職,仍治臣罪,俾得安意就盡事。入啓。答曰,省疏具悉。所患尙今彌留,深用憂慮。有疾未參,有何所傷?卿其勿辭,調理察職。
左承旨李禎翊狀啓,臣敬奉聖批,馳往于廣州府鴨鷗亭村舍判府事李頤命所住處,傳宣聖旨,則以爲臣瀝血哀籲,未蒙矜許,私心殞塞,計無所出,不顧近侍之相守,乃敢逃遁而過江,臣之罪戾,萬殞難贖,而臣之情勢,實有可哀者矣。臣之徑情妄作,至於如此,而聖明不加之罪,反下恩批,辭旨愈勤,禮待愈隆,開諭懇惻,可感豚魚。臣祗奉殞越,血淚被面。臣之空疎無狀,卽擧世之所共知,而乃以共濟之義,國家安危,若可以望臣者,此則日月之明,猶有所未盡下燭者矣。至於念舊憐我之敎,不覺失聲長號。噫,受恩曠世,忍能忘先王,而負聖明者,天必殛之,此豈敢萌於心,而顧一身也?是其中必有萬不得已者矣。臣若淟忍不去,適足以增朝著之鬧,傷士夫之風,顧何補於國事哉。一入復命,請暇省墓,可以雍容於進退,臣豈不知?而違傲狂奔,重犯天威,猶不知止,可謂窮矣。承宣之臣,又辱隨臣,車在累朔之廩,方有更輸之命,臣之惶悶欲死,尤在於此。唯願聖明,俯加矜諒,亟召近侍,收還輸廩之命,雖死之日,猶生之年也。臣今方遠離京闕,瞻天悲涕,不知所言云,而卽今發向京畿砥平地,臣旣承偕來之命,仍爲隨往之意,竝以馳啓事。踏啓字傳曰,今觀狀啓,心切愕然,前後諸批,備悉心腹之辭,復何多諭?大臣與庶僚不同,身帶安危,固不宜久離輦轂之下,必有可進之勢,斷無可退之義。卿以宿德蓍龜,胡不念國事之岌嶪,捨予長往?是將未免使予抑鬱而成疾也。須體此意,急回遐心,卽日入京,以副至望事,更爲傳諭,必與偕來事,回諭。
開城留守金雲澤辭職上疏。入啓。答曰,省疏具悉。疏辭如此,令廟堂稟處。
落點,內乘李思周。
判尹李觀命上疏。大槪,痼疾沈綿,實無勘當劇任之望,且於憲臣論責禮官之言,有不敢晏然者,乞蒙鐫削,以謝臺議事。入啓。
今日藥房入診時,大妃殿加味生脈散劑入事,及別兼春秋一員差出,時政記趁卽移封事,下敎。
禮曹四次祈雨祭,北郊遣宰臣,社稷遣重臣,不卜日,而來初四日設行事,知委,何如?啓依所啓施行。
府前啓,請前承旨柳重茂削奪官爵,門外黜送。還收李鳳徵·㮒·煥·爀·燦等職牒還給之命。寢陳舊廢堰許民耕食之令,次第修築事。黃海都事具益亨罷職事。新啓,新除授持平愼無逸,時在黃海道瑞興縣任所,請斯速乘馹上來事,下諭。引嫌而退,疏中所論,誠有意見,聖批未安,何必爲嫌?請執義任泂出仕。
藥房再啓曰,臣等入診退出後,與諸醫,反覆商議,則聖候脈度沈數,比前有加,濕熱痰火甚盛。又當盛熱,淸火治痰退濕熱之劑,不容少緩。前劑入拱辰丹,今姑停止。滾痰丸,加黃連四兩,一劑進御宜當云。此藥一劑,爲先劑入,而且膝部按察之際,頗有酸疼之候,此亦濕痰壅滯經絡而然。與未入侍鍼醫,商議則皆以爲三里·絶骨等穴,間間受針,以爲疏通之地,亦當云。受鍼吉日,以何間擇定乎?敢稟。答曰,知道。以旬望間,擇定。
答府曰,不允。下諭事,處置事,依啓。
吏曹口傳政事,兼春秋單申昉。
領府事李濡箚子。大槪,敢陳危悃,乞被嚴誅事。入啓。答曰,省箚具悉卿懇。戶判,素有體國之誠,原無本心避遠之計,欲免衆口之譏斥耳。有何是理哉?前後箚辭,誠甚得宜,令廟堂稟處事,使之安徐。卿其安心勿待罪,與戶判,商確以完機務,無替委托之重。仍傳曰,遣史官傳諭。
答判尹李觀命疏曰,省疏具悉。獻官差出,於卿斷無所失,臺言,不必爲嫌。卿其安心勿辭,從速行公。
觀象監,午時未時,日暈。啓。
吏曹啓曰,今此都目政,永昭殿參奉末望,前參奉洪重輝之重字,誤以萬字書之,寧遠郡守副望禹洪采職名,乃是副司直,而誤以宣傳官書之,難免不察之失,不勝惶恐。人名·職名,非比尋常,原單子中,改付標以入之意,敢啓。傳曰,知道。朝報
上在昌慶宮。停常參·經筵。
謝恩,司宰主簿李慶遠,延曙察訪朴敏古,永禧殿參奉朴師休,禮曹佐郞李聖至,都摠都事李慶晉,和順縣監沈元俊,忠淸都事白時光,訓鍊判官金昌赫,典籍權大規。
吏曹判書宋相琦,兵曹判書崔錫恒三度呈辭。以國忌齋戒,留政院。
備邊司啓曰,開城留守金雲澤疏辭,令廟堂稟處事,命下矣。金雲澤,蓋有私義之難便,本府事體,亦與守令有異,不欲赴任,有此陳籲。而在前如雲澤之情理者,亦莅是職,而北使時責任經歷,自下替行,則此爲下援之例,不必以此許遞,使之從速赴任,何如?傳曰,允。
假注書徐命九有頉,代李根。
昨日藥房入診時,都提調金昌集所啓,頃日臺疏中,淸州牧使洪鼎,閉門高臥,慢不治事,德山縣監尹沆,非時推奴,不有禁令云。聖批中無分明發覈,而臺言旣如此,則似不可仍存。至於石城,以船隻事,逢變於礪山,旣是實狀。泰仁百姓之會哭鄕校,懷仁訟者之捽曳本倅。雖未知實狀之如何,而此皆無前變怪之事,作變者梟示之請,以爲過重,誠有如聖敎者,而監司,今方究治云,此則從當別爲重究。石城·懷仁·泰仁,則日昨聖批中,旣有未安之敎,亦難晏然仍在,此時守令,不可一向瘝曠。竝爲罷黜,何如?傳曰,依爲之。又所啓,都目政入侍注書及尙瑞院官員,前後皆以出六矣。今番亦當依例出六,而適無傳敎之事,故敢此仰達矣。上曰,出六,可也。罷職現告,淸州牧使洪鼎,德山縣監尹沆,石城縣監成必復,懷仁縣監朴宗陽,泰仁縣監李瀗。
傳曰,史官二員待罪,騎馬六匹立之,祈雨祭〈所〉內摘奸。
吏曹啓曰,守令有闕,政事,取稟。
謝恩,別兼春秋申昉。
去月二十五日引見時,戶曹判書閔鎭遠所啓,上年國恤初喪時,百官衰服,自戶·兵曹上下矣。卽今練祭不遠,今亦戶·兵曹備給乎?各使自備乎?預當定奪,故敢達。領議政金昌集曰,初喪急遽之時,百官,難於自備,故令戶·兵曹題給,而今番,則可以自備者,自備,不然者,則除去負版·辟領·衰,似爲無妨。上曰,依爲之。
實錄廳郞廳,以摠裁官意啓曰,時政記奉安處所,旣已修理,入盛樻子措備,而以翰林有故,時政記尙未移奉矣。今則別兼春秋變通差出,臣方與諸堂上,進詣本廳矣。時政記奉出時,春秋館堂上一員,當爲進參,而知春秋崔錫恒,呈辭受由,同春秋沈宅賢,掃墳事出去。知春秋權尙游,趙道彬,竝卽牌招,推移進參之地。都廳堂上·郞廳,亦不可不備員,除在外人員外,竝卽牌招,使之參坐,俾趁今日內移奉。而自甲寅至丁巳年時政記,爲先奉出,而隨卽連續奉來。政院日記,亦爲隨便取來,何如?傳曰,允。
應敎兪拓基,副校理李德壽·趙文命又爲牌不進,罷職傳旨。傳曰,只推勿罷。
謝恩,判尹李觀命,司諫金濟謙。
傳曰,政事,過國忌後爲之。
謝恩,知春秋權尙游。
實錄廳郞廳兪拓基·李德壽·趙文命,牌不進,罷職傳旨。傳曰,只推勿罷。
觀象監,午時未時,日暈。酉時,日暈。啓。
上在昌慶宮。停常參·經筵。
謝恩,開城留守金雲澤,通川郡守洪得範,內資直長朴光元。
左承旨李禎翊狀啓,臣祗奉聖旨,傳諭于判府事李頤命所到處,則以爲臣於楊根江上,伏承偕來承旨所傳十行恩諭,隆重懇至,愈往愈加,莫非負罪賤臣所不敢承當,臣誠驚惶震越,惟願速死。臣之不顧近侍之相守,自城外,走伏江外,仍尋前路,徑情妄作,孰甚如此?自數負犯,萬殞猶輕,而鈇鉞不加,敦勉冞切,苟非木石,寧不知感?況臣泝江數日,負國漸遠,回首終南,極目蒼梧,涕血被面,心肝方裂,豈敢以脫身逃遁,自爲得計,而忘先王不世之遇,辜聖上罔極之恩也?跡臣之所自處者,殆似風顚之人,蹈水火而不知悟,以聖上日月之明,父母之慈,俯諒及此,寧不惻然?臣每欲悉暴危懇,則悲咽抑塞,淚墨相續。況今再次,又承隆旨,神精迷悶,不能造次罄盡血悃。自此,去臣先墓不遠,稍待栖息粗定,當以文字,更請嚴誅,而銀臺之臣,跟同作行,前所未有,畿邑廚傳,弊端難堪,若蒙亟降還收承宣之命,則上尊國體,小安微分,夙夜祈祝,唯在於此云矣。臣旣承偕來之命,亦不能挽止,而仍爲隨往之意,竝以馳啓事。踏啓字傳曰,更觀狀啓,其爲缺然抑塞,曷可勝喩?業已進往先卿墳山不遠之地云,敬大臣之道,不必一向强迫。展省之後,卽回遐心,須速登程造朝,以補孤之不逮,亦副上下之望事,各別敦勉,回諭承宣,則省禮間,姑爲上來。仍傳曰,判府事李頤命處,給由馬,澆奠床備給。
假注書李根在外,代閔珽。
禮曹啓曰,曹啓辭,今四月二十五日大臣·備局堂上引見時,戶曹判書閔鎭遠所啓,臣伏見禮曹啓下節目,則殿下衰服中䌁絰,以葛磨鍊,而百官䌁絰,則以熟麻磨鍊,諸臣從上服,則似不當如是斑駁。且冠及腰絰·纓子,用繩用布,不爲擧論,此亦未免疎漏。博考禮而更爲啓下之意,分付禮曹,何如?上曰,依爲之事,命下矣。今此節目啓下時,取考庚子·乙卯兩年謄錄,則殿下腰絰用葛,宗親及文武百官腰帶,用熟麻,守陵官侍陵官腰絰,用熟麻云云。其時百官服制,旣不從古禮,則腰帶熟麻之云,雖難準的,而守·侍陵官,則服衰諸節,與百官逈別,而猶且如此,此足爲今日百官從服之例。故以熟麻磨鍊,而至於練冠及腰絰·纓子之用繩用布,不但前後謄錄,俱無擧論,本曹節目,亦不竝載,到今節目之如此,勢所固然。筵臣斥以疎漏,至請博考禮書,更爲啓下,以臣等固陋之罪,不能考據古禮,有所載定,議大臣,稟處,何如?傳曰,允事,命下矣。議大臣,則領議政金昌集以爲練時腰絰,受之以葛,古禮則然,無葛則熟麻亦可,旣載於喪禮備要。庚子·己卯兩年,旣有已行之例,則本曹之以熟麻磨鍊,果有可據。或葛或熟麻,隨所備變着,似無斑駁之嫌。練冠及腰絰·纓子,則儀禮有用素之文,素則布屬,用布亦宜矣。且臣伏見該曹節目,則菅屨以仍用磨鍊矣。練前菅屨,練後繩鞋,亦在禮書,喪服禮節,竝皆漸吉,而獨於屨不變,似爲未安,此亦改以麻鞋,恐或得宜,亦宜博詢處之,伏惟上裁。左議政李健命,與領相議同,領府事李濡,判府事金宇杭,病不收議。判府事趙泰采,赴京,判府事李頤命·權尙夏,右議政趙泰耉在外,不得收議。大臣之議如此,上裁,何如?傳曰,依領相議,施行。
實錄廳郞廳,以摠裁官意啓曰,二房堂上李台佐辭遞,代副司直權尙游,三房堂上金雲澤外任,代副提學李秉常,郞廳金龍慶在喪,代副司果趙聖復,竝差下。堂上郞廳,令該曹兼春秋口傳下批。二房郞廳獻納金橰,三房郞廳任徵夏相換,察任,何如?傳曰,允。
吏曹口傳政事,知春秋權尙游,同春秋李秉常,兼春秋趙聖復。
實錄廳郞廳,以摠裁官意啓曰,時政記,自甲寅至丁巳,昨已移奉于本廳,分授各房矣。當自今日始役,而堂上郞廳,或有病故,或有公故,或未肅拜,或在外,多不來參。初頭如此,將來之事,誠爲可慮。不可無別樣申飭之道,除公故外,逐日仕進,而必爲卯仕酉罷事,各別嚴飭。未肅拜人員,竝爲牌招察任,在外人員,亦令政院,別爲下諭,以爲趁卽上來之地。一房郞廳尹淳,身病甚重,其所差復,不可以旬月爲期云,今姑改差,其代以兵曹佐郞李瑜差下,兼春秋口傳下批,仍卽牌招察任,何如?傳曰,允。
上在昌慶宮。停常參·經筵。
下直,北虞候張友軫。
謝恩,繕工直長宋煒。
端午祭罷後,大妃殿·大殿·中殿,藥房·政院·玉堂·二品以上·六曹問安。答曰,罔極。
藥房啓曰,節屆端陽,殷奠又過,伏惟孝思號慕,益復罔極。旱乾斯酷,日氣漸熱,伏未審此時,聖體,若何?大妃殿氣候,亦何如?日昨入診時,以膝部酸疼之候,旬望間受鍼事,命下矣。今月十二日·十四日爲吉云。以何日定行乎?臣等憂慮未已,敢來問安,竝此仰稟。答曰,端陽奄屆,殷奠又過,尤切罔極。慈殿氣候一樣,予則無事。而亢旱斯酷,不勝悶慮之至。受鍼,十二日定行。
副校理趙文命上疏。大槪,敢將一場迂緩之說,痛哭流涕而陳之,冀幸一悟,以保三百年宗社,仍請臣玉署史廳前後違牌之罪,以警具位事。及獻納金橰上疏。大槪,臣纔遞憲職,復辱薇垣新命,顧此敢叨,地望自別,是豈如臣庸碌者所可冒玷哉?今以史局草記,天牌降臨,不敢坐違,謹此隨詣,而目今臣父病,症形危篤,日加一日,實無晷刻離側之勢,前啓有嫌,宜卽引嫌,而亦無以入肅,不得不疾聲呼籲,仍自退歸。伏乞亟遞臣職,俾得專意救護,以伸至情事。入啓。
政院啓曰,守令未署經,多至十二員,而兩司多官,或在外或未肅拜,或呈辭,或呈辭入啓,行公只有一人,不得開坐署經云。除在外及呈辭入啓外,呈告未肅拜人員,竝卽牌招,以爲署經之地,何如?傳曰,允。又啓曰,吏曹郞廳來言,今日爲政事,命下。而判書宋相琦受由,參判沈宅賢受由在外,參議金在魯病不來,不得開政云。參議卽爲牌招開政,何如?傳曰,允。
戶曹參判李肇,同春秋李光佐,大司諫洪禹傳,掌令宋道涵,實錄兼春秋權益寬·趙聖復。
京畿監司書目,水原府使趙觀彬民瘼上疏上送事。啓。答曰,省疏具悉。疏辭,令廟堂稟處。
謝恩,正言尹心衡。
答獻納金橰疏曰,省疏具悉。爾其勿辭,救護父病。
司諫金濟謙上疏。大槪,敢陳難安之端,乞遞兼帶春秋之任事。入啓。
吏曹參議金在魯,牌不進,罷職傳旨。傳曰,只推勿罷。
府前啓,請前承旨柳重茂削奪官爵,門外黜送。還收李鳳徵·㮒·爀·煥·燦等職牒還給事,還寢陳舊廢堰許民耕食之令,更加申飭,次第修築事,黃海都事具益亨罷職事。入啓。答曰,亟停勿煩。
右承旨申思喆上疏。大槪,儒臣之疏儀注事,有不可已,離其職而晏然於近密者,玆敢略暴情實,冀被譴罰事。入啓。
禮曹五次祈雨祭,宗廟遣重臣,不卜日,來初七日設行之意,知委,何如?啓依所啓施行。
答副校理趙文命疏曰,省疏具悉。疏陳,至切至懇,可不留心?予深嘉之,令廟堂稟處,爾其勿辭察職。
司諫金濟謙,實錄兼春秋辭免上疏。入啓。踏啓字
忠淸監司尹陽來辭職上疏。入啓。答曰,省疏具悉。卿其勿辭,速往欽哉。
忠淸監司書目,保寧縣監金天敍,今月初一日,遭父喪事。
政院啓曰,吏曹參議金在魯,旣有只推之命,更爲牌招開政,何如?傳曰,過國忌後開政。實錄廳郞廳兪拓基·李德壽·鄭錫五·徐宗伋,牌不進,罷職傳旨。傳曰,只推勿罷。
傳曰,亢旱斯酷,再明日疏決爲之事,分付。
答右承旨申思喆疏曰,省疏具悉。爾無所失,儒臣之言,不必深嫌。勿待罪,從速察職。朝報
備邊司啓曰,御使被抄中,鄭錫五·金龍慶有故,代趙榮世·權益寬,別單中,改付標,何如?傳曰,允。又啓曰,各道軍餉未捧守令·邊將居末,拿問定罪,居二居三決杖,還上未捧守令·邊將決杖,之次推考事,定奪矣。取考各道査狀,軍餉未捧,則平安道楊下萬戶金贊興,爲居末,慈山府使申慶汝爲居二,恃寨僉使金鎰英爲居三。咸鏡道三水府使金錫保爲居末,羅暖萬戶金世寬爲居二,惠山僉使林重爲居三。元還上未捧,則江原道安峽縣監成順錫爲居末,平康縣監任鼎元爲之次。咸鏡道甲山府使張世益爲居末,三水府使金錫保爲之次。京畿積城縣監呂必咸爲居末,麻田前郡守兪岦爲之次。忠淸道沃川前郡守李基福爲居末,靑山縣監李挺卨爲之次。軍餉居末,依事目拿問,而其餘居二居三及元還上居末·之次,當爲決杖,或推考。而事在赦前,竝宜勿論。安峽縣監成順錫,戊戌未捧還上三百三十二石,稱以前官虛錄,終無收捧之意,亦涉未便。身死前官,雖無可論之事,虛錄穀物,不可仍成逋欠,待秋沒數還捧之意,另加申飭,何如?傳曰,允。
議政府郞廳,以領左相意啓曰,祖宗朝賜與魚場中,靈光坡市坪收稅石秀魚,本府及耆老所分送者,丙申中,入於裁減中矣。耆老所自該所,旣已入啓復舊,則本府,亦當一體復舊,如前移送之意,分付于戶曹,何如?傳曰,允。備局謄錄
上在昌慶宮。停常參·經筵。
謝恩,忠淸水使朴纘新,禮賓正李景華,直講沈一羲,典籍陳翼漢,龍川府使任勗,宗簿主簿黃遠河,司圃別提趙鳳命,訓鍊主簿金東藎·李世煥。
傳曰,史官一員待命,騎馬三匹立之,長陵忌辰祭所內,摘奸。
傳曰,史官一員待命,騎馬三匹立之,祈雨祭所內,摘奸。
政院啓曰,明日疏決時,禁府刑曹堂上,當爲入侍,而判義禁崔錫恒,三度呈辭,加由之後,尙不出仕,同義禁沈宅賢在外,刑曹判書兪集一,不爲行公,參議沈壽賢在外。判義禁崔錫恒,刑曹判書兪集一,竝卽牌招,以爲明日入侍之地,何如?傳曰,允。
又啓曰,明日疏決時,時任大臣及三司各一員,當爲入侍,而原任大臣,或參或不參,承旨或一員或二員,入侍,今則何以爲之?敢稟。
領議政金昌集箚子。大槪,臣於儒臣之疏,理難晏然,乞削臣職,以謝人言事。入啓。
政院啓辭。答曰,時任大臣及該房承旨,入侍。
應敎兪拓基,校理申晳,副校理李德壽·趙文命,牌不進,罷職傳旨。傳曰,只推勿罷。
答領議政金昌集箚曰,省箚具悉卿懇。儒臣所論,殊甚未便,不必深嫌。卿其安心勿辭,卽起視事,以副至望。仍傳曰,遣史官傳諭。
都承旨金演,正言沈㙉,再度呈辭。以祈雨祭齋戒,留政院。
上在昌慶宮。停常參·經筵。
謝恩,忠淸監司尹陽來,奉常直長睦天壽,敬寧殿參奉林象翼,思陵參奉金鎭東。
左承旨李禎翊狀啓,臣祗奉聖旨,傳諭于判府事李頤命墓下所住處,則以爲臣昨日,纔到墓下,而自念違傲逃循,罪在難赦,恩諭聯翩,辭意隆重,罪逭恩加,曠古異數,臣何敢當?方將治疏,更瀝肝血,承旨又以回諭來宣。承旨上去,且以聖敎,申申敦勉,臣非木石心腸,寧敢頑然偃然,不思所以仰承明命也。且感且幸,不知攸處,千回思量,氷炭交中,悲端塡臆,涕血被面。蓋臣自出江郊,已欲於先大王祥日,進詣陵外,伏哭於巡衛之道,小曳窮天之痛。其時苟無危篤之疾,耿耿初心,何忍終負?縱不能承命入京,亦可粗伸分義,而其間又有悲切之私悃,亦當更入文字,冀蒙天地父母之矜悶云矣。臣旣承上來之命,仍先上去之意,竝以馳啓事。踏啓字。
左議政李健命箚子。大槪,臣於儒臣之疏,有不勝悚蹙者,今日疏決,無望入參,乞賜斥退,以幸國事事。入啓。答曰,省箚具悉卿懇。儒臣之疏論,不足深嫌。卿其安心勿辭,入參疏決,以副至望。仍傳曰,遣史官傳諭。
政院啓曰,判義禁崔錫恒,刑曹判書兪集一,昨已違牌,推考傳旨,今方捧入。而今日旣有疏決之命,刑獄長官,不可不入參。判義禁崔錫恒,刑曹判書兪集一,竝更牌招,何如?傳曰,允。
實錄廳郞廳,以摠裁官意啓曰,都廳郞廳金□□改差,代前校理朴師益差下,二房郞廳鄭錫五身病危重,連呈辭狀,今姑改差,正言尹心衡差下,兼春秋口傳下批。朴師益時無職名,亦令該曹口傳付軍職,使之察任,何如?傳曰,允。
兵曹口傳政事,副司直朴師益。
政院啓曰,今日疏決事,命下。而判義禁崔錫恒·刑曹判書兪集一,今又違牌,將不得擧行。事體極爲未安,竝更卽牌招,何如?傳曰,允。又啓曰,卽者中樞府錄事來言,判府事金宇杭身病猝重云。係是大臣病患,敢啓。傳曰,知道。遣御醫看病,續續書啓。
應敎兪拓基,副校理李德壽·趙文命,牌不進,罷職傳旨。傳曰,只推勿罷。
政院啓曰,判義禁崔錫恒,刑曹判書兪集一再牌不進,所當更請牌招,而一日三牌,有傷事體。何以爲之?敢稟。傳曰,明日牌招。
上在昌慶宮。停常參·經筵。
禮曹六次祈雨祭,三角山·木覓山·漢江·沈虎頭,遣近侍,不卜日來初十日設行之意,知委,何如?啓依所啓施行。
政院啓曰,判義禁崔錫恒,今日又爲違牌,疏決命下累日。尙不得擧行,事體極爲未安。更爲牌招,而同義禁沈宅賢,掃墳後入來云。亦爲牌招,何如?傳曰,允。
假注書趙顯命出使,代李鋼。
政院啓曰,刑曹判書兪集一,今又違牌,疏決命下,已至累日。尙不擧行,事體極爲未安。卽爲牌招,何如?傳曰,允。
備邊司啓曰,今此疏決之擧,出於聖上憫旱之意,則職在刑獄之臣,設有情病之難强,固當出於應命,而判義禁崔錫恒,刑曹判書兪集一,累牌不進,無意變動,至有退行之擧,事體之未安,莫此爲甚。況今上下雲霓之望,一日爲急,不可無別樣申飭之道。判義禁崔錫恒,刑曹判書兪集一,從重推考,卽爲牌招察任,以爲今日內擧行之地,何如?傳曰,允。
兵曹判書崔錫恒,身病出仕。
今日疏決時,刑曹判書兪集一,參議沈壽賢改差。從速差出其代事,榻前下敎。
今日疏決時,大司諫洪禹傳疏啓。臣於數年內,出入臺地,無慮六七遭,而曾無一言一事之小效職責,至今追思,尙有餘慙,矧玆所叨新除,地望尤別,決非賤分之所可堪,環顧恧縮,已難冒承。且本院,方有李眞儉遠竄之啓,臣曾忝憲職,酷被眞儉之無限詆辱,以此引嫌違牌,至於坐罷。今於其請罪之啓,理難參涉,旣不得參啓,則其何可苟然仍冒於臺次乎?請命遞斥臣職。上曰,勿辭,退待物論。
傳曰,史官三員待命,騎馬九匹立之,祈雨祭所內摘奸。
政院啓曰,吏曹判書宋相琦,參判沈宅賢,參議金在魯,俱爲違牌不進,推考傳旨及罷職傳旨,今方捧入,而儒臣疏語,旣是泛論,昨日筵中,開釋無餘,則以此引嫌,殊涉太過。判書·參判,更卽牌招開政之地,何如?傳曰,允。
吏曹參議金在魯,牌不進,罷職傳旨。傳曰,只推勿罷。政院啓曰,吏曹參議金在魯,旣有只推之命,更卽牌招開政,何如?傳曰,允。
政院啓曰,吏曹判書宋相琦,參判沈宅賢,參議金在魯,俱以再牌不進,推考傳旨及罷職傳旨,今方捧入,而開政命下之後,尙未擧行,事體未安。所當更請牌招,而係是一日三牌,何以爲之?敢稟。傳曰,過國忌後爲之。
吏曹參議金在魯再牌不進,罷職傳旨。傳曰,只推勿罷。
掌令宋道涵所啓,請前承旨柳重茂削奪官爵,門外黜送。請還收李鳳徵·㮒·煥·爀·燦等職牒還收事。上曰,勿煩。請寢陳舊廢堰許民耕食之令,更加申飭,次第修築事。上曰,勿煩。又所啓,請黃海都事具益亨罷職。上曰,勿煩。又所啓遠竄罪人金始煥,頃者前後之疏,俱極兇悖,眩惑天聽,變亂國是,其所粧撰,罔非護私黨而禍士類,原其心術,萬萬絶痛。得罪公議,輿情共憤,善地編配,已乖投畀之本意,而曾未幾何,判義禁崔錫恒,乃於疏決之日,游辭救解,敢請宥釋,其蔑公循私之狀,殊極駭然。請兵曹判書崔錫恒,從重推考。上曰,依允。朝報
上在昌慶宮。停常參·經筵。
領議政金昌集,禮曹參議洪致中,山陵莎草修改事,出去。
昨日疏決時,右議政李健命所啓,卽今守令闕窠,多至六七,而吏曹堂上,俱以趙文命疏論政註間事,引入不出,開政無期,殊可悶也。儒臣之疏,蓋論黨論之時,銓註偏係而已。元非指斥,卽今銓官,則泛論之語,不必深嫌,而此時守令差出,一日爲急。自前雖於國忌齋戒之時,亦有牌招開政之例,政官卽爲牌招,以爲開政之地,何如?上曰,依爲之。
政院啓曰,大司諫洪禹傳,引避退待,而司諫金濟謙呈辭,獻納金橰未肅拜,正言沈㙉呈辭受由,尹心衡未署經,無行公之員,不得處置云。除未肅拜·呈辭受由·未署經外呈告人員,竝卽牌招,以爲處置之地,何如?傳曰,允。又啓曰,山陵莎草修改時,繕工監提調有故,代工曹堂上替進事,命下,而判書兪命雄,參判朴泰恒,俱爲引入,參議趙榮福在外,無進參之員。判書·參判,竝卽牌招,以爲推移進去之地,何如?傳曰,允。
備忘記,孝寧殿殷奠攝行,實由於脚痛,不得親行,尋常悲恨。昨日筵中,副修撰李重協,以玉署承候之臣,未知予之病症,縷縷煩達,語甚至懇。心切慙恧,而縱欲强爲,其勢末由。如許厥咎,中外諸臣,知悉焉。
工曹參判朴泰恒,山陵莎草修改事,出去。
司諫金濟謙啓曰,臣於本院前啓,有不敢參涉之避,從前引嫌,非止一再矣。今因處置,召牌降臨,不敢坐違,謹此來詣,而長僚之所以爲嫌者,卽臣之所嘗啓也。其何敢可否,亦何敢仍冒乎?請命遞斥臣職。答曰,勿辭,退待物論。
掌令宋道涵所啓,請前承旨柳重茂削奪官爵,門外黜送。還收李鳳徵·㮒·煥·爀·燦職牒還收。請寢陳舊堤堰許民耕食之令,更加申飭,次第修築事。黃海都事文益亨罷職事。上曰,勿煩。
又所啓,遠竄罪人金始煥,前後之疏,俱極胷悖,眩惑天聽,變亂國是,其所粧撰,罔非護私黨而禍士類,原其心術,萬萬絶痛。得罪公議,輿情共憤,善地編配,已乖投畀之本意,而曾未幾何,判義禁崔錫恒,乃於疏決之日,游辭救解,敢請宥釋,其蔑公循私之狀,殊極駭然。請兵曹判書崔錫恒從重推考。上曰,依允。疊朝報
今五月初八日疏決入侍時,領議政金昌集所啓。水原府使趙觀彬上疏,以本府民多穀少,還上已盡,麥後繼賑,須得萬石穀,可以救活。本府以畿輔重鎭,物衆地大,饑荒如此,則不可不別樣顧恤,而萬石之穀,決難辦出,本府未上納大同米中一千石,先爲取用,其代使賑廳,推移充給。江都米二千石,特爲劃給,以爲麥後繼賑之地,而軍餉穀物之輸納本所,旣有成憲,則今不可變通。上頃取用之穀,待秋收捧後,竝卽還納於各其本所之意,亦爲申飭宜當,以此,該廳及江都,竝爲分付,何如?傳曰,依爲之。備局謄錄
上在昌慶宮。停常參·經筵。
謝恩,章陵參奉李聖彦,宣傳官全舜佐,訓鍊判官安湜,主簿李獻英,永昭殿參奉金致垕。
今月初八日疏決時,左議政李健命所啓,頃日南中四邑作變人,臺疏之中,有梟示之請,聖上以守令苟得其人,則盜化爲良下批,聖敎,固爲至當矣。群下孰不欽仰,而但如此亂民,若不嚴治,則其流之弊,必將有爭殺長吏之患。四邑守令,則大臣旣已陳達罷職,作變之輩,則令道臣,各別重究,而論其情犯,決不但自本道重究而止。更令本道,窮訊取服後,俱由狀聞,以爲觀其情犯,酌量處斷之地,何如?上曰,依爲之。又所啓,玉堂新錄後,媢嫉之輩,極意吹覓,故被錄之人,尙有一向撕捱,而不知者,苟其情地,有難冒出,而必使强出,則非國家至當之道,而此則不然。當初新錄時備員圈點,且經都堂錄,則元無可議之事,其所攻斥之言,誠極無據矣。謂有人言,完錄之人,或可引嫌,而被錄之人,則萬無一毫撕捱之端,而卽今尙有數三人,終不行公者,各別申飭開諭,使之速出行公,而以臣所達,出於擧條,何如?上曰,依爲之。
府啓,竝引嫌而退,嫌未參啓,自有近例,以此引嫌,無已太過。嫌難處置,其勢固然,不可以此,輕遞言官。請大司諫洪禹傳,司諫金濟謙,竝命出仕。答曰,依啓。前啓,以國忌,今日姑停。
京畿監司書目,砥平呈,以判府事李頤命上疏上送事。啓。答曰,省疏具悉。卿以體國大臣,身帶安危,不宜久處鄕谷,情禮垂畢後,須卽造朝,共濟國事,以副孤孤日夜之望。仍傳曰,遣史官傳諭。傳曰,判府事李頤命先墓遷移時,役軍及葬需祭需等物,令本道題給事,分付。
傳曰,史官五員待命,騎馬十五匹立之,津船等處內摘奸。
領議政金昌集,禮曹參判洪致中,佐郞李聖至,工曹參判朴泰恒,繕工監役李顯允,山陵莎草修改後,入來。
假注書李鋼在外,代金應福。
慶尙監司書目,道內牟麥,爲亢旱,榜風,土雨所傷。非時霜雹,日候凜冽,加以雹災·蟲災,種種作害,不待麥秋,已判大歉,民事罔措事。朝報
訓鍊都監啓曰,都監保布,元數不敷,雖在盡捧之時,軍兵等衣資,僅僅支給,上年災減,比前倍蓰,多至三百二十餘同。故軍兵等夏等衣資,卽前月初所當給者,而拮据無路,尙未分給,事甚悶慮。依例以戶·兵曹所儲,令廟堂區劃充給事,草記蒙允,而似聞戶·兵曹遺儲不足,許多災減之代,有難充給,故纔自廟堂,以去式年出身除防米,姑先劃給事陳達。而出身都數,八十六人內,除其應頉之類,所餘不過四十一人,則其所收米之數,僅可爲六七同之木。大抵衣資出給,漸至遷就,廟堂分定,亦甚零星,在前如此之時,不得不以外營錢布,推移取用者,非止一二矣。都監,曾以甲胄,物力之補用,統營木七十同,有所貸來,而本木還報,其勢未易。頃以依備局句管木例,折銀下送之意,旣爲定奪,而慮有中路意外之患,今姑留置矣。此木七十同價銀,仍爲作錢取用,以爲軍兵等衣資及時分給之地,何如?答曰,允。備局謄錄
上在昌慶宮。停常參·經筵。
下直,統虞候趙鼎期,阿山萬戶申汝揮,古豐山萬戶韓信光,樂安郡守金正龜,保安察訪朴泰彙,葛頭山僉使金振兌,豆毛浦萬戶朴枝蕃,廢茂山萬戶徐友錫,吾老梁萬戶金振漢,車嶺僉使方日尙,保山萬戶權維衡,古群山僉使黃宗瑞,馬島萬戶李思順,安骨萬戶李世憲,玉江萬戶朴茂盛。
政院啓曰,卽者吏曹郞廳來言,今日爲政事,命下。而判書宋相琦陳疏。入啓。參判沈宅賢,參議金在魯情勢難安,不得開政云。參判·參議,竝卽牌招開政,何如?傳曰,允。
吏曹參議金在魯上疏。大槪,臣遭斥非常,決難仍冒,荐犯違牌,徒增罪戾,嚴召又降,不敢坐違,趨詣闕下,仰暴危迫之懇。乞蒙亟賜鐫削,以謝人言,以靖私義事,及兵曹判書崔錫恒上書。大槪,再經都政,瓜期已滿,新被臺言,彈墨未乾,揆以廉隅,理難抗顔,而受鍼之期,只隔一宵,變通之擧,不容少緩。懇〈乞〉將臣本職及兼帶金吾藥院之任,亟賜鐫削,仍治臣循私蔑公之罪,以安私分,以謝臺言事。入啓。
吏曹判書宋相琦辭職上疏。入啓。答曰,省疏具悉卿懇。卿之所患如此,心深憂慮,加由之命,意實非偶,何用辭焉?儒臣疏論,亦不必深嫌,卿其安心勿辭,從容調攝行公。仍傳曰,遣內醫看病。
司直權尙游辭職上疏。入啓。答曰,省疏具悉。卿之所患如此,深用慮念,纂修之任,原非奔走之治,則調理往來,似無不可,而何用固辭?有疾未參候班,其何所傷?卿其安心勿辭,調理行公。
京畿監司書目,高陽呈,以大司憲李縡病重上去不得事。啓。答曰,調理上來事,回諭。
慶尙監司書目,敢陳病難任職之狀,冀蒙恩遞,兼附一二淺見,以備裁擇事,上疏上送事。啓。答曰,省疏具悉。疏辭誠甚得宜,令銓曹·禮曹趁卽擧行,卿其勿辭察職。
忠淸監司書目,韓山呈,以知事權待罪上疏上送事。答曰,省疏具悉。有頉處不至大段,何用引咎?卿其安心勿辭,亦勿待罪,從速上來行公。
禮曹七次祈雨祭,龍山江楮子島,遣重臣,不卜日來十三日設行之意,知委,何如?啓依所啓施行。
吏曹參判沈宅賢牌不進。政院啓曰,吏曹參判沈宅賢牌不進,推考傳旨,今方捧入,而開政命下之後,一向遷就,殊甚未安。更卽牌招開政,何如?傳曰,允。
答吏曹參議金在魯疏曰,省疏具悉。儒臣泛論,不必深嫌,爾其勿辭,從速察職。
答兵曹判書崔錫恒疏曰,省疏具悉卿懇。卿之斷斷無他,予已知之。伊時臺言,不必爲嫌。卿其安心勿辭,從速行公。
開城留守金雲澤上疏。入啓。答曰,省疏具悉。卿其依疏辭,往省焉。
慶尙監司書目,新寧縣監姜啓溥,收租案付災結,不給民間,任意區處,而無處置之數,至於一結五十三負,不可置之,罷黜。其罪狀,令攸司稟處事。
政院啓曰,吏曹參議金在魯,疏批已下,卽爲牌招開政,何如?傳曰,允。
吏曹參判沈宅賢再牌不進後,上疏。大槪,伏蒙恩暇,往省松楸,途間得聞,儒臣疏論銓地,語極非常,至於請譴。來伏京輦,而情地危蹙,疾病且劇,荐犯違牌,益增罪戾。乞賜鐫削本兼諸職,以安微分,以謝人言事。入啓。
上在昌慶宮。停常參·經筵。
京畿監司書目,果川呈,以右議政趙泰耉上疏上送事。啓。答曰,省疏具悉卿懇。展省之後,旋卽造朝,若大旱之望雲霓,意想之外,巽章遽至,愕然失圖,無以爲諭。雖曰呈十章,斷無許改之理,須卽上來,同休共戚,共濟國事,是孤之至望。條陳數事,亶出於爲國家深長慮,可不服膺焉?令廟堂商確稟處焉。卿其安心勿辭,幡然登途,以副虛佇之望。仍傳曰,遣史官傳諭。
答工曹判書兪命雄疏曰,省疏具悉。今觀疏辭,可知其眞的,於卿少無嫌礙。又緣玆事,未赴召命,勢所固然,有何引咎?卿其安心勿待罪,從速行公。
答吏曹參判沈宅賢疏曰,省疏具悉。已諭於參議批答矣,卿其勿辭,調理察職。
吏曹參議金在魯,牌不進,罷職傳旨。傳曰,只推勿罷。
實錄廳郞廳,以摠裁官意啓曰,一房郞廳徐宗伋,身病甚重,三房郞廳獻納金橰,親病方劇,竝姑改差。徐宗伋代,前修撰金取魯差下,金橰代,前正郞趙榮世差下,竝卽兼春秋及軍職,令該曹口傳下批,以爲察任之地。一房郞廳洪鉉輔,三房郞廳趙聖復,相換察任,何如?傳曰,允。
都承旨金演,正言沈㙉,三度呈辭。以祈雨祭齋戒,留政院。
大妃殿·中殿,藥房問安。答曰,知道。
藥房啓曰,旱餘得雨,稍覺蘇秧,伏未審此時,聖體,若何?膝部酸疼之候,一樣無減乎?今日受鍼事,旣已定奪,時刻定以何時乎?大妃殿氣候,亦何如?加味生脈散,連次劑入矣。其已進御乎?臣等憂慮未已,敢來問安,竝此仰稟。答曰,知道。慈殿氣候一樣,加味生脈散,終不强進,勿爲劑入事有敎,悶鬱曷諭?予則膝部酸疼無減,時刻,定以巳時,宜矣。
政院啓曰,吏曹判書宋相琦,參判沈宅賢,陳疏受由,參議金在魯,旣有只推之命,所當牌招開政,而祈雨祭齋戒相値,何以爲之?敢稟。傳曰,明日爲之。
兵曹口傳政事,司直趙榮世,司果金取魯。
大殿受鍼後,藥房·政院·玉堂·二品以上·六曹·大司諫問安。答曰,知道。大妃殿·中殿,藥房·政院·玉堂問安。答曰,知道。今日受鍼時,十三日·十四日,連爲受鍼事,榻前定奪。
傳曰,史官二員待命,騎馬六匹立之,祈雨祭所內摘奸。
掌令宋道涵啓曰,臣忝叨言地,自知其不敢,而適當疏決之日,黽勉隨參於入侍之列矣。判義禁崔錫恒,乃以金始煥事,稱以所懷,至請疏釋。雖聖鑑孔昭,終咈其請,而其蔑公循私之習,誠極可駭。問備之罰,實出斟量,而得伏見重臣疏本,則怒臣刺論,盛氣反詆。一則曰語意深緊,被人凌踏,一則曰藉人口下,使不發言,臣切不勝慨惋之至。夫始煥之不有先朝處分,擅欲變亂國是,前後疏語,極其兇悖,是豈語言薄過之比?而今重臣,乃反許之以必達之義,歸之於以言獲罪之科者,已非常情之所及,而到配未幾,旋請放宥。物情之駭憤,烏可得免,而處言地者,其可無一言之相較乎?噫,極擇便近之地,曲循被謫者之願,此非循私,而何敢乘悶旱之會,欲售護黨之計者,此非蔑公而何?臣所論列,可謂十分的當,而重臣之所厭聞者,亦在於此,故大加聲色,疑怒太深,張皇陳辨,求說不得,乃反以瘴癘死地等說,脅勒粧撰,欲驅臣於已甚之科,要自掩其護私之路,誠可笑而不足怒。雖然,臣旣被其無限詆斥,其何敢一刻仍冒於臺次乎?請命遞斥臣職。答曰,勿辭,退待物論。
京畿監司書目,道內各邑旱乾愈酷,付種愆期,兩麥枯損,民事渴悶。水原府五月霜降,亦係變異事。
忠淸監司書目,道內各邑,去月十九日小雨之後,旱暵,又復如此,雨意邈然,各邑境內靈驗處,祈雨祭設行事。
上在昌慶宮。停常參·經筵。
下直,平山萬戶黃道長,蛇梁萬戶金德亨,會寧萬戶李時馨,位羅萬戶尹聘莘,包伊萬戶崔時望,安骨萬戶李世憲,西北僉使金萬毅。
謝恩,訓鍊判官申弘祚。
大妃殿·大殿·中殿,藥房·政院·玉堂問安。答曰,知道。
藥房啓曰,伏未審夜來,聖體,若何?膝部受鍼之後,酸疼之候,其有所減,而今日受鍼時刻,依前定以巳時乎?大妃殿氣候,亦何如?生脈散勸進之意,昨已,仰達矣。果爲進御乎?臣等憂慮未已,敢來問安,竝此仰稟。答曰,知道。慈殿氣候一樣。加味生脈散進御事,屢屢仰請,則予姑無形顯之症。且當此際,豈有服藥之慮乎?如是爲敎,不勝煎迫之至。予則與昨一樣,而受鍼事,明日爲之,宜矣。
正言沈㙉,都承旨金演三度呈辭。入啓。遞差。
政院啓曰,吏曹郞廳來言,今日爲政事,命下。而判書宋相琦,參判沈宅賢,陳疏受由,參議金在魯呈辭,不得開政云。判書·參判受由,已至三日,竝與參議,一體牌招,以爲開政之地,何如?傳曰,允。
假注書金應福書啓,臣承命馳往于果川紫霞洞右議政趙泰耉所住處,傳宣聖批,則以爲臣伏承史官齎傳批旨,十行絲綸,愈益隆重,有非賤臣微分所堪得者,感惶蹙踖,不知置身之所也。臣雖迷昧,亦豈不知與國家同休共戚之義?而所遭不幸,不敢自比於恒人,前後陳乞,殆至二十上,而不知休者,是豈臣得已而不已哉?不得遞則不敢進,乃敢以重廉義而尊國體也。昨疏中,畢暴情悃,而猶未蒙天地之矜察,是固臣命卒之秋也。抑鬱之極,伏地悶泣,不知所以仰復也。行役之餘,病狀亦苦,方在伏枕昏昏之中,不能盡爲敢言,徐當以一疏,更陳危衷,以俟處分云矣,敢啓。傳曰,知道。
昨日藥房受鍼時,都提調金昌集所啓,守令闕窠甚多,而吏曹堂上一向撕捱,尙未開政,今日喉院,取稟,則有齋戒後爲之之命,而因一儒臣之泛論,終始引嫌,殊涉太過,頃日大臣陳達開諭之後,連日違牌,尤極未安矣。判書宋相琦,身有實病,本欲辭遞,而參判·參議,則別樣催促之擧,然後始可以開政,另加申飭,俾卽出仕,何如?上曰,依爲之。又所啓,瑞興盜賊,自捕廳搜捕,則一名則中路自斃,其餘則今已捉來矣。治盜之法,不容遲緩,必須趁時究問,未捕同黨,可以譏捕,亦可無意外徑斃之患。大將李森,臺疏引嫌,終不出仕,事甚未便,各別分付,依卽出而治盜,何如?上曰,依爲之。
忠淸監司書目,忠州呈,以副應敎洪廷弼辭職上疏上送事。啓。答曰,省疏具悉。向來抨彈,不必爲嫌,爾其勿辭,從速上來察職。
京畿監司書目,廣州呈,以修撰金鎭商上疏上送事。答曰,省疏具悉。旣往之事,不必深嫌。頒給之物,實出循例,爾其勿辭,從速上來察職。
府前啓,請前承旨柳重茂,削奪官爵,門外黜送事。還收李鳳徵·㮒·煥·爀·燦等竝職牒還給事。寢陳舊堤堰許民耕食之令,更加申飭,次第修築事,黃海都事具益亨罷職事。新啓,引嫌而退,問備之請,臺體卽然,對辨之言,何必深嫌?請掌令宋道涵,出仕。
平安監司書目,道內農形,旱暵太甚,兩麥已判大歉,更無可望。立苗各穀,木花日就枯損,言及民事,誠極渴急。山川靈異處,不卜日祈禱得雨之意,分付列邑事。
黃海監司書目,道內各邑農事,去四月十四日若干微雨之後,烈日杲杲,麥凶已判,而水田之未付種者,亦無餘地。黍粟之纔得立苗者,仍以自枯。芒種已迫,一向亢旱,雨意愈邈,設祭得雨之意,連續嚴飭各邑事。
政院啓曰,吏曹判書宋相琦,參判沈宅賢,參議金在魯,牌不進,推考傳旨,及罷職傳旨,今方捧入,而開政命下之後,一向遷就,殊涉未安。判書·參判,更卽牌招開政,何如?傳曰,允。
答府曰,不允。處置事,依啓。
吏曹參議金在魯,牌不進,罷職傳旨。傳曰,只推勿罷。
政院啓曰,吏曹參議金在魯,旣有只推之命,更卽牌招開政,何如?傳曰,允。
同副承旨趙尙絅上疏。大槪,敢陳懇迫情理,冀蒙矜察事。入啓。
京畿監司書目,高陽呈,以司直李晚成辭職上疏上送事。啓。答曰,省疏具悉。已諭於前疏之批矣。卿其勿辭,從速上來行公。
司諫金濟謙上疏。大槪,敢陳草草數語,以備財幸事。入啓。答曰,省疏具悉。條陳,誠甚得宜,竝令廟堂及銓曹,各別申飭,爾其勿辭,從速察職。
政院啓曰,吏曹判書宋相琦,參判沈宅賢,參議金在魯,再牌不進矣。推考傳旨及罷職傳旨,今方捧入,所當更請牌招,而一日三牌,有傷事體,何〈以〉爲之?敢稟。傳曰,明日牌招。
答同副承旨趙尙絅疏曰,省疏具悉。情理可矜,令該曹依施焉。
吏曹參議金在魯,再牌不進,罷職傳旨。傳曰,只推勿罷。朝報
戶曹啓曰,闕內外諸上司各都監紙地進排,專責於長興庫·豐儲倉,而進排之際,各司下人操踨索賂之弊,罔有紀極。故紙地斤兩長廣,自朝家,曾有定式。前後申飭,非止一二,而近來此弊,又爲如前,貢物主人等,將至渙散之境,每每來訴於本曹,依前定式,更爲各別申明嚴飭。此後又有操踨之弊,則當該下吏,令攸司推治官員,亦爲警責事,捧承傳施行,何如?傳曰,允。備局謄錄
上在昌慶宮。停常參·經筵。
編修官金克謙書啓,臣承命馳往于砥平縣北面,判府事李頤命所住處,傳宣聖批,則以爲臣負罪難赦,而叨恩反深,敢恃寬貸,輒瀆私懇,惶懍惕息,方俟嚴誅,不意史官遠臨窮峽,奉宣恩批,辭旨隆重,不敢承當。深仁體下,俾伸情禮,臣惶悸涕泗,感結幽明。噫,使臣無他釁累,家雇去來,本無重輕,況今滓穢汚衊,已難湔洗。聖明雖欲薰沐器使,尙何益於安危之數也。且臣所營私事,亦未易時月期者,審地卜期,茫無頭緖,彷徨山谷,靡所止泊,誠恐一朝溘死,此事便已,上不能少報國恩,下無以自盡不職。以此疾心,中夜悲泣,臣之瞻天望祝,只在於亟收敦召之命,以終天地之仁。唯是隆重至此,而違逋愈甚,積此罪戾,萬隕猶甘。臣干冒天威,犯分多矣。坐辱近侍,貽弊縣道,自此不敢更瀆微悃,故玆敢覼縷者,不勝惶恐云矣。惶恐敢啓。傳曰,知道。
政院啓曰,吏曹參議金在魯,昨有只推之命,更卽牌招開政,何如?傳曰,允。
禮曹八次祈雨祭,風雲·雷雨·山川·雩祀,遣重臣不卜日來十六日設行事,知委,何如?啓依所啓施行。
大妃殿·中殿,藥房問安。答曰,知道。
藥房啓曰,伏未審夜來,聖體,若何?脚部酸疼之候,一樣無減乎?大妃殿氣候,亦何如?今日受鍼時刻,依前定以巳時乎?臣等憂慮未已,敢來問安,竝此仰稟。答曰,知道。慈殿氣候一樣。予則脚部酸疼之候,與昨小歇,而鎭日受鍼難堪,姑爲停止,宜矣。
政院啓曰,吏曹判書宋相琦,參判沈宅賢,參議金在魯,牌不進,推考傳旨及罷職傳旨,今方捧入,而守令多窠,刑曹堂上差出,一日爲急,一向遷就,擧行無期,其在事體,殊極未安。判書·參判,更卽牌招,以爲開政之地,何如?傳曰,允。
掌令宋道涵上疏。大槪,臣之無似,忝叨言地,人器不稱,自卜已審,而病勢旣有所難强,情地又有所難安。懇乞亟命鐫削臣職,以安私分,兼附一二迷見,以備財察事。以望祭齋戒,留政院。
吏曹參議金在魯,牌不進,罷職傳旨。傳曰,只推勿罷。
政院啓曰,吏曹參議金在魯,旣有只推之命,更爲牌招開政,何如?傳曰,允。
政院啓曰,吏曹判書宋相琦,參判沈宅賢,參議金在魯,再牌不進矣。推考及罷職傳旨,纔已捧入,判書·參判,所當更請牌招,而非但日勢已暮,一日三牌,有傷事體,何以爲之?敢稟。傳曰,明日牌招。朝報
政院啓曰,司諫金濟謙上疏,有條陳之事,誠甚得宜。竝令廟堂及銓曹申飭事,批下矣。疏中,刑曹判書兪集一罷職一款,無明白下敎之事,何以爲之?敢稟。傳曰,知道。罷職傳旨捧入。備局謄錄
吏曹判書宋相琦,參判沈宅賢,參議金在魯再牌不進。
上在昌慶宮。停常參·經筵。
望祭罷後,大妃殿·大殿·中殿,藥房·政院·玉堂·二品以上·六曹問安。答曰,知道。
藥房啓曰,此月又半,殷奠奄過,伏惟聖孝號慕,何堪罔極,伏未審夜來,聖體,若何?慈殿氣候,亦何如?昨伏承問安之批,膝部酸疼之候,與前少歇,鎭日受鍼難堪,姑爲停止爲敎。受鍼之後,旣有少歇之勢,則似不可不更試數三次,以快見奏效爲期。今十七日爲吉云,以此日,更爲受鍼,何如?臣等憂慮未已,敢來問安,竝此仰稟。藥房口傳啓曰,大妃殿,生脈散,頃已煎入,而日昨藥房問安之批,以爲此際,何可進御藥物爲敎,此藥,元非不可進之藥,卽爲劑入,而惶恐不敢,何以爲之?敢稟。答藥房曰,罔極。慈殿氣候一樣,生脈散代茶進御事,再三仰請有敎,與前無異,益不勝悶鬱之至,受鍼事,依爲之。
昨日吏曹參議金在魯再牌不進,〈罷職〉傳旨。傳曰,只推勿罷。
備邊司啓曰,刑曹罪囚疏決,因判書尙未出代,不卽擧行,守令多窠,亦至八邑,開政命下,今至累日,而銓官,過爲引嫌,一向撕捱,開政無期,其在事體,極〈爲〉未安。判書宋相琦,本有身病,而近因勞悴,症情添重,勢難行公云,今姑改差,卽爲差出,何如?傳曰,允。
傳曰,史官二員待命,騎馬六匹立之,祈雨祭所內摘奸。
備邊司,吏曹判書黃欽·崔錫恒·鄭澔·崔奎瑞·閔鎭遠·李晚成·權尙游·李觀命·申銋·趙道彬·李宜顯。
吏曹郞廳,以大臣意啓曰,本曹判書有闕之代,依例薦望,而卽今本曹參判·參議,引嫌不出,開政無人,直爲書入,受點後卽爲牌招開政,何如?傳曰,允。
政院啓曰,吏曹參判沈宅賢,參議金在魯,屢召之下,一向撕捱,事體極爲未安。待新判書差出,一體牌招,以爲開政之地,何如?傳曰,允。
上在昌慶宮。停常參·經筵。
下直,許沙僉使鄭德麟,長水察訪朴世柱,甫下乙僉使金光捽,忠淸都事白時光,鉢浦萬戶尹濁,平安兵虞候洪時九。
謝恩,中部參奉閔師洙,訓鍊判官洪禹九。
持平李聖龍,副校理李德壽三度呈辭。入啓。遞差。
落點,吏曹判書李宜顯。
兵曹口傳政事,司直李聖龍。
謝恩,副校理趙文命。
政院啓曰,吏曹判書李宜顯,參判沈宅賢,參議金在魯牌不進,推考傳旨及罷職傳旨,今方捧入,而開政命下之後,久未擧行,事體殊涉未安。判書·參判,竝卽牌招開政,何如?傳曰,允。
吏曹參議金在魯牌不進,罷職傳旨。傳曰,只推勿罷。
慶尙監司書目,都事申滌居中,上京之後,今至累朔,無意還任,不得已罷黜事。
吏曹參議金在魯初度呈辭。入啓。給由。
實錄廳郞廳,以摠裁官意啓曰,都廳郞廳趙文命有頉,代校理申晳陞差,申晳陞差,代司諫金濟謙差下,郞廳徐宗燮有頉,代司直李廷熽。三房郞廳魚有龍·趙榮世·權益寬有頉,代前持平鄭宅河,前都事梁廷虎,前正郞鄭錫三,竝差下兼春秋。下批時無職名人員,亦竝付軍職,使之察任,都廳堂上宋相琦,郞廳李德壽,時無職名,亦爲口傳付軍職,使之察任之地,何如?傳曰,允。
政院啓曰,吏曹判書李宜顯,參判沈宅賢,再牌不進,所當更請牌招,而一日三牌,有傷事體,何以爲之?敢稟。傳曰,開政命下,已至累日,尙未擧行,其於事體何哉?參判則元無可引之嫌,判書則新除之下,趁不出肅,一向撕捱,殊涉未安,爲先從重推考,判書·參判,竝卽牌招。
吏曹判書李宜顯,參判沈宅賢,三牌不進。
上在昌慶宮。停常參·經筵。
兵曹口傳政事,護軍宋相琦,司直鄭宅河·鄭錫三·梁廷虎,司果李德壽。
謝恩,部將林鳳瑞。
下直,慈仁縣監李光國,舒川郡守宋必恒,白峙僉使崔允尙,臨淄僉使林燾,振威縣令金命煥。
大妃殿·中殿,藥房問安。答曰,知道。
藥房啓曰,日氣漸熱,伏未審此時,聖體,若何?脚部酸疼之候,益有所減乎?大妃殿氣候,亦何如?今日受鍼時刻,以依前定巳時乎?臣等憂慮未已,敢來問安,竝此仰稟。答曰,知道。慈殿氣候一樣,予則脚部酸疼之候差勝,受鍼停止,宜矣。
政院啓曰,吏曹判書李宜顯,參判沈宅賢,昨日特敎之下,不爲應命,其在事體,殊涉未安,竝卽牌招開政,何如?傳曰,允。
禮曹九次祈雨祭北郊,遣重臣,來十九日設行,而慕華館池邊蜥蜴童子祈雨,遣武臣,嘉善,閭閻屛柳,亦於同日爲始,三日而止事,分付擧行,何如?啓依所啓施行。
吏曹判書李宜顯牌不進後上疏。大槪,天官新命,忽下於萬萬人望之外,驚惶愧蹙,靡所容措,昨日嚴召荐下,而畏怵公議,竟不敢冒進,終宵悚慄,只俟嚴誅,而尙無處分,不得不猥暴血懇,冀蒙亟賜鐫免,仍治臣違牌之罪事。入啓。
判尹李觀命上疏。大槪,臣於諫臣之疏,有不敢晏然冒據者,乞賜鐫遞,以幸公私事。入啓。
觀象監,自卯時至未時,日暈。啓。朝報
備邊司啓曰,頃日入侍時,訓鍊大將李弘述所啓,淸州地硫黃所産處,山腰以上火粟田,折受收稅,請爲煮黃軍卒給料之資,則戶曹判書閔鎭遠以爲,各處折受,旣已革罷,今許此事,則各衙門·諸宮家,紛紜爭起,有令廟堂,稟處矣。近來各衙門諸宮家折受,旣罷之後,又復開路,決非似宜,而至於硫黃軍需之所緊用者,而今此産出之處,其品旣好,所納亦且不少,則以其煮黃軍卒給料之難,中途而廢,則旣涉可惜。且都監,近甚蕩敗,實無接濟之道,今此淸州煮黃處,山腰以上火屬·田屬之地,地部實結打量,知數後,煮黃軍給料之資,計除劃給,則彼此俱便。以此分付,何如?答曰,允。
又啓曰,頃因戶曹啓辭,各處銀店,專屬本曹者,自是定奪事目,而兩西監司,皆兼管餉,故雖不禁斷其設痁,監司則道內他銀店,亦多有之,成川一境,專屬本曹,可無爭奪之患,令廟堂稟處事,允下矣。諸道銀店,專屬地部,自是事目,兩西雖以兼管餉之故,其所設店,雖不禁斷,乃與戶曹,有所爭奪,事體實涉未安,他處銀店,雖不可一時屬歸,成川一境,則專屬本曹,似合事宜,此意竝爲分付于各道,何如?答曰,允。備局謄錄
上在昌慶宮。停常參·經筵。
政院啓曰,刑曹堂上及守令多窠,差出,一日爲急,而判書李宜顯,昨日陳疏入啓,未及承批。參判沈宅賢,累日違召,無意行公,今日雖是齋戒,自前如此之時,亦有開政之例,參判爲先牌招,判書姑待下批,亦卽牌招,以爲開政之地,何如?傳曰,允。
傳曰,今聞訓將,身病彌留,憂念未已,遣御醫看病。
京畿監司書目,道內各邑,今月十一日雨澤,不過鋤犂,田畓乾涸,無望耕播,民事渴悶事。
忠淸監司書目,燕歧等邑呈,以今月十一日卯時量始雨,或注,或灑,十二日丑時乃霽,雨澤因洽,誠爲當幸事。
答吏曹判書李宜顯疏曰,省疏具悉。今除銓曹之長,實循公議,卿其安心勿辭,速出開政。答判尹李觀命疏曰,省疏具悉。臺臣疏語,不必深嫌,卿其安心勿辭,從速行公,毋滯詞訟。
左參贊趙道彬辭職上疏。入啓。答曰,省疏具悉。諫臣疏言,不足爲嫌,卿其安心勿辭,調理行公。
大司諫洪禹傳辭職上疏。入啓。答曰,省疏具悉。儒臣疏語,不必撕捱,爾其勿辭,從速察職。
掌令宋道涵留院上疏。入啓。答曰,省疏具悉。疏中戒誨,誠甚切至,予用嘉之。拿致京獄事,殊涉過重,令本道,次律堪處,以示恤民之義。末端事,令該曹議施,爾其勿辭察職。
謝恩,吏曹判書李宜顯。
傳曰,史官一員待命,騎馬三匹立之,祈雨祭所內摘奸。
政院啓曰,疏決命下之後,禁府旣已擧行,刑曹則以堂上不備,尙不擧行,事甚未安。卽今堂上,已得備員,莫重疏決,亦不可一向遷就,判書李觀命,參判韓配夏,參議趙鳴謙,竝待明朝牌招,以爲擧行之地,何如?傳曰,允。
觀象監,辰時巳時,日暈。啓。朝報
有政。吏批,判書李宜顯進。
以李宜顯爲吏曹判書,黃一夏爲都承旨,宋相琦爲禮曹判書,李觀命爲刑曹判書,趙鳴謙爲刑曹參議,李廷熽爲持平,李瑜爲正言,朴師益爲副校理,金取魯爲副修撰,李眞望爲淸州牧使,林世讓爲金溝縣令,朴亮漢爲泰仁縣監,崔昌億爲德山縣監,愼爾定爲新寧縣監,吳胤周爲石城縣監,金鳴殷爲保寧縣監,兪拓基爲檢詳,李光普爲江華推考敬差官,李慶錫爲慶尙都事,朴師聖爲待敎,李庭輯爲兼春秋,徐宗厦爲兼春秋,申昉爲別兼春秋,趙聖復爲實錄兼春秋,權尙游爲實錄兼知春秋,李秉常爲實錄兼同春秋。
吏批啓曰,行成平副守渾,行帶恩監昌胤,今陞明義,而俱未經都正,不得封君之意,敢啓。傳曰,知道。
又啓曰,繕工假監役宋夏明呈狀內,衰病俱極,精力已耗,貼身床席,朝夕奄奄,以此病狀,旣無從仕之路,斯速入啓處置云。病勢如此,則不可强令察任,改差,何如?傳曰,允。
又啓曰,卽接內贍寺西部牒呈,則直長睦天任,除授後過限未肅拜,參奉安重謙身病甚重,不得察任云,竝改差,何如?傳曰,允。
又啓曰,玉堂闕員,今當差出,而擬望之人乏少,相避竝擬,何如?傳曰,允。吏曹謄錄
上在昌慶宮。停常參·經筵。
下直,開城留守金雲澤,兔城僉使崔萬喜,竹山府使朴師東。
謝恩,實錄兼春秋,司諫金濟謙·鄭錫三,兼春秋李廷輯。
洛豐守楙,加資肅拜。
左承旨李禎翊,獻納金橰,三度呈辭。入啓。遞差。
謝恩,刑曹判書李觀命,參議趙鳴謙。
吏曹啓曰,承旨及臺諫有闕,政事,取稟。傳曰,明日爲之。
傳曰,史官三員待命,騎馬九匹立之,童子祈雨及屛柳等處所內,摘奸。
司直李弘述上疏。大槪,臣類中之病,累日危篤,所帶將任,不可久曠,陳疏乞遞,見阻喉司,方切悶縮之中,不意聖明,曲軫賤疾,特遣御醫看病,藥餌珍羞,聯翩相續,伏地感泣,不知死所。顧此病狀,決非時月可療之症,軍門重務,不宜一日虛帶,伏乞聖明,亟許遞改,以幸國事事。入啓。
今日疏決時,司諫金濟謙所啓,臣職忝言地,略論時弊,而不意以事體責備之言,亦致重臣之不安,自辨之疏,顯有不平之意,何其不弘至此耶?臣竊爲之慨然,若夫京兆之事,自有當之者,長官之隨重引嫌,大是意外,而其初不指名擧劾之失,臣實有焉。且伏聞江華省獄之淹滯,實非刑官之罪,只緣吏曹久未開政,不得差出敬差官而然,然則臣之論事不審之失,於是大矣,其何敢晏然於臺次乎?請命遞斥臣職。答曰,勿辭。退待物論。
掌令宋道涵所啓,臣之無似,忝叨言地,效蔑絲毫,自違瘝曠,私心悚恧,若無容措。日昨伏見司諫金濟謙疏本,盛加論斥於近日臺官,而至謂之事在面前,或不論列,又謂之旣發之啓,亦何拖引,臣於此,竊不勝瞿然之至。所謂在面前者,未知果指何事,而至於旣發拖引之說,臣之除拜本職,爲日不多,而本府前啓數次之後,因公事故,不得逐日詣臺,非斥之來,在所難免,其何敢晏然,仍冒於臺次乎?請命遞斥臣職。上曰,勿辭。亦勿退待。又所啓,請前承旨柳重茂,削奪官爵,門外黜送。李鳳徵·㮒·煥·爀·燦等職牒還收。寢陳舊廢堰,許民耕食之令,更加申飭,次第修築事。上曰,勿煩。又所啓,閫帥之職,爲任緊重,況當海防申飭之日,尤不可以不擇也。新除授忠淸水使朴纘新,爲人粗淺,處事乖戾,曾經郡邑,專事貪饕,濫授閫任,物情大駭,請忠淸水使朴纘新改差。上曰,勿煩。
前啓,黃海都事具益亨罷職事,停啓。
實錄廳郞廳正言李瑜牌不進,罷職傳旨。傳曰,只推勿罷。朝報
備邊司啓曰,濟州漂人,今當上來矣,入京後接置于南別宮,而禁軍一人,率領衛軍,別爲防守,供饋及所着衣服製給等事,分付該曹,依前例擧行。本司郞廳一員,解語譯官數人,別爲定送,漂到情實,更加盤問,入送北京時,盤纏銀,亦令關西,依例題給事,分付義州府尹,務爲通報於鳳城,以爲彼境一路護送之地,何如?傳曰,允。備局謄錄
上在昌慶宮。停常參·經筵。
下直,雲山郡守韓斗一,注文島僉使李山龍,德績萬戶全益華,黃州牧使韓世箕,利仁察訪宋國緯,遂安郡守金慶衍。
謝恩,石城縣監吳胤周,保寧縣監金鳴殷,慶尙都事李慶錫,英陵參奉閔挺模,禮曹佐郞趙命臣,舍人兪拓基。
政院啓曰,司諫金濟謙,引避退待,處置旣已經宿,諫院闕啓,亦至多日。或呈辭,或未署經,或未肅拜,無一行公之員,除未署經外,呈告·未肅拜人員,竝卽牌招,以爲處置連啓之地,何如?傳曰,允。
答司直李弘述疏曰,省疏具悉。卿之所患,迄今彌留,深用慮念,卿其安心勿辭,從容調理,臥治軍務重任。
忠淸監司書目,忠州呈,以司直鄭澔辭職上疏上送事。啓。答曰,省疏具悉。卿之所患,如此,深用慮念,得見來參陪祭之班,喜幸曷諭?卿其安心勿辭,從容上來。
正言李瑜牌不進,罷職傳旨。傳曰,只推勿罷。
謝恩,左副承旨李挺周。
都承旨黃一夏上疏。大槪,本病風痰之症,已就沈痼之域,又自數日,添得暴泄,度數無算,眞元憊澌,旬月之內,無望起動。出納重地,不容暫曠,乞蒙許遞,以幸公私事。入啓。答曰,省疏具悉。雖至年高,筋力尙旺,卿其安心勿辭,調理察職。朝報
有政。吏批,判書李宜顯進,以權以鎭爲承旨,權爲判尹,趙道彬爲知義禁,李光佐爲左尹,李宜晩爲判決事,朴師益爲獻納,李光普爲兵曹正郞,李聖至爲兵曹佐郞,金民澤爲校理,安壽鼎爲敦寧判官,沈壽俊爲社稷令,嚴漢重爲奉常僉正,韓謇朝爲典牲主簿,李道瞻爲監察,徐命九爲典籍,沈尙吉爲內贍直長,權養性爲繕工假監役,朴光世爲西部參奉,李思晟爲龜城府使,慶聖會爲定平府使。
今五月十九日疏決時,領議政金昌集所啓,此乃京畿監司李㙫狀啓也。連値凶荒,民間孔劇,卽今麥農,又爲失稔,此時如有督徵之事,則必多騷擾之弊,各樣身布,姑爲停捧,待早秋收納云矣。卽今形勢,果如所報,勢將姑許停捧,而大抵各衙門身布,各邑守令,初不趁時收捧,及其難捧之後,必請停捧,事極寒心。其中尤甚,未捧守令,不可無警飭之道,竝從重推考,何如?上曰,依爲之。又所啓,此卽忠淸監司趙榮福狀啓也。礪山·懷仁作變者,嚴訊取服後,啓聞事,前已定奪矣。今見狀啓,則以爲文義縣令所報,則懷仁官,自營門還歸時,文義人吳震炳,以落訟含怨,率其子姪,遮絶來路,將有捽下之意,因下人數多,不能下手,策馬突圍,而來見縣令,備說其事,則卽發刑差,捉來。朴宗陽所報,則落訟人吳震炳,使其子姪,揚臂大呼,有迫脅困辱之意,馳馬急避云。馬前白活,跡涉於遮路,自訴之冤狀,近形於迫脅,而皆是未著之事,實無別爲取服之罪,更訊當否,令廟堂,稟處。懷仁民人盛稱,前縣監朴宗陽,善治善賑之狀,宗陽旣不遭捽曳之事,又有善治之績,當此凶歲,無端罷黜,似爲未安,姑爲仍任事,亦令廟堂,稟處矣。朴宗陽所遭之事,蓋與當初所聞,有差爽實,無犯手毆打之事,則三次嚴刑,亦足懲其罪。朴宗陽則本邑民人等,極稱其治績,而且無見辱之事,則此時無端遞易,誠爲可惜,特爲仍任,何如?上曰,依爲之。左議政李健命曰,此邑作變事,道臣狀聞如此,此可準信,而雖無捽下毆打之事,旣有遮路困辱之擧。且狀啓中,有馳馬突圍之語,則其非一二民當途訴冤,可知,宜施定配之律,第令本道,依前日定奪,各別明査其實狀,具由啓聞後,自朝家處置,何如?上曰,依爲之。備局謄錄
江華留守書目,本府境內,本月十一日寅時量始雨,或注或灑,同日酉時乃霽,幾得一犂許。枯黃兩麥段,因此雨澤,餘存者庶有一分之效。畓庫段,雖未得浹洽,隨其水根,方爲付種,而節序已晩,乾水不適,猶未付種處居半。早稻畓段,初除草,黍粟·木花田段,幾盡耕播,今方得雨,誠爲多幸,而乾水不適,尙多未付種處,民事可慮事。
黃海監司書目,今月十一日微雨之後,更無雨意,旱魃愈酷,民事可慮事。
慶尙監司書目,道內春秋兩麥,被旱焦枯,安東等二十一邑,雹災害穀,非細矣。初十日·十一日兩日,甘霈能蘇旣枯之黍穀,誠爲多幸事。朝報
上在昌慶宮。停常參·經筵。
下直,平壤庶尹韓配義。
謝恩,定平府使慶聖會,新寧縣監愼爾定,金溝縣令林世讓,泰仁縣監朴亮漢,承文博士睦天壽,奉常僉正嚴漢重,內贍直長沈尙吉,承文正字成世頊,兵曹佐郞李聖至,實錄兼春秋梁廷虎·鄭宅河。
吏曹參議金在魯三度呈辭。入啓。遞差。
大妃殿·中殿,藥房問安。答曰,知道。
藥房啓曰,乍雨旋霽,日氣凄涼,伏未審此時,聖體,若何?脚部酸疼之候,漸益差勝乎?大妃殿氣候,亦何如?伏聞大妃殿素膳進御,已有日矣。自上素膳,亦自今日命進云,伏惟聖上平日,胃氣素弱,常有水刺厭進之候,況當暑濕之節,累日素有,必致損傷之患。伏願聖上,勉抑至情,亦進常膳,千萬幸甚。臣等不勝憂慮,敢來問安,竝爲仰稟。答曰,知道。慈殿氣候一樣,而勸進常膳事,累累仰懇,則情禮言之,決難從權,累下悲辭,終不勉從,煎迫曷諭。予則脚部酸疼之候,與前別無加減,而日月流邁,祥期已迫,悲慟之餘,遽聞復膳之請,尤不勝難抑之情,更勿煩請,宜矣。
藥房,大妃殿,口傳啓曰,伏聞進御素膳,已至數日云,臣等伏不勝驚慮之至。伏惟慈聖胃氣素弱,疾病常乘,況經歲哀毁之中,伏想氣力凘綴,已無餘地,而今又累日行素,則其所傷損,當復如何?自上素膳,亦自今日命進云,下情憂悶,何可勝言?伏願慈聖,勉抑至情,姑停素膳,亦以常膳,勉進于慈聖,千萬幸甚。傳曰,知道。日月易邁,曾未幾何,祥制隔月,不忍進常膳矣?如是慮念,而此時進膳乎?主上情懷亦如此,常膳不進,不忍勸進矣,如是爲請,素膳勿爲進御之意,欲爲奉勸矣。
政院啓曰,司諫金濟謙引避退待,已至累日,而諫院無行公之員,尙未處置,除在外未署經·未肅拜外,呈告人員,卽爲牌招,使之處置,何如?傳曰,允。
又啓曰,新除授右副承旨權以鎭,時在忠淸道公州地,斯速乘馹上來事,下諭,何如?傳曰,允。
全羅監司書目,康津縣監金聲發身病沈痼,久廢公務,不得已罷黜事。
大司諫洪禹傳啓曰,臣於本院前啓李眞儉事,有大嫌礙,決難參涉,頃嘗引避,以冀遞免,而處置請出,出於意外,久縻虛銜,罪積瘝曠,鎭日尋單,一味惶悶。日昨亞僚疏中,侵斥臺地之語,亦頗深緊,不可以彼不我指,有所自恕,而獨爲晏然,故昨日嚴召,黽勉詣臺,而嫌難參啓,前後無異,亞僚處置,尤難冒當,據實自劾,蓋非獲已,而喉司不諒,終始退却,臣誠訝惑,莫省攸處,未免呈告而退矣。卽以處置事,天牌又降,不敢違逋,謹此趨詣,而臺閣處義,與凡官自別,凡有嫌端,不容苟參,若當處置,書出姑停,則便爲參啓之歸矣。臣何可徒怵嚴命,冒嫌承當,以自壞其臺體也哉。臣之忝叨諫職,洽以數旬,而絲毫莫裨,罣礙多端,一避再避,惟事瀆擾,臣罪至此,益無所逃,請命遞斥臣職。答曰,勿辭。退待物論。
實錄廳草記,堂上宋相琦·崔錫恒·權尙游·趙道彬·李光佐·沈宅賢·李秉常。郞廳申昉·金取魯,正言李瑜·金民澤·李廷熽竝卽牌招。堂上金在魯時無職名,令該曹,口傳付軍職,仍卽牌招,何如?傳曰,允。朝報
備邊司啓曰,本司武郞廳許繗,奔走勤仕,又滿十五朔,依例陞敍,或守令除授事,奉承傳施行,何如?啓。傳曰,允。
又啓曰,因右議政趙泰耉疏陳,沿途民弊,有令廟堂,商確稟處之命。卽今軍民逃故,皆徵於一族,至於里徵·面徵,以充其數,强者散而爲盜,弱者爲僧爲奴,良民殆將絶種。救弊之道,他無別策,自上,務存節省之意,京各司用度,量宜減數,物故之代,徐徐定額,磨以歲月,可望其復舊云者,其言可謂切至,而曾前上自御供,下至諸司用度,已多減省,而徵布之弊,猶夫前日,如作大警動大變通,如衛文之大布大帛,則些少裁減,終無實效。大抵良役之弊,言之已久,而尙不得善變之策,物故之代,若不趁卽充定,則白骨徵布之弊,無以救正,亦望聖上,深究弊源,且考歷代規制,詢咨諸臣,必以革弊安民,爲意然後,庶可有效矣。下端亦論麥未登場,賑事先畢,麥且不實,麥後之賑,不可不留意,而各邑穀盡,移轉亦盡,各邑所望,惟在於若干儲置之遺在者,未上納大同之留賑,且牟麥還上,決不可準捧,折半待秋作租收捧事也。民間飢困,如此,則不可不顧濟,而卽今京外蓄積,先已匱竭,他無推移之路。未上納大同,則本廳形勢,決無許留之勢,儲置米,則計其前頭應需之外,或有餘數,則改色分給,趁初秋收捧,似爲得宜。而如是分付之際,麥已登場,不可不觀勢處之,牟麥還上,本爲民間種子,則令道臣,參量各邑田結,如有石數數多之邑,則除出可作種子之外,或折半或三分之一,換租收捧,亦似無妨,以此,分付於湖西,何如?答曰,允。備局謄錄
上在昌慶宮。停常參·經筵。
下直,昌城府使金雲呂,安岳郡守閔鎭斗,金井察訪李行敏,淸城僉使李蓍廷。
謝恩,左承旨申思喆,典籍鄭匡濟·徐命九,護軍朴泰信,訓鍊主簿宋明翼,社稷令沈壽俊,僉知宋懿錫,典牲主簿韓謇朝。
兵曹口傳政事,司直金在魯。
持平李廷熽上疏。大槪,頃承未安之批,重被相臣之斥,揆以私義,勢難冒沒。玆敢隨牌,來詣闕外,陳章徑退,乞削臣職,以快人心事。入啓。
政院啓〈曰〉,大司憲李縡在外,掌令魚有龍奉命在外,執義任泂呈辭受由,持平李廷熽·愼無逸未肅拜,連日監察茶時,事甚未安。除在·外呈辭受由外,呈告未肅拜人員,竝卽牌招,何如?傳曰,允。
禮曹十次祈雨祭,社稷,遣大臣,不卜日來二十四日設行,而慶檜樓池邊蜥蜴童子祈雨,遣武臣嘉善,而亦於同日爲始,三日而止事,知委,何如?啓依所啓施行。
謝恩,禮曹判書宋相琦,持平愼無逸。
答持平李廷熽疏曰,省疏具悉。向來相臣·儒臣疏語,今不必撕捱,爾其勿辭,從速察職。
正言李瑜上疏。大槪,謭劣愚朴,最居人下,而二旬之中,三辱聖簡,還廁諫官之列,臣於惶感之極,不省所受,臣於情跡,本不合於淸顯之班,義所必辭,故再違牌,只俟逋慢之誅,例罷旣勒。又因史廳草記,召牌荐降,悶蹙狼狽,來詣闕外,而區區之義,終不敢陳,拜章徑退。伏乞聖明,亟治臣罪,仍遞臣職,保全名器,且得專意於實錄廳之任事。入啓。
兵曹判書崔錫恒上疏。大槪,疾病沈痼,情地危苦,望斷陳力,再經都政,世稱瓜滿,東銓之長,已得許遞,兩銓一體,理無異同,揆以廉隅,決難冒據,陳疏見阻,悶縮度日。昨因史廳草記,召牌降臨,而以臣情病,萬無行公之理,終未得祗赴,臣罪尤大。懇乞將臣本職及兼帶金吾·藥院之任,亟賜鐫遞,以安私分事。入啓。
府啓,請前承旨柳重茂削奪官爵,門外黜送事。請還收李鳳徵·㮒·煥·爀·燦等職牒還給之命事。請寢陳舊廢堰許民耕食之令,更加,申飭次第修築事。請忠淸水使朴纘新改差事。新啓,新除授司諫院獻納朴師益,時在京畿衿川地,請斯速乘馹上來事,下諭。竝引嫌而退,嫌難處置,其勢固然,不可以此,輕遞言官,疏陳所懷,大意固好,省鞫一款,未免爽實,請大司諫洪禹傳出仕,司諫金濟謙遞差。
答府曰,不允。下諭事,處置事,依啓。
實錄廳郞廳申昉·金民澤·金取魯牌不進,罷職傳旨。傳曰,只推勿罷。
謝恩,持平李廷熽。
答正言李瑜疏曰,省疏具悉。今此甄錄,實循公選,不必撕捱,爾其勿辭,從速察職。
答兵曹判書崔錫恒疏曰,省疏具悉。已諭於前疏之批矣。前後多言,本兵重任,斷不可輕易許遞,卿其安心善攝,行公。
吏曹口傳政事,平安都事愼爾晉。
平安監司書目,都事任珖,以覲親事,受由上京,以病連呈辭狀,無意還任,不得已罷黜事。
實錄廳草記,郞廳任徵夏親病方重,不得仕進,正言尹心衡本職未署經,金民澤·李廷熽本職未肅拜,司諫金濟謙本職處置,批答未下,今日本廳省記,他無推移之道,未肅拜人員,竝卽牌招察任,何如?傳曰,允。朝報
上在昌慶宮。停常參·經筵。
忠淸監司書目,鎭川縣監元重稷,成歡驛所劃給位米太舒縮操切,終不出給,事體所關,不可仍置,爲先罷黜事。
實錄廳郞廳金取魯·金民澤牌不進,罷職傳旨。傳曰,只推勿罷。
謝恩,右承旨黃璿。
吏曹啓曰,守令及臺諫有闕,政事,取稟。傳曰,過國忌後爲之。
傳曰,史官一員待命,騎馬三匹立之,健元陵忌辰祭所內,摘奸。
府前啓,以國忌齋戒,今明日姑停。
都承旨黃一夏上疏。大槪,恩召之下,固當不計死生,竭蹶趨承,而宿病之外,新添血痢,已至多日,一向危篤,委頓澌綴,蠢動無路。所叨之職,本非閑局之比,而久作空窠,今又緣臣而仍曠,尤有所靡安者。懇乞亟賜矜遞,俾無瘝曠,得便調息事。以國忌齋戒,留政院。
謝恩,兵曹正郞李光普。
兵曹參判尹慤·執義任泂三度呈辭。以國忌齋戒,留政院。朝報
上在昌慶宮。停常參·經筵。
謝恩,敦寧判官安壽鼎,訓鍊主簿宋祥擎。
傳曰,史官一員待命,騎馬三匹立之,慶檜樓蜥蜴童子祈雨祭所內,摘奸。
假注書柳應煥服制,代成大烈。
觀象監,寅時有霧氣。啓。
吏曹參判沈宅賢再度呈辭。以國忌留政院。
上在昌慶宮。停常參·經筵。
謝恩,淸州牧使李眞望。
下直,通川郡守洪得範,江東縣監尹慶晳,溫萬戶金益均。
兵曹參判尹慤,執義任泂,三度呈辭。入啓。遞差。
忠淸監司尹陽來上疏。大槪,乞得恩暇於未辭陛之前,往省父母墳山,以伸人子至情事,及校理申晳上疏。大槪,敢陳疾病沈篤之狀,乞蒙恩遞,俾得安意調治,以尋生路事。入啓。
政院啓曰,今日賓廳次對時,兩司當爲進參,而諫院無行公之員,呈辭入啓,在外·未署經外,未肅拜人員,竝卽牌招,以爲入參之地,何如?傳曰,允。
備邊司啓曰,濟州牧使閔濟章,本有水土之疾,自入絶海之後,症情添劇,已至難醫之境云。海防重地,不可一任其瘝曠,濟州牧使閔濟章,今姑改差,何如?答曰,允。
傳曰,大臣·備局堂上引見,今日引見時,校理金民澤,副修撰金取魯,竝牌招,今日政新差玉堂,待下批亦爲牌招事,及判義禁崔錫恒改差,今日政差出事。榻前下敎。
副校理申昉上疏。大槪,召牌之下,不敢輒事違逋,謹此來伏於禁扃之外,而第於副校理趙文命之疏斥銓地,有不可以旣離其職,而晏然冒進者,玆敢拜章徑退,乞遞臣職,仍治臣罪,以安微分,以謝人言事。□□。
今日引見時,掌令宋道涵所啓,請前承旨柳重茂削奪官爵,門外黜送事。請還收李鳳徵·㮒·煥·爀·燦等職牒還給之命事。請寢陳舊堤堰許民耕食,更加申飭,次第修築事。請忠淸水使朴纘新改差事。上曰,勿煩。又所啓,生民休戚,係於守令,苟非其人,民受其殃。藍浦縣監尹以莘,爲人麤悖,全沒體貌,坐衙臨民,恒發辱說,民吏竊笑,聽聞駭然,年且衰耄,昏不省事,大小政令,顚倒錯亂,閑丁搜括之際,一任該吏之操縱,隨賂隨放,推捉無限,姦吏之逋欠穀物,混徵於不干之人,闔境騷撓,如逢亂離,賑救之政,元不着念,流亡相續,怨讟盈路。如此之人,決不可仍畀字牧之任,重貽饑歲殘民之害,請藍浦縣監尹以莘罷職不敍。上曰,勿煩。又所啓,慶州討捕使崔道章麤悖之狀,貪汚之行,向者臺啓中,已盡臚列,今不必更爲煩瀆。而其時聖上,不爲允從,蓋慮風聞之,或出於爽實,臺臣仍爲停啓者,亦以論一武夫閱月爭執,有傷事體故也。在渠之道,惟當悛改舊習,益礪自新之道,而南來之人,皆言道章,旣聞停啓之後,一番循例,辭免於營門,揚揚肆氣,少無懲畏之心。憤罵臺官,縱悖益甚,士夫廉義,姑不可責之於此輩,而其不有公議,貪恣悖妄之習,終不可不懲,請慶州討捕使崔道章,削去仕版。上曰,勿煩。
京畿監司書目,果川呈,以右議政趙泰耉上疏上送事。啓。答曰,省疏具悉卿懇。所患如此,深用慮念,罄悉予意於前後疏批矣。復何多誥,臺言之謬戾,不足掛齒,卿勿介懷,從容善攝,以副朝野之望。仍傳曰,遣史官傳諭。
慶尙監司書目,敢陳疾痛之呼,冀蒙速賜遞解事,上疏上送事。啓。答曰,省疏具悉。疏辭,令廟堂稟處。
有政。吏批,判書李宜顯進,以兪拓基爲司諫,金橰爲執義,金濟謙爲掌樂正,徐命九爲禮曹佐郞,申思永爲工曹正郞,李最英爲校書校理,兪斗基爲尙衣直長,陳翼漢爲康津縣監,宋相維爲鎭川縣監,李顯相爲德山縣監,申昉爲副校理,愼爾晉爲平安都事。吏曹謄錄
備邊司啓曰,司憲府執義任泂上疏中他餘事,令廟堂,商確議處事,命下矣。逢變守令及淸州·德山兩邑事,皆已稟定於榻前,不得回啓之意,敢啓。傳曰,知道。又啓曰,濟州牧使閔濟章,本有水土之疾,自入絶海之後,症情添劇,已至難醫之境云。海防重鎭,不可一任其瘝曠,濟州牧使閔濟章今姑改差,何如?答曰,允。備局謄錄疊
副校理申昉·金民澤修撰金在魯牌不進,罷職傳旨。傳曰,只推勿罷。朝報
上在昌慶宮。停常參·經筵。
都承旨黃一夏留院上疏。入啓。答曰,省疏具悉。卿勿過辭,更加調理察職。
答副校理申晳疏曰,省疏具悉。爾其勿辭,調理察職。
京畿監司書目,高陽呈,以司直李晩成辭職上疏上送事。啓。答曰,省疏具悉。卿之所患,尙今彌留,深用慮念,卿其安心勿辭,調理行公。
答忠淸監司尹陽來疏曰,省疏具悉。卿其依所請往省焉。
全羅監司書目,辭職上疏上送事。啓。答曰,省疏具悉。考律勘斷,如是得當,臺言,不必爲嫌,卿其勿辭察職。
下直,黃山察訪尹光天。
謝恩,司諫兪拓基,同知權喜學,校書校理李最英,掌樂正金濟謙,工曹佐郞崔昌億。
平安都事愼爾晉,謝恩後,仍爲下直。
府前啓,請前承旨柳重茂削奪官爵,門外黜送事。還收李鳳徵·㮒·煥·爀·燦等職牒還給之命事,陳舊廢堰許民耕食之令,更加申飭,次第修築事。忠淸水使朴纘新罷職事。藍浦縣監尹以莘罷職不敍事,慶州討捕使崔道章削去仕版事。入啓。答曰,不允。藍浦縣監·慶州營將,罷職。
司諫兪拓基上疏。大槪,有不可參涉之嫌,又有受侮喉司之失,將何顔面,仍冒職次,乞命亟削臣職,以存臺閣體例事。入啓。
持平李廷熽啓曰,臣性本樸愚,不識忌諱,妄陳一言,自取顚沛,上而受疑於君父,下而得罪於巨室。在臣分義,固當引分屛伏,不敢復廁榮塗,而日者新命,遽下,庚牌踵臨,含恩畏義,趨詣闕外,略暴危衷,而臣誠疲勞,不欲復惹葛藤,只以情地危蹙,決難就列之義,略略說去,而至若本事之是非,謬辱之橫加,初不敢提起爭辨矣。今者相臣,斥之以齗齗不已,此已訝惑之甚,而聖批嚴截,至以臺言謬戾,不足掛齒爲敎,臣於此,竊不勝瞿然悚恧,不知置身之所也。自有此事以後,臣之前後疏避幾遭矣,以殿下明聖,旣嘗洞燭其情實。故曾於大臣之疏,諭之以疎闊之論,不足介懷,又於承宣之章,答之以臺言,亦不必顯斥,其特恕狂戇,優容言者之盛德,出尋常萬萬,凡在群下欽仰,而不料玆者,謬戾之敎,遽下於千萬意慮之外,無乃日月之明,或撓於反罵之言,而有此批耶。至於不足掛齒之敎,尤出於蔑視臺官之意,固知聖心,急於慰安,相臣曲爲之,而獨不念臺閣之不可摧折,公議之不可沮抑耶。臣竊爲聖明惜之也。臣因一事,屢煩引避,其亦可謂支離,而相臣之斥,旣如彼,聖敎之嚴,又如此,則將何顔面,一刻仍冒於臺次乎?請命遞斥臣職。答曰,勿辭。退待物論。
謝恩,副校理申昉。
左副承旨李挺周上疏。大槪,臣於諫臣阻搪之斥,實有所駭怖者,玆敢略暴事實,徑出禁門,乞遞臣職,仍治臣擅離之罪,以安微分,以謝人言事。及左承旨申思喆,同副承旨趙尙絅上疏。大槪,臣等,於諫臣之疏,難冒之端,與同僚無異,玆敢略暴委折,冀蒙譴斥事。入啓。
校理金民澤,修撰金取魯牌不進,罷職傳旨。傳曰,只推勿罷。
假注書閔珽,書啓,臣承命馳往于果川紫霞洞右議政趙泰耉所住處,傳宣聖批,則以爲伏承史官,齎傳批旨,開諭慰勉,辭意勤摯,伏地感泣,涕血交流,無狀小臣,情跡畸危,而疾病亦且沈痼,虛辱恩禮,末由趨命,惶隕蹙踖,求死不得云矣,敢啓。傳曰,知道。
京畿監司書目,長湍府使金洙,身病甚重,曠務可慮,不得已罷黜事。
答左副承旨李挺周·左承旨申思喆·同副承旨趙尙絅疏曰,省疏具悉。於爾等少無所失,諫臣之言,不必爲嫌,勿辭,從速察職。
答司諫兪拓基疏曰,省疏具悉。承宣之事,實是存體例也。不必撕捱,爾其勿辭,從速察職。
實錄廳郞廳,以摠裁官意啓曰,都廳堂上,已始纂修之役,本職若是緊務,則勢難兼察,都廳堂上李觀命刑官之任,今姑改差,以爲專意史事之地。二房郞廳任徵夏親病甚重,不得察任,正言尹心衡,以本職未署經,亦不得行公,竝姑改差,其代持平愼無逸,前正言徐宗伋差下兼春秋,口傳下批,使之察任。而自今以後,堂上郞廳,或本職見遞,或新差無職名一員,兼春秋及軍銜,令政院,分付兩銓,卽爲口傳啓下事,奉承傳施行,何如?傳曰,允。又啓曰,都廳堂上李光佐,屢牌之下,尙不應命,一房堂上崔錫恒·趙道彬亦皆稱病不進,事甚未安。三房堂上李縡·李秉常,一房郞廳正言李瑜·金取魯,二房郞廳金民澤本職,皆未肅拜,竝卽牌招察任,何如?傳曰,允。朝報
今二十五日入侍時,領議政金昌集所啓,因戶曹判書閔鎭遠所達,書院免稅事,有令廟堂,稟處之命矣。書院位田免稅結數,曾無定規,而鄕校則例給七結,此亦以府·州·郡·縣,有所差等矣。賜額書院,似當有參酌定給之擧,自今許給三結事,定式施行,何如?左議政李健命曰,未賜額書院,雖與賜額有異,而募軍旣有減數,劃給之令,則田結,亦當減半許給矣。金昌集曰,凡書院,稟旨于朝家而設立處,則雖未賜額,減數免稅,而其餘則勿許,宜矣。上曰,依爲之。禮曹判書宋相琦曰,雖鄕校,元無田結劃給之規,至於書院,則比諸鄕校,自有輕重,尤何可以民結劃給乎?若開此路,則必有紛紜之弊矣。賜額書院,雖以三結爲限,所謂院位,自備田畓,如未備三結,則只許院位所付,而勿以民結,充給三結之數,似爲得當矣。上曰,依爲之。
領議政金昌集所啓,工曹匠人役價,本曹物力罄竭,無以上下,以備局餘丁,移送本曹事,令廟堂,稟處矣。元來工曹匠人役價,料則自戶曹題給,布則自兵曹題給,例也,近來兵曹儲蓄罄竭,故自工曹,分半題給矣。今者本曹,亦無上下之勢,有此餘丁移送之請,而備局餘丁,亦無所餘,可以移送者,依前自兵曹役價上下事,分付,何如?上曰,依爲之。又所啓,今番因旱災,已有疏決矣。禁府罪人,無論時囚編配,別無疑獄,而最是刑曹罪人,皆是殺人,咀呪,多年囚繫,其受刑,至於百餘次,疏決時文書,只爲抄錄罪名,故罪涉重大,則皆不得擧論矣。其罪應死,而忍杖不服,固爲痛惋,不然而或有一毫冤枉之端,而一向牽囚受刑,則豈不感傷和氣乎?臣意則,刑曹堂上,與堂僚開坐,罪人文案,詳細考閱,其中或有疑端,可傅生議者,參酌處置,其中啓下罪人,亦稟于朝庭而處之,至於外方獄囚,道臣,亦與該邑守令及推官,取其文案,反覆論難,罪涉冤枉者,論列啓聞,有所處決,則庶合於疏釋罪囚,導迎和氣之道,以此意,分付諸道監司,何如?上曰,依爲之。戶曹判書閔鎭遠曰,御史回還時,亦爲詳閱各邑獄案,可放者放之,可疑者,書啓之意,知委,似好矣。上曰,依爲之。備局謄錄
上在昌慶宮。停常參·經筵。
下直,瑞興縣監宋性源。
謝恩,康津縣監陳翼漢,德山縣監李顯相,僉知成碩藎,鎭川縣監宋相維,龜城府使李思晟,禮曹佐郞徐命九,尙衣直長安斗基,西部參奉朴光世。
吏曹參判沈宅賢,大司諫洪禹傳,三度呈辭。入啓。遞差。
兵曹口傳政事,司直李觀命,司果徐宗伋。
吏曹口傳政事,實錄兼春秋愼無逸·徐宗伋
府前啓,請前承旨柳重茂削奪官爵,門外黜送事,還收李鳳徵·㮒·煥·爀·燦等職牒還給之命事,寢陳舊廢堰許民耕食之令,更加,申飭,次第修築事,忠淸水使朴纘新改差事。
新啓,瑞山郡守南世雲,爲人輕粗,行己鄙汚,本不合於牧民之職,而到任以後,居官處事,無一善狀。政令駭妄,徵斂苛煩,非法之事,不廉之誚,不一其端,愈往愈甚,闔境嗷嗷,莫不怨罵。如此之人,不可仍置,以貽生民之害,請瑞山郡守南世雲,罷職不敍。刑曹,乃是詞訟之地,不可不另擇刑官,而佐郞安球,爲人昏劣,年紀衰耄,凡干事爲,一從下吏之指揮,詞訟立落,惟視賂物之多寡,都民怨罵,莫不唾鄙,請刑曹佐郞安球汰去。引嫌而退,當初陳辯,誠得臺體,相臣疏批,不必爲嫌,請持平李廷熽出仕。答曰,不允,處置事依啓。前啓,慶州討捕使崔道章,削去仕版事,停啓。
禮曹十一次祈雨祭宗廟,遣大臣不卜日,來二十九日設行,而春塘臺池邊蜥蜴童子祈雨,遣武臣嘉善,同日爲始,三日而止爲白乎矣。閉南門開北門遷市等事,亦自其日擧行,而土龍祭段,依例擇日設行之意,分付各該司,何如?啓。依所啓施行。
執義金槹上疏。大槪,臣於頃間,父病沈篤,嚴召之下,陳章徑退,聖恩天大,至賜恩由,感泣攅祝,只思隕結,而虛帶臺職,分義是懼,尋單遞免,纔過五日,恩除又降,臣誠驚惶爽惑,靡所容措。顧此中丞之職,地望自別,非臣庸碌所可濫竽,且臣父病,尙在昏綴之中,臣之情理,實無離側供仕之望。伏乞亟遞臣職,以重名器,以伸至情事。及大司憲李縡上疏。大槪,冒死陳籲,乞蒙鐫遞,仍附區區憂愛之忱,切冀省納事。入啓。
今月二十五日引見時,左議政李健命所啓,捕盜大將李森,催促出仕之意,頃已陳達蒙允。而李森尙不出仕,治盜之事,漸至懈緩,殊可悶矣。自前武臣之遭臺啓者,停啓之後,卽出行公,已有定式,而森尙不行公,極爲未安矣。況臺諫,以訓局中軍,有所陞擢者然,旣帶捕盜之任,則比此差輕,寧有過濫之理乎?此非可嫌之事,而森之引入,殊涉過當,推考後,斯速察任,何如?上曰,依爲之。
答執義金槹疏曰,省疏具悉。爾其勿辭,俟父病間察職。
左副承旨李挺周,實錄廳郞廳金民澤·金取魯牌不進,罷職傳旨。傳曰,只推勿罷。
謝恩,實錄廳郞廳正言李瑜。
兵曹口傳政事,護軍沈宅賢。
吏曹啓曰,臺諫及守令有闕,政事,取稟。
院前啓,請前正言趙最壽,削奪官爵,門外黜送事,還收李鳳徵·㮒·煥·爀·燦等職牒還給之命事,請前承旨李眞儉遠竄事,今番司馬榜中被罰冒赴事,請令該曹,査出拔去事。入啓。
持平李廷熽,牌不進,罷職傳旨。傳曰,只推勿罷。
今月二十五日引見時,領議政金昌集所啓,小臣,頃以正言李瑜陞六事,陳啓蒙允矣。追聞柳弼恒,依李瑜例陞六,何如?上曰,依爲之。
左尹李光佐上疏。大槪,賤疾沈篤,荐違召命,敢乞亟就重勘,得以小安私分事。入啓。
答院曰,亟停勿煩。
傳曰,政事,明日爲之。朝報
今五月二十五日大臣·備局堂上引見入侍時,戶曹判書閔鎭遠所啓,外方各處銀店,皆屬戶曹,而平安兩道,則以其例兼管餉之故,自前不禁監司之設店。而近來戶曹,與營門別將,每每相爭,各稱先占,別將輩之言,有難取信,而如是相爭之際,採取尤爲不實,海西則戶曹募軍,至有刑推之擧云。大槪關西管餉,則名以分戶曹,會計文書,無不關係於戶曹,許令隨得設店,猶有所諉,而海西管餉,則元不干涉於戶曹,何可許令別設銀店乎?自今定式,黃海道銀店,專屬戶曹,似合於事體,下詢大臣,何如?領議政金昌集曰,臣曾經戶曹,備知此事矣?各軍門,亦有冒占兩西銀店之弊,事甚非矣。宜皆屬之於戶曹,而平安道,則以其管餉之故,分占固無不可,海西則與西關有異,專屬戶曹宜矣。上曰,依爲之。又所啓,此慶尙監司趙泰億狀啓也。頃因京畿監司李㙫狀啓,畿內各驛除給,三南各驛復戶事,覆啓,分付矣。今者嶺伯,有此馳啓,請寢復戶除給之命,而第驛役之偏重,未有甚於畿驛,三南入居木,自是六驛立馬之資,而貰牌人夫之價,他無出處,入居木,未免取用,故立馬之際,亦甚苟簡。且畿驛復戶,元數零星,實非支保之道,今此變通,蓋不獲已,而嶺伯狀聞中,以爲旣送入居木,則復戶不可又爲移給云,而入居木,與復戶用處各異,復戶除給之令,不可還寢,依前定奪擧行事,分付,何如?上曰,依爲之。又所啓,此江華留守洪啓迪狀啓也。關西貸木未報之數,一百五十同十七疋零,而以本道軍官金麗仁,加納本府移轉米二千五百八十九石移計云。而本府會案中,元無一斛米加納之事,則莫重軍木,不可公然見失。而聞金麗仁庄土,自本道,屬公收稅云,其庄土,移屬本府,自今秋爲始,逐年收稅,待其滿一百五十同十七疋零數,然後還屬本道事,有此狀請矣。金麗仁,雖已物故,其子尙存,査問其曲折後,貸去木一百五十同十七疋,果爲未報,則平安監營屬公金麗仁田畓,姑令江華府,逐年收稅,滿其所貸之數,然後還屬本道,何如?上曰,依爲之。又所啓,平安監司權狀啓,本道荐饑之餘,麥事又歉,請得數萬斛移轉,以備麥後賑資,而非但越海船運之際,必有後時之歎,實無數萬斛辦出之路,纔已防塞矣。今又狀請,而形勢如此,事當勿施,勿爲覆啓之意,敢達。上曰,唯。備局謄錄
上在昌慶宮。停常參·經筵。
答大司憲李縡疏曰,省疏具悉。日月其逝,初朞倏迫,哀痛之中,見卿陳疏,誡誨至切至懇。予用嘉納,益復罔極,卿辭如此,本職,今姑許遞,卿其勿辭,入城察職。
答左尹李光佐疏曰,省疏具悉。實錄纂修之任,旣非奔走,事體則至重且大,卿其勿辭,調理往來察職。
謝恩,實錄兼春秋愼無逸,訓鍊僉正禹夏亨。
府前啓,以祈雨祭齋戒,今日姑停。
兵曹口傳政事,副護軍李縡。
禮曹啓目,五方土龍祭,東方六月初五日·六日,南方初七日·八日,中央初九日·十日,西方十一日·二日,北方十三日·四日,加一日十五日行祭,而祭官段,以三品官差送之意,分付,何如?啓。依允。
今月二十五日引見時,領議政金昌集所啓,故相臣李〈畬〉,曾在先朝,禮遇備至,而素以淸儉,聞於世矣。及其身逝之後,斂襲所用衣袴,極爲苟簡,見者無不歎服,卽今三年已過,貧窶益甚,家屬殆不能保存,誠可矜愍,自前如此大臣,有子孫錄用之例,分付銓曹收用,何如?上曰,依爲之。
傳曰,召對爲之。入侍,承旨李挺周,玉堂申昉·李重協,假注書成大烈,兼春秋金克謙·李台徵。
忠淸監司書目,牙山縣監李泰鎭,貢津倉□八百七十七石,不報營門,擅自分給,事體未安,不得已罷黜事。
統制使書目,固城縣令金弘錫,冒法乘轎,侵犯上司,其在事體,不可置之,爲先罷黜,其罪狀,令該曹,稟處事。
副提學李秉常三度呈辭。以祈雨祭齋戒,留政院。朝報
上在昌慶宮。停常參·經筵。
有政。吏批,判書李宜顯進,以李縡爲吏曹參判,申思喆爲吏曹參議,洪啓迪爲大司憲,金在魯爲大司諫,閔鎭遠爲兼判義禁,趙道彬爲刑曹判書,沈宅賢爲京畿監司,李㙫爲兵曹參判,徐命九爲兵曹佐郞,申思迪爲戶曹佐郞,金時發爲工曹佐郞,沈重賢爲掌樂主簿,李顯之爲長興主簿,柳應煥爲典籍,鄭思孝爲濟州牧使,南泰徵爲長湍府使,孫碩祖爲藍浦縣監,柳升鉉爲學錄,金命衡爲固城縣監,李聖至爲兼春秋,宋秀良爲牙山縣監,李觀命爲兼知義禁,李秉常爲同義禁,權尙游爲左參贊,李縡爲兼同春秋,柳應煥爲禮曹佐郞,朴光元爲禁府都事,鄭思恭爲掌苑別提,李弘楨爲軍器主簿,林柱國爲典籍,邊玉明爲典籍,張世良爲典籍,任泂爲奉常正,崔道文爲慶尙都事,崔鎭樞爲安岳郡守,李梡爲漢城參軍,權尙游爲氷庫別提,韓重熙爲承旨,權惺爲實錄兼知春秋,權益淳爲實錄兼春秋。
上在昌慶宮。停常參·經筵。
備邊司啓曰,今日賓廳日次,而節祭齋戒,相値,頉稟。答曰,知道。
義禁府啓曰,以統制使啓本,刑曹粘目,固城□□金弘錫,移本府處置事,允下矣。金弘錫時在任所,□依例發遣府羅將拿來,何如?傳曰,允。禁府謄錄郞廳羅均書。郞廳洪啓沃校正。
上在昌慶宮。停常參·經筵。
殷奠攝行。
朔祭罷後,大妃殿·大殿·中殿,藥房·政院·玉堂·二品以上·六曹·大司諫問安。答曰,罔極。
藥房啓辭,練月奄屆,殷奠又過,伏惟聖孝號慕,益復罔極,夜雨乍過,日氣蒸鬱,伏未審此時,聖體,若何?脚部酸疼之候,今已快祛乎?大妃殿氣候,亦何如?臣等不任區區憂慮,敢來問安,竝此仰稟。答曰,知道。居諸迅邁,練期奄過,益復罔極。慈殿氣候一樣,予則脚部酸疼之候,與前無加減。而夜雨不洽,民事渴悶矣。
傳曰,判書李玄逸,左議政睦來善職牒還給事,下吏·兵曹。私家日記
大司諫金在魯啓曰,臣徑遞銓職,旋叨言地,自顧庸陋,無望堪承,而爲參朔祭,冒出肅命矣。本院方有李眞儉事論啓,而臣家與眞儉,稍有嫌怨,世所共知,其何可昧然隨參,自失處置之方乎?旣不參啓,則亦不容仍據於臺次,請命遞斥臣職。答曰,勿辭。退待物論。
持平愼無逸所啓,請前承旨柳重茂罷職不敍,李鳳徵·㮒·煥·爀·燦等,一體還收職牒,還寢陳荒廢堰,許民耕食之令,更加申飭,次第修築,忠淸水使朴纘新改差,刑曹佐郞安絿汰去。措辭見上新啓,頃日筵中,有柳必垣陞六之命,臣竊以爲不然也。在前翰薦見敗者之別樣陞遷,歷歷可數,或因其完薦之後,被人之訾議,決無應講之勢,且礙後日之薦,或其翰苑·槐院,俱有不安,而無屬處,不得不有所變通耳。今此必垣,則回薦未完而見敗,元無防礙後薦之事,今方從事槐院,自當循序調陞,亦非無屬處之比,格外陞六,專無意義。事雖微細,大關後弊,請還寢槐院參下柳必垣陞六之命。近來仍任之規,爲一弊端,內職之移拜外官者,視其邑之豐薄,稍不如意,則多般規避,自其本司輒請仍任。夫劇務緊任,容或爲之,而至若閑慢之職,元無可謂之說矣。日者德山縣監崔昌億除拜之後,不欲赴任之說,人多相傳,未過數日,仍任之啓果出,船隻監造,孰不可堪,而以此爲辭,實涉苟簡,揆以事體,不可無規警之道,請工曹當該堂上,從重推考。新除授大司憲洪啓迪,時在江華府任所,請斯速乘馹上來事,下諭。答曰,不允,下諭事依啓。
掌令宋道涵啓曰,臣新入臺地,觸事生疏,孤負職責,居常愧懼,日昨以藍浦縣監尹以莘,罷職與罷職不敍,律名雖有差殊,其所勘斷,無甚異同,此非一向爭執之事。臣於翌日詣臺,不爲連啓,旣不連啓,則似當書出停啓,而下吏不爲書出,故臣果詰問於下吏,則以爲前例皆然。又以爲問於政院書吏,則亦不當書出云,故臣聽而置之矣。今聞物論,以不書停啓爲非,蓋臺閣停啓之規,本無臺諫親自書出之事,不爲連啓,則下吏例自書出於朝紙而已。書出與不書出,非臺官之所知,而今者咎責於此,此已不敢晏然,而卽伏見本府啓辭,則僚臺遽停瑞山郡守南世雲罷職不敍之啓矣。臣於此,竊不勝慨然之至矣。夫世雲不法不廉之狀,有口皆言,有耳皆聞。臣所論列,實採公議,而僚臺一不連啓,汲汲徑停,臣未知僚臺,猶未之聞知耶。抑偏聽分疏之言而然耶。僚臺所聞,果與臣之所聞,相左,則立異,可也商確,可也。僚臺之間,豈無從容善處之道,而不此之爲,着忙停論者,何也?人之所聞,各自不同,不必責其强同,而臣之所惜者臺體也。臺閣之規,欲停啓,則又與發論臺官,消詳處之,而未及相會之臺官,則雖難簡問,亦必方便通議,而後姑停者,蓋所以重事體而敬同僚也。今乃不計僚臺之有無,不顧體例之如何?全不顧藉,無所疑難,臣實爲僚臺,惜此擧措也。雖然,緣臣言議見輕,以致臺例之虧損,無復餘地,臣何可一刻仍冒於臺次乎?請命遞斥臣職。答曰,勿辭。退待物論。
持平愼無逸啓曰,臣於連啓之後,得伏見掌令宋道涵避辭,則怒臣之停止,瑞山郡守南世雲罷職之啓,盛氣張皇,語多侵斥,或以爲偏聽分疏之言,或以爲不顧事體之如何?有若臣偏救世雲,而猝然停啓者然,臣竊不勝訝惑之至。夫臺閣論人之道,貴在詳審,而固不可聽其詆毁之言,容易彈覈也。亦不可明知事實之爽誤,而牽於僚議,苟然參啓也明矣。臣聞世雲,到任後釐弊省役,多有治聲,南來之人,無不稱道,卽今朝紳之間,亦多以此啓爲全然爽實,則臣未知僚臺所聞,別自何路,而不思斟量,率爾發啓歟。臣之所聞,旣甚明的,則其何可詘其意見,强參不當參之啓耶。臣非不知通議之穩當,而未經會例,則格例所拘,有難簡問,如欲立異,則事非大段,反涉疲䐉,而曾前或以未會例之人,如不欲連啓,則不問停止,亦多其例,故臣果採取公議而停止矣。今僚臺,初旣論人不審,乃反責臣徑停,何其不思之甚也,臣竊笑之。雖然,臣旣被詆斥,有難一刻仍冒於臺次,請命遞斥臣職。答曰,勿辭。退待物論。憲府謄錄
自昧爽至卯時,有霧氣,啓。
上在昌慶宮。停常參·經筵。
政院啓曰,臣等伏見歲抄,有來善·玄逸等職牒還給之命,臣等竊不勝驚惑之至。夫來善·玄逸等所犯,不知殿下以爲何等罪名,而乃有此千萬意外之敎耶。不敬不恭,來善做出之語也。不順自絶,玄逸悖惡之說也。其語逼先后,罪關倫義者,實是國人之所共切齒腐心,而不容假息於覆載之間者也。當時之得保首領,大是失刑,而先大王俯燭其罔赦之罪狀,屢經大霈,終闕給牒之恩,則聖意所在,明如日星,此豈非殿下所當遵守者哉?前冬之亟允臺啓,可見奉先旨植民彝之盛意,而曾未幾何?又因年例歲抄,乃有是命,此豈不有歉於爲先后討亂賊之義耶?揆諸王法,其不可還給告身,俾同平人也決矣。請還收來善·玄逸職牒還給之命。臣等職在近密,效古人繳還之義,惶恐敢啓。傳曰,關係雖至重,旣骨之人,累經大霈,則職牒還給,有何所妨?勿煩。
傳曰,召對爲之。入侍,承旨趙尙絅,玉堂申昉·李重協,假注書成大烈,兼春秋李台徵·李聖至。私家日記持平李廷熽所啓,請前承旨柳重茂罷職不敍,李鳳徵·㮒·煥·爀·燦等,一體還收職牒,還寢陳久廢堰,許民耕食之令,更加申飭,次第修築,忠淸水使朴纘新改差,還寢槐院參下柳必垣陞六之命。措辭見上新啓,訓鍊都正尹就商,本以拫愎之性,敢肆驕傲之習,身帶武職,偃臥江郊,已是法例之外,而新起高亭,廣開園林,東城浮石,是國家陰雨之需,而私役訓局之舟車,公然運去,以作數層階礎。又驅使居民,流毒江村,往來商船,亦罹其害,縱奴毆人,無所忌憚。其驕悍放恣之習,決不可以推考爲罰而止。請訓鍊都正尹就商,削奪官爵,門外黜送,載去城石,亟令該軍門一倂推出。臣伏見歲抄單子中,有睦來善·李玄逸等職牒還給之命,竊不勝驚惑慨然之至。夫國之所以爲國,人之所以爲人者,以其名義倫常也。來善不敬不恭之語,玄逸不順自絶之說,誣逼先後,辭意絶悖,其通天之罪,悖倫之惡,實是覆載間所不容。此先大王所以嚴加懲討,不給職牒於大霈屢經之日也。殿下之亟允臺啓者,亦出於遵守先㫖,扶植民彝之盛意,而曾未幾何?而又有是命,臣竊恐爲先后討亂賊之義。從此漸泯,而凶孽之徒,將無所懲畏,終至於國不爲國,人不爲人也。請加三思,亟寢來善·玄逸等職牒還給之命,仍令該曹凡干歲抄時,永勿擧論,竝引嫌而退,嫌難參啓,旣有前例,不可以此,輕遞言官,下款引嫌,姑捨勿論,不出停啓,有乖臺例,旣知爽誤,固難停論,僚臺之避,不必深嫌。請大司諫金在魯,持平愼無逸,竝命出仕,掌令宋道涵遞差。答曰,不允。尹就商事,旣已推考,初旣緘辭而處之。睦來善等事,已諭於喉司之批矣。勿煩。處置事依啓。憲府謄錄
上在昌慶宮。停常參·經筵。
有政,吏批,判書李宜顯進,以金濟謙爲司諫,朴致遠爲掌令,朴萬益爲應敎,李箕鎭爲校理,李觀命爲工曹判書,李秉常爲右尹,朴聖輅爲兵曹參議,金重熙爲兵曹正郞,權聖揆爲典獄主簿,李秉泰爲內資直長,李聖彦爲社稷奉事,李台佐爲江華留守,趙道彬爲兼知春秋,權尙游爲兼知春秋,柳聖煥爲兼春秋,李㙫爲實錄兼春秋,權爲奉敎,呂善長爲待敎。吏曹政事
兵曹啓曰,新除授永達萬戶金光浚呈狀內,以北路武夫,濫叨本職,榮光已極。而家有七十歲養母,任所之於家鄕,相距千里,人子情理,不忍遠赴,依例遞改云。邊將之親年七十無兄弟者,許遞其任,已有定式,今姑改差,何如?傳曰,允。兵曹謄錄
持平李廷熽所啓,請前承旨柳重茂罷職不敍,李鳳徵·㮒·煥·爀·燦等,一體還授職牒,還寢陳久廢堰,許民耕食之令,更加申飭,次第修築,忠淸水使朴纘新改差,訓鍊都正尹就商削奪官爵,門外黜送,亟寢睦來善·李玄逸職牒還給之命。措辭見上答曰,亟停勿煩。憲府謄錄
自昧爽至辰時,有霧氣。啓。
上在昌慶宮。停常參·經筵。
假注書李普昱書啓,臣承命馳往于廣津村判府事李頤命所住處,傳宣聖批,則以爲臣素餐四十年,毫絲莫報,畢竟辱天眷,而羞當世,負釁逋命,而復竊官廋,忘廉喪恥,夫孰甚焉。雖以聖明礪世之道言之,一時惠養之恩,恐不若張其四維。唯願殿下,亟收輸廩之命,無俾臣日增其罪戾而已。臣之此來,只爲趁國祥詣陵底,一伸至痛,蓋臣因山之日,在燕遙哭,而期復命之後,乞差亨官,仰瞻象設,不幸爲世大僇,輾轉逃遁,可以少洩窮天之慟,惟在伏哭巡外之道矣。今者史官相守,轉身無路,不得以滓穢之蹤,敢抗顔承命,入來於陪哭之班,回思昨年此時,中夜哀號,心肝寸裂,寧欲溘然,不識此悲,天地父母,豈不測然于此乎?萬望召還史官,毋阻臣詣陵之路,不勝至願云矣,敢啓。傳曰,今觀狀啓,心甚愕然且慚,無以爲辭。前後疏批,罄悉予之心腹勤懇,復何多誥?不念共濟之義,撝謙引咎,空負孤之虛佇之望,將未免抑鬱成疾也。光陰迅邁,練朞迫近,大臣異於庶僚,奚有越班展哀之理乎?亟回遐心,須速入來,以副至望事,更爲傳諭,與之偕來事,回諭。
大司諫金在魯上疏,伏以日月迅邁,孝寧殿練朞,倏焉已迫,臣民之痛,普切如新。伏惟聖情哀慕,尤何所堪?臣伏見該曹啓下練服節目,其中或有上下不同者。或有考例不明者,竊伏念昨年通喪之制,克遵先旨,盡復古禮,甚盛甚盛,今於變制之日,亦不可不詳細講證,少有未盡,隨卽改定,以永垂來世之法也。玆敢妄有證考,條列于後,伏乞令禮官,博古審詢,仰稟睿旨,以爲改付標之地。且臣於今夏間陪祭時,目覩宣仁門外人馬駢闐,堇容出入,苟艱莫甚,此蓋練朞迫近,平日之老病不參者,亦多來參故耳。況於練祭正日,則弘化門外當設散班,朝官及士庶人等,必當塡咽,連亘於宣仁門外,而添之以出入內班之許多人,則將不免有蹂躪傷斃之患。臣謂敦化門·東夾門,或金虎門,不可不權宜竝開,以廣出入之路,亦乞令政院稟旨變通焉。一,變制節目曰,殿下改御衰服及裳,用大功七升布,不練云云,所謂七升布者,幅甚廣,故升縷之細,不如今日所謂七升,而大抵比成服之布,則稍細而漸吉矣。至於衰裳練否,先儒之說,固不一,而今此改除不練,亦有古禮之可據。旣以是定爲殿下之服,則喪服之制,元無上下貴賤之殊,而親子服則曰,改服不練衰服及裳,而不言升數,宗親·文武百官服,則只曰,改服衰服及裳,而竝沒升數及不練二字,未免爲疏漏斑駁之歸,取考行祭時節目,則百官之服,亦爲改制不練明矣。獨於元節目中,初不明著,使人疑眩,恐不可不改付標。一,節目內殿下腰絰,用葛三重四絞,此旣遵用古禮,則亦宜上下同之。至若熟麻,雖見於喪禮備要,乃是無葛者代用之物,固當先言古禮,後言代用,則且雖代用熟麻,亦當爲三重四絞,而今於親子及百官服,不出葛絰,直書以熟麻腰絰。又以三重四絞,無則用熟麻等語作註,且殿下腰絰三重四絞,甚爲誤,今宜改以股字。一,葛絰,用治葛與生葛,先儒之論各異,而揆以禮意,比生麻漸輕,則治葛之說,恐是矣。且伏聞殿下葛絰,方以治葛爲之云,治字竝當添書於上下之服。一,冠纓,禮經只曰,斬衰冠繩纓,元無練冠改纓之文,而今番大臣收議,旣據儀禮通解小註崔氏素纓之說,以爲素卽布屬,似當用布,該曹旣已依此付標,或者以非經文爲疑,而臣意則絞帶之練變布,亦非經文,而只據疏說,則冠纓之用小註說,獨何所不可乎?且絞帶旣變爲布帶,則繩纓之變爲布纓,只爲旁照之一證矣。若乃布之練否,大臣收議,雖無擧論,而節目曰,以練布爲之,夫冠旣練,則凡屬於冠者,恐當竝練,纓之用練,無亦以此歟。至於承冠之巾,似在冠纓一例,而節目元無見處,故不知當練與否,此巾雖非正服之比,亦不可不明白講定,添註於練冠下。一,節目中,不言冠之升數,而吉禮冠布升數缺小祥,衰裳七升,冠八升,今雖無虞變之節,而小祥衰裳,旣用七升,則亦當於練冠之下,添註用八升布四字。一,斬衰絞帶之變麻爲布,元非儀禮經文,乃是疏家之說,而本文不言用練,且衰裳旣不練,則帶亦從而不練,不練似是,而節目曰,練布帶,此亦恐當講定。一,節目中,大王大妃殿·中宮殿,去腰絰,改御不練衰服及裳,用大功七升布,白布大袖長裙用練布,練布蓋頭·頭及帶云云,旣曰,改御不練衰服及裳,又曰白布大袖長裙,所謂大袖長裙。卽是制服之衰裳,臣未知練除時大袖長裙之外,別有成服所無之衰裳耶。此極可疑,且旣曰白布大袖長裙,而又以用練布三字爲註,咫尺之間,或曰白布,或曰練布者,亦甚可疑,竝宜詳究改定。一,祭時節目則曰,王大妃殿·中殿,就幄次去腰帶,改着不練衰服及帶·練布蓋頭·頭·練長裙,內命婦及嬪以下同云云。此又與衰除元節目相左,元節目則不練衰服下,又有裳,而此則無之,元節目則有大袖,而此則無之,元節目則曰,練布帶,而此則曰,不練布子,實涉疑眩,不可不明白改定。今方尙房,旣以不練七升布大袖長裙及練布蓋頭·頭及帶擧行,而果無別般衰服云,竝依此改付標爲宜。一,按古禮婦人衰裳,大略如男子之服,而家禮則改以大袖長裙,婦人亦有首絰·腰絰·絞帶至練,男子則去首絰,而家禮則婦人竝無去腰絰之文。先儒多以古禮爲正,我國五禮儀,內服之從簡,蓋依放家禮,而昨年成服時,亦因循舊制,故今於練祭時,去腰絰一節,元無所施矣。但外服,旣以練布爲冠,則內服之改練布爲帶者,稍可近於男子重首,婦人重腰,除服者先重之禮,今此外服布帶,雖或改用生布,內服布帶,則仍用練布似宜。一,節目曰,生員·進士·幼學·生徒·甲士·正兵,白笠·白衣·布帶。所謂布帶,亦當明言生布·練布之別。一,祭時節目,宗親·文武百官,改服不練衰服云,而罷散官前銜堂下官條與闕內入直諸官條則曰,改服練服,此必省文從簡之致,而易致後人之疑惑,兩條改付標以入爲宜。一,絞帶旣變爲布帶,練後常服之帶,自當用布,兵曹·摠府,侍衛將士,亦似無異,而節目中有曰,白天翼熟麻細帶,侍衛之獨用熟麻細帶,未知何義,亦當更爲講定矣。答曰,疏中條陳,誠甚得宜。竝令喉司該曹,稟處焉。朝報
正言金萬胄啓曰,請前正言趙最壽,削奪官爵,門外黜送,李鳳徵·㮒·煥·爀·燦等,一體還收職牒,前承旨李眞儉,削奪官爵,門外黜送。措辭見上新啓,新除授司憲府執義趙聖復,時在忠淸道公州地,請斯速乘馹上來事,下諭。答曰,不允,下諭事依啓。司憲府謄錄
上在昌慶宮。停常參·經筵。
傳曰,大臣·備局堂上引見入侍時,領議政金昌集所啓,此持平李廷熽上疏也。旱災孔慘,中外遑遑,向者恤囚之擧,誠是弭災之意,而草草應文,未愜人心,亟令廟堂,申飭中外,凡事係綱常,罪犯至重者外,一體宥釋,時屈擧贏,古人攸戒,而三賢祠宇工役繁興,稍待秋成,實合事宜。白骨徵布之弊,最是膏肓之疾,未得良策,至今因循,軍卒之物故,必審愼眞僞,以出故狀,隨闕充額,此不過守令之得人,宜令銓曹,另擇良吏,以紓民困。北兵使金重器,除拜已久,尙無赴任之意,其在事體,終不可一任其偃便,宜令廟堂,各別促赴云矣。頃因旱災,京外罪囚,有疏決之擧,而係是重辟者,不得擧論矣。其中或不無冤枉者,故刑曹及外方罪人文案,詳細考閱,或有一毫可恕之端,稟于朝廷,有所裁處事,已爲分付,今無可論。三賢祠宇營建之役,此是先朝成命,卽時擧行,事體固宜,而卽今旱災如此,凡干興作,似當停止,依臺啓,待秋擧行。良役變通事,廟堂講確,久而不得善策,因循至今,至於物故者,必審眞僞,以出故狀,隨闕充額,果在守令之能否,守令擇差事,申飭政曹。北兵使金重器,雖未知病勢之如何,而北閫之任,比他尤重,朝家差遣,意非偶然,而尙無赴任之意,事甚未安,亦爲催促赴任,何如?上曰,依爲之。又所啓,荒唐船,逐歲出來,而未有如今年之放肆者也。在前驅逐之時,還出外洋矣,連見黃海水使狀啓,欲爲驅逐,則或拔劍刺人,或結幕掛鼎,無意退去。又聞海西守令之言,則村人無論男女,或爲出入,則至有㤼掠之擧,以浦邊居民,不敢出頭,至廢農業云,事甚可慮。今宜定送一譯官,以不當越界之意,善爲責諭,又以彼中咨文,有射砲從事之語,勢將依咨文,或射或砲之意,兼示恐喝之色,猶不動意,則更將此意,移咨禁斷,何如?上曰,依爲之。又所啓,濟州牧使閔濟章,以漂海人所持物件,皆已水沈,無可用處,故皆爲棄置,而其中大豆十一石零,本州官廳會錄事馳啓矣。依啓。使之會錄,而其價則分付戶曹,參酌給送,何如?上曰,依爲之。行戶曹判書閔鎭遠所啓,安東火災孔慘,監司狀聞,燒火之穀,盡爲蕩減。且移轉他邑穀五六百石,以爲賑救之地,而還捧及白給事,不爲分別,似涉未瑩矣。曾前開城府被火災時,蕩減一千石,谷山被災時,數百石以改色收捧。臣意則安東火災,猶不如松都火災之慘,其穀物折半白給似宜矣。左議政李健命曰,安東火災之後,朝家以傍近邑穀物有劃給之令,而聞隣邑,亦不一一移送矣。且被燒之民,有身役者,特蒙蠲減之惠,而無役之類,如私奴·官奴婢,不得蒙惠,向者本邑更報,臣往復于首相,而恤典非自下擅便之事,故姑置之矣。朝家凡於渰死人恤典,例給皮穀一石,今此被燒無役人,則每戶題給皮穀一石,似爲均惠矣。上曰,依爲之。
領議政金昌集所啓,近來國綱解弛,民習凶悖,詬辱土主,不但泰仁·懷仁兩邑爲然,卽今榮川,又有此變。前郡守李宜著,欲爲分給還上,則土民李台翊·李茂翊等,通文于一鄕,以爲新官到任之後,分給未晚,已遞之官,尙此遲留,必欲分給,抑何意耶。使各面不得受出,及其分給之日,民人輩,以其通文,收納官家,欲爲受出,則台翊等,多率無賴輩,親執稜杖,突入倉庭,驅逐鄕所及民人,便成戈戰之場,使不得接迹受去,而無倫之說,絶悖之擧,無所不至。一鄕齊會,莫敢誰何,官隸畏縮,不敢近前,此實前所未有之變也。本官論報營門,欲爲囚治,則台翊等撤家逃走,蓋聞此事,亦因渠等落訟含冤之致,而營門聞甚驚駭,方爲搜捕,尙未捉得。今此台翊等罪犯,其視泰仁·懷仁兩民人之作變,殆有甚焉。雖施以梟示之律,少無過重,渠雖逃避,要不出本道之內,設或移接他道,亦豈無物色追捕之道乎?以此意嚴飭道臣,期於必捕,各別重究,何如?戶曹判書閔鎭遠曰,亦令營將,各別機捕,似好矣。上曰,依爲之。
行戶曹判書閔鎭遠所啓,曾在庚寅·辛卯年間,自備局定奪,各邑官屬保人驛卒,作隊試藝施賞事,作爲節目,行關,分付。其後一番擧行,牒報形止,更無擧行之事,似聞今則全然廢却云。朝家講究頒行之節目,置之尋常,極爲寒心,一依前節目,着實擧行後,或啓聞,或牒報之意,各別,申飭,何如?上曰,依爲之。又所啓,良役之弊,甚於水火,民皆逃散,村落空虛,盜賊之熾發,皆由於此。變通之道,熟講已久,或曰戶布,或曰口錢,或曰結布,或曰游布,各執所見,終不歸一,如是商確,決定無期,而斯民窮困,日甚一日。臣意則令各道監司與各邑守令,從長講究,且採民情,以爲某法可行而無弊,論列啓聞,令廟堂,稟處,則庶有變通之道矣。領議政金昌集曰,隣族之弊,實爲民間膏肓之疾,變通之策,非不熟講,而一年二年,終不得善策,因循至此。令各道方伯及守令,熟察民情便否,講究可行之策,似宜矣。左議政李健命曰,小臣曾以此弊,累次仰達矣。卽今國事委靡,百度懈弛,而若以民弊言之,則良役實爲亡國之祟,自上特爲軫念,必有大振作大變通,然後庶可爲一分之力矣。乃者旱災,至於此極,若謂之天災,必由民怨,則民怨之大者,孰過於此哉。以國體言之,則廟堂先爲區別,頒示外方,事理當然,而旣不能,然則閔鎭遠之所達,雖似苟簡,卽今廟堂,一向悠泛,決定無期,自各道採取民情,趁卽狀聞,似無妨矣。第近來外方,凡有朝令,不卽擧行,此事亦必延拖,令政院,別爲下諭于各道,以爲七月內狀聞之地,而三南御史,已爲下去,亦爲一體,分付,酌量便否,使之歸奏,何如?上曰,依爲之。又所啓,各邑守令,每當凶歲,設賑之際,多得移轉,以救目前之急,罷賑後,憚其秋後收捧,百計圖遞。新官則稱以前官事,吾所不知,全不着實收拾,以此賑廳前後所失,不知其幾萬石,其習誠甚可惡。此後則罷賑後圖遞之守令,如非衆所共知之情勢,死生所關之實病,而稱以情病,曠官圖遞者,道臣這這啓聞,則卽爲拿問後,付過還職事,捧承傳施行,何如?領議政金昌集曰,臣曾以此事,仰達矣。春則貸去補賑,而秋則無意還報,仍以圖遞,其習實爲可惡,依閔鎭遠所達,而施行,何如?上曰,依爲之。
領議政金昌集所啓,江華留守狀啓內,新建影殿之前,內軍器庫,尤爲逼近,事當毁撤,而卽今動役已久,財力窮竭,各處廊舍,實無新造之勢。內卜物木綿所藏戶西庫空虛,軍器卜物,移藏於此庫,而軍器庫則移定祭器庫內,卜物庫則移定典祀廳,似爲便宜云。如是變通,事甚便當,此則自內,分付次知者擧行,何如?上曰,依爲之。備局謄錄
有政。吏批,判書李宜顯進,以申昉爲獻納,金萬胄爲掌樂正,尹盛績爲瓦署別提,趙純爲繕工奉事,柳長麟爲延豐縣監,申命擧爲礪山府使,尹鳳儀爲儀賓都事,洪濟猷爲章陵參奉,李台鎭爲宣陵參奉,徐宗伋爲正言。
政院啓曰,昨日大司諫金在魯,以練祭時敦化門·東夾門,或金虎門,不可不權宜竝開之意陳疏,有令本院,稟處之敎矣。塡咽蹂躪之慮,誠如諫臣所陳,而敦化門事體自別,金虎門·宣仁門一時開門,以廣出入之路,何如?傳曰,允。
大司諫金在魯疏曰,伏以臣,晚得見該曹覆奏臣前疏者,其中一二條件,或有知其如此,而姑爲仍存者,最是布帶用練,雖引庚子前例,以爲今不可變,而臣之愚意,終亦有所不然,今若以急遽瀆擾爲嫌,而遂止焉,則有非十分講確,終歸是正之意。玆敢妄復陳列,伏乞令該曹卽速,稟處焉。一,親子及百官服之熟麻腰絰,臣意亦非以熟麻爲不可用,而必欲用葛也。蓋葛絰者禮也。熟麻者不得已代用之物也。自上旣用古禮,以葛爲絰,則親子及百官服,亦須先言用葛,以存愛禮之意,且使無上下異同之疑,然後次言熟麻,以備權宜通行之方,可也。夫如是,則有葛者,自當如禮,無葛者代用熟麻,而亦自合於大臣之收議中,所謂隨所備變着之說矣。今乃直書以熟麻腰絰,則是熟麻,似若爲禮服之正,而亦豈不有疑於上下之異服乎?恐亦可先書葛腰絰,又以用治葛三重四股,無葛則用熟麻等語作註。一,三重四絞之絞字,謄錄所書,似是訛傳之致。儀禮之記,備要等書,皆作股字,而四股之義,明有註釋,則其爲股字,無疑。一字改易,元非大段,有何所難?而必爲仍存耶。改付標爲宜。一,冠服之升數,群下之有難一遵古禮,誠如該曹之言者,而此則不獨冠爲然,衰裳七升亦然。臣之必欲添註者,出於愛禮之意,亦欲領略,知其冠布之比衰裳加細耳。況旣於殿下冠布添註,則群下之服,何可不註,致有異同之疑耶。一體付標爲宜。一,布帶用練一款,古禮只言練冠·練中衣,疏家有絞帶變麻服布之說,而元無用練之文,圖式亦只曰,變麻服布,七升布爲之,以此觀之,帶不練矣。今若不練衰裳,而獨練其帶,恐非禮意。先正臣宋浚吉獻議,有曰,練時腰絰,旣從古禮用葛,則絞帶亦當用練布矣。此其本意,只言熟麻絞帶之非禮,而謂從古禮,變服布帶,初非因用練當否而發也。此一件本是喪禮備要所載,而備要無練字,先正之下一練字,臣未知其果有意也。聞今祭酒臣李喜朝,嘗以先正此議中練字,疑其衍字云,禮意精微,固非如臣寡陋,所敢妄論,而該曹亦何不一番收議於大臣儒臣,明知其禮意之當如此,然後行之耶。設令未及於練祭之前,畢竟明白講定,則雖追改之何傷乎?且伏念殿下及群臣,只練其冠,大妃殿·中宮殿,只練其帶,正服則皆不練,實合於重首重腰之意,然則外服冠與帶之竝練,無乃有違於此歟。此條恐不可不詢門講定,謹昧死以聞。答曰,連章疏陳,予甚嘉尙。竝令該曹,稟處,爾其勿辭察職。私家日記
執義金槹所啓,請前承旨柳重茂罷職不敍,李鳳徵·㮒·煥·爀·燦等,一體還收職牒亟寢睦來善李玄逸職牒還給之命。措辭見上上曰,依啓。請還寢陳舊廢堰,許民耕食之令,更加,申飭,次第修築,訓鍊都正尹就商,削奪官爵,門外黜送。措辭見上上曰,勿煩。新啓,近來國綱解弛,人心愈惡,部民之呼訴守令,比比有之,事之寒心,固已久矣。至於官吏之上京蜚語,逐去本倅,尤是無前之變,而得售者頗多,現發者絶少,可勝痛哉。興陽吏申百源·申義漢等,得罪本官,因以逃躱,誣訴於營門,而見覺,將有嚴査重治之擧,則又乃載錢上京,重賂臺官之親切下人乭屎,而書納小紙,備陳疵毁,必欲圖其殫却,而適會臺官致疑,詳知其奸狀,與受者竝捉來,究問取服,卽爲徵錢還給後,受者則治罪放送。百源則移送秋曹,而今過累月,堇行一次刑訊,尙未得輸情正法。惟此百源等罪狀,萬萬絶痛,其在懲惡慮後弊之道,決不可置之尋常,一任延拖。請興陽吏百源等,令該曹各別嚴刑得情,依律勘斷,乭屎亦爲一體究覈,明正其罪。上曰,依啓。憲府謄錄
上在昌慶宮。停常參·經筵。
上在昌慶宮。停常參·經筵。
明日改題主時,大殿出宮正時初更五點,題主正時二更二點,練祭正時四更一點,開門初更。
政院啓辭,判府事李頤命昨日入城云,敢啓。傳曰,知道。朝報
夜一更,月入太微西垣內。
上在昌慶宮。停常參·經筵。
練祭罷後,大妃殿·大殿·中宮殿,藥房·政院·玉堂·二品以上·六曹·大司諫·百官奉慰問安。答曰,罔極。
判府事李頤命祭罷後出往廣津。
右議政趙泰耉進詣陵所,直自還歸果川。朝報
流星出房星下,入坤方天際,狀如鉢,尾長二三尺許,色白。
上在昌慶宮。停常參·經筵。
持平李廷熽啓曰,國家之設堤堰,專爲灌漑之利,實是生穀之本,則其有關於公私大矣。雖年久陳廢之處,固當另加,申飭修築,俾民蒙利。而伏聞頃日筵中,有廢堤許民耕食之令云,臣竊以爲不可也。當此奸僞漸滋之日,此路一開,堤防不嚴,則京外奸民輩,必生冒濫之計,將以完固貯水,大有蒙利之所,假稱廢棄,紛紜圖占,終至於無堤堰而後已,其貽害於生民,有損於農政,莫此爲甚。請還寢陳久廢堰,許民耕食之令,更加申飭,次第修築。答曰,依啓。
備邊司啓曰,再昨日濟州漂人入來後,使本司郞廳,與譯官等問情,則與渡海譯官劉再昌所問答者一樣,故前後問答,竝爲入啓。而漂人等久留,雖似有弊,冒熱遠來,亦有病傷者,不可旋卽發送,姑留五六日,以爲調息離發之地,何如?答曰,允。備局謄錄
傳曰,陵殿守侍陵官,宗室以下及題主官以下,竝書啓。
禮曹變除節目中改付標。一,殿下腰絰下,用治葛,練冠下,用八升布用練。一,大王大妃殿·中殿,白布大袖長裙,用練布。一,宗親·文武百官改服下,不練衰服及裳,用大功七升布,腰絰下三重四絞,練冠下巾用練布。一,生·進·幼學·生徒及甲士·正兵布帶,改以練布,節目中改付標。一,王大妃殿·中宮殿,改具不練衰服及裳·練布蓋頭·頭巾及內命婦嬪以下同。一,罷散官及前銜堂下官,改服練服,改以不練服。一,兵曹·摠府侍衛將士,熟麻細帶,改以練布帶,改付標啓下。朝報
獻納申昉啓曰,臣於臺地,歷試蔑效,今不宜復叨,而且於本院前啓李眞儉事。有所難安者,蓋眞儉昨年一疏,侵斥新錄事,爭意非常,臣以錄中之人,顧何敢參涉於論罪之啓耶?旣不得參啓,則亦不可一刻仍冒於臺次,請命遞斥臣職。答曰,勿辭,退待物論。憲府謄錄
自卯時至巳時,日暈。
上在昌慶宮。停常參·經筵。
實錄廳啓辭,春秋館所在自戊午至辛酉四年時政記,更爲移奉本廳之意,敢啓。傳曰,知道。
備忘記,守陵官礪城君楫,侍陵官吳斗興加資,參奉徐宗一·李益煥,各加一資。
備忘記,題主官忠淸監司尹陽來加資,沐主大祝司諫金濟謙兒馬一匹賜給,練主監造官參奉李星彩,繕工副奉事李淨竝六品遷轉。朝報
夜三更,月暈左珥。
下直,定州牧使李翊漢。
上在昌慶宮。停常參·經筵。
上在昌慶宮。停常參·經筵。
有政。吏批,判書李宜顯,參判李縡,牌不進,參議申思喆進。
以李重述爲實錄兼春秋,徐命九爲兼春秋,已上口傳。以趙觀彬爲大司諫,李彙晉爲掌令,金濟謙爲副校理,徐命均爲副修撰,朴泰遠爲陜川郡守,李世玩爲沔川郡守,任鼎元爲龍仁縣令,李聖至爲黃海都事,申爲監察,李普昱爲司錄,姜世胤爲注書,金重熙爲兼春秋。
吏批啓曰,判書·參判竝牌招不進,小臣獨政未安,何以爲之?敢稟。傳曰,只出緊任。又啓曰,臺諫闕員,今當差出,而擬望之人乏少,外任竝擬,何如?傳曰,允。
上在昌慶宮。停常參·經筵。
上在昌慶宮。停常參·經筵。
上在昌慶宮。停常參·經筵。
藥房啓曰,月半之奠又過,伏惟聖孝號慕,益復罔極。大妃殿氣候亦,何如?臣等不任區區憂慮,敢來問安,竝此仰稟。
藥房口傳再啓曰,伏想慈候,積月哀毁之中,且當暑月,必倍凘綴,故不敢更爲劑入矣。卽今暑熱漸熾,生津補血之劑,正當其時,又是當時所進之藥,不可以姑無形顯之症候,有所停止,故自今日劑入之意,敢啓。答曰,歲月荏苒,殷奠又過,益復罔極。慈殿氣候一樣,予則脚部酸疼之候,與前無減,而生脈散仰稟,則劑入爲敎,自今日劑進宜矣。朝報
司諫朴聖輅所啓,臣情病俱苦,尋單請急,萬不獲已,卽者召牌儼臨,不敢坐違,謹此趨承,而第於本院削黜李眞儉之啓,有不可參涉之嫌。蓋其疏中,盛論今番使行請得銀貨一款,語甚駭怖,臣於前疏,略有所辨暴者矣。臣以其被斥之人,決不可參涉於請罪之啓,旣不得參涉,則亦何可仍冒於臺次乎?請命遞斥臣職。上曰,勿辭,退待物論。
掌令蔡膺福所啓,請前承旨金一鏡罷職不敍,當日仕進承旨,竝命罷職不敍,前承旨任守幹罷職不敍,柳重茂削奪官爵,門外黜送,李鳳徵·㮒·煥·爀·燦等一體還收職牒事。措辭見上上曰,勿煩。憲府謄錄
夜一更二更,月暈。
上在昌慶宮。停常參·經筵。
有政。吏批,判書李宜顯,參判李縡牌不進,參議申思喆進。
以李肇爲都承旨,李鳳翼爲司諫,金濟謙爲副應敎,權䙗爲兵曹佐郞,李慶遠爲禁府都事,韓謇朝爲監察,宋堯佐爲平康縣監,梁廷虎爲泰安郡守,徐命均爲水原府使,朴師聖爲奉敎。吏曹政事
持平李廷熽啓曰,向者臣以訓鍊都正尹就商削黜事,有所論啓矣。其後因大臣陳達,至有拿問之擧,此蓋出於明覈以處之意,其在就商之道,所當吐實於淑問之下,而乃反粧撰辭說,專事欺誣,其驕縱放肆之習,固已萬萬痛惋。而聖上不待金吾議讞,徑先放送,實出於萬萬意外,揆以國體公法,決不可如是。蓋就商賦性奸險,行已驕猾,一自劾罷之後,益懷怨毒之心,身帶實職,偃臥江外,去冬以後,一不入參於朔望祭班及問安,負先王之恩,慢殿下之命,罔念分義,唯圖自便。如使今日朝廷,少有一分紀綱,就商安敢乃爾?此誠國人之所共駭憤者也。若其驅使居民,貽害商船,毆擊行人,流毒江村,在就商,特其細故耳。至於城石一款,其所買用者,只是十五箇云,則以此十五箇,其可用之於十餘間柱礎及內外簷階耶。其憑藉些少所買之數,欲掩其許多所用之跡者,明若觀火,若使各軍門,按簿計數,則可知其欠失之幾何矣。況其光熙門外城石大塊之置在路傍者,使其奴子及石工,磨琢以去,不但行路見之,士夫中亦有目覩者,其可掩乎?不特此也。軍器寺七百兩銀貨,私自給債於江村富商,七年捧利,盡歸私用,誘人賣爵,奪其家垈,仍葬其子夫妻於大村之中,而村民畏威,莫敢誰何?墓下人家,盡爲毁出,橫禁都民世葬之所於眼界之內,步數之外,使不得歲時上塚,人鬼竝含冤鬱。局內田畓,半價勒買,冒占太廣,怨聲徹天,如許驕傲縱恣,貪饕不法之罪,不可不詳覈處之。請訓鍊都正尹就商,還囚嚴覈,以正其罪,。新除授司諫院大司諫趙觀彬,時在京畿水原府任所,請斯速乘馹上來事,下諭。答曰,尹就商以先朝宿將,年幾七旬,則老病推此可知,如今盛暑,放送議處,未有不可,亟停勿煩,下諭事依啓。
上在昌慶宮。停常參·經筵。
備邊司啓曰,本兵之長,且兼將任,其不可數遞也,明矣。行兵曹判書崔錫恒,雖以再經都政,瓜期已滿爲言,政官之兩都政定限,本非定式。況其除授,未滿十朔,而旣出之後,旋爲引入,以致機務積滯,其在事體,殊涉未安,不可一任其瘝曠,兵曹判書崔錫恒,卽爲牌招察任,何如?傳曰,允。備局謄錄
有政。吏批,判書李宜顯服制,參判李縡未肅拜,參議申思喆進。
以南就明·李喬岳爲承旨,權䙗爲正言,洪鉉輔爲副校理,李光佐爲戶曹參判,金演爲刑曹參判。吏曹謄錄
持平李廷熽所啓,請訓鍊都正尹就商,還囚嚴覈,以正其罪。措辭見上答曰,勿煩。憲府謄錄
辰時巳時,日暈。
上在昌慶宮。停常參·經筵。
京畿監司書目,楊州呈,以護軍李喜朝上疏,伏以臣於日昨,旣已進詣輦下,且承別諭,宜不敢率意徑行,而賤疾添劇,極其危篤,急於歸死,不得不留疏退還。分義虧缺,罪戾深重,席藁私次,誅譴是俟,伏蒙殿下於哀隕罔極之中,曲賜酬答,非惟不以爲罪,反以已悉至意於別諭,復何多誥,卿其安心,勿辭調理,俟得小間,幡然就途,毋孤至望爲敎。臣於此,震越罔措,繼以涕泣,不知所以仰對也。臣竊伏讀聖諭,其欲奮發振礪,勉學圖治之意,溢於辭表,凡係觀聽,莫不激仰而感動。然,若以身爲經學之士,而責臣以朝夕納誨,使有啓沃之效,則眞所謂借聽於聾,求視於瞽者,殿下於是乎失言矣。至若以臣爲名父之子,而早遊大賢之門者,則臣又不勝其兢惶怵惕者,臣自殿下代理之初,前後屢上疏章,畢暴不學蔑識之狀,意謂必蒙痛燭,而乃有此不着題之敎,豈日月之明,猶有遺照而然耶。臣請略陳列焉,蓋臣於先臣端相在世時,纔得勝冠,年旣稚少,質又凡庸,家庭之內,實無一分濡染之明。及其稍長,始從遊於師友之間,非不欲從事儒學,以繼述先臣志事,而立志不固,用工未專,終不能有所得力。至於家貧親老,未免初仕,則又奔走於吏役,汨沒於朱墨,仍而放廢,遂作可笑人矣。況臣衰年草土,氣血涸喪,無復可以自力供仕者,寧欲守分丘壑,甘爲聖世之逋氓,以沒其餘齒,而先大王過辱拔擢,有若待之以山林賢德之士者,此其恩實曠世之罕有。臣若有萬一堪承之道,則其何敢終始力辭,不欲一出,以效尺寸,而報聖明乎?唯其不學蔑識,老而益甚,雖欲承命,必當貽辱朝廷,見譏士林,其罪反有甚於違命,故終不敢進焉。不幸弓劍遽遺,仙馭莫攀,臣每切追思,號痛靡及,今殿下又加以恩禮,有此特召,至擧先朝事以爲諭,臣奉讀以還,不覺涕血之交迸也。然,臣於先朝,旣不敢進,則其在今日,又豈有可進之道乎?彼筵席之仰請者,亦未必眞以臣爲堪承也。想以臣職秩稍高,難於拔去,故然矣。若使筵臣,見臣面目,察臣辭氣,則安知其不唾而去,亦安知不悔其誤達耶。臣於此,只有撫躬恧蹙而已。抑臣又竊有不安於心者,敢復首實而請譴焉。臣於入城時,得伏見前大司諫金在魯疏本,以練祭時絞帶用練,謂非禮意,仍言先正臣宋浚吉獻議,有曰,練時腰絰,旣從古禮用葛,則絞帶亦當用練布。此其本意,只言熟麻絞帶之非禮,而謂當從古禮,變服布帶,初非仍用練當否而發,先正之下一練字,臣未知其果有意也。仍擧臣姓名,謂臣嘗以先正此議中,練字,疑其衍字云,臣看來,極用驚悚。然,臣老病昏妄,莫知其所由,久然後始能覺得,則去五月間,有一所親家,將行練事,而書問曰,絞帶當以七升布爲之,則不練似當如衰裳,而先正練服議,有曰,腰絰旣從古禮用葛,則絞帶亦當用練布,恐非中衣及冠,以練爲之之意,未知如何云。臣所答曰,備要旣曰,今從家禮,雖無虞變,而練時所用古禮,腰絰用葛,則絞帶亦當用布,先正所論,似在於此。豈來意以練布爲疑,不以備要則只曰用布,練服議則曰用練布,抑無乃此練字,或似衍耶。蓋臣於禮家,全然蒙昧,實無所見,而旣被人問,不得不隨其言答之如此矣。豈諫臣所引,或因此而發耶?臣於還家之後,更考先臣文集,則其答先正書,有曰,下示議草,奉讀再三,深感俯詢盛意,第以儀禮考之,則以大功三等布之最重者七升布,爲衰裳,而不練,實合於圖式,以卒哭後冠,受其衰之意,絞帶之改以練布,亦可旁照窺推而知之。蓋當庚子四月孝宗大王練祭之前,先正在朝,以練服事獻議,而送示議草於先臣,問其如何?故先臣答書如此,其所謂旁照窺推云者,似謂衰裳,雖不練,以卒哭後冠受衰,則此已斬衰,其餘之皆練,可推而知云矣。臣於答人時,若能思得先臣此書,則可知先正所下練字之非衍,而全然未能記憶,乃敢妄疑其或出於傳錄之差,其爲矇然不察,甚矣。知之爲知,不知爲不知,今臣雖被人問,宜以不知自處,而乃遽隨問輒答,先臣書語,亦不能省記,其爲罪果當如何耶?噫,臣之鬼事已迫,朝夕待盡之狀,卽此而亦可見矣。使臣雖曾得力於經學,實有可以討論經傳,賁飾治化者,以此精神筋力,決無勉强驅策,出入講筵之勢,況其空空憒憒,如上所陳,不惟臣之不敢承命,其在聖明新服之初,尤豈可不究名實,混加恩禮,以累我殿下淸明之政,綜核之治,使有識駭歎,中外缺望乎?且臣所帶祭酒,決非如臣所可一向叨冒者。伏乞天地父母,俯賜鑑察,收還別諭,特命鐫遞,不勝萬幸。答曰,省疏具悉卿懇。備悉至意於前疏之批矣。更何多誥,儀禮考出,自有歸趣,卿何引咎。卿其安心勿辭,以俟秋涼,須速登途,以副虛佇之望。朝報
持平李廷熽所啓,請前都正尹就商還囚嚴覈,以正其罪。措辭見上新啓,新除授水原府使徐命均,纔除館職,遽陞重鎭,才具雖曰可合,超遷未免太驟,請水原府使徐命均改差,答曰。不允。
持平愼無逸啓曰,宿患膈痰之症,挾感添劇,連日尋單縮伏矣。朝者僚臺,以水原府使徐命均改差事書問,而臣意以爲命均之通籍,旣踰十年,地望亦且允叶,則備薦之出於公議,可知也。況於頃年,再次陞資,輒至收還,則今玆陞授,亦云晚矣。太驟之說,誠是物情之外,故以不可之意答之矣。僚臺不復消商,直爲發啓,臣誠莫曉其故也。本事是非,姑捨勿論,初不書問,則猶或可矣,旣以書問,而意見不合,則往復停當,自是臺例,而不有僚議,汲汲論啓者,抑何意也。此莫非如臣疲劣,言議見輕之致,其何可晏然仍冒於臺次乎?請命遞斥臣職。答曰,勿辭。退待物論。
執義金槹啓曰,臣於患暍涔涔,尋單縮伏之中,朝者同僚以水原府使徐命均改差事,有私書相問,故臣卽以不可之意答之矣。同僚不更往復,直爲發啓,臣竊訝惑也。夫命均之登第,已過十餘年,而且於年前,再蒙陞資之恩,拘於準職之格例,輒被收還,則以命均之久次地望,今玆陞擢,允叶公議,太驟之云,已是意外,而況廟堂薦望,只觀人地之相當,不計資歷之久淺,從前超越而除拜者,指不勝屈,而至或有決科,纔及三歲,只經臺職,而直爲陞擢者,而未聞有太驟之說,良以廟堂事體自別故也。雖然,事之當否,姑捨毋論,同僚初不書問則已矣,旣已書問,臣亦有所持難,而不待更商,汲汲論啓,如許規例,前所未聞?緣臣無似,見輕同席,壞損臺體,至於如此,臣何可一刻仍冒於職次乎?請命遞斥臣職。答曰,勿辭。退待物論。憲府謄錄
上在昌慶宮。停常參·經筵。
備邊司啓曰,本司武郞廳金夢魯,奔走勤仕,又滿十五朔,依例陞敍,或守令除授事,奉承傳施行,何如?答曰,允。又啓辭,曾於乙未年,特下備忘記,深痛京外人情之弊,至以掖庭下人及京各司吏胥輩,求索賂物,毋論多少,切勿備給,竝許來訴法司,分輕重科斷爲敎。政院仍請知委京各司及八道監·兵使·兩都留守,自本司收聚京外文書,詳細考閱,則所謂情債,各項名色,極其浩多,誠甚駭然。大抵情債之稱,猥屑莫甚,其在朝家事體,所當一切嚴禁,前後申飭,亦非一二,而因循謬例,終無擧行之效,事之寒心,莫此爲甚。日後如有現露者,則依先朝下敎,分輕重科斷宜當,以此更加,申飭京外,何如?答曰,允。備局謄錄
上在昌慶宮。停常參·經筵。
持平李廷熽啓曰,臣以水原府使徐命均改差事,有所論啓矣。今者兩僚張皇引避,或謂之不有僚議,汲汲論啓,或謂如許規例,前所未聞,斥之以見輕,譏之以壞損,臣於此,誠不勝訝惑,而繼之以慨然也。蓋命均,歷試縣邑,聲績茂著,地望才具,逈出凡流,此臣之所以許其可合,而至於前後內職,一未行公,今玆館職,乍除旋陞,此臣之所以惜其太驟者也。況銓郞擬次,今當爲之,而遽爾外遷,不無人言,臣之所論,夫豈不可,而兩僚之必欲引避者,抑何意也?夫廟堂薦望,不計資歷者,誠如僚臺所云,而苟有可論之事,則在言責者,其可諉以廟堂之薦望,而不敢可否,然後果合於臺例耶。是未可知也。臣於論啓之際,旣嘗簡通,又貽私書,則其可謂輕僚席而損臺例乎?坐久臺廳,纔得啓草,則雖欲往復消商,其可及乎?且人之意見,各自不同,亦何可强爲僚席,而當論不論耶。雖然,旣被其無限譏斥,則在臣廉義,何可一刻苟據於臺地乎?請命遞斥臣職。答曰,勿辭。退待物論。憲府謄錄
上在昌慶宮。停常參·經筵。
正言徐宗伋啓曰,臣病勢難强,前啓有嫌,無論供職,尋單泯伏矣,卽以憲府處置,承牌詣臺,而臣與水原府使徐命均,卽一家間也。於例雖非應避,其不可可否於諸臺所列則已審,不得處置之端,非但連啓之見礙而已。臣前後忝叨,絲毫蔑效,一避再避,徒事瀆擾,臣心悚恧,固不可言,而莫重臺地,亦安用許久苟充爲哉。請命遞斥臣職。答曰,勿辭。退待物論。
獻納申昉啓曰,臣於本職,當遞未遞,情跡臲卼,連尋長單,縮伏度日矣。玆因多臺引避,召牌降臨,不敢坐違,謹此來詣,而臣之難冒之狀,已悉於前啓之中,嫌難參啓,與前無異,則其不可冒當處置也,明矣。顧何敢一刻仍冒於臺次乎?請命遞斥臣職。答曰,勿辭。退待物論。憲府謄錄
上在昌慶宮。停常參·經筵。
玉堂箚子,竝引嫌而退,違衆論啓,失旣在彼,以此爲嫌,無已太過,改差之請,旣甚疏謬,不有僚議,亦損臺體,難參前啓,勢雖固然,法外引嫌,未免苟且,嫌不連啓,勢難處置,引避雖煩,何可輕遞?請持平愼無逸,執義金槹,獻納申昉竝出仕,持平李廷熽,正言徐宗伋竝遞差。答曰,依啓。憲府謄錄
上在昌慶宮。停常參·經筵。
上在昌慶宮。停常參·經筵。
有政。吏批,判書李宜顯服制,參判李縡未肅拜,參議申思喆進。
以金取魯爲正言,李重述爲持平,李秉常爲兵曹參判,崔敬中爲左尹,申昉爲校理,李倚天爲兵曹佐郞,李宜相爲報恩縣監,金墰爲掌令,李基命爲寶城郡守,金昌魯爲工曹佐郞,尹東衡爲待敎。
上在昌慶宮。停常參·經筵。
傳曰,大臣·備局堂上引見入侍時,領議政金昌集所啓,此乃平安監司權上疏也。上款有病辭職,又以銀店事爲言,而今聞眼病,比前差減,至於銀店事,因戶判之言,有所不安,以此辭職,似爲太過,西藩重任,何可輕遞,使之勿辭察任宜矣。戶曹判書閔鎭遠曰,小臣辭疏之批,以更査變通爲敎矣。成川一境銀店,全屬戶曹事,旣自備局覆奏定奪,今無更爲變通之事,而本司三度行移,終不傳到,則撥路稽緩,極爲駭然,自備局査治,何如?上曰,依爲之。領議政金昌集所啓,富平水軍黃占同,因其上言,以私奴充定水軍,其時守令則罷職,水軍仍爲頉下矣。今見本邑報狀,雖稱朴行義奴子,更考戶籍,則元無載錄之事云,此必贖良之後,欲免良役,不入於戶籍之中矣。當初守令之以此坐罷,似冤抑,前府使崔錫弼罷職之命,今爲還收,黃占同則水軍之役,勿爲頉下,誣罔上言之罪,令本道刑推懲治,何如?上曰,依爲之。
兵曹判書崔錫恒所啓,東萊府使尹陽來,以本府出身,依南漢例,留防金井山城事狀聞,自廟堂覆啓蒙,允下矣。年前故判書閔鎭厚,陳達於榻前,以武科出身,赴防於西北者,不但固圉,蓋欲習知邊上之事,意非偶然。廣州雖是保障之地,分防於本府,則便是坐在其家,殊無意義,今後則依他出身例,使之分防於西北,或納米除防之意,有所定奪矣。金井山城,本非大段關防,而不許南北之出身,留防於金井,事甚無謂,今此東萊出身,依他例赴防於西北,如除防之時,則依例納米之意,分付,何如?領議政金昌集曰,兵判所達是矣。東萊府使狀啓回啓時,未知有前日定奪之事,使之入防於金井山城矣,前後出身,旣已除防,則似當一體納米矣。上曰,依爲之。
左議政李健命所啓,曾前每欲仰達,而未及矣。前慶尙監司吳命恒到任後,盡心國事,凡事着實爲之,其中道內多有山城,而以無物力之故,頹棄不修矣。命恒捐出營錢累萬餘兩,分授各邑,使之出息,修補其設施之意善矣。未及狀聞,仍遭喪而歸,如此許多設施,旣始而不爲檢飭,則必多虛疏之弊,詳問于本道,以其各邑發置之數及一年生殖,一年費用之數,歲末一一會計成冊,報于備局,以爲永久遵行之地,何如?金昌集曰,吳命恒設施之事儘好,而後監司若無狀聞之擧,則朝家似無與知之事,必有虛疏之弊,如是爲之則,似好矣。上曰,依爲之。
領議政金昌集所啓,北評事尹惠敎,連呈辭狀,而身病甚重,不得運動,向於國祥時哭班,亦不得來參,千里之地,決難赴任云。北評事尹惠敎,今姑改差,何如?上曰,依爲之。
備邊司啓曰,取見忠淸水使朴纘新兵曹呈狀,則行到境上,得見大司諫陪吏私通,則旣遭臺彈,且多物議,而汲汲辭朝,大損廉隅,似當有自處之道云,中路顚沛,進退維谷,仍請入啓遞罷矣。纘新臺啓旣停之後,連呈本司,而措辭論題,至於囚家僮催赴,則在渠之道,何敢不赴,而及其發行之後,又因諫院陪吏之私通,中路狼狽,進退不得,未知物議之果,何如?而閫帥之任,比諸守令,亦自有別,果有不合之論,則已赴之後,更爲論啓,亦此未晚,而旣受諭書之閫師,逆擊於在路之日,此實稀有之事,渠之廉隅,雖不欲赴,朝家事體,似不當因此輕遞,仍爲赴任之意,卽速分付,何如?上曰,依爲之。
江華留守李台佐所啓,戶曹判書閔鎭遠,曾任江都時,築得船頭浦,以爲起墾收稅,以除兵曹每年代布八十餘同,輸送本府各鎭堡之弊,而鎭遠纔爲完築而遞歸,不得起墾矣。臣於乙未年待罪本府時,看審其形勢,亦築內堰貯水,仍爲打量,分授於軍兵各哨及府屬各廳,使之隨力起墾,作農納稅事,作爲節目,啓聞定奪矣。近聞船頭浦形止,則醎氣漸退,庶有起墾之望,而若無自官家顧助勸課,則五百餘石堰畓,有非私力所可盡墾矣。當初旣費許多財力,到今事又垂成,而因循廢置,不爲起墾,則前功將盡棄矣。今年畿甸農形,將不免失稔,秋後合操,姑爲停止,使境內軍兵,七月爲始,赴役田畓,而略倣屯田之制,室廬農牛農器等物,與主管堂上商確,從便辦給,而本府所屬外邑軍兵,則秋後更爲狀聞,送中軍點視之意,敢達。上曰,依爲之。又所啓,江都,乃保障重地,而小臣已試蔑效之人,至於再任,揣量才分,無望堪承,方此惶蹙無地,卽今本府形勢,多有切急者,敢此仰達矣。本府軍餉元數十六萬石內,而今實留庫菫七萬石,減紅腐耗縮,則將不過六萬石,而爲五萬軍兵二月糧矣。凡保障之地,有兵可守,有粟可食,然後方爲緩急之備,而卽今糧餉之虧缺至此,誠萬萬竭悶矣。國家昇平百年之餘,時無目前之急,故未免恬憘,前後京外貸去之穀,有出無入,戶曹則三次貸去者,合爲三萬一千石,訓局則貸去者三千九百石,御營廳貸去者七百石,其他各邑移轉未捧之數,亦甚夥然。卽今形勢,有難還報,訓局事勢,姑未知如何,而御營則乃是富饒軍門,所貸之數,亦不滿千,本廳軍保米,使之趁卽劃送還報,至於外方,則移轉未報者,居末守令啓罷,亦令解由拘礙,以爲各別飭礪之地。且慶尙道各鎭堡所在別餉米,係是江都待變軍餉云,而屢十年斂散,次次生耗,其數夥然。取考宣惠廳別餉米置簿,則都數三萬七千石零內,時留庫三萬四千石。當初儲置之意,旣爲江都而設,則到今生耗數多之後,量宜移置於江都,以添軍餉,事涉便當,限一萬石,各其鎭堡,輸納於本府事,下詢大臣而處之,如何?領議政金昌集曰,江都軍餉,城役時多數取用,而至於戶曹·各軍門·御營廳所貸去者,若待準數還捧,則各衙門見方蕩竭,實無可報之勢,而移轉之路,一切防塞,非但勢有所難,舊儲穀物,例有改色之道,其勢自至如此,今此別餉米添補軍餉之請,似合事宜。台佐曰,然則令邊將定差使員,以兵船輸納乎?上曰,依爲之。
領議政金昌集所啓,京畿監司沈宅賢狀啓也。春夏以來,雨澤未洽,牟麥不實,卽今民無見糧,且全無移秧之地,欲爲改播他穀,而亦無貿換種子之勢,南北漢·江都移轉米,請得一萬石矣。民間事勢,如是竭悶,則前頭移轉米還報之難,有不暇顧,宜有參酌顧濟之道,北漢及江都米,各一千五百石劃給似宜矣。左議政李健命曰,今此移轉,不過三千石而已,則京畿三十七邑,決難遍給,不如不給之爲愈,且往來輸運之際,徒勞無益,而卽今國儲匱乏,亦甚可慮,姑觀前頭處之,似好矣。戶判閔鎭遠曰,京畿上年移轉之數甚多,卽今旱災此酷,將成赤地,前頭必有移轉之擧,今又移轉,實爲重難,且不過數十餘日,新穀次次登熟,姑觀前頭,更議,似好矣。兵曹判書崔錫恒曰,江都乃保障重地,而曾前庫中,留在十七萬石矣。小臣待罪本府時,所儲不過八萬石,脫有緩急,則何所需用,卽今畿內民事,雖甚切急,今番則決不可許貸,卽今旱乾如此,前頭之憂,有甚於今日,姑觀來春民事之緩急,而處之似宜矣。金昌集曰,兵判之言誠是矣,但常年每當六月,則民事常患遑急,今年則又有閏月,繼食尤難,而諸議如此,姑觀前頭而處之,何如?上曰,依爲之。
江華留守李台佐所啓,江華周回數百餘里,必要多得軍兵,然後可以把守各處,而本府軍兵,十分單弱,所謂武學束伍,無非貧殘無根着之類,決無得力之望。故小臣曾任江都時,以壯旅·義旅有根着者,抄得三千名,略爲團束,而所謂壯旅,卽中人軍官之類,義旅,卽校生子枝之類,渠輩自稱軍官校生,與凡軍有異,且以鳥銃爲賤技,不爲習放。江都戰守之備,莫如鳥統,壯旅·義旅輩,如是厭避,不肯持銃,必有別樣激勸之道,然後衆心可以聳動訓習,故將此委折,狀稟於先朝,每年設都試取,居首一人直赴,而亦以銃技爲重事,定爲節目啓下,而臣徑遞本職,未及擧行矣。厥後兵曹判書崔錫恒莅任時,始爲設行都試,而此最精銃,庶可得力緩急,加抄一千,合爲四千名矣。今聞到任之後,更欲募得校生閑散之見漏者,澄汰老弱,增其額數,期於充得五千,而凡爲將者,非賞格,則無以格勸,昔宋臣种師道,邊鎭在時,以銀爲的,仍賞得其中,故一軍聳動,技藝日精,終得其力矣。卽今江都事力,銀的非所暇論,而如三升小帽子等物,亦難辦出,節使時赴京馬一匹,特爲劃給本府,則可以收其例納之稅,以爲施賞補用之資矣,故敢達。領議政金昌集曰,松都則本府需用,專責於商賈,故有赴京馬入送之規,而今此江都,不過爲賞格一事而已,則設或許之,似當間年入送,而堂下八包,例限二千兩入送,俾無濫雜之弊矣。台佐曰,赴京馬一匹請得,實出於計,不獲已今玆以間年許之,則所得尤零星,何能裨補萬一耶?旣已許之,則不必間年,逐年許之,何如?上曰,依爲之。備局謄錄
有政。吏批,判書李宜顯進。
以申晳爲獻納,李㙫爲右尹,宋必煥爲司宰主簿,柳弼垣爲典籍,閔鎭紘爲尙瑞直長,趙榮祐爲司饔奉事,趙尙絅爲長湍府使,李凈爲造紙別提,尹光益爲注書,尹東衡爲奉敎,高萬甲爲學諭,韓重熙爲承旨。吏批政事
正言權䙗所啓,請前正言趙最壽,削奪官爵,門外黜送,前承旨李眞儉遠竄。措辭見上上曰,勿煩。又所啓,淸州民人等,乘其主牧之被遞,多率徒黨,攔入官倉,許多糶穀,恣意輸出,請首倡人嚴刑得情梟示,徒黨徙邊。上曰,依啓。前啓,李鳳徵·㮒·煥·爀·燦等事,停啓。
答執義金槹疏曰,省疏具悉。進言之誠,予庸嘉之。今玆亢旱,振古所無,遑遑煎悶曷諭,非不惟虔誠祈禱,而所患不潔之症,慮其有欠於齋明盛服,趑趄度日矣。省覽爾疏,正合予意。令該曹不卜日擧行,承宣之事,與大臣疏箚有別,則警責之請,良可異也。前持平朴弼周,今以別諭宜矣。李晚成事,曾已縷縷懇諭,猶未還朝,予甚愧焉。爾其勿辭察職。朝報
上在昌慶宮。停常參·經筵。
上在昌慶宮。停常參·經筵。
夜自二更至五更,巽方南方坤方,有氣如火光。
上在昌慶宮。停常參·經筵。
夜自一更至五更,南方巽方,有氣如火光。
上在昌慶宮。停常參·經筵。
傳曰,永禧殿酌獻禮,開月初旬間推擇事,分付該曹。
禮曹啓辭,永禧殿酌獻禮吉日,以開月旬間推擇事,命下矣。所當依聖敎擇日以入,而第取考謄錄,則國喪三年內,除祈雨親禱之外,太廟展謁,亦無定行之事。今此永禧殿酌獻禮,參以禮制,恐或未安,不敢徇例擧行,惶恐敢啓。答曰,勿爲擧行。
備局啓辭,淸州朴世命之擅開庫門,負出還租,李舜章·李後近奴士潭等,掠奪官穀,竝境上梟示。朝報郞廳羅㶷書。郞廳洪啓沃校正。
上在昌慶宮。停常參·經筵。
朔祭罷後,大殿·大妃殿·中宮殿,政院·玉堂單子問安。答曰,罔極。
大妃殿·中宮殿,藥房問安。答曰,罔極。
大殿,朝廷二品以上·六曹問安。答曰,罔極。
大妃殿·中宮殿,朝廷二品以上·六曹單子問安。答曰,罔極。
以下藥房初再啓。燼缺。
藥房三啓曰,伏聞入侍醫官所傳之言,則聖敎中不潔之症,果是小便頻數之症云,故竝與未入侍諸醫,反覆商議,則皆以爲小便頻數之症,別無添加之候,前進滾痰丸,不可中止。今姑仍爲進御,更觀前頭畢進後,議定繼進之藥宜當云,敢啓。答曰,知道。
韓重熙,以兵曹言啓曰,卽接西所衛將牒報,則耀金門南邊宮墻三間許,今日崩頹云,令紫門監爲先把子圍排,急速修築,而金虎門入直砲手二十名,除出守直之意,敢啓。答曰,知道。
李喬岳,以觀象監官員,以領事提調意啓曰,今閏六月初一日日食,則彼中咨文內四分十八秒,以此救護云,故窺筩板屋等,測器旣已製造。而食甚時刻,與日入時相近,闕庭救食所,墻壁樹木隱蔽,無以考驗,別定監官二員,使之登南山測候之意,敢啓。傳曰,知道。
上在昌慶宮。停常參·經筵。
權以鎭,以都摠府言啓曰,今日入直內三廳武兼禁軍軍兵等,中日習射,請出標信。傳曰,知道。
李喬岳啓曰,左承旨南就明,左副承旨韓重熙,右副承旨李挺周,今日俱爲病不仕進。左承旨南就明拘於廳規,不得請牌,左副承旨韓重熙,右副承旨李挺周竝卽牌招,何如?傳曰,允。
權以鎭啓曰,正言權䙗,以酌獻禮請停事,陳疏到院,以齋戒留院矣。以禮曹草記,已有勿爲擧行之命,此上疏旣在事過之後,何以爲之?傳曰,出給,可也。
又以義禁府言啓曰,卽接月令醫員金惟大手本,則時囚罪人李瀗,素有濕痰,久處濕地,四肢浮腫,腹部脹滿,呼吸短促,食飮全廢,日夜苦痛,症情極重。罪人洪以周,本以抱病之人,久處濕地,素患疝症,因濕熱復發,疝氣上衝,胸膈如刺,呼吸喘促,日就危劇,飮啖全廢,日夜苦痛云,自前罪人病勢如此,則有保放救療之規,敢此仰稟。傳曰,竝保放。
又以經理廳言啓曰,北漢城外兵曹甲士屯,自朝移屬本廳,差送別將,募聚屯民數十戶,設爲里門,使之聚居於門內,以酒幕資生,而糞田勸農,頗有成就之望。而本村居生兩班輩,自前有豪强之習,私家糞田,築袱造家之役,率皆調用洞民,少不如意,則鞭扑隨之。且屯在路傍之故,官屬輩往來作弊,不一其端,近來此弊益甚,屯民將有渙散之慮。事極可慮,兩班作弊之類,治罪禁斷之意,今方分付本州,而今後本廳屯民,則專屬本廳,自本官本洞,不得管攝,俾無如前被擾事,定式分付,何如?傳曰,允。
韓重熙,以兵曹言啓曰,卽接北所衛將牒報,則本所近處柳木一株,爲風雨所折云,令該所斫去之意,敢啓。傳曰,知道。
持平愼無逸啓曰,請訓鍊都正尹就商還囚,以臺避中語,發問目,更推嚴査而處之。掌隸院案冊分兒事,因諫院草記,有郞官下吏推治之命,而爲其堂上者,亦不宜異同矣。夫一院之事,堂上無不主管,諉之於郞官之擅斷者,終涉可訝,若謂之初無許分之事,則郞官何以任意分送於諸處乎?旣爲遍分,而亦且受置,則其曰看色而不謂之分兒乎?莫重文案,私相分執,實是前所未有之駭擧,不可以事在旣往而置之。請其時隸院堂上,從重推考。臣伏見日昨下金吾判付,有朴世梓·良梓等特旨放送之命,臣竊惑焉。夫秋曹草記,旣以世梓等拔劍扶杖,突入庭中,秩高宗班,擧三世詬辱之狀,刑吏等亦所參見爲辭,則世梓之犯分肆惡,昭不可掩,豈可以渠等自明之語,屈法而容貸乎?請朴世梓·良梓等還囚更査,依律科罪。答曰,不允。推考事及末端事,依啓。
大司諫趙觀彬疏曰,伏以日月易邁,練事奄過,伏惟聖慕靡極,何以堪處,臣猥以無似,待罪重鎭,觸事憒憒,惟貸誤是懼。乃於夢寐之外,遽承諫省恩命,榮耀下邑,冞增隕越。臣於見職,自知不稱,前後辱除,一例遜辭,蓋其所守有義,不敢放棄故也。臣方欲陳章請免之際,伏見備局草記,以臣送言於朴纘新,責其廉隅事,有所非斥,至謂之稀有之事。臣於是,實不勝訝惑之至。蓋纘新初除閫任,重被彈劾,雖未知臺啓所論,果皆稱停,而其不當冒沒則已明矣。乃奉其停論,旋卽出頭,朝紳之間,莫不爲駭,至有禁中方生之議,而纘新又夤緣解紛,必欲赴任,臣固已鄙其爲人,而意謂彼雖武夫,亦有一端廉恥,豈其如此也。及見路文之來到本邑者,則纘新果定日將行矣。臣看來,不覺駭愕,卽爲抵書於纘新所親知人,使之通及臣意,而容其自處矣。纘新又復佯若未聞,汲汲辭朝於初定日之前,其放恣之習,苟艱之態,已不足言。而今日紀綱,雖曰懈弛,一武夫之蔑視公議,惟意饕官,至於如此,是豈細故也?此臣之所以不得不送言於中路,明示規責之意者也。纘新之狼狽,臣非不念,而初旣使聞於未發行之日,則臣之顧藉纘新,可謂厚矣。彼乃自取狼狽,臣亦末如之何矣。從前閫帥之在塗引遞者何限,而何獨於纘新之冒恥,而諉以旣受諭書,不爲之非責乎?彼弁之處事,若是罔狀,苟使其一日居閫,則必有一日之害矣。臣之逆擊,安知不爲爲官汰冗之一道?而今大臣,未詳如許委折,反有此扶抑之言,其爲纘新地則至矣。獨不念臺議之不可不存,廉恥之不可不養耶。臣竊爲之慨然也。臣旣以此引嫌,則似不宜復論此事,而所關非細,終不容不言,臣謂亟罷纘新,以礪他人,仍乞遞臣職名,以安私分,不勝幸甚。臣無任屛營祈懇之至,謹昧死以聞。答曰,省疏具悉。疏辭得宜,罷職事依施,爾其勿辭焉。
刑曹參議趙明謙疏曰,伏以臣於隸院郞廳請罪之事,有不敢自安者,頃陳辭疏,略暴委折矣。卽伏見憲府啓辭,則其所罪狀臣者,不遺餘力,至謂之初無許分之事,則郞官何以任意分送?又曰,亦且受置,私相分執。噫,臣雖無狀,若有許分受置之事,則豈可餙辭自明,欺蔽於天日之下哉?臣之新入隸院也,郞官以投刺事來見,仍言無用腐傷休紙,依前堂上完議,將欲發賣,補用於庫舍改構之役云,故臣以不可之意爲答矣。其後腐破休紙三卷,以看色分送,臣不勝怪駭,嚴責下吏,卽爲還送,則臺臣所謂許分受置等說,何所據而發耶?其間事實,昭在於院吏之前後供辭,臺臣如或取見,則不待臣一二談,而可以詳知矣。論人之道,貴在審愼,而今者臺臣,旣不信臣疏,又不見吏供,抑勒爲說,專事蹈藉,此無非臣之平日言行,不能見孚於同朝之致,臣實自訟,更何尤人?若有一毫彷彿於臺言者,則論其罪犯,合被重譴,豈可以問備薄罰而止哉?玆敢仰籲於宸嚴之下,伏乞聖明,下臣司敗,明覈虛實,以正臣罪,以謝臺議,不勝萬幸。臣無任屛營祈懇之至,謹昧死以聞。答曰,省疏具悉。故紙出賣,公廨補用,或載於前史。臺言不必深嫌,爾其勿辭,從速察職。
副司直李縡疏曰,伏以臣一入都而忝銓官,又差都廳堂上,旣有竊位防賢之懼,重以承乏濫吹之媿,亟欲逃遁而不可得,則惟有竭誠辭免,庶幾退安私分,而疏單亦不得徹矣。遲徊輦下,日事撕捱,心計謬悠,寤寐兢惕。伏聞日昨筵中,有遞臣本職,專意使役之命。噫,臣於是職,固所自劃,體下之仁,感戴何量,至如史廳難冒之實,亦已悉於前疏,豈以日月之明,獨有所遺照耶。夫各房刪節,都廳纂述,均之爲史役,而輕重懸矣。其責重,故其選愈艱,往昔固無論,今之膺是任者,其資望,何如?時任館閣之臣,亦或不與,而臣是何人,乃以越俎而代之,大臣所引前例,未知何居。設一有之,臣安敢企及於先輩,如使臣備數於各房之末,則當此入城之日,亦或可以粗伸分義,而此則不然,遞本職而委史役,事面自別,必須自信才力,方可擔夯前去,此豈區區庸陋,所敢擬議也。臣旣自知其不能,而一番乍出,有若塞一日之責,甚非誠實道理,若復諉以往役,黽勉久據,則以臣從前積逋之蹤,實有夤緣媒進之嫌,其於一身之廉愧,有識之譏誚,何哉?此臣所以反復揣量,終不敢以承命爲恭者也。臣於連日控籲之際,得聞老母宿患,觸暑有加,方寸憂撓,不能自定,急於省護,投疏徑歸,慢蹇之誅,益無所逃矣。伏乞聖慈,先將都廳之任,亟行鐫削,仍命有司,重賜勘處,使臣得全微尙,以卒生成之惠,公私大幸云云。答曰,省疏具悉。已諭於前疏之批矣,有何復言?卿勿固辭,安意往來,救護母病。
上在昌慶宮。停常參·經筵。
下直,泰安郡守梁廷虎。
李挺周啓曰,臺諫及守令·都事,除拜已久,尙未署經,而兩司無一行公之員,除在外及呈辭受由外,呈告未肅拜人員,竝卽牌招,以爲署經之地,何如?傳曰,允。
以司諫李鳳翼,正言金取魯等牌不進罷職傳旨。傳于李挺周曰,推考傳旨捧入。
以備忘記,傳于李挺周曰,典獄摘奸,輕囚放釋。
假注書曺命敎病,代以趙顯命爲假注書。
李挺周,以義禁府言啓曰,出身朴世梓·朴良梓等還囚更査,依法科罪事,傳旨啓下矣。朴世梓·朴良梓竝拿囚,而世梓等當初原情公事,移送刑曹,各項條件,明査回牒後,稟處,何如?傳曰,允。
韓重熙,以禁衛營言啓曰,本營分授肅靖門西邊體城頹毁處,卽當改築,而喜雨成霖,時未開霽,姑待快晴始役之意,敢啓。傳曰,知道。
以京畿監司啓本,行判中樞府事李頤命月廩不受事,傳于權以鎭曰,更爲輸送事,分付。
李挺周啓曰,臣承命馳往于典獄署,點閱罪囚,則承傳罪人十六名,刑曹罪人三十名,咀呪罪人八名,來關罪人三十五名,各司罪人十一名內,船人白石望·申立·金尙元,私家穀物致敗推覈事也。金得尙·金得忠·裵後相·裵貴贊,一族分懲事也。金錫佐,欺人覓錢事也。李太萬,差人毆打事也。朴尙燁及其次知池召史,耆老所屯穀懲出事也。鄭昌碩,祭時所用宰本不卽進排事也。金遮美,辜限間囚禁事也。金英煥,敦寧府遮帳偸竊事也。北實,罪人不爲捉來事也。李命男·尹斗萬·李召史,騎步布,不卽催納事也。政院使令次知三月,日記不卽推納事也。別監次知㐥禮,不入番事也。已德,當部推問時,前後變說事也。得禮,其上典,受由上京,不爲還任事也。今禮,其夫奴婢身貢偸食事也。以上二十三名,其中似不無奸狀之可惡者,而罪名俱不至大段,故臣仰體聖上恤囚之德意,竝爲放釋。此外干係殺獄·咀呪·綱常·强盜·私鑄·僞造及事關風化之類,竝爲仍囚。而罪囚中,久饑幾斃者,其數頗多,當此盛暑,一向淹滯,誠甚可慮,竝令該曹,斯速推覈處決,俾無滯獄之弊。且伏聞典獄署囚徒外,各衙門拘留罪人,亦多云,分付各衙門,使之斯速放釋,何如?傳曰,允。
韓重熙,以義禁府言啓曰,御營廳啓辭,據刑曹啓目,出身李時綈,以黃海監司狀啓,刑曹粘目,前部將尹玧等,移本府處置事,允下矣。李時綈·尹玧,今方待命於本府,卽爲拿囚之意,敢啓。傳曰,知道。
又以義禁府言啓曰,在囚之遭親喪者,限成服,許令保放事,曾有定式之命矣。本府時囚罪人前僉使盧齊愼,以承重孫,今日遭祖母喪云,限成服保放之意,敢啓。傳曰,知道。
正言權䙗所啓,請前正言趙最壽,削奪官爵,門外黜送,請前承旨李眞儉遠竄,請司馬榜中冒罰得參者,令該曹査出拔去。啓辭竝見上新啓,太廟寢郞,爲任不輕,雖在循序陞遷之階,有不可人人而苟冒,宗廟副奉事金萬奎,爲人庸碌,行己鄙汚,當初入仕,已駭物情,今此所叨,尤極濫竊,決不可置而不論。請宗廟副奉事金萬奎汰去,摠管之職,乃是宿衛重任,不可不另加擇差。副摠管趙以健,年紀衰耄,資歷亦淺,題目之下,物情未允,請副摠管趙以健遞差。答曰,不允。
持平愼無逸啓曰,臣卽伏見刑曹參議趙鳴謙之疏,則怒臣之發其分兒一事,其所噴薄,無所不至,臣看來,誠不覺發一哂也。當初郞官,以發賣事來言之時,果以不可之意防塞,則郞官何以逆其令,而分送三卷乎?若使郞官,不有堂上之令,任自分送,則責在郞官,又何以嚴責下吏而止乎?其所爲言,節節破綻,而藉令一如其所言,郞官恣意擅斷,而堂上不能有無,則虎兕之出柙,是誰之過也。且其疏中,以不見吏供,抑勒爲說,作一攻臣之欛柄,而此又可駭矣。本院吏龍潤澤招內,以爲奴婢案,不爲發賣,而只爲分兒,金啓運招內,以爲水沈腐破不用之外,好品冊紙,擇爲分兒云云。今以兩吏所供觀之,則其爲堂郞之分執,不啻明白,而好品冊紙,謂之腐破,各處分兒,謂之看色,多見其窘遁不成說也。名雖發賣,而只歸於私分之實迹,後雖還送,而難掩其受置之初失,則人言之狼藉,實是空穴之來風,問備之罰,亦云薄矣。在彼之道,惟當引咎之不暇,而急於自明,費力粧撰,不自覺其誣飾之歸,此何事體也?臣雖疲劣,誠不欲與之呶呶爭辨也。雖然,旣被其無限詆斥,臣何敢自謂無失,而晏然於職次乎?請命遞斥臣職。答曰,勿辭。
李挺周啓曰,持平愼無逸再啓煩瀆,退待物論矣。傳曰,知道。
判決事李宜晚上疏曰,伏以臣,爲祗哭國祥,自鄕上來,適有除命,黽勉行公,而顧念臣,年踰止仕,病且纏身,固無仍因供職之意。況此詞訟劇地,尤難淟涊蹲據,日者尋單請急,蓋出於萬萬不獲已,而旋因喉司之請牌,終未免再出,則一日在官,當盡一日之責,請罪貢案分兒郞吏者,不過存事體矯弊習。而刑曹參議趙鳴謙,陳章引咎,臣之私心,固已不安,昨又臺章繼發,前堂至被問備之罰,緣臣一着,使人遭彈,臣於此,亦不敢晏然。方在自訟踧踖之中,卽又伏見訟者趙得龍擊鼓供辭,則其所構揑罪目,醜辱臣身者,靡有紀極,眩惑聽聞,專事誣罔,臣始駭而怕,終焉痛惋。若因其臚列臣者,而臣又費辭自明,則不但有損體貌,在臣亦甚羞恥,姑不呶呶辨晳,而若其難冒之勢,則較然明矣。近來國綱不嚴,人心極惡,凡好訟者,慮其見落,知幾巧避,構誣訟官,輒先擊鼓,猥自告訐,如此之習,已成痼弊。國有常法,亦且廢閣不行,以致訟自止息,人不畏戢,識者之寒心,固已久矣。雖不知該曹覆啓之將如何?而使臣不變素見,仍決其訟,則人心不服,渠亦執言,且於未覆啓之前,亦難虛帶職名,以增瘝曠之罪,其不可一刻冒居也決矣。伏乞聖明,諒此情勢,俯賜處分,先遞臣隸院之任,仍治臣循私枉法之罪,以重訟體,以快其心,不勝幸甚。答曰,省疏具悉。爾無所失,有何引咎,訟人所供?亦不足爲嫌,勿辭察職。
江華留守李台佐敎書,王若曰,治平不可忘亂,旣重關阨之防,保障要須得人,尤急牧禦之寄,歷選在廷之彦,無以易卿之賢。惟卿,識明而黜去偏私,量宏而延納衆善,當風波相蕩之際,確乎操守之堅,處搢紳交軋之時,超然適莫之累,侏儒杗桶,咸歸大匠之準繩,溪澗江河,竝爲巨浸之呑納,斯爲大受之器。夫豈小試之才,循顧和辭官之忱,豈無惜賢之意?覽李密陳情之表,實多興惻之懷,藏滿志之善刀,乍伴江湖之漁釣,斂醫國之好手,久隔廟堂之訏謨,睠彼沁州之隩區,實我海防之重鎭,臺隍匝海,控漢師而作襟,儲胥縈雲,環滄海而爲塹,歷累朝而經始,制置甚完,至近日而繕修,規劃益密,信江山爲魏國之寶,庶緩急以晉陽爲歸,丙子之覆轍爲懲,固天險之莫恃,乙夜之拊脾恒切,顧人才之爲難,肆當魏中山之缺人,重許漢寇恂之守邊。玆授卿以江華府留守兼鎭撫使,梁州之政化夙著,前後七載之間,虞庭之詢謨僉同,小大一辭以對,海山動色,想壁壘之如初,部曲騰歡,瞻旌旗之依舊,迹似嚴僕射之再接,衆喜郭令公之重來,鳴騶導於板輿,奚獨便養之遂願,輕車就於熟路,將見撫御之得宜,無事則百里桑麻,有急也千艘舸艦,凡設施注爲之道,卿旣備諳,故綢繆陰雨之方,予亦多誥。於戱,悉乃心力,無殫賢勞,轍亞卿以往保釐,徒得君重,訖外庸而作宰輔,將待公歸,故玆敎示,想宜知悉。知製敎李德壽製進
上在昌慶宮。停常參·經筵。
韓重熙啓曰,密符親納,例也,而前江華留守洪啓迪,交龜上來,陳疏辭職,使其褊裨,替納密符,事體未安,推考,何如?傳曰,允。
李挺周啓曰,吏曹郞廳來言,臺諫有闕,政事何以爲之?取稟。傳曰,明日爲之。
韓重熙,以都摠府言啓曰,副摠管申翊夏,兵曹褒貶坐起時,部將磨勘事,外兵曹晝仕進去之意,敢啓。傳曰,知道。
李挺周啓曰,持平愼無逸引避退待,今已經宿,而憲府無一行公之員,除在外及呈辭受由未署經外,呈告人員,卽爲牌招,以爲處置之地,何如?傳曰,允。
以刑曹判書趙道彬三度呈辭。傳于李挺周曰,只遞本職。
兵曹口傳政事,以趙道彬爲副司直。
李挺周,以兵曹言啓曰,本曹今辛丑年春夏等褒貶,限內有故,今始追勘,而所屬司僕寺·軍器寺·典設司·訓鍊院官員等,因各其提調及堂上有故,不得一體磨勘。部將等去庚子春夏秋冬等褒貶,其時摠管有故,不得磨勘矣。今則已多遞易,故竝爲勿論之意,敢啓。傳曰,知道。
韓重熙,以戶曹言啓曰,卽接右水運判官宋相曾牒報,則慶尙道尙州等五邑,庚子條稅米太裝載流下,到廣州地兩水頭,急流險灘之際,站船二隻,出沒於波頭,一隻菫菫救出,一隻不能棹出,頃刻之間,傾覆所載醴泉稅米一百九十石,太五十四石,沒數漂沒,不得拯出,船人二名渰死,船隻漂到於豆毛浦江邊云,事極驚慘。此是領來站官,目見馳報之事,而船人二名,至於渰死,則與用奸故敗者有異,所載穀物,特爲蕩減,生存船人,不謹行船之罪,自本曹參酌懲治,何如?傳曰,允。
李挺周,以兵曹言啓曰,今閏六月初四日,仰役奴盡忠稱名人,自丹鳳門入來,差備門外擊錚,極爲駭愕,令有司囚禁治罪。同門守門將黃道昌,常時不能禁斷雜人,以致闌入,亦難免其責,推考,何如?傳曰,允。
正言權䙗啓曰,請前正言趙最壽,削奪官爵,門外黜送,請前承旨李眞儉遠竄,請司馬榜中,冒罰得參者,令該曹査出拔去,請宗廟副奉事金萬奎汰去,請副摠管趙以健遞差。措辭竝見上答曰,不允。
掌令金墰啓曰,訓鍊都正尹就商還囚,更推嚴査而處之。措辭見上新啓,實錄纂修,事體至爲嚴重,有非外人所敢冒入也明矣。日者前判官朴弼夢,因私請見於一房堂上,肆然突入,移時打話而出。今日朝綱,雖曰解弛,弼夢以曾經侍從之臣,豈專昧史局之嚴重,而任意出入於不當入之地,若是其無憚乎,不可無各別警責之道。請前判官朴弼夢罷職不敍。士人洪禹昌,私奸士人李極之婢愛環稱名者,率畜家內,而愛環性本暴惡,詬辱正室,凌踏嫡婦,罔有紀極,至於毆打其嫡孫,少無顧忌。其他可愕之事,非止一端。日前臺官聞有此變,卽發差推捉,則禹昌手搏憲吏,奪取愛環,潛藏於李極家,終不肯出給,事之寒心,莫此爲甚。風化所係,決不可置之,請士人洪禹昌·李極,卽令該曹,竝囚禁科罪,婢愛環,使之督現,依律處斷。持平愼無逸避嫌云云。避辭見上隨聞論列,臺體卽然,自明之言,何必深嫌?請持平愼無逸出仕。答曰,不允。末端事及處置事依啓。
李挺周啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
上在昌慶宮。停常參·經筵。
李挺周啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
南就明啓曰,左副承旨韓重熙,同副承旨權以鎭,今日病不仕進,竝卽牌招察任,何如?傳曰,允。
李喬岳,以弘文館言啓曰,本館番次,近甚苟簡,上番姑降,亦至累日,事體極爲未安。副修撰李重協,連呈辭單,無意行公,卽爲牌招察任,其他闕員,今日政亦爲差出,仍卽牌招察任,何如?傳曰,允。
有政。吏曹,判書李宜顯進,參判未差,參議申思喆進,右承旨李喬岳進。兵批,行判書崔錫恒病,參判李秉常病,參議趙鳴鳳病,參知朴聖輅進。
吏批啓曰,卽接刑曹移文及奉常寺牒呈,則佐郞安絿身病甚重,不得察任,正任泂,除授後過限未肅拜云,竝改差,何如?傳曰,允。又啓曰,任實縣監金鼎相,以明火劇賊捕捉之功,加資事,命下矣。雖已資窮,未經準職,何以爲之?敢稟。傳曰,特爲加資。又啓曰,本曹郞官今當差出,而曾經應擬之人,方在下考中,解由亦姑未出,合有變通之道,何以爲之?敢稟。傳曰,別單書入。又啓曰,金海,卽嶺右雄府,府使不可不擇差,而擬望之人乏少,他道守令中可合人,竝擬,何如?傳曰,允。以任泂爲執義,洪致中爲吏曹參判,李晚成爲刑曹判書,洪禹章爲義盈庫直長,黃爲平市署奉事,李秀楷爲明陵參奉,林象鼎爲章陵參奉,洪錫輔爲敦寧都正,金時保爲靑松府使,具鳳昌爲金海府使,崔錫恒爲冬至正使,權以鎭爲副使,愼無逸爲書狀,金取魯爲副修撰,兪拓基爲奉常寺正,趙鳳命爲刑曹佐郞,申晳爲吏曹正郞。承文著作單朴來羽,副正字單李庭綽,任實縣監金鼎相,今加通政,明火賊捕捉之功加資事,兵曹覆啓。
兵批啓曰,同知中樞府事柳喜學呈狀內,本來多病之人,當此極熱,症狀添劇,實無供職之勢,斯速許遞云。西樞雖是閑局,病狀如此,旣難察任,則不可一向虛帶,今姑改差,何如?傳曰,允。李聖漢·金槹爲副護軍,李郁冕爲同知。僉知三單,朴泰道·張格·吳夢星。
以副修撰李重協牌招不進罷職傳旨,傳于李喬岳曰,推考傳旨捧入。
李喬岳,以禮曹言啓曰,外方向化子孫,專屬本曹,陸居者收布,水業者納稅,其來已久。此不但異國人子孫,自朝家護恤之意,本曹比他司淸寒最甚,員役等料布,無他出處,故以此略干收稅,以爲一時補用之地,曾前或有他衙門侵責之事,則入啓防塞,亦且非一。今年沃溝向化一名,依例收捧上送之意,分付本縣,則本縣回牒內,耆老所,謂以本所折受處,督捧船稅,本官不能違拒,徵捧上送云。耆老所所謂折受處,未知在於何所,而設令向化船隻,有往來漁採之事,丁酉漁船變通定式中,海邊沿江一帶,諸衙門宮家,稱以折受,凡船隻過去者,竝皆收稅,極爲無謂,竝令革罷,則今此向化船隻,耆老所似不當收稅。且向化人兩處納稅,未免疊徵之歸,渠輩呼冤,已不可言,而若開此路,則他處向化,將不得保存,本曹事勢,亦甚可慮。自今以後,沃溝向化,耆老所切勿徵稅,他處向化,亦爲一體勿侵之意,更爲定奪,分付,何如?傳曰,允。
正言權䙗啓曰,請前正言趙最壽,削奪官爵,門外黜送,請前承旨李眞儉遠竄,請宗廟副奉事金萬奎汰去,請司馬榜中冒罰得參者,令該曹査出拔去,請副摠管趙以健遞差。措辭竝見上答曰,不允,汰去事依啓。
掌令金墰啓曰,請訓鍊都正尹就商還囚,更推嚴査而處之,請前判官朴弼夢罷職不敍。竝見上答曰,不允。
大司成金興慶疏曰,伏以天割吾東,聖考上賓,日月不居,練祥倏過,臣民追慕,一倍如新。伏惟聖孝,益復罔極。念臣愚賤,幸際明時,前後揚歷,罔非踰涯,恩深報蔑,居常愧懼,不料國子移除之命,遽及於下品待罪之中,臣誠惝怳驚惑,莫省攸處。從古膺是任者,必須才學出人,望實俱隆,然後可以儀表賢關,勸課多士,曾未有才劣如臣,望輕如臣,而忝叨者也。臣於是,環顧循省,不敢冒進,而抑臣私悃,尤有所萬萬迫隘者。臣以孤露餘生,只有一弟,母子三人,相依爲命,不幸今春,奄忽夭逝,情理之觸處痛剝,不但孔懷之私而已。人世之間,固多遭同氣之慽,而豈有如臣今日情境者乎?喪慽之餘,缺罹毒疾,委頓數朔,幾死菫穌,而心火所祟,又患腹疽,刺痛閱月,纔得針破,而餘症反復,尙阽危境,復起爲人,時月難望。缺老母八耋之年,遘此慘慽,悲疚銷中,繼以臣疾,憂慮熏心,自春徂夏,寢啖專廢,篤老筋力,頓無餘地,懍懍之憂,朝夕難保。臣伏枕焦灼,心神莫定,以此病狀,以此情勢,其可以進身於數百里之外,晏然爲從宦之計哉。今臣情緖,行路亦涕,伏惟聖慈天地父母,倘賜鑑量,必爲之惻然矣。噫,無狀小臣,受恩先朝,出入禁近,致位卿列,而奉諱之辰,適忝外郡,不得展哀於內庭,間者趨哭於喬山,少洩窮天之痛,而頃當受練之日,病伏鄕廬,竟未進參。有臣如此,生不如死,虛縻職名,已至缺朔,而疾劇神昏,末由締文,一疏控籲,延稽至斯,緩慢之罪,益無所逃,瞻望雲天,且悲且惶。伏乞聖明,亟命懏罷臣職,俾得安意調息,因正臣罪,以警具僚,千萬幸甚。答曰,省疏具悉。國子之任,捨卿其誰?勿以固辭,俟母病間,上來察職。
慶尙監司趙泰億疏曰,伏以日月遄邁,先大王練祀,倏焉已過,伏惟聖情哀慕,何以堪處?,臣逖滯嶺喬之外,未造陪哭之班,北望叫號,痛隕彌新,臣頃將瀝血之章,申瀆聽卑之天,伏蒙聖慈,曲加矜念,特令廟堂稟處。臣自聞此敎,感祝天恩,惟俟不日解歸,俄聞廟堂覆奏,乃以重地,不宜數遞,臣病不至甚劇,不許遞缺令臣勿辭察任,臣於是,撫心失圖,繼之以悶鬱抑塞也。夫缺不宜數遞,臣雖愚昧,亦豈不念,而處重地者,病不能任事,則缺遞去而已。不遞則其曠務廢事之害,反有甚於數遞,何可但慮其數遞,而不爲之變通乎哉,若臣病勢之不至甚劇云者,特廟堂未之詳聞耳。臣積年消中之病,覆奏中亦謂之同朝所共知,而臣性本不能養病,雖在困篤,少臥多坐,巾襪衣冠,未嘗或廢,文書在眼,不能抛謝,作氣忍痛,隨到隨應,人之見臣者,或疑其病不至劇,遠外傳聞,亦或如此,臣之疾病困苦之狀,廟堂亦何由盡知也。消中原症之轉益沈痼,前旣備陳,今不疊床,而入夏以來,食念頓阻,一日所噉,未滿數合,泄利經旬,敗氣益敗。又於十餘日前,猝患關格,中焦閼塞,四體厥冷,神識全昧,呼吸不通,通宵灌藥,經日乃穌。調治已久,餘症尙苦,恃粥爲生,日益虛憊,麻痺又甚,左肢不仁,醫言勞傷之極,脾土先壞,瘴癘所祟,濕痰滿腹,苟不遄離玆土,將難復起爲人。臣亦自量氣力,不能與病爲敵,深恐一朝溘然,以累聖上生成之澤,用是日夕耿耿,不但爲一身生死之慮而已。昔在孝宗朝,故相臣李慶億,爲湖西伯,引疾乞免,廟堂難其遞,孝宗下敎曰,李慶億必不欺君。卽今缺先王朝甲子年間,故相臣徐文重,爲本道方伯乞遞,其時缺賑政迫頭,請其仍任則,先大王特敎曰,病勢不至沈痼,則缺懇於此時,卽爲許遞。兩朝體下之仁,人至今誦之。今臣病狀,至於如此,前後苦懇,亶出衷肝,實非有一毫欺瞞,而只緣平日誠信之見孚,不及於古人,同朝之間,猶未獲憫憐,況可望上格天心,如兩相臣事也耶。廟堂防啓屬耳。宜不敢輒爲煩籲,而疾痛之號,不容少緩,。且臣於大臣請推事,尤有所惶悚不能安者,臣於春間,以民事竭急之狀,論報賑廳,請得某樣穀物,以爲補賑之資,則賑廳許以道內所在各衙門應上納之穀,先爲取用後,自本廳推移償報云。而道內無他穀物,只有三軍門保米,故臣果依賑廳所許,取用於賑資矣。玆事曲折如此,固與擅用有異,而軍門深加咎責,大臣至請問備,臣何敢曰,我非擅用,而晏然而已乎?推緘未勘之前,不宜先自辨暴,而今因請急之章,竝陳難冒之勢。伏乞聖慈,缺病之佚苦,亟命鐫遞臣職,以幸公私,以安微分,不勝萬幸。答曰,省疏具悉。卿之病勢如此,不宜一向强迫。令廟堂,稟處焉。
開城留守金雲澤疏曰,伏以臣之無似,忝守古都,保釐之責,自知不堪,而本府自兼管理,規模凡百,大異於前,目今官事民力,漸益難支,苟有可以變通者,何可不一仰陳哉?本府幅員甚小,東城之外,卽是他境,故往在辛卯,古府守臣,入對筵席,請以長湍荒廢一面,劃屬本府,其時入侍大臣,相與講確,一面之內,以水川爲限,而聖敎特許一面之移屬,蓋爲關防之重也。然以分地川,酌定界限,判下行會,則長湍,以松南面劃入其中,論報道臣,以至更煩天聽,又有令廟堂稍減之命,而未及擧行。又因其後留守之狀達,始爲覆啓,令道臣與本府留守,眼同看審,至於圖形狀達之後,廟議參酌,以口井峴劃屬事,覆啓定奪,此乃松西一面之半也。己亥爲始,自本府收稅之後,臺議猝發,或曰,操場之不便,山城之闊隔,固無大段弊端,或曰,本府元無民夫力役之事,以長湍出稅之田,作松都無稅之田,是朝家之失計,或曰,長湍所恃爲邑者,只此一面云,而致有還寢成命之擧,此皆聖明所已俯悉缺臺臣所論,實未詳其地形事勢也。臣到任之後,留意詢訪缺,則松西一面,果爲直接東城,迤而北過松岳之後,又轉而至於缺城營中絶,事多掣肘者,果如前後守臣之狀聞。至於昨年城東設操時,湍民稱以蹴踏田場,徵價於本府,本府旣兼管理,體貌亦自不輕,則借境設操,未免苟簡,其可曰,元無大弊,而一任其費價借設乎?本府民多地狹,其所資生,專事逐末,而支勅開市等事,謬循舊規,獨當京畿一道之役,應役之民,比他偏苦,其可曰,無用民力乎?且松西之民,爲本官所屬之侵漁,口井以西太半離散,田土二百結,逐年陳廢者,已至其半,若過數年,則必將至於空虛之境,今若移屬本府,則民無被侵,必皆還集,所陳之處,亦將還起,論其大體,得失緊歇,不啻相懸,其可曰,朝家之失計乎?長湍自是合三邑,而爲二十面,且其所徵於口井以西之民結者,不過油淸十斗,則其可曰,所恃爲邑者,只此一面乎?以此論之,長湍之失一半面,元無關緊,而以其在本邑,頗久缺之囊橐,故必欲爭執,眩亂人聽,乃曰,國初區劃之界,不可缺此甚不然,地方褊狹,無如本府。而曾因朝令,劃給一面於缺郡,且晉州·永川,亦有劃給他邑之事,此直朝家之從便變通,未聞以當初定界,爲拘。此卽前日本府守臣狀聞中所已辦者,而以臣見之,本府城東十餘里吹篴峯·天壽院·大蛇峴等地,皆載於本府輿地之內,未知何年,因何移屬長湍,而到今限以口井峴者,不過推還舊物而已。何論其猝然分劃乎?且今本府事勢,誠有不可不急速變通者,田結每年所收者,只是米太竝五六百石,故堂郞廩料,使客支供,以此太半不足,其他朔用,亦無辦出之處,每年以銀貿米,其數至於數千兩,此外各種貿取之銀,又不下數千兩,此皆當以給債生殖者取用。而近來遺儲漸縮,逋欠甚多,犯用本銀,亦已不貲,此非如土地之歲有收穫,則無根之水,幾何而沽渴乎,?就今遺在,較其應用之數,則雖得依例生殖,未過十年,必至於傾儲無餘,到此之後,未知朝家,將何以變通也。曾見外邑,或有設廳料理者,終爲公私無窮之弊,而本府則日用凡百,全靠於此,徵捧之際,侵及族屬,囚禁滿獄,鞭扑隨加,亦或難於還報,至有自縊而死者,豈可一任其如此,不思所以少紓其急之道乎?今玆松西半面之得失缺關,而土地雖小,每年有收,且有陳荒等棄之地,在松都,可期其缺之墾,故臣意欲因此自官出力募民設屯,而若又以訓局摠戎屯缺口井以西者,勿論陳起,移屬管理,則庶可補用於將士之給料,豈不爲經遠之圖哉?然,此則臣當與兩將臣,面確可否,更爲陳稟。而唯此本面劃屬之事,旣是前後守臣之親審,力請諸大臣之講定者,伏況先朝處分,出於特軫古都關防之重,其後參量減界,又在殿下代理之日,事勢便否,已經睿算,則今何待更爲商覆而可知也。臺論雖曰體重,若其備諳事實,則或不及於十年宿講之廟謨,依前成命,特許移屬,只在聖上一轉圜之間。伏乞聖明,深留睿念,亟賜財斷。臣旣待罪重地,凡有所懷,不敢不陳,而猥越之罪,無所逃焉云云。答曰,省疏具悉。疏辭令廟堂,稟處。
上在昌慶宮。停常參·經筵。
夜一更月入太微東垣內。
李喬岳啓曰,吏曹郞廳來言,臺諫有闕,政事何以爲之?取稟。傳曰,明日爲之。
以副修撰金取魯牌不進罷職傳旨,傳于李喬岳曰,推考傳旨捧入。
韓重熙,以都摠府言啓曰,副摠管李森,以捕盜大將,本廳坐起事,晝仕進去之意,敢啓。傳曰,知道。
李喬岳,以弘文館言啓曰,副修撰李重協·金取魯,旣有只推之命,更爲牌招察任,何如?傳曰,允。
以副修撰金取魯牌不進罷職傳旨,傳于權以鎭曰,推考傳旨捧入。
韓重熙啓曰,行都承旨李肇同姓孽七寸妹業儒漢相妻李氏身死,服制已行四日,出仕,何如?傳曰,允。
又以刑曹言啓曰,新除授本曹判書李晚成,時在京畿高陽地,乘馹上來事,下諭,何如?傳曰,允。
又以義禁府言啓曰,時囚罪人盧齊愼,遭其祖母喪,依定式啓稟保放矣,已過成服云,還囚之意,敢啓。傳曰,知道。
掌令金墰啓曰云云,請訓鍊都正尹就商還囚,更推嚴査而處之,請前判官朴弼夢罷職不敍。措辭竝見上答曰,不允。
右副承旨李挺周上疏曰,伏以臣年來奇疾纏身,種種發作,發必危劇,精神筋力,日漸衰落,雖在少間之時,實無一分供職之勢而怵分畏義,不敢每每言病,强策奔走,已過五六朔矣。自數日前,又得伏暑之症,頭疼如碎,有時暈倒,腹部膨脹,輪囷刺痛,吐瀉兼發,食飮專廢,僵臥直廬,不能起動,症情漸至危篤,實有汚穢淸禁之慮。玆敢不避煩猥,疾呼於仁覆之下,伏乞聖慈,俯賜矜察,亟命鐫削臣職,俾得及時調治,以卒天地生成之澤,千萬幸甚。踏啓字。
平安監司權上疏曰,伏以臣,猥將疾痛之呼,仰瀆宸嚴之下,僭撓之罪,實無所逃。而及承批旨,不惟不加譴何,至以深用慮念爲敎,仍令廟堂,稟處。倘非聖上之仁,無物不遺,則其所以曲軫賤疾,何至於斯耶?臣誠惶隕感激,不知所喩,褫鞶之報,指日以待,卽伏見大臣筵奏,以臣所患,比前差減爲言,仍請使之勿辭察任,豈料區區微小,見憐於君父,而不見諒於同朝耶?臣於是,愕然失圖,繼之以悼缺也。至於地部請推事,適在封章之時,故遣辭之際,略暴梗槪,而臣之苦口瀝血,實不在於此款,則大臣之以此爲不可輕遞之端,尤是意慮之外,只恨臣料事不審,贅及不緊之說,致有此無限狼狽也。噫,臣之得病,今已八箇月矣。危惡之形,雖有分減,種種諸症,尙此彌苦,則其源委不淺,蓋可知矣。況遇暑以來,火熱常升,目視益昏,殆不能辨物,當此流金之節,猶不可以風,屛處深闥,有若隆冬之蟄蟲,目今瘝曠,已不可勝言,而秋務煩劇,斷無堪勝之勢。若不於此時,得蒙恩遞,則國事之僨誤,誠非細慮,臣之前後祈懇,不但爲一身計也。廟堂如以藩任爲重,民憂爲急,則其所變通,宜不待臣之言。而今於稟處之命,乃反見格如此,臣且訝且咄,莫曉其所以也。臣非不知靳遞之下,撕捱之爲未安,而曠職之罪,有大於瀆撓,故不得不疾聲仰籲於天地父母之前。伏乞聖慈,曲加矜察,亟賜鐫遞,以卒生成之澤,公私不勝幸甚。答曰,省疏具悉。西藩重務,不可以數遞,而廟堂之議亦如此,斷無允許。卿其勿辭,從速調理察職。
答開城留守金雲澤疏曰,省疏具悉。疏辭令廟堂,稟處。
答慶尙監司趙泰億疏曰,省疏具悉。卿之病勢如此,不宜一向强迫。令廟堂,稟處焉。
上在昌慶宮。停常參·經筵。
下直,延豐縣監柳長麟,固城縣令金命衡。
韓重熙,以都摠府言啓曰,副摠管李森,以捕盜大將,本廳坐起事,晝仕進去之意,敢啓。傳曰,知道。
李肇啓曰,廳中位甚不齊,今日左承旨南就明,右承旨李喬岳,不爲仕進,竝卽牌招察任,何如?傳曰,允。
韓重熙啓曰,卽今廳中位甚不齊,事多苟簡,今日新除授承旨,待下批卽爲牌招察任,何如?傳曰,允。
有政。吏批,判書李宜顯進,參判洪致中在外未肅拜,參議申思喆進,都承旨李肇進。兵批,行判書崔錫恒病,參判李秉常病,參議趙鳴鳳進,參知朴聖輅病,右副承旨韓重熙進。
吏曹啓曰,諫院闕員,今當差出,而擬望之人乏少,外任竝擬,何如?傳曰,允。又啓曰,章陵參奉洪濟猷,除授後過限未肅拜,依例改差,何如?傳曰,允。以李敏英爲承旨,魚有龍爲司諫,洪龍祚爲獻納,金祖澤爲正言,李縡爲禮曹參判,呂必寬爲繕工副正,李潝爲典牲奉事,宋堯佐爲錦山郡守,左承旨李敏英,右承旨南就明,左副承旨李喬岳,右副承旨韓重熙。兵批,副護軍李鳳翼,副司直李挺周。
以左承旨李敏英,左副承旨李喬岳,牌不進罷職傳旨。傳于韓重熙曰,推考傳旨捧入。
權以鎭啓曰,吏曹郞廳來言,臺諫有闕,政事何以爲之?取稟。傳曰,明日爲之。
以侍陵官吳斗興在喪事狀啓,傳于權以鎭曰,在前守·侍陵官中,有在喪者,謄錄相考以啓。
權以鎭啓曰,在前守·侍陵官中,有在喪者乎,謄錄相考以啓事,命下矣,取考本院日記及各司所在謄錄,則元無守·侍陵官遭其父母喪之事,前例不得考出,惶恐敢啓。傳曰,令該曹議啓。
以咸鏡監司狀啓,六月令薦新稷米,限內不得封進事,傳于權以鎭曰,勿待罪事,回諭。
韓重熙,以兵曹言啓曰,今閏六月初七日,淸州居幼學李鴻漸,幼學朴尙伯稱名人等,自丹鳳門入來,淸州居私奴唜世稱名人,自金虎門入來,差備門外擊錚,極爲駭愕,竝令攸司囚禁治罪。丹鳳門守門將趙光漢,金虎門守門將李完栽,常時不能禁斷雜人,以致闌入,俱難免其責,推考,何如?傳曰,允。
權以鎭,以吏曹言啓曰,今日本曹褒貶坐起時,考見各道殿最啓本,則全義縣監金道錫,以旣病柔懦,且避檢驗爲目,則宜置下考,而置之中考,殊無嚴明殿最之意。忠淸前監司趙榮福推考,全義縣監金道錫罷黜,何如?傳曰,允。
又以吏曹言啓曰,曹所屬宗簿寺·司饔院官員矣,今辛丑年春夏等褒貶等第,當爲磨勘,而本司提調有故,不得磨勘之意,敢啓。傳曰,知道。
又以兵曹言啓曰,故西川府院君鄭崑壽恩賜田結,尙未准受矣。京畿楊根郡小雪寺位田二結七十八負三束,畓一結四負四束,自本家望呈願受,依例折給,何如?傳曰,允。
韓重熙,以兵曹言啓曰,今閏六月初七日,淸州居仰役奴奉益稱名人,自宣仁門入來,差備門外擊錚,極爲駭愕,令攸司囚禁治罪。同門守門將朴天樞,常時不能禁斷雜人,以致闌入,亦難免其責,推考,何如?傳曰,允。
又以刑曹言啓曰,因司憲府啓辭,金弘禧,與其叔爭財相鬨,終令毆迫致斃辭緣,囚禁推覈。而卽接典獄署牒報,則本以渴病之人,累朔滯囚,得痢疾,度數無算,無數引飮,食飮專廢,眞元缺,症情十分危重云,故各別救療之意題送矣。連接同署報狀,缺當藥物各別救療,而添得外寒內熱之症,晝夜苦痛,引飮無數,症情尤極危重云,獄門保放救療之意,敢啓。傳曰,知道。
掌令金墰啓曰云云,請還囚尹就商,更推嚴査而處之,請前判官朴弼夢罷職不敍,請南陽府使洪元益罷職。措辭竝見上新啓,日昨國練之班,右承旨李喬岳,以軍銜入參,而追到於題主哭班旣罷之後,宿酲未解,失次顚倒,有駭觀瞻,不可無警責之道。請右承旨李喬岳從重推考。答曰,不允。推考事依啓。
左承旨李敏英上疏曰,伏以臣,淹疾委頓,垂死僅延,無復有人世之念矣。千萬意慮之外,銀臺新命,遽下此際,繼以召牌儼臨,床簀危喘,無計起發,坐犯違慢,恭竢嚴誅,聖度天大,曲加恩貸,格外只推,至靳例罷,臣誠惶隕悶蹙,求死不得。臣之聾病,已悉於前後辭疏,今不敢每溷天聽,而其不可一日冒居此職,實是通朝之所共知。況臣狗馬之齒,過數月,則恰滿七十,衰朽癃病,已無餘地,而加之以聾聵如此,豈有一分供職之望哉?且臣自前月望後,重得暑泄,仍成血痢,彌留數旬,有進無退,眞元日鑠,委席涔涔,以此病狀,雖欲强起趨詣,一謝恩命,亦不可得也。顧此所叨,非如閒慢之地,一刻虛帶,尤知不安,不得不冒死哀籲於天地父母之前。伏乞聖明,俯垂矜諒,特許遞臣職名,仍治臣逋慢之罪,使職事無曠,賤分獲安,不勝幸甚。踏啓字
判中樞府事李頤命上疏曰,伏以臣前後違命之罪,萬隕猶堪,只當席藁竢譴,不敢輒有煩籲,而有萬萬惶懍,不可不疾聲者,又敢瀆擾宸聽,尤增悚惕。本州以朝命,四五日一致月廩,輸來輸去,今已七八次矣。臣苟有可受之義,螻義賤分,安敢乃爾?夫致廩,國之殊禮,本爲待賢士而設,中世大臣之間退者,亦膺是禮,蓋不可人人而冒當?然,使臣年至病苦,引禮告休,而聖朝垂惠養之恩,臣何敢辭也。今臣負釁待罪,逋伏郊畿,得以眠食自在,亦云萬幸,其敢又竊官庾,以增從前素餐之罪乎?伏惟聖慈天覆,非不下體群臣,而獨臣未蒙體物不遺之仁,强之以不敢當之禮,缺懷悶抑塞,而無誰告,日犯不恭,難赦之罪,此臣之每承恩命,跼天踖地,缺被面者也。伏乞聖明,俯察臣危迫之懇,亟收月廩輸送之命,仍治臣違命不恭之罪,不勝幸甚。答曰,省疏具悉卿懇。不腆之廩,何其每用固辭乎,實是情志未孚之致,予甚慚恧,無以爲諭。卿其安心領受,稍俟秋涼,幡然登途,以副至望。仍傳曰,遣史官傳諭。
答兵曹判書崔錫恒疏曰,省疏具悉。疏辭如此,令本道詳査處之。
兵曹判書崔錫恒疏曰,刑政,人命之所關,而國家之所重也。雖殺越人命,御寶僞造之重囚,必待三覆後處斷者,乃所以重人命而愼大辟也。頃者淸州士人朴世命·李舜章·李後近等,或以擅開倉庫,偸出官穀,或以中營馬太,中路奪去,道臣狀聞,臺啓重發,至以梟示爲請,未及蒙允,因大臣筵奏,卽允其啓。臣於伊日,同入筵中,雖未詳事實之如何,而只以數石太持去之故,至於梟,終涉過重,有所爭執,而言不見用,泯默而退矣。追聞缺狀,則大有逕庭,蓋淸州金城倉還上分給之日,當該官吏輩缺文書,任意增減,取其餘數,作爲私用,人皆齊憤,詰責該吏,仍奪文書,將欲告官而已。實無擅開偸出之事,所謂中營馬太,亦是吏屬,私自偸去,而路過舜章等家前,舜章言于該吏曰,闔家方在顑頷中,此太數石,今若許貸,則待秋成,當以價錢,或本色準納云爾,則該吏不從,而舜章等因爲分執,審如是也。世命元無擅開庫門之事,舜章等,亦無邀路奪去之迹,而該吏等,恐其奸狀之畢露,構成虛辭,瞞報官家,轉輾詿誤,終至梟示之境,則豈不爲天下之至冤,而朝家刑政,將何以服一國萬衆之心乎?臣意以爲朴世命·李舜章·李後近等,姑停梟示之命,更令道臣,拿致營門,明覈虛實,果如臺啓,則依律重處,尙未晚也。果非實狀,則原其情而赦其罪,使國無濫刑之失,人無枉死之患。色吏輩弄奸之罪,亦爲依法重究,以懲其奸濫之習焉。臣於前判官朴弼夢請罪之事,有不敢自安於臺啓未收殺之前,固不宜以他事陳章缺,而至於此事,人命所關,事係緊急,失今不言,則恐無及矣,不得不仰達於黈纊之下,伏乞聖明,俯賜採納焉。答曰,省疏具悉。疏辭缺此,令本道詳覈處之。
上在昌慶宮。停常參·經筵。
韓重熙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李森,以捕盜大將,本廳坐起事,晝仕進去之意,敢啓。傳曰,知道。
又啓曰,近以僚員之不齊,廳中每患苟簡,今日政承旨有闕代,以在京無故人差出,因卽牌招察任,何如?傳曰,允。
有政。吏批,判書李宜顯進,參判洪致中在外未肅拜,參議申思喆進,同副承旨權以鎭進。兵批,行判書崔錫恒病,參判李秉常病,參議趙鳴鳳進,參知朴聖輅病,右副承旨韓重熙進。以韓世良爲承旨,蔡膺福爲掌令,元命益爲廣興守,洪致寬爲繕工副奉事,李球爲平康縣監,李漢謙爲陰城縣監,南就明爲左承旨,李喬岳爲右承旨,韓世良爲左副承旨,副司直李敏英。
韓重熙,以禮曹言啓曰,因政院啓辭,在前守·侍陵官中遭喪謄錄,令該曹議啓事,命下矣。本曹謄錄中,守·侍陵官二字缺元無載錄之處,而二字缺年宣祖大王國恤時,故錦溪君朴東亮,爲守陵官,遭其母喪,許遞奔喪,朝旨,旋又不許遞代,促還陵所,國喪畢後歸家。此在朴東亮碑文中,似當爲前例,而自下不敢擅便,上裁,何如?傳曰,依爲之。
又以備邊司言啓曰,本司堂上近甚苟簡,開坐之際,每患不能備員,事體未安。漢城左尹李㙫,戶曹參判李光佐,行都承旨李肇,兵曹參判李秉常,大司憲洪啓迪,竝爲堂上差下,使之察任,何如?傳曰,允。
又以吏曹言啓曰,卽接議政府移文,則司錄李普昱身病甚重,不得察任云,改差,何如?傳曰,允。
南就明,以實錄廳郞廳,以摠裁官意啓曰,近來各房堂上,或在外,或稱病,五字缺史役未免遷就,其在事體,殊涉未安。都廳堂上李光佐,一房堂上崔錫恒,二房堂上洪啓迪,竝卽牌招察任,亦令政院,更爲催促上來,何如?傳曰,允。
假注書任述啓曰,臣承命馳往于楊州廣津村判中樞府事李頤命所住處,傳宣聖批,則以爲臣以逋命待罪之人,不敢輒事瀆籲,而繼廩之命,終有所不敢冒當者,不得不疾聲陳懇,猥越不恭之誅,無以自逃矣。卽者史官,又遠臨宣批,恩意藹然,不許所辭,至有情志之敎,臣奉讀感泣,惶隕罔措。臣雖迷冥,豈不識聖明之所以眷眷於無狀之賤臣者,出尋常萬萬,而前後二字缺承命,徒以區區之義,實有不能放倒者。今有傭保之賤,食於人二字缺事,則自知其不安于二字缺,則身負罪釁,逋伏郊野,俟罪二字缺,而月受廩食,則其無恥,甚於傭保矣。謂聖朝惠養之恩,不可終辭,則臣非乞身閒退之人,百爾思量,終難冒受,寧受不恭之罪,自安其私分而已,豈有一分他意,而聖敎每以情志爲諭,臣誠抑菀惶惑,不知死所。至於秋涼登途之敎,聖恩軫念,款曲深至,顧臣危蹤,雖未易仰承,感極上悲,血涕交下,臣之前後違傲,實合重辟,伏地俟罪之外,不知所達云矣。敢啓。傳曰,知道。
韓重熙,以訓鍊都監言啓曰,都監哨官有闕之代,濟州人梁有聲,依定奪纔已啓下,卽聞有聲之聲字,乃成字云。元單子中,依例改付標以入,而莫重啓下文字,如是做錯,惶恐待罪之意,敢啓。傳曰。知道。勿待罪。
以江原監司狀啓,伊川等官居流民李以玄等二十一名囕死事。傳于韓重熙曰,囕死人等,令本道恤典擧行。
以京畿監司啓本,判中樞府事李頤命月廩不爲領受事。傳于韓重熙曰,更爲輸送事,分付。
掌令金墰啓曰,請訓鍊都正尹就商還囚,更推嚴査而處之。請南陽府使洪元益罷職。措辭竝見上新除授司諫院正言金祖澤,時在忠淸道陰城縣任所,請斯速乘馹上來事,下諭。答曰,不允。洪元益事,風聞之言,不可取信,詳察處之。下諭事,依啓。
正言權上疏曰,伏以庸陋如臣,猥玷言地,草草一啓,竊自附於懲惡之十二字缺允兪之音矣。卽伏見兵曹判書十二字缺朴世命·李舜章等冤狀,冀寢七字缺請其中朴世命一人,卽臣所論摘發請梟者也。臣於是,一字缺不勝一字缺然訝惑也。夫世命之當初倡率徒黨,作拏官倉之狀,南來之人,傳說藉藉,二字缺稔聞而絶痛之,繼仍本府新牧之來過,蓋得其詳,遂乃據實論列,而及夫引對罷出之後,取見道臣狀本,則世命等,作挐情節畢露,渠輩初供之辭,臣又益信所聞之不爽矣。今者重臣,從何得聞其實狀,而其所爲言,一與臣所聞相反,未知彼此所聞,孰眞孰贗。而道臣狀聞,旣據査覈枚報,則臣未知捨此明白之公案,更有何樣詳覈之道耶?噫,近來民習多暴,人心難測,彼死中求生,夤緣三字缺之言,何所不至,而重臣乃反以此,爲必信之端也。豈重臣自以寬仁之三字缺救解者之說,不及徐三字缺狀而然歟。區區愚忱,亶出於嚴懲頑民,以勵頹俗之意,而緣臣妄論,殺一無辜,使國家有濫刑之失,民士抱屈死之冤,則其貽累於初服之仁化,得罪於明恕之君子,當如何耶?揆以廉義,有不可一刻仍冒於臺次,請命遞斥臣職。答曰,勿辭。
韓重熙啓曰,正言權再啓煩瀆,退待物論矣。傳曰,知道。
左副承旨韓世良上疏曰,伏以臣於昨年冬間,忝叨本院,慘被鄕儒夢寅·重烈等之醜辱,義不敢仍冒榮次,徑離禁直,坐違嚴召,論其罪犯,萬隕猶輕,而聖度天大,罰止例罷,臣於是,感戴洪私,退伏田廬。繼又伏見前正言金槹疏本,則以夢寅疏下重烈改書疏捧入事,請罷當該承旨,而至謂之泛然啓稟,登徹險阻,其陷害之計,臣始不勝其駭訝,而旋不覺其失笑也。彼夢寅·重烈,卽應募死黨之徒耳。禍心凶計,必欲網打二字缺,其非渠輩之私黨,夫孰一字缺亂噬,臣於其前奉命,久在郊外,渠二字缺入之日,始爲歸院,其疏進退,無與於臣,而只以職忝近密之故,橫加誣辱,罔有其極。誠所謂射影吠聲,其言之惡,旣不足怒,而況天鑑孔昭,亦已燭其奸情,臣不必多辨,以煩聖聽矣。至於諫臣,以萬萬不成說之說,勒驅臣於陰暗之科,而助之攻,誠莫曉其所由也。伊時事實及啓稟辭意,伏想聖明,尙或記有之矣。臣有何一毫陰助之事,而其言乃若是也。夢寅等疏中,陷害臣身,無復餘地,而反謂臣陰助其計者,果近似乎?古今天下,安有助其陷害其身者之人也?此等人情事理所四字缺出於持公議之地,如夢寅輩,何足道哉?急於誣人,不覺欺八字缺性本愚昧,迹甚畸孤,而當其蕩潏之際,久冒出八字缺所自料一字缺之左拳右踢,一時交至,若其陰助三字缺乃千古宵人之目,雖二字缺殛,不足以塞臣之罪,倘非聖明之照察,已不免糜粉矣。顧臣情迹,豈宜復近於京輦,而先大王練祥時,分義情理,不敢退在遠外,力疾寸進,抗顔入參於陪哭之班,少洩窮天之痛,退後杜門斂迹,與世相遠,自分爲聖朝之棄物矣。不意銀臺新命,忽降於千萬夢寐之外,臣誠感激惶駭,不自覺其涕汗之交下也。不審聖明,何取於滓穢賤臣,而收之於蹴踏之餘,拔之於坑坎之中,復置之於邇列也?此必日月之明,察臣無他,諒臣二字缺不忍終棄,感德洪涯,河海莫量,慙恩感分,當竭蹶趨承之不暇,而顧臣所遭,實是士夫三字缺當世之僇人,白首垂死之年,受此汚辱,猶復冒沒出脚,則人將不食臣餘矣。雖他司散職,實無冒進之理,況玆所叨,卽臣傷弓之地,覆轍未久,瘡痕自如,其何可忍取趨榮,以自陷於忘廉喪義之罪哉?召牌之下,不敢坐犯違傲,隨進闕外,投章徑退,臣罪萬死。伏乞天地父母,特察危苦之衷,亟命削臣新授職名,仍令該吏,勿復檢擧,以快人心,以安私分,千萬幸甚。答曰,省疏具悉。旣往之事,不必追提。且於爾,少無所失,勿辭從速察職。
右副承旨李喬岳上疏曰,伏以臣萬里歸來,數旬供劇之餘,受傷非細,臂指疼痛,脾胃陷敗,一字缺症,有非區區藥餌,所可醫治者,而近來又添以上十二行缺,誠無顔面復廁於朝行。玆於召牌之下,不得不坐犯違傲,而只推之命,又出格外,臣誠感激洪恩,益不勝隕結之至。第臣情勢之外,卽今病狀危篤,旬月之內,萬無復起供職之望,伏枕涔涔,飾巾待盡,敢此疾聲呼籲於天地父母之前。懇乞聖明,特察情勢之危蹙,病狀之難强,亟許遞削,以安私分,無任萬幸。答曰,省疏具悉。臺言不必深嫌,爾其勿辭,調理察職。
工曹參議趙榮福上疏曰,伏以臣,向於待罪湖臬時,因淸安縣監南漢明所査報,淸州金城·梧近兩倉作變人朴世命·李舜章等罪狀,令廟堂,稟處之意,有所馳啓,而廟堂覆奏,以施梟首之律矣。卽伏見重臣疏本,則盛言世命等冤狀,有曰,追聞實狀,則大有逕庭。又曰,世命又無擅開庫門之事,舜章亦無邀路奪去之迹,仍請更令道臣,明覈虛實。臣於是,竊不勝瞿然之至。夫世命·舜章等,開庫偸出,邀路奪取之狀,或彰著於干論之所供,或畢露於各人之自服,前後文案,詳具於啓目中,今不必爲疊床之語,而第金城倉還上文書之疑其抹改,齊憤奪取者,乃朴致默·李聖必等,二字缺所爲,與朴世命之倡率無賴,負出官租,事端各異,而今重臣二字缺世命,不爲擅開之證,殊未知其故,而李舜章等,聚會於李德近家後丘壠,見梧近倉穀物之運去,結黨掠奪之時,本倉色吏,曾無隨往之事,而待秋價錢,或本色准納之說,亦不介見於各人供辭中矣。舜章等,果有是事,則宜當據實納供,以爲自明之端,而一招二招,終不提論,不知重臣,緣何得聞此人等所不自道之〈言〉耶?朴世命,本以無識賤孽,狂悖豪悍,聞於隣邑,而重臣誤認爲士人風傳之爽實如此,他足論也。兩倉事,皆是臣發關行査,而査官亦據各人招辭枚報,詞證俱備,則該吏之構成瞞報云,尤不可曉也。噫,近來國綱解弛,民不畏法,奸究肆行,變怪百出。臣於離營之後,得見淸山縣監李挺卨所報,則士人申,倡率兩班十人,常漢十二人,擅開官封之庫舍,分用留儲之國穀云,其所作爲,有浮於世命等,臣使之遲晚取招,適當交龜,未及査啓矣。數旬之內,奸民之作變官庫,分取穀物,至於三處之多,雖緣連値凶荒,民無恒心之致,而爭殺長吏之亂,已兆萌矣,豈不大可寒心也哉?唐時之黃巢,明末之自成,元無別樣人,特不過如此輩之所爲,而縣官不能制,國家不能治,蔓蔓滋長,終至國不爲國矣。今此各人等,皆已遲晚,而朝家乃有更査之擧,其勢將不得不變辭稱冤,依律重治,恐無可施之地也。臣又伏聞備局覆啓,下於前月二十九日,而梟示關文,始三昨下送本道,停刑更覈之關,昨昏急急馳送,使及於前關未到之前云。境上梟示,何等重典,而中間觀望,六日留滯,前後緩急,如是懸殊,以此論之,朝令之不行,誠非細故,奸民之得逭刑章,似是餘事也。臣本來心弱,大小莅官,曾無忍酷之政,頃當狀聞之時,臨案矜愍,而不能決,及聞梟示之令,撫心慘怛,〈而〉不能自定,臣實無一毫殺人之意,而特爲國家紀綱之日頹,而有所憂耳。雖然,重臣之疏,旣以臣之査啓,歸之於不審,而有明覈之請,則臣之只憑査官之取招,以煩上聞之罪,無所逃矣。且臣春間濱死之疾,伏蒙天地生成之澤,幸以少穌,今得生還,而源委旣痼,餘症尙苦,苟不謝却人事,靜養神氣,則誠不無更發難醫之憂。臣肅謝恩除,已過一旬,而委頓床席,專廢出入,一未赴曹衙之坐,雖令臣無難安之情,亦不可一任虛帶,瘝曠職事也決矣。玆敢不避煩瀆,仰暴事實,兼陳病狀於嚴廬之下。伏乞聖明,亟遞臣職名,下臣司敗,以治査啓不審之罪,以重政刑,千萬幸甚。答曰,省疏具悉。旣下詳覈之命,一番更査,未爲不可。爾其勿辭,從速察職。
右議政趙泰耉上疏曰,伏以臣所遭,世不常有,無論人言之當理與不當理,其辱天眷而羞朝廷,莫此爲甚,其不可冒沒趨進,蓋國人同一辭也,臣亦何心,忍此恥辱,抗顔於周行乎?應遞之職,尙此虛帶,傷分廢務,日甚一日,罪戾之積,無所容誅,迫急之情,臲卼之勢,前後章疏,罄悉無餘,而每承聖批,輒視例讓,徒勤恩禮,不賜矜允,臣竊不勝其抑菀悶塞,莫省所以,未知聖明,豈以臣爲全無廉義,而若堅持不許,則猶或可以承命乎?然則殊非聖王所以以禮使臣,厚廉勵恥之道,肖翹之微,不能無憾於天地之大也。噫,臣之形勢,輾轉難安,至於今日而極矣。第非得罪於聖明者,故或未知澄察而然歟。中庸九經,體群臣,居其五,所謂體者,設以身處其地而察其心也。君臣之分,雖尊卑之懸絶,上下之情,尙孚感之有道,從古以來,或有遭罹冤酷,匹夫匹婦,無有不自盡者,今臣則窮阨之形,已至百尺竿頭,號悶籲急,殆至於氣渴而聲凘,猶未蒙覆燾之仁,空光之照,則其亦抱悶,而終世而已。抑又緣臣誠意淺薄,文辭拙訥,不能上格而然也。自怨自咎,自悼自傷,益不知其自措也。孔子曰,三軍可奪帥也。匹夫不可奪志也,以臣守株之愚,其不能冒昧趨命則已決矣。且臣病狀,亦久沈頓,尤無自力之望,伏乞聖明,俯賜體諒,亟命收還臣所叨職秩,以幸國事,治臣前後違傲之罪,以爲人臣孤恩蔑禮者之戒,仍令臣畢命丘壑,以靖私義,千萬幸甚。答曰,省疏具悉卿懇。卿胡不諒,邁邁其若是耶?缺然且慚,無以爲諭。雖日呈十章,斷無允許之理,卿其安心,從容調攝,稍俟秋涼,幡然就途,以副至望。仍傳曰,遣史官傳諭。
上在昌慶宮。停常參·經筵。
昧爽,有霧氣。未時申時,日暈。
韓重熙啓曰,正言權,引嫌退待,諫院多官,或在外,或未肅拜,處置歸於憲府,而大司憲洪啓迪,執義任泂,掌令蔡膺福未肅拜,掌令金墰,持平愼無逸呈辭,持平李重述未署經。無一行公之人,今已經宿,尙未處置,憲府除未肅拜·未署經外,呈告人員,竝卽牌招,以爲處置之地,何如?傳曰,允。
南就明啓曰,左副承旨韓世良疏批已下,牌招察任,何如?傳曰,允。
以左副承旨韓世良牌不進,罷職傳旨。傳于南就明曰,推考傳旨捧入。
假注書任述啓曰,臣承命馳往于果川縣紫霞洞右議政趙泰耉所住處,傳宣聖批,則以爲臣悶迫之極,不得不復煩籲號,以冀聖明之體諒臣心,亟允所請。又命史官,臨諭陋止,批旨溫諄,至以從容調攝,稍俟秋涼,幡然就途爲敎,臣於是,益不勝其惶隕煎迫,不省死所。臣若可進,豈待涼生之後,而從古以來,曾未有如臣所遭,而抗顔於周行者,雖承聖敎,末由趨命,伏地震悚,惟俟鈇鉞之加云矣。敢啓。傳曰,知道。
權以鎭,以備邊司言啓曰,近來賓廳之坐,每因堂上不齊,有所煩稟,事體至有未安。明日又是賓廳日次,開坐事出令,則堂上無一員來參,而或稱病,或在外,或未肅拜,實無推移之道。禮曹判書宋相琦,雖被擊錚人之醜辱,旣已陳疏承批之後,不必一向引嫌。兵曹判書崔錫恒,吏曹判書李宜顯,亦皆稱病不進,副司直趙道彬,雖有疾患,調理已久,而亦無進參之意。至於戶曹參判李光佐,漢城右尹李㙫,俱不出肅。兵曹參判李秉常,亦爲稱病,殊無新差之意。今日內竝卽牌招,以爲推移開坐之地,何如?傳曰,允。
又以孝寧殿參奉,以入番宗室意啓曰,忠義韓師益,今日夕上食後出番,忠義洪禹龍,當爲入來交替,故旣已入省記矣。入來之際,猝患暑癨,症情十分危惡,俄頃之間,已作未冷之尸,末由入直。莫重祭享之地,不可闕直不得已以韓師益,仍爲入直之意,敢啓。傳曰,知道。
掌令金墰啓曰,如臣庸陋,最居人下,臺憲重地,不宜冒據,而怵畏分義,黽勉供職,草草數啓,僅僅塞責,臣心愧恧,已不自勝矣。卽伏見右承旨李喬岳疏,則因臣日前請推之啓,深加憤怒,一則曰,臺言罔極,一則曰,爲言胡至此極,臣誠訝歎,而繼之以慨然也。當初所論,只據臣之所目覩者,竊附相規之義,略示警責之道,而今其爲言,全諱實狀,直馳臣言於大無實之科,噫,此何道理也?臣請先言國練時班行節次,而後陳其所目覩者,蓋爾日二更後,東西班,入內庭成列,至三更三點,行題主祭,而哭班止哭後,仍序立良久,喬岳始入來。此非臣所獨見,卽其班行中十目所視,焉可誣也?蓋此時題主未畢,故班行不退,而哭班則已罷矣。今其疏曰,入參題主哭班云者,其果眞實乎?且其班行,各以位品分次重行矣。一品在前,二品以下,又以次序立,而內庭,異於外庭,無甚喧譁失次矣。喬岳之入來也,一吏扶腋,一吏前導,初到於西班侍從臣之在軍銜者所立之次,排衆欲立,則各員所帶下人,告其不可轉,而稍上以立,則又不可,又轉而上,如此者凡三次,而始乃定立,而其行步不定,而二字缺聲漫緩不收,則其非失次顚倒而何?其非宿醒未解而何?此乃臣之所目覩者然也。雖然,飮酒一節,彼自以謂不然,則臣何必强其已見,謂之必然,而至於題主哭班旣罷後入來者,則衆人所共覩,而猶欲全諱,以此言之,則其曰,不飮酒云者,亦何可必信乎?臣亦欲切切相辨,以重損事面也。今以諫臣處置事,召牌儼臨,不敢坐違,謹此來詣,而旣被人疏詆,方此引避之不暇,其何敢可否於其間乎?以此以彼,其不可一刻仍冒於臺次也,決矣。請命遞斥臣職。答曰,勿辭。
韓重熙啓曰,掌令金墰再啓煩瀆,退待物論矣。傳曰,知道。
權以鎭啓曰,備邊司堂上牌招事草記允下,而今已日暮,待明朝出牌之意,敢啓。傳曰,知道。
持平愼無逸疏曰,伏以臣,自數月以來,素患膈痰,胃虛之症,挾感添劇,症情已痼,作一床席間物,而不敢言病,黽勉供職矣。頃於詣闕退歸之路,猝中暑暍,至於昏窒者數次,多灌藥物,僅得回穌,而泄痢兼發,食飮專廢,晝夜叫痛,神氣昏昏,帖伏屢日,少無差歇之勢,連尋辭單,見阻喉司,方切悶蹙之中,卽因諫臣之處置,召牌降臨,嚴畏分義,不得不趨詣禁扄之外,而顧此病狀,斷無强起就列之望。且於刑曹參議趙鳴謙未徹之疏,尤有所萬萬難安者。原疏,臣雖未及得見,而以其疏槪觀之,蓋可知矣,其所凌轢而詬辱,無復餘地。噫,鳴謙,官則大夫也,而爲此鄙瑣之駭擧,人言狼藉,莫不代羞,則臣之略加規警,亦出於十分斟量之意,而鳴謙不思自反之道,務爲分疏之計,左周右遮,都不成說,亦可異也。自謂之防塞,而三卷分送之事,旣露於彼疏,堂郞分兒之說,亦發於吏招,則所謂防塞者,未知何事乎?自謂之還送,而無辭受之,多日留之,至於一郞官却退之後,始爲强還,則其可以末終之還送,掩其初頭之受置乎?身爲堂上,諉之於郞官者,已極苟且,告君之辭,恣意於誣飾者,亦非道理,因一事而轉墜於大段做錯,臣竊爲鳴謙惜之也。臣不量孤危之迹,妄效一言之責,受人蹈藉,固其勢然,而彼所以力戰公議,詆呵言臣,務爲角勝之計者,此實前古之所未見也。辱臺閣而損事體,實自臣始,臣何敢名爲臺諫,而抗顔復出乎?病狀之難强,情勢之難安,俱不可一刻冒據於職次,玆敢不避猥越,陳章徑退。伏乞聖明,亟許鐫削臣職,仍勘臣違命之罪,以安愚分,以快人心,千萬幸甚。答曰,省疏具悉。鄙瑣之駭擧云者,殊可異也。爾其勿辭,從速察職。
右尹李㙫疏曰,伏以臣於日者,幸蒙恩暇,遞免騎省之聯,獲伸省墓之願,感祝天眷,圖報無階。不意京兆佐貳之命,遠及鄕廬,驚惶震惕,罔知攸措。第臣素有寒熱之症,每當涼炎替換之節,輒如期而發作,至今犬馬之齒已衰,氣血凋耗,時當盛暑,觸傷非常,復發旣早,症狀特重,遍體攣束,移時戰掉,俄卽熏熾,若在烘爐,終夜刺痛,如是者無虛日。兼以胃病最劇,糜粒頓阻,嘔穢無算,元眞大脫,僵臥旅舍,進退狼狽,求山之計,竟至緯繣,鄕村藥餌,不能以時,扶舁寸進,今始歸伏私次,而見今縷喘危綴,斷無復起供仕之勢,所叨詞訟煩劇之地,固不容一日曠缺。至於史局事役,極其緊急,尤非淹疾賤臣,所敢虛帶者,病裏悚悶,食息靡寧,恭俟一倂變通,庶免癏職之罪焉。臣忝按畿輔之日,士人宋慶等,以其先山局內鄭善聞偸葬事,來告營門,而山在官麻田郡,則與善聞爲至親云,故移定訟官於漣川縣,使之摘奸牒報,則漣川縣査報以爲,鄭善聞母葬處,果是宋哥墳山之內靑龍無遮隔之地,而因據受敎中,都局內雖闊遠,勿許入葬之文,有所論列,故一依所報處決,仍令囚禁督掘,則査官以善聞逃匿京中,無路捉囚之意。又有論報,臣文移京兆,使之捉送于訟官,則一日京兆使令,與宋慶,來訴于臣曰,鄭善聞,僅僅窺捕於所匿之處,而萬端違逆,又欲逃走,今方艱到營下云云。捉入詰問,則對以事甚冤枉,乞得申査,臣固知其爲延拖之計,而欲使見屈者無言,卽許文査,仍出付麻田郡吏,使之押去。善聞累度哀乞曰,當卽親自下往,請止押去之令,臣又料其計,出於逃走,而欲觀去就而處之,遂許自往,促令曼,丁寧約期,一時下送,則善聞果爲中間逃躱矣。近來偸葬者,輒逃避延拖,仍成不掘,自是妙計,此所以在先朝,別立科條,有自官掘移之命也。今此善聞,自査官推捉於其所居之鄕,則稱以上京,自京搜訪,則稱以下鄕,自營門親加嚴飭,指日下送于査官,則中路逃躱,如是之後,更無奈何,因査官所報,臣遂就事目內,山訟逃避者,依滿三十日不就,例自官掘移之文,使之據法掘移,蓋臣於此訟,初頭處決,實循訟官之査報,分付官掘,亦遵已定之成憲,而善聞乃敢肆然擊皷,百般構揑,情狀巧惡,節節痛惋,臣於曼,素所昧昧,曾不識其何狀,而稱以連二字缺避之嫌,其言之無據,衆所共知者,而猶且質言於奏御之供,欺罔天聽之狀,卽此可知,渠少有嚴畏國法之心,則放恣無憚,何敢若是乎?緣臣無似,遭此落訟者無限僇辱,決難抗顔於職次。伏乞聖明,俯察病狀之難强,情勢之不安,亟遞臣本兼職任,以安私分,以重公體,幸甚。答曰,省疏具悉。訟者攻斥,不足深嫌,卿其勿辭,調理察職。
戶曹判書閔鎭遠疏曰,伏以臣,卽聞尹家奴盡忠者,以其上典家立後事,擊鼓訴冤,而擧臣名橫加醜辱,罔有紀極云,臣不勝駭然之至。妻姪之爲人後,有何利害於臣,儀曹之或許或不許,亦何干涉於臣,而白地起疑,發此無倫無理之說,而略不顧忌,國綱所在,誠可寒心。臣忝居崇班,猝受詬詆於賤隸之口,其平日見輕侮可知,羞辱搢紳,莫此爲甚,其言雖不足掛齒,亦安得晏然而已。伏乞聖明,亟遞臣職,仍許斥退,以尊國體,以安微分,公私不勝幸甚。答曰,省疏具悉。已諭於禮判疏批矣,安心勿辭行公。
前行永平縣令朴弼周疏曰,伏以龍馭一遠,永無逮及,隙駟迅速,練月倏過,臣民叫苦之痛,普切如新。伏惟聖上,追孝盡禮,慨然何可堪處?臣以庸庸下流,假竊名字,厚誣朝聽,自天之隕,去愈隆渥,頃於禮官詢問之下,一例不敢仰對,旣極惶悚萬萬矣。誠不自意此際,別諭宣召,又忽下及,夫無官而召,乃急賢非常之擧也,而以此猥施於無形賤臣,臣之驚懼震越,無地措躬,卽置不論,招非其招,擧措乖宜,不亦重有累於新化乎?蓋嘗循省臣本分,而思所以致此者,未得其故,意者以臣有些子不實之名,如上所云而然,此虛名之不足以定天下士也,尙矣。昔之處士,其德義行業,實不草草,論者猶或以純盜虛聲,病之,況如臣之爲千萬不近似者乎?治國有道,在乎智愚賢不肖之分,不失其所而已。今臣痼疾一生,僅僅不死,世間萬事,皆置度外,於師友間問學,直是無所事事,其爲愚不肖之歸,而不能彷彿於賢與智者,亦較然矣。乃止止所以處之者,一切反盭,目之以徵士,借之以優禮,所被別諭,辭意之重,逈超常格,若以臣之出而膺命,爲將有益於聖德者然。是則眇而能視,跂而能履,夫安有此理?雖是處士一事耳,而賢否混雜,其不馴致於亂亡者,幾希矣。嗚呼,可不戒哉?可不戒哉?傳曰,不仕無義。又曰,仕者,人之所欲,臣非病風喪心,豈獨惡榮達而樂枯槁哉?以世祿遺裔,一家親屬,皆在輦下,苟使臣,不至全然蔑裂三字缺仰承上之求之,則及此時會,入京從宦,上可以擬議平?行其所學,下可以得免於覊旅窮餓。公私凡百,無不方便,知其如此,而然猶矢心自屛,不敢萌移足一步之念,此其實狀空空,不足辱聖朝招徠之恩者,不待臣縷縷而可得之矣。容光之照,無微不燭,伏願聖慈,察臣情實,非有飾辭,亟命收還不敢自當之恩旨,無使爲士林之羞焉。且念臣以若無似,濫竽於徇禮之列,有司之臣,視同規例,每遇有事,輒被混及,虧損國體,莫此爲甚,惟聖明,竝加裁察,卽命刊去臣姓名,勿復冒廁於末議,則豈不幸甚。臣疾病困殆,不能喫粒,床簀奄奄,難綴文字,螻蟻微悃,輸瀉不盡,瞻望宸極,惟有精爽飛越而已。答曰,省疏具悉爾懇。已陳於別諭,復何多言?爾其勿辭,須速上來,以補予不逮。
上在昌慶宮。停常參·經筵。
權以鎭啓曰,錦山郡守宋堯佐肅拜單子入啓之後,猝有身病,不得入來,雖未知病狀輕重之如何,而其在事體,殊涉未安,推考警責,何如?傳曰,允。
韓重熙啓曰,正言權,掌令金墰,引避退待,尙未處置,今日賓廳日次,兩司當爲進參,而無一行公之員。除引避退待·陳疏入啓·未署經及在外外,呈告·未肅拜人員,竝卽牌招,何如?傳曰,允。
南就明啓曰,左副承旨韓世良,旣有只推之命,牌招察任,何如?傳曰,允。
以左副承旨韓世良,執義任泂,牌不進,罷職傳旨。傳于韓重熙曰,推考傳旨捧入。
以備局草記,傳于權以鎭曰,日昨筵中,左相所達之事,仰稟于慈聖,則二字缺欲奉遺敎,凡事必以儉約之意下敎矣。且於大內,俱有國恤時謄錄,而欲遵常時饌品節損之聖意,祭享等事,比前頗減,則內司宮家,以祭需似無難堪,練祭時在前,則四宮各有錢文一千五百貫輸來戶曹之規,而祭物從簡,欲除一分之弊,故今番則下敎四宮,使不輸來,以此觀之,祭物豈可豐肥乎?己亥春錫宴,若秋進宴時,所排畫龍燭,留在宮中,他無可用,故昨年誕日茶禮及自內進香,推移用之,而無新造之事,至於紅燭,依例爲之,而此非用於常時者,只用於名日爲敎。予亦非不知慈聖本意之如何,而旣是筵奏之事,故有此仰達矣。慈敎亦如此,不得不書出,且戶判所達貼金事,非今創入,前頭自內有可用處,黃蠟則不但用於祭燭,且是日用而入之矣,佛事之說,千萬意外也。
韓重熙,以備邊司言啓曰,今日賓廳之坐,堂上無以備員,或稱病,或未肅拜人員,竝爲請牌矣。吏曹判書李宜顯外,皆爲違牌,事體未安,竝更爲牌招,以爲備員入侍之地,何如?傳曰,允。
以備忘記傳于韓重熙曰,大臣·備局堂上引見。
權以鎭啓曰,上番兼春秋柳應煥,非但身病,聞其親病方重,勢難在直,今姑改差,其代令該曹口傳差出,何如?傳曰,允。
吏曹口傳政事,以趙命臣爲兼春秋。
行兵曹判書崔錫恒疏曰,伏以臣於日昨,伏見憲府啓辭,以前判官朴弼夢罷職不敍爲請,而語意甚緊,臣於此,竊不勝瞿然慙悚之至。史局體面之嚴重,臣非不知,而弼夢曾經翰苑,見帶禁衛色郞,與閑漫外人,似有間隔,不復深思,許其入來,臣若辭而不見,則彼何敢徑入乎?臺啓所謂肆然突入云者,有若冒禁攔入者然,此則誠非實狀也。凡有咎責,宜在臣身,而惠文之殫,獨及於郞屬,主客倒置,輕重失序,臣何可以名漏白簡爲幸,而晏然而已乎?且臣於治疏將上之際,得見正言權避辭,則以臣疏論淸州人朴世命等更加詳覈事,滿紙臚列,費辭譏斥,臣竊訝惑,莫曉其故也。臣於玆事,旣非目覩,則虛實眞僞,有難懸斷,而適有所聞,有此疏陳,不過更加詳覈而審處,元非眞爲放釋之意,則此等發論之臺官,有何礙逼,而今其爲言,至於如此,非臣意慮之所及也。今於此事,驟而聞之,則誠極驚駭,又有道臣狀聞,則臺啓之發,固其宜也。然,彼此所聞,俱係風聞,眞贋未知孰是,而果如臺啓所論,則畢竟正法,不過差遲日子,或臣之所聞不爽,則論啓之人,二字缺悔恨之不暇,姑觀査事之虛實,尙未晩也,今何必呶呶較辨,有若務勝者然哉?又伏見工曹參議趙榮福之疏,備陳獄事顚末,皆有可據。臣之所聞,亦出風傳,則臣何敢自保其一無差爽,而致疑於本道之按覈乎?第念事情,多蔽於簿書,冤狀,常在於隱微,如有一毫冤狀,則彼四人者之一時正刑,有乖於審愼之道,故追論於事過之後者,蓋以此也。雖以査狀觀之,世命之最初原情,雖曰無辭承款,厥後變辭,至於訊杖嚴問,而終不承服,雖殺獄與强盜,初頭承款者,考覈時變辭,則必待輸情後正法,今則不然,不待取服,直爲行刑,終涉輕遽。至於李舜章等,適登家後丘壠,見載去穀物,意謂官吏輩偸去之物,使李後近及私奴士淡取來,與貧人等,各一斗分去,及至中營還推,卽爲還納,則所謂邀路掠奪,非但事實之相左,以一斗皮穀分食之故,至於梟示,則其於刑政,果何如也?臣於屛伏中,一言妄論,侵詆沓至,以此以彼,俱不可冒據於職次,情勢如此,召牌之下,竟未祗赴,臣罪尤大。伏乞聖慈,俯諒危懇,將臣本兼諸任,亟許鐫削,仍治臣昏謬妄言之罪,以安私分,以謝人言,不勝幸甚。答曰,省疏具悉。朴弼夢曾經翰苑,且帶色郞,則臺言實爲過當。朴世命等事,更加詳覈,其在審愼刑章之道,卿言至矣。都政遷就,亦甚悶慮,卿其安心勿辭,速出行公。
大司憲洪啓迪疏曰,伏以臣於本職,決無一分堪承之望,陳章而未徹,請急而見阻,再昨實錄廳之請招,竟不免坐違嚴召,分義虧缺,臣誠死罪。噫,風憲之長,是何等職責,而從前愼簡之任,猝及人望之外,有累聖朝,徒駭物情。臣於是,已不勝萬萬悶蹙之至,而且臣竊有爲聖朝憂歎者。向臣之叨此任也,前參判臣李喜朝,實爲首擬,而恩點所加,反在於如臣無似者,人皆爲殿下,惜此擧矣。不知聖明何故而不少重愼,至於此也?大抵朝家於禮遇之臣,非不知其身之難進,其志之難奪,而猶加之以職名,屢召而不置者,蓋以招之不以誠,待之不以禮,則尤不可以少回其心也。招之如此其勤,待之如此其急,而猶當患其禮數之或疏,則人君之於好賢待士之道,其不可少忽也。有如是者,而今於銓曹之擬,亦靳恩除之命,是不幾於欲其入,而閉之門乎?臣誠上焉慨然而慙悚,其何敢爲仍因冒據之計,而且臣所兼實錄廳四字缺刪節,實有去就其任之不輕,亦甚較然,則以臣蔑識,豈有晏然冒當之理,而至於籌司堂上,亦豈臣所可一刻虛帶者乎?臣本賦性疏迂,凡所謂事務,實不知爲何樣物件,設欲猝然强解,殆無異於聾瞽之不可强其聽視。今玆差下之擧,適足爲一世譏笑之資,臣實慙汗,不知所以自措也。以此以彼,俱有難冒之義,玆敢不避煩猥,仰瀆於嚴廬之下,伏乞聖明,將臣本兼,亟行鐫改,仍治臣違逋之罪,以警具僚,不勝萬幸。答曰,省疏具悉。予於禮遇之臣,誠非不足,今玆風憲之長,捨卿其誰。且實錄廳堂上,朝家擇人至矣。卿其勿復控辭,從速察職。
掌令蔡膺福疏曰,伏以臣,本以無似,頃忝臺職,未有絲毫之報,徒積尸素之譏,幸蒙恩遞,得與於冗散之班,而追思至今,愧懼冞增,自分爲淸朝之一棄物,千萬夢想之外,柏府寵命,又及於已試蔑效之身,如臣無狀,何以獲此於聖明之下哉?感激恩數,宜卽竭蹶趨承,而第臣素抱宿痾,每當暑月,則如期輒發,完轉叫苦,飮啖全廢,源委已痼,藥餌罔效,時月之內,無望起動,風憲重地,旣作養病之局,兼又根柢甚弱,譏謗易集,臣何可不思斂避,復處於匪據之任哉?玆暴危懇,仰瀆嚴廬。伏乞天地父母,俯加憐察,亟賜鐫削,以安私分,千萬幸甚。臣於乞免之章,不宜贅及他說,而適有所懷,敢此附陳,惟聖明省察焉。噫,當今廢瘼,指不勝僂,而白骨徵布,最爲民間膏盲之疾,臺疏廟謨,莫不汲汲於釐革之方,而終未能從長善變。遂有結布·口錢·游布·戶布創行之議,此蓋出於權宜救急之策,而恐非良法美制斷然可行者也。古語曰,民不可與慮始,而可與樂成。假使新法,無害於民,而有利於國,初頭繹騷,勢所必至,況今災荒連仍,民生失業,自前應行之役,尙且難堪,則新令之下,必無聳聽樂從之理。且以體統言之,大小政令,宜出於上,施於下,而伏聞朝家行會八路,使道臣及守令,擇取民情,論列啓聞云。臣愚以爲今此詢問外方之擧,不但國體之苟艱,抑恐人各異見,終難歸一,殆類於道傍之作舍。莫若先自廟堂,爛熳商確,就四策中稍便而易行者,別爲令甲,直令頒示,使民由之爲得也。臣於三字缺所論李喬岳事,竊有所訝惑者,喬岳受知先朝,出五字缺年之久,當國練罔極之日,其所奔走哀遑,豈後於人,而七字缺哭列,宿醒未解,顚倒失次等語,作爲罪案,旨意甚緊。苟如是言,則雖勘之以削罷之律,尙云輕矣,而問備之罰,大不相稱,揆以臺體,恐不當若是也。聞不入參題主哭班也,明有偕入偕出之人,則追到之說,臣實未曉,而喬岳況自遠役之後,因疾諱酒,卽親癠之所共知。況於是日,豈有强引杯酌,而顚倒失次之理乎?且臣於其辭避,尤有所難解者。當初啓辭,以題主哭班旣罷後,乃追到爲言,而及夫喬岳疏辨之後,乃反曰,止哭後,始入來,艱辛爲說,欲實其啓語,而自不覺其前後語言之矛盾,臣竊爲僚臺惜之也。今因次對,召牌儼臨,嚴畏分義,不敢坐違,扶曳病軀,謹此來詣於九扃之外,而以此病狀,萬無入肅之望,玆敢拜章徑退,臣尤死罪。答曰,省疏具悉。疏中四策,令廟堂,稟處,爾其勿辭,從速察職。
巳時,上御進修堂。大臣·備局堂上引見時,領議政金昌集,左議政李健命,行戶曹判書閔鎭遠,吏曹判書李宜顯,右尹李㙫,右副承旨韓重熙,獻納洪龍祚,持平愼無逸,校理申昉,假注書趙顯命,事變假注書任述,記注官金重熙,記事官朴師聖入侍。領議政金昌集進伏曰,數日來,炎熱極盛,聖體若何?上曰,無事矣。昌集曰,近來火熱升降,小便頻數等症若何?上曰,一樣矣。昌集曰,石斛茶連爲煎進,蓋此物,自北京貿來,而形體比濟州所産頗大,其味亦甚苦,難以近口矣。本草有所謂木斛者,此物無乃石斛之誤耶?大抵味苦難進,而覆盆子利小便,故煎茶而進之矣,其味如何?上曰,味好耳。昌集曰,大妃殿生脈散製進,連爲進御乎?上曰,唯。昌集曰,水原府使徐命均,臺啓旣停之後,呈狀六字缺有難冒赴爲言,而當初臺啓,元非非斥其人,則不必以七字缺論題矣。一味苦辭,至於三次,似難一向强迫,今姑改差,何如?上曰,依爲之。出擧條昌集曰,近來國事,誠可寒心,備局賓廳之坐,每以堂上位不齊,出令而還罷,頻數矣。至於實錄廳,事體豈不緊重,而堂上李光佐·李縡,稱以病故,終不應命,國事到處如此,豈不可悶乎?小臣旣有所懷,故敢此仰達矣。仍以小紙進讀曰,今之國事,可謂罔極,百度解弛,庶事叢脞,紀綱日頹,體統日壞,饑癘荐臻,散亡相繼,殿下方此深居恭默,不曾留意於國事,諸臣惟思奉身而退,袖手恝視,譬如一片孤舟,泛泛於驚濤之上,而執柁無人,任其飄蕩,噫噫其危矣。卽今惟有急急召聚在外之臣,使之各事其事,然後庶可望牽補架漏,苟度時月,而如臣衰朽庸陋,忝居百僚之首,力量不足以鎭物情,識慮不足以贊廟謨,而雖欲有所猷爲,亦無可與共國者,只自焦迫罔措而已。如崔奎瑞,自在先朝,久已退屛田野,而鄭澔·権㨘·李晩成·金興慶·李光佐諸人,或稱身病,或以親病,斂退自守,無意造朝。洪致中省掃之行,久不還朝,而至於権㨘,爲趁國祥上來,及至中路徑歸,李晩成,國祥之日,來參散班,旋尋鄕路,李縡入城之後,始焉若當史役,及解本職,遽爾還出鄕庄,此於去就之義,未知果如何也?此外居在輦下,不樂供仕者,亦有之。凡此諸臣,皆受國厚恩,致位隆顯,而朝家之所倚重,豈無圖報之誠,而及至今日,一味屛處,累加敦勉,無意應命,致令位著未充,事務曠廢,豈不慨惜哉?殿下嗣位以後,政令施措之間,未有勵精圖治之意。凡帝王出治之本,實在於終始典學,而經筵法講,一向停廢,中外人心,莫不失望,皆以爲國事,無復可爲,置之無可奈何之域,而擧懷退遁之計。此其意蓋出於欲全去就之節,然苟能尋思追報之義,至誠開導,使聖心大悟,幡然改圖,而恪勤職事,以殫厥誠,則豈不尤合於事君之大義耶?昔唐臣陸贄,勸德宗下罪己之詔,雖驕將悍卒,莫不感泣。今臣亦願殿下特下備忘,或令政院,措辭別諭,引咎自責,務爲激切懇至,則諸臣亦豈不感激奔趨,而殿下亦宜自謀,激勵奮發,痛改前轍,則不過一號令之間,風采頓變,氣象自別,自今與國事止此,出擧條矣。然,臣竊瞷殿下於凡事,一向委靡,只坐於一病字,蓋雖無指的疾痛之處,而火熱濕痰,迭相用事,二字缺或不能淬勵,氣力或不能振發,以致萬事不入於心,百爲七字缺緊重者,所宜日近醫人,汲汲治療,而藥院入診之請,絶不俯許,有若七字缺然,臣等之遑遑悶迫,當復如何,而循例啓請,不得請則泯嘿而退。臣恐如是之際,症情日痼,後將有難及之悔,思之至此,不覺氣短。此後入診之啓,如未蒙許,則古人有排闥直入之事,忝在保護之地,只當不避煩瀆,得請而後已。伏願殿下,深留聖意,頻頻引接藥院諸臣,使之診察,針灸湯丸,無不試之,期於奏效,千萬幸甚。左議政李健命進曰,領相所陳,無非忠君藥石之言也,殿下嗣服之初,正當勵精圖治之日也。治道必本於學問,而學問之要,又在於先治其心,心若受病,則精神不能淸明,無以做事。先正臣成渾,當宣廟朝,進保惜精神之說,或者以老·佛之道,斥之,然,此一種詆誣之說也。夫老佛之道,不過淸淨寂滅而已,若夫保惜精神,收養情性,使此心,存主一身,酬應萬事,以爲端本出治之要者,蓋本於朱子告君之意矣。今此領相之言,實是根本之論,幸勿泛聽,頻召藥房,使之診察,治其病根,則豈非今日第一急務乎?上曰,當留意焉。右副承旨韓重熙進曰,備局堂上漢城府右尹李㙫,方到閤門外,使之追入之意,敢啓。仍使史官引入,趙顯命趨出引入。李健命曰,領相所陳,下諭事,或下備忘,或令政院代撰,務以至誠懇惻爲主,要使中外聳動,而二者之中,指一下敎,如何?上曰,唯。韓重熙曰,大臣以下諭事,陳達蒙允矣,以備忘記下諭耶?自政院代撰耶?上曰,代撰。行戶曹判書閔鎭遠曰,今此別諭,必須激切懇到,足以感動人心,然後庶有其效,代草後往復於大臣,始爲入啓,似好矣。上曰,依爲之。自下諭事以下至此出擧條,李健命曰,頃者忠淸水使朴纘新,辭朝登途之後,大司諫趙觀彬,自水原任所,以自處之意,私通於中路,纘新不得前進,蹲坐店村,呈狀兵曹,故備局措辭入啓,使之赴任矣。大司諫趙觀彬,又爲陳疏,譏切廟堂,請罷纘新而蒙允矣。臺諫之職,糾劾官邪,則或疏或啓,固無不可,而近來守令·閫任之除拜,臺官往往招致抵吏,使勿赴任者,便成謬例,此乃前所未有之事也。至於今日事,尤有可異者,趙觀彬雖帶臺職,方在任所,未及交龜,而使水原下吏,作爲私通,迎擊於中路,致令朝廷命吏,狼狽彷徨於岐衢之間,此何擧措耶?纘新不合於閫任,則還朝之後,論劾未晩,如以爲一日貽害,不可不汲汲三字缺論劾,亦無所妨,而私通迎擊之擧,終未免忙遽,且其疏五字缺啓,有所扶抑而發,此則年少氣銃務勝之致也。纘新旣已罷職,今無可論,而臺官之不爲疏啓,私自分付,決非事宜。臣之無似,亦嘗出入臺地久矣,其時未聞如許規例,而近日則人多爲之,有若應行之事,事極未安。今後三司之臣,雖有可以論斥者,疏啓之外,不得任意分付事,申飭似宜,故敢達。閔鎭遠曰,此事臣常慨然,故敢達。勿論閫帥·守令,雖察訪·邊將,皆是銓曹擬望,自上落點之官,則君父已許赴任矣。若果不合,則論劾可也,在下者何敢私自分付,使之勿赴乎?臣意則雖大臣,若以其人爲不合,則分付兩銓,使之啓罷,於事體爲得,不可私自分付,此後則此弊一切嚴禁好矣。健命曰,大臣職摠百揆,直爲分付,容或可也,而三司則極爲不可,各別申飭,何如?上曰,依爲之。出擧條李健命曰,頃因忠淸監司狀啓,淸州亂民朴世命等,將有梟示之擧矣,兵曹判書崔錫恒疏請更査,成命之下,當爲更査矣。第聞此事,儘有苖脈,湖西風習甚惡,士夫之武斷者及官吏之奸猾者,倉庫穀物,私自分給,有若應行之事。兩班中有勢者,則依例取用,無勢者則以爲彼旣擅用,吾獨不爾乎?以此分糴之時,便成鬪鬨之場,今此打破庫門之事,亦由於此云,事之寒心,莫此爲甚。各別明査,監色之私自分給者,摘發論罪,此後則一切嚴斷,而守令慢不致察者,亦爲論罪宜當,以此分付,何如?上曰,依爲之。閔鎭遠曰,不獨忠淸道,亦一體申飭,何如?上曰,依爲之。出擧條閔鎭遠曰,近來各司貢物主人,無不蕩敗。凡干祭享御供進上,將至廢闕之境,每欲軫念,而實無可救之策。其中漁夫貢物進排御供秀魚,而蕩敗尤甚每當進供,多出債物,以爲進排之地,則其殘敗之狀,可知,秋三朔價本,欲爲上下,則渠輩不欲受去,而他無變通之道,故多般開諭,至或治罪,勒令受去矣。蓋價本上下之數,魚一尾錢至二兩餘,則宜無不足之患,而魚有貴賤,貿易遠地之際,自多所費。且一尾之魚,例以四斤重爲限,而必以此備納,故渠輩尤以爲難堪。此後則一尾之重,雖不滿四斤,加其尾數,取足於斤數,推移捧上,則亦無所損於內用,未知,何如?上曰,依爲之。出擧條閔鎭遠曰,闕內供上之際,浮費甚多,臣詰問於貢物主人輩,則恐或見忤於闕內下人,一向三字缺屢次嚴問,則始爲略告實狀。蓋薛里輩,或稱祭物四字缺責出多端,飯監庫城子輩,亦多般索賂。或以至廉之二字缺生魚,故主人輩,預備十數尾以入,歸時無一持還者。至於提調一字缺官下人輩,則稱以酒債,逐日徵索,進供時或有點退之事,則稱以供上不謹,責出罰紙,故一日所費,幾至數十兩云。薛里輩,雖曰謬例,如此無據之事,因循不改,極爲駭然。都薛里及各殿薛里,竝從重推考,各殿所屬以下,各別嚴飭,俾無如前之弊。此等受賂之事,如有發告,則自惠廳從優賞給,此外雉鷄油淸等,各種進排之物,亦爲一例申飭,而別爲分付於內侍府,日後如此之弊,各別痛禁,何如?上曰,依爲之。出擧條閔鎭遠曰,漁夫貢物主人輩,殘敗如此,故公私積債,至於累萬兩之多。本廳上下之日,徵債者雲集,主人輩出門,則隨手而空,進排之物,則次次出債而爲之,故日益凋弊,今至倒懸之境矣。曾聞兩倉貢物主人蕩殘特甚,所負之債,限十年漸次捧納事,有所定奪,故頗有蘇殘之效云。今亦依此例,分付刑曹·漢城府,漁夫主人輩所負公私債,勿爲一時督捧,限十年漸次收捧,以爲保存之地,何如?上曰,依爲之。出擧條閔鎭遠曰,三南漕軍,舊法變通之後,復戶米及身布,捧入漕倉,其法甚便,民弊亦省矣。近來漕軍米布一年應下之外,所餘之數頗多,而監司·守令·邊將等,私自許貸,盡爲分散,徒擁虛簿。漕軍輩,亦爲先期貸食,及至騎船之時糧米,取食於元穀,以致多數無面,什物亦不能修改,以致敗船,事極驚駭。令本道別定剛明査官,反庫摘奸,査考文書,前後許貸之官,摘發啓聞,以爲論罪之地,此後則各別嚴飭定式,俾無虛疏之弊,何如?上曰,依爲之。出擧條吏曹判書李宜顯進曰,參下官之計仕升遷,乃是三百年流來舊規也。近來則在下仕未滿者,或先出,積仕者,或未遷,實有乖於古規。自本曹雖欲變通,祖宗典章,一時變改,豈不重難乎?金昌集曰,各司官員之計朔陞遷,自是不易之例,近因天點之發落,應出之人未出,在下者或有先出,故格由是漸壞,故吏判白之矣。其中他人,則姑無論,鄭麟重四入首望,皆未受點矣。李宜顯曰,屢次靳點之下,連爲擬入,殊涉未安,而拘於政格,每每首擬以入。不獨鄭麟重,他人亦多四字缺典,一時變通難矣。政目中,各其名下,以仕滿懸錄,此後三字缺下點,則可無如此之患矣。上曰,依爲之。閔鎭遠曰,各官褒貶三字缺無得圖遞事,曾有定奪矣。蓋官吏之不可仍置者,固當置二字缺至於中考,則出於一時警責之意,而近來則一番居中,則擧皆棄官,至於京各司官員,無不皆然。體統所在,豈容如是?此外則京外官居中,或因一時警責而圖遞者,切勿許施之意,分付銓曹,定式施行,何如?上曰,依爲之。自閔鎭遠曰以下至此,出擧條,持平愼無逸進曰,臣於昨日,因刑曹參議趙鳴謙未徹之疏,略有對辨之語,實出於不得已也。及承聖批,乃以殊可異也爲敎,臣看來,竊不勝瞿然之至。夫公家可考文案,至爲重大,而爲堂上者,發其舊藏,私相分兒。論其究竟,亦不過利於取用而已,此何等鄙瑣乎?其所下語,雖似迫切,初非抑勒之說,不料今者,批旨如此,臣竊莫曉聖意何據也。雖然,旣被未安之嚴敎,其何可晏然於職次乎?請命遞斥臣職。上曰,勿辭。韓重熙進曰,持平愼無逸,再啓煩瀆,退待物論矣。上曰,知道。獻納洪龍祚進曰,納言之職,地分淸切,有非如臣陋劣,不可濫竽,庚牌之下,不得不冒昧出肅,而人器不稱,姑置勿論,本院李眞儉遠竄之啓,尙未準請,諸臣之頃忝諫職也,以被詆眞儉,不得參啓之意,累次引避,伏想聖明,亦或記有之,而至今難冒之情,視前無異,則其不可參涉也,明矣。僚臺之避,臣當可否,而方患自處之不暇,尙何處置之可論乎?以此情勢,決不容一刻苟冒於臺次,請命遞斥臣職。上曰,勿辭。韓重熙曰,獻納洪龍祚再啓煩瀆,退待物論矣。上曰,知道。
上在昌慶宮。停常參·經筵。
韓重熙啓曰,大司憲洪啓迪,掌令蔡膺福,未肅拜呈辭。執義任泂未肅拜。掌令金墰,持平愼無逸,避嫌退待,持平李重述未署經。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,右承旨李喬岳,受由調理,今已有日,左副承旨韓世良趁日違牌,不爲出肅,事甚未安,竝卽牌招察任,何如?傳曰,允。
以右承旨李喬岳罷職傳旨,傳于韓重熙曰,推考傳旨捧入。
以備忘記傳于權以鎭曰,史官四員待命,騎馬十二匹立之。
權以鎭啓曰,史官四員待命事,命下矣。史官不備,宣傳官二員代送之意,敢啓。傳曰,知道。
又啓曰,吏曹郞廳來言,承旨有闕,政事何以爲之?敢稟。傳曰,明日爲之。
兵曹口傳政事,以李肇付副護軍。
韓重熙啓曰,臣於日昨筵中,伏承令本院代撰別諭之命,造次之際,未及仰達所懷,而第伏念在前大臣及儒賢處,雖有代撰別諭之擧,至於卿宰,曾無是例。大臣又以建中之詔,引以爲喩,則玆事頗重,非但臣等文思趢趗,筆力拙渴,不足奉揚王言,而人君誥下之道,必以至誠惻怛爲主。今若循例代撰,則近於文具,莫如自上親製數行天札,使臣僚見之者,靡不歡仰感歎,則庶可以聳動一時矣。不然,則文任及瀛館諸臣中,使之撰進,恐合事宜。惶恐敢啓。傳曰,然則,令瀛館代撰,可也。
權以鎭啓曰,今十六日都目政事爲之之意,敢啓。傳曰,知道。
掌令金墰啓曰,臣以樸愚之性,單弱之蹤,涉世昧方,觸人所諱,一言妄發,衆怒沸羹,引避退伏,譴斥是俟,處置請出,出於意外,情勢悶蹙,莫知所出。卽又伏見僚臺之疏,其所以抑揚左右,則疏而罪狀之者,一則上之靑天,一則墜之黃泉,吁亦可怕矣。蓋臣之當初所論,亶出於一時警責,斷無餘意,而今其疏曰,旨意深緊,日昨避辭,直據其伊日目擊,少無浮辭,而今其疏曰,艱辛爲說,噫嘻,亦太甚矣。臣雖無狀,豈敢以非所目見,而創出無實之言,以驅人於罪哉?且臣與喬岳,本無恩怨,只以相規之義,妄有所論列,則夫豈有深緊之旨意乎?且練祀節次,自有儀注,執禮曰哭則哭,止則止,旣已止哭,四拜而起,平立,則禮已畢矣,班已罷矣。臣之啓辭所言題,主哭班已罷後者,與避辭所言題主未畢,班行不退,而哭班已罷者,皆以此也,何以爲之艱辛也,何以爲之矛盾也?至於擬律不稱云者,亦可異也。臣於臺體,固爲生疎,而此出於規警之意,則擬以重律,非臣意慮之所及也。臣恐旨意深緊者,僚臺之所自道也。且僚臺盛言,彼受知先朝,出入近班之久,又言當國練罔極之日,奔走哀遑,宜不後於人者,臣之望喬岳亦爲此,而反有所不然者,故臣敢論其非矣。若其遠役後,因疾諱酒者,臣未知果如何,而至於伊日,則行步聲音,實有如前避所云者,故臣亦以爲宿醒未解也。噫,臣之二字缺只據其目覩,而僚臺以謂明有偕入偕出之人,追到之說,四字缺此則不信臣之所目見者,而全歸之虛罔也。一何其偏六字缺者,豈獨臣一人哉?意者僚臺,或未及見耳。噫,此不過一時相規之道,而一避二避,便成一場紛鬧,從今以後,官師相規四字,恐難復展於今之世也。且臣於兵曹判書崔錫恒之疏,又有所難安者。以臣日昨朴弼夢罷職不敍之啓,謂之語意深緊,提出臣啓中肆然突入四字一句語,謂之殊非實狀,臣竊不勝瞿然也。夫史局體面之嚴重,臣已言之,臣不必疊床,而弼夢雖曰,曾經翰苑,見帶禁衛色郞,旣非纂修郞僚,則於該廳,便是閒漫外人耳,重臣所謂間隔云者,似不免苟矣。其冒入於不當入之地,則較然矣。臣之當初所論,只欲存其體面而已,本非深緊之意也。臣且伏聞弼夢之初入該廳也,猝入於衆所不意,無少顧殫云尔,則臣於啓辭,下此肆然突入四字者,自以謂直書其實狀也,至於重臣之許入與否,初非臣之所可論也。重臣今以此引以爲不安之端,臣於是,尤增悚蹙之至。噫,臣不量時勢,冥行擿埴,妄以古道相期,卒取無限狼狽,尙誰尤咎哉。以彼以此,俱不可一刻仍冒於職次,請命遞斥臣職。答曰,勿辭。
權以鎭啓曰,掌令金墰再啓煩瀆,退待物論矣。傳曰,知道。
左副承旨韓世良疏曰,伏以臣之情地,萬萬危棘,實無冒進之勢,昨瀝肝隔,敢陳乞免之懇,庶冀天地之仁,曲遂萬物之情,及承批旨,不惟不賜允兪,以於爾小無所失爲敎,臣奉讀未半,不覺感涕之自零也。臣非木石,亦有心腸,豈不知恩數之罔極,分義之至嚴?向臣所遭臺言,非比尋常,疑之於不當疑之地,而歸之於不知醜辱之可惡,陰助網打之凶計。自聞此言,羞愧欲死,不以時月之稍久,而有所少弛,誠無顔面復廁於已試僨敗之地也。嚴召連降,輒犯違傲之罪,聖度含容,尙靳例罷之罰,不知釁陋賤臣,何以得此於聖朝也。聖恩如天,無階可報,臣罪如山,與日俱積,區區廉義,有不敢復言矣。第臣衰病已甚,氣血無餘,且爲近日毒暑所中,添得泄痢之症,腹痛如刺,度數無算,眞元下陷,若將漸滅,雖幸不死,旬望之內,萬無奔走供劇之望。荐牌之下,不敢又爲坐違,擔曳來伏於禁扃之外,咫尺天陛,末由自力入謝,不得不疾聲哀籲於仁覆之下。伏乞聖慈,特垂矜憐,亟命鐫削臣職,仍勘臣前後違命之罪,以肅朝綱,俾尋生路,下勝幸甚。答曰,省疏具悉。已盡於前疏之批矣,更何煩言,爾其勿辭,調理察職。
副應敎金濟謙,副修撰李重協等,伏以正言權,以庸陋如臣云云。避辭見上掌令金墰,以如臣庸陋云云。避辭見上持平愼無逸,以臣等昨日云云。避辭見上獻納洪龍祚,以納言之職云云。避辭見上竝引嫌而退,懲惡之請,旣有所執,重臣所論,何必爲嫌?隨事相規,在我無失,不得處置,尤非可嫌。當初所論,旣非抑勒,聖敎未安,何至深嫌。嫌不連啓,勢難處置,何可以此,輕遞言官?請正言權,掌令金墰,持平愼無逸,獻納洪龍祚,竝命出仕。答曰,依啓。
副司直鄭澔疏曰,伏以臣於五月中,冒上兼帶辭免之疏,誠未格天,竟靳恩命,辭旨反隆,兢惶踖踧,不知置身之所,居諸遄邁,先大王賓天之期,荏苒迫臨,普痛罔極,愈遠愈切。臣於伊時,適患毒痁,死生未分,無計起動,賴天之靈,僅得離却,元氣澌綴,雖未復常,而自念未死孤臣,一縷未泯之前,揣量私分,參以公義,顧何忍諉以病廢,偃伏私次,冥然叫死而已乎?乃敢忍死擔舁,由水奔趨艱關,入參於闕外哭班,少洩窮天之痛,罷出後,若少淹留邸次,奄忽不起,致有汚穢於輦轂之下,則反增罪戾,無所逃避,故直自闕下,曳出江外,仍尋歸路,載一僵尸,到家十餘日,而後勺米近口,始分人鬼,請譴之章,亦不及時封進。人生到此,生不如死。仍伏念臣所兼帶藝文提學及社稷提擧之任,俱係緊重,實非在外老病之臣,所可虛帶。前後疏章,備陳情悃,辭窮意竭,無復餘蘊,而積以時月,尙未有處分。每一念來,如物在喉,不避煩猥,玆又疾聲哀籲。伏乞聖明,俯垂天地之仁,特諒老臣懇迫之忱,亟將臣兼帶兩任,一倂許遞,俾臣安意就盡,千萬幸甚。臣於還家數日後,始得收拾精神,僅得文字,以引徑歸之罪,仍陳辭遞之懇,已於前月念間,付呈縣道矣。卽自營門,謂有點汚於疏紙之未,還爲退送,蓋緣齎持下人不謹之致,而往來之際,自爾遲延,不得趁卽請譴。臣罪於此,又加一層,臣無任震越戰灼之至。答曰,省疏具悉。卿以先朝殊遇之臣,不念分義,當此百僚解體二字缺溢目之時,奉身辭退,有若無事太平者然,是豈平日四字缺卿其勿復控辭,稍待秋涼登途,共濟時艱。
上在昌慶宮。停常參·經筵。
下直。康津縣監陳翼漢。
事變假注書任述病,代以朴㻐爲事變假注書。
有政。吏批,判書李宜顯進,參判洪致中在外未肅拜,參議申思喆進,同副承旨權以鎭進。兵批,判書崔錫恒病,參判李秉常服制,參議趙鳴鳳進,參知朴聖輅病,同副承旨權以鎭兼進。
吏批啓曰,水原府使徐命均未赴任改差,所授加資,依例還收之意,敢啓。傳曰,知道。以黃一夏爲都承旨,金在魯爲刑曹參議,洪禹傳爲慶尙監司,黃遠河爲工曹佐郞,權瑊爲義禁府都事,呂命周爲宗廟副奉事,閔鎭綱爲軍威縣令,趙命臣爲兼春秋。
備邊司啓曰,卽接忠淸監司尹陽來,水使申光夏啓本,則安興僉使鄭文彬牒呈內,荒唐船一隻,率其挾船,自加外島前,進于本鎭北距葛頂東邊前洋。計其人物,則二十六名,削髮,言辭嘲嘲,不相通知。書問則答書內,登州府小船稍水二十六名,拿海鮮船出海云,而彼船什物中,前後木綿帆各一件,櫓二把,卸下入庫。人物則沙工竝四名,卸下拘留,其餘則船中姑留,晝夜守直,略爲供饋,以待朝家處分云。近來荒唐船之出沒,海西爲尤甚,而又前湖西,有此往來之事,雖云漁採,實涉可慮,而船隻旣爲完全,又有船牌公文,則其爲登州之人,明白無疑。陸路押送,實涉有弊,以不可犯越之意,嚴加責諭後,還爲放送,此後如有此等船隻之近向我境者,不必捉留,多率軍人,砲射驅逐,使卽回走宜當。以此意,分付于監司及水使處,何如?答曰,允。又啓曰,曾以珍島郡舊未收田稅大同,爲先相半收捧上納事,當該守令,終不動念擧行,營門決杖之意,覆啓分付矣。卽見全羅監司兪命弘啓本,則當該郡守柳雸,受由歸家,又爲褒貶居下,決杖一款,不得擧行云。令禁府依定奪除贖決杖,何如?答曰,允。備局謄錄
上在昌慶宮。停常參·經筵。
下直。龜城府使李思晟。
韓重熙,以都摠府言啓曰,副摠管申翊夏,以內三廳將鬼薦取才坐起事,慕華館晝仕進去之意,敢啓。傳曰,知道。
又啓曰,掌令蔡膺福·金墰,引避退待,今已經宿。而大司憲洪啓迪,執義任泂未肅拜,持平愼無逸呈辭,李重述未署經,不得處置。除未肅拜·未署經外,持平愼無逸,卽爲牌招,使之處置,何如?傳曰,允。
又啓曰,僚員不齊,未有甚於近日,卽今臣重熙,獨在廳中,一字缺直無人,不成貌樣。左承旨·右承旨·同副承旨有闕之代,政官牌招開政,以在京無故人差出,仍卽牌招察任,何如?左承旨韓世良受由調理,已至累日,所當牌招,而拘於廳規,不得請牌,何以爲之?敢稟。傳曰,依允。牌招。
又啓曰,假注書兪彦通,時無職名,付軍職冠帶常仕,何如?傳曰,允。
有政。吏批,判書李宜顯進,參判洪致中在外,參議申思喆進。兵批,行判書崔錫恒,慕華館將鬼薦坐起進,參判李秉常服制,參議趙鳴鳳進,參知朴聖輅病,右副承旨韓重熙吏·兵批兼進。吏批,以安重弼·金在魯·徐命淵爲承旨,李凈爲禁府都事,申昉爲吏曹正郞,金重熙爲扶安縣監,韓啓震爲司錄,左承旨韓世良,右承旨韓重熙,左副承旨安重弼,右副承旨金在魯,同副承旨徐命淵,兼春秋單李倚天。兵批,以李喬岳爲副護軍,南就明·權以鎭付副司直,兪彦通付副司正。
韓重熙,以承文院官員,以都提調意啓曰,本院前權知副正字許錫·李普昱,移拜司錄矣。遞職後無屬處,依例還仕本院,何如?傳曰,允。
又以義禁府言啓曰,因備邊司啓辭,珍島郡守柳雸,以田稅大同未收,令義禁府決杖事,允下矣。柳雸今方待命於本府,卽爲拿囚決杖之意,敢啓。傳曰,知道。
又啓曰,卽者中樞府錄事來言,判府事權尙夏痢疾方重云,係是大臣病患。敢啓。傳曰,看來不勝驚慮之至,卽速遣御醫,持藥物看病,這這,書啓。
韓世良,以實錄廳郞廳,以摠裁官意啓曰,前日移來時政記刪節之役,纔已完畢,自壬戌至乙丑四年時政記,更爲移奉於本廳。且都廳纂修之役,極爲緊急,而堂上宋相琦·李光佐,連日呈告,不爲仕進,事體未安,竝卽牌招察任,何如?傳曰,允。
持平愼無逸啓曰,請訓鍊都正尹就商,更推嚴覈而處之。見上掌令蔡膺福,以臣於本職云云。見上掌令金墰,以臣於最初避辭云云。見上竝引嫌而退。聞見各異,不必苟同,僚臺之避,何至深嫌。語雖差爽,非關本事,不可以此輕遞言官。請掌令蔡膺福·金墰竝出仕。答曰,不允。處置事,依啓。
同副承旨權以鎭上疏曰,伏以臣,本以虛脆之身,屢月供劇之餘,自昨日曉頭,忽得奇疾,滿身似寒非寒,似熱非熱,涔涔如濤,一措手一擧足,不能任意,頭痛如碎,胸膈痞塞,食飮不能四字缺嘔吐泄瀉,呼吸喘急,似難一刻支吾,擁衾直廬,四字缺不能擧行一事。掖庭及禁軍諸人,所共目見,若或挨過一日,恐有汚穢淸禁,玆不得不疾聲號籲於天地父母之前。伏乞亟命遞削臣職,俾尋生路,以卒生成之恩,千萬幸甚。臣無任云云。踏啓字
右承旨李喬岳疏曰,伏以臣所患諸症,當暑苦劇,猥陳微懇,伏承調理之命,感祝洪恩,天地罔量,而危兆敗症,有加無減,昨於再召之下,更未祗赴,臣之罪戾,萬殞難贖。卽今泄症添重,轉成毒痢,登溷無算,食飮全廢,元氣日鑠,更無一分餘地,縷延一息,若不保頃刻,旬月之內,萬無復起爲人之望。玆不得不疾聲號籲於天地父母之前。伏乞聖明,亟許遞臣職名,俾得安意待盡,千萬幸甚云云。踏啓字。
同副承旨徐命淵疏曰,伏以臣於春間,添叨本職也,母病久淹床席,情理未遑供職,天牌下臨,未免坐違,罰雖例勘,而惶隕冞增。不意新除之命,遽及於省愆之餘,臣誠驚惑竦惕,汗流沾背,繼以召牌儼臨,臣宜卽竭蹶趨承,而臣於頃間,橫被囚人李潚之醜辱,其言無理駭怪。臣不必逐件較辨,以重傷事面,而公簿之冊,入於道臣披閱者,直以不見爲辭。且潚之剝割驪民,闔境嗷嗷之狀,傳播洛下,有耳皆聞,而乃欲厭然自掩,惟以詬辱臣身,爲能事。其言誠不足怒,而臣待罪邇列,遭此無限悖謬之辱,更何顔面,復入於禁近之地乎?伏乞聖明,亟許遞免,以便公私,不勝幸甚。答曰,省疏具悉。囚人供斥,不足介懷,爾其勿辭,從速察職。
全羅監司兪命弘疏曰,伏以日月如流,先大王練制奄過,仰惟聖孝,哀慕罔極,益復如新。臣雖至微,曾是先朝藥院之臣,追思昨年今日,攀號靡逮之痛,自倍恒人,而身繫藩任,迹阻陪班,瞻望京闕,只有痛哭而已。臣於前者,以羅州擊錚人等回啓査事,不得奉行之意,略陳淺見,有所狀聞矣。卽伏見秋曹覆奏啓下關文,大加非斥,至以無前例不襯着之事,如是防啓,未知事體之如何爲言。臣於是,竊不勝其瞿然,而繼之以訝惑也。此事旣係啓下公事,其在外方奉行之道,不宜復有違覆,而區區迷滯之見,終有所未解者,臣二字缺其說焉。臣見覆啓措語,有曰,官穀軍布各項五字缺面之事,則逐事逐査於庫直色吏者,乃是規例云。四字缺之那移,與未收,與無面等事,或出於官長之虛錄,或由於二字缺之弄奸,事發之後,逮問於其時該官,而不得其實狀,則始乃査問於典守之色庫,參考於記付之文書,自是應行之事。今此鄭勗先査事,則較有所不同者,夫爲人原情中臚列條目,而固非一二,而若言其最緊者,吳字量監鄭倎,果有誤量之事,而寒字量監金以華,替受重刑,邂逅致斃,則此正諺所謂張三操刀,李二償命。此等事狀,不可不一問於勗先,而該曹初不問及於此,直令行査於本道,而只以笞杖枷板之大小,定爲此事之斷案,末乃以刑杖枷板監封上送爲辭。臣未知所謂刑杖枷板,其果如各邑米布那移·未收·無面等文書之有所懸錄,而可以按覈者耶?此其不可行査者一也。今此各人等之罪狀,勗先者,只在於濫刑枉殺,其所謂濫刑枉殺者,雖未知其間曲折,而果皆由於官事而發,則別造枷杖,設如其言,此不過刑杖之過重而已。以此發問於勗先,觀其供答,然後自朝家參酌施罰足矣,何必因其部民之告訴,乃反覈問於其時官屬乎?雖以今番査事觀之,勗先之嚴猛爲治,則可以推知,而本州民人之仇視勗先,亦可想得,民人如此,官屬可知。今以已遞官長之罪,質問於其時仇視之官屬,臣未知其事體之如何也。雖至査問於官屬,而其所納供,一如各人等所訴,畢竟勘斷,不過爲濫刑之歸而已,何必爲損傷事體之擧,而必査乃已乎?此其不可行査者二也。況今本道人心,日漸陷溺,鄕色之歐打隣倅,邑民之會哭官庭,數月之內,接踵而起,於斯時也,只聽部民告訴之言,而不問於其時官長,欲取官屬納招之言,而勘斷其官長罪案,臣恐此令一下,將使一道民人,增其悍戾之氣,而構毁官長之習,必至於莫可救藥,此其不可行査者三也。臣本庸陋,未諳法理,妄有所見,輒敢上聞,而秋曹當初行査之令,已違格例,到今咎責之言,不比尋常,此莫非如臣無似,人微言輕,不能見重之致,臣何敢一刻靦然仍冒於按道之任乎?且臣年邁氣衰,不堪供職,而適値凶歲,又當賑事,勞悴之極,筋力已盡,所患二字缺之症,入夏轉深,卽今病勢,雖不至於委頓枕席,而其四字缺酬應也決矣。玆敢不避嚴誅,仰瀆宸聽。伏乞聖明,三字缺察,將臣職名,先行鐫遞,回授可堪之人,以爲奉行査事三字缺公私不勝幸甚。答曰,省疏具悉。疏辭更令秋曹,詳査覆啓,卿其勿辭,從容調理察職。
上在昌慶宮。停常參·經筵。
金在魯啓曰,大司憲洪啓迪未肅拜呈辭,執義任泂未肅拜上疏,掌令蔡膺福·金墰,持平愼無逸呈辭,持平李重述未署經。今日以監察茶時之意,敢啓。傳曰,知道。
又啓曰,小臣以實錄廳堂上,今日進去,而此後則不爲煩稟,連日進去之意,敢啓。傳曰,知道。
安重弼,以都摠府言啓曰,今日入直內三廳武兼禁軍及軍兵等,當爲中日習射,而孝寧殿望祭齋戒相値,不得爲之之意,敢啓。傳曰,知道。
又以御營廳言啓曰,朝者伏見東營入直把摠手本,則今日曉頭,何許喪二字缺司僕,踰越宮墻,入于東營,入直軍卒輩執捉之際,三字缺所佩之刀,故結縛後,問其姓名居住,卽忠淸道文義居金汝昌爲名者,今方拘留云。聞來不勝驚駭,使入直別將,更加査問,則以爲渠以無父母無妻子之人,破家流離,莫適所從,而得聞朝家戶布口錢便否訪問之令,欲陳迷滯之見。又不忍隣族之侵役,欲伸至冤,不知踰越宮墻之罪重,昨日昏後,更鼓未下之前,果從宮墻北邊松枝低垂於墻外處,攀緣其枝,踰入墻內。彷徨之際,日已向曉,爲巡卒所逐,又從東墻低處跳出,被捉之時,勢難逃生,欲拔刀自決云。踰越宮墻,自有其律,而其所爲說,亦甚虛謊,令該曹嚴加究問,依律處之,何如?傳曰,允。
又以兵曹言啓曰,卽接金虎門入直把摠朴道常手本,則弘化門入直哨官李譔,自昨日猝得暑癨,上吐下泄,呼吸不通,食飮全廢,達夜叫痛,方在苦劇中云。莫重闕內,不可以病重之人,仍爲守直,不得已原單子中改付標以入之意,敢啓。傳曰,知道。
上在昌慶宮。停常參·經筵。
下直。陜川郡守朴泰遠,龍仁縣令任鼎元,報恩縣監李宜相。
大妃殿·大殿·中宮殿,望祭後,政院·玉堂·單子問安。答曰,罔極。
大妃殿·大殿·中宮殿,朝廷二品以上·六曹·單子問安。答曰,罔極。
大妃殿·大殿·中宮殿,藥房口傳問安。答曰,罔極。
徐命淵啓曰,伏見御營廳草記,則忠淸道文義居金汝昌稱名人,被捉於東營入直軍卒,而三字缺鼓未下之前,從東墻北邊攀緣松枝,踰入墻內,日已向曉,爲巡卒所逐,又從宮墻低處跳出云。以此觀之,則初昏後踰越宮墻,向曉始爲跳出,一夜留宿於宮墻之內,極爲驚駭。當日三字缺邏當該衛將部將及外巡邏當該將校,所當各別請罪,而本院請推之外,無他責罰之道,爲先從重推考,何如?傳曰,允。
安重弼啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣。敢啓。傳曰,知道。
金在魯啓曰,大司憲洪啓迪未肅拜呈辭,執義任泂未肅拜上疏,掌令蔡膺福·金墰,持平愼無逸呈辭,持平李重述未署經。今日以監察茶時之意,敢啓。傳曰,知道。
藥房都提調金昌集,提調崔錫恒,右承旨韓重熙啓曰,此月奄半,殷奠又過,伏惟聖孝,益復罔極。雨後蒸炎轉甚,伏未審此時,聖體若何,滾痰丸劑入,已三閱月矣。連爲進御,而尙有餘存乎?大妃殿氣候,亦何如?加味生脈散,亦爲連進乎?臣等憂慮未已,敢來問安。答曰,又過殷奠,尤切罔極,慈殿氣候一樣。加味生脈散連進事仰稟,則今姑停止事下敎。予則姑爲無事,滾痰丸連服,少有餘存矣。
韓重熙,以禮曹言啓曰,卽接敬寧殿參奉牒報,則正殿外東邊浮緣·道里,大廳滲漏,至於杇傷云。卽爲進去奉審後,稟處,何如?傳曰,允。
又以禮曹言啓曰,臣龜河進詣敬寧殿雨漏處奉審,則正殿東邊前面春椽·西邊前後面春椽,庫庫滲漏,所當趁速修改,而卽今雨意,猶未開霽,待晴擇日擧行,何如?傳曰,允。
金在魯,以義禁府言啓曰,以掌隸院啓目,刑曹粘目,司議洪禹錫,司評李志逵,移本府處置事,允下矣。洪禹錫·李志逵,今方待命於本府,卽爲拿囚之意,敢啓。傳曰,知道。
徐命淵,以工曹言啓曰,本曹所屬啓下周皮匠人等,因紙床廛之渙散罷廛,仍前設市事,呈于平市署,卽爲許施矣。又因卜馬床廛等之誣訴,旋卽革罷云。周皮匠人之作廛,旣非新創,仍前設市,而卜馬廛及紙床廛,所賣名色各異,廛名自別,則不可因卜馬廛人之誣訴市署,禁斷旣設之廛,而本曹工匠輩,本無料布受食之事,一應國役,擔當擧行,生計甚艱,而又絶其買賣之路,則將無保生之路,依前設市之意,分付市署,何如?傳曰,允。
韓重熙,以吏曹言啓曰,都目政,本曹郞官不可不備員,而正郞申昉,除授有日,尙不出肅,殊甚未便,別爲催促上來,以爲明日大政進參之地,何如?傳曰,允。
江華留守李台佐疏曰,伏以本府,以保障重地,爲緩急五字缺器械糧餉城池守禦之策,宜無所不備。缺道牗三字缺使民知親上死長之義,爲臨亂效忠之地者,實爲向數者之根本。故曾在先朝甲午年間,本府守臣,有以本府丁丑死義人姜興業·具元一·黃善身子孫及皇明摠兵李如梅五世宗孫葂等錄用事,陳疏覆啓蒙允矣。厥後七八年間,銓曹一無檢擧之事,人情缺望,姑舍勿論,成命之下,一切廢閣,尤豈非未安之甚者乎?興業之旁孫璠,善身之孫沇,則前後守臣,已差本府堡將及史庫參奉,元一之孫重三,臣到任之後,亦差史庫參奉,此雖非備望受點之任,俱有寸祿,可以資活一時,而惟李葂,尙無一命之除矣。仍竊伏念李如梅,以提督如松之弟,壬辰東征之日,再度出來,累立奇功,人到于今,稱誦之不衰,及其一縷血屬,幸而不絶,流離漂轉,仍居東土。其在聖朝念舊報功之義,固當別樣收錄,葂之叔東培,曾蒙錄用之典,至經品宰,而東培雖已作故,摠兵之後,獨葂在耳。又其作人,頗勘任用,而沈淪海島,將至虛老,此誠可以憫憐,而歎惜者。本府所管草芝萬戶,方當瓜滿,將於都政出代,今若以葂,差擬此窠,庶可以遵先朝錄用之命,而爲一方激勸之道矣。伏願聖明,特命西銓,卽爲依施焉。在前外方守令及邊將,道臣·帥臣,或有狀聞自僻之例,而該曹覆奏,多歸寢格,故玆敢陳章上聞,仰請睿裁,事異常規,祗增惶悚云云。答曰,省疏具悉。疏辭得宜,令西銓,卽爲依施焉。
注書尹光益疏曰,伏以臣春間,忝據本職,情地窮蹙,坐犯違傲,罰止例罷,歸伏鄕廬,私分粗安矣。不意今者,恩除復降,召旨遠辱,臣誠驚惶震悸,靡所容措。臣旣拔身科目,志在干祿,初非難進之士,又無不仕之義,則除命之下,豈敢故爲撕捱,以自速慢命之誅哉?心有所不安,勢有所難冒者,二字缺黽勉承當,亦有不可得者。蓋堂后之職,以除五字缺其位次,有陞無降,右位不出之前,下位七字缺然也。今臣之右僚,尙未應命,則臣不敢突然五字缺,而使臣供仕之後,右僚若行公,則陞降互換,位次四字缺在淸朝相讓之道,未知,何如,而雖以臣一身廉義言之,乘其右僚之不出,先自冒進,以破壞廳中古規者,亦豈私心之所可安者耶。且臣名玷剡章之初,主薦之人,先以薦事,至被臺彈,則臣以同時薦中之人,豈可諉以不涉於己,而晏然就職乎?此臣所以寧伏違慢之辜,而不敢越例冒出抗顔而承命者也。迷守難回,自畫已久,若其才分之不逮,職任之難副,有不暇論矣。玆敢略暴血懇,仰瀆天聽,伏乞聖明,俯燭難便之實狀,曲諒必遞之私義,特許鐫削臣職名,仍命勿復檢擧,以存院規,以遂賤分,不勝萬幸云云。答曰,省疏具悉。自是例規,則必有公議,爾勿撕捱焉。
副應敎金濟謙,副修撰李重協疏曰,伏以臣等,伏見政院啓辭之批,有在外諸臣處,下諭,令瀛館代撰之命矣。臣等雖甚鹵莽,旣忝詞臣之列,則凡於畵蘆之役,宜不敢必辭,而至如此等詞令,自是喉司之職,從前無瀛館撰進之例,今番下諭,雖曰稍別,其在事體,終不可越俎而代庖也。且本館,有多官,初莫知誰當膺命,等待分排,久無消息,然後今始露章控籲,不勝惶恐。伏乞聖明,更加裁量,卽賜反汗,千萬幸甚云云。答曰,省疏具悉。爾等勿辭撰進焉。
副司直金錫衍疏曰,伏以日月易去,練祥奄過,回想昨年,崩殞如新,仰惟聖情哀慕,益復罔極。顧臣危喘懍懍,拭巾待盡者,已有年所,而一縷尙延,復見今日,只恨其頑忍耳。祥祭之日,不計顚仆,曳入闕庭內,少伸情禮,及歸私次,昏昏沈沈,若生若死,已過累日,猶不省事,自量其不久矣。念臣厚蒙累朝恩造,以萬萬不似之身,致位隆顯,虛脆之質,早嬰奇疾,屢危獲全,得至稀袠,臣固無所憾也。第此將任,甘年尸居,無所補益,及此將死之日,猶未卸却,使戎務重事,受此無限弊端,臣雖死矣,將作負罪之鬼耳。臣爲是之懼,瀝血陳懇,亦非一再,而誠意淺薄,五字缺乎?淵衷每賜溫諄之批,恩出常格,輒頒彌六字缺分,其所愛欲其生之德,適足爲福溢災生,反促七字缺憂,只恐恩數之屑越,重任之癏曠,貽累於聖德,有害於三字缺不瞑於地下矣。若其衰病醜陋之狀,備悉於前後章牘,今不足更煩天聽,而入夏以來,所食頓却,幾乎絶粒,精神惝怳,殆忘世界,目視而不能辨物,耳聽而不能辨音,氣息澌盡,開口又不能成聲,腰脚牽疼,寸地亦末由自運,日夜貼身床席,盛暑厚衾,而猶不知熱,加以頑痰作孼,百般侵攻。如是而猶能支過時月,亦甚異事,復何以裁決簿書,攬察軍政耶?向日疏中,下詢廊廟之請,蓋爲廟堂諸臣,悉知臣病狀之如此,詢問之下,必有所實陳,因此或蒙聖明哀憐,卽賜變通也。及奉批旨,不惟不卽許遞,竝與詢問之請而不許,臣於是,抑塞悶急,又莫知所出,只自泯嘿,以俟處分,殆過數月,一向無聞,實不勝其沓沓。臣病因此而益甚,國事以是而益廢,臣不敢避僣越之罪,復瀝肝血,疾聲申籲於嚴廬之下。伏乞天地父母,俯諒臣一毫非飾之言,亟命遞臣將兵之任,使公體毋至傷損,殘喘得以少延,千萬至願云云。答曰,省疏具悉。日月易邁,練祥奄過,哀慕罔極之痛,曷可勝諭?卿所患,迄未痊可,深庸慮念,將兵重任,不可輕易許改。卿其安心勿辭,從容善攝,臥治軍政。
上在昌慶宮。停常參·經筵。
下直。沔川郡守李世玧。
金在魯啓曰,大司憲洪啓迪未肅拜呈辭,執義任泂未肅拜上疏,掌令蔡膺福·金墰呈辭,持平愼無逸呈辭受由,持平李重述未署經。今日以監察茶時之意,敢啓。傳曰,知道。
都目政。吏批,判書李宜顯進,參判洪致中在外未肅拜,參議申思喆進,左承旨韓世良進。兵批,行判書崔錫恒進,參判李秉常進,參議趙鳴鳳進,參知朴聖輅進,左副承旨安重弼進。
以備忘記,傳于徐命淵曰,初入仕各別擇擬事,,申飭銓曹。
又以備忘記,傳于徐命淵曰,十考十上,五考五上,純褒抄啓及三字缺啓,守令邊將,各別錄用事,言于兩銓。
又以備忘記,傳于徐命淵曰,淸白吏·戰亡子孫,各別錄用事,言于兩銓。
吏批啓曰,今都目政,各歧仕滿應遷者,相避及未準朔監察·禁府都事·刑曹·掌隸院郞官,各司久任時推人員,竝擬,何如?傳曰,允。
又啓曰,守令多窠,今當差出,未準朔禁軍將及守令·營將·邊將·虞侯竝擬,何如?傳曰,允。
又啓曰,吉州牧使李載恒瓜滿之代,今當以文臣差出,鍾城府使亦當差出,而堂上中可擬之人乏少,堂下曾經侍從及外任竝擬,何如?傳曰,允。
又啓曰,南原府使李顯章瓜滿之代,今當差出,而本縣今雖降縣,自是湖南劇府,不可不擇差,他道守令中可合人竝擬,何如?傳曰,允。
又啓曰,都目大政,本曹郞官不可不備員,而正郞申昉,昨日啓請催促,而尙不出肅,揆以事體,殊涉未安,正郞申昉推考,使之卽爲出肅,以爲參政之地,何如?傳曰,允。
又啓曰,成均館典籍邊玉明,除授後過限未上來,依例改差,何如?傳曰,允。
又啓曰,參下仕滿應遷者,政例則當俟落點之下,更備一望以入,而近來則以其輕便之故,右望入副擬者,次望首擬,今亦依此爲之之意,敢啓。傳曰,知道。以李泰榏爲典牲主簿,尹鳳輝爲司圃別提,李廷郁爲司宰奉事,洪禹濟爲尙衣僉正,金潤國爲靑丹察訪,嚴漢重爲祥雲察訪,安壽鼎爲歙谷縣令,金時佐爲宜寧縣監,朴師道爲知禮縣監,朴璣爲全義縣監,李寅漢爲松禾縣監,朴溟羽爲三水府使,金鼎相爲珍島郡守,趙命臣爲全羅都事,柳應煥爲江原都事,權賮爲咸鏡都事,成均博士單金岱,金取魯爲水原府使,李縡爲承旨,沈廷鵬爲宗簿主簿,李錫祿爲司䆃主簿,朴孟徵爲掌苑直長,尹游爲兵曹佐郞,慶聖會爲吉州牧使,鄭宇柱爲鍾城府使,朴弼彦爲眞寶縣監,李道瞻爲金郊察訪,權大規爲參禮察訪,朴端錫爲延日縣監,金鼎熙爲兔山縣監,李以濟爲幽谷察訪,李宜麟爲南原縣監,金時發爲任實縣監,沈壽俊爲大興郡守,閔鎭紘爲造紙別提,權熻爲司宰直長,鄭潤先爲司䆃直長,尹得龜爲濟用奉事,韓宅揆爲禮賓奉事,李倚天爲兵曹正郞,林柱國爲禮曹佐郞,李光溥爲大同察訪,梁益標爲龜城府使,辛泰東·黃有垕爲監察,李顯之爲司評,李廷彬爲嘉山郡守,宋墁爲寧海府使,李世機爲奉常僉正,趙鳴鳳爲安邊府使,尹基慶爲瑞山郡守,宋時徵爲利城縣監,徐宗集爲尙瑞直長,趙尙遂爲濟用奉事,趙重昌爲繕工奉事,宋必煥爲工曹佐郞,金泰衍爲刑曹佐郞,尹世恒爲社稷令,朴東樞爲定平府使,沈重賢爲開寧縣監,李德邵爲陽川縣監,沈一羲爲鏡城判官,李東昌爲長興府使,朴弼垣爲禮曹佐郞,金壽煃爲安奇察訪,李肇爲禮曹參判,徐琛·李春輝·張斗周爲典籍,李喬岳爲刑曹參議,李弘邁爲郭山郡守,尹鳳輝爲禁府都事,李箕翊爲兵曹參議,辛夢弼爲司藝,申維翰爲奉常判官,吳瑞鍾爲成均博士。
吏批啓曰,新除授水原府使金取魯,吉州牧使慶聖會,鍾城府使鄭宇柱,俱無加資之命,何以爲之?敢稟。傳曰,竝加資。
又啓曰,本曹正郞申昉,元無情勢之可言,而累日催促之下,稱有身病,終不出肅,事體誠極未安,從重推考,使之趁明朝出肅,以爲同參大政之地,何如?傳曰,允。
兵批啓曰,忠淸水使及全羅右水使,今當差出,而擬望之人乏少,外任竝擬,何如?傳曰,允。
又啓曰,都目大政,本曹堂上不可不備員,而參判李秉常,方在陳疏中,不爲來詣,卽爲牌招,以爲備員參政之地,何如?傳曰,允。
又啓曰,各樣久勤未滿三十朔者,不得擧論,載在受敎輯錄,而曾在乙亥年間,別軍職堂上官,則勿計朔數事,因特敎始爲開路,而至於堂下,則依舊例防塞矣。今番都目時,別軍職朴時梓未滿三十朔,法不當擧擬,而似聞渠輩,私自上達,得蒙許施之聖敎云。設有曾前下敎之事,何敢以久勤差除間事,任意煩瀆於天聽乎?揆以事體,殊陟猥濫,且關後弊,渠輩所訴勿施,何如?傳曰,允。
又啓曰,江華留守李台佐上疏,令西銓卽爲依施事,命下矣。成命之下,所當擧行,而第本府人李葂,曾在丁酉年間,得差本府所管長串別將,二字缺疏中所謂未蒙寸祿云者,恐未詳事實之致。況今番大政,邊將窠闕甚少,雖各軍門將校與積仕禁軍,無以塡差,姑待後五字缺送,何如?傳曰,允。
又啓曰,黃海兵虞候閔昌基,前萬戶安福隆·韓致熙·李信萬,司果申璜·李時華·金潤屋·安世徹,前司果延萬彭,及第任精一·金豪健·朴健七·權學經,所非浦權管崔慶旭,都領將高斗玉,閑良李震輝·李受萬·金世輔·廉應建·李濯·朴英俊等,或克完城役,軍器修補,或拯活人物,賊人指捕,惡虎捉得,或焰硝煮納,鳥銃監造之功,俱有加資之命,而閔昌基·安福隆·韓致熙·李信萬,雖已資窮,未經準職,申璜·李時華·金潤屋·安世徹·延萬彭·任精一·金豪健·朴健七·權學經·崔慶旭,未資窮,未準職,高斗玉·李震輝·李受萬·金世輔·廉應建·李濯·朴英俊,係是閑良,何以爲之?敢稟。傳曰,竝特爲加資。
又啓曰,忠壯衛將金命錫呈狀內,素有脹滿之病,遇暑添劇,又得暍患,積月供仕之餘,委痛宛轉床席,闕內例直,亦無自力趨赴之望云。病勢如此,則不可强令察任,今姑改差,何如?傳曰,允。
以趙始晉爲知事,李益著爲副摠管,安相益·朴泓·朴見聖爲同知,金洪範·盧世振爲僉知,趙世望爲黃海兵使,趙儼爲兼司僕將,徐行進爲慶州營將,蔡德潤爲全州營將,張世益爲忠州營將,河涉爲順天營將,禹夏亨爲黃海兵虞候,李舜佐爲全羅兵虞候,柳以晋爲忠淸水虞候,洪禹九爲全羅右水虞候,崔昌箕爲多大浦僉使,洪舜年爲大阜僉使,南正夏爲慶尙右兵虞候,黃一夏付副司直,權付副司果,李夏禎爲忠淸水使,李思晟爲全羅右水使,宋有文爲同知,閔昌基爲安東營將,柳以咸·韓啓朝爲都摠經歷,李慶晉·鄭道完爲訓鍊僉正,李必耉·李必煥爲訓鍊判官,李永進爲同知,李萬杓爲馬梁僉使,石柱燦爲法聖僉使,吳重漢爲文城僉使,金俊輝爲西生僉使,李碩昌爲登山僉使,李興相爲花梁僉使,楊俊漢爲所斤僉使,韓後愈爲吾叉浦僉使,李友松爲安義僉使,鄭翼亮爲天摩僉使,卞重傑爲訓戎僉使,金道滉爲永達萬戶,金道謙爲長峯島萬戶,崔壽億爲草芝萬戶,金時漢爲助泥浦萬戶,朴泰新·李莞爲訓鍊僉正,李世煥·李必耉爲都摠都事,李允之·金養浩爲訓鍊主簿,宋祥擎爲梨洞萬戶,趙儼·河涉·金錫保付副護軍,姜聖臣爲在德萬戶,李貴寬爲威鳳山城別將,□泰徵爲德池洞別將,貢益中爲蟾津別將,朴世蔓爲新門別將,□斗炫爲豐德浦別將,金尙命爲舊所非浦別將,李有慶爲忠翊將,三字缺睦重衡爲都摠都事,趙尙儁·韓命斗爲訓鍊判官,閔昌基付副護軍,金潝爲訓鍊副正,尹弼衡爲訓鍊判官,權興駿爲訓鍊主簿,李允之爲楸坡萬戶,許㙉爲夞怪萬戶。
兵批啓曰,新除授全州營將蔡德潤呈狀內,父母今年俱過七十,且以獨身,決不可冒赴云。邊將之親年七十無兄弟獨子者,許遞其任,已有定式,依近例改差,何如?傳曰,允。
又啓曰,新除授兼司僕將趙儼,順天營將河涉,俱無加資之命,何以爲之?敢稟。傳曰,加資。
安重弼,以義禁府言啓曰,卽接月令醫員張潾手本,則保放罪人金昌福病勢,今已向差云,還囚之意,敢啓。傳曰,知道。
又以司宰監言啓曰,濟州上納灰全鰒,在前則監察捧上入庫,每於供上時,請臺上下,名之曰臺庫矣。癸巳年濟州牧使,以灰鰒捧上之際,多用情債,島民不堪其苦之意,論報備局,使戶曹郞廳及本監官員,眼同捧上,藏置於本監官員開閉之庫,供上之時,本監官員,亦爲親自出納。自是以後,監察則不復干涉於其間,而監察捧上時,遺在灰鰒,年月旣久,擧成塵土,自戶曹使本曹郞廳與監察,反庫看審,知其實狀後,別錄於會計中,而自禮曹亦以遺在灰鰒,杇傷腐損,無一可用之狀,去乙未年,旣已啓達天聽,則所謂臺庫,今成空虛之處矣。義盈庫曾有素膳餘種,年久腐敗,正如卽今灰鰒之成塵土,故自戶曹特爲啓稟,埋置其腐敗物種。所謂臺庫月令,隨而革罷,本監亦據義盈庫已行之例,遺在灰鰒蕩減之意,論報備局,則題辭內庫中,旣無所存,則臺監實無所管,本監提調與戶曹,商議入啓變通云云。義盈庫旣以素膳遺在之無所可用,特爲蕩減,臺庫月令,亦爲革罷。本監久遠灰鰒蕩減,臺庫月令革罷,一依義盈庫例施行,何如?傳曰,允。
韓世良啓曰,都目政姑罷之意,敢啓。傳曰,知道。
安重弼啓曰,都目政姑罷之意,敢啓。傳曰,知道。
上在昌慶宮。停常參·經筵。
安重弼,以都摠府言啓曰,今日入直內三廳武兼禁軍及軍兵等,當爲中日習射,而都目政〈事〉相値,不得爲之之意,敢啓。傳曰,知道。
韓世良啓曰,右承旨韓重熙,今日不爲仕進,卽爲牌招察任,何如?傳曰,允。
金在魯啓曰,憲府大司憲洪啓迪,執義任泂未肅拜,掌令蔡膺福·金墰呈辭,持平愼無逸呈辭受由,李重述未署經。連日監察茶時,事甚未安,除受由未署經外,竝卽牌招察任,何如?傳曰,允。
以執義任泂牌不進,罷職傳旨,傳于徐命淵曰,推考傳旨捧入。
韓世良啓曰,都承旨李縡,時在京畿高陽地,斯速乘馹上來事,下諭。傳曰,允。
以備忘記,傳于韓世良曰,長番內官孫啓輝,侍衛年久,多有二字缺特爲加資。
韓世良,以戶曹言啓曰,頃因西川府院君鄭昆壽家恩賜望呈,慶尙道善山府新谷面等官屯田二十三結零,入啓折給矣。考見收租案,則同府官屯田畓,竝只是七結四十八負零,而大典所載府郡官屯十六結,則今此望呈,旣是數內,揆以法例,不當折給,還寢其折受,何如?傳曰,允。
又以戶曹言啓曰,曾因內需司牒呈,明禮宮折受田畓,乙亥革罷一千五百餘結,依於義宮例,量宜劃定事啓下,而先朝革罷之田畓,欲援於義宮特敎之例,還爲劃定,事體未安。載寧堰畓,雖被水災,分付本道,題給煙軍,着實修築之意,自本曹覆啓,允下矣。卽見內需司啓下牒呈,則載寧堰畓,調發煙軍,僅僅改築矣。旋因潰破,醎水漲入,斷無日後完固作農之理,自戶曹以實結,量宜劃給事,允下矣。戊辰以後折受,先朝乙亥年,盡爲革罷,其後更無充給其代之事,則到今劃給實結,事體至爲重難。臣曹有難擅便,令廟堂,稟處,何如?傳曰,允。
都目政。吏批,判書李宜顯進,參判洪致中在外,參議申思喆進,同副承旨徐命淵進。兵批,行判書崔錫恒進,參判李秉常進,參議趙鳴鳳進,參知朴聖輅進,左副承旨安重弼進。
吏批啓曰,玉堂闕員及獻納,今當差出,而曾前出入之人,或居中考,或解由未出,無以推移備擬,合有變通之道,何以爲之?敢稟。傳曰,別單書入。以李天紀爲廣興奉事,金得大爲司圃別提,宋元瑞爲引儀,李始完爲歸厚別提,李晩增爲司畜別提,徐琛爲監察,柳聖澄爲博川郡守,李星彩爲典籍,李泰榏爲禁府都事,金箕錫爲掌樂主簿,洪重疇爲軍資正,李萬休爲禮曹正郞,申昉爲兼校書校理,權·李斗三·李震葉爲直講,李苾爲監察,兪拓基爲淮陽府使,宗簿直長鄭麟重,內贍直長沈相吉相換,金冽爲校書博士,李滋爲兵曹佐郞,李度遠爲禁府都事,徐命均爲校理,洪廷弼爲修撰,李箕鎭爲獻納,李廷熽爲持平,徐宗伋爲正言,李丹臣爲刑曹正郞,金宇集爲敦寧判官,崔昌億爲司僕主簿,李廷晉爲長興主簿,朴樞爲司宰主簿,李鼎佐爲典牲主簿,成義錫爲禮賓主簿,尹鳳九爲義盈主簿,李仁錫爲內贍主簿,梁聖時爲監察,申命相爲軍器判官,趙聖復爲奉常正,呂鳴震·朴思一·白鴻逵爲典籍,申晳爲應敎,李守謙爲昌陵參奉,金天澤爲孝陵參奉,李先稷爲章陵參奉,李顯箕爲翼陵參奉,朴民秀爲思陵參奉,洪致厚爲靖陵參奉,沈惟賢爲健元陵參奉,宋河源爲恭陵參奉,吳大濬爲英陵參奉,洪重寅爲宣陵參奉,李時亨爲禧陵參奉,任守迪·李相華爲永徽殿參奉,申昉爲副校理,朴師益爲兼西學敎授,李德壽爲副修撰,金彦熙爲司僕判官,尹筵·鄭壽期·白時光·梁廷虎·崔道文·金命衡·趙命臣·文德麟·柳應煥·李聖至·權賮·愼爾晉·林柱國爲兼春秋,鄭敞選爲奉常參奉,方萬規爲校書著作。
兵批啓曰,訓鍊院正,今當差出,而擬望之人乏少,外任竝擬,何如?傳曰,允。
又啓曰,新參議李箕翊,卽爲牌招,以爲備員參政之地,何如?傳曰,允。
又啓曰,南虞候,今當差出,而擬望之人乏少,堂下中曾經三品人竝擬,何如?傳曰,允。以金翰國爲雲寵萬戶,李莞爲都摠經歷,崔世珪爲安興僉使,朴東相爲全州營將,韓日運·朴淳貞爲訓鍊主簿,柳星燦·李世發爲武兼,金千重·林世恒爲忠壯將,李思周爲訓鍊正,金時鏡爲武兼,李載恒·李眞哲·具聖信爲宣傳官,崔台耉爲武兼,張爾樞爲部將,金弘甲·金光浚·柳鳳章·朴尙謙·金尙彩爲守門將,黃晪爲宣傳官,申漢昌爲訓鍊主簿,李守身爲南虞候,韓碩昌爲長壽山城別將,徐泰極·金麗溟爲武兼,李彦祥爲訓鍊副正,李炯爲訓鍊僉正,朴泰新爲都摠經歷,金海鳴爲守門將,金萬謙爲武兼,金益東·沈必沂爲五衛將,李裕白爲永達萬戶,李奇珍·朴昌益爲訓鍊主簿,金國樑·李斗千·李鳴夏·李世瑜·沈廷佐·宋懿錫·權喜學付副護軍,朴昌徵爲宣傳官,姜澤爲訓鍊僉正,金夢魯爲都摠都事,朴天樞爲守門將,申昉爲北評事,韓夢弼爲自作仇非權管,孫世萬爲所非浦權管李英哲爲尙州浦權管,申後善爲西水羅權管,鄭道行爲雙靑權管,李載老爲甫老知權管,張溟翰爲黃土歧權管,李時楷爲黃拓坡權管,三字缺爲吾村權管,劉斗星爲於汀灘權管,李東□爲二字缺權管,□任相爲甲岩權管,李自榮爲嗭洞權管,金澱爲七字缺爲訓鍊判官,卞東杓爲武兼。
兵批啓曰,新除授南虞候李守身,時無加資之命,何以爲之?敢稟。傳曰,加資。
徐命淵,以實錄廳郞廳,以摠裁官意啓曰,都廳郞廳兪拓基外任代,前修撰徐命均差下,一房郞廳金取魯外任代,副司果趙聖復差下,二房郞廳李重述,以憲職未署經,久不行公,今姑改差,其代以副護軍金槹差下,使之察任,何如?傳曰,允。
上在昌慶宮。停常參·經筵。
下直。長湍府使趙尙絅。
金在魯啓曰,大司憲洪啓廸未肅拜呈辭,執義任泂未肅拜上疏,掌令蔡膺福·金墰呈辭,持平李廷熽未肅拜,持平李重述未署經。今日以監察茶時之意,敢啓。傳曰,知道。
又以都摠府言啓曰,都摠管李森,以捕盜大將,本廳坐起晝仕進去之意,敢啓。傳曰,知道。
韓世良啓曰,右承旨韓重熙,疏批未下,左副承旨安重弼,不爲仕進。出納之地,事多苟簡,左副承旨安重弼,卽爲牌招察任,何如?傳曰,允。
金在魯啓曰,秋曹重地,不可一日無行公堂上,判書李晩成在外,參判金演呈辭,參議李喬岳未肅拜,除四字缺牌招察任。掌隸院只有單堂上,而判決事李宜晩,呈告引入,牌招察任,何如?傳曰,允。
以刑曹參議李喬岳,判決事李宜晩,牌不進,罷職傳旨,傳于安重弼曰,竝推考傳旨捧入。
安重弼,以禁衛營言啓曰,前持平趙遠命,本營郞廳,已爲啓下,而時無職名,依例令該曹,付軍職冠帶常仕,何如?傳曰,允。
徐命淵,以實錄廳郞廳,以摠裁官意啓曰,都廳郞廳申昉外任代,以獻納李箕鎭差下。一房郞廳金民澤,聞親病甚重,今方受由下去,而回還遲速,有不可知,今姑改差,其代以前修撰鄭錫五差下。二房郞廳金槹,與一房郞廳洪龍祚相換,使之察任,何如?傳曰,允。
以京畿監司,判付事李頤命月廩不受事啓本,傳于徐命淵曰,更爲輸送事,分付。
右承旨韓重熙疏曰,伏以臣之痰病,逐年漸痼,結滯胸膈,流注遍體,雖無委臥,疼痛之症,長在危惙呻楚之中,少有勞動,則喘息欲絶,暫觸風濕,則四肢厥冷,危兆敗症,非止一二,而今叨本職。以下缺
上在昌慶宮。停常參·經筵。
金在魯啓曰,大司憲洪啓迪,執義任泂,未肅拜呈辭,掌令蔡膺福·金墰呈辭,持平李廷熽未肅拜,持平李重述未署經。今日以監察茶時之意,敢啓。傳曰,知道。
徐命淵啓曰,因成均館草記,同知館事李宜顯牌招事,允下,而以吏曹判書大政後呈辭受由,不得出牌之意,敢啓。傳曰,知道。
金在魯啓曰,備邊司堂上牌招事,允下,而今已夜深,待明朝出牌之意,敢啓。傳曰,知道。
徐命淵,以弘文館言啓曰,本館番次,近四字缺除授,應敎申晳,校理徐命均,副修撰李德壽,二字缺牌招察任。修撰洪廷弼,時在忠淸道忠州地,經筵一字缺番事緊,請斯速乘馹上來事,下諭。答曰,依啓。
以副校理徐命均,修撰李德壽,牌不進罷職傳旨,傳于徐命淵曰,推考傳旨捧入。
徐命淵,以弘文館言啓曰,本館上番應敎申晳,以實錄廳郞廳,晝仕出去,而每每草記,殊涉煩瀆,今後則除草記,直爲往來之意,敢啓。傳曰,知道。
吏曹口傳政事,實錄兼春秋金槹·鄭錫五。兵曹口傳政事,副司果鄭錫五。
假注書李普昱病,代李匡輔。
韓世良,以平市署言啓曰,本署所屬有床廛十二座,皆以日用小小百物,買賣資生,上應國役,而近來各廛市民,役繁利薄,擧皆殘敗,其中紙床廛,則不能保存,上年纔已革罷矣。今年夏初,周皮匠人等,自願還設紙床廛,泛以觀之,則匠人之許設罷廛,似無所妨,故許之矣。其後十一床廛人,齊起呼訴曰,匠人造作物件,市民則買取於匠人,以爲轉賣之資,而今若使匠人,自爲作廛,則匠人竝呑其轉賣之利,而市民更無買取之處,十一床廛,皆將失業罷廛云。其間事勢,誠如所訴,爲設一廛,而竝罷十一廛,事理極爲不當,故使之還罷,則匠人輩煩訴於工曹,自工曹屢度移文,而終不得聽施矣。工曹今又以此草記蒙允,而市廛存罷,恐非工曹之所可干涉,參以民情,如是不便,工曹辭緣,不得許施之意,敢啓。傳曰,知道。
徐命淵,以成均館官員,以知館事意啓曰,昨夕齋儒等,以銓曹不用太學公薦之故,至有捲堂之擧,臣聞之驚駭,卽爲馳入泮中,招致諸生,諭以捲堂之一字缺意,則齋儒金樂祖等以爲,太學公薦,旣是祖宗朝流來舊規,生等一同齊會,六字缺曹,而終不施行,其爲見輕,莫此爲甚,決三字缺堂云。臣以銓曹不用之意,未知曲折之如何,而多士以公論薦擬,則銓曹之不爲施行,雖有欠於待二字缺之道,而以此謂之見輕,至於空堂,則實爲過當之意,反復開諭,終不回聽。仍卽書呈所懷,以爲太學公薦,其來已久,非爲諸生仕宦之逕,蓋出於祖宗朝,爲聖廟育英才之美意,故每當都政之際,自銓曹例送甘結於本館,使之公薦,而齋任主薦,多士圈點,備擬以送,則其爲事體,不輕而重,在銓曹之道,惟當循例用之,而今此大政,無端不用,致使三百年流來古規,廢閣不行,此何政格耶?銓曹之稱以窠闕數少,姑爲留置,以待後日云者,殊極訝惑。今番初仕之窠,不爲不多,而猶謂之數少,則更於何時而用之乎?若自朝家,罷此規而不行則已,旣薦之後,銓曹之沮却不用者,其於待多士之道,何如也?如以太學公薦,謂不足用,則亦何必存此虛文,徒爲辱多士之歸乎?多士之受侮,固不暇論,而貽辱於賢關者,莫此之甚。臣等或主薦事,或爲同圈,揆以廉義,更何顔面,晏然入堂,以益其羞恥也哉云云,而終無入堂之意。以臣拙訥之辭,無以開諭,同知館事權尙游·李宜顯,竝卽牌招,同議勸入,何如?傳曰,允。
安重弼,以備邊司言啓曰,明日卽賓廳次對之日,開坐出令,則堂上戶曹判書閔鎭遠外,無一人進參之員,又將頉稟,事體極爲未安。除在外呈告公故臺諫外,竝卽牌招,以爲推移開坐之地,何如?傳曰,允。
徐命淵,以成均館官員,以知館事意啓曰,同知館事權尙游,牌招不進,而兩日捲堂,事體未安。臣更招諸生,反復開諭,則齋任金樂祖等以爲,若使公薦,謂無益之虛文,而廢閣則已,今旣使之三字缺公然不用,則是輕視多士,其貽羞賢關四字缺決不可冒入云。臣縷縷勸諭,終不回聽,莫重三字缺一向空堂,極爲可慮,何以爲之?敢啓。傳曰,二字缺勸入。
吏曹參判洪致中疏,批答曰,省疏具悉。今玆除拜,意實非偶,卿其勿辭,調理上來察職。
持平李廷熽疏,批答曰,省疏具悉。遞其職罷其職,俱未得當,爾其勿辭察職。
刑曾判書李晩成疏曰,伏以臣,頃陳危迫之懇,乞被慢蹇之誅,聖批溫諄,又靳一兪,不知負罪賤臣,何以曲荷恩庇。臣旣偃息在床,無以自二字缺承,則惟日夕懍懍,以俟威罰之加矣。乃者伏承承政院成貼有旨,以臣爲刑曹判書,令斯速上來者,臣於是,且惶且惑,不知所以自措也。臣之病狀,已悉於從前疏狀,日月之明,亦或俯燭,不待臣更煩號籲,而顧此司寇之職,素稱煩劇,一日曠官,輒有一日之害。春夏以來,遞易頻數,無一人行公,曹務之瘝廢,已至十分地頭,今又擧而委之於病蟄垂死之人,臣之罪上添罪,固無足言,其於國事,何哉?竊爲政注惜之。且臣別有萬萬惶隕者,微臣去就,有何輕重於朝端,而憲臣之無端提論,已是意外,聖批中又以予甚愧焉爲敎,臣每一念至,駭汗如瀉。噫,臣之近日撕捱,非有他故,只以疾病沈頓,望斷陳力,前後恩諭之下,輒犯違慢,是豈臣可已而不已哉?緣臣誠意單淺,疾痛之呼,不能見孚於仁天,卒承此不敢聞之敎,人臣負此罪戾,何以自贖?見今脚疾深痼,已成痿躄,重以暑毒所中,諸症越添,痰火爲祟,寒熱互戰,寢食都廢,元氣如綫,長時昏綴,三字缺雖欲進身輦下,聽命司敗,亦無其路矣。瞻望雲天,第五字缺疏陳聞之際,因史廳草記,復有催促之命,而病勢如右,五字缺邦憲,合被重典,伏乞聖慈,察臣疾之不可强起,念職事之二字缺曠,亟遞臣本職及實錄廳堂上,回授無故之人,仍命有司,勘臣罪犯,以勵臣節,以安賤分,公私不勝大幸云云。答曰,省疏具悉卿懇。前後已悉心曲,而一向邁邁,巽牘又至,愕然且慙,無以爲諭。予本不敏,兼有默病,卿等長往之計,未必不由於此耶。望卿,念先朝之殊遇,憂國家之多艱,卽日上來,從速行公。
吏曹參判洪致中疏曰,伏以臣,幸蒙恩暇,歸省先墓,榮動松楸,感結幽明,在臣分義,惟當卽日趨朝,以效奔走之勞,而第臣不幸有癃痼之疾,向來供劇之餘,澌脫已甚。今番行役之際,感傷尤重,眞元一敗,百症交作,身委床簀,日益綿綴,欲强起作行,則氣力頓盡,決無登道之勢,欲姑留調息,則由限已過,亦難一向淹滯,進退狼狽,只自日夕惶悶,乃於千萬夢寐之外,遽有銓部移除之命,臣於此,一倍震駭,殆不省措躬之所也。夫銓衡之地,卽世所稱要津,而首席有故,則副貳亦或專政,其責任之重,又非他曹之比也。雖在平時,尙不可人人而輕授,矧今朝論携貳,用捨難平,此時此任,尤宜愼簡,而顧乃不問其人之當否,忽以萬萬不相稱之任,擧以加之,而曾不疑難,臣誠不識其何二字缺迂愚之性,不適時宜,以何鑑識,以何力量,能使二字缺恢張,物情允叶,以不負朝廷委任之五字缺無補於國事,而只見其身之卒取顚沛,此三字缺被違傲之誅,不敢爲唐突徑進之計者也。且念二字缺是任,而無故在職者,旣多其人,地望資歷之宜居臣上者,亦自不足,而越次充擬,有違格例,私心恧蹙,久猶未已,雖欲冒昧承命,其於公議之嗤點,何哉?凡此難冒之端,非止一二,而亦有不暇言者,目今賤疾,便成癃廢之人,左邊偏虛之病,乘時復發,脚膝痿痺,全不運用,房闥之間,行步不良,加以暑濕所傷,火熱上鬱,宿患聲聵之症,近益添劇,兩耳閉塞,浮疼若刺,咫尺對人,酬酢不通,有時氣逆,精神惝怳,頃刻欲絶者數矣。此皆源委沈痼,逐歲加重,及至今日,而更無一分餘地,雖或幸而不死,復爲完人,奔走供職,則斷無望矣。最以史局之役,尤係緊重,而淹伏鄕廬,無路致身於京輦,病裡惶隕,當復爲何?新命之下,宜有駁正之論,徑先祈免,亦有所不敢,尙此泯默以俟,側聽踰旬,迄未有聞,今始縣道封章,悉暴哀懇。伏乞聖慈,曲賜矜諒,亟命鐫改臣新授職名,兼帶金吾·春秋·籌司堂上等任,竝許遞免,俾得安意調治,以全危喘,不勝萬幸。臣無任激切屛營祈懇之至,謹昧死以聞。
持平李廷熽疏曰,伏以臣性本樸愚,跡甚疏迂,猥辱聖簡,累玷臺地,庶幾知無不言,少效塵露之萬一,而惟其涉世昧方,觸事生疣,前後封章,重忤時諱,早晩顚沛,固已自料,而頃忝本職之時,妄以體例間事,偶發一啓,果犯衆怒,始則同僚交章,紛然引避,繼而儒臣峻斥,置諸落科,臣誠恧蹙,無地自容。曾未幾何,除旨又降,不知聖明奚取於已試僨敗一賤臣,而復有此誤恩耶?臣於此,驚惶踧踖,莫省攸措追念曩事,餘悸未已,違衆論啓之責,旣無三字缺壞損疏謬之失,亦無以自贖,撫躬反省,五字缺正臣難冒之一端,其何可更廁於風憲五字缺連日奔走於史廳之餘,重得暑感,胸膈痞二字缺神昏瞀,頭疼眼眩,吐瀉無算,落席叫悶,莫辨昏明,以此危惙之症,萬無供職之望。伏乞天地父母,諒臣情勢之不可强,察臣病狀之不可堪,亟許鐫削臣職名,以靖私義,以安微分,不勝幸甚。臣於乞遞之章,不宜贅及他說,而抑有所慨然於近日者。日昨掌令金墰之引避也,不但其一篇辭意,窮遁破綻而已,自以爲詿誤做錯,而至於處置,措辭亦曰差爽,則在墰之道,惟當縮伏自處之不暇,而乃四字缺强出,揚揚就職,晏然看茶,有若無故行公者然,其所處義,未免苟且,臣謂宜遞其職,以示警勵之道焉。新除授全羅右水使李思晟,頃拜龜城府使,不卽辭朝,經營攀緣,得諾而行,未及到任,果除本職,人言竟驗,物情大駭,朝家事體,豈容如是?臣謂宜罷其職,以重閫選焉。臣無任屛營祈懇之至,謹昧死以聞。
上在昌慶宮。停常參·經筵。
大妃殿·中宮殿,藥房口傳問安。答曰,知道。
藥房都提調臣金昌集,左承旨臣韓世良啓曰,雨後蒸炎冞酷,伏未審此時,聖體若何?大妃殿氣候,亦何如?昨夕伏聞入侍醫官所傳之言,聖候引飮,比前頗數,不勝驚慮之至,臣等卽與諸御醫入診,詳察症候二字缺,敢來問安,竝此仰稟。答曰,知道。慈殿氣候一樣,予則姑無大段所患,勿爲入診。
三字缺以都摠府言啓曰,今日入直內三廳武兼禁軍及軍兵,中日習射,請出標信。傳曰,知道。
又啓曰,今日賓廳日次,兩司當爲進參,而或在外,或未署經·未肅拜·呈辭,俱無行公之員,除在外·未署經外,未肅拜·呈告人員,竝卽牌招,以爲推移進參之地,何如?傳曰,允。
以執義任泂,掌令金墰·蔡膺福,牌不進罷職傳旨,傳于徐命淵曰,推考傳旨捧入。
傳于安重弼曰,大臣·備局堂上引見。
韓世良啓曰,右承旨韓重熙,陳疏受由,已至多日,卽爲牌招察任,何如?傳曰,允。
以右承旨韓重熙,吏曹參議申思喆,副修撰李德壽,牌不進罷職傳旨,傳于徐命淵曰,竝推考傳旨捧入。
韓世良啓曰,右承旨韓重熙,旣有只推之命,所當更請牌招,而日勢已暮,明日待開門牌招察任,何如?傳曰,允。
徐命淵啓曰,吏曹參議申思喆,旣有只推之命,所當更請牌招,而日勢已暮,明日待開門,牌招開政,何如?傳曰,允。
徐命淵,以弘文館言啓曰,上番應敎申晳,以實錄廳都廳郞廳,晝仕進去,旣入省記之後,因校理徐命均疏語,情勢難安,陳疏不爲入來,上番將未免闕直,事甚未安。副應敎金濟謙,卽爲牌招入直,何如?傳曰,允。
徐命淵,以司饔院官員,以提調意啓曰,本院所屬各道匠布上納之數,本來不敷,而自戊戌至庚子,連以年凶裁減,賑廳,又不許給代,故工匠料布,無以準數充給,工匠輩長立燔所,專廢農商,所仰食者,只是此布,而旣不能一日分給,流散之患,勢所必至。況今燔所,旣已移設牛川,貿柴水上,以爲燔器之用,則費用之浩大,視前倍蓰,春等雖已僅僅料辦,而前頭形勢,茫然無涯畔,事之渴悶,爲如何哉?諸各司所納身布裁減之代,雖自賑廳三字缺啓,不爲許給,而本院則御器燔造七字缺燔迫頭,而貧殘工匠之役布,全未充給。六字缺役之勢,本院物力,又無推移之路,誠不可不別樣變通,逐年匠布裁減,或令賑廳,特許給代,或自朝家,別爲區劃以給,使工匠輩,得以受布,不至停役,似合事宜,令廟堂從長,稟處,何如?傳曰,允。
安重弼,以備邊司言啓曰,本司堂上請牌,則漢城右尹李㙫外,竝皆違牌,將無以備員,事勢未安。禮曹參判李肇,以文臣朔試射試官進去,而想已畢試矣,兵曹參判李秉常,堂上差下之後,一不參坐,今又違牌,殊涉未便。李肇·李秉常竝卽牌招,以爲備員入侍之地,何如?傳曰,允。
徐命淵,以備邊司言啓曰,今日榻前,以珍島郡守金鼎相,前任任實縣監仍存定奪矣。今聞其老母,未滿七旬,且有他兄弟,揆以法典,似無不可赴之端,珍島郡守金鼎相,仍令赴任宜當。奏事不審,不勝惶恐。敢啓。傳曰,知道。
徐命淵,以成均館官員,以知館事意啓曰,本館啓辭批答,以更爲勸入爲敎矣。臣招致諸生,宣諭聖旨,復以捲堂,事體重大,累日撕捱,實爲未安之意,縷縷敦勉,則齋任金樂祖等,更呈所懷以爲,臣等,忝居首善之地,不能見重於銓曹,致令貽辱於賢關,則其爲羞恥,已不可勝言,而大凡公薦,事體至重,祖宗朝設置之意,非特爲育才之地,所以重賢關也。太學之薦擬,實遵舊規,則銓曹之循例施行,道理當然,而及至今日,無端廢閣,無乃銓曹之意,以太學多士,謂不足數耶,抑亦祖宗朝舊規,謂不足遵耶?然則臣等因一薦事,而旣已貽羞士林,又爲墜落故規,如是而不爲之難安乎?如有一分冒入之勢,則聖廟空堂,是何等擧措,而一向堅執,累煩天聽也哉?以此精勢,雖被譴罰,決難抗顔入堂,不勝惶恐之至。七字缺勢之難安,承敎之後,尙不應命,七字缺釋勸諭之道,何以爲之?敢稟。傳曰,連日捲堂,事體未安,更爲各別勸諭以入。
校理徐命均疏,批答曰,省疏具悉,瀛館之職,實錄都廳之任,實遵公議,且旣往之事,不必追提,爾其勿辭,從速察職。原疏在下
辛丑閏六月二十日巳時,上御進修堂。大臣·備局堂上引見入侍,領議政金昌集,左議政李健命,戶曹判書閔鎭遠,右尹李㙫,持平李廷熽,正言徐宗伋,左副承旨安重弼,修撰李重協,假注書李匡輔·兪彦通,編修官金克謙,記事官林柱國。金昌集進伏曰,數日來,暑熱極矣,聖體若何?上曰,無事矣。昌集曰,昨夕伏聞入侍醫官所傳之言,則他症候雖如前,而引飮之候,有加云,故不勝驚慮,朝者問安,敢請入診,而以勿爲之爲敎。引飮之候,或因此時日熱而然耶,水刺則未知如何?上曰,小有熱候而然,而水刺則一樣矣。昌集曰,覆盆子茶,最解熱候,通利小便云,故臣於朝者,至藥院嘗味,則味亦好矣。一日五貼,以五錢劑進,如或不足,則再進一貼,以爲三字缺之地,何如?上曰,唯。昌集曰,頃日劑進八字缺幾何耶?大凡丸藥進御之道,間斷則奏效四字缺上曰,餘存頗多矣,將連進矣,健命曰,餘存幾至半二字缺。上曰,唯。昌集曰,頃日所劑瓊玉膏,一次封進於大妃殿後,更無封進之命,必不進御而然矣。餘存者則臣於今日嘗味,則漸不如前,前頭若或進御,則更爲劑進,留置者,則自外區處,似好矣。上曰,唯。
昌集曰,此乃京畿監司李㙫狀啓也。大阜鎭之始設僉使,意非偶然,而戰船軍器什物,無一措置,徒有僉使之號,尙無備預之具,揆以軍政,殊涉疏虞,令廟堂從長稟處云矣。大槪本鎭,處在水路要衝之地,有戰船藏泊之所,論其形勢,實合關防,而旣設之後,一任抛棄,訖未成樣,蓋以戰船防軍戎器,實無措置之勢,只存僉使之號而已。揆以軍政,果涉疏虞,故本鎭戶數人口及各樣色目,自本司査問,則雜頉之外,牧子七百八十餘名,足以充三字缺,而第牧子之役,本不輕歇,又兼防軍之役,則彼此俱妨,似不可行。諸議以爲,花梁·大阜,相去旣近,疊設僉使,無益於緩急之備,兩鎭俱存,亦有其弊,更審彼此形便最勝者,設爲一鎭,則戰船軍器防軍,亦可無別爲措置之事云。更令京畿水使,看審兩鎭形勢,以爲取捨之地宜當,以此分付,何如?上曰,依爲之。
昌集曰,此乃掌令蔡膺福上疏也。結布·口錢·游布·戶布,詢聞外方之擧,不但國體苟簡,人各異見,終難歸一,莫若先自廟堂,爛熳商確,就四策中稍便而易行者,直令頒示,使民由之之爲得云矣。我國良役,實爲百年痼弊,民困已極,邦本將蹶,此先朝所以屢下惻怛之敎,亟講變通之策,而自前先輩,以戶布爲第一良法。近來諸臣,又以口錢·結布·游布,各陳所見,終未知何法,果爲十分恰好,而以今日國綱人心,實難輕議於大更張,故先大王,又以何以變通爲敎,玉音丁寧,猶尙在耳,而臣等四字缺智慮短淺,終未能思得可試之別策。孤負四字缺此臣等之所嘗痛恨者,而至于今日,隣族之弊,日以爲甚,終始玩愒,若越視瘠,亦甚矜憫矣。頃於筵中,偶因言端,有此詢問之擧,苟使廟堂諸臣,果有明知的見,則固當以某策爲可行。先爲講定,頒示八方,使民由之,事體固宜如此,而旣不能然則古有謀及甲士·庶民之事,未見其爲大段苟簡。且諸道,果以四策,爲皆不可行,則只當仍舊而已,實無强而必行之意矣。朝令之下,騷怨先起,誠可謂民不可與慮始也。設使諸道,以某策爲可行,以今日氣像見之,四字缺諸道狀聞齊到之後,可以議處矣。上曰,依爲之。
昌集曰,淸州擅開官庫罪人朴世命等梟示事,本司關文,去月晦日出給界首官,則今月初二日,始爲到付於忠淸監營,因兵曹判書崔錫恒上疏,更査關文初七日發送,初九日到營,前後到付,緩急懸殊,極涉殊常。以日子計之,六七日之間,莫重罪人,不卽處斷,尤爲駭然,査問其間委折于營門矣。今見監司尹陽來報狀,則以爲梟示關文來到之後,卽爲分付本州,使之各刑推一次,遲晩取招後,發送檢律梟示計料。又曰,本州牧使李眞望牒呈內,此輩乃是重辟,當有同推之擧云,故以所報不無意見,而此乃無前例之事,不四字缺依前關文,嚴刑遲晩取招事回題,而凡梟示罪人,本無刑推取招之法,亦無同推之擧,關文到後,卽爲擧行,法例極爲嚴重,而莫重罪人,別生意見,不卽處斷,六七日之間,公然掩置,此實曾所未有之事,極爲驚駭。近來藩臣,凡有朝令,勿論大小,以不爲擧行爲能事,已成弊習,固已寒心,而今此罪人處斷,何等重大之事,擅自掩置,此而置之,則日後之弊,有不可勝言。忠淸監司尹陽來,淸州牧使李眞望,竝拿問定罪,何如?健命曰,雖循例公事,外方不可不趁卽擧行,罪人梟示,何等重大,而監司如或爲冤,則初三日到付之後,雖五字缺狀聞,或上疏,則容或可也。今則視以尋常,累日掩置,事甚駭然,不可不罪矣。昌集曰,梟示是軍律,中間留滯,極爲無據,自前如有此事,則重被罪罰矣。設使更査,而參酌處之,第關文到後,六七日公然掩置,後弊所關,決難饒貸矣。上曰,依爲之。已上竝出擧條健命曰,忠淸新監司不可不速出送之,雖今日,開政差出,似好矣。上曰,唯。重弼曰,政官牌招乎?上曰,唯。忠淸監司尹陽來拿問之代,政官卽爲牌招差出事,榻前定奪。
昌集曰,天安郡守朴溟羽,到任以後,多有治聲,且善治盜矣。今番大政,移拜二字缺聞有八十老父,在法當遞,誠爲可惜。任實縣監金鼎相,亦爲移拜珍島郡守,而本邑非挈眷之地,渠有老母,亦似難赴。天安·任實兩邑仍任,何如?上曰,依爲之。
昌集曰,小臣有所懷敢達。判府事李頤命,連以月廩事辭免,而自上輒有輸送之命,上下撕捱,徒傷事體,殊甚難處矣。大臣無故退老,則朝家惠養之政,寧有固辭之義乎?若李頤命則不然,方自處以待罪之人,其不敢承受者,情甚慽矣。李頤命萬里歸來,橫被惡言,其所臚列,何莫非構捏之事,而只就其最易知者言之,六萬兩銀貨之說,極爲危怖。有若行中許多銀貨,若將用於他處者然,上下二字缺意,萬萬叵測,國人聞之,莫不驚懼。前此使行,爲其四字缺得銀貨,殆無虛歲,今番則所幹事至重,四字缺預備之道,不可不念,故有此請得,而比諸甲寅二字缺請時帶去之貨,則且不足矣。以此爲罪,曾所不意,而及夫使行回還,非但六萬之數,少無欠缺,雖應用之費,亦能十分撙節,則其言之無實,大抵如此,而自上初不備悉於此等事狀,故不覺讒言之若是無據,而前後所下大臣之批旨,聖藉雖甚懃懇,本事是非,尙不明白辨破。故大臣含冤莫白,栖遑郊外,其在國體,豈非未安之甚者乎?大臣以先朝倚重之人,十年侍疾,勤勞積多,六字缺朝莫及,若令在朝,裨益必多,而況今艱憂四字缺諸臣之日,尤不當任其長往,而大臣以世祿之臣,亦有眷顧家國之誠哉。臣意姑寢月廩輸送之命,先下別諭開釋被誣之狀,而使之卽日造朝,不然而徒令州縣,强給米粟,終恐有損於禮待之道。臣旣有所懷,惶恐敢啓。上曰,依爲之。
昌集曰,頃因臣所達,有在外諸臣別諭之命,政院卽當三字缺推委瀛館,尙不撰進,自前大臣敦召及求言傳旨,政院二字缺代撰,則今此別諭,委之瀛館之臣,事體未安,當四字缺推考,令政院卽爲撰進事,分付,何如?上曰,依爲之。
昌集曰,申昉方爲北評事矣。自前雖非銓郞,玉堂出入人,及兩司出入之人,亦或差遣矣。卽今玉堂,無故行公之人甚少,前頭若或開筵,則必有苟艱之患。且實錄廳都廳郞廳可合之人,亦難多得。申昉北評事之任,今姑改差,今番則以兩司出入人通擬似好,故敢達。上曰,依爲之。出榻前下敎
昌集曰,玉堂出入人今番褒貶,以肄習官居下者,亦爲變通蕩滌,何如?上曰,依爲之。出擧條
昌集曰,徐命均除拜水原府使,因意外臺言,終至辭遞,而臺諫旣不非斥其爲人,且其出身已久,而才望出於流輩,前頭若或有陞差之窠,則當爲擬望,而雖監司之望,亦爲通槪,何如?上曰,依爲之。出榻前下敎
健命曰,外方滯囚,誠爲可憫,頃以速決之意,分付矣。至於强盜承款狀三字缺刑曹者甚多,而以首堂上無行公之人,故尙不回啓,此非他議啓之事也,不過循例回啓,使卽擧行,尙今遲滯云。此不但養獄有弊,實有越獄逃躱之慮,此等循例公事,則次堂上亦可爲之,俾卽擧行之意,分付,何如?上曰,依爲之。鎭遠曰,次堂上雖未備二員,參判獨可擧行矣,以此分付似好。上曰,一人爲之,可也。昌集曰,京獄豈不牢固,而亦有越獄之慮,外方比京虛疏,此弊極可慮也。健命曰,捕盜廳,亦多承款罪人,當自刑曹,更爲取服擧行,亦拘格例,四字缺令次官一體擧行事,分付,何如?上曰,依爲之。健命曰,臣有所懷,而自上臨御周年,臣下才三字缺及盡察,故敢達。近來人才甚少,而方伯之望備擬者無多。前承旨鄭亨益,自在郞署,以綜核見稱,且善吏治,而登科之後陞資,而且經侍從,五字缺或擬望,不得受點,如許人才,未易多得,而無他四字缺固宜留念。且鄭壽松,非他武弁之比,曾在先朝,以別薦進用,居官淸約,年少可惜終棄,此後四字缺。上曰,當留意焉。
鎭遠曰,今春三南賑資,四字缺堂啓達,以賑廳米劃給移轉,而使以六字缺相換取用矣。忠淸道則劃給者一萬石,而前監司趙榮福,以三軍門保米相換取用,軍門保米則當自賑廳移四字缺矣。其中鎭川保米,則失火燒燼,未及取用於賑資。五字缺軍門分一字缺本道,或徵出於典守者,或蕩減六字缺非賑廳所知。軍門則移文二字缺,而旣不用六字缺不得還報之意,敢達。上曰,依爲之。
鎭遠曰,臣待罪刑曹時見之,則士大夫家廊底奴僕輩,若被五字缺,則歐打禁吏,而奪去之弊,比比有之。間或二字缺非家,拘留本廛人,還徵其所納贖錢者云,極爲四字缺或加嚴治矣。近來此弊特甚,市民每每號訴,而槪市民欲以廉價買之,而賣者則欲以準價捧之,故三字缺亂廛之弊。市民此習,誠爲可駭,常常嚴飭,而四字缺亂廛則市民亦無資生應役之路,況私家三字缺市民徵出贖錢,極爲無據。此後如此之類,自二字缺隨現重一字缺,而其家長入啓後依律定罪事,定式施行,何如?上曰,依爲之。
鎭遠曰,頃日鄭澔·李晩成之疏批,見之者,孰不感泣,而兩臣猶不動念造朝。自上愈益敦勉,至誠召致,則似好矣。傳敎中默病云云,未知殿下過於恭默,而有此敎乎?或者倦於酬酢,而有此敎耶?病非一二,欲二字缺喉間不成音耶?厭倦於下敎而然耶?五字缺鎭遠所達。以下十八行缺
正言徐宗伋所啓,臣於三字缺賓廳日次,召牌降臨,不得不扶曳出肅。六字缺忝是職之日,以不可參涉於前啓,七字缺今其嫌端,與前無異,何可一刻苟冒於臺職二字缺請命遞斥臣職。上曰,勿辭。左副承旨安重弼所啓,正言徐宗伋再啓煩瀆,退待物論矣。上曰,知道。
校理徐命均,副修撰李德壽,竝卽更爲牌招察任事,榻前下敎。
校理徐命均上疏曰,伏以臣於館職,有萬分難强之情,無一毫冒出之勢,頃間叨拜,略暴衷懇,而猶阻喉司,未獲登徹,遞解未幾,恩除復及,臣驚惶感激,靡所措躬。噫,人而居家致養父母,出而事君盡節,乃倫常之大經,而有生至樂也。臣則罪惡窮極,獲戾神明,數朔之間,竝失怙恃,尊養不卒,情理痛毒,亦嘗沐被恩造,忝叨從班,而憂服之中,遽奉先大王導養之末音,攀號莫逮,報答無階。然臣冥然頑忍,旣不能下從先父母,又未能效螻蟻之下蓐,子道隳矣,臣義缺矣,俯仰含恤,實無生世之念,而仰瞻象魏,日月重新,此生事一之地,惟恃聖明在上耳,苟可以陳力就列,則何敢不思報效之圖哉?第念臣質性庸下,百不猶人,至於經術,尤同聾瞽,纔辨魚魯,殆近杖杜,其不合瀛選之實,通朝之所共知,而逶迤推排,乃至於此。夫經筵七字缺,而備顧問,豈亶爲榮耀其身而已哉?六字缺鹵莽者,所可厭然冒當,而臣尤有萬萬惶蹙不自安者,事在旣往,而亦不容終嘿。蓋當丙申堂錄之行也。先臣實主之,其後錄中人,忽地創出格例不備之說,銓官又從而混圇爲說,至請改錄,終成三百年所無之擧,若以其錄,謂多異己之人,則如臣濫竽者,拈名澄汰,固無不可,不顧國體,作此謬擧,其意不過爲求過揚訐,而被其操弄者,獨不困且辱哉?揆諸廉義,固不當幸其免於揀黜,而揚揚自擬以館臣,而況在臣私義,尤不敢苟冒者,視他轉加一層矣。先臣嘗敎臣,以或除是職,毋得膺命,以存悚懼不敢安之意,臣嘗受而銘心,不敢墜失,到今歲月未久,言猶在耳,尙何忍貪冒華榮,違背先戒,怵迫恩命,而放倒廉恥哉?臣雖不自惜,人謂斯何。臣之不學無文之狀,姑未暇論,而卽此一端,實爲臣難進之義者,道理甚明,皦然如日,此臣所以抵死自劃,不敢以趨承爲計者也。且臣竊觀今日時勢,百度廢弛,日趨於危亡之域,罔非黨論爲祟,而亦由於殿下諒闇太過,不肯加以警責,一任其恣睢,而莫之恤,故群下亦復時觀俯仰,以作濟私之資。噫,今日朝臣,非不知此,豈樂爲之哉?直以得失,不能無動於中耳,臣常痛恨於此,而方且引伏之不暇,未敢自處以職責,言不能盡,虛帶一日,徒增一日之罪,臣誠惶愧無地,而第以干於自己事言之,前後玉堂被選之人,地望才華,宜居人先者,蔚然林立,或加枰擊,久枳不檢,或臆慮生鬧,無端停擬,欺臣疲懦憒憒,苟然備數,其禽縱畏備之計,可謂無遺算矣,而獨不念政體之隳壞,公議之至嚴乎?臣於是,益切赧顔,而復爲之慨惋也。且聞以臣差實錄都廳郞廳,義同往役,有不敢辭,而地望自別,亦非人人所可苟充也,明矣。昨今召牌儼臨,嚴畏分義,不得不來詣禁門,七字缺決不敢冒沒抗顔者。如右所陳,咫尺七字缺承,悉暴情實,仰干嚴誅,而徑退私次,只俟二字缺臣罪尤萬萬。伏乞聖明天地父母,深加諒察,竝賜鐫改,仍命政曹,更勿檢擬,俾靖私義,罪臣逋慢,以肅朝綱,不勝萬幸。臣無任惶悚祈懇之至,謹昧死以聞。
上在昌慶宮。停常參·經筵。
自巳時至申時,日暈。
掌令蔡膺福避嫌,答曰,勿辭。避辭在下
安重弼啓曰,掌令蔡膺福再啓煩瀆,退待物論矣,敢啓。傳曰,知道。
又啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
金在魯啓曰,持平李廷熽,正言徐宗伋,引避退待,而憲府之官,或未肅拜,或呈辭,或呈辭入啓,或未署經,諫院多官,竝在外,不得處置云。監察茶時,四字缺除在外·呈辭入啓·未署經外,未肅拜呈辭入員,竝卽牌招察任,何如?傳曰,允。
以吏曹參議申思喆,執義任泂,牌不進罷職傳旨,傳于徐命淵曰,推考傳旨捧入。
徐命淵啓曰,吏曹參議申思喆,旣有只推之命,更卽牌招開政,何如?傳曰,允。
以吏曹參議申思喆再牌不進罷職傳旨,傳于徐命淵曰,推考傳旨捧入。
徐命淵啓曰,吏曹參議申思喆,又有只推之命,所當更請牌招,而一日三牌,事體未安,且日勢已昏黑,待明朝牌招開政,何如?傳曰,允。
徐命淵,以實錄廳郞廳,以摠裁官意啓曰,二房堂上大司憲洪啓迪,本職尙未出肅,以此本廳不得仕進,時政記刪節之役,不容遷就,卽爲牌招察任,何如?傳曰,允。
徐命淵,以成均館官員,以知館事意啓曰,臣以聖敎辭意,反復開諭,則諸生以爲以公薦一事,見輕銓曹,貽辱賢關,莫此爲甚。區區情悃,已悉於兩度所懷,而未蒙聖上之照察,只以捲堂事體之未安爲敎,臣等情勢之難安,固自如也。分義雖嚴,揆以士子廉義,決不可冒沒入堂,只切惶蹙之至云矣。諸生之膠守已見,尙不回聽,使莫重聖廟,累日空堂,殊甚未安,而大抵士子輩操心,每多過激。今以情勢爲言,則未蒙開釋之前,不欲冒入,其勢亦然,而如是之際,一向空堂,事極可慮,何以爲之?敢啓。傳曰,知道。賢關薦剡,自有舊規,則銓曹之失著矣,以此辭緣,更爲勸諭以入。
徐命淵,以成均館官員,以知館事意啓曰,以本館草記批答辭緣,傳諭於諸臣則以爲,聖敎開釋勤懇,謹當還入云,而仍設食堂,故退歸之意,敢啓。傳曰,知道。
掌令蔡膺福啓曰,臣於頃日,因一疏論,酷被僚臺無限反詆,不得不起而對避,二字缺物議,處置請出,出於意外,在臣自靖之道,四字缺之不暇,而召牌之下,違傲是懼,乃敢黽勉四字缺於僚臺三避及處置句語,終有所難安者。詣缺自列,則喉司諉以一事,終始退却,臣於是,勢窮情蹙,卽尋長單,以祈遞免,而兼又數日以來,賤疾漸劇。昨日次對之招,坐犯違慢之科,聖度天大,終靳例罷,臣惶霣一倍,無地自措,卽因新僚處置,恩牌復臨,不敢每每坐違,力疾來詣,而今此新僚所避,緣臣向日與僚臺相辨之辭而發,則臣不敢參涉可否於其間,較然明矣。旣不當處置,則尤不可一刻仍冒於臺次,請命遞斥臣職。答辭見上
右承旨韓重熙疏,批答曰,省疏具悉。問備之責,不必介懷,爾其勿辭,調理察職。原疏在下
右副承旨金在魯疏,批答曰,省疏具悉。疏辭令該曹稟處焉。疏辭在下
應敎申晳疏,批答曰,省疏具悉。僚疏之譏斥,爾不必深嫌,勿辭察職。原疏在下
右承旨韓重熙疏曰,伏以庸陋如臣,累忝匪據,愆尤已積,媿懼恒深。今以自己職事,妄委瀛館學士,使大臣致勤之筵奏,推考之律,亦出寬貸。臣誠悚恧,靡所容措。臣之前疏,已悉委折,今不敢呶呶更煩,而第大臣敦諭及求言備忘,政院例皆代撰,臣雖愚昧,亦豈不知,而此則循例文字也。其工與拙,不甚關緊,故敦諭則依例製進,求言備忘及勸農備忘,則猶必有一再避辭之規,本院故事,可按而覆也。況今別諭卿宰,實爲稀闊之擧,往復大臣,又是前所未聞,則其可謂常例乎?事旣非常例,則代撰之道,亦不可拘常,一番陳稟,在所不已。且玉堂詞臣,例兼三字。凡諸辭命,輒皆應製,故臣之啓辭末後一轉語,俾及之矣,而亶出於重其事也,讓其能也。以此爲咎,曾是慮外,臣未知讓于殳斨,讓于朱虎,亦可爲垂二字缺之罪乎?至於推諉,而尙不撰進者,非臣所四字缺當初一啓而已。伊時如不獲命,則卽當四字缺於尙今遷就乎?然而大臣專責臣如此,則其爲沮君命而墮職事,臣無以自解矣。問備雖曰薄罰,所坐實爲不輕,推緘未勘之前,乃是俟譴之日,何敢揚揚冒進於僨誤之地哉?且素患痰病,又挾暑感,轉輾沈痼,漸至苦劇,吐瀉無算,飮啖全廢,萬無自力之望。昨於嚴召之下,坐犯違逋,只推之命,出於格外,惶蹙隕越,益不知置身之所也。今承再牌,不敢一向偃伏,僅僅隨詣闕外,陳章徑退。伏乞聖慈,俯諒血懇,亟削臣職,仍治臣罪,以肅朝綱,以靖私義,千萬辛甚,臣無任屛營祈懇之至,謹味死以聞。批答在上
右副承旨金在魯疏曰,伏以臣,有疾痛之呼,極知其僣猥煩瀆,而抑念君臣,猶父子也,何言之不可盡?何情之不可達?今若囁嚅嚴畏,終於銜默,則是臣自阻於慈覆之下也,故敢冒死哀籲,惟殿下,少垂察焉。臣之偏母,自少善病,寧日常鮮,重以家世淸寒,計活艱苦,衰不待老,羸悴特甚,而饔飱屢空,藥餌難辦,尙何望極滋味而繼珍劑乎?臣故自釋褐以來,區區至願,唯在得一少縣,以伸便養,而誠孝淺薄,節次蹉跌,乃於戊戌年間,猥陳烏鳥私懇,幸蒙天恩,出守北州,坐席未暖,旋卽遞歸,厥後一麾之借,更不如意,而崦嵫暮景,愈益迅邁,臣母今年已七十二矣,氣力之傷敗,疾病之沈篤,非復向歲之比,臣又汨汨王事,奔忙外內,未能一日穩侍其側,每當趨省母顔之時,見其柴削委惙之狀,懍然憂危,若不謀朝夕。竊自惟身榮雖極,子職未效,誠恐荏苒時月,遂成無涯之恨,興言及此,寧不渴急?仰惟聖明,以孝爲治,凡臣僚之爲親丐恩者,雖至再三,輒賜準副,如臣懇迫之情,必亦有所矜愍,而不以僣瀆爲罪矣。倘蒙專城之養,獲遂板輿之將,則臣雖無似,當殫竭四字缺養親,出而臨民,竝行而兩全,庶免於四字缺誅矣。噫,臣以至庸陋,厚蒙兩朝不世之遇,遍歷二字缺華,長叨近密,感激圖報,不擇燥濕,豈敢自便身一字缺爲此求外之計也。誠以臣年當壯,母年已深,事君事親,日有長短,伏況隨地盡職,莫非所以事君,恐亦不在於鮮職終者之例矣。伏乞聖慈,軫瀝血之懇,推錫類之典,特令授臣閑近一邑,俾得將母之任,專意奉養,則不惟臣感戴洪私,隕結是期,亦未必無補於人倫風化之原矣。臣無任惶悚祈祝之至,謹昧死以聞。批辭在上
應敎申晳上疏曰,伏以臣,得見館僚疏斥,盛論政注事,侵攻銓地,極其深緊。臣於向來,連忝銓郞,凡闕通塞,多所與聞,則今雖已離其職,安得晏然泯默乎?其疏所謂久枳,蓋有其人,所謂停擬者,抑指誰也?見枳者之不卽檢擧,實待公議,而一二人之間或漏擬,何遽深怒,傍伺橫擬,臣不以爲怪,第以其私好之心,欲望於他人,其亦疎矣。噫,黨私之害,館僚亦旣言之,臣未知其所攙論,不一涉於黨私歟?臣以無似,屢玷匪據,旣不能恢淸議而肅政路,徒取人譏議,前後至再,實無顔面冒處榮塗。昨日省記已入之後,陳疏見阻,竟未就直,禁鑰旣下,至煩啓稟,私心悚懼,尤無所容。伏乞聖慈,特遞臣職,俾靖私意,仍治臣罪,以警具僚,公私幸甚,臣無任恧蹙祈懇之至,謹昧死以聞。批辭在上
上在昌慶宮。停常參·經筵。
下直,在德萬戶姜聖信,永達萬戶李裕白。
玉堂處置箚子,答曰,依啓。箚辭在下
金在魯啓曰,大司憲洪啓迪,執義任泂,未肅拜呈辭。掌令蔡應福,持平李廷熽,避嫌退待。掌令金墰呈辭受由。持平李重述未署經。今日以監察茶時之意,敢啓。傳曰,知道。
安重弼,以都摠府言啓曰,副摠管申翊夏,以能麼兒堂上,能麼兒坐起事,訓鍊院晝仕進去之意,敢啓。傳曰,知道。
以備忘記,傳于安重弼曰,今下弓矢,永達萬戶李裕白,在德萬戶姜聖信處,給送。
徐命淵啓曰,奉敎朴師望身病受由,已過三日,卽爲牌招察任,何如?傳曰,允。
以奉敎朴師望牌不進罷職傳旨,傳于徐命淵曰,推考傳旨捧入。
徐命淵啓曰,開政命下,已過累日,而吏曹參議申思喆,連日違牌,尙不得擧行,殊甚未安,申思喆疏批已下,更卽牌招開政,何如?傳曰,明日牌招開政。
兵曹判書崔錫恒疏,批答曰,省疏具悉卿懇。今觀玉堂箚辭,則臺言之過當,銓官允擬,可知卿無所嫌,行期不遠,而所患如此,深用慮念。卿其勿辭,調理行公。仍傳曰,遣內醫看病。疏辭在下
行都承旨李縡疏,批答曰,省疏具悉。前後除拜,每引控免,事君何日?卿之母病,想已差矣,更勿煩辭,卽速上來察職。原疏在下
吏曹參議申思喆疏,批答曰,省疏具悉。初仕擇擬,長席主之,則少無可引之嫌,且意外人言,何足介懷?此非同朝相和之誼也。爾其勿辭,卽速入來開政。原疏在下
副應敎金濟謙啓曰,伏以正言徐宗伋云云。避辭在上引嫌而退,前啓有嫌屢避不遞,去就之義,前後何異?請正言徐宗伋出仕。仍竊伏念刑曹參議李喬岳,平日沈湎,世所共知,向來失儀之狀,公證甚多。夫一時醉失,不至於重累,問備薄罰,不足爲大罪,而掌令蔡膺福之汲汲橫擊,已是多事,而持平李廷熽,又於事過之後,多般捃摭,不顧本事之是非,唯恐擠排之不力,臣實爲之慨然也。至若全羅水使李思晟之解事可用,人所共許,臣未知其有何罪過,而兩年之間,再遞閫任,亦爲已甚。雖其人微事小,而旣在其避辭,不得不竝論。請持平李廷熽,掌令蔡膺福,竝遞差。答辭在下
兵曹判書崔錫恒上疏曰,伏以臣於本職,當遞不遞,因仍蹲冒,自顧愍恧,人謂斯何?伏況兩參親政,又過都目,通計前後,已經三次,其在國體私義,宜可止矣。三單許遞,便是挈令恩遞四字缺俟,不意加由之典,出於常格之外,憮然五字缺措。且伏見憲臣疏避,以全羅右水使李思晟事,一字缺及於疏末,而乃以經營攀緣,得諾而行爲言,是以臣受其干請而許之也。嘻噫,此何言也?雖微官庶職,莫非國家之公器,則固不容見許,矧此閫帥,在朝家爲將領之任,在武弁爲淸選之職,在下者何敢發圖占之言,秉銓者何敢爲應副之資耶?臣雖無似,忝叨本兵,已至累次,差出閫帥,不爲不多,而曾未有如許之事,又未聞如許之言。臣於思晟,素無情分,而踐歷才具,俱合甄擢,年前曾除水閫,雖不得赴任,人皆稱屈,故今番大政時,擬望受點,此固出於爲國家薦人材之意,夫豈有一毫私意於其間乎?思晟辭朝前,只兩次來見,循例面辭而已。干囑之言,旣不入於臣耳,許副之言,又不出於臣口,臣未知憲臣,於何聽聞,而斷之以攀緣受諾,證之以擧世喧傳,憲臣旣不能目覩而親聞,則此不過浮言之流傳耳。事之虛實,不復舒究,遽爾疏論者,抑獨何哉?如臣庸陋,久叨匪據,地望不能見重於位著,誠信不能見孚於同朝,凡有除拜,臺評隨發,將何顔面,復入政席,晏然行公,恬不知恥乎?且臣情勢之外,有疾病之難强者,蓋臣本以虛薄之資,素抱膏肓之疾,自在盛年,寧日無多,矧今桑楡之年,久當劇務,些少精力,殆盡無餘,又自初夏,重得內傷外感之症,閱月沈綿,終未快蘇,近患暑症,負席涔涔,顧無自力供職之望,而大政當前,逃遁無路,不得不力疾詣闕,進參政席,兩日政廳,中暑尤酷,輿還私次,症形越添,頭疼目眩,氣喘聲啞,胃氣虛敗,飮啖專却,自昨重患泄痢之症,登溷無算,眞元大脫,以此病狀,旬月之間,實無復起爲人之勢,出疆之行,期日已定,其間日子,雖似稍久,若不急時解務,專意調治,則公私狼狽,有不可言。伏乞聖慈,察臣情勢之危苦,怜臣疾病之沈篤,四字缺任一倂鐫削,以安私分,以謝人言。不勝幸甚,臣無任祈懇屛營之至,謹昧死以聞。批辭在上
行都承旨李縡上疏曰,伏以臣於日昨,陳情退歸,迹涉慢蹇,無所逃罪。聖慈寬假,批諭溫諄,至令臣安意往來,攅祝恩私,不知死所,繼而有南宮除旨。臣母暑疾沈頓之中,又患背腫,症形苦劇,日夕焦遑,不暇以文字陳控矣。乃者銀臺移授之命,出於意外,馹召臨門,促臣上來,臣已不勝其驚惶感激,而伏見大臣筵奏之出朝紙者,以臣始焉若當史役,而及解本職,遽還鄕廬,責之以去就之義,何如?臣於此,一倍悚蹙,無地自措,臣之一遭造朝,爲參國練,於斯會也。苟無他罣礙之端,或可粗效於史職,而入城屬耳。遂有都廳之除,夫各房都廳,輕重懸殊,使臣牢守拙分,不一進步,則未必有濫明之擧,是則大臣視臣以若當史役也。臣之愧恧不敢進,實由此一段,而及其遞銓職,而委史事,則事面較重,情地益不安矣。臣於前後兩疏,備陳公體私義之俱難冒當,則此無關於本職之解否,適又私情煎迫,卒犯徑歸之罪,仰惟日月之明,必已俯燭其情實矣。噫,臣妄陳愚忠,或冀有一分感激,而旣不能得,又欲少伸分義與情禮,而都不得一伸,終自陷於去就無義之科,信乎悔吝之生乎動也。顧此出納之地,卽臣屢叨而固辭者,況今蹤跡,旣甚窮蹙,情理亦難違離,豈有一毫趨承之勢?引日虛帶,爲罪益積,玆敢冒死仰籲於慈覆之下。伏乞聖明,亟命鐫削臣本兼職任,使臣扶護病母,得遂微願,仍勘臣辜犯,以勵臣節,公私兩幸,臣無任隕越祈望之至,謹昧死以聞。批辭在上
吏曹參議申思喆上疏曰,伏以臣於本職,實無一分可堪之勢,而不敢辭避,冒昧承當者,只緣大政迫近,有不容稽廢故也。今則事已完了,此正臣當遞之期,而適會首堂,方在呈告,左堂在外,姑且蹲冒,挨過時日,而早晩顚沛,四字缺迺者泮儒,仍都政時公薦之不用,大加慍怒,五字缺納所懷,侵斥非常。臣於是,不勝駭歎之至,夫初仕二字缺長席固主之,而若其可否取捨,雖佐貳之官,亦莫不與聞,則非議之來,理宜同受,在臣廉義,有不可獨爲晏然,而所可異者,公薦之不用,非今創行,古亦有之,有何一毫受侮之端,至以貽辱賢關等語,公肆咎責,乃至於此耶?是未可知也。且臣於校理徐命均之疏,尤有難安者,因其辭免,攙論政注間事,而始則久枳不檢,無端停擬,末乃以政體隳損,公議至嚴等語,聲罪政官,極其深緊,臣看來瞿然,繼之以慨然也。如臣無似,謬當匪據,前後參政,非止一再,若有分別涇渭,調適辛甘,非臣之所敢自期,而區區所自勉勵者,只在於秉心無偏,持論無激,以副我殿下平明之治,每當玉署之望,除非大段有故者,則未嘗不反覆裁量,通融備擬,而第緣論議潰裂,情志阻隔,甲乙之場,疑怒先着,欲攻銓地,輒先藉口於三司之望,此等弊習,其來已久,而如儒臣之平日自許以和平者,猶不免於此套,他尙何說?近來新舊瀛錄,其數夥然,罕出之窠,有難遍擬,則或擧或漏,其勢固然。此何近於臆慮生鬧,而其所謂禽縱畏備之說,尤不滿一哂也?至於久枳不檢云者,臣未知果指誰某,而若其言論乖戾,見非公議之類,枳而不檢,政理當然,其何可强拂輿論,擅自通擬乎?似此格例,儒臣亦豈不知,而不少恕究,遽加非責,抑何意耶?雖然,其言之是與不是,臣不欲呶呶强辨,而如使臣,果有不有公議之至嚴,一任其政體之墮壞,則顧其罪不輕而重,揆以國法,固難容貸,而聖度天大,不加誅責,鎭日嚴召,促使開政,臣實惶悶抑塞,直欲逃遁而不可得也。顧臣今日情迹,決無一毫可進之勢,日事逋慢,亦靳例罷,上下相持,了當無期,其爲事體之損傷,當復如何?四牌之下,萬分二字缺不得不謹詣闕外,略暴情懇,仰請嚴誅。伏乞聖明,俯念所遭之非常,曲諒情地危蹙,將臣所帶職名,亟賜鐫罷,仍治臣慢命之罪,以謝人言,以嚴邦憲,不勝萬幸,臣無任屛營祈懇之至,謹昧死以聞。批答在上
上在昌慶宮。停常參·經筵。
金在魯啓曰,大司憲洪啓迪,執義任泂,未肅拜呈辭,掌令金墰呈辭受由,掌令一員未差,持平李重述未署經,持平一員未差。今日以監察茶時之意,敢啓。傳曰,知道。
安重弼,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐命淵啓曰,吏曹參議申思喆,纔已出牌,而判書李宜顯,三告加由,已至累日,竝卽牌招開政,何如?傳曰,允。
以吏曹參議申思喆牌不進罷職傳旨,傳于徐命淵曰,推考傳旨捧入。
徐命淵啓曰,吏曹判書李宜顯,牌招不進,參議申思喆,亦有只推之命,判書·參議,竝更卽牌招開政,何如?傳曰,允。
以吏曹參議申思喆再牌不進罷職傳旨,傳于徐命淵曰,推考傳旨捧入。
傳于徐命淵曰,吏批疏批已下,明朝更爲牌招開政。
徐命淵啓曰,奉敎朴師聖,昨日違牌,旣有只推之命,史局重地,不可久曠,朴師聖更爲牌招,何如?傳曰,允。
安重弼啓曰,卽者中樞府錄事來言,領府事李濡,素有疾患矣,自去夜,添得暑感,症甚危重云,係是大臣病患,敢啓。傳曰,知道。遣御醫看病。
兵曹口傳政事,副司直李廷熽。
徐命淵,以實錄廳郞廳,以摠裁官意啓曰,近來都廳郞廳行公之人,只有一員,以此書役,未免遲滯,殊涉可慮,郞廳應敎申晳引嫌陳疏,承批之後,尙不仕進,校理徐命均,副修撰李德壽,本職皆未肅拜,竝卽牌招察任,何如?傳曰,允。
徐命淵啓曰,因實錄廳草記,都廳郞廳牌招事,允下矣。今已夜深,待明朝出牌之意,敢啓。傳曰,知道。
安重弼,以備邊司言啓曰,謝恩使先來期限已過,尙不出來,自前如此之時,有令灣府,探問鳳城之事矣。今亦分付灣府,入送譯學于鳳城,使之探問使行消息,何如?傳曰,允。
吏曹判書李宜顯疏,批答曰,省疏具悉。意外人言,何必深嫌?卿其安心勿辭,從速行公。原疏在下
吏曹判書李宜顯上疏曰,伏以選部之長,古稱太宰,以臣庸品,擬議其間,千不近萬不似。恩命之下,非不欲抵死力辭,必免乃已,而顧臣懦弱無執守,又念大政期迫,銓務多滯,而倉卒塡充,卽同權差,不敢輒事撕捱,終至黽勉冒出,是豈臣之本情哉?前後參政,疵纇百出,傍觀之指點,已不勝其紛然。俯仰愧懼,如負重戾,惟俟考績之政,不甚遷延,庶可得以亟解匪據,少安微分矣。今則兩都目,旣已經行,臣之五字缺所謂政官瓜限,亦已過了矣。呈告丐免,實非四字缺,而加由之命,反出常格之外,臣於此,悶蹙惶霣,殆莫省其措躬何所也。臣之不堪任,仍擔重負,不但臣自知之甚明,卷議朝論,莫不公言其當遞,而惟聖上,謬加眷私,乃下靳固之音,與他資望允叶,宜久其職者,一例而無少別焉,恩數之屑越,無大於此,微臣一身之狼狽,有不足論,國事之詿誤,將不可勝言,祈遞一念,甚於束縛者之求解,聽卑之久,寧不諒只?且臣得見校理徐命均之疏,盛斥政地,旨音深緊,臣誠瞿然,注措委折,僚疏之陳列無餘,臣固不必輒煩辨析,而僚臣以一時參貳,猶且過引爲嫌,則臣以主張注擬之人,其何可仍因冒據,以益其蔑公議之罪乎?至於太學公薦,固是舊規,而政曹觀其人而取進,亦自昔然矣。今番公薦中人,臣旣明知其不合,則當此初仕別擇聖旨申嚴之日,不得强意出入,事理固然,而乃以此至有捲堂之擧,實非常情之所到也。觀其屢次所懷,乘憤叱喝,少無顧藉,忝在師儒之席,遭此無限凌蹙,前古之所未有,其爲羞辱,已不可言,而繼伏見聖批之下本館者,以銓曹之失著矣爲敎,尤不勝震慴悚慄之至。臣之罪犯,今旣罔逃於淵鑑之下,則惟當席藁縮伏,以俟何譴之加而已。尙何敢猥申控暴也哉?臣之應遞之端,旣非一二,儒臣劘切之言,又難晏然,而最是太學聲罪,聖敎嚴責,事體益重,決不容一日在職,其他觸境臲卼之勢,淹瘵綿綴之狀,又有不暇悉擧盡陳者矣。天牌荐降,未敢趨承,罪辜層積,斧鉞寧逭?玆不得不披瀝肝血,號籲於宸嚴之下。伏乞聖明,亟命鐫削臣本職及兼帶成均之任,以重國政,以肅朝綱,亦以快謝人士之責,千萬幸甚,臣無任危迫祈懇之至,謹昧死以聞。批辭在上
上在昌慶宮。停常參·經筵。
安重弼啓曰,大司憲洪啓迪,執義任泂,未肅拜呈辭,掌令二員,持平一員未差,持平李重述未署經。今日以監察茶時之意,敢啓。傳曰,知道。
徐命淵啓曰,吏曹判書李宜顯,纔已出牌,而參議申思喆,旣有只推之命,亦爲牌招開政,何如?傳曰,允。
又啓曰,吏曹判書李宜顯,參議申思喆,又爲違牌,推考及罷職傳旨,今纔捧入,而開政不可一向遷就,判書李宜顯,更爲牌招開政,何如?傳曰,允。
傳于徐命淵曰,吏曹參議有闕之代,問于大臣,卽爲差出,使之開政。
吏曹參議黃龜河。
以實錄廳郞廳徐命均·李德壽,牌不進罷職傳旨,傳于徐命淵曰,推考傳旨捧入。
徐命淵,以兵曹言啓曰,今閏六月二十四日,忠翊衛金鎭起稱名人,自宣仁門入來,差備門外擊錚,極爲駭愕,令攸司囚禁治罪,同門守門將鄭麟瑞,常時不能禁斷雜人,以致闌入,亦難免其責,推考,何如?傳曰,允。
刑曹參判金演疏,批答曰,省疏具悉。議讞事,大臣爲慮滯囚,且逸重辟也,舊例卽然,則姑待首堂回啓,未爲不可,卿其勿辭,調理察職。原疏在下
刑曹參判金演上疏曰,伏以,臣於夏初,重經死疾,餘症尙苦,癃陋困劣,誠無一分陳力之望,而前後恩除,輒皆病免,適叨本職,不敢復事控籲,黽勉祗肅,間間赴衙,而酬應乍煩,眩氣隨發,不得不尋章請急,而喉司不諒,累日見却,召牌繼下,嚴畏復出,而病勢轉加,僅僅挨過矣。伏見擧行條件,有京外强盜承款之類,次堂獨爲回啓之令,臣於此,竊有惶惑不敢安者。夫其滯獄逸囚之弊,誠有如大臣所陳之言,然事係大辟,處斷必使首堂讞奏者,乃所以重其事也。見今首堂,似無一向退處之理,敦諭促召,俾卽擧行,豈非事體之正當,而公然捨置,替使亞官,終未免爲苟簡之歸。臣何敢越例冒當,自以奉令承敎,爲可幸無罪也?況臣痰眩之病,根柢已痼,尋常坐立,如在旋磨,合眼坯蟄,艱度時日,而近因冒暑供劇,前症越添,飮啖全廢,眞元日鑠,吐瀉兼發,胸腹五字缺殆不省事,似此病昏奄奄之喘,尤何以四字缺署重獄也?伏願殿下,特寢次堂回啓之命,俾存舊例,察臣篤疾難强之狀,亟賜鐫遞,以重國體,以尋生路,不勝萬幸,臣無任戰灼祈懇之至,謹昧死以聞。批辭在上
上在昌慶宮。停常參·經筵。
安重弼啓曰,大司憲洪啓迪,執義任泂,未肅拜呈辭,持平李重述未署經,掌令二員,持平一員未差。今日以監察茶時之意,敢啓。傳曰,知道。
徐命淵啓曰,備邊司郞廳,以大臣意來言,今日賓廳坐起日次,而無大段稟定之事,不得來會云矣,敢啓。傳曰,知道。
安重弼,以都摠府言啓曰,副摠管陽平君檣,以新番騎兵軍士點考事,外兵曹晝仕進去之意,敢啓。傳曰,知道。
缺啓曰,右副承旨金在魯,連日入來,晩後進去,四字缺昨今兩日,連不仕進,卽爲牌招察任,何如?傳曰,允。
徐命淵啓曰,忠淸監司拿來之代,所當卽爲差出,而連因銓官之撕捱,開政尙今遷就,事甚未安。判書李宜顯,新除授參議黃龜河,竝卽牌招開政,何如?傳曰,允。
以右副承旨金在魯,吏曹參議黃龜河,牌不進罷職傳旨,傳于韓世良曰,推考傳旨捧入。
韓世良啓曰,開政事命下之後,尙今遷就,事甚未安,吏曹參議黃龜河,旣有只推之命,參議黃龜河,判書李宜顯,竝更卽牌招開政,何如?傳曰,允。
以吏曹參議黃龜河再牌不進罷職傳旨,傳于安重弼曰,推考傳旨捧入。
安重弼啓曰,吏曹判書李宜顯,參議黃龜河,再牌不進,推考傳旨及罷職傳旨,今方捧入矣。判書李宜顯,所當更請牌招,而非但一日三牌,有傷事體,且夜已向深,何以爲之?敢稟。傳曰,明日牌招。
傳于安重弼曰,召對爲之。
以咸鏡監司狀啓,咸興居朴世豪收養女等十一人囕死事,傳于韓世良曰,囕死人等,令本道恤典擧行。
假注書趙顯命病,代申致謹。
徐命淵,以工曹言啓曰,松坡津自備大津船,別將張漢建,令該曹考例,稟處事,命下矣。蓋此津船,本非常時渡涉之具,乃爲待變御駕之別備,則不可不屬之守禦廳,使之隨破修改,而別將自是兵曹之所管,則亦非本曹所可稟處,以此意,分付兵曹及守禦廳,何如?傳曰,允。
今閠六月二十五日召對入侍時,應敎申晳,校理徐命均,竝卽牌招察任事,榻前定奪。
以應敎申晳,校理徐命均,牌不進罷職傳旨,傳于安重弼曰,推考傳旨捧入。
刑曹判書李晩成疏,批答曰,省疏具悉。已陳於別諭矣,復何言諭?卿其安心,從容調理,俟得少間,二字缺上來,毋滯訟獄。
礪山君枋疏,批答曰,省疏具悉。享官之任,不可以一疾,輕易許改,卿其安心勿辭二字缺調理行公。原疏竝在下
刑曹判書李晩成上疏曰,伏以臣,頃將疾痛之呼,仰丐慈覆之惠,屢瀆嚴威,罪在難貸,及奉聖批,不惟不罪,其所勉諭,逈出常倫,從古人臣之得此於君父者,有幾人哉?其中責躬之敎,尤非臣子所敢聞,臣四體投地,汗淚被面,直欲滅死而不可得也。至於追先朝之殊遇,念時事之多艱,辭旨懇惻,可泣鬼神,讀之未終,咽不成聲。噫,臣本以世祿之胄,蒙被先大王隆知,致位至此,一毛一髮,皆歸造化,至及今日,旣不能蓐蟻下從,則惟有自效於送往事居之義,鞠躬盡瘁,死以爲期。此是臣節之所當然,臣雖無狀,豈敢忘先王,而負殿下哉?顧臣愚鈍之質,百無一能,平日所自信者,惟筋力奔走,世之所以期臣者,亦不過如此,而不幸狗馬賤疾,展轉沈痼,自分爲癃廢之人,年雖未至,病實難强,如是而猶復蹣跚盤辟,苟廁朝堂,不惟臣所自愧,必將駭觀聽,而羞搢紳。是以病伏田里,隨便調息,賴天之靈,乃以少蘇,則亦可以復備任使之末,斷斷此心,天日臨之,豈敢爲奉身長往之計也?況今時勢岋嶫,殆至十分地頭,臣於在朝之日,亦嘗隨行逐隊,無所猷爲,而殿下猶以先朝舊物,不忍棄斥,每欲薰沐而器使之,則臣以何心,乃敢便訣於聖明哉?殿下所以過自引咎者,固出執謙之德,而人臣去就之際,苟或萌得此等意思,則不獨邦憲至嚴,其必鬼責而神誅矣。臣自承此敎,五情失守,廢寢忘食,忽若無生,擬欲俟病少間,擔曳入城,以聽命於司敗,而積病之中,又中暑毒,氣息奄奄,委綴床蔶,雖欲强起作行,亦不能得,一日二日,自爾淹久。若復泯默自在,不一陳暴,則尤非分義之所敢出,情窮勢極,不敢不冒昧呼籲。有臣如此,生不如死,臣於寫疏將上之際,伏承承政院代撰別諭,十行綸音,丁寧惻怛,所以策勵,而敦一字缺者三字缺臣非木石,寧不感泣?第臣區區衷悃,如一所別三字缺下,未卽趨承,罪上添罪,誅殛亦輕。伏乞聖慈天地父母,憐臣至懇之非出假,察臣積辜之不容曲貸,先削臣本兼職名,亟命有司,重賜勘正,以爲人臣辜恩蔑義者之戒,則亦可以少振頹綱矣。臣無任戰越胥命之至,謹昧死以聞。批辭在上
礪山君枋上疏曰,伏以臣,待罪孝寧殿享官之任,不恤老病,黽勉行公者,蓋欲報先王之殊遇,而舍此之外,顧無他岐,不計顚仆,僅僅將事矣。今則居諸易邁,初期奄過,攀號之痛,普切罔極,而況臣身居宗戚,爵忝崇品,如有一分自力之勢,何敢出祈免之計哉?竊念稟性素薄,齒又六旬,十餘年之內,四赴燕薊之行,六七載之間,重經父母之喪,苫塊餘喘,觸傷風霜,齒髮盡落,鬼事將迫。當此無前盛暑,一身痰火,幾至廢盲,兩膝瘡毒,尙未完合,勸飯而後强進,扶策而後僅行,又添暑病,轉成痢患,不順下溷,腹痛最劇,種種諸症,莫非危惡。以此病狀,時月之內,萬無復起爲人之望,而祭享重地,緣臣病痼,番次未免苟簡,玆敢不避僣猥,疾聲哀呼於宸嚴之下。伏乞聖明,察臣危苦之懇,遞臣享官之任,安意調治,以尋生路,千萬幸甚,臣無任屛營祈懇之至,謹昧死以聞。批辭在上
辛丑閏六月二十五日未時,上御進修堂。召對入侍,參贊官安重弼,侍讀官金濟謙,檢討官李重協,假注書李匡輔,編修官金克謙,記事官朴師聖。濟謙進講節酌通編,與趙帥書以下二十五張。重協曰,文義進講乎?上曰,唯。濟謙曰,此則朱子方營精舍於武夷,故趙汝愚欲爲助成,以待賢者,而此時朱子得謗甚多,故貽書亂之。汝愚又欲以俸祿周之,蓋爲朱子貧甚乏糧,而賢者辭受之節不苟,雖草芥不取,故未敢虛辱厚意答之。且以婚姻論財事,有所論,而司馬公曰,婚姻論財,夷虜之道云,故朱子之論,如是矣。重協曰,所謂劉家典庫事云者,趙汝愚與劉家約婚,而有典質庫舍之事,故朱子責之矣。
濟謙曰,梁克家其時丞相,而有問指敎之事於朱子,故朱子謙而答之,且戒之也。重協曰,大臣有虛己容人之一字缺,然後可以收衆善而鎭物,此所謂廣引人才五字缺上以正君,下以正人者,欲其勿失德望也。勉戒四字缺,可見朱子惓惓憂國之意,而此不但大臣之道當然,人君亦當納諫以改過,正己以率物,漸至聖賢之域,如事事少不正者,積之之多,亦足以害吾之大正云云,最可警省處,人君容受直諫則好矣。
濟謙曰,此則朱子聞陳丞相之孫讀易,故此書云,易不如詩·書之易曉,仍戒以終歲不讀書,猶勝於一日近小人之意,此則非欲其不讀書也,欲其不近小人也。重協曰,近小人之害,甚於不讀書之害,故有寧可不讀書之言,小人之不可近,如此其嚴矣。
濟謙曰,此則朱子寫字與詹帥至也。古人作字,雖一字一畫,必主於敬字,故未嘗放心,自能善書矣。又曰,朱子經說,詹帥欲得見,故朱子無心而與之,而詹帥則有意於傳後,欲爲刊行。其時朱子爲小人輩嫉惡,謂之僞學,若又刊行所作,則恐不免禍,故貽書止之曰,如已興工役,用過官錢,則當破産還納,目前利害,初不足道,恐爲此道無窮之害云云。聖賢爲世道慮,可見矣。重協曰,刊布則好矣,而其時朱子,爲小人輩嫉害,故書意如此矣。
濟謙曰,此則前書云云,而不聽,故又以削而焚之上也等語,貽書矣。重協曰,朱子之不欲刊行經說,只爲當時不能尊信其道,而反肆攻斥,其禍將至於毁經滅學故耳。若使朱子,得君行道,則固當闡明斯學於天下,何可畏禍,而不欲刊行其說耶?小人得志而肆行,君子畏禍而退藏,實係於人主之用舍,此等處,政宜鑑戒矣。且如所示印本,改言納呈,必不得已,則改而定之,其字多於舊處,分作兩行註字云者,可見,朱子講解經義,用工精到,纔疑便卽思索,纔誤便卽改正,只用心公眼明,而不復執滯前說,以誤後學之意也。大凡看書,要須會疑,有疑有問,便是學進處,若只得泛泛讀過,則書自書我自我,而終無所益矣。臣等鹵莽,誠不足以仰裨聖學之萬一,而亦願聖上臨筵講學之際,下問疑義,俾有討論開發之效,幸甚。
重協曰,此卽朱子出處之一款也。朱子四字缺郞本部侍郞林栗,前與先生論易,西銘五字缺先生供職,仍劾以欺謾周必大,請授以江西之命。仍以一字缺名先生,再上辭章,除主管嵩山崇福宮,而栗,亦以薛叔似·葉適·胡晉臣,相繼論劾,黜知泉州,故此云,彼黜已升,上九鞶帶之嫌,是也。君子小人,不可竝容,而小人銜怨,其禍至甚,故先生必欲謹避,而必大似有依違兩間之意,故末又以近年習俗,不欲以大公至正之道,顯然行之,而區區於私恩小惠之際爲言,此亦可以觀君子出處之不苟也。
重協曰,李城甫,卽延平之子也。於朱子,爲師門子弟,故期待愛惜,非如他人之比。方擢居六,察臺憲之職,故勉其盡言,毋使受侮於群奸,此所謂胡公論事,皆合公論者,卽侍御史胡晉臣也。
謙曰,此則朱子知漳州,與丞相留正書,論無額經總制錢事,仍乞解職也。
協曰,罷科茶錢,卽罷去科茶,而其代所收之錢也。無額經總制錢,以常賦之外,又收無額錢也。高宗之初,軍糧難辦,命陳亨伯,收經制外之錢,朱子知漳州時,奏請乞免此兩樣收錢,而與留正書,論及此事,仍乞解職,君子之仕,欲行其道,不行則思去,況此出於救民之至誠,而不蒙準許,故所以決去就以爭之也。
謙曰,朝廷初似施行,而後欲不從,故欲棄官,君子不得行道則退,大節若是矣。
協曰,此下與留正三書,皆論去朋黨之道也。蓋朋黨之害,必至於亡國,去朋黨,唯在於辨別忠邪而已。若雜用君子小人,而謂之破朋黨,則彼君子者,安肯與小人同流合汚?此理之必不然,而事之必不成者也。留正有强爲調柔之意,故朱子論辨至此,誠人主之所當深察處也。人主在上,以至公臨下,初無彼此之分,何以知君子小人進之退之耶?知之有其術,君子則守己以正,而事君以道,雖人主之所厭聞所必怒,而直言無諱,不爲身計,而惟恐君之有失,古人所謂犯顔諫諍之中,求伏節死義之人者,是也。小人則不然,視人主之喜怒,阿意順旨,逢君之惡,而濟己之私,此所謂一日三字缺也。人主知此,則其爲賢爲邪,爲君子爲小人,不難知矣。
濟謙曰,雖以我國言之,中宗朝,趙光祖·金凈·金□等,布列朝廷,而治化大行,男女異路矣。其時南袞·沈貞輩,以蜜書走肖爲王四字於後苑木葉,潛散食蜜虫,以爲謀害忠賢之計,一夜之間,盡殺光祖等諸人,且遷謫者甚多,其禍慘矣。中宗大王,豈欲殺害忠良哉?只緣未及深察賢邪之分而已。此等事,人君所當留意處也。
濟謙曰,消長賓主等說,君子爲主,小人爲賓,君子道長,小人道消,則天下之治亂,國家之存亡,世道之汚隆,皆由於此矣,故以此勉戒於其時操國柄之相國矣。
協曰,其時柄相,猶有依違之意,故反覆論之矣。
濟謙進伏曰,久不開筵,群下悶鬱矣。今日有召對之命,凡工夫不可間斷,召對或經筵,連日爲之,此誠群下之望,故敢達。上曰,唯。又啓曰,卽今則經筵頉稟,而前頭涼生,則當爲之矣。殿下在春宮時,進講書傳,只餘數卷,繼講冊子,必預爲稟定,往議於領事之意,敢達。上曰,唯。又啓曰,臣等晝仕進去於實錄廳矣,猝有召對之命,臣等學術淺薄,未能開發啓沃,而草草進讀矣。館僚不可不齊會待令,應敎申晳,校理徐命均,竝牌招察任,何如?上曰,唯。
上在昌慶宮。停常參·經筵。
下直,西生僉使金俊輝。
夜五更,月犯東井星。
安重弼啓曰,大司憲洪啓廸,執義任泂,未肅拜呈辭,掌令二員,持平一員未差,持平李重述未署經。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐命淵啓曰,吏曹判書李宜顯,纔已出牌,而參議黃龜河除授之後,一向撕捱,開政之遷就,至於多日,事極未安,卽爲牌招開政,何如?傳曰,允。
又啓曰,監察十三員內,卽今三字缺而,未署經,至於七員之多,來七月朔祭及秋享大祭,三字缺相値,而無以分排進去,未署經監察,依前例署經前行公事分付,何如?傳曰,允。
又以弘文館言啓曰,應敎申晳,校理徐命均,昨日違牌,旣有只推之命,更爲牌招察任,何如?傳曰,允。
以校理徐命均牌不進罷職傳旨,傳于徐命淵曰,推考傳旨捧入。
安重弼,以御營廳言啓曰,本廳來九月十月兩朔應立前部中司屬慶尙左道五哨軍兵,八月二十五日京中逢點。九月初一日與左司軍兵當爲替代立番,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳屬海西十五番別馬隊五十三名,標下軍一名,已爲逢點整齊矣。來七月初一日,與東營入直十四番別馬隊替代後,舊軍放送之意,敢啓。傳曰,知道。
又以御營廳言啓曰,本廳前部左司屬慶尙左道五哨軍兵六百七十名,已爲逢點整齊矣。來七月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,本廳來九月十月當海西別馬隊逐朔入番次,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,今此下番馬步軍兵別破陣試才賞格,從分數多寡,以本廳所儲木綿,面給後,別單書入之意,敢啓。傳曰,允。
又以禁衛營言啓曰,九番右部左司屬全羅道五哨軍兵逢點實數六百五十二名,十五番海西別驍衛五十六名,步軍標下一名,已爲點閱整齊〈矣〉。來七月初一日與內外各處入直將官·馬步軍兵等,依例替代後,舊軍放送之意,敢啓。傳曰,知道。
傳曰,召對爲之。
徐命淵啓曰,開政命下,已過七日之多,而銓官一向撕捱,尙不奉行,事之未安,莫此爲甚。吏曹判書李宜顯再疏批旨已下,卽爲牌招開政,何如?傳曰,允。
又以實錄廳郞廳,以摠裁官意啓曰,都廳郞廳司諫院獻納李箕鎭啓下之後,以本職未及下諭之故,尙無上來之期,都廳事役緊急,不容遷就,李箕鎭,令政院稟旨下諭,使之卽速上來,何如?傳曰,允。
安重弼,以義禁府言啓曰,因領議政箚子,淸州四字缺望,只削其職,勿爲拿問事,命下矣。拿來書吏四字缺來事,行會本道分付之意,敢啓。傳曰,知道。
領議政金昌集箚曰,伏以淸州罪人等梟示之事,稽留多日之故,有道臣守令拿問之命矣。本州牧使李眞望所坐,只是不能據職論執,泛請同推而已,則其視監司之不奉朝令,撓漾失期者,不無輕重之別,而特以事體,一例請罪,使其勘律,未必甚重矣。今聞眞望之母,以八十之年,纔往衙中,疾病危篤,方在死生之境云,若令眞望就拿,而不得面訣,則非但爲人子莫大之恨,亦恐有傷於聖上孝理之政。特加參量情犯,只削其職,俾得救護母病,使法與恩俱伸,似爲得宜,惟聖明裁處焉,取進止。答曰,省箚具悉,箚辭誠甚得宜,依施焉。仍傳曰,遣史官傳諭。
吏曹判書李宜顯上疏曰,伏以臣,抱羞忍尤,挨過大政,應遞之期已準矣。舊疴新疢,挾暑轉奰,陳力之望已絶矣。顯攻陰持,親疎交怒,難安之端,又方生而未已矣。然而此等不須言,祖宗朝以來,例必優待太學之儒,雖其人年少輕儇,間有妄擧,而朝紳一爲所斥,輒許解免其職,已事猶可徵也。今太學所以聲罪臣身者,初不過一蔭仕事,而擧措重大,待之無異斯文之罪人,朝家事,尙可使之因仍盤礡於上卿之列乎?伏況聖敎,旣極嚴重,則臣之罪,彰著而難掩矣。非其所主之人,猶且力辭,坐罷而後已,則主張者之不容一日冒據,事體不啻較然矣。恩批下宣,嚴召荐降,而反復思量,決無復出之勢,終至累犯違慢之誅,罪上添罪,益增隕越。伏乞聖明,毋爲曠日虛拘,亟命鐫革臣本職及兼帶泮任,以肅朝綱,以礪臣義,不勝萬幸。
吏曹參議黃龜河上疏曰,伏以臣,至愚極陋,百不猶人,而自在先朝,猥蒙拂拭,前後敡歷,殆遍華貫,不自知分,輒至叨冒,其爲辱名器,而速官謗,固已多矣。雖尋常舊硏,恒若臨履淵氷,悚惕度日,而不意玆者,天曹新除,遽下於人望之外,臣是何人,此是何任,得此誤恩於聖明之下哉?惝怳駭悚,莫知所以自措也。夫銓衡之職,有國所重,雖在副貳,亦必另加愼簡,本非人人所可濫竽,而況此三字缺難便之日,雖使望實俱優,爲世所重者當之,鮮能免於四字缺不問人器之當否,才分之如何,輕加公器於千萬不近似五字缺何力量,可以調適甘辛,稱愜物情,無負我聖上委畀之意哉?第因一時開政之遷就,破格變通,已極苟簡,而越次受點,尤爲未安。如使臣,徒以榮寵爲幸,分義爲懼,不顧嗤點,唐突承命,則臣之一身不衷之災,固不足恤,而區區所大懼者,只在於辱睿簡,而汚官方,反復思惟,決無抗顔之理。天牌之下,竟犯逋慢之科,而聖度天大,只命問備,荐辱嚴召,惶隕之極,不敢輒事坐違,謹此隨詣闕下,猥陳血懇,仰瀆嚴廬,仍卽徑歸,臣罪尤萬萬矣。伏乞聖明,俯垂諒察,將臣新授職名,亟賜遞改,以重名器,仍治臣前後違傲之罪,以肅朝綱,不勝萬幸。答曰,省疏具悉。今玆天官副貳之除,實循公議,爾其勿辭,從速察職。
戶曹參判李光佐上疏曰,伏以臣,史職未解,而除旨荐降,近復有籌司新命矣。昔者解疏,雖承調理之批,臣之病狀,非如偶感風寒,可以調息便歇者。宛轉床簀,蠢動無路,其間史局籌司,迭請牌召,坐違嚴命,已至六次,向復違逋,又不知至一字缺於何境,罪戾層積,更何以自贖,而向日相臣,以臣不仕史局,至煩陳達,遽有催促之命,而竊見筵奏之出於擧行條件者,亦曰,聞有身病,卽臣沈綿之狀,同朝之所洞悉,猶且不諒,有此催督之請,何也?臣誠悶塞,不省所處,乃於意象之外,因請召在外諸臣,摻擧臣名,致別諭儼降,臣震驚惶惑,久不自定,累日靜思,莫知其所以致此者。夫人無廢伏之素,無沈痼之實,而不念國事,退處鄕曲,則請降恩諭,猶有說也。若臣屛廢許久,非今新退,痼疾沈成,陳力無計,矧玆江寓,天牌日降,初無待於諭召,三者無一可,今玆混請而混施,果何名也?又伏見筵奏之辭,下諭之文,專以國事無可爲,擧懷退遁爲言,夫自下論大體,而請奮發,則激切愈美,自上降大誥,而自先責,則抑損愈好,以此道朝夕勤懇,夫誰曰不然,而今秪以數三臣僚之各自退處,質言其皆由於君上,至引興元將率請罪,已而召致者,果何事體,而當之者之凜蹙驚愧,顧如何哉?況臣區區自劃,已經幾年,而今乃竝請,無所分別,又何其不審也?噫,目今天災時變,民憂國三字缺垂亡之勢,廟堂之望振厲於聖上者,誠至計,然三字缺濯,恢公祛私,至誠以將之,然後方可以望上格矣。顧乃三字缺甚,恬憘如舊,泯泯泄泄,迷不知復,而欲望感激上下,萃聚振肅,亦已難矣。以臣才識之荒蕪,量今世道之臲卼,雖殫心竭力,決不能一分裨補。政使無情勢無疾病,固不敢爲苟進竊廩之計。況以廢伏之身,病情之危苦?又至於此,眩暈之症,挾暑彌劇,淹涔昏綴,朝夕難保,尙安有自力趨仕之望乎?今惟退念私義,獲延殘喘,不以壞進退之防,傷生成之化,仰效涓滴,惟在於此,孤負明旨,罪當萬死。至於史局之事,臣初不敢辭,亦旣朝廷之所俯燭,而以此凘危之形,實無以卯申往來,爲文字草創之役。顧虛銜久縻,變通無路,臣身之窮蹙無措,縱不足恤,獨奈重務之曠廢,何哉?重念本職,非閑曹散官之比,固不可一任其冒帶籌司,又何等緊任,而前旣累試,無絲毫報效,今於退屛沈痼之中,豈容復虛假名器,徒使公有失擧之譏,私添瘝職之罪哉?伏乞聖明,少賜回燭,亟命收回分外之恩旨,仍命竝遞臣本兼職名,重勘臣前後違逋之罪,以嚴國體,以勵臣工,不勝達甚。臣近又添患暑癨,迷昧謬錯,全無人事,數日經營,今始陳籲,語失倫次,彌增悚慄,臣無任祈懇之至。答曰,省疏具悉,已悉於別諭,有何復言?卿其安心勿辭,從容調理,入來察職。
辛丑閏六月二十六日申時,上御進修堂。召對入待,參贊官徐命淵,侍講官金濟謙,檢討官李重協,假注書李匡輔,編修官金克謙,記事官朴師聖。濟謙進講與趙帥書,至與留丞相書,起伏曰,自前召對之規,下番及承旨·史官,若有上敎,則皆爲進講矣。上曰,下番讀之。重協進講王樞使書至卷之二終。濟謙曰,此則以前經界事,與趙帥書矣。一人之詐云者,似是吳禹圭,而朝廷不審虛實故云云矣。重協曰,此又朱子出處之一款也。朱子在漳州,以經界事,有所陳請,而朝廷不卽聽施,漳州進士吳禹圭,誣訴於朝,漳人有爲敎誘資給者,而朝廷不得審覈虛實,得其誣罔之罪,故此書,以今雖無恥,其可冒此而進爲言,蓋君子之出,而仕于朝,將以行其道,在內在外,凡可以利國而惠民者,必盡心殫力,二字缺廷,不用其言。只欲供仕從祿,則君子又安肯四字缺,而以求其進耶?此宋之君相,亦有不得辭其責,四字缺濟謙曰,此則與趙尙書書也。人主不爲馳騁酒色等事,不用精神,則可以爲治道,不獨宋君爲然,萬世人君,皆然矣。重協曰,此書所謂今日之事,第一勸得人主,收拾身心,保惜精神者,誠至要之言也。大凡天下之事,千變萬化,無一不本於人主一心,故堯·舜之傳授,不過精一心法,而董仲舒,亦有以正心以正朝廷,正朝廷以正百官,正百官以正萬民之語,臣之前後所陳,皆以治心爲本者,此也,自上留意焉。且如陳善閉邪,以冀上心之悟云云,勉戒於趙汝愚者,可謂深切,而皆以格君心爲先務,此等說話,尤宜玩復而詳味也。命淵曰,不宜因循苟且,必須奮然有爲,可也。
命淵〈曰〉,召對講讀,異於賓廳引見,而未及開講之前,無陳奏之事,而史官徑先前進,咫尺肅敬之地,未免紛撓,推考,何如?上曰,唯。
濟謙曰,此書論祧廟事也,不當祧而祧故云矣。
謙曰,此亦論時事也。
重協曰,此所謂封贈奏補磨勘,卽追贈祖先,蔭補子弟之磨勘文書也。引用次對恩數,卽以講官入對,合受恩數也。當時朱子,已罷講職,而不合受此恩例,故所以固辭如此,此亦可見君子不苟辭受之一段也。
濟謙曰,此書則大抵其時小人得志,忠賢奔波,故朱子欲上疏,而門生子弟,交謁更諫,終至遇遯而焚章矣。重協曰,此卽朱子慶元乙卯再辭職名時也。雖退處疾病之中,不忘憂國愛君之心,適聞時論大變,忠賢奔波,憤悶鬱結,亟欲草疏,自通幾或開悟者,眞是丹心血誠,而亦有不得爲此,則又貽書秉銓之人,而勉其盡言,如是懇款,此可見君子救世之意,不以進退而有間也。
濟謙曰,張言叟,南軒之弟也。以中興自任,而朱子與南軒父子,以道義相交,故貽書於言叟,而相勉也。
重協曰,此書卽朱子病革時所作也。慨念時事,惓惓不忘,勉思令猷,圖國家之大計,其忠愛之心,可謂至矣。當時之君,不能用朱子,而終至於衰弱危亡,朱子亦賓服四字缺之下,令人於悒,聖上進講此書,而若能一六字缺不能用朱子,而聖上便是能用朱子也。今日講書之效,可勝言哉?伏望殿下,深留睿思焉。濟謙曰,陸贄,唐之賢相,而奏疏甚好,故蘇軾曰,人主置座隅而體念,則無異用陸贄云云,重協所達,是矣。,
濟謙曰,召對爲之,在外群下,莫不欣喜,今日又復連爲,聖上典學之意,尤爲欽仰。此書異於他書,片言隻字,無非義理,如臣等魯莽之才,不能開發,而自上若發問疑難處,則似好。且講論民間事,則不但文義而已,其於政事,亦多有益矣。上曰,當留意矣。又啓曰,自前召對,無定張數之事,自上下敎後,止讀而進講文義矣,如此義理書,則不必過六七篇,此後自本館付籤以入,何如?上曰,唯。
重協曰,召對連日爲之,臣等孰不欽仰,國之政事,殿下家事也?講論之後,若有下問,則臣等雖魯莽,敢不仰對耶?上曰,唯。又啓曰,繼講冊子,領事處則已問議矣。在外大臣處,仍爲往問之意,敢啓。上曰,唯。
上在昌慶宮。停常參·經筵。
巳時,太白見於未地。
下直,法聖浦僉使石柱燦。
有政。吏批,判書李宜顯牌不進,參判洪致中在外未肅拜,參議黃龜河進,同副承旨徐命淵進。兵批,判書崔錫恒病,參判李秉常病,參議李箕翊進,參知朴聖輅病,左副承旨安重弼進。
吏批啓曰,判書李宜顯牌招不進,參判洪致中在外,小臣獨政未安,何以爲之?敢稟。傳曰,只出緊任。
又啓曰,淸州牧使今當差出,而本州以營下劇邑,物衆地大,素稱難治,不可不擇差,他道守令中可合人,竝擬,何如?傳曰,允。
又啓曰,三水府使今當差出,而未準朔禁軍將竝擬,何如?傳曰,允。
安重弼啓曰,大司憲洪啓迪,執義任泂,未肅拜呈辭,持平李重述未署經,掌令二員,持平二員未差。今日以監察茶時之意,敢啓。傳曰,知道。
徐命淵啓曰,吏曹判書李宜顯,連違召命,參議黃龜河,昨日陳疏徑退,開政之遷就至此,誠甚未安,參議疏批已下,判書參議,竝卽牌招開政,何如?傳曰,允。
傳曰,召對爲之。
左承旨韓世良啓曰,卽今都承旨李縡在外,右副承旨金在魯呈辭受由,廳中位甚不齊,出納之地,事多苟簡,右承旨有闕之代,今日政,以在京無故人差出,仍卽牌招察任,何如?傳曰,允。
以南就明爲承旨,洪龍祚爲掌令,朴弼正爲掌令,李瑜爲持平,李世瑾爲忠淸監司,申昉爲副校理,李有壽爲淸州牧使,金鼎夏爲三水府使,禹洪采爲載寧郡守,趙正禮爲司儀。天安郡守朴溟羽仍任事,承傳。副護軍蔡膺福·金墰,副司直韓重熙,副司果李德壽·姜必愼·趙遠命,副司勇吳有明。
徐命淵啓曰,今日政新除授承旨牌招事,命下矣。今已夜深,待明朝出牌之意,敢啓。傳曰,知道。
安重弼啓曰,兵曹判書崔錫恒陳疏承批之後,尙未出仕矣。本兵之長,與他有別,雖累經都政,不宜輕易遞易,而聞秋等祿陞降,尙未擧行,委屬可慮,兵曹判書崔錫恒,卽爲牌招察任,何如?傳曰,允。
又以兵曹言啓曰,今此冬至使一行赴京時,所把驛馬,必須前期分定,可無未及之患。應把驛馬四十一匹內,忠淸道八匹,全羅道九匹,慶尙道十六匹,來九月二十九日,京中逢點,江原道四匹,咸鏡道四匹,十月初五日直送安州逢點之意,各道監司處知委,何如?傳曰,允。
徐命淵,以弘文館言啓曰,以晝講書傳畢講後,繼講冊子問議事,臣重協,就議于領事,則領議政臣金昌集以爲,心經,雖已經進講,更爲繼講,熟讀玩味,恐爲得宜,左議政臣李健命,與領議政同,右議政趙泰耉以爲,方在俟罪中,不敢仰對云,而再昨召對時,以竝問於在外儒臣事定奪矣。取考前例,則間或有問于諸儒臣之時,而只問於儒相之時,爲多,今番亦只問于儒相乎?竝此仰稟。傳曰,只問於儒相。
又以兵曹言啓曰,奉常寺以熟手有闕代,二字缺軍細樂手金件里金,旣已啓下,本役頉下之意,六字缺考謄錄,則曾在壬子年間,以精抄軍,移定綾羅匠。其時二字缺臣,爲其前例所無,仰稟於榻前,則大臣以爲工匠之移定軍兵,可也,軍兵之移定工匠,不可之意陳達,則先王特從其言,三軍門軍兵,勿爲移定工匠事,有定式之命,厥後戊戌年,訓鍊都監,以本營軍兵移定熟手事,請依先朝定式,草記入達,則其時聖敎,有曰,其言得宜,故使之依下矣。日昨引接時,奉常寺都提調,請以軍兵,移定熟手,而依定云,工匠熟手,便是一樣,三廳軍兵,勿爲移定熟手,分付可也事,命下矣。禁軍廳與三廳,旣是一般軍門,而軍兵之勿定熟手,明有先朝成命,則今不可開路,以貽後弊,細樂手金件里金,仍屬禁軍廳,以他無故熟手啓下使役之意,分付奉常寺,何如?傳曰,允。
敦寧都正洪錫輔上疏曰,伏以燧火易改,練事倐過,仰惟聖孝純至,哀慕罔極,何可堪處?臣於伊時,非無軍銜,自以罪累之蹤,不敢爲入參周庭之計,遂從散班,粗伸情禮,旋還郊次,一味坯蟄,聖朝恩大,每煩記識,敦旨新除,又出意外,聞命惝怳,感涕隨零,顧此所叨,有異他職,使臣情勢,苟可以一分自廁於簪紳之末者,豈不欲卽日肅恩,以少贖積逋之愆,而念臣所坐,旣極非常,凡於職名,終難冒出,則雖是閑局,亦不宜一任虛帶,玆不得不封章請譴,而臣於向日首相之暴臣情實也,誠有所未曉者,臣自湖南罷歸之後,大小除命,一切撕捱,儘如大臣之言,而夫豈樂爲而然哉?由初曁終,厥有所以,臣之引慝,初雖原於按道時,見疑被斥,末終罪名,莫重於未赴均田之役,而其所未赴,亦有委折,以公則所爭量尺,時未變通,以私則老母宿患,適又添重,揆以事勢情理,萬無應命之路,同朝之間,亦必有知臣本心,非出厭避者矣。按道時事,已自備局,有所陳白,今所謂情實,只是厭避,均使一着,則其不可以歲月之稍久,自視無故也,決矣。緊急往役,雖或勉承,循常祿仕,已皆自劃,此臣所以頃當監試之任,逃避末由,冒恥暫趨於格外,三召之下,旋又違逋於喉院之命,終至罷免乃已者也。今大臣槪論其所以陳者,反復其所未暴者,顧臣踪地,猶夫前日,臣雖無恥,其可諉之五字缺然就列而莫之恤乎?伏乞聖慈,疾痛之號,四字缺亟命鐫臣職秩,刊名朝籍,使得杜門追愆,以盡自靖之義,無復抑塞危苦之至。答曰,省疏具悉。旣往之事,不必追提,爾勿控辭,從速上來察職。
辛丑閏六月二十七日午時,上御進修堂。召對入侍時,參贊官韓世良,侍讀官申皙·金濟謙,假注書申致謹,編修官金克謙,記事官朴師聖。侍讀官申皙進讀朱子節酌通編,答汪尙書書,自別紙,至於無補於高明也。又讀答汪尙書書,自去春,又讀汪尙書書,自伏蒙垂敎,又讀答汪尙書書,論家墓書,至於高明,皙進說曰,聖學高明,臣等實無以仰陳文義,而第初答汪尙書書,以不歷階序驟進,有大害於學問工夫爲言,夫躐等爲學,實非下學上達之功,此等處須宜着力看過。金濟謙曰,此蓋論佛氏之害,雖高明之士,不知其非,駸駸然入於其中,此朱子所謂彌近理而大亂眞者也。是以張橫渠未成學時,亦入老·佛云,此可以見佛道之甚可畏也。晳曰,此文大意,以下學上達爲宗主,伏願淸燕之暇,從容潛玩,則必有益於聖學矣。濟謙曰,學問之道,大抵不越乎下學上達,如佛家所謂庭前柏樹在等語,雖甚簡便,終歸於玄虛無用之地,亦願潛心三字缺氏之誕妄,而默契於吾道眞的工夫,則幸矣。韓世良四字缺容治心爲貴,如佛氏之頓悟,則可謂誕妄之,甚矣。五字缺大抵出於申·韓功利之術,學問工夫,豈可以功利爲先務乎?濟謙曰,汪尙書以爲,蘇氏之學,不必如金陵之執拗云。蓋其時王氏之學,用於世而有害,蘇氏則特其不得用而無害,故時人未能知之,蓋王氏之學,雖依倣周禮,而實爲管·商之術也。以其大用於當世,故其害大著,蘇氏元無所主見,樂放縱惡拘檢,至於論兵理財等說,初同於安石,而及安石之法大行之後,乃攻其治兵論財,不有餘力,此蓋蘇氏忮心之所致也。是以朱子曰,東坡得志,甚於安石者也。世良曰,安石·蘇氏父子,本非有邪心害道者,而蘇氏則以好勝,王氏以執拗,故其害終至害吾道之歸。學者所當充其本心之無邪,祛其好勝執拗之習,則可以底向裏工夫矣。伏願聖上,審其學問之淺深,察毫釐之差千里之失,則必有補於聖學矣。晳曰,此則論墓祭事,別無大段仰陳之事矣。或有字句間疑晦之處,則後日進講時下問,如何?先大王朝,或於講筵罷後,有疑晦字句,則付標下問矣,今亦頻頻下詢,臣等之望也。汪尙書所謂西銘·東銘者,張橫渠之書也。西銘則天道人事備焉,恢學之頭䐉,故程夫子獨取西銘,東銘則其大小闊狹,與西銘懸殊,故所以不取也。西銘之訓,亦不過下學上達,而至於爲學之極功,人君誠體西銘之訓,以民吾同胞物吾與也爲心,則堯·舜何難焉?世良曰,東西銘者,蓋附諸東西牖故也。濟謙曰,西銘始則訂頑,東銘始則砭愚矣,後以其附諸東西牖,故仍稱東西銘云矣。諸臣以次退出。
忠淸監司李世瑾敎書,王若曰,在昔姬周之世,蓋嘗分陜東西,亦粵虞舜之時,至煩咨牧十二,誠以生民之樂業,實係方伯之得人。睠玆百濟舊邦,介於兩南·都會,表裡關阨之控引,實爲形勝之區,山藪原野之糾紛,素稱物産之富,人材稱爲府庫,國家賴其委輸。自經累年災荒,無復曩日殷盛,剜肉醫瘡,白屋多愁歎之民,惕夜號戎,綠林有嘯聚之黨,厲捧而伺長吏,醫不畏刑,聚盜而剖官倉,忍能爲賊。簽丁所以紓隣族,而不免騷擾之患,均田將以正經界,而反致怨咀之言。執殳荷戈之徒,專昧坐作於行陣,冠木帶牛之士,唯知黨比於學宮。凡此多少弊端,有難一二枚數,至於列邑之吏,亦罕共理之良。若州若縣之相維,幾箇廉謹之操,唯寬唯猛之竝用,每難彈壓之材。告朔而存餼羊,考績徒循文具,放飯而問齒決,耗神只在簿書。故當分鉞之時,輒發拊脾之歎,非籍卿鍊事之手,孰寬予恤民之心?惟卿,行修家庭,姿稟恬介,淸班荐畀,忠臣宜求孝門,華聞漸騰,文雅兼有政術,飮氷燕館,槖中無七字缺龍灣,河上絶東漁之警,惟不能俯仰乎世。是以五字缺,開平地之起波濤,人涉卬否,虞同朝之操戈戟。言發論隨,世雖不一於毁卿稱卿,予則無間於嘉乃懋乃,恢恢乎游刃之有餘地,處劇如閑,由然弄丸而無疾言。遇難能辦,綽有歷試之聲績,故須委寄以旬宣。玆授卿以守忠淸道觀察使兼兵馬水軍節度使巡察使,卿其益勵爾忱,克體予意,奸禁貪戢,黜陟貴在於嚴明。俗易風移,設施須適其沿革,凡於號令文簿之際,毋事小苛,至於考據期會之間,務存大體。官通政而專斷,罪大辟而稟裁。踐壘視師,煥旌旗之變彩,登車攬轡,凜海嶠之生風。想自控事以來,必多解印而去。於戱,昵侍禁闥,寧不體宵旰之憂,出按藩維,惟期殫原隰之責。貞元賜鞭服,固有愧於予焉,文饒之諭孝慈,所當勉於卿者。尙思稱塞,無或因循,故玆敎示,想宜知悉。司果知製敎李德壽製進
上在昌慶宮。停常參·經筵。
徐命淵啓曰,司憲府大司憲洪啓迪,執義任泂,掌令朴弼正·洪龍祚,持平李瑜,俱未肅拜,持平李重述未署經,無一行公之員,連日監察茶時,事甚未安,除未署經外,未肅拜人員,竝卽牌招察任,何如?傳曰,允。
又以執義任泂牌不進罷職傳旨,傳于徐命淵曰,推考傳旨捧入。
右尹李㙫三度呈辭,傳曰,只遞本職。
韓世良,以弘文館言啓曰,館僚一員,今將以繼講冊子問議事,下往淸風地,番次不免苟簡,新除授副校理申昉,卽爲牌招察任,何如?傳曰,允。
五字缺持平李瑜啓曰,本府方以訓鍊都正尹就商六字缺,而聖明尙靳允兪,臣等竊不勝訝惑之至。夫就商之負犯虛實,姑捨勿論,當初放送議處之命,旣損事體,臺避追發之語,罪名亦重,其不可不更加明覈也,審矣。請訓鍊都正尹就商還囚,以臺避中語,發問目,更推嚴査而處之。新除授司諫院獻納李箕鎭,時在京畿驪州地,請斯速乘馹上來事,下諭。答曰,不允,下諭事依啓。
領議政金昌集上箚曰,伏以臣,卽伏見戶曹參判李光佐疏本,以臣疏請,下諭事,盛氣詬詈,實是常情之所不及。夫今日諸人進退之義,有非臣所可盡知,而竝請收召,本非可怒之事,則人之爲言,胡至於此極?此莫非如臣無似,坐妨賢路,凡所猷爲,動拂人心而然,尙誰尤哉?臣固不欲與之爭辨,而亦何可晏然於具瞻之地乎?伏乞亟削臣職,以謝人言,千萬幸甚。取進止。答曰,省箚具悉卿懇,意外人言,不足深嫌,卿其安心勿辭,速出論道,以副至望。仍傳曰,遣史官傳諭。
上在昌慶宮。停常參·經筵。
下直,淮陽府使兪拓基,花梁僉使李興相。
韓世良啓曰,吏曹郞廳來言,承旨有闕,政事何以爲之?敢稟。傳曰,當日爲之。兵批承旨啓曰,無政事之意,敢稟。傳曰,知道。
徐命淵,以都摠府言啓曰,今日入直內三廳武兼禁軍等,中日習射,請出標信。傳曰,知道。
南就明啓曰,左副承旨安重弼,連日不爲仕進,牌招察任,何如?傳曰,知道。
以左副承旨安重弼牌不進罷職傳旨,傳于南就明曰,推考傳旨捧入。
徐命淵啓曰,兵曹判書崔錫恒,三告加由之後,連事引入,尙不行公,七字缺曠,卽爲牌招察任,何如?傳曰,允。
韓世良啓曰,吏曹郞廳來言,今日爲政事命下,而判書參議病不進,參判未肅拜,不得開政云,判書李宜顯,參判洪致中,參議黃龜河,竝卽牌招開政,何如?傳曰,允。
有政。吏批,判書李宜顯牌不進,參判洪致中牌不進,參議黃龜河進,右承旨韓世良進。
兵批,判書崔錫恒病,參判李秉常病,參議李箕翊病,參知朴聖輅進,右承旨韓世良兼進。
吏批啓曰,判書李宜顯,參判洪致中,竝牌招不進,小臣獨政未安,何以爲之?敢稟。傳曰,只出緊任,以趙泰億爲承旨,李裕民爲右尹,元命龜爲潭陽府使。兵批,無政事。
韓世良,以禮曹言啓曰,卽接敬寧殿參奉所報,則正殿後階上大松一株,夜間無端中折云,正殿至近之地,有此折木之患,極爲驚駭,不可無慰安之擧,慰安祭,來七月初一日朔祭,當爲兼行,祝文中以此措辭,添入撰出設行,而所折松木,令工曹卽爲斫去事,分付,何如?傳曰,允。
南就明,以訓鍊都監言啓曰,夜禁之法,至嚴且重,而國綱解弛,人不畏法,犯夜橫行,近來尤甚,嚴飭邏卒,使之痛禁矣。去夜初更量,邏卒巡到永橋之際,十餘人,騎馬過去,執捉問之,則厥漢等,稱以內農圃菜田庫直,莫重邏卒,恣意亂打,幾至死境,事極驚駭。其中三名,今方捉來,拘留本營,而不但人命至重,其蔑法犯禁,驅打邏卒,曾所未有之變,其爲情狀,誠極痛駭,如此之類,莫不重治,則無以懲後,令攸司各別嚴囚,以待被打軍生死,依律處置,何如?傳曰,允。
又以備邊司言啓曰,各道元還上及軍餉捧未捧,先爲上來者,前已覆啓,而慶尙·全羅·忠淸·黃海·江原·京畿·江都狀啓,今始畢到矣。京畿·江原·兩道軍餉畢捧,全羅道則元還上及軍餉準捧,而江都·北漢米未捧,茂長·扶安·寶城等三邑守令,前因本道監司狀啓,從重推考後,待秋收捧之意,覆啓,分付今無可論,而其餘元還上未捧,則慶尙道醴泉郡守尹世謙爲居末,尙州牧使趙正萬爲之次,黃海道長連縣監尹東郊爲居末,文化縣監金養謙爲之次,軍餉未捧,則慶尙道栗浦前權管李震亨爲居末,舊所非浦別將丁熙周爲居二,唐浦萬戶林蕃爲居三,忠淸道藍浦前縣監尹以莘爲居末,淸州牧使洪禹鼎爲居二,禮山縣監李深爲居三,黃海道文城僉使趙興祚爲居末,載寧郡守李萬春爲居二,兔山縣監崔益濟爲居三,江都所管軍餉未捧,瑞山郡爲居末,舒川郡爲居二,保寧縣爲居三矣。軍餉居末,依定奪拿問,而其餘居二居三,及元還上居末之次,當爲決杖,或推考,而事在赦前,此則竝勿論。江華府軍餉未捧守令,無指名之事,居中居末瑞山當該郡守,令本道指名狀聞,以爲一體拿問。黃海監司狀啓中,平山府所受大興山城軍餉,丙申以前文書,該營中軍無置處云者,殊涉駭然,分付管理營,現出狀聞,以爲憑處之地,而慶尙道軍餉未捧別單中,只抄邊將而已,元無守令擧論之擧,今後則勿論邑鎭,通同計數,一體抄出之意,何如?傳曰,允。
掌令朴弼正·洪龍祚,持平李瑜啓曰,本府方以訓鍊都正尹就商還囚事,論啓,而聖明尙靳允兪,臣竊不勝訝惑之至矣。夫就商之負犯虛實,姑捨勿論,當初放送議處之命,旣損事體,臺避追發之語,罪名亦重,其不可不更加嚴覈也,審矣。請訓鍊都正尹就商還囚,以臺避中語,發問目,更推嚴査而處之。答曰,勿煩。
上在昌慶宮。停常參·經筵。
徐命淵啓曰,大司憲洪啓迪,掌令朴弼正呈辭,執義任泂未肅拜上疏,掌令洪龍祚,持平李瑜,實錄都監郞廳進,持平李重述未署經。今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而朔祭齋戒相値,不得來會云矣,敢啓。傳曰,知道。
南就明啓曰,左副承旨安重弼,昨旣有只推之命,而今日亦不仕進,卽爲牌招察任,新除授右副承旨趙泰億,時在慶尙道。缺二行
安重弼,以吏曹言啓曰,今此秋享大祭初獻官,當品中實無推移之路,不得已初獻官,以正二品,亞獻官,以從二品,通融塡差以入之意,敢啓。傳曰,知道。
徐命淵,以吏曹言啓曰,今此孝寧殿朔祭獻官,以敦寧府事金柱臣,礪山君枋,實預差塡差啓下矣,俱有身病,今日受香,不得進參,不得已以行中樞府事姜鋧,改付標以入之意,敢啓。傳曰,知道。
辛丑閏六月三十日申時,上御進修堂。召對入侍,參贊官南就明,侍講官申晳,檢討官李重協,假注書李匡輔,記事官林柱國·朴師聖。晳進講答汪尙書書,畢講十七張,自十七張三十二張。晳曰,此書則無大段文義,而宋公非族之祀,於理未安,欲令訪其族親,爲之置後,而史策書之云者,若或書之史策,則不惟宋公爲賢,必當爲法後世云云矣。重協曰,此論宋公,祭其外祖之非禮,欲其訪其親族,爲之立後,以奉其祭,末段宋公之事,不得專美於前云者,蓋謂若使宋公,爲其外祖立後,則可謂後世法,而其事不得專美矣。
重協曰,此則與張欽夫別紙也。侯師聖遊於程門,而講學,只好論說,無沈潛玩索之意,故伊川,有只好隔壁聽之語,如隔壁而聽人之語,語聲高亮可喜,而其語缺二行不可與入堯·舜之道者,以其流於自私耳。
重協曰,□擊拳,運水般柴,卽日用常事也。天命之性,亦在於日用常事,卽事卽物,各有當行之道者,便是率此性也。禪家之以拳拂水柴爲言者,可謂能見此心,而其病,實在於以心察心,若於此心之外,復有虛明靈覺一箇心,在於別處者然,轉入空空寂寂之境,而卒不可與入堯·舜之道,此儒釋之所以異也。晳曰,下段所謂石火等語,亦可用於聖學工夫,此雖佛語,亦有操存之意矣。重協曰,儒學亦無沈潛涵養之功,則無異禪家所云云矣。
重協曰,此論俗節行祭,不害於禮之事,俗節之祭,雖非古禮,今人於歲時名節,必設酒食,以宴樂其祖先,生時亦於是日,飮食宴樂矣,子孫於是日,又隨俗飮食,而思其親而祭之者,此人情之所當然者也。禮卽天秩,而實本人情,孝子之事親,缺數字感時觸物,追遠之思者,自然之人情也。晳起伏曰,小臣因此文義敢達,明日卽秋節也。伏想聖明,必有追遠之思矣,近來連因病患,久未參朔望殷奠,明日則聖上親行朔奠,實合情禮,命以親行之意,則聖孝之有光,當復如何?區區所懷,惶恐敢達。上曰,唯。重協曰,上番所達,誠爲懇切。
上在昌慶宮。停常參·經筵。
掌令朴弼正啓曰,請訓鍊都正尹就商還囚嚴覈,以正其罪。措辭見上新啓,閫帥·守令之親年七十,勿敍三百里外,自是朝家令甲,而槪出於孝理之政也。黃海水使李汝迪,曾爲安東營將時,其父之年,僅過六十,而厭其治盜,假托親年,而終至於遞職矣,及授本閫也,其父之年,洽滿七十,已得壽職,在汝迪之道,固當據法辭免,而貪榮冒赴,尙今蹲坐,廉隅一節,不足責之於此輩,而聽聞所及,莫不驚駭。請黃海水使李汝迪罷職。答曰,不允。末端事依啓。朝報
上在昌慶宮。停常參·經筵。
下直,草芝萬戶崔壽億。
巳時,太白見於未地。
安重弼,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兵曹口傳政事,副司果洪鉉輔。
韓世良啓曰,吏曹郞廳來言,今日爲政事命下,而判書李宜顯呈辭,參判洪致中陳疏入啓,參議黃龜河式暇,不得開政云,判書·參議,竝卽牌招開政,何如?傳曰,允。
有政。吏批,判書李宜顯牌不進,參判洪致中陳疏入啓,參議黃龜河進,右承旨韓世良進。
兵批,判書崔錫恒祿陞降坐起進,參判李秉常病,參議趙鳴鳳病,參知朴聖輅進,右承旨韓世良進。
吏批啓曰,判書李宜顯牌招不進,參判陳疏入啓,小臣獨政未安,何以爲之?敢稟。傳曰,只出緊任。
以金昌翕爲執義,金在魯爲禮曹參議,洪重疇爲潭陽府使,魚必遠爲豐川府使,實錄兼春秋記事官洪鉉輔。
韓世良,以兵批言啓曰,武臣兼宣傳官李世發·徐泰□·金麗溟·金萬謙·卞東杓等,本廳許參時,連三次可否不順,竝依例汰去,何如?傳曰,允。
又以兵曹言啓曰,新除授公州營將李慶祉呈狀內,素有癃痼之疾,積年醫治,終未奏效,而粵自夏初,重得毒痢,添得胸膈痞塞之症,委頓床席,飮食專廢,以此病狀,數月之內,決難赴任,卽爲啓罷云。聞其病勢,果是實狀,不可等待其差復,久曠鎭務,李慶祉今姑罷黜,何如?傳曰,允。
又啓曰,卽今守令十四員,都事二員,除授已久,憲府纔已署經,而諫院則大司諫趙觀彬,司諫魚有龍,獻納李箕鎭,正言金祖澤,俱在外,而只有正言徐宗伋,開坐署經無期,非但秋務將迫,夫馬久滯,誠極可慮,在前如此之時,例有變通發送之例,何以爲之?敢稟。傳曰,除署經發送。四行缺
副修撰李重協上疏曰,伏以臣,於直次睡起之際,忽覺胸腹添痛,四肢厥冷,擁襟就枕,欲以鎭定,痛氣轉劇,忍耐不住,若將頃刻殞命,實有汚穢法禁之慮,不得不冒死仰籲。伏乞聖慈,俯垂哀憐,亟命鐫削臣職名,俾得安意調理,以尋生路,千萬幸甚,臣無任祈懇之至。答曰,省疏具悉,爾其勿辭,調理察職。燼餘以下缺
上在昌慶宮。停常參·經筵。
下直,大阜僉使洪舜年。
掌令洪龍祚避嫌,答曰,勿辭。避辭在下
安重弼啓曰,大司憲洪啓迪,掌令朴弼正呈辭,執義金昌翕在外,掌令洪龍祚實錄都廳郞廳進,持平李瑜受由在外,持平李重述未署經。今日以監察茶時之意,敢啓。傳曰,知道。
又啓曰,掌令洪龍祚再啓煩瀆,退待物論矣。傳曰,知道。
韓世良,以弘文館言啓曰,本館下番修撰李重協,以身病陳疏受由,缺下番無他入直之員,而副校理申昉,又以身病□□,不爲入來,卽爲牌招,姑降入直,何如?傳曰,允。
以副校理申昉牌不進罷職傳旨,傳于韓世良曰,推考傳旨捧入。
韓世良啓曰,今七月初五日祿都目政事爲之之意,敢啓。傳曰,知道。
安重弼,以義禁府言啓曰,卽接月令醫官鄭守範手本,則保放罪人李瀗,病勢今已向差云,還囚之意,敢啓。傳曰,知道。
韓世良,以內醫院官員,以都提調·提調意啓曰,每年冬至使行,醫員譯官等,本院藥材貿易回還後,三坐畢納,則入啓論賞,乃是流來之規也。上年藥材貿易醫譯蔣世貞·李纘庚等,畢納於三巡之坐,依前例,令本衙門施賞,本院月令劑藥官金弘元·文世郁·蔣世復·玄厚綱,前後勤仕,已爲年所,亦令本衙門,或陞遷右職,或差送厚道審藥,何如?傳曰,允。
韓世良,以實錄廳郞廳,以摠裁官意啓曰,一房郞廳愼無逸,身病甚重,李瑜以親病,受由下鄕,竝姑改差,其代以前都事金濰,前正言沈㙉差下,使之察任,何如?傳曰,允。
徐命淵,以司僕寺官員,以一提調意啓曰,濟州歲貢進上先後運之,一時來到元數二百九十八匹內,船中病留一匹,故失三匹,到中路病留二十八匹,故失二匹,到本寺病一匹,合三十五匹計除,實納馬二百六十三匹禾毛色,別單書入之意,敢啓。傳曰,知道。
掌令洪龍祚啓曰,再昨同僚,以黃海水使李汝迪罷職事,簡問於臣,意以爲僚臺所聞,必是眞的,不及致詳,書送謹悉,論啓蒙允之後,追聞人多稱冤,取考兵曹文書,則汝迪於己亥,在營將任所,以親年七十,呈狀本道,道臣馳啓請遞,而該曹以李汝迪,旣非獨身,而親年不滿七十五歲,不爲許遞。且考丙辰榜目,汝迪之父漢珪,乃庚寅生,而己亥恰滿七十,則啓辭中僅過六旬等語,已是差爽,而漢珪之年,尙未及七十五歲,則不爲辭免,而貪榮冒進云者,亦涉冤枉,臣之瞢然參啓之失,著矣,其何可晏然於臺次乎?請命遞斥臣職。批答在上
答獻納李箕鎭疏曰,省疏具悉,實錄都廳之任,實循公議,何用過辭?秋涼已屆,將毋上來察職。
答平安監司權疏曰,省疏具悉。疏辭令廟堂,稟處。原疏缺
答掌令朴弼正疏曰,省疏具悉。條陳事,令廟堂商確稟處,而刑判事前後疏批及別諭,不啻勤懇,而情志不孚,邁邁至此,心甚愧恧。三邑之倅,除拜屬耳,來觀治效處之,未爲不可,徑先請罷,殊未妥當。以奸民之所納,爲內帑之說,聞之痛駭,予當自內申飭焉。爾其勿辭,調理察職。燼餘獻納疏缺
上在昌慶宮。停常參·經筵。
下直,大靜縣監南壽賢,登山僉使李碩昌。
徐命淵啓曰,大司憲洪啓迪,再啓煩瀆,退待物論矣。傳曰,知道。
又以都摠府言啓曰,副摠管東昌君炡,以敬寧殿秋享大祭亞獻官,吏曹肄儀晝仕進去之意,敢啓。傳曰,知道。
又啓曰,掌令洪龍祚引避退待,而大司憲洪啓迪呈辭,執義金昌翕在外,掌令朴弼正避嫌,持平李瑜受由在外,持平李重述未署經,處置經宿,事甚未安,呈告人員,卽爲牌招,以爲處置之地,何如?傳曰,允。
兵曹口傳政事,副司直金濰。
吏曹口傳政事,實錄兼春秋金濰·沈㙉。
大司憲洪啓迪啓曰,臣情病俱苦,日尋辭單,且阻喉司,方切悶蹙,卽因僚臺處置,召牌下降,嚴畏分義,不敢不趨詣,而第臣難安之端,實不但處置之不可冒當也。當初發論臺臣之未及與諸僚停當也,臣適得見其啓草,只認爲法例,而未覺有差爽也,及其簡問也,會因呈告,雖不能與可否,而初旣有與聞之事,則矇不致詳之實,臣亦有之,其所自處,不可與引避之僚臺,有所異同也決矣。昨因賤疾猝劇,今始隨牌自列,有損臺體,尤不容一刻苟冒,請命遞斥臣職。答曰,勿辭。
掌令朴弼正啓曰,臣於乞免之章,附陳蒭蕘之說,及承聖批,特蒙採納,奉讀未半,感惶交中,而末端三邑守令事,以殊未妥當爲敎,恐殿下,未及照察,而下此敎也。梁益標之狂悖,本不合字牧之任,朴東樞之卑微,尤不當濫遷名府,至於李宜麟,則旣無表異之績,豈可遽陞劇邑耶?臣之所論,槪出於惜官方擇守令而已,則觀其來效處之之敎,實是意慮之外,而各軍門主將問備之請,可否間未得承敎,臣竊慨然也。且於昨日僚臺之避,實有所訝惑者,夫朝臣之親年七十者,若敍於三百里外,則輒皆呈遞,莫敢冒赴者,法例卽然,而黃海水使李汝迪,則赴閫之時,其父之年,已踰七十,而不思自處,乃敢貪官冒赴,物議之嗤點,至今未已,臣之當初所論,實據公誦,而今僚臺,因啓辭中數字差爽之語,至謂之人多稱冤,且因汝迪爲營將時,該曹防遞之啓而訂之,臣亦取見其覆啓文書,則其所因受敎內,只擧邊倅,而無閫守竝論之事,未知僚臺,有何所據,而引以爲例耶?臣之啓語中,僅過六十四字,果未免差誤,而以七十五歲爲限云者,槪慮邊倅厭避之弊,而似創新規也。近來閫帥之以親年七十,據法呈遞者,非止一二,則汝迪獨引七十五歲之限,而至今蹲冒者,其非貪榮而何?雖然,僚臺,旣以此引避,則臣以發論之人,不宜一刻苟冒於臺次,而昨上短章,未及承批,經宿之後,今始來避,所失尤大,請命遞斥臣職。答曰,勿辭。
徐命淵,以承文院官員,以都提調意啓曰,本院寫字官朴尙。以下二行缺
又以兵曹言啓曰,諸各司堂下武臣能麽兒,一朔六次設廳講試,意非偶然,而近來武弁,怠慢成習,其中都摠府經歷柳聖澄,宣傳官申益三,一次無緣不進,一次講不通,中樞府經歷林天澤,宣傳官李允之一次不進,講不通,竝推考警責,何如?傳曰,允。
慶尙監司洪禹傳上疏曰,伏以臣之所叨藩任,自知其決難堪承,而含恩畏義,不敢輒事撕捱,僅已黽勉出肅,今將冒昧之任,而殆同僬僥之强千勻,其必不免於覆壓也,明矣。臣方惶憫之不暇,尙何私計之可論,而第有懇迫情理,敢此猥瀆天聽,唯聖明之垂察焉。臣之所後亡父墳塋,在於湖南之高山地,而身旣係官,道且云遠,節日奠享,旣未躬視,歲時展掃,亦至曠廢者,今已數年餘矣。雖於平居,尙不禁松楸入夢,而露霜之興感,矧今遠赴嶺外,而一赴之後,法不得越界往來,若不及今往省,則未及納節之前,更無上墓之日,人子情理,曷勝愴缺,而外朝臣之陳情請由者,輒皆蒙許,則臣何獨自阻於孝理之下,而不爲之控籲乎?此臣所以不避煩瀆,據例祈請者也。伏乞聖慈,俯垂諒察,特賜恩由,便於未辭陛前,往掃丘墓,以伸情禮,不勝大幸。答曰,省疏具悉。依疏辭往省焉。
副校理申昉上疏曰,伏以臣,自前月望間,重患暑感,浹旬彌留,未得痊可,而適拜館職,又値番次苟簡,力疾就直矣。兩日之內,諸症越添,擔舁出來,調治多方,而卽今病形,漸益有加,頭目森暈,胸胃煩憊,寢眠全失,食路頓塞,加以頭腹絞痛,下痢無算,眞元漸鑠,精神迷瞀,昏昏惙惙,實有頃刻難支之憂,昨因本館草記,召牌降臨,而末由起動,竟未抵赴,逋慢之誅,固所難逃,只推之命,又出格外,臣於是,惶悶抑塞,益不知置身之也。臣雖無狀,亦知分義,職備經筵,責任亦重,豈不知趨命之爲恭,瘝曠之爲罪?以此病狀,萬無自力供仕之理,一日虛帶,適增一日之罪,其何可以瀆撓爲懼,不思所以自處之道哉?玆敢悉暴危懇,仰瀆於仁覆之下。伏乞聖慈,俯垂憐察,亟遞臣職,俾得安意將理,以尋生路,不勝幸甚。答曰,省疏具悉。爾其勿辭,調理察職。
上在昌慶宮。停常參·經筵。
傳曰,大臣·備局堂上引見。
入侍時,戶曹判書閔鎭遠所啓,今年旱災慘酷,畿甸水田,多未付種,若播木麥,則似愈於陳廢,而木麥種子,無他辦得之路,考見諸道會案,則忠州·原州會付木麥,皆至數千石,故以各一千石船運上送之意,行關分付,則稱以傾庫分給,終不上送,畿甸水田,仍致陳廢,誠可慨惜,還上折半留庫,事目至嚴,而近來各邑,全不遵行,如木麥等穀,亦無一石留庫者,極爲寒心。忠州牧使宋堯卿,原州牧使呂必容竝推考,還上折半留庫之法,更爲各別申飭,何如?上曰,依爲之。
又所啓,三南量田後,上年實結似加,而以年事失稔,多入於災結中,實結比前尤減,今年旱災如此,三南則雖稍實,而亦間間被災,畿內則畓穀全棄,前頭年分踏驗,不可不別樣申飭矣。取見本曹文書,則癸亥年,因先臣陳達,定規年分,令作者,以其災頉處,呈單於面任,則面任摘奸後,上于本官,本官又爲親問摘奸後,上于本曹,元結數則在量案,只以災頉數上之,自朝家勿遣敬差官,別遣京官摘奸,以防書員弄奸之弊,其時戶曹判書鄭載嵩,依此擧行矣。至今本曹,流傳其年年分,極爲得宜,結數亦多云,卽今新經量田,陳起明白,不過當年被災處給災而已。癸亥年年分事目,啓下於七月矣。今亦依癸亥年爲之似好,在外時與大臣議之,則皆以爲好,敢此仰達。上曰,依爲之。
領議政金昌集所啓,此平安監司權上疏也。令廟堂,稟處之命,而頃者權眼病甚重,幾至廢務,今聞比初小愈,而蓋其眼病,旣有深委,必欲遞免,有此申籲,而西藩爲任,比他道尤重,到任未滿一年矣,續續遞易,事甚重難,使之調理察任,何如?上曰,依爲之。備局謄錄
有政。吏批,判書李宜顯,參判洪致中牌招不進,參議黃龜河進。
以金濰·沈㙉爲實錄兼春秋,權以鎭爲刑曹參議,朴起祖爲刑曹正郞,洪禹采爲咸陽郡守。
韓世良啓曰,吏曹郞廳來言,承旨有闕,政事,何以爲之?敢稟。傳曰,明日爲之。
徐命淵啓曰,大司憲洪啓迪,掌令朴弼正·洪龍祚避嫌退待,執義金昌翕在外,持平李瑜受由,持平李重述未署經。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日試射,請出標信。傳曰,允。
又以弘文館言啓曰,臣承命馳往于忠淸道淸風黃江村判府事權尙夏處,問議進講冊子則以爲,臣於篤老垂死之中,猝得暑痢,今已□眞元大脫,諸症越添,萬分危惡,而伏蒙聖慈矜恤,別遣御醫,珍劑絡繹,自數日來,幸得回甦之路,莫非聖上生成之恩,方切感祝之際,卽者玉署之臣,銜命來臨,以前頭進講冊子下詢,臣方委伏昏瞀,不知所以仰對,而第念頃年,臣以聖學輯要進講之意,仰達於疏末矣。蓋是書,實聖學之指南,典謨雅訓,悉備於此,天德王道,不越於是,誠宜喫緊加工,而似伏聞尙未進講筵席,今雖更承聖問,臣之愚見以爲,帝王切要之書,無踰於此云,儒賢之意如此,何以爲之?敢稟。傳曰,更問大臣,相議稟定。
又啓曰,今日賓廳日次,兩司當爲進參,而憲府多官,或引避退待,或在外未署經,無推移入侍之員,諫院諸官,亦皆在外,只有正言徐宗伋,而連日呈告,卽爲牌招,以爲入參之地,何如?傳曰,允。
南就明啓曰,今日乃次對,而左副承旨安重弼,連日病不仕進,牌招察任,何如?傳曰,允。
以左副承旨安重弼,正言徐宗伋,牌不進罷職傳旨,傳于南就明曰,推考傳旨捧入。
判敦寧黃欽再度呈辭,傳曰,只遞本職。
韓世良啓曰,吏曹郞廳來言,今日爲政事,命下,而判書李宜顯,參議黃龜河,病不來,參判洪致中未肅拜,不得開政云,判書·參判·參議,竝卽牌招開政,何如?傳曰,允。
韓世良,以弘文館言啓曰,本館下番闕直,已至累日,事體殊甚未安,副修撰李重協,由限已過,卽爲牌招入直,何如?傳曰,允。
以副修撰李重協牌不進罷職傳旨,傳于韓世良曰,推考傳旨捧入。
有政。吏批,判書李宜顯牌不進,參判洪致中牌不進,參議黃龜河進,右承旨韓世良進。
兵批,行判書崔錫恒進,參判李秉常病,李箕翊病,參知朴聖輅進,右承旨韓世良進。
吏批啓曰,判書李宜顯,參判洪致中,竝牌招不進,小臣獨政未安,何以爲之?敢稟。傳曰,只出緊任。
吏批啓曰,卽接缺佐郞柳弼垣身病甚重,不得察任云,依例改差,何如?傳曰,允。
又以兵曹言啓曰,同知中樞府事李永□呈狀內,本以年老多病之人,當此暑濕之節,症狀添劇,實無供職之望,入啓許遞云,西樞雖是閑局,病勢如此,旣無察任之勢,則不可一向虛帶,今姑改遞,何如?傳曰,允。
又以兵曹言啓曰,景福宮假衛將李仁齡呈狀內,身病閱月彌留,有難供仕,特爲改遞云,身病旣重,無望察任,則輪番之地,不可等待其差復,今姑改遞,何如?傳曰,允。
又以兵批言啓曰,理山人李東輝,以私賑之功,有邊將除授事承傳,故今番都政,雲頭里權管差下矣。今聞東輝家,有七十五歲老母,理山之於雲頭里,乃是三百餘里,人子情理,決難赴任云。遠外之人,以其承傳,得差權管,終至作散,則誠爲可矜,從赴近,與新差嗭洞權管李自榮,相換差送,何如?傳曰,允。
又以兵批言啓曰,別破陣李義益,以火藥造鍊之功,有加資之命,而係是軍兵,何以爲之?敢稟。傳曰,特爲加資。
以南泰徵爲兼內禁將,沈廷輔爲兼五衛將,李眞卿·朴葵爲兼五衛將,李箕得爲曹司五衛將,成致績·朴鳳彩·李景薰·金浚·柳明錫爲武兼,李井煥爲蝟島僉使,黃再徵爲公州營將,李奇珍爲龍珍萬戶,權䙗爲北評事,李時弼爲同知,李肇爲都摠管,靈原君櫶爲副摠管,朴文彬爲三田渡別將,李元命爲黃海水使,閔宣重爲景福假衛將。平安監營中軍許樑,啓下副司直。黃欽·李眞卿爲曹司五衛將,李光炯爲訓鍊主簿。
韓世良啓曰,新除授內禁衛將南泰徵,時無敍用之命,何以爲之?敢稟。傳曰,敍用。
南就明啓曰,濟州牧使狀啓,以大靜居奴汝黃等十二名渰死事。傳曰,渰死人等,令本道恤典擧行。七行缺
又以戶曹言啓曰,曾因咸鏡監司狀請,各司所納貢物布·蔘布·次布,定都會直納本曹事,覆啓定奪矣。上年以升麤尺短之布,節晩來納,故別爲草記,使之五月內,一依見樣布,精備上納事,嚴關本道,今春亦且累度申飭矣,經夏徂秋之後,始以麤布,苟充上送,各司貢人,多有稱冤,所當還爲退送,而爲慮遠路往來之有弊,雖令參酌捧上,都會官之違越定式,節晩後苟充上送之狀,殊極駭然,都會官·守令,姑先從重推考,監色亦爲拿致營下,各別刑推,俾懲日後,何如?傳曰,允。
禮曹參議金在魯上疏曰,伏以臣,於議曹新除之下,所當趁卽出肅,而臣之老母,適患暑感,仍添食傷,中焦關格,胃腕急痛,宛轉呌楚,狀如刀剝,一日一夜,遽阽危域,焦灼遑遑,罔知攸措,累次探吐,雜試焫藯,僅得少定,而痛氣未已,惡心且甚,糜粥之爲全無所進,眞元大脫,懍懍委惙,臣方晝宵扶護,末由蹔離,稽謝本職,已極不安,而史局重地,久闕進參,尤不勝悚悶,玆敢略綴煩疏,仰籲於孝理之下。伏乞聖明,將臣本兼職名,亟賜鐫遞,毋曠公務,俾申至情,千萬幸甚。答曰,省疏具悉。爾其勿辭,救護母病。以下缺燼餘
南就明,以兵曹言啓曰,衛將所軍定書員,自本曹有推問之事,使之招來,則呂必迪稱名人,爲徵私債,缺結縛,欲施亂杖之刑,本曹使令,以旣聽官分付,斯速出給之意言之,則必迪不問是非,捉入使令,周回黜送,亂杖,乃是賊徒缺,雖官府,不敢妄施,必迪以私債徵捧事,欲施亂杖之刑,缺無忌憚,莫此爲甚,況本曹使令,因官令出去,則又何敢捉入周回?軍丁書員,終不出給,國綱所在,不可無別樣懲戢之道,缺令攸司囚禁科罪,何如?傳曰,允。
上在昌慶宮。停常參·經筵。
大臣·備局堂上引見入侍時,領議政金昌集所啓,兵曹參判李秉常,籌司堂上差下之後,連疏辭免,尙不行公,事體極爲未安,推考後牌招察任,何如?上曰,依爲之。
又所啓,此黃海監司金有慶狀啓也。本道銀店,專屬戶曹,而其間銀鐵店在谷山者,本營擔當用之矣,此與關西無異,而一店有無,於戶曹,無甚損益,本道則軍器鉛鐡,補用緊重,請仍屬本道云,而凡銀店,自是地部所管,亦不可獨屬於本道,依前定奪,專屬戶曹事,分付,如何?上曰,依爲之。
又所啓,此平安監司權狀啓也。成川銀店,有專屬戶曹之令,而本道彼我使行時,酬應浩多,不成貌樣,今此銀店,盡屬戶曹,則尤無支應之勢,仍屬本道事,令廟堂,稟處矣,旣令屬之戶曹,則續續變通,事體未安,且本道,雖非此銀店,亦有他處銀店,此則依前專屬戶曹事,分付,何如?上曰,依爲之。
又所啓,此全羅監司兪命弘狀啓也。三南驛復戶除出,以屬畿營事,令下之後,各驛吏卒,皆懷渙散之心,驛路亦將絶站,還寢此令事,令廟堂稟處矣。蓋畿驛,本來瘦殘,事役偏重,而給復之數,本甚零星,故三南復戶除出,以屬畿驛,實出於不得已,而他道皆以擧行,獨於湖南,似無還寢之理,且除出之數無多,依前,分付擧行,何如?上曰,依爲之。
左參贊權尙游所啓,臣待罪守禦使,敢陳所懷,南漢山城軍餉米,以舊未收年年未捧,而只捧新分給,故其數比前漸縮,誠爲寒心矣。今年畿農,田穀稍優,而水田則已辦凶歉,還上收捧極難,而廣州則又異於他邑,軍餉不可不徵捧,人心亦不可不收拾,廣州府尹李萬稷,治效甚著,凡諸政務,緊慢得宜,至於還上收捧之時,不至刻督,而能立紀綱,民自輸納,無有怨心,今聞萬稷瓜期不遠,而今年還上定式之外,吹精腐傷等穀,亦多分給,後來者未必不爲准捧,而萬稷之爲政,則民旣信服,上下相安,今年還上,必令此人收捧,然後可以無弊。且南漢山城倉庫千餘間,年久頹圮,不可不改建之意,頃已草記矣,物力不足,雖未及一時盡建,而今已始役,此雖守禦廳擔當之事,而府尹在城中,其所施措之力爲多。廣州府尹李萬稷,限來年麥秋前,仍任,何如?上曰,依爲之。
又所啓,南漢山城倉庫改建之役,物力浩多,而守禦廳元無物力出處,雖有屯田所出及牙兵處所捧米石,而皆入於將校員役等放料,其外無一疋布一兩錢出處,事勢誠爲悶切,已始之役,決不可中止,而百爾拮据,實難繼用,曾前則自惠廳多有劃給,以助山城需用之事,而近來各廳㮙然,有難酬應於此事矣。獨念關西稅穀,戶曹以道遠不得運來,留作本道軍餉,近來則連以凶年,本道監司買取,用於賑資矣。今年關西年事,有登熟之望,似不必設此,稅穀五六千石,特許發賣,則本價納于戶曹,其贏餘多少間,用之於倉役似好,問于大臣及戶曹,分付,何如?領議政金昌集曰,關西田稅,不爲上納,留作軍餉,故自成儲蓄矣,頃年一番發賣之後,連値凶年,而穀物已盡,賑事苟簡,每爲慨然矣,未知卽今所儲之幾何,而今年關西田穀,雖云稍優,畓穀則未免失稔云,以備不虞之道,發賣誠爲重難,倉役雖甚可悶,西路事,亦不可不慮,姑觀今年實數,一二千石參酌發賣宜矣。尙游曰,大臣之欲留作軍餉,其意是矣,而山城庫舍,乃是儲置軍餉之所,而一時改建爲難,故先取最急處,撤毁改建,其稍緩處,姑待物力措備,次第改建爲計矣。頃日小雨,所謂稍緩處,或頹落,土木堆積倉穀之上,事勢如此,則其爲緊急,較重於遠道之預備糧餉。且關西,則不必連値凶荒,此後每年,以其稅穀,漸次留置,亦可爲備虞之道,而至於倉役,則不可多年遲滯,而物力實無出處,先爲許賣於山城,以助其役,似爲得宜。且關西稅穀,歲不下二萬餘石,就其中許賣六千石,以其餘,留作本道軍餉,亦無不可者矣。戶曹判書閔鎭遠曰,關西稅穀之留作軍餉,意有所在,而近以本曹經費匱竭,關西年年設賑,每年有發賣之擧,以致軍餉不得多貯,事甚未安,今年條稅穀,亦以經費不足,勢將發賣,而今年則必欲參酌留置,以備軍餉,以應其賣之數,限四五千石,許賣於守禦廳,而他處則勿許,似可矣。上曰,依爲之。尙游曰,若凶年,則五千石,可以取足,而若豊年,則本價備給戶曹外,贏餘幾何耶?全羅道有位太五千石,考見收租案,一體買取似可,問于鎭遠,何如?鎭遠曰,惠廳貢物,以太上下者亦多,而湖南位太,每年爲各軍門各衙門所買用,惠廳元無一石太上來者,上年則全羅監司兪命弘,以矯制發倉之意,直爲取用,今年條又爲許賣,實爲重難矣。然,收租案上來後,可以相議爲之,何必預爲定奪乎?上曰,唯。備局謄錄
上在昌慶宮。停常參·經筵。
有政。吏批,判書李宜顯呈辭受由,參判洪致中牌招不進,參議黃龜河進。
以李喬岳爲承旨,李廷熽爲正言。
韓世良啓曰,來十一日文臣殿講日次,取稟。傳曰,爲之。
又啓曰,大司憲洪啓迪,掌令朴弼正·洪龍祚避嫌退待,執義金昌翕在外,持平李重述未署經,今日以監察茶時之意,敢啓。傳曰,知道。
徐命淵啓曰,史官五員待命事,命下矣,史官不備,宣傳官二員代送之意,敢啓。傳曰,知道。
又以都摠府言啓曰,副摠管李肇,以實錄廳堂上,本廳坐起晝仕進去之意,敢啓。傳曰,知道。
吏曹口傳政事,實錄兼春秋蔡應福。
傳曰,李領府事家,遣御醫看病,這這書啓。
備忘記,史官五員待命,騎馬十二匹立之。
弘文館應敎申晳上箚曰,伏以,掌令洪龍祚,以再昨同僚,以黃海水使李汝迪罷職事,簡問于臣,意以爲,僚臺所聞,必是眞的,不及致詳,書送謹悉,論啓蒙允之後,追聞人多稱冤,取考兵曹文書,則汝迪於己亥在營將任所,以親年七十,呈狀本道,道臣馳啓請遞,而該曹以汝迪,旣非獨身,而親年不滿七十五歲,不爲許遞,且考丙辰榜目,汝迪之父漢珪,乃庚寅生,而已己亥,洽滿七十,則啓辭中,僅過七旬等語,已是差爽,而漢珪之年,尙未及七十五,則不爲辭免,而貪榮冒赴云者,亦涉冤枉,臣之瞢然參啓之失著矣,其何可晏然於臺次乎?大司憲洪啓迪,以臣情病俱苦,復尋辭單,見阻喉司,方切悶蹙,卽因僚臺處置,召牌下降,嚴畏分義,不敢不趨詣,而第臣難安之端,實不但處置之冒當也。當初發論臺臣之未及與諸僚停當也。臣適得見其啓草,只認爲法例,而未覺有差爽,及其簡問也,會因呈告,雖未能可否,而初旣有與聞之事,則矇不致詳之失,臣亦有之,其所自處,不可與引避之僚臺,有所異同也,決矣。昨緣賤疾猝劇,今始隨牌自列,有損臺體,亦不容一刻苟冒。掌令朴弼正,以臣於乞免之章,附陳蒭蕘之說,及承聖批,特蒙採納,奉讀未半,感惶交中,而末端三邑守令事,以誠未妥當爲敎,恐殿下未及照察,而下此敎也。梁益標之狂悖,本不合字牧之任,朴東樞之卑微,尤不當濫遷名府,至於李宜麟,則旣無表異之績,豈可遽陞劇邑耶?臣之所論,槪出於惜官方擇守令而已,則觀其來效處之之敎,實是意慮之外,而各軍門主將問備之請,可否間未得承敎,臣竊慨然也。且於昨日僚臺之避,實有所訝惑者,夫朝臣之親年七十者,若敍於三百里外,輒皆呈遞,莫敢冒赴,於法例卽然,而黃海水使李汝迪,則赴閫之時,其父之年,已踰七十,而不思自處,乃敢貪赴,物議之唾罵,至今未已,臣之當初所論,實據公誦,而今僚臺因啓辭中數字差爽之語,至謂之人多稱冤,且因汝迪爲營將時,該曹防遞之啓而證之,臣亦取見其覆啓文書,則其所因受敎內,只擧邊將,而無閫守竝論之事,未知僚臺,有何所據,而引以爲例耶?臣之啓,僅過六十四字,果未免差誤,而以七十五歲爲限云者,蓋患邊倅厭避之弊,而似創新規也。近來閫帥之以親年七十,據法呈遞者,非止一二,則汝迪,獨引七十五歲之限,而至今蹲冒者,非貪榮而何?雖然,僚臺先以此引避,則臣以發論之人,不宜一刻苟冒於臺次,而昨上短疏,未及承批,經宿之後,今始來避,所失尤大,竝引嫌而退,當初參啓,終歸不審,揆以臺體,勢難仍在,偶見啓草,曾無可否,以此引嫌,殊涉太過,聖批未安,雖非可嫌,論人爽誤,有失臺體。請大司憲洪啓迪,掌令洪龍祚·朴弼正竝遞差。取進止。答曰,依啓。燼餘
上在昌慶宮。停常參·經筵。
備邊司啓曰,忠淸監司李世瑾,陳疏承批之後,尙不出肅,拿來之代,不可不速赴,而至今撕捱,殊無急時差出之意,其在事體,極涉未安,卽爲牌招,使之不多日內辭朝,何如?答曰,允。備局謄錄
有政。吏批,判書李宜顯呈辭受由,參判洪致中牌招不進,參議黃龜河進。
以朴致遠爲掌令,金墰爲掌令,魏赫萬爲鎭海縣監,蔡膺福爲實錄兼春秋。
下直,安義僉使李友松。
韓世良啓曰,大司憲洪啓迪呈辭,執義金昌翕在外,掌令二員未差,持平李瑜受由在外,李重述未署經,今日以監察茶時之意,敢啓。傳曰,知道。
徐命淵啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
藥房都提調臣金昌集,提調臣崔錫恒,左副承旨韓世良啓曰,日月易邁,秋享奄過,伏惟聖孝號隕,益復罔極,老炎尤酷,伏未審此時,聖體,若何?大妃殿氣候,亦何如?臣等憂慮未已,敢來問安。答曰,罔極。慈殿氣候一樣,予則亦無大段所患矣。
徐命淵,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,今下弓矢,安義僉使李友松處給送。
又以都摠府言啓曰,今日入直內三廳武兼禁軍及軍兵等,中日習射事,標信,命下矣,局勢如此,不得爲之之意,敢啓。傳曰,知道。
又啓曰,卽者吏曹郞廳來言,當日爲政事,命下矣,而判書李宜顯呈辭受由,參判洪致中未肅拜,參議黃龜河病不來,不得開政云,參判·參議竝卽牌招開政,何如?傳曰,允。
南就明,以戶曹言啓曰,內需司啓下牒呈內,長湍柴場革罷,移定於金川地,令本官尺量成冊上送事,允下矣。宮家折受,旣已革罷,柴場雖與田畓有異,周回廣闊之處,定界折受,其中土地人民,皆爲句管,則其爲弊端,誠甚不些,且長湍,是先朝折給之地,則到今變易,亦甚未安,長湍柴場,分付本官,嚴飭山直,各別禁養,山直等如或散亡,則亦爲一一代定,以爲柴木經用之地,而金川換定事,安徐,何如?傳曰,依內需司啓下牒呈施行,宜矣。
徐命淵,以內醫院官員,以都提調意啓曰,今年冬至使貿易唐材中遺儲,有不緊而有裕者,有緊要而不足者,減其不緊,加貿緊要之材,自是前例,今亦就其元數中,參酌加減,別單書入之意,敢啓。傳曰,知道。
有政。吏批,判書李宜顯呈辭受由,參判洪致中牌不進,參議黃龜河進,同副承旨徐命淵進。疊
兵批,判書崔錫恒病,參判李秉常病,參知朴聖輅病,參議李箕翊進,同副承旨徐命淵進。
吏批啓曰,判書李宜顯呈辭受由,參判牌招不進,小臣獨政未安,何以爲之?敢稟。傳曰,只出緊任。政事在上
秋享大祭後,政院·玉堂問安。答曰,罔極。大妃殿·大殿·中宮殿,藥房問安。答曰,罔極。大妃殿·大殿·中宮殿,朝廷二品以上·六曹單子問安。答曰,罔極。燼餘
兵批,護軍朴弼正。
上在昌慶宮。停常參·經筵。
韓世良啓曰,大司憲洪啓迪,掌令朴致遠·金墰牌不進,執義金昌翕在外,持平李瑜受由在外,李重述未署經,今日以監察茶時之意,敢啓。傳曰,知道。
又啓曰,憲府無一行公之員,監察茶時,至於累日,事甚未安,大司憲洪啓迪呈辭,執義金昌翕在外,掌令朴致遠·金墰未肅拜,持平李瑜受由在外,持平李重述未署經,除在外未署經外,呈告未肅拜人員,竝卽牌招察任,何如?傳曰,允。
掌令朴致遠·金墰牌不進罷職傳旨。傳曰,推考傳旨捧入。
缺伏見義禁府覆啓,李瀗事,判付有依李潚例,特爲分揀放送之命,臣竊不勝訝惑焉。李瀗所坐,與李潚自別,以禁府覆啓措語觀之,一百八十五兩之價,恰爲七十四石之米,與私用之數相符云,則更爲嚴問,法理當然,分揀放送之命,雖出於殿下恤囚寬貸之盛德,法府未擬律之前,有不容徑釋,臣職在該房,旣有區區所懷,惶恐敢啓。傳曰,知道。
又啓曰,今於本院啓辭,以知道爲敎,原公事還入,依前判付書入乎?敢稟。傳曰,原公事還入之。燼餘
上在昌慶宮。停常參·經筵。
韓世良啓曰,備邊司郞廳,以大臣意來言,今日賓廳坐起日次,而國忌相値,不得來會云矣,敢啓。傳曰,知道。
又啓曰,大司憲洪啓迪呈辭,執義金昌翕在外,掌令朴致遠未肅拜上疏,掌令金墰未肅拜呈辭,持平李瑜受由在外,持平李重述未署經,今日以監察茶時之意,敢啓。傳曰,知道。
又以都摠府言啓曰,副摠管李肇,以實錄廳堂上,本廳坐起晝仕進去之意,敢啓。傳曰,知道。
徐命淵啓曰,明日仁政殿專經文臣殿講時命官,何大臣進去乎?傳曰,領相進去。
又以禮曹言啓曰,今此文臣殿講時,考見各司擧案,則權知承文院副正字睦趾敬·李普昱·趙顯命·黃晸·申思稷·趙趾彬·金始燁·吳光運·柳壽垣·曺命敎·宋翼長,俱以在外懸頉,身有職名,任意下鄕,莫重殿講,不爲進參,似當別樣警責,而本曹請推之外,無他責罰之道,竝推考,何如?傳曰,允。
又以實錄廳郞廳,以摠裁官意啓曰,各房分授時政記,已盡刪節,自丙寅至辛未六年時政記,移奉于本廳,二房郞廳洪龍祚,病難察任,今姑改差,其代,以弘文館校理申昉差下察任,何如?傳曰,允。
又以禮曹言啓曰,卽接宣陵參奉所報,則大王陵上曲墻三十餘步柏子木一株,紅箭門外禁川橋下東邊檜木一株,齋室西邊檜木一株,爲風所摧折云,陵上至近之地,有此樹木摧折之患,極爲驚駭,不可無慰安之擧,慰安祭,不卜日來十二日設行,而摧折之木,卽爲斫去事,分付陵參奉,何如?傳曰,允。燼餘
上在昌慶宮。停常參·經筵。
下直,寶城郡守李箕命,任實縣監金時發,平康縣監金絿,安興僉使崔世珪,所斤僉使楊復漢,天摩僉使鄭翼亮。
徐命淵啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
韓世良,以都摠府言啓曰,今日入直內三廳武兼禁軍及軍兵等,當爲中日習射,而文臣殿講相値,不得爲之之意,敢啓。傳曰,知道。
吏曹判書李宜顯三度呈辭。傳于徐命淵曰,還出給。
備忘記,今下弓矢,天摩僉使鄭翼亮處給送。
韓世良,以義禁府言啓曰,缺啓辭,刑曹啓目,出身呂必迪,移下本府處置事,允下矣。呂必迪今方待命於本府,卽爲拿囚之意,敢啓。傳曰,知道。
又啓曰,近來憲府,無一行公之員,大司憲洪啓迪呈辭,執義金昌翕在外,持平李瑜受由在外,李重述未署經,掌令金墰未肅拜,監察茶時,已過多日,事甚未安,除在外未署經外,呈告未肅拜人員,竝卽牌招察任,何如?傳曰,允。
以掌令金墰牌不進罷職傳旨,傳于徐命淵曰,推考傳旨捧入。
徐命淵啓曰,漢城府尹權在外,右尹李裕民方在北兵營任所,上來遲速,姑無其期,只有左尹崔敬中,而連呈辭疏,久不行公,詞訟之積滯,委屬可慮,左尹崔敬中卽爲牌招察任,何如?傳曰,允。
又以兵曹言啓曰,今七月十一日武臣武經七書講書日次,而文臣殿講相値,不得爲之之意,敢啓。傳曰,知道。
又以禮曹言啓曰,宣陵大王陵上曲墻外,柏子木一株摧折,慰安祭設行事,旣已啓下,而王后陵,在於越崗,相距稍遠,故祝文及祭物,以大王陵一位,撰出進排矣。卽見慰安祭大祝祝史所報,則祭物以一位封進,而祝文則竝書大王王后兩位,此是祝文傳上時,不能詳察,誤爲列書之致,事極未安,祝文還爲上送香室,以爲消火之地,當該官員,推考警責,何如?傳曰,允。
掌令朴致遠啓曰,唐津縣監金胄賢,爲人徒善,專不解事,政委奸吏,民受其害,且多不廉之誚,鄕任差出,皆出受賂,其弟來在冊房,廣開私逕,恣行不法,凡百作弊,不一而足,境民怨罵,隣邑亦且唾鄙,如此庸暗之人,決不可置之字牧之任,請唐津縣監金胄賢罷職。黃海兵使趙世望,素乏廉聲,不合閫任之狀,已現於年前大臣之箚論,以此終至見遞,公意所在,於此可知,況兵閫比水閫,尤爲較重者乎?題目之下,物情愈駭,當此軍疎虞,海賊出沒之時,如此庸鄙無用之人,決不可置之於兵閫,請黃海兵使趙世望改差。廣興庫主簿尹敬瑞,身帶倉官,多行鄙事,人言狼藉,莫不唾鄙,至有面斥之擧,則其在廉隅,宜卽自處,而恬不爲恥,晏然蹲冒,如此鄙瑣之人,決不可置之倉官,請廣興主簿尹敬瑞汰去。日昨喉司,以李瀗事,據法稟啓,而訓鍊都正尹就商放送議處之命,則默無一言,此果出於一心奉公,隨事察職之義耶?實有乖於惟允之道也。蓋議讞之規,勿論罪犯輕重,例爲囚禁獻議,而未聞有放送議處,今此判付,雖出寬恤之盛意,而適足以增武將矯濶之習,損朝家按獄之體,請訓鍊都正尹就商,還收放送議處之命,當該承旨,亦令推考。新除授執義金昌翕,時在江原道春川地,請斯速乘馹上來事,下諭。答曰,不允。下諭事,依啓。
備忘記,傳于南就明曰,居首兵曹佐郞李滋,副正字許錫,博士金冽,典籍李春輝,訓導文在中,各半熟馬一匹賜給。
都承旨李縡上疏曰,伏以臣,頃被寵命,惶駴罔措,仰暴血懇,誅譴是俟,伏蒙聖慈,恕其僭越,矜其情理,批諭敦勉,去益勤摯,豈臣微分,所可堪承?況將毋上來之敎,此何等殊絶,而臣乃得此於聖明,不啻諄複,感激涕泣,不知死所,顧其區區肝膈之私,已竭前疏,更有何辭,可瀆崇嚴?目今母病,一向沈頓,臣又爲暑毒所中,寒熱互作,症似氣瘧,洞泄無算,轉成血痢,雖欲强起趨命,其勢無由,孤負恩旨,又至於此,臣節全虧,萬殞何贖?伏見憲臣疏本,以別諭之後,控辭如舊,大加咎責。噫,以臣而承此別諭,實是分外之謬恩,義不敢冒陳,然臣罪戾,臣亦自知,雖聖度天覆,姑寬薄罰,而司直之論,安所逃免?臣當泥首泯伏,以聽勘處,而竊念喉舌之長,職任緊重,有不容暫曠,臣之叨此,以浹兩旬,近又僚席不齊,出納甚苟,一日虛帶,祗益一日之罪,國體所關,宜亟變通,玆不得不冒昧申籲,伏乞聖明,先罷臣職名,仍治其前後慢騫之辜,以謝臺議,以安賤分,不勝大幸。答曰,省疏具悉。卿其勿辭,俟母病間,上來察職
密昌君樴,益陽君檀,益寧君梯,密陽都正梡上疏曰,伏以,日月幾何,國練奄過,伏惟聖孝追慕,益復罔極,仍竊伏念,惟我先大王臨御五十年間,鴻功盛烈,政事文辨,固已卓冠百王,而天將縱缺多能焉。雖詞章之末,翰墨之微,亦嘗留意於萬機之餘,銀缺出神造,誠帝王家所罕有也。若平日所著御製,則旣已缺列聖御製,而惟此寶墨,尙稽添附於列聖寶帖之下,豈非欠缺之事乎?昔在顯廟朝壬寅年,宗臣嶺陽君儇,臣梡,近又郞善君俁以爲,列聖御墨,尙無顯刻,實有泯沒之慮,遂與諸宗十餘人,刊進列聖御筆木石兩本,逮我先王朝己未年,臣梯父全城君混,與宗臣五人,繼進顯廟御筆,先大王命付藝館,使之印附於列聖御筆,仍爲頒賜於臣隣,以作永久留傳之寶,見今列聖御筆頒行之本,卽此也。臣等仰遵先朝已行之令典,玆敢裒集先大王遺墨,相議模刻于木石,粧䌙□冊,竝與板本,而齋沐奉獻焉。且兩朝所進御筆,當初印出頒行後,板則卽命還下本家,尙今留在於私藏,伏願一體先朝故事,亟命芸閣,卽爲印出,前後板本,合爲一帖,廣布中外,以壽其傳,千萬幸甚。臣等俱以無似,猥忝屬籍,厚沐洪造,致位崇品,顧今仙寢永秘,憑依無所,其於追報之誠,寧有其極,而宗戚之臣,無他自效之道,只將平日心畫之餘,仰質於聖上羹墻之慕,臣等益不勝感隕之至。答曰,省覽疏辭,繼觀所進先朝御筆,敬奉欽翫,追慕益切,卿等用力懋心,以爲永世之寶,其爲忠貞,予深嘉尙焉。
兵曹參判李秉常上疏曰,伏以,國之用人,猶匠用木,棟樑緣楣,大小是適,然後各司稱職,能免圮績,近來幸而一涉淸塗,幹局材能,無處可礙,此固有識之深譏,而亦豈有萬萬不一近,如臣今日籌司之任者乎?臣本庸魯譾劣,都無可稱,而最是拙於才而闇於智,其於事務上,殆同菽麥之不辨,顧今籌司者,古之樞密,軍國訏謨,皆從此出,苟非曉達治體,諳練時務者,莫宜與焉,擧其如此之位,畀諸如此之人,寧有如許國體,如許公議?特以臣從前經履,偶在華貫,而只循右陳見譏之謬例,不忍獨漏於多人剡擧之中耳。廟堂亦豈以臣爲眞可堪,而臣於居留例兼,亦且逡巡間有稟議上來之時,不敢一赴公坐,今於啓差之下,尤何可晏然冒進,以之駭遠方之瞻聆,惹一世之譏笑也哉?職任各異,緩急殊勢,史廳金吾缺,不得不黽勉連進,而前牌召而出於此任,一皆違逋,臣之缺餙讓之比,而呈疏十餘日,喉司一向阻搪,已非同缺,臣之有無於籌司,特一江海之鳧雁,而大臣之筵白牌招,尤出意慮之外,惶怖震惕,實無措身之地,而反覆揣量,決難轉步,逋慢之罪,猶復自如。伏乞聖慈,俯察至懇,將臣籌司之任,亟行鐫削,仍勘臣罪犯,以重公體,以安私分,不勝幸甚。答曰,省疏具悉。籌司之任,捨卿其誰?勿復控辭,從速行公。
上在昌慶宮。停常參·經筵。
有政。吏批,判書李宜顯,參判洪致中,牌招不進,參議黃龜河進。
以申昉爲實錄兼春秋,愼無逸爲正言,李顯章爲忠淸左道京試官,洪龍祚爲慶尙左道京試官,徐宗伋爲全羅左道京試官,朴萬普爲平安南道京試官,李箕翊爲承旨,李仁復爲承旨,李齊尙爲南原縣監,金在魯爲開城留守,崔錫恒爲吏曹判書,李晩成爲兵曹判書,李晩成爲訓鍊都監提調·御營廳提調。
夜二更三更,月暈。
下直,全義縣監權瑊,夞怪萬戶許㙉,助泥浦萬戶金時漢。
徐命淵啓曰,大司憲洪啓迪,掌令朴致遠呈辭,持平李瑜受由在外,持平李重述未署經,今日以監察茶時之意,敢啓。傳曰,知道。
南就明啓曰,今日政新除授承旨牌招事,命下矣,今已夜深,待明朝出牌之意,敢啓。傳曰,知道。
徐命淵,以都摠府言啓曰,副摠管李肇,以備邊司堂上,本司坐起進參後,以實錄堂上,本廳坐起晝仕進去之意,敢啓。傳曰,知道。
徐命淵啓曰,吏曹郞廳來言,今日爲政事命下,而判書李宜顯,參議黃龜河病不來,參判洪致中未肅拜,不得開政云,判書·參判·參議,竝卽牌招開政,何如?傳曰,允。
備邊司薦望,以金在魯爲開城留守,柳萬樞□□。
備忘記,傳于徐命淵曰,諸宗所進先大王御筆□□欽翫,廣求遺寶,精印呈進之誠,無以爲表,竝□□。
徐命淵,以兵曹言啓曰,卽接慶德宮假衛將牒報,則宗親府問安廳庭前枯桐木一株,柳木一株,七月初九日爲雨所顚仆,東所衛將牒報,則集英門外槐木一枝,□□風雨所折云,卽令該所斫去之意,敢啓。傳曰,知道。
傳曰,天官之長,不容暫曠,有闕之代,問于大臣,今日內差出。
南就明啓曰,廳中只有臣就明及同副承旨徐命淵,左副承旨韓世良,以臺論不爲仕進,右承旨李喬岳□□。
□□□,兵曹判書崔錫恒,移拜他職,所受命召,使其軍官替納,當修整密匣以入矣,例兼禁軍大將將兵之任,不可一刻無摠察之人,而都提調李頤命旣已在外,何以爲之?敢稟。傳曰,中軍兼察。
又啓曰,禁軍大將,以中軍兼察事,命下矣,大將兼察,事體重大,他軍門大將,多有兼察之例,而至於中軍兼察,曾無前例,敢稟。傳曰,訓鍊大將兼察。
徐命淵啓曰,禁衛大將,以訓鍊大將兼察事,命下矣。訓鍊大將李弘述,卽爲牌招,使之聽傳敎之意,敢啓。傳曰,知道。
吏曹判書李宜顯上疏曰,伏以臣之不容不自畫之已審,上自朝紳,下至輿儓,皆以爲必不可仍據,辭單之徹,可想公議之所在,而今玆還給之命,出於群情之外,驚惶隕越,不省所措,豈聖明不深諒察,猶以臣爲有一分可出之勢而然耶?噫,臣之當遞,亦已明矣,名塗□□不滿傍睇,訿斥非常,則此當遞也。蔭仕之爭,至煩□□無前,則此當遞也。至於前日佐貳,凡於注擬,引過而自免,則臣之當遞,尤豈不較然明甚乎?今臣猥以無似,謬膺隆畀,非不欲精白一心,以裨聖朝官人之政,而直緣藻鑑全昏,孚誠未洽,除目一出,疑摘輒生,雖以日昨臺疏見之,亦不至其一二矣。其所刺擧,不□論見除者之不合,而立意命辭,儘多侵詆銓注,是則區區所自勉於方寸者,畢竟不過爲淆亂政之歸矣。臣誠慚悚,無以爲言,臣之溺職之罪,隨處彰露,如此則顧安有抗顔冒出之理乎?且臣衰年積痾,轉傷於數月供劇,感疾甚重,日加時增,今則委身床簀,症情危惡,似此淹惙之狀,實無自力復起爲人之望,亦有所不暇縷陳者矣。嚴召之下,亦未祗承,罪戾層積,冞增震惕,伏乞聖明,察臣苦情,憐臣危悃,亟命鐫遞臣本職及兼諸任,以全公私,不勝萬幸。答曰,省疏具悉。卿辭至此,本職今姑許遞焉。
左承旨南就明,同副承旨徐命淵上疏曰,伏以臣等,昨伏見憲臣請推當該承旨之啓,不勝瞿然之至。臣等同在一院之中,凡事例多參聞,臺啓刺論,雖只及當該,而其實臣等,無不相議者也。凡有咎責,宜無異同,何可諉之於該房,而獨免於責罰乎?昨日左副承旨韓世良,以該房,迸出闕外,臣等,則以院直一空之故,不敢擅離職次,姑此蹲冒,而百爾思量,決不可幸免,玆敢露章自列。伏乞聖明,亟令臣等,同其罪罰,以謝臺議,不勝萬幸。答曰,省疏具悉。爾等其無所失,勿辭察職。
上在昌慶宮。停常參·經筵。
下直,濟州牧使鄭思孝,寧海府使宋墁,知禮縣監朴師道,松禾縣監李寅漢。
徐命淵,以軍器寺官員,以都提調意啓曰,曾於癸未年間,因本寺貢物主人等上言,禮曹覆啓內以爲,文武監試應辦官,有諸司分力之道,輪回之數,至於十餘衙門之多,而式年每於三年之後,武場科試及諸般試射,本寺無不獨當,以一年言之,殆無虛月,以一朔言之,殆無虛日,其爲偏苦,有不可言,應辦之役,雖有諸司輪回之例,本寺則無他司分勞之。輪定於監試之役,稱冤不爲無據,待本寺蘇復間,姑爲輪定事定式之後,行之已久,而今又以軍資監書員等上言,流來舊無面,限其充納間,應辦之役,姑爲頉減,各司之限蘇殘姑停者多,次第復舊之意,自備局覆啓定奪,本寺在於其中,而所謂輪回各司,凡十餘衙門,貢物米元數,或至數萬石,或至萬石,非若本寺之疲弊,只有三千石,故限蘇殘,姑減輪回之役,實由於此,而他司段,別無與本寺,一體姑減之事,貢物米三千餘石之外,到今更無添給之數,則亦不可猝然復舊,不但貢物價之多少不同,武科兩所及許多試藝等事,專責本寺,將未免不成貌樣,極爲可慮,依前姑減,俾無難支之弊,何如?傳曰,允。
李仁復,以兵曹言啓曰,新除授判書臣李晩成,時在京畿高陽地,斯速乘馹上來事,下諭,何如?傳曰,允。
又以右邊捕盜廳言啓曰,上年六月二十九日,典獄署越獄逃躱明火賊人十六名內五名,尙未捕捉,故追捕次發送軍官于各處矣。軍官玄德明,因折衝卞廷大指示,越獄逃躱賊人林之正,捕捉於黃海道谷山地,今已上來,故賊人林之正依律定罪,移送刑曹,而指捕人論賞一款,令該曹考例,稟處,何如?傳曰,允。
掌令朴致遠啓曰,請唐津縣監金胄賢罷職,請黃海兵使趙世望改遞,請廣興主簿尹殷瑞汰去,請訓鍊都正尹就商還囚議處,當該承旨推考。措辭見上卽伏見刑曹啓目,有罪人愛環放送之命,臣竊不勝驚歎之至。夫愛環,本以李極之婢子,爲士〈人〉洪禹昌之妾,詬辱嫡婦,毆打嫡孫,其他悖惡之狀,陰凶之事,不一而足,其在懲惡敦化之道,決不可例刑三次而止,執法按治之官,所當嚴覈得情,而牽於私囑,終不嚴訊,至於稟啓之際,亦不臚列其罪狀,反以臺閣之論,諉以風聞,非但有乖於承命嚴治之道,事體所在,豈容如是?愛環,則仍爲囚禁,嚴刑得情,請當該堂上從重推考。士人洪禹昌,本以敗家蕩子,蠱惑妖物,□□際,已多滅倫之行,夫婦之間,固多悖義之擧,養子忍□□乾死,子婦見逐,窮無所歸,論以罪惡,參以王法,如此之□,不可不明正其罪,請士人洪禹昌,極邊定配。答曰,不允。末端兩件事,依啓。
修撰洪廷弼上疏曰,伏以臣,情危病痼,念絶當世,屛跡鄕里,將護老母,優游聖化之中,恒切感祝之忱,至若名路榮進,固已冥心,向者除命,荷抆拭之恩造,而危辱轉甚,踪地益蹙,尋單控免,幸蒙矜許,退守愚分,粗安私心,不料迺者,又復除臣舊踐,促臣上來,臣聞命感激,繼以爽惑,莫省其所以,卽今館職注擬,不患苟簡,如臣者,特一滓濊之賤,固宜捐棄,俾得自靖,而猶且苟然充擬,誤辱恩點,苦心危懇,未獲見諒於上下,臣誠撫心慚懼,不識措躬之何所也。顧臣羞辱難湔,餘悸在心,其不敢抗顔復冒,不但臣心自畫,抑亦公議皆然,臣雖欲淟涊耐恥,徒以趨命爲恭,其如壞士夫之大防,貽一世之譏罵,何哉?去就一節,姑捨勿論,分義所在,卽當進伏京輦,仰申哀號,而第臣素抱奇疢,不比恒人,入夏以來,中暍遘瘧,廢食已久,眞元日鑠,作一床簀間物,風痺之症,乘虛轉劇,臣固自分爲廢疾,人皆見而危之,似此病狀,無望强起,坐孤恩命,罪合萬殞,玆不得不封章縣道,敢申疾痛之號,伏乞天地父母,俯諒情勢之危蹙,疾病之難强,亟命鐫罷臣職,俾安微分,以卒生成之澤,仍治臣逋慢之罪,以肅朝綱,不勝幸甚。答曰,省疏具悉。爾其勿辭,調理上來察職。
同副承旨徐命淵上疏曰,伏以臣,凡陋蹇劣,素蔑寸長,本不堪備數於朝家任使之末,春夏以來,忝叨近密之職,臣誠銜恩鏤骨,思效盡瘁之義,而抑臣卽今情理,實有萬萬懇迫者,危情苦語,不敢輒陳於君父之前,以犯瀆擾之罪,是以欲吐半呑,疏成旋毁,含忍遷就,以至于今矣。衷悃切至,不可終抑,區區悶悒之情,冒死瀆陳於悶覆之天,偏母年迫七旬,疾病衰敗,日以益甚,形神羸脫,氣血焦枯,委頓床席,起居須人,保□□難,幾如九十篤老之人,人子之心,安得不凜凜於來日之無多□□邑,亦曾將母□□天恩所曁,而或疾病經歸□□絶徼,實未遑往來之便養,到今母年益加深,病益加篤,滋補之藥,有不可闕,而臣謀迂拙,不能自贍於仰事之節,家事旁落,未免屢空,無論具甘備旨,以養老人,卽一家百口朝夕之費,皆煩老人之意,日事勞瘁,只益其病,臣每省母顔,如負重戾,惟冀得一殘邑,以遂專城數歲之養,則烏鳥微情,庶少伸,老母夙宵之望,亦在於此,不自意微賤之迹,猥蒙記識之恩,周旋禁闥,出入前席,其在臣身,榮固至矣,循顧夙願,茫然若失,母子聚首,不敢以恩命爲榮,而病人之心,觸事易感,又不能不以志願之差遲,每庸悒悒,臣之情事,到此境界,亦復何心於卯申之趨走哉?古人所謂事親日短,事君日長之語,政若爲臣道也。臣之狗馬之齒,尙壯,使臣得以滫瀡之養,無憾於愛日之年,不至獲罪於孝理之下,則臣之未死之前,無非事殿下之日也。只以西暉之已暮,徒覺草心之益急,誠以殿下之恩,特除臣一郡,及此時一致榮養,以報恩勤之德,不但微臣之私願得遂,亦豈非聖明錫類之政耶?仍念臣粵自先朝,待罪從班,寔至今日,濫叨洪造,廁迹大夫之後,獲近日月之光,雖深以非分冒處爲憂,亦豈肯有違天顔赴下邑之心哉?顧臣私懷危迫如右,仰恃體下之仁,妄陳煩猥之衷,伏乞天地父母,燭臣情理,自別於餘人,深愍而矜許之,以垂終始生成之德,則臣雖糜肥粉骨,何以仰報也?臣情隘辭蹙,干冒僣越,臣罪萬死。答曰,省疏具悉。疏辭,令該曹稟處。
上在昌慶宮。停常參·經筵。
李箕翊啓曰,明日常參·經筵,取稟。傳曰,停。
李仁復啓曰,大司憲洪啓迪,掌令朴致遠呈辭,執義金昌翕在外,掌令金墰未肅拜上疏,持平李瑜受由在外,持平李重述未署經,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而孝寧殿望祭齋戒相値,不得爲之之意,敢啓。傳曰,知道。
徐命淵啓曰,漢城判尹權,右尹李裕民,時在北兵營任所,上來遲速,姑未可知,只有左尹崔敬中,而連呈辭疏,久不開坐,日昨請牌,蓋慮劇務之曠廢,而亦不出仕,詞訟之積滯,極涉可慮,左尹崔敬中,卽爲牌招察任,何如?傳曰,允。
上在昌慶宮。停常參·經筵。
巳時,太白見於未地。
南就明啓曰,明日常參·經筵,取稟。傳曰,停。
又啓曰,備邊司郞廳來言,今日賓廳坐起日次,而堂上位不齊,不得來會云矣,敢啓。傳曰,知道。
李仁復啓曰,大司憲洪啓迪,掌令朴致遠呈辭,執義金昌翕,掌令金墰未肅拜上疏,持平李瑜受由在外,持平李重述未署經,今日以監察茶時之意,敢啓。傳曰,知道。
又啓曰,兵曹郞廳來言,闕內各處,入直軍士夜巡檢之意,敢啓。傳曰,知道。
大妃殿·大殿·中宮殿,藥房單子問安。答曰,罔極。
大妃殿·大殿·中宮殿,藥房口傳問安。答曰,罔極。
大妃殿·大殿·中宮殿,朝廷二品以上·六曹單子問安。答曰,罔極。
藥房都提調臣金昌集,右承旨臣李箕翊啓曰,此月奄半,殷奠又過,伏惟聖孝靡逮之痛,益復罔極,薄有涼氣,伏未審此時,聖體,若何?大妃殿氣候,亦何如?臣等久未入侍,今日與諸醫,入診聖候,宜當,不勝憂慮,敢來問安,竝此仰稟。答曰,初秋旣望,殷奠又過,尤切罔極,慈殿氣候一樣,予則姑無大段症候,勿爲入診。
李仁復,以都摠府言啓曰,副摠管李森,以捕盜大將,本廳坐起晝仕進去之意,敢啓。傳曰,知道。
李箕翊啓曰,北關道里遼遠,試期漸近,新除授咸鏡都事權賮,以兩司未署經之故,尙未發行,不無臨時窘速之慮,合有變通之道,何以爲之?敢稟。傳曰,除署經發送。
又以吏曹言啓曰,前文學呂必禧身死,當以前文學曾經侍從書入,而誤以前正言曾經臺侍啓下,難免不察之失,不勝惶恐,原單子中改付標以入之意,敢啓。傳曰,知道。
徐命淵,以江原監司,以原州等官居私奴姜萬金等渰死·壓死·囕死事狀啓。傳曰,渰死·壓死·囕死人等,令本道恤典擧行。
又以賑恤廳言啓曰,本廳事務繁劇,文書浩穰,而諳鍊首尾之郞廳,移除外邑,在本廳,誠爲切迫,故啓請仍任矣。郞廳元命龜,以前日臺疏,有京司郞廳仍任之弊,以此過爲引嫌,累度開諭,而一向呈狀,無意行公,此與厭避薄邑,圖得仍任者,逈然不同,而過爲引嫌,違拒朝令,事體所在,殊涉駭然。郞廳元命龜,從重推考,使之卽爲察任,俾無緊務曠廢之患,何如?傳曰,允。
刑曹參判金演上疏曰,伏以臣,伏見憲府啓辭,以本曹罪人愛環加刑啓目,謂之稟啓,而至請問備臣身,臣於此,不勝瞿然駭訝之至,啓目尙在,今可按覆,何嘗有一毫近似於稟啓者,而加刑之啓,輒皆論列罪狀,臣未知果有此例否也。至其罪人問目中有曰,臺諫缺諱不直告,極爲痛駭云者,乃所以歸重臺論缺意,而憲臣乃曰,反以臺論,諉以風聞,有若實爲稟啓,爲罪人游辭救解者然,臣誠莫曉其所以也。愛環罪狀,皆曰可殺,故臣於按治之際,果使選杖更僕,猛施三次之刑,而三次之後,仍請加刑,猶不稟啓者,蓋以其情狀之絶痛也。今玆責臣以三次嚴訊,猶不稟啓,意在必殺,有乖欽恤之道云爾,則臣當摧謝之不暇,而今乃無稟啓而曰稟啓,實嚴訊而曰例刑,末乃歸之於牽私囑之科,豈不異哉?臣不欲呶呶,以傷事面,而惜乎憲臣,顧安從得聞此全然爽實之言也。念臣癃老病劣,望斷陳力,聽訟讞囚,決非所堪,雖微人言,固宜早自引退,矧今釁尤已著,咎責狼藉,在臣廉義,其何敢一刻仍冒於官次?伏乞聖慈,察臣至悃,亟許鐫削臣職,仍命有司,重堪臣牽私緩獄之罪,以謝臺議,以警具僚,不勝幸甚。答曰,省疏具悉。於卿,少無所失,臺言不足爲嫌,卿其勿辭察職,毋滯獄訟。
掌令朴致遠上疏曰,伏以臣蹤跡孤危,情勢窮蹙,自分不堪言地,而聖恩若偏,曲加抆拭,臣由是感激,冒恥出肅,庶幾免辜恩慢命之罪,而旣已祗謝之後,則徒戒向來妄言之誅,不盡古人一日之責,非但有愧於中心,恐負聖上樂聞之盛意,略以草草數啓,有論列,輒以不允二字爲批,臣於是,不勝其慚悚,而連日詣臺之餘,猝患暑泄,症頗危苦,藥餌無效,今日祭班,未能祗赴,雖緣病勢之難强,而情禮之虧缺大矣。敢此哀籲於嚴廬之下,伏乞聖慈,亟命鐫削臣職,仍治臣闕禮之罪焉。臣方祈免之不暇,固不宜贅陳他說,而區區憂慨之忱,自不能已,略此附陳,唯聖明察納焉。新除吏曹判書崔錫恒,久掌西銓,厚招人言,其所進用,率是阿好私昵之人,中外疑謗,極其狼藉,前後臺言,凡幾遭矣,而尙此晏然蹲冒,豈重臣以公論爲不足恤而然耶?至若東銓移拜之命,出於意外,蓋東銓則進退權衡人物,比西銓較重,而錫恒之年前秉銓也,恣意行私於擬注之間,其取舍之偏係,用意之無嚴,畢露於先大王明鑑之下,特下備忘,至罷其職,莫重銓衡之任,何可更畀於此人之手,一任其濁亂耶?除目一播,物情大駭,臣謂宜速遞改其職,毋使公議益激也。判府事李頤命,一心憂國,卽殿下所洞燭也。前後開釋之敎,雖甚勤摯,而惟其衷赤未暴,彷徨郊坰,實出於情勢之臲卼,而亦豈不有慊於我殿下待元老之道耶?當初李眞儉之白地構揑,已歸虛套,則彼眞儉,宜伏陷人之律,而臺啓之爭執,今已閱歲,尙不賜允兪,臣不敢知殿下,以眞儉之言,爲如何,而久慳懲惡之典耶?雖使閭巷匹夫當之,明知其冤枉,則固當雪其冤而伸其枉,況大臣,乃先朝之所共國,而殿下之所倚仗者也。十載藥院,誠感鬼神,萬里燕京,竣事歸來,而因讒言之罔極,抱莫大之至冤,殿下終靳伸雪之旨,徒下慰諭之敎,此古聖所謂欲其入而閉之門者也。伏願聖明,特允眞儉遠竄之啓,仍降明旨,俾大臣卽日造朝焉。答曰,省疏具悉。齮齕東銓之長,無所不至,予甚歎惜,心深慨惋,至於遞改之請,尤可異也。予於共國元老,前後開釋,備盡衷曲,而情志未孚,莫回遐心,予甚慙恧,無以爲諭焉。
右議政趙泰耉上疏曰,伏以,臣抱窮極之情,積蹇慢之罪,求遞莫遂,求譴不得,日夕惶隕,靡所容措,加以年衰病劇,鬼事日迫,人世之念,索然已盡矣。前疏之批,雖承俟秋就道之敎,顧此病狀,非涼生可瘳,而難進之義,與前無異,虛帶之罪,日甚一日,則亦安得一向泯伏,不思所以籲悶釋負之圖乎?念臣嘗遭値不幸,矢心丘壑,積有年所矣,況近日所被人言,何等醜惡,臣雖無恥,決不忍淟涊就列,自有此事以來,人莫不爲駭曰,此眞千古宵小之目也。大臣之恥辱甚矣,國體之傷損大矣,雖微官末職,尙不可仍據,況在輔相之重乎?今不容不遞矣,萬口一辭,不謀而同,臣雖欲冒沒,何可得也?所遭如此,而必欲敦迫而勉出之,使不得自伸其分義,則亦非所以仁覆憫下,以禮使臣之道也。人臣事缺命爲恭,義之所在,亦不可以苟進,先正臣李滉缺,可進而進,進爲恭,不可進而不進,不進爲恭,此決非苟爲之說,必有裁度於義分而然也。人臣進退之節,亦何可苟乎?且臣痰病,乘衰轉加,左右牽痛,屈伸俱妨,有時暈作,不省人事者數矣。當夏小歇,遇寒輒劇,此是臣本有之症,而眼視日益昏眵,神識日益眯眛,小有動作,喘汗吁吁,似此崩塌之形,不啻如下山之日,設令臣無許多危臲之情,如上所陳,顧此筋骸,其不可陳力就列,則固已決矣。不得不復此哀籲於天地父母之前,伏願聖明,俯賜體諒,毋徒拘以虛禮,重貽害於實務,亟命遞改臣本職,以幸國事,以安臣心焉。答曰,省疏具悉卿懇。秋日已涼,望卿造朝矣,巽牘遽至,知卿有疾,愕然驚慮,無以爲諭,今日是何等之時,非告老休退之日也。卿以寬大之重,不必介懷謬戾之言,體國家之岌嶪,念時事之多艱,卿其安心勿辭,從容善攝,幡然登途,以副虛佇之望。仍傳曰,遣史官傳諭。
上在昌慶宮。停常參·經筵。
巳時,太白見於未地。
徐命淵啓曰,明日常參·經筵,取稟。傳曰,停。
又啓曰,掌令朴致遠再啓煩瀆,退待物論矣。傳曰,知道。
又以弘文館言啓曰,本館上番副校理臣申昉,以實錄廳郞廳,晝仕出去,而每每草記,殊涉煩瀆,今後則除草記,直爲進去之意,敢啓。傳曰,知道。
傳曰,今下先大王御筆板本,依宗臣疏辭,下于校書缺。
假注書李匡輔書啓,臣承命馳往于果川紫霞洞議政府右議政趙泰耉所住處,傳宣聖批,則以爲,臣不避鈇銊之誅,復控危悃,冀蒙遞解之音,而恩批不許,史官臨諭,伏地莊誦,感涕被面,第臣顒企之餘,大失所圖,微臣以人言爲可恤,廉義爲自盡,而聖批以乞退爲非時,責勉爲可起,上下之間,情志未孚,如是相持,公私兩病,惶霣抑塞,欲死無地,惟當更竭誠懇,以俟回天之日云矣。傳曰,知道。
掌令朴致遠啓曰,臣於日昨詣臺時,得見刑曹啓目,有愛環放送之命,臣不勝驚歎,果爲論列,仍請該堂問備之罰,卽蒙快兪矣。今宰臣以臣啓語,至謂駭歎,而顯加譏斥,何其言之至此也?夫愛環罪狀,關係甚重,爲法官者,所當嚴覈重究,而下吏之受賂歇杖,不能覺察,自以爲選杖猛施,果如其言,則連施三次,終不能受服,何也?所謂牽於私囑云者,蓋有其由,愛環之上典李極,出給愛環於洪禹昌,捧價累百餘兩之後,禹昌請得贖券,則李極托以本券之在於他家,終不成給文書,而到今禹昌家,將有還徵本價之意,故李極以該堂之親族,躬往懇囑,不啻丁寧,則全然爽實云者,何爲而發也?多見其不成說也。至若銓長事,臣果採一世之公誦,草草疏論,而意謂聖明,覺其誤授,卽遞其職矣,及承批旨,極其嚴截,摧折太過,臣於是,惶怖憂歎,不得不略陳焉。噫,重臣曾在先朝,冒當是職,不思先王委任之意,專循一己偏係之私,注擬之際,用捨不公,阿好闒茸之類,率皆汲引於淸塗,見棄公議之人,輒敢致擬於銓望,以此先大王,深惡痛斥,大政之日,特下備忘,至以極其無據爲敎,仍下罷職之命,聖敎昭揭,處分嚴整,五六年間,終不復授以銓衡之任,聖意所在,於此可見,而亦豈非今日之所當遵奉者乎?況今時勢日艱,人心波蕩,不可以進退百官之柄,更授於已試見斥之人,以啓群倖之門,一任其濁亂朝政也,明矣。臣之所論,不過欲遵先大王斥退之敎,毋傷我聖上則哲之明也。雖以西銓時事言之,廣開私逕,全沒公心,一閫帥之除,皆是親切,一邊將之差,無非私昵,仕滿久勤,終不遷轉,三過都政,怨訿朋興,其在朝家陟罰之道,固當斥之不暇,而乃反移授東銓重任,豈不大駭於物情也哉?遞改之請,斷不可已,而聖明不少舒究,嚴責至此,臣何敢一刻仍冒於臺次乎?昨緣病劇,今始來避,所失尤大,請命遞斥臣職。答曰,勿辭。退待物論。
兵曹判書李晩成上疏曰,伏以臣,叨承寵諭,未克趨命,冒暴危懇,又復靳兪,欲舁疾前進,床簀之喘,末由蠢動,欲瀝血更籲,則煩猥之誅,益知難逃,一日二日,泯然縮蟄,惟譴罰之是俟矣。乃者夏官移授,出於千萬意慮之外,馹召繼降,催臣上途,臣誠震惶駴惑,歷數日而不能自定。噫,臣本愚鈍,無他才能,從前踐歷,罔非踰涯,而至於是職,尤萬萬不近,頃年承乏忝竊,不免冒昧一出,國有大戚,未遑辭遞,展轉蹲據,奄踰一期,醜拙都露,釁咎百出,雖荷聖度寬庇,獲逭大何,而其已試無用之狀,實擧世所知,況今積病,精力消忘,其視數年前,不啻落下幾層,豈有一分餘力,可以擔當重務?假使臣無故在朝,其在聖明愼簡之政,誠不容再誤,顧此病蟄垂死,積逋嚴召,今日謬恩,復奚爲及於此哉?臣於是,仰憂俯懼,莫知其所以,噫,如臣進退,顧何足輕重於朝端,而前後臺臣之疏,直令人羞愧欲死,聖批所以誨諭者,愈益隆重。又此畀之以不敢當之任,是臣向來撕捱,眞若以退邀恩者,雖欲冒沒廉隅而復進,其於有識之譏議,一身之廉義,何哉?此臣所以寧被違慢之誅,不敢以承命爲恭者也。將兵之職,異於他司,有非在外賤臣,所可一刻虛帶,而適遭慘慼,未經成服,今始冒死哀籲於仁覆之下,若其疾病危綴之形,亦不暇縷陳矣。伏乞聖慈,念本兵之不容暫曠,察臣言之非出飾讓,特將新授職名,亟賜變通,以幸國事,以安賤分,公私不勝大幸。答曰,省疏具悉。本兵重任,不容暫曠,卿其安心勿辭,須速上來行公。
開城留守金在魯上疏曰,伏以臣之無似,最出人下,而幸逢聖際,承籍先蔭,遍歷淸要之選,致身緋玉之列,恩深河海,報蔑涓涔,居常怵惕,若隕淵谷,今於萬萬意慮之外,又承陪都遷擢之命,不識聖明,何取於臣,而前後寵渥,乃至於斯,捧旨叩頭,惝怳隕越,不覺感涕之被面,而駭汗之浹背。噫,臣之曾所踐敡,孰非踰濫,而至於嘉善之秩,卽古所謂命德之器,決不可以資地之相近,人人而輕授,況玆居守管理之任,實摠牧民蕫兵之政,朝家所以委寄者,不輕而重,加以挽近以來,本府形勢,漸益蕩殘,公私俱困,莫可成樣,必得諳鍊能幹之人,庶責修擧振蘇之效,而今乃以如臣庸虛蹇拙,全不曉事務者,苟然充差,無所難愼,臣心恧蹙,固不足言,其於累聖簡而誤國事,何哉?且臣行年,纔及强仕,出身,僅滿一紀,遽又驟躋於亞卿之列,雖使其眞有可堪之實,猶且逡巡而兢畏,矧以無才無勞,公然致此,此臣所以懍懍若驚,深憂過福之災,不敢爲貪恩冒進之計者也。仍念臣有八耋病母,得邑便養,實是切急之願,而顧此時,猥除畿內大府,官甚榮矣,地甚近矣。臣之私情,寧不感幸,而位有輕重,才有長短,亦何敢不量而冒入,自速僨敗之罪乎?玆不得不畢露肝膈之懇,仰籲日月之明,伏願殿下,察臣之匪餙,念人器之不稱,將臣新授職秩,亟行改正,以重官方,以安賤分,千萬幸甚。答曰,省疏具悉。今玆除拜,實循公議,卿其勿辭察職。
左參贊權尙游上疏曰,伏以臣之父母墳山,在於忠淸道淸風地,久闕往省,情理切迫,請告先朝,獲蒙恩暇,而旋有北路掌試之命,未免遷就。聖上代理之後,亦嘗陳書申懇,特蒙允許,而又叨敦匠之役,不果發行,伊後身嬰奇疾,出入死生者,閱歷四歲,數日之程,致身良難,不得復爲陳籲之計,公私務故,相仍如此,丘墓展掃,缺已六七年于玆,霜露之感,日深一日,早夜怵惕,不能自抑,缺減而不時寒熱,最爲危急,幸玆數日來,寒熱之症,姑未發作,凘綴之氣,間或可緩,若趁此時下去,則不費多日,可以往返於未寒之前,失今不往,而欲待完後,則死歸之外,恐無可去之時,玆敢哀號於孝理之下,庶祈聖慈之俯賜矜諒焉。因此念臣以病殘之喘,待罪守禦使之任,爲日已久,尋常懍懼,不知所措,況此展掃之行,仍帶下去,尤涉不便,臣誠死罪,竝乞遞改,俾得任意往來,公私不勝萬幸。答曰,省疏具悉。卿其勿辭,守禦使之任仍帶,依疏辭往省焉。
掌令金墰上疏曰,伏以臣之老母,本以抱病之人,春初又傷於喪慽,宿症添苦,見方淹滯於連山地,而沈綿床笫,凘頓尫嬴,氣息奄奄,若不保朝夕,臣以無兄弟獨身,有不忍頃刻暫相離之勢,而臣家禍荐酷,室婦又亡,情理所迫,不得已乍還京口,經營運柩之際,屑被恩除,黽勉供職,絲毫莫補,卒取狼狽,聖度包荒,曲加容庇,遞解未幾,新除又下,臣誠惶感,無地自容。第臣區區廉隅,終有所不可冒出者,荐違嚴召,自速逋慢,終始涵貸,尙靳例罷,臣之情地,窮蹙極矣,因此遲徊,久未歸省,離違病側,俯仰數月矣。臣日夜焦熬,寢息靡甘,適於此時,又接鄕信,臣母病裡,思念臣甚切,且於換節之會,將涉失宜,綿綴之氣,視前有加,食飮全廢,神血益幻,臣自聞此報,心肝盡折,直思一日奮飛而去,而職名在身,有不得自由者,顧臣情理,誠可愍矣。欲陳衷懇乎,則疏單見阻,無路登徹,欲請由暇乎,則蹤迹恧蹙,不敢肅命,百爾思量,計無所出,不得不冒萬死,留疏徑歸。伏乞聖慈,俯賜諒察,亟先鐫解臣職,仍治臣悖犯之罪,以肅朝綱,以安微分,不勝幸甚。答曰,省疏具悉。勿辭,往護母病。
上在昌慶宮。停常參·經筵。
李箕翊啓曰,明日常參·經筵,取稟。傳曰,停。
又啓曰,來二十一日輪對日次,取稟。傳曰,停。
李仁復啓曰,大司憲洪啓迪牌不進,執義金昌翕在外,掌令朴致遠避嫌退待,掌令金墰,持平李瑜受由在外,持平李重述未署經,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李肇□□,朔試射試官,訓鍊院晝仕進去之意,敢啓。傳曰,知道。
南就明啓曰,同副承旨不得病狀,例也,而今日病不仕進,同副承旨徐命淵牌招察任,何如?傳曰,允。
李仁復啓曰,掌令朴致遠引避退待,已至經宿,而大司憲洪啓迪呈辭,執義金昌翕在外,掌令金墰,持平李瑜受由在外,持平李重述未署經,不得處置,除在外未署經外,呈告人員,卽爲牌招,以爲處置之地,何如?傳曰,允。
李箕翊啓曰,左參贊權尙游,以父母墳拜掃事,忠淸道淸風地,今方下去,而兼帶守禦使密符,來請還納,何以爲之?敢稟。傳曰,仍佩往來焉。
忠淸都事,以德山居方起山等三名渰死事狀啓。傳曰,渰死人等,令本道恤典擧行。
李箕翊,以宣惠廳言啓曰,本廳所納韓山郡己亥條大同米三百石,京江船人張信民·申海明等,逢載之後,三十二石零,中間偸食,永不入倉,仍爲逃走,故海明,則各別跟捕之意,分付捕廳,終不抱得,信民,則自本廳窺捕,經年拘留,治罪督捧,而信民以孑孑無依之人,又無族屬,瘐死之外,他無懲捧之路。欲爲移送法曹,依律堪斷,則許多穀物,亦未免空失,依前日刑曹議啓時,無面船人等,沒入爲奴之例,船人張信民,本聽爲奴定屬,年年收貢,而所偸米,若或畢納,則還爲免役,申海明,則更加跟捕之意,嚴飭捕盜廳,何如?傳曰,允。
徐命淵,以戶曹言啓曰,今此年分踏驗,發遣京官摘奸事,纔已事目啓下矣。取考謄錄,則平安·咸鏡兩道,旣無量案,田政自與他道不同,且其道路遙遠,發遣京官,反爲有弊,從前規仍以都事·評事覆審,今亦依此例,令本道都事·評事,詳細覆審,而檢覈節目,則災傷成冊上來,當自本曹,依例稟旨指揮,更待,分付擧行之意,知委兩道,何如?傳曰,允。
判決事李宜晩上疏曰,伏以臣,伏蒙恩暇,歸省先墓,榮動松楸,感結幽明,第臣所叨之職,係是詞訟,處地非散班閑局,可虛帶在外者,乞蒙恩遞,臨發陳疏,見阻喉司,情未上徹,臣惶恐悶蹙,不知所出,惟期速完墳壠之役,早還缺庶幾爲自效之道矣。迺於本月十四日,自先墓離發,行到十缺馬蹶墜地,左脇觸石,昏絶不省,擔舁僵尸,還缺後,始有知覺,而脇肋靑暈,半身浮痛,胸腹牽引,呼吸不通,欲一轉側,號呼乞死,氣息如縷,朝夕將盡,念臣犬馬之齒,已踰七十,精耗氣竭,視聽昏聵,縱無疾病,亦合休止,而迫於恩命,驅策奔走,呈告居半,職務多廢,俯仰慚悚,若負大何,而今乃以奄奄垂死,仍帶官銜,旣不能復入脩門,不敢徑歸田廬,臣之狼狽,無餘地矣。在臣私計,及今就近丘墓之日,死瘞父母之側,更有何憾,而惟是當遞之職,尙在身上,一日瘝曠,增一日之罪戾,惶懼抑塞,更添一病,雖以朝廷事體言之,與其虛縻職名,直待身死而出代,曷若早賜處分,使病身,免尸素之辜,公務無積滯之患乎?伏乞天地,俯諒疾痛之呼,曲推生成之德,將臣本職,亟許鐫免,使得安意就盡,不勝萬幸。答曰,省疏具悉。爾其勿辭,調理上來察職,毋滯詞訟焉。
大司成金興慶上疏曰,情地隕迫,從宦無望,頃暴血懇,冀蒙恩遞,微誠未孚,聖批靳許,伏地惶憫,無以自措,繼因大臣陳達,收召在外諸宰,而別諭恩旨,混及臣身,臣奉讀未半,汗淚俱瀉,若夫聖躬引咎之敎,固知出於執謙之盛德,而痛自刻責,辭意切峻,有非臣子所敢聞者,臣於是,駭怵悚恐,直欲鑽地以入,有不可得也。念臣情勢,如可以進力趨命,則臣非木石,亦具五情,豈不知分義之可怵,寵祿之可戀,而第臣有老母,不堪離側之狀,前後章牘,旣已備悉,伏想聖明,或可記有之矣。比年以來,衰病益深,凜凜之憂,莫保朝夕,而自遭慘戚之後,氣息一倍危綴,委頓床席,轉側須人,以孑然單身,左右扶持,晷刻難捨,遠離供仕,其可忍爲?臣之屛伏陳懇,積有年所,及至今日,情理尤切,而同朝之間,不復恕諒,明知其才無可取,情有難進,而乃與耆舊才諝之臣,一體請召,而殿下又從而假借之,臣恐今日此擧,深有乖於籲俊敦孝之政也。噫,君臣大義,無所逃於天地之間,況臣愚賤,百無有似,而偏荷先朝煎拂之恩,歷敡華要,致位卿列,自頂至踵,罔非造化,雖其才識靡逮,無少裨益而追報之誠,何敢忘諸?伏惟聖敎及此,臣實悲惕然,缺事君事親,日有長短,伏惟聖明,以缺倘蒙下燭,則必加哀憐,而曲爲之所矣。烏鳥私情,願乞終養,孤負隆旨,罪合萬隕,伏願天地父母,俯垂諒察,亟命鐫遞臣職,俾得專意扶護,以伸至情,仍正臣任情慢命之罪,以警具僚,千萬幸甚。答曰,省疏具悉。卿其安意勿辭,救護母病,俾得小間,上來察職。
上在昌慶宮。停常參·經筵。
下直,歙谷縣令安壽鼎,開寧縣監沈重賢,延日縣監朴端錫。
李箕翊啓曰,明日常參·經筵,取稟。傳曰,停。
徐命淵啓曰,大司憲洪啓迪牌不進,執義金昌翕在外,掌令朴致遠避嫌退待,掌令金墰,持平李瑜受由在外,持平李重述未署經,今日以監察茶時之意,敢啓。傳曰,知道。
李箕翊啓曰,吏曹郞廳來言,承旨有闕,政事,何以爲之?敢稟。傳曰,知道。
徐命淵啓曰,正言愼無逸再啓煩瀆,退待物論矣。傳曰,知道。
備忘記,傳于徐命淵曰,醫官李時聖·方震夔,屢次招入,趁不入來,事甚可駭,從重推考。
徐命淵啓曰,卽伏見下本院備忘記,有醫官方震夔·李時聖從重推考之命,推考傳旨,今方捧入,而李時聖·方震夔,俱以首醫,傳敎之下,不卽入來,致勤嚴敎,事之驚駭,莫此爲甚。推考薄罰,不足以懲其罪,而本院無他請罪之道,此後則各別申飭,俾無如前怠慢之習,何如?傳曰,聞其所由,則例待差備門外稍遠之地,不卽入來,理所固然,今姑置之,推考事,亦爲安徐。
又啓曰,掌令朴致遠引避退待,已至兩日,而大司憲洪啓迪呈辭,執義金昌翕在外,掌令金墰,持平李瑜受由在外,持平李重述未署經,尙不得處置,除在外未署經外,呈告人員,卽爲牌招,以爲處置之地,何如?諫院闕啓且久,大司諫趙觀彬呈辭受由,正言魚有龍,獻納李箕鎭俱在外,正言李廷熽·愼無逸未肅拜,無一行公之員,未肅拜人員,竝卽牌招察任,何如?傳曰,允。
事變假注書兪彦通病,代趙趾彬爲假注書。
正言愼無逸啓曰,臣之頃忝憲職也,冒當前掌令蔡應福·金墰之處置,竝請出仕矣。繼伏見前持平李廷熽疏本,則提起前事,攻墰甚力,至有幸甚强出等語,所謂强出者,卽指臣而言也。臣於是,誠不勝瞿然之至,蓋其兩人所爭,本非大段,而各主聞見,互相侵詆,便成一場紛鬧,彼此立落之際,必至於磯激一層,此臣所以竊附調停之意,置之兩出之科者也。今者臺臣,不諒臣之本意,直歸之於不當出而出之,則臣已無自解之說,且儒臣之陳箚駁遞,一反於臣,臣之當初處置乖當之失,至此益著矣。其何可更廁於言議之地乎?請命遞斥臣職。答曰,勿辭。
右副承旨李仁復疏曰,伏以臣於就直之日,忽得寒熱進退之症,始則乍發旋止,越二日亦然,而略試藥物,忍痛在直矣。昨日又如期發作,而視前不啻加劇寒戰之作,殆過食頃,而熱候繼缺嘔噦惡心,粥飮莫近,精神昏瞀,如墮煙霧,缺伏枕涔涔,此政所謂間日瘧者,臣本稟質虛脆,受氣尤弱,而頃歲炎瘴,重患此疾,每當換節,輒復發作,今夏暑濕,受傷不細,則實非一時偶祟之症,而決不可一刻仍冒於出納之地。伏惟聖慈天地父母,曲加諒察,亟遞臣職,俾得從容調治,不勝萬幸。踏啓字以下。
正言李廷熽〈上疏曰〉,伏以臣本以疎迂之性,累玷言議之地,愛君憂國之忱,不能自已,涉世謀身之道,有不暇念,前後封章,妄觸忌諱,譏斥之言,左右叢集,以至向日堂箚而極矣。臣自遭此事以來,惶駭慙恧,杜門自靖,甘作明時之棄物矣。曾未數旬,新除又降,不知聖明,奚取於臣,而拔之拳踢之中,授以諫諍之任?臣聞命驚惶,感涕無從,因竊伏念,向臣所遭,非比尋常,今於事過之後,雖不欲呶呶較挈,亦安得默然而已乎?前承旨李喬岳事,當初憲臣,略已陳暴,旣經處置,則其是非,更無可論之端,故頃日臣疏中,未嘗提說,而至於金墰避辭,自謂做錯,處置措語,亦稱差爽二字,乃臺臣見遞之例題目,而墰之晏然就職,實有乖於自處之道。故臣之慨然請遞者,亶出於官師相規之義,而惜乎,儒臣不少舒究,盛氣張皇,極意詆斥,直驅臣於捃摭擠排之科,臣實未曉其意之所在也。至若移其怒臣之鋒盱,及於嫌不處置之僚臺,一倂駁遞,尤可異也。若使儒臣,果惡其橫擊,則何無一言規責於處置請出之時,而乃於今日,反有此移乙之擧耶?其所不顧事理之是非,唯恐擠排之不力者,正是自道也。至如李思晟圖占之說,中外狼藉,及其除目之下,人言果符,臣之所論,蓋出重閫選杜私逕之意也。儒臣之不復諒察,只奬其才,已是意慮之外,而重臣則不顧瓜田之嫌,極力伸辨,歸臺言於浮言流傳之科,噫噫,今日居言地者,其亦困矣。一武夫而能使玉堂延譽,重臣營護,若思晟者,眞可謂有權力於當世矣。且於尹就商供辭,尤不勝駭惋之至,夫城石一款,於江於京,或礎或階,隨聞論列,有何不可,而反謂之推演餙虛者,何也?今聞使其該軍門之所嘗取信者,往寓江舍缺琢磨用之,則又安知其石之新舊眞贗也?缺顧今覈實之道,惟宜別遣郞廳,取考各缺城石簿錄,與其該官,眼同摘奸,按冊計數,則取用與否,自可立辨,何憚而不爲耶?武庫給債事,七百累百,六年七年,有何輕重於其間,而執此爲他餘爽誤之資者,其果成說乎?蓋軍器提擧,乃訓將例兼之任,而旣遞訓將之後,猶夫仍帶者,其非爲債利之故耶?向臣欲知重記捧利納官之數,取來本寺文書,則該吏秘諱,不納重記,只以數張債符來呈,故卽爲還給矣。今乃以此謂之取見債案,已知其孟浪者,誠不滿一哂矣。至於賣爵奪垈,撤毁村舍,禁人葬祭,廣占田地之狀,衆目咸覩,萬口喧傳,而猶且周遮,誣餙之計,他尙何說,此不過恃其威勢,人莫敢言故耳。然執跡而觀之,則未見其一事之歸虛,一言之脫空,而就商乃敢粧撰辭說,眩惑天聽,至曰,不問虛實,操持益急,其輕臺閣而蔑公議,甚矣。雖以日月之明,猶未盡燭,放送議處之命,復下於未及究竟之前,不但有損於王府按覈之體,適足以增武將驕縱之氣,臣竊慨惜焉。噫,臣之前後進言,非止一再,而微誠未格,不槪聖心,群猜衆怒,又從而交加,其不可以事在旣往,有所自恕,而揚揚出入臺省也,決矣。臣於除拜之日,適遭重慽,制限未過,不敢控辭,縮伏度日矣。今者喉司,以本院闕啓,混請牌招,分義所在,不敢坐違,謹此隨詣於九閽之外,踪地臲卼,末由入肅,陳章徑退,臣又死罪,伏乞天地父母,曲諒危衷,特許恩遞,以安私分,以謝人言,不勝幸甚。
副司直金錫衍上疏曰,伏以臣之齒,七十而又加四矣,臣之病,須人而扶,須粥而養,蓋凜凜朝夕矣。臣之忝居是任,又前後十八載之久矣,苟居職,如臣之久,雖無臣之齒與病,固可遞也。苟篤老如臣,雖無臣之病與久於職事,亦可遞也。苟癃疾如臣,雖無臣之齒與久於職事,亦可遞也。今臣年之衰也,病之痼也,任之久也,以一人之身,而備有三焉,如是而猶不蒙哀憐,上不許釋重擔於垂死之日,下又無胥爲臣一言,以暴其實狀,臣竊自傷,忱誠淺薄,唯有泣涕沾席而已。抑就三者而言之,疾病缺其職者,或有冒蹲,至數十年之外,而缺從仕矣,至於疾病之癃篤,形骸已不屬於我,況其外之職事乎?今臣龍鍾醜陋之狀,雖不欲一一煩陳,而其不堪以任職居官,則固決矣。臣於前月,伏承聖批,有臥治軍政之敎,聖明之所以眷注微臣者至此,臣誠惶隕感激,不省所喩。然臣之憂悶崩蹙,則因此而轉加一節,抑恐聖明,猶有未盡俯燭者,夫所謂臥治者,古人或以用之於爲邑閑僻之人,而曾未聞三軍之司命,亦有臥治者,今本營之事,一則曰,中軍代行,二則曰,中軍代行,而臣則閉門昏昏,漫無省知,將不知兵,兵不知將,殆若越瘠之秦視,如是而責之以臥治,臣見其必不可爲也。臣非不知一味深蟄,百爲皆抛,如此許久,朝家不得不有所變通,而但臣知覺稍生之時,忽復念及於職名未解,則輒憂憊忽忽,誠恐一朝奄然,遂爲不瞑之恨,不得不又此叩額哀籲於慈覆之下。伏乞聖慈,察臣血懇,特命許遞臣所帶將任,得以安意就盡,千萬幸甚。答曰,省疏具悉卿懇。已諭衷悃於前後疏批矣,更何多言?卿以先朝宿將,胡不念及於時事之臲卼,邁邁其至此耶?缺然且慚,無以爲諭。卿其安心勿辭,從容調理行公。
答正言李廷熽疏曰,省疏具悉。爾其勿辭,從速察職。
上在昌慶宮。停常參·經筵。
備邊司啓曰,明日賓廳坐起出令矣,堂上無故進參,只是二員,堂上不爲不多,而每以此頉稟,事體極其未安,只以二員開坐,亦涉苟簡。兵曹判書李秉常,本司堂上辭免上疏承批之後,尙無察任之意,亦甚未便,卽爲推考牌招,此外堂上除在外未肅拜實涉外,竝卽牌招進參,何如?答曰,允。
今月十八日謝恩正使趙泰采,副使李正臣,以渡江後修啓,竝與別單所報謄本,當爲同封,而悤遽之際,未及點檢,以致落漏於封裹中,惶恐待罪事,狀啓。傳曰,勿待罪事,回諭。備局謄錄
有政。吏批,判書崔錫恒,參知洪致中牌不進,參議黃龜河進,右承旨李箕翊進。
以韓重熙爲承旨,李宜顯爲刑曹判書,趙榮福爲大司諫,閔鎭斗爲龜城府使,李泰祥爲奉化縣監,李普赫爲全州判官,南道揆爲禮曹參議,李挺周爲兵曹參議,黃懰爲禮曹佐郞,李泰祥爲奉化縣監。
下直,扶安縣監金重熙。
南就明啓曰,明日常參·經筵,取稟。傳曰,停。
徐命淵啓曰,大司憲洪啓迪呈辭,執義金昌翕在外,掌令朴致遠避嫌退待,掌令金墰,持平李瑜受由在外,持平李重述未署經,今日以監察茶時之意,敢啓。傳曰,知道。
又啓曰,備邊司堂上牌招事,草記允下,而闕門已閉,待明朝出牌之意,敢啓。傳曰,知道。
又以都摠府言啓曰,副摠管李汝迪,缺軍兵等操鍊事,露梁晝仕出去之意,敢啓。傳曰,知道。
南就明啓曰,廳中位甚不齊,出納之際,事多苟艱,右副承旨有闕之代,以在京無故人差出,仍卽牌招察任,何如?傳曰,允。
徐命淵,以吏批言啓曰,新除授鎭海縣監魏赫萬戶奴呈狀內,奴矣上典,前任旌義縣監時,有越等,而本縣雖謂邊地,旣無付祿之規,則似無越等蕩滌之道,相考處置云,本縣雖是邊地除挈眷之處,旣無給祿之規,則似當有越等拘礙之事,依例改差,何如?傳曰,允。
又以吏批言啓曰,卽接司宰監牒呈,則主簿朴樞除授後,過限未上來,依例改差,何如?傳曰,允。
李箕翊啓曰,吏曹郞廳來言,今日爲政事,命下,而判書崔錫恒,參判洪致中俱未肅拜,參議黃龜河病不來,不得開政云,判書·參判·參議,竝卽牌招開政,何如?傳曰,允。政事見上
兵批,判書李晩成在外未肅拜,參判李秉常病,參議未差,參知朴聖輅進,同副承旨徐命淵進。
密陽君梡依例付君,副護軍李壽民·趙泰億·權世恒,副司直李喬岳·李仁復·趙觀彬,副司果李顯章。
假注書李匡輔有頉代,以金始燁爲假注書。
徐命淵,以守陵官礪城君,以本陵參奉李益煥母病危重,還任無期,不得已改差事,狀啓。傳曰,陵官不可輕易許改,俟母病間,須速還任事,分付。
又以兵曹言啓曰,近日本曹堂上,位甚不齊,臣聖輅連日入直矣,猝有身病,明日中日試才時,末由進參,新除授參議臣李挺周,待明朝牌招開政,何如?傳曰,允。
副應敎金濟謙上疏曰,伏以臣,頃當憲府處置,採取輿論,略陳賤見矣。今者得伏見正言李廷熽疏本,大加不平,辭旨深緊,臣固不欲費辭相較,而亦安得默然而已乎?金墰之論李喬岳,其事至微,而兩憲臣之相繼排擊,惟恐或後者,是曷故哉?今目以苛摘瑕纇,從後齗齗者,爲官師相規,而不知墰之據實薄責之言,乃眞爲官師相規,此已不異,而且臣近見臺避句字,雖有差爽,而公議旣以大體無失,請出,則臺官亦或從而就職,諫臣豈不知歟?何獨責墰之深也?大抵此事,不干臣身,惟其末終處置,歸於本館,而後不得不論之耳。蔡膺福初避出避之時,臣在局外,安得摻論,而今乃以臣不言於其時,到今竝論爲譏,有若臣磯激於諫臣,而餘波及人者然,臣於彼此,元無私喜怒,則其所謂移鋒移乙之說,臣誠不識其何說也。至若李思晟事,臣只以旣知其已甚,未聞其他,故竝有所論,今諫臣,欲立己見,加人以不韙之目,臣竊爲諫臣不取也。今者兩司處置,又到本館,而其中一避,卽關係此事者,臣何敢有所可否乎?以此以彼,不可一刻仍冒於論思之地,伏乞聖慈,亟削臣職,以安私分,以謝人言,不勝幸甚。
副修撰李重協上疏曰,伏以卽者兩司處置,歸於本館,而伏見正言愼無逸避辭,則以掌令金墰處置請出事,爲難安之端,末端又有儒臣駁遞,一反於臣之語,臣亦當初陳箚,請出金墰,而其後右僚之駁遞憲臣也。臣又與聞其論,則今不可參涉於諫臣避辭之立落者,較然明甚矣。臣旣在言議之地,而勢有所礙,不得處置,其何可晏然盤礴於榮次乎?伏乞聖明,俯垂諒察,亟命鐫遞臣職,俾靖私義,千萬幸甚。答曰,省疏具悉。臺言不足爲嫌,爾等勿辭處置焉。
上在昌慶宮。停常參·經筵。
傳曰,大臣·備局堂上引見。
入侍時,領議政金昌集所啓,各道水陸操,連値凶年,停廢已久,戎政實涉疎虞,京畿則比他道尤甚,今秋操鍊,雖不可擧行,他道則一向停轍,事體未安,只令兵·水使行操,而營將巡點,則姑令停止,何如?上曰,依爲之。
又所啓,近來科擧頻數,槐院參下積滯之數,已至四十餘人矣。卽今未分館者有兩榜,前頭又有增廣,若不及今變通,則本院官員之數,不啻倍蓰矣。在前如此之時,有疏通陞六之規,今亦依此爲之,何如?左議政李健命曰,卽今槐院官員積滯如此,雖自本院,循序陞六,而一年陞出者,不過若而人而已。頃者諫臣金濟謙,爲慮此弊,疏請變通,稟處,命下之後,因吏曹之無長官,尙未回啓矣。此亦分付該曹,卽爲擧行,以爲商議變通之地,何如?禮曹參判李肇,問此事當,分付某司,然後可以擧行,當分付本院乎,分付該曹乎,或自廟堂商議變通乎?金昌集曰,當自廟堂,取考謄錄後,商議稟處矣。上曰,依爲之。
又所啓,三南御史出送後,他道亦爲次第廉問事,曾已陳達矣。御史似當抄啓,故敢達。左議政李健命曰,他道廉問之事,不可不趁速擧行,而今雖抄啓,卽今三司乏人,三南御史還朝復命後,他道御史相繼出送,何如?上曰,依爲之。
又所啓,此黃海監司金有慶狀啓也。道內多有重囚,而海州明火賊,長淵御符僞造罪人及谷山假御史,俱是一罪也。延過時月,或有逃躱徑斃之患,則恐或失刑,故請令廟堂,斯速稟處矣。且京外重囚之未卽處決,事甚未安,而京獄罪人,至有打破獄門之擧,則鄕獄虛疎,尤涉可慮,以刑曹言之,多有捕廳移囚罪人,亦不卽處決,不無意外之患。故令次官斯速替行,則次官辭免,終不擧行,新除授刑曹判書李宜顯,卽爲牌招,諸道啓聞罪人及刑曹罪囚,速令處決,何如?上曰,依爲之。
又所啓,此謝恩使狀啓也。使行到巨流河,金郊驛卒萬春,與彼人爭瓜,被驅致斃,使臣以呈文潯陽,拿致正犯,當爲正法云,而被驅殞命,與因病物故有異,令本道米布題給,以示隱恤之典,何如?上曰。依爲之。
行戶曹判書閔鎭遠所啓,今年畓穀,未免全棄,而田穀又被風災,亦不實云矣。然而田則比畓差勝,前頭還上徵納,必以大米督捧,則民必不堪,而決無准捧之勢,民力旣窮之後,則雖令代捧,亦患難捧,以臣淺見,雖軍餉大米代,許捧小米,租代,許捧雜穀,而非軍餉,則大米代,雖豆太雜穀,亦可依折定代捧,以此預爲知委,使之待明年還作本色爲宜,問于大臣處之,何如?領議政金昌集曰,今年還上,以本色徵捧,則決無畢捧之理,未捧則將有逋欠之弊,勿論大小米,代捧充數,宜矣。上曰,依爲之。
領議政金昌集所啓,近來守令,多有不法之事,儲置米及還穀,何等重大,而稱以料理,任意下手,故耗縮之弊,大抵皆然。此外貪鄙之習,不一而足,官儲或有蕩竭之弊矣。曾因大臣陳達,各邑守令遞歸時,重記一件,修送于營門事,定奪,分付之後,不爲擧行,極爲未安,蓋監司見其各邑記簿,則可知其能否廉貪矣。自朝家更爲申飭,守令遞任時,重記一本,使之修送于營門,何如?上曰,依爲之。備局謄錄
巳時,上御進修堂。大臣·備局堂上引見入侍時,領議政金昌集,左議政李健命,行戶曹判書閔鎭遠,工曹判書李觀命,司直李㙫,禮曹參判李肇,兵曹參判李秉常,右副承旨韓重熙,修撰李重協,正言李廷熽,假注書金始燁·趙趾彬,記事官尹東魯·朴師聖。昌集進伏曰,涼氣漸高,近來聖體,若何?上曰,無事矣。又啓曰,今年年事,旱災太甚,晩移秧,已無成就之望,而田穀則稍實矣。近日惡風連吹,各穀擧皆枯損,而涼氣早生,似難成熟,前頭民事,誠爲可慮矣。李健命所啓,龜城府使李思晟,今四月都政差出,而以前任時事,有拘礙之端,不卽赴任矣。辭朝未久,又移南閫,其代梁益標除拜,而又被臺論,遞職矣。蓋益標少時狂悖,侵辱主倅,爲世棄人矣,益標近來深悔前事,改行易慮之故,朝家調用矣。若因其前過,永爲棄置,則實爲可惜,第除拜南虞候之後,不卽發去,久爲留滯,仍移此職,故物議非之,然臺臣之每以改過前事,輒發彈劾,此則未免過激矣。聞龜城夫馬,自四月至今未還,滯留之弊,極可悶慮,梁益標雖不可仍任,昨日政新除授龜城府使,勿爲循例下直,一兩日內催促下送,以除一邑之弊,何如?上曰,依爲之。金昌集所啓,載寧郡守洪禹采,尙未署經矣。此時災邑守令,不可一向遲滯,而兩司俱未署經,仍爲發送未安,在外臺官,似當變通,速爲署經,令政院稟旨擧行,且聞守令下直時,雖一臺官,不得歷見,則不敢辭朝,臺諫遞易無常,雖或往見,或不在家,或有名官在座,則亦不得入見,以此漸致稽滯,此時守令,秋務方殷,不可不速赴,而體例所拘,不卽下直。夫馬留滯,其弊滋甚,自今以後,屢往臺臣之家,不得逢着,則留刺無妨,雖名官在座,使之入見,似合變通之道,以此分付,何如?上曰,依爲之。又所啓,庭試式年兩榜分館,尙此遷就,事體未安,屢次催促矣。本院多官,聯名呈狀中,有曰,分館之後,若缺所啓,以槐院例,調用爲請,終無分隷缺至謂隳損院規,執此爲嫌,不欲分館,大抵分館之規,多官會圈之際,或因聞見之不逮,致有遺珠之嘆,固非異事。至於隨聞輒論,臺體則然,而若其未及分隷兩館,輒以槐院例調用,有乖院規,以此爲言,亦不無所執,多官之引嫌如此,則朝家不思變通,而一向督迫,亦非事宜,今後則分館之後,未及分屬兩館之前,勿以槐院例調用爲請事,特爲申飭兩榜分館,仍令卽爲擧行,何如?健命曰,槐院見漏之人,公議稱冤,則別爲調用,未爲不可,而完圈纔罷,未及分隷兩館之前,輒爲調用,則殊無分館之意,今後雖應參槐院而見漏者,分隷兩館之後,從公論調用,似好矣。上曰,依爲之。金昌集所啓,將兵之臣,久在郊外,事體未安,新除授兵曹判書李晩成,在郊外不遠之地,別諭之後,終無變動之意,今此除命之下,旣承恩批,而尙無上來之期,更欲辭免,則爲先入來,事體當然,而將臣一向退在,使重務久曠,分義道理,殊欠穩當,推考警責,使之卽速上來事,分付,何如?上曰,依爲之。又所啓,翰林一員,例爲直宿於實錄廳矣。卽今在外翰林入來矣,下番則直宿于政院,上番則進參于實錄廳,春秋館則使兼春秋推移替直,而引見時,上番翰林,使之依例入參,何如?上曰,依爲之。閔鎭遠所啓,尹就商事,王獄之體,不爲囚繫而行査,極爲未安,故啓請還囚矣,原情後又有放送之命,卽今査狀來到,所當議處,而不但放送後議讞,有乖事體,臺啓方張,以更囚爲請,待其收殺後,更稟處之,何如?上曰,依爲之。又所啓,囚人李瀗,因大臣收議,當以枉法贓照律,而小臣連有式暇,且緣堂上不齊,尙未開坐矣。臣見畿營査啓,則李壽海,以李瀗私人,受出官庫米一百六十石,載船上京,盡數作錢,去處不明,已極痛駭,而且聞壽海,本以驪州之人,李瀗爲牧使時,長在衙中,奸猾作弊,罔有紀極,一境無不切齒,如此之人,不可不隨現痛治,李壽海亦爲嚴刑遠配事,分付畿營,何如?上曰,依爲之。金昌集所啓,頃者自上頻頻招入醫官,診察聖候,下情不勝多幸矣。醫官非入直,則無闕內待令之事,故在家時以致時刻遲延,不能趁卽入診,事甚駭然,自上有特推之命,而因政院請罪,旋卽反汗矣。自今以後,秩高老熟醫官一人,輪回入直,命招時卽入直,年少醫官,這這同爲入侍,似宜,故敢達。上曰,依爲之。榻前定奪
李觀命所啓,臣待罪知館事,敢此仰達。十數年來,國子物力蕩殘,不成貌樣,而主管堂上,久在外,凡所變通之事,多未周旋,極爲可慮,本缺以奴婢貢物補用矣。近來連因年荒,災減甚多,而累缺不出給,以何物力,能支供仕之具乎?來頭缺備給,而卽今上齋,多至百餘人,以本館物力之凋殘,將無以辦給,而例給之物,亦難猝罷,問于大臣,區劃處之,何如?鎭遠曰,卽今賑廳,實無措手之路,本曹經費之外,以若干物力,或可扶助賑廳,戶曹當分米上下矣。金昌集曰,國子供士之具,苟艱如此,科擧時,例給紙筆,自戶曹料理題給,宜矣。聞大司成,有身病,且其老母多病,勢難從仕,似不可一向曠官,今姑遞改,差出其代,使之察任,何如?上曰,依爲之。李健命曰,大司成雖非緊任,而銓曹長·貳,時未行公,參議獨政,特爲變通差出,何如?上曰,依爲之。
李㙫所啓,李瀗事,臣待罪畿營時,親爲査問,則座首梁柄招內,以一百五十餘石,歸之於瀗之私用矣。及至廣州更査之日,私用又以七十餘石納招云,初招非實,則是誣陷土主也。如其不然,則當伏變亂之罪,各別懲治,有不可已矣。上曰,依爲之。
閔鎭遠所啓,今年畓穀,未免全棄,而田穀又被風災,亦不實矣。然而田則比畓差勝,前頭還上徵納,必以大米督捧,則民必不堪,而決無準捧之勢,民力旣窮之後,雖令代捧,必患難捧,以臣淺見,雖軍餉大米代,許捧小米,租代,許捧雜穀,而非軍餉,則大米代,雖豆太雜穀,亦可依折定代捧,以此預爲知委,使之待明年,還作本色爲宜,問于大臣處之,何如?金昌集曰,今年還上,以本色徵捧,則決無畢捧之理,未捧則將有逋欠之弊,勿論大小,代捧充數,似宜矣。上曰,依爲之。疊
閔鎭遠所啓,今年災傷覆審,一依癸亥年例擧行事,定奪節目,纔已啓下矣。取考癸亥謄錄,則其時國家事故連仍,摘奸之京官,未卽發送,至甲子正月,只送京官于忠淸道矣。今番則依前覆審時例,三南則分左右道,一送都事,一送京官,他道則令都事,災傷處,抽栍摘奸後,使之卽爲入來,無如敬差官之遍行列邑,磨勘文書,則似爲便好矣。癸亥年則邑號落點,以落點邑摘奸矣,今亦依此爲之乎?上曰,依爲之。又所啓,沿海各邑敗船拯米,散給民間,年年以凶荒停捧,莫重惟正之供,缺之日,卽今善策,莫如比市直減加,以錢代捧,則民甚缺。洪州牧使李廷濟,亦以此意,報狀缺。上曰,依爲之。
李廷熽所啓,臣伏見副應敎金濟謙疏本,則以臣疏卞,大加非斥,一則曰,苛摘瑕纇,從後齗齗,一則曰,欲立己見,加人以不韙之目,臣於此,不勝訝惑之至,向臣之略論金墰,不過出於規責其一時處義之失,此豈近於瑕纇之苛摘乎?李思晟圖占之說,臣旣的聞,則己見之欲立,有何不可,而今反以斷齗不韙等說,費辭分疏,誠是意慮之外也。況蔡膺福之再避也,嫌不處置,自有近例,而因臣磯激,一倂駁去,則此非移乙而何?至於句字差爽,亦或就職云者,似指臣向日脫字之事,以爲脅持之計,而多見其窘遁也。墰之爽實,果是句字之誤,而其所就職,果無害於廉隅否耶?玉堂素稱公論之地,而凡於朝議,比於關涉,則不干局外之語,其果成說乎?今以此事觀之,一扶一抑,顯有彼此,其所謂元無私喜怒者,人孰信之乎?雖然,其所詆斥,非比尋常,決不可冒居於臺次,請命遞斥臣職。上曰,勿辭。韓重熙所啓,正言李廷熽,再啓煩瀆,退待物論矣。上曰,知道。
李健命所啓,臣有所懷,仰達矣。今年旱災孔慘,移秧愆期,而三南則雨水連下,故頗有登熟之望,近來惡風連吹,各穀枯損無餘,遠方消息,雖未聞知,忠淸·黃海道皆被風災,三南之被災,推此可知,凶荒年年如此,國何以經用,民何以支保乎?天災時變,無非警懼之處,而其中凶災,最爲切悶矣。臣朝者詣闕,聞敦化門東邊詹椽上下層頹落云,旣無風雨,而公然自頹,似是材木朽傷之致,而人君正陽之門,如此崩頹,豈非警懼之處乎?以唐史觀之,玄宗時太廟四室壞,宋璟,以天災非常,以克勤之意,縷縷勸戒矣。自上嗣服之初,少無疵政,而旱災風災,挽近所無,法宮正門又壞,此可見仁天警告之心也。伏望益加修省,以思消弭之策,如何?且卽今涼氣漸生,自上頻頻開筵,引接臣隣,講論文義,因講論文義,因訪問君德闕失,百姓疾苦,孜孜求治,則亦可以感回天心矣。連年凶荒之餘,國用缺生財之道,唯是節省之道,實爲裕國恤民之本,缺不能造次詳達,不勝憂愛之忱,缺其敦化門崩頹之處,實爲驚心,而此缺年之災也。左相陳戒之語,無非切實,伏望警惕留意,如何?重協曰,敦化門,乃法宮正陽之門,乘輿出入之門,而夜間頹落之際,其聲如雷,聞者無不驚懼矣。桓帝時,城門自壞,而不思消弭之策,終致禍難,高宗時,雊雉升鼎,而克盡修省之道,轉災爲祥,聽卑之天,其應如響。伏望殿下,勿謂偶然,而益加警惕,引接臣隣,何以則可答天怒,何以則可恤民弊,勤勤咨訪,不少怠忽,則豈無天心之感回乎?秋涼且生,講筵宜開,而尙無進講之敎,自上亦爲留念,如何?上曰,留意。鎭遠曰,臣聞欲法堯·舜,當法祖宗,無逸序亦曰,詳文祖者,耳目之所逮也。今日殿下之所可自勉者,唯在克服先大王遺軓,而臣民之所冀望,亦無過於此矣。臣連赴實錄廳,考閱日記,則先王於前後居憂之際,誠孝篤至,而初喪,哭不絶聲,成服後,引接諸臣時,見有國恤後初入侍者,則輒哭泣盡哀,發靷返魂時郊外動駕也,號泣不已,哀動臣隣,群下皆掩泣,莫敢仰視,朔望殷奠及五享大祭,無不親行,雖未寧時,亦不許攝行。藥房諸臣,再三力陳,而後或許或否,且勤於學問,日必開筵,非有大段事故,則未嘗停講。下敎曰,夜則讀書,四更後始就寢,諸臣恐其損傷氣力,請少思攝養之道,而終不從。又嘗下敎曰,每日進講之書,必讀下八九十遍矣。夫孝爲百行之源,學爲出治之本,而先王之篤孝勤學至此,豈非卓冠百王之盛節耶?是以厥享國五十年,而治效休明,雖或有一時之過擧,終必有日月之更,群下亦仰恃聖德,少無憂危之念,至今盛德至善,後世不忘,皆欲以死,追報於殿下者此也,而殿下嗣服之後,顔色之戚,哭泣之哀,未有以感動群下,大小祭享,終無親行之時,講筵尙未一開,向者數日召對,旋又停止,聖德根本之地如此,則其何以示臣下乎,其何以出治乎?是以群下,無不解體失望,無復有奉公盡職,缺若是而其可保守其國耶?祖宗三百年基業,缺殿下之身,而將不免墜絶,則日後缺,頃者親行練祭,頻命召對,群下莫不動色相賀,夫親祀召對,有何損益於諸臣之身,而如是相賀者,蓋此後不復間斷,則聖德可以無愆,而國事或有可望故也。殿下豈不俯念群下至切之情乎?且伏念人君聽言之道,言可用則卽賜採施,不可用則卽賜非斥,使群下曉然知聖意之所在也。小臣敢以區區憂愛之忱,前後冒進狂言,不止一二,而每下留意之敎,未見採用之實,不勝悶鬱之心,又此妄發,殿下如以臣言爲不可,則卽命斥退,使不敢復進苦口之言,如以爲可,則卽命該曹,日後大小祭享,皆以親行磨鍊,亦以明日爲始,開講事,明日下敎喉司,使觀聽聳動,則實一國臣民之幸,非臣民之幸,實宗社之幸也。上曰,留意。昌集曰,鎭遠咫尺之前,直陳無隱,實出忠愛,誠自上勿下留意之敎,擧皆採用,則天災可弭,而國事可做矣。自明日伏望開講,如何?上曰,允。重熙進伏曰,當爲朝講乎,爲晝講乎?上曰,晝講爲之。肇曰,諸臣勉戒之言,前後畢陳,自上亦豈無惕省之念,而近來講筵久停,或緣玉體欠安而然耶?臣頃忝都承旨時,敢請入診,以進服當劑之藥,仰達矣,其時自上方服滾膽丸,畢服後,當繼用他藥下敎矣。日久之後,更無議藥之事,伏未知丸藥,其已盡服乎?自上卽今雖無形顯症候,親近醫藥,保護將攝之道,不可少忽,而丸藥尙未盡進御,如此而何以責效乎?臣不勝深憂過慮,敢此仰達。昌集曰,滾膽丸進御已久,伏未知所餘幾何?上曰,所餘多矣。肇曰,伏望逐日進御,毋或間輟,幸甚。上曰,唯。奏事畢後,諸臣遂以次退出。
下直,軍威縣監閔鎭綱。
李箕翊啓曰,明日常參·經筵,取稟。傳曰,停。
徐命淵啓曰,大司憲洪啓迪呈辭受由,執義金昌翕在外,掌令朴致遠避嫌退待,掌令金墰,持平李瑜受由在外,持平李重述未署經,今日以監察茶時之意,敢啓。傳曰,知道。
韓重熙,以禁義營言啓曰,本營分授肅靖門西邊體城頹破處改築事,已爲啓下矣。今月二十二日始役,而內外近缺石子,依前取用之意,敢啓。傳曰,知道。
缺卽接南所衛將牒報,則去夜三更五點,敦化門東邊付椽上下層頹落云,令紫門監急速修改之意,分付,何如?傳曰,允。
徐命淵啓曰,今日賓廳日次,兩司當爲進參,而憲府多官,或呈辭受由,〈或〉引避退待,或在外未署經,無推移進參之員,諫院則司諫魚有龍,獻納李箕鎭在外,正言愼無逸引避退待,大司諫趙榮福,正言李廷熽未肅拜,未肅拜人員,竝卽牌招,以爲推移進參之地,何如?傳曰,允。
又以都摠府言啓曰,副摠管申翊夏,以文臣朔試射試官,慕華館晝仕進去之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
上在昌慶宮。停常參,只晝講。
晝講入侍時,同知事李觀命,特進官李弘述,參贊官徐命淵,侍講官申晳,檢討官李重協,假注書金時燁,記事官尹東衡。朴師聖,講書傳第八卷,自天命不易,止多歷年所。
下直,郭山郡守李弘邁,眞寶縣監朴弼彦,龍津萬戶李奇珍。
李箕翊啓曰,明日常參·經筵,取稟。傳曰,只晝講。
韓重熙啓曰,大司憲洪啓迪呈辭受由,執義金昌翕在外,掌令朴致遠避嫌退待,掌令金墰,持平李瑜受由在外,持平李重述未署經,今日以監察茶時之意,敢啓。傳曰,知道。
李箕翊啓曰,吏曹郞廳來言,承旨有闕,政事,何以爲之?取稟。傳曰,明日爲之。
韓重熙啓曰,因大缺一向遲滯,在外臺諫,似當變通,速缺,命下矣。執義金昌翕,獻納李箕鎭在外,掌令金墰,持平李瑜受由在外,司諫魚有龍奉命在外,上來遲速,俱未可知,卽今兩司行公之員絶少,署經遷就,委屬可慮,依大臣所啓,在外臺官,合有變通之道,何以爲之?敢稟。傳曰,在外臺官,竝改差。
大司憲洪啓迪三度呈辭。傳曰,只遞本職。
東善君炳上疏,伏以日月川流,祥期已過,大小臣僚,孰無靡逮之痛,而自念微臣,以璿源末屬,過蒙敦親之厚澤,半百人世,絲毫皆恩,所以攀號之痛,尤有別於外庭諸臣,而追念聖德,感涕先零。唯我主上殿下,當以嗣服之初,倍切羹墻之慕,先大王御製,特命刊行,奎章寶墨,庶自此傳輝于一世,先大王萬機餘暇,游心翰墨,莫非至理之所原,可以照後人之耳目,而殿下奉先之孝,亦可以有辭於萬世矣。臣家藏先大王御筆四本,心畫嚴正,墨花燦爛,玉索銀鉤,遺跡完然,當此之日,豈敢留藏於私家?玆以奉進於嚴廬之下,臣於拜獻之際,不勝感愴,竊伏念聖上奉閱之際,應切遑遑之痛矣。臣伏見宋臣蘇軾作仁宗皇帝御筆記,有曰,抱烏號之弓,不若藏此筆,保曲阜之履,不若藏此書,臣於此,尤有所感焉。日者宗臣等之摹進先朝御筆也,自上有敬奉欽翫之敎,嗚呼,盛哉。如非舜·文之大孝,其何以興愴感於遺墨之模寫,而數行哀批,聳臣僚之感涕也。殿下於先朝寶墨,唯彼模出,而尙且起慕,則臣何敢私寶眞墨,而藏諸篋笥,以廣殿下之孝思乎?臣於此,雖一時,不可淹留於私室,故臣謹稽首薰沐擎進,謹昧死以聞。
李箕翊啓曰,卽者東善君炳,以先朝御筆眞本四張,陳疏來呈,日者密昌君樴等,纔進先朝御筆刊本,今又有此來呈之事,連次捧入,事涉未安,而此與刊本有異,先朝筆蹟,自本院亦不可無端退却,何以爲之?敢稟。傳曰,捧入。
徐命淵啓曰,今日晝講時,領議政金昌集,同爲入侍之意,敢啓。傳曰,知道。
兵曹口傳政事,李縡·洪啓迪爲副護軍,李箕鎭爲副司直。
修撰李重協箚曰,伏以掌令朴致遠,以臣於昨日諍臺時,得見刑曹判書缺不勝驚歎,果爲論列,仍請該堂問備缺以臣啓語,至謂駭歎,而顯加譏斥,缺至此乎?夫愛環罪狀,關係甚重,爲法官者,所當嚴覈重究,而下吏之受賂歇杖,不能覺察,自以爲選杖猛施,果如其言,則連施三次,而終不受服,何也?所謂牽於私囑云者,蓋有其由,愛環之上典李極,出給愛環於洪禹昌,捧價累百餘兩之後,禹昌請得贖券,則李極託以本券之在於他家,終不成給文書,而到今禹昌家,將有還徵本價之意。故李極以該堂之親屬,躬往懇囑,不啻丁寧,則全然爽實云者,何爲而發也?多見其不成說也。至若銓長事,臣果採一世之公議,草草疏論,而意謂聖明,覺其誤授,卽遞其職矣。及承批旨,極其嚴截,摧折太過,臣於此,惶怖憂嘆,不得不略陳焉。噫,重臣曾在先朝,冒當是職,不思先王委任之意,專循一己偏係之私,注擬之際,用捨不公,阿好闒茸之輩,率皆汲引於淸塗,見棄公議之人,輒敢備擬於銓望,以此先大王,深惡痛斥,大政之日,特下備忘,至以極其無據爲敎,仍下罷職之命,聖敎昭揭,處分嚴正,五六年間,終不復授銓衡之任,聖意所在,於此可見,而亦豈非今日所當遵奉者耶?況今時勢日艱,人心波蕩,不可以進退百官之柄,更授於已試見斥之人,而以啓群小覬覦之心,一任其濁亂朝廷也,明矣。臣之所論,不過欲奉揚先大王斥退之敎,毋傷我聖王則哲之明,而齮齕慨惋之敎,遽出意外,臣誠不能無憾於日月之明也。雖以西銓時事言之,廣開私逕,全沒公心,一閫帥之除,皆是親切,一邊將之差,無非私昵,仕滿久勤,終不遷轉,三過都政,怨咨朋興,其在朝家陟罰之道,固當罪斥之不暇,而乃反移授東銓重任,豈不大駭於物情耶?遞改之請,斷不可已,而聖明不少舒究,嚴責至此,臣何敢一刻仍冒於臺次乎?昨緣病劇,今始來避,所失尤大,正言愼無逸,以臣之頃忝憲職也。冒當前掌令蔡應福·金墰之處置,竝請出仕矣。繼伏見前持平李廷熽疏本,則提起前事,攻墰甚力,至有幸其强出等缺卽指臣而言也。臣於此,不勝瞿然之至,蓋其時兩缺互相侵詆,便成一場紛鬧,彼缺一層,此臣所以竊附調停之意,置之缺科者也。今者臺臣,不諒臣本意,直歸之於不當出而出之,則臣已無自解之說,且儒臣之陳箚駁遞,一反於臣,臣之當初處置乖當之失,至此益著矣。其何可更廁於言議之地乎?正言李廷熽〈?〉以臣伏見副應敎金濟謙疏本,則以臣疏辨,大加非斥,一則曰,苛摘瑕纇,從後齗齗,一則曰,欲立己見,加人以不韙之目,臣於此,不勝訝惑之至,向臣之略論金墰,不過出於一時規責,其處義之失,此豈近似於瑕纇之苛摘乎?李思晟圖占之說,臣旣的聞,則己見之欲立,有何不可,而今反以不韙等說,費辭分疏,誠是意慮之外也。況蔡膺福之再避也,嫌不處置,自有近例,而因臣磯激,一倂駁去,則此非移乙而何?至於句字差爽,亦或就職云者,似指臣向日脫字之事,以爲脅持之計,而多見其窘遁,墰之爽實,果是句字之誤,而其所就職,果無傷於廉隅否耶?玉堂素稱公論之地,而凡於朝議,皆可關涉,則不干□等語,其果成說乎?今以此事觀之,一扶一抑,顯有彼此,其所□元無私喜怒者,人孰信之?雖然,其所詆斥,非比尋常,決不可冒居於臺次,竝引嫌而退。前後疏啓,固多可取,輕論銓長,無已太激,兩出之論,旣欠明白,揆以臺體,不可仍存,所爭之事,元非大段,儒臣對疏,何必過嫌?請掌令朴致遠,正言愼無逸竝遞差,正言李廷熽出仕。取進止。答曰,依啓。
韓重熙,以兵曹言啓曰,二所監軍,本曹佐郞尹游,今日受點矣。身病猝重,方在苦劇之中,勢難入來受牌,不得已原單子中改付標以入之意,敢啓。傳曰,知道。
又以兵曹言啓曰,今日賓廳武臣講書時,部將邊泰熙中庸不通,請推考。傳曰,允。
李箕翊啓曰,下番翰林朴師聖,以身病,陳疏徑出,上番翰林尹東衡,以不能檢下,陳疏亦徑出,原疏旣已退却,所當直捧禁推傳旨,而此與無端徑出有異,竝推考警責,仍爲牌招入直,何如?傳曰,允。
以奉敎尹東衡·朴師聖罷職傳旨,傳于徐命淵曰,推考傳旨捧入。
又以實錄廳郞廳,以摠裁官意啓曰,缺入直苟艱,本房郞廳徐宗伋,三房郞廳缺察任,何如?傳曰,允。
慶尙左兵使,以盈德等官居私婢金禮等三名,爲虎囕死事狀啓,傳于徐命淵曰,令本道恤典擧行。
答東善君炳疏曰,省疏具悉。覽卿疏辭,繼觀先朝親筆,薰膏猶濕,寶墨宛然,敬奉欣翫,追慕冞增,其於奉進之誠,予甚嘉尙焉。
巳時,上御進修堂。晝講入侍,領事金昌集,武臣金洙。同知事以下,見於初丈上讀君奭篇,自公曰君奭,至嗚呼君已曰章一遍訖,申晳讀新受音,自天命不易,至率由玆章。上又受而讀之,一遍訖,晳以文義陳奏曰,此篇以召公告老而歸,故周公作此而留之,而以天命不易之意,反覆告喩,亦可見古大臣忠厚勉戒之意耳。李重協曰,天命向背之機,在於人君之修德勤不勤,伏願自上,克體此章之旨,式遵先王之德,毋或怠忽焉。李觀命曰,周室之初,以聖繼聖,又有周·召之賢輔,當此時,決無危亡之憂,而其所以相與勉戒者如此,豈不美哉?顧今時勢,不及於成王盛際,輔佐之臣,又難得如周·召之賢,其所憂勤惕慮之道,當倍加於成王缺。晳又奏曰,此章又以格于皇天,格于上帝言之,缺一動一靜之間,災祥之應,捷如影響,缺頹落,臣未知爲某事之應,而仁天警告之意,似非偶然,自上益加修省,如何?又以此章見之,上下相須成體,然後可能成治道格皇天矣。自上在外諸臣,亦至誠召致,以爲交修協贊,如何?觀命曰,殿下聽納閔鎭遠苦口之諫,卽開講筵,勤學納諫之德,孰不欽仰?然而學問之道,有聽受,而無問難,則徒文具耳。自上勿爲淵默,頻頻討論,審問明辨,然後似可有實效矣。且臨講之際,小註雖難遍讀,入宮燕閑之時,從容看讀,則亦必有益矣,自上體念,如何?上曰,唯。金昌集曰,昨日入侍時,已盡所懷,更無稟定之事,自上今日初開講筵,下情不勝忭幸,玆以入侍矣。明日又有晝講之命,誠願自今以後,日日進講,無或作掇,則必有益於治道,而實宗社臣民之福也。徐命淵曰,當此講筵連御之時,特進官不可不備員,而前日抄啓中人,或多漏亡,或有老病之人,入參之員,甚苟簡矣,不可無變通之道,請令應敎抄選入啓,何如?上曰,依爲之。榻前定奪觀命所啓,因密昌君樴等上疏,先大王御筆刻本,下于芸閣,與列聖御筆,竝印頒布事,命下矣。列聖御筆刻本之在於密陽君家者,旣已奉來芸閣,而宣廟御筆御畵四十八張刻本,在於大內云,內下然後可以印出,故敢此仰達。上曰,依爲之。遂以次退出。
上在昌慶宮。停常參,只晝講。
晝講入侍,知事閔鎭遠,特進官李肇,參贊官南就明,侍讀官申昉,檢討官李重協,假注書趙趾彬,兼春秋金克謙。李倚天講書傳第八卷,自天惟純佑命,止有若南宮括。
晝講入侍時,參贊官南就明所啓,昨日慶尙監司趙泰億,以假御史物故事,馳啓狀本到院,而封裹頗大,封標顯有換改之跡,極涉怪異,卽爲拆見,則狀啓之外,有添入一大文書封,而其封外面印跡,明是僞造。且居中辭語,雖無奸凶之言,胡雜狂亂,罔有紀極,決非恒人之所爲,此必是中間撥路虛疎,致有混封如此之弊,事之驚駭,莫此爲甚。卽爲分付備局,使之發關三道,窺捕其元犯,按法治之,沿路撥將,亦査出,嚴懲其罪,以杜後弊,原文字封,移送備局,以爲憑覈之地,何如?知事閔鎭遠曰,臣於今日詣闕後,始聞此事,不勝驚駭,聞其文字,則煩雜無甚關緊,而撥路公事封,有此意外之事,後弊極爲可慮,自備局査問於歷路,覈出其正犯,依法科斷,似不可已矣。上曰,依爲之。備局謄錄
有政。吏批,判書崔錫恒牌不進,參判洪致中呈辭受由,參議黃龜河進,同副承旨徐命淵進。
以黃一夏爲都承旨,安重弼爲承旨,洪啓迪爲大司成,李秉常爲大司憲,趙聖復爲執義,李浣·宋道涵爲掌令,柳復明爲持平,朴師益爲司諫,徐命均爲獻納,徐宗伋爲正言,李正臣爲禮曹參判,徐命淵爲谷山府使,吉尙義爲鎭海縣監,李箕鎭爲校理,金鎭商爲副修撰,李宇夏爲禁府都事,李溭爲司宰判官,沈繼賢爲潭陽府使,金潝爲定平府使,權益淳爲慶尙左道京試官,李㙫爲兵曹參判,洪啓迪爲同義禁,崔商翁爲監察,洪鉉輔爲義城縣令,尹游爲全羅左道京試官。
下直,龜城府使閔鎭斗。
徐命淵啓曰,明日常參·經筵,取稟。傳曰,停。
韓重熙啓曰,大司憲·執義·掌令二員。持平一員未差,持平李重述未署經,今日以監察茶時之意,敢啓。傳曰,知道。
又以都摠府言啓曰,今月初五日中日時,弘化門入直砲手良人孫元積,鳥銃邊二中。貫一中入格,而不得蒙付標,來訴本府,臣等取考曾前謄錄,則砲手缺皆以禁軍除授付標,乃是流來成規,今二十日缺禁軍之故,兒馬賜給付標,前後缺付標,事甚不均。原單子似當有還缺。傳曰,知道。原單子入之。
徐命淵啓曰,卽者吏曹郞廳來言,今日爲政事命下,而判書崔錫恒未肅拜,參判洪致中呈辭入啓,參議黃龜河病不來,不得開政云,判書·參議竝卽牌招開政,何如?傳曰,允。
又啓曰,奉敎尹東衡·朴師聖昨有只推之命,更竝卽牌招察任,何如?傳曰,允。
以奉敎尹東衡·朴師聖牌不進罷職傳旨,傳于韓重熙曰,推考傳旨捧入。
兵批,判書李晩成在外未肅拜,參判李秉常病,參議李挺周進,參知朴聖輅病,同副承旨徐命淵進。
吏批啓曰,判書崔錫恒牌不進,參判洪致中呈辭受由,小臣獨政未安,何以爲之?敢稟。傳曰,只出緊任。
又啓曰,兩司多官及玉堂闕員,今當差出,而擬望之人乏少,外任竝擬,何如?傳曰,允。
又啓曰,新除授定平府使朴東樞呈狀內,臺議峻發,其在廉隅,不可冒沒赴任,斯速入啓處置云。所遭臺評,旣非尋常,則不可强令赴任,依例罷黜,何如?傳曰,允。
又啓曰,新除授潭陽府使洪重疇呈狀內,所患痰火之病,涼生以後一倍添劇,斷無自力强赴之望,斯速入啓處置云,病勢果重,則當此秋務方殷之日,不可等待其差復,依例罷黜,何如?傳曰,允。
又啓曰,慶尙左道京試官洪龍祚呈狀內,所患消渴之症,逐歲漸加,至于今夏,症狀陡劇,若難自保,斯速入啓處置云,試期將迫,而病勢如此,不可等待其差復,依例改差,何如?傳曰,允。政事在上
金興慶·金昌翕·金墰·□□□付副護軍,金演·李瑜付副司直,愼無逸·李喜聃付副司果。
韓重熙,以刑曹言啓曰,賊人鄭丁男等不待時處斬事,旣已啓下,所當卽爲擧行,而今日乃下弦日,法典內上下弦日,不得行刑云,待無故日擧行之意,敢啓。傳曰,知道。
又以兵曹言啓曰,今七月二十二日,幼學李觀興稱名人,自丹鳳門入來,閑良高泰實稱名人,自宣仁門入來,差備門外擊錚,極爲駭然,竝令攸司囚禁治罪。丹鳳門守門將柳鳳章,宣仁門守門將李完栽,常時不能禁斷雜人,以致闌入,俱難免其責,推考,何如?傳曰,允。
又以義禁府言啓曰,以黃海監司狀啓,刑曹粘目,谷山府使趙囿春,豐川前府使李遇新,移本府處置事,允下矣。趙囿春時在任所,李遇新下去忠淸道瑞山地本家云,依例發遣府書吏拿來,何如?傳曰,允。
兵曹判書李晩成疏曰,伏以臣,積病昏涔之中,猝叨重任,冒陳危悃,冀收誤恩,及承聖批,不賜允兪,責諭諄切,促令上來,臣誠俯仰抑塞,不知所出,夫本兵重任,不容暫曠,臣旣猥陳於前,聖敎亦軫念及此矣。顧今朝廷之上,材彦林立,曾經〈?〉之人,與夫儲望待次者,非臣倫比,今乃捨置,而遽取病蟄垂死之人,以貽積日癏曠之弊,臣實愚昧,未敢曉睿簡之所在也。至如疾病沈綴之狀,決無擔當重務之勢,又自月初,添得奇疾,一寒一熱,症似氣瘧,宛轉床席,喘喘欲絶,雖積久調將,難望復起爲人,夫豈有自力趨命之路哉?將兵之任,異於他職,理宜舁進輦下,以聽處分,而莾蒼之地,亦不能自遂,跡涉慢蹇,死有餘責,目今他將代察,事體苟艱,朝家變通,不宜少遲,而殿下謂臣始雖例讓,終必勉承,姑爲此覊縻敦迫之擧,而若臣病情,實無一分强起之望,畢竟雖加臣以重誅,亦何益於國事?以日月之明,苟或照燭實狀,則允許之音,必不待臣辭之畢矣。疾痛之呼,聲不暇緩,肝膈之私,言非敢缺,席藁私次,涕泣陳聞,伏乞俯垂矜諒,亟遞臣新授職名,缺,則臣雖伏慢命之誅,亦所甘心,謹昧死以聞。答曰,省疏具悉。卿之疾患如此,深庸慮念,本兵之任,不容久曠。以下缺燼餘
上在昌慶宮。停常參·經筵。
上在昌慶宮。停常參·經筵。
政院啓曰,卽聞慶恩府院君今日卒逝云,大妃殿當有擧哀節次,自上似當有擧哀之禮,今雖夜深,令禮官速爲磨鍊擧行之意,敢啓。傳曰,知道。
禮曹啓曰,政院啓辭,慶恩府院君喪,大妃殿當有擧哀節次,自上似當有擧哀之禮,今雖夜深,令禮官擧行事,啓下矣。大妃殿擧哀儀註,卽當磨鍊,直入大妃殿,而大殿擧哀一節,禮文及謄錄中,俱無載錄之事,不爲磨鍊之意,敢啓。傳曰,淸風府院君卒逝時,考例擧行。
備忘記,慶恩府院君,雖有感暑之疾,精力尙健,年齡未高,神明所扶,冀希其勿藥之喜矣。遽然天奪,倐爾長逝,慈候哀毁之中,又遭罔極之痛,興言及此,悲悼難抑,其令禮官,擧哀節目,須速磨鍊,禮葬等事,已自該曹擧行,而初喪時凡百一應雜物,各司官員,躬親着實進排,俾無窘急未盡之弊。
傳曰,各色段十疋,送于慶恩府院君家事,言于該曹,漆七升,卽送于慶恩府院君家事,言于該曹。
傳曰,木布各五同,米五十石,送于卒慶恩府院君家事,言于該曹。
禮曹啓曰,因本曹草記,淸風府院君卒逝時,考例磨鍊事,命下矣。淸風府院君卒逝時,自上有擧哀之例,而今番,則與其時,似有差殊,故擧哀一節,不爲磨鍊矣。聖敎如此,自內擧哀儀註磨鍊以入,而自上方在諒闇中,以視事服磨鍊之意,敢啓。傳曰,知道。禮曹謄錄
獻納徐命均疏曰,伏以臣,受暇省墓,昨始還次,薇垣新命,遽出意外,臣驚惶感激,靡所措躬。夫朝家之置臺閣者,將使之匡君失而正官邪,必擇任以風采骨鯁之人,庶可以抗論正議,無負我聖上耳目之寄,而如臣者性質巽懦,言議糢糊,固已不合於言責之任,而況是職者,地望自別,尤不當苟然濫受,上而不能極言竭論,裨補闕遺,下而不能刺擧强禦,肅淸朝著,臣自靦顔,人謂斯何?且臣實有不敢廁跡於今日臺閣之間,隨行逐隊,上下言議者,黨朋旣分,好惡各異,取舍之偏,固無彼此,而未嘗見放肆無忌,如今日之甚者也。粵自嗣服以來,未嘗有一政一令,可以厭服人心,而黨議日盛于下,朝廷之所以進退用舍者,一視臭味之異同,至於三司之望,艱辛費力,臺省通擬,率多趨合之輩,不問其門地,名望之如何,其猥雜極矣。其人地如此,則言議之乖戾,擧措之駭悖,固不足責,而至於朴致遠之論銓長事,可知其一端矣。除旨纔下,未及疏辭,而汲汲投疏,揑虛求罪,逆阻其出仕之路,至以此人等語,公加詬辱,少無顧憚,惟恐其言之不深,其計之不售,互相睢盱,顯肆排擠者,前後何限,而似此擧措,曾所未聞,曾在先朝,雖有一時譴罷,而未幾復授西銓,亦旣膺命,則今其爲言,果可成說乎?此不過急於狙擊,不得其說,空地粧撰,敢欲藉口於先朝之處分,可謂無嚴之甚矣。假使銓長,不重時勢,容易出脚,果其注擬,不合時議,則駁論亦未晩也,而或慮異議之參錯,讜言之上聞,用意不美,手脚忙亂,其揣摩情態,盡露於經綸二字,而無餘矣。今日朝廷,是殿下朝廷,聖上在上,何敢恣行黨伐,至斯之極耶?噫,朋黨之禍,實爲亡國之本,而日益深,已至難醫之域,殿下試觀今日擧措,其果一出於公正乎?誠憂於此,則此等謬悖之論,宜加懲堲,伏願亟賜斥罷,明示是非焉,臣無任屛營冀懇之至。答曰,憂時進言,予用嘉尙,薇垣新授,意非偶然,爾其勿辭察職。
自昧爽至巳時,有霧氣。
掌令李浣啓曰,臣以孤根弱植,屢忝言地,凡有所論,輒被衆罵,早晩顚躓,臣固自料之久矣。春間金始煥之疏,辭意絶悖,負犯甚重,遠竄之命,亦出末減,而金吾之長,不有僚議,任行私意,畢竟配所,未免便近,大有乖於朝家所以懲惡之本意,故臣於其時辭疏之末,略論其用意之不美,以呈喉司,而旋念大政迫近,狼藉可慮,終不若姑黜之爲便,故臣果還推疏本,削改此一句矣。重臣以臣未徹之疏,引以爲强嫌之端,譏切臣身,語意頗緊,其所爲說,有若臣承望承宣之意,而刪改者然,噫,重臣何其不思自反,而遣辭之不擇,至此之極耶?至若李禎之疏,專事噴薄,更無餘地,直驅臣於爽實之科矣,而末梢結辭,有若請罪者,臣不勝駭惋之至。噫,菜蔬亂前之禁,都民之怨咨,臣不但飽聞,亦有所目擊者,雖以禎疏觀之,菜蔬商人等,齊聲呈訴。又曰,論題申飭,作一文案云,當初若無亂前之禁,則又何有呈訴之紛紜,若無主纏之橫侵,則又何有申飭之論題乎?然則彼雖欲掩,而自不免其綻露矣。且臣之所聞,不在於禎,而禎乃挺身替當,極口反罵者,是誠何心?臣雖疲劣,不欲與之爭辨呶呶也。雖然,臣旣呈旋削,已著顚倒之失,而左攻右斥,反遭詬辱之來,其何可諉之於旣往,而晏然於臺次乎?請命遞斥臣職。答曰,勿辭退待。私家日記
上在昌慶宮。停常參·經筵。
政院啓曰,卽者扈衛軍官來言,大將行判府事李〈頤命〉在外,行判府事趙泰采奉使在外,領敦寧府事金柱臣摠察三廳矣。金柱臣昨夜卒逝,三廳俱無摠察之人,印信亦無置處云,何以爲之?敢稟。傳曰,問于大臣處之。
備邊司啓曰,政院以扈衛大將慶恩府院君金柱臣卒逝,三廳俱無摠察之人,印信亦無置處,何以爲之事,啓稟,則有問于大臣稟處之命矣。本廳軍官,卽宜有歸屬之處,而代領將臣,自下變通,本非規例,惟在聖上,有所處分,惶恐敢啓。答曰,知道。以咸原府院君除拜。備局謄錄
申時,日有兩珥。
掌令宋道涵啓曰,卽伏見獻納徐命均疏本,侵詆臺閣,不遺餘力,至以超合猥雜等語,恣意詬辱,囫圇爲說,有難摸捉,雖不知指斥誰某,而臣亦參啓臺地,則其何可晏然仍冒乎?請命遞斥臣職。答曰,勿辭。退待物議。私家日記
備邊司啓曰,今日賓廳日次,而停朝市,頉稟。答曰,知道。備局謄錄
上在昌慶宮。停常參·經筵。
備邊司啓曰,三南御史回還後,其餘諸道鱗次發送事,旣已定奪矣。御史可合人爲先抄擇,別單書入之意,敢啓。答曰,允。朴師益·徐命均·趙聖復·鄭錫三·李瑜·李重述·徐宗伋。備局謄錄
藥房啓曰,昨日別殿擧哀,特出於聖上震悼之懷,伏惟勞動之餘,聖候不瑕有傷乎?大妃殿哀毁之中,又遭罔極之痛,氣力必益撕掇,群下憂惶之忱,何可勝達?卽今保護之道,惟在於粥飮,伏願聖上,頻頻勸進,以爲扶接之地,千萬幸甚,臣等憂慮未弛,敢來問安,竝此仰稟。答曰,慈殿哀毁之中,又値罔極之痛,恐有添傷之患,粥飮連爲勸進,而不爲進御,以此煎悶矣。私家日記
上在昌慶宮。停常參·經筵。
大妃殿,藥房口傳啓曰,慈聖常在哭泣哀毁之中,又遭此意外之大故,奄過成服,情事益復罔極,第伏念常時慈候澌綴,已無餘地,臣等昨以勸進粥飮之意,仰達于聖上,則伏承批旨,以連爲勸進,不爲進御,以此煎悶爲敎,臣等煎惶之忱,尤何可勝喩?須以國事爲重,且念聖上誠孝,勉抑至情,强爲進御粥飮,以爲扶持氣力之地,千萬伏望。答曰,頑命强爲扶持,千萬意外,遽遭窮天之痛,罔極情境,何以爲比乎?粥飮亦無忍進之心,而上爲國家祭祀,次爲主上之至誠懇勸,下以追思私親生時食飮之節,晝夜念慮之事,雖爲罔極,强抑情理,頻進粥飮,勿爲念慮焉。
執義趙聖復上疏,伏以諫臣之疏,盛論朋黨之弊,此臣所嘗深憂竊歎,欲一陳於黈纊之下者也。請今因其端,而冒死言之,今日朋黨之痼弊,不但諫臣知之,臣亦惡之,而此事言之甚易,革之至難,厥在廷臣庶,孰不知此弊之不可不革,而迄未能矯革者,實以未得其良策也。然臣膚淺之見,實有一得之慮,嘗以爲天下萬事,無不本於人主之一心,聖明在上,則無不可爲之時,亦無不可救之弊,今此朋黨之弊,救之甚難,殿下若欲痛革,則豈無可救之善策耶?是在我殿下之一心,何者?黨議之壞人心害國家,非一朝一夕之故,其來蓋久,源委已深,三分四列,反覆沈痼,便成膏肓之疾,今日廷僚,雖自謂秉心稍正者,孰能漏於色目之中耶?特其强弱緩峻之差耳。然其互相猜疑,黨同伐異之習,實無彼此之殊,而至其大是非,或關名義,或係斯文,不啻若黑白之相判,而終有所不可易者,肆我先大王,洞辨涇渭,處分大定,可以竢百世而不惑,此豈非殿下之所當遵守,而勿撓者乎?然一邊之人,未必盡是君子,一邊之人,未必盡是小人,徒拘色目,專任一邊,固不免用人不廣之失,而今若爲是之慮,不辨其人之賢否,言議之邪正。俱收竝蓄,責其保合,則其勢之不相容,必無異於氷炭之不同器,而適足以壞亂朝廷,斲喪國脈,眞所謂非徒無益,而又害之者也。臣愚死罪死罪,竊以爲殿下,果能先於公明剛果四字之符,着力加勉,務盡其極,使我方寸之間,瀅然而不亂,礭然而不撓,洞察廷臣之偏正賢否,以爲取舍之本,知其賢也,則任之勿貳,知其邪也,則去之勿疑。且以黨習之日痼,朝著之潰裂,認爲己過,痛自刻責,旣又特下哀痛之綸,而誕告臣隣,至誠戒勵,必有洗心易慮,務致寅協之美,至於先朝已定之大是非大處分,堅持勿撓,嚴降明旨,俾無敢復議,如是而猶或有用意偏陂,搆揑擠排者,嚴加懲勵,無令復踵前習,則今日爲殿下臣子者,亦豈不精白一心,各相勸戒,祛舊圖新,同歸蕩平,以承聖上之德意哉?昔唐文宗,患牛·李輩之互相擠援,臨朝發歎曰,去河北賊易,去朝廷朋黨難,宋臣司馬光,嘗作史而斷之,論君子小人處心之不同,而結之曰,人主能辨之,則朋黨何自而生哉?唯其明不能燭,憲不能斷,邪正雜進,而朋黨之議興,朝廷有黨,則人主當自咎,而不當以罪群臣。蓋文宗,徒知其朋黨之害,而不能察群臣之賢否而進退之,乃怨其難治,故光言如此。且朱子之勉戒君相,備論君子小人之情狀,以爲辨別取捨之資,箚疏書牘,眷眷不已,而至於延和第五箚,有曰,知其爲賢而用之,則任之唯恐其不專,聚之唯恐其不衆,而不當憂其爲黨,知其爲不肖而退之,則退之惟恐其不速,去之唯恐其不盡,而不當憂其有偏云云。此皆打破朋黨之格言至論,而臣之所陳,實本於此矣。伏覩殿下,近日法筵,方講朱書,毋徒區區於章句,必於此等緊要處,反覆痛究,體認而克行之,是臣之所大願也。伏念殿下,睿質天成,聖學深造,凡於事務之機,宜無所不燭,而竊瞷殿下嗣服以來,專尙淵默,因循姑息,一政一令,了無奮發淬勵之意,臣竊恐殿下於向臣所謂剛明二字,猶有所未臻之極也。此誠今日群下之所共憂歎者也。然子思作中庸,以雖愚必明,雖柔必剛,爲學問思辨,致知力行之效,變化氣質之道,舍是學,何求哉?更願殿下,深知學力之至,則決可以變化氣質,必於學問上慥慥不怠,則淸明在躬,姸媸莫逃,陽剛之氣,浩然莫禦,其於辨邪正祛朋黨,何有哉?至於朴致遠之論斥銓長,臣亦不以爲公正,而諫臣方且斥人以狙擊銓地,而又自陷於推助之科,噫,取舍之偏,固無彼此,諫臣亦已言之,則奚獨專責?今日因此一人之事,醜詆之語,混及於諸臺,今日臺閣中猥雜之類,諫臣旣自知,則何不明言直斥,而囫圇爲說,使一時兩臺,擧懷不安耶?臣竊爲諫臣惜之也。謹昧死以聞。答曰,憂時進言之誠,予用嘉之,可不留意?朴致遠事,予實惡之矣。
玉堂處置,竝引嫌而退,有懷必陳,自無不可,一時聖敎,何至深嫌?當初得失,姑捨勿論,事過之後,不必追嫌,諫臣泛論,初無指摘,以此爲嫌,無已太過。請正言李正熽,掌令李浣·宋道涵出仕。答曰,依啓。私家日記
自辰時至午時,日暈。
上在昌慶宮。停常參·經筵。
上在昌慶宮。停常參·經筵。
備邊司啓曰,咸鏡道大小科場,北道則評事主試,南道則都事主試矣。卽今增廣監試文武科初試期日已近,而評事權除拜之後,卽爲下鄕,尙未上來,似聞北道監試試所,定於富寧府,評事決難趁期下去,自前如此之時,亦有變通之道。北道則使都事主試,南道則京試官,分付該曹,別爲差出,急急下送,俾無窘速之弊,前頭開市,亦且不遠,評事權,亦爲催促下送,何如?答曰,允。備局謄錄
備忘記,永禧殿酌獻禮吉日,開月初旬間推擇事,分付該曹。
禮曹啓曰,永禧殿酌獻禮吉日,以開月旬間推擇事,命下矣。所當依聖敎擇日以入,而第取考謄錄,則除祈雨親禱之外,雖太廟展謁,亦無定行之事,今此永禧殿酌獻禮,參以禮制,恐或未安,不敢循例擧行,區區所懷,惶恐敢稟。傳曰,知道。勿爲擧行。禮曹謄錄
自午時至酉時,日暈。
備邊司啓曰,今日賓廳日次,而朔祭齋戒相値,頉稟。答曰,知道。備局謄錄郞廳羅㶷書。郞廳洪啓沃校正。
上在昌慶宮。停常參·經筵。
政院啓曰,昨因備邊司草記,咸鏡南道京試官,別爲差出事,允下矣。試期已近,不可不急速差送,而停朝市相値,開政未易,令該曹卽爲口傳差出,何如?傳曰,允。備局謄錄
朔祭罷後,大妃殿·大殿·中殿,藥房問安。答曰,居諸流邁,殷奠又過,益切罔極,慈聖晝夜哀毁之中,每以無事爲敎,煎憫曷喩?予則姑無顯症,勿爲入診。朝報
自巳時至缺五六字。
大妃殿,口傳啓曰,伏惟玉體常時,多在缺七八字罹罔極之痛,氣力之澌綴,必無餘地矣。日昨缺七八字意仰達,則縷縷下敎,愈益悲切,至以缺半行敎,而第念久執蔬水之節,不早變通,缺半行之道,則必貽靡及之悔,伏願慈聖,缺半行群情之煎迫,勉抑至情,亟進常饌,缺半行答曰,多般罔極情境,忍過而雖缺半行膳乎?無事遣過,勿爲慮念,更勿缺半行事,少可鎭定矣。
藥房啓曰,伏未審缺半行大妃殿氣候,亦何如?仍伏念大妃殿缺半行之私慽,氣力必益澌綴,粥飮雖缺半行膳,一日爲急,決不容遲待制限,伏願缺半行以爲趁卽從權之地,千萬幸甚。且自上進缺,實出於治膽治火之意,而昨伏承批答,以姑無缺半行進宜矣爲敎,不許入診,臣等不勝悶鬱之至,缺八九字始試藥餌,則終難保其責效,必須診察源委,預缺半行愼疾之道,今日臣等,率諸醫入診,議定當進之藥,缺半行問安,竝此仰稟。答曰,知道。慈殿氣候,與昨缺七八字進之心,一時爲急,卽今罔極缺三四字飮僅得强進,進時缺五六字勸矣,當從容勸進爲宜,而缺數字煎悶之至,予則無事缺滾膽丸盡服後,更議定當,宜矣,勿爲入診。以下缺
上在昌慶宮。停常參·經筵。
韓重熙啓曰,明日常參·經筵,取稟。傳曰,停。
又啓曰,大司憲李秉常未肅拜上疏,執義趙聖復呈辭受由,掌令李浣·宋道涵呈辭,持平柳復明在外,持平李重述未署經,今日以監察茶時之意,敢啓。傳曰,知道。燼餘
藥房啓曰,伏未審夜來,聖體,若何?仍伏念,大妃殿巨創哀毁之中,又遭罔極之私慽,氣力必益澌綴,粥飮雖或强進,恐非扶持之道,復進常膳,一日爲急,決不容遲待制限,伏願聖上,克篤誠孝,十分開陳,以爲趁卽從權之地,何如?臣等憂慮未弛,敢來問安,竝此仰稟。答曰,慈殿氣候,與昨一樣,而常膳勸進之心,一時爲急,卽今罔極之中,粥飮僅得强進之時,不敢忍仰勸矣。當從容勸進爲意,而不勝煎迫之至矣。
大妃殿,藥房啓辭,答曰,多般罔極之情忍過,而雖是粥飮,頻又進御,此時何忍進常膳乎?無事遣〈?〉,勿爲慮念,更勿爲如此之言,則罔極心事,小可鎭定矣。私家日記
上在昌慶宮。停常參·經筵。
李箕翊啓曰,卽者西陽令熳,以先朝御筆粧軸一本來呈,列聖御筆勿捧事,曾已定奪,而至於先王御筆,則未有勿捧之令。故頃者東善君炳封進時稟啓,依聖敎捧入矣,今者西陽令熳,又有來呈之事,連續捧入,恐貽日後紛紜之弊,自本院無端退送,亦有所不敢,何以爲之?敢稟。傳曰,捧入。燼餘
吏曹參議黃龜河疏曰,伏以銓選之職,何等責任也,不量才分之不逮,徒感恩眷,冒昧一出,而適會兩堂引入,推移無路,連當獨政,醜拙畢露,日昨承宣之望,亦可見其昏謬做錯之端,庶幾聖明,俯賜鑑燭,卽許鞶帶之遞,而及承批旨,爲諭勿辭察職,臣於是,惶感失圖,悶戚罔措。乃者獻納徐命均之疏,盛論取捨之偏,語意深緊,臣看來,不勝瞿然駭怖之至。噫,近來銓官之前後顚沛者,凡幾人哉?雖使才優望隆,見重一世者當之,鮮能或免,況如臣萬萬無似者乎?然臣斷斷一心,只欲爲朝廷,恢公祛私,以效其職責之萬一,大小注擬之間,無不十分審愼,而至於三司之望,不過循用曾前應試之人,未嘗有私取捨於其間,則所謂艱辛費力,趨合猥雜之說,何據而發也?凡人之是非好惡,各有不同,而從傍訾摘,必欲强同己見,其亦偏矣。若其放肆無忌之目,尤極驚悖,爲銓官而負此罪名,惟當席藁俟譴之不暇,而不恤人言,靦然冒進睢盱之地,重貽淸朝之羞乎?區區所自矢者,正在於此,雖被重誅,萬無抗顔就列之理。伏惟日月之明,何所不燭,而一味涵貸,不卽處分,徒使天牌虛辱,開政遷就,在臣分義,固已萬萬悚惶,而況今咸鏡南道京試官差出,尤爲緊急,且口傳親開政,事體差間,而成命之下,猶不得奉行,臣雖無狀,亦有秉彝之誠,如無情勢之萬萬難冒者,何敢累拒朝命,甘自陷於逋慢之誅哉?若蒙朝家,早勘罪名,則庶可少安私分,而虛帶職名,輒事撕捱,其有損公體,誠非細故也。玆於召牌之下,情窮勢極,轉身不得,冒赴闕外,略暴危悃,伏乞聖明,俯賜諒察,將臣職名鐫罷,仍治臣前後違傲之罪,以謝臺議,以嚴邦憲,不勝幸甚。答曰,臺言,何必深嫌?爾其勿辭察職。以上朝報
上在昌慶宮。停常參·經筵。
戶曹啓曰,年分災頉處,收捧單子後,發送京官及都事摘奸事,定奪矣。單子畢收捧上送之後,發送京官,則其勢自至冬節,禾穀盡爲刈取之後,災傷虛實,摘奸之官,無以詳知。三南京試官罷場,當在於九月旬間,使各邑赴此限,收捧災單子,直送于京試官及都事處,罷場後,卽爲摘奸,而京試官兼稱災傷檢覈官,一依落點邑災單子中,大邑則五六處,小邑則三四處,通一字盡爲摘奸之意,預爲知委於京試官及都事,各道邑號,臨時自本曹列書封入,以爲每道六七邑點下後,踏啓字封下之地,摘奸節目,亦爲臨時磨鍊啓下,何如?答曰,允。
戶曹啓曰,年分事目啓下之時,三南則別無大段被災處云,故不許給災,只沿海被災邑,與京畿等道,一體給災矣。近聞三南各邑,毋論山海間,有晩移秧晩付種處,風災以後,將不得掛鎌者頗多,川反覆沙,永無田形處,亦或有之云。三南各邑,不可不竝許給災,至於湖西沿海邑尤甚被災處,無異於畿邑云,似當許給分災,而分災多有虛實相蒙之弊,故因京畿監司啓請廟堂,以不給分災守令推移變通,內分給災之意,覆啓蒙允,湖西亦當依此擧行,以此知委諸道,何如?傳曰,允。備局謄錄
獻納徐命均疏曰,伏以,臣竊見臺閣之上,承望成風,黨伐痼習,至于朴致遠事而極矣。心深駭惋,略陳疏末,敢請斥罷,冀降處分,及奉批敎,不賜開納,臣自慚恧,辭拙誠淺,惶懍無地。繼伏見憲官儒臣之疏,不少舒究,譏斥備至,尤不勝訝惑焉。噫,朋黨之弊,至近日益甚,私意橫流,世道壞敗,以至生民受害,國本將蹶,而迷復不悟,愈往愈甚,顧臣苫塊餘生,萬念俱灰,而白髮種種矣。終不能奉身決退,避處於睢盱之中,尙何忍生投足趨造之意,以喪平日所守,而壞我殿下朝廷哉?誠以朝象之日壞,國家之將危,憂歎耿耿,衷情益激,目擊政事,特擧其尤極放肆者言之耳。今憲臣,非不欲愛護致遠,猶不敢以其論,爲公正者,可見其一端羞惡之心,而乃復譏臣以推助者,何也?非公則私,非正則邪,扶植私邪之論者,爲推助乎?攻斥之者,爲推助乎?臣不知其何說也。蓋進退之權,專在銓地,故擬差之際,任意取舍,或恐異己之參錯,周防遮截,靡不用極。及夫銓長除命之下也,大以爲利害所關,必欲擊逐乃已,慫惥致遠,卒爲此駭悖之擧,而苟其自好者,莫不譁然駭之,而處置之儒臣,亦强置落科,外示公議,而其曰徑論者,蓋謂徐徐劾去,在所不已,而遽然論列,未免輕先云爾,然則其欲去之意,同一關捩,而特有早晩之異耳。至其替論銓長之去就,尤有沮遏排擠之意,此臣所謂揣摩情態者,而亦非專指儒臣而發也。如此彰露之事,猶且厭然掩迹,他尙何說?若其兩司猥雜之疏,世皆指目而嗤點,憲臣亦豈不知,而反咎臣以不爲直斥,可謂陷溺之甚矣。歷數其人,指不勝摟,臣何必一一索言,以傷忠厚之風,而當之者,當自知之,何至兩臺之擧懷不安也?噫,今日紀綱之頹夷,風俗之齷齪者,黨論實爲之祟,而未或不由於在上者之失其禦也。竊覵殿下,淵默太過,有欠於剛毅果斷之體,故爲黨論者,唯事朋比,無所懲畏,經營布置,專取頤指氣使之輩,今致遠之事,辱朝廷而羞臺閣,莫此爲甚。殿下苟不惡以黨論則已,如惡之,終不可無斥遠之擧,而處分不嚴,是非不定,臣恐若此不已,則專恣之勢旣成,放肆之習漸滋,益無顧忌,而唯意所欲矣。思之至此,不覺寒心。伏願聖明,飭礪群工,毋踵前習,克祛偏私之心,竝臻蕩平之域,使朝著,致同寅協恭之美,則實宗社無疆之福也。臣之草草一言,上而不槪於聖心,下而見猜於時議,疏避迭攻,祗取詆辱,將何顔面,苟冒於臺端乎?請命遞斥臣職。答曰,爾其勿辭。
正言李廷熽所啓,請正言趙最壽削奪官爵,門外黜送,前承旨李眞儉遠竄。措語見上新啓,伏見獻納徐命均疏本,則一篇精神,專在於敲撼銓地,混斥三司,以爲壞亂朝廷之計,用意之不美,莫此爲甚。侵斥朴致遠,不遺餘力,至曰,空地粧撰,籍口先朝,噫噫,此何言也?雖以銓長自明之疏觀之,亦曰以政注間事,有特罷之命云爾,則其非空地粧撰之狀,不待辨說,而自破矣。命均雖急於引護銓長,而獨不念先朝已事之不可誣耶?自言黨論之弊,而甘心護黨之習,反有甚焉,一疏再疏,齗齗不已,必欲逐去無故行公之銓官,不料淸朝言議之地,有此傾軋不靖之習,其在官師相規之道,不可無警責之擧。請獻納徐命均罷職。答曰,不允。以上朝報
上在昌慶宮。停常參·經筵。
大臣·備局堂上引見。入侍時,開城留守金在魯改差,備局堂上差下事,榻前定奪。同日入侍時,御營大將金錫衍改差事,榻前定奪。
御營大將,魚有龜落點。
領議政金昌集所啓,卽接江華留守李台佐狀啓,則本府合操,姑爲停止,境內軍兵,赴役船頭堡,外營各邑軍兵,遣中軍點視之意,旣已稟定,而卽今所屬各邑軍兵,遭此前古所無之災荒,此時發遣中軍巡點,貽弊多端,亦宜停止云矣。詰戎重事,全然抛廢,雖涉疎虞,當此災荒之日,凡係擾民之事,誠宜一切停止,江都中軍點視,亦令姑停,以除一分之弊,何如?上曰。依爲之。
又所啓,御營大將金錫衍受任,今已十餘年,大得軍情,至於軍需,留意措置,視他軍門,最爲饒實矣。然而年老多病,軍中諸務,未能躬察,而至於習操,使中軍替行,雖出於不得已,亦似苟簡,其老病難强之狀,亦可見矣。前後辭遞,不趐屢矣,而自先朝終始靳許,則到今許遞,誠爲重難,而第卽今年彌高而病彌甚,誠難供職,其人可惜,而將任亦重,不可不變通之道,諸議皆以爲然矣。今姑許遞似宜,故敢此仰達。上曰,改差。左議政李健命所啓,關西軍摠定制後,成冊上送事,纔已覆啓矣。第曾前各營及外方軍兵定額之後,不無濫觴之弊,良丁之難得,實由於此,蓋各邑不知其定數故耳。今番則定制之後,某邑則監營屬幾名,兵營屬幾名,他某樣軍幾名,條列成冊,給其本邑,一件送于備局,其定額內逃故,則使其邑充定,而數外,雖監營,不得使之加定,以爲永久遵行之地宜當,以此分付,何如?上曰,依爲之。
又所啓,我國束伍,名爲戰卒,而皆以公私賤苟充,臨難無望得力,若良民皆爲一疋之役,則作爲戰卒,名以武學,而卽今公私賤束伍,則罷作保人,各給戰卒一保事,亦論於昨進冊字中矣。關西二疋之役,今減一疋,則誠爲大惠,因此機會,一疋之類,勿論監·兵營各衙門所屬,擇其壯丁勤實者,充定束伍,而名以武學,公私賤束伍,則作爲保人,各給一保,只以米三斗備給,以助鍊操時糧,則彼此俱便,而良民武學,可謂有用之兵,以此分付關西,何如?上曰,依爲之。
又所啓,兩西各邑軍官,元無定數,多寡不同,實多過濫之處,良民皆爲投入,今減一疋而均役,則似無此患,而亦不可不定額,使道臣參量道內大小各邑形勢,軍官定給額數後,亦爲成冊,報備局,日後營門時時覈問,御史下去時,亦爲憑準於備局所報之數,增加之邑,則其守令從重論罪,俾勿如前濫雜,何如?上曰,依爲之。
又所啓,開城留守金在魯,處事詳明,勤於奉公,年少儕流中,以此見推,故頃因備局薦,陞拜居留之任,而卽今備局,以軍役變通,多有講究之事矣。居留之任雖重,而視諸內職,亦不無輕重之別,請開城留守金在魯本職,今姑改差,備局堂上差下,使之察任,何如?上曰,依爲之。
又所啓,朝家軫念良役,詢問四策于外方,欲於秋成前變通,故分付各道,使之限七月回報便否矣。卽今來到者三道,而海西則以未及講究頉報,湖西則監司遞易,其勢似難及期狀聞,而至於咸鏡·全羅·江原三道,尙無狀聞之事。其中咸鏡道,旣無身布收納之事,則雖無便否之可論,亦當以此回報,而朝令之下,全無所答,事極可駭,近來朝令之不行如此,何事可做乎?不可不別樣警責,三道監司竝從重推考,何如?上曰,依爲之。
行戶曹判書閔鎭遠所啓,曾在庚戌·乙亥,以年事大凶,祭享御供以下各樣物種,大加裁減,自備局別單啓下矣。卽今年凶旣甚,國儲又蕩然,宜有別樣減省之道,自備局取考謄錄,依前別單啓下,何如?上曰,唯。
又所啓,大臣以良役事,縷縷陳達,臣亦有所懷,敢達,大臣答辭,以結布之法,先試於一二邑爲言,此法行之一二年後,可知其便否,而卽今民間白骨隣族之逃故者,白骨隣族被侵之類,爲先査出頉案後,一人代以二人充定,而以軍官稱號,只捧一疋,則充定似不至甚難,以此知委諸道,何如?左議政李健命曰,三南與兩西有異,軍官可合之類,三南則難可多得,旣令頉案之後,不得充代,則民未蒙惠,此爲可慮也。鎭遠曰,勿論額外校生軍官及監兵水營討捕營·防禦營所屬軍官旗牌官,曾不徵布之類,皆許充定,而旣充之後,每年試射論賞,則被充者,亦必不冤,臣則以爲必無不得充代之理矣。臣之此言,令廟堂稟處,何如?上曰,依爲之。
備邊司啓曰,黃海道兼營將守令,必以武臣差遣事,曾因本道監司狀聞,有所定奪,而前日鳳山之窠,以文官差出,故當該政官,請推改差矣。今番谷山府使,亦是兼營將,而不遵朝令,又以文官差出,其在事體,殊涉未安。當該政官推考警責,新除授徐命淵改差,其代以武臣,使之各別擇差,何如?傳曰,允。備局謄錄
掌樂院官員,以提調意啓曰,己亥夏間,以樂院上祭享及宴禮,所用雅俗樂譜,或不無訛誤之慮,考準於實錄所在樂譜,而年前院中修正樂學軌範,雅俗樂譜·各殿歌詞冊,藏置于史庫,如已載錄,則還爲持來事定奪矣。其時實錄曝灑史官,不爲出去,故尙未擧行,今聞史官出去云,樂譜考準次,本院樂師書吏各一人,依定奪所騎馬及諸持卜馬一匹,依例令兵曹題給,何如?傳曰,允。樂院謄錄
李肇所啓,本院近有先大王御筆,連次來呈者,列聖御筆之來呈者,勿許捧入,雖有受敎,而至如先大王御筆,有不可一倂還給,故不得已連次捧入矣。此後則雖有來呈者,當依受敎施行矣。上曰,依爲之。燼餘
校理趙文命疏,伏以,臣前後疏陳黨論之弊,殆亦支離矣,而一言二言,不自知止,此誠不忍見我殿下之國,將不免爲黨論壞耳。卽伏見其禍,如水益激,如火益烈,一節加於一節,今日甚於昨日,陷溺乖悖,無所不至,苟有一分平人之心者,孰不同此憂也哉?日昨納言之疏,其憂時慨俗之言,視臣前後疏,特語有詳略耳,其意一也,而臺臣猝發之鋒,獨及納言,而不及於臣,何也?謂臣與有姻嫌,不可竝斥而然也?卽臣之免,幸也。謂臣善於含默,無足可慮而然耶?卽臣之恥,大矣。噫噫,臺臣所以罪納言者,專以敲撼銓地,求作鐵案,必欲擊去而後已,其於眩聰箝口之計,誠或妙矣,論一事理道理,則果何如也?夫壞亂朝廷,果由於黨論,黨論根柢,專係於銓曹取舍,而凡人之好惡各異,不必一一强同,若其排抑一邊,崇奬阿好之習,雖近日善於黨論者,猶或病之,則納言之疏,所謂艱辛費力,淆雜通擬等說,烏得免之哉?不論黨弊則已,若又論之,則先及銓地固然,而一有以此言,聞於殿下者,必以敲撼二字,作爲不美之題目,輒售擠排之術,若然則堂堂公器,作一濟私之物,其縱恣無忌憚,雖無所不至者,任言責者,其將嫌其敲撼之目,默默無一言耶?噫,傾軋不靖之習,此固妖妄巧譎者之例事,而納言平日持論和平,不喜乖激,通朝之所共知,則臺臣亦豈不知,而急於除去,信口凌辱,一至於此,其亦困矣。其他啓語,太費心計,有可覷破者,然臣旣有嫌,不欲索言,而至於納言之所遭,專由於斥朴致遠一事,而致遠,臣亦嘗言之,則豈可以偶脫於臺章爲幸,而不思所以自靖之道乎?竊冀古人願與同貶之義,不得不冒昧一言之。臣本無似,久玷匪據,累陳無益之言,而徒取譏詆於下,連控必遞之義,而終靳允兪於上,仍因虛帶,轉至五六朔之久,畢竟遭困,雖已自分,而其在私心之不安,國體之有損,當復如何哉?伏乞聖明,亟賜鐫削,以安微分,不勝萬幸。答曰,納言之言,未爲不可,而臺言予實病之。以上朝報
上在昌慶宮。停常參·經筵。
夜五更,雷動電光。
韓重熙,以都摠府言啓曰,今日入直內三廳武兼禁軍及軍兵等,當爲中日習射,而宗廟秋奉審相値,不得爲之之意,敢啓。傳曰,知道。
傳于韓重熙曰,歸厚署棺板一部,送于內需司,長生殿外棺板一部及石灰二百石,送于內需司所捧處事,分付該曹。燼餘
大妃殿·大殿,藥房問安。答曰,予之所遭罔極,情境所罕有,實有不顧身之心,而亦有多般所思,雖粥飮,以時進御,氣力少無所異,而只有不進常膳一節而已。且日字匪久,而常膳縷縷陳請,罔極心神,益不自定矣。
藥房再啓,答曰,慈殿從權之意,縷縷仰請,而頓無允從,煎悶曷諭?生脈散,自今日劑進。以上朝報
上在昌慶宮。停常參·經筵。
夜一更二更,雷動電光。
下直,錦山郡守宋堯佐,載寧郡守禹洪采。
韓重熙,以備邊司言啓曰,黃海道兼營將守令,必以武臣差遣事,曾因本道監司狀聞,有所定奪,而前日鳳山之窠,以文官差出,故當該政官,請推改差矣。今番谷山府使,亦是兼營將,而不遵朝令,又以文官差出,其在事體,殊涉未便,當該政官推考警責,而新除授谷山府使徐命淵改差,其代以武臣,使之各別擇差,何如?傳曰,允。燼餘疊
上在昌慶宮。停常參·經筵。
有政。吏批,判書崔錫恒被論,參判李秉常進,參議未差。以李秉常爲吏曹參判,愼無逸·洪龍祚·李聖龍·沈㙉爲實錄兼春秋,權以鎭·趙榮福·李仁復爲承旨,洪啓迪爲大司憲,李縡爲副提學,洪錫輔爲大司諫,洪致中爲禮曹參判,金在魯爲漢城左尹,洪龍祚爲執義,金宇采爲石城縣監,林世謙爲稷山縣監,尹鳳九爲文化縣監,趙東彬爲谷山府使,李喬岳爲工曹參議,黃璿爲判決事,李重協爲軍資正,金槹爲奉常正,李濟爲咸鏡南道京試官,洪尙賓爲全羅左道京試官,李承源爲忠淸左道京試官,李晩成爲軍器提調,李匡輔爲承文著作,成世碩爲承文正字,李齊恒爲成均博士,鄭敞選爲校書著作,朴乃貞爲寧海府使,朴萬普爲兼掌令,洪尙賓爲兼持平,權益淳·李濟·李承源爲兼監察。
吏批啓曰,判書被論,參議未差,小臣獨政未安,何以爲之?敢稟。傳曰,仍爲之。又啓曰,忠淸左道京試官李顯章,南原縣監遞歸之際,重得毒痁,尙未上來,全羅左道京試官尹游,與吏房承旨李肇,有應避之嫌,兼臺不得下批,竝改差,何如?傳曰,允。
又啓曰,兩司長官今當差出,而擬望之人乏少,外任竝擬,何如?傳曰,允。
又啓曰,谷山府使今當差出,未准朔禁軍將,竝擬,何如?傳曰,允。吏曹謄錄
上在昌慶宮。停常參·經筵。
藥房受灸入侍時,都提調金昌集所啓,畿甸凶荒特甚,各邑還上,已令代捧,而此不足以救民矣。戶曹判書閔鎭遠,因本道狀請,欲以賑廳錢許貸,以爲貿穀賑救之資,而本廳所儲,只有二萬兩,此猶不足,各衙門錢文貸用之意,旣已陳達矣。各衙門所儲,亦皆零星,湖營·禁衛兩軍門錢,各五千兩,分付許貸,使之料理賑資,何如?上曰,依爲之。備局謄錄
明日慶恩府院君喪,王大妃殿除服正時,卯正一刻。以上朝報
上在昌慶宮。停常參·經筵。
備邊司啓曰,忠淸道德山縣所在,守禦廳屯田,元告朱士明及屯民李弘·印光國·金時鏜等相訟,而兩邊文記,令漢城府,考其得決度數,入啓決折事,曾已判下矣。今觀該府報狀,則朱士明丁亥年刑曹俱格決得立案一度,乙亥年漢城府俱格決得立案一度,丙申年刑曹啓下決得立案一度,甲午年刑曹啓下決得立案一度,己卯年漢城府啓下決得立案一度現納,而德山官決得立案三度,仍置本官紙筒中,尙未推出云。幼學印光國等書納原情內,與朱士明,前後元無相訟之事,故決得文案,無一現納之文云。以此觀之,則朱士明前後得決立案,至於五度,雖無德山官三度得決文書,其所決得,已非不足。印光國等自以爲,曾無與士明相訟之事,文書無可現納爲言,則揆以法理,朱士明處決給宜當。士明前後決得,如是明白,則不可謂世傳耕食之民田,守禦廳之買得,未爲不可,而李弘·印光國·金時鏜等,本廳哨官,爲收稅下去之時,相率持杖突入,詬辱所率下人,或結縛亂打,或私自刑推,其罪不可不嚴懲,以杜後弊。李弘·印光國·金時鏜等,竝卽移送刑曹,各別嚴刑一次後放送,守禦廳稅穀,一一徵出上納之意,亦爲分付于本道,何如?傳曰,允。
又啓曰,京兆久無長官,不但詞訟積滯,凡事亦多苟簡。且聞今番增廣監試時,應辦官本府當次,而判尹權在外未上來,左尹李裕民,方在北兵營,亦未及上來,右尹金在魯,除拜之前,已爲下鄕。以堂上一空之故,試院應辦之事,無以料理,似將狼狽,不可無變通之道。判尹權今姑改差,令該曹卽爲開政差出,仍卽牌招察任,何如?答曰,允。備局謄錄
有政。吏批,判書崔錫恒被論,參判李秉常進,參議未差。
以金在魯爲實錄兼同春秋,趙文命爲實錄兼春秋,李弘述爲判尹,金在魯爲同義禁,趙泰億爲刑曹參議,李㙫爲大司成,李堂爲敦寧都正,洪鳳祚爲義盈庫主簿,趙遠命爲兵曹佐郞,金廷潤爲直講,孫景翼爲典籍,高萬甲爲奉常奉事,李齊恒爲養賢直長,洪啓相爲校書著作,李光普爲兼春秋,洪萬里爲軍器直長,李枝燦爲軍器奉事,柳益良爲軍器副奉事,林廷萬爲軍器參奉,洪致中爲開城留守。
下直,文城僉使吳重漢。燼餘
大妃殿,公除後,藥房·政院·玉堂·二品以上·六曹問安。答曰,罔極。大殿問安。答曰,知道。朝報
吏批啓曰,判書被論,參議未差,小臣獨政未安,何以爲之?敢稟。傳曰,仍爲之。吏曹謄錄
上在昌慶宮。停常參·經筵。
李仁復,以孝寧殿官員,以入番宗室意啓曰,凡大小科場時,參奉·忠義之受暇赴擧,已有舊規,而此監試時,參奉·忠義,亦當依例許赴,參奉趙興彬·李蘅試暇之代,令該曹假官一員差出,而忠義洪禹龍·韓師益·朴弼理試暇之代,令忠勳府假官二員,預爲差出,以爲致齋入番之意,分付,何如?傳曰,允。燼餘
上在昌慶宮。停常參·經筵。
神德王后忌辰齋戒。
大妃殿·中宮殿,藥房問安。答曰,知道。
藥房都提調臣金昌集,副提調臣李肇啓曰,伏未審夜來聖體,若何?大妃殿氣候,亦何如?今日自上受灸時刻,依前定以午正乎?臣等憂慮未已,敢來問安。答曰,知道。慈殿氣候差勝後一樣,受灸停止宜矣。藥房再啓曰,卽伏承聖批,以受灸停止宜矣爲敎,臣等不勝愕然之至。自上脚部酸疼及痰火等症治法,三里穴最爲緊切,而必灸三七,庶可收效,故以限三七受灸事,定奪矣。今若遽爲停止,則難望一分之效,依前定奪,今日受灸,必準三七之數,若以連日受灸,有所持難,則明日受灸,似爲合宜,敢此仰稟。答曰,知道。明日受灸宜矣。
權以鎭,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
權以鎭,以都摠府言啓曰,副摠管李森,以捕盜大將,本廳坐起晝仕進去之意,敢啓。傳曰,知道。
事變假注書黃晸病,代以李庭綽爲之。
李箕翊,以漢城府言啓曰,今此監試初試應辦之役,本府當次,而試所內外溫堗木·炬子木·火臺木·炊飯木,例以四山枯松木,使其山直斫伐輸入,以爲繼用矣。今則四山濯濯,枯木無遺,而頃於陵役時,斫松木若干,登乞木,在於本府次知經理廳所屬之地矣。非但爲松賊見偸,若過一年,則盡皆腐朽,空棄可惜。今當應辦時,斫伐取用,以備不足之數,何如?傳曰,允。燼餘
上在昌慶宮。停常參·經筵。
藥房受灸入侍時,都提調金昌集所啓,頃日以三南御史入來後,他道亦爲發送事定奪,而御史可合人,旣已抄啓矣。兩南御史,尙不入來,待其復命,始爲發送,則事勢漸遲,且年事如此,各邑還穀收捧,賑資料理之時,御史若爲出入,則不無難便之端,姑勿發送,待明春發送宜當。諸議亦皆如此,故敢達矣。上曰,依爲之。
又所啓,忠淸左右道御史書啓,啓下該曹已久,而判書方在引入中,未卽回啓。其中守令,有以不治不法,應爲見罷者,必以上來矣。當此災歲,還上年分等事,極爲緊急,在前如此之時,亦有變通,令次堂回啓之例,今亦依例,使次堂回啓,何如?上曰,依爲之。備局謄錄
神德王后忌辰,孝敬王后忌辰齋戒。
大妃殿·中宮殿,藥房口傳問安。答曰,知道。
藥房都提調臣金昌集,副提調臣李肇啓曰,伏未審夜來聖體,若何,大妃殿氣候,亦何如?自上今日受灸事,昨已下敎矣。時刻依前定以午正乎?臣等憂慮未已,敢來問安,竝此仰稟。答曰,知道。慈殿氣候一樣,而時刻則前定宜矣。
大殿受灸後,大妃殿·中宮殿,政院·玉堂問安。答曰,知道。大妃殿·大殿·中宮殿,藥房問安。答曰,知道。大殿,朝廷二品以上·六曹單子問安。答曰,知道。
藥房再啓曰,臣等入診退出後,與諸御醫反覆商議,皆以爲,聖候諸症,痰火爲主,加減神秘沈香丸及加味調中湯二三十貼,兼爲進御宜當云。丸藥則一劑劑入,湯藥則五貼爲先劑入之意,敢啓。傳曰,知道。
趙榮福啓曰,兵曹判書李晩成,昨日入來城外,連呈辭疏,不爲出肅。本兵重任,不可久曠,卽爲牌招察任,何如?傳曰,允。
備忘記,傳于行都承旨李肇曰,史官一員待命,騎馬三匹立之。
李仁復,以吏曹言啓曰,今此秋夕祭,宗廟以下各陵殿典祀官,當以文官差送,而除應頉外,他無推移之路。在前如此之時,亦有生進蔭官通融塡差之例,今亦依此塡差之意,敢啓。傳曰,知道。
正言李廷熽啓曰,臣等頃以獻納徐命均事,有所論啓矣。得伏見副校理趙文命疏本,則詬斥臣身,不遺餘力,至以眩聰箝口爲言,臣看來不勝駭歎之至。夫命均之疏,外託持論之公平,陰濟護黨之私計,乘時敲撼,狙擊言者,其在相規之道,惡可無警責之擧耶?雖然,臣與儒臣,旣有姻嫌,則固不敢費辭較挈,以傷事面,而此臣難冒者一也。且於尹就商事,尤有所慨惋者。臣之前後論列,實採擧國喧籍之言,而今此秋曹,用計行査,終歸刮洗淸脫之地,寧不痛哉?若取各軍門城石簿錄,按計其數,則可知其取用與否,而不此之爲,只令其前日親信褊裨,往審厥家,不亦可笑之甚乎?武庫給債,巧作名目,而重記所付,旣無捧利納官之事,仍帶提擧於訓局旣遞之後,此亦可秘諱耶?至於賣爵奪垈脅買田畓,禁人葬祭等事,明有其人與其地,以其私好之楊牧,問其私好之面任,加之以勢力,惟意低仰,則此等行査,非所以得其實,乃所以飾其詐也,臣實爲之寒心。雖然,按査失實,旣已分揀,則此亦臣難冒者二也。日昨筵中,大臣以金遇兌事,盛加非斥云,前席語秘,雖未得其詳,而第遇兌以千金賈豎,圖占科名,則其綢繆奸濫之狀,大臣亦必知之矣。事苟可論,言無早晩,今此糾劾,蓋出懲奸之意,而大臣之言,若是嚴峻,此亦臣難冒者三也。臣之難冒之端,非止一二,則其何敢晏然仍據於臺次乎?適緣受由下鄕,今始來避,所失尤大。請命遞斥臣職。答曰,勿辭。
權以鎭啓曰,正言李廷熽再啓煩瀆,退待物論矣。傳曰,知道。燼餘
午時,上御進修堂受灸。入侍時,都提調金昌集,副提調李肇,假注書李匡世,記事官李台徵·朴師聖,醫官李時聖·許坫·方震夔·吳重卨·李徵夏·權聖揆·權聖經·韓斗衡·蔡光夏·鄭爾柱。昌集進曰,三里受灸,畢於今日,節骨亦當受灸,而醫官皆以爲,節骨則不必受灸,故停止矣。今日醫官之多數入侍者,受灸後,將有議藥事故耳。從前未入診醫官,使之診察脈候,何如?上曰,唯。時聖入診左脈,又診右脈,退伏曰,今日脈度,別無洪數之候,而左右皆和平矣。坫入診如時聖,退伏曰,脈候左右尺脈則微弱,而關寸則有力而不數矣。徵夏入診後,退伏曰,左右脈候三部皆好,而重按則有力矣。聖揆入診後,退伏曰,左右脈候闊數,闊卽疾,而數卽火矣。斗衡入診,退伏曰,脈候左右三部沈,而帶闊且有力矣。上遂踞枕而坐,重卨·聖經·光夏進前,灸三里穴七壯而退,上下枕而坐。昌集曰,受灸則當姑停,而自上每以無形顯之候爲敎,輒不許入診之請,臣等不勝憂悶之至。小便頻數,自非細症也。年衰之後,則腹部虛冷,故頻數固矣,而殿下春秋鼎盛,有此症候,且引飮頻數,恐爲渴病。至於痰火,尤極悶慮。雖以姑無疾痛處,謂無形顯之症,而大凡症患,形顯則易治,否則尤可悶矣,必須預治後,必無患,而丸藥等劑,鍼灸等節,每有間斷之時,故不能責效矣。凡干藥治,雖未必輒效,亦未必無效,而不治則又何以責其效乎?丸藥曾已定奪,且兼進湯劑爲宜云,退而議藥之意,敢達。肇曰,聖候雖無一時疾痛處,源委則固有之矣。湯丸之劑,不可不竝進,而若苦口難進,則間間進御,亦或無妨,當退而議藥以進矣。昌集曰,湯丸兩劑,竝爲議入乎?上曰,竝爲之。肇曰,滾痰丸,尙未盡爲進御,如此進御,何以責效乎?顧聖躬,何如也?受宗社臣民之托,疾患固有源委,豈非群下之所深悶者乎?伏望深加聖意,進御藥物,何如?昌集曰,藥固隨病而劑,故味有苦淡,須忍苦口,連續進御,而後方可責效矣。肇曰,毒藥苦口利於病,必思利病,毋以苦口而間斷,然後聖體可以安矣。以此體念,何如?上曰,唯。昌集曰,兵曹判書李晩成,來到城外,違牌不進矣。將兵之臣,固不當許久在外,且連上三疏及辭狀,則入來之後,宜卽出謝,而又爲違牌,事體極爲未安,不但本兵事務之積滯,以左相箚子,亦有變通之事,更卽牌招察任,何如?上曰,依爲之。榻前下敎昌集曰,醫官權聖揆,方爲典獄主簿矣。刑獄之官,不宜出入於診候之時,令該曹換差他司,何如?上曰,依爲之。榻前定奪燼餘
上在昌慶宮。停常參·經筵。
孝敬王后忌辰。
韓重熙啓曰,明日先大王誕日相値,視事,頉稟。傳曰,知道
大妃殿·中宮殿,藥房口傳問安。答曰,知道。
藥房都提調臣金昌集,副提調臣李肇啓曰,日氣陰冷,伏未審夜來聖體,若何?大妃殿氣候,亦何如?自上受灸之後,脚部酸疼之候,或有差減之效乎?湯劑昨已劑入,其已進御乎?藥物雖苦口,勉强進服,期於收效,千萬幸甚,臣等不勝憂慮,敢來問安。答曰,知道。慈殿氣候一樣,予則脚部酸疼之候一樣,湯藥進服矣。
趙榮福啓曰,兵曹判書李晩成,昨日特召之下,終不出肅。本兵重任,不可一向久曠,更爲牌招察任,何如?傳曰,允。
掌令宋道涵啓曰,正言李廷熽引嫌而退。避辭見上堂疏筵說,旣非深嫌,査事白脫,在我何損?請正言李廷熽出仕。答曰,依啓。
韓重熙啓曰,敬寧殿秋夕祭獻官昌寧君樟,今日受香時,稱病不進,該吏以昌山君相,改付標以納,故入啓改啓下矣。卽者該吏又來言,樟今始來到云。當初稱病,可知非實狀,而莫重享官,慢不進來,殊甚未安。昌寧君樟推考警責,獻官則依前望差送,而改付標處,還爲爻周,該吏不察之罪,亦自本院推治之意,敢啓。傳曰,知道。燼餘
上在昌慶宮。停常參·經筵。
夜五更,下霜。
下直,慶州營將徐行進。
韓重熙啓曰,明日視事,當爲取稟,而灸瘡完合間頉稟。傳曰,知道。
大妃殿·大殿·中宮殿,朝廷二品以上·六曹單子問安。答曰,罔極。
藥房都提調臣金昌集,副提調臣李肇啓曰,誕辰奄屆,殷奠又過,伏惟聖孝號慕,益復罔極。日氣陰濕,伏未審夜來聖體,若何?大妃殿氣候,亦何如?臣等憂慮未已,敢來問安。答曰,誕辰奄至,殷奠又過,尤切罔極。慈殿氣候一樣,予則無事矣。
趙榮福啓曰,備邊司郞廳,以大臣意來言,今日賓廳坐起日次,而別無稟定之事,不得來會云矣,敢啓。傳曰,知道。
平安監司狀啓,宣川居騎牌官河重萬〈等〉四名囕死,順川居幼學方煥益等三名溺死事。傳曰,囕死渰死人等,令本道恤典擧行。
咸鏡監司狀啓,文川人物四十五名,高原人物六十名漂死事。傳曰,漂沒人等,令本道恤典擧行。
兵曹口傳政事,副司果徐宗伋。
趙榮福,以都摠府言啓曰,今日入直內三廳武兼禁軍及軍兵等,當爲中日習射,而先大王誕日相値,不得爲之之意,敢啓。傳曰,知道。燼餘
上在昌慶宮。停常參·經筵。
備邊司啓曰,因大臣箚子,進冊子,軍布納二疋者,減一疋後,其一疋則以田結雜役之價充納,雜役則移徵於煙戶,而先試一二邑事,覆啓蒙允矣。三南營下之邑,不可不先試,而湖西之林川,湖南之南原,嶺南之宜寧,亦爲一體設行,以觀其便否,而結捧與煙戶出役之規,推移變通之際,不無與冊子所論,有些不侔者,節目參酌磨鍊以入之意,敢啓。答曰,知道。備局謄錄
夜五更,月暈,廻火星。
下直,奉化縣監李泰祥,鎭海縣監吉尙義。
韓重熙啓曰,吏曹郞廳來言,臺諫有闕,政事,何以爲之?敢稟。傳曰,過國忌後爲之。
權以鎭啓曰,大司憲洪啓迪,掌令李浣受由在外,執義洪龍祚,掌令宋道涵呈辭,持平柳復明在外,持平李重述未署經,在外被論。今日以監察茶時之意,敢啓。傳曰,知道。
韓重熙,以弘文館言啓曰,本館上下番見存七員內,應敎申晳受由在外,校理李箕鎭,副修撰金鎭商受由在外未上來,修撰徐宗燮奉命在外,副應敎金濟謙,以身病陳疏入啓,修撰洪廷弼呈辭入啓,下番闕直,事體未安,令政院稟旨變通,何如?傳曰,允。
韓重熙啓曰,以弘文館草記,下番闕直,事體未安,令政院稟旨變通事,允下矣。今日雖無罪人行刑相値,而在前如此之時,有政官牌招開政之例,何以爲之?敢稟。傳曰,牌招開政。
趙榮福啓曰,吏曹參判李秉常牌招不進,推考傳旨,今方捧入,而開政命下之後,不卽擧行,事甚未安,更爲牌招,何如?傳曰,允。
趙榮福,以兵曹言啓曰,今日武臣堂上朔試射日次,而國忌齋戒相値,不得設行之意,敢啓。傳曰,知道。
趙榮福,以實錄廳郞廳,以摠裁官意啓曰,各房分授時政記,幾盡刪節,自壬申至丁丑六年時政記,又爲移奉於本廳,何如?傳曰,允。
趙榮福,以實錄廳郞廳,以摠裁官意啓曰,各房刪節之役,甚爲緊急,而三房堂上權在鄕,久未上來,今姑改差,其代以二房堂上李晩成移差,一房堂上一員未差之代,前參議申思喆差下,二房堂上李晩成未差代,前參議黃龜河差下,三房堂上二員未差代,刑曹參議趙泰億,前大司諫趙觀彬差下,使之察任,而申思喆·黃龜河,皆在罷職中,似當有變通之道,竝爲敍用,何如?傳曰,允。
趙榮福啓曰,兵曹判書李晩成疏批已下,卽爲牌招察任,何如?傳曰,允。
正言李廷熽啓曰,向者前正言趙最壽,憑藉泮儒之事,敢售網打之計,投進一疏,恐動天聽,構陷朝紳,罔有紀極。論其罪狀,萬萬痛惋,罷職薄罰,不足以懲。請前正言趙最壽,削奪官爵,門外黜送。竊觀近日,世道淪喪,義理晦塞,陰險之言,巧憯之態,至於李眞儉之疏而極矣。一篇臚列,罔非構揑叵測,其無禮於先王,不敬於殿下,莫此爲甚。如此悖倫蔑義之人,不可不明正其罪,請前承旨李眞儉遠竄。士子之被儒罰者,不敢冒入試場,例也。聞今春司馬榜中,有重被墨削之罰,而赴擧得參者,士習之駭悖,莫此爲甚,其在嚴科選之道,決不可因置榜中,請令該曹,査出拔去。科選之法,有國所重,其不可圖占也,明矣。經理廳軍官金遇兌,以己亥觀武試騎騶二中,敢生竊科之計,誣罔上言,該曹不察法例之不可,措辭回啓,濫授科名,疑謗喧騰,擧世駭憤。雖因大臣之筵白,卽爲拔去,而其圖占科擧,欺罔天聽之罪,決不可置而不論。請經理廳軍官金遇兌,挐問定罪,伊時當該堂上罷職。伏見獻納徐命均疏本,則一篇精神,專在於敲撼銓地,混斥三司,以爲壞亂朝廷之計,用意之不美,莫此爲甚,而侵攻朴致遠,不遺餘力,至曰空地粧撰,藉口先朝,噫嘻,此何言也?雖以銓長自明之疏觀之,亦曰以政注間事,有特罷之命云爾,則其非空地粧撰之狀,不待辨說而自破矣。命均雖急於引護銓長,而獨不念先朝已事之不可誣耶?自言黨論之弊,而其甘心護黨之習,反有甚焉。一疏再疏,齗齗不已,必欲擊去無故之銓官,不料淸朝言議之地,乃有此傾軋不正之風。其在官師相規之道,不無警責之擧,請獻納徐命均罷職。答曰,不允。
趙榮福啓曰,吏曹參判李秉常,再招不進,推考傳旨,今方捧入矣,所當更請牌招,而闕門已閉,一日三牌,亦傷事體,何以爲之?敢稟。傳曰,明日牌招。
趙榮福啓曰,兵曹判書李晩成牌招事,命下矣。家在城外,日勢已暮,待明朝出牌之意,敢啓。傳曰,知道。
答兵曹判書李晩成疏曰,省疏具悉。今玆除拜,實循公議,當此艱虞溢目之時,捨卿其誰?萬無許遞之理,卿其勿復控辭,從速行公。
答應敎金濟謙疏曰,省疏具悉。爾其勿辭,調理察職。
兵曹判書李晩成上疏,伏以,臣危迫之懇,屢控而未格,疾痛之呼,愈往而益急,日昨付狀縣道,又不獲已,及奉道臣回諭,復以安心調理爲敎。臣於是,抑塞惶悶,何所自措?竊自惟念,將兵之職,事體嚴重,曾未有在外屢籲如臣之爲者,國綱由臣而隳損,戎政由臣而曠廢,雖其病勢之不可强,而罪則難逭矣。情窮理極,求死不得,惟當進身司敗,以請嚴誅,而在床昏綴,無計自力,今始擔舁作行,來伏城外,所患諸症,一倍添加,精神昏瞀,殆不省事。臣之勞動,不過莽蒼之地,半日之頃,而澌薾猶如此,以此氣力,其何以擔當重任,酬酢庶務,以毋負聖明委寄之盛意哉?蓋臣年衰病痼,身存心死,筋力精神,無一足恃,比如駑馬老罷,只宜自放於長林豐草之間,若復驅策而馳驟之,則其將不日而躓矣。目今災異荐臻,人心渙散,疆埸多虞,盜賊竊發,不知何時,有何警急,當此時也,雖使沈幾識務之士當之,亦恐無措手處,而今乃擧一國之戎兵,畀之於衰朽無能已試蔑效之賤臣,其爲朝家擧措,實非細故也。臣若怵迫威命,冒沒承受,則大小遠近,無非狼狽,一身固不足恤,奈國事何哉?此臣所以寧被違慢之誅,而終不敢冒進者也。昨又申暴血懇,見阻喉司,陳籲無路,跼踖靡容,玆於荐召之下,坐速違逋,臣罪至此,萬戮猶輕。伏乞聖慈,特回淵照,將臣職名,亟行鐫遞,回授可堪之人,以重戎政,仍治臣前後慢蹇之罪,以勵臣節,公私大幸。臣無任戰兢竢命之至,謹昧死以聞。批答見上
副應敎金濟謙上疏,伏以,臣自數日來,中寒感疾,而未覺其大段,故連日自力,出入史局,今曉又參祭班,蒙犯雨露,全失調攝,晩後症情,猝然添劇,頭疼如碎,身熱如烘,頑痰塞胸,吐咯不出,咳嗽頻發,百脈牽痛,昏昏不省,僵臥直廬,起居之禮,未免廢闕,惶隕悚蹙,無地自容,而第此病狀,若不及時醫治,恐難復起爲人,玆敢疾聲哀籲於仁覆之下。伏乞聖慈,亟遞臣職,俾得任便調將,以尋生路,千萬幸甚。臣無任戰灼祈懇之至,謹昧死以聞。批答見上燼餘
上在昌慶宮。停常參·經筵。
備邊司啓曰,增廣監試初試設場,在於今十九日,試官當自明日,吏曹磨鍊,而判書方在引入中,參判病勢殊劇,開政命下之後,亦不得承牌,無行公之員,事極可慮。不無變通之道,參議有闕之代,卽爲差出,仍卽牌招察任,何如?傳曰,允。
又啓曰,黃海兵使趙世望,全羅右水使李思晟,俱以臺言,屢呈辭狀,無意赴任,武臣之被彈停論後,勿復控免事,曾已定奪矣。雖其情勢,有所難安,朝家旣已定式之後,徒守廉義,一向撕捱,其在事體,殊涉未便。趙世望·李思晟推考警責,不多日內辭朝,俾無遠地夫馬久滯之弊,何如?答曰,允。備局謄錄
顯宗大王忌辰齋戒。
趙榮福啓曰,大司憲洪啓迪未肅拜,執義洪龍祚,掌令宋道涵呈辭,掌令李浣受由在外,持平柳復明在外,持平李重述未署經,在外被論,今日以監察茶時之意,敢啓。傳曰,知道。
趙榮福,以都摠府言啓曰,副摠管李森,以訓鍊都監中軍軍馬點試事,北營晝仕進去之意,敢啓。傳曰,知道。
備忘記,傳于李仁復曰,史官一員待命,騎馬三匹立之。
李仁復啓曰,今十九日監試初試時,一二所文監察二員,當爲進去,而卽今三員內,二員未署經,無以推移進去,在前如此之時,有署經前行公之例,今亦依此進去事,分付,何如?傳曰,允。
李箕翊啓曰,右副承旨權以鎭同姓六寸妹故學生尹廷稷妻孺人權氏身死,服制已行四日,出仕,何如?傳曰,允。
又啓曰,右副承旨權以鎭,今日已經成服,廳中亦且苟簡,卽爲牌招察任,何如?傳曰,允。
兵曹口傳政事,司直申思喆·黃龜河·趙泰億·趙觀彬。
以申思喆爲吏曹參議。
傳于李仁復曰,今下御筆板本,出給校書館。燼餘
上在昌慶宮。停常參·經筵。
有政。吏批,判書崔錫恒被論,參判李秉常病不來,參議申思喆進,右承旨韓重熙進。
吏批啓曰,判書被論,參判病不來,小臣獨政未安,何以爲之?敢稟。傳曰,只出緊任。以趙泰億·黃龜河·趙觀彬爲實錄兼春秋,李聖龍爲正言,李秉常爲同義禁,李正臣爲兵曹參判,李重協爲副修撰,李最英爲興海郡守,宋宅相爲務安縣監。
顯宗大王忌辰。
權以鎭啓曰,大司憲洪啓廸未肅拜,執義洪龍祚,掌令宋道涵呈辭,掌令李浣受由在外,持平柳復命在外,持平李重述未署經,在外被論,今日以監察茶時之意,敢啓。傳曰,知道。
李仁復啓曰,右議政上疏到院,而以國忌正日留院之意,敢啓。傳曰,入之。
趙榮福啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李仁復啓曰,知春秋趙道彬牌不進,推考傳旨,今方捧入,而時政記不可不趁速移奉,趙道彬更爲牌招,何如?傳曰,允。
韓重熙,以禮曹言啓曰,今此監試初試,設場於本曹,郞廳依前例以朝房直宿之意,敢啓。傳曰,知道。
韓重熙啓曰,因弘文館下番闕直,自本院稟旨變通,政官牌招開政事,命下之後,吏曹參判李秉常,身病甚重,不得承牌,尙此遷就。吏曹參議申思喆,纔已出肅,今日雖是國忌,在前如此之時,亦有開政之例,何以爲之?敢稟。傳曰,開政。
韓重熙,以吏曹言啓曰,今此增廣別試監試初試試官,今方擬入,而其中沈珙·尹淳·鄭來周,時無職名,令該曹口傳付軍職,何如?傳曰,允。以下缺燼餘
上在昌慶宮。停常參·經筵。
權以鎭啓曰,大司憲洪啓迪未肅拜,執義洪龍祚,掌令宋道涵呈辭,掌令李浣受由在外,持平柳復明在外,持平李重述未署經,在外被論,今日以監察茶時之意,敢啓。傳曰,知道。
權以鎭啓曰,吏曹郞廳來言,臺諫有闕,政事,何以爲之?取稟。傳曰,明日爲之。
權以鎭,以都摠府言啓曰,副摠管李森,以訓鍊都監中軍軍兵等中旬事,慕華館晝仕進去之意,敢啓。傳曰,知道。
李仁復,以副修撰李重協牌不進罷職傳旨,傳曰,推考傳旨捧入。
備忘記,史官二員待命,騎馬六匹立之。
兵曹口傳政事,副司直朴師益。
權以鎭,以兵曹言啓曰,今八月初八日,幼學金夢祥稱名人,自耀金門入來,差備門外擊錚,極爲駭愕,令攸司囚禁治罪,同門守門將金宗杓,常時不能禁斷雜人,以致闌入,亦難免其責,推考,何如?傳曰,允。
權以鎭啓曰,今八月十九日監試初試二所圍排內摘奸單子察推事,命下矣。救療官金震輝干點,令攸司推治,何如?傳曰,允。
李仁復,以江華留守狀啓,私奴黃墨乭等十九名渰死事,傳曰,渰死人等,令本府恤典擧行。
正言李廷熽啓曰,前正言趙最壽削奪官爵,門外黜送事。措辭見上獻納徐命均罷職事。措辭見上前承旨李眞儉遠竄事。措辭見上被罰儒生赴擧者,令該曹査出拔去事。措辭見上答曰,不允。
答右議政趙泰耉疏曰,省疏具悉卿懇。秋涼已深,日夜望卿造朝矣,巽牘今又遽至,缺然且慚,無以爲諭。連章丐免,雖過百數,斷無允許之理。以卿休休之量,體國之誠,謬戾之言,不必掛齒而介懷。病未進參,有何所傷?勿以爲慮,安心善攝,幡然登途,以副孤之至望。仍傳曰,遣史官傳諭,遣御醫持藥物看病。
右議政趙泰耉上疏,伏以,臣踪地孔危,職名過濫,屛伏鄕廬,不敢赴召者,今已十有一朔矣。中間章牘之上,過二十而至七,書啓陳衷,亦且稱是,誠意淺薄,尙未蒙矜許,抑鬱憂迫之極,求死而不得矣。仁天涵覆,萬物皆育,而夫何使一夫不得其所,一至於此哉?臣雖冥頑,亦有心腸,異恩之荐被,豈不知感,威命之沓降,豈不嚴畏,而顧以大臣去就之節,素關於朝廷體統,士夫風紀,非特一身之廉義而已。先正所云,義不當出,則不趨命爲恭者,正謂是也。臣雖欲冒沒,亦何可得也?聖明旣知人言之謬戾,而曲加開諭,雖出於恩造,察其情勢之終難冒出,而特允所辭,尤豈非至恩大造也?今臣之陳乞,辭已窮竭,聽亦支離,惶悚極矣,罪戾深矣。伏乞聖慈,憐臣決難進之情,諒臣必可退之勢,無徒以覊靡牽挽爲主,惟以體下遂物爲意,卽賜處分,以靖私義,且臣自月初,重得缺之疾,廢食呻痛,已旬餘日矣,似此症樣,去死知無幾矣。伏聞玉體受焫,且有議藥之事,而迹阻候班,徒深煎慮,況又今日,是先王誕辰,臣曉起强疾,北望長號,回想昔日呼嵩之地,不覺感淚之如泉,臣情迹崎危,疾病沈頓,生不能報國恩,死無以贖其愆,撫念身心,竊自悲傷,衷情掩抑,語不知裁,尤不勝惶懼焉。臣無任瞻天望聖,涕泣祈懇之至,謹昧死以聞。批答見上燼餘
上在昌慶宮。停常參·經筵。
傳曰,明陵展謁吉日,以今月晦前推擇以入事,分付該曹。
禮曹啓曰,明陵展謁吉日,以今月晦前推擇以入事,命下矣。令日官推擇,則今八月二十八日爲吉云,以此日定行乎?敢稟。傳曰,知道。禮曹謄錄
下直,全州判官李普赫。
權以鎭啓曰,大司憲洪啓迪未肅拜上疏,執義洪龍祚,掌令宋道涵呈辭,掌令李浣受由在外,持平柳復明在外,持平李重述未署經,在外被論,今日以監察茶時之意,敢啓。傳曰,知道。
趙榮福啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
有政。吏批,行判書崔錫恒未肅拜,參判李秉常陳疏入啓,參議申思喆進,左副承旨趙榮福進。
吏批啓曰,判書崔錫恒未肅拜,參判李秉常陳疏入啓,小臣獨政未安,何以爲之?敢稟。傳曰,只出緊任。
兵批承旨啓曰,判書李晩成病不來,且無吏批送西之事,無政事之意,敢稟。傳曰,知道。
吏批,以申晳爲司諫,李㙫爲禮曹參判,李鳳翼爲丹陽郡守,金致謙爲文義縣令,金得大爲唐津縣監,朴弼健爲定山縣監,金弘權爲鎭岑縣監。
李仁復,以弘文館言啓曰,本館下番,連日闕直,事甚未安,副修撰李重協,昨日旣有只推之命,更爲牌招察任,何如?傳曰,允。
吏批啓曰,卽接戶曹移文,則廣興倉主簿尹殷瑞,身病猝重,不得察任云,依例改差,何如?傳曰,允。
假注書李庭綽書啓,臣承命馳往于果川紫霞洞議政府右議政趙泰耉所住處,傳宣聖批,則以爲,臣病伏涔涔,冒死陳衷,冀得遞解之音,以安將死之喘,曰喩之降,惟日夕懇祝,及承史官傳宣批敎,辭旨勤款,至以連章丐免,雖過百數,斷無允許之理爲敎,聖意靳固至此,此臣之罪戾,日以益深,死無以小贖矣。況聞有遣醫頒藥之命,實是愛欲生之至恩,伏地感泣惶悚,不知所以仰復,臣之情勢旣如彼,疾病又如此,孤負恩旨,末由趨走。當竢病勢之小間,更有所陳懇,以祈天地父母之小賜鑑諒而許遞云矣,敢啓。傳曰,知道。
趙榮福,以禁衛營言啓曰,新造旗麾祭,今八月二十四日子時,神武門後放砲吹打設行之意,敢啓。傳曰,知道。
權以鎭,以軍器寺官員,以提調意啓曰,本寺折授柴場及若干田畓,在於忠淸道忠州地,而焰硝煮取之資,專靠於此矣。折授已多軍所,故近處民人等,漸次冒占,柴場與田畓,將未免見欺換失之弊。一番摘奸,在所不已,本寺郞廳,今方發送,使之改量,以定舊界,本官亦爲眼同擧行之意,本道監司處行移,何如?傳曰,允。
趙榮福,以義禁府言啓曰,以慶尙監司狀啓,刑曹粘目,寧海府使鄭宇柱移本府處置事,允下矣。鄭宇柱今方待命,卽爲拿囚之意,敢啓。傳曰,知道。
李箕翊,以副修撰李重協牌不進,罷職傳旨,傳曰,推考傳旨捧入。
李箕翊,以實錄廳郞廳,以摠裁官意啓曰,三房郞廳五員內,或本職未肅拜,或入試所,或親病受由,刪節之役,未免遲滯,本房入直,亦難推移,合有變通之道。愼無逸以冬至使書狀官,行期不遠,今姑改差,其代以副司果李瑜差下,李重協與二房郞廳鄭錫五相換,使之察任,何如?傳曰,允。
答戶曹判書閔鎭遠疏曰,省疏具悉卿懇。薛里所爲,雖曰舊例,未免徑遽率爾之致,有何引咎至此乎?安心勿辭,從速行公,無滯繁務。
答正言李廷熽疏曰,省疏具悉。疏辭議大臣稟處。
賓廳啓曰,以正言李廷熽上疏,有疏辭議大臣稟處之命矣。臣等方來詣賓廳,而玆事至重且大,原任大臣·六卿·政府西壁·判尹·三司長官,竝卽牌招來會,以爲入對稟定之地,何如?傳曰,依啓。
李箕翊啓曰,判府事金宇杭命招不進矣。傳曰,知道。
答執義洪龍祚疏曰,省疏具悉。上款事,令廟堂稟處。薛里所幹,寔出審愼,則科罪之請,殊涉過當。凡諸御供不得點退,定式施行云者,實未可曉也。爾其勿辭察職。
答吏曹參判李秉常疏曰,省疏具悉。卿其勿辭,調理察職。
答刑曹判書李宜顯疏曰,省疏具悉。實錄都廳之任,實循公議,卿其勿辭,從速行公。
答戶曹參議兪崇疏曰,省疏具悉。爾其勿辭,調理上來察職。
答昌山君相疏曰,省疏具悉。依疏辭往來焉。
戶曹判書閔鎭遠上疏,伏以,臣待罪廚院,妄論閹宦之罪,遽承未安之敎,惶恐悚慄,不知置身之所也。噫,臣雖無狀,豈不知御供之至重哉?國家設廚院,使提調以下□□逐日看檢御供百物□者,所以重御供而尊事體也。苟有一毫不謹,則提調以下罪之,可也,而今於提調監進之後,又許內侍之居中點退,任意操縱,則事體反輕,弊端百出,設廚院何以哉?雖有謬例,所宜釐革,況都薛里之點退,設或有之,而今番則監膳薛里,與臣同坐捧入之後,旋又不待薛里之點視,任自還退者,其情狀可知也。至於此輩需索之多端,貢人蕩殘之可矜,臣前已略陳於筵中,而蓋貢人輩,逐日情債所費,殆至錢貨二十兩許,三朔應設之際,公私負債,不知其幾,昔之富饒者,今成乞兒,每以欲罷貢物之意,泣訴於惠廳。臣一自陳達申飭之後,使之切勿應副,此薜里輩,所以含憾而必欲逞毒者也。所捧之魚,果不合於御供,則初何以順捧於同坐之時,而見退者元無欠,改捧者無所勝,則其意果在於御供耶?爲操縱耶?臣猥忝崇班,論一小宦,未蒙聖明之俯諒,反疑臣以不顧御供之體重,以此而按臣之罪,竄殛猶輕,臣將何顔面更廁周行乎?況臣叨冒本兼劇務,今已周歲,精神凋耗,筋脈澌綴,實無陳力就列之望,而又當國計蕩竭,災荒無前之日,裕國活民,茫然無策,尤不宜一日蹲據,以誤國事。玆敢更申前日之陳懇,以冀天地父母之俯賜哀矜。伏乞聖明,亟許鐫遞臣本職及兼帶惠局廚院等任,仍命攸司,勘臣負犯,以警具僚,公私不勝幸甚。臣無任屛營冀懇之至,謹昧死以聞。批答見上
正言李廷熽上疏,伏以,豫建儲位,國家之大本,宗社之至計,故自古明君哲辟,莫不以建儲,爲急先之務,蓋以儲副之位,若不豫建,宗社靡所托,而人心無以繫故也。今我主上殿下,受皇天付畀之重,承先王艱大之托,而春秋鼎盛,尙毋繼嗣,不徒中外臣民,恤恤然隱憂永歎而已。竊伏想我慈聖巨創哀疚之中,必以此益加憂念,而我先王在天之靈,亦必睠顧而悶鬱矣。況我祖宗,曾有已行之令典,豈非今日之所當遵奉者乎?方今國勢岌嶪,人心渙散,尤宜念國家之大本,爲宗社之至計,而在大臣之列者,尙無建白之事,臣竊慨然也。伏願殿下,亟以此上稟慈聖,下議大臣,以定社稷之大策,以繫億兆之顒望,則我國家億萬年無疆之休,實基於此矣。臣無任激切顒仰之至,謹昧死以聞。批答見上
吏曹參判李秉常上疏,伏以,臣喘喘㱡㱡,澌敗危惙之狀,固已同朝之所共見,日昨史廳之坐,乍有寒蹙之氣,及至歸家,眩暈猝劇,精神迷瞀,手足厥冷,勺水近口,輒卽嘔出,委身閉睫,殆同未冷之尸,如是者凡三四日,此際開政有命,試望且急,猶有一分知覺,惶隕罔措。幸蒙聖慈曲恕,亟許變通,心之所安,病亦少間,昨今以來,能免頃刻間凜凜境界矣。第臣此症,卽數十年前,所幾死者,到今氣血俱竭,尤無抵敵之勢。早晩復起,雖不敢望,省事靜處,專意藥餌,差可爲目前支過之道,職事奔走,姑非可論。繡衣書啓覆奏,事體重大,次堂替行,終涉苟簡,旣據前例,已下成命,義當黽勉奉行,惟此病狀,已難自力赴衙,許久遷就,亦非朝家變通之本意,病裏惶悶,又添一病,數行文字,亦無以入思構綴,泯默多。以下缺燼餘
時任·原任大臣·六卿·政府西壁·判尹·三司長官請對入侍時,領議政金昌集所啓,今以正言李廷熽上疏,有議大臣稟處之命,故臣等與諸臣,敢請入對矣。臺臣之言,乃宗社大計,卽今國勢孤危,人心波蕩,而聖上春秋鼎盛,尙無儲嗣,宗社之憂,莫大於此,凡有血氣者,孰無是憂?臣忝在大臣之位,夙夜憂慮,何敢少弛,而尙不能仰請者,只緣事體至重且大,至今囁嚅矣。臺臣以大臣之不言爲咎,臣誠難免不職之責矣。臺言至當,孰敢有他意乎?諸臣皆方入侍,下詢決定,何如?判府事趙泰采曰,宗社大計,至重於建儲,自古人君,若無螽斯之慶,則自下請而建之者有之。昔宋仁宗,兩皇子雖夭,春秋不至晼晩,而諫臣范鎭,累疏請之,其時大臣文彦博等,亦力贊定策矣。聖上春秋鼎盛,而尙無嗣續,群情之缺望,爲如何哉?臺言旣發之後,不可一時遲延,深惟國計,亟賜處分,則豈非國家億萬年無疆之休乎?左議政李健命曰,臣猥忝大臣之列,無一毫補益於國家,而區區憂愛之心,何嘗一日而忘乎?至於建儲,有國重事,必須早定,然後國勢鞏固,人心可係,此豈一時遲緩之事乎?卽今聖上春秋鼎盛,而尙無螽斯之慶,群下之憂慮,不可勝言,祖宗之靈,亦必眷顧,而慈聖下敎,每曰,爲念國事,强進粥飮,雖在哀疚之中,而其爲宗社慮深矣。臺臣之言,出於爲國大計,而至以大臣之尙不建請爲言,臣慚悚之極,何能免尸素之責乎?然玆事言出之後,不宜一刻遲緩,故不計深夜,輒敢相率仰請,必須深加聖思,早定大計,幸甚。戶曹判書閔鎭遠曰,聖上春秋,已過三十,尙未有螽斯之慶,大小臣僚,孰無憂慮之心,而建儲一事,至重且大,故尙今趦趄,未果仰請矣。臺言旣出,孰敢有異議?卽賜允兪,早定大計,區區臣等之望也。判尹李弘述曰,臺臣,以宗社大計,有所仰陳,其言可謂至矣。聖上春秋鼎盛,而尙無建儲,群下之慮,何嘗少弛?臺言旣出,不可一時遲延,若亟賜兪音,早決大策,則臣民之幸,何可盡達?工曹判書李觀命曰,國家莫大之務,在於早建儲嗣矣。聖上春秋鼎盛,尙未有螽斯之慶,大小臣民,孰不憂懼,而事係重大,尙未得仰請,臺言旣出,衆心攸同,則不宜一刻遲緩,必於今日,亟定大計,上慰祖宗之靈,下副臣民之望,不勝萬幸。兵曹判書李晩成曰,今日國計民憂,固不可勝言,而莫重莫大之務,孰有加於建儲者哉?聖上春秋鼎盛,尙無儲嗣,一國含生之類,莫不憂慮焦煎,而事體至重至大,尙不得仰請矣。臺言旣出,則此非一時遲緩之事,必須深惟祖宗付托之重,且念臣民顒望之情,毋或遷就,早定大計,不勝幸甚。右參贊任埅曰,今日之事,乃宗社莫大之計也。此言雖出於一臺臣,而旣是擧國臣民之所共憂,則至重至大之事,不可一時遲延,亟賜允兪,早定大計,是臣等之望也。刑曹判書李宜顯曰,自古有國之務,孰有大於建儲哉?古昔人君,久未有儲嗣,則亦有自下而請建者矣。聖上春秋鼎盛,尙無螽斯之慶,群下之憂菀悶迫,當復如何?如此至重至大之計,臺言旣發之後,不可一刻遲延,早賜決定,以慰一國臣民之望,幸甚。大司憲洪啓迪曰,殿下春秋鼎盛,尙未有螽斯之慶,回思國本,實有無限憂慮,今日悠悠萬事,孰有急於建儲者哉?大臣諸臣之交口力贊,皆出於爲聖明定國本,卽賜兪音,以決大策,乃億萬年無疆之休也。大司諫洪錫輔曰,諸臣所達,乃國家莫大之計也。今殿下春秋鼎盛,尙無螽斯之慶,一國臣民,孰不憂悶哉?大臣未及建請,臺諫先發此言,雖出於一臺官,今以大臣交口力請者觀之,其出於擧國共公之論,斷可知矣。俯採群議,早定大計,不勝幸甚。副校理申昉曰,此乃國之大事,大臣諸臣之言,皆出於憂宗社定國本之意,此惟在聖意之夬決耳。昌集曰,大臣諸臣所達之言,皆在於聖上亟賜允兪,伏願速降處分,以副群下之望。健命曰,此乃至重至大之事也。雖言出於一臺臣,而卽一國臣民之所同憂者,故臣等敢請牌招諸臣而入對矣。此事若遲緩而無所妨,則豈必冒深夜來詣乎?決不可一刻遲待,早賜決定,千萬萬幸。泰采曰,臣纔以宋朝事,仰達矣。其時名臣碩輔,非不多矣,而建儲一事,囁嚅未發,范鎭,獨能發言定策,豈可以言出一臺諫,有所遲疑乎?此言不出,則容或少緩,而臺疏旣上,諸臣竝請,則決不可一日遲留,人心之維繫,國勢之鞏固,亶在於此,速賜處分,臣等之切望也。左副承旨趙榮福曰,大臣諸臣,爲國家大計,縷縷陳達,此實宗社臣民之所托,亟賜允從,何如?上曰,允從矣。大臣諸臣皆曰,此宗社無疆之福也。昌集曰,臺臣疏本,祖宗朝已行之令典,豈非今日所當遵奉云者,似指恭靖大王時事也。聖上,上奉慈聖,不可不仰稟慈旨,而如此大處分,必得手筆而出示之後,可以奉行,臣等當退出於閤門外,恭俟處分矣。上曰,當依爲之。健命曰,如此莫重之事,不可不仰稟於慈聖,雖已夜深,必親受慈聖筆跡後,召臣等,而臣等亦當親受,請退出閤門外而待之。上曰,依爲之。諸臣遂以次退出,坐閤門外,四更,請承傳色口傳啓曰,今此處分,似不容淹延,故臣等退俟閤門外矣,今已夜深,尙無入侍之敎,聖候未寧之中,久未就寢,事甚未安,速許入侍事,惶恐敢啓。罷漏後,承傳色出言入侍于樂善堂,諸臣卽爲追入。昌集進曰,果爲稟旨於慈聖乎?上曰,唯。健命曰,必奉覩慈聖手札後,可以奉行矣。上指案上封紙曰,在此矣,昌集進受而退,拆之,則封內有二紙,而一則寫延礽君三字,一小紙,卽慈殿諺敎也。健命展讀畢,昌集曰,此宗社無疆之福也。史官飜書諺敎曰,孝宗大王血脈,先大王骨肉,只有主上與延礽君而已,有何他意乎?予意之如此,下敎于大臣,宜矣。諸臣皆泣涕曰,承此下敎,不勝悲感矣。健命曰,令承旨以傳旨書出乎?上曰,唯。趙榮福進詣上前,將書傳旨,顧謂大臣曰,以某號書之乎?健命進曰,恭靖大王登極後,冊封太宗爲世子,而古史則歷代帝王,立弟爲嗣,皆稱太弟,臣等倉卒未能決定,當退出,博考典禮而仰稟,姑以儲嗣書出,恐合事宜。上曰,唯。榮福乃以傳旨,以延礽君爲儲嗣。昌集以所下二紙,竝還納于上前。榮福曰,儲嗣已定,凡干節目,牌招禮曹三堂上,使之擧行事,敢達。上曰,唯。以上禮曹冊禮儀軌昌集曰,春秋陵幸,雖是情禮之所宜,向日宗臣疏批,以慮貽民弊爲敎,而今日以明陵展謁事,分付該曹,旣已擇日以啓矣。常時則自下可以請行,而卽今歲飢民困之時,凡事雖從簡約,自不免有弊,且今春旣行展廟禮,而聖上脚部酸疼之候尙爾,又有他症患。以此以彼,勉抑至情,姑爲停止似好,群情皆如此,故敢達。泰采曰,卽今畿內凶歉無前,民將不免流散,雖曰節省諸弊,必且重貽民困,前日聖敎誠然矣。且以藥房啓辭見之,則聖上脚部酸疼之候,尙今未瘳,恐或有添傷之患,而卽今寒涼之節,異於春間和暖之時,依領相所達,姑爲停止,何如?上曰,依爲之。榻前下敎鎭遠曰,各道年分被災處摘奸事,邑號書入,今已累日,而尙不落點以下矣。各邑試場罷後,京試官及都事,以災傷檢覈官,當卽擧行,而日期已迫,書入邑號,速爲點下,何如?上曰,唯。洪啓迪啓曰,持平李重述遞差。措語見上上曰,勿煩。
洪錫輔啓曰,臣於言責之地,不但自畫有素,顧此釁累之蹤,不敢自廁於簪紳之列,凡有除命,勿論緊歇,輒皆引咎,一未趨承,則今此本職,尤豈有冒當之理哉,而況於本院所論前承旨李眞儉遠竄之啓,自有應避之親嫌者乎?陳章見阻喉司,呈單受由,計日當遞。不意今者,國有非常之大擧,蒼黃深夜,召牌儼降,此非臣子告病偃臥之時,雖不得不破格冒肅,廉義之虧缺,更無餘矣。然旣有應遞之嫌,則決不可一刻夤緣苟冒於臺次,請命遞斥臣職。以上燼餘
上在昌慶宮。停常參·經筵。
賓廳再次引見時,禮曹三堂上牌招,節目擧行事,榻前下敎。
明陵展謁停止事,榻前下敎。禮曹謄錄
巳時,雷動。
貞顯王后忌辰齋戒。
大妃殿·中宮殿,藥房口傳問安。答曰,知道。
藥房都提調臣金昌集,右承旨臣韓重熙啓曰,徹曉引接臣僚之餘,伏未審聖體,若何?大妃殿氣候,亦何如?臣等不勝憂慮,敢來問安。答曰,知道。慈殿氣候差勝後一樣,生脈散欲爲停止,姑勿劑入事下敎,予則無事矣。
權以鎭,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
韓重熙,以弘文館言啓曰,副修撰李重協,旣有只推之命,牌招察任,何如?傳曰,允。
韓重熙,以副修撰李重協牌不進,罷職傳旨,傳曰,推考傳旨捧入。
吏曹口傳政事,實錄兼春秋李瑜。
韓重熙,以禮曹言啓曰,以延礽君儲嗣事,命下矣。宗社臣民之福,實在於此,凡在群下,莫不欣忭,第以倫序言之,則雖是介弟,以位言之,則乃是儲嗣,取考祖宗朝故事,則定宗大王受禪之三年,冊封太宗大王爲世子,豈以帝王家,以繼序爲重,倫次反輕而然耶?抑其時太祖大王,方在上王之位,至尊所壓,無嫌於世子之稱而然耶?今日事勢,則又與此稍異,亦難引以爲例。自古歷代人君,立其弟爲後,皆封爲太弟,史牒所在,斑斑可考,今此名號,以世弟爲定,則名議禮節,似皆允合,而事體至重且大,臣曹不敢擅便,議大臣稟處,何如?傳曰,允。
韓重熙,以禮曹言啓曰,今此延礽君,旣已定爲儲嗣,冊禮都監官員,卽令該曹差出,凡干節目,考例擧行,而前期告廟社,與冊禮吉日,令觀象監推擇,何如?傳曰,允。
賓廳啓曰,延礽君旣定儲嗣之後,仍處私第未安,亟命入處闕內,何如?傳曰,允。
韓重熙啓曰,因賓廳啓辭,延礽君旣定儲嗣之後,仍處私第未安,亟命入處闕內事,允下矣。令禮官卽速擧行,何如?傳曰,允。
韓重熙,以禮曹言啓曰,因賓廳啓辭,延礽君旣定儲嗣之後,仍處私第未安,亟命入處闕內事,允下矣。入闕吉日,令日官推擇,則今八月二十四日午時,來九月初六日午時爲吉云,此兩日中,以何日定行乎?敢稟。傳曰,九月初六日定行。
韓重熙,以禮曹言啓曰,儲嗣自私第入闕之時,凡干節目,無可據謄錄,乙酉年則孝宗大王,自本宮入闕,在於冊禮之日,本曹以入闕之例,不可依常時出入之例,令冊禮都監,有輦輿儀仗,進去本宮,有陪衛僚屬入闕之意,陳啓蒙允。蓋其時則都監設於六月,冊禮在於九月,故其間日子頗遠,都監儀物,及期進排,今則冊禮日期,姑未有定,都監官員,亦未及差出,輦輿儀仗等物,似難周旋於入闕之前,而儲位旣定之後,冊禮雖未及行,不可以常時出入之例行之。且入闕時冠服,似當有變改之節,而亦無前例之可據,臣曹有難臆定,竝議大臣稟處,何如?傳曰,允。
李仁復,以兵曹言啓曰,延礽君定爲儲嗣事,命下矣。取考乙酉年兵曹啓辭,則以爲國本已定,閭閻之間,不可無直宿之人,訓鍊都監哨軍定送宜當云云,而以從略定送爲敎,似當依此擧行,而不無疎略之節,故考見王世子嬪詣別宮後節目,則差出直宿人員,且有墻外四處,設軍堡等節次。今日事體,亦有輕重之別,取此節目,商量加減擧行,恐合事宜,敢稟。傳曰,知道。
韓重熙啓曰,延礽君疏批,承宣傳諭事,命下,而臣重熙與同副承旨臣李仁復對直,臣等中一人留門出去乎?自外承旨牌招,使之自門外奉納批旨乎?敢稟。傳曰,在外承旨傳諭。
冊禮都監都提調右議政趙泰耉,提調戶曹判書閔鎭遠,禮曹判書宋相琦,工曹判書李觀命,郞廳副應敎金濟謙,副司直朴師益,尙衣院僉正洪禹齊,禮曹正郞吳守經,兵曹正郞李倚天,戶曹佐郞金道洽,刑曹佐郞金泰衍,工曹佐郞金正魯。
吏曹口傳政事,分兵曹參議韓世良·趙鳴謙,正郞趙以進,佐郞鄭行五。
兵曹口傳政事,分都摠府副摠管柳就章·李暉,都事南泰年·李休徵,分五衛將蔡德潤·柳明喆。
執義洪龍祚啓曰,臣昨上辭本,附陳瞽說,及承批旨,酬答如響,上款事許令廟堂稟處,實仰聖上憂民受言之盛德,而下款所陳,則旣責其請罪之過當,復諭以定式之未曉,臣伏不勝惶悚,而繼之以慨然也。享上之物,至謹且重,監封之際,十分精擇,此臣疏所以有雖十易之未爲不可之語,而今此旣捧旋退之擧,只緣中官操縱之習,故欲除此弊,敢請科罪定式,何嘗一切以御供之點退爲咎哉?此不過微細之事,而或恐貽累於聖德,妄有所論列矣,辭未達意,致勤聖敎,臣誠無顔面可廁臺端。請命遞斥臣職。答曰,勿辭。
趙榮福啓曰,判府事金宇杭箚子到院,而以國忌齋戒留院之意,敢啓。傳曰,入之。
李仁復啓曰,執義洪龍祚再啓煩瀆,退待物論矣。傳曰,知道。
延礽君上疏,伏以,臣愚騃不肖與,比數是爵,而已踰涯分,尋常愧懼,若隕淵谷,不料千萬意外,遽下萬萬不敢當之命,臣聞此命,心膽俱墜,驚惶涕泣,不知置身之所也。噫,雖微官末職,量其才力,有所不堪者,則猶懼其敗事獲戾,臣是何人,而是何等位也?年歲荐飢,憂虞溢目,尤非臣所可承當者。臣之性情,本以疎闊,惟以徒守己分,安於聖世,心常自劃者矣。臣之衷悃,非但天地神靈可質,先大王陟降之靈,抑亦明燭,聖明在上,焉敢誣也?臣聞命以來,惶隕抑塞,席藁號泣,唯望天意之悔悟。伏願聖慈,仰稟慈聖,亟收成命,毋使不肖之臣,重陷大戾,則臣雖死之日,猶生之年,而實爲宗社臣民之幸也。言出肝膈,不能自已,臨疏泣血,不知所陳。臣無任戰慄懇禱之至,謹昧死以聞。答曰,省疏具悉。預建儲嗣,所以重宗社也。噫嘻,予以不穀,已過立年,尙無嗣續,又有奇疾,言念國事,無計可施。玆以仰稟慈聖,俯從群下之請,委以儲貳之重,小心翼翼,勤勤孜孜,以副國人之顒望。仍傳曰,遣承旨傳諭。燼餘
上在昌慶宮。停常參·經筵。
貞顯王后忌辰。
韓重熙啓曰,大司憲洪啓迪牌不進,執義洪龍祚避嫌退待,掌令李浣受由在外,掌令宋道涵上疏留政院,持平柳復明在外,持平李重述未署經,在外被論,今日以監察茶時之意,敢啓。傳曰,知道。
權以鎭啓曰,吏曹郞廳來言,臺諫有闕,政事,何以爲之?取稟。傳曰,明日爲之。
權以鎭啓曰,判府事李頤命,上疏到院,而以國忌正日留院之意,敢啓。傳曰,入之。
權以鎭啓曰,右議政趙泰耉上疏到院,而以國忌正日留院之意,敢啓。傳曰,入之。
李肇啓曰,左副承旨趙榮福服制,同副承旨李仁復式暇,廳中位甚不齊,而左承旨李箕翊,右副承旨權以鎭,今日不爲仕進,竝卽牌招察任,何如?傳曰,允。
韓重熙啓曰,大司諫洪錫輔,執義洪龍祚,引嫌退待,今已經宿,而兩司無行公之員,尙未處置,事涉未安。除在外被論未肅拜陳疏留院外,呈告人員,竝卽牌招,以爲處置之地,何如?傳曰,允。
韓重熙,以弘文館言啓曰,本館下番闕直,今已多日,而副修撰李重協,累度違牌,尙不出肅,事體極爲未安,昨日旣有只推之命,更爲牌招,以爲入直之地,何如?傳曰,允。
韓重熙,以副修撰李重協牌不進罷職傳旨,傳曰,推考傳旨捧入。
韓重熙,以禮曹言啓曰,以延礽君儲嗣事,命下矣。宗社神民之福,實在於此,凡在群下,莫不忻忭,第以倫序言之,則雖是介弟,以位言之,則乃是儲嗣,取故祖宗朝故事,則定宗大王受禪之三年,冊封太宗大王爲世子,太宗亦定宗之弟,而稱以世子,豈以帝王之家,以繼序爲重,倫次反輕而然耶?抑其時太祖大王,素在上王之位,至尊所壓,無嫌於世子之稱而然耶?今日事勢,又與此,稍有不同,亦難引以爲例。自古歷代人君,立其弟爲後,皆封爲太弟,史牒所載,斑斑可考。今此名號,以世弟爲定,則名義禮節,似皆允合,而事體至重且大,臣曹不敢擅便,議大臣稟處,何如?傳曰,允事,命下矣。議于大臣,則領議政金昌集,左議政李健命以爲,歷代帝王,未有繼嗣,以親弟建儲,輒封以太弟者,斑斑可考,而我朝定宗大王登極之後,太祖大王受冊封世子,其時冊文,載於列聖誌狀中。伏想太宗大王,討平鄭道傳逆亂之後,太宗大王封爲世子,而太宗大王,以謙讓之德,推位於定宗大王,故定宗大王雖登極,而太宗大王王世子之號,仍舊不改,況太祖大王,方居上王之位,則世子之號,無少爲礙也。今日事勢,與定宗大王時有別,而先正臣李彦迪,當仁宗大王違豫之日,明宗大王,方爲大君,而有封爲世弟,以定國本之議,先賢定論,旣如此,則今此延礽君位號,似當定爲王世弟,伏惟上裁。行判中樞府事臣金宇杭,行判中樞府事臣趙泰采,與領議政金昌集,左議政李健命議同,行判中樞府事李頤命,行判中樞府事權尙夏,右議政趙泰耉在外,不得收議,大臣之議如此,上裁,何如?傳曰,依領·左相議擧行。
權以鎭,以禮曹言啓曰,王世弟入闕吉日,以來月初六日定行事,命下矣。嬪宮亦當有入闕節次,而問于日官,則此日亦吉云。同日午時,王世弟入闕之後,隨後嬪宮入闕,以申時定行,何如?傳曰,允。
權以鎭,以禮曹言啓曰,王世弟嬪宮入闕吉日,旣已定日矣。侍講院·翊衛司官員,令該曹卽爲差出,何如?傳曰,允。
權以鎭,以兵曹言啓曰,新除授分五衛將蔡德潤,謝恩後歸路落馬,症情頗重,萬無供職之望。柳明喆,以江原監營中軍,時在營下,未及上來云。莫重輪番之地,不可不變通,竝姑改差,其代卽爲差出,何如?傳曰,允。
兵曹口傳政事,分五衛將郭氣和·李維薱。
權以鎭,以兵曹言啓曰,明日將官試射時,闕內入直訓鍊都監把摠哨官及禁義營哨官,依前日榻前定奪,以他員代直出射之意,敢啓。傳曰,知道。
權以鎭,以禁義營言啓曰,本營分授肅靖門西邊體城頹毁處改築事,前已啓下矣,今旣畢役之意,敢啓。傳曰,知道。
權以鎭啓曰,左承旨李箕翊,以傳宣事,玆已出去,右承旨韓重熙申退,左副承旨趙榮福服制,同副承旨李仁復式暇,獨有臣以鎭在院,伴直無人,右承旨韓重熙,所當牌招,而拘於廳規,不得請牌,何以爲之?敢稟。傳曰,牌招。
權以鎭啓曰,右承旨韓重熙牌招事,命下矣。重熙家在城外,今已夜久,城門已閉,左承旨李箕翊傳宣後,仍遭服制,左副承旨趙榮福服制,同副承旨李仁復式暇,廳中只有臣以鎭,伴直無人,只都承旨李肇無故在城內,拘於廳規,不得請牌,何以爲之?敢稟。傳曰,牌招。
權以鎭,以兵曹言啓曰,臣等以王世弟宮直宿事,肅命後,仍卽來詣,今日省記,依例呈納,則使司鑰下令曰,方在辭疏中,受置未安,還爲出送,故臣等再次還納,一向出給,其在事體,自下不敢强直,何以爲之?敢啓。傳曰,更爲入之。
正言李廷熽啓曰,大司諫洪錫輔引嫌而退。措辭見上旣有親嫌,不可參啓,揆以臺體,勢難仍在,請大司諫洪錫輔,遞差。答曰,依啓。
延礽君上疏,伏以無似不肖之臣,猥蒙萬萬不敢當之命,臣心驚惶,罔知攸措,敢陳一疏,以冀天日之回燭,而伏承批旨,辭意懇至,尤非臣所可承當者,臣奉讀未半,不覺涕淚之沾臉也。噫,臣之才力,雖有可堪之勢,決不當冒居是位,況臣本愚騃,矇無知識,爲迫於成命,黽勉以進,則臣之一身僨敗,固不足恤,而其於宗社國事何?百爾思量,斷無冒進之勢,不得不罄盡肝血,更瀆宸嚴,臣罪尤萬萬矣。伏願聖明,上念宗社,下副臣民,亟稟慈聖,還收成命,不勝幸甚,臣無任涕泣祈懇之至,謹昧死以聞。答曰,省疏具悉。已悉於昨日批旨中,復何多誥?無庸更辭,以安予心。仍傳曰,承旨往宣。
判府事金宇杭箚子,伏以,臣於病伏垂死中,昨因惠廳草記,有原任大臣牌招之命,臣雖病昏,縷息尙延,苟有一分可强之勢,當此國有大事之日,豈敢不匍匐趨命,以隨諸臣之後,而第臣所患脚病,自前歲之後,左右膝骨之痛,若刺若剖,多試艾焫,終無分效,轉動須人,已成病廢。且自夏間,重經風症之後,精神昏瞀,若坐煙霧,臨事昏蒙,全不分曉,言語蹇澁,不得成音,與人酬酢,多未解聽,最是膈間痰火,升降攻伐,些少眞元,日益耗削,若不保朝夕,若是而其能久於世乎?顧此癃殘之形,實無强起趨走之望,終未克祗赴。有臣如此,生不如死,論其罪戾,萬隕猶輕,惶隕震慄,無地自容,玆敢席藁私次,露章請譴。伏乞聖慈,俯賜鑑諒,亟命攸司,先治臣慢命之罪,仍將臣本兼諸任,一竝鐫削,俾得安意調息,不勝大願。取進止。答曰,省箚具悉卿懇。卿之所患如此,深用慮念,未得進參,有何所傷?安心勿辭,從容善攝焉。仍傳曰,遣史官傳諭,遣御醫看病。
判府事李頤命上疏,伏以,臣伏聞,殿下深惟宗社之大計,上奉聖母之慈旨,早定國本,允屬元良,一夜之間,欽聲四馳,況玆先王骨肉之敎,蓋見聖人人倫之至,群情聳感,天意可知。臣以簪履舊物,屛在田墅,莫伸螯抃之誠,不覺喜極而悲,臣仍伏思惟,先大王日月之明,無微不照,宗祧之重,豈無深念,而憑几之音,不及於此,誠以我殿下因心之發,必合於天理之公也。於戲,丕顯丕承之休,可謂度越前古矣,殿下昔在靑邸,先大王旣授以精一之訓,又錫以箴儆之辭,止慈之仁,深望我殿下,嚴恭寅畏,永續景命。今殿下,又有丕子之責矣,益宜克謹克戒,以身導迪,且延耉俊,以勉典學,率由我先大王之敎殿下也。臣身雖在外,獲覩大慶,不勝睠睠之忠,敢忘滓穢之賤,冒貢瞽言,惶愧則多。念臣逋朝辜恩,虛縻職名,已半年矣,兼管且重,不宜久曠,日夜憂懼,罪實萬死,危苦之懇,曾所備暴。以下缺
上在昌慶宮。停常參·經筵。
有政。吏批,判書崔錫恒未肅拜,參判李秉常陳疏入啓,參議申思喆進。李瑜爲實錄兼春秋,韓世良爲分兵曹參議,趙鳴謙爲分兵曹參知,鄭行五爲分兵曹佐郞,金昌集爲世弟師,李健命爲兼世弟傅,宋相琦爲左賓客,崔錫恒爲右賓客,李觀命爲左副賓客,李晩成爲右副賓客,兪崇爲大司諫,金演爲刑曹參判,金濟謙爲兼輔德,朴師益爲輔德,李重協爲弼善,趙文命爲文學,尹淳爲司書,金器之爲相禮,金希魯爲江華經歷,密雲正壎,海興都正橿,洛豐都正楙,錦南守棟,爲司饔院副提調,申晳爲兼弼善,趙正彬爲廣興主簿,李志尹爲義禁府都事,柳載和爲司圃別提,趙觀彬爲戶曹參議,李德壽爲修撰,洪廷弼爲副校理。吏曹政事
傳曰,噫,先大王,以日月之明,深慮予之無嗣矣,到今予之疾添加,無期斯男,敬承付托之重,晝夜憂懼,不遑寧處。百爾思惟之極,日昨臺議,無非爲宗社之國本,正合先大王盛慮及予之憂歎之至,仰稟慈聖則曰,孝宗大王血脈,先大王骨肉,只有予與延礽君,不出乎此也。慈敎至切,不覺涕泗。噫,予有一分嗣續之望,則有何此敎?旣定儲嗣,實是宗社無疆之福,抑亦予之所大望也。柳鳳輝之疏,出於千萬意慮之外,而語涉狂妄,此何人斯,何如是乎?不可置之,卿等論以啓達。
領議政金昌集,左議政李健命,大司憲洪啓迪,大司諫兪崇,司諫申晳,掌令宋道涵,正言李聖龍,副校理申昉啓曰,臣等伏見司直柳鳳輝之疏,敢以國家大計,歸之於草率之科,而構揑臣等,驅之於罔測之地,臣等驚惶震怖,只當泥首竢罪之不暇,而今於特召之下,區區私義,有不足恤,乃敢相率入來,以俟處分矣。伏承聖批,十行綸音,罔非出於爲宗社憂國本之至意懇惻,不但有以泣鬼神者。臣等聚首莊誦,不覺涕泗之汍瀾也。噫,大殿嗣服之意,不但殿下憂之,今奉聖旨,先王所深慮,慈聖之所下敎,則今日臺疏之建請,諸臣之協贊,亦云晩矣。有何忙急之失,而柳鳳輝之說,其意蓋出於聲罪諸臣,網打朝著之計,而信如斯言,臣等之罪,固不可勝誅,以人主之尊,爲群下之所愚弄脅迫,則果何如也?名位已定,神人有托,而若曰,愚弄迫脅,成此大計,則唯我春邸之心,其將安乎,否乎?噫,成命一下,萬姓延頸,擧國含生之類,莫不欽忭慶喜,佇見寶曆無疆之休。彼鳳輝,抑何心腸,獨自驚惶憂慼,內懷不滿,顯有搖動國本之意,其無將不道之罪,彰露無餘,若不嚴加懲討,則亂臣賊子,必將接跡而起。請柳鳳輝設鞫嚴問,以正王法。答曰,依啓。
政院啓曰,罪人柳鳳輝設鞫嚴門事,命下矣。設鞫處所何處爲之乎?敢稟。傳曰,本府爲之。禁府謄錄
司直柳鳳輝疏曰,伏以,臣伏聞正言李廷熽疏請建儲,聖批以議大臣稟處爲答,臣聞來,不勝其驚遑憂惑矣。翌朝始聞大臣與諸宰入對,以亟從臺言爲請,仍請仰稟慈聖,得手筆下敎,退留閤門,夜深後,又以玆事,不容淹延,卽速更召,口傳仰達,及其更對,處分已定云。有國建儲,何等重大,而時任大臣之在江外不遠之地者,邈然不知,原任卿宰之初招不進者,亦不更招,猝遽忙急,略無顧念國體底意,臣未知此何擧措也。臣世受國恩,致位宰列,數十年出入近密,當此之時,其何敢畏鈇鉞之誅,默無一言,以負我先王與殿下乎?惟我殿下,再聘中壼,今僅數年,嘗藥憂遑,仍居諒闇之中,嗣續有無,姑無可論,而殿下寶算方盛,中壼年纔踰筓,日後螽斯之慶,此固擧國臣民之所顒望。或者兩宮有疾,妨於誕育,則在保護之地者,固當竭誠醫治,靡不用極,而未聞有念及於此者,乃於卽祚之元年,猝然爲此擧,此其故何哉?殿下嗣服,纔周歲矣,臣民今方拭目於新化,則臺疏所謂國勢岌嶪,人心渙散者,未知何所據而發,而設有如其言者,當軸大臣,所宜博訪廷議,從容陳白,使中外曉然知其爲某緣某由,而今乃不然,始使如廷熽之癡獃無識者,草草疏請,有若嘗試者然。及得稟處二字之敎,乃於更皷已深之後,登對力請,必準乃已,與廷熽和應之狀,有不可掩矣。至若事之不可不仰稟慈聖者,則亦當以稟定之意仰達,而退以俟下敎,事禮則然,而旣請入稟,旋請出定,再請之啓,至謂不可淹延,便同使令,殆近催督,此眞可謂無人臣禮者耳。曾在戊辰殿下之誕生也,仁顯王后,久無嗣續,伊時立嗣,非不急矣,而前席下詢之際,諸臣以姑觀數年,正宮無斯男之慶,而王子年長,則有司自當建請之不暇爲言。當日臣子,夫豈有他意哉?蓋所謂重國本尊國體也。人臣事君之道,自當如此,而今則忙忙急急,有若不容蹉過時刻者然,半夜嚴廬,一請再請,使莫重莫大之擧,終至於草率之歸,國體反輕,殆不成樣,人心疑惑,久而靡定,臣誠莫曉其何以至此也。臣經年死疾,一息雖存,兩脚筋縮,全不動用,而忽聞朝家擧措之非常,雖其成命已下,無容更議,大臣及入對諸臣,愚弄迫脅之罪,不可不明正,而殿下之廷,無一人言之者。玆敢不避越阻之嫌,冒死而陳之。伏願聖明,繼自今凡於事爲之間,必斷自宸衷而行之,毋使威福下移,仍定大臣以下罪犯,以謝國人,以肅朝廷,不勝幸甚。
上在昌慶宮。停常參·經筵。
領議政金昌集,左議政李健命,大司憲洪啓廸,大司諫兪崇,執義洪龍祚,司諫申晳,掌令宋道涵,正言李聖龍,副校理申昉請對入侍時,領議政金昌集所啓,前頭王世弟冊禮後,當送奏請使,而曾有節使兼行之規,今亦竝遞,冬至三使臣,分付口傳差出,而第副使堂品中,或有已行者,或有親老者,此則不可差送,監司中不無可遣之人,交遞之際,勢未及周旋,堂上中陞差之外,無他變通,故敢達。上曰,依爲之。
又所啓,黃海兵使趙世望,以臺言,至今撕捱,故臺論旣停之後,自備局入啓,使之趁卽辭朝矣。又有物議,難於冒赴云,終不可强令赴任,姑爲改差,何如?上曰,依爲之。備局謄錄
備忘記,反覆思惟,國本已定之後,柳鳳輝妄上疏章,極其謬戾,似當嚴處,而鞫問過當,參酌極邊遠竄。
領左相三司請對引見入侍時,罪人柳鳳輝,依前啓辭設鞫嚴問事,榻前下敎。
答右議政趙泰耉箚曰,省箚具悉卿懇。今觀卿箚,果知其設鞫之過當,以此考例,議于大臣稟處。卿其安心,勿以爲慮,亟遵前旨,從速上來,進參賀班焉。仍傳曰,遣史官傳諭。
政院啓曰,議大臣啓目,以依前備忘,柳鳳輝遠竄判付矣,還判府所當書入矣,而大臣·二品以上·三司,方以嚴鞫處斷之意,合辭陳請,還判府不得書入之意,敢啓。傳曰,知道。禁府謄錄
注書尹光益書啓,臣承命馳往于果川縣紫霞洞右議政趙泰耉所住處,傳宣聖批,則以爲,伏聞都監提調承命,氣力澌綴,末由運身,國有大慶,效誠無路,辭疏之末,冒死陳暴云矣。答曰,知道。
假注書李庭綽書啓,臣承命馳往于楊州廣津村判中樞府事李頤命所住處,傳宣聖批,則以爲,國有大慶,神人胥悅,犬馬之誠,不勝歡抃之忱,略陳短疏,兼暴危悃云矣。答曰,知道。
府啓,因聖敎,大臣及卿宰,齊會賓廳,仍爲入侍,此實國家莫大之擧,職在卿列,宜不敢偃然在家,而吏曹判書崔錫恒,禮曹判書宋相琦,俱爲牌不進,其情勢病狀,雖曰難强,揆諸事體道理,至爲未安,終不可不論,請命罷職。答曰,依允。
政院啓曰,右議政趙泰耉,使錄事,直呈箚子,而箚頭職姓名,不爲書錄,雖違常規,大臣之箚,有難還送,不得已捧入之意,敢啓。傳曰,知道。
延礽君上疏,伏以,臣連上辭章,仰瀆宸嚴,而天聽逾邈,不賜允許,至以無庸更辭,以安予心爲敎,臣承此批,尤不勝其惶隕抑塞之至。殿下以臣祈免,諉以餙讓而然耶?臣之衷悃,罄盡於前疏之中,而猶有所縕於心者,何不一陳於黈纊之下哉?嗚呼,以臣不肖無狀,忍見崩天之痛,苟延視息,已極冥頑,而歲月荏苒,練事奄過,追慕號絶,永無生世之念,形骸雖存,萬事如灰,不料千萬夢想之外,遽下臣子所不敢聞之敎,臣聞是命,驚惶罔措,寧欲鑽地而入,不可得也。臣之賦性庸魯,百無一能,儲副之位,是何等重大,而忽加於萬萬不近似之臣身,奚但爲臣心之兢惕〈?〉凜也。抑恐我聖上,付托匪人,以孤先大王遺大投艱之盛意耳。得伏見慈聖所敎,孝宗大王血脈,先大王骨肉之語,臣不覺其失聲長號,涕血交逬。噫,雖以臣托體先王,特加以祖宗朝已行之典,而顧臣不才,何敢以冒叨匪分之位乎?臣之頑喘,尙且不滅,旣不能從先王於地下,今日反承此敎,五內如割,心神若狂,瞻天痛哭,日以繼夜,臣之至懇,皇天后土實所照臨,何敢餙辭虛讓,而有此煩瀆乎?惟願逃遁山野,以終餘年,而又不可得。伏願聖慈,察臣至懇,更加三思,亟收成命,不勝萬幸。臣無任仰聖泣血祈懇之至。答曰,省疏具悉。已悉於前後批旨中矣,復何多諭?慈聖下敎,至切至懇,曾有已行之令典,欽承敬奉,須勿連章焉。仍傳曰,承旨往宣。
右議政趙泰耉箚,伏以,臣於病伏垂死中,卽伏見因司直柳鳳輝疏陳,至有設鞫之擧,何至於是耶?國有大慶,處分旣定之後,有此進言,誠可謂妄,而其心則出於爲國之赤忱,而斷斷無他。故相臣李敬輿,當孝廟承儲之日,力主守經之論,其時雖被竄逐,而孝廟卽祚,首先登庸,卒爲名相。戊辰諸臣,無非體國盡忠之人,而何嘗以一時爭論,而有所鞫問之事乎?今日之忠殿下者,後必盡忠於儲君,設令其所言,雖甚狂妄,爲國陳忠,遽命鞫治,豈不大有傷於聖朝容諫之道乎?導人主而撲殺言者,恐非聖世之美事。伏願聖明,特加三思,亟收成命焉。臣固知力微言疏,無望於回天,而愚衷所激,敢有此妄發,亦願聖明澄省焉。批答見上
領議政金昌集所啓,問事郞廳,是時急之任也。雖有病故,宜不敢辭避,況鄭錫五·尹淳,問事差下之後,有病固辭,故不得已遞改,而事體所在,不可無責罰之道,請拿問定罪,何如?上曰,依爲之。
禁府,尹淳·鄭錫五拿囚。啓。朝報
上在昌慶宮。停常參·經筵。
有政。吏批,參判李秉常,參議申思喆進。
以金昌集爲奏請使,趙泰億爲副使,兪拓基爲書狀官,南道揆爲承旨,申昉爲兼文學,趙顯命爲兼說書,權聖重爲鎭岑縣監,金道浹爲司僕僉正,趙觀彬爲大司成,韓選基爲校書校理,金正魯爲平市令。
大司憲臣洪啓迪,大司諫臣兪崇,執義臣洪龍祚,掌令臣宋道涵,副校理臣申昉,正言臣李聖龍啓曰,國本大定,神人胥悅,自非與鳳輝,同一逆肝賊膽者,則孰敢有貳議於已定之大策,孰忍有它意於莫大之邦慶,而右議政趙泰耉,罔念沐浴請討之義,徒懷容護私黨之計,投進一箚,旨意叵測,誣引乙酉·戊辰之事,欺罔聖聰,左袒凶逆,噫嘻,可勝痛哉?蓋乙酉事,則聖祖所詢,實在於儲位未建之時,而大臣所達,亦在於名號未定之前,則今此所引,不但誣當日大臣,亦所以誣聖祖也。至於戊辰事,則亦與今日事,大不相襯,其必以伊時事,故爲提說於今日者,其心所在,尤不忍正視,噫嘻,可勝痛哉?槪其多少譬引,專出於眩惑疑亂之計,至以爲國赤忱,爲國陳忠等語,奬詡凶賊,有若忠言讜論者然,此則不但護逆而已。人心之䧟溺,義理之晦塞,胡至於此極也?今日國家莫重莫大之擧,孰有急於建儲一事,而乃以動搖國本之賊,必謂之忠於殿下,寧有動搖國本,而獨忠於殿下者乎?蓋泰耉前冬疏辭中,冒嫌二字,已極非常,而今又營救凶賊,自不覺其肝肺之盡露,當此人心危疑,懲討方嚴之日,凡所挺身而爲亂賊地者,不可不明正其罪。請右議政趙泰耉,爲先削奪官爵,門外黜送。答曰,不允大司憲臣洪啓迪,大司諫兪崇,執義臣洪龍祚,掌令臣宋道涵,正言臣李聖龍啓曰,日昨賓廳齊會之擧,乃是國家莫大之事,凡爲廷臣者,宜不敢息偃在床,而況在大臣之列者乎?判中樞府事金宇杭,獨有身病,終不赴召,揆諸事體,已極不是,而且其辭疏,在於國有大慶之後,全無頌抃之意,形於文字者,分義道理,豈容若是?請判中樞府事金宇杭罷職。答曰,不允。大司諫兪崇,正言李聖龍啓曰,司諫申晳引嫌而退。措辭見上旣難參啓,不可仍置,請司諫申晳遞差。答曰,依啓。
延礽君上疏,伏以,臣區區難冒之狀,罄竭無餘,聖慈必惻然矜允,而伏承下批,辭意隆重,又不如臣之所圖,尤不勝其抑塞悶蹙之至。臣之不才,叨冒是位,早晩僨敗,已爲自料,而昨得見柳鳳輝之疏,語極危險,臣之毛骨俱悚,心膽如墜,此又臣難冒之一端。噫,雖微官末職,旣有人言,則其在自靖之道,決不當蹲仍,況儲副之位,是誠邦國之重本,而不顧言議之峻發,怵於嚴嚴,冒沒承當,則臣之一身羞恥,固不足恤,而其於國家何?千思萬量,斷無承命之勢,不得不敢陳危苦之狀,而五日之內,四章煩瀆宸聽,臣罪萬殞猶輕矣。伏願聖明,上念宗社之重,俯察臣臲卼之情,以其諸衛之屬,亟命罷歸,仍收成命,使臣以守其分,則生當聖世之臣,死亦暝目而歸。臣無任惶恐涕泣席藁竢罪之至,謹昧死以聞。答曰,國家莫重大事,旣已完定,而明其柳鳳輝之罪狀,則狂妄之說,有何介懷?如此之時,如此之人,何代無之?少無不安之端,上以慰宗社,下副國人之顒望,更勿控辭,亟斷來章,以安予心,衛屬亦以如儀焉。仍傳曰,承旨往宣。燼餘
禁府啓目,因右議政趙泰耉箚批,議于大臣,則領議政金昌集以爲,鳳輝動搖國本,罪負惡逆,懲討之典,不可不嚴之狀,已悉於閤門論啓,筵席陳請,則庶幾我聖明,俯燭臣等沐浴請討之義矣。今因右議政趙泰耉箚辭,有議大臣稟處之命。臣於此,誠不勝其愕貽駭惑也。箚中或曰,其心出於爲國之赤忱,斷斷無他,或曰,陳忠,遽命鞫治,有傷於容諫之道,或曰,導人主而撲殺言者,豈是聖明之美事,臣未知所謂忠於國者,果何言耶?動搖殿下儲位者,其可謂忠耶?臣等,以柳鳳輝謂凶逆,而必欲討之以不道,大臣則,謂鳳輝爲忠赤,而奬之以無他,彼此意見之不侔,不啻霄壤相懸,大臣此言,實是常情之外也。且所因乙酉·戊辰時事,强欲揑合於今日之事,亦有所不可比同者,蓋其時諸臣所達,皆在詢問之際,不在國本已定之後矣。今日則名號大定,神人有托,苟有秉彝之心,孰敢蘖芽其間,而彼鳳輝者,敢以凶悖之說,欲爲沮敗之擧,其所設心,萬萬切痛,設鞫嚴問,乃所以治凶逆,而亦欲歸之於撲殺言者之科,其於事體義理,果何如也?臣等徒知討逆之義,其他有不敢知也。伏願聖明,上念宗社無疆之至計,俯察擧國憤痛之輿情,毋或撓於庇護之言,使國本固而王法行焉,伏惟上裁。左議政李健命,以陳箚辨誣,不得收議,判府事金宇抗·趙泰采,病不收議,判府事李頤命·權尙夏,竝在外不得收議,大臣之議如此,上裁,何如?啓柳鳳輝之言,只是狂妄而已。無鞫問事,鞫問而徑斃,則其罪不施。且東宮又有不安之節,遠地竄逐,以正人心爲宜,依前備忘,柳鳳輝遠竄。朝報
上在昌慶宮。停常參·經筵。
自午時至申時,日暈。
莊烈王后忌辰。
韓重熙啓曰,吏曹郞廳來言,臺諫有闕,政事,何以爲之?取稟。傳曰,明日爲之。
兵曹口傳政事,副司直申晳。
韓重熙,以弘文館言啓曰,修撰李德壽,昨日違牌,旣有只推之命,更爲牌招察任,何如?傳曰,允。
韓重熙,以修撰李德壽牌不進,罷職傳旨,傳曰,推考傳旨捧入。
南道揆,以扈衛廳別將,以行判中樞府事領敦寧府事意啓曰,本廳軍官,每年別試射擧行矣。初試則上年三月,已令本廳別將等設行,三廳各所五十人,而連有事故,趁未設行,今月二十七日,臣泰采·臣有龜,同會開坐於慕華館,將行覆試,而大將行判中樞府事李頤命,方在郊外,不得來會,所帶軍官等,當兼察試所之意,敢啓。傳曰,知道。
南道揆啓曰,賓廳大臣以下,正二品以上請對。傳曰,勿爲請對,所懷書入。
趙榮福啓曰,三司來詣閤門外請對。傳曰,勿爲請對,所懷書入。
南道揆啓曰,卽者,右議政趙泰耉所受命召,使錄事來納,何以爲之?敢稟。傳曰,使史官還爲傳授。
領議政臣金昌集,左議政臣李健命,領敦寧府事臣魚有龜,行戶曹判書〈臣〉閔鎭遠,行司直臣趙道彬,兵曹判書臣李晩成,右參贊臣任埅,刑曹判書臣李宜顯,行訓鍊都正臣尹就商,行司直臣許玧,行司直臣黃一夏,吏曹參判臣李秉常,行司直臣尹慤啓曰,昨日王世弟,驚怖凶言,上章辭避,臣等聞來,不勝憂惶痛迫之至。倡率諸僚,敢伸沐浴之請,而殿下一向牢拒,不加澄省,臣等悶鬱抑塞,誠莫曉聖意之所在也。噫,建儲之日,君臣之義已定,爲臣子而敢以定號爲非,是陰懷動搖之計者,實千古所未有之凶賊也,而況儲宮疏中,至有毛骨俱悚,心膽如墜之語,使吾儲宮,不安於位至此,則鳳輝何敢一刻容息於覆載之間,而臣等亦何忍與此賊,俱在於一天之下乎?鳳輝之設心如此,罪狀如此,而殿下反以狂妄而已爲敎,狂妄二字,夫豈近似於鳳輝耶?或恐殿下仁恕太過,認賊爲子,不能俯燭其情狀也。至於遠地竄殛,以定人言之敎,尤是理勢之所必無,豈殿下未及深思耶?目今國勢危疑,人心陷溺,若不嚴加懲討,使鳳輝,得保首領,則必將有百鳳輝,接跡而起,殿下其何以爲鎭定之圖,而我儲君之心,終可安乎?鳳輝誅然後人言定,鳳輝誅然後儲宮安,人言定儲宮安,然後宗社臣民,永有所賴,殿下何不念及於此耶?臣等竊恐殿下所以定人言者,適足以啓奸萌,而釀禍胎也。臣等且伏見王世弟疏批,以如此之時,如此之人,何代無之爲敎,臣等之惑,至此而滋甚焉。殿下歷觀古史,國本議定之時,雖或有甲乙之論,名號旣定,分義大定之後,雖大奸巨慝,陰懷貳心者,何嘗敢容喙於其間耶?亂臣賊子,何代無之,而建儲之後,敢肆凶說者,古今以來,始有一鳳輝,尙可以一毫容貸耶?噫,三尺至嚴,萬口攸同,揆以邦憲,必誅無赦,採之輿誦,皆曰可殺,殿下之誅鳳輝,非殿下誅之也,王法誅之也,國人殺之也。殿下雖以至仁好生之德,不忍遽置之法,其何可得乎?臣等爲兩宮之臣,目見儲宮之不安,天討之不行,玆敢相率合辭,更進討逆之義,而此實存亡所關,不得請則不敢退。伏願聖明,深惟宗社之至計,克念懲討之大義,罪人柳鳳輝,亟命鞫問正法,使亂賊有所懼,而儲宮得以安其位焉。答曰,亟停勿煩。
賓廳再啓曰,惡逆人人之所必誅,而三尺非君上所可私者也。臣等倡率群僚,同聲合辭,仰陳國人之所共遑遑憤迫之情,以請沐浴之討,而殿下久不開納,每以過當斥臣等之論,勿煩拒臣等之請,而今又不借方寸之地,以許臣等之面陳,臣等於此,不勝悶鬱抑塞之至,殿下果以鳳輝之罪,有一分可恕,而臣等之言,有一分過當者耶?噫,君臣之義,莫逃於天地之間,一有將心,則難容於王者之法,今鳳輝乃敢以凶言悖說,肆然投疏於儲位旣定之後,至以國體反輕,人心疑惑之說,達之於黈纊之下,無少忌憚,其陰懷異圖,動搖國本之迹,旣已彰露矣。如是而殿下反謂之狂妄,不以治逆之法治之,此臣等之所以苦口力爭,必以得請爲期者也。伏況我春宮邸下,三讓之中,謙挹之心方深,而今以凶人之言,陳章辭避,懇迫憂切之意,溢於辭表,爲一國臣子,而使儲君,亦有所不安,疏中至有難冒之語,則鳳輝之負犯,非逆而何?嗚呼,殿下體寧考之盛慮,奉慈聖之明旨,乃與三事·六部曁侍從之臣,定大策於一堂之上,從容正大之體,非漢唐以下諸建儲之君所可及,而反以猝遽忙急譏之。是其意,竝不滿於寧考慈聖之所付託,而毁殿下之處分也。此則其罪上通于天,而不獨儲君之罪人而已。倘殿下念及於此,則必怳然覺悟,赫然發怒,刑此一凶臣,不待臣等一二談也。臣等所執者法也,不得請則決不可止,請勿留難,罪人柳鳳輝,亟命嚴鞫,夬伸王法,以安儲宮之心,以副臣民之望。答曰,柳鳳輝以狂妄之言,竄逐爲可,設鞫過當,而如是遷就,則非但東宮之心不安,當此大慶之日,亦有所妨,實非美事,卿等之請,予實未曉也。亟停勿煩,以安儲貳之心。
大司憲臣洪啓迪,大司諫臣兪崇,執義臣洪龍祚,掌令臣宋道涵,副校理臣申昉,正言臣李聖龍啓曰,臣等昨伏見賓廳合辭之批,以論過當,依前擧行爲敎,犯上不道之賊,其將自此而容息於覆載之間矣。三綱淪矣,五典隳矣。人其將不得爲人,而國其將不得爲國矣,殿下此敎,何爲而發也?臣等於此,竊自愧誠淺不足以回天聽於危疑之際,言微不足以衛春宮於搖撼之中,思之痛心,尙何言哉?夫鳳輝疏中,語逼春宮,罪關王法之狀,卽神人之所同憤,而獨殿下以狂妄謬戾爲敎,相箚中謬妄之云,忠赤之章,蓋亦有所窺測,而敢生容護之計也。彼背君負國之相臣,固無可言,而惜乎殿下,未免被欺於濟私之言,所已允於大臣諸臣之請者,一朝而反之,天討旣張而旋弛,王章旣肅而復頹。噫嘻,此何擧措也?噫,古今所未有之凶逆,忽出於卿宰之列,使我春宮邸下,深懷不安,至有毛骨俱悚,心膽如墜之語,凡厥臣子,其何忍聞此,而亦何忍與賊俱生也?此不但擧國臣民,所得以誅之,以殿下愛我春宮之心,亦何不念及於窮蹙不自安之情,而不思所以慰安保護之道哉?不殺此賊,則儲位不可安,欲安儲位,則此賊不可不殺,請罪人柳鳳輝,亟命設鞫嚴問,以正國法。請右議政趙泰耉,爲先削奪官爵,門外黜送事。措辭見上答曰,亟停勿煩。大司憲臣洪啓迪,大司諫臣兪崇,執義臣洪龍祚,掌令臣宋道涵,正言臣李聖龍啓曰,判中樞府事金宇杭罷職事。措辭見上答曰,亟停勿煩,大司憲臣洪啓迪,大司諫臣兪崇,執義臣洪龍祚,掌令臣宋道涵,副校理臣申昉,正言臣李聖龍,以所懷啓曰,臣等目見天討不行,凶賊逭誅,敢以沐浴之義,仰陳討罪之請,及承批旨,至有亟停勿煩之敎,臣等於此,不勝抑鬱憂歎之至。相率請對,反承所懷書入之命,是不幾於訑訑聲音顔色之拒人乎?咫尺天陛,無以俓入,相顧憂菀,直欲碎首於殿門之外也。噫,春邸之逆臣,卽殿下之逆臣也。未知殿下,何所顧惜於一逆臣,而春邸以此引嫌,至有不安其位之意?大臣諸臣之沫血請討者,亦幾遭矣,而設鞫之命,旣下而旋寢,使凶逆之魁,尙保首領於覆載之間,噫嘻,此何擧措也?玆事不在多談,惟在鳳輝之爲逆與不爲逆而已。殿下試觀鳳輝之疏,逆耶?非逆耶?以國家至重之事,謂之國體太輕者,非逆而何?以宗社莫大之慶,謂之忙急草率者,非逆而何?當此國有大慶,臣民歡忭之日,獨自驚惶憂惑者,非逆而何?伊日諸臣登對之時,苟有心腸者,惟當恐其陳請之或不力,而今乃以必准乃已爲罪者,非逆而何?群下之仰請處分,聖上之入稟慈敎,事係重大,宜不容淹延,而今乃以不美之目,加之於不敢言之地者,非逆而何?國本大定,神人胥悅,則今乃以人心疑惑,久而靡定等語,恐動天聽者,非逆而何?歷考前牒,建儲之光明正大,未有如今日者,而今乃目之以迫脅者,非逆而何?爲人臣者,有一於此,其爲天地之所不容,王法之所必討者,明矣,而況鳳輝撑臍柱腹,罔非逆心,遣辭造意,皆是凶言,其陰懷不滿,動撓國本之計,不待深究,而彰露無餘矣。蓋其罪狀,若以一言斷斷,則名號定言之後,敢爲貳議者,一則曰逆,二則曰逆,此而若不嚴加懲討,則人何以爲人,國何以爲國乎?槪法者,非殿下之法也,乃祖宗之法也,非祖宗之法也,乃三代以來天討有罪之大經大法也。當生者,不可擅殺,當誅者,不可曲活,法之所在,雖以人主之威尊,宜不得以有所私焉,則今殿下,雖欲屈法而容貸,其於三尺之至嚴,何哉?其於國人之共討,何哉?王綱不肅,逆豎漏網,國之危亂,不但兆朕而已。臣等忝在三司之列,旣不能匡救聖上失刑之政,又不能少慰春宮不安之意,憂惶之極,寧欲無生,謹以文字,更申前請。伏願聖明,夬揮乾斷,亟下罪人鳳輝設鞫正法之命,以安儲位之心,以洩神人之憤,區區所懷,惶恐敢啓。答曰,柳鳳輝以狂妄之言,竄逐爲可,設鞫過當,而如是遷延,則非但東宮之心不安,當此大慶之日,亦有所妨焉,實非美事,卿等之請,予實未曉也。亟停勿煩,以安儲貳之心。
南道揆啓曰,右議政趙泰耉處命召,使史官還爲傳授事,命下矣。城門垂閉,待開門傳授之意,敢啓。傳曰,知道。
左議政李健命箚子,伏以,臣卽伏見右議政趙泰耉箚本,奬鳳輝以出於忠赤,驅臣等於撲殺言者,已不勝其危怖,而況其引用臣先祖故事,尤有所萬萬痛心者。玆不敢循例獻議,略陳崩迫之私悃,以冀聖明之裁察焉。臣之祖父文貞公臣敬輿,當乙酉建儲之日,仁祖大王招大臣諸宰下敎,有曰,世子卒,子幼,予欲擇長而立之,諸臣之意,何如?蓋其時元孫幼弱,孝宗大王,以次適爲大君故也。臣祖父以原任大臣入對,遂陳守經之說,而元無譴罰,及至丙戌,乃以庭請班首,始被流竄,孝宗大王登極之後,首荷登庸,蓋遵仁廟遺敎也。其時事實,昭載國乘,照人耳目,今則殿下久無嗣續,先大王盛慮之攸及,我慈聖手書之丁寧,允符神人之望,而彼鳳輝,亦一臣子,獨何心腸,乃於成命已下,名位大定之日,肆然以擧措忙急,人心疑惑等說,謄諸章奏,以爲疑亂一世,動搖國本之計?此實古今天下之所未聞也。其與乙酉詢問時事,有何一毫彷彿,而大臣藉以爲喩,無乃急於營護,不暇考其事實而然耶?噫,大臣所引守經之說,又何謬悖之甚也?當時旣有元孫,則初所爭執,是爲守經,而今則惟此處分之外,更無經權之可論,告君之辭,決不當如是誣罔,臣竊痛之。夫國家大策,至重且嚴,儲位未定之前,人臣之各陳所懷,義理當然,而旣定之後,名分截然,苟非陰懷二心者,何敢容議於其間,而今大臣謂之忠赤,此豈常情之所及哉?臣於昨日前席,因諫臣之言,略陳此等義理,伏想聖明,已燭之矣。伏乞聖明,亟令政院,考出仁廟乙酉日記,以明臣祖未有一言敢及於處分已定之後,亦不因此獲罪之實,則不但臣祖被誣之冤,可以少伸,其於聖朝明是非嚴懲討之道,亦無所眩,而爲國家公私之萬幸也。臣無任痛隕懇祝之至。取進止。答曰,省箚具悉卿懇。右相之箚,斷斷無它,援據古事,唯有錯認,實非誣罔,不必深嫌,卿其安心恕諒量焉。仍傳曰,遣史官傳諭。燼餘
禮曹啓曰,王世弟冊禮吉日,來九月二十六日辰時,王世弟嬪宮冊禮吉日,同日未時擧行,何如?啓依允。
禮曹啓曰,今此王世弟嬪宮冊禮時,自上殿坐,明政殿·仁政殿中,以何處磨鍊,而冊禮翌日,王世弟受百官陳賀處所,以時敏堂磨鍊乎?傳曰,仁政殿及時敏堂磨鍊。朝報
上在昌慶宮。停常參·經筵。
工曹啓曰,本曹當初使役書吏,只是三十人,而每當各處進排酬應之時,常患不足,輒致生事,事之苟簡,莫此爲甚。頃因朝家定奪減額之際,本曹則凡干責應,比諸他衙門,尤極浩繁,故以不可除減之意,論報備局,而備局終不聽施,其後有闕勿補者,至於六人之多矣。卽今都監方設,各所掌應役,極其浩多,而又値增廣文科應辦當次之役,百爾思量,萬無分掌差役之勢,不得不以前所有闕勿補之數六人,今姑差出使喚之意,敢啓。答曰,知道。
賑恤廳啓曰,本廳元無財穀,積年區劃,其所鳩聚者,幾至二萬餘石,乙未以後外方各邑,連値大歉,賑資分發,尙未還償者,多至八萬餘石。卽今遺在之數,僅爲四萬餘石,儲蓄逐年罄竭,將不得支堪,言念國計,罔知所措。今年諸道風災孔劇,而畿甸最爲愁慘,明春賑救之資,不可不預爲料理,而屢歲荐饑之餘,公私擧皆蕩然,發財聚穀之方,亦且路窮,百爾思量,他無善策。湖西位太及雲峯·長水·安陰·山陰·咸陽等五邑大同布,或外方各軍門有陳請相換取嬴補用事,本廳事勢,切急旣如此,若換得此位太與五邑布,則庶有料理補賑之望,今後勿許他軍門,自本廳相換料理聚穀事,定式施行,何如?答曰,允。
有政。吏批,參判李秉常,參議申思喆進。以金槹爲司諫,李箕鎭爲獻納,洪錫輔爲禮曹參議,黃龜河爲戶曹參議,南就明爲刑曹參議,南世珍爲軍資正,申晳爲宗簿正,申昉爲中學敎授,金箕錫爲工曹佐郞,趙昌成爲典籍,徐命淵爲淮陽府使。
南道揆啓曰,來初一日輪對日次,取稟。傳曰,停。
南道揆,以都摠府言啓曰,今日入直內三廳武兼禁軍及軍兵等,中日試射,請出標信。傳曰,知道。
韓重熙,以弘文館言啓曰,修撰李德壽,旣有只推之命,更爲牌招察任,何如?傳曰,允。
南道揆,以修撰李德壽牌不進,罷職傳旨,傳曰,推考傳旨捧入。
韓重熙,以侍講院言啓曰,本院及翊衛司員役及行用之物,一依前例磨鍊,別單書入之意,敢啓。傳曰,知道。
南道揆,以御營廳言啓曰,今此下番馬步軍兵別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
南道揆,以御營廳言啓曰,本廳前部中司屬慶尙左道五哨軍兵六百七十名,已爲逢點整齊矣。來九月初一日,與右司軍兵替代後,舊軍放送之意,敢啓。傳曰,知道。
南道揆,以御營廳言啓曰,本廳屬海西二番別馬隊五十六名,標下軍一名,已爲逢點整齊矣。來九月初一日,與本營入直一番別馬隊替代後,舊軍放送之意,敢啓。傳曰,知道。
南道揆,以御營廳言啓曰,本廳,來十一月十二月兩朔應立前部右司屬慶尙左道三哨,右道二哨,合五哨軍兵,十月二十五日,京中逢點,十一月初一日,與中司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
南道揆,以御營廳言啓曰,本廳來十一月十二月當海西別馬隊逐朔立番次,趁期調送事,本道監·兵使處,依前知會之意,敢啓。傳曰,知道。
南道揆,以兵曹言啓曰,今八月二十四日,各廳堂上武臣等朔試射時,訓鍊院主簿宋明翼,御營廳把摠許夔,未滿四中,武臣兼宣傳官崔尙亨,庚子三月朔退試時,未滿四中,訓鍊院主簿崔鎭華,辛丑三月朔退試時,未滿四中,竝依例汰去,其他稱病之類,試所看審,旣知其實病,故退試次姑爲懸頉以入之意,敢啓。傳曰,知道。
兵批,判書李晩成進,參判李正臣病,參議李挺周式暇,參知朴聖輅進,同副承旨李仁復進。
兵批啓曰,黃海兵使,今當差出,而擬望之人乏少,他道水使及守令竝擬,何如?傳曰,允。以趙道彬爲知事,朴斗世·權晩得·金重剛·愼滿·黃鑌爲同知,姜後望·安後孺·金萬英爲僉知,東善君柄爲分副摠管,金得大爲忠翊將,金澱爲訓鍊副正,李重翊爲訓鍊判官,申弼周·成致績爲訓鍊主簿,柳以載爲宣傳官,金夢遠·張斗紹爲武兼,金時泰爲黃海兵使,朴弼乾爲慶德將,尹五商·趙世望付副護軍,趙顯命付副司正。
兵批啓曰,新除授內禁衛將朴纘新呈狀內,所傷水土之病,至此添劇,旬月之內,實無起動之勢云,宿衛輪番之職,不可等待其差復,今姑改差,何如?傳曰,允。
兵曹,左邊捕盜部將李世鎭。
南道揆,以禁衛營言啓曰,二番海西別驍衛五十六名,步軍標下一名,已爲點閱整齊〈矣〉。來九月初一日,與本營入直別驍衛替代後,舊軍放送之意,敢啓。傳曰,允。
南道揆,以扈衛廳別將,以大將行判中樞府事領敦寧府事意啓曰,三廳軍官別試射初試入格人員,今日慕華館覆試設行事,昨已啓達矣。臣泰采·臣有龜,同會開坐,依前規柳葉箭五矢十巡試取後,各其名下,得中矢數及有頉人員,竝別單開錄以入之意,敢啓。傳曰,知道。
本院啓曰,伏惟我殿下,深軫宗社之大計,仰體慈旨之丁寧,儲位旣定,冊禮將行,擧國臣民,莫不歡忭,而不幸凶逆之流,遽出卿宰之列,至以國體太輕,人心疑惑等說,欲爲恐動天廳,搖撼國本之計,此實古今天下所未有之變也。此而不討,則人不得爲人,國不得爲國,而亂臣賊子,必將接迹而起矣,其所關係,爲如何哉?況且王世弟,因此不安,乃以難冒臲卼之意,至有陳疏之擧,則鳳輝之罪,何可一刻容息於覆載之間乎?此所以上自大臣,下至二品以上及三司諸臣,連日合辭力請而不已者也,而天聽邈然,兪音尙靳,群情之悶鬱抑塞,當復如何?如此凶賊,人人皆得以誅之,決不可以人主之威尊,有所私貸矣。請加三思,亟從大臣諸宰三司之請,以正王法焉。臣等忝在近密,不忍泯默,區區所懷,惶恐敢啓。答曰,已諭於賓廳三司之批矣。
南道揆,以實錄廳郞廳,以摠裁官意啓曰,二房堂上黃龜河差下之後,尙不仕進,事涉未安,卽爲牌招察任,都廳郞廳徐命均,方在罷職中,亦令該曹口傳付軍職,冠帶常仕,何如?傳曰,允。
南道揆,以冊禮都監郞廳,以都提調意啓曰,今此王世弟冊禮時,輿輦儀仗,當爲新造,而司僕寺所在輿輦,儀仗庫所在儀仗,竝爲取來看審,以爲依樣造成之地,何如?傳曰,允。
南道揆,以刑曹言啓曰,冊禮都監,設局於本曹,本曹移設於分戶曹之意,敢啓。傳曰,知道。
南道揆,以賑恤廳言啓曰,戊戌年平安道賑恤次,忠淸道各邑大同米,自本廳相換,船運入送矣。其中德山米三百五十石所載船,黃海道以上,則無事過去之意,各邑馳報,而長山串以後,此船終無去處,洪陽米所載船人等招內,洪陽船則自別西江,先爲發船,德山船則追後離發,而長山串回串之際,爲風濤所擊,洪陽船則蒼黃回迫水邊,德山船則不知去處云。近來船人情狀,有難測度,或疑持船逃走,色吏船人等族屬,嚴囚査問之意,分付各該邑矣。今至四年,終不得尋其蹤迹,必是大漾漂沒之致,此米三百五十石蕩滌,何如?傳曰,允。
注書尹光益書啓,臣承命馳往于果川邑村右議政趙泰耉待命之所,傳授命召,則以爲,臣於昏昏叫死之中,伏見議啓與合辭之論,措語至爲非常,危慄罔極,卽欲胥命於城外,而病不能運身,亦不敢在家,席藁於邑村,以竢處分之命,命召不敢仍留,冒死還納,至命史官,馳臨傳授,今臣之罪名如何,而乃有此誤恩也?感極涕瀉,不知死所。臺議方張之日,固不敢有所云云,而蒙此特異之恩數,衷情自激,玆敢援囚人納供之例,略此陳暴,惟聖明之澄省焉。鳳輝之疏,出於名號旣定之後,固可謂狂妄,而元無一語半辭,捱逼於儲君,所論者,只是廟堂擧措之忙急耳。孝·顯兩廟與先大王子孫,只有殿下與儲君,若從容建議,則此實擧國之所同情,今日廷臣,孰敢有異議於其間?鳳輝之心,亦豈異是?但言其忙急之擧,詬責伊日引對諸臣,罔有紀極焉耳。以此而謂之凶逆,旣非其本情,則歸臣言於護逆之科,痛冤罔極,已不可勝言。況此合啓措語,直以同一逆肝爲頭辭,末又結之以不但護逆而已云,則人臣負此罪名,將安所歸?跼天蹐地,置身無所。病不卽待命於犴狴之下,只自泥首於藁席之間,以竢王章之加,自惟本情,顧念人言,方寸抑鬱,冤酷莫白,終夜悲泣,淚目將成矣。命召乃所以命大臣者,何敢於此際,晏然有受?謹使錄事,復此齎納云矣,敢啓。傳曰,知道。
領議政臣金昌集,左議政臣李健命,行戶曹判書臣閔鎭遠,判尹臣李弘述,工曹判書臣李觀命,兵曹判書臣李晩成,刑曹判書臣李宜顯,行司直臣黃一夏,行司直臣許玧,行司直臣尹慤,吏曹參判臣李秉常,禮曹參判臣李㙫,右尹臣金在魯啓曰,臣等連日呼籲,未蒙開納,昨又相率請對,乃有所懷書入之敎,敢瀝肝血,替控危衷,而批旨之下,天聽逾邈,至以卿等之請,予實未曉爲敎,臣等聚首相顧,益不勝憂遑抑塞之至。夫鳳輝必誅罔赦之罪,前後陳啓,罄盡無餘,固不待更爲臚列,而今就聖批而略暴焉。聖批曰,鳳輝狂妄之言,竄逐爲可,設鞫過當。噫,興溢爲狂,戇之過爲妄,今儲位旣定,名號繫於百姓,而乃敢肆然疵議,略無顧忌,其凶逆不道之狀,實載籍以來所未見也。狂妄二字,其果一毫近似,而尙可以只施竄逐之典而已乎?聖批又曰,東宮之心不安,大慶之日有妨,此亦有所不然者。東宮因鳳輝之指斥,至有毛骨俱悚,心膽如墜之語,其憂危怵迫之情,於此尤可以仰揣矣。夬正凶逆之罪,正所以安東宮之心,豈有東宮因此不安于心之理乎?今若容而置之,使亂賊,終至於失刑,則不但東宮之心,益不得安,動搖國本之賊,必將接迹而起矣。國有大慶,含生之類,擧皆歡抃,而如鳳輝者,乃敢陰懷將心,沮戲慶禮如此,當此人心陷溺,變怪層生之日,若不亟加懲討,則國法不嚴,凶賊增氣,前頭之慮,將無所不有。臣等之必欲夬正邦刑者,正欲其大慶之順成也。況常憲久屈,輿憤未洩,歡抃者變爲愁鬱,則獨不有妨於慶禮乎,聖明胡不念及於此耶?聖上雖有亟停之敎,而沐浴之討,決不容止,玆敢不避煩瀆之誅,冒死更申,請凶賊鳳輝,亟命鞫問正法,以攄神人之憤。答曰,旣已處分矣,依前下敎,更勿煩瀆。
大司憲洪啓迪,大司諫兪崇,執義洪龍祚,掌令宋道涵,副校理申昉,正言李聖龍啓曰,請罪人柳鳳輝,亟命設鞫嚴問,以正王法。措辭見上答曰,旣已處分矣,依前下敎,更勿煩瀆。大司憲洪啓迪,大司諫兪崇,執義洪龍祚,掌令宋道涵,正言李聖龍啓曰,請右議政趙泰耉,爲先削奪官爵,門外黜送。措辭見上判中樞府事金宇杭,罷職。措辭見上答曰,勿煩。大司憲洪啓迪,執義洪龍祚,掌令宋道涵啓曰,請吏曹判書崔錫恒,禮曹判書宋相琦,竝命罷職。措辭見上答曰,勿煩。大司諫兪崇,正言李聖龍啓曰,請前承旨李眞儉遠竄。措辭見上答曰,勿煩。
南道揆啓曰,因實錄廳草記,二房堂上黃龜河牌招事,允下矣。家在城外,城門已閉,待明朝出牌之意,敢啓。傳曰,知道。
館學儒生生員李混·金聖澤·尹禹鼎,進士許宇,生員沈坰,進士李益,生員文斗星·沈益海·崔祐·尹倬,進士洪敍周,生員安相台·金受采,進士金時鼎·金喜慶,生員李萬蒔·趙鳳休·崔暐·柳世觀·鄭德休·金仁白,進士李宗海,生員郭守杰,進士李楫·李泰徵·辛錫奎·申命羲,生員蔡命寶·申光弼·李重郁·洪河瑞·李翊之·林燁·韓濟·朴趾赫·吳命厚,進士李鳳鳴,生員李興紹,進士李彦喆,生員金淑鳴·林擎宇,進士金元一·羅燦奎,生員李夏圭·崔裀·宋胤涵,進士具鐔,生員崔昌億·韓鼎揆,進士朴暻·朴暾,生員李夔賢,進士白尙鼎,生員元德亨·李胤光,進士李若采·李養大,生員金檀,進士姜命瑞·尹昌鼎,生員沈漢昌,進士吳昶·申曙·李震白,生員申命相·任命台·尹師有·李誠一,幼學柳重相·徐震慶·金錫虎·尹義殷·李祥集·金南獻·尹相殷·姜文擧·白泰運·朴成采·朴景古·李厦肇·李泰章·任道瞻·李昌垕·高聖杓·朴昌徵·宋載吉·朴龍運·韓惠揆·洪大源·白時選·李顯祚·沈津·尹萬英·郭載泰·申栻·尹履鼎·李晩夏·朴致龍·孔成龍·盧以亨·閔鎭望·任善元·兪盛基·金善慶·姜弼周·韓始大·鄭纘志·鄭鍵·李天普·文宗周·李春躋·尹來鼎·河龍瑞·柳星輝·李囿和·李尙賓·宋述相·李宜熽·金東佐·閔聖重·金元錫·金震泰·羅廷一·金相武等上疏,伏以,君臣之倫,窮天地亘萬古而不墜者也。凡爲天下國家者,於此而不嚴堤防,則亂賊之輩,必將草萌蜂起,而有不勝禁絶者矣。是以古先哲王,雖有愛育之仁好生之德,而一有干紀犯分者,則必殺無赦,非得已也。夫儲位者,君之貳也,國之本也,臣子之所仰戴者,與君上無異焉,若懷二心於此,則亦必殺無赦,乃所以重宗社而尊繼體也。噫,歷考往牒,亂臣賊子,何代無之,稱兵犯闕者,有之,陰謀戕害者,有之矣,而未有名號已定,萬民屬望之日,心懷狠毒,露章顯詆,如鳳輝者也,自有君臣以來所未有之大變也。臣等請就其疏而論之。今此建儲,實循一國共公之論,而鳳輝獨以爲已不勝驚惶憂惑,臣等未知其驚惶者何意,所憂惑者何事,此已非常情之所可測也。處分大定,億兆歡抃,而鳳輝乃獨謂人心疑惑,久而靡定,臣等未知所疑惑者何故,所靡定者何人也。臣等伏聞伊日聖上,手傳慈旨,大臣親承展讀,而其所建以爲嗣者,卽孝廟之曾孫,先王之子,聖上之弟也。自古建儲,未有若是之正大光明者也,彼鳳輝反以謂,卒遽忙急,不成貌樣者,抑又何哉?在昔漢文元年,有司請豫建太子,我朝仁宗初服,先正臣李彦迪,首發建世子之議,從古國家之於建儲,不容少緩如此,而鳳輝乃曰,卽祚元年,猝然爲此擧,其故何哉云。范鎭十九上章,鬚髮爲白,范宗尹造膝力請,亟定大策,古人之於建儲,竭心盡誠如此,而鳳輝乃以登對力請,必準乃已,爲諸臣之罪案,此皆心懷不滿,不敢直斥,求其說而不得者也。至若雖其成命未下,則無容更議十字,則鳳輝之肝肺隱曲,彰著無餘矣。成命未下,則抑將容他議於其間乎?人臣之不道無將,胡至於此極?以今月二十一日聖上答王世弟初疏之批觀之,我聖上之望絶斯男,鳳輝亦已知之,而翌日乃上此疏,至曰殿下寶算方盛,中壼年纔踰筓云云,司馬光所謂小人以爲陛下春秋鼎盛,何遽爲此不祥之事云者,正爲鳳輝設也。鳳輝旣知殿下之望絶斯男,又敢顯斥今日之擧,必欲動搖而後已。噫嘻,彼鳳輝者,獨非我先王之臣子乎?是其罪,上通于天,雖陳斧鉞而誅之,已無一辭之可賴,而今我世弟邸下,因此不安,陳疏遜避,請掇衛屬,於是乎鳳輝,人得以誅之矣,雖或幸逭於市朝之戮,渠何敢一日容息於覆載之間哉?今玆大臣諸臣之合辭力請,必欲正法者,正所以重宗廟也,尊國體也。殿下之屢允終靳,尙拒群情,雖出於天地好生之德,臣等竊恐君臣之倫,從此而墜,亂臣賊子,接迹而起,其勢必至於大用鈇鉞而後止,此所謂小不忍而亂大謀也。臣等於此,尤有所慨然者。易曰,履霜堅氷至,孔子解之曰,弑君與父,非一朝一夕之故。今此鳳輝之疏,有本有源,臣等請泝而論之。此輩於先朝末年,失志怏怏,憾恨次骨,思欲一逞其毒者久矣,當殿下嗣服之初,眞儉倡之於前,及夫客使之來,泰耉和之於後,至於鳳輝,始究竟其事,而泰耉今復挺身箚救,其授受明白,同一關捩,則其非一人一時事也,明矣。追提獨對,欲售惎間之陰謀,厚誣封典,揑造危亂之巧讒者,眞儉也。冒嫌二字,顯挑禍機,張皇其說,構亂骨肉者泰耉也。惟其計之未售,讒之不行,實賴我殿下聖孝出天,因心卽發,而及夫天佑邦家,神人有托,從前之鑱鋒毒計,無處可施,則蜮弩弸中而自射,囊沙壅水而終決,忿毒盈懷,衝口噴發,自不覺其歸於惡逆者鳳輝也。眞儉草創之,泰耉潤色之,遂結局於鳳輝矣。惟其不罪眞儉也,故泰耉繼之,不罪泰耉也,故鳳輝繼之,臣等以爲眞儉·泰耉之罪,亦不可不誅也。今又不誅鳳輝,則繼此而起者,又將至於何境也?臣等忝在賢關,久沐王化,目見彝倫之將壞,王法之不伸,敢追吾夫子沐浴請討之義,相率叫閽,控此血懇。伏願聖明,夬施典章,亟正鳳輝之罪,兼治眞儉·泰耉之罪,少洩神人久鬱之憤,以安臣民臲卼之情,克鞏我宗社億萬年無疆之基焉。臣等無任憤痛激烈之至,謹昧死以聞。答曰,省疏具悉。柳鳳輝,罪狀旣明之後,大小諸臣,連日請鞫,然莫重大慶之日,至於設鞫,殊甚不當,而東宮之心,亦不安於此耳。右相箚辭,斷無他意,竝諭於鼎三司之批矣,爾等勿爲煩瀆。
輔德朴師益,弼善李重協,兼弼善申晳,兼文學申昉,說書黃梓等上疏,伏以,上天默佑,儲位初建,否啓我億萬年無疆之休,而慈聖丁寧懇惻之旨,聖上大公至正之擧,實漢唐以來建儲之君,所不及者也。凡在臣民,孰不仰祝歡抃?繼之以感泣也。賊臣鳳輝,乃於國。以下燼缺
上在昌慶宮。停常參·經筵。
夜自一更至四更,電光。五更,流星出參星下,入南方天際,狀如拳,尾長三四尺許,色赤光照地。
韓重熙啓曰,大臣及正二品以上,來詣賓廳請對矣。傳曰,近日氣候不平,勿爲請對,所懷書入。
南道揆啓曰,以上候不平,二品以上,不爲同入,領·左相只爲請對。傳曰,旣已書下,勿爲請對。
藥房都提調臣金昌集,右承旨臣韓重熙啓曰,今因賓廳請對,有氣候不平之敎,臣等不勝驚慮之至,卽與諸醫入診,詳察聖候,議定當進之藥,宜當,敢來問安,竝此仰稟。答曰,知道。近日有咳嗽之候,而不至大段,勿爲入診,姑勿議藥,宜矣。
韓重熙啓曰,左承旨李箕翊,同生兄箕章身死,服制已行七日,出仕,何如?傳曰,允。
韓重熙啓曰,卽今廳中,位甚不齊,都承旨李肇呈辭受由,同副承旨李仁復遞差,左承旨李箕翊服制已盡,姑未出仕,右副承旨趙榮福今日病狀,亦不入來,只有臣重熙與左副承旨南道揆對直,當此多事之日,出納極爲苟簡,右副承旨趙榮福,卽爲牌招察任,左承旨李箕翊,亦當牌招,而拘於廳規,不得請牌,何以爲之?敢稟。傳曰,竝牌招。
南道揆,以右副承旨趙榮福牌不進,罷職傳旨,傳曰,推考傳旨捧入。
南道揆啓曰,卽者,右議政趙泰耉所受命召,使錄事還納,何以爲之?敢稟。傳曰,令史官更爲傳授。
韓重熙,以弘文館言啓曰,本館上番副應敎臣金濟謙,以冊禮都監郞廳,今日晝仕出去,而每每草記,事涉煩瀆,今後則除草記出去之意,敢啓。傳曰,知道。
南道揆,以內乘,以提調意啓曰,內廐垣立馬六十匹內,御乘馬十匹,走馬十匹,邊馬四十匹矣,邊馬中五匹,以世弟宮坐馬,依例陞立,而同馬料磨鍊擧行之意,分付該曹,何如?傳曰,允。
兵曹口傳政事,副司直徐命均。
南道揆,以兵曹言啓曰,前水使朴纘新,以罷散,備擬於內禁衛將,受點之後,依例請敍蒙允矣,以身病未及出仕,而改差本職,不可仍爲敍用,似當還收,而取考前例。乙未年前府使李奎成,以罷散禁軍別將,除授後敍用矣,未出仕前,以病改差,故敍用還收之意啓稟,則以不必還收批下,仍爲敍用,今此朴纘新敍命,何以爲之?敢稟。傳曰,敍用。
假注書李庭綽書啓,臣承命馳往于果川邑村議政府右議政趙泰耉待命處,傳授命召,則以爲,伏聞昨日臣書啓之辭,又添一案,固不敢更有所云云,而第伏念君有命,而無有所仰答,亦非人臣之禮,何敢默然已而乎?再命史官,復此傳授,聖恩罔極,而席藁待命之中,終不敢冒受,不得不更使錄事齎納,伏地惶懼,不知所出云矣,敢啓。傳曰,知道。
南道揆啓曰,卽者,右議政趙泰耉,使錄事來納命召,何以爲之?敢稟。傳曰,依前還爲下送。
南道揆啓曰,卽者,中樞府錄事來言,行判中樞府事權尙夏身病猝重云,係是大臣病患,敢啓。傳曰,看來不勝驚慮,遣御醫持藥物看病,書啓。
南道揆啓曰,忠淸監司,以前判尹權病重上去不得事,馳啓矣。傳曰,調理上來事,回諭。
南道揆,以冊禮都監郞廳,以都提調意啓曰,都監各房,今已始役,郞廳監造官分房,別單書入,而監造官一員,依前例輪回直宿之意,敢啓。傳曰,知道。
南道揆,以一所應辦官,以諸試官意啓曰,臣等今日出榜之際,幼學李夏休,以詩次中二等第四名入格,而字號則二天也。漸次拆名,則李夏休,又以圓更入格,而字號則十潛也。事極怪駭,兩張試券及皮封,詳細考準,則其年歲姓貫及四祖皆同,所製文字,從頭至尾,元無異同,而其中若干字,稍有改換,以此觀之,則人是一人,文是一文,而二本之中,欲爲僥倖一占之計,其所用意,殊極奸巧,入格兩券,竝卽拔去,令四館爲先施罰,而其科場用奸之罪,不可不痛懲,令攸司依律科罪,何如?傳曰,允。
南道揆啓曰,伏見監試初試二所榜目中,二等二十五人六字,不爲書塡,致勤點下,試官監試官等不察之失,在所難免,竝推考警責,何如?傳曰,允。
藥房口傳啓曰,卽伏承下批,有近日咳嗽之敎,而不許臣等之入診矣,但旣有咳嗽之候,則雖不大段,似有感冒之氣,卽令醫官入診,詳察症候,議定當進之藥,宜當,惶恐敢啓。答曰,咳嗽之候,已累日而不至大段,連進水刺,不必服藥,且不必令醫員入診矣。
大司憲洪啓迪,大司諫兪崇,執義洪龍祚,司諫金槹,掌令宋道涵,副應敎金濟謙,副校理申昉,正言李聖龍啓曰,請罪人柳鳳輝,亟命設鞫嚴問,以正王法。措辭見上答曰,勿煩。大司憲洪啓迪,大司諫兪崇,執義洪龍祚,司諫金槹,掌令宋道涵,正言李聖龍啓曰,國本大定,神人胥悅,自非與鳳輝,同一逆肝賊膽者,則孰敢有貳議於已定之大策,孰忍有它意於莫大之邦慶,而右議政趙泰耉,不思沐浴請討之義,徒懷容護私黨之計,投進一箚,旨慮叵測,誣引乙酉·戊辰之事,欺罔聖聰,左袒凶逆,噫嘻,可勝痛哉?蓋乙酉事,則聖祖所詢,實在於儲位未建之時,而大臣所達,亦在於名號未定之前,則今此所引,不但誣當日大臣,亦所以誣聖祖也。至於戊辰事,則亦與今日事,大不相襯,其必以伊時事,故爲提說於今日者,其心所在,尤不忍正視,噫嘻,可勝痛哉?蓋其多少譬引,專出於眩惑疑亂之計,至以爲國赤忱,爲國陳忠等語,奬詡凶賊,有若忠言讜論者然,此則不但護逆而已。人心之陷溺,義理之晦塞,胡至於此極也?今日國家莫重莫大之擧,孰有急於建儲一事,而乃以動搖國本之賊,反謂之忠於殿下,寧有動搖國本,而獨忠於殿下者乎?蓋泰耉前冬疏辭中冒嫌二字,已極非常,而今又營救凶賊,自不覺其肝肺之盡露,當此人〈心〉危疑,懲討方嚴之日,凡所挺身而爲亂賊地者,不可不明正其罪,況臺議已發,罪名至重,則身爲大臣者,所當泥首竢罪之不暇,而敢於書啓之中,肆爲自辯之辭,庇護逆豎,略無顧忌,此實前所未有之事,其不畏公議,罔念國法之狀,尤極痛駭。請右議政趙泰耉,爲先削奪官爵,門外黜送。請判中樞府事金宇杭罷職。措辭見上答曰,勿煩。大司憲洪啓迪,執義洪龍祚,掌令宋道涵啓曰,請吏曹判書崔錫恒,禮曹判書宋相琦,竝命罷職。措辭見上答曰,勿煩。大司諫兪崇,正言李聖龍啓曰,請前承旨李眞儉遠竄。措辭見上新除授獻納李箕鎭,時在京畿驪州地,請斯速乘馹上來事,下諭。答曰,不允。下諭事,依啓。司諫金槹啓曰,臣於本院前啓李眞儉事,旣有嫌礙,從前諫職之除,輒皆引避,則不敢冒沒,與前無異,且於喉院請推試官之啓,實有矇不覺察之失,以此以彼,俱不可晏然仍冒於臺次,請命遞斥臣職。答曰,勿辭。
南道揆啓曰,司諫金槹,再啓煩瀆,退待物論矣。傳曰,知道。
李箕翊啓曰,明日常參·經筵,取稟。傳曰,停。
李箕翊啓曰,吏曹郞廳來言,承旨有闕,政事,何以爲之?敢稟。傳曰,明日爲之。
領議政臣金昌集,左議政臣李健命啓曰,臣等目見凶孼假息,儲宮不安,敢將一國臣民驚惶憤痛之情,鎭日呼籲,天廳愈邈,今日再請入對,必欲面陳,而輒下所懷書入之敎,蓋不勝抑塞悶蹙之至。噫,人之所以爲人,國之所以爲國,以其有綱常刑法耳。今有無將不道,罪犯綱常之賊,而優游不斷,久逭刑法,則人志靡所定,而國之亡,可立而竢,自古聖帝明王,雖仁恩普洽於庶物,而誅亂懲惡之典,亦未嘗不致其嚴,誠以天討,不可以私屈,國人之殺,不可以私貸也。今此鳳輝通天之罪惡,前後臣等,與三司之言,罄悉無餘,而聖明試更取其疏而觀之,此賊之情,其果有一毫可恕,而臣等之言,其果有一毫過當乎?夫獨懷不悅於擧國同歡之日,顯加非議於名號大定之後,至敢以光明正大之擧,反歸於愚弄迫脅而成者,已極萬萬無狀,而況且雖其成命已下,無容更議一句,隱然有追恨不已底意,其包藏陰慝,至此而綻露無餘矣。鳳輝亦俱心腸,信以爲其言如此,而儲宮尙可自安乎?儲宮憂懼臲卼,露章辭避,實非得已,少有顧藉儲宮之心,何忍發此絶悖之言乎?爲人臣子,而危動國本,實宗社之罪人,而人人所得以誅者也。殿下初旣卽允臣等之請,則是殿下亦知鳳輝之罪,不容於覆載之間,而顧乃乍許旋寢,至於再次,使國體顚倒,亂賊增氣,日後之憂,莫知所由,噫嘻,此何擧也?臣等非不知一向瀆擾,亦甚惶恐,而三尺至嚴,群情愈激,臣等雖欲退,其可得乎?玆敢瀝血叩額,更申呼籲,伏願聖明,更加深思,夬揮乾斷,亟命罪人鳳輝,嚴加鞫問,以伸王法,以洩輿憤焉。答曰,已諭矣,勿煩。
大司憲臣洪啓迪,大司諫臣兪崇,執義臣洪龍祚,掌令臣宋道涵,副應敎臣金濟謙,副校理臣申昉,正言臣李聖龍啓曰,噫,今日處分,是何擧措也?大臣諸宰三司曁館學討逆之請,是豈但爲春宮哉?實所以爲殿下也。力爭已久,天聽愈邈,至於今日賓廳再陳入對之請,而又靳兪音,臣等於此,實莫曉聖意之所在也。噫,斷人凶逆,是何等嚴謹處耶?如使鳳輝之言,果有一毫近似於狂妄,則臣等雖欲斷之以凶逆,大臣諸臣,其肯與之合辭乎?大臣諸臣,雖欲斷之以凶逆,館學多士之論,其肯與同聲乎?大夫國人,皆曰可殺,萬口一辭,莫不沐浴請討,則其不道之罪,通天之惡,正所謂人人得以誅之者也。一日不誅,則是國無一日之法,二日不誅,則是國無二日之法,自古及今,未有無法而國不亡者,則以殿下之明聖,豈或不念乎?此而猶且曲加容貸,牢拒群請,王章廢隳,逆豎假息,上下否塞,衆情不通,凜凜乎有衰亂危亡之象,此其故何哉?蓋相臣護逆之言,有以惑殿下之心,而誤殿下之國也。彼相臣,尙忍言哉?雖以昨年疏意觀之,其平日惎間之計,實與鳳輝,同一聲氣,同一肺腸,鳳輝之事,特未及自爲之耳。如其不然,則凶如鳳輝,而尙何忍許之以赤忱乎?惡如鳳輝,而尙何忍奬之以陳忠乎?蓋其所謂忠於殿下等語,政其所以圖售眩惑之計者,而殿下於此,少察其情態,則卽可知其讒憯交亂之狀耳。豈有不忠於儲宮,而獨忠於殿下者乎?今以誣逼春宮之語,謂之忠於殿下,其爲設心,路人之所知,而殿下爲其所欺,乃以凶逆之言,視若薄物細故,每於群下請討之章,輒以狂妄之目,欲貸王法所難貸之罪,此莫非相臣有以導之,其罪可勝言哉?今殿下雖欲以狂妄二字,曲恕凶逆,而擧一國臣民之口,終不可防,而其心終不可服也。殿下何惜乎一逆臣,而强咈群情,一至於此哉?且殿下,雖以大慶之日,設鞫不當爲敎,而此則大有所不然,今此萬姓之慶抃,政爲國本之大定,則動搖國本之賊,必須亟行天討,以洩神人之憤,然後益可無歉於今日爲宗社稱慶之意也。殿下若果有所拘,而持疑不許,則豈不貽譏於天下後世乎?噫,我朝三百年國脈所維持者,寔有祖宗成憲,今我殿下之貽謨於我春邸者,亦當勉之以監成憲,其永無愆,而乃於建儲之初,首貸凶賊,使王法當行而不行,此實臣等之所大懼,而必欲得請而後已者也。伏願聖明,夬揮乾斷,亟下罪人鳳輝設鞫嚴問之命,以正王法。答曰,勿煩。
同副承旨李仁復上疏,伏以臣於日昨,以母病,陳章受由,幸得扶救,聖恩罔極,母病雖未快差,而院僚不齊,出納苟簡,故不得已循例仕進,仍爲入直矣,今曉急足來傳,病母昨夕飯後,所食痞滯,徹夜作痛,宿患因此添劇,痰升昏窒等證,一如前日所陳,實有頃刻莫保之慮。臣聞此報,方寸煎灼,不能自定,急於歸護,投章徑出。伏惟聖慈,天地父母,曲加矜憐,遞臣職名,俾得專意救護,且治臣任情擅離之罪,以肅朝綱,不勝萬幸,臣無任屛營祈懇之至,謹昧死以聞。入啓。遞差。
臨昌君焜·檜原君·礪山君·密豐君·林原君·礪原君·西川君·西平君·密昌君·咸平君·驪川君·密川君·花陵君·驪興君·驪陵君·綾昌君·靈原君·洛昌君·密南君·夏溪君·昌寧君·密平君·陽平君·夏川都正·坡陵都正·德興都正·密雲都正·琅堤都正等上疏,伏以今日國家建儲之慶,實賴祖宗之默佑,慈聖之手敎,而我殿下念宗事之殆危,稟命斷行,曾不逾時,此實億萬年無疆之休,擧國臣民,孰不歡欣頌慶,延頸皷舞,而柳鳳輝之疏,語意凶悖,使我王世弟,遽有不安之心,至有上章辭免之擧,是誠前古所無之變,其疑亂人心,動搖國本之罪,廷臣之齊聲合辭,沐浴請討者,實循輿情之所共憤,而連日力爭,兪音尙閟,臣等忝在宗戚之列,事關宗社,不勝抑鬱,玆敢相率,瀝血陳章。伏願聖慈,夬恢乾斷,亟循廷臣之請,以伸王法,以快人心,千萬幸甚,臣等無任激切屛營祈懇之至,謹昧死以聞。答曰,省疏具悉卿懇。已諭於廷臣三司之批矣,卿等安心,無用瀆擾。
上在昌慶宮。停常參·經筵。
大妃殿·中宮殿,藥房問安。答曰,知道。
藥房都提調臣金昌集,右承旨臣韓重熙啓曰,伏未審夜來,聖體,若何?大妃殿氣候,亦何如?自上咳嗽之候,比昨其有所減,而三里穴受灸,已過一望矣,灸瘡幾臻完合乎?臣等今日與諸醫入診,詳察聖候宜當,不勝憂慮,敢來問安,竝此仰稟。答曰,知道。慈殿氣候一樣,而予之咳嗽,比昨別無加減,灸瘡幾至完合,勿爲入診。
韓重熙啓曰,明日朔祭齋戒相値,視事,頉稟。傳曰,知道。
李箕翊啓曰,廳中位甚不齊,事多苟簡,承旨有闕之代,以在京無故人差出,仍卽牌招察任,何如?傳曰,允。
韓重熙啓曰,上番兼春秋李台徵,累日直宿之餘,身病猝重,勢難察任,今姑減下,其代,令該曹卽爲差出,何如?傳曰,允。
有政。吏批,行判書崔錫恒在外,參判李秉常病,參議申思喆進,左承旨李箕翊進。兵批,判書李晩成病,參判李正臣病,參議李挺周進,參知朴聖輅病,左副承旨南道揆進。吏批啓曰,判書崔錫恒出往楊州地,參判李秉常病不來,小臣獨政未安,何以爲之?敢稟。傳曰,只出緊任,以南就明爲承旨,申晳爲校理,愼無逸爲正言,書題庾成績差下事承傳,黃懰付兼春秋,李仁復付副司直,李廷熽付副司果。
韓重熙,以左承旨南就明牌不進,罷職傳旨,傳曰,推考傳旨捧入。
韓重熙,以禮曹言啓曰,王世弟下令于侍講院曰,朔奠臨迫,私心罔極,自內當望哭,本院知悉矣。私第自內望哭儀註磨鍊直呈于侍講院之意,敢啓。傳曰,知道。
韓重熙,以冊禮都監郞廳,以都提調意啓曰,今此都監凡事,一依庚午謄錄事,旣已啓下定奪矣。庚午謄錄,則無器皿造進之事,而乙酉戊戌謄錄,則各樣器皿,皆自都監造作進排,今番事勢,與庚午有異,兩宮入闕之後,日用器皿,皆是不可無者,參以戊戌謄錄,別單啓下,自都監造作,趁冊禮前內入,何如?傳曰,允
韓重熙,以禮曹言啓曰,今此王世弟冊禮,翌日陳賀頒敎儀註,當爲磨鍊,而取考己巳謄錄,則頒敎時親臨節目,因國恤,依甲子年例,以權停例磨鍊,乙酉年王世子受冊,翌日謝箋文時,自上親臨行禮,權停例事,判下矣,今則何以爲之?竝此仰稟。傳曰,權停例爲之。
韓重熙,以魂殿參奉,以入番宗室意啓曰,凡大小科擧時,本殿參奉忠義之受暇赴擧,已有舊規,今此增廣時,參奉·忠義,亦當依例許赴,參奉趙興彬·李蘅試暇之代,令該曹假官一員差出,而忠義洪禹龍·韓師益·朴弼理·李師說試暇之代,亦令忠勳府假官二員,預爲差出,以爲致齋入番之意,分付,何如?傳曰,允。
李箕翊,以宗簿寺官員,以提調意啓曰,卽伏見江華留守李台佐狀啓,則璿源閣前面兩邊春椽蓋瓦,爲風雨飛落,南面第一間簷二椽間,亦有雨漏處云,不可不急速修改,郞廳給馬下送奉審後,趁卽擇日擧行,何如?傳曰,允。
韓重熙,以侍講院言啓曰,王世弟入闕吉日已迫,前頭冊禮不遠,宮官不可不備員,本院新除授贊善李喜朝,時在京畿楊州地,文學趙文命,時在忠淸道公州地,竝斯速乘馹上來事,下諭。傳曰,依啓。
南道揆,以刑曹言啓曰,本曹佐郞金泰衍,分差冊禮都監二房郞廳矣,本曹事務繁劇,郞廳六員,雖逐日赴衙,尙患其不逮,佐郞金泰衍,閑官換差,俾無獄訟積滯之弊,何如?傳曰,允。
假注書李庭綽書啓,臣承命馳往于果川邑村議政府右議政趙泰耉待命處,傳授命召,則以爲,臣於席藁泥首,危病叫死之中,伏蒙命召還爲傳授之命,囚服待罪之地,屢辱王人,實非事體之所宜有,亦更添臣之一大戾,惶恐悶塞,覓死無地,罪名至重,終不敢冒受,謹當使錄事,更爲齎納,臣罪益萬死云矣,敢啓。傳曰,知道。
南道揆啓曰,卽者,右議政趙泰耉所受命召,使錄事又爲來納,何以爲之?敢稟。傳曰,姑待下敎傳授。
大司憲洪啓迪,大司諫兪崇,執義洪龍祚,掌令宋道涵,副應敎金濟謙,副校理申昉,正言李聖龍啓曰,請罪人柳鳳輝,亟命設鞫嚴問,以正王法。措辭見上答曰,亟停勿煩。大司憲洪啓迪,大司諫兪崇,執義洪龍祚,掌令宋道涵,正言李聖龍啓曰,請右議政趙泰耉,爲先削奪官爵,門外黜送。措辭見上請判中樞府事金宇杭罷職。措辭見上答曰,亟停勿煩。大司憲洪啓迪,執義洪龍祚,掌令宋道涵啓曰,今此大臣諸宰之齊會合辭,實出於臣子沐浴請討之義,則職在應參者,宜不敢後,而身居宰列,終始不參者,其數甚多,論以分義,極爲可駭,除老病在外外,卿宰中不參之人,請竝命罷職不敍。答曰,勿煩。大司諫兪崇,正言李聖龍啓曰,請前承旨李眞儉遠竄。措辭見上司諫金槹引嫌而退。避辭見上嫌不參啓,已有近例,下款所引,尤涉太過,請司諫金槹出仕。答曰,不允。處置事,依啓。
上在昌慶宮。停常參·經筵。
大妃殿·中宮殿,藥房問安。答曰,知道。
韓重熙啓曰,明日常參·經筵,取稟。傳曰,停。
南道揆啓曰,備邊司郞廳,以大臣意來言,今日賓廳坐起日次,而孝寧殿朔祭齋戒相値,不得來會云矣,敢啓。傳曰,知道。
藥房都提調臣金昌集,右承旨臣李箕翊啓曰,日氣漸覺寒冷,伏未審夜來,聖體若何?大妃殿氣候,亦何如?自上咳嗽之候,已至累日,尙無所減,而不許入診,臣等伏不勝悶慮之至,今日與諸醫入診,詳察聖候,議定當進之藥,宜當,敢來問安,竝此仰稟。答曰,知道。慈殿氣候一樣,而予則咳嗽之候,比昨差減,勿爲入診。
南道揆,以都摠府言啓曰,今日入直內三廳武兼禁軍及軍兵等,當爲中日習射,而孝寧殿朔祭齋戒相値,不得爲之之意,敢啓。傳曰,知道。
韓重熙口傳啓曰,右議政命召,昨者錄事持來,而姑待下敎傳授事,命下矣。大臣命召,事體甚重,累日留置本院,似涉未安,何以爲之?敢稟。傳曰,入于密匣以納。
韓重熙啓曰,世弟宮·嬪宮徽旨問安牌·馬牌,今當造成,而趁入闕時,造成以入乎?趁冊禮時,造成以入乎?院中無可據前例,何以爲之?敢稟。傳曰,趁冊禮造成以入,可也。
同副承旨趙榮福上疏,伏以臣素患類中之症,入秋以來,不無更發之漸,而夙夜之地,不敢言病,强策供劇,已浹一朔矣,日昨飮啖失宜,仍成癨亂,吐瀉無算,轉至昏窒,俄頃之間,症情危惡,眼視眩瞀,如在舟車,言語顚錯,或失東西,而左臂麻木,亦不運動,委頓床笫,作一僵尸,昨於嚴召之下,自速逋慢之罪,而聖度天大,特靳例罷,臣誠惶感,罔知攸措。況今宗社有慶,冊禮將擧,擧國臣民,罔不歡抃,當此之時,臣豈不欲忝在近密,仰覩盛儀,而顧此病情,源委旣痼,時月之內,萬無復起爲人之望,出納重任,不宜久曠,玆敢疾聲哀籲於天地父母之前,伏乞聖慈,俯賜諒察,亟許鐫遞,俾延殘喘,以卒生成之澤,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,調理察職。
大司憲洪啓迪上疏,伏以臣於日昨,以待罪江都時,彰殿營建始役之事,忽承加資之命,臣誠感惶媿悚,不知所措,夫彰殿始役,元無主管堂上差定之擧,則其有勞·無勞,元無可論,而設令有所看檢,此特土木之事,上之以此施賞,當以何名,下之以此受賞,將以何義?臣雖無狀,亦知無名之賞,斷無冒受之義,況臣遞歸,恰滿三朔,其於殿役之完訖,有何關涉之事,而守臣啓聞,反加區別,終使不干之人,替當恩典,已所不欲,何至强施於人也?臣於是,尤無以抗慚顔矣,且臣於近日事,竊有深自愧於心者,職忝風憲,論一惡逆,累啓請討,終未回天,當以何面,更廁於臺地,而臣之病情,亦無一分自力之望,素患風痰之證,若當涼節,輒益沈痼,近雖不敢言病,入於臺列,而痰祟已動,殆不能自支矣。昨夜罷還之路,猝感風寒,頭暈膈痞,幾乎顚仆於中路,僅僅曳歸私次,達夜叫苦,四肢百骸,無不牽痛,脅間痰塊,間間衝逆,呼吸促急,若將隕絶,落席昏昏,人鬼未分,臺憲重地,決非垂死縷息之所可虛帶,玆敢冒萬死,疾聲仰籲於天地父母之前,伏乞聖明,諒臣苦懇,察臣病狀,新授恩資,亟命還收,所帶臺任,卽行鐫改,以安私分,以延危喘,不勝萬幸,臣無任屛營祈懇之至,謹昧死以聞。答曰,省疏具悉。今玆賞加,酬勞之令典,卿其,勿辭調理察職。
副護軍趙泰億上疏,伏以天佑我東,國本大定,慶關宗祊,歡溢臣民,區區抃祝,曷可勝言?臣自南藩遞歸,纔旬有日矣。長路撼頓,疾病添苦,秋曹務劇,史局任重,而俱不得供職,方切悶蹙之際,陞秩攝价之命,遽下於千萬意外,臣不勝惶駭悚惕之至,臣因痼疾在身,不堪筋力奔走,而銜恩往役,義不敢辭,雖至顚。以下燼缺
三司·兩司合啓及府·院前啓,以朔祭齋戒,今日姑停。
明日朔祭時,王世弟望哭正時,丑初初刻。
王世弟上疏,伏以臣前疏中,以柳鳳輝疏,略有仰陳者,其疏遽出於臣惶蹙悶鬱之中,故不得不以終難冒承之義,呼籲於仁覆之天,而至於危險二字,不過行語間所陳而已。臣之一言,添爲柳鳳輝之罪案,搢紳章甫,相繼力爭,鎭日不止,臣不安之端,尤益萬□,伏乞聖明,俯垂照察,使柳鳳輝,不至大戾,則奚但爲臣之小安?抑聖明寬大之典矣,謹昧死以聞。答曰,前疏中危險二字,不必深惡於柳鳳輝事,予已知之,故賓廳三司之請,終不允從矣,今觀疏辭,斷斷無他,正合予意,亦出於好生之道,可不留意,以安爾心焉。仍傳曰,承旨往宣。以上朝報郞廳羅㶷書。郞廳洪啓沃校正。
上在昌慶宮。停常參·經筵。
下直,文義縣令金致謙。
謝恩,軍資正南世珍,洗馬安重觀。
朔祭後,大妃殿·大殿·中殿,藥房·政院·玉堂·二品以上·六曹·大司諫問安。答曰,罔極。
藥房啓曰,新朔奄屆,殷奠又過,伏惟聖孝靡逮之痛,益復罔極,伏未審夜來,聖體,若何,咳嗽之候,益有所減乎?大妃殿氣候,亦何如?臣等憂慮未已,敢來問安。答曰,罔極。慈殿氣候一樣,而予則咳嗽之候,差勝後一樣矣。
都承旨李肇三度呈辭。入啓。遞差。
左承旨南就明上疏。大槪,臣於試院勞攘之餘,賤疾苦劇,新除嚴召之下,竟未祇赴,聖恩天大,罰靳例罷,惶隕悶縮,罔知所措,玆敢疾聲哀籲於仁覆之天,伏乞聖明,亟遞臣職,俾延危喘,仍治臣逋慢之罪,以肅朝綱事。入啓。
三司合啓,請罪人柳鳳輝,亟命設鞫嚴問,以正王法。答曰,亟停勿煩。兩司合啓,請右議政趙泰耉,爲先削奪官爵,門外黜送。措辭見上請判府事金宇杭罷職。措辭見上答曰,勿煩。
府前啓,請卿宰中除老病在外外,不參賓廳合籲人員,竝命罷職不敍事及院前啓,請前承旨李眞儉遠竄事。入啓。答曰,勿煩。
答館學儒生進士金時鼎等疏曰,省疏具悉。已悉於前疏之批矣,爾等更勿煩瀆。
吏曹啓曰,承旨有闕,政事,取稟。傳曰,明日爲之。
判府事趙泰采箚子。大槪,敢陳危懇,冀蒙斥退事。入啓。以上朝報
李箕翊啓曰,弘文館校理臣申晳,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。□□□。
李□□啓曰,今初四日增廣別試文科□試時,文監察□□□□□,而卽今三員內二員未署經,無以推移進去,在前如此之時,有署〈經〉前行公之例,今亦依此進去事,分付,何如?傳曰,允。
兵曹口傳政事,副護軍李肇。
館學儒生進士金時鼎,生員金聖澤·金鐵根·李重郁·沈坰,進士李益,生員沈益海·文斗星·鄭德休,進士洪敍周,生員金仁白,進士李宗海,生員李翊之·郭守杰·李萬蒔,進士李泰徵·許宇·李養大·朴暻·姜命瑞·李楫,生員尹倬,進士朴暾·李鳳鳴,生員林擎宇,進士李徵文·申命羲·辛錫奎·金元一,生員蔡命寶,進士申曙·金喜慶,生員洪河瑞·林燁·尹禹鼎,進士李彦喆,生員崔暐·李興紹·吳命厚·申光弼·李夏圭·李胤光·韓濟,進士白尙鼎·朴趾赫·宋胤涵·崔䄄·李夔賢,進士吳昶·具鐔·羅燦奎,生員韓鼎揆·柳世觀·金受采·金淑鳴·安相台·沈漢昌·趙鳳休·崔昌億,進士李若采,生員元德亨·金檀,進士尹昌鼎,生員宋國賓·李誠一·申命相·任命台·尹師有·李震白,幼學鄭羲祥·鄭文祥·宋學相·宋載福·金相玉·宋述相·河龍瑞·李囿華·李尙賓·柳重相·徐震慶·李祥集·金南獻·尹相殷·李泰章·高聖杓·柳星輝·金錫虎·尹義殷·姜文擧·朴致龍·白時選·李宜熽·李顯祚·沈津·尹萬英·申栻·郭載泰·韓惠揆·李晩夏·孔成龍·盧以亨·閔鎭望·任善元·金善慶·姜弼周·白泰運·朴成采·朴景古·李厦肇·任道瞻·李昌垕·洪大源·李天普·鄭鍵·鄭纘志·尹履鼎·尹來鼎·文宗周·朴昌徵·宋載吉·朴龍運·兪盛基·韓始大·李春濟·金震泰·羅廷一·金東佐·閔聖重·金元錫·金令澤·金海根·金賢佐·申聖澤等上疏,伏以臣等,謹追夫子沐浴之大義,敢採一國共公之輿誦,相率叫閽,請討賊臣,及承聖批,不賜允可,臣等相顧愕貽,尤切憤痛,只恨誠意之未格而已。然其所論,出於大公至正之義,雖連章累牘,至十至百,期於得請而後止者,乃臣等之事也。臣等請就聖批所答,一一而辨論之,聖批有曰,鳳輝罪狀旣明,臣等以爲未明也。何則,搖撼儲位,何等凶逆戮諸市朝,乃其當律,而今但目以狂妄,罰止流放,則國之失刑,莫大於此,今有殺越人之盜,有司執而當之,但施笞罰而已。則殿下以爲可乎否,□□此鳳輝之罪,必須律以凶逆快施典章,然後其罪方可謂之明矣。上自大臣卿宰,下至臺閣韋布,莫不齊憤,皆曰可殺,則此正孟子所謂國人皆曰可殺,然後殺之者也。聖批有曰,莫重大慶之日,至於設鞫,殊甚不當,東宮之心,亦不安於此耳。臣等於此,有以仰測聖意之所持難者,在此一節,悅豫之餘,友愛之極,過憂深慮,遂至於此,凡在群下,孰不感歎?嗚呼,名號大定,擧國懽忭,莫大之慶,豈有過於此者,而鳳輝疏,忽出於此際,則雖其罪狀,不容少貸,而干傷和豫,驚動衆理,其爲不幸,甚矣。雖然,至使大慶之會,有此設鞫之擧,此其罪,尤當如何也?天地之大德日生,而節屆秋霜,百物摧折,聖人之心至仁,而天討有罪,五刑五庸,時也勢也,不得已也。若以慶刑,不可同施,遂緩當討之逆,則恐非天地聖人隨時付物之道也,直是姑舍之仁也,婦人之慈耳。以鳳輝之罪,而終乃幸免王章,則無論後日之啓辭伏咸,目今臣民之懽忭皷舞者,反不免於痛歎憤鬰之歸矣。其爲有歉於大慶者,當如何哉?今若亟從群下之請,快施當討之典,毋使百僚,盈庭而愁鬱,萬姓,聚首而煩悶,則於是乎妖氛陰翳,廓然消散,晉之初朝,億兆拭目矣,其爲吉祥之慶,又當如何哉?夫討逆稱慶,國之典也。鈇鉞大行,腰領狼藉,豈上之所樂哉?猶復設科肆赦,咸與同慶者,誠以所重,有在故耳。聖明於此,必有所較重輕重而處之者矣。嗚呼,鳳輝之罪,可勝誅哉?始使我東宮,驚動而不安,復使我東宮,傷惻而不安,隨事隨處,皆爲鳳輝之罪,夫法者,祖宗之法也,天下萬古之法也。亂逆者誅,三尺至嚴,非殿下之所可私也,亦非東宮之所可私也。人臣之罪,有如鳳輝,則聖上雖欲活之,不可得矣,東宮雖欲活之,亦末如之何矣。今日之事,惟有急誅鳳輝,以安宗社,然後惟我聖上,明諭我東宮曰,鳳輝之罪,上關宗社,非予二人之所可曲貸,以慰解東宮之心,則惟我東宮,夫何不安之有哉?凡天下事,萌則必發,故先王之治也,將則必誅,其意豈不深遠乎哉?噫嘻,此輩之禍心彌天,陰阱布地,狙闖而蜮射者,厥有素矣。一則以使行用貸,謂之別圖他事,一則以書示年甲,謂之冒嫌,輕挑潛句,東唱西和,秘機隱譎,一串貫來,而至於鳳輝,則情雖一般,迹又彰著,不特萌而已也,不特將而已也。夫萌而不絶,將而不誅,則亂賊之繼此而起者,可推而知也。嗚呼,使此輩,當日得售其樂禍之心,則我東宮邸下,其能得至有今日乎?使今日不誅鳳輝,則其何以杜禍亂而懲凶逆乎哉?臣等以爲一鳳輝之誅·不誅,實關國之亂·不亂。聖批又曰,右相箚辭,斷無他意,臣等以爲斷有他意也。何則?前冬手疏,發明眞儉之意,而謂有先見,今日急箚,伸救鳳輝之逆而奬以赤忱,挑起禍亂,庇護凶逆,蟲肝鼠腸,畢露無餘,而尤可痛者,陰計未售於告密,人情咸憤其搆難,則於是乎却顧怵思,無所不至,巧撰友愛之說,欲以彌縫前日之言,及夫事急勢迫,設名投箚,不覺手脚之盡露,敢以鳳輝爲忠,其心所在,路人皆知,殿下猶未之覺,謂以斷無他意,臣等誠切悶歎焉。且臣等伏見近日聖上處分,竊有所惶惑而憂慮者,前席面允,乾斷赫然,一夜之間,傳旨改下,大臣卿宰,合辭請對,玉階咫尺,更不許入,朝啓夜批,顯示訑訑,日日如此,了當無期,九重嚴秘,雖不敢知,群下疑眩,莫測其故。伏望聖明,上念宗社付托之重,下從國人皆曰可殺之請,亟誅凶賊鳳輝,以安宗社,以慰兆庶焉,臣等無任激切悶鬱之至,謹昧死以聞。批答見上以上燼餘
上在昌慶宮。停常參·經筵。
謝恩,南兵使金洙,江華經歷金希魯。
大妃殿·中殿,藥房問安。答曰,知道。藥房啓曰,伏未審夜來,聖體,若何?咳嗽之候,漸益差減乎,大妃殿氣候,亦何如?臣等憂慮未已,敢來問安。答曰,知道。慈殿氣候一樣,咳嗽之候,與昨別無加減矣。
禮曹,判府事權尙夏,去月二十九日卒逝云,自今日初四日至,停朝市,啓。
政院啓曰,今日爲政事,命下,而判府事權尙夏卒逝云,停朝市相値,何以爲之?敢稟。傳曰,過停朝市後爲之。
備忘記,傳于南道揆曰,判府事,養德山林,夙負重望,寡昧之尊信,士林之矜式,爲如何哉?前後敦召,至切愈勤,而只緣誠薄,莫回遐心,缺然思想,未嘗少弛,何意一疾沈綿,凶聞遽至耶?驚悼之極,曷可盡諭?卽令該曹,禮葬等事,斯速奉行,祭需從優題給,棺板一部,亦爲擇送,而月廩令本道限三年仍給,以表予意。
三司合啓,請罪人柳鳳輝,亟命設鞫嚴問,以正王法。措辭同前答曰,亟停勿煩。
兩司合啓,請右議政趙泰耉,爲先削奪官爵,門外黜送,判府事金宇杭罷職事。措辭見上答曰,亟停勿煩。
府院前啓,卿宰中稱病在外〈外〉不參賓廳合辭人員,竝命罷職不敍,前承旨李眞儉遠竄事。措語見上答曰,勿煩。
答判府事趙泰采箚曰,省箚具悉卿懇。柳鳳輝之狂妄,不足掛齒,卿其勿辭,速出論道,以副至望。仍傳曰,遣史官傳諭。
答左承旨南就明疏曰,省疏具悉。爾其勿辭,調理察職。
實錄廳郞廳,以摠裁官意啓曰,二房郞廳蔡膺福,以親病下鄕代,司諫院正言愼無逸差下,使之察任,何如?傳曰,允。
館學儒生金聖澤等上疏。大槪,更申前請,以嚴討逆之義事。入啓。朝報
備邊司啓曰,今此冊封奏請使行期不遠,而副使趙泰億陞拜之後,雖以前事爲嫌,聖批開釋,則宜無不安之端,而一向控免,尙不出謝,行中凡事,委屬可慮,趙泰億推考,使之趁卽出肅,何如?答曰,允。備局謄錄
禮曹啓曰,今九月十二日丑時,慶恩府院君發引時及同月十四日辰時安葬時,王大妃殿當有望哭之禮,望哭儀註磨鍊以入之意,敢啓。傳曰,知道。禮曹謄錄
自辰時至未時日暈。
政院啓曰,判中樞府事權尙夏之喪,遣近侍致弔事,命下矣,何承旨進去乎?敢稟。傳曰,右承旨進去。
政院啓曰,判府事權尙夏之喪致弔,右承旨進去事,命下矣。右承旨李箕翊,今日不爲仕進,卽爲牌招,使之進去,何如?傳曰,允。
政院啓曰,五禮儀,大臣之喪,自上有擧哀之節,而方在諒闇之中,不爲磨鍊之意,敢啓。傳曰,知道。
政院啓曰,明日再明日停朝市相値,此兩日視事,頉稟。傳曰,知道。
政院啓曰,館學儒生金聖澤等聯名上疏到院,而以停朝市留院之意,敢啓。傳曰,入之。
政院,以禮曹言啓曰,乙酉年冊嬪節目中,內外命婦朝賀磨鍊以入,則命婦朝賀權停事,判下矣,今番則何以爲之?敢稟。傳曰,權停。
政院,以禮曹言啓曰,冊嬪時一度內習儀事,啓下矣,儀註當爲磨鍊,而內庭行禮處所,以何殿爲之乎?敢稟。傳曰,通明殿爲之。
冊禮都監郞廳,以都提調意啓曰,王世弟敎命篆文,行戶曹判書閔鎭遠書寫,王世弟嬪敎命篆文,掌隸院判決事黃璿書寫草本,竝爲封入,以備睿覽之意,敢啓。傳曰,知道。
冊禮都監郞廳,以都提調意啓曰,監造官權養性在喪,代司圃署奉事金聖運差下察任,何如?傳曰,允。
義禁府啓曰,今此增廣別試時本府都事,竝皆赴擧,本府及當直入直公事交代都事各一員,文武科四處禁亂,故無推移之道,假都事七員,令該曹預爲差出,以爲分差之地,何如?傳曰,允。
禮曹啓曰,王世弟受冊後,孝寧殿三年內五享及朔望俗節,殿下親祭時,王世弟當行亞獻禮,若在不爲親行之時,則王世弟當行初獻禮,儀註當爲磨鍊,而今此望祭日,在於未及受冊之前,旣不得涉行,則似當別設王世弟哭位於殿下版位之後,宮官亦爲陪衛,恐合似宜,何以爲之?敢稟。傳曰,依爲之。
左承旨南就明上疏,伏以臣强策衰體,猥當考試之役,神精疲耗,觸事昏瞀,榜目書入之際,不能詳察,致有疎漏之失,至被問備之罰,私心惶悚,久猶未已,且於試院勞攘之餘,觸寒感傷,痰火上升,咳喘兼發,晝夜叫苦,症情轉劇,秋曹恩除,旣未祗肅,而銀臺新命,又降此際,坐違嚴召,實出於萬不獲已,分義虧損,悚蹙彌切,不料聖恩曲貸,反下只推之命,撫躬徊徨,益無所措,床席危喘,若不至於死生之境,則當此國有大慶之時,豈敢爲言病之計乎?顧此病狀,一向沈劇,實無自力之望,出納重地,不可引日瘝曠,玆敢疾聲哀籲於嚴廬之下,伏乞天地父母,曲加矜察,許遞臣職名,俾得及時醫治,以尋生路,不勝萬幸,臣無任屛營祈懇之至,謹昧死以聞。批答見上
判中樞府事趙泰采箚子,伏以臣於柳鳳輝疏中,大臣以下請罪之語,誠極駭怖,所當露章自列,以竢處分,而賓廳方以東宮陳疏不安,齊聲請鞫,以其討罪之義大,引嫌之節小,故臣亦進參於大臣之後矣,雖其言萬萬叵測,固不足提說,而若其危怕之情,久猶未已,今始冒昧仰籲。伏乞聖明,亟賜斥退,以安私分,不勝幸甚。取進止。批答見上燼餘追錄
上在昌慶宮。停常參·經筵。
謝恩,護軍趙泰億,同知黃鑌。
大妃殿·中殿,藥房問安。答曰,知道。藥房啓曰,伏未審夜來,聖體,若何?大妃殿氣候,亦何如?自上咳嗽之候差減之後,尙未有益減之勢乎?臣等與諸醫入診,詳察聖候,議定當進之劑,有不可已,不勝憂慮,敢來問安,竝此仰稟。答曰,知道。慈殿氣候一樣,而予則咳嗽之候,雖未快減,不至大段矣,勿爲入診。仍傳曰,勿爲問安。
謝恩,左承旨南就明。
三司合啓,請罪人柳鳳輝亟命設鞫嚴問,以正王法事。措語見上答曰,亟停勿煩。
兩司合啓,請右議政趙泰耉,爲先削奪官爵,門外黜送,判府事金宇杭罷職事。入啓。答曰,亟停勿煩。
府前啓,請卿宰中除老病在外外,不參賓廳合籲人員,竝命罷職不敍。答曰,勿煩。
院前啓,請前承旨李眞儉遠竄。答曰,勿煩。
政院啓曰,今此文科初試試官禮曹參判李㙫,副護軍許玧,司直黃一夏,右尹金在魯,皆違牌不進,試官無以推移備員,竝更牌招,何如?傳曰,允。
謝恩,大司成趙觀彬。已上朝報
都摠府啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。摠府謄錄以上朝報
南道揆,以禮曹言啓曰,今此增廣別試文科初試,設場於本曹郞廳,依前例以朝房直宿之意,敢啓。傳曰,知道。
吏曹口傳政事,實錄兼春秋記事官愼無逸。
南道揆,以吏曹言啓曰,今此增廣別試文科初試試官,今方擬入,而其中沈珙·李鳳年·尹游·鄭來周·尹聖時,俱無職名,令該曹口傳付軍職,何如?傳曰,允。
南道揆啓曰,冊禮都監郞廳,以都提調意啓曰,王世弟宮各樣器皿,一依戊戌謄錄磨鍊,別單書入矣,其中雙耳單葉黃金盞一雙,誤以一隻書之,豆錫香串之臺具一隻,誤以一雙書之,嬪宮器皿中,鑄小燭臺,誤以小燈臺書之,豆錫香串之臺具一隻,亦以一雙書之,黑漆香佐兒一隻,亦以一雙書之,莫重奏御文字,有此誤書之事,而臣等不能致察,不勝惶恐,當該書吏治罪後,別單中改付標以入之意,敢啓。傳曰,知道。
南道揆,以禮曹言啓曰,王世弟下令于侍講院曰,雖是冊禮前,孝寧殿望祭,旣有參祭節目,則入闕後當有三殿問安,而孝寧殿亦當有展謁之禮矣,入闕日展謁孝寧殿,實合於情禮,節目爲先磨鍊以入,儀註則直呈于侍講院之意,敢啓。傳曰,知道。
南道揆,以禮曹言啓曰,國恤三年內,各殿誕日陳賀,勿爲擧行事,啓下矣,今九月十三日王世弟生辰,百官賀禮,不爲磨鍊之意,敢稟。傳曰,知道。
韓重熙啓曰,當此院僚不齊,不成貌樣之時,左承旨南就明,雖有調理之命,陳疏已過屢日,病勢亦不至大段云,所當牌招,而拘於廳規,不得請牌,何以爲之?敢稟。傳曰,牌招。以上燼餘
上在昌慶宮。停常參·經筵。
答館學儒生金聖澤等疏曰,省疏具悉。以柳鳳輝之妄言,罪至遠竄,則處分已明矣,有何再三瀆擾之理乎?爾等須勿更煩。
三司合啓,請罪人柳鳳輝,亟命設鞫嚴問,以正王法。答曰,亟停勿煩。
兩司合啓,請右議政趙泰耉,爲先削奪官爵,門外黜送,判府事金宇杭罷職事。答曰,亟停勿煩。
院前啓,請前承旨李眞儉遠竄事。答曰,勿煩。
府前啓,卿宰中除老病在外外,不參賓廳合籲人員,竝罷職不敍事,停啓。
傳曰,史官二員待命,騎馬六匹立之,文科一二所內摘奸。
備忘記,卽今國有大事,而時任大臣無故行公之員,只有領·左相,則左相出疆,事甚苟簡,原任大臣及宗班中備擬,可也。朝報
備邊司啓曰,各道京試官及都事,兼稱檢覈官,試場罷後,卽爲摘奸災傷事,旣已定奪矣,應行節目磨鍊,別單書入,而各道邑號,亦爲列書封入,以爲每道六七邑點下後,踏啓字封下之地,而自兵曹別定禁軍,各各分送宜當,大臣之意如此,敢啓。答曰,知道。備局謄錄以上朝報
自昧爽至巳時,有霧氣。未時,日暈。
南道揆啓曰,明日常參·經筵,取稟。傳曰,停。
南道揆啓曰,左副承旨韓重熙,今日病不仕進,牌招察任,何如?傳曰,允。
南道揆,以戶曹言啓曰,今年年分覈審時,咸鏡北道則令評事摘奸,南道則令都事摘奸事,頃已入啓定奪矣,評事尙不下往,災傷檢覈,未免節晩,委屬可慮,不可無變通之通,北道〈則〉令都事摘奸,南道則令京試官,兼稱災傷檢覈官,使之摘奸之意,分付,何如?傳曰,允。
南道揆,以冊禮都監郞廳,以都提調意啓曰,監造官司圃奉事金聖運,依例閑官換差事,分付該曹,何如?傳曰,允。
南道揆,以戶曹言啓曰,卽接司䆃寺所報,則王世弟宮·嬪宮入闕後,供上粳米,當爲封進,而一年元貢,多有不足云,事體極爲苟簡,就曾前權減三十九石零中,今此兩宮供上粳米二十六石十一斗七升六合價,辛丑條爲始,還爲復舊上下之意,知委宣惠廳,何如?傳曰,允。
館學儒生,生員金聖澤,進士李蓍徹·任崇元·徐宗浹,生員李挺樸·金鐵根,進士鄭益河,生員鄭亨泰·鄭亨復·閔亨洙,進士魚有璜·金漢喆,生員李重郁,進士具檤,生員沈坰,進士李益,生員沈益海·文斗星·鄭德休·郭守杰·崔暐·崔䄄,進士辛錫奎·李楫,生員李翊之,進士金喜慶·洪敍周,生員蔡命寶,進士李養大,生員安相台·洪河瑞,進士李彦喆,生員林擎宇·吳命厚·朴趾赫·宋胤涵,進士具鐔,生員金仁白·林燁,進士李泰德·白尙鼎·朴暻,生員李夔賢,進士朴暾,生員韓濟·李萬蒔,進士李宗海·羅燦奎,生員元德亨·李胤光·李夏圭,進士李若采·趙錫重,生員尹倬·崔昌億·韓鼎揆·申光弼·金檀·尹禹鼎,進士尹昌鼎·許宇,生員趙鳳休,進士吳昶,生員沈漢昌·柳世觀,進士申曙,生員金受采,進士姜命瑞·李德文,生員宋國賓·黃鍾協·安宅仁,進士李梓年,生員李執中,進士李養粹·許宙,生員李誠一·申命相·任命台,進士李震白,生員尹師有,進士張天維,幼學李珌·李璛·金燮·金遇亨·崔普明·韓顯謨·李守濟·李觀鎭·李羲彦·李德耉·沈錞·任重夏·李必濟·李蓍業·南得寬·南直寬·李澤普·尹鳳錫·申思建·魚錫胤·宋述相·金令澤·金海根·洪啓百·李剛中·申普·申晳·申晉·韓翼昌·金元謙·李文述·李澤鎭·朴周新·魚有和·魚有寅·魚有任·任擇中·韓以恒·韓以協·徐命臣·成道源·成秉天·李師培·李墉·李益培·張文翼·李蓍贊·李蓍成·李維濟·具聖弼·金相武·金甲魯·鄭文祥·鄭羲祥·河龍瑞·李囿華·李尙賓·柳重相·徐震慶·李祥集·金南獻·尹相殷·李泰章·高聖杓·柳星輝·金錫虎·尹義殷·姜文擧·白泰運·朴聖采·朴景古·李厦肇·任道瞻·李昌垕·洪大源·李天普·鄭健·鄭纘志·尹履鼎·尹來鼎·文宗周·朴昌徵·宋咸吉·朴龍運·朴致龍·白時選·李宜熽·李顯祚·沈津·尹萬英·申栻·郭載泰·韓惠揆·李晩夏·孔成龍·盧以重·閔鎭望·任善元·金善慶·姜弼周·兪聖基·韓始大·李春濟·金震泰·羅廷一·金東佐·閔聖重·金元錫·成道協·趙慜·尹鳳陽·安德裕·李蓍老·成道重·韓百增·崔鳳興·李述之·金省龜·金若魯·金尙魯·金堉·金烒·申晙·趙重賓·李廷濟·申㬛·趙鎭夏·李義浹·李義涵·李義澈·李義淳·金述龜·申㬚·李仁普·鄭弘祥·宋秀衡·李行粹·尹明彦·尹萬東·金致萬·安允謙·李思贊·李思禮·李奎明·李奎采·趙德龜·申珩·白時述·徐宗億·申聖任·沈尙奎·沈尙友·趙興林·李東稷·洪啓益·洪啓重·洪啓彦·洪受九·洪象漢·金利謙·徐尙修·朴弼民·李澤興·尹陽鵬·成道存·李濟興·黃重·黃奎·南宮浩·金洙老·金賢佐·申聖澤·宋學相·宋載福·盧彦恒·柳復性·尹之彦·李智·尹心宰·尹東喆·李元泰·洪允輔·李良臣·尹侙·李彦臣·李順華·尹陽和·朴致新·朴春新·閔宅洙·金應南·李箕華·李思孟·邊缺·閔通洙·李益龜·鄭惟壽·鄭鍵章·鄭琂章·鄭思義·缺·禹世準·李世潤·李德普·李器輔·洪昌漢·金致一·沈缺·李普萬等上疏,伏以臣等,目見綱常將墜,王法久屈。缺疾痛之懷。再效沐浴之請,而忱誠未達,兪音尙閟,臣等缺貽,誠不知殿下所以持難若是者,何故也?玆事所關,極其缺,雖經年閱歲,連章累牘,不得請則不敢退者,乃臣等義者缺,相率聲罪於九閽之下,伏願聖明,勿以討逆二字,視爲今日之常談,而猛加澄省焉。嗚呼,上自大臣,下至三司諸臣,其所以請誅鳳輝者,極言竭論,殆無餘蘊,莫不曰亂逆而第其所以爲亂逆者,尙有所未盡勘破。臣等請以鳳輝凶疏中語,更爲一一條陳焉,缺聖批以議大臣,稟處爲答,臣聞來,不勝其驚惶憂惑云云。嗚呼,稟處批下之時,卽國本已定之日,爲今日臣子者,孰無忭歡之心,而鳳輝則獨何心腸,不勝其驚惶,而驚惶之不足,又從以憂惑,何也?聖批,稟處之始,已懷憂惑之心,則名號旣定之後,爲此凶缺之說,固其所也。其疏曰,大臣仍與諸宰入對,仍請稟慈聖手得筆。以下缺以上燼餘追錄
上在昌慶宮。停常參·經筵。
禮曹判書宋相琦三度呈辭。入啓。只遞本職。
政院啓曰,今日賓廳次對,兩司當爲入參,而諫院無行公之員,除呈辭上疏入啓外,呈告人員,竝卽牌招,以爲推移入侍之地,何如?傳曰,允。
平安監司書目,屢疏靳遞之後,不敢一向煩籲,巡審作行,觸冒添病,當此秋務方殷之日,以此病狀,萬無酬應之勢,亟許遞免事,上疏入啓。答曰,省疏具悉。卿其勿辭,調理察職。
傳曰,大臣·備局堂上引見。
今日引見時,刑曹判書李宜顯本職遞差事及司直宋相琦卽爲牌招,實錄·冊禮兩都監察任事,榻前下敎。司直鄭澔兼帶藝文提學改差事,榻前定奪。三司合啓,請罪人柳鳳輝,亟命設鞫嚴問,以正王法。上曰,亟停勿煩。
兩司合啓,請右議政趙泰耉,爲先削奪官爵,門外黜送,判府事金宇杭罷職。上曰,勿煩。
大司諫兪崇所啓,請前承旨李眞儉遠竄。上曰,勿煩。
謝恩,左賓客宋相琦,承文正字李庭綽。
京畿監司書目,楊州呈,以吏曹判書崔錫恒辭職上疏上送事。啓。答曰,省疏具悉卿懇。前後人言,不必爲嫌,有疾未參,有何所傷?卿其勿辭,調理上來行公。又書目,廣州呈,以禮曹參議洪錫輔辭職上疏上送事。啓。答曰,省疏具悉。爾其勿辭,從速上來察職。又書目,高陽呈,以副提學李縡辭職上疏上送事。啓。答曰,省疏具悉。撰述之任,今姑許遞,卿其勿辭,上來察職。
備忘記,今日內乘宣傳官等試射時,南行宣傳官沈瑎,柳葉箭十巡居首,直赴殿試。
王世弟入闕正時午初初刻,王世弟嬪入闕正時申初初刻。
實錄廳郞廳,以摠裁官意啓曰,三房郞廳尹心衡·鄭錫五罷職,代前司果尹聖時,持平柳復明差下,使之察任,何如?傳曰,允。
江華留守書目,辭職上疏上送事。啓。答曰,省疏具悉。賜馬之典,重其事也。卿其勿辭,領受焉。
全羅監司書目,辭職上疏上送事。啓。答曰,省疏具悉。疏辭令廟堂稟處,卿其勿辭,抑情察職。
正言愼無逸,牌不進,罷職傳旨。傳曰,只推勿罷。
左副承旨韓重熙所啓,持平李重述下鄕被論,今雖停啓,而旣不得署經,則無陳疏乞遞之路,持平一員便作空窠,自朝家合有變通之道,下詢于大臣,稟處,何如?領議政金昌集曰,李重述事,承旨之言,是矣,今雖停啓,未署經臺官,無辭遞之路,自朝家遞改,宜矣。上曰,遞差。
領議政金昌集所啓,三水府使金鼎夏除拜已久,而今聞身病彌重,不得赴任云,三水卽厭避之地,若無端不赴,則宜用規避之律,而今鼎夏則身有實病云,凶歲守令,不可等待其差復,而亦不可罷黜而止,以開他人厭避之路,使之準期不敍,令該曹斯速擇差以送,何如?兵曹判書李晩成曰,近來遠惡之地,厭避之弊日甚,遠惡則必避,而善地則卽赴,此等風習,不可不痛革,若是實病,雖難直繩以充軍之法,準期則似輕,用永不敍用之律,恐宜矣。昌集曰,如此之人,當用重律,而鼎夏則有實病云,故玆有所仰達矣。然,此則用永不敍用之典,而此後厭避之人,施以當律,以杜此弊宜矣。上曰,依爲之。晩成曰,大臣以守令邊將厭避事,仰達矣。以宣傳官或宣薦,除拜西北邊將,意固有在,而以其遠惡之地,輒生規避之心,雖往赴者,每以延拖爲事,或過數朔,或至半年,以爲坐準朔數之計,其習誠極駭然,自今以後,厭避之類,痛繩以本律,而且依大典辭朝後計朔之規,監·兵使·守令·邊將,一體以此定式,何如?上曰,依爲之。已上朝報
有政。
吏批啓曰,鍾城府使今當差出,而堂上中可擬之人乏少,堂下曾經侍從未赴任守令竝擬,何如?傳曰,允。
又啓曰,鍾城府使鄭宇柱,未赴任罪罷,所授加資,依例還收之意,敢啓。傳曰,知道。
吏批,判書崔錫恒在外,參判李秉常進,參議申思喆進,□承旨□□□。以礪山君枋爲奏請使,洪啓迪爲承旨,李仁復爲刑曹參議,李景華爲奉常正,李最彦爲掌樂主簿,刑曹佐郞金泰衍,宗簿主簿沈廷鵬相換,司圃奉事金聖運,司饔奉事李昌普相換,蔡成胤爲鍾城府使,實錄兼春秋單愼無逸,承文正字單李庭綽。吏房承旨以司謁啓曰,新除授蔡成胤,時無加資之命,何以爲之?敢稟。傳曰,特爲加資,李喜朝爲大司憲,都承旨洪啓迪,鍾城前府使鄭宇柱,今降通訓。已上吏曹謄錄
大臣·備局堂上引見入侍時,領議政金昌集所啓,此乃平安監司權狀啓也。因宣川府使所報,彼人乘馬尙船,漂泊于瀰串津,此乃犯境,故拘留云矣。渠輩以漁採事來到,而無他事情云,使之還乘渠輩所乘之船,給糧以送爲宜,旣有壬辰前例,以此分付,何如?上曰,依爲之。
戶曹判書閔鎭遠所啓,頃者使行時,以弓角許買事移咨,而禮部不許,故空還矣。譯官李碩材,以羅瞻差備譯官,灣上往來時,與聸,有相約之事,而今番使行時,李碩材將爲入往云,更作咨文,授之碩材,使之觀勢呈之爲好矣。左議政李健命曰,聞李碩材,今春隨羅瞻,往來灣上,故臣欲爲別啓請,而未及啓下矣。且今番則使事至重,兼送他咨,未知其得當也。鎭遠曰,臣亦非爲必令呈咨也。使碩材,更觀羅瞻氣色,瞻若有快許之意,則使之呈之,其意落落,則還爲持來無妨矣。上曰,依爲之。
領議政金昌集所啓,此乃義州府尹李明彦狀啓也,而再次來到矣。以彼人之伐木流下,而稱有皇旨事,禁斷與否,請令廟堂商確稟處,而此乃前所未有之事也。所稱皇旨,雖未知其虛實,而旣自彼地,伐取流下,則自我禁斷,無可執之辭,亦有犯泊此邊之擧,則移咨禁斷之意,定于彼輩,俾無犯境之患事,分付,何如?上曰,依爲之。
戶曹判書閔鎭遠所啓,國家不幸,連値凶荒,經用板蕩,而今年則有許多工作,又値都監之役,故尤爲減縮,將無以繼用於歲前,誠爲渴急,曾前則各處軍餉,有推移取用之事,而今則南北漢及各軍門軍餉,無不蕩盡,無他變通之道矣,卽今所儲太,則稍似有裕,百官頒祿,事體有別,且其數無多,不可變通,至於軍兵放料及雜上下,則就其應下之米,除出一二斗,每一斗給太二斗,則受者必不怨,而庶可有補於經費,故敢達。上曰,唯。備局謄錄
上在昌慶宮。停常參·經筵。
下直,鏡城判官沈一羲,雲龍萬戶金翰國。
同副承旨趙榮福,修撰李德壽三度呈辭。入啓。遞差。
吏曹口傳政事,實錄兼春秋柳復明·尹聖時。
三司合啓,請罪人柳鳳輝,亟命設鞫嚴問,以正王法。答曰,亟停勿煩。
兩司合啓,請右議政趙泰耉,爲先削奪官爵,門外黜送。答曰,亟停勿煩。前啓,判府事金宇杭罷職事,停啓。
院前啓,請前承旨李眞儉遠竄。答曰,勿煩。
府啓,朝家之以良役四法,詢問諸道者,蓋出恤民捄急之策,而講論便否之際,皆曰,有一於此,未或不亡,民心先撓,殆難鎭鬧,今戶〈?〉逃布·口錢三條,則旣有還寢之議,此固幸矣,而若夫結役,則尙此講行,至欲設施,誠不勝悶鬱之至。夫結役,較三條,尤難輕議,我國田稅,一自大同法作,而出米十二斗,又有稅米太十斗及三手糧別收米等役,則不可謂田役之反輕,而今又重之以別役,則哀我窮民,將何所取辦哉?昔在仁廟朝,有司以經費匱竭,四結出布之論,而諫臣極言其傷農病民,蓋於其時田稅之外,欲爲疊徵結布,故議者如此,雖其殷阜之時,四結一疋,猶且遲疑,矧今困急之日,一結一疋,何可輕行?況結役則納布軍額及公私賤二疋之納者,亦入於通徵之中,其所減一徵一,可謂朝三暮四,軍民亦不得紓其力,而一國之怨咨,則將添却十分之九也。所失甚於所得,而凡民之置一結者,果幾人哉?十家之聚,有田者無二三,半是雇人之田,則終歲勤動,殫其所出,不足以供常稅,而輸其半於田主,又應公私之債,今復責之以無前之別徵,則終必至於棄良田如糞土,陳廢之不足,渙散乃已,隣族侵徵之弊,殆甚軍役,此非但收布上納之有難及期,臣恐莫重惟正之供,將自此而耗縮無餘,豈非大可寒心哉?且以柴氷雜役,移之煙戶,則結役似乎差紓,而所謂雜役收合之價,多寡旣殊,加減相懸,邑各不同,道亦有異,非徒煙戶之殘盛,實由物種之賤貴,則終無一例均平之術,此爲大段掣肘者,而各邑雜役之規,收之煙戶,不以結役者,亦多有之,若此等邑,則又將加徵於何處耶?此法之難行,不待先試而可知矣。噫,量役纔過,年事荐饑,嶺之一方,雖十分撫綏,尙有離散之慮,此時又添一大鬧端,故人心汹擾,莫可鎭定,一路如此,他道可揣,今欲紓兵民一分之力,而盡驅八域民物於無限愁歎之中,則此渙潰之道也。惡在其大變通之意哉?臣新從下土,備諳民情,國家安危,在此一擧,諸道鎭安之策,不容少緩,請特揮睿斷,亟寢結役講行之令,急時行會,以定民心。新除授大司憲李喜朝,時在京畿楊州地,請斯速乘馹上來事,下諭。答曰,依啓。
王世弟入闕後,大妃殿·大殿·中宮殿缺位,問安。答曰,知道。
王世弟入幕次後,政院·玉堂問安。答曰,罔極。
嬪宮入闕後,政院·玉堂問安。答曰,知道。
韓重熙啓曰,明日國忌齋戒,明明日正日,缺視事,頉稟。傳曰,知道。
韓重熙,以都摠府言啓曰,今日內三廳武兼禁軍及軍兵等,當爲中日習射,而王世弟入闕相値,不得爲之之意,敢啓。傳曰,知道。
備忘記,傳于韓重熙曰,今下弓矢,雲龍萬戶金翰國處給送。
韓重熙,以濟州牧使狀啓,本州人男女三十四名,藿物採取,以往于大靜境,十二名渰死,二十二名,因營裨將李宜植極力拯活,如是得生,其功令該曹,稟處事。傳曰,觀此狀啓,則極爲驚慘,令本府恤典擧行,李宜植特爲加資。
兵曹口傳政事,副司果李德壽。
疊吏曹口傳政事,兼春秋館記註官柳復明,記事官尹聖時。
兵曹口傳政事,副司果尹聖時。
韓重熙啓曰,因武二所草記,參試官李彦祥,疝症復發,勢難參試,令本院變通事,允下矣。元單子中改付標以入,以爲改落點之地,何如?傳曰,允。
韓重熙,以全羅右道三字缺史魚有龍別單。傳曰,令廟堂商確,稟處。
南道揆,以冊禮都監郞廳,以都提調意啓曰,王世弟嬪冊禮竹冊文製述官李榟,因其辭疏,有許遞之命矣,其代以行都承旨洪啓迪差下,敎命文製述官預差,以副護軍趙泰億差下,何如?傳曰,允。
南道揆,以冊禮都監郞廳,以都提調意啓曰,今見京畿監司沈宅賢狀啓,則王世弟敎命文製述官預差行副司直崔奎瑞,病勢十分危重,萬無搆成文字之勢云。崔奎瑞身病果重,實無製進之勢,則雖是預差,宜有變通之道,敎命文預差製述之任,今姑遞改,其代以行戶曹判書閔鎭遠差下,何如?傳曰,允。
南道揆,以侍講院言啓曰,王世弟入闕後,本院及翊衛司,似當備員入直,而取考本院乙酉日記,則入闕日仍行冊禮,故別無稟定後入直之事,而缺是冊禮之前,其間日子尙遠,且多隨時稟達之事,不可無入直缺何以爲之?敢稟。傳曰,今番則入直,可也。
韓重熙,以兵曹言啓曰,王世弟旣已入闕,分都摠府副摠管都事及分五衛將,依例減下之意,敢啓。傳曰,知道。以上燼餘
上在昌慶宮。停常參·經筵。
吏曹啓曰,承旨及臺諫有闕,政事,取稟。傳曰,過國忌後爲之。
禮曹佐郞林柱國,朱子書院賜額後入來。
答礪山君枋疏曰,今玆使价之命,意非偶然,須勿固辭,安心進往焉。以上朝報
世祖惠莊大王忌辰齋戒。
夜自一更至五更,電光。
南道揆啓曰,來十一日輪對日次,取稟。傳曰,停。
以李泰始爲假注書。
南道揆,以侍講院意啓曰,王世弟冊禮之後,卽當開講書筵,卽對冊子,不可不預先議定,師傅及賓客贊善處,問議以稟,何如?傳曰,允。
韓重熙,以武一所試官意啓曰,參試官右通禮成任,素患眼病,觸風添劇,眼胞浮高,不得視物,方在苦痛中,以此病勢,決無參試之路,莫重國試,不可等待其差復,令政院斯速變通,何如?傳曰,允。
又啓曰,因武一所草記,參試官成任眼病添劇,方在苦痛中,勢難參試,令本院變通事,允下矣。原單子中改付標以入,以爲改落點之地,何如?傳曰,允。
礪山君枋疏曰,伏以臣萬萬不肖之身,受國厚恩,坐享榮祿者,殆近五十年矣,感祝洪造,圖報無階,惟思筋力奔走,少伸分義,雖蹈火赴湯,不敢辭避者,實臣素所蓄積也。今此奏請之任,濫及臣身,臣聞命驚惶,莫省所出,雖尋常使价之任,必須才缺通敏,鍊達機宜,然後可無辱君命僨使事之患,而缺奏請之任,至重且大,自古名臣碩輔,皆膺是選,蓋所以尊事體而重掄揀也。顧念臣,性本空疎,矇無知識,自量才分,其不能竣事而僨敗必矣。且臣齒滿六旬,神精日耗,而十餘年來四次出疆,觸冒風霜,受傷非細,腰脇牽痛,痰火痞塞之症,日甚一日,日成癃癈之人,若使嚴畏分義,黽勉作行,以致中途病滯,則臣之死生,固不足恤,而其如王程之有限,國事之狼狽,何哉?事至於此,則亦難免不早言之罪矣。身爲宗戚,當國大事,如有一毫可堪之勢,則豈敢出陳章祈免之計,而百爾思量,實無堪承之望,終夜徊徨,計無所出,玆敢不避鈇鉞之誅,疾聲哀籲於蓋高之天,伏乞聖明,念今日使事之重,察微臣由中之懇,亟許變通,回授可堪之人,毋貽後悔,公私幸甚,臣無任瞻天祈懇屛營之至,謹昧死以聞。批答見上
南道揆啓曰,吏曹郞廳來言,承旨及臺諫有闕,政事,何以爲之?敢稟。傳曰,過國忌後爲之。疊
上在昌慶宮。停常參·經筵。
左議政李健命箚子。大槪,臣於憲臣之啓,有不敢自安者,乞蒙斥退,以鎭民心,以幸國事事。入啓。
實錄廳郞廳,以摠裁官意啓曰,都廳郞廳徐命均,屢以情病辭免,無意察任,今姑改差,其代以司諫院獻納李箕鎭差下,使之察任,何如?傳曰,允。
吏曹口傳政事,實錄兼春秋李箕鎭。
答左議政李健命箚曰,省箚具悉卿懇。大臣所達,自是廟堂熟講,則到今未行之前,臺言如是逕庭,未知其得當也。依前節目施行爲可,卿其安心勿辭,從速行公,以副至望。仍傳曰,遣史官傳諭。以上朝報
世祖惠莊大王忌辰齋戒。
南就明啓曰,明日常參·經筵,取稟,傳曰,停。
南道揆啓曰,大司憲李喜朝在外,執義洪龍祚,掌令李浣·宋道涵,持平柳復明呈辭,持平一員未差,今日以監察茶時之意,敢啓。傳曰,知道。
南就明啓曰,左議政李健明箚子到院,而以國忌正日,留院之意,敢啓。傳曰,入之。
又啓曰,假注書李泰始,時無職名,依例付軍職冠帶常仕,何如?傳曰,允。
左議政李健命箚曰,伏以臣,昨伏見憲府啓辭,盛論結役之講行設施,大加非斥,至請急時行會,以定民心,臣不勝瞿然,繼之以訝惑也。當初四策之詢問,雖不免輕遽,及今各邑成冊來到之後,田結戶口軍額之實數,自可指掌而坐算,凡欲變通者,足以爲據,則其與懸空揣量,妄論利害者有異,故臣於頃日,敢以平昔所隱度者,投進一箚,廟堂覆奏,作爲節目,先欲試之於三南各一二邑者,非謂十全無疑也。便則行之,否則已之,謂無害於古人少嘗之道,而成命一出,異論橫生,節目啓下,今過二十餘日,尙未頒行,國體之損傷,已不可言,而今憲臣來從下土,備諳民情,而備局節目,不曾取閱,所捧多寡,不問如何,勒爲之一結一疋,至以良土之陳廢,民心之愁歎爲慮,此何異於隔靴而求痒,指籥而喩日哉?況其啓辭中所臚列,實多未曉者,臣不暇多辯也。噫,良役之弊,日甚一日,近年水旱之災,未必不由於此,而五字缺立而竢也。區區愚意,非敢創出新法,竊欲四字缺以救軍民一分之弊,而人心惡同喜異,堅辯四字缺擧外,直以加徵二字,一筆句斷,臣雖欲苦口力三字缺益於人不信,而今日國事,無復下手處矣,此無非如臣無似,忝叨匪據,智慮不足以識務,誠信不足以孚人,一言出口,自取譏議,其何可晏然於職次,以羞當世哉?伏乞聖明,亟賜斥退,以鎭民心,以幸國事,千萬幸甚。取進止。批答見上
南道揆啓曰,持平柳復明再啓煩瀆,退待勿論矣。傳曰,知道。
三司合啓,請罪人柳鳳輝,亟命設鞫嚴問,以正王法。措辭見上答曰,亟停勿煩。
兩司合啓,請右議政趙泰耉,削奪官爵,門外黜送。措辭見上答曰,亟停勿煩。
上在昌慶宮。停常參·經筵。
下直,潭陽府使沈啓賢,丹陽郡守李鳳翼,石城縣監金宇采,稷山縣監李世謙,南虞侯李守身,全羅右水使李思晟,鎭岑縣監權聖重。
戶曹參判李光佐再度呈辭及司諫金槹三度呈辭。入啓。遞差。
都承旨洪啓迪上疏。大槪,臣於撰述之任,萬無一分堪承之理,冒萬死疾聲仰籲,乞蒙亟賜遞改,以幸公私事。入啓。
三司合啓,請罪人柳鳳輝,亟命設鞫嚴問,以正王法。答曰,亟停勿煩。
兩司合啓,請右議政趙泰耉,爲先削奪官爵,門外黜送。答曰,亟停勿煩。
院前啓,請前承旨李眞儉,遠竄。答曰,勿煩。
成均館官員,以知館事意啓曰,今九月初九日儒生課試,當爲設行,而大司成趙觀彬,以增廣別試試官,方在試院,限內不得爲之之意,敢啓。傳曰,知道。
持平柳復明啓曰,卽伏見大臣箚本,以臣結役之請寢,深加非斥,已不勝其矍然,而繼讀聖批,以臺言逕庭,未知其得當爲敎,尤不勝惶蹙之至。臣來從下土,採達民情之所共不便,道路之親所見聞者,而亦非妄生異論,欲沮大計之意也。若夫節目間事,設令有一二中窾者,其於大體之決不可行,何哉?至於一結一疋,常年五斗之米,不敵一疋之布,而若値歲歉,則殆過一疋,臣之所論,只言民力分數之難堪而已。若其米布之多寡輕重,有未暇較挈也。稅外加徵,夫豈廟堂之本意,而所謂雜役,移責於煙戶,則今日納結役之民,卽明日應雜役之煙戶也。抑未知納結役者外,其有應雜役之別般民戶耶?州縣需用,專在稅外雜役,而雜役一變爲結役,則州縣更無着手處,其勢不得不巧作名目,或稱借兌,或稱貿易,今年出一役,明年出一役,百般雜役,依舊復起,便成常賦,終歸別役。民旣備納結役,而雜役猶夫前日,則此非加徵而何?雖以大臣箚辭見之,亦曰,非謂十全無疑,則此法之難行,大臣固已爲慮,而節目之尙未頒行者,亦可見持疑滯難之意也。一啓卽允,實仰聽受之量,而兪音旋寢,誠是意慮之外,此爲國家安危所關,亦爲民心離合所係,則何殿下不曾念及於斯,而允許未幾,反汗此遽耶?竊爲聖明惜此擧也。噫,往年旣行量役,民力困竭,今年又議結役,衆咨胥動。臣恐此法若行,則其所以召天災而蹶邦本者,將有甚於今日也。臣之草草陳啓,亶在爲國爲民,亦出於曰可曰否之義,而大臣之譏斥如彼,聖批之未安若此,揆以廉義,不可仍冒。請命遞斥臣職。答曰,勿辭,退待物論。
礪山君枋上疏。大槪,敢冒萬死,再陳使事之重大,速賜變通,回授可堪之人,公私萬幸事。入啓。
獻納李箕鎭留院上疏。入啓。答曰,省疏具悉。旣往之事,有何責罰之事乎?爾其勿辭察職。
答都承旨洪啓廸疏曰,省疏具悉。卿其勿辭,從速察職。
禮曹參判李㙫辭職上疏。入啓。答曰,省疏具悉。卿其勿辭,救護母病。
判尹李弘述辭職上疏。入啓。答曰,省疏具悉。卿其勿辭,調理察職。
京畿監司書目,楊州呈,以贊善李喜朝辭職上疏上送事。啓。答曰,省疏具悉。卿勿過辭,從速入來,保護東宮,以補予之不逮焉。又書目,陽川呈,以刑曹參判金演辭職上疏上送事。啓。答曰,省疏具悉。臺言何必深嫌?卿其勿辭,從速上來察職。已上朝報
吏批,判書崔錫恒在外,參判李秉常進,參議申思喆進,左承旨南就明進。
吏批啓曰,諫院闕員,今當差出,而擬望之人乏少,外任竝擬,何如?傳曰,允。以沈壽賢爲承旨,李瑜爲持平,李宜顯爲禮曹判書,趙道彬爲刑曹判書,李重協爲修撰,申世雄爲禮賓正,黃壽聃爲三水府使,魚有龍爲司諫,趙泰億爲戶曹參判。承文提調二單,金在魯·趙泰億,實錄兼春秋三單,柳復明·尹聖時·李箕鎭,兼春秋單金翰運。同副承旨沈壽賢。已上吏曹謄錄
以沈壽賢爲承旨,李瑜爲持平,李宜顯爲禮曹判書,趙道彬爲刑曹判書,李重協爲修撰,申世雄爲禮賓正,黃壽聃爲三水府使,魚有龍爲司諫,趙泰億爲戶曹參判。承文提調二單,金在魯·趙泰億,實錄兼春秋三單,柳復明·尹聖時·李箕鎭,兼春秋單金翰運。同副承旨沈壽賢。已上吏曹謄錄
韓重熙,以武一所試官意啓曰,二字缺擧子許澈木箭三矢入格,及其容疤記四字缺頗有可疑之跡,招致着保人等査問,則今三字缺始初見,決非許澈云,故爲先着枷,累次嚴問,則不敢隱諱。渠之姓名金址,始乃直招,而與許澈,居在隣邑,素有親分,懇乞代射,故苟冀僥倖,果爲代射的實云云。而許澈則以牙山之人,知機逃走,終不得現捉,尤極駭然。此兩人罪狀,旣已現露,依法科罪,何如?傳曰,允。
南就明啓曰,兼春秋黃懰身病猝重,勢難察任。今姑改差,其代令該曹卽爲差出,何如?傳曰,允。
兵批,判書李晩成病,參判李正臣□□,參議李挺周病,參知朴聖輅進,左副承旨韓重熙進。
以趙明謙·韓世良·金槹爲副護軍,李光佐·趙□福·李重述爲副司直,李泰始爲副司正。
以宋〈翼長〉爲假注書。
以江華留守本府居校生崔德基等六名渰死事狀啓,傳于南道揆曰,渰死人等,令本道恤典擧行。
南道揆,以武一所試官意啓曰,宿字擧子南㠇木箭入格,及其四祖單子憑准之時,多有可疑之跡,招致着保人等査問,則此非南㠇云,故着枷嚴問,則不敢隱諱。始服其本姓名金守讓,而與南㠇同居廣州炭洞,素有親分,懇乞代射,故果爲代入現捉,而南㠇則初不上來云云。此兩人罪狀,旣已現露,令攸司依法科罪,何如?傳曰,允。
又以御營廳意啓曰,本廳軍器所用石硫黃採取處,只有星州一店,許多火藥合劑之資,專靠於此。而今則黃脈漸微,所納零星,常患難繼矣。卽者山陰居武學林明發,呈訴本廳,以爲全羅道四字缺山通安洞中,多有黃脈,色品亦好云。而仍納其所産硫黃數百斤,前大將親自看審,察其品色,謂可以設店採用,而遠地形勢,有難的知,發遣解事將校,使之摘奸矣。摘奸將校,纔已回還,而所謂通安洞,左右元通·佛花三谷,周四十餘里處,黃脈甚盛,山腰以上,皆是四字缺樹木頗茂,可合設店云。就其空閑處,設店採三字缺上納,則其所補用者必多矣。今此通安等三洞,仍爲折受,差送別將,募得閑遊人,以爲煮黃取用之地,而申飭差人,分付本官,俾無貽弊民間之患,何如?傳曰,允。
又以兵曹意啓曰,今九月初七日忠義衛金弘佐稱名人,自丹鳳門入來,差備門外擊錚,極爲駭愕。令攸司囚禁治罪,同門守門將李益彬,常時不能禁斷雜人,以致闌入,亦難免其責,推考,何如?傳曰,允。
南就明,以宗親府有司堂上意啓曰,本府書吏元額十人,使令元額十五名內,中間裁減之時,書吏則減三人,使令則減六名。軍士則減一名,及夫庚辰之春,王世弟邸下,封爵肅謝之後,先大王下敎,以宗親府,乃百司之首,而疲弊最甚,事之埋沒,久矣。況今親王子旣已封爵衙門,凡事修擧者,令該府處之。故書吏·使令·軍士減省之數,卽自本府,啓請還復矣。今因筵臣陳達,又有還爲減省之命,此蓋以王世弟旣已陞儲,本府時無王子君之故,爲恤經費,有此裁減之擧,而本府事勢,實亦有不可遽減者。卽今宗班時仕人員,雖止於一百三十八人,而二品以上四十四員,堂上以上二十三員,其數倍蓰於昔年,此則接待事體,與堂下自別,故凡於大小朝會朔望問安時,闕內出入及陵幸時每品陪從之日,皆有下人之導從,至若五享大祭·宗廟及各殿朔望祭·各陵殿五名日祭,宗班之差祭,通計實預差三字缺數十人,小不下十數人,此皆以府人,往復導從,故四字缺人,使令十五名,每患不足。至於雇人責立,而本府財力,又甚匱乏,雇役之價,亦難輒辦。且其所雇之人,烏合生疎,不善往復,生事之弊,比比有之。今若減去,則必益苟簡,殆將不成貌樣,此豈非可慮之甚者乎?仰惟先朝優待諸宗德意之隆,逈出尋常,雖以庚辰備忘中,宗親府百司之首,而疲弊最甚,埋沒久矣等敎觀之,聖意之常所軫念,似不但爲親王子封爵後事體之重而已。況今秩高宗班之數,陵殿差祭之多,有倍於庚辰以前,如此而下人旣復之額,今復還減,則接待諸宗之際,其爲疲弊埋沒,尤當如何哉?臣非不知本府卽今事體,與前差輕,處分旣降之後,煩稟未安,而本府事務之決難成樣若此,不得不冒昧仰請。本府書吏·使令·軍士裁減之數,姑爲二字缺勿減,以爲接待諸宗之地,何如?傳曰,允。
以平安監司寧遠居金丁連妻良女愛切等壓死,龍川居鎭軍玄秋永等渰死事狀啓,傳于南道揆曰,壓死渰死人等,令本道恤典擧行。
南道揆啓曰,監兵使遞來六字缺符,例也。而前北兵使李裕民,謂以江邊査出四字缺之前,不敢詣闕,使偏裨,替納密符,推考警責,何如?傳曰,允。
洪啓迪疏曰,伏以臣伏見冊禮都監草三字缺王世弟嬪竹冊製述官李縡遞免之代,以臣四字缺不勝驚愧之至。臣之蔑識蒙學,卽通朝之所共知也。二字缺尋常章牘之間,亦常患其醜拙之百出,則三字缺何等緊重之任,而乃敢爲晏然承當之計哉?今四字缺揆僣妄,黽勉應命,其所不能,斷不可强四字缺撰進,不過爲一時傳笑之資而已。然臣心七字缺之嗤點,猶有不假論者,不早變通,終不免四字缺弊,則公私狼狽,顧當如何?縡之病勢,雖未知其如何,而因其一疏,猝然遞解,人之聞者,誰不歎惜而縡雖非曾經文臣之人,亦旣在於一體啓下之中,則乃以如臣之千萬不近似者,使之强抗慚顔於代斲之役,未知於國體,果如何?以此以彼,決無一分堪承之理。玆敢不避煩猥,冒死仰瀆。伏乞聖明,將臣製述官之任,亟賜遞改,以幸公私,不勝大幸。臣無任悶蹙祈懇之至,謹昧死以聞。批答見上
獻納李箕鎭疏曰,伏以臣於在鄕時,猥陳私懇,特蒙寵批,三字缺已屆,將母上來爲敎,有非微末如臣,所當得者四字缺恩望闕,惶隕無地。繼而職名遞移,申降馹五字缺上曰,史任變通,不以瘝曠爲罪,恩私所被,殆四字缺臣尤感激震越,不敢復煩控籲。只待母病獲四字缺扶挈登途,而調護多時,蘇完無期,徒費三字缺今稽延,跡近偃便,罪積逋慢,夙夜兢惕,四字缺寧。乃者伏聞天佑宗祊,新建儲位,神五字缺同歡,臣忝叨邇列,不敢退處,强抑私情,四字缺謹此來詣於京輦之下。又於此際,承有薇五字缺命,揆諸義分,固宜竭蹶趨謝,以少伸慶抃四字缺是職,人地之不稱,責任之難堪,已不暇言,而區區私四字缺容冒進者,玆敢略暴危悃,仰瀆宸嚴。聖慈,亟命遞臣職名,俾安愚分,仍治臣從三字缺召入城稽謝之罪,以警具僚,實公私之幸也。臣四字缺章,不宜更贅他說,而旣有所懷,寧容但默?噫,四字缺慶,實賴天地祖宗之靈,默誘聖衷三字缺方億萬年無疆之休,一國含生之類,莫不欣欣然四字缺延頸之忱,而有若柳鳳輝之凶疏一出,而人心洶擾,景象不佳,臣實痛之。今論鳳輝之罪,只有一言可決。苟其疏在於名號未定之前,則雖謂之狂妄,猶或可也。建儲之後,旣有君臣之分已定,則雖使其疏,不至如彼之陰險,其孰曰,非逆心之所發耶?其已定與未定,間不容髮,則況在已定後二日者乎?此在義理,曉然易知,以聖上日月之明,寧不洞燭,而特以天地好生之仁,欲三字缺借其命而已,則唯當付之有司,明其罪狀,然後容有可議之道也。今乃不然,設鞫之命,再下而再寢,國體之顚倒,已無餘地,而四方之疑惑,當復如何?況殿下,初旣招集大臣與諸臣,而議其罪,則是固出於與朝廷公共之意,而畢竟處分,乃反入一人之言,而捨公共之論,臣未知三字缺執,果無偏聽之惑而然耶?至於大臣,率諸〈臣〉請對,一啓再啓,而終不許入,此又不止爲訑訑之色而已,臣固知適然聖體欠寧而然也。二三股肱之臣,引入臥內,與論五字缺甚妨於靜攝之節,而拒之愈固,揮之愈力,三字缺情志阻閼,而朝廷之體貌壞損。臣愚死罪三字缺殿下惜此擧也。儻殿下,不以臣言爲謬,亟宜三字缺臣從容論處,使當初與朝廷公共之盛意四字缺私獨斷而止,不勝幸甚。臣又伏見春宮上章四字缺或恐因此,而添鳳輝之罪案,仁厚之意,藹四字缺可謂盛德事也。凡在瞻聆,孰不傳誦,而或三字缺下之所爭執,初非由於春宮疏辭中一句語五六字缺春宮之心,有何不安,而殿下所以處此事者四字缺有所輕重也。仍伏念太學之疏,關係不輕,而疏入四字缺批旨始下,臣不敢知因何淹遲之至此,而數百章甫三字缺聖廟之直待公車之下,顒望之際,闋鬱如何?且有三字缺多士之道,亦願聖明之留心焉。且章牘四字缺重,而無名之箚,只憑錄事之口傳啓稟四字缺及,其在事體,得無未安,日後之弊,不可不慮。臣謂其時二字缺承旨,宜有責罰也。臣無任激切屛營祈懇之至,謹昧死以聞。批答見上
刑曹參判金演疏曰,天祐宗祊,儲位早定,神人胥悅,邦本永固,是誠吾東方億萬年無疆之休,其爲慶忭,曷有其極?臣年迫七旬,衰朽已甚,跧伏郊扄,病且垂死。伏聞李官除命,已有日矣,而末由自力,久未趨承,惶隕悶蹙,不省攸措。臣曾在本曹,猥當尹就商査事,其後臺避侵詆,極其深緊,臣於此,有不容泯默者,蓋其事條件頗多,而應問各人,則招來捧招,事係各司與外方者,則不可泛問於下人,移關各該衙門,使其長官,考閱文書,明覈回移,而臣則謄報金吾而已。此誠事勢之當然,而畢竟査事之白脫,何關於臣身,而至以用計行査爲言,臣訝惑駭歎,不識其何說也。雖然,臺言旣不尋常,則臣之不宜更冒其地決矣。顧臣素患痰眩之症,根柢已痼,尋常坐立,如在旋磨,合眼坏蟄,僅度時日,一疏控免,亦未以時,臣罪尤萬萬。伏乞聖慈,特察臣情之難强,亟罷臣職,仍治臣罪,以保殘喘,以安私分,不勝幸甚。臣無任屛營祈懇之至,謹昧死以聞。批答見上
贊善李喜朝疏曰,伏以天祐宗祊,儲位大定,神人交慶,八域均懽。臣雖六字缺死爲隣,亦與有延頸之喜,方欣欣然抃祝之六字缺月二十九日承政院左副承旨成貼,有上曰,以五字缺講院贊善冊禮不遠,宮官不可不備員,卿其五字缺上來者。臣聞命惶恐,莫省所措。夫當此五字缺日,雖喑聾跛躄,亦且增百倍之氣。況臣職在四字缺恩深厚,尤豈不欲于于而進,以仰覩曠世之盛儀,四字缺臣老病垂死,奄奄床簀,欲起還仆,致身無路,四字缺憐,但有瞻望涕泣而已。抑臣於此,尤有所萬萬悚蹙三字缺於昔年殿下代理之初,猥蒙先大王特授以此任,仍有敦勉之敎,在身之道,宜不敢不承,而顧臣魯莽蔑裂益甚,三字缺加,尤豈有一分趨承之望哉?臣竊伏聞王世弟邸下入闕之期已迫,前頭冊禮,亦且不遠,而臣名係宮官,身在野外,陪從之班,蹈舞之列,皆將不得進參,有臣如此,生不如死。玆敢瀝血仰籲於宸嚴之下。伏乞聖明,諒臣二字缺病之決不可强,竝與臣所兼國子之任,亟賜鐫免,俾無虛帶曠闕之弊,仍治臣辜恩慢命之罪,以勵臣工,不勝幸甚。臣無任激切祈懇之至,謹昧死以聞。批答見上
禮曹參判李㙫疏曰,伏以臣老母,年迫八袠,宿患沈痼,朝夕凜然之中。且因天氣寒冷,觸冒失攝,舊症新恙,猝然重發,日夜呻痛,有加無減。神精昏眩,氣息綿弱,委頓奄奄,如不能支。三字缺理煎灼,不忍離側,所帶本職,近甚多事,備局之坐,四字缺開,史廳事役,極其緊急,而一任曠廢,俱屬惶悚。四字缺不疾聲哀籲於仁䨱之天。伏乞聖明,俯四字缺之難强,本兼職任,一倂鐫遞,以幸公私,千萬幸甚。三字缺屛營祈懇之至,謹昧死以聞。批答見上
判尹李弘述疏曰,伏以五字缺夏以來,重嬰奇疾,沈綿累朔,幾死復甦,六字缺至重且大,不可一向偃伏,以益其瘝曠之罪,五字缺忍死驅策。然其筋力則益無餘地,八字缺忽自數日前,前患風病,遇寒添劇,八字缺初尤重,昏倒床簀,轉側須人。蓋八字缺篤,方在奄奄垂盡之境,以此病狀,八字缺職事之望哉。臣之所帶京兆,旣係八字缺亦是親兵所摠,俱不可一日虛帶,八字缺公務已至多日。臣於病裏,尤不勝悶蹙,七字缺疾聲哀籲於仁覆之下。伏乞八字缺病重實狀,亟遞臣本兼諸任,八字缺不勝萬幸。臣無任屛營祈懇之至,謹昧死以聞。批答見上
上在昌慶宮。停常參·經筵。
下直,唐津縣監金得大。
判府事金宇杭箚子。大槪,冒進危懇,冀蒙鈇鉞之誅事。入啓。
獻納李箕鎭上疏。大槪,臣猥陳愚悃,未蒙開納,言有不得,義固當退,而卽聞鄕信,則兩母之病,一時俱劇,情理迫急,不暇他顧,投進短疏,徑尋鄕路。伏乞亟削臣職,俾安賤分,仍治臣任情擅行之罪,以礪群工事。入啓。
工曹參議李喬岳上疏。大槪,臣萬里遠役之餘,往省先壠於淸州地,水部佐貳之命,遽下意外,不敢久滯,行到中路,得聞國有大慶,儲位已定,不勝歡忭之忱,扶策病軀,來伏私次。而顧臣前日所被人言,不比尋常,情勢危蹙,決難抗顔周行。玆敢疾聲仰籲,懇乞亟許遞罷,以安私義事。入啓。
政院啓曰,新除授同副承旨沈壽賢,時在京畿安山地,請斯速乘馹上來事,下諭,何如?傳曰,允。
假注書李匡世病,代宋翼長爲之。
宋翼長有頉,代南壽彦爲假注書。
三司合啓,臣等目見天討不行,凶賊逭誅,敢以沐浴之義,仰陳討罪之請者,今幾日矣。而每下例批,天聽漸邈,使凶逆之魁,至今容息於覆載之間,三綱淪矣,五典隳矣,人其將不得爲人,國其將不得爲國。噫嘻,此何擧措也?玆事不在多談,唯在鳳輝之爲逆與不爲逆而已。殿下試觀鳳輝之疏。逆耶?非逆耶?以國家至重之事,謂之國體太輕者,非逆而何?以宗社莫大之慶,謂之忙急草率者,非逆而何?當此國有大慶,臣民歡忭之日,獨自驚惶憂惑者,非逆而何?大策已定,神人胥悅,則今乃以人心疑惑,久而靡定等語,恐動天聽者,非逆而何?歷考前牒,建儲之光明正大,未有如今日者,而今乃目之以迫脅者,非逆而何?爲人臣者,有一於此,其爲天地之所不容,王法之所必討者,明矣。而況鳳輝撑腸拄腹,罔非逆心,遣辭造意,皆是凶言,其陰懷不滿,動搖國本之計,不待深究,而彰露無餘。蓋其罪狀,若以一言斷之,則名號旣定之後,敢爲異議者,一則曰逆,二則曰逆,此而若不嚴加懲討,則亂臣賊子,必將踵起,而凶家禍國,無所不至矣。噫,法者,非殿下之法,乃祖宗之法也,非祖宗之法,乃三代以來,天討有罪之大經大法也。法之所在,雖以人主之威尊,宜不敢得以有所私焉。今殿下,雖欲屈法而容貸,其於三尺之至嚴,何哉?其於國人之共討,何哉?此臣等所以抹血請討,不得準則不已也。請罪人柳鳳輝,亟命設鞫嚴問,以正王法。答曰,亟停勿煩。
兩司合啓,請右議政趙泰耉,爲先削奪官爵,門外黜送。答曰,亟停勿煩。
府啓,近來紀綱漸弛,風俗大壞,京外無賴之類,恣爲悖惡之行者,比比有之,誠可寒心。卽聞西郊居宗班靈雲君義天,常常往來江村,見良家有一處女,遽生掠奪之計,瞰其女父母之出去,家內空虛之時,率壯奴婢八九人,白晝突入,迫脅載去,仍爲强奸作妾,鎖置其家,一邊招誘村漢,俾不發覺,其女之父母·同生,含憤忍痛,無處告訴,聽聞所及,極爲駭惋。此而置之,則悖戾强暴之徒,無所畏憚,而村巷小民,將不得保其息女,不可不別樣重繩,以杜後弊。請靈雲君義天,拿致嚴覈,依法定罪。向日賓廳之啓,出於沐浴之義,凡在臣僚,所共憤痛之不暇,而副摠管申翊夏,身預卿宰之會,名聯請討之章,承批罷出,輒走鳳輝胥命之所,路人咸覩,輿情俱駭。如此悖義無識之人,終不可置而不論。請副摠管申翊夏,削奪官爵。引嫌而退,就事爭論,誠得臺體,相箚聖批,何必深嫌?請持平柳復明出仕。新除授持平李瑜,時在慶尙道順興地,請斯速乘馹上來事,下諭。答曰,不允。處置及下諭事,依啓。
院前啓,請前承旨李眞儉遠竄。答曰,勿煩。
兵曹判書李晩成上疏。大槪,乞蒙臣傷損國體之罪,仍附淺見,以備裁處事。及禮曹判書李宜顯上疏。大槪,敎命製述之任,終有所不敢承當者,敢暴至懇,乞蒙遞改事。入啓。
答礪山君枋疏曰,省疏具悉。非不知大臣差遣,而當此多事之時,不得已以卿代差,卿勿過辭,安心進往焉。
答判府事金宇杭箚曰,省箚具悉卿懇。卿之疾患如此,深用慮念。而難强之狀,予所知之,臺言之過當,何必爲嫌?卿其須體至意,卽日入城,從容善攝,進參賀班,以副至望。仍傳曰,遣史官傳諭,遣御醫看病。
京畿監司書目,楊州呈,以吏曹判書崔錫恒辭職上疏上送事。啓。答曰,省疏具悉卿懇。前後之批,已悉至意,而徒懷廉隅,罔念分義,心甚愕然,無以爲諭。向來人言,不足爲嫌,卿其勿辭,須體至意,上來行公。
答禮曹判書李宜顯疏曰,省疏具悉。撰述之任,實循公議,卿其安心,勿辭製進焉。
江原監司書目,辭職上疏上送事。啓。答曰,省疏具悉。卿之所患如此,深用慮念。疏辭令廟堂稟處焉。
答獻納李箕鎭疏曰,省疏具悉。陳戒之言,深嘉其誠,可不體念焉?爾其勿辭,往護母病,俟間上來。
答工曹參議李喬岳疏曰,省疏具悉。向來人言,不必爲嫌,爾其勿辭,從速察職。
答兵曹判書李晩成疏曰,省疏具悉卿懇。爲民陳弊,誠甚嘉之,而再三商確之事,猝難斷定,令廟堂更議處之。
京畿監司書目,廣州呈,以禮曹參議洪錫輔病重上去不得事。啓。傳曰,調理上來事,回諭。已上朝報
政院啓曰,卽伏見刑曹草記,則去夜四更量,典獄所囚取服賊人六名,越獄逃躱,事之驚駭,莫此爲甚。近來國綱解弛,賊囚逃躱,比比有之,此實無前之變。防守之不嚴,至於如此,刑曹難免不能檢飭之失,巡羅軍卒,又不得執捉,捕廳亦難免不能申飭之責。刑曹當該堂上·郞廳,左右捕盜大將,竝推考警責,何如?傳曰,允。捕廳謄錄以上朝報
韓重熙啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
南就明,以弘文館意啓曰,本館下番修撰臣李重協,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
洪啓迪,以賑恤廳意啓曰,外方各邑本廳應上納錢布米穀,不爲上納,自今解由拘礙事,旣已定奪矣。應納米穀錢布元數中,三分之一缺未收者,拘礙解由事,定式施行,何如?傳曰,允。
南就明,以侍講院意啓曰,以王世弟書筵,卽對進講冊子問議事,本院官員,承令往問于師傅及諸賓客·贊善處,則師領議政金昌集,以爲書筵進講冊子,宮官承命三字缺春宮典學之功,不容少緩,而若論爲學次第,則三字缺宜先進講,卽對時,則兼講綱目,似爲允當,伏惟上裁。傅左議政李健命,與師議同。左賓客宋相琦,以爲春宮典學之功,此是第一急務,六經四書,莫非書筵當講之書,而大學一篇,不但初學入德之門,而誠正修齊治平之道,備具於十章之中,所當先講,恐無過於此者,至於卽對,兼講綱目,臣意與師傅之意,亦同,伏惟上裁。右賓客崔錫恒,以爲屛伏郊外,情迹臲卼,朝家大小事,有難參涉,而宮官以書筵進講冊子事下問,不敢不仰對矣。大學,是窮理正心修己治人之三字缺急先之務,似莫如大學,至於卽對,則先講綱目,亦爲宜。左副賓客李觀命,與左賓客議同。右副賓客李晩成,以爲春宮平日進修之功,未知果在何書,而似當書筵開講之日,進講冊子,宜卽議定,顧臣謏聞蔑學,何足以仰對詢問?然,臣竊聞帝王之學,雖與匹庶有別,爲學之序,本無異同,當依朱子正論,先講大學,恐爲得宜,而至於召對時冊子,則古今治亂之迹,君臣鑑戒之事,悉具於朱子綱目,舍是書奚以?旣承詢問,敢陳淺見,惟在博訪而處之。贊善李喜朝,以爲臣於贊善之任,千萬不似,而近又猥被召命,且伏聞王世弟邸下入宮之期已迫,有不容不趁期獲已者,敢上一疏,冀蒙反汗矣。卽於意外,宮官以書筵進講冊子事,臨問,臣益增悚蹙,無所措躬。念臣於此任,則不能承當,方在祈免之中,揆以賤分,其何敢與論於進講冊子事乎?玆不得仰對下問,伏地惶恐,恭竢威譴而已云矣,敢啓。傳曰,知道。賓客獻議,更爲問于師傅。
南道揆啓曰,臺諫出仕事,命下矣。日勢已暮,待明朝出牌之意,敢啓。傳曰,知道。
南就明啓曰,判府事金宇杭箚批,遣史官傳諭事,命下,而方在城外,城門垂閉,待明朝傳諭之意,敢啓。傳曰,知道。
判府事金宇杭箚曰,伏以臣特朝暮之人,縷喘不絶,至今尸居,此日常多昏沈,或有霎時少醒,而實無一分神思。頃者違召之夕,正在夢境,尙有惶恐之心,僅語兒子輩,使之議草待罪之章,言訖而復昏瞀,明日寫呈,臣未省悟,及乎批下醫來之後,依俙思得昨事。又聞夜來,國有無疆之慶,驚喜茫然,口不能言,淚漬于枕,豈無始陳抃賀之誠,而終無以搆思數行文字之勢,少醒則耿歎,火升則迷茫矣。伏聞合司,論臣之罪,子孫以爲不可仍在私次,乃扶擧臣體,擔載出城,撼頓暈倒,若將垂絶者,數日灌以藥餌,昨今方開眼視人。又聞合啓已停,臣始伏蒙天地父母之慈,曲諒濱死之喘,感淚被面,惟思隕結之報矣。然,一息猶存,何敢自恕,而冀免鈇鉞之誅也?伏乞聖明,亟命治臣之罪,以嚴邦憲,不勝幸甚。稍乘乍醒,僅通言語,陳此短箚,不成語脈,尤爲惶恐。取進止。批答見上
礪山君枋疏曰,伏以臣,猥膺奏請之任,不敢冒承之意,昨上疏章,而不惟不賜變通,至下安心進往之敎,臣奉讀未半,惶蹙轉深。竊伏念國有大事,則必以大臣差遣者,不但爲見重於彼中,乃所以尊事體也。且彼中人心,罔有紀極,至若禮部官之吹覓作梗,不一其端,如臣素乏知識,憒憒無能者,其何以隨機周旋,不辱君命耶?臣之一身顚沛,固不敢煩陳,而其於事體之至重且大,何哉?百爾思惟,實無堪承之望,言念至此,自不覺毛骨之俱竦。玆敢不避猥越之誅,悉暴由中之懇。伏乞天地父母,特念使事之急迫,俯察微臣之危悃,亟賜變通,回授可堪之人,毋誤國事,公私萬幸。臣無任瞻天祈懇屛營之至,謹昧死以聞。批答見上
吏曹判書崔錫恒疏曰,伏以臣,陳情乞遞,冒上辭本,矜允二字缺夕以竢矣。及承下批,未蒙準請,愕然失圖,靡所容措。第臣向來所遭,若出於循例相規,則屢次承批之後,亦何敢輒煩控籲,寧被譴何,而不知止乎?無論彼此,皆曰必遞,萬口一談,已成一世公共之論。如前判書宋相琦,與臣同被憲啓,無他情勢之可言,而停論之後,卽已呈單,同蒙恩遞。況臣近日臺彈之外,前後人言,不啻狼藉,其不可一刻苟冒也,於此益較然矣。仍竊伏念,稱慶陳賀,實是宗社無疆之大慶,而一國臣民顒望之盛擧。臣職忝宰列,兼帶宮僚之任,其在情禮分義,固當趨簉大庭,入參嵩號之末,而職名未解之前,斷無冒出之理。伏乞聖慈,俯諒血懇,將臣本職及兼帶史局·藥院之任,使臣得以單銜,進參賀班,獲覩盛禮,以伸至願,不勝萬幸。臣無任延頸顒竢之至,謹昧死以聞。批答見上
兵曹判書李晩成疏曰,伏以臣於造朝之初,伏聞廟堂新令之頒下者,將先試於三南各二邑,臣固迂愚不解時務,而妄謂此係生民休戚,身忝籌司,不敢容默,旣力爭於公坐,姑緩頒令,以竢熟議。又欲草疏陳聞,疏成而適會國有大慶,不遑及他,未克一徹於黈纊之下矣。臺臣新從下土,備諳民情,一啓陳請,卽寢結役變通之擧,臣方爲國事喜幸。昨伏見左相箚本有云,成命一出,異議橫生,節目啓下,已卄餘日,而尙未頒行,國體損傷,不可言,臣誠惶駴悚歎,罔知所措。當初橫生異議者,卽臣也,姑緩頒令者,亦臣也。傷損之罪,固不敢自逭,而若其愚淺之見,終不可不一聞,玆敢以已成之本,冒死仰籲,用備裁擇焉。夫良役變通之議,其來已久,今日積弊如山,民困旣極,窮則變,變則通,固理勢之所當然。而古語云,利不百不改,苟不能善變,則宿瘼未去,新弊隨生,其所以救民,反歸於厲民,初不若因舊章補之爲無害也。我國結役,通爲一年三稅,唐時租調之賦,竝侵田結,在平日,固爲煩重,而今又責徵五斗雜費米,則是三稅之外,又加一稅也。雖曰除却雜役,而雜費之役,又移煙戶之民,獨非民歟?其所稍變名色者,不過惡加賦之名,而實則加賦,豈不爲朝三暮四之術耶?加賦之政旣行,則田疇將廢棄矣,煙戶之役倍重,則流離將襁屬矣。田旣荒矣,民旣散矣,是布是米,於何責出?恐末流之弊,終不下於白骨隣族也。軍布若減得一疋,則雖不名之以良布,民固歡忭之不暇,而第所以塡補其代,又不免加徵於民,是無異於割肉而充腹,破東而補西。況加賦,卒不可行,塡補,又無他策,則安知減於今,不復於後耶?然則始所以施惠者,適足以增怨,此不可不愼之於始也。且束伍之卒,俱是公私賤應役者,而遽令徵米,無論其多寡,已非國體所宜。況自五衛之罷,鎭管所領,只是束伍,而猝然罷之,則軍制必大壞,而今若勿論諸色軍,改團束如束伍,則軍裝服色,必當自辦,春秋操鍊,亦將齊赴,其間奔走勞費,反有甚焉,減布換額之意,果安在哉?此等變通,實是擧措之大者,何可草草硬定於一言之頃耶?其他窒礙難行之端,亦非一二,而有不敢縷陳也。嗚呼,飢饉荐酷,盜賊滋蔓,人心日離,紀綱日頹,雖靜而鎭之,亦難保其朝夕,此時何時,而乃可創爲新制,以增其繹騷耶?良役之弊,固爲百年痼疾,而民猶視之如常,不以爲駭,一朝猝變舊規,加賦於田,則其所怨苦,必將倍蓰,此亦非細故也。今者先試三南,蓋欲觀其利害,以定行否,意非不美,而春夏旱澇之餘,風災之害,八路同然。況向年量田之役,得不補失,徒失人心,而又爲此擾民之擧,是雖行之數邑,而風聲所及,諸路恟擾,土崩之憂,亦安保其必無也?設令此法,利多害少,今時則決不可行。況少利多害,如上所陳耶?聖明之亟寢成命二字缺重臺言,而軫民情,曾未數日,復有依前施行之敎,此不獨爲銷刻之失,誠恐民心益擾,衆弊朋興,其所關係,誠非細憂,臣尤爲之慨然也。伏乞聖明,深惟大體,特恢遠圖,渙散明旨,亟寢先試之命。如以臣言,爲不可信,亦宜遍詢廟堂諸臣,從容爛確,皆曰可行,則姑待年事之稍稔,徐議處之,仍治臣傷損國體之罪,以勵群工,公私不勝幸甚。臣無任惶懼屛營之至,謹昧死以聞。批答見上
禮曹判書李宜顯疏曰,伏以皇天默佑,儲位五字缺億萬年無疆之休,實基於此,歡抃之五字缺喩,當此宗祊莫大之慶,文字撰六字缺可任。而伏見都監啓下單子,臣名六字缺敎命文製述官差下之中,驚怪慙恧,莫三字缺而致此也。在前此等分排,例屬於詞翰之臣,尋常文宰,曾無混差之事矣。臣荒拙鹵莽,短於文字之狀,擧世之人,所共嗤笑。昔年三字之選,亦甚濫猥,而特以三司出入人例兼之故,因循冒玷,久未見汰,追恩至今,尙覺發騂。況今衰邁枯落,兀然成一沒字碑,雖欲極意掇緝,有不可得,豈有萬分一堪承之望哉?見今年富才敏,素負文譽者,亦自不乏,擧而畀之,無不可者。伏乞聖明,察臣空虛無取之實,亟命遞改臣製述之任,回授可堪之人,公私不勝幸甚。臣無任惶愧祈懇之至,謹昧死以聞。批答見上
江原監司金相元疏曰,伏以臣,本以無似,猥膺重寄,自顧才分,且念職責,實無一分可堪之望,而辭避無路,黽勉承命,莅任周歲,缺一猷爲,凡諸有期之事,率多患誤,缺速罪戾冞缺悚恧,區區廉義,決不可因仍久冒。而念臣素抱痼疾,每遇寒節,必輒有加,自前月以來,痰火上逆之症,一倍苦劇,喘急而語音不續,膈痞而飮啖全却,神精都消,肌肉盡脫,藥餌無效,〈?〉漸加,日就殊域,生意頓絶。加以前患腰脇之痛,又復兼發,日夜作苦,轉側興居,已至須人之境,大小公務,多有稽滯之患。況今年本道穡事,又不免失稔,嶺東諸邑,擧皆尤甚,或有人民流散之處,而臣之病狀,如上所陳,斷無强策巡審之路。至於莊陵奉審,事體至重,而尙今遷就,不得擧行,揆以分義,尤極惶悚。臣之報瓜,今已三朔,而前頭遞代,遲速難期,卽今緊務,無不廢却,一向尸居,誠有所萬萬惶悶者,不得不冒死血懇於嚴廬之下。伏乞聖明,俯賜矜憐,亟許解免,以便公私,不勝萬幸。臣無任悶蹙祈懇之至,謹昧死以聞。批答見上
獻納李箕鎭疏曰,伏以臣之情理,本不堪離親從宦之狀,不但同朝之所共知,業已聖鑑之所俯燭也。當此國有大慶之日,不暇顧私,暫詣都下,擬待賀班之設,少伸情禮而歸。初非有因仍久淹之計,而適於入城之日,伏見聖朝處分,大乖群情,區區之愚,深切慨然,敢因乞遞之章,略有所陳論,而誠淺辭拙,不足有槪於聖心,臣方縮伏循省,愧惕靡容。及承批旨,果無翕受之望,顯示訑訑之色,略其大體,而擧其小,遺其本意,而提其末,至以近事,謂之旣往,不賜採納,聖上旣召臣以納言,則言有不得,義固當退,而今臣私懇,尤有所切急者。卽者得聞家信,臣所後老母,緣臣離側,念臣增病,不謹風寒,感傷缺仍,痰火日盛,澌綴倍甚,床席啽囈之中,替人報臣之語,每以不及見臣爲慮。臣本生母,又患冷瘧,鄕曲無醫,轉輾失治,肚腹交痛,晝夜叫苦,食不能呑粒,寢不能交睫者,今已十許日,而眞元暴陷,若將便絶,此蓋醫家所云,轉筋之類,症係危急者也。臣不待此報,方寸之亂,固已久矣。況今兩母之病,一時如此,五情焚灼,頃刻難言,雖欲更有遲回,勢不可得,玆敢投進短章,徑尋鄕路,臣之任情擅行,越分妄作之罪,雖萬被戮,固所甘心。且臣所帶史任,義同召役,而不得少效奔走之勞,臣之愆負,尤難容貸。伏乞天地父母,曲垂諒察,亟先罷削臣本兼職任,俾得自盡救護之情,而無更添其瘝曠之誅,仍命有司,重勘臣罪,以礪群工,不勝萬幸。臣無任戰恐祈懇之至,謹昧死以聞。批答見上
工曹參議李喬岳疏曰,伏以臣父母先山,在於忠淸道淸州地,萬里遠役之餘,迫於霜露之感。前月初,下去松楸,經過節祀,水部佐貳之命,遽降夢寐之外,臣誠驚惶感激,以首頓地,不知所以自措也。揆分畏義,不敢久滯鄕廬,仍卽回程,而路中患寒,症情危苦,僵臥旅舍,昏倒不省之中,仄伏聞宗杜默佑,國有大慶,儲位已定,八域延頸,此實億萬年無疆之休,區區頌祝之忱,與跛躃同抃,玆以扶策病軀,寸寸前進,昨纔來伏私次。而顧臣前後所被人言,不比尋常,罪狀狼藉,身名僇辱,實有所萬萬痛迫者,臣雖無狀,自遭大恤以來,欲爲自盡者,惟在方表一節。況値追慕罔極之日,大庭駿奔之際,尤何敢放倒,人或不諒,非責轉加,畢竟所遭,無復餘地,此無非臣平日言行,不能見信之致,撫躬自悼,尙復何言?今於日久之後,不必呶呶自明,以犯古人所謂無辨之戒,而第其臚列臣罪名者,果如言者之言,則律以邦憲,誅罰亦輕,臣方恧縮悸懍,若無容身之所,尙何顔面,復入周行,以爲彯纓結綬之計哉?前日秋部·銀臺,除命頻繁,此實出於不忍永棄之意。六字缺粉是期,臣於其時,亟欲略暴微忱,六字缺或因在外變通,今始不避斧鉞,疾聲仰籲於嚴廬之下,臣之情勢,其亦戚矣。懇乞天地父母,哀臣情實之晻昧,憐臣踪跡之危蹙,亟許遞罷,以靖私義,不勝萬幸。臣無任激切祈懇之至,謹昧死以聞。批答見上
上在昌慶宮。停常參·經筵。
持平柳復明,就職。
明日慶恩府院君喪發引時,王大妃殿望哭正時,丑初初刻。
謝恩,實錄兼春秋柳復明。
三司合啓,請罪人柳鳳輝,亟命設鞫嚴問,以正王法事。答曰,亟停勿煩。
兩司合啓,請右議政趙泰耉,爲先削奪官爵,門外黜送。答曰,亟停勿煩。
院前啓,請前承旨李眞儉遠竄。答曰,勿煩。
府前啓,請靈雲君義天,拿致嚴問,依法定罪。副摠管申翊夏,削奪官爵。新啓,臣以結役請寢之意,有所論啓,獲蒙允可,旋因大臣之箚,有依前節目施行之敎,兪音旣下而旋寢,群情乍悅而反沮,伏不勝抑鬱慨惑之至。夫良役之弊,爲百年之痼疾,苟有一分捄得之勢,則孰不欲出力贊成乎?然而以今日之人心世道,紀綱風俗,雖有周官美制,實無下手處。若夫節目間事,設或有一二中窾者,其於大體之決不可行,何哉?且以柴氷炭雜役,移責煙戶,則結役似乎差紓,而所謂雜役收合之價,多寡旣殊,輕重相懸,邑各不同,道亦有異,則終無一例均平之術,此爲大段掣肘者,而各邑雜役之規,收其煙戶,不以結役者,亦多有之。若此等邑,則又將加徵於何處耶?此法便否,雖不先試於數邑,而自可以瞭然見之矣。至於約正五斗之米,幾當常年一疋之布,而若値歲歉,則殆過一疋,臣之所論,只言民力分數之難堪而已。若其米布之些少升尺,有未暇較量也,稅外加徵,夫豈廟堂之本意?而所謂雜役,移徵於煙戶,則今日應雜役之煙戶,卽前日應結役之民也。抑未知納結役者外,又有應雜役之別般民戶耶?納布軍額及公私賤二疋之納者,亦入於通徵之中,名雖稍異,而實則疊役,此所謂朝三而暮四者也。州縣需用,專在稅外雜役,而雜役一變爲結役,則州縣更無着手處,其勢不得不巧作名目,或稱借兌,或稱貿易,今年出一役,明年出一役,百般雜役,依舊復起,便成常賦,終歸別役,民旣備納結役,而猶夫前日,則此非加徵而何?雖然,是亦第二件事耳。國家創法,貴在順民,苟咈民情,未有能濟,設令此法,有百利而無一害,擧國之民,皆曰不便,則姑順其心,此爲急務,不審朝廷,何所取而必欲行之也?立法之初,雖是十全無疑,猶難順成,卽今所行之法,非但民心之洶撓驚惑。先試於三南數邑者,亦可見廟堂之持疑莫決,而欲驗其便否矣。若以其持疑莫決之法,强試於凶撓驚惑之民,則先自失其作法行令之體,萬無必成之理,法果有弊,狼狽而中止,則其貽害於三南數邑之民,姑不足論,而傷損於國體,取譏於四方,當復如何?此法行而民心悅服,則臣亦非戱事者,何敢强爲異論,沮格於更張之初哉?只以國家興亡,係於民心之順逆,第未知今日民心,順耶逆耶?民心逆而能保無事者,自古未有,則臣之所憂者,國家而已。法之便否,臣亦未敢深論也。今臣所言,只據一國民情之所共不便,嶺路見聞之親所稔熟者,而繹騷之患,在處同然,鎭安之擧,不容少緩,請加三思,依前批旨,亟寢結役先施之令,急時行會,以鎭民心。答曰,不允。
假注書李庭綽書啓,臣承命馳往于東小門外彌阿里判府事金宇杭所住處,傳宣聖批,則以爲臣罪犯至重,倖逭刑章,冒死請譴,恭俟威命之加。不意史官,辱臨荒郊,傳宣聖批,不賜嚴誅,反降溫綸,至以難强之狀,予所知之爲敎,雖慈父之詔愛子,何以加此?臣以首頓地,不覺涕血之交瀉。臣八耋之年,病纏骨髓,兩脚痿躄,全身不遂,神精盡消,知覺昏昧,已絶生世之念,便作未冷之尸,而比數恒人,得此罪名,惶隕悚怖,無地自容,寧有幸其停論,重入脩門之望?而聖敎至此,進參賀班,縱不敢望,謹當竢間入城,仰請鈇鉞之誅云矣。敢啓。傳曰,知道。
假注書南壽彦有頉,代李憙爲之。
工曹判書李觀命上疏。大槪,所帶金吾之任,有妨於胄筵之出入,乞令該曹照例稟處事。入啓。答曰,省疏具悉。卿其勿辭,疏辭令該曹稟處。
都承旨洪啓迪上疏。大槪,臣於大臣箚批,有不敢晏然者,乞命削臣職名,以靖私義。答曰,省疏具悉。旣往之事,不必深嫌。卿其勿辭,從速察職。
吏曹啓曰,臺諫有闕,政事,取稟。傳曰,明日爲之。朝報
南就明啓曰,明日常參·經筵,取稟。傳曰,停。
韓重熙,以都摠府言啓曰,副摠管柳就章,以御營別將軍兵等操鍊事,露梁晝仕進去之意,敢啓。傳曰,知道。
南道揆,以侍講院言啓曰,王世弟進講冊子問議草記,以賓客獻議,更爲問于師傅事,命下矣。本院官員,承命更問于師傅,則師領議政金昌集,傅左議政李健命,以爲修身大法,小學書備矣。伏見小學集註總論,或問旣失小學之序,請授大學。朱子答曰,授大學也。須先看小學,夫帝王之學,雖與匹夫有異,爲學次第,宜無異同,王世弟邸下,聰睿天賦,春秋鼎盛,小學之書,必已宿硏,加工缺開筵之初,首講此書,實合於行遠自近,登高自卑之訓,臣等之意,今若先講小學,以驗最切於日用。次及四書諸經,循序而進,以至於窮理盡性,亦不出於小學之綱領。今承再詢,略陳其說,伏惟上裁云矣,敢啓。傳曰,師傅議,施行。
又以義禁府言啓曰,卽接月令醫員趙龜鼎手本,則保放罪人李夏演,病勢缺向差云。還囚之意,敢啓。傳曰,知道。
武科二所差備官,以試官意啓曰,地字擧子缺國放砲時,監的官來告,以爲司憲府書吏趙振雄,自廳上急急來到,趨入貫革前,前中付標之穴,以手指缺穿破後,稱以厥穴再中而呼唱,則監的官渠缺則以指穿穴之痕明白云,貫革卽爲將來缺試官再三相見,則前中付標之穴,以手穿破缺,明白無疑,而書吏與邊周國等,自以爲實缺事云,而縷縷發明,則他無摘發之路,鐵丸所中之缺穿破,則前中鐵丸,只是一箇之外,元無疊中之事,邊周國·趙振雄同心用奸之跡,判然無疑,其在嚴科場之道,不可置之。其罪狀令攸司囚禁科罪,何如?傳曰,允。
行都承旨洪啓迪原疏。伏以臣,卽伏見大臣之批,以臺言過當爲敎,此實臣待罪臺閣時事,則顧安得晏然缺已乎?槪合辭論啓,只以事體之未安,而至於大臣病狀之難於赴召,構疏之在於伊日,則實非臣等之所及聞知。而然,乍發旋停,亦臣等不欲過激之意,而今此聖敎,至謂之缺臣誠惶蹙,不知所措。揆以自靖之義,其不可已離臺閣而泯默也,明矣。玆敢不避煩猥,冒萬死仰籲。伏乞聖明,俯垂諒察,將臣職名,亟行鐫削,以安私分,不勝幸甚。臣無任屛營祈懇之至,謹昧死以聞。批答見上
工曹判書李觀命原疏。伏以皇天眷命,國本缺定,慶關宗祊,喜溢匝域,而春宮典學之工,實今日最先急務,必得端良博雅之士,以備講官,然後缺啓沃之效。而如臣謏聞寡識,首被胄筵之命,惶缺措躬無地。且臣所帶金吾之職,係是刑獄之任,有缺於講席之出入,玆敢陳章仰籲,欲望聖明,亟令該曹,照例稟處,以便公私幸甚。臣無任屛營祈懇之至。批答見上燼餘追錄
上在昌慶宮。停常參·經筵。
下直,文化縣令尹鳳九。
大妃殿望哭後,大妃殿,藥房·二品以上·六曹問安。答曰,罔極。
大殿·中殿·世弟宮,藥房·二品以上·六曹問安。答曰,知道。嬪宮,藥房問安。答曰,知道。
藥房啓曰,秋雨達宵,伏未審此時,聖體,若何?慶恩府院君發引已過,大妃殿望哭哀痛之餘,氣候,何如?自上進御加味調中湯,已過三十貼矣。今日臣等,率諸御醫入診,詳察聖候,更議繼進當否宜當,敢來問安,竝此仰稟。答曰,知道。日月倐焉,府院君發引已過,慈聖罔極之餘,多致氣候之損傷,煎悶曷諭,予則無事矣,勿爲入診。
執義洪龍祚三度呈辭。入啓。遞差。
礪山君枋上疏。大槪,不避鈇鉞之誅,更暴肝膈之懇。伏乞聖明,下臣此章於廟堂,亟賜變通,俾以事體無損,微分獲安事。入啓。
正言李聖龍啓曰,昨伏見聖批之下大臣者,乃有臺言過當之敎,臣不勝矍然,繼之以訝惑也。伊日牌招,是何等至重至大之事,而謂有身病,終不赴命。且其辭議,全沒頌忭之意,事體道理,俱極未安。居臺地者,不可無一言規劾故,兩司通議,果有所略論矣。今於箚批,有若臺言過激不中者然,此雖出於慰藉大臣,而獨不念諸臺公共之論乎?臣亦當初論啓之人,承此來安之敎,理難一刻仍冒,而昨緣滯直史局,未及替代,今始來避,所失尤大。請命遞斥臣職。答曰,勿辭,退待物論。
掌令宋道涵啓曰,昨伏見大臣箚批,以臺言過當爲敎,臣不勝矍然之至。伊日合辭之啓,實出公共之論,則有何一毫過激之意?而今者聖批如此,臣以其時參啓之人,何可晏然仍冒?請命遞斥臣職。答曰,勿辭,退待物論。
正言愼無逸啓曰,臣伏見大臣箚批,則以臺言過當爲敎,臣竊不勝矍然之至。夫伊日大臣召命之不赴,箚辭之疎謬,俱不免有違於事體道理,則烏可無論啓之擧耶?今此聖敎,固出於一時慰安之意,而當初發啓之臺臣,旣以此引避,則臣以隨參之人,獨不可晏然於職次。請命遞斥臣職。答曰,勿辭,退待物論。
府前啓,請靈雲君義天拿問定罪,副摠管申翊夏,削奪官爵,更加三思,還寢結役先試之令,急時行會,以鎭民心。措辭見上答曰,不允。上款事,依啓。
政院啓曰,京兆乃詞訟重地。左尹李裕民,除拜已久,尙不出肅,卽爲牌招察任,何如?傳曰,允。
備邊司啓目,粘連江原監司金相元辭疏,有令廟堂稟處之命矣。金相元素抱痼疾,卽通朝之所共知,而近來症情添劇,大小公務,旣多稽滯,列邑巡審,亦未能擧行。而且其瓜期已滿,宜有變通之道。江原監司金相元改差,何如?啓依允。
掌令李浣上疏。大槪,敢陳使事變通之意,以備裁處事。入啓。
謝恩,左尹李裕民,禮賓正申世雄。
領議政金昌集,左議政李健命請對入侍時,奏請正使礪山君枋改差,其代以左議政李健命單付事,及政官今日牌招開政事,及吏曹判書崔錫恒改差,其代今日政差出事,榻前下敎,加味調中湯加劑以入事,榻前定奪。
館學儒生金鐵根等上疏。大槪,臣等冒萬死更申前懇,亟正賊臣鳳輝,動搖國本之罪,以洩神人之憤事。入啓。
答掌令李浣疏曰,省疏具悉。疏辭已定於今日筵中矣。
答礪山君枋疏曰,省疏具悉。疏辭已定於今日筵中矣,卿其安心焉。
領議政金昌集所啓,良役之弊,必須變通,始可以解倒懸之急,故自先朝,以四策商確,而玆事重難,未果決定。而一向未決,亦甚悶鬱,故試問于外方,則皆謂不便,而其中結役差便云。故左相以先試數邑之意,陳箚蒙允,講定節目矣。今者諸議,皆以爲不可行,如是紛紜,雖是好法,群議旣若是不一,則有難强而行之。且今年災荒如此,姑爲停寢,待年更議似好,故敢達。上曰,依爲之。左議政李健命曰,小臣自在先朝,嘗爲此論,其時構箚,未及上陳,至今耿耿。今年國家,以四策詢問後,外方聞者,已爲騷動,而良民則懸望其減役,其勢不可但已,故臣以平日所隱度者,陳箚蒙允,磨鍊節目,欲先試一二邑,以觀其便否,漸次變通矣。今者諸議,不復徐究其利害,各主己見,紛紜至此,殊未可曉也。然,天下事,非一家事,必須集衆思廣忠益,而群議如此,亦豈可一向便定耶?且先試之議,尙此未決,而今已秋凉,時當作結,今年則已難行之,姑爲寢止,徐待前頭,詳議而決定之似可矣。上曰,唯。已上朝報
有政。
吏批啓曰,大司諫今當差出,而擬望之人乏少,承旨竝擬,何如?傳曰,允。又啓曰,卽接義盈庫牒呈,則主簿洪鳳祚除授後,過限未肅拜,依例故差,何如?傳曰,允。
吏批,判書崔錫恒改差,參判李秉常進,參議申思喆進,左承旨南就明進。以李喬岳爲大司諫,申晳爲執義,趙聖復爲弼善,洪龍祚爲宗簿正,金器之爲司藝,閔厚重爲義盈主簿,金重剛爲臨瀛君。
再政,以權尙游爲吏曹判書。
吏批啓曰,新判書命招,同參政事,何如?傳曰,允。吏曹判書權尙游,命招不進。
以崔錫恒爲左參贊,兪崇爲工曹參議,梁聖揆爲相禮,金演爲江原監司,奏請使單,左相李健命單付事承傳。出吏曹謄錄
領議政金昌集所啓,使事旣已變通,左相當行矣。今此使事,有異循例,陳奏奏請,似當依前例竝爲擧行,敢達。上曰,唯。左議政李健命所啓,小臣旣已承命,今當進往矣。奏文等事,副使臣趙泰億,方在試院,待其罷場後,當與相議,而奏文措語,必以頃日備忘中辭意,詳細搆出,似可矣。上曰,唯。備局謄錄以上朝報
夜二更,月暈。
南道揆啓曰,明日常參·經筵,取稟。傳曰,停。
韓重熙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南就明,以侍講院言啓曰,王世弟書筵召對時,以小學·綱目進講事,旣已允下矣。冊禮後則當爲開講,而日字已迫,此兩冊急速印出之意,分付校書館各該司,何如?傳曰,允。
兵批,判書李晩成病,參判李正臣呈辭受由,參議李挺周進,參知朴聖輅受由在外,左副承旨韓重熙進。
兵批,以兪崇·洪龍祚爲副司直,洪重疇爲副司果。
疊引見時,奏請正使礪山君改差,其代以左相單付事,及吏曹判書崔錫恒改差,其代今日政差出事,及政官今日內牌招開政事,榻前下敎。
兵批,再政。以金相元爲副護軍,崔錫恒爲副司直。
韓重熙,以兵曹言啓曰,因宗親府啓辭,書吏三人,使令六名,軍士一名裁減數,姑爲仍存勿減事,允下矣。此等各色目,俱是庚辰年王子君封爵後加出者,觀於其時本府啓辭可知,而至以先朝凡事修擧之下敎,有若專出於府屬加出者然,未知其引重之得當也。雖以王子問安廳軍士名號言之,此等加出,專爲王子而設較然,則及今王世弟陞儲位之後,仍存不罷,實有欠於降殺之節,豈非未安之甚者乎?本府事勢,雖曰苟簡,庚辰以前,以其元定下人,足備使令,何獨於今日,有此不足之弊耶?方以年凶,有乙亥例裁減之擧,此等加出,應入省減之中,而旣有減去成命之後,本府之更請仍存,恐非得宜,依前定奪,一倂汰減,何如?傳曰,允。以上燼餘追錄
上在昌慶宮。停常參·經筵。
王世弟生辰日,世弟宮,政院·玉堂·二品以上·六曹問安。答曰,知道。
大妃殿·大殿·中殿·嬪宮,政院·玉堂問安。答曰,知道。
禁府,義天拿囚。啓。
明日慶恩府院君安葬時,王大妃殿望哭正時,辰初初刻。
答館學儒生金鐵根等疏曰,省疏具悉。已悉於前疏之批矣,更何多言?爾等勿復煩擾。
掌令李浣啓曰,臣卽伏見昨日筵中大臣,以臣論啓結役事,大加非斥,至以何事可做,殊異臺體等語爲言云,臣不勝矍然之至。噫,玆事利害,僚臺旣已詳論,臣不必贅煩,而第當量役纔罷,累歲荐荒之日,嘗試新法,不但大失民心,顧此創行之令,大有乖於右聖王薄斂之仁心,而渙散流亡之患,又不特今日而止,僚臺所以發啓者,此也,臣所以連啓者,亦此也。大臣以未及稟處之前,徑先爭論,爲非臺體云者,揆以事理,亦不無意見,則臣之矇然顚錯之失,著矣,其何敢自以爲是,而晏然於臺次乎?請命遞斥臣職。答曰,勿辭,退待物論。
持平柳復明啓曰,臣於病伏尋單中,伏聞昨日筵席,大臣,以臣結役再啓之事,大加非斥。至曰,一邊稟啓,一邊論啓,揆以臺體,亦涉殊常,且以啓辭中稅米太斗數,責之以言亦欠精,筵說甚秘,雖未得其詳,臣竊不勝矍然,繼之以訝惑也。凡臺閣論事之規,啓辭之批,若有稟處二字,則仍爲姑停,是古例也。而此則不然,重臣之疏,雖有稟處之命,臣則猶恐其所以稟處者,或不能至脫然停罷。且頃進一啓,果蒙快可之敎,而旋因大臣之箚,成命反汗,凡在聽聞,莫不慨惑,臣竊惜處分之輕遽,深歎民情之失望,不得不更有爭論。而若其因重臣之疏批議處之敎,姑停臺閣應發之啓,非臣意慮之所及,而亦豈臺體之所宜有也?今大臣之言如此,臣誠未曉也。至如稅米太十斗之說,米則水田之所出,太則旱田之所出,而以其等數下中·下下參錯之故,出米六斗或四斗,出太四斗或六斗,此爲嶺邑應納之規。而臣之啓語,初非謂一結所出之如此,只論水田·旱田常稅之斗數,則有何增減於其間乎?今日廟堂之欲行新法者,爲國也,爲民也,臣之請罷斯法者,亦爲國也,爲民也。則所爭,均是公也,以公心論國事,固當若推車子,而今乃未獲見諒,或謂之失體,或謂之欠精,咎責非常,見待太薄,臣竊慨然。然而旣被大臣之詆斥,不可抗顔仍冒於臺次。請命遞斥臣職。答曰,勿辭,退待物論。
平安監司書目,辭職上疏上送事。啓。答曰,省疏具悉。疏辭令廟堂,稟處。
忠淸監司書目,忠州呈,以校理洪廷弼辭職上疏上送事。啓。答曰,省疏具悉。爾其勿辭,救護母病。朝報
上在昌慶宮。停常參·經筵。
大妃殿望哭後,大妃殿,藥房·政院·玉堂·二品以上·六曹問安。答曰,罔極。大殿·中殿·世弟宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
執義申晳啓曰,臣以無似,謬辱聖知,三司榮塗,迭遷殆遍,迺者中丞新命,又出於意外,臣含恩畏義,不敢不冒昧出肅,而第兩司方有右議政趙泰耉削黜之啓,趙泰耉卽臣之妻三寸姑母夫也。法有應避之嫌,有難參涉於此論,旣不得參啓,則何敢一刻仍冒於臺次乎?請命遞斥臣職。答曰,勿辭,退待物論。
館學儒生金鐵根等上疏。大槪,臣等不避瀆擾之罪,敢申前懇,復此仰籲,請亟斬凶賊鳳輝,懸之藁街,以慰一國之忠憤,以扶萬世之綱常事。入啓。
玉堂箚子。大槪,請正言李聖龍,掌令宋道涵,正言愼無逸,掌令李浣,持平柳復明,竝命出仕,執義申晳遞差事。入啓。答曰,依啓。
明日望祭時,王世弟出齋室正時三更四點,祭正時四更一點。
掌令宋道涵·李浣,正言李聖龍·愼無逸,持平柳復明,就職。
答館學儒生金鐵根等疏曰,省疏具悉。已諭勿煩。
望祭罷後,世弟宮,藥房·政院·玉堂·二品以上·六曹問安。答曰,罔極。已上朝報
政院啓曰,頃日典獄所囚,就服賊人六名,越獄逃躱,事之驚駭,莫此爲甚,多定軍官,發送諸處矣。到抱川地松峴,賊人韓太山,軍官張厚昌執捉,賊人金北間,見太山被捉之狀,逃走之際,軍官金壽長,急遽執捉,則金北間潛拔所佩之刀,自刎致斃,故軍官馳告本官,則縣監韓杓,親往檢屍後,牒報本廳矣。未正法之前,雖爲自斃,二名賊人,登時捕捉,誠爲多幸,賊人韓太山爲先移送刑曹,未捕賊四名,今方嚴飭窺伺,期於必捕之意,敢啓。捕廳謄錄
李箕翊啓曰,明日常參·經筵,取稟。傳曰,停。
又以冊禮都監郞廳,以都提調意啓曰,一房郞廳尙衣院僉正禹濟,本院以其職掌緊急,令本院有所變通矣。閑官換差,彼此兩便,卽令該曹擧行,何如?傳曰,允。
又以冊禮都監郞廳,以都提調意啓曰,王世弟嬪敎命文書寫官兵曹參判李正臣,今姑改差,以司書尹淳差下,王世弟敎命文書寫官預差尹淳,代以文學趙文命差下,何如?傳曰,允。
又以冊禮都監郞廳,以都提調意啓曰,王世弟冊禮時,竹冊文草圖書,工曹參議兪崇,旣已寫出一本,謹此封進,以備睿覽之意,敢啓。傳曰,知道。
南道揆啓曰,執義申晳再啓煩瀆,退待物論矣。傳曰,知道。
修撰李重協箚曰,伏以正言李聖龍,以昨伏見聖批之下大臣者,乃有臺言過當之敎,臣不勝瞿然,繼之以訝惑也。伊日牌招,是何等至重至大之事,而謂有身病,終不赴命,且其辭疏,全沒頌忭之意,事體道理,俱極未安,居臺地者,不可無一言規劾,故兩司通議,果有所略論矣。今於箚批,有若臺言過激不中者然,此雖出於慰藉大臣,而獨不念諸臺共公之論乎?臣亦當初論啓之人,承此未安之敎,理難一刻仍冒,而昨緣滯直史局,未及替代,今始來避,所失尤大。掌令宋道涵,以昨伏見大臣箚批,以臺言過當爲敎,臣不勝瞿然之至。伊時合辭之啓,實出公共之論,則有何一毫過激之意?而今者聖敎如此,臣以其時參啓之人,何可晏然仍冒?正言愼無逸,以臣伏見大臣箚批,則以臺言過當爲敎,臣竊不勝瞿然之至。伊日大臣召命之不赴,箚辭之疎謬,俱未免有違於道理事體,則烏可無論臺之擧耶?今此聖敎,固出於一時慰安之意,而當初發啓之臺臣,旣以此引避,則臣是同參之人,獨不可晏然於職次。掌令李浣,以臣卽伏聞昨日筵中,大臣,以臣論啓結役事,大加非斥,至以何事可做,殊異臺體等語爲言云,臣不勝瞿然。缺玆事利害,旣已詳論,臣不必贅煩,而第當量役纔罷,缺饑荒之日,嘗試新法,不但大失民心,顧此創行之令,大有乖於古聖王薄斂之意,而渙散流亡,缺又不特今日而止,僚臺之所以發啓者,此也,而臣所以連啓者,亦此也。今者大臣,以未及稟處之前,經先爭論,猶非臺體云者,揆以事理,亦不無意見,則臣之矇然顚錯之失,著矣,其何敢自以爲是,而晏然於臺次乎?持平柳復明,以臣於病伏尋單之中,伏聞昨日筵席,大臣,以臣結役再啓之事,大加非斥。至曰,一邊稟處,一邊論啓,揆以臺體,亦涉殊常,只以啓辭中稅米太豆數,責之以言亦欠精。筵說甚秘,雖未得其詳,而臣竊不勝瞿然,繼之以訝惑也。凡臺閣論事之規,啓辭之批,若有稟處二字,則仍爲姑停,是固例也,而此則不然,重臣之疏,雖有稟處之命,臣則猶恐其所以稟處者,或不能至脫然停罷。且頃陳一啓,果蒙快可之敎,而旋因大臣之箚,成命反汗,凡在敢聞,莫不慨惑,臣竊惜處分之輕遽,深嘆民情之失望,不得不更有爭論,而若其因重臣疏批議處之敎,姑停臺閣應發之啓,非臣意慮之所及,而亦豈臺體之所宜有也?今大臣之言如此,臣誠未曉也。至如稅米太十斗之說,米則水田之所出,太則旱田之所出,而以其等數下中·下下參錯之故,出米六斗或四斗,出太四斗或六斗,此爲嶺邑應納之規,而臣之啓語,初非謂一結所出之如此,只論水田·旱田常稅之斗數,則有何增減於其間乎?今日廟堂之欲行斯法者,爲國也,爲民也,臣之請罷斯法者,亦爲國也,爲民也,則所爭,均是公也。以公以論,國事固當若推車子,而今乃未獲見諒,或謂之失體,或謂之欠精,咎責非常,見待太薄,臣竊慨然。旣被大臣之祗斥,不可抗顔仍冒於臺次。執義申晳,以臣以無似,謬辱聖知,三司榮塗,迭遷殆遍。乃者中丞新命,又出於意外,臣含恩畏義,不敢不冒昧出肅,而第兩司,方有右議政趙泰耉削黜之啓,泰耉卽臣之妻三寸姑母夫也。法有應避之嫌,有難參涉於此論,旣不得參啓,則何敢一刻仍冒於臺次乎?竝引嫌而退。合辭之啓,旣據公議,箚批未安,不必過嫌,再啓論執,所爭者公,缺筵奏有何嫌避?旣有親嫌,難參大論,揆以臺體,不可仍在。請正言李聖龍,掌令宋道涵,正言愼無逸,掌令李浣,持平柳復明出仕,執義申晳遞差。答曰,依啓。
成均館生員金鐵根等疏曰,伏以臣等,輸膽刳肝,齊聲討賊,顒俟曰兪之音,反承勿煩之批,臣等相顧驚惑,寧欲無生。噫,賊輝之罪,上通於天,大臣·三司,皆曰可殺,文武宗親,皆曰可殺,而至於街巷婦孺之不能自達於上者,莫不怒目而相告曰,儲君定號,萬民皆懽,而惟此鳳輝,不滿於心,陳疏誹斥,嘗試動搖,彼鳳輝者,獨非我國之臣子乎?噫,人心所同,蓋出秉彝,國言攸激,莫可沮遏,則宜不保首領於晷刻之頃,而尙今偃息於天地之間,國家治逆之法,其將因此賊而不伸耶?臣等玆敢復採上下共公之論,仰陳春秋懲討之義。伏願聖明,細加澄省,廓揮乾斷焉。嗚呼,賊輝之動搖儲宮,蓋有素矣。一自得罪先朝之後,每擬乘國家不幸之機,售平昔樂禍之計,而天不助逆,事與心乖,尙冀儲位久虛,國勢方孤,抵隙逞奸,謂幸有日,及今國本大定,邦基永固,神人有托,率普均慶,則環顧積歲之經營,竟墮一場之空虛矣。情窮勢蹙,魄奪心迷,一篇疏語,罔非凶悖,而所謂成命已下,無容更議八字,畢露其動搖之肝肺,寫出其叛逆之供辭矣。若令渠,容議於成命未下之前,則別生甚計,將欲何爲?思之至此,不覺髮豎而眦裂,恨不得戮此賊而臠之也。噫,此賊禍心,路人皆知,而惟彼泰耉,不思報國之義,但懷護逆之計,投進急箚,至謂之忠赤,慮伏常刑,反擬之撲殺,原其罪狀,殆有浮於賊輝矣。若不夬施刑章,勦絶報本,則難言之憂,不測之禍,將無所不至矣,殿下之國,豈不危哉?伏乞殿下,明燭凶逆之狀,深惟宗社之謨,亟斬賊臣之頭,懸之街市,以慰一國之忠憤,以扶萬世之綱常焉。批答見上以上燼餘追錄
上在昌慶宮。停常參·經筵。
下直,寧海府使朴乃貞,楸坡萬戶李允之。
望祭後,大妃殿·大殿·中殿,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。
藥房啓曰,此月又半,殷奠奄過,伏惟聖孝號慕,益復罔極。伏未審夜來,聖體,若何?大妃殿氣候,亦何如?臣等憂慮未已,敢來問安。答曰,罔極。季秋已望,殷奠又過,號慕罔極。慈殿氣候一樣,而予則姑無大段所患矣。
兵曹參判李正臣三度呈辭。入啓。遞差。
吏曹啓曰,臺諫有闕,政事,取稟。傳曰,明日爲之。
政院啓曰,今日賓廳次對,兩司當爲入參,而或在外,或呈辭,或未肅拜,無一行公之員。除在外外,呈告未肅拜人員,竝卽牌招,以爲推移入侍之地,何如?傳曰,允。
密豐君坦上疏。入啓。答曰,省疏具悉。卿其勿辭,救護母病。
掌令宋道涵上疏。大槪,如臣衰劣,決不可久叨言地,賤疾且劇,尤無自力之望,乞蒙鐫削臣職。兼陳區區所懷,以備裁察事。入啓。答曰,省疏具悉。條陳戒誨,無非切實,予庸嘉尙。第四五件事,令廟堂商確稟處。至於淪三綱·墜五典之說,殊涉過當。爾其勿辭察職。
傳曰,大臣·備局堂上引見,引見時,平安監司權改差事,榻前下敎。
三司合啓,請罪人柳鳳輝,亟命設鞫嚴問,以正王法。措辭見上上曰,亟停勿煩。
兩司合啓,請右議政趙泰耉,爲先削奪官爵,門外黜送事。措辭見上上曰,勿煩。掌令李浣所啓,請副摠管申翊夏,削奪官爵。措辭見上上曰,勿煩。前啓,結役還寢事,停啓。正言李聖龍所啓,請前承旨李眞儉遠竄。措辭見上上曰,勿煩。
大司諫李喬岳,司諫魚有龍牌不進罷職傳旨。傳曰,只推勿罷。
京畿監司書目,高陽呈,以副提學李縡病重上去不得事。啓。傳曰,調理上來事,回諭。
領議政金昌集所啓,今觀全羅左道暗行御史魚有龍書啓·別單,末端論不治守令,而其中井邑縣監朴壽漢,則年老手滑,多行鄙瑣之事,咸平縣監黃應洙,則瓜期已滿,手段頗滑,駄載絡繹,災結幻弄云。別單條列頗多,有難倉卒回啓,而爲守令者,旣遭此等題目,不可仍在其位,此兩邑守令,姑先罷黜,後日政差出其代,何如?上曰,唯。朝報
左議政李健命所啓,今此使事,至重且大,臣當奉命出疆,而以臣庸陋,使事之得免僨誤,不敢自期,一行凡事及彼中周旋之道,固當靡不用極。聞禮部侍郞羅瞻,主管我國事,而今春奉勅而來,不滿壑慾而歸,以此發怒,頃者謝使之行,操切甚至,至於牢鎖門戶,薪水艱乏云。羅瞻之其間遞職,雖未可知,而槪聞彼中官人之規,除拜之後,非有超陞及罷免,則元無遞改之事云。若然,則此實可慮矣。銀貨周旋等事,當商議廟堂,更爲稟定,而春間羅瞻出來時,兩醫司醫官林大材,以其看病事,率去灣上,且治其家丁之病,頗爲款待,亦有所贈遺云。大材之入去,雖不可謂以此得力,而亦或有使用之處矣。林大材以別鍼醫作號,帶率入去似好,故敢達。上曰,唯。
領議政金昌集所啓,此乃全羅監司兪命弘狀啓也。命弘頃以本道麥後分賑,檢營皮牟一千石白給事馳啓,而廟堂覆奏不許矣。今見狀啓,以爲今年本道災荒特甚,若欲收捧,則徒擾窮民而已,實無收捧之望,乞令廟堂,變通蕩減矣。近來連以凶歉,諸道還穀,每令蕩滌,實爲有弊,若此不已,則外方還穀,幾於無復餘存,故廟堂以此持難,曾不許白給矣。今又以蕩滌爲請,不可無參酌變通之道,還牟一千石,折半收捧,折半蕩滌,未知,何如?左議政李健命曰,皮牟一千石元數不多,特爲蕩滌,似好矣。金昌集曰,然則許令蕩滌乎?上曰,唯。備局謄錄以上朝報
南就明啓曰,明日常參·經筵,取稟。傳曰,停。
韓重熙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于韓重熙曰,今下弓矢,楸坡萬戶李允之處給送。
疊南道揆,以左邊捕盜廳言啓曰,頃日典獄所囚就服賊人六名越獄逃躱,事之驚駭,莫此爲甚。多定軍官,發送諸處矣。到抱川地松兒,賊人韓太山,軍官張後昌捕捉,賊人金北間,見太山被捉之狀,逃走之際,軍官金壽長,急逐執捉,則金北間潛發所佩之刀,自刎致斃。軍官等馳告本官,則縣監韓杓,親往檢屍後,牒報本廳矣。未正法之前,雖爲自斃,二名登時捕捉,誠爲多幸。賊人韓太山,爲先移送刑曹,未捕賊四名,今方嚴飭窺伺,斯於必捕之意,敢啓。傳曰,知道
李箕翊,以禮曹言啓曰,因山陵守侍陵官狀啓。傳曰,新陵事體至重,而各陵皆有位田,至於本陵,獨無位田,依狀請施行,第二件事,誠甚得宜,依此擧行事,分付該曹事,下敎矣。謹當依聖敎,新陵位田,卽爲出給,使之收稅事,分付于本道監司處,而第二件事,古例不許各陵垓子內人家入接,其意有在。但本陵案山形勢如此,則似不可無變通之道,亦依聖敎擧行,而別置額外山直,其弊有所窒礙,以本陵守護軍五戶,使之移接,以爲專意守護之地,何如?傳曰,允。
南就明,以觀象監官員,以領事·提調意啓曰,天文學外設兼敎授鄭得天有頉,代士人曺寬夏,術業頗精云,兼敎授差下,使之付軍職,冠帶常仕,何如?傳曰,允。
韓重熙,以御營廳言啓曰,各軍門將官朔試射時,居首二十六矢以上,邊將除授,二十五矢,則賜馬事,曾因大臣啓稟,有所定奪,故本廳將官朔試射得中單子中,如有准數居首之人,則輒依此例付標以下矣。去八月朔試射時,本廳哨官李翊夏二十九矢,金星得二十六矢,而無付標論賞之命,雖有欠於定式激勸之道,事係賞典,不敢更爲煩稟矣。今月初五日次對引見時,兵曹判書臣李晩成,以試射居首人,隨矢數依例付標以下事,陳達,蒙允矣。本廳將官前朔試得中單子,還爲入啓,其中優等人,竝依此例論賞,何如?傳曰,允。
咸鏡道幼學朴廷最等疏曰,伏以臣等,竊嘗稽祭法曰,聖王之制祭祀也,以死勤事則祀之,以勞定國則祀之,能捍大患則祀之,有一於是,猶且祀之,以示崇報之典。況兼有此三者,則國家之所以崇報之者,尤不容但已也。臣等謹按文肅公尹瓘,昔在麗朝,以司徒侍郞平章事,出爲行營大元帥,深入賊窟,掃盪女眞於侵暴殺掠之餘,此其功之大,不但以死勤事而已。開拓疆域,勒石先春,以勞定國之功,其殆庶乎?邊患急息,疆圉鞏固,使左袵之域,變爲衣冠之鄕,其能捍大患之功,又不啻章章矣。史牒昭揭,尙照人耳目,則固不待臣等一二談,而北人之景慕,愈久而愈深,爲建廟宇於鏡城城外,而俎豆之者,積有年所,而第緣遐方僻遠,恩額之請,有懷莫遂。夫以我朝之視功缺報祀之者,靡有虧闕,則尹瓘廟宇之至今未揭華額,此實臣等僻遠未及籲請之罪,而亦豈非聖朝之欠典也哉?玆敢不憚道途之阻遠,裹足上來,叫閽仰請。伏願殿下,特命有司,宣賜恩額,以慰北路輿情之望焉。又伏惟念臣等所處之地,邈在荒裔,自開拓以來,專尙弓馬,缺儒業經學,則殆未免弁髦矣。文貞公閔維重,斥補爲鏡城判官時,首以興學立敎,爲第一先務。凡於誘掖導迪之方,靡不用極,莅任三年,儒化大行,不啻若文翁之於蜀郡。昔之貿貿迷方者,丕變而旣知趨向,一方人士,到今得囿於菁莪右文之化者,寔賴閔維重嘉惠北人之功也。大小民人,莫不追思,旣立遺惠碑,章甫齊議別立興學碑於學宮之傍,而此不足以報其萬一,故咸願配享於尹瓘之廟,以寓一體景慕之懷。更伏願竝垂採察焉。臣等無任激切祈懇之至。答曰,省疏具悉。疏辭令該曹稟處。
密豐君坦疏曰,伏以臣,方帶魂殿享官之任,而臣母寒熱泄瀉之病,轉輾沈痼,日夜憂遑,今已三閱月於此矣。臣始非不知番次之苟簡,瘝曠之可懼,而顧以受恩罔極,追報無階,區區效誠之圖,只在享事,故尙冀母病少間,得復供職,遲徊趑趄,未敢辭免。今則病勢日㞃,中痞下虛,嘔泄無算,氣漸澌惙,脈又沈濇,醫藥技殫,日夕危懍,情理到此,益復焦迫,從近就直,實無其望,一向虛靡,冞切惶愧。玆不得不疾聲哀籲於仁覆之下,懇乞聖慈,俯賜矜察,亟遞臣享官之任,公私不勝大幸。批答見上燼餘追錄
午時,上御進修堂,大臣·備局堂上引見入侍時,領議政金昌集,左議政李健命,行戶曹判書閔鎭遠,兵曹判書李晩成,吏曹參判李秉常,右尹金在魯,左副承旨韓重熙,修撰李重協,掌令李浣,正言李聖龍,假注書李憙·李庭綽,編修官金克謙,記注官李光普入侍。
金昌集進伏曰,朝者藥房啓辭之批,以姑無所患爲敎,而近來久未入診,未知聖候引飮等證,何如?上曰,一樣矣。昌集曰,前入湯劑,連爲進御乎?上曰,唯。
昌集曰,此乃平安監司權上疏也。疏中以其宿病添苦,眼疾漸重,酬應爲難,乞賜遞改矣。權之疾,始苦中差,頃因出巡,添病還營,累次乞解,可知其病狀之實重。西關鎖鑰,爲任緊重,病難酬應,旣是實狀,則不可無變通之道。平安監司權姑爲改差,何如?上曰,唯。出榻前下敎
昌集曰,卽接濟州前牧使閔濟章狀啓,啓下內醫院,則去冬今春風雪,本牧所産枳樹,盡爲凍死,例納枳殼,萬無收合上送之望。此外諸種藥材,亦多如此,將未免闕封之患云,而御藥枳殼等材,只從濟州上來,不可全無所納,某條上納事,分付,何如?健命曰,其上納元數,未知如何,而如難准數,則隨力上納事,分付,似好矣。上曰,依爲之。出擧條
昌集曰,王世弟冊禮後,書筵卽當開講矣。進講綱目·小學,自侍講院入啓,令藝館印出云,而臨筵之期已近,勢難及時印出,且卷秩浩多,書冊此時印出,亦涉有弊。全州所在綱目板本刓漫者,一邊改刊,進講次一二件,斯速印送事,爲先分付,而小學則春坊亦有前件,而未免傷汚,不合進講云。綱目·小學,內間似有所儲,竝爲內下,則爲先以此進講,似好矣。上曰,唯。出擧條
昌集曰,王世弟冊禮三度習儀,自今月十七日十八日十九日磨鍊擧行,而第玉轎漆役未畢,三度習儀之前,決無可及之勢,三度習儀,以今二十一日退行,似宜矣。鎭遠曰,初再度習儀,則不用玉轎,而三度習儀時,當用玉轎,似好矣。上曰,依爲之。出擧條
健命曰,曾前使行時,武弁中解事之人,有啓請率往之例。今臣之行,意欲率往李載恒,而載恒吉州遞任之後,新除內禁將矣。他如宣傳官訓院等職,則固有帶職往來之規,而內禁將,乃宿衛之任,不可帶職往來,李載恒姑爲改差,以爲帶去之地,何如?上曰,依爲之。李晩成曰,然則姑令帶職,臨行遞之乎?健命曰,不如臨行,今許遞改,似可矣。上曰,唯。出擧條
鎭遠曰,近日召對及晝講,久爲停止矣。稍待聖候差勝之時,引接儒臣,頻設講筵似好,故敢達。上曰,當留意焉。
聖龍曰,臣有所懷,惶恐敢達。李眞儉罪犯,若其關係不重,則臺臣何敢一向爭執,而顧其悖缺蔑義之罪,關係世道,若不明正其罪,則不可以仍置,故前後論啓,今至八九朔之久,而聖批每以不允勿煩爲敎,臣竊未敢知聖意之何如,而臺臣之抑鬱,群下之憂歎,極矣。大凡爲國之道,必須罪當其罪,而後讒佞憸邪之徒,有所懲畏,而竊覵聖意,每在寬容,如此負犯甚重之類,尙不欲明正其罪,鎭日例批,天聽愈邈,臣恐自此以後,人以世道,日益崩潰,變怪百出,無所不至矣。此論若少有可以停止者,則聖敎之下,臣等亦何必日事煩請耶?卽今大臣·三司,方爲入侍,伏願更加詢問而處之,何如?上曰,勿煩。
韓重熙曰,監試初試設行已久,諸道榜目,皆已上來,而慶尙右道及黃海道榜目,尙不上來。嶺南雖云路遠士多,而科日已過二十五六日,則榜目之至今不來,可謂過限。至於海西,則試所不過五六日程,而尙無消息,此必試官初不趁卽上送之致。不然,則或有中間閪失之弊,其間事故,姑未可知,而莫重榜目之稽滯至今,殊甚未安。慶尙道則姑爲待之,而黃海道當該試官,則推考申飭,何如?上曰,唯。出擧條
李浣更進曰,李眞儉之負犯非常,而尙今容貸,公議愈激,輿情久鬱,臣等之所以更陳所懷者,此也。眞儉遠竄之請,卽賜兪允,然後始可謂罪當其罪矣。上曰,勿煩。奏事畢,諸臣以次退出。
上在昌慶宮。停常參·經筵。
政院啓曰,吏曹郞廳來言,今日爲政事,命下,而判書權尙游同生兄判府事權尙夏卒逝,服制已行十五日,出仕,何如?傳曰,允。已上朝報
有政。吏批,判書權尙游牌不進,參判李秉常進,參議申思喆進,右承旨李箕翊進。
兵批,判書李晩成病,參判未差,參議李挺周進,參知朴聖輅受由在外,左承旨韓重熙進。
吏批,以趙聖復爲執義,金在魯爲兵曹參判,李肇爲刑曹參判,申晳爲司僕正,李夏源爲順天府使,李益命爲淳昌郡守,李奎祥爲井邑縣監,李光普爲咸平縣監。尙衣僉正洪禹齊,掌樂僉正李秀衡相換。兼天文學敎授單曺寬夏。
兵批,以權爲副護軍,李正臣爲副司直,曺觀夏爲副司勇。朝報
李箕翊啓曰,明日王世弟冊禮初度習儀,明明日再度習儀相値,此兩日視事,頉稟。傳曰,知道。
韓重熙啓曰,大司憲李喜朝,持平李瑜在外,執義未差,掌令李浣·宋道涵,持平柳復明呈辭,今日以監察茶時之意,敢啓。傳曰,知道。
又以兵曹言啓曰,本曹堂上,位甚不齊。判書臣李晩成,連有公故,參知臣朴聖輅,受由下鄕,參判臣李正臣,呈辭見遞,參議臣挺周,連日入直,方有身病,而替代無人,苟簡莫甚。明日王世弟冊禮習儀時,侍衛,亦不可不備員,參判有闕之代,今日政以在京無故人差出,卽爲牌招察任,何如?傳曰,允。
又以兵曹言啓曰,今九月十六日忠義衛李胤相稱名人,自金虎門入來,差備門外擊錚,極爲駭愕。令攸司囚禁治罪,同門守門將朴尙謙,常時不能禁斷雜人,以致闌入,亦難免其責,推考,何如?傳曰,允。
李箕翊,以冊禮都監郞廳,以都提調意啓曰,冊禮時王世弟玉印篆文書寫官實差副護軍李徵夏,預差羅州牧使兪命健,王世弟嬪玉印篆文書寫官實差弘文館副應敎金濟謙,預差長湍府使趙尙絅,各書三本,竝爲入覽,以備睿簡之意,敢啓。傳曰,知道。皆以正本。
又以實錄廳郞廳,以摠裁官意啓曰,都廳郞廳朴師益,身病方苦,兩都監之任,有難兼察。李箕鎭亦以親病下鄕,竝姑改差,其代,以前獻納徐命均,一房郞廳趙文命差下,二房郞廳金濟謙,以冊禮都監都廳,亦難兼察,今亦改差,其代,以司諫院司諫魚有龍差下,一房郞廳趙文命之代,以司果權益寬差下,使之察任,而徐命均,方在罷散中,令該曹口傳付軍職,冠帶常仕,何如?傳曰,允。
韓重熙,以兵曹言啓曰,臣在魯,以實錄廳堂上,除本司肅謝後,方進於本廳之坐,而參議臣李挺周,不待肅謝,自直所徑先出去,事甚未安,卽爲牌招入直,何如?傳曰,允。
以愼妃墓秋奉審各樣雜物執頉書啓單子,傳于李箕翊曰,有頉處,卽爲擧行。
韓重熙啓曰,因兵曹草記,參議李挺周牌招事,允下矣。闕門垂閉,待明朝出牌之意,敢啓。傳曰,知道。燼餘
上在昌慶宮。停常參·經筵。
下直,江華經歷金希魯。
疊實錄廳郞廳,以摠裁官意啓曰,都廳郞廳朴師益,身病方苦,兩都監之任,有難兼察,李箕鎭亦已親病下鄕,竝姑改差,其代以前獻納徐命均,一房郞廳趙文命差下,而二房郞廳金濟兼,以冊禮都監都廳,亦難兼察,姑爲改差,其代以司諫魚有龍差下,一房郞廳趙文命代,以司果權益寬差下,使之察任,而徐命均方在罷職中,令該曹口傳付軍職,冠帶常仕,何如?傳曰,允。
吏曹口傳政事,實錄兼春秋魚有龍·徐命均·權益寬。
工曹參判朴泰恒三度呈辭。入啓。遞差。
三司合啓,請罪人柳鳳輝,亟命設鞫嚴問,以正王法。措辭同前答曰,亟停勿煩。
兩司合啓,請右議政趙泰耉,爲先削奪官爵,門外黜送。措辭同前答曰,亟停勿煩。
府前啓,請副摠管申翊夏削奪官爵。措辭同前答曰,勿煩。
院前啓,請前承旨李眞儉遠竄事。措辭同前答曰,勿煩。
判府事趙泰采箚子。大槪,敢陳扈衛廳變通之宜,以備裁處事。入啓。答曰,省箚具悉卿懇。箚辭得宜,依施焉。三廳永爲定式。仍傳曰,遣史官傳諭。
禁府啓目,靈雲君義天元情云云。承服不冬,所當依例請刑,而年今七十,法不當請刑,上裁,何如?啓。除刑推議處。
掌令宋道涵啓曰,臣於日昨,敢以迷見,冒進一疏,及承聖批,逐條開納,至以無非切實爲敎,顧此蕘說,有何可擇,乃有此奬詡之大過也?臣感激惶悚,而益欽我聖上翕受之量也。第於鳳輝事,不惟不賜允可,反下殊涉過當之敎,臣於此,不勝矍然訝惑之至。夫鳳輝罪犯,何等重大,而容貸之至此耶?位號已定,分義至重,此而置之,則豈不爲淪三綱隳五典之歸乎?三司合辭之啓,多士請討之章,鎭日交上,而回天無期,臣之所論,蓋出於擧國之所共憤,而反承此未安之敎,臣誠抑鬱憂歎,繼之以惶隕,其何敢晏然仍冒於職次乎?昨緣賤疾苦劇,今始來避,所失尤大。請命遞斥臣職。答曰,勿辭,退待物論。
成均館官員,以知館事意啓曰,今九月初九日儒生課製,今月內無故日退行事,曾已啓達矣。十月十九日設行之意,敢啓。傳曰,知道。
吏曹判書權尙游上疏。大槪,千萬意外,忽叨新命,顧此癃痼之疾,斷無堪承之勢,屢違召牌,罪合萬殞。伏乞先治臣罪,仍遞臣職,公私不勝萬幸。答曰,省疏具悉卿懇。天官之長,不容久曠,卿其勿辭,速出行公。
京畿監司書目,陽川呈,以江原監司金演辭職上疏上送事。啓。答曰,省疏具悉。卿其勿辭,速往欽哉。又書目,安城呈,以同副承旨沈壽賢辭職上疏上送事。啓。答曰,省疏具悉。爾其勿辭,從速上來察職。朝報
同副承旨沈壽賢疏曰,伏以臣,窮鄕病伏之中,忽伏奉承政院成貼,今月初十日有旨,以臣爲承政院同副承旨,使之乘馹上來者,臣誠驚惶感激,莫知所以自措也。在臣分義,卽當竭蹶趨承,以謝恩命之不暇。伏況國有大慶,普率懽忭,儲位維新,冊禮將擧,趨造賀班,欣瞻盛儀,是亦臣區區之願也,而顧臣昨年所被臺劾,語極危怖,陰助凶黨,何等罪名,而橫加臆逆,恣意醜詆,雖蒙聖恩之曲全,獲免大戾,而至今思之,餘悸猶存,臣誠何以遽有復反周行之望哉?噫,臣之踪地畸危,分甘廢置,苟非事係往役及義分之所不敢辭者,則雖是舊踐,未敢冒當者,今已五六年矣。昨冬銀臺之命,適値因山迫近,擧國哀遑之日,不暇他顧,肅命卽出者,只欲少伸誠禮,而未及斂退,又復顚沛,臣實自取,尙誰咎哉?從今以往,杜戶省愆,沒齒田間,得免僇辱,是臣私分之所冀奉也。夏間秋初,除旨之下,二字缺奉蒙恩遞,而其不可苟然冒出,則已自劃矣。況今所叨之職,卽臣前日僨誤之地,何敢抗顔復出,自陷於忘嫌冒恥之歸也?曲被洪私,誤恩偏加,而未敢以承命爲恭。且臣舊患風痺之症,轉成沈痼之疾,扶策登途,實無其勢,縣道陳章臣罪尤大之實狀,亟命鐫遞,勿復檢擧,使臣得以守分自靖,不勝萬幸。批答見上
行判中樞府事趙泰采箚曰,伏以臣,見帶扈衛大將之任,於本廳事,有可變通者,典兩廳大將相議,欲一陳達於筵中,而未果矣。廟堂乃有數外汰減之議,不得不陳箚,愚見蓋扈衛三廳,在前則各有軍官千餘名,京外閑良之業武者咸屬焉。朝家之所以勸奬,與禁旅無異,當初設置之意,誠非偶然,而頃年以其避役者,投屬之紛紜,減定額數,各廳毋過二百五十名,自是以後,雖或有額外除數,扈衛之際,不成貌樣,名以大將,而所領曾不若軍門之一把摠,有同兒戱,難以得力,今若仍存餘額,稍增其數,每廳各限以三百五十名,則通以計之,當爲千數,庶可成一部之制,而有蔭子枝及中庶之應役軍役者,參其半,良丁之多失,非所可慮矣。如以臣言爲可,則許其施行,否則無寧罷臣所帶之廳,分屬兩廳,以添其額之爲愈也。惟聖明,亟賜裁處焉。取進止。批答見上
江原監司金演疏曰,伏以臣,跧伏郊坰,情病俱苦。秋曹恩除,無計趨附,冒上辭本,未蒙矜允。方此惶隕悶蹙之中,不自意東藩新命,忽下於千萬夢寐之外,臣誠惝怳感激,不省所措。顧此所叨,是臣二十年前除拜未赴之任也。本道雖云境僻務簡,當此歲饑民困,峽俗澆薄之日,一路按撫之責,決非如臣空疎譾劣,累試蔑效者,所可堪承。況臣犬馬之齒,已迫七耋,精神筋骸,消鑠無餘。且素患痰眩之症,源十字缺有朝夕危死之慮,尤無一分供務之望。玆敢疾聲哀籲於嚴廬之下,伏乞聖明,俯諒臣年衰病痼,亟遞臣新授東藩之任,千萬不勝幸甚。批答見上
吏曹判書權尙游疏曰,伏以臣之殘骸危喘,忝長銓地,前後四次,而得蒙聖慈曲軫垂死之狀,輒許瀝血之懇,縷息之延至今日,莫非造缺曲遂之仁,恩私如天,夙夜攢戴。千萬意慮之外,新除復降,臣聞命惝怳,罔知容措,而竊伏念生成之澤,旣已屢沾於前日,則仁覆之恩,想應曲進於終始,玆冒萬死,唐突號呼,庶冀聖明之矜諒焉。蓋臣所患,沈淹四歲,傍症則時有緊歇,而病根依舊深痼,少失調將,動阽危域,尋常愼畏,凜凜若嬰兒之護養,乃者行役之餘,仍遭同氣慘慽,風寒外襲,悲哀內攻,方此委頓,昏昏不省,天牌屢辱,無計祗承,惶隕之極,死有餘誅。設令臣目前所苦,雖得少定,至於銓任,則決無堪承之勢。痰癖症情,與他疾恙有異,堅凝如石,隱伏於腕內外,少觸寒冷,跳動衝逆,悍急之勢,有如奔馬,頃刻之間,生死難保,或因不時赴政,晨夜勞動,則癖氣之發作,勢所必至,其爲公私之狼狽,當復如何?使臣眞有可堪之才具,抱此奇症,已難供應職務。況其人器,萬萬不稱,而乃欲決性饕策,冒沒趨承於匪據之地,亦豈不爲唾鄙之囮,而終貽明廷之羞乎?伏惟聖慈天地父母,特賜諒察,亟遞臣銓任,回授有才望無疾病之人,以幸公私,不勝禱祝之至。批答見上
上在昌慶宮。停常參·經筵。
下直。谷山府使趙東彬。
政院啓曰,掌令宋道涵引避退待,而大司憲李喜朝,持平李瑜在外,執義趙聖復,掌令李浣,持平柳復明呈辭,時無行公之員,除在外人員外,呈告人員,竝卽牌招,以爲處置之地,何如?傳曰,允。又啓曰,吏曹判書權尙游陳疏承批之後,不爲出肅,牌招察任,何如?傳曰,允。
落點,歸厚別提柳綏。
三司合啓,請罪人柳鳳輝亟命設鞫嚴問,以正王法事。入啓。
兩司合啓,請右議政趙泰耉,爲先削奪官爵,門外黜送事。入啓。
府前啓,副摠管申翊夏削奪官爵事。新啓,引嫌而退,大論靳允,疏陳得宜,聖敎匪怒,何必爲嫌?請掌令宋道涵出仕。
院前啓,請前承旨李眞儉遠竄事。入啓。
傳曰,御筆屛風書印出進上宗簿寺堂上以下及員役工匠等,竝書啓。
謝恩。吏曹判書權尙游。
持平柳復明牌不進,罷職傳旨。傳曰,只推勿罷。
答三司及兩司合啓曰,亟停勿煩。
〈答〉府曰,不允。處置事,依啓。
答院曰,勿煩。
掌令宋道涵就職。朝報
李箕翊啓曰,明日常參·經筵,取稟。傳曰,停。
洪啓迪啓曰,小臣與右承旨李箕翊,議政府冊禮再度習儀進去,下直。傳曰,知道。
韓重熙,以都摠府言啓曰,副摠管李森,以捕盜大將,本廳坐起晝仕進去之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南就明,以宗簿寺官員,以提調意啓曰,先大王御筆屛風書八帖,王世弟邸下在私邸時,出付本寺,模寫刻板,以爲印藏璿閣之地矣。今已畢役印出,御覽次,王大妃殿三件,大殿五件,世弟宮徽覽次三件,謹此封進,而五處璿源閣奉安之本,待日後璿源錄奉安時,一體陪往藏置,板本則仍爲藏置于本寺,何如?傳曰,允。
又以禮曹言啓曰,今此王世弟嬪宮冊禮時,各差備官,當爲具朝服行事,而士夫家,備置朝服者甚罕,許多差備官,盡着朝服,其勢誠難。曾前乙酉年金寶改造時及癸巳年上尊號時,差備官,以黑團領進參事,本曹入啓變通矣。今亦依此例,都監堂上·郞廳及奉敎命竹冊玉印命服官外,其餘各差備官,以黑團領行禮事,知委擧行,何如?傳曰,允。
又以禮曹言啓曰,因中使愼妃墓秋奉審執頉,書啓。傳曰,有頉處,卽爲擧行事,傳敎矣。祭廳及諸處地衣薍簾竹索塗褙等破傷處,分付該司,使之急速修補,而至於祭廳左右火防及四面階砌石塗灰剝落處,卽今日氣漸緊,勢難動役,姑待明春修改似宜,祭廳前正橫出大路,不善防護處,更令本官斯速防塞事,申飭分付,而墓所在於先山不遠之地,曾無別爲定界之事,發遣本曹郞廳,與本墓次知內官及地方官,眼同定界後,稟處,何如?傳曰,允。
又以禮曹言啓曰,卽接歸厚署假官牒報,則卒領府事李濡禮葬事,別提李始完改差代,柳綏差出矣。新除授別提柳綏,情勢萬分難安,且有身病,萬無行公之路,急速變通,以爲及期擧行之地云。雖未知情病之果如何,而事勢急迫,不可無變通之道,柳綏改差,其代令該曹,以在京無故人,卽爲口傳差出,以爲趁明日下去之地,何如?傳曰,允。
以持平柳復明牌不進,罷職傳旨。傳于南道揆曰,推考傳旨捧入。
上在昌慶宮。停常參·經筵。
三司合啓,請罪人柳鳳輝,亟命設鞫嚴問,以正王法事。答曰,亟停勿煩。
府前啓,請副摠管申翊夏,削奪官爵。答曰,勿煩。
院前啓,請前承旨李眞儉遠竄事。答曰,勿煩。
謝恩。歸厚別提洪敍夏。
傳曰,頃觀禮曹節目,則冊封後世弟及嬪,三殿,仍行朝謁禮,而只於孝寧殿,無展謁之禮節矣。旣有三殿朝謁禮,則入闕時,雖行展謁,情禮未安,雖異常時,冊封日以吉服,先行展謁禮後入內,仍行大妃殿及內殿朝謁禮,似爲得當,而慈敎如此,議大臣稟處事,分付該曹。
兵曹口傳政事,翊衛李思一,翊贊李廷燁。
京畿監司書目,楊州呈,以左參贊崔錫恒辭職上疏上送事。啓。答曰,省疏具悉卿懇。前後疏批,備悉至意,而尙不入城,辭疏又至,缺然且慚,無以爲諭。卿其安心勿辭,卽速上來行公。
備忘記。居首生員柳時模直赴殿試,之次進士朴道郁·兪彦協,幼學洪重澤,生員尹涉,進士李潤身·李匡德·李宗城·鄭東游,各給一分。朝報
南就明啓曰,明日常參·經筵,取稟。傳曰,停。
南道揆,以都摠府言啓曰,副摠管李森,以捕盜大將,本廳坐起晝仕進去之意,敢啓。傳曰,知道。
吏曹口傳政事,以李箕佐爲歸厚別提。
傳于南就明曰,歸厚署棺板一部,送于內需司事,言于該曹。
南就明,以侍講院言啓曰,今此王世弟冊禮時,翊衛司官員,不可不備員。有闕未差之代,卽爲差出,在外未肅拜人員,亦合有及時變通之道。令政院稟旨擧行,何如?傳曰,允。
又啓曰,因侍講院草記,王世弟冊禮時,翊衛司官員,不可不備員。有闕未差之代,卽爲差出,未肅拜人員,亦合有急時變通之道,令政院稟旨擧行事,允下矣。翊贊李在外未肅拜,今姑改差,其代及有闕未差之代,令該曹卽爲口傳差出,何如?傳曰,允。
南道揆,以兵曹言啓曰,今九月二十日禁軍等戎器點考,都摠府眼同設行於盤松亭矣。入直禁軍等,依例除標信出來,逢點後還爲入直之意,敢啓。傳曰,知道。
又以兵曹言啓曰,一所巡將李樟,私自出入,不知去向,巡將受點之後,巡廳書員來告曰,終日不得尋覓,闕門將閉,而尙無形影,莫重禁夜,將未免闕直,極爲驚駭。同司勇李樟罷職,原單中改付標以入之意,敢啓。傳曰,知道。
南就明,以冊禮都監郞廳,以都提調意啓曰,王世弟嬪冊禮正使臨昌君焜,今聞遭其夫人之喪,正使之任,似不可仍行,今姑改差,其代令該曹差出,何如?傳曰,允。
南道揆,以兵曹言啓曰,大小國役,各樣差備軍,例以諸處守直軍,除出使用矣。近因諸役頻繁,出用之際,每患不足,不免結價募立。一時烏合之類,與元定雇軍有異,非但有不實生梗之弊,經費之耗縮,亦不可不慮。自今以後,慶德·景福兩宮闕各堂各門及含春·芳林苑等守直軍各二名內一名,療病家守直軍十二名內六名,輪回除出使用事,定式施行,何如?傳曰,事雖如此,今此等處,各有所守,不必擧行,可也。
左參贊崔錫恒疏曰,伏以臣於前任,萬無一出之四字缺居,再上辭本,微誠未格,終靳允許,進退路窮,恭俟譴何。何幸仁覆之天,曲軫下情,不待申籲,得以解免,私心感祝,當復如何?在臣分義,宜卽入城,一謝恩命,仍參賀班,而今此新除參贊之職,雖與兩銓有間,廟謨責任不輕,而顧臣前後所遭,俱係非常,實今古罕有羞恥,江漢難濯之汚衊,其不可諉以移職,晏然行公也,固已審矣。且臣於史局之任,非不知萬萬不稱,而分房堂上,不過刪節而已。猶可承乏苟充,故不敢爲辭免之計,而至於都廳,則專管纂修之事,永作不刊之典,爲任之重,不比閑漫,以臣蒙學謏聞,其何敢濫仄諸彦之後,任他嗤點,而恬不知愧乎?況內局提擧,職在保護,而前後起居之班,一未進參,雖緣情病之難安,人臣分義,掃地盡矣。頃於辭疏,急於本職之祈免,未暇及他,今始自列。伏乞聖慈,俯賜矜察,亟遞臣新授職名及兼帶史局·藥院之任,仍治臣逋慢之罪,以安私分,以肅朝綱,不勝幸甚。批答見上燼餘
上在昌德宮。停常參·經筵。
禮曹啓曰,命下矣。議于大臣,則領議政金昌集以爲,孝寧殿三年內,凡干禮節,自有像生時之儀矣。今者王世弟及嬪冊禮日,旣行朝謁於各殿,而各殿亦以吉服臨受,則王世弟仍以吉服,先行展謁於孝寧殿,似合情禮。伏惟上裁。左議政李健命,判府事趙泰采,與領議政金昌集議同。判府事金宇杭病不收議,判府事李頤命,右議政趙泰耉在外,不得收議。大臣之議如此,上裁,何如?傳曰,以領相議施行。
三司合啓,請罪人柳鳳輝,亟命設鞫嚴問,以正王法。措辭同前答曰,亟停勿煩。
兩司合啓,請右議政趙泰耉,爲先削奪官爵,門外黜送。措辭同前答曰,亟停勿煩。
府前啓,請副摠管申翊夏,削奪官爵。措辭同前答曰,勿煩。
院前啓,請前承旨李眞儉遠竄事。措辭同前答曰,勿煩。
明日冊禮三度習儀,開門差早。
政院啓曰,因侍講院草記,明日冊禮三度習儀時,宮官不可不備員。弼善有闕之代,令本院稟旨變通事,允下矣。政官所當牌招開政,而闕門已閉,政官牌招之際,必致夜深,政官明日待開門牌招開政,何如?傳曰,允。
平安都事書目,龍川府使任勗,以實爲災,依事目罷黜事。朝報
備邊司啓曰,今日賓廳日次,而堂上位不齊,頉稟。答曰,知道。又啓曰,黃海水使李汝迪,以親病身病,屢次乞遞,而前日仍任,意非偶然,故使之勉抑私情,調理察任矣。又以情理甚切,疾病難堪之狀,一向控免,至於廢務,海防重地,委屬可慮,黃海水使李汝迪,今姑許遞,何如?答曰,允。備局謄錄
夜五更,月暈。
南就明啓曰,明日冊禮三度習儀,二十二日國忌齋戒,二十三日國忌正日,此三日視事,頉稟。傳曰,知道。
韓重熙,以都摠府言啓曰,副摠管柳就章,以文臣朔試射試官,訓鍊院晝仕進去之意,敢啓。傳曰,知道。
傳于南就明曰,宗簿寺刊進御筆屛風書,堂上·郞廳終始看役及日子淺深問啓。
韓重熙,以侍講院言啓曰,明日王世弟冊禮三度習儀時,宮官不可不備員。弼善有闕之代,令政院稟旨變通差出,仍卽牌招察任,何如?傳曰,允。
疊南道揆啓曰,因侍講院草記,明日冊禮習儀時,宮官不可不備員,弼善有闕之代,令本院稟旨變通,差出事,允下矣。政官所當牌招開政,而闕門已閉,政官牌招之際,必致夜深,政官明日待開門,牌招開政,何如?傳曰,允。
又以冊禮都監郞廳,以都提調意啓曰,王世弟嬪竹冊文字圖書,副司果徐命均,寫出一本,謹以封進,以備睿覽之意,敢啓。傳曰,知道。
又以吏曹言啓曰,卽見冊禮都監啓辭,則王世弟嬪冊禮正使臨昌君焜,今聞遭其妻喪,正使之任,似不可仍行,今姑改差,其代卽令該曹差出事,允下矣。當初正使預差礪山君枋,所當陞爲實差,而資級乃是從一品,其他正一品,則無可合之員,何以爲之?敢啓。傳曰,以預差爲陞實。
又以冊禮都監郞廳,以都提調意啓曰,轝輦及轎子,以新件造作時,見樣事取來矣。新轝輦及轎子,今已畢造,舊件還送于外司僕寺之意,敢啓。傳曰,知道。
韓重熙,以兵曹言啓曰,今九月二十一日武臣賓廳講書日次,而王世弟冊禮習儀相値,不得爲之之意,敢啓。傳曰,知道。
又以兵曹言啓曰,昌慶宮長慶門守直軍二名內一名,曾已啓稟裁減矣。今因掌務內官手本,更請仍存,朝家定奪之事,內侍輩續續手本啓請,不但事體之未安,當此裁省時旣減之軍,決難復舊。依前以一名使之守直,而今後如許煩猥之習,一切嚴防,何如?傳曰,允。燼餘
上在昌慶宮。停常參·經筵。
下直。北評事權
吏曹啓曰,來二十五日祿都目政事爲之之意,敢啓。傳曰,知道。
礪山君枋加資肅拜。
謝恩。弼善金槹,兵曹正郞趙遠命。
三司合啓,請罪人柳鳳輝,亟命設鞫嚴問,以正王法事。措辭同前答曰,亟停勿煩。
兩司合啓,請右議政趙泰耉,爲先削奪官爵,門外黜送。措辭同前答曰,亟停勿煩。
府前啓,請副摠管申翊夏,削奪官爵。措辭同前答曰,勿煩。
院前啓,請前承旨李眞儉遠竄。措辭同前答曰,勿煩。
假注書李泰始有頉,代鄭惟一爲之。
備忘記。宗簿寺提調臨昌君焜,司直宋相琦,正洪龍祚,竝勿論,直長沈尙吉陞敍,主簿金泰淵尙方弓一張賜給,寫字官折衝李春華,上護軍李爾芳,相當職除授,員役工匠等,令該曹米布分等題給。
輔德朴師益,兼輔德金濟謙,弼善金槹,兼弼善申晳,文學趙文命,兼文學申昉,司書尹淳,說書黃梓,兼說書趙顯命上疏。大槪,今於王世弟冊禮後,孝寧殿展謁之禮,略陳區區所懷,以備裁處事。入啓。答曰,省疏具悉。日昨慈聖下敎於予曰,頃觀禮曹節目,東宮冊封後,於予有朝謁之禮,而只於孝寧殿,無展謁一節,殿內吉服未安,故不爲磨鍊耶?三年內則非特象生時一體,今日事,全爲宗社國家重事,先王平日聖慮之所曁,則予獨受朝謁,而但無展謁之節,則心尤罔極,雖行展謁,若以衰服,則無異於朔望殷奠,以吉服欲爲平日進見之節,故下敎矣。今觀爾等之疏,亦出於愼重之道,令該曹卽速,稟處。已上朝報
有政。吏批,判書權尙游牌不進,參判李秉常,參議申思喆進,左承旨南就明進。
吏批,判書權尙游牌不進,參判李秉常,參議申思喆進,左承旨南就明進。
以金槹爲弼善,趙遠命爲兵曹正郞,李顯慶爲監察。實錄兼春秋三單,徐命均·魚有龍·權益寬。礪山君枋,今加興祿,柳綏爲歸厚別提,洪敍夏爲歸厚別提。吏曹謄錄
輔德朴師益·金濟謙,弼善金槹·申晳,文學趙文命·申昉,司書尹淳,說書黃梓,兼說書趙顯命原疏,伏以昨因傳敎,王世弟受冊六字缺孝寧殿二字缺該曹議大臣磨鍊,啓下矣。臣竊伏缺今此展謁,旣無前例可據,係是義起之禮,則服色一節,所當十分詳審。蓋禮者,緣人情而設,王世弟受冊之後,旣有朝謁於兩殿之擧,則揆事生之義,一體祗謁於魂殿,固可謂情禮之當然,而第縗麻哭泣之所,便用吉儀,實是莫重之變禮,在情禮,如或有一毫未安者,則似不可遽然斷行。其在愼重之道,不可不博詢於知禮儒臣,酌其經變之衷,節文之宜而處之。臣等忝在輔導之列,旣有所懷,敢此仰陳,而冊禮日期迫近,伏乞亟命該曹,斯速稟旨擧行,俾無未及之患焉云云。批答見上
京畿南陽幼學尹泰斗等聯名疏曰,伏以道學者,國家之元氣也,崇奬者,歷代之美典也。故如有命世眞儒,出於其間,而明斯道於旣晦,倡絶學於來裔,則爲國家者必崇奬,而俎豆之所,以壽國脈,而爲世道計也。歷考祀典,斑斑可徵,而如或其人之道之學,足以繼往開來,垂世範俗,而猶未躋夫腏食之列,則豈非明時之欠事,而亦豈崇報之盛典耶?臣等竊伏念先正臣文正公宋時烈,文正公宋浚吉,俱以命世之眞儒,大有功於斯文,從祀之典,在所當擧,而至今未也,臣等竊慨焉。噫,文正公臣宋時烈,文正公宋浚吉之平生道學,備在□狀,立朝事業,昭載國乘,殿下固已俯燭,非假臣等一二談,而□其淵源之懿,門路之正,道學之張,牖迪之功,殿下或有所未盡□者矣。臣故不避煩猥之誅,敢略陳其槪焉。昔自朱子歿後四行缺聖學於世,則寔我東三字缺嫡傳,而承其文元公金長生也。文正公臣宋時烈,文正公臣宋浚吉五字缺其淵源之懿可見矣。其爲學,一以程·朱□準主敬六字缺致其知,力行以踐其實,三者爲終身事業,則其門路之正,可知矣。以巖巖喬嶽之質,溫溫春日之姿,共承先儒之的傳,竝爲一世之師表,倡明正學,扶植世道,及其酬酢事物,斷以義理,而截然有不可犯者,其自守之篤也,則雖顚沛流離,而不能易其操,其用力之確也,則雖死生處變,而不能奪其志,蔚然爲士林之宗匠,則其道學之純,爲如何哉?若其嚴於師道,示於敎育,一時賢士,皆爲依歸。湖西一區,稱鄒魯之鄕,而宏儒碩士,賢輔良弼,皆出其門,則其牖迪之功,於乎盛矣。噫,有一於斯,亦足以躋祀典,而況兼者乎?此特論其道學之盛爾。請以其明大義於斯世者言之,當諸夏□君之日,受孝廟不世之遇,其晝宵之講究者,以復讎灑恥,尊華攘夷,爲第一義,天心不助,弓劍遽遺,十年薪膽之計,雖三字缺時,而其義烈之炳烺,亦足暴於天下後世,則春秋大義,旣□而復明,宇宙綱常,幾斁而復植矣。肆我先大王違豫之中,缺書兩先正臣院額,而又使撰文而祭之,則聖意之崇奬,當復三字缺天旣生文成公於前,以高明超絶之姿,抽關啓鍵,洞開道學之源委,以日星乎乾坤。又生此兩先正於後,以篤實踐履之學,眞誠積久,丕闡聖賢之大道,以規模乎來學,天之所以闡斯道而裨風化也。自從文元公金長生配祀之後,一一行缺文正公臣宋時烈,文正公臣宋浚吉,尙無竝享之缺五行云云。批答在翌日
上在昌慶宮。停常參·經筵。
全羅監司書目,都事兼海運判官趙命臣,漕倉反庫差員,不爲論報,直自差送,揆以事體,殊涉駭然。不得已罷黜事。
京畿儒生尹泰斗等上疏。大槪,請文正公宋時烈,文正公宋浚吉兩先正,從享文廟事。入啓。答曰,省疏具悉。疏辭令該曹稟處。
實錄廳郞廳,以摠裁官意啓曰,一房郞廳權益寬,三房郞廳李聖龍換差察任,何如?傳曰,允。朝報
觀象監,卯時月有兩珥,巳時雷灑雪,雨雹狀如豆。啓。
上在昌慶宮。停常參·經筵。
疊觀象監,今月二十二日卯時,日有兩珥,巳時雷灑雪,雨雹狀如豆。啓。
禮曹啓目粘連啓下是白有亦,觀此輔德朴師益等上疏,則以爲王世弟孝寧殿展謁服色,所當十分詳審,不可不博詢於知禮儒臣,酌其經變而處之亦爲白有臥乎所,玆事旣經大臣議得,此外無他參酌變通之道,日子且迫,有難遍問於諸臣,疏內辭緣,置之,何如?啓。依允。
禮曹佐郞黃懰,愼妃墓定界後入來。朝報
神懿王后忌辰。
李箕翊啓曰,明日常參·經筵,取稟。傳曰,停。
洪啓迪啓曰,近日廳中位甚不齊,出納之際,事多苟簡。左承旨南就明,右副承旨南道揆,今日不爲仕進,竝卽牌招,何如?傳曰,允。
李箕翊,以冊禮都監郞廳,以都提調意啓曰,王世弟嬪冊禮時,正使臨昌君焜有頉,代預差礪山君枋陞差,改付標以入之意,敢啓。傳曰,知道。
又以冊禮都監郞廳,以都提調意啓曰,王世弟嬪冊禮時,敎命文草司書尹淳,旣已寫出一本,謹此封進,以備睿覽之意,敢啓。傳曰,知道。
孝寧殿入番宗室望,密昌君樴爲之。
李箕翊,以禮曹言啓曰,王世弟及嬪冊封敎命竹冊印綬,今二十五日,自都監內入事,啓下矣。二十六日趁早都監該掌郞廳,依前例啓請還下,排設於仁政殿內事,知委,何如?傳曰,允。燼餘
上在昌慶宮。停常參·經筵。
下直。興海郡守李最英。
副摠管李益著三度呈辭。入啓。遞差。
司直鄭浩上疏。大槪,臣曩於別諭之下,病未祗赴,惶隕俟罪。忽伏聞國有大慶,不任欣忭之至,謹將一疏,仰暴賀忱,付上縣道,道臣以疏中字句見漏還送,往復之際,冊禮已迫,勢難更陳,不計死生,擔舁登途,昨始入城,敢陳請譴之章。伏乞聖明,先治臣違慢之罪,仍命鐫削臣兼帶社稷提調之任,以警具僚事。入啓。答曰,省疏具悉卿懇。幸賴默佑,預定國本,慶忭曷諭?卿其安心,勿辭行公。
戶曹參判趙泰億上疏。大槪,臣於陳奏文字,決難越俎代斲,乞令館閣之臣,斯速撰進,仍遞臣承文提調之任,以重使事,以安私分事。入啓。答曰,省疏具悉。卿其勿辭,與館閣掌臣,同議撰出,宜矣。
三司合啓,請罪人柳鳳輝,亟命設鞫嚴問,以正王法事。措辭同前答曰,亟停勿煩。
兩司合啓,請右議政趙泰耉,爲先削奪官爵,門外黜送。措辭同前答曰,亟停勿煩。
院前啓,請副摠管申翊夏,削奪官爵。措辭同前新啓天佑我國家,儲位大定,我東方含生之類,莫不歡欣頌忭,而新除授江原監司金演,當賓廳齊會之日,偃然在家,無意隨參。及其物議喧騰之後,潛往楊川,縣道陳疏,有若曾已下鄕者然,其情跡之黯然,心事之不美,聽聞所及,莫不爲駭,請江原監司金演罷職不敍。近來道臣,多不擇送,識者之寒心,固已久矣。忠淸監司李世瑾,爲人怪毒,心術回僻,令色巧言,本來技倆,臣於春間之疏,略論其情態之可惡者,蓋以此也。其在灣尹,猶招細瑣之誚,況藩臬重任乎?除目之下,物情已駭,而及其到任之後,大小政令,專事苛刻。且當凶歉之歲,無意賑救之方,而至於巡到之際,上下民人之以災結變通事,呼訴於路傍者,一倂驅逐,使不得接足,一道嗷嗷,怨聲載路。如此之人,不可畀以方岳之任,以貽害生民,請忠淸監司李世瑾,罷職不敍。近民之官,莫切於守令,其不可人人而冒據也,決矣。新除授順天府使李夏源,爲人輕儇,隨時俯仰,曾於壬辰冬,投進一疏,而疏中語,一家人三字,至今傳笑。以此見枳於公議,而且家在忠州邑底,厚招謀利之誚,全無士夫樣子,此已不合於字牧之任。且順天物衆地大,素稱難治,則不可畀之於如此鄙瑣之人,以貽害生民,請順天府使李夏源改差。三道統禦使之任,武弁中極選也,苟非聲望才地,表表稱道者,莫宜居之,其不可人人而濫授也,決矣。統禦使申光夏,出自世閥,全喪乃家之風,性且怪悖,率多鄙瑣之誚,其爲忠淸水使也,蠱惑娼女,所言皆從,全廢戎務,無意修飭。且當國恤罔極之日,呼鷹出獵,視若常時,其他貪猾不法之擧,不一而足。且使多給錢穀於信任之猾吏,預刻自家善政之碑,藏置營中,以待己之離營,而使之建立,人之見之者,莫不爲駭,作一笑囮,如此之人,不可置之於畿閫重任,請統禦使申光夏罷職不敍。答曰,不允,申翊夏事,依啓。
禮曹,奏請兼冬至使拜表吉日,來十月二十七日巳時,方物封裹同月二十四日推擇。啓。
忠淸監司書目,韓山呈,以護軍權辭職上疏上送事。啓。答曰,省疏具悉。卿之年不衰,而病不痼,予已想知,卿其勿辭,從速上來行公。朝報
南就明啓曰,明日常參·經筵,取稟。傳曰,停。
韓重熙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李箕翊,以冊禮都監郞廳,以都提調意啓曰,王世弟嬪冊禮時髢髮,已自該曹,依謄錄准數措備,而大首擧頭美所入,曾有前期內入之例,今亦預爲進排於世弟宮之意,敢啓。傳曰,知道。限十丹入之。
南就明啓曰,同副承旨沈壽賢,旣已入城,而又呈辭疏,不爲出肅,牌招察任,何如?傳曰,允。
以全羅道水使,以砲手私奴惡山等十二名渰死事,狀啓。傳于南道揆曰,渰死人等,令本道恤典擧行。
李箕翊,以禮曹言啓曰,卽接獻陵參奉所報,則今月二十三日大風,紅箭門內右邊中檜木二株根拔倒地云。陵寢至近之地,有此根拔之患,極爲驚駭。不可無慰安之擧,兩陵慰安祭,不卜日來二十六日設行,而所拔之木,令本陵參奉斫去事,分付,何如?傳曰,允。
兵曹口傳政事,以吳重周爲禁軍別將。
李箕翊,以冊禮都監郞廳,以都提調意啓曰,世弟宮嬪宮各樣器皿,爲先造成者,竝爲內入,而鍮器鑄器,則日字急迫,或有未及造成者,待其畢造,追後內入之意,敢啓。傳曰,知道。
又以冊禮都監郞廳,以都提調意啓曰,敎命及竹冊,今已正書,玉印亦已畢刻,明日臣等,當爲趁早陪進,而內入時刻,該曹以辰時,啓下矣。陪進闕內之後,啓請安寶之際,自爾遲延,辰時則決無可及之勢,內入時刻,卽令該曹差退啓下,敎命安寶,則令政院依例擧行,何如?傳曰,允。
又以冊禮都監郞廳,以都提調意啓曰,王世弟冊禮後,陳賀時頒敎文,當爲製進,大提學李觀命,待明朝牌招,使之製進,何如?傳曰,允。
南道揆,以戶曹言啓曰,今此冊禮時所入髢髮,依前例卜定於咸鏡道,而今月望前來納之意,發關,分付矣。過限累日,終不上送,而期日已迫,不得已分定於各廛市民,僅僅鳩聚進排,而其品終不及於咸鏡道所産,當該監司,難免稽緩之責,咸鏡監司尹憲柱推考警責,何如?傳曰,允。
副護軍權疏曰,伏以臣一疾濱死,無路轉動,縣道呈病,乞解職名,而及承回諭,不准所辭,以調理上來爲敎,臣惶隕震惕,罔知攸措。竊伏聞國本已定,宗社有托,無疆之休,終必賴之,臣病伏垂死中,蹶然驚起,不勝欣慶。仰惟殿下此擧,漢唐以來實所罕聞,大公至正之心,孝友純篤之美,書之簡策,永有光於來世矣。今於大庭陳賀之日,孰無奔走抃鰲之誠,而顧臣年紀已耄,宿疾轉痼,日寒以後,添患別症,乍寒乍熱,百骸如刺,元氣澌涰,虛汗若流,頑痰塞胸,達夜哮喘,委頓呻痛,日甚一日,奄奄危喘,朝暮就盡,以此病狀,萬無作氣登道之望,慶禮已迫,末由進參,人生到此,生不如死。司直之論,實無所逃,而備局兼任內資提擧,豈容虛帶,更忝曠職之罪乎?玆敢冒萬死仰陳俟罪之忱,伏乞聖慈,曲加憐察,將臣兼帶兩任,亟賜鐫遞,仍勘臣罪,以警具僚,不勝幸甚。批答見上
戶曹參判趙泰億疏曰,伏以臣於攝价之命,私義實難冒當,而出疆事急,往役義重,不敢不黽勉承膺,而區區惶愧,已不可勝言。槐院提擧,尤非不文如臣,所可濫竽,連日陳章,期於必免,而喉司不諒,一味退却,臣心憫蹙,靡所容措。迺者同行大臣,以今番奏文撰出之意,再三送言于臣。又曰,頃日筵中,以臣兼差槐院也,奏請文字,當與臣相議之意,旣已陳達,不可不製進。且於日昨會同之坐,申申面言如此,當此國有大慶之日,臣且奉命而行,其得自效於文字之間者,於臣,極榮且幸,豈欲讓於他人,而第念今玆奏請之事,所關何等重大,必也能文之士,善爲辭說,明白條暢,無有欠缺,然後方可有准請之望,豈臣拙澁之文,所能辦哉?曾前凡有陳請之事,而事端稍重,則必另擇一代文翰之人,使之草創潤色以文字,而得力者甚多,如故相臣李廷龜事是已。先輩文章,雖不可易得,而卽今館閣之上,掌撰詞命者,不翅林立。且筵中大臣所達及上敎,初無令臣專撰之事,而乃使臣犯越俎之戒,冒代斲之羞,揆以事體,已極苟艱,其在重使事之道,恐不當若是也。大臣又以丁丑奏請時副使,亦撰奏文,今不當辭避爲言,而其時副使,素負文望之人,則亦非臣所可企擬者也。臣之所叨兼任,極知不稱,今方力辭之不暇,而其可强其所不能,冒當莫重文學之役乎?拜表之日,今旣涓吉,文書撰出,一時爲急。伏乞聖明,亟命館閣之臣,卽撰奏文,且遞臣槐院提調之任,以重使事,以安私分,不勝幸甚。批答見上
副司直鄭澔疏曰,伏以臣曩於別諭之下,病未祗赴,惶恐俟罪。忽伏聞聖明,念時艱之孔棘,軫國本之未定,上稟慈聖,下議大臣,斷定大策,預建儲位,嗚呼休哉。此三代以後漢唐諸君,所未能行者,我聖上,一朝行之,其亦我東方億萬年無疆之慶乎。遐邇騰頌,跛躄皆踴,而臣獨病不能趨參於駿奔之列,前月中修付請罪之章於縣道矣。適以道臣之出巡,陪疏之吏,追呈於藍浦縣道,以疏本中見漏一字之故,退送改寫之際,日字遷延,費了旬朔,冊封之禮,期日已迫,其間勢難更呈,不得已臣提携垂死之骸,蒼黃登道,寸寸前進,昨始入城,收拾精神,構得短疏,敢請嚴譴,臣罪萬死。臣所帶藝文提學之任,雖因大臣筵奏,特蒙鐫免,而惟是社稷提調之任,實非虛帶久曠之地。伏乞聖明,仍下臣司敗,治臣前後違慢之罪,特遞臣社稷提調之任,以警具僚,不勝幸甚。批答見上
李箕翊啓曰,卽伏見平安監司權進上方物啓本,則不書各殿殿號,難免不察之失,推考,何如?傳曰,允。
又以內醫院官員,以都提調意啓曰,駝駱粥自十月初一日,當爲封進,依前例擧行事,預爲分付司僕寺之意,敢啓。傳曰,知道。燼餘追錄
上在昌慶宮。停常參·經筵。
以戶曹草記,全羅都事趙命臣,從重推考仍任事,允下。
吏曹啓目粘連啓下是白爲亦,觀此平安監司權狀啓,則備陳龍川數遞之弊,災荒之慘,而府使任勗,頗有治聲,前頭賑資,亦多拮据,意外見罷,殊甚可惜。勿拘常例,同府使任勗警責仍任事,令該曹,稟處亦爲白有臥〈乎〉所,本府被災特甚,民將難保,而遽失善治之守令,不免邑事之狼狽,新舊迎送,夫馬責辦之難,亦有如狀啓內辭緣是白乎矣。災傷差錯,事目至嚴,旣已見罷之守令,曾無仍任之前例,狀啓內辭緣置之,何如?啓。從重推考,特爲仍任。
謝恩。同副承旨沈壽賢。
府前啓,請江原監司金演,忠淸監司李世瑾罷職不敍,順天府使李夏源改差,統禦使申光夏罷職不敍。措語見上答曰,勿煩。
明日王世弟受冊時,大殿出宮初嚴卯正二刻,二嚴辰初初刻,三嚴辰正初刻,開門罷漏後,王世弟出宮正時辰初一刻,嬪宮冊封時,大殿殿座,初嚴午初二刻,二嚴午正一刻,三嚴未初一刻。
奉敎尹東衡上疏。大槪,伏以千萬不意,薦事見敗,臣驚惑失圖,罔知攸措。玆敢投疏徑出,伏乞聖慈,永削臣職,治臣溺職之罪事。及奉敎朴師聖上疏。大槪,臣有僨事之失,玆敢投疏徑出,伏乞亟削臣職,仍治臣罪事。入啓。
禮曹判書李宜顯上疏。大槪,新授藝苑兼任,萬不近似,乞賜鐫遞,毋使爲觀瞻之駭笑事。入啓。答曰,省疏具悉。卿勿過辭,從速行公。
答奉敎尹東衡·朴師聖疏曰,省疏具悉。意外泛論,不必爲嫌,爾其勿辭,從速察職。
傳曰,今此冊禮後朝見時,王大妃殿,以權停禮磨鍊儀註,改付標以入。
傳曰,頃者講院,以孝寧殿展謁時服色事陳疏,而該曹以日子急迫置之矣。今聞東宮之稟言,則吉服展謁,於禮未安,欲以視事服爲之,故稟于慈聖則曰,予亦知殿內吉服之未安,然衰服則無異朔望殷奠,旣已變服,則有若平日進見之禮矣。視事服亦變服,有異吉服,以視事服擧行事,令該曹改付標以入。已上朝報
有政。
吏批啓曰,四館積滯,依例秋別遷,何如?傳曰,允。又啓曰,昌陵參奉李守謙除授後,過限未上來,依例改差,何如?傳曰,允。
兵批啓曰,軍官李宜植,以濟州人拯活之功,有加資之命,而係是閑良,何以爲之?敢稟。傳曰,特爲加資。
吏批,判書權尙游進,參判李秉常進,參議申思喆進,左承旨南就明進。以宋相琦爲判敦寧,李宜顯爲藝文提學,黃一夏爲工曹參判,金興慶爲右尹,林柱國爲兵曹佐郞,申晳爲應敎,沈尙吉爲氷庫別提,李蓍定爲義盈奉事,蔡之洪爲諮議,李泰享爲順陵參奉,安重謙爲童蒙敎官,韓山副正澳爲司饔副提調,柳萬重爲高山察訪,高萬甲爲兼學錄,李星煥爲兼春秋,趙道彬爲平安監司,李裕民爲左尹。
兵批,判書李晩成進,參判金在魯病,參議李挺周進,參知朴聖輅病,右副承旨南道揆進。以李思周爲內禁將,柳萬春爲都摠經歷,洪以漢爲武兼,密陽君椀爲都摠管,李暉·趙泰億爲副摠管,張潤爲栗浦權管,兪集一爲知事,鄭惟一爲副司正。內禁衛將李思周,折衝加資事承傳。啓曰,新除授內禁衛將李思周,時無加資之命,何以爲之?敢稟。傳曰,加資。已上燼餘日記
備邊司啓曰,今日賓廳日次,而大臣有故,頉稟。答曰,知道。備局謄錄
李箕翊啓曰,明日王世弟冊禮,明明日陳賀,此兩日視事,頉稟。傳曰,知道。
傳于李箕翊曰,王世弟·王世弟嬪朝謁時,大妃殿不爲親臨,以權停儀註中,改付標以入。
備邊司薦望,平安監司,趙道彬·金在魯·李㙫
傳于沈壽賢曰,長番內官朴梓元,當爲莫重公事,誤踏啓字,極爲非矣,推考。
李箕翊,以冊禮都監郞廳,以都提調意啓曰,都監各房工役,今已完畢,諸色工匠,竝爲罷遣,而二房則尙有未了之役,郞廳輪回仕進看檢。監造官則輪回直宿,待畢役罷出之意,敢啓。傳曰,知道。
沈壽賢,以兵曹言啓曰,今九月二十五日各廳堂下武臣等朔試射時,御營廳哨官李守溫,未滿四中,依例汰去,武臣兼宣傳官李炫,去三月朔退試射,柳葉箭二中,騎蒭一中,以矢數計之,則雖未滿四中,騎蒭例有倍畫之規,依前例勿爲汰去。其他稱病之類,試所看審,旣知其實病,故退試次,姑爲懸頉以入之意,敢啓。傳曰,知道。
奉敎朴師聖原疏,伏以臣禍釁餘生,已絶望於榮塗,庸下賤品,尤豈堪於史任,而猥藉宿趼,復叨前職,適値朝家變通之時,繼有批旨催督之令,念臣積逋之中,未敢更犯違慢,屢辭之餘,不得重煩號籲,黽勉膺命,因仍供職,今已四箇月,而竊自擧代得人,記注有托,循分斂跡,可幸無罪,故臣與居右之人,博採輿誦之言,抄之又抄,取得其精,乃以宋翼長·黃梓兩人,薦擧於首末,卽爲輪示於大臣及曾經史職十數人,則一口稱譽,咸無異辭,而及抵前校理李眞儒家,則猝然曰,末薦人名稱未著,顯示不合之意。噫嘻,當今世嶮巇之日,處衆目睢盱之地,假使前輩宿望當之,難保其不敗,而況如臣無似,冒當重事,遭此駭機,固其所也,尙誰尤哉?夫以梓之人地才望,雖其媢嫉者,喙有三尺,有何一毫疵摘之可言,而今眞儒,泛以此四字,巧作不成之題目,欲爲沮揠之計,其心所在,不難知也。彼以失志無聊之人,潛吹密屬,欲一逞毒者,爲日已久,而至於今日,沮戱薦事,以售其志而後已,臣實痛之。前此數年以來,史薦之見敗,非止一二,故臣深以爲戒,務欲善完,參互消詳,無或少偏,而猶且未滿於專取之慾,乃反覓疵於無瑕之地,於此可見人心之難測,而世路之益危也。臣固當避遠鋒鏑,一任簸弄而已,其何顔面,一刻蹲冒於榮次,以益其羞恥也哉?玆敢露暴情實,卽出禁門。當此國有大慶,冊禮膈宵之日,身在近密,擅離直所,論其罪犯,萬死猶輕。伏乞聖明,亟削臣職,仍治臣罪,以爲僨事溺職者之戒。批答見上
李箕翊啓曰,卽者奉敎尹東衡·朴師聖,以史薦事引嫌,陳疏出去,原疏今方捧入矣。所當直捧禁推,而此與無端徑出有異,推考警責,何如?傳曰,允。
禮曹判書李宜顯原疏,伏以臣,卽伏見政目,以臣爲藝文館提學者,臣始焉驚怪,終焉慚恧,殆不省措躬之所也。竊念是職,自是詞垣極選,蓋自祖宗朝以來,必擇朝紳中素負文望者處之,先輩居是職者,今可一一歷數矣。今雖人才日下,不及古昔,若就一時文宰,稍加掄簡,則亦豈無其人,而今乃以椎陋昧昧,爲世嗤點者,忽地注擬,以致恩點之誤及,豈今日官制,猝變其舊,此窠反作無文者,循例充差之地而然耶?臣誠爽惑,莫知其所以也。然而未論其他,只循顧官名,其非如臣等輩,所可一刻玷汚,亦可知矣。此臣所以自聞是命,一倍汗赩,誠無以擧顔視人也。臣幸際昌朝,與覩宗社大慶,方忝禮官之長,尤不容自阻於鰲抃之列,而此職未遞,勢難冒出,玆不得進,待公議之駁正,亟上血章,仰籲嚴聽。伏乞聖明,察臣萬無可堪之狀,劃賜收還,俾得以少伸情禮,亦使毋欠爲觀聽之駭笑。批答見上
頒敎文,敎中外大小臣僚耆老軍民閑良人等書。王若曰,禁中決策,卿士從而庶民從。儲貳定名,國本定而萬品定。肆將敷心之誥,用答延頸之情。念昔先王,受天景命,祖德宗功之巍煥,軼三代隆,文昭武穆之繼承,衍百世慶。逮予嬛嬛之日,恒軫昧昧而思,主鬯之位久虛,疇與奉宗廟事,監國之任靡托,無以係億兆心。睠玆价藩之賢,幸叶橫庚之吉,聰明孝友,令譽宿彰,儉約溫恭,雅操愈飭,周旋紫闥,幾載嘗藥之同憂,密邇靑闈,童年削葉之相戱。以親則寧考之所眷愛,以命則慈聖之所明宣。玆予意之允諧,亦衆謀之畢協,重离闌曜,賴神明默佑之休,寶籙延祥,抑社稷靈長之會。旣經縟儀之備擧,詎緩霈澤之旁流。自本月二十七日昧爽以前,除謀反大逆謀反,子孫謀殺歐罵祖父母父母,妻妾謀殺夫,奴婢謀殺主,謀故殺人魘魅蠱毒,關係國家綱常,贓汚强竊盜外,雜犯死罪以下,徒流付處,安置充軍,已至配所,未至配所,已發覺,未發覺,已決正,未決正,咸宥除之。敢以宥旨前事,相告言者,以其罪罪之。在官者各加一資,資窮者代加。於戱,天與人歸,萬姓之嚮戴咸切,星輝海潤,八域之歌詠方興,宜推同慶之恩,竝囿無疆之福,故玆敎示,想宜知悉。大提學李觀命製進
上在昌慶宮。停常參·經筵。
藥房口傳啓曰,卽伏聞所御幕次陰冷,久御冷處,恐致傷損。冊嬪時刻尙遠,姑爲還入大內,時至後出御殿座似宜,故敢啓。傳曰,知道。其間不遠,仍留此處無妨矣。
奉敎尹東衡·朴師聖,說書黃梓牌不進,罷職傳旨。傳曰,只推勿罷。
謝恩。兼春秋李星煥。
王世弟·嬪宮冊封後,大妃殿·大殿·中殿·世弟宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
三司合啓,請罪人柳鳳輝,亟命設鞫嚴問,以正王法事。入啓。措辭同前
兩司合啓,請右議政趙泰耉,爲先削奪官爵,門外黜送事。入啓。措辭同前
院前啓,請前承旨李眞儉遠竄事。入啓。措辭同前
府啓,臺諫論人,雖許風聞,彈劾之際,宜加詳審,其不可任情取快也,明矣。乃者掌令李浣,以江原監司金演,忠淸監司李世瑾,順天府使李夏源,京畿水使申光夏等事,有所論啓,而苟非吹毛覓疵之言,率是架虛鑿空之說,全不擇發,意在挾雜,凡在聽聞,莫不爲駭。其在公議,不可無規警之道。請掌令李浣罷職。前啓,江原監司金演,忠淸監司李世瑾罷職不敍事,順天府使李夏源改差事,統禦使申光夏罷職不敍事,停啓。
明日仁政殿陳賀時,王世弟出宮正時,午正二刻,開門差早。
答三司及兩司合啓曰,亟停勿煩。
答院曰,勿煩。
答府曰,依啓。朝報
南就明,以禮曹言啓曰,今此王世弟冊封後,陳賀諸道所封方物,前月二十五日封進事,行會各道矣。各道監兵水營,皆已封進,故纔已看品,而慶尙監司洪禹傳,左兵使李順坤,右兵使崔鎭漢,全羅監司兪命弘,兵使沈榗,咸鏡監司尹憲柱,限內未及封進,忠淸監司李世瑾,王大妃殿所封剪刀四把,引導三柄闕封,竝推考,使之追後封進事,分付。慶尙右水使李壽民弓帒筒箇二部,規外封進,還爲下送,而慶尙·全羅等道方物,雖未及上來,皮物則自宣惠廳旣已封進,一體看品以入之意,敢啓。傳曰,知道。
沈壽賢,以司圃署言啓曰,本署郞廳來言,今月二十五日申時量,自庫直間,偶然失火,風勢甚緊,火焰乘風奔突,大廳及庫舍,一時蔓延,郞廳親自呼集洞內許多人丁,自初撲滅,而風猛火烈,爆瓦亂飛,人莫敢近,一署家舍六十一間及庫中所在錢文三百七十九兩,米一百七十一石九升,一倂燒燼云,聞來極爲驚慘。本署以逐日供上衙門,物力本甚凋弊,不成貌樣之中,千萬意外,又有此回祿燒燼之災,非但有前頭之慮,目今形勢,誠爲悶迫。來春進排貢物之價,則使米錢衙門,預先許貸,然後庶可免闕封生事之患,而最爲切急者,官員員役,竝無住着之處,逐日供上捧上進排之際,苟艱莫甚。各衙門諸軍門中,似不無屬公家舍,限本署修造間許借,以爲直宿供上之地,而御供重地,有前無前火災,當日入直官員,不可無警責之道。請命推考上直·下人·庫子等,令攸司治罪,而臣亦有常時不能檢飭之失,惶恐待罪之意,敢啓。傳曰,知道。勿待罪。
韓重熙啓曰,諸道番上軍摠成冊,必於當月念後來呈,二十五日逢點兵曹,例也,而慶尙右兵使崔鎭漢,十月朔番上忠翊衛等軍摠啓本,今二十六日始到本院,莫重軍摠,如是過限,殊涉稽緩,不可不警責。慶尙右兵使崔鎭漢推考,何如?傳曰,允。
李箕翊,以侍講院言啓曰,王世弟冊禮時,宮官不可不備員,而說書黃梓,諉以情勢之難安,不爲入參,卽爲牌招,以爲備員陪從之地,何如?傳曰,允。
又啓曰,奉敎尹東衡·朴師聖疏批已下,竝卽牌招察任,何如?傳曰,允。
又啓曰,以說書黃梓,奉敎尹東衡·朴師聖等牌不進,罷職傳旨。傳曰,推考傳旨捧入。
韓重熙,以禦營廳言啓曰,本廳無軍將官朔試射時,哨官金澍,去三月朔追射未滿四矢,依例汰去,何如?傳曰,允。
又以禦營廳言啓曰,本廳屬海西三番別馬隊五十六名,標下軍一名,逢點整齊矣。來十月初一日,與東營入直二番別馬隊替代後,舊軍放送之意,敢啓。傳曰,知道。
又以禦營廳言啓曰,今此下番別破陣別馬隊試才賞格,從分數多寡,本廳所儲木綿面給後,別單書入之意,敢啓。傳曰,知道。
沈壽賢,以禁衛營言啓曰,十番右部右司屬全羅道五哨軍兵逢點實數六百五十二名,海西別驍衛五十六名,步軍標下一名,已爲逢點整齊〈矣〉。來十月初一日與內外各處入直將官馬步軍兵,依例替代後,舊軍放送之意,敢啓。傳曰,知道。
又以禁衛營言啓曰,來十二月當十番右部後司屬全羅道五哨軍兵,來十一月二十五日京中逢點,依例准二朔立番,五六番海西別驍衛一體調送,逐朔立番之意,兩道監兵使處,預爲知委,何如?傳曰,允。燼餘
辰時,上出自仁和門,御仁政殿。王世弟冊禮時,行都承旨洪啓迪,左承旨南就明,右承旨李箕翊,左副承旨韓重熙,右副承旨南道揆,同副承旨沈壽賢,記事官尹光益,假注書鄭惟一,編修官金克謙,記注官金翰運入侍。
左承旨李箕翊,請宣敎出讀宣敎文,王世弟行四拜禮。箕翊入告禮畢,上出就幕次。
巳時,本院口傳啓曰,日氣陰冷,嬪宮冊禮時刻尙遠,姑爲還入大內,待時至出御,何如?傳曰,其間時刻不遠,姑留幕次,宜矣。
藥房口傳啓曰,卽伏聞所御幕次陰冷,久御冷處,恐致傷損。冊嬪時刻尙遠,姑爲還入大內,時至後,出御殿坐似宜,故敢啓。傳曰,知道。其間不遠,仍留此處無妨矣。
未時,上,更爲殿坐。行嬪宮冊禮已畢後,上,還入大內。諸臣以次退出。
王世弟受冊。大殿入幕次後,政院·玉堂·藥房問安。答曰,知道。
嬪宮受冊後,大殿,政院·玉堂·藥房問安。答曰,知道。
王世弟孝寧殿展謁後,大妃殿·大殿·中宮殿,政院·玉堂·藥房口傳問安。答曰,知道。
世弟宮·嬪宮,政院·玉堂單子問安。答曰,知道。
大妃殿·大殿·中宮殿,朝廷·二品以上·六曹·大司諫單子問安。答曰,知道。
上在昌慶宮。停常參·經筵。
大妃殿·中殿·世弟宮·嬪宮,藥房問安。答曰,知道。
藥房啓曰,昨日再臨法殿,倍深歡忭之誠,亦切勞傷之慮,伏未審夜來聖體,若何,大妃殿氣候,亦何如?臣等耿耿未已,敢來問安。答曰,知道。慈殿氣候一樣,予亦無事矣。
傳曰,頒赦·百官加,爲之。
吏曹啓曰,百官加下批及臺諫有闕,政事,取稟。傳曰,當日爲之。
政院啓曰,百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
李箕翊啓曰,明日常參·經筵,取稟。傳曰,停。
又啓曰,來初一日輪對日次,取稟。傳曰,停。
韓重熙,以都摠〈府〉言啓曰,今日入直內三廳武兼禁軍及軍兵等,當爲中日習射,而王世弟冊禮頒敎陳賀相値,不得爲之之意,敢啓。傳曰,知道。
南道揆啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下,竝宥。疊
又啓曰,頒赦·百官加爲之事,命下矣。大提學李觀命牌招,赦句添入之意,敢啓。傳曰,知道。
李箕翊啓曰,奉敎尹東衡·朴師聖,昨有只推之命,竝卽牌招察任,何如?傳曰,允。
又以侍講院言啓曰,新除授諮議蔡之洪,時在忠淸道淸州地,書筵入番事緊,請斯速乘馹上來事,下諭。今日王世弟出宮受賀時,宮官不可不備員,而說書黃梓,旣有只推之命,而今日又不進參,卽爲牌招,以爲進參之地,何如?傳曰,允。
判府事金宇杭箚子。大槪,臣疾病垂死,無計蠢動,昨今盛禮,莫伸犬馬之誠,罪實萬死。伏乞聖慈,亟遞臣本兼諸任,仍命刊名朝籍,俾得安意待盡,不勝大願事。入啓。
吏曹啓曰,別世抄書入事,命下矣。准期不敍,褒貶居中居下,竝書入乎?敢稟。傳曰,竝書入。
又啓曰,雜犯死罪竝宥之大霈,則永不敍用,雖未滿三年之限,一倂書入事,曾已定奪。今則何以爲之乎?敢稟。傳曰,一倂書入。
禮曹啓曰,因本曹草記,王世弟受冊後,孝寧殿三年內五享及朔望俗節殿下親臨時,王世弟當行亞獻禮。若在不爲親行之時,則王世弟當行初獻禮,儀註當爲磨鍊事,已爲啓下矣。朔望俗節,則以攝行磨鍊事,旣有傳敎,而王世弟冊禮,今已經行,朔望俗節殷奠,王世弟似當親行,而事係新定奪,臣曹不敢擅便,何以爲之?敢稟。傳曰,依爲之。
王世弟進謝箋後,政院·玉堂問安。答曰,知道。
傳曰,冊禮都監都提調,正副使以下員役·工匠等,竝書啓。
禮曹啓曰,王世弟冊禮旣行,此實宗社臣民莫大之慶也。設科取士,與四方同慶,乃是祖宗朝已行之事。取考謄錄,則丁未庚午兩年冊禮時,以別試咸聚京師,分三所取六百人啓稟矣。今亦依此擇日擧行,何如?傳曰,允。
奉敎尹東衡·朴師聖,說書黃梓,牌不進,罷職傳旨,傳曰,只推勿罷。
有政。已上朝報
吏批,判書權尙游進,參判李秉常進,參議申思喆進,左承旨南就明進。以李廷熽爲掌令,兪集一爲刑曹判書,李宜顯爲兼知春秋,黃梓爲禮曹佐郞,朴師益爲司僕正,趙文命爲副修撰,金昌集爲司贍都提調,李觀命·崔錫恒爲尙衣提調,李宜顯爲掌樂提調,李秉常爲奉常提調,金炯爲昌陵參奉。
百官加下批。
兵批,判書李晩成病,參判金在魯病,參議李挺周進,參知朴聖輅病,左副承旨韓重熙進。
百官加下批。以上燼餘日記
備邊司啓曰,戶曹啓辭內,明禮宮折受載寧堰畓潰破之代,以實結量宜劃給事,允下,而戊辰以後折受,先朝盡爲革罷,其後更無充給其代之事,則到今劃給實結,事體重難,令廟堂,稟處矣。諸宮家折受田畓,多是築堰之處,設有潰破之患,曾無代給之例,則該曹之以劃給實結爲難,事體誠然,亦關後弊,有難輕議。載寧堰畓,苟能善爲修築,則似無仍爲廢棄之理,分付本道,待年發丁,着實更築,以爲起耕之地宜當。以此意竝爲分付於該曹該宮,何如?答曰,如許事例,予非不知,而今則此宮事體,比前自別,且不成樣,雖不得依他宮之例,以實結限五百結劃給,使之一分成樣事,分付該曹。備局謄錄
南道揆啓曰,在前頒赦之後,時推有蕩滌之例矣。卽今未承受推考傳旨一百六十六丈,自本院依例爻周之意,敢啓。傳曰,知道。
傳曰,礪原君柱,驪興君垓,驪善守壆,竝百官加親授。
傳曰,長番內官張世相,百官加親授。
驪原君柱,今加崇憲,驪興君垓,今加中義,驪善守壆,今加明善,內官張世相,今加崇政。
知春秋權尙游,同春秋李宜顯。
南道揆,以吏曹言啓曰,今此冬享大祭,宗廟以下各殿亞獻官,當以正二品塡差,而當品中實無推移之勢,不得已以從二品及魂殿堂上,依例通融塡差以入之意,敢啓。傳曰,知道。
李箕翊,以耆老所言啓曰,本所御供駝駱及煎藥封進時,釜鼎等物,例自工曹進排,用後還下矣。今因水鐵匠等上言,該曹以諸上司釜鼎進排停罷事,覆啓蒙允,此雖一時除弊之意,而本所段,旣是御供所用,事體與他司有別。一體停罷,事涉未安,姑令該曹,依前進排,何如?傳曰,允。
南就明,以吏曹言啓曰,雜犯死罪竝宥之大霈,則永不敍用,雖未滿三年之限,一體書入事,曾已定奪。今則何以爲之?敢稟。傳曰,一體書入。疊
南就明,以吏曹言啓曰,在前頒赦時,則例有別歲抄之事,今則何以爲之?敢稟。傳曰,歲抄書入。燼餘
上在昌慶宮。停常參·經筵。
下直。淮陽府使徐命淵。
答判府事金宇杭疏曰,省箚具悉卿懇。卿疾尙今彌留,深用慮念。有疾未參,小無所妨,卿其安心調理,亦勿過辭,臥閤論道,以副至望。仍傳曰,遣史官傳諭。
京畿監司書目,楊州呈,以判府事李頤命上疏上送事。啓。答曰,省疏具悉卿懇。旣往之嫌,不可追提。卿以元老之臣,連未來參賀班,予實缺然。卿其須勿固辭,幡然造朝,以副夙夜之望。仍傳曰,遣史官傳諭。
又書目,廣州呈,以副修撰金鎭商辭職上疏上送事。啓。答曰,省疏具悉。爾其勿辭,上來察職。又書目,楊州呈,以大司憲李喜朝辭職上疏上送事。啓。答曰,省疏具悉卿懇。備陳格言,予甚嘉納。疏中所論,宣示東宮,使與講官,從容確議處之矣。卿其須勿過辭,從速上來,以副虛佇之望。仍傳曰,此上疏留中。
戶曹參判趙泰億上疏。大槪,更申前請,兼陳私懇,冀蒙矜許事。入啓。答曰,省疏具悉。疏論依施,卿其安心往來焉。
同副承旨沈壽賢上疏。大槪,寒疾暴作,症狀危劇,若不急急醫治,則實無復起爲人之望,乞賜鐫遞,俾得急時調治,以尋生路事。入啓。遞差。
平安監司趙道彬上疏。大槪,新授藩任,非衰病如臣,所可謬膺,而爲參賀班,黽勉出肅,誠禮雖伸,悶蹙倍深,若其才力之不逮,姑置勿論,卽今疾病之沈綴,有難强策,玆不得不冒死陳懇。伏乞聖慈,亟收臣西臬按察之任,俾無公私狼狽之患事。入啓。
江原監司金演上疏。大槪,爲參賀班,獲覩盛擧,冒昧入城,方欲祗肅之際,臺評忽發,白地構誣,臣誠駭怖,莫測其意。在臣廉隅,決不可幸其停論,一刻仍冒,亟遞臣職,以靖私義事。及戶曹判書閔鎭遠上疏。大槪,所帶廚院提調之任,與本院都提調,有婚家應避之嫌,乞命有司,照例處置事。入啓。
副修撰趙文命,奉敎尹東衡·朴師聖牌不進,罷職傳旨。傳曰,只推勿罷。
政院啓曰,因侍講院草記,王世弟孝寧殿朔祭攝行時,宮官不可不備員,實兼官有闕之代,令本院稟旨差出,仍卽牌招事,允下矣。政官卽爲牌招開政,何如?傳曰,待明朝牌招開政。
答平安監司趙道彬疏曰,省疏具悉。西伯新授,意非偶然。卿其勿辭,速往欽哉。
答江原監司金演疏曰,省疏具悉。臺言之覓疵攻斥,不必介懷。卿其勿辭,速往欽哉。
答戶曹判書閔鎭遠疏曰,省疏具悉卿懇。疏辭如此,提擧之任,今姑勉副焉。朝報
政院啓曰,臣等卽伏見吏曹別歲抄及禁府未放秩啓下單子,則罪人李鳳徵·燦,有職牒還給之命,罪人張天翮·張天䎘·趙時炅·趙世挺·吳始復等,又有竝放之命,臣等竊不勝驚惑之至。此人等或投進凶疏,斁敗名分,惡逆緣坐,罪名至重,或締結凶徒,蹤跡陰秘,諦探綢繆,情節叵測,其所負犯,具係倫常,歷數十年,累經大霈,而不得輕議者,此也。今此給牒特放之擧,實有乖於明義理嚴懲討之典,揆諸王法,斷無是理。請還收李鳳徵·燦職牒還給,張天翮·張天䎘·趙時炅·趙世挺·吳始復特放之命。臣等職忝近密,旣有區區所懷,惶恐敢啓。傳曰,雖曰罪名至重,而旣骨之人,今此無前大霈,特宥,有何所妨?如許則死罪以下竝宥之義理,果安在哉?勿煩。禁府謄錄以上朝報
南道揆啓曰,明日大妃殿誕日相値,視事,頉稟。傳曰,知道。
又啓曰,大司憲李喜朝在外,執義趙聖復服制呈辭,掌令宋道涵,持平柳復明·李瑜呈辭,掌令李廷熽未肅拜。今日以監察茶時之意,敢啓。傳曰,知道。
傳曰,大司憲李喜朝上疏,留中。疊
假注書鄭惟一啓曰,臣承命馳往于楊州廣津村行判中樞府事李頤命所住處,傳宣聖批,則以爲臣違負明命,跡阻賀列,冒上待罪之章,方此惶慄,以嚴天誅。史官遠臨郊野,宣傳聖批,辭旨隆重,慰勉勤摯,有非俟罪賤臣,所敢承當,以首頓地,感涕如瀉。缺然之敎,尤出至眷,臣雖迷冥,豈不一倍感結?顧此犬馬之情,誠有至恨之情跡,萬無抗顔之勢,又不敢仰承造朝之命,瞻望悲涕,只俟鈇鉞之罪矣云矣。敢啓。傳曰,知道。
江原監司金演原疏。伏以臣病伏郊坰,冒上辭本,未蒙矜允,反承溫批,感激惶霣,不知所出。適當國有大慶,縟儀將擧,爲參獻賀之班,少伸延頸之忱,冒昧入城,方欲祗肅。此際臺評忽發,論罪至深,臣不勝驚駴悚蹙,無地自容,而伏蒙天地父母,曲加涵貸,不准臺請,繼以有停論之擧,情實未暴,賤名尙存,玆不得不略陳危懇,冀賜處分焉。今此啓語中,構罪臣身者,專在於不參會議,潛往陽川,而臣於向者,以刑官時査事,重被臺斥,陳章蒙遞之後,旋聞有秋曹擧擬,情跡難安,卽尋鄕路,此則衆所共知,而若夫賓廳會議之日,則以其在外之故,曹吏至有來問去就之事,十目所覩,焉可誣也,而今其臺啓中,偃然在家,縣道陳疏等語,白地粧撰,專事構揑,臣誠駭怖,莫測其意。雖然,被人詆斥,醜辱狼藉,在臣廉隅,其不可一刻仍冒也,決矣。伏乞聖慈,俯諒臣情勢,亟遞臣新授之任,以靖私義,不勝幸甚。批答見上
平安監司趙道彬原疏。伏以臣哀竭,謬膺一路按察之任,固宜力辭乞解之不暇,而邦有大慶百僚咸造,區區忭祝之誠,有不敢獨後於人,爲參賀班,黽勉出肅,雖情禮粗伸,去就則乖矣,誠不勝恧蹙之至。夫方岳之職,何莫非重寄,而至於西藩,比諸〈道〉尤別,已非不才,所可冒據,而臣嘗奉使西行,略有所聞見。荐歲凶歉,公私之儲蓄一空,積廢軍政戎備之疏尤多端,就令才猷兼備諳練事務者當之,尙難望其蘇衆瘼,而壯關防,顧臣薄才綿力,衰邁且劇,雖尋常職任,亦未克稱塞其萬一,而況自春夏以來,奇疾輾轉,曠朔沈綿,凡有除命,徒事控免,筋力奔走,已絶其望,其何以受任重臬,酬應煩務,得免僨誤職事之患哉?才具之不逮,姑未暇論,而疾病之難强,如右所陳,玆不得不冒死仰聒。伏乞聖慈,特察臣由中之懇,亟遞臣新授職名,以重藩任,以安賤分,不勝幸甚。批答見上
戶曹判書閔鎭遠原疏。伏以臣所帶廚院提調之任,與本院都提調,有婚家應避之嫌,乞命攸司,照例處置焉。批答見上
副修撰知製敎金鎭商原疏。伏以惟天惟祖宗,眷佑我邦家,國本爰定,八域延頸,猗歟休哉,實萬世無疆之福。臣雖退處畎畝,心未嘗不在王室,仰念儲位之久虛,慄慄然危憂忉怛,忽若無生,及聞大策,不覺蹶然而起,聳動懽忭之極,幾欲與農夫椎叟,蹈舞於田野之間矣。臣幸而無死,獲覩此慶,雖卽日入地,無復餘恨。伏聞冊禮賀儀,次第而擧,大小交慶,在外之臣咸造,臣方職忝侍從,宜不敢獨後,而屛處之身,情迹危蹙,末由趨參於百僚鰲忭之列,瞻想闕庭,魂神飛馳。嗚呼,臣受恩罔極,不幸自廢,天崩至痛,曾不得一洩於內庭,今當曠古盛擧,又自阻於賀班,孤恩之罪,固無論已,哀慶之際,情禮莫伸,懷痛銜恨,死目難冥。伏乞聖慈,憐察臣情慽而迹危,亟鐫臣職,俾安賤分,仍勘臣前後慢命闕禮之辜,以嚴邦憲,千萬幸甚。批答見上
戶曹參判趙泰億原疏。伏以國有大慶,縟儀旣擧,神人胥悅,跛躄亦起,區區歡忭之忱,曷可形言?臣於日昨,以奏文不可代斲之意,有所疏陳矣。批旨不許,使與館閣,同議撰出,臣不勝惶悶焉。設使丁丑奏文,果出於其時副使之手,其時副使崔奎瑞,是後來主文之臣,其文望,有非臣所可比擬,不可只以攝价之故,援以爲例也,明矣。況臣取考槐院奏文謄錄,則丁丑陳奏之請文字二本,皆非奎瑞所撰,乃其時右議政兼大提學臣崔錫鼎所撰者也。夫以大臣兼帶文衡,而撰進此二文,則朝家所以嚴重其事體,致愼於文字者,蓋嘗如此。今之以此事命臣者,事體誠不免屑越,而臣亦安敢不有前例,冒昧承當乎?臣心決知其不可,外議亦莫不爲然。玆不得不據實復陳。伏願聖明,深惟事體之至重,且念前例之如許,亟令館閣之臣,劃卽撰出焉。文成後若令奉使之臣,與聞消詳,則臣亦不敢辭矣。抑臣有私情之懇迫者,敢此竝陳焉。臣之父母墳山,在於京畿抱川地,臣經年嶺外,久闕瞻掃,履霜之感方切,出疆之行又迫,如得數日之暇,可以往省於未行之前。伏乞聖慈,特賜憐諒,許令往來,俾伸人子至情,不勝幸甚。批答見上
判中樞府事李頤命原疏。伏以臣伏聞昨日殿下出臨前殿,親冊元良,祗見先王,此國家萬世之大計,宗社臣民之交慶也。又聞今日,百僚造庭呼嵩,永祝無疆之休,千一之會,萬姓均歡,而獨臣以畸危之蹤,屛伏郊野,不得躬覩盛儀,自伸鰲忭之誠,區區犬馬之情,竊自悼傷,豈但古人所謂流涕周南之恨而已?伏惟聖明,追惟寧考之遺意,思貽燕翼之深謨,宸情感痛,嘉喜亦至。臣名忝大臣之後,不能以此時,進一昌言,以廣聖聽,辜負國恩,罪何可逃?況前日聖敎,諭臣入參賀班,將使不廢臣子之禮,無犯慢蹇之責,而臣冥迷蹙蟄,終不敢仰承明命,其所以危怖冤迫,曾所悉籲,何敢申暴,而顧臣釁孼,萬殞亦輕。伏乞天地父母,俯諒血懇,竝削臣所帶本兼職名,仍命有司,重究臣廢禮違命之罪,以警有位,不勝幸甚。批答見上
判中樞府事金宇杭原箚。伏以臣危命如線,而罪孼難逭,天地父母,曲加矜宥,溫旨慰勉,醫藥繼之,少延時日之喘,實出骨肉之恩,尙餘一端知覺,唯有結草之願耳。人生到此,尙復何言?聖敎旣令入城參班,臣亦恐顚死道路,以傷仁愛之化,擔舁歸家,一味瞀憒,若在煙霧中,脚枯而痿,眼翳無視,昨日縟儀,今日班行,無計束帶出戶,只於寢席之上,拖紳俯伏,向闕涕泣,支離不死,實爲至恨,雖欲一瞻象魏而死,亦不可得也。元良早定,慶溢宗祊,國家億萬年無疆之福,實基於此,含生之倫,孰不歡忭,而臣獨以未冷之尸,莫伸犬馬之誠,罪實萬死。伏乞聖明,將臣本兼諸任,竝許鐫免,仍命刊名朝籍,俾得安意待生,不勝大願。批答見上燼餘
上在昌慶宮。停常參·經筵。
大妃殿誕日。大妃殿,政院·玉堂·二品以上·六曹問安。答曰,知道。大殿·中殿·世弟宮·嬪宮,政院·玉堂問安。答曰,知道。
假注書鄭惟一書啓,臣承命馳往于楊州廣津村判府事李頤命所住處,傳宣聖批,則以爲臣違負明命,跡阻賀列,冒上待罪之章,方此惶慄,以俟天誅,史官遠臨郊野,宣傳聖批,辭旨隆重,慰勉勤摯,有非俟罪賤臣。以下落已上朝報
有政。
吏批啓曰,判書牌不進,參判式暇,小臣獨政未安,何以爲之?敢稟。傳曰,只出緊任。
吏批,判書權尙游牌不進,參判李秉常式暇,參議申思喆進。以金致龍爲承旨,兪拓基爲輔德,金礪爲文學,朴師聖爲說書,李重協爲校理。兼春秋單徐宗厦。傳曰,行驪善守壆,都正除授。
呂善都正,行驪善守壆。已上吏曹謄錄
備邊司啓曰,今日賓廳日次,而朔祭,頉稟。答曰,知道。備局謄錄
兵批,判書李晩成病,參判金在魯病,參議李挺周病,參知朴聖輅進,右副承旨韓重熙進。有政。副護軍沈壽賢。
李箕翊,以禮曹言啓曰,王世弟旣經冊禮,太廟展謁及入學之禮,當爲取稟,而方在衰絰之中,不爲擧行之意,敢啓。傳曰,知道。以上燼餘追錄
李箕翊·南道揆等啓曰,臣等卽伏見吏曹別歲抄及禁府未放秩啓下單子,則罪人李鳳徵,罪人燦,有職牒還給之命,罪人張天翮·張天䎘·趙始炅·趙世挺·吳始復等,又有竝放之命,臣等竊不勝驚惑之至。此人等或投進凶疏,斁敗名分,惡逆緣坐,罪名至重,或締結凶徒,蹤跡陰秘,諦探綢繆,情節叵測,其所負犯,俱係倫常。歷數十年,累經大霈,而不得輕議者,此也。今此給牒特放之擧,實有乖於明義理嚴懲討之典,揆諸王法,斷無是理。請還收李鳳徵·燦職牒還給。張天翮·張天䎘·趙時炅·趙世挺·吳始復特放之命。臣等職忝近密,旣有區區所懷,惶恐敢啓。答曰,雖曰罪名至重,而旣骨之人,今此無前大霈,特宥,有何所妨?如許則死罪以下竝宥之義,果安在哉?勿煩。
金致龍啓曰,明日常參·經筵,取稟。傳曰,停。
李箕翊啓曰,備邊司郞廳,以大臣意來言,今日賓廳坐起日次,而孝寧殿朔祭齋戒相値,不得來會云矣,敢啓。傳曰,知道。
李箕翊啓曰,領議政箚子到院,而以朔祭齋戒,留院之意,敢啓。傳曰,入之。
韓重熙啓曰,大司憲李喜朝在外,執義趙聖復服制在外,掌令宋道涵,持平柳復明·李瑜呈辭,掌令李廷熽未肅拜上疏。今日以監察茶時之意,敢啓。傳曰,知道。
領議政金昌集箚曰,伏以臣恩遇罔極,報效無地,區區所自期,只在筋力奔走,故强策衰軀,扶曳供劇矣。自四五日來,忽患腰痛,而初不至大段,連參大禮,以致添傷,落席叫苦,轉側須人。今日大妃殿誕日問安,孝寧殿朔祭獻官,俱未得進參,情禮分義,掃地盡矣,豈勝惶恐?伏乞聖明,俯察臣老病難强之狀,亟遞臣職,仍治臣罪,不勝幸甚。儲位旣定,縟儀已擧,此實宗社莫大之慶,設科取人,自是應行之事,已自該曹,取考前例,以六百別試定奪,而第念今年災荒,振古所無,朝家凡事,方講裁損,科事雖。以下缺
李箕翊啓曰,因弘文館草記,副修撰趙文命牌招事,命下矣。今已夜深,待明朝出牌之意,敢啓。傳曰,知道。
金致龍,以奉敎尹東衡·朴師聖牌不進,罷職傳旨。傳曰,推考傳旨捧入。
又啓曰,兼春秋李星煥,身病猝重,勢難察任,今姑減下,其代今日政,卽爲差出,何如?傳曰,允。
備忘記,長番內官朴尙儉,莫重啓下文書,誤爲付標,極爲非矣,推考。
金致龍,以文學金礪,牌不進,罷職傳旨。傳曰,推考傳旨捧入。
吏批啓曰,判書權尙游牌不進,參判李秉常式暇,小臣獨政未安,何以爲之?敢稟。傳曰,只出緊任。郞廳羅㶷書。郞廳洪啓沃校正。
〈以上缺〉措諸事信乎?儲君不可一日而不學也。伏想受冊禮成之後,春坊之臣,必將援例請講,胄筵之上,未知所進何書,而師傅在前,賓僚在後,進止有度,誦讀有規,禮則備矣,儀則至矣。然其所以講學之具,不過如斯而止,則曷足以責時敏之效,而得免爲應文備數之歸哉?夫爲學之要,本乎勤篤,讀書之法,貴於精熟,當筵席講肄之際,毋徒以强記爲務,必須反覆問難,以期乎融念貫通,切琢日新,雖處宮闈燕閒之中,而唯恐有作輟之時,必使之奔程趁限,體驗性成,終至於擴充仁孝之大德,則上可以見我聖上付托之意,下可以副吾萬民顒祝之情,豈不休哉?臣愚以爲,此固在東宮自勉自修之工,而實亦係殿下訓迪導率之如何耳。仍伏念古聖王敎世子之法,必選方正博聞之士,與之居處,而又逐去邪人,不使見惡行,其所以訓導之者,誠至矣。今日之爲東宮僚屬者,莫非時望所許,斯亦可謂得人矣。然注擬之際,例循資歷,不問人器,以致名實不相孚者,多矣。當此銅闈之新闢,雖或愼之於始,顧彼謬習之已痼,安能保其有終也?近來朝家禮遇之臣,巖穴隱藏之士,可以備顧問而資講討者,不無其人,而但縻以虛爵,而未聞有敦召之實,或置之散地,而不見有甄擢之擧,求所以調護我元良,輔導我元良者,不出乎因襲故常之一套子,則此豈非疏略之甚者乎?臣謂亟宣誕發德音,視以誠意,必使在野之諸儒,不思退遁,咸集京輦,或授以進善諮議之任,或付諸桂坊陪衛之職,勿以瓜期爲限,而久勿遷易,勿以格例爲拘,而尋常出入,講說義理,日夕陳誨,俾有薰陶啓沃之益,而仍飭東西掌銓之臣,自講院以下至衛司諸僚,非以詞學雅飭,見稱於世者,切勿混擬而備員,至於閹豎內侍之賢否,雖非外臣所可知,而亦必自內另加掄擇,毋或以便佞捷給爲才,而必於質慤愿謹寡言之中取之,使之給事於前,而若有騰騫傲慢之習者,亦許講官,陳達斥去,要令我世弟左右前後之人,無非賢士大夫,耳目之所聞覩,亦莫非聖經賢傳之旨,而無一毫邪僻之氣,媟狎之態,間其間,則其於成就德業,齊治邦家之功,亦何有哉?昔朱夫子之告其君,以輔翼太子爲第一急務,臣之眷眷於斯者,蓋有所受。儻聖明,不以人廢言,留神採納,常加勸勉于東宮,仍下臣此疏於該曹,俾亟施行,毋徒歸於一張故紙而止,則不但爲愚臣之榮,惟宗社無疆之休,亦未必不基於此。臣不勝區區憂愛瞻天祈懇之至。疏批見上
副提學李縡疏曰,伏以臣一病三秋,轉入膏肓,委身床簀,寄命鍼焫,去死蓋咫尺矣。日前辭狀,又靳恩兪,至有調理上來之敎,惶隕抑塞,益無所措。伏聞春宮冊禮吉成,中外臣庶,莫不歡欣奔奏,以效延頸之忱,而臣獨宛轉沈綴,末由奮身,職忝經幄,迹阻賀班,引領紫闥,魂神飛越,虧分闕禮,雖萬殞而有餘矣。如使臣,一分氣力,可以自强,夫豈慢蹇至此?顧其危病難動之狀,日月之明,亦或下燭矣。論思之長,何等緊重,而一向虛帶,不惟私分之增惕,抑恐國體之有損,惟願聖明,察此事理,卽賜鐫遞。且念臣辜犯至深,不可每赦,仍付有司,從重勘處,使頹綱少振,公私萬幸。疏批見上
吏曹判書權尙游疏曰,伏以臣,有哀苦切至之情,冒陳於天地父母之前,冀蒙矜察焉。臣賦命險釁,早失怙恃,仰事家兄,義同父師,身縻于朝,不能同居,相守,暌違離索,恨結于中。日者省掃之行,見其氣力積敗,沈淹床席,臨別之際,恐不得復與相見,牽裾悵悒,情境慘惔。臣之還朝,不能一旬,而凶訃隨至,痛毒之私,昊天罔涯,轉頭之間,窆期奄迫,儻得旬望由暇,臨壙永訣,庶幾少洩終天之恨。歸見兄葬,不載法典,而竊聞先輩私悃之懇至,輒蒙許之之恩,今臣,亦迫於情理,唐突哀籲於恒規之外,臣誠死罪,惶恐無地。伏乞聖慈,曲垂愍憐,特賜進退之命,不勝幸甚。疏批見上
奉敎尹東衡疏曰,伏以矇昧如臣,素蔑鑑識,而蹲仍匪據,冒當新薦,畢竟致職事之僨誤,極一己之狼狽,慚恧滿容,惶汗浹背,情窮勢極,靡所容措,縮伏省愆,恭竢譴罰,已至多日矣。不意聖度寬大,尙靳勘罷,召牌連降,輒事違傲,臣於是一倍悶鬱,罔知所以自處也。夫有國選士,何等重事,一誤其薦,不敢抗顔復進,已是史局之舊例,故前輩之掌是選,遭是敗者,莫不以必遞自劃,而朝家之亦必終賜鐫改者,豈有他哉?蓋所以重其事體也。今臣所遭,亦是敗薦事也。臣獨何人,乃敢不以前輩所自劃者,自勵廉恥,而苟然爲趨承之計哉?臣之有萬必退之勢,無一可遞之義,不但自處審甚,卽通朝之所共知。不知聖明,何獨不諒一事督迫,不早斥退,徒爲曠日相持,大傷國體之歸哉?五牌之下,不敢一向坐違,恭此趨詣於九閽之外,而以臣踪地,斷無復入之理。伏乞聖慈,亟加俯察,遞罷臣職,仍治臣逋慢之罪。且命選部,勿復檢擧臣名於朝籍,俾安微分,不勝萬幸。臣是方在待罷之中,不當復引館規,而槪以古例言之,則下番翰林,雖在罷散中,至於史述之任,自有擔當之規,誠以國不可一日無史故也。臣伏見昨日政,則銓曹遽以臣之下僚,移拜春坊,臣未知政格之果如何,而臣之上下僚,雖是應罷之官,朝家未處分之前,則下番翰林,乃是掌史之緊任也。銓曹之不顧史事之重,而猝然移之於他職者,果何意哉?無乃謀避者有力,而以臣之疲劣,謂不足有無而然耶?其在事理,誠極未安。竝乞亟許指揮,明賜處置焉。疏批見上出燼餘
濟州牧使,以大靜縣移轉穀價錢文六十一兩七錢一分,不爲漂失,而混入於蕩滌中,待罪事狀啓。傳于南道揆曰,勿待罪事,回諭。
金致龍,以侍講院言啓曰,明日王世弟,與傅賓客相見禮時,宮官不可不備員,而文學金礪,昨日旣有只推之命,待明朝牌招,以爲備員入參之地,何如?傳曰,允。燼餘追謄
上在昌慶宮。停常參·經筵。
禮曹疊啓曰,因大臣陳箚,今此慶科,以庭試設行事,命下矣。庭試處所,例設於時御所殿庭,而近年以來,或設於仁政殿,或設於春塘臺,課次於仁政殿,今番則何以爲之?敢稟。傳曰,春塘臺設行,課次於仁政殿,宜矣。
正言李聖龍三度呈辭。入啓。遞差。
政院啓曰,司諫魚有龍引避退待,今已經宿,而大司諫李喬岳,正言愼無逸呈辭,正言李聖龍呈辭入啓,獻納李箕鎭在外,尙未處置,事甚未安。除在外呈辭入啓外,呈告人員,竝卽牌招,使之處置,何如?傳曰,允。
文學金礪上疏。大槪,春坊新命,遽下於千萬意想之外,驚惶震越,莫省攸處,而塊苫酷罰之餘,萬無陳力供職之望,且有情勢之難安者,今於荐召之下,不敢每違强疾,來詣禁扄之外,而顧臣情病,斷無冒進之勢。玆敢投疏徑還,伏乞聖明,亟遞臣職,俾安賤分事,入啓。
今日王世弟相見禮正時,巳正一刻。
兵曹口傳政事,司果李聖龍。
院前啓,請前承旨李眞儉遠竄事。新啓,引嫌而退,帶推行公,旣有前例,追提强避,無已太過。請司諫魚有龍出仕。答曰,不允。處置事,依啓。
大司諫李喬岳,司諫魚有龍罷職傳旨,傳曰,只推勿罷。
左議政李健命,戶曹判書閔鎭遠,請對入侍。
奉敎尹東衡,說書朴師聖,副修撰趙文命牌不進,罷職傳旨。傳曰,只推勿罷。
吏曹啓曰,臺諫有闕,政事,取稟。傳曰,明日爲之。
謝恩。校理李重協。
答文學金礪疏曰,省疏具悉。旣往之事,不必追提,爾其勿辭,調理入來察職。朝報
戶曹判書閔鎭遠所啓,上年實結多縮,故戶曹·宣惠廳一年應下不足之數,各至萬餘石,而今番吉禮後,加出貢物,又至萬石許,戶曹經用所加之數亦多,新捧之前,他無推移繼用之路。曾前如此時,每每取用於江都·南漢,而今則江都·南漢,亦皆蕩竭。且畿邑明春賑資,只靠兩處,移轉決難,又爲移用於經費,只於北漢,有軍餉米數萬石,勢將以此米,先爲取用後,以明秋畿邑所捧田稅大同及賑廳所納移轉米,推移相換,使之直納山城充報之外,他無變通之道,故敢達。上曰,依爲之。又所啓,使行回還之時,延卜馬入去之數甚多,而皆持銀貨,與彼人相買賣,故其弊不些,使行員譯卜物,遲滯半年,不得出柵者,皆由於此。今番則義州府尹處,預爲申飭,似好。朝家雖許以五百疋,使臣到灣後,詳察物情,五百匹亦爲過濫,則更爲減數定式無妨矣。左議政李健命曰,兩國買賣之道,法禁至嚴,而使行往來時,人馬入去者甚多,故奸民及商賈輩,潛持銀貨,渾雜入去柵門,買賣極其濫雜,曾前累度申飭,而國綱解弛,禁令不行。且開市時,自義州或不無收稅之事,故不爲痛禁,此弊猶夫前日云,事極寒心。今番則預爲申飭,俾無混雜之意,義州府尹處,分付,何如?上曰,依爲之。備局謄錄
文學金礪疏曰,伏以臣積釁在身,神理降罰,祿養未終,遽纏風樹之悲,頑忍不滅,苟延殘縷之命,而皇天降罰,聖考禮陟,自念草土賤臣,亦嘗比數,法從犬馬之誠,自倍恒人,弓釰之痛,曷有其涯?制禮有限,私服旣閱,日月逾邁,國祥奄過,君親之恩,已矣莫報,攀號之哀,益復罔極矣。迺者,春坊新命,遽下千萬意想之外,臣驚遑震越,莫省攸處,而顧玆所叨之職,曾是先朝之屢命於臣者,臣手奉除書,益自摧咽,不覺涕血之交迸也。噫,臣雖至微如蟣蝨,固不足仰贊新化之萬一,然若有奔走職事,隨力効勞之勢,則豈敢忘追先王報殿下之義,而不但哀苦之心,未泯仕宦之情已灰,塊苫酷罰之餘,躬殼雖存,神精都消,加以素患胃痛,當寒蓰劇,萬無陳力供仕之望,而且臣竊有難進之勢。臣於頃年,橫遭趙彦臣之口語,略有所辨破矣。厥後對疏,詬辱狼藉,至今思之,駥怕未已,年久之後,呶呶較辨,實涉疲勞,今不欲更惹藤葛,而若其情迹之難安,無間乎事之久近,則亦不宜冒昧承當,以損廉義。日昨嚴召,竟未祗赴,逋慢之罪,在所難逃,而聖度包容,輒靳例罷,臣誠惶霣感激。今於荐召之下,不敢屢違,謹此强疾來詣禁扄之外,而顧臣情病,斷無冒進之勢,玆敢投疏徑還。伏乞聖慈,亟賜矜諒,特許遞改,仍治臣罪,俾安私分,以肅朝綱,不勝大願。疏批見上
上御進修堂。左議政李健命,行戶曹判書閔鎭遠請對引見時,左議政李健命,行戶曹判書閔鎭遠,右承旨金致龍,假注書鄭惟一,編修官金克謙,記注官金翰運入侍。李健命進伏曰,雨後日氣寒凜,聖體若何?上曰,無事矣。健命曰,小臣出疆之日不遠,而近來連値事故,次對未易,故敢此請對矣。今番冊禮,乃至重至大之事也。曾於丙子年冊禮時,初不得請,而丁丑年始爲准請矣。此事主管,在於禮部,而侍郞羅瞻,向者出來時,我國所贈,不滿渠意,故頃日謝恩使,則無他所幹,而猶多侵奪之事云。今番則自我所請,事係重大,必多操縱之弊矣。丁丑年銀貨事,雖無可考文書,而其時三使臣中,惟宋相琦一人在朝,且聞其時譯官之言,則國儲有裕,故齎去十二萬兩銀貨,而彼人如有所索,則其中二萬兩,量入爲用之意,定奪而去。其時禮部,又爲防塞,而皇帝特命准許,故所齎銀貨,無可用之事,還爲持來。取考其時日記,則禮部及大通官,別無周旋之事,而只爲冊禮准請,乃是我國之慶,則不可不志缺故,若干用之矣。今番則與丁丑事有異,而京外各衙門所儲蕩竭,雖難如前齎去,而二萬兩,依丁丑例量入爲用,五萬則委諸員役,以爲取斂需用之意,定奪後,分付於各衙門,何如?上曰,依爲之。已出擧條健命曰,羅瞻,卽操縱用權之人也。臣等入去之後,渠之所索,必爲應副然後,事可順成矣。向者出來時,頗以人蔘爲貴而欲得之,人蔘在我國,爲禁物,而彼中則無禁,彼或求之而不得應副,則事涉埋沒,而亦有不快之意矣。戶曹所貿人蔘,江界人蔘,限五斤姑爲齎去,求則給之,不求則持來,以本色還送戶曹,何如?上曰,依爲之。已出擧條
金致龍啓曰,明日常參·經筵,取稟。傳曰,停。
又以弘文館言啓曰,副修撰趙文命,昨日旣有只推之命,更爲牌招,新除授校理李重協,亦爲牌招,以爲推移入直之地,何如?傳曰,允。
又以侍講院言啓曰,今日王世弟,與傅賓客相見禮時,宮官不可不備員,而說書朴師聖,謂有難安情勢,無意入來,卽爲牌招,以爲備員入參之地,何如?傳曰,允。
又啓曰,左承旨南就明式暇,左副承旨李箕翊不爲仕進,右副承旨韓重熙呈辭受由,同副承旨南道揆,又以式暇,今方出去。廳中只有臣致龍,伴直無人,左副承旨李箕翊,卽爲牌招察任,何如?傳曰,允。
又啓曰,奉敎尹東衡,昨日疏批已下,卽爲牌招察任,何如?傳曰,允。
韓重熙啓曰,今初四日監試覆試時一二所文監察二員,當爲分排進去,而未署經文監察,至於二員,無推移之道,依前例署前行公,何如?傳曰,允。
又以司饔院官員,以都提調·提調意啓曰,分院燔器所用水上貿取燒木,載運船隻,限十隻屬于分院事,入啓定奪矣。今見工曹啓辭,則加定船還屬本曹事,入啓允下,而本院漁夫船,雖曰二百隻,有頉甚多,名存實無,無以推移,今此加定,蓋出於事勢之不得已。燔所移設處燔器之木,旣無出處,水上燒木,今將貿用,而若無載運船隻,則輸致之路,其勢極難,此非無端加定之比。該曹諉以定額之外,必欲還屬本曹,似出於未詳本院形勢之致,加定船十隻,依前定奪,屬于分院之意,分付,何如?傳曰,允。
李箕翊,以司諫院言啓曰,本院豹皮,乃是數百年流來古風,當初祖宗朝特賜之典,意有所在,而頃年太僕寺之請革,事體未安。依前復舊,永久遵行事,各該司良中,更爲分付,何如?傳曰,允。
金致龍,以侍講院言啓曰,以贊善李喜朝疏中所陳王世弟誦讀小學之暇,參看大學及或問·衍義事,本院官員,承命問議于師·傅及諸賓客處,則師領議政金昌集以爲,今以贊善李喜朝疏中,大學等書參看事,有所下詢。夫大學及或問·衍義,無非聖賢經傳,豈不可講,而但春宮邸下,前日未講此書,經傳微粵之旨,似難猝然獨自理會,若欲令宮僚,進講於書筵,則書筵,旣講小學,又添以三書,太似繁複,反有工夫不專之慮。臣意,小學非舊當畢講,其後繼講大學,仍以或問·衍義,同時參看,似爲得宜。傅左議政李健命,與師議同。左賓客宋相琦,右賓客崔錫恒,左副賓客李健命,右副賓客李晩成,皆以爲,大凡讀書之法,貴專一而忌泛濫。況經傳諸書,義理精微,尤宜熟讀詳味,反覆紬繹然後,融會貫通,可以責效。雖以東宮睿學之高明,或未及加工於大學,而今於小學進講之暇,欲以本經及或問·衍義等書,有所參看,則恐有泛濫不切之患,無以得其理趣。且自內參看之際,旣無講官之入侍,則亦難以時講劘討論,此亦不可不慮。臣等淺見,則姑待小學講畢後,專講大學,或問·衍義,其時參看,似爲得宜。伏惟上裁。師·傅及諸賓客之意如此,何以爲之?敢啓。傳曰,依師·傅議施行。
李箕翊以兵曹言啓曰,今初三日入直訓鍊都監哨官趙泰望,昨已受點矣。卽者趙泰望,以猝得重病,症勢危劇之意,呈訴本局,來付臣曹,不可無變通之道,原單子中改付標以入之意,敢啓。傳曰,知道。
入侍時閔鎭遠所啓,今年凶荒,挽近所無,京畿一道,盡成赤地。卽今尤甚之邑,民多流散,前頭接濟之道,誠爲罔措矣。國家儲蓄有裕,則如此凶歲,例有常賦蠲減之規,而今則國用蕩竭,實難措手矣。其中十二邑,乃尤甚之尤甚也。前頭田稅大同,實無捧納之勢,而惟正之貢,不捧亦難。卽今賑恤廳所在米五萬餘石,四萬石則以備明春都城賑資,其餘爲一萬石,以此充納十二邑田稅大同後,本邑則以皮雜穀,捧於民間,以補明春賑濟,待秋還納本邑,而納於賑廳,則其蒙惠實大,而於國家經費,亦無所損矣。其中太,則賑廳亦無所儲,以米依折定代送諸衙門後,以本色一體還納之意,預爲頒布於各邑,何如?上曰,依爲之。已出擧條鎭遠曰,國家財力有餘,則一道所捧,盡爲變通,似好,而此則勢難爲之。十二邑外,各邑以納米爲難,田稅大同,或願作錢代納,依山郡作錢式例,使之從自願代納,何如?上曰,依爲之。已出擧條健命曰,京畿監司狀啓中,以十二邑,爲尤甚之尤甚,而喬桐·通津兩邑,尤以赤地爲言,故頃日備局回啓,此兩邑田稅大同,折半收捧,折半退捧事,定奪矣。今亦一體變通,何如?上曰,依爲之。已出擧條鎭遠曰,臣取考本曹每朔放料魚鱗文書,則莊烈王后·仁宣王后·明宣王后·仁顯王后四殿養齒匠·杻木匠有給料之事,其數雖不多,而至今仍存,每每謄出於文書,事涉未安。自今文書中刪去,而革罷其放料,何如?上曰,依爲之。已出擧條鎭遠曰,臣頃聞江華留守李台佐之言,則以爲長寧殿享祀時祭物,自京進排,祭官則以畿邑守令差定,而津路不順,當寒尤險,祭物及祭官,多有未及狼狽之時。此後則祭物一年所入,通計折定其價,先爲下送,以爲自本府逐朔進排之地,祭官則以留守爲元定獻官,以月串僉使,定爲預差,而必以堂上官有地望武弁,擇差,諸執事,則以經歷及各鎭邊將差出,而本殿參奉一人,以文臣參下差遣,使之行典祀官大祝之任,似好云。以此變通,何如?上曰,依爲之。已出擧條健命曰,頃者司諫金濟謙,以承文參下事,陳疏下該曹,而該曹堂上,久不行公,尙未回啓,今則判書已出,可以回啓矣。大抵陵參奉,以文臣差出,似好,而朝家待文臣之道,異於蔭官,不可無區別之道,參奉一窠,改稱別檢,滿三十朔直出六品,則似好,而姑未及變通,長寧殿參奉一窠,先以文臣差遣,而稱以別檢,使之依此出六,何如?上曰,依爲之。已出擧條鎭遠曰,兩湖漕軍節目變通後,每年騎船漕,軍越海糧,回海糧,在家糧及其衣資,自朝家磨鍊優給,漕船上納,似宜無欠,而近年以來,漕船上納之際,輒有無面之弊,蓋聞監營及各邑爲營賑資,明年漕軍應給之糧米,今年預以廉價貿取,故漕軍輩,及其發船之時,空手以來,迫於飢餒,船中所載之米,恣意偸食,以致無面之多,事甚駭然。若此不已,前頭貢稅,將不得漕轉,誠非細慮,近來貢物年條豫買之事,旣有嚴禁之令,此亦各別痛禁,隨現科罪,而漕船裝發時,海運判官及差使員,眼同看檢,漕軍等米布受出之際,如有被奪之弊,則各別窮問,豫買之人,無論監司·守令·兩班·常漢,這這啓聞,從重論罪事,定式施行,何如?上曰,依爲之。已出擧條鎭遠曰,全羅監司兪命弘,今年春間,爲補本道賑資,請以錢一萬兩,先納惠廳後,本道應納大同米一百同,換用於賑資,其時惠廳錢貨乏絶,貢物價久不得上下,而各邑上納,例多遲滯,若先捧錢而換給上納之木,則彼此兩便,故許之矣。錢貨若干先送之後,卽今未報,尙有累千兩之多,而累度催促,不爲上送,殊涉未便。兪命弘推考,趁卽輸納之意,分付,何如?上曰,依爲之。已出擧條健命曰,今番奏文,頃者與趙泰億相議撰出事,定奪矣。泰億,以不敢當之意,再次陳疏,故遂下依施之批。今則當使館閣堂上撰出,而不可以一人所作用之,相議潤色後,可用矣。第奏文中當用王世弟君號,而延礽之礽字,與皇太子之名字相同,皇太子,雖已見廢,無所顧藉,而名字相同,不無嫌礙之端,諸議皆以用其字爲不合云。曾前字意相同者,亦有改用之例矣。今亦以音同之成字,塡用無妨,未知,何如?上曰,依爲之。燼餘
上在昌慶宮。停常參·經筵。
右副承旨韓重熙三度呈辭。入啓。遞差。
左承旨南就明上疏。大槪,臣於累朔供劇之餘,重感風寒,宿患痰症,一時苦劇,旬月之內,萬無差歇之望,乞蒙恩遞,以便調治,俾尋生路事。入啓。答曰,省疏具悉。爾其勿辭,調理察職。
司直洪萬朝上疏。大槪,國有大慶,力疾進參於大庭之班,而風霜所觸,感傷非細,翌日賀班,竟未祗詣。今始露章請譴,仍乞槐院·典設兩提擧,亟行鐫免,以安私分事。入啓。答曰,省疏具悉。有疾未參,有何所嫌?卿其安心勿辭,强病察職,以副夙夜之望。
刑曹判書兪集一辭職上疏。入啓。答曰,省疏具悉。司寇之長,不可瘝曠,獄囚多滯,亦爲可慮,卿其勿辭,從速行公。
禮曹啓曰,庭試吉日,令日官推擇,則來十一月二十六日,放榜十二月初二日,推擇。啓。
館學儒生鄭亨復等上疏。大槪,伏以先正臣文正公臣宋時烈,文正公臣宋浚吉道德文學,實合聖廡之腏享,前後朝紳章甫之疏陳,蓋體朝家崇儒賢重斯道之意,而今此畿儒疏批,以令該曹稟處爲敎,臣等聚首相賀之餘,玆敢糾率中外多士,齊籲於九閽之外,懇乞聖慈,不待有司之敷奏,特允臣等之所請,斷自宸衷,亟命擧行,以光斯文,不勝萬幸事。入啓。答曰,省疏具悉。向日,稟處之命,意有所在,先王勿許之意,實出於愼重之道矣。到今不可輕易,爾等,勿復煩陳。
備忘記。王世弟冊禮都監都提調領議政金昌集,鞍具馬一匹,提調,判書閔鎭遠·宋相琦·李觀命,各熟馬一匹賜給,都廳,副應敎金濟謙,正朴師益,竝加資,郞聽,僉正洪禹齊,正郞吳遂經·李倚天,佐郞金道洽,主簿金泰衍,令金正魯,竝陞敍,監造官,敎官宋文相,副率金相履,奉事李天紀,敎官金愼行,奉事李聖彦,別工作監役李顯元,竝六品遷轉,已出六品者陞敍,奉事金聖運,兒馬一匹,敎官權養性,上弦弓一張賜給,其餘算員·錄事及員役·工匠·醫女等,令該曹,米布分等磨鍊題給。玉印造成閑良崔天若,弓箭賜給。備忘記。王世弟冊禮時,竹冊文製述官大提學李觀命,書寫官參議兪崇,敎命文製述官判敦寧府事宋相琦,書寫官應敎申晢,玉印篆文書寫官副護軍李徵夏,竝熟馬一匹,敎命篆文二字書寫官判書閔鎭遠,半熟馬一匹賜給,讀冊官禮房承旨李箕翊,輔德朴師益,相禮梁聖揆,竝加資,弼善金槹,準職除授,敎命執事正洪龍祚以下諸執事,各加一資,資窮者代加。冊禮時入參侍講院翊衛司官員中,執事者,竝兒馬一匹,其餘各上弦弓一張。敎命安寶官直長徐宗集,副直長鄭希泰,贊儀安翼齡,假引儀朴師濂,李弘溥,輦輿轎子腰彩輿及各差備領率部將禁軍崔世樑等九人,各上弦弓一張。奏時官趙相完等四人,各不粧弓一張賜給。世弟宮司鑰別監及員役下人等,令該曹,米布分等磨鍊題給。備忘記。王世弟嬪冊禮時正使礪山君枋,鞍具馬一匹,副使判書閔鎭遠,熟馬一匹,竹冊文製述官都承旨洪啓迪,書寫官副司果徐命均,敎命文製述官判書李宜顯,書寫官司書尹淳玉,印篆文書寫官副應敎金濟謙,竝熟馬一匹,敎命二字篆文書寫官判決事黃璿,半熟馬一匹賜給,敎命執事正金萬胄以下諸執事,各加一資,資窮者代加。奏時官司果崔重齊等,各不粧弓一張賜給,嬪宮別監及下人等,令該曹,米布分等磨鍊題給。備忘記。王世弟嬪冊禮時敎命差備內官李重蔓·金夢祥,竹冊差備內官文有道·咸熙春,玉印差備曺漢卿·辛錫祚,命服差備宋尙郁·孫啓輝等,竝加資,案差備鄭尙賢等八員,褥席差備金世鳴等四員,陽繖差備金德輝,扇差備朴興建·劉世基,舃襪亟差備奇景憲,尙傳崔泓,排設次知金夢祥,各兒馬一匹,嬪宮出入番朴重昌等八員,排設從事官呂起陽·元厚基,各上弦弓一張,排設司鑰康信興·曺孝彬·金斗澤,各兒馬一匹賜給,排設次知別監金鼎禧,冊禮時次知別監金碩建,竝司鑰除授。備忘記。王世弟冊禮及嬪冊禮時次知兼別侍陪內官張世相,挾侍崔景遠·宋尙郁,各兒馬一匹,長番內官曺漢卿·辛錫祚·孫啓輝·李國恒·廉虎臣·李世泰·高鳳獻·金夏瑞·徐景達,出入番內官李聃齡等十二員,各上弦弓一張賜給,飯監以下下人等,令該曹,米布分等磨鍊題給。備忘記。今此賞格中,一人雖兼數事,毋得疊授。明日監試覆試一所試官二,李觀命·崔錫恒·兪集一·李秉常,參試官三,趙觀彬·趙榮福·兪崇·兪拓基·徐宗伋·金礪·李聖龍·尹心衡·鄭來周,二所試官二,宋相琦·閔鎭遠·李晩成·李肇·李光佐·李正臣,參試官三,鄭亨益·朴聖輅·李仁復·沈珙·尹淳·沈㙉·權益寬·金槹·李重煥,試官,宋相琦·崔錫恒·兪集一·許玧·李肇·李正臣·李光佐·朴泰恒,牌不進。
兵曹口傳政事,副司果沈珙·尹心衡·鄭來周。
謝恩。文學金礪,左副承旨金致龍,右副承旨李箕翊。
歸厚別提洪夏相,加定官韓斗翼,卒領府事李濡禮葬後入來。
承文副正字許錫,卒領府事李濡題主後,入來。
試官趙觀彬·沈珙,牌不進,罷職傳旨。傳曰,只推勿罷。
政院啓曰,監試試官中二品以上牌不進人員,至於八人之多,所當竝請牌招,而刑曹判書兪集一,行司直朴泰恒·李光佐,或在江上,或在城外,而門限將迫,勢難出牌,左參贊崔錫恒,判敦寧宋相琦,行司直許玧·李正臣,刑曹參判李肇,竝更爲牌招,何如?傳曰,允。
試官宋相琦·許玧·李正臣·李肇,再牌不進。
監試官,一所申,二所梁聖時。
兵曹,庭試武科規矩六兩三矢一百步,柳葉箭一巡二中,講書中自願一書,除吳子大學,三技取二技。
有政。朝報。吏批,判書權尙游,參議申思喆進。
以黃梓爲正言,許繗爲咸從府使,李敏英爲左承旨。
南就明疏曰,伏以如臣蹇劣,猥辱聖缺遞旋授,長置近密之地,恩榮所及,感泣彌切,惟以筋力奔走,爲萬一酬報之圖,而第臣稟賦羸弱,不比恒人,加以年旣衰暮,疾病轉痼,已不堪於夙夜之任,而當此國有大慶之日,不敢言病,黽勉供劇,殆愈兩朔,晨夕觸冷,積致傷敗,忍痛强策之狀,實是同僚之所共悶憐者也。又自數朔以來,重感風寒,宿患咳嗽,晝夜苦劇,胸脇之間,頑痰結塞,有時跳動,若攢刀劍,呼吸牽促,坐臥俱妨,喘喘然有頃刻難支之形,連灌藥物,少無所效,以此危脇之症,斷無供職之望,玆敢疾聲哀籲於仁覆之下。伏乞天地父母,特諒臣病極實狀,亟許遞免,俾得任便調息,少延殘喘,以卒生成之澤,千萬幸甚。疏批見上
司直洪萬朝疏曰,伏以臣於病蟄涔涔之中,伏聞〈國〉有大慶,儲位已定,瘖聾跛躄,莫不鼓舞歡欣,如臣迹謝趨朝,念絶供世者,亦不敢偃然在家,冊禮之日,力疾進參於大庭之列,少伸頌祝之忱,而風寒所觸,感傷非細,舁還缺臥,一倍昏惙,翌日賀班,竟未能祗詣,病裏惶悚,無以爲懷,稍竢神識之少定,今始露章請譴。伏乞聖明,亟治臣闕禮之罪,以警具僚焉。仍念臣篤老癃廢,床席爲隣,足不出戶閾之外,已有年矣。年前力辭西樞,期於解免者,蓋出素食之愧,則雖在閑司漫局,凡職名之在身者,一倂遞去然後,臣心方可以自安矣。臣方見帶承文院·典設司提擧,職是冗散,嫌於煩瀆,黽勉冒據,今已多年,區區微悃,亦不敢自阻,倂此附陳焉。槐院職掌事大文字,必擇聰敏有文名者居之,若臣昏耗衰鈍者,只煩文書之輪示而已。至於職事所關,則漫不知其何狀,古人所謂似是馬曹者,臣之謂也。見今提擧,無慮數十員,顧此老物,在國無補,去亦無損,何可一向虛帶,贅疣其間缺司隷屬,本自各邑上來,旅托京邸,貧殘莫甚,所仰缺荐歲凶歉,連入災減之中,自賑廳亦不給代缺物,無一所受,窮餓到骨,鎭日呼訴,而身爲提擧,無計可救,怨謗之來,臣實當之,亦宜移授於出入廟堂之人,俾卽變通然後,可免前頭離散之患,而在臣私義,亦甚便幸矣。惟願聖明,憐臣老病實狀,將臣兼帶兩任,速行鐫免,俾臣優游丘壑,安意調息,不勝萬幸。疏批見上
刑曹判書兪集一疏曰,伏以臣昨今年來,衰病日甚,縮蟄江郊,棲遑半年,猥蒙隆渥,起廢牽復,臣非木石,非不知感激恩私,思效萬一而跡本畸危,屢困人非,不敢徒恃聖眷,冒沒周行,自畫謝仕,退死丘壑。伏聞國有大慶,縟儀將擧,此誠宗社無疆之休,凡在含生之類,莫不延頸,雖瘖聾跛躄,亦皆歡忭。臣以受國厚恩之人,不敢退處,爲參賀班,扶舁入城,而西樞除旨,適在是日,不得不黽勉出肅,仍參大禮,與百僚,鰲抃於呼嵩之列矣。秋曹移授之命,又下此際,臣益驚惶震越,不知置身之所,以臣衰病筋力,決無咫分堪承之望,而旣近京輦,且値聖慈誕辰,魂宮朔奠之日,其在分義,亦不宜廢闕,不計死生,冒昧肅命,鎭日趨造於起居陪祭之班,宿患諸症,乘時添劇,達夜叫苦,人鬼莫分,宛轉床席,作一僵屍,望斷復起,念臣所叨,何等劇地?近緣長官,久無行公之員,曹務積滯,莫此時若。雖使强壯無病者當之,尙患難堪,況臣衰朽無餘,懸車之期,只隔數月,精力凋喪,誠無驅策供劇之勢,此實同朝之所共知者,何敢餙讓,以欺聖明也哉?目今病狀,拭巾待盡,斷無復起爲人之望,不得不仰暴微悃,號籲於仁覆之天。伏乞聖明,矜臣老病之難强,察臣職務之曠廢,亟命鐫遞臣司寇之職,俾臣得以散秩,優游養痾,以卒餘齒,實天地生成之澤也。疏批見上
成均生員鄭亨復等疏曰,伏以國家之重祀典,所以重斯道也。道在於人,故重其道尊其人,苟道之所在,而不尊其人,則烏在重其道也?今夫以儒賢而配食聖廡,事體至重,固宜難愼,而惟其至重也。故千百載之間,或有其人,而不擧其禮,則其所關係,不特爲昭代之闕典而已,將無以觀視後世風厲士林,而興儒化之本原,可不念哉?臣等竊伏念先正臣文正公宋時烈,文正公宋浚吉,俱以繼往開來之學,有扶彝立紀之功,向所謂道之所存者,而從祀之典,尙今未擧,臣等不勝其慨然也。夫兩臣宏道邃學,固非臣等蠡測管窺所可斟酌,然其流風餘敎,愈久不泯,而所聞於先生長老者,則有之,請略撮其稟質之純粹,學問之精深,淵源之正的,出處事功之卓異者,爲殿下陳之。嗚呼,剛方正直,光大煒燁,山岳之截立,河海之恢廓者,時烈之氣像也。精明湛栗,瑩澈無瑕,陽春而煦物,聆鳳而瑞世者,浚吉之資稟也。是以,時烈則大本先立,人慾退聽,勇劈利義,信道不惑,力量宏大,而規模井然矣。浚吉,査滓自少,易至融化,識見精透,超詣理致,淸明在躬,而器度和粹矣。若其居敬窮理,一主乎朱子法門,義精仁熟,蔚然爲成德君子,而拒詖淫恢正道,可以垂世而範俗,則此兩臣之所同也。其學問之功,造道之極,有如是者,至於淵源所自,則兩臣之學,俱得之於文元公臣金長生之門,爲文純公臣李滉·文成公臣李珥之嫡傳,此實東方性學之統,而鄒魯洛建之正泒也。至今湖甸之間,餘化覃曁,士知談孔·朱而講性道者,是誰之功也?若以其出處事功言之,又有大者,當孝廟奮發之際,俱被不世之遇,處於賓師之位,其所以討論經幄,講究治道者,專在人主一心之微,天理人慾之辨,期挽世道,陶鑄至治,而丙丁以後,天崩地坼,冠屨倒置,義理斁絶,人不得爲人。故時烈,首贊聖祖以故讐刷恥,爲一家計,苦心極力,死生以之,幄對之綢繆,手札之丁寧,無非所以明天理正人心。浚吉,亦志同道合,交相勉勵,昭融契合,密勿經營,不憂國力之萎弱,不顧時世之臲卼,惟欲尊中國而攘夷狄,終始一心,如日星之昭河漢之東,雖弓劍遽遺,志事未終,而義理由此而大明,倫常賴此而不墜,永有辭於天下後世,而環東土數千里,得免於夷狄禽獸之域者,豈非兩臣之功乎?此非臣等之私言,實一國之所共頌也。夫以兩臣卓絶之道德,炳烺之事業,俱爲百世之宗師,則是將踵諸金長生之後,卽躋聖祀之列者,不假片說而可知,不待一日而可決,顧今亦已晩矣。只緣先大王,累年違豫,中外焦煎,仍以及於大喪,愴惶悲哀,未暇陳請,然而士林師友之間,其所以抑鬱而欠歎者,亦何嘗一日忘,而日昨畿儒之疏,果先發矣。其疏雖出於一路,其論則一國之所同,而及承聖批,又有令該曹稟處之命,於此蓋可見聖志之亦同矣。多士旣同,聖志亦同,縟儀之擧,卽在不日,昔之抑鬱而欠歎者,無不動色相慶,皆以爲斯文闕典,今無遺恨,此實初政之一大盛擧也。臣等,固當恭竢有司之稟裁,仰瞻美典之亟擧,而第於愚淺之見,猶欲有一言者,嗚呼,從祀之重事也。自昔或爲愼重之說者,亦有其意,而若此兩賢臣道德事行之灼然可合者,則雖一人言之,一日行之,益爲斯道之重,而不見其一毫輕遽於此,而尙持愼重之說,則是拘見也,俗論也。今殿下,卽賜稟行,無少持疑者,豈非聖明高百王之見,有非拘俗所可論者歟?第殿下,旣已灼知兩臣之不可不享,享祀之不可少緩,則固當於批辭之間,昭揭道德之懿,夬示尊仰之意,斷自睿念,擧而行之,而今乃二字稟處,太近寂寥,有若尋常祀院之循例稟裁者然,何也?臣等,固知殿下,於兩臣,非有所靳惜也。特聖明之心以爲,兩臣之賢,不惟予與搢紳章甫之所共知,輿臺走卒,莫不知之,何待一二言之表揚乎?國有該官,所以稟行大禮,予志雖已牢定,於享事而尙使之稟處者,所以博採衆議,而不害於重其事之意耶?然殿下於今日祀典,旣示唯諾之色於一言之間,擺脫拘俗之論,則卽當斷之,自上不待他人之言者,尤可見其勇邁矣,又何必以已決之心,已定之議,更從其該司之覆議乎?噫,今日廷臣,孰非尊慕兩臣之人也?其平日言議,亦莫不以腏食之尙未擧行爲遲,則雖使詢問而裁處,必無異議,螮蝀於其間,如庚辰收議時一二沮戱之論矣。盛禮之缺不行,固無可疑,而在廷之千言萬語,終不如絲綸之一語,爲重且榮,殿下之心,雖欲附於重事面之意,曷不念表示聖心,斷然決行者,蓋爲斯道之重聖德之光乎?丁酉金長生從享之事,聖明所親見矣。其時先大王,於館學批旨中,極擧其道德之實,而以特令禮官,亟擧縟儀爲辭,不復俯詢於廷議,而片言卽行,此可見先大王之聖斷廓然,無少持疑之盛心,則群下之所仰勉者,殿下之所繼述者,不在此乎?嗚呼,殿下自在東宮,必以崇儒重道,爲聖學之本,有以兩賢臣之言,擧似於晝筵,則亦必犁然會心。及夫代理之初,先大王,命之以精一之訓,末又以斯文,爲托授受之辭,炳如日月,殿下於此,固已服膺遵承,而其所以尊仰兩賢臣,不啻若嘉祐之朱文公矣。況我先王,手書兩臣之院額,特寓尊尙之誠心,以爲纉承聖祖,昭示後嗣之地者,其意可見,則今日崇報之擧,亦所以體孝廟先王之心也,此在聖明,尤有一重擔負矣。如或一有遲回,蹉過今日,則盛典久稽,公議莫伸,必將爲士林無窮之根矣。臣等所以稟處命下之後,尙犯瀆擾之罪,倡率中外多士,復此叫閽者,只望殿下乾斷之夬然。伏願殿下,勿以言出於草野而忽之,當斷卽斷,無少留難,更降雲漢之昭回,表章兩臣之道學,因命有司勿循稟處之常例,亟擧配食之盛典,以聳百代之瞻聆,以爲士林之顒望,則世道幸甚,斯文幸甚。疏批見上出燼餘
南就明啓曰,明日常參·經筵,取稟。傳曰,停。
金致龍啓曰,大司憲李喜朝在外,執義趙聖復,掌令宋道涵·李廷熽,持平柳復明·李瑜呈辭。今日以監察茶時之意,敢啓。傳曰,知道。
南就明啓曰,奉敎尹東衡,昨有只推之命,卽爲牌招察任,何如?傳曰,允。
南道揆,以奉敎尹東衡,牌不進,罷職傳旨。傳曰,推考傳旨捧入。
李喬岳,以承文院官員,以都提調意啓曰,禮曹參判李㙫,吏曹參判李秉常,行承政院都承旨洪啓迪,本院提調差下,使之察任,何如?傳曰,允。
南就明,以禮曹言啓曰,今此增廣監試覆試一所,設場於本曹郞廳,依例以朝房直宿之意,敢啓。傳曰,知道。
又以禮曹言啓曰,今此增廣監試覆試試官磨鍊之際,堂上無故可擬之人乏少,依近例以堂上官,通融備擬,而擬望中,前正言尹心衡,前正郞沈珙,前都事鄭來周,時無職名,令該曹卽爲付軍職,何如?傳曰,允。
兵批,判書李晩成病,參判金在魯病,參議李挺周進,參知朴聖輅病,左副承旨李喬岳進。
金致龍,以冊禮都監郞廳,以都提調意啓曰,冊禮都監都提調以下,正副使以下及員役工匠,竝書啓事,傳敎矣。都監都提調以下及正副使以下諸執事,別單開錄以入,而員役工匠等,亦爲書入,而閑良崔天若,素稱雕刻妙手,故自前都監,凡有彫役,皆爲擔當矣。今番玉印彫刻時,亦當其役,而以非匠手之類,不得竝爲書入之意,敢啓。傳曰,知道。
又以兵批言啓曰,僉知中樞府事姜後望呈狀內,壽職陞資,得拜西樞,國恩罔極,而年老病痼,斷無行公之望,入啓許遞云。老病如此,無望察任,則不可虛帶,今姑改差,何如?傳曰,允。
兵批政事,副護軍鄭道元·李慶祉·朴再新·南延年·朴泰圭·鄭文彬·朴仲徵·强哉矯·李樟·崔義健·任精一·李潚·崔瑋·梁益標,副司直安重弼·權以鎭。
金致龍,以兵曹言啓曰,今番冊禮慶科,以庭試設行事定奪,故武科初試吉日,令日官推擇,則今十月二十七日爲吉云。以此日擧行,而取考謄錄,則丁未年,以別試,取六百人,庚午年,則增廣設行矣。今此庭試,與別試增廣有異,丁未年六百人則太多,依庚午年增廣例試取,則太少,似當參酌定額,何以爲之?敢稟。傳曰,知道。限五百試取,可也。
李喬岳,以兵曹言啓曰,武科規矩,臨時啓下,則外方擧子,不知某技之試取,坌集京中,主客俱困,故在前亦有變通之例矣。當此冬節,外方人赴擧之難,有倍前日,今番庭試初試規矩,亦爲預先啓下,頒布者道,使之量才上來,而日期已迫,發馬知委,何如?傳曰,允。
南道揆,以戶曹言啓曰,四賢祠營建之役,今至累朔,而以兵曹所給役軍之不一,墻垣之完築尙遠,卽今日氣漸寒,若不於今月望間畢役,則今年內,將不得奉安,事甚未安。令禮·兵曹各送郞廳摘奸,詳審形止後,或量入優給役軍,期於一旬內畢役,或今姑停役,待明年奉安事,稟處,何如?傳曰,允。燼餘追謄
上在昌慶宮。停常參·經筵。
下直,務安縣監宋宅相。
校理洪廷弼三度呈辭。入啓。遞差。
大妃殿·中殿·世弟宮·嬪宮,藥房問安。答曰,知道。
藥房啓曰,冷雨連日,風寒猝緊,伏未審夜來,聖體,若何?大妃殿氣候,亦何如?自上進御加味調中湯五十貼,已盡於昨日,諸醫等有更爲消詳之議,今日臣等,不可不與諸醫入診,詳察聖候,議定繼進與停止當否,不勝區區憂慮之至,敢來問安,竝此仰稟。答曰,知道。慈殿氣候一樣,予則姑無形顯之症,勿爲入診。繼進之劑,與諸醫更定宜矣。
藥房再啓曰,伏承問安批答,則繼進之劑,與諸醫更定事,命下矣。臣等卽與李時聖等諸御醫,反覆商議,則皆以爲所進湯劑,已滿五十貼,今姑停止,前劑入加減神祕沈香丸,連爲進御,以爲治痰淸火之地宜當云矣,敢啓。傳曰,知道。
左承旨李敏英上疏。大槪,癃病聾聵,都無人理,此實通朝所共知,所叨出納之地,斷無一分堪承之望,玆敢疾聲仰籲於仁覆之下,乞蒙恩遞,以幸公私事。入啓。遞差。
禮曹正郞李萬休,昌陵曲墻外樹木斫伐後,入來。
吏曹參議申思喆上疏。大槪,臣於奉敎尹東衡之疏,非責之言,極其非常,此已不可晏然,而批旨嚴切,情地轉益危蹙,決無一刻蹲冒之勢,略暴情悃,仰請嚴誅。伏乞亟罷臣職,仍勘臣罪,以謝人言,以安私分事。入啓。
傳曰,史官二員待命,騎馬六匹立之。監試一·二所內摘奸。
持平柳復明上疏。大槪,敢暴病重實狀,冀蒙恩遞,略附所懷,兼陳嶺瘼,以備裁處事。入啓。答曰,省疏具悉。深陳格言,爲春宮輔導之誠,予用嘉尙,羅參革罷及義城侵徵事,依施,他餘條件,令廟堂稟處。爾其勿辭,調理察職。
政院啓曰,因侍講院草記,兼官未差之代,令本院稟旨差出事,命下矣。所當政官,牌招開政,而日勢已暮,明日雖是齋戒,在前如此之時,亦有開政之例,何以爲之?敢稟。傳曰,明朝牌招開政。
全羅監司書目,辭職上疏上送事。啓。答曰,省疏具悉。繡衣之過言,不必介懷,卿其安心勿辭,調理治之,以副至望。
答吏曹參議申思喆疏曰,省疏具悉。循例備擬,乃是政格,則不必介懷。爾其安心勿辭,亦勿待罪,從速察職。
實錄廳郞廳,以摠裁官意啓曰,二房刪節之役,因郞廳多不仕進,最爲遲滯,其在事體,殊涉未安。司諫魚有龍,掌令李廷熽,正言愼無逸,皆方呈辭引入,竝卽牌招察任,何如?傳曰,允。
奉敎尹東衡,牌不進,罷職傳旨。傳曰,只推勿罷。朝報
李敏英疏曰,伏以臣於夏間,忝叨是職,冒陳血懇,旋獲恩遞,病廢實狀,謂已蒙察於淵鑑,庶幾自此,安分屛伏,以沒餘齒矣。千萬夢寐之外,又有此銀臺新命,臣誠驚惶悶縮,罔知所措。臣之病狀,已悉於前後辭疏,今不敢更煩天聽,而念臣狗馬之齒,已迫七旬,長委床席,死亡無日,加以兩耳俱聾,都無人理,此實通朝之所共知,陳力從仕,久已望絶,喉司夙夜之任,豈有一分堪承之勢哉?臣自前冬以來,蒙此誤恩,不知其幾,而輒犯違慢,一未趨承,居常悚縮,若無所窮,使臣病勢,稍可自力,則仰承德意,扶曳一肅,旋暴情實,徐圖遞免,豈缺以少伸分義,而積病垂死之中,近又添感寒疾,委頓奄奄,轉側須人,雖欲黽勉强起,其勢末由,顧此所叨,非如閑漫之地,一日虛帶,罪戾益重,不得不冒死哀籲於仁覆之聽。伏乞聖明,俯垂矜諒,亟遞新授職名,仍命選部,勿復檢擧,使恩命無致虛辱,微臣獲安賤分,則實天地生成之恩也。疏批見上
吏曾參議申思喆疏曰,伏以無狀賤臣,猥辱聖簡,一年之內,三叨政地,前後參政,醜拙百出,傍觀之嗤點,固已多矣,早晩顚躓,惟日以竢。迺者得見奉敎尹東衡疏本,則以下番翰林之移拜春坊,深懷不快,盛加非斥,有若臣不顧政格,曲副其願者然,何其言之抑勒至此耶?臣誠駭惑,莫知所以也。日昨因講院草記,有實兼官差出之命,而適其兩僚有故,臣獨參政,差出闕員,而至於參下望,則曾前見擬,無故在京者,只有望中三人,捨此則更無推移之路,一循舊望,備擬以入,伊時事勢,自不得不如此也。雖在無事之時,藝苑下番之移差春坊,非今斯今,曾不以掌史之有所拘礙,況當春宮攝享之日,宮僚不可不備員,則豈可捨前望當擬之人,而無端不出耶?史事之緊重,臣亦知之,而獨政之日,旣難變通,暫時移擬,何損政例,而至以謀避有力等語,隱然歸之於用意曲護之科,是何疑之深而責之苛也。爲今日政官者,其亦困矣。其言是與不是,自有政例,臣不必費辭較辨,而繼伏見批旨,以銓曹之失爲敎。臣於是,尤不勝惶蹙之至。注措失宜之狀,今已畢露於淵鑑之下,惟當席藁引咎,恭竢譴罰之加,尙何敢文字,猥伸控暴,而當遞之職,尙在身上,一向泯默,亦所不敢,徊徨累日,氷炭交中,玆敢實暴情悃,仰請嚴誅。伏乞聖慈,俯念臣所遭之非常,曲諒臣情地之危蹙,將臣職名,亟賜鐫罷,仍治臣罪,以謝人言,以嚴邦憲,不勝幸甚。疏批見上
全羅監司兪命弘疏曰,伏以皇天,眷佑我東,恭惟我主上殿下,上遵列祖之宏規,內奉聖母之慈旨,亟定儲位,以啓我宗社億萬年無疆之休,率土含生之倫,莫不欣忭鼓舞,而顧臣身繫藩任,迹阻賀班,北望宸極,但有感淚如瀉而已。仍念臣之病情,始發於衰年積勞之餘,添傷於同氣至慟之中,摧剝毁削,無復餘地,而未及遞解之前,猶有一日之責,力疾出巡,殆浹一念,觸冒撼頓,一倍凘惙,不得已扶曳還營,而卽今神精消亡,筋力憊盡,雖欲强策衰疾,酬應公務,有不可得。日昨封章陳請,實非循例控辭,而未蒙聖鑑,不賜允兪,臣誠窮悶抑塞,不知置身之所也。且臣於本道繡衣書啓,有不敢一刻晏然者。臣之拙劣庸陋,本不堪於按道之任,而臨事威斷,又非臣所能,則差少之斥,猶是歇後語,而至於斷獄過恕之說,誠有所萬分難安者。臣於到營之後,悉取道內各邑囚案,次第考閱,則自殺獄同推,至於雜犯重囚以下,殆過百數。臣愚不肖,妄自深憂,隨其罪名之輕重,參以情犯之故過,或枚擧狀聞稟旨而決遣,或別定査官,商確而裁斷,前後疏決,幾至八十餘人。臣之本意以爲,體聖上好生之德,而行古人平反之義,不害爲審愼之道矣。若如其言,過於推恕而致有有罪,而倖免,屈法而不伸,則是臣之罪,不但止於威斷之差少而已。律以邦憲,合被重譴,雖非病勢之難强,其不可淟忍冒居也,決矣。臣非不欲卽上辭章,仰請嚴誅,而臣於原隰驅馳之餘,重添感疾,委頓枕褥,締構文字,亦未自力,竢得少間,今始冒萬死干瀆於嚴廬之下。伏乞聖明,亟許先遞臣職名,仍令攸司,重勘臣罪狀,以爲藩臣斷獄不嚴者之戒,不勝萬幸。疏批見上出燼餘
南道揆啓曰,明日冬享大祭,齋戒相値,視事,頉稟。傳曰,知道。
又啓曰,史官二員待命事,命下矣。史官不備,以宣傳官一員代送之意,敢啓。傳曰,知道。
又啓曰,因侍講院草記,說書朴師聖牌招事,允下矣。闕門已閉,待明朝出牌之意,敢啓。傳曰,知道。
又啓曰,因實錄廳草記,郞廳魚有龍·李廷熽·愼無逸牌招事,允下矣。闕門已閉,待明朝出牌之意,敢啓。傳曰,知道。
李箕翊,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪啓迪啓曰,近日廳中,位甚不齊,左承旨李敏英陳疏入啓,右承旨南就明受由,左副承旨金致龍,今日不爲仕進。出納重地,事多苟簡,左副承旨金致龍,卽爲牌招,何如?傳曰,允。
李箕翊,以都摠府言啓曰,副摠管柳就章,以御營別將馬兵等中日試射事,南小門洞晝仕進去之意,敢啓。傳曰,知道。
南道揆啓曰,奉敎尹東衡,連日違牌,無意行公。史局重地,不可久曠,更卽牌招察任,何如?傳曰,允。
濟州牧使狀啓,以薦新與進上及藥材闕封,惶恐待罪事。傳于南道揆曰,勿待罪。
李箕翊,以兵曹言啓曰,判書李晩成,方入試所,參判金在魯,實錄廳坐起,逐日進去,臣挺周,掃墳事,纔已下直,參知朴聖輅,適有式暇,而不爲入來,無他推移之員。參知朴聖輅,卽爲牌招入直之地,何如?傳曰,允。
金致龍,以兵曹言啓曰,去秋三朔各廳堂下武臣等能磨兒講試時,武臣兼宣傳官崔台耉,一次不進陣,一次不通,依例推考警責,何如?傳曰,允。
李箕翊,以侍講院言啓曰,今初六日冬享大祭時,宮官不可不備員,而輔德兪拓基,司書尹淳,方入試所,執事誠甚苟簡。說書朴師聖,連呈辭單,亦不行公,卽爲牌招察任,兼官未差之代,令政院稟旨差出,仍卽牌招,以爲備員入參之地,何如?傳曰,允。
掌令宋道涵啓曰,卽者歲抄,有罪人張天翮·張天䎘·趙時炅·趙世挺·吳始復等特放之命,臣竊不勝驚惑訝歎之至。凡此罪人等原初所坐,干係倫義,或投進凶疏,斁敗名分,惡逆緣坐,罪名至重,或締結凶徒,蹤跡陰祕,諦探綢繆,情節叵測。論其罪犯,宜置重辟,而略施徒流,任其自斃者,亦朝家寬典,則豈可以事在久遠,人亦旣骨,而有所容貸哉?是以,數十年來,大霈累經,而一未嘗輕議於咸宥之中者,誠以懲討,不可不嚴,堤防不可不峻故耳。況當倫常日夷,王法日弛之時,尤不宜輕易擧論,視若細故。請還收罪人鳳徵·燦職牒還給,張天翮·張天䎘·趙時炅·趙世挺·吳始復等特放之命。自今凡於歲抄時,勿復檢論,以示峻堤防嚴懲討之意。答曰,亟停勿煩。燼餘追謄
上在昌慶宮。停常參·經筵。
吏曹,今初六日行孝寧殿冬享大祭親行時,終獻官望單子。踏啓字。
傳曰,史官四員待命,騎馬九匹立之。冬享大祭所內摘奸。
明日孝寧殿冬享大祭親臨時,大殿出宮正時,三更四點,王世弟出宮正時,三更三點,親祭正時,四更一點,開門三更二點。
謝恩,左承旨李箕翊,右承旨南就明,右副承旨金致龍,左副承旨李喬岳,相禮趙之重。
兼司書徐命均,牌不進,罷職傳旨。傳曰,只推勿罷。
孝寧殿親祭後,大妃殿·大殿·中殿·世弟宮藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。
實錄廳郞廳,以摠裁官意啓曰,二房郞廳洪龍祚外任,代前司果尹心衡差下,使之察任,何如?傳曰,允。
觀象監,夜四更,流星出東井星下,入南方天際,狀如拳,尾長五六尺許,色赤,光照地。啓。朝報
有政。吏批,判書權尙游參議申思喆進。
以李喬岳爲左副承旨,徐命均爲兼司書,張斗周爲禮曹佐郞,趙之重爲相禮,元徽爲金海府使,趙隆爲益山郡守,洪龍祚爲綾州牧使,黃遠河爲龍潭縣令,李錫仁爲昌平縣令,李英輔爲永同縣監,李慶遠爲玉果縣監,金箕錫爲咸悅縣監,徐行遠爲谷城縣監,李譔爲光陽縣監,蔡橚爲庇仁縣監,朴泰俊爲碧沙察訪,李溭爲槐山郡守,權炳爲司饔奉事,副應敎金濟謙,司僕正朴師益,今加通政,相禮梁聖揆,今加通政,李箕翊今加嘉善,內官李重萬·金夢祥·文有道·咸熙春·曺漢甲·辛錫祚·宋尙郁·孫啓輝,竝加資,韓澍爲學正,李㙫·李秉常·洪啓迪爲承文提調,權爲大司諫。吏曹謄錄
南道揆啓曰,明日冬享大祭親祭正日相値,視事,頉稟。傳曰,知道。
南就明啓曰,備邊司郞廳,以大臣意來言,今日賓廳坐起日次,而冬享大祭齋戒相値,不得來會云矣,敢啓。傳曰,知道。
李喬岳啓曰,史官四員待命事,命下矣。史官不備,以宣傳官一員代送之意,敢啓。傳曰,知道。
又以都摠府言啓曰,副摠管吳重周,以禁軍別將·禁軍等馬點事,慕華館晝仕進去之意,敢啓。傳曰,知道。
又啓曰,明日孝寧殿冬享大祭親祭時,諸承旨一倂齋宿,而都承旨洪啓迪,右承旨南就明,右副承旨李箕翊,今日俱爲病不仕進。右副承旨李箕翊,卽爲牌招,都承旨洪啓迪,右承旨南就明,所當一體牌招,而拘於廳規,不得直請牌招,何以爲之?敢稟。傳曰,竝牌招。
又啓曰,奉敎尹東衡,有只推之命,更爲牌招,何如?傳曰,允。
金致龍,以實錄廳〈言啓日〉李廷熽,說書朴師聖,奉敎尹東衡,牌不進,罷職傳旨。傳曰,推考傳旨捧入。
李喬岳,以吏曹言啓曰,今此敬寧殿冬享大祭初獻官,行戶曹判書閔鎭遠,判敦寧府事宋相琦,實預差啓下矣。閔鎭遠,以監試覆試試官,方入試所,宋相琦,身病猝重,不得受香云。不得已以宗廟初獻官預差領敦寧府事魚有龜,改付標以入之意,敢啓。傳曰,知道。
又啓曰,明日孝寧殿冬享大祭親祭時,承旨不可不備員,左承旨有闕之代,以在京無故人,今日政差出,待下批卽爲牌招察任,何如?傳曰,允。
吏批啓曰,春坊兼官,今當差出,而擬望之人乏少,相避竝擬,何如?傳曰,允。
兵批,判書李晩成試官進,參判金在魯病,參議李挺周受由在外,參知朴聖輅進,同副承旨南道揆進。政事,領中樞府事李頤命,副護軍李聖肇·尹樟,副司直李敏英·韓重熙。燼餘追謄
上在昌慶宮。停常參·經筵。
左議政李健命箚子。大槪,乞蒙恩暇,往掃先壠,仍暴危悃,許遞相職,俾以西樞往來事。入啓。答曰,省箚具悉卿懇。依箚辭往省焉。結役移補軍布等事,已有廟算,則於卿,小無所嫌,安心勿辭,共濟國事,以副朝野之望。仍傳曰,遣史官傳諭,給由馬,澆奠床備給。
兵曹口傳政事,司果尹心衡。
吏曹口傳政事,實錄兼春秋尹心衡。
奉敎尹東衡,牌不進,罷職傳旨。傳曰,只推勿罷。
觀象監,夜三更,雷動電光。啓。朝報
左議政李健命箚曰,伏以臣出疆之期不遠,而父母墳,在於京畿交河地,冀一省掃,以伸至情。伏乞聖明,照例矜憐焉。仍伏念臣之無狀,忝叨匪據,今已四載,歷數輓近,居是任者,未有如臣之久,而由其識慮淺短,動失機宜,誠信不孚,自取譏侮。雖以近日事言之,結役之移補軍布,其出於民則一也,而各邑差殊,則論議矛盾,只成一場紛鬧而止,至於騎步兵當番之變通,本爲均役之意,而除得數千餘額,可救一分民弊,在該曹,亦無損害,則未知有何窒礙,而一例沮格,終莫之行,臣之不足有無,此可見矣。如是而因仍蹲冒,斷無其理,況此使事至重且大,歸期奄速,有未可料,尤不宜引日虛帶,以曠天工。伏惟聖上,特軫簪履之舊,以臣之罷軟不識,不欲遽示顯斥,則先遞相職,俾以西樞散班秩,銜命往來,而改卜賢德,共貞國事,公私不勝萬幸。疏批見上
三更四點,上自賓陽門,出由明政殿路,入孝寧殿。冬享大祭親行時,都承旨洪啓迪,左承旨南就明,右承旨金致龍,左副承旨李喬岳,右副承旨李箕翊,同副承旨南道揆,注書尹光益,假注書鄭惟一,事變假注書李庭綽,編修官金克謙,記注官金翰運,入侍。時四更一點也。
贊禮禮曹判書李宜顯,導上上御板,立,執禮讀笏記,引儀唱俯伏哭,上於是俯伏哭,引儀唱止哭,上止哭,引儀唱四拜平身,上四拜訖,贊禮導上詣盥洗位,都承旨奉洗巾,上盥水訖,贊禮導上升自東階,詣樽所,承旨酌酒,贊禮導上詣靈座前,引儀唱三上香。承旨兩人分左右奉香奉爐,上焚香後,引儀唱俯伏興少退跪,上少退跪,承旨進酌,上執酌,傳于承旨,承旨奉酌,奠于靈座前,承旨俱出,大祝讀祝訖,上自降自東階復位,通禮請出小次,宦侍扶上,就小次。王世弟行亞獻禮,左議政李健命行三獻禮後,上出復位,執禮呼哭四拜,引儀唱哭,上哭畢,引儀唱四拜興平身,上四拜後,通禮告禮畢。上出就幕次,諸臣亦以次退出。
四更三點,大妃殿·大殿·中宮殿·嬪宮,朔祭後,政院·玉堂單子問安。答曰,罔極。世弟宮,朔祭後,政院·玉堂單子問安。答曰,罔極。大妃殿·大殿·中宮殿,朝廷二品以上·六曹單子問安。答曰,罔極。大妃殿·中宮殿,藥房口傳問安。答曰,罔極。出燼餘
南就明啓曰,明日常參·經筵,取稟。傳曰,停。
又啓曰,左議政箚子到院,而以大祭正日,留院之意,敢啓。傳曰,入之。
李喬岳,以都摠府言啓曰,副摠管吳重周,以禁軍別將,禁軍等馬點事,慕華館晝仕進去之意,敢啓。傳曰,知道。
南就明啓曰,奉敎尹東衡,昨有只推之命,卽爲牌招察任,何如?傳曰,允。
左相赴燕時,遣御醫持藥物隨往事,傳于南就明。燼餘追謄
上在昌慶宮。停常參·經筵。
禮曹參議洪錫輔三度呈辭。入啓。遞差。
左承旨李箕翊上疏。大槪,臣於千萬意外,混被賞典,至有加資之命,臣誠驚惶,罔知攸措,昨値親祭齋戒,控辭無路,黽勉祗肅,而反復思惟,終難冒處。玆敢瀝血陳籲,伏乞亟命收還新授資級,以重賞典,以安微分事。入啓。答曰省疏具悉。今玆賞典,實循舊事,卿其勿辭領受焉。
兼司書徐命均上疏。大槪,春坊兼官之命,遽出罪罷之餘,驚惶感激,不知死所。頃遭臺評,罪名狼藉,情迹危蹙,決難冒出,昨於召牌之下,未免違傲,罪尤萬殞。伏乞亟賜鐫削,以警具僚事。入啓。答曰,省疏具悉。旣往之事,不必介懷,爾其勿辭,從速察職。
三司合啓,請罪人柳鳳輝,亟命設鞫嚴問,以正王法事,及兩司合啓,請右議政趙泰耉,爲先削奪官爵,門外黜送事。入啓。措語見上答曰,亟停勿煩。
府前啓,請還收罪人李鳳徵·燦等職牒還給,張天翮·張天䎘·趙時炅·趙世挺·吳始復等特放之命。自今以後歲抄時,永勿檢論事。入啓。答曰,勿煩。
院前啓,請前承旨李眞儉遠竄事。措語見上新啓,新除授大司諫權時在平安監營任所,請斯速乘馹上來事,下諭。答曰,不允。下諭事,交龜後,自當上來,勿爲下諭。
監試覆試一所應辦官,以試官意啓曰,昨日終場擧子入門之數,只是三百五十四人,而及其收券,乃三百五十五張,收券之數,比入門加一,事極驚訝,而入門官之計數詳否,擧子之冒入,有所姑難的覈,待畢考出榜時考準封䌤,摘發處置之意,爲先敢啓。傳曰,知道。
政院啓曰,臣等伏見去夜雷雨之變,極爲非常,不勝驚懼之至。正當純坤之日,陽氣閉藏,而不令不寧,無異春夏,轟轟燁燁,達宵不止,臣等雖未知何樣禍機,伏於冥冥之中,而語曰災不虛生,必有所召,豈非仁愛之天,欲以大警動於殿下,有此今日之譴告耶?噫,殿下嗣服以來,非不軫念於國事民憂,而第於臨下之際,淵默太過,仁厚有餘,而殊欠奮勵之志,政令多闕,而亦無勅勵之道。五日次對,徒爲文具,八路狀聞,未免漫應,畿甸遭赤地之慘,而賑活乏策,盜賊有竊發之憂,而勦捕無期,其他國勢之泮渙,時事之扤揑,有不可勝言,則今此震虩之變,無乃玉成我聖躬,轉危爲安之一大機耶?誠願殿下,克加對越之誠,益勉修省之工,奮發聖志,責勵臣工,以爲大警惕大振作之地,則亦豈無天心默佑,感應如響之理哉?今若泄泄沓沓,惟務姑息,而欲望其消災,冷導和氣則難矣。臣等聞天下萬事,無一不本於人主之心,顧此轉移之機,亶在殿下之一心,亦願殿下,惕然驚懼,終始加勉焉。臣等待罪近密,區區憂愛之忱,有不能自已。惶恐敢啓。傳曰,今日致災,實由予之凉德,憂懼一念,曷敢少弛,誡誨切至,可不服膺焉?
執義趙聖復上疏。大槪,敢陳疾病難强之狀,冀蒙恩遞,略附區區憂愛之忱,以備澄省事。入啓。
領議政金昌集箚子。大槪,敢因災異,悉暴危懇,亟賜休退,仍收賞典,以安私分事。入啓。
左議政李健命箚子。大槪,目見非常之災,不勝驚懼之忱,敢申危迫之懇,乞蒙斥退,以答天譴事。入啓。
玉堂箚子。大槪,臣等,目見非常之災,不勝憂懍之懷,略貢數語,以備澄省事。入啓。答曰,省箚具悉。雷異非常,危懍倍切,陳戒之誠,實出憂愛,予甚嘉尙,可不留意,而至於柳鳳輝及李鳳徵等事,誠未可曉也。
忠淸監司書目,辭職上疏上送事。啓。答曰,省疏具悉。臺言之爽誤,不必介懷,卿其勿辭察職。
答領議政金昌集箚曰,省箚具悉卿懇。災異荐至,雷電疊仍,驚懼之心,達曙靡定。縷縷陳戒,亶出憂愛,可不服膺?此皆實由予凉德,因災乞休,捨予求退,實涉太過,卿其勿辭。賞賚之典,亦遵舊章,安心領受,從容善攝,視事論道,以濟時艱。仍傳曰,遣史官傳諭,遣御醫看病。
答左議政李健命箚曰,省箚具悉卿懇。今玆召災,實由予否德,憂懼一念,曷敢少弛?誡誨至切,可不服膺,因災祈免,實涉太過,卿其勿辭,速出視事,以濟時艱。仍傳曰,遣史官傳諭。
奉敎尹東衡,牌不進,罷職傳旨。傳曰,只推勿罷。朝報
行左承旨李箕翊疏曰,伏以臣於國有大慶之日,忝居邇列,獲覩盛禮,歡欣頌祝之心,一倍恒人,而第於千萬意外,混被賞典,至有加資之命,臣誠驚惶感激,罔知攸措。夫國家恩賞,乃所以酬勞,而顧臣元無一毫可紀之勞,且臣之釋褐未久,班資太驟,揆諸私義,已極悚蹙,在國家愼惜之道,亦不宜如是也。適値親祭齋宿之日,控辭無路,黽勉祗肅,而反復思惟,有難冒受,玆敢瀝血陳籲。伏乞聖慈,諒臣言之非出飾讓,亟命收還新授資級,以重賞典,以安微分,不勝幸甚。答曰,省疏具悉。今玆賞資,實循舊典,卿其勿辭領受焉。
領議政金昌集箚曰,伏以臣積瘁之餘,宿患腰痛乘之,一落床玆,不得轉側,晝夜叫苦,寢食俱廢者,今八日矣。暮境此症,素稱難醫,復起爲人,斷無其望。且臣犬馬之齒,已近八耋,忝竊匪據,首尾十五六年,何可復受鞭策,陳力而就列哉?自在先朝,屢請休致,久未蒙允,繼當送往事居之際,義不敢求退,遂復冒沒蹲仍,前後追擠之言,傾陷之計,何所不有,而臣所以裒如充耳,隱忍不去者,豈敢出於貪慕榮寵而然哉?臣身被先大王罔極之造,曾蔑塵露之裨,目見國事泮渙,世道波蕩,凜然若新造未集之狀,臣不忍以此時舍去,徒爲一身自全之圖,而其忘廉喪恥,受譏於當世,亦已多矣。乃者聖上,以出天之孝友,決宗社之大策,邦本永固,民志有係,遂於大享之日,攜將儲君,親薦苾芬,中外歡欣,言足聽聞,臣須臾無死,得見此事,今雖溘先朝露,可以藉手而拜先王於九地矣,尙復何戀,而不思引去,以犯知足知止之戒哉?伏況夜來,天變極其非常,當此閉藏之日,有此震雷之異,未知上天仁愛,因何癉怒,而其所示警,若是丁寧耶?苟求人事之失,豈無可言,而其不能調和陰陽之責,實在於臣,而久叨相職,無所猷爲,坐使生民日困,災荒日極者,亦罔非臣罪也。臣年至病痼,已可以休矣。備受人汚衊,又可以去,今復天災如此,尤何敢一刻晏然於職次乎?臣達宵震惕,待曙自列,伏乞聖慈,察臣由中之懇,亟削臣職名,仍許休致,以應禮經,以答天譴,不勝萬幸。且臣忝叨冊禮都監都提調之任,而禮成之日,至有賜馬之命。夫有事服勤,自是臣子之職,況此曠古之盛典,奉以周旋,在臣爲至榮而已,元無一分可言之勞,則今此賞賚,不但臣不宜昧然承當,抑恐有傷於明主嚬笑之義。亦願殿下,亟收成命,以安微分焉。疏批見上
左議政李健命箚曰,伏以去夜雷雨之異,極其非常,時當閉藏,而燁燁震震,無以盛夏,此何景象也?噫,方今人心渙散,義理晦盲,饑饉荐酷,民命近止,危亡之慮,迫在朝夕,而仁天之警告,又若是切急,未知有何禍機,更伏於冥冥也。臣誠憂惶驚惕,不知所以仰喩也。第臣庸碌無狀,忝竊最久,無一言一事之裨補於國家,昨者請免之章,實出肝膈,以臣罷軟不職之罪,庶幾缺明黜陟贊治化,而聖明不諒,視同禮讓,批旨隆重,勉缺尤勤,此亦豈不有歉於應天以實之道耶?臣之當退,固非一端,而因災策免,亦故事已然。伏乞聖明,諒臣情勢之難冒,亟賜遞改,以幸國事,以安私分,不勝大願。疏批見上
應敎申晳,校理李重協箚曰,伏以臣等,忝居經幄,無所裨補,每念時艱,但切憂歎。去夜雷電之變,忽發於閉藏之節,殷殷燁燁,無異盛夏,變不虛生,必有其應,臣等素昧五行之論,雖不敢傅會爲某應,而今日之致災,豈可謂無所召乎?噫,饑荒荐臻,賦役不均,而民生之困瘁轉極,大小恬憘,政刑解隳,而世道之壞敗日甚,凡厥危亡之兆,不一其端,而天之警告我殿下者,其意亦可知已。夫和舒嚴凝,天道之常,而當嚴而和,則天道乖矣。寬容威克,君道之經,而當威而寬,則君道失矣。竊瞷殿下,恭默太過,而或欠於振發,仁恕有餘,而或歉於剛斷,法講久輟,引對亦罕,懋學之功,講治之道,已擔閣一邊,而在廷諸臣,亦且玩愒時日,無所猷爲,民憂國計,置之相忘,如是而可以國乎?且以近日事言之,如鳳輝之肆行悖亂,而邦憲不伸,鳳徵等之干犯倫紀,而恩宥混加,遂使罪魁,假息於牖下,兇孼洗名於丹書,臺閣爭論,今幾遭矣。兪音尙閟,每下例批,居臺閣者,亦不以力爭回聽爲期,而無端呈告,間或闕啓,上下相襲,狃以爲常,王綱職玆墜廢,人心無所懲畏,其流之害,將至於國不爲國,豈不痛心哉?伏願殿下,畏上天之示警,念時勢之阽艱,惕然改圖,克自奮勵,煩御經筵,廣接臣僚,先懋端本之要,亟講救時之策,庸示大警動大振作意,仍飭百工,一心淬礪,使之恪勤職責,無若前日之懈惰,而凡於政令之間,務恢剛斷,深戒緩弛刑法之可擧者,無少持難,國綱之將頹者,必期振肅,則轉亂爲治之道,亶不外此,而今者災異之作,安知非玉成我殿下耶?臣等目擊非常之災,達宵驚懍,略效數語,敢瀆宸聽,儻殿下,不以人廢言,而少加察納,則未必無修省之一助矣。疏批見上
司書徐命均疏曰,伏以臣重遭臺評,罪名狼藉,伏蒙聖朝寬大,旋命甄錄,春坊兼官之除,遽出慮外,臣誠驚隕感激,不知死所。頃忝諫職,目見臺閣,多不擇人,以致擧措乖戾,略論者失,而深以言議巽軟,不能上槪聖心,爲愧懼矣。反速抨彈,聲罪至深,使人代怖,雖其措語,俱是題外,其一身之羞辱,極矣。如許情態,曾所不學,而卒然相加,餘悸在心,臣何敢以時日稍移,而揚揚復廁於近列乎?況此所叨地望自別,尤非罪纍之蹤所可濫冒也,明矣。適當大享,員僚不備,召牌儼臨,而顧臣情迹危蹙,反復思惟,決無抗顔之理,徊徨次且,終犯違慢之誅,臣罪萬殞難贖。伏乞聖明,深加諒察,亟賜鐫削,仍治臣罪,以警具僚,千萬幸甚。答曰,省疏具悉。旣往之事,不必介懷,爾其勿辭,從速察職。
忠淸監司李世璍疏曰,伏以臣本無似,最居人下,蒙兩朝剪拂之恩,任一方旬宣之責,災荒溢目,賑憂熏心,夙宵懍惕,如坐針氈,惟以殫竭神力,宣揚聖澤,爲分寸報效之圖,不計一身之勞悴,觸冒風雪,出沒原隰,殆閱數朔,以致宿疾轉添,飮啖全廢,決無因仍在職之望,擬於畢巡還營後,卽上辭本,期以必遞。迺者劾罷之論,猝發於言路,其言之是非虛實,自有公議,呶呶較挈,反爲臣羞,寧守拭唾之戒,泯默無辨,而若其因此脫濕,則亦臣之幸,臣實爲言者謝之,第言者徒欲論臣,而不得其要也。只曰此人,無才無德,不合重任云爾,則人必不加深非,臣亦無以自解,而不此之爲,胡叫亂嚷,集千古不韙之目,幻出一箇別人,致駭公視之衆眼,惜乎,言者慍怒撑腹,未暇念此也。傳曰,治人不治,反其智。苟使臣,樹立有素,爲世所重,彼豈以一時之憾,輕加僇辱,至於此極?反顧循省,罔非滄浪,從今永謝世路,歸臥田廬,涵泳聖化,以畢餘齡,則今日橫逆,未必不爲他山之石,此尤所以謝言者不已也。伏乞聖慈,俯垂諒察,亟賜鐫免,使微臣,退守初分,言者抉殄餘慍,是區區至望也。疏批見上出燼餘
南就明啓曰,明日常參·經筵,取稟。傳曰,停。
又啓曰,來十一日輪對日次,取稟。傳曰,停。
李喬岳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南就明啓曰,同副承旨南道揆,今日病不仕進,牌招察任,何如?傳曰,允。
又啓曰,奉敎尹東衡,旣有只推之命,卽爲牌招察任,何如?傳曰,允。
南道揆,以奉敎尹東衡,牌不進,罷職傳旨。傳曰,推考傳旨捧入。
又以司饔院官員,以監饍提調意啓曰,今日日下生鮮,皆以體小不合者封進,故累次分付改備,而稱以節勢不適,捉魚爲難爲辭,體大生鮮,終不改備。此雖形勢,誠如廛人等所訴,而莫重供上,苟充封進,極爲可駭。廛人等,自本院,爲先囚治,而日勢已晩,他無變通之道,不得已其中稍優者,捧入,不勝惶恐。敢啓。傳曰,知道。
南道揆,以司饔院官員,以都提調提調意啓曰,生鮮廛進排人等呈訴本院曰,卽今江水雖未合冰,冬節已深,風雨不順,魚族潛迹,無以捉得。廛人老少,分往諸島,而亦未免空還,若不及時變通,決無繼封之路。請以可合雜魚及活鷄,一半代捧事,入啓定奪云,而莫重供上,不可以渠輩之所訴,有所輕許,故累度論退矣。廛人等呼訴,愈往愈切,而卽今事勢,誠如其言,似當依前例代捧,而自下不敢擅便。惶恐敢啓。傳曰,知道。參酌代封,宜矣。
南就明,以禮曹言啓曰,今十月初二日,請對引見時,行戶曹判書閔鎭遠所啓,長寧〈殿〉享祀時,津路不順,當寒尤險,祭物及祭官,多有未及狼狽之時,此後則祭物一年所入通計,折定其價,先爲下送,自本府,逐朔進排,察官則以留守爲元定獻官,以月串僉使,定爲預差,諸執事,則以經歷及各鎭邊將差出,而本殿參奉一人,以文臣參下差遣,使之行典祀官大祝之任事,榻前定奪矣。本殿享祀時,祭物祭官等事,依定奪來冬至祭爲始擧行事,分付本府,而其間或有無時別祭,則祭物價,亦依此例,一體磨鍊題給事,分付該曹,何如?傳曰,允。
李喬岳,以兵曹言啓曰,領中樞府事李頤命,方在廣津,此雖楊州地,而便同京江,故本職下批後,使本曹郞官持傳祿牌,則以爲郞官之來傳鄕村,有違規例,不得領受云。在外大臣祿牌,待入京持傳,果是前規,今亦依此擧行乎?敢啓。傳曰,依爲之。
又以右邊捕盜廳言啓曰,去九月初十日,自典獄署越獄逃躱賊人等追捕次,發送軍官等于各道矣。軍官崔百齡,因閑良玄德昌指示,賊人中朴乭屎,追捕於江原道春川地,今纔捉來,故賊人朴乭屎,依律處斷次,移送刑曹,而指捕人等論賞一款,令該曹照例,稟處之意,敢啓。傳曰,知道。燼餘追謄
上在昌慶宮。停常參·經筵。
諫院箚子。大槪,臣等,目見非常之變,不勝憂懍之忱,略貢淺見,以備裁察事。入啓。答曰,省箚具悉。災咎非常,憂懼方深,陳戒切至,可不留意,而領府事之未回遐心,情志不孚所致,予甚中夜憂歎不遑矣。至於柳鳳輝事,殊未可曉也。
院前啓,請前承旨李眞儉遠竄事。入啓。答曰,勿煩。
掌令李廷熽啓曰,臣伏見兼司書徐命均疏本,則追提前事,公肆詬斥,至謂之如許情態,曾所未學,臣於此,竊不勝駭歎之至。向者命均,乘時投疏,外假持論之公平,欲售護黨之私計,此等風習,臣實惡之,果以相規之道,略加糾劾矣。今乃曰俱是題外,不亦可笑之甚者乎?雖然,事在旣往,臣不欲與之較爭,以傷忠厚之風,而非斥之語,旣如是深緊,則其何可抗顔仍冒於臺次乎?請命遞斥臣職。答曰,勿辭,退待物論。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
都承旨洪啓迪上疏。大槪,臣於賜馬之典,有不可冒當者,敢請收還,以重賞典,仍暴懇迫之私,乞蒙矜許事。入啓。答曰,省疏具悉。錫馬之典,實遵舊章,有何所辭?卿其領受。疏末事,誠甚可矜,依施焉。
注書尹光益病,代以朴㻐爲假注書。
正言愼無逸啓曰,臣伏見堂箚,則其中論合啓一款,至以居臺閣者,不以力爭回聽爲期,而無端呈告,間或闕啓爲言,臣看來,誠不勝瞿然之至。臣之忝居本職,已逾累月,前後連啓,亦非一再,而誠未格天,尙未準請,乍入乍出,徒積譏誚,以諫爲名,臣亦自知其羞愧矣。今此峻斥之論,至發於公議之地,則其何可抗顔苟冒於臺次乎?請命遞斥臣職。答曰,勿辭,退待物論,
持平李瑜啓曰,臣卽伏見玉堂遇災陳戒之箚,則其中一款,論柳鳳輝及鳳徵·燦等事,而至以處臺閣者,不以力爭回聽爲期,而無端呈告,間或闕啓爲言,臣看來,竊不勝瞿然之至。臣忝居臺職,亦已有日,而言淺力薄,尙未回聽,且緣賤疾,鎭日尋單,臣亦居常羞愧,無以自解。今此峻斥之論,發於論思之地,其何敢一刻仍冒於臺次乎?請命遞斥臣職。答曰,勿辭,退待物論。
奉敎尹東衡,牌不進,依承傳罷職。朝報
司諫魚有龍,正言愼無逸等疏曰,伏以臣等,聞天人之際,雖甚微遠,而精祲相盪,災咎類應,故事作於下,而象見於上,不啻若影響之捷,甚可畏也。近來靑臺之奏,殆無虛日,而至於前夜雷雨之變,尤極非常,有可以驚心而怵目者,未知聖明之世,何爲而有此災異之作耶?臣等雖不敢以穿鑿之說,指爲某事之應,而若稽往牒,則所謂災咎之類應者,昭然可見。大抵嚴沍之節,變爲陽舒,震轟之威,赫以天怒者,其應,在於政令之或有所悠緩,刑法之或有所解弛,忠良之或有所抱枉也。此乃必然之理,而毫髮不爽,則今此召災之源,安知不由於殿下之或有所失歟?嗚呼,今日之國事,誠可謂汲乎殆哉,觀其外則氣象晏然,若無一事,而察其內,則憂虞之端,不一而足,此正君臣上下,遑遑急急,責勵交修之日,而殿下,自臨御以來,其所行政出治者,未見有奮發振作之意,茫然若匪心於國事,而任其理亂者,何哉?惟我先大王,以三百年基業,傳授於殿下,擔在一身,則蓋嘗遺殿下以憂而非遺以安也,殿下其可不惕然自省,圖所以仰塞付托之遺旨,而直爲此循常蹈故,牽架一時之計哉?雖以近日一二事言之,經幄講討,正所以成就君德,而殿下自開筵之後,草草數番而止,丌上藝編,虛送可惜底時節,玉署儒臣,便作無用之閑散,其所講學之作輟如此,而尙可以講明聖王之實學,發諸治平之大業乎?日次延接,正所以商確治務,而殿下於臨下之際,過爲淵默之容,群言之奏陳者,未嘗覈其可否,而明示指揮,不過一兩時刻,諸臣儼然撤退,其所訪治之疏忽如此,而尙可以聚會君臣之精神,做得吁咈之至治乎?結役良丁,係是變通之大端,而廟堂,謂之可行,則殿下輒許頒令,臺臣謂之不可行,則殿下又輒卽允,姑無其策之利害,其言之是非,此蓋軍民之一大弊瘼,而殿下初不經意,以究其可行不可行之端,又不商度以審,於或從或不從之間,畢竟銷削,豈不重傷事體乎?至於閑漫批旨,尋常公案,亦或引日留時,多至稽滯,使我殿下,果能誠於國事,則必無此患矣。惟如是故,上自大臣,下至百執事,莫不解體,其所應文備例,率多塞責之計,奉公任職,絶少竭忠之志,委靡頹壞,不成模樣,殿下試看朝著之上,其赤心斷斷憂國如家者,有幾人哉?此雖廷臣之過,而亦殿下,曾不能振刷責勉之致也。大本不立,而殿下欠克勤之誠,百志渙散,而朝廷無做事之望,則臣等之敢以今日咎徵,謂出於政令之悠緩者此也。殿下之頃日決策定儲,實是宗社之大計,凡爲臣子者,莫不欽仰聖算之快斷,夫孰敢別生異意,而彼鳳輝之罪,可勝誅哉?凶疏之上,在於名號旣定之後,則其心之逆與不逆,一言可斷。當初殿下,使大臣獻議,而卽下鞫問之敎,則殿下亦旣知鳳輝之罪逆矣。曾未移晷,旌復反汗,及至大臣三司之交爭,殿下終始牢拒者,抑何故也?春秋之法,將則誅,殿下觀鳳輝之罪狀,律之以春秋,則其在可誅耶,其在不可誅耶?殿下或以謬妄恕之,此則聖敎,未免於太不稱停。夫動搖國本,陰逞兇臆者,尙可謂之謬妄,則千古惡逆之徒,其將罪之何名耶?殿下或以有礙吉事爲慮,此則殆近於婦人姑息之仁,閭巷細瑣之說,斷非大聖人明法之義也。殿下雖欲曲貸,獨不念三尺之至嚴耶?凶逆失刑,神人交僨,臣等之敢以今日咎徵,謂出於刑法之解弛者,此也。自古忠良之被誣於宵小者何限,而未有如領府事臣李頤命之所遭也。獨對之忠,可質神明,此實殿下之所知,而會典銀貨等說,已歸於白地做出,則殿下於大神,復何疑乎?殿下之前後疏批,雖示眷眷之心,其於本事,未嘗一言開釋,以明言者之構揑,則大臣之心事,終無以自白矣。孤忠鬱結,白首棲遑,東山赤舃,返朝無期,則天日雖明,其視成王之悔悟,則不亦遠乎?臣等之敢以今日咎徵,謂出於忠良之抱枉者,此也。凡玆數事,莫非聖朝之闕失,則彼仁愛之天,安得不諄諄警告之乎?俯仰推測,天意孔昭,伏願殿下,慄然知懼,益懋修省,奮發聖心,而責勵群工,使政令無或悠緩焉,卽從臺言,而快正邦憲,使刑法無或解弛焉,亟降別諭,而必返耆德,使忠良無或抱枉焉。夫如是,則有足以致天心之孚格,挽治道之隆平,啓我東億萬年無疆之休矣,宗社幸甚,臣民幸甚。臣等俱以無狀,忝在言地,不勝憂愛之忱,略陳腐淺之見,伏惟聖明,財察焉。疏批見上
都承旨洪啓迪疏曰,伏以臣,頃於撰述之任,不能力辭,冒昧承當,取人譏笑,尙有慚汗,不料賜馬之典,遽出於千萬意外,臣以何勞,敢當是命,且惶且愧,靡所措躬。伏乞聖明,亟命收回,以重賞典,以安私分,不勝大願。且臣有萬萬懇迫之情,不得不疾聲哀籲焉。臣之老母,年迫八耋,篤老之境,沈痾在身,臣又有本生偏母,年今七十三,與臣所後母,相依爲命於一室之內,而臣家素貧窮,藥餌之扶,菽水之供,每患乏絶,無以爲養。曾在先朝,冒死陳懇,批旨至以矜念爲敎,追惟至今,涕淚被面,聖恩攸及,閒叨畿邑,而臣自取敗,未及將母,昨年寵擢,悚懍雖極,累朔便養,實副至願,榮溢私門,感結肝腑,受恩至此,敢生他望,而旣有所迫於烏鳥之私,寧容自陳於天地之仁?噫,至情雖伸,而猶若未伸,榮養雖足,而猶若未足,此實人子情理所固然。今臣所懇,雖甚猥越,若言其私,誠亦悶急,臣母衰病,比前轉甚,而地若便近,庶可將往,不及此時,更遂私願,是其爲恨,死亦難瞑,日有長短,古人有云。邑無豐殘,專養爲榮,儻伏蒙聖慈,特垂矜察,授臣以近地僻小一邑,俾以國恩波及之餘,得爲兩老母殘年甘瀡之養,則臣生當隕首,死當結草,臣無任懇祈切願之至。疏批見上出燼餘
金致龍啓曰,明日常參·經筵,取稟。傳曰,停。
又啓日,來十一月文臣殿講日次,取稟。傳曰,停。
又啓曰,奉敎尹東衡,旣有只推之命,更卽牌招察任,何如?傳曰,允。
李喬岳啓曰,假注書朴㻐,雖已分館,時未免新,依例付軍職,冠帶常仕,何如?傳曰,允。
李喬岳,以兵曹言啓曰,傳曰,日寒如此,薄衣軍士,襦衣題給事,命下矣。發遣本曹郞廳摘奸,其中尤甚薄衣者二百二十三名,別單書入,令該曹依此數襦衣題給之意,敢啓。傳曰,知道。
金致龍,以禮曹言啓曰,卽接敬寧殿參奉所報,則正殿唐家後面數處,顯有鼠傷之痕,看來驚駭,更爲詳細奉審,則唐家前面,大段鼠破,形迹狼藉云。依例本曹堂上郞廳進去,奉審後,稟處,何如?傳曰,允。
又以禮曹言啓曰,臣㙫進詣敬寧殿唐家鼠破處,詳細奉審,則座榻前面風穴雕餙,庫庫嚙傷,後面榻隅,亦有傷破之處,殿內廳板,且有曠缺處,所見至爲未安,趁時修改,有不可已。修改告由,今十月十五日望祭,當爲兼行祝文中以此措辭,添入撰出,始役吉時,同日辰時爲吉云。移安同日同時,還安及還安祭,事畢後,臨時設行所用雜物,令各該司急速磨鍊進排,亦令饍工監別定監役官,趁卽擧行事,分付,何如?傳曰,允。燼餘追謄
上在昌慶宮。停常參·經筵。
政院啓曰,掌令李廷熽,持平李瑜,引避退待,今已經宿,而大司憲李喜朝在外,執義趙聖復陳疏未承批,掌令宋道涵呈辭受由,持平柳復明呈辭,尙未處置,事甚未安。除在外陳疏未承批呈辭受由外,呈告人員,卽爲牌招處置,何如?傳曰,允。
持平柳復明啓曰,臣情苦病甚,尋單見阻,頃陳短章,獲蒙聖慈矜諒,有調理察職之敎,臣誠感激,得以調息矣。昨伏見玉堂箚本,以居臺閣者,無端呈告,間或闕啓,深加非斥,臣不勝瞿然之至。夫合啓大論,間嘗力爭,而言微誠淺,未獲準請,不待公議,臣固自頌,重辟蒙宥,輿情驚惑,請還之啓已發,宜卽相繼交爭,而臣見斥大臣,固非一端私義已極難安。且所患下血之症,源委已深,少或觸冷,輒致陡劇,以此難强之疾,尤無詣臺之望,而今其箚語,混加侵斥,有若元無情病無端呈告者然,何其不相諒之甚也?然旣被其斥,理難晏然,昨緣病劇,未卽自列,今以僚臺處置,召牌儼辱,不得不力疾蹔詣,而顧此所遭,尤難可否於其間。請命遞斥臣職。答曰,勿辭,退待物論。
司諫魚有龍啓曰,庸陋如臣,忝居臺地,誠意淺薄,言辭拙訥,論一罪魁,不能上格天心,快正王法,一啓再啓,有若循例塞責者,則臣之負職旣大矣。間或以病狀之難强,情勢之難安,輒復尋單縮伏,未克鎭日爭論,則臣之曠官,亦多矣。雖微人言,臣自知罪,居恒愧懼,若無所容。乃者非斥之言,果出於公論之地,而至以不以力爭無端呈告爲言,指意深緊,譏詆備至,臣於是,一倍慚恧,誠不知所以自解也。在臣私義,宜卽自列,而賤疾適苦,經宿之後,始乃引避,所失尤大。請命遞斥臣職。答曰,勿辭,退待物論。
輔德愈拓基上疏。大槪,敢申私懇,冀蒙矜許事。入啓。答曰,省疏具悉。爾其依疏辭往省焉。
刑曹參判李肇上疏。大槪,冒死敢陳私懇,冀蒙矜許,以伸至情事。入啓。答曰,省疏具悉。卿其依疏辭往省焉。
判敦寧宋相琦辭職上疏。入啓。答曰,省疏具悉。賜馬之典,實遵舊章,卿其領受,亦勿過辭,從容調理行公。朝報
判敦寧宋相琦疏曰,伏以臣稟賦至弱,不比恒人,年迫七旬,病入骨髓,平居凜凜,若不自保,以此之故,職事奔走,亦未如意,人或視臣爲慢,而臣之精力,則已竭盡無餘矣。秋間毒疾,發於積傷之餘,首尾累朔,幾死僅延,適値宗社無前之大慶,職忝都監,不敢告病,扶曳病軀,連參賀班,少伸區區歡忭之忱,而日昨東宮相見禮時,力疾入參,獲酬至願,榮幸之極,死亦無憾。惟是臣之痼疾,輾轉添劇,已至無可爲之境,而當其闕庭出入之時,胸喘脚仆,左扶右腋,幾至殞絶之狀,衆皆目覩,莫不危之,擔舁歸家,昏昏不省,僵仆枕席,作一未冷之屍。昨以考官,召牌再辱,而無路趨承,荐犯逋慢,論其罪戾,已自難逭,而敬寧殿大享祭官,旣差旋遞,至煩上聞,其所負犯,尤合萬戮。今者孝寧殿大享親祭,實出於聖孝之罔極,凡在臣僚,莫不駿奔,而獨不得致身於陪祭之班,有臣如此,生不如死,席藁私室,恭竢嚴譴,只自撫躬悲涕而已。仍念臣之病狀,日漸危篤,刑枯神削,更無一分餘地,最是胃氣陷敗,不受食物,强啜數匙,亦不下咽,平生痰火,乘時大肆,達夜喘嗽,不交一睫,人之爲生,惟在寢食,而此已全廢,生道絶矣,尙安有支活之望乎?溘盡之期,特是早晩事,而姑未在於何時耳。到此地頭,勿論閑劇,隨分供職,已無可言,而史局纂修,最爲緊重,一任稽廢,惶悶罔措,朝家事體,宜速變通,改付無故之人,以爲完了之地。至於賓客之任,當此春宮,講筵方開,典學日急之日,如臣昏耗衰痼,全無學識,固不足與議,而此猶餘事,以此癃病垂死之喘,雖欲備員出入,亦不可得,此尤臣之日夕悚惕,莫知所自處也。目今朝廷之上,精力才學之臣,不爲不多,移授此任,俾盡職責,豈非今日之急務乎?臣之此言,實出忠赤,一毫誣餙,天必殛之矣。伏乞聖明,曲加矜察,先治臣前後罪犯,以勵臣工,將臣兼帶史局賓客等任,亟賜鐫改,使臣得以安意將息,瞑目歸盡,以卒天地生成之澤,臣不勝至願。且臣於都監之任,旣蔑監董之功,撰述之役,亦無可紀之勞,而混被賜馬之賞,僣濫甚矣。亦願卽命收還,以重恩典,千萬幸甚。疏批見上
刑曹參判李肇疏曰,伏以臣有至懇,猥越是懼,含默未發,向來國有慶禮,奔走呼祝之列,又未敢言私,隱忍至今矣。臣之父母墳山,在坡州地,瞻掃之暇,卽朝典所許,而但臣祖父母墳山,在砥平地,臣繫官于朝,見拘格例,不敢請由,展省之曠,已經年所,臣以主祀之孫,情理益切,如得父母墳往省之恩命,少寬其限,則祖父母墳山,亦可得以因便往來。伏乞聖慈,特垂矜諒,許循微懇,不勝幸甚。疏批見上出燼餘
金致龍啓曰,明日常參·經筵,取稟。傳曰,停。
又以監試覆試一所應辦官,以試官意啓曰,終場冒入儒生待出榜摘發處置事,曾已啓達矣。今日出榜後,以試券封〈䌤〉考準於試講成冊,則其中幼學柳宗晉·羅益東·金德瑚三人,初不取講,冒入呈券之狀,旣已現露。其罪狀,令攸司囚禁科斷,當該主掌官,儒生入門時,不能檢察之失,在所難免。推考警責,何如?傳曰,允。燼餘追謄
上在昌慶宮。停常參·經筵
下直,鍾城府使蔡成胤。
掌令宋道涵,副修撰趙文命,三度呈辭。入啓。遞差。
應敎申晳,校理李重協上疏。大槪,臣等於兩司處置,有不可冒當之嫌。乞蒙鐫遞,以便公私事。入啓。答曰,省疏具悉。爾等勿辭,從速處置焉。
戶曹參判趙泰億上疏。大槪,幸蒙恩暇,往省先壠,昨始來伏私次,而路觸風寒,感疾不輕。且於繡衣書啓,有不可晏然者,乞遞臣職,仍治臣罪,以嚴公法,以安私分事。入啓。答曰,省疏具悉。於卿少無所失,勿辭察職。
兵曹口傳政事,副司果趙文命。
吏曹啓目,粘連觀此忠淸左道暗行御史趙文命書啓,則鎭岑縣監李蓍命段,今春聚境內富民,略饋酒肴,收租八十餘石,抄飢分賑,而至於還分,則以若干加耕太,分給,米還段不盡給民是如,到處稱冤是白乎旀,儲置米,只有數石,其餘無去處是白去乙,推問該吏,則虛作文書是如。兩款平問之下,無辭遲晩爲白乎旀,麥還捧上時,只捧耗穀,元還不捧是白遣。官家用計,於量案,多用餘結,而民未蒙惠是如爲白去乎,果爲抽栍叩算,則三字內所餘之結,至於五結六十七卜之多,其他可知,都監官都書員,嚴刑因囚,量案段,封留於沃川官,而分付道臣,一一盡算是如爲白乎旀。文義縣令沈胄賢段,凡干政令,多不振起,專屬下吏之手,機務多滯,遠村民訴,未免空還,聽斷不的,今日所決,明又還改兺不喩,還上分給,亦甚不實是如爲白去乙,取考文書,則公州請得米分給外,本縣米還都數七百四十六石九斗內,別還及雜上下計除,而其縮一百二十四石是白乎所。推問去處,則米太相半收捧,瞞報磨勘是如爲白乎旀。又聞中房明應奎,多所用事,交通邑婢仙玉,別設一家於官門外,與仙玉之父,居間符同,賣權受賂,無所不至而不能照察,其他可知是如爲白臥乎所。此兩邑守令不法之狀,極爲可駭,其罪狀,竝令攸司稟處爲白乎旀。牙山縣監李泰鎭段,秋毫不犯,官庫板蘯,至於莫重軍餉,不報營門,任意分賑,別糶殆至八百餘石之多兺不喩,取考文書,則或印後加書,或刀割改書,或有塗抹處,箇箇加數添書,不成文書貌樣,而曚不覺察,任其盜弄,尤極可駭,至於罷黜是如爲白乎旀。丹陽郡守洪禹翰段,惠政不究,聽斷不勤,民情不通,吏緣爲奸,進上石茸,初不折價,輕先下帖,故禮吏及該色及唱,符同面主人,督促民間,價錢收捧是如可,禹翰聞有民怨,盡數自備上送之後,終不能推出,或多消融,又聞貪吏等,折價私捧,多所分給於其矣所親,故實還,則因此不足是如爲白去乙,同倉吏等嚴刑因囚,刻期督捧是白在果,難免其矇不覺察之責是如爲白乎旀。永同縣監朴泰錫段,致任屬耳,別無疵毁,而第聞沃川兼任時,題給別還於隣近親舊,殆無限節乙仍于,取冤於沃川之民是如爲白臥乎所。李泰鎭軍餉一事,旣已罷黜,今無可論,而色吏盜弄,令不覺察。洪禹翰石茸進上時,下輩用奸捧錢之狀,雖卽覺察,自官備送,而所捧之錢,終不能盡數推給是白遣。莫重還穀,致令貪色輩,私用捧錢,分給所親,而亦不照察,終不可無罰是白乎旀。朴泰錫,以一時兼任還穀之題給隣近親舊,殆無限節,以致本郡之冤聲。此三邑守令,竝只罷黜爲白乎旀。天安郡守朴溟羽段,爲人勤慤,處事周詳,綜核雖密,而適於通便,撫摩雖勤,而濟以威猛,吏民俱便,一境晏然。賑政則多抄飢民,渴力分饋,俾無流離散亡之患,治盜則別設窺察,桴被不警,有村里安堵之效,其所爲治,合有褒嘉之道是白乎矣。第擔軍變通,民雖稱便,此是朝家事目之所禁,則其違越之責,在所難免,推考警責爲白乎旀。永春縣監李萬植段,性本勤幹,銳意爲治,及時開賑,自備米鹽,計口白給,一境之內,無飢餒流亡之患是如,隣境稱譽是如爲白乎旀。溫陽郡守尹志大段,慈良愷悌,謹愼職事,田政給災,極其均一,還穀捧上,務爲精實,三載居官,一心愛民是如爲乎旀。槐山郡守金鼎運段,爲政剛明,作事周備,嚴束官屬,少無民弊是白乎矣。但受由頗數,在官時少,以此爲欠是如爲白乎旀。燕歧縣監崔尙震段,奉法惟勤,愛民以誠,自備米石,抄飢白給,民被其澤是如爲白乎旀。懷仁縣監朴宗陽段,爲人勤幹,作事周備,蠲弊恤民,自備穀物,五千飢民,無一流亡,闔境安堵,稱頌不已是如爲白乎旀。靑山縣監李廷卨段,政治精詳,吏民俱便,盡心賑政,自備米租鹽醬,計口白給,民蒙實惠是如爲白乎旀。木川縣監姜碩泰段,初政頗似疏闊,久後漸諳物情,今春賑政,亦得其要,設粥分饋,間給乾糧,人皆稱說,道路流傳是如爲白乎旀。沃川郡守張漢相段,到任數朔,已見能手,請得淸州米太,料理立本,取其嬴餘,捐出月廩,措備鹽醬,設粥分饋,一邑咸悅是如爲白乎旀。淸安縣監南漢明段,雖無赫赫之政,亦無大段疵謗是如爲白乎旀。淸風府使李世最段,淸簡爲治,吏民俱便,諸般徭役,多所蠲省,闔境老少,無不稱頌是如爲白乎旀。新昌縣監趙鳴國段,到任日淺,姑無可論是如爲白乎旀。堤川縣監金宇楫段,到任未久,別無毁譽是如爲白臥乎所。此十二邑守令,或有善治之蹟,或有善賑之政,其間雖不無彼善於此者,而俱無表異之事,或到任未幾,毁譽未著,竝只置之爲白乎旀。忠州牧使宋堯卿段,因病稀衙,而民訴不至積滯,爲治鍊熟,而凡事務從順便,及當凶歉,盡心賙恤,抄飢設粥,旣極精詳,白給乾糧,亦甚數多,無土之類,計口白給,庚子條騎步布未收木,至於八同四十疋之多,捐出月廩,貿錢上納,民間未收,特爲永減,民皆稱譽是如爲白乎旀。黃澗縣監金泰壽段,慈詳愼謹,一意撫摩,分糴極其精均,賑政亦有條理,多備穀物,分巡白給,民間種子之乏絶者,隨急隨捄,各面耕播,無失其時是如爲白乎旀。陰城縣監金祖澤段,一心奉法,束吏勤民,及當賑政,各樣請得之穀,推移立本,少無貽弊於民間,取其嬴餘,全數補賑,春牟耕種之資,料理白給,民蒙實惠。此三邑守令,合有參酌施賞之典,貢賦納未納,令一戶曹相考,稟處爲白乎旀。成歡察訪黃允垕段,大小驛弊,銳意矯革,撫愛郵卒,竭心賙飢,栗峯察訪李著段,到任未久,已得譽聲,攻駒之政,亦且不疏。連源察訪具命奎段,到任以後,留意馬政,奴婢身貢,多所蠲減是如爲白臥乎所。此三驛察訪,別無特異之蹟,竝只置之爲白乎旀。監司尹陽來段,在營日淺,別無可論是如爲白乎矣。道臣事體自別兺不喩,纔到施遞,別無可論是白乎旀,稷山縣監閔思誠段,與臣尙游,有親嫌,令次官回啓爲白乎旀,兵使·討捕使乙良,令兵曹稟處,何如?啓依允。
傳曰,史官五員待命,騎馬十五匹立之,津船等處內摘奸。
領議政金昌集箚子。大槪,敢申血懇,亟賜休退事。入啓。
吏曹啓曰,臺諫有闕,政事,取稟。傳曰,再明日爲之。
備忘記,予有奇疾,十餘年之來,差復無期,乃先朝之軫念,酬應萬機誠難矣。往在丁酉,有聽政之命,則靜攝中爲其調便耳。至於予躬,他不暇顧,及自登極以來,夙夜憂懼,近日症勢,尤爲沈痼,酬應亦難,政事多滯,言念國事,心懷冞增。今世弟年壯英明,若使聽政,則國事可有依托,予得安意調便,大小國事,令世弟裁斷焉。
政院·玉堂,請對入侍。入侍時,請還收備忘。上曰,勿煩。請執義趙聖復姑先罷職事。上曰,依啓。
政院啓曰,左參贊崔錫恒,來詣請對矣。傳曰,引見。引見時,政院·玉堂,更爲入侍。入侍時,備忘記還收事,榻前下敎。
夜,左承旨李箕翊,同副承旨南道揆,應敎申晳,校理李重協,請對入侍。入侍時,應敎申晳所啓,臣等伏見執義趙聖復疏,則下款所陳,極爲驚惑,繼之以駭惋也。卽今儲位初定,宗社有托,臣僚之所望於東宮者,只在於敦孝友勤講學而已,至於參聽裁斷,實非今日之所宜言也。其疏中,援據丁丑事,而此有不然者,其時殿下,以沖弱之年,在先大王膝下,則所以在傍參聞,實出於遇物則誨之意也。今此講確可否之說,其無識謬妄,甚矣。請執義趙聖復罷職。上曰,罷職則似爲太過。申晳曰,罷職之罰,何爲太過乎?左承旨李箕翊曰,本院無請罷臺諫之規,故不敢先爲仰達,而玉堂所達,元非太過也。晳曰,臣等,方欲以聖復請罪事陳箚,而未及入啓之前,遽下備忘,驚惶不知所達矣。丁丑事,何可援以譬之於今日乎?同副承旨南道揆曰,玉堂所達,誠是,特賜允從,何如?校理李重協曰,臣等於趙聖復疏批遽下之後,始見其疏,極爲駭痛,而未及陳箚請罪之前,遽下備忘矣。聖復之罪,罷職猶輕,豈有一毫過重之理乎?上曰,依所達罷職,可也。朝報
執義趙聖復疏曰,伏以臣屢叨言責,絲毫蔑效,疾勢且痼,無望陳力,而適値國有大慶之日,未敢言病,强策造參於呼嵩之班。昨又見差魂殿大享執事,力疾趨詣於駿奔之列,觸寒勞動,感傷非細。素患痰嗽之症,輾轉添劇,晝宵叫苦,寢食俱廢,眞元全脫,醫藥罔效,時月之內,實無自力供職之勢,而辭單見格,惶蹙冞增,輒敢冒陳血懇於仁覆之下。伏乞聖明,俯賜矜察,亟遞臣職,俾得安意調治,不勝大願。抑臣竊有區區憂愛之忱,略貢於疏末,以冀聖明之澄省焉。惟我主上殿下,念宗社之大策,推因心之至愛,上替先旨,內稟慈敎,亟定國本,允屬元良,國家有磐石之安,億兆係延頸之望,殿下此擧,誠卓越於百王,而罕覩於往牒矣。第伏念离筵勸講,實爲今日之急務,而竊聞冊禮已行之後,尙不開講筵,引接宮僚,此或由於連値享祀,未能遑暇,而春宮講學之方,最要專一,不容有一日間斷,故不拘齋忌,輒下召對之令者,實祖宗以來敎養之良規也。況我王世弟邸下,年紀已盛,不比沖齡,而十年嘗藥,未能專精於學問,顧今勸課之道,尤不宜少緩。臣謂宜自今,勉勵春宮,晝筵法講,毋或無故暫輟,雖値齋戒,輒引僚屬,講論書史,以責日就月將之效,俾無十寒一曝之憂也。且伏念王世弟邸下,生長深宮,久處外閤,旣無外人相接之事,未嘗經意於當世之務,臣愚死罪,竊以爲於國家大小之事,或不無思慮之所未周,而機宜之所未練矣。臣嘗閱政院日記,曾在先朝丁丑年間,廷臣有以引對臣隣之際,令殿下傍侍參聞,敎習國事之意,上章陳請者,輒蒙嘉納之批,臣竊謂爲此言者,誠得訓迪儲君之美法也。殿下於其時,尙在沖年,而猶且云然,今日東宮年貌之壯盛,不啻倍蓰於殿下之當年,則明習庶政,尤豈非當務之急耶?殿下,儻於臣僚引接之時,政令裁決之間,輒引世弟,侍側參聽,一以爲講確可否之道,一以爲隨事訓習之方,則其必明練於庶務,而有補於國事矣。伏願殿下,深留聖意,仰稟慈旨而進退焉。答曰,省疏具悉。所陳好矣,可不留意?爾其勿辭察職。
戶曹參判趙泰億疏曰,伏以臣獲蒙由暇,往省先壠,恩榮所被,感結幽明,昨始來伏私次,而途中値猝寒,觸風感疾,歸卽委頓叫痛,旣不得詣闕祗肅。且伏聞御史書啓,有疵議臣在藩時事,以爲守令累朔曠官者,催督不嚴。且以幕裨,多循好惡,廉問爽實,或致殿最之過當爲言,臣不勝瞿然之至。守令之受由上京者,馳狀請還,前後非一,而或以親病,未卽還任者有之,則以此爲言,亦無足怪。至於幕裨之廉問,未必盡信,故臣未嘗以此定守令之褒貶,到今人言如此,雖未知指何人何事而發,監司之職,所重者考課,若果於此,徒信幕裨之言,或有過當之擧,則不職之罪,烏得免乎?不可以旣離藩任,而晏然於職次也,決矣。伏乞聖明,俯賜諒察,亟遞臣職,仍治臣罪,以嚴公法,以安私分,不勝幸甚。答曰,省疏具悉。於卿少無所失,勿辭察職。
應敎申晳,校理李重協疏曰,伏以臣等,昨因冬雷之變,略陳憂懼之忱,過蒙聖度開納,特垂嘉奬,而第於懲討之請,不惟不賜允兪,至以未可曉爲敎,竊自愧誠微言淺,未能孚格天聽,已難冒居論思之地。卽者兩司處置,歸於本館,觀其避辭,則蓋因臣等箚中相規之言而發也。臣等旣論其失,而又何可處置其人乎?伏乞聖慈,俯諒臣等情勢之難安,亟許鐫免,以便公私幸甚。答曰,省疏具悉。爾等勿辭,從速處置焉。
上御進修堂。左承旨李箕翊,同副承旨南道揆,應敎申晳,校理李重協,請對引見時,假注書鄭惟一,編修官金克謙,記注官金翰運入侍。李箕翊進伏曰,伏未審聖體,若何?上曰,無事矣。箕翊曰,臣等冒夜請對,極知惶恐,而卽伏見備忘記,則實出於萬萬群情之外,臣等驚惶錯愕,敢欲收還成命,故相率請對矣。備忘中以先朝事爲敎,而此有不然者。先大王玉候,積年沈痼,且有眼患,有妨於酬應萬機,故代理之敎,出於萬不獲已,而今殿下,無大段未寧之候,國事無一積滯,而千萬意外,有此下敎,故如是仰達。特爲收還備忘,則國事幸甚。南道揆曰,千萬意外,下此備忘,臣等聚首驚惶,不知所達。先大王玉候,積年沈綿,故至下萬不獲已之敎,而殿下則春秋鼎盛,且無缺段疾患,而一夜之間,有此下敎,國家大事,豈容如是輕遽,缺,請加三思,收還備忘焉。申晳曰,臣等千萬意外,得伏見備忘,相顧驚遑,不知所達。備忘中以先朝事爲敎,而此與今日事,大段有異。先大王臨御四十餘年,玉候閱歲違豫,且有眼患,有妨於萬機之總攬,故遂下代理之命,實出於不得已也。殿下踐祚,纔周一年,無大段疾患,而一朝欲捨萬機,臣等不勝罔極之忱,敢請收還備忘矣。李重協曰,千萬意外,下此備忘,臣等驚遑,不知所達。先大王玉候閱歲未寧,且有眼患有妨於總纜萬機,故遂下代理之敎,而殿下春秋鼎盛,總察庶政,豈料今日有此下敎耶?臣等不勝罔極之忱,敢請收還矣。箕翊曰,備忘中,以政事多滯爲敎,而臣自先朝,忝居本院矣。先大王,有積年眼患,故凡疏章狀聞,不能任意捧入,至於不緊公事,則每爲姑徐出納之際,十分撙節,故自然有積滯之事。臣近來待罪本院,亦累朔矣,疏章狀聞之到本院者,卽爲捧入,故凡干公事,無一停滯,則今此下敎,蓋出於撝謙之意,而猝然有萬萬意外之敎,此臣等所以冒夜請對者也。殿下若不收還備忘,則國事罔涯,特念國事,卽爲收還,則宗社臣民之幸,可勝喩哉?道揆曰,臣等雖死,決難奉承矣。晢曰,殿下承祖宗艱大之業,夙夜孜孜,勵精圖治然後,方可以有光於簡策,而臨御纔周一年,有此就閑釋務之敎,臣等之驚遑罔極,姑不暇論,而先大王冥冥之中,豈不以殿下此擧,爲未安乎?若不收還備忘,則臣等決不可退去矣。道揆曰,殿下若不收還此敎,則先大王付托之意,果安在哉?重協曰,殿下春秋鼎盛,此正總攬萬機,勵精圖治之日,而有此意外之敎,未知殿下今日之擧,果何如也?若不收還,則臣等雖死,無退去之意矣。箕翊曰,殿下登極未久,滿庭臣僚,八域群生,無不顒望,而遽有此意外之敎,臣等忝在近侍,驚遑罔措之忱,不可盡達,而外庭臣僚之心,亦將何如也?所下備忘,臣等,持而入來矣。自上若許收還,則臣等當退去,否則雖被罪罰,不可退去矣。重協曰,殿下新承寶位,八域生民,拭目顒望之際,有此萬萬意外之敎,臣等忝在近侍,罔極之忱,不可盡達。殿下何不顧念群下之情,不爲收還乎?箕翊曰,國家大事,雖以人主之尊,必博詢而處之,乃於一夜之間,有此擧措,若趁卽收還,則實爲日月之更,豈不有光於聖德乎?重協曰,殿下爲慮國本,新定儲位,群下孰不欽仰乎?卽今只以孜孜講學之意,勉勵東宮,殿下,益加勵精圖治,總察政事,是群下之所顒望,而有此意外之敎,臣等決不可奉承矣。晢曰,殿下春秋鼎盛,正當總攬庶政之日,而忘祖宗付托之重,有萬萬意外之敎,此臣所以罔極,而抑鬱者也。且東宮開講纔數日,而一朝欲付之以萬機,恐有乖於貽謨之道矣。箕翊曰,玉堂所達是矣。祖宗及先大王付托之重,惟在於殿下之身,東宮則只令勤勵講學,可矣,而一朝使之裁斷庶務,實非勸學敎誨之道也。東宮日講胄筵,殿下親理國事,則可以慰先大王在天之靈,一朝有此下敎,臣等何敢奉承乎?重協曰,臣等忝居經幄,無所裨補,而只仰聖德之日就月將矣。意外有此下敎,臣等慚恨悶迫,實無欲生之意矣。箕翊曰,君父之言,臣子有可以奉承者,有死不可奉承者,臣等旣已竭誠,仰達矣。殿下終始持難,則臣等雖死,不可退去矣。必爲收還備忘,何如?上曰,勿煩。晳曰,臣等苦口陳達,而只下勿煩二字之敎,益切罔極,不知所達。今此下敎,如可以奉承,則何至深夜力爭乎?箕翊曰,今此備忘,如有一毫可以奉承者,則咫尺之地,何敢如是力爭乎?臣等之言至此,一國臣民之情,推此可知矣。殿下益加勵精,無負我祖宗付托之意,東宮則不過勸勉講學而已。今日國事,此外更無他道矣。道揆曰,國家大計,若是輕遽,非平日所望於殿下者也。臣等雖死,決不可缺矣,更加三思,收還備忘,何如?晳曰,此夜筵中,殿下缺降兪音,爲今日臣等,萬無奉承之理,明日滿庭群僚,必將力爭,如此之際,群情鼎沸,不能鎭定,及此時收還成命幸甚。道揆曰,玉堂所達,出於忠愛,請加三思,亟爲收還焉。晳曰,丁酉年先大王有代理之敎,臣隣之心,可勝缺然。第於其時,玉候積年彌留,故萬不得已終至奉承,而今則與丁酉事,大有所異。殿下新承寶位,春秋鼎盛,而猝有此敎,臣等雖死,決難奉承,亟令收還,何如?上曰,勿煩。箕翊曰,臣等辭窮意竭,更無餘蘊,而每以勿煩爲敎,臣等不勝悶鬱之至。備忘收還與否,宗社國家之安危係焉,則其所關係,豈不重且大乎?先朝事,殿下累年嘗藥,可以備知矣。其時先大王,只爲調養之計,遂下代理之命,而今則殿下登極未久,春秋鼎盛,聽納之際,機務無滯,奈何一夜之間,有此下敎耶?伏願殿下,深念國家大事,亟命收還,何如?上曰,勿煩。重協曰,極知煩瀆之爲未安,而今日擧措,實出於萬萬群情之外,群情拂鬱,則事亦難處,請更加深思,而收還焉。箕翊曰,如是煩瀆,十分惶恐,而君臣之間,情同父子,旣有所懷,豈以煩瀆爲懼,而不爲畢陳乎?殿下初登大位,勵精圖治,八域群生,正當拭目之日,有此非常之敎,臣未知殿下之意,何所執而有此敎耶?雖人主之尊,不必事事如意,殿下雖欲必行此事,臣等在耳,殿下其可獨行乎?不可爲之事,必欲爲之,則徒致擾亂,而無益於國事,殿下何不念及於此耶?亟思大計,收還成命,則轉移之間,聖德如天矣。玆敢冒死仰達。上曰,勿煩。箕翊曰,臣等縷縷煩複,不下兪音,心腸抑鬱,不知所達。殿下若不收還,則臣等當俯伏前席,以竢兪音之外,更無他道,如是相持,極知惶恐,而事係重大,不得請則不退矣。上曰,勿煩。重協曰,深夜煩瀆,極知惶恐,而古人亦有牽裾折檻之事,如此意外之敎,雖死不可奉承矣。晳曰,臣等誠微言淺,累度陳達,而尙靳兪音,今雖不能得請於前席之間,而大小臣僚,何可奉承乎?請於群情未及搖動之前,收還成命焉。重協曰,群情搖動,則一國波蕩,殿下何不念及於此耶?若及今收還,則初雖輕遽,終有光於聖德,故如是縷縷陳達矣。上曰,勿煩。箕翊曰,臣等如是力爭,而天聽邈然,臣等當以回天爲期,而夜氣漸寒,恐貽玉體之傷損,姑爲退去,而殿下於丙枕乙夜之中,更加深思,特爲收還,則人心可以鎭定矣。今則闕門已閉,故如是寂寥,而朝廷之上,將必有咸造力爭之擧,如此則一國人心,莫可收拾,臣等雖退,決無奉承之理矣。道揆曰,臣等辭窮意渴,更無所達,而不得請,則雖死不已矣。益加三思焉。上御進修堂。左參贊崔錫恒請對引見時,左承旨李箕翊,同副承旨南道揆,應敎申晳,校理李重協,假注書鄭惟一,編修官金克謙,記注官金翰運,入侍。三更四點也。崔錫恒進伏曰,伏未審聖體,若何?臣伏見備忌記,不勝驚惶,雖已夜深,敢此請對矣。自古帝王家,或有如許處分,皆由於人主春秋壽耉,或在位已久,勞瘁成疾,或身有篤疾,積年沈痼,萬不得已而爲之。今我殿下,以春秋則纔過三十,正當明習國事,思做至治,以在位則卽位未滿一年,以疾病則臣待罪藥院,今已周年,聖候輕重,豈不詳知乎?凡於問安批答,每以無事爲敎,或請入診,則或以別無大段疾患,或以時無形顯之症,不許入診,所謂不安之節,不過痰火引飮,小便頻數而已,此豈沈痼之篤疾乎?殿下每以奇疾爲敎,臣誠莫曉其故也。無此三件事,而卽位之元年,猝下此敎者,抑何故也?箕翊曰,臣等請對之時,反復陳達,而殿下終不允從,下情萬分抑鬱,而只緣夜深,故姑爲退去矣。今因重臣之請對,臣等與玉堂,更爲竝入,必欲準請矣。伏聞備忘下後,王世弟引接宮僚,涕泣下敎,咽不成聲云。中外人心之驚惑,固不暇勝言,而東宮心事,殿下何不念乎?道揆曰,王世弟引接宮官,涕泣罔措云,臣等聞來,益不勝驚遑憂蹙之至。晳曰,臣等旣已縷縷陳達,而誠微言淺,終未回天,只緣更皷已深,姑爲退去,悶鬱之忱,何可盡達?若不收還備忘,則更無退去之意矣。重協曰,臣等反復陳達,殿下終不回聽,而只緣夜深,黽勉而退矣。重臣請對,故更爲入來煩達,今則成命收還之後,可以退去矣。晳曰,臣待罪春坊,兼任王世弟引接,臣等涕泣嗚咽,如比情理,殿下亦宜俯察矣。錫恒曰,先大王,以無疆休恤之業,付托殿下者,蓋欲其勵精圖治,夙夜不懈,毋墜我祖宗三百年基業,而臨御之初,遽有就閑之念,先大王付托之意,果安在哉?況我春宮邸下,引接宮僚,至於涕泣云,情理悶迫,據此可知,殿下何不念及於此耶?自聞此敎之後,大小臣僚,莫不驚遑,政院·玉堂,卽已請對,有所陳達云,群情之遑遑,不言可想,中外人心,若聞此奇,則必將驚駭,莫可鎭定,到此地頭,將何以處之乎?伏望卽收備忘,以定人心。箕翊曰,重臣諸臣,縷縷陳達,而天聽愈邈,臣等益復悶鬱,今日備忘,萬無奉承之理,明日大小臣僚,亦將坌集闕下,齊聲合辭,期於收還矣。自古帝王,卽位元年,豈有如此之擧乎?王世弟纔經冊禮,胄筵勸講,實爲今日之急務,而乃有此萬萬意外之敎,此非群情之所望於殿下者也。錫恒曰,趙聖復疏本,纔已得見,則始發爲春宮勸講之言,此則誠是也。又以傍坐參聽爲言,凡人主之出坐法殿,引對臣僚,事體至嚴且重。春宮旣不當與殿下,竝坐於座側,事勢妨礙,坐次難便,其下又以講確可否爲言,渠以微末一臺官,何敢發如此之言乎?玆因玉堂之言,如先罷職云,而臣意則如許重罪,決不可罷職而止,特施迸裔之典,以爲懲勵之道。上曰,此則太過矣。錫恒曰,臣意則猶以爲太輕,豈有過重之理乎?臣職在經筵,以請罪之意,略陳一疏,送于政院,則闕門已閉,雖不得入啓,今當入侍,敢請其罪矣。臣憂憤撑中,辭不達意,而第於備忘未收還前,不可退去矣。道揆曰,殿下罔念祖宗付托之重,國家大事,輕遽至此,此豈所望於殿下者乎?錫恒曰,先大王使殿下聽政,付之以無疆休恤之業者,欲其勤勵國事,以做至治也。殿下乃於卽位元年,付諸世弟,則豈不有乖於先大王遺意乎?殿下春秋如先王,疾病如先王,則今日之擧,固無足怪,而以鼎盛之年,無形顯之疾,此正勵精圖治之會,而遽爲此不可爲之擧,此臣等所以憂遑罔極者也。更加三思,收還成命,千萬幸甚。箕翊曰,臣等俄者請對之時,苦口力爭,更無餘蘊矣。殿下何不念中外人心之難定,世弟涕泣不安之情,而牢拒至此耶?今若還收成命,則國事妥帖,而否則人心波蕩,靡所止泊,其機會不輕,以殿下之明聖,何不細量於此等關係耶?晳曰,殿下忘祖宗付托之意,爲一身納便之計,一國含生,孰不驚遑罔措乎?此敎終不可奉承,亟許收還,以定波蕩之人心。錫恒曰,今若快回成命,則上可以慰先王在天之靈,中可以安春宮崩迫之情,下可以解臣民抑鬱之心。易曰,不遠復若過。今夜則在廷臣僚,必將坌集闕下,齊聲號籲,必以准請爲期,卽須收還而後,非但合於不遠復之義,其爲增光於聖德,可勝言哉?箕翊曰,自古帝王,或臨御旣久,或疾患沈痼,至於倦勤而或爲此擧矣。殿下以言乎臨御,則纔周一朞,以言乎春秋,則方當鼎盛之年,又無大段形顯之疾,而猝下非常之敎,聖意所在,群下不能仰揣而抑鬱矣。如此大擧,雖或從容商確而爲之,易致人心之驚惑,況於猝然之間乎?處分之下,群情之驚惑如彼,春宮之不安又如此,殿下念及乎此,亟許收還,則豈不增光於聖德乎?錫恒曰,曾在先朝乙酉冬,有傳禪之敎,其時三公卿宰,三司百官,咸造在庭,伏閤苦爭,而至於三司請對,臣以大諫入侍,合辭爭執,終至回天,殿下亦必記有之矣。先大王聽納之美德,到于今頌之不衰,聽政與傳禪,雖曰有間,玆豈非殿下今日所當法者乎?只於一轉移之間,萬事順理,殿下何不念此而快賜允從耶?上曰,予當思而處之矣。錫恒曰,伏承此敎,可見天意之回聽,不勝感幸。第此事,更無可思之道耶?卽賜快從,何如?重協曰,此非可思之事也。殿下新承寶位,惟當勵精圖治,而世弟則孜孜講學,可矣。殿下雖欲釋負就閑,何可任自爲之耶?錫恒曰,玉堂之言懇惻矣。殿下雖欲一朝就閑,獨不念先大王付托之意耶?凡於臨事之際,或有一思而定者,或有再思而定者,或有三思而後定者,此事,一思可以斷定,何待三思乎?臣必待收還備忘而後,可退,不然則雖夜盡天明,而不可退矣。上曰,勿爲更煩。錫恒曰,殿下纔以當思之意下敎,今又以勿煩爲敎,五內如焚,莫曉聖意之所在也。旣示回聽之意,又示拒諫之色,此豈平日所望於聖明者乎?晳曰,旣承思之之敎,不勝忻幸,而第此非深思之事,重臣及諸臣之縷縷所達,出於忠愛,殿下何不快爲允從耶?錫恒曰,殿下之爲此擧者,要不過自占便宜之私意,有乖於撑柱萬古之公心,以一己之私,廢萬世之公,則貽累於聖德,爲如何哉?殿下若上體先王之明命,下軫春宮之情理,俯察大小臣僚中外士庶之輿情,則必將惕然感悟矣。箕翊曰,三百年宗社億萬姓顒望,都在於殿下之一身,殿下雖欲一朝推委於世弟,而釋負就閑,殿下之心,亦豈安乎?纔經冊禮,旋下備忘,群情遑遑,益不知聖意之何居也。不遠而復元,非持難之事,而如是持疑,此臣等所以苦口力爭,必以收還爲期者也。重協曰,丁酉事,與今日有異矣。先大王十年違豫,酬應之際,有妨眼患,故遂下代理之敎,其時臣僚,亦知其謝事靜攝,有益於病患,故不爲强聒,而今日事,與其時絶異,殿下雖欲爲之,而終不可爲,早爲收還,千萬幸甚。錫恒曰,小臣受先朝罔極之恩,致位至此,涓埃未答,遽抱攀髯之痛,追先帝報陛下之義,惟在於殿下,而老而不死,又見此事,只恨尙遲一死靡辦,褥蟻於泉下矣。夫自古聖王,於大處分,必須十分愼重。洪範曰,謀及乃心,謀及蓍龜,謀及卿士,謀及庶人。其所以愼重之道,有如此者,聖復疏批纔下,而有此備忘,如許莫重莫大之事,因幺麼一人之言,輕擧而不以爲難,今日國事,更無可恃矣。伏願殿下,以先朝爲法,快賜明敎,收還備忘,何如?上曰,重臣,縷縷陳達,依施焉。錫恒曰,承此下敎,自不覺感泣,死無所恨矣。箕翊曰,聖敎至此,誠國家無疆之福也。遂以次退出。出燼餘
李喬岳啓曰,明日常參·經筵,取稟。傳曰,停。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
金致龍啓曰,大司憲李喜朝在外,執義趙聖復陳疏未承批,掌令宋道涵呈辭受由,掌令李廷熽,持平柳復明·李瑜避嫌退待,今日以監察茶時之意,敢啓。傳曰,知道。
李箕翊啓曰,史官三員待命事,命下矣。史官不備,以宣傳官一員代送之意,敢啓。傳曰,知道。
又啓曰,史官二員待命事,命下矣。史官不備,以宣傳官一員代送之意,敢啓。傳曰,知道。
備忘記,今下弓矢,鍾城府使蔡成胤處給送事,傳于金致龍。
李喬岳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金致龍,以備邊司言啓曰,今年災荒至此,依庚戌·乙亥年例,各項用度,參酌裁省,別單啓下事,旣已定奪矣。取考謄錄,則庚戌·乙亥兩年各種貢物價,旣減物種,又減分數,丙申年則不減物種,只減價米十分之一矣。卽今方在國恤三年內,用度比前浩大,明年又將有勅行及祔廟都監,而貢人輩,近來蕩殘益甚,若減物種,則前頭進排各種,必將狼狽,依丙申年例,只減價米十分之一,各司中宣惠廳·戶·兵曹及戶曹所屬各衙門用度,竝依丙申年例裁減,而丙申年後未復舊者,皆令仍減宜當。依此別單書入,此外各司用度,竝令依丙申年例裁減,官用作米等雜費,亦當依貢物價所減之數,而有所減,捧以身布,爲用度衙門,則尤宜節縮,以補災邑減布之代宜當。以此分付各該司,何如?傳曰,允。
南道揆,以兵曹言啓曰,參判臣金在魯,實錄廳進去,參議臣李挺周受由在外,參知臣朴聖輅連日入直矣。纔遭服制,他無推移替直之員,參判臣金在魯,卽爲牌招入直,何如?傳曰,允。燼餘追謄
上在昌慶宮。停常參·經筵。
下直,慶尙左水使李斗天。
左議政李健命箚子。大槪,敢貢憂愛之忱,以備裁省事。入啓。
玉堂箚子。大槪,請掌令李廷熽,正言愼無逸,持平柳復明·李瑜,司諫魚有龍,竝命出仕事。入啓。答曰,依啓。
兵曹參判金在魯上疏。大槪,敢貢憂愛之忱,冀賜省納,兼暴違慢之懼,乞被譴何事。入啓。
戶曹參判趙泰億,請對入侍。
政院啓曰,來十五日儒生殿講日次,取稟。傳曰,爲之。
應敎申晳,校理李重協上疏。大槪,臣等於戶曹參判趙泰億筵奏非斥,不勝駭怖,略暴情實,徑出禁扃。伏乞亟許鐫免,仍治擅離之罪,以快人心,以安私分事。及刑曹參判李肇上疏。大槪,敢暴昨夜未得登對面陳之意,且陳見輕喉司,虧損國體之罪,乞蒙鐫削臣職,以安私分事。及司直李光佐上疏。大槪,賤疾近益沈痼,無復人事,而今日之事,關係至重,不得不力疾流涕而陳之,仰冀小垂澄省事。入啓。
實錄廳郞廳,以摠裁官意啓曰,一房郞廳鄭錫三,以親病受由下鄕,還來遲速,有未可知。今姑改差,其代以前司果趙榮世差下,使之察任,何如?傳曰,允。
左承旨李箕翊,牌不進。
左副承旨李喬岳,右副承旨金致龍,同副承旨南道揆,牌不進,罷職傳旨。傳曰,只推勿罷。
兵曹口傳政事,副司果趙榮世。
司諫魚有龍,正言愼無逸,掌令李廷熽,持平柳復明·李瑜,就職。
兩司合啓,請右議政趙泰耉爲先削奪官爵,門外黜送事。措語見上新啓,前執義趙聖復,投進一疏,而旨意駭悖,臣等看來,已不勝其痛惋,而昨夜備忘,遽出於萬萬意慮之外,大小臣民,莫不相顧失色,驚惶錯愕。幸賴宗社之默佑,旋爲反汗,誠不勝欣幸忭祝之至。第念聖上此敎,何等重大之事,而猝下於聖復疏入之餘,是則聖復之疏,有以啓之,其罪可勝誅哉?疏中所云丁丑間事,已非今日之所當引喩,況其末端措語,尤豈人臣所敢言者,而乃敢肆然筆之於章奏之間,其爲罪狀,萬萬絶痛,不可不嚴懲討,請趙聖復,亟命絶島圍籬安置。答曰,不允。趙聖復事,依啓。
府前啓,請還收罪人李鳳徵·燦等職牒還給。罪人張天翮·張天䎘·趙時炅·趙世挺·吳始復等特放之命。自今凡於歲抄時,勿復檢論,以示峻隄防嚴懲討之意事。新啓,前夜備忘記之下于政院,實是國家非常之擧,群下之驚惶錯愕,爲如何哉?居出納之任者,旣不能準其收還之請,則所當急報於大臣諸宰,齊會力爭,事體當然,而不此之爲,乃反受人指揮,深夜啓稟,續續請對。及至大臣之來到闕外,則終不啓請留門,致令大臣彷徨路岐。事之駭異,莫此爲甚,其溺職之罪,不可不懲。請當該承旨,竝命罷職。答曰,不允。末端事,依啓。
院前啓,請前承旨李眞儉遠竄事。新啓,臣等伏聞戶曹參判趙泰億,今日請對時,大臣及諸宰,遍加構誣,不遺餘力云。筵席語秘,雖未得其詳,而其用意之巧憯,設計之陰險,噫,亦甚矣。昨夜備忘下後,大臣諸臣,固莫不驚惶罔措,而重臣,旣已先入,成命又卽收回,無可爭論,自外退歸,則有何一毫疵毁之端?泰億以重臣之身,先準請諸臣之未及入對,作爲話柄,如得奇貨,不顧出位之嫌,肆爲網打之計,汲汲請對,姿意詆毁,其乘機跳踉,傾陷搢紳,壞亂朝廷之狀,萬萬駭惋。請戶曹參判趙泰億,罷職不敍。答曰,不允。
答司直李光佐疏曰,省疏具悉。趙聖復事,實出於誤認援例之致,卿其勿辭,從速入來察職。
答刑曹參判李肇疏曰,省疏具悉。已諭於宰臣之批矣。卿其勿辭,察職。
答左議政李健命箚曰,省箚具悉卿懇。箚辭切至,可不深體念?下款事,依施焉。仍傳曰,遣史官傳諭。
司果朴弼正等上疏。大槪,不勝驚懼之忱,敢陳討罪之章,乞蒙採納,以正人心事。入啓。
答領議政金昌集箚曰,省箚具悉卿懇。禮經致仕之訓,國典奉朝賀之設,予豈不知?以卿體國之誠,筋力尙强,且無大段疾患,倚毗之幸,不弛于中矣。退閑之請,再上,心甚愕然,不得已許施,從容調理,臥閤論道焉。仍傳曰,遣史官傳諭,遣御醫看病。朝報
左議政李健命箚曰,伏以臣昨夕,伏聞備忘記,有世弟聽政之命,政院·玉堂,面陳而不得請,不勝驚愕之忱,進詣闕外,欲與宰臣之先到者,請對力陳矣。俄傳因重臣所達,卽令收還前旨云,臣轉憂爲欣,只切頌祝,而仰惟殿下春秋鼎盛,新膺寶命,方當勵精圖治之不暇,而遽懷調養之意,下此千萬意外之敎,雖幸不遠而復,若其擧措之顚倒,聽聞之疑惑,果何如哉?臣於事過之後,不必費辭贅陳,而爲聖德憂則大矣。伏願殿下,繼自今,益加存省之工,凡於政令施措之間,深察事理之當否,必愼必重,毋底有悔,國事幸甚。且朝廷禮貌,至嚴且重,雖是急遽之際,不宜放忽,一重臣之深夜請對,有異常規,而政院之遽然啓稟,未免率爾。今其所言,出於匡救處分,終歸至當,而後弊所關,不可置之。當該承旨,宜加警責,以存事體,亦乞聖明,竝賜裁省焉。疏批見上
領議政金昌集箚曰,伏以臣當退之意非一,而臣不暇論,惟是宿疾重發,筋力不逮,臣雖欲强自奔奏,實無其路,聖上雖欲强加驅使,亦無奈何,是臣不期退而將自退矣。臣謹按禮經,有七十致仕之訓,國典有奉朝賀之設,臣老則許退,蓋古今之通誼也。豈非臣下之廉恥去就,亦有關於世敎,人主之優老禮下,實爲盛德美政而然歟?臣年至已久,尙爲鍾漏之行,貪戀之日,實無所逃,而臣猶可以自托於鞫躬盡瘁之義矣。到今衰疾日痼,知其不可復起爲人,而猶荷重負,冒居榮寵,則臣之忘廉喪恥,固欲足道,而雖以盛朝事體言之,不許臣歸休,終其身於爵祿,百世之下,不免於鄙夫之譏,則其有傷於遂物之仁,有歉於勵世之方,爲如何哉?臣爲是之懼,昨者陳請,未蒙矜允,此殆聖上,未察臣苦心至懇,視之以飾讓而然也。玆敢復瀝肝血,疾聲申籲於仁覆之下。伏乞聖明,諒臣必退乃已之願,亟賜快許,俾臣得以遲暮之年,優游聖世時奉朝,請以卒天地生成之恩,千萬幸甚。疏批見上
司直李光佐疏曰,伏以帝王家體統至嚴且重,臨朝聽事,俱有定制,非臣子所敢妄論於度外者,灼然明甚矣。臣病伏江郊,晩伏聞國言喧藉,謂趙聖復疏中,論臣子不敢論之事,未知此言信然乎?夫東宮之禮,始著於文王世子,而朝見有時,問視有節,千載之下,粲然可考。若夫參坐於朝,參聽於事,於禮無文,於古無稽,此誠以臨御之道,體分截嚴,雖以貳體之重,有不可參涉而混竝故也。伏況我國家自祖宗以來,禮法甚嚴,晉接有常,儀聽決有常度,參坐參聽三百年所無之規,夫豈爲臣子者所敢開口而上請者乎?自古儲貳沖幼,則豈不欲其習於事,君父勤瘁,則豈不願乎分其勞,而未或有以此爲言者,聖復何人,敢欲創千古之所無,違列聖之成規,抑獨何心哉?且聞以曾在丁丑年間,有人爲此請爲言云,臣不記何人,所論云何,而其時事則與今絶異,時則我殿下方在沖年,育德深宮,未習外事,其言或出於此,今我春宮,加殿下當日之年十八歲矣。出閤旣久,明達庶事,固無待於觀視效習,今日此請,果何名也?況其時之言,終不見行,爲不用之空言,亦以事體之萬萬不可如上所陳耳,其敢援彼而陳請乎?竊伏見殿下,太尙恭默,剛克不見於外,以致人心,狃於放肆,國體漸失尊重,如許至重之事,矢口論請,無復顧忌,今日國綱,雖曰解弛,幺麼聖復輩,安敢乃爾?此而不罪,臣恐綱紀墜地,國遂不能爲國,而疏入今累日,大臣與三司,無一人言其罪者,臣竊痛心焉。臣夜治此疏將上之際,伏聞因聖復疏,別下備忘,至有萬萬意外之敎,雖幸旋卽收回,而聖復竄配之請,竟靳允兪云。殿下受皇天之駿命,承祖宗之重寄,春秋未滿三紀,精力正在旺壯,九五新升,億兆愛戴,方祝億萬年無疆之休,此等之敎,初何爲而猝降也?雖以疾病爲敎,元無形顯之症,寢食如常,神明無減,因是而思就閑,其有此理乎?勿論上下,設有奇疾,勉强藥餌,終得完復者,何限,而堂堂萬乘之主,因一時疾恙,欲謝萬機之重者,古今天下,寧有是乎?君上一身,非可自私,若因一病思釋務,因小勞思養閑,則世安有臨御之君,今日臣子戴天履地,安有奉承此敎之人?幸已聖心飜悟,處分旣定,而今後則切願堅定心氣,毋或爲如此擧措,不以負皇天付畀之重,戚祖宗在天之靈,萬萬至幸也。今日事,只因聖復,敢陳不敢請之言,乃至有此境,若不痛加懲勵,無以謝國人之心。伏乞亟命投畀絶邊,至於大臣三司,不惟不論聖復之罪,昨夜以後,未聞有爲聖上一言者,臣節掃地矣,豈有之而臣未及聞歟?如果無一言者,亦願亟賜明正其罪焉。臣狗馬之疾,近益沈重,無復人事,而此則關係至重,力疾流涕而陳之,冀幸少垂澄察焉。疏批見上
刑曹參判李肇疏曰,伏以昨者備忘之下,出於千萬意慮之外,幸而聖心開悟,成命收還,俄頃之間,群情晏如,國事萬幸。向者王世弟冊禮亟擧,國本旣定,中外延頸,此實宗社無疆之福。但殿下春秋鼎盛,屬承寶曆,夙夜憂勤,一心圖理,一邦臣庶,拭目新化,先大王付托之重,擔在殿下之身,此豈殿下翻然養閑之時哉?幸賴重臣之一言,不遠而復,凡在瞻聆,孰不歡忭?伏願殿下,自今克勵奮發之志,毋以疾病爲辭,莫懷安逸之意,操心益堅,臨治益勤,以副群下之顒望焉。且臣昨伏聞處分之非常,欲請面陳,急趨闕下,重臣已先請對矣。臣欲隨入,則喉司之臣,三次往復,終始阻搪,實未知其意之所在也。噫,自有此命,東宮邸下,半夜之間,再接宮僚,涕泣下令,若無所措,當此之時,凡在廷之臣,驚遑咸造,急時齊請,一以爲繳還前令之地,一以爲安儲宮之心,不容一時少緩,臣之有聞,旣在最晩,及到漏院,闕外寂然,大臣三司,無一人至者,出納之地,亦不許臣之入對,今日國事,無復餘地,臣誠慨惋也。臣忝居宰臣之列,當此國有大事之時,爲一二承宣之所阻閼,咫尺天陛,不得進一言而歸,臣罷軟見輕,固不足論,而虧損國體,乃至於此,更何顔面,廁迹朝端?伏乞聖明,俯賜諒察,亟命鐫削臣職名,不勝幸甚。疏批見上
弘文館應敎申晳,校理李重協等,伏以掌令李廷熽,以臣伏見兼司書徐命均疏本,則追提前事,公肆詬斥,至謂如許情態,曾所不學,臣竊不勝駭歎之至。向者命均,乘時投疏,外假持論之公平,欲售護黨之私計,此等風習,臣實惡之,果以相規之道,略加糾劾,而今乃曰措語俱是題外,不亦可笑之甚者乎?雖然,事在旣往,不欲與之較辨,以傷忠厚之風,而非斥之語,旣如是深緊,則其何可抗顔仍冒於臺次乎?正言愼無逸,以臣卽伏見堂箚,則其中論合啓一款,至以居臺閣者,不以力爭回聽爲期,而無端呈告,間或闕啓爲言,臣看來,誠不勝瞿然之至。臣之忝居本職,已踰累月,前後連啓,非止一再,而誠未格天,尙未準請,乍入乍出,徒積譏誚,以諫爲名,臣亦自知其羞愧矣。今此峻斥之論,至發於公議之地,則其何可抗顔苟冒於臺地乎?持平李瑜,以臣卽伏見玉堂遇災陳誡之箚,則其中一款,論鳳輝及鳳徵·燦等事,而至以居臺閣者,不以力爭回聽爲期,而無端呈告,間或闕啓爲言,臣看來,竊不勝瞿然之至。臣之忝居臺職,亦已有日矣,而言淺力薄,尙未回天,且緣賤疾,鎭日尋單,臣亦居常羞愧,無以自解,今此峻斥之論,發於論思之地,其何敢一劾仍冒於臺次乎?持平柳復明,以臣情苦病甚,尋章見阻,頃陳短章,獲蒙聖慈矜諒,有調理察職之敎,臣誠感激,得以調息矣。昨伏見玉堂箚本,以居臺閣者,無端呈告,間或闕啓,深加非斥,臣不勝瞿然之至。夫合啓大論,間嘗力爭,而言微誠淺,未獲準請,不待公議,臣固自訟,重辟蒙宥,輿情驚惑,請還之啓已發,宜卽相繼交爭,而見斥大臣,固非一端,私義已極難安。且所患下血之症,源委已深,少或觸冷,輒致陡劇,以此難强之疾,尤無詣臺之望,而今其箚語,混加侵斥,有若元無情病,無端呈單者然,何其不相諒之甚耶?然臣旣被其斥,理難晏然,昨緣病劇,未卽自列,今以僚臺處置,召牌儼辱,不得不力疾暫詣,而顧此所遭,尤難可否於其間。司諫魚有龍,以庸陋如臣,忝居臺地,誠意淺薄,言辭拙訥,論一罪魁,而不能上格天心,快正王法,一啓再啓,有若循例塞責者然,則臣之負職,旣大矣。間或以病狀之難强,情勢之難安,輒須尋章縮伏,未克鎭日爭論,則臣之曠官,亦多矣。雖微人言,臣自知罪,居恒愧懼,若無所容。乃者非斥之語,果出公論之地,而至以不以力爭,無但呈告爲言,指意深緊,譏詆備至,臣於是,一倍慚恧,誠不知所以自解也。在臣私義,宜卽自列,而賤疾適苦,經宿之後,始乃引避,所失尤大。竝引嫌而退,旣往之事,不必相持,彼疏自辨,元無可嫌,一時箚論,意在提警,以此引嫌,無已太過,請掌令李廷熽,正言愼無逸,持平李瑜·柳復明,司諫魚有龍,竝命出仕。答曰,依啓。
巳時,上御進修堂。戶曹參判趙泰億,請對引見。都承旨洪啓迪,假注書朴㻐,編修官金克謙,記注官金翰運入侍。趙泰億進伏曰,臣頃蒙恩暇,往省先壠,日昨始還,而適有身病,且有難安情勢,陳章縮伏矣。今曉始聞,去夜有非常之命,旋因重臣請對,終至回天云。臣家在城外,晩始得聞,始驚旋喜,何可盡達?今旣收回成命,更無可以煩瀆,而臣忝在卿列,雖在事過之後,關係重大,區區所懷,不可以成命之已寢,而不爲仰達,故敢此請對於丙枕不安之中矣。天佑我東方,儲位初定,冊禮已行,一國含生之類,孰不歡欣?且伏聞近者日開晝筵,講學惟勤,群下之情,慶幸方切,千萬意外,遽有此非常之命。臣未知聖意之所在也。曾在乙酉年間,先大王臨御三十餘年,連有疾患,故至有傳禪之命,其時臣民,孰無爲殿下延頸之忱,而事係重大,故上自三司大臣百官,下至五部坊民,累日陳請,終至反汗。其時臣以北評事,適在京,隨參於庭請之班,聞殿下屢度陳疏,懇辭不得,至於雪夜闕庭,露坐泣禱云,丁酉搢紳疏中,亦以此事提及矣。殿下乙酉心事,卽世弟今日情境,殿下念及乎此,則必不使世弟,當此境界,而猝然有意外之敎,世弟之憂遑罔極,當復如何?伏聞去夜,東宮,再接宮僚,涕泣嗚咽,語不成聲云,此正殿下當日心事也,殿下何不念此乎?殿下若有疾患,有妨於萬機之酬酢,則臣僚之心,孰不爲國事憂悶,而每於藥院之批,以無形現之症,爲答,下情不勝積鬱,臣亦積年屛散,久未仰瞻玉色矣。頃於冊禮時,入參侍衛,始敢瞻望,則比諸十年前,別無傷損,臣私心喜幸,出而語人矣。昨日下敎,出於意外,未知殿下何爲而發此敎也。先大王,已自乙酉,有付托殿下之意,丁酉遂下聽政之命,至于今日,嗣無疆大曆,服宗社神人之托,果何如哉?殿下新承寶位,春秋鼎盛,此非倦勤之日,惟當聚會精神,銳意圖治,毋負我先大王付托之意,而一朝,因幺麼一小臣之疏,有此意外之敎,今雖收還,而此實至重至大之事,故小臣妄率請對,而入來時街路百姓,咸言吾王將捨棄國家,莫不相顧齎咨,人心之若是波蕩,殿下顧何以知之乎?如許民情,殿下亦宜顧念,而乃者處分輕遽至此,王言一播,四方疑惑,此後堅持聖意,十分詳愼,更毋爲如此率易之擧,思所以安春宮之心,答一國之望,是臣區區所期於殿下者也。臣以無狀,夙荷先朝厚恩,致位卿列,日夕圖報之忱,惟以虀粉爲期,今日之事,豈以反汗爲幸,而不爲之勉戒乎?趙聖復之疏,一入之後,國言喧藉,而人無見之者,故所傳各異,人心之波蕩,罔有攸屆,臣今始得見,則以侍側參決爲言,雖不直請聽政,而爲人臣者,其敢發此言於君父之前乎?備忘中,以大小國事,竝令裁斷爲敎,則又非特爲參決也。喉司之臣,所當繳還之不暇,而草草請對,全不力請,有若塞責者然,不得準請而徑先退出,若無重臣請對之擧,則將奉行成命乎?事體分義,豈容如是?且伏念殿下此擧,何等重事,時任大臣,亦當叫率百官,來詣請對,必以收還爲期,如乙酉故事,而恬然退坐,袖手旁觀,乃於成命收還之後,左議政及兵曹參判金在魯,始到闕外,聞有收還之命,因以還歸云,此何道理也?刑曹參判李肇,重臣入來之後,追到請對,則喉司終不啓稟,其時引對,若已罷出,則固有煩複之嫌,而前席未罷之前,更稟許入,有何所妨,而終始阻搪,使不得入陳所懷,未及來詣之人,固無可論,而旣到之人,亦爲防塞,此實前所未有之事,未知日後之弊,將至於何境耶?喉司之臣,不可無責罰之道矣。且聞趙聖復,因玉堂陳請,至於罷職云,而聖復之罪,豈止於罷職薄罰乎?當此國有大事之日,在京時任大臣及三司大小諸臣,無一人詣闕爭請,倫常絶矣,分義蔑矣。若此不已,則將至於國不爲國,人不爲人,時任大臣及三司諸臣,竝加譴罰然後,方可以爲國矣。臣職非言責,何敢發此言,而國有大事,朝廷之上,無一人進言者,臣何敢畏死之不言,以負我先大王與殿下乎?聖復之疏,實出於無將之心,前頭無窮之憂,有不可勝言,若不明示典刑,則無君不道之言,將日陳於前矣。伏望廓揮乾斷,特命遠配,以爲鎭定人心之道焉。此乃倫常所關,臣不容泯默,敢此冒陳,而臣豈有乘時害人之心乎?然欲害臣者,必謂臣因此而欲構諸臣,而臣知悲憤慷慨,願爲一言之死矣。臣來坐閤門之時,得見大臣箚本,則箚中言崔錫恒請對之事,有曰其言出於匡救,處分終歸至當云,而反以深夜啓稟,攻斥承宣,故承旨南道揆,未及入侍而退去矣。凡國有事變,夜深蒼黃之際,旣不能陳疏,則赴闕請對,孰不可爲,而此猶防塞,則言路自此壅蔽,大臣箚語,臣則不知其是矣。臣十年屛散,始登天陛,敢以目前之事,如是仰達,極爲惶恐,而趙聖復事,則罷職太輕,都承旨今方入侍,下詢而嚴辭處分,何如?都承旨洪啓迪曰,去夜備忘,出於千萬意慮之外,此實臣子所不敢聞之敎,人心波蕩,聽聞驚惶,大小臣僚,孰不奔走駭惑,而深夜急遽,俱未及同時請對,臣亦未及入來,而聞大臣重臣宰臣,多於其時來詣闕外,而趙泰億之言,亦與事實相反,而亦可謂不諒其情勢矣。備忘之下,始皆驚惑,而旋因左參贊之請對,終至反汗,其歡忻頌忭之忱,何可盡達?玉堂諸臣,以趙聖復之疏,謂之無識謬妄,聖復之罪,豈止於罷職乎?特施屛裔之典,宜矣。泰億曰,屛裔猶輕矣。啓迪曰,臣意區區所懷,敢此仰達。崔錫恒,身在崇班,其地位,下大臣一等,國有大擧,事當相與周旋,而大臣諸臣,方欲請對之際,獨先詣闕,入對陳請,此不過詣闕之意,先後而然也。趙泰億,以此深論大臣諸臣則過矣。今日爲臣子者,孰敢歇後於此事乎?若有一分歇後之心,則其罪與聖復無異,寧有臣子之義乎?去夜請對之際,殿下如不反汗,則今日大臣諸臣,皆當合辭陳請,而適已收還成命,此實國家無疆之福。趙泰億,以此論斷諸臣,指意深緊,論人之道,不當如是矣。泰億曰,一言發口,衆鏑叢身,臣固知之矣。啓迪曰,爲臣子者,或敢歇後於今日事,則何罪不可加乎?趙泰億,亦同一臣子,欺心而旣然,則他人之心,亦可以推知,而如是論人,殊涉太過矣。泰億曰,昨日事,大臣若出〈先〉令,則孰敢不來乎?崔錫恒,以趙聖復事,陳疏到闕,而承旨諉以門閉,還爲出給,而繼而有非常之命,故不得已詣闕請對,則大臣,以政院之不爲防塞,反加非斥者,不亦誤乎?啓迪曰,備忘之下,東宮引接宮僚,涕泣嗚咽,語不成聲云,此莫非聖復之疏,有以啓之。疏入之日,臣適有病故,不能仕進,未知其措語如何矣。昨日批下之後,始見原疏,世間,安有如許之疏乎?論其罪狀,合施屛裔之典,趙泰億之以此事所達,與臣無異,而若其非斥大臣,無亦近於抉摘乎?泰億曰,臣言,何可謂之抉摘乎?威顔咫尺之地,不當如是矣。此不過爲事不善,而周遮護黨之計也。臣之所陳,無一毫過當,而亶出於斷斷血忱矣。聖復之疏一出,國言喧藉,輿情咸憤,則三司之不爲請討,惡得免罷軟不職之罪,而爲大臣者,亦何敢自外徑歸乎?啓迪曰,成命還收之後,大臣有何更請對之事乎?自古人臣,孰不爭可否於君父之前,而至以黨爲言,則實非美事,臣則以爲泰億所達,專出於挾雜之心矣。泰億曰,洪啓迪,謂臣言出於挾雜,臣不欲與之較辨,而第於咫尺之地,如是相爭,朝廷體貌,極爲猥褻,不勝惶恐。啓迪曰,趙泰億所達乙酉事,語意深緊矣。泰億曰,今日世弟,卽殿下當日心事,昨日備忘中,大小政事,悉令裁斷爲敎,未知前頭,將至何境也?啓迪曰,趙泰億,以三司之不言爲非,而兩司,則方在避嫌中,未及處置,且昨日處分,旣在夜分之後,則亦何能及知乎?玉堂則請罷之外,無他論罪之例,趙泰億之言,不諒事實矣。泰億曰,臣亦十年待罪經幄,豈不知玉堂規例乎?如此重罪,何可不請竄逐乎?啓迪曰,昨日旣有成命收還之敎,故以是爲幸,不暇及於加罪之請矣。泰億曰,此言苟且矣,聖復之罪,直請屛裔爲宜矣,臣只以區區之忱,敢此妄陳,而喉司之臣,乃以黨論疑臣,不亦誤乎?啓迪曰,趙泰億所達聖復事外,皆出於挾雜矣。大凡論人之道,必參量其時事實,其人情事而後可矣。泰億曰,此乃深持小臣之言也。啓迪曰,咫尺之地,天日照臨,臣言之不出於深持,殿下可以洞燭,臣固無所達,而如是爭辨,極爲惶悚,無地置身矣。泰億之言,不過欲因此事,使大臣三司,皆至於不安之境也。泰億曰,臣於大臣三司,只欲規警而已,意固好矣,而洪啓迪欲爲防塞,不幾於箝人之口乎?孟子曰,有言責者,不得其言則去,三司之臣,旣不言於可言之地,可無規警之道乎?洪啓迪,如是游辭庇護,不知其是矣。啓迪曰,趙泰億,以昨日引對諸臣,謂之草草塞責,而其言與不言,聖明在上,可以洞燭,臣何敢爲庇護之計乎?又曰,趙聖復,必施屛裔之典然後,人心可以鎭定,而殿下尙無發落,故臣等不敢退出矣。上曰,屛裔則過矣。啓迪曰,屛裔之典,何至太過乎?今日所達,臣與趙泰億各異,而至於聖復事,所陳皆同,於此,可知其群情之皆然矣。上無發落。洪啓迪曰,左副承旨李喬岳,右副承旨金致龍,皆聖復疏捧入承旨,而今日竝不仕進,趙泰億之言又如此,其在廉義,似不當出。左承旨李箕翊,同副承旨南道揆,見大臣箚子,而又爲出去,右承旨南就明,呈辭給由,廳中只有臣一人,情勢難安之人,雖牌招,決不敢出,臣以一院之長,獨爲入直,四承旨一時變通,極爲惶恐,何以則好乎?上,良久曰,牌招可也。午時,退出。
洪啓迪啓曰,應敎申晳,校理李重協,謂有難安情勢,陳疏迸出,原疏纔捧入矣。所當直捧禁推傳令,而此與無端徑出有異,推考警責,何如?傳曰,允。
李箕翊啓曰,明日常參·經筵,取稟。傳曰,停。
南道揆啓曰,大司憲李喜朝在外,執義未差,掌令一員未差,掌令李廷熽,持平柳復明·李瑜,避嫌退待。今日以監察茶時之意,敢啓。傳曰,知道。
洪啓迪啓曰,左副承旨李喬岳,右副承旨金致龍,今日不爲仕進,出納之際,事甚苟簡,竝卽牌招,何如?傳曰,允。
又啓曰,以左副承旨李喬岳,右副承旨金致龍,同副承旨南道揆,牌不進,罷職傳旨。傳曰,推考傳旨捧入。
又啓曰,左副承旨李喬岳,右副承旨金致龍,同副承旨南道揆,旣有只推之命,行左承旨李箕翊,亦已違牌,竝更卽牌招,以爲推移入直之地,何如?傳曰,允。
又啓曰,以同副承旨南道揆,再牌不進,罷職傳旨。傳曰,推考傳旨捧入。
又以戶曹言啓曰,故西川府院君鄭昆壽恩賜田結,尙未準受矣。忠淸道槐山郡數外官屯畓伍十七負七束,自本家,望呈願受,依例折給,何如?傳曰,允。
又以戶曹言啓曰,全羅道都事兼海運判官趙命臣,再次入啓,囚家僮催促,而稱以情勢難安,尙無還赴之意,朝家命令不行於一微官,事體所在,殊涉駭然,趙命臣更爲從重推考,今明日內,催促還任,何如?傳曰,允。
又以戶曹言啓曰,卽接平市署所報,則本署使令三澤爲名人,以試場所用物件督納次,與鐵床廛人酬酢之際,中宮殿別監徐弼茂者,乘醉從何而至,捽曳三澤,無數亂打。故三澤,脫身逃匿於本署,則跳跟追蹤,蹴破三門,直至上房,搜得三澤,任意摳打,幾至死境云。設令三澤,有言辭不恭之事,在渠之道,不當私自摳打,以犯傷人之罪,而況公廨三門,傷破亂入之狀,誠甚驚駭。別監徐弼茂,令攸司囚禁科罪,以懲後弊,何如?傳曰,允。
上在昌慶宮。停常參·經筵。
判尹李弘述,右承旨南就明,三度呈辭。入啓。遞差。
左議政李健命箚子。大槪,敢陳匡捄之忱,以備裁察,兼暴危迫之懇,冀蒙譴斥,以快人心,以安私分事。入啓。答曰,省箚具悉卿懇。昨日勉副領相休致之請,軫憫老病,毗倚眷注,何可小弛?諸臣之筵奏疏陳,實出於爲國進言,有何藉重之計哉?卿其安心勿辭,速出視事,以副虛佇之望。仍傳曰,遣史官傳諭。
淸恩君韓配夏上疏。大槪,請亟正聖復之罪,以洩輿憤事。及司直朴泰恒等上疏。大槪,臣等,目見國家非常之變,不勝憂憤之忱,不敢以處散爲嫌,玆陳勉戒之說,兼請討罪之典,以答國人之望事。及司果韓世良上疏。大槪,臣於近日事,不勝憂憤,敢冒出位之嫌,略陳討罪之義,伏願明示典刑,以快輿憤事。及司直李正臣上疏。大槪,敢陳區區憂愛之忱,以備裁察事。及掌令李廷熽上疏。大槪,敢陳病難供職之狀,兼附憂慨之忱,以備睿覽。及禮曹參判李㙫上疏。大槪,敢陳微悃,冀垂睿察,兼暴病狀,乞解職名事。入啓。
判府事趙泰采箚子。大槪,乞被罪斥,以謝人言,附陳憂慨之忱,冀蒙察納事。入啓。
答左承旨李喬岳,右副承旨金致龍疏曰,省疏具悉。爾其勿辭察職。
平安監司趙道彬上疏。大槪,乞於未辭陛之前,往省先壠,以伸至情事。入啓。答曰,省疏具悉。卿其依疏辭往省焉。
左副承旨李喬岳,右副承旨金致龍,牌不進,罷職傳旨。傳曰,只推勿罷。
禁府,趙聖復珍島郡絶島圍籬安置。啓。
諫院箚子。大槪,臣等不勝憂慨之忱,敢陳膚淺之見,以備裁察事。入啓。
司直洪萬朝等上疏。大槪,日昨備忘,實是人臣所不忍聞,擧國含生之類,聚首痛泣,經日靡定,雖因重臣之言,卽下反汗之命,而討罪之擧,不容少緩,隄防之道,不可不究,臣等俱以世祿之臣,忝在大夫之後,竊附古人沐浴之義,瀝血封章,相率叫閤。伏願聖明,廓揮乾斷,亟降明旨,先正聖復無將不道之罪,因治大臣忘君負國之罪,以嚴懲討之典,以洩神人之憤事。入啓。
政院啓曰,卽伏見司直朴泰恒等聯名疏本,則以趙聖復亟加顯戮爲請,而若其遣辭造意,專在於構陷諸臣,壞亂朝廷,試取其疏中用意處言之。有曰半夜蒼黃,尺紙猝降,而大臣熟睡,三司寂默,漠然無一分匡捄底因。又曰其心所在,路人所知。噫嘻,人之爲言,胡至此極?日昨備忘之下,在於深更,兩司大臣及諸臣,無不驚遑奔走,將爲請對爭論之計,而重臣,不待諸臣之齊會,猝先入對,及其成命反汗之後,則諸臣無所事於登對,遂皆相率而退,其未及入對之由,不過如斯而已。今乃勒歸諸臣於袖手傍觀之科,至目之以路人所知者,是誠何心哉?夫深夜蒼黃之頃,禁鑰乍下之際,或入或未及入,此固事勢之適然,而因其赴闕之差先差後,如得奇貨,構罪罔極。噫,今日人臣,爲國盡忠,事上盡禮之道,其果係於請對之或及或未及耶?區別彼此,較量先後,必欲因此而盡逐在廷之臣者,誠可痛駭,而至於路人所知等語,萬萬危險,便一急書。且副司果韓世良,繼呈一疏,取見其措語,則蓋亦請討聖復之語,而或曰天無二日,地無二主。或曰雖無使世弟,直請臨朝之語,而輒欲參聽商確可否者,非請臨朝何。或曰爲人臣子,而敢懷陰移天位之計。或曰向於儲位請建時,似指恭定大王時事云者,蓋引以弟爲儲之意,而末後一事,猶不免國人之疑惑爲言。夫聖復之疏,極其駭悖,請討之論,夫誰曰不可,而第其天無二日之云援說者何在,陰移天位之說,指意安在?此等語句,俱極凶悖,而至於末後一事,不免國人疑惑等語,看來尤不覺毛骨俱竦。所謂末後一事者,果指何事,所謂國人疑惑者,果有何說?妄懷危疑之心,而自不覺其語意之捱逼於不敢言之地。噫,爲人臣子而其何敢以此等語,萌於心而發於口哉?臣實痛之。今此兩疏,不容循例捧入,區區所懷,竝此惶恐,敢啓。
左議政李健命兩司請對。傳曰,氣候不平,夜深,所懷書入。
兩司合啓,請右議政趙泰耉爲先削奪官爵,門外黜送事。措語見上新啓,一自建儲之後,一種不逞之徒,心懷不悅,必欲沮敗,而鳳輝之計,旣得未售,密囑潛吹,傍伺逞凶,無所不至矣。及至趙聖復疏出,而如得奇貨,乘時闖發,必欲疑亂聖聽,動掩國本者,寔繁其徒,而未有若世良疏語之凶悖者也。其原疏雖未盡見,而今以喉司啓辭觀之,誠不勝痛惋之至。其疏所謂末後一事,所指者何事,國人疑惑,所指者何人耶?語意包藏凶惡,萬萬叵測。世良,亦一臣子,何敢以此等說,萌於心而發於口哉?其爲罪狀,實是覆載之難容,不可不嚴懲討,請韓世良,極邊圍籬安置。答曰,勿煩。
持平柳復明·李瑜啓曰,請還收罪人鳳徵·燦等職牒還給,張天翮·張天䎘·趙時炅·趙世挺·吳始復特放之命,自今凡於歲抄,勿復檢論事。新啓,日昨趙聖復之疏,旨意絶悖,末端措語,尤非人臣所敢言者,居出納之地者,所當嚴加退斥,啓稟請罪之不暇,而乃反矇然捧入,無所持疑,其昏謬溺職之罪,不可不論,請當該捧入承旨,竝命罷職不敍。臣等卽伏見副司直朴泰恒聯名投疏,憑藉聲罪聖復,而若其逞疏售毒之計,專在搆陷諸臣,網打朝廷。噫嘻,人之爲言,胡至此哉?日昨備忘之下于政院,在於深夜之後,大臣諸臣,莫不驚遑奔走,將爲請對力爭之計,隨其家居之遠近,致有來到之先後,揆以事體,待其齊會登對,固所當然,而重臣,特徑自突入,不待諸臣,故以致追到者不及登對,其間事實,不過如斯,而今乃勒成罪案,有若袖手傍觀者然,是何心腸耶?噫,深夜蒼黃之頃,禁鑰乍下之際,或入或未入,此固事勢之適然,而只以赴闕之差先差後,如得奇貨,作爲傾軋之欛柄,其設心造意,已極絶痛,況其路人所知等語,尤極凶悖,有同急書,決不可不嚴加徵礪,請副司直朴泰恒削奪官爵,門外黜送。答曰,李鳳徵·張天翮等事,依啓。下款兩件事,勿煩。
司諫魚有龍,正言愼無逸啓曰,請前承旨李眞儉遠竄事。請戶曹參判趙泰億罷職不敍事。入啓。答曰,不允。李眞儉事,依啓。
傳曰,領議政箚子及批答還入。
答領議政金昌集箚曰,省箚具悉卿懇。禮經致仕之訓,國典奉朝賀之設,予豈不知?矧今災異孔棘,國勢波蕩之中,左揆不久赴燕,右揆出仕無期,夙夜憂懼,專恃元老大臣之輔護矣。請閑之章連至,慮或以卿體國盡瘁之誠,或有礙,職務傷損,故蹔副至願矣。宅心耿耿,反復思惟,則極涉未妥,追悔何及?今日去就,實關安危,其不可邁邁也,決矣。卿其須體至意,安心勿辭,從容調攝,以副如渴之望。仍傳曰,遣承旨傳諭。
答判府事趙泰采箚曰,省箚具悉卿懇。當初忘率,故已爲改下矣。遇事陳戒,言甚切至,可不留意而服膺焉?仍傳曰,遣史官傳諭。
大臣所懷書入。傳曰,知道。今番事,本非因臺疏而發也。故趙聖復,旣正荐棘之典矣,諸臣誤認之致也。領相年老多病,昨今年來,費盡筋力,故慮或有傷損,假閑調便後,共濟國事也。更思之,未免輕率,故批旨纔已還收矣。韓世良疏語,予亦不快矣,卿言是也。
答諫院箚曰,省箚具悉。已諭於大臣箚批矣。
兩司所懷。傳曰,已盡於大臣箚批及啓辭之批矣。
備忘記,噫,卿以先朝禮遇之臣,竣事後日月斯久,未得相面,心常恨歎,自愧誠淺矣。當今國勢波蕩,災異層出,卿之體國之誠,想必念及於此也。前日懃懇,不啻累累,而莫回遐心,故今則李眞儉罪名已正,少無可引之嫌,且卿以休休之量,何必更撕於人也?卿其體國事之多艱,念先朝之殊眷,卽日造朝,以副小子虛佇之望。仍傳曰,遣史官傳諭于李判府事,與之偕來。
夜,左議政李健命啓曰,日昨非常之敎,出於千萬意慮之外,大小群情,罔不遑遑失措,達宵奔走,幸賴聖心覺悟,旋卽收還,凡在瞻聆,孰不欽仰我聖上轉圜之美哉?半夜之間,人心妥帖,中外歡忭,宗社無疆之休,實基於此,則今日臣僚,宜無更論之事,而一日二日,疏章紛紜,充滿公車者,罔非構揑朝臣,而臣亦入於其中矣。朝進一箚,未蒙恩許,方切憫蹙之際,伏聞前承旨韓世良投進一疏,語意凶慘,臣雖未及見其原本,聞其疏中,有曰天無二日,有曰,陰移天位。只此數句,便是急書,未知世良,有何所據而發此無倫悖逆之語耶?此其意,非在於搆陷朝臣,觀其語脈,顯有挨逼不敢言之地,論以王法,不可不嚴加究問,以鎭人心,至於首相之不可去位,臣於前箚,略論之矣。方今朝著渙散,國勢危綴,此豈元老大臣釋負就閑之日乎?聖上雖軫憫老之意,有此優待之禮,而或未深思於倚毗之無人而然歟?曾在先朝,首相亦嘗累陳休致之懇,而先大王,終不許施者,非欲疏於禮節也。竊覵御製畵像贊,則其眷注之隆,奬許之重,實千古君臣之所罕有者也。今於嗣服之初,遽然許退,則豈不有歉於聖朝追先志任舊人之意哉?宋朝文彦博,年非不高,致仕之後,亦復入相,況今首相之年,未必加於彦博,而時君之倚以爲重者,古今無異,則仍與之共負國事,實朝野之所顒望也。今日可言者多,而此二款,關係甚重,臣不敢以廉隅自恤,欲一面陳於文陛之下,而誠意淺薄,乃有此所懷書入之命,慙懼惶悚,略攄愚見。伏乞聖明,俯賜諒察,韓世良拿問嚴覈,首相休致之命,卽爲還寢,千萬幸甚。批答見上
有政。吏批,判書權尙游病,參判李秉常式暇,參議申思喆進,左副承旨李喬岳進。
以趙榮世爲實錄兼春秋,韓重熙爲左副承旨,兪崇爲同副承旨,金槹爲執義,朴致遠爲掌令,趙鼎彬爲戶曹佐郞,朴師聖爲奉敎,西陵都正煜,西城守焯敍用事,承傳。
洪啓迪啓曰,左議政李健命,來詣請對矣。傳曰,引見。傳曰,氣候不平,夜深,所懷書入。傳曰,領議政箚子及批答,還入。卽伏見副司直朴泰恒等聯名疏本,則以趙聖復亟加顯戮爲請,而若其遣辭造意,專在於搆陷諸臣,壞亂朝廷,試就其疏中用意處言之。有曰半夜蒼黃,尺紙猝降,而大臣熟睡,三司寂默,漠然無一分匡救底意思。又曰其心所在,路人所知。噫嘻,人之爲言,胡至此極?備忘之下,至於深更,兩大臣及諸臣,莫不驚遑奔走,將爲請對爭論之計,而重臣不待諸臣之齊會,獨先入對,及其成命反汗之後,則諸臣無所事於登對,遂皆相率而退,其未及入對之由,不過如斯而已,而今乃勒歸諸臣於袖手傍觀之科,至目之以路人所知者,是誠何心哉?夫深夜蒼黃之頃,禁鑰乍下之際,或入或未及入,此固事勢之適然,而因其赴闕之差先差後,如得奇貨,構罪罔極。噫,今日人臣,爲國盡忠,事上盡禮之道,其果係於請對之或及或未及入耶?區別彼此,較量先後,必欲因此而盡逐在廷之臣者,誠可痛惋,而至於路人所知等語,萬萬危險,便一急書。且副司果韓世良,繼呈一疏,取見其措語,則蓋亦請討聖復之語,而或曰天無二日,地無二王。或曰雖無使世弟,直請臨朝之語,而其曰輒引參聽,商確可否者,非請臨朝而何?或曰爲人臣子,而敢懷陰移天位之計。或曰向於儲位請建時,似指恭靖大王時事云者,蓋引以弟爲儲之意,而末後一事,猶不免國人之疑惑云。夫聖復之疏,極其駭悖,請討之論,夫誰曰不可,而第其天無二日之云援說者何,陰移天位之說,指意安在?此等句語,俱極凶悖,而至於末後一事,不免國人疑惑等說,看來尤不覺毛骨俱悚。所謂末後一事者,果指何事,所謂國人疑惑者,果有何說?妄懷危疑之心,而自不覺其語意之捱逼於不敢言之地。噫,爲人臣子,其何敢以此等語,萌於心而發於口哉?臣實痛之。今此兩疏,不容循例捧入,區區所懷,竝此惶恐,敢啓。答曰,知道。已悉於大臣書啓及臺啓矣。
司諫魚有龍,持平柳復明·李瑜,正言愼無逸啓曰,請右議政趙泰耉爲先削奪官爵,門外黜送。啓辭見上又啓曰,一自建儲之後,一種不呈之徒,深懷不悅,必欲沮敗,而鳳輝之計旣得未售,密屬潛吹,傍伺逞兇,無所不至矣。及至趙聖復疏出,而如得奇貨,乘時闖發必欲疑亂聖聽,動搖國本者,寔繁其徒,而未有若世良疏語之兇悖者也。其原疏雖未盡見,而今以喉院啓辭觀之,誠不勝驚愕痛惋之至。其疏所謂末後一事,所指者何事,國人疑惑,所指者何人耶?語意之包藏凶惡,萬萬叵測。世良亦一臣子,何敢以此等說,萌於心而發諸口哉?其爲罪狀,實是覆載之難容,不可不嚴覈,以正王法。請韓世良絶島圍籬安置。答曰,勿煩。
持平李瑜,正言愼無逸等啓曰,嗚呼,今日國事,何等岌岌殆哉?日者建儲一事,此實聖上,爲宗社大計,其爲光明正大,實是往牒之所罕有矣。國本旣定,人心有係,國家如盤石之安,而忽地聖復之疏,極其兇悖,前夜備忘,猝下於聖復疏入之餘,則此實聖復,有以啓之。噫嘻痛矣,聖復之罪,可勝誅哉?今此聖復一人之所爲,凡我滿廷臣僚,莫不痛惋,此臣等所以仰請討罪,亟施栫棘者也。聖復旣已正罪,且幸殿下旋卽開悟,輒許還收,則處分亦定矣。自此國家,更有何事,而一種不逞之徒,乘此機會,紛紜迭出,必欲售其疑亂聖聰,網打廷臣之計,此何景像也?錫恒之前夜請對,諸臣之未及齊到,潛竢挺出,忙急登對,逆杜諸人力爭之論,要衒自家獨辦之迹,雖其所奏得當,幸致反汗之命,而若其蹤迹之陰祕,情態之巧密,何可掩乎?伊時大臣諸臣之未及齊會於錫恒入對之時者,不過出於事勢之適然,而彼以失志懷怨之心,視若奇貨,謂殿下假此而可欺也,謂廷臣因此而可陷也。逞臆售計,無所不至,泰億以該司之官無端請對,事定之後,泰恒等,繼起而肆然投疏,至於世良之疏,則尤極兇悖,而有不忍正視者矣。嗚呼,殿下試觀此輩之事,其果出於爲國之心歟?其亦出於嫁禍之計歟。自古宵人奸黨之陷害忠良,貽害國家者何限,而未有如此輩之構虛揑誣,若是其憯毒也。殿下聰明聖神,至於此輩情狀,豈不洞燭,而寬恕太過,不卽明賜處分,故兇言邪說,紛起沓至,日以滋蔓,將無所止泊。噫嘻,人心之陰兇,世道之危險,一至於此,國事誠可爲痛哭流涕之不足也。伏願殿下,洞垂睿照,廓揮乾斷,凡此奸兇之徒,隨其輕重而明正其罪,使爲鬼爲蜮者,無得以眩惑天聰焉。不然,臣等,恐殿下之國事,不知所稅駕之地矣,豈不懼哉?臣等俱參言地,目見時象,直欲牽裾仰請,以效古人懲討之義,而旣承所懷書入之敎,不可以徑入天陛,故略以憂慨之忱,敢此仰暴。伏惟聖明,留神裁察焉。答曰,已盡於大臣批旨及啓辭之批矣。爾等勿煩。
司諫魚有龍啓曰,前夜備忘,實是千萬意慮之外,大小臣僚,孰不驚遑罔措,而微臣,適在引避退待中,未能詣臺,力請反汗,只自憂霣于中矣。何幸宗社默佑,天心飜悟,旋收成命,不遠而復,凡在瞻聆,孰不懽忭皷舞乎?率是而往,庶見人心妥帖,無所爭論,而一種不逞之徒,欲售傾陷之計,以大臣諸臣之未及請對,作爲話柄,陰險之言,巧憯之說,無所不至,必欲網打搢紳,壞亂朝廷而後已,誠不料人心世道,乃至於此極也。伊時備忘,下於深夜中,諸臣或以所聞之差晩,或以所居之稍遠,雖不能齊進請對,力爭還收,而蓋其事狀,不過如斯而已,則有何一毫可疵之端,而今者紛紜投疏,視同奇貨,不顧出位之嫌,爭逞陷人之謀,豈不萬萬痛惋之甚者乎?臣愚,竊以爲此等乘時構揑之態,嚴加痛斥,可以鎭紛鬧之端,而絶躑躅之漸。伏願聖明,無所持難,亟從兩司之請焉。仍竊伏念殿下,受皇天眷顧之命,承寧考付托之重,新纉丕基,春秋鼎盛,此正勵精圖治之時,而因一聖復疏,遽降非常之敎,欲謝萬機之煩,思就調養之方,此豈平日群下所望於殿下者哉?雖成旨旋收,處分重新,而然區區憂愛之忱,終有所不能自已者。伏願聖上,益加存省之功,凡於大小之事,毋或有如此忙錯之擧,以副祖宗付托之意,以答臣民顒望之情,千萬幸甚。答曰,已盡於大臣批旨及啓辭之批矣。爾等勿煩。
持平柳復明啓曰,頃夜備忘,誠國家非常之擧,大小臣民,莫不驚遑錯愕,臣承聞此報,卽當請對力爭,而適在引避退待之中,末由詣臺,不勝震霣,俄承成命之反汗,轉憂爲忻,頌祝曷極。第念聖上此敎,猝下於聖復疏入之餘,而疏中措語,有非人臣之所敢發口者,論其罪狀,可勝誅哉?仍竊伏惟殿下,受皇天之眷命,承祖宗之重寄,春秋鼎盛,精力旺壯,夙夜憂勤,億兆愛戴,擧切拭目而望治,方祝億萬年無疆之休矣。前夜之敎,遽出萬萬意慮之外,雖以疾病爲敎,元無形顯之症,而遽懷調養之方,欲謝萬機之重,寧有是耶?雖幸聖心飜悟,前旨旋收,而然臣區區憂愛之忱,終有不能自已者。日後勿論事之大小,或復有如此忙錯之擧,則其爲國家之憂,當復如何哉?伏願殿下,繼自今,堅定心志,益加存省之功,毋或爲此等擧措,以副祖宗付托之重,以答臣民顒望之情焉。臣伏見昨今迭出之疏,憑藉於聲罪聖復,而若其乘間逞謀之計,專在於構揑諸臣,網打朝廷,噫,亦甚矣。日昨備忘之下于喉院,在於更深之後,大臣諸臣,罔不奔遑,將爲請對力爭之計,而隨其家居之遠近,致有來到之先後,深夜蒼黃之際,或入或未及入,此固事勢之適然,待其齊會,相率登對,事體當然,而重臣不爲差待,徑先獨入,致令追到者,不及入對,其間事實,不過如斯,而今乃以赴闕之差先差後,勒成廷臣之罪案,作爲傾陷之欛柄,其設心造意,實爲叵測。伏願聖明,洞察此狀,凡諸投疏嚴加痛斥,俾無乘機逞毒,售奸傾軋之弊焉。
金致龍疏曰,伏以臣七十癃病之人,夙夜之任,安有一分堪承之望,而臣來從下邑,久違禁闥,其欲一瞻天顔,退塡丘壑,卽臣區區所願也。驅策殘軀,晨夕奔忙,頃於大享之日,陪侍將事,僅免顚仆,罷歸院中,昏不省事,宿患胸腹痛,挾感重發,最是危迫之症,雖糜粥之物,少或近口,則痛勢輒加,絶粒度日,僵臥直廬,氣息之奄綴,形神之換脫,卽院僚之所目見悶憐者也。日昨趙聖復疏到院之日,非不見其疏語,而病昏綴綴之中,不能省察其語脈,歸輒矇然捧入,未及請罪矣。及至批下後,諦觀其本疏主意,末端措語,有非人臣之所敢言,其造意設計,極其駭然,居出納之地者,不能洞斥而請罪,則其罪當復如何?臣方痛恨愧恧,無地自容。今聞重臣,以當初不爲請罪,臺官有非云,不可諉以私次之言,有所自恕,本院以輪直之無人,至請牌招,而情勢如此,未免坐違,方竢例勘之際,不料只推之命,又下意外,今於再招之下,不敢不來詣闕外,而終不可冒沒趨承,略呈短疏,仰暴情實。伏乞聖明天地父母,俯賜監諒,亟許鐫遞臣職名,以爲人臣不職者之戒,不勝幸甚。疏批見上
李喬岳疏曰,伏以臣,日昨執義趙聖復之疏,來到院中,末端措語,雖極謬悖,係是臺疏,故臣與僚席,有所酬酢,而仍爲捧入矣。今聞物議,以矇然捧入爲非,〈臣〉不勝瞿然之至。方此縮伏之中,天牌猝臨,在臣分義,所當竭蹶趨承之不暇,而顧臣情勢,萬分難安,未免坐犯違傲,只推之命,出於格外,臣誠惶隕感激,不知所以自措。今於再召之下,不得不來詣闕外,而踪地悶蹙,終難冒進,玆敢陳疏徑退,仰請斧鉞之誅。懇乞聖慈,亟命鐫削職名,以爲人臣慢命者之戒,不勝萬幸。疏批見上
左議政李健命箚曰,伏以臣伏見領相箚批,因其休致之請,乃有新施之命,臣愕然憂惑,實未知聖意之攸在也。方今國勢,譬如龍驤,萬斛飄蕩,震薄於風濤巨浪之中,而遽失操柂之人,則罔或有濟也。首相,自先朝,眷注特甚,禮遇最隆,我寧考俾輔于後人者,夫豈偶然哉?年齡雖高,筋力尙强,則竭誠殫慮,夷險不避者,乃其素所畜積,故方當聖上新服之初,世道波蕩,而聖上倚以爲重,人心賴以爲安,其不可一日無於朝廷之上者,明矣。今聖上,特軫憫老之意,而不念體國之無人,可勝歎哉?臣於前箚,敢陳政令施措,必重必愼之義,而果蒙嘉納,臣方感祝,而猝聞有此擧,殿下之處分,無亦近於古人所謂悅而不繹者乎?伏願殿下,亟收前旨,以示悔悟之意,則國事幸甚。且〈臣〉於今日事,竊有所未曉者。日昨聽政之敎,出於千萬意慮之外,人心之憂懼,聽聞之驚惑,爲如何哉?何幸天啓聖衷,不終日而反汗,則中外群情,自可妥帖欣忭,而乃於事過之後,或對或疏,紛紜迭起,如恐不及者,抑何故耶?此其意不專在於爲國,實出於藉重傾陷之計,而聖上,特未之察耳,臣竊痛之。臣方在舁彀之中,筵奏疏章之斥指不勝屈,則其言之輕重大小,雖未得詳,臣當縮伏竢罪之不暇,而當此國事泮渙,危亡立辦之日,終不忍含默,以負我殿下,而臣之一身廉隅,不自暇顧,如是而仍冒於百僚之上,則必至於重損國體。伏乞聖明,俯諒臣危迫之蹤,亟賜譴斥,以快人心,以安私分,不勝幸甚。答曰,省箚具悉卿懇。昨日勉副領相休致之請,軫憫老病,毗倚眷注,何可少弛?諸臣之筵奏疏陳,實出於爲國進言,有何藉重之計哉?卿其安心勿辭,速出視事,以副虛佇之望。仍傳曰,遣史官傳諭。
平安監司趙道彬疏曰,伏以臣,冒控血懇,辭不獲命,受任西下,計今不遠,而臣之父母丘壠,在於湖中數百里之外,連縻職任,疾病且深,節序瞻掃,經歲曠廢,霜露之感倍激,遠離之懷,辭陛之前,尙有多少日子,儻蒙恩暇,得以往返,則庶慰幽明父子之情,私懷懇至,不忍抑。玆敢冒死煩聒於孝理之下,伏乞聖慈,特許由暇,俾伸至情,不勝幸甚。疏批見上
判中樞府事趙泰采箚曰,伏以臣於前夜,聞有備忘非常之敎,不勝驚遑憂慮,與時任大臣往復,一邊促駕,仍卽詣闕,以爲齊聲準請之計矣。路聞重臣,獨爲請對,已有反汗之命,臣轉憂爲喜,心切慶祝,而仍伏念備忘,旣已收還,則更無所事於登陛陳請,故遂乃還歸私次矣。迺者李光佐,以大臣諸臣之未及趨闕,混加構斥云,其疏未下,雖未得詳,若其危險則可知矣。噫,愛君之誠,同一秉彝,則今日豈有後於彼一二宰臣者,而偸間造語,若是罔極?此何人心,此何世道?臣旣忝大臣之列,則非責之來,理難獨免。伏乞聖明,亟賜罪斥,以快人心焉。且臣有耿耿不自已者,玆敢冒陳於箚末。嗚呼,祖宗之業,付托至重,君人之言,關係亦大,而日昨聖敎,大違群下之望。惟我殿下,新膺寶命,若子初生,且丁盛算,如日方昇,此正夙夜孜孜一心圖治之會,則安意調養等敎,是豈今日之所可發者乎?雖幸天啓聖衷,不遠而復,若其擧措之率遽,聽聞之驚惑,有不可言,此莫非殿下操存乾惕之功,有所未盡而然也。伏願殿下,深念付畀之艱大,益務聖學之進修,凡於一號一令之間,務存愼重之體,則先儒所謂治心,是治疾之本者,未必不爲攝養聖體之一道矣。惟殿下,留意澄省焉。抑臣又有爲國事歎者。首相之引年請休,雖出謙退之意,而聖批之遽爾允許,大是意慮之外。噫,首相,以先朝眷注之臣,爲當宁俾補之弼,年紀雖邁,筋力尙健,夙夜賢勞,人所不及,則惟宜終始倚毗,以體古聖王圖任舊人之義,七十致仕,雖在禮經,至於休戚與同之臣,則不可以年至而許其請者,著在經義,亦可考矣。今此勉副,無亦過於優老之典,而歉於任相之道耶?況今艱虞溢目,廟務方殷,左相之出疆不遠,右揆之造朝無期,而元輔之釋負,又在此際,言念國事,可謂罔涯矣。憂慨之極,敢此附陳,亦願聖明,亟加周思,收還首相箚批,勿許休致,以幸國事焉。疏批見上
司諫魚有龍,正言愼無逸等箚曰,伏以大臣者,國家之棟樑,而百責之所萃也。去就之際,安危係焉,人主之不可輕爲進退也,明矣。殿下之領議政臣金昌集,平日禮遇者如何,倚毗者如何,而今乃猝然許其釋位之請,不少持難耶?昌集,以喬木之臣,宿德雅望,冠於一世。粵自先朝,受知特隆,委畀國事,杖爲柱石者,凡幾年矣,而託以大任,惠我後嗣者,寧考之意,夫豈偶然哉?方當聖上新服之初,世道波蕩,百事潰裂,而聖上之倚以爲重者,一體先朝之遺意,故人心,賴以爲安,國勢,賴以增重,其何可一日無於朝廷之上哉?雖曰年齡之衰邁,而筋力尙强,精明不謝,精鍊國務,不翅如少年,鞫躬盡瘁,乃其所畜積,則雖有休致之請,只當益加敦勉,無替眷注而已,豈可輕副其所請乎?況今國事憂虞,譬如泛浪之舟,無所止泊,言念至此,不覺流涕。左揆之陳箚,實出於爲國款懇之意,而殿下亦不允從,臣等雖未知聖意之所在,而其將置國事於何地哉?伏願聖上,特念今日之時勢,俯察體國之無人,亟收許副之旨,期於勉出,國事幸甚。臣等忝在言地,目見聖上處分之差失,不勝憂慨之忱。疏批見上出燼餘
洪啓迪啓曰,明日常參·經筵,取稟。傳曰,停。
又啓曰,新除授承旨待下批牌招事,命下矣。今已夜深,待明朝出牌之意,敢啓。傳曰,知道。
又啓曰,今日吏批政廳,臣則以相避,不得進去,承旨二員,尙未差,右承旨南就明三度呈辭入啓。左副承旨李喬岳,右副承旨金致龍,陳疏未承批。無推移進參之員,何以爲之?敢稟。傳曰,知道。疏批已下李喬岳·金致龍,卽爲牌招。
又啓曰,以左副承旨李喬岳,右副承旨金致龍,牌不進,罷職傳旨。傳曰,推考傳旨捧入。
又啓曰,吏曹堂上,今方來待,而政廳無承旨進參之員,尙未開政,左副承旨李喬岳,右副承旨金致龍,無他情勢之可言,而連日違牌,事甚未安。旣有只推之命,更卽牌招,何如?傳曰,允。
又啓曰,承旨有闕之代,今日政,以在京無故人差出,仍卽牌招察任,何如?傳曰,允。
吏批啓曰,判書權尙游病不來,參判李秉常式暇,小臣獨政未安,何以爲之?敢稟。傳曰,只出緊任。
兵批,判書李晩成病,參判金在魯病,參議李挺周受由在外,參知朴聖輅進,左副承旨李喬岳進。政事。副護軍李弘述·金濟謙·梁聖揆,副司直朴師益·宋道涵·洪錫輔·南就明,副司正朴㻐。
洪啓迪,以禮曹言啓曰,因戶曹啓辭,四賢祠停設與否,稟處事,旣已允下,故發遣本曹郞廳,與兵曹郞廳進詣四賢祠營造處,眼同摘奸,則木設,今雖垂畢,土工全未始設,卽今時候,已屆嚴冬,萬無凍前完設之勢云。形止如此,則不可仍爲始設,姑爲停止,以待開春後營造,何如?傳曰,允。
又以禁衛營言啓曰,本營中軍元徽,頃日政除拜金海府使,其代當爲差出,而在京無故之人絶少,曾前以閫任移差,亦多其例,忠淸兵使李鳳祥,改差,以中軍啓下,何如?傳曰,允。燼餘
上在昌慶宮。停常參·經筵。
傳曰,時原任大臣三司二品以上,來會賓廳。
謝恩。左副承旨韓重熙,右副承旨安重弼,同副承旨兪崇,江原監司金演,掌令朴致遠。
備忘記。今日國事,可謂岌岌乎殆哉?首揆盡瘁之餘,老病調攝,左相出疆之期不遠,當此國勢波蕩,災異層出之時,鼎席,殆若空矣,今日國事,可謂危且急矣。卿以寬大之量,胡不念及於斯耶?向來臺言之謬戾,不足介懷,當今思卿,不啻大旱之望雲霓也。切望卿,抛棄前事,快滌時態,幡然入城,共濟國事,一以安將亡之國,一以慰小子暵霄思想之心。仍傳曰,遣史官傳諭于右議政處,與之偕來。
禁府,李眞儉密陽府遠竄,啓。
政院啓曰,昨日韓世良疏語,極其凶慘,自本院措辭捧入之後,大臣及兩司,或以所懷,或以啓辭,竝請討罪。及承批旨於大臣所懷,則以卿言是也爲敎,於兩司啓辭,則以勿煩爲答。臺啓雖未蒙允,而大臣所懷之批,顯示開可之意,則有以仰認聖明之深惡痛斥,而及夫本院微稟,則反有拿覈傳旨勿捧之命,臣等於此,竊不勝憂慨之至。今此聖復疏出之後,陳章請討,夫誰曰不可,而至於世良之疏,則遣辭造意,窮凶極悖,其曰陰移天位云者,直是急變之書,而至以末後一事,猶不免疑惑爲言者,顯有危逼春宮,搖撼國本之計,擬議於不敢議之地,不道無將,悖天犯分,其爲罪狀,實是王法之所難貸,神人之所共憤,而如使春宮邸下,覽此疏語,其危蹙不安,當復如何?在聖明保護春宮之道,亦豈容一任亂臣賊子之逞其胸臆,而不思所以嚴加懲討也哉?噫,殿下於鳳輝,尙靳肆市之戮,今此賊臣之乘機增氣,未必不由於此也。此而若不亟降嚴鞫之命,以正王法,則竊恐倫彝斁絶,國家之亡,迫在呼吸。臣等忝居近密之地,區區所懷,惶恐敢啓。傳曰,知道。依臺論擧行焉。
備忘記。當初如此之疏,勿捧可也,而矇不覺察,率爾捧入,當該承旨,罷職,此疏還出給。
大臣及二品以上·三司來詣閤門外,請對。傳曰,昨今氣候,益加不平,酬應亦難,所懷書入。
大臣·二品以上·三司,更爲請對。傳曰,當初〈引〉見非難,若非酬應之甚艱,則何不施聽乎?勿復更煩,所懷書入。
傳曰,朴泰恒等疏九度,還出給,賓廳來會,所懷書入外,此等疏章,勿爲捧入。
政院啓曰,卽伏見備忘記,韓世良上疏捧入承旨罷職事,命下,而當初此疏到院也,都承旨洪啓迪,獨在院中,見其疏語絶悖,有同變書,不敢任自退却,乃以嚴加痛斥之意,稟啓捧入,則此與無端捧入,有異。今此特罷之敎,或有所未盡照燭者耶?請加三思,還收都承旨洪啓迪罷職之命。惶恐敢啓。傳曰,依啓。
政院口傳啓曰,累次請對,極知惶恐,而臣等各有所懷,若不入對,則無以盡其衷情,更加三思,許令入對之意,惶恐敢啓。傳曰,爾等不知予病勢之如何,如是累度煩請,當初引見非難,則爾等誠悃,何以防塞乎?非但引見爲難,酬應尤艱,更勿煩瀆,所懷雖各不同,卽爲書入。
大臣,以承前色口傳啓曰,玉候不平之中,請對至再至三,極知惶恐,而此事至重且大,非可以所懷書入之事。諸臣亦當各陳所懷,雖於臥內引見,似無所妨,玆敢更爲請對,而若不得請對,則臣等當伏於閤門外,決無退去之意矣。惶恐敢啓。傳曰,卿等猶未知予病勢之如何,如是累請,當初引見若不難,則大臣以下誠悃,予豈防塞乎?引見決知其極難,酬酢尤艱,勿復煩瀆,雖所懷各自不同,卽爲書入。又以承傳色口傳啓曰,臣等伏聞聖敎,則氣候不平,酬酢尤艱,非不知縷縷煩瀆之極爲未安,而諸臣各有所懷,難以文字形容,群情莫不抑鬱,必欲面陳,特許引見,以盡臣等區區之誠。惶恐敢啓。傳曰,氣候不平,酬酢甚艱,雖在氣候和平之時,若聽多人喧聒之言,則甚苦,若將添病,近日氣候,尤甚不平,與多人接語,則病勢必有所加,極爲可悶,故所懷使之書入矣。今又請對,不知予病勢之如何,而更爲煩瀆乎?今日備忘,本意無他事,欲調養予病患,出於不得已也。再三煩瀆,何至若是甚苦耶?更勿煩瀆,所懷書入。
政院口傳再啓曰,臣等非不知聖體之欠安,酬應之甚艱,而遭此非常之擧,終不得入侍天陛而陳衷悃,則下情抑塞,無以自達。更加三思,允許入對,千萬切仰。傳曰,已諭於朝廷批答,更勿煩瀆,所懷卽爲書入。
王世弟上疏。入啓。答曰,省覽疏辭。予之病沈,前已詳知,而實非飾讓之比,今此國事波蕩,艱虞溢目之日,因予病痼,機務多滯,可不懼哉?不得已命爾代理,乃是祖宗朝古事,何以讓焉?嗚呼,付托至重且大,夙夜寅畏,敬之愼之,式克欽承,毋庸更辭,以副擧國臣民之望。仍傳曰,承旨往宣。
大臣及二品以上所懷。傳曰,噫,予之病症,已悉於前後批旨矣。且非一朝之祟,十餘年來積傷之致,凡干病勢,一沈難治,醫家之常事,今日之爲此擧者,豈有隨便宴息,以爲頤養之道哉?非些少之症,若不趁今治療,則實有難安之憂。且代理,乃是祖宗朝古事,何以至此耶?卿等毋以困我,更勿煩瀆。
政院所懷。傳曰,已諭廷臣之批矣,勿煩。
三司所懷。傳曰,已盡於合辭之批矣,毋庸煩瀆。
大臣二品以上再次所懷。傳曰,前後備忘及批旨,已陳予懷,今不多話。然病根內傷,心火滋漫,若火熱升降之際,則精神索寞,昏不覺察,似此危兆,必死生之所關,安無顧惜之心乎?知我者爲我深憂,不知我者謂我倦怠,而若是,豈不嗟惜哉?今則國本已定,予之火熱之病,漸就難醫之境,强以行之,則必有後悔,欲專意調治,則有妨公務,到此地頭,使世弟分憂之外,更無他道,此非特惜予一身也,乃所以爲國家也。如其不然,則何所據而爲此也?使予苟無沈痼之疾,雖過知命之年,不必代理也。豈可以年歲壯衰論哉?卿等,愛予而動念也。連日達夜酬酢,氣甚不平矣。
三司再次所懷。傳曰,前後批旨,罄渴予意矣,須勿煩擾。
政院再次所懷。傳曰,此乃祖宗朝已行例,依備忘擧行,勿復煩擾。
護軍沈壽賢等上疏。大槪,臣等猝聞復下非常之敎,不勝憂遑崩迫之忱,敢以草草數語,相率叩閤,乞垂睿照,收還成命,上以慰先王在天之靈,下以安春邸悶迫之情事。入啓。答曰,省疏具悉。備忘及批旨,已悉予意,今日之事,固已牢定,爾等勿復煩言。朝報
洪啓迪啓曰,明日望祭齋戒,再昨日儒生殿講相値,此兩日視事,頉稟。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,領議政箚批,遣承旨傳諭事,命下矣。左承旨李喬岳,右承旨金致龍,方在被論中,新除授承旨,左副承旨韓重熙,家在城外,右副承旨安重弼,同副承旨兪崇,竝卽牌招,以爲推移進去之地,何如?傳曰,允。
又啓曰,卽今廳中多事,僚員不備,而右副承旨安重弼,大臣處傳諭後,仍歸其家,拘於體例不得入來,卽爲牌招察任,何如?傳曰,允。
以右承旨金致龍,再招不進,罷職傳旨。傳于洪啓迪曰,推考傳旨捧入。
韓重熙啓曰,右議政趙泰耉處,以備忘記,遣史官傳諭事命下,而兩司方以姑先削奪官爵,門外黜送,合啓請罪。自前臺啓方張之時,宣諭敦召等事,例不得擧行,今此備忘,亦不敢循例奉行,玆以繳還之意,敢啓。傳曰,知道。
韓重熙啓曰,卽者司謁,以一片小紙來示,而乃韓世良疏捧入當該承旨,罷職。備忘記如此,備忘,例以承傳色下院,而今此司謁之以小紙來傳,有違常規,當該承傳色,宜有警責之道,從重推考,何如?傳曰,允。
假注書鄭惟一書啓,臣承命馳往于楊州廣津村領中樞府事李頤命所住處,傳宣聖批,則以爲臣違逋負釁,曠廢情禮,日夜惶懼,但俟譴誅。千萬夢寐之外,史官遠臨郊畿,傳宣聖諭,十行恩言,辭旨隆重,至有與之偕來之命,非臣汚衊之蹤,所可承當,奉讀未半,涕泗交流。噫,臣豈敢忘先王眷顧之恩,負聖朝慈覆之仁,特以身名僇辱,冤苦莫白,久犯違慢之罪矣,至於下款聖敎,在臣私義,尤有所惶恧,不敢自安者。當以文字,仰暴危悃,而臣之情跡,益復臲卼,終不得仰承明命,瞻望雲天,冀蒙鈇鉞之加云,而姑無造朝趨命之意。臣旣承偕來之命,仍爲留在之意,竝以馳啓。
備忘記,傳于兪崇曰,噫,予之病根,日漸層加,痊可無期,而酬應煩多,姑無委頓之事,以水刺諸節言之,倍前厭進,症勢益深,故早定儲位者,實欲代理也,以此稟于慈聖久矣。冊禮纔過,故未果矣。今者諸臣,不知予之本意,有若因臺疏而發者然,相繼爭論紛紜,故姑爲還收,以示予本意,以正趙聖復妄率之罪也。若無公事積滯,則酬應,實爲切迫,一依再昨備忘擧行,以全調攝之道焉。
左副承旨韓重熙,右副承旨安重弼,同副承旨兪崇啓曰,卽伏見下賓廳備忘辭旨,臣等驚遑錯愕,罔知所措,必欲面陳瀝血之懇,冀承反汗之音,而累次請對,終靳允許,乃有所懷書入之敎,臣等尤不勝抑塞痛迫之至。伏惟殿下,新膺寶曆,春秋鼎盛,勵精圖治,庶務無滯,中外臣民,拭目翹踵,佇見至治之成。卽今聖候,雖或少愆,旣無大段形顯之症,備忘中,亦以姑無委頓之事爲敎,則從容調攝,自可臻勿藥之喜,何至於遽懷就閑之念,有此非常之擧耶?今此下敎,出於萬萬群情之外,實非臣子所忍聞者,臣等有死而已,終不敢奉承。玆陳崩迫之懇,仰效繳還之義。伏乞聖明,亟命收還兩度備忘,以答擧國臣民之望。批答見上
領議政金昌集,行判中樞府事趙泰采,左議政李健命,行知中樞府事姜現,行戶曹判書閔鎭遠,判敦寧府事宋相琦,行左參贊崔錫恒,行護軍李弘述,行平安監司趙道彬,工曹判書李觀命,吏曹判書權尙游,兵曹判書李晩成,刑曹判書兪集一,右參贊任埅,禮曹判書李宜顯,工曹參判黃一夏,行訓鍊院都正尹就商,淸恩君韓配夏,刑曹參判李肇,江原監司金演,行司直尹慤,行司直李光佐,禮曹參判李㙫,吏曹參判李秉常,兵曹參判金在魯,行司直李森,行護軍吳重周,行護軍李暉,行護軍柳就章等啓曰,臣等來會賓廳,伏見備忘記,不勝震驚錯愕之至。噫,殿下,何爲發此言?日昨傳敎,出於千萬意慮之外,大小臣民,莫不相顧失色,罔知攸措,何幸聖心悔悟,曾不移晷,旋卽反汗,擧國群情,又莫不懽忻慶祝,咸曰宗社無疆之休,實在於此矣,殿下又何爲而發此言也?噫,惟天惟祖宗付畀之重,在於殿下,我先王艱大之投,亦惟在殿下。我殿下新陞寶位,春秋鼎盛,夙夜孜孜,勵精圖治,是殿下今日之所勉,而中外含生之類,亦以此望於殿下,思見聖化之日新,此正所謂天命之眷顧方隆,人心之蘄向方切者也。何可一朝,遽有此厭煩就閑之敎耶?殿下雖以疾恙之久,酬應之艱爲諭,此亦有不然者。殿下少無難强之疾,群下之所共知,一日萬機,雖曰浩繁,而以殿下之英睿,鍊習明達,無少礙滯,裁處之際,寧有難事?若値神氣稍倦之時,則亦不必一向勤勞,間或隨便宴息,以爲頤養之道,少無所妨,殿下何不出此,而直爲此非常之擧,自輕丕子之責,强拂億兆之情,而莫之顧乎?且聖敎中丁酉之事,與今絶異,其時先大王聖候,積年沈綿,雖有萬不獲已之擧,臣等追念至此,心肝崩裂,此豈今日所可比擬者乎?臣等屢次請對,終未蒙許,咫尺天陛,面爭無路,抑塞悶鬱,至欲排闥碎首,而不可得,今日有死而已,決不敢承命。玆敢瀝血刳肝,冒陳危懇,所下備忘,謹此繳還。伏願殿下,更加睿思,亟收成命,以答群情,以幸宗社。批答在上
執義金槹,司諫魚有龍,應敎申晢,掌令朴致遠,掌令李廷熽,校理李重協,持平柳復明,持平李瑜,正言愼無逸等啓曰,嗚呼,殿下何爲而發此臣子所不敢聞之敎耶?日昨備忘,遽出於萬萬意慮之外,一國臣民,莫不驚遑錯愕,罔知所措,幸賴天心翻悟,遄收成命,一日之內,群情轉憂而爲喜,象心將擾而旋定,此實皇天祖宗之所默佑,孰不欽仰我殿下祗復之美哉?曾未數日,更有此依前備忘擧行之敎,臣等聚首相顧,愕眙失色,寧欲無生,而不聞此敎也。伏惟我殿下,以仁孝之德,承付畀之重,臨御以後,一心圖治,大小政務,罔或闕遺,八域群生,方且拭目於新化,而卽祚甫周一歲,遽欲輕捨繁機就閑攝養,此豈臣民所望於殿下者哉?殿下春秋鼎盛,神氣方旺,雖以疾患爲敎,而旣無形顯之症,少不有妨於聽斷,則正宜益加奮勵,期恢至治,以無負我先大王付托之遺旨,只爲便適之圖,有此釋務之念,臣等實未知前古史牒,曾有如今日事者也耶?先朝丁酉事,比擬於今日,則大有不然者,先大王在位四十餘載,玉候積年違豫,且有眼患,實有妨於摠攬,故遂下代理之敎,蓋出於萬不得已也。此豈可援以爲例者也?臣等請對,欲效碎首力爭之義,而聖上終不允許,乃有所懷書入之命,咫尺天陛,不可徑進,敢將懇迫之忱,略此仰陳。伏願殿下,俯察群情之鼎沸,國勢之波蕩,亟回聖心,收還備忘,以副擧國之顒望,宗社幸甚,臣民幸甚。批答在上
大臣二品以上再啓曰,臣等咸造伏閤,而不賜對,瀝血齊籲,而未蒙兪,臣等悶鬱抑塞,直欲痛哭於大庭,而不可得也。噫,殿下嗣位甫踰年,斬然在憂服中,遽欲辭繁就閑,而前後下敎,輒擧疾病二字,今此批旨,亦專以爲辭,臣等雖甚愚迷,豈不念及於聖躬之調養哉?自上所患,不過爲痰濕之例症,惟宜親近醫藥,以除病根,節宣起居,以養其氣,則諸症自臻和豫,神氣自覺淸明,而推之於應接事務,可以沛然有裕,殿下之所可自勉者,其不在此乎?臣等每以頻接醫官,勉進藥餌,日接臣僚,宣暢志氣之語,陳請於筵中,而殿下不甚留意,乃於今日,遽下此意外之敎,是豈所望於殿下者哉?殿下承祖宗艱大之投,受先王付畀之重,當盡堂構之責,丕念繼志之孝,而乃反欲便調養,永謝機務,則先王在天之靈,其肯曰不棄基,而殿下所以孝先王之道,果何如哉?聖批中祖宗朝古事,似指世宗朝事,而其時英廟臨御多年,春秋向暮,而且有宿患,不無唐堯倦勤之意,文宗大王之以儲嗣參決,實由於此,夫豈一分近似於今日事乎?伏況臣等,俱以先朝舊臣,當殿下新服厥命之日,唯當以周公之戒召公在初之訓,勸勉我殿下,輔導我殿下,以自效於追報之義。設令臣等無狀,縱欲勉承就閑之敎,仰副優逸之意,今將何面,入瞻魂殿,他日何語歸奏先王乎?殿下旣不斥退臣等,則臣等雖死,決不敢奉承,旣不敢奉承,則雖日陳十啓,不得請則不可退,備忘,更此還納。伏乞殿下,上念聖孝之自盡,俯察群情之難遏,亟命收還前旨,以幸宗社,以慰臣民焉。批答在上
政院再啓曰,臣等目覩非常之擧,旣不能碎首於璃陛之下,敢以草草數語,略控所懷,而微誠未格,天聽愈邈,至以已諭於廷臣之批爲敎,臣等相顧愕眙,尤不知所出也。噫,祖宗之付托於殿下者,何如也,臣民之蘄望於殿下者,何如也?殿下雖欲遽謝萬機,就閑便養,有不可得矣。殿下春秋,未滿三紀,旣非倦勤之年,嗣位纔周一朞,正屬勵精之日,雖以疾病沈痼爲敎,而症形不至於大段,酬應不滯於庶務,則隨便調養,自底康復,何可以一時之愆和,罔念宗社之重,而遽有此敎耶?至於祖宗朝古事,蓋在於春秋晼晩,疾患沈淹之時,則尤不可比擬於今日,殿下何爲發此敎也?況我春宮邸下,日昨備忘之降,引接宮僚,至於涕泣遑遑,今乃再承此敎,其爲驚憂悶迫,當復如何?此亦殿下所當憫念者,而目今天災疊現,八路告飢,此何等時也?殿下其可强拂群情,自輕一身,使人心鼎沸,國勢波蕩,而終莫之恤耶?此臣所以抵死力爭,而不得請,則不敢退者也。伏願殿下,亟加三思,收還成命,以幸宗社。批答在上
三司再啓曰,臣等刳肝瀝血,竭誠陳籲,竊冀聖聰之感回,而及奉批旨,乃以毋庸瀆擾爲敎,臣等相顧失色,遑悶抑塞,不知所以爲喩也。噫,惟我先大王,以艱大之業,投遺我殿下者,豈不以聖上仁孝英明,可以守盈成之基,而盡堂構之責哉?先大王之所付托,殿下之所負荷,旣如是至重且大,則殿下雖欲自任其志,自私其身,而有不可得矣。臣等伏覩合辭之批,平日玉候之欠寧,實非一時所感,則臣民憂煎之心,曷有其極,而但殿下寶齡,未踰三紀,調治之道,非如晼晩之景,遄復天和,夫豈難哉,而必欲釋務代治,乃爲此非常之擧耶?殿下雖引祖宗朝故事爲敎,而此亦有不然者。祖宗朝則事在於春秋向暮之時,而殿下則乃方壯之日也,此豈可援例於今日者哉?自備忘之下,一國臣民,莫不遑遑汲汲,奔走號泣,殿下雖或不恤於此,而獨不念先大王在天之靈,慼然觖望於冥冥之中乎?況我春宮邸下,自聞此敎,日對宮僚,涕泣徊徨,惟望成命之遄收,其至誠懇迫,有足以感動觀聽,殿下亦必諒此,而何不思慰安之道乎?臣等徹夜守閤,不得請則不敢退。伏願殿下,更加三思,亟收前旨,以副群下之望,實宗社臣民之幸。批答在上
王世弟疏曰,伏以臣蔑學庸資,猥蒙成命,冒叨是位,夙夜憂缺三四字淵谷矣。乃於日昨,千萬意外,遽下臣子所不忍聞之敎,臣驚遑罔措,將欲瀝血陳章之際,聖鑑回悟,卽賜反汗,伏不勝其欣幸頌祝,而餘悸未定之中,又伏見下賓廳之敎,臣心膽懼戰,寧欲溘然而不可得也。噫,今日與丁酉時事,大有所不同者,殿下春秋鼎盛,正當勵精圖治之日,雖有欠安之節,神明所佑,可臻勿藥,而遽以莫重莫大之事,欲加於如臣不肖,臣旣昧學問,亦無識知,何敢望其承當於萬一乎?竊伏惟殿下今日之敎,雖出於代勞之意,恐反貽憂於聖慮也。玆敢冒死泣血,哀籲於仁覆之天。伏乞聖明,上念宗社,下循群情,亟收成命,千萬幸甚。批答在上
上在昌慶宮。停常參·經筵。
藥房都提調金昌集,提調崔錫恒,同副承旨兪崇啓曰,徹曉酬應,丙枕不安,伏未審夜來,聖體,若何?大妃殿氣候,亦何如?前後伏承朝廷啓辭之批,每以患候沈痼,火熱上升,食治厭進爲敎,臣等伏不勝憂煎之至。今日臣等,與諸醫入診,詳察聖候,議定當進之藥宜當,敢來問安,竝此仰稟。答曰,慈殿氣候一樣,而予之病根,非特一時之症,歲月旣久,故徒以區區藥物責效,誠不難乎?若從吾願,從容安心,調治氣候之後,以治相當之藥,則或見一分之效,不此之爲,徒費心慮,晝夜勤勞,則雖有奇藥,將焉用哉?今有勿藥差病之而卿等欲施苦口之藥物,不亦難乎?快從吾願,此是治病萬全之道理也。勿爲入診,姑勿議藥。
兪崇啓曰,朴師聖牌招事,允下矣。今已夜深,待明朝牌招之意,敢啓。傳曰,知道。
又啓曰,領府事李頤命上疏到院,而以望祭齋戒,留院之意,敢啓。傳曰,入之。
又啓曰,判府事金宇杭箚子到院,而以望祭齋戒,留院之意,敢啓。傳曰,入之。
又啓曰,右議政趙泰耉上疏到院,而以望祭齋戒,留院之意,敢啓。傳曰,入之。
韓重熙啓曰,都承旨洪啓廸罷職之命,旣已還收,當此國有大事之日,本院長官,不可退在闕外,所當卽爲牌招,拘於廳規,不得請牌,何以爲之?敢稟。傳曰,牌招。
假注書鄭惟一書啓,臣承命昨日傳諭聖旨之後,大臣卽上辭疏,方待缺下之際,聞有朝廷庭請之擧,大臣不敢安坐,進駐城外,臣亦偕來城外之意,敢啓。傳曰,知道。
備忘記,傳于政院曰,世弟,予所訓戒,不爲擧行,憂悶戚戚,師傅賓客,齊往慰諭,可也。
以奉敎朴師聖,牌不進,罷職傳旨。傳于兪崇曰,推考傳旨捧入。
兪崇啓曰,奉敎朴師聖,旣有只推之命,卽爲牌招察任,何如?傳曰,允。
平安監司權,以平壤居市人奴業金等渰死事,狀啓。傳于洪啓迪曰,渰死人等,令本道恤典擧行。
兪崇,以禮曹言啓曰,月令別薦新之物,魂殿封進事,前已知委各道矣。濟州牧當爲封進九月令別薦新乾烏賊魚·搥鰒·柚子,而今此膳狀中,只爲封進柚子一種,乾烏賊魚·搥鰒,則不爲竝封。事涉疎漏,當該牧使鄭思孝推考,闕封兩種,所當使之追後封進,而海外絶遠之地,有難往復,及期以大殿進上推移用之,今日薦新之意,分付,何如?傳曰,允。
又以侍講院言啓曰,今十五日望祭,王世弟攝行時宮官,不可不備員,而兼司書徐命均,連呈辭單,尙不出肅,卽爲牌招察任,實兼官有闕之代,令政院稟旨變通差出,仍卽牌招,以爲備員入參之地,何如?傳曰,允。
又以侍講院言啓曰,今十五日孝寧殿望祭,王世弟當爲攝行,而卽者引接宮僚時,以方在陳疏中,不敢自同平日,將不得親行,兵曹節目單子,還爲出給,此意,自本院,稟旨變通事,下令,何以爲之?敢啓。傳曰,知道。初獻官,卽爲塡差事,分付該曹。
又以備邊司言啓曰,戶曹參判趙泰億,重被臺論,出疆之期,只隔旬日,而其前收殺,恐未可必,合有變通之道。趙泰億副使之任,今姑改差,其代,令該曹口傳差出,而無故之人乏少,勿論罷散人員,使之竝擬,何如?傳曰,允。
洪啓迪,以戶曹言啓曰,曾因筵臣所達,都監所用物種,勿爲分定外方,自戶曹,直爲貿用後,以其價本,分定各邑事,已爲定奪,故上年國恤時,各該司封進五朔內朝夕奠晝茶禮所用及三年內祭奠雜物價錢,亦依定奪分定收捧矣。魂殿·國葬·山陵三都監實入文書,今始收殺,就其中曾前外方卜定物種,抄出折價,義盈庫楷書作貼據,小祥後明年六月初八日大祥至素膳,與禮曹啓下關孝寧殿參奉牒呈內,魂殿·山陵祭物,自今年九月二十日明年六月初八日大祥至,各樣素膳物種及當初分定三年內祭物中,奉常寺等各司進排不足之物,參酌加定,竝以價錢各道監·兵·統·水營,江華·開城等府殘盛區別分定別單書入矣。蓋此價錢分定,旣出於軫念外邑之弊,先以本曹經費所需,預爲推移給價,則此實與他上納之物,事體尤爲自別,而上年分定之價,趁不上送,累度催促,今秋僅纔畢捧。事之未安,莫甚於此。目今本曹事勢,與前有異,累經都監大役,各項經費,蕩竭無餘,實無措手之處。今番分定價錢,若不定限督捧,則本曹之事,誠甚悶慮,必於十二月內,無遺畢納,而或有如前遷就過限之弊,則當爲入啓論責,而至於監色,則拿致京獄,嚴刑懲治,以此知委各道,何如?傳曰,允。
備忘記,傳于洪啓迪曰,兩司之一向合辭,爭論大臣,殊未妥當,且大臣去就,與他有異,此備忘,傳授于右相。
韓重熙啓曰,昨日右議政趙泰耉,缺有遣史官傳諭,與之偕來之命,而兩司合辭之啓方張,自前如此之時,宣諭敦召等事,例不得擧行,故自本院,據例啓稟矣。今又以昨日備忘,傳授于右相事,下敎于本院。第伏念兩司合啓,事體甚重,大臣被論,所關不輕,今此敦召勉出之擧,是於待大臣待臺閣,俱未得其當。殿下雖以大臣,與他有異爲敎,而惟其與他官有異之故,朝家之待大臣,大臣之其所自處者,皆有別焉。今以前例所無之事,欲以勉出大臣,固已有乖於優禮之道,且臺閣一邊爭論,而朝家一邊敦召,設置臺閣之意,果安在哉?以此以彼,決不可奉承,故敢此仰稟。無批答還下。
政院口傳啓曰,連日達夜酬應,聖候益加不平,更爲煩瀆,十分惶恐,而必欲一瞻天顔,仰暴抑鬱之忱,不得不更此請對。傳曰,聽政之擧,非予今日創始也。法祖宗之故事,欲調養病症,卿等不念我病勢,反惱予病心,至於如此,有若遭非常之擧者然,玆事,欲除勞苦,實不知煩瀆之至此也。引見,決不可爲,依前備忘擧行。
再啓曰,伏承依前備忘擧行之敎,臣等直欲無生而不聞此敎也。臣等職忝近密,必欲一陳所懷,而終始斳許,不借方寸之地,使不得畢暴衷情,益不勝憂鬱之忱,玆敢更爲請對。傳曰,已悉於大臣之批,勿復煩瀆,以安病心。
大臣,以賓廳意口傳啓曰,臣等,昨日累次請對,終未蒙允許,不得已再上所懷而退出矣。今又來詣賓廳,非不知聖候不平之中,如是煩瀆,極爲未安,而臣等各有所懷,終不如面達之爲詳,群情亦甚抑鬱,今日則特賜引接,千萬幸甚,惶恐敢啓。傳曰,連日達夜酬應,氣候尤不平,決無接話之道,勿爲請對,所懷書入。
再啓曰,連日達夜酬應,聖候尤不平,如此之時,更爲煩瀆,極涉惶悚,而旣有非常之命,而不得一番登對,群情愈益抑鬱。雖以所懷書入,文字終不能達意,不得不更此請對。傳曰,聽政之擧,非予今日創始也。法祖宗之故事,欲調養病症,卿等不念我病勢,反惱予病心,至於如此,有若遭非常之擧者然,玆事,欲除勞苦,實不知至於如此之意也。引見,決不可爲,依前備忘擧行,卿等,退去,可也。
三啓曰,俄者再次請對,不但不許晉接,反令臣等退去,崩迫之極,不知所出,殿下,只欲牢拒臣等之請,諉以酬酢之難便,不得進見,臣等有死耳。安敢因此退去也?殿下平日,每見臣等,豈獨今日,有不可見之理乎?臣等雖極無狀,待罪大臣之列,大臣率二品以上,兩日請對,至於六次,則揆以國體,寧有一不見之理乎?實爲千萬慨然,未蒙引接之前,決不可止,惶恐敢啓。傳曰,引見若不難,則一請再請,豈不敢施乎?病裏酬酢,尤爲切悶,而卿等知予之病,如是輕歇,何易念差復之道乎?敬大臣之道,雖曰尊重,君臣分義,何不相諒耶?病中接話相爭,如是甚苦,實未曉其意也。
政院啓曰,臣等昨日再陳瀝血之懇,冀降反汗之命,而及承批旨,終靳開納,至於今日下敎,又有依前備忘擧行之命,臣等於此,直欲無生而不可得也。臣等竊伏念殿下,予有奇疾之敎,屢下於前後批旨之間,而昨日朝廷再啓之批,又專以疾患爲敎,群下焦迫之忱,豈有窮已?而第自古帝王,未聞以疾恙,有厭煩就閑者。今我殿下,以一時愆度,至欲孤先王付托之重,而忽上天眷佑之命,噫嘻,此何擧措也?且治火莫先於淸心,服藥亦可以少病,以殿下聖學之高明,苟無忽於危微操捨之際,而少留意於節宣保嗇之方,則治心治事,本無二致,其於一二日萬機之浩繁,自當有物來順應之效,而如先儒所謂,以至簡御至煩,以至約御至博者,不難致缺何殿下不此之爲,而乃以公務之酬酢,慮其或妨於調治?殿下雖自謂非惜予一身,而以此下敎觀之,則竊恐四方觀聽,或疑殿下之爲一身,而厭萬務也。此豈臣等所期於殿下者哉?噫,殿下一身,上以受祖宗艱大之投者,如何?下以係億兆仰戴之心者,如何?而就便調養之敎,忽在於大小臣民拭目新化之初,是何不顧天位之惟艱,不念春宮之危蹙,至於此哉?臣等竊見春宮疏語,其至誠懇迫之意,有以使滿廷臣僚,感激嗚咽,以我聖上因心之友,何獨無感回之心耶?臣等,職忝近密,連日請對,冀有以一暴憂鬱之忱,而每一承批,不但示訑訑之色,輒有依前備忘擧行之命,臣等有死而已。至於此敎,則決不敢奉行。伏乞殿下,更加三思,亟命收回前旨,以幸宗社,以慰群情,區區所懷,惶恐敢啓。答曰,已諭於庭請之批矣,更勿煩瀆。
領議政金昌集,行判中樞府事趙泰采,左議政李健命等,率百官啓曰,臣等相率叫閽,凡幾度矣。聖批每以疾病爲敎一節加於一節,臣等奉讀未半,尤不勝抑塞煎迫之至。竊伏念火熱上升之候,閭閻間亦有此症,而必須待人接物,導宣壹鬱而後,火降而身安,如或杜門靜處,專廢應接,則反鬱而病,萬機雖繁,順理應接,正合於疏導節宣之方。夫豈至有難言之憂,而乃有此不敢聞之敎耶?至若水刺厭進之候,雖若爲悶,於一時從容善攝,服藥調治,則亦可見天和之遄復。以此微恙,遽生就閑之念,天下寧有是理乎?卽伏見請對再批,則至以予欲調養病症,而卿等不念我病勢,反惱予病心,有若遭非常之擧者然,玆事,欲除勞苦,實不知至於如此爲敎。非但不許入對,直令退去,顯示厭薄之色,臣等相顧痛泣,寧欲鑽地而入,而不可得也。仰惟殿下,春秋鼎盛,萬化維新,而卽位之元年,遽欲釋負就閑,猝有此代理之敎,則非常之擧,孰有大於此者乎?爲人臣子,於此而萌一分奉承之念,相率而退去,則君臣大義,掃地盡矣,其罪可勝誅哉?殿下欲調病症,則膚淺之見,已悉於上,方欲除勞苦,則卽降兪音,使群情鎭安,中外歡忭,臣等無所事於煩聒,殿下勞苦之慮,不期除而自除,殿下何不念及於此,而批旨之間,輒示堅持牢拒之意,若是其邈邈耶?臣等,雖經月閱歲,不得請則決不敢退。伏望聖明,幡然改圖,快收成命,上以慰先王在天之靈,下以安春宮悶迫之情,宗社幸甚,臣民幸甚。答曰,前後批旨,已悉予悶迫之意,更何多誥?今此代理,不過依丁酉已行之事,且分苦缺弟兄間友愛之美事,故欲分煩務,少安病心之計矣。上自大臣,下至輿儓,有若大擧措者然,連日守閤,相持紛紜,使我群生鼎沸云,是何景象耶?君臣之間,心志相孚,則豈得如斯也?且予之病勢少愈,則復親庶政非難,卿等,勿復瀆擾,卽速擧行。
司諫魚有龍,應敎申晳,掌令朴致遠·李廷熽,校理李重協,持平柳復明·李瑜,正言愼無逸等啓曰,臣等於前夜再瀆血懇,庶幾微誠之上格,而天聽愈邈,兪音久閟,趁曉請對,亦未蒙許,臣等尤不勝抑鬱悶迫之至。噫,殿下前後批旨,每以疾患,妨於聽斷爲敎,臣等之惑,於此益甚焉。夫自古人君之摠攬萬機者,未聞有以養痾便身之圖,輒至於輕謝政務者也。伏乞殿下所敎症候,只是火熱升降而已。若使醫治盡其術,則自可以漸次收效矣。且於燕閑之間,益務治心之功,優游涵養,志氣淸明,則霎時升降之火,何足爲深憂哉?且伏承傳敎辭旨,乃以今日之擧,謂非非常。噫嘻,此何敎也?今玆代理之命,何等重大之事,而殿下不念一國之鼎沸,欲使臣隣,視若尋常,則天下寧有如此道理哉?至於不念我病勢,反惱予病心等敎,尤非臣子之所不忍聞者也。玉候之欠寧,臣等豈敢弛憂,而如使今日處分,有一毫奉承之理,則何爲而苦口力爭,達宵連晝,瀆擾於靜攝之中哉?殿下苟厭其煩聒,則何不夬示翻悟,速賜反汗,而乃反一向相持,徒益其紛紜酬應之勞乎?上自大臣,下至侍從百僚,相率守閤,必期於回聽乃已,而退去之敎,反示牢拒之色,臣等竊爲殿下重惜此擧也。伏願殿下反復思惟,無少持疑,亟下還收備忘之命,以副八域含生之望,不勝至祝。答曰,已諭於庭請之批矣,更勿煩瀆。
司諫魚有龍,持平柳復明·李瑜,正言愼無逸啓曰,臣等卽伏見下政院之敎,以兩司之一向合辭爭論大臣,殊未妥當爲敎,臣等竊不勝訝惑之至。噫嘻,聖明此敎,何爲而發也?鳳輝之動搖國本,罪關倫常,則凡爲臣子者,苟非與鳳輝同一逆肝賊膽者,孰敢爲左袒之計,而右議政趙泰耉,身在大臣之列,不思沐浴之義,徒懷護黨之計,其所交附逆魁,奬詡凶言之罪,無所逃焉。揆以春秋,先治黨與之法,則泰耉當先鳳輝而治之矣。臣等之合辭爭論,蓋出於嚴懲討之義,而一啓再啓,兪音久閟,臣等方以言微誠淺,未能回聽爲恥矣。不意聖明反降別諭於負罪之相臣,慰藉甚厚,喉司旣已據例繳還,而曾未踰日,復下傳敎,至責臣等以殊未妥當,仍且傳授其前下備忘,使之召來於臺啓方張之中,自有臺閣以來,曾所未聞也。聖明之輕視臺閣,至於如此,此莫非臣等之言議,不能見信於君父之致,將何顔面,晏然冒居於臺次乎?請命遞斥臣等之職。答曰,勿辭。
安重弼啓曰,司諫魚有龍,持平柳復明·李瑜,正言愼無逸再啓煩瀆,退待物論矣。傳曰,知道。
掌令朴致遠啓曰,司諫魚有龍,持平柳復明·李瑜,正言愼無逸以臣等卽伏見下政院之敎,以兩司之一向爭論大臣,殊未妥當爲敎,臣等竊不勝訝惑之至。噫嘻,聖明此敎,何爲而發也?鳳輝之搖動國本,罪關倫常,則凡爲臣子者,苟非與鳳輝同一逆肝賊膽者,孰敢爲左袒之計,而右議政趙泰耉身在大臣之列,不思沐浴之義,徒懷護黨之計,其所交附逆魁,奬詡凶言之罪,無所逃焉。揆以春秋,先治黨與之法,則泰耉當先鳳輝而治之矣。臣等之合辭爭論,蓋出於嚴懲討之義,而一啓再啓,兪音久閟,臣等方以言微誠淺,未能回聽爲恥矣。不意聖明反降別諭於負罪之相臣,慰藉甚厚,喉司旣已據例繳還,而曾未踰日,復下傳敎,至責臣等以殊未妥當,仍且傳授前下備忘,使之召來於臺啓方張之中,自有臺閣以來,曾所未聞也。聖明之輕視臺閣,至於如此,此莫非臣等言議不能見信於君父之致,將何顔面,晏然冒居於臺次乎?引嫌而退,合辭請討,誠得臺體,聖敎未安,何必爲嫌?請司諫魚有龍·持平柳復明·李瑜·正言愼無逸竝命出仕。答曰,依啓。
王世弟疏曰,伏以臣昨上瀝血之章,仰冀聖意之回悟,而及承批旨,不惟不賜允兪,辭意愈懇,戒誨尤至,臣益不勝其惶悚憫迫,繼之以抑塞也。噫,臣之所叨儲位,固已不堪當者,而況於今日,又下此萬萬不堪當之命,瞻天涕泣,繞壁彷徨,寧欲自盡而無知也。顧臣誠淺文拙,雖未克格感天心,而竊伏想日月之明,無微不燭,何獨不缺臣如許危迫之情乎?百爾思量,斷無堪承之勢,玆敢不避鈇鉞,更瀆天聰。伏願聖慈察臣憫蹙之悃,俯循億兆之望,更加澄省,亟收成命,俾國事萬幸,臣心少安,臣無任泣禱懇祝之至。答曰,省覽具悉,昨日批旨中,已悉心腹之懇,更何多誥?爾且旣知予之病勢,而胡不諒哉?予志牢定,斷無允從之理也。仍傳曰,承旨往宣。
王世弟疏曰,伏以臣罄瀝肝血,再瀆宸嚴,而微誠未格,天聽愈邈,至以已悉心腹之懇,更何多誥爲敎,臣於此,益復驚遑煎迫,罔知攸措。噫,臣旣不能終守己分,冒居震邸之位,又不能感回天心,遽當非常之命,則臣於他日,將何面而瞻望於先王在天之靈哉?此臣所以雖被瀆擾之罪,不得準請,則決不敢止者也。玆不得不更爲叩首泣籲於天日之明。伏乞聖慈特加三思,亟賜反汗之音,以答擧國之望,千萬幸甚,臣無任瞻雲望聖血泣懇禱之至。答曰,省覽具悉。已悉於前後之批矣。復何多誥?弟兄間,深思分苦分痛之義,使予病裏頤養補身之道,是所望也。且予志堅定,雖呈十章,萬無允從之理,更勿煩陳,以安予心焉。
行判中樞府事金宇杭箚曰,伏以臣昨日,伏聞有大臣諸臣,來會賓廳之命,而危喘懍懍,末由趨承,方切惶悚之忱,繼伏見下備忘,臣於病昏垂死之中,不覺驚惶失色,竟日涕泣,罔知所措。日昨備忘,出於千萬意慮之外,而何幸聖心悔悟,旋卽反汗,擧國臣民,莫不歡忭慶祝矣。曾未數日,又有此臣子不敢聞之敎,殿下擧措之率遽,何至於此耶?噫,惟我殿下受皇天付畀之重,承先王艱大之投,新膺寶命,勵精圖治,八域含生,方祝億萬年無疆之休,而就便調攝之敎,遽下於此際,群情驚惑,聽聞俱駭,臣未知殿下此敎何爲而發也。縱有神氣疲倦之時,勉進藥餌,節宣起居,則自臻於安和淸明之域,而推以至於應接機務,綽然有裕,而因此一時之症候,欲謝萬機之繁劇,是豈所望於殿下者哉?臣忝居大臣之後,當此非常之擧,固宜不計死生,竭蹶趨詣,齊聲合籲,以期準請,而顧臣痿癈之疾,作一坐尸,尺地寸步不能轉動,無計致身於禁闥之中,而偃息在床,頑不知動,實非分義之所敢出,故擔舁病軀,走伏闕門之外,冒死仰籲於天地父母之前。伏乞聖明深惟宗社之重,亟允廷臣之請,收回前旨,以副群下之望,國家幸甚,臣民幸甚。臣昨日賓廳之會,今日廷籲之班,俱未進參,有臣如此,生不如死。乞伏刑章,以爲人臣慢蹇者之戒,千萬幸甚。答曰,省箚具悉卿懇。卿之老病,予已稔知,今日事,法祖宗之故事,有何擧之率遽耶?予之疾病,源委深痼,實有難言之憂,故使世弟代理,非爲予身爲國家也。且亦兄弟友愛,分苦美事,少無相爭之道,卿其安心勿慮焉。仍傳曰,遣史官傳諭。
領中樞府事李頤命疏曰,伏以臣逋遁過江,已過半年,前日入城,未敢仰承留在之命,屛伏郊畿,日竢譴誅。昨者傳諭之恩,忽出於千萬夢寐之外,臣誠驚殞惶駭,罔知所措。況偕來之命,又出異恩,近侍留駐村閭,私分豈敢少安?臣萬里歸來,阻遠淸光,倏已經歲,犬馬之誠,豈不欲一登文陛,少伸情禮?而釁蘖莫湔,冤鬱難白,前後恩諭,豈不勤摰,而終不敢仰承者?誠以進退之際,關國家大體,係士夫廉義,不敢自忽,重辱淸朝故也。臣之所望於聖朝者,只是辨覈人言之虛實,以明臣罪之有無,所謂辨覈在朝家,本非難事,臣燕行時所齎官貨,自有其數,同行數百人耳目亦多,用之何處,一問可知。苟臣用之於所幹王事之外,或私肥行槖必不能獨用,而獨知此甚易覈,封典自有應行之例,而彼人猶且生梗,則臣之去時陳請,旣非過慮,以此成罪,亦豈常情之所度,只緣臣行世無狀,積忤於時,使人疑之於不忍疑之地,加以煽動,言凶言公,相傳說,臣則身在異域,而聽者代怖,古今寧有此事?而朝廷憖置而無所別白,徒紆不敢當之恩禮,此臣所以含冤抑塞,無所告訴者也。至於罪罰之先及於言事者,非臣意慮之所及,而聖敎乃以罪名已正,更無可嫌,勉臣以卽日造朝,是臣以不治言者之罪,引以爲嫌,今見其竄逐,乃敢趨命也。若然,則本罪之外,又添要君之罪,臣雖萬萬無狀,決不敢爲此也。臣之蹤迹,轉益臲卼,恩命懇至,末由仰承,跼天蹐地,萬死猶甘。伏乞天地父母俯諒臣崩迫之情,亟許鐫削臣本兼諸任,仍命有司,重究臣辜恩慢命之罪,不勝幸甚。答曰,省疏具悉卿懇,客歲往還萬里,不得相面,心常愧恨,今則國家處分已定,少無難安之端,卿以先朝知遇之元老,當國家之多艱,徒守廉隅,何不幡然造朝,共濟國事耶?勿爲撝謙,卽速入來,以補孤之不逮。仍傳曰,遣承旨傳諭,與之偕來。
右議政趙泰耉疏曰,伏以臣以罪則合啓請黜,以病則關格垂死,泯伏昏倒之中,伏聞國有大事,不敢不忍死擔舁,來伏城外。不意昨者,特下備忘,諭臣以抛棄前事,快滌時態,幡然入城,一以安將亡之國,一以慰暵宵思想之心,其丁寧惻怛之旨,溢於辭表。雖因喉司之啓稟中寢,而綸音則頒在朝紙,臣奉讀未了,聲淚俱發,肝膽欲裂。臣旣渡江入來,而臺議方張,彷徨不敢入。當國家罔極之擧,而不得一言而死,則上以負先王,中以負聖明,下以負宿心,死目將不瞑矣。古人雖在囚謫,亦多有上書者,我朝先正臣金凈·趙憲,故名臣李命俊在囚在謫,俱有陳聞,況臣負釁雖重,時在未勘中者乎?臣竊念今日之擧,固知出於付托春宮,引疾分勞之意,而殿下卽祚,正當初元,寶曆方新,春秋鼎盛,歷考前牒,曾未聞以一時疾恙,遽謝萬機,殿下之爲者。且伏聞春宮,涕泣號籲,情地罔極,擧國人心,驚惶震蕩,數日靡有底定,殿下何不思所以鎭安之道,而乃反以國勢之岌岌危急爲憂乎?老臣不能死於號弓之辰,乃於今日,遽承此萬萬不忍聞之敎,惟願無吪而不可得也。大小臣僚聞方廷籲,而臣旣不能進參於大夫之後,玆以血疏,叫號於都門之外,伏乞聖明廓然改圖,亟收成命,以副宗社神人之望。答曰,省疏具悉卿懇。卿以先朝禮遇之臣,夙負重望,卜擢台鼎,實循公議,未盡補護之道,遽然棄我,心深思想矣。向日疏辭,不過援引近事,臺論繼發,迄未收殺,以卿寬大之量,想必無介懷矣。且今日事,非但祖宗朝古例,專爲國家事也。卿其安心勿慮焉。仍傳曰,遣史官傳諭。出燼餘
上在昌慶宮。停常參·經筵。
望祭罷後,大妃殿·大殿·中殿·世弟宮,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。
藥房啓曰,此月已半,殷奠又過,伏惟聖孝靡逮之痛,益復罔極,伏未審夜來,聖體,若何?大妃殿氣候,亦何如?昨承聖批,予之病根,非特一時之症,徒以區區藥物責效,誠不難乎?卿等欲施苦口之藥物,不亦難乎爲敎,臣等固知此敎,出於牢拒庭請之意,而因此下敎,不思醫藥之道,豈非萬分悶迫者乎?今日臣等,不可不與諸醫入診,詳察症候,議定當進之藥,不勝憂慮,敢來問安,竝此仰稟。答曰,知道。孟冬已半,殷奠又過,予之沈病非細,不得參祭,益復罔極。慈殿氣候一樣,予則連日酬應煩多,病裏苦狀,何可言喩。雖非藥物,庶有差可之道,豈有議藥之事乎?姑勿議藥,亦勿入診。
司諫魚有龍,持平柳復明·李瑜,正言愼無逸就職。
館學儒生任選等上疏。大槪,卽伏見下賓廳之敎,不勝驚惶憂悶之忱,玆敢糾率同志,齊籲於九閽之下,伏乞聖明,亟收成命,以幸宗社事。入啓。
謝恩,領府事李頤命,奉敎朴師聖。
京畿監司書目,高陽呈,以副提學李縡病重上去不得事。啓。遞差。
右議政趙泰耉上疏。大槪,更申泣血之請,以冀亟收成命,以副神人之望事。及輔德兪拓基,兼弼善申晳,司書尹淳,兼司書徐命均,兼說書趙顯命等上疏。大槪,日昨備忘,忽下於千萬意外,大小臣工,莫不驚惶齊籲,而臣等忝在宮僚,無路隨參於大庭合辭之末,略陳草草數語,以備裁察事。入啓。
司直權珪等上疏。大槪,臣等伏見昨日下賓廳之敎,不勝驚惶罔極,玆敢瀝血封章,相率糾閤,伏乞聖明,上念祖宗付托之重,下軫臣民愛戴之望,亟寢成命,以幸宗社事。呈政院。政院啓曰,卽者副司直權珪等投進一疏,而觀其措語,首以嗚呼痛哉,皇天豈欲亂亡我國家爲言,而其下有曰,殿下雖曰是予本意。而殿下之非本意,一國臣民皆知之。殿下何爲此激惱之敎,以實賊臣之言,言之凶悖,胡至此極?噫,當初備忘,旣敎以今者諸臣,不知予之本意,中間批旨,又諭以今番事,本非臺疏而發,則今此珪等,何以知殿下本意,而肆爲此誣上不道之言耶?此輩敢欲以聖上此擧,勒歸之於非出本意,有若殿下,有所激惱而發者然,其誣及聖躬之罪,甚於世良,語其危逼國本之計,則浮於鳳輝。此等凶逆之言,所當直請嚴鞫,而其疏不可不一經睿覽,故玆以捧入之意,敢啓。答曰,知道。此疏還出給,日後此等疏,勿爲捧入。
政院啓曰,卽者副司直權珪等投進一疏,而觀其措語,首以嗚呼痛哉,皇天豈欲亂亡我國家爲言,而其下有曰,殿下雖曰是予本意。而殿下之非本意,一國臣民皆知之。殿下何爲此激惱之敎,以實賊臣之言,言之凶悖,胡至此極?噫,當初備忘,旣敎以今者諸臣,不知予之本意,中間批旨,又諭以今番事,本非臺疏而發,則今此珪等,何以知殿下本意,而肆爲此誣上不道之言耶?此輩敢欲以聖上此擧,勒歸之於非出本意,有若殿下,有所激惱而發者然,其誣及聖躬之罪,甚於世良,語其危逼國本之計,則浮於鳳輝。此等凶逆之言,所當直請嚴鞫,而其疏不可不一經睿覽,故玆以捧入之意,敢啓。答曰,知道。此疏還出給,日後此等疏,勿爲捧入。
三司合啓,請罪人柳鳳輝亟命設鞫嚴問,快正王法事。入啓。答曰,亟停勿煩。
兩司合啓,請右議政趙泰耉爲先削奪官爵,門外黜送事。請韓世良亟命拿鞫嚴問事,敢啓。卽者副司直權珪投進一疏,而語意極其凶悖云。原疏雖未得見,而今以政院啓辭觀之,則其中有曰,殿下雖曰是予本意,而殿下之非本意,一國臣民皆知之,殿下何爲此激惱之敎云。噫嘻,言之陰慘,何至此極也?當初備忘,旣敎以今者諸臣不知予之本意,中間批旨,又諭以今番事本非引臺而發,則今此珪等,何以逆知其非殿下之本意,而敢有此誣上不道之言耶?況激惱二字,其所用意,尤有不可測者矣。今此還收成命之請,固臣子道理之當然,而憑藉此機,闖逞異志,其誣及上躬,語逼國本之罪,浮於鳳輝。世良,其在嚴懲討之典,不可不亟加究覈,請副司直權珪拿鞫嚴問。答曰,不允。右相事,不過援引古事,一向爭執,殊未妥當,亟停勿煩。
府前啓,請當該承旨罷職不敍事。請司直朴泰恒削奪官爵,門外黜送事。入啓,答曰,不允。
院前啓,請戶曹參判趙泰億罷職不敍事。新啓,臣等伏見司直洪萬朝等疏本,則下款以大臣箚論承宣事,極意搆揑,至以討罪之擧。豈但聖復一人爲言,事之駭惋,孰甚於此?蓋伊日重臣之不待齊會,必欲獨入之狀,揆以事體,豈非可駭之甚者?而喉院之臣,矇不覺悟,隨其煩稟入對,致令大臣諸臣,未及同入,彷徨路岐,終至自外退歸,則相箚所論,誠爲得體之言,而今萬朝等投合一邊之指意,欲逞平日慍憾之心,顯有同惡相濟,雄唱雌和,造成壞亂朝廷之計,論其情狀,萬萬痛駭。請洪萬朝削奪官爵,門外黜送。答曰,不允。
王世弟上疏。入啓。答曰,省覽具悉。前後之批,諭予意矣。仍傳曰,承旨往宣。
答大臣及二品以上百官庭請啓辭曰,已諭於前後之批矣,亟停勿煩。
答政院啓辭曰,已諭於庭請之批矣,卽速擧行。
答宗班啓辭曰,已諭於賓廳前後之批矣。
生員李長春等上疏。大槪,臣等,目見國家非常之擧,不勝驚遑,玆敢相率齊籲,乞收備忘,使人心底定事。及司直李泰龜等上疏。大槪,伏聞國家有罔極之擧,不忍泯默,玆陳血懇,冀收成命,以慰擧國臣民之望事。及生員閔通洙等上疏。大槪,旣收備忘,復下於千萬意慮之外,臣等不勝痛迫之忱,玆敢倡率一榜,疾聲仰籲,亟回聖聰,以安儲宮之望事。及生員李萬升等上疏。大槪,臣等,伏聞聖上處分之非常,不勝驚遑,瀝血封章。伏願聖明,亟寢成命,以從臣民之望事。及前郡守鄭重萬等上疏。大槪,臣等,目見非常之擧,不勝崩迫之忱,玆敢齊籲,伏願亟收前旨,以安群下驚遑之事。及護軍沈壽賢等上疏。大槪,臣等,昨伏承勿復煩言之敎,相顧錯愕,五情崩迫,罔知攸措,不得不竭誠疾呼,更申危苦之忱,亟收成命,以慰神人之望事。及生員李顯謨等上疏。大槪,臣等,伏見昨日備忘,驚遑奔走,罔知攸措,伏乞聖明,亟收備忘,以安春邸之心,仍請亟正凶賊聖復無君不道之罪事。及前牧使李衡佐等上疏。大槪,臣等,目見非常之擧,不勝驚遑,來詣闕外,相率呼籲,伏乞亟收成命事。入啓。
前監司尹陽來等上疏。大槪,臣等,伏見下賓廳之敎,崩迫抑塞,方在罷散中,不得廁跡於百僚之末,哀情所迫,不能自阻,玆敢瀝血齊籲,亟寢前旨,以副臣民之望事。及大司憲李喜朝上疏。大槪,老病垂死之中,忽聞聖明,有非常之敎,不勝驚遑之忱,玆冒萬死,略陳一言,而事急不容小緩,敢使家僮,直呈喉院,伏乞俯加垂察,亟收成命,以副一國臣民之望事。入啓。
備邊司啓曰,戶曹參判趙泰億重被臺論,出疆之期,只隔旬日,而其前收殺,恐未可必,合有變通之道。趙泰億副使之任,今姑改差,其代令該曹,口傳差出,而無故人乏少,勿論罷散人員,使之竝擬,何如?傳曰,允。
吏曹口傳政事,冬至兼陳奏副使,尹陽來。
答生員李長春·閔通洙·李萬升·李顯謨等疏曰,省疏具悉。前後批旨,已悉予意矣。朝報
王世弟疏曰,伏以臣昨承聖批,辭旨尤切,至以分痛分苦之義,引而爲諭,臣奉讀未半,以首頓地,不覺涕淚之交逬,臣雖無狀,豈不知聖意之攸在?而竊伏念聖候,雖或少愆,從容將攝,可致天和之遄復,何至遽下非常之敎,終靳反汗之音乎?此所以碎首哀籲,不自知止者也。伏願聖明,快示悔悟之端,亟降收還之命,以副群下之望,俾安愚迷之喘,不勝大幸,臣無任惶隕悶蹙之至。疏批見上
成均進士任選等疏曰,伏以天下事,有截數字缺易之事,有斷不可行之事,國之機務,人主親裁,是不可易之事也。只爲就閑遽缺代理,此不可行之事也。噫嘻,今日處分,是何等莫重莫大之擧,而昨日,纔收備忘,今日旋下仍行之命,何其輕遽顚倒,若是之甚耶?缺我殿下所居缺祖宗所居之位,亦惟我先大王所付托於殿下者,缺以英明之資,承艱大之業,堂構之責,寔在殿下,而嗣位纔缺憂服尙在身矣。何缺而乃有此辭煩就閑之計耶?臣等,得伏數字缺答賓廳之批,每以疾病之難强爲敎,而臣等區區之見。數字缺不然者,殿下春秋鼎盛,非如倦勤之時,雖或有一時愆和之候,症形不至大段。數字缺將安心攝養,則聖躬自底於平寧,國事可期於無滯,而必欲以疾爲辭,釋務代理,乃爲此萬萬非常之擧缺何耶?殿下雖引祖宗故事爲敎,而祖宗朝,則在於臨御旣久之後,殿下,則乃嗣服之元年也。此豈可比擬於今日者哉?備忘一下之後,擧國臣民,無不遑遑汲汲,涕泣奔走。殿下雖或不念於此,仰惟先大王在天之靈,亦必爲之慼然於冥冥之中,況春宮邸下,自聞此敎,寢食俱廢,連上辭章,惟冀成命之亟收,殿下何不上體先大王眷係顧戀之意,下念春宮切至懇迫之誠,而亦不顧一國上下觖望之心耶?嗚呼,殿下試觀今日,是何等時耶?京外飢荒,民命近止,災咎層見,危亡已兆,日昨雷霆之變,又出於閉塞之時矣。此政殿下躬親萬機,裁決庶務,俯恤民隱,仰答天譴,以保皇天祖宗付畀之基,以啓億萬年無疆之休,而曾不念及於斯,欲爲强拂群情,自輕一身者,是豈中外臣民之所望於殿下者哉?顧今人心鼎沸,國勢波蕩,少無止泊之期,言念及此,寧不痛心?臣等忝居首善之地,目見聖上非常之擧,紏率同志,玆敢冒死疾呼於九閽之下。伏乞聖明,亟收備忘,以幸宗社,以慰臣民,不勝萬幸。答曰,省疏具悉。前後批旨,備悉予意矣。疏下,進士鄭益河·趙榮時·徐命望·洪鏡輔·李奎鎭·李益·沈益海·文斗星·韓博·朴時膺·鄭德休·金仁白·吳命集·李萬蒔·閔瓛·金元一·朴暻·朴趾缺·朴暾·朱炯正·韓瀅·林擎宇·崔暐·吳命厚·李鳳鳴·宋胤涵·金檀·洪河瑞·辛錫奎·蔡命寶·趙錫重·韓濟·姜一珪·崔裀·朱杞·康錫輔·李若采·崔命相·朴廷珪·尹禹鼎·金樂祖·徐宗浹·尹昌鼎·尹心雄·兪迪基·白尙友·申㬇·鄭亨泰·朴春普·李康恒·安允中·任崇元·李箕重·李康健·金時鼎·沈泰賢·申處洙·閔亨洙·南有常·李勉之·李蓍徹·李翊之·元景夏·李光進·趙謙彬·李誠一·李震白·張天維·申命相·幼學朴成采·白泰運·朴景古·李厦肇·高聖杓·任道瞻·李昌垕·朴致龍·朴昌徵·宋載吉·李挺崑·朴龍運·金元錫·尹萬英·洪禹迪·沈津·李顯祚·李晩夏·鄭宅寧·孔成龍·盧以亨·閔缺·善元·金善最·姜弼周·兪擴基·韓始大·尹相殷·金南獻·李相缺·洪啓欽·成道缺·洪啓鉉·金必祿·韓范昌·趙明勗·崔斗章·缺履鼎·尹台鼎·洪象漢·沈鎰·金俊才·金偉才·成道存·成秉天·李垿·李缺·吳壽燮·尹鳳錫·金聖采·金堯佐·金賢佐·金東佐·李廷烒·黃塾·黃重·李埰·韓聖缺·沈缺淳·白師訥·白師淵·宋載福·鄭羲祥·鄭文祥·黃奎·許浻·金溥根·李澤普·李碩臣·缺得臣·朴舜揆·朴同揆·元命恒·申晩·申晦·元夢良·魚有和·魚有寅·魚有任·元弘復·宋秀衡·尹明蓍·黃胄烈·金道峯·金聖應·閔百昌·閔百行·鄭陽旭·河龍瑞·李囿華·趙興林·李尙賓·魚有珪·南得寬·趙榮宗·柳星輝·金錫虎·李泰章·尹義殷·姜文擧。
副司直權珪等疏曰,伏以嗚呼痛哉,皇天豈欲數字缺我國家祖宗,豈不眷佑我宗祊耶?殿下何爲出此言也,殿下何爲出此言也?殿下安得爲此言,春宮何安受此命耶?殿下聖學高明,歷觀前史,自有國家,自有載籍以來,安有如今日之擧者耶?在前代理聽政之擧,雖或有之,而皆在於春秋疾病難强萬不得已之後,此事在當時,爲大不幸,在今日非可擬者。而況此大小國事,竝令春宮裁斷之擧,實是前古所未見所未聞之事也。噫,殿下聰明睿智,高出百王,仁聲仁聞,浹人肌骨,三十年養德已久,億兆民生愛戴彌切。迺者新登寶位,勵精圖治,淸明之化,四方拭目,而因一賊臣之言,有此萬萬不忍聞之敎,此豈群下之所望於殿下者哉?殿下雖曰,聖躬有疾,而殿下之無疾,一國臣民皆聞之矣。殿下雖曰,是予本意,而殿下之非本意,一國臣民皆知之矣。何爲此激惱之敎,以實賊臣之言也?噫,殿下此擧,誰所致也,臣等以爲聖復輩致之也。仰惟我春宮邸下駭痛憤惋之心,必有倍於臣等也。聖復不但在王法,爲必誅之罪,在春宮有必討之義,伏願殿下,先斬聖復之頭,以安春宮之心,亟收昨日之命,以副擧國之望,不勝幸甚。疏下,行副司直李麟徵,行副護軍金始慶·沈樘·申弼賢,前府使成儁,前舍人朴涏,前持平權頀,前掌令尹就履,前都事申弼誨,前縣監金始鑌,前都事鄭來周,前縣令鄭行五,禮曹正郞李萬休,前佐郞洪尙容,前經歷洪尙寅,前直長睦天任,前都事趙以進,前持平鄭雲柱,前都事權宏,前縣令朴壽仁,前都事趙世垕,前縣監鄭,承文博士睦天壽,成均博士吳瑞鍾,承文副正字睦趾敬·南壽彦·李光湜,前察訪沈周觀,前縣令洪重徵。
生員李顯謨等疏曰,伏以君臣之義,無所逃於天地之間,爲人臣而苟有內懷慢悔之心,外爲嘗試之計,則神人之所共憤,王法之所難貸者也。昨者賊臣聖復投進一疏,而其心則出於慢悔,其計則出於嘗試。噫嘻,聖復之罪,可謂上通于天矣。惟我殿下,自承大位以來,一以仁厚爲心,凡群下之奏請者,無不曲循其意,故慢悔之心,日滋月長,至於聖復而極矣。彼聖復者,獨非我殿下臣子乎?使聖復少有嚴畏之心,渠何敢以此,萌於心而發諸口乎哉?殿下深惟宗社無疆之計,國本新定,邦基永固,八域延頸之望方深,兩宮融怡之樂無窮,而聖復闖然爲此嘗試之計,使殿下遽下臣子不敢聞之敎,春宮不安,至於流涕,其罪可勝誅哉?曾在先朝,有鄕儒疏請殿下代理國事,則卽命嚴鞫,仍置極刑,今日儲宮不安之心,卽殿下伊日之心也。殿下若欲少慰儲宮之心,則前日之事,可爲今日之所當法者也。未知殿下,何憚而不爲之嚴鞫乎哉?成命旣收之後,又有依前判付之敎,上自搢紳章甫,下至輿儓下賤,莫不叫號奔走,以謂此莫非在廷臣僚,不能嚴討聖復無君之罪,使聖復尙此容息於覆載之間,故殿下又爲此顚倒之擧也。今日廷臣,苟不能積誠籲天,期於反汗,則其將何以免於忘君護賊之罪乎?夫國家者,非殿下之國家也,乃祖宗之國家也,乃寧考之國家也。惟我祖宗曁寧考,旣已遺大投艱于我殿下矣。殿下一朝遽動於一賊臣嘗試之疏,必欲釋負就閑,則其於祖宗之宗社何,先王之付托何?以此言之,聖復之罪,雖斬作萬端,有不可贖矣。殿下,若不亟數字缺討之典,正亂賊之罪,則人不得爲人,國不得爲國,危亡之秋,迫在朝夕矣。伏願殿下,亟收成命,一以慰儲宮涕泣之情,一以副群下呼籲之誠,然後嚴鞫聖復,以少洩神人之憤,不勝萬幸。答曰,省疏具悉,前後批旨,備悉予意矣。疏下,李明坤·趙景彬·徐宗玉·尹勉敎·李宗垣·李夏徵·洪重耉·李有翼·鄭東游·吳遂郁·李度·尹得載·李夏宅·韓師喆·崔尙寬·曺夏鍾·柳紞·安僑·朴師集·李時夏·柳澳·金載厚·張震㷞·鄭鳳徵·金養厚·金存厚·李聖運·李普憲·李宜濟·李聖述·黃濩·鄭夏復·金湜·曺夏望·鄭志式·李道躋·柳震模·柳淑·李載和·兪健基·李思復·鄭檀·吳遂采·趙榮國·趙壽彬·吳遂燁·朴善最·韓師億·韓師善·梁夢翊·朴最秀·郭聖濟·李獻春·李獻民·李迪坤·李夏宗·鄭俊一·李景元·宋昌明·李錫老·尹光德·李挺材·李挺楫·安錞·安缺·金宗協·金宗岱·金宗大·金宗台·林世諿·權義衡·權一衡·蔡時宅·林文夏·趙甲彬·具熺·李澈坤·趙載一·白尙賢·徐命健·數字缺鄭東明·鄭東良·鄭東羽·鄭權·金東一·尹東鼎·尹東輅·李挺楷·李挺梅·李挺霖·李挺柱·曺命宰·尹溓·尹湛·李觀聖·任選·李顯望·李師缺·李蓍亨·李蓍建·沈堦·尹漸·李箕彦·李獻吉·朴師一·朴弼彧·沈麟之·缺普涵·尹敬夏·尹敬缺·尹志遠·申恂·洪鎭輔·徐重垈·李澤身·李缺身·安允定·數字缺李潗·李鼎燮·金奎錫·李日躋·徐命擧·金瀞·李錫勉·李錫祚·李顯坤·李夏集·李瑞坤·李嵩坤·朴師濟·洪啓業·李明躋·李蒙聖·李潤身·李挺膺·崔昌愈·趙迪命·成疇錫·朴鳳漢·曺世孟·鄭志翼·金弘得·尹世觀·呂光復·洪重一·韓師得·徐命儒·韓師德·朴象眞·柳挺翼·徐宗璧·金尙翼·李德鳳·尹尙通·朴泰容·李震佐·安允德·沈沆·安允升·趙龜命·申思晉·李廷鎭·沈尙觀·李輔元·李昌元·朴弼老·權國衡·沈活·成德濂·申思觀·李德彬·李德淳·尹得衡·權䌖·李廷漸·朴聖欽·李瀷·李瀗·尹勣·尹勗·趙尙命·李光協·李復齡·金永祿·權在衡·趙尙泰·林象奎·林尙老·李彝憲·趙行運·朴師寬·朴師敏·朴師沈·呂冕周·趙載健·吳命觀·趙載行·曺命協·成德馨·沈泳·成範錫·尹勉·趙漢輔·柳弘模·柳榮春。
生員李長春等疏曰,伏以日昨賊臣聖復陰懷無將之心,闖進不道之語,致有一紙傳敎,遽下於萬萬意慮之外,幸賴皇天祖宗默佑,聖心翻悟,成命反汗,擧國人心,有如湯沸之乍止,而疑懼驚惑,莫省數字缺靡所底定矣。不意今者,備忘續下,復申前敎。噫嘻,殿下何爲而發此臣子所不忍聞之敎耶?恭惟我殿下聰明仁孝,令聞夙彰,及夫卽祚以來,夙夜丕顯,勵精圖治,政事日益明習,機務無所淹滯,一國含生之類,莫不皷舞新化,蘄覩至理,自聞此敎,中外遑遑,隕心失圖,下至婦儒走卒,亦皆錯愕相顧,奔走涕洟。噫,殿下上有祖宗付托之重,下應群下缺之心而臨御元年,遽欲自就暇逸,釋去萬機,古今史牒,安有此事?聖敎雖曰,疾患漸加,酬應爲難,而醫官診視之請,輒以無形顯之症爲敎,居保護之地者,未聞有鎭日起居,憂遑議藥之事,則聖候愆和,不至如聖敎所云者,此亦可見。今此備忘,雖曰,不因於聖復之疏,臣等固未敢信也。噫,殿下以堂堂千乘之尊,因一兇賊嘗試之言,遽有此非常之擧,罔念宗社之托,輕缺神人之望,此豈所望於殿下者哉?惟我慈聖,哀毁罔極之中,所以依倚恃托者,惟在於殿下之一身矣。若聞殿下此敎,則必將有驚憂缺望涕泣數字缺此豈不有傷於殿下不匱之孝?而況伏聞春宮邸下,缺此擧震惶罔措,不遑寧處,以殿下因心之愛,亦何不念及於此耶?臣等忝居章甫之列,目見前古罕有之事,國勢危疑,人心波蕩,不勝缺相率齊籲於九閽之外。伏乞聖明,惕然改圖,收還所缺慰慈念,下安春宮,使群情自鎭,宗社復安,仍命亟正缺千萬幸甚。答曰,省疏具悉,前後批旨,備悉予意矣。疏下,南泰膺·鄭運熙·李益馨·李樟·柳運·任珽·柳夏曾·許缺·鄭運集·尹彙貞·柳逸·李壽斗·李善晩·李得馨·沈景天·閔師賢·任守憲·李台說·成命夏·朴亨潤·洪德相·李震馨·南泰久·南著明·李宜馨·朴珩·缺愖·朴瑃·李崇漸·朴齊泰·李極·李尙龜·李采·黃應聖·洪廷卨·鄭九缺·南遇明·鄭就寧·鄭運興·南泰慶·南命老·朴·崔成·南德老·李行敏·朴·尹堣·趙元準·朴經遠·南泰規·李長揆·李輔台·許遜·南宗老·缺光曄·李根·南就陽·沈景先·鄭運敷·閔·南泰赫·鄭得寧·崔缺質·南泰缺·趙恒錫·鄭運升·朴珆·南就章·沈景祿·洪廷稷·鄭缺·南泰會·缺暹東·南得老·朴瑊·李彬·鄭運復·南泰普·趙觀錫·任守質·朴瑭·南渭老·朴壽潤·鄭運缺·李長胤·尹儋·李祺恒·南定老·鄭運維·李長敷·李長夏·南復老·任守一·李必遂·李必達·李命膺·柳以明·尹光泰·李復缺·權確·李復淵·朴榮祖·朴始迪·李壽圭·李壽一·李缺·南泰熙·鄭奎寧·朴瑀·朴㻼·柳夏述·李壽德·鄭運弘·缺盧悅·盧慄·南益夏。出燼餘
巳時,雷動雨雹,狀如小豆。申時,雨雹,狀如小豆。
兪崇啓曰,明日生進放榜相値,視事,頉稟。傳曰,知道。
韓重熙啓曰,備邊司郞廳,以大臣意來言,今日賓廳坐起日次,而庭請相値,不得來會云矣,敢啓。傳曰,知道。
同副承旨兪崇書啓,臣承命馳往于領中樞府事李頤命所住處,傳宣聖批。則以爲,恩批愈隆,眷禮過分,且伏聞以非常之擧,百僚造廷,臣之一身私義,不敢遑顧,謹當入謝新命,共籲天陛云矣。臣雖承偕來之命,而大臣當爲入謝,故先爲入來之意,敢啓。傳曰,知道。
領議政金昌集,領中樞府事李頤命,行判中樞府事趙泰采,左議政李健命等率百官啓曰,臣等兩日之內,三陳籲而七求對矣。天聽尙且邈然,此實臣等不忠無狀,精誠淺薄,不能感激天心而然,其罪固萬死而有餘矣。抑何殿下之擧措,徒懷一切,全不思大義,一至於此耶?殿下每以疾病爲敎,語益深切,欲以此杜臣等之口,使不敢言,臣等之崩迫抑塞,於是而益萬萬矣。昨夕批旨,又輒以丁酉事引例。丁酉事與今日,豈不萬萬懸絶乎?先大王聖疾,積有根委,而粵自癸巳,頓然添重,藥院頻移,焦遑罔措,凡所以保護調養者,靡不用極,然於代勞之方,未嘗論及,自癸巳五十之後,始命殿下代理,此事之萬分重難,乃若是也。設令殿下眞有奇疾,一朝議此,萬萬不當,矧今殿下,則起居如常也。缺五字接臣僚而應事務,亦無所礙,今日之擧,果何爲也?勿論貴賤,世豈有無疾病之人哉?今日朝臣,身抱奇疾者,亦或有之,而自强於藥餌,則輒能黽勉於夙夜,支撑於煩劇,而亦未嘗以此,益致損害。蓋男子之性喜動,故太靜則反害,宣暢則平通故也。況且人主居處之安,保養之備,疾病雖至,療治有道,機務雖煩,疏滌有方,今乃以火鬱之例症,不堪於酬應之節,遂至於釋務就閑者,古今天下寧有是哉?不在多言,殿下受命於皇天,繼序於祖宗,南面而臨,群下缺一二字於卽位之元年冬,建儲之旬月內,因本非形顯之舊疾。缺三四字萬機之重,則求之事理,近乎否乎?歷稽千古史牒,乃有近似於今日者乎?萬世之下,將謂殿下爲何如主,爲殿下臣子者,不能拚死而回天,乃萌一毫承順之念,則萬世之下,又將謂臣等,有臣節乎?而天地鬼神,昭森在上,臣等雖萬萬無狀,其敢爲是乎?聖敎有曰有若大擧措,是何言也。人主釋務,非大擧措,則何事可以當大擧措乎?守閤紛紜,豈將如此而止乎?今雖萬被誅戮,不敢奉承,雖經閱歲年,不敢徑退矣。嗚呼,皇天默佑,早建元良,一國含生,係望而延頸,宗社永固,國勢彌昌,我東方億萬年無疆之福,實基於此。奈之何猝降此敎,致東宮之涕泣悶迫,歷累日而靡定哉?分苦分痛,其可以引喩於代理之事乎?今雖有令師傅慰勞之敎,必也速回此命,然後方可以滿慰東宮之情理,不然,雖日三寬慰,豈足以安東宮之心乎?斯又不可不曲軫而切念者也。目今京外士庶,凡蠢動之類,震駭波蕩,莫可鎭定,聖敎所謂群生鼎沸者,眞實際也。然此何足言?祖宗神靈,必且惕然驚憂,靡所底定矣。安慰之道,其可以少緩乎?百僚同情,玆敢刳瀝肝血,相率哀籲,前下備忘,謹此更爲還納。伏乞亟命收回臣子不敢聞之命,以安祖宗之驚憂,以釋東宮之悶迫,且以息黎元之波蕩,不勝血泣至禱。批答在上
行都承旨洪啓迪,左副承旨韓重熙,右副承旨安重弼,同副承旨兪崇啓曰,臣等之相率伏閤,已至三日,瀝血陳請,亦至屢次,而聖批終始牢拒,至以更勿煩瀆,卽速擧行爲敎,臣等益不勝抑塞痛迫之至。殿下雖以今此代理,不過依丁酉已行之事爲敎,而此則與今日,有大相不同者。先大王積年違豫之中,深軫萬機之多滯,遂有代理之命,而如使先王之當年,如殿下之今日,則必無如此非常之擧也。噫,分苦分痛之敎,滿庭臣僚,孰不知聖意之出於至誠惻怛?而第殿下之以衆務酬酢之繁,曰苦曰痛,而思所以自暇自逸者,豈不大有歉於克艱厥位之道耶?自有此敎以來,擧國臣民,驚遑罔措,其相持之紛紜,群生之鼎沸,實是秉彝之所不能自已者。則以殿下之明聖,何不念及於斯,而乃反以有若大擧措爲敎?人心如此,而天聽愈邈,此尤臣等之悶迫痛泣,而不得請,則不敢止者也。至於君臣之間,心志相孚之敎,臣等亦豈可不知,而殿下爲此往牒之所未有,群下之所不敢奉承之事,而反責情志之不孚。如使爲人臣者,見君上,自私其身,厭煩就閑,而徒知缺二三字莫之救正,則在下者不忠之罪,固無可論,而其於國事何,其於宗社何?伏願聖明,亟命收還成命,以副大小臣民之望,不勝萬幸。批答在上
司諫魚有龍,應敎申晳,掌令朴致遠,掌令李廷熽,校理李重協,持平李瑜,正言愼無逸等啓曰,臣等伏閤陳籲,凡幾造矣,辭已窮矣,意已竭矣。而一向牢拒,終靳開許,以殿下之明聖,胡不念擧國臣民,遑遑煎鬱之狀耶?噫,代天理物,身摠萬機,其宵旰憂勤,勞心疲精,卽終古帝王之所不免,安有以繁務之妨於攝養,輕謝國政,如今日者乎?祖宗朝及先朝事,殿下每引以爲喩,而此則有大相不類者。臣等前已縷陳,而聖明一不照察,此臣等之尤所抑塞者也。昨者聖批中,分勞分痛之敎,實有所不然者,臨政聽事,規模截嚴,一人之總斷庶務,雖或勞苦,而輒令儲副代理,此乃不常有之擧。殿下亦豈不知,而乃以此爲敎者?只是强阻群情之意。臣等安得不以死爭之,必期回聽而後已也。且大臣三司,卽殿下之股肱耳目,而當此國家莫大之事,相率請對,今至多日,而終不借方寸之地,使得至前,不但有歉於虛受之聖量,其在朝家大體,豈不重有所傷耶?臣等,旣不敢排闥直入,碎首力爭,而只以草草淺言,冀幸一悟,其情可謂窮且慽矣。伏願殿下,上念祖宗付托之重,俯察臣民崩迫之情,卽收前下備忘,不勝泣血懇祝之至。答曰,已諭。勿煩。
臨昌君焜率諸宗啓曰,臣等伏見下賓廳之敎,繼又伏見廷臣伏閤之批,臣等聚首相顧,驚遑震惕,不知所以爲措也。噫,殿下以聰明之姿,睿智之聖,受祖宗艱大之業,臨御以來,政化日新,四方拭目,宵旰憂勤之餘,縱有欠安之節,春秋鼎盛,可期勿藥而乃瘳。夫何以殿下之明聖,上不念祖宗付托之重,下不恤臣民愛戴之誠,遽有此萬萬意慮所不到之敎乎?臣等忝在宗籍之末,目見非常之擧,相率掩泣,不勝憂慨之忱,咸詣閤門外,敢陳瀝血之懇,伏願聖明亟從廷臣之請,以副群下之望,宗社幸甚。批答在上
司諫魚有龍,應敎申晳,掌令朴致遠,李廷熽,校理李重協,持平柳復明·李瑜,正言愼無逸等啓曰,臣等伏見天討不行,兇賊逭誅,敢以沐浴之義,仰陳討罪之請者,今已閱月,而每下例批,天聽愈邈,使不道之賊,至今容息於覆載之間,三綱淪矣,五典隳矣。人其將不得爲人,國其將不得爲國。噫嘻,此何擧措也?玆事不在多談,惟在缺二三字爲逆與不爲逆而已。殿下試觀鳳輝之疏,逆耶非逆耶?以國家莫大之事,謂之國體太輕者,非逆而何?以宗社莫大之慶,謂之忙急草率者,非逆而何?當此國有大慶,臣民歡忭之日,獨自驚遑憂惑者,非逆而何?大策已定,神人胥悅,則今乃以人心疑惑久而靡定等語,恐動天聽者,非逆而何?歷攷前牒,建儲之光明正大,未有如今日者。而今乃目之以迫脅者,非逆而何?爲人臣者,有一於此,其爲天地之所不容,王法之所必討者明矣。而況鳳輝撑腸拄腹,莫非逆心,遣辭造意,皆是凶言。其陰懷不滿,動搖國本之計,不待深究,而彰露無餘。蓋其罪狀,若以一言斷之,則名號旣定之後,敢爲異議者,一則曰逆,二則曰逆。此而若不加懲討,則亂臣賊子,必將踵起,而凶家禍國,無所不至矣。噫,法者,非殿下之法,乃祖宗之法也。非祖宗之法,乃天討有罪之大經大法也。法之所在,雖以人主之威尊,宜不得以有所私焉。今殿下雖欲屈法而容貸,其於三尺之至嚴何哉?其於國人之共討何哉?此臣等所以沫血請討,不得準則不已也。請罪人柳鳳輝亟命設鞫嚴問,以正王法。批答見上
司諫魚有龍,掌令朴致遠·李廷熽,持平柳復明·李瑜,正言愼無逸啓曰,國本大定,神人胥悅,自非與鳳輝同一逆肝賊膽者,則孰敢有異議於已定之國本,孰忍有他意於莫大之邦慶?而右議政趙泰耉不思沐浴請討之義,徒懷容護私黨之計,投進一箚,旨意叵測,誣引乙酉·戊辰之事,欺罔聖聰,左袒凶逆,噫嘻,可勝痛哉?蓋乙酉事,則聖祖所詢,實在於儲位未建之時,大臣所達,亦在於名號未定之前,則不但誣當日大臣,亦所以誣聖祖也。至於戊辰事,則亦與今日事,大不相襯,其必以伊時事,故爲提說於今日者,其心所在,尤不忍正視。噫嘻,可勝痛哉?槪其多少譬引,專出於眩惑疑亂之計,至以爲國赤忱,爲國陳忠等語,奬許凶賊,有若忠言讜論者然,此則不但護逆而已。人心之陷溺,義理之晦塞,胡至於此極也?今日國家莫重莫大之擧,孰有急於建儲一事,而乃以動搖國本之賊,反謂之忠於殿下,寧有動搖國本,而獨忠於殿下者乎?蓋泰耉疏辭中冒嫌二字,已極非常,而今又營護凶賊,自不覺其肝肺之盡露,當此人心危微,懲討方嚴之日,凡所挺身而爲亂賊地者,不可不明正其罪,況臺議已發,罪名至重,則身爲大臣者,所當泥首俟罪之不暇,而敢於書啓之中,肆爲自辨之辭,庇護逆豎,略無顧忌,此實前所未有之事,其不畏公議,罔念國法之狀,尤極痛駭。請右議政趙泰耉,爲先削奪官爵,門外黜送。一自建儲之後,一種不逞之徒,深懷不悅,必欲沮敗。而鳳輝之計,旣未得售,密囑潛吹,傍伺逞兇,無所不至矣。及至趙聖復疏出而如得奇貨,乘時闖發,必欲疑亂聖聽,動搖國本者,寔繁其徒,而未有若世良疏語之兇悖者也。其原疏雖未盡見,而今以喉院啓辭觀之,誠不勝驚愕痛惋之至。其疏所謂末後一事,所指者何事,國人疑惑,所指者何人耶?語意之包藏凶惡,萬萬叵測,世良亦一臣子,何敢以此等說,萌於心而發諸口哉?纔於政院之批,雖有依臺論擧行爲敎,而顧其罪狀,實是覆載之難容,其在正王法懲元惡之道,決不可栫棘而止。請世良亟命拿鞫嚴問。權珪拿鞫嚴問事,在上批答見上
司諫魚有龍,正言愼無逸啓曰,臣等伏聞戶曹參判趙泰億日昨請對時,大臣諸臣,遍加構誣,不遺餘力云。筵席語秘,雖未得其詳,而其用意之巧憯,設計之陰險,噫亦甚矣。昨夜備忘下後,大臣諸臣,固莫不驚遑罔措,而重臣,旣已先入,成命又卽收回,無可爭論,自外退歸,則有何一毫可疵之端?而泰億以重臣之身先準請,諸臣之未及入對,作爲話柄,如得奇貨,不顧出位之嫌,肆爲網打之計,汲汲請對,恣意詆毁,其乘機跳踉,傾陷搢紳,壞亂朝廷之狀,萬萬駭惋,請戶曹參判趙泰億,罷職不敍。疊臣等,伏見司直洪萬朝等疏本,則下款以大臣箚論承宣事,極意構誣,至以討罪之擧,豈但聖復一人爲言,事之駭惋,孰甚於此?噫,伊日重臣之不待齊會,必欲獨入之狀,揆以事體,豈非可駭之甚者?而喉院之臣,矇不覺悟,隨卽煩稟入對,致令大臣諸臣,未及同入,彷徨岐路,終至自外退歸,則相箚所論,誠爲得體之言,而今萬朝等,投合一邊之指意,欲逞平日慍憾之心,顯有同惡相濟,雄唱雌和,助成壞亂朝廷之計,論其情狀,萬萬痛駭,請洪萬朝削奪官爵,門外黜送。批答見上
掌令朴致遠·李廷熽,持平柳復明·李瑜啓曰,日昨趙聖復之疏,旨意絶悖,末端措語,尤非人臣所敢言者,則居出納之地者,所當嚴加退斥,啓稟請罪之不暇,而乃反曚然捧入,無所持疑,其昏謬溺職之罪,不可不論,請當該捧入承旨,竝命罷職不敍。臣等,卽伏聞副司直朴泰恒等聯名投疏,憑藉於聲罪聖復。而若其乘機售毒之計,專在搆陷諸臣,網打朝廷。噫嘻,人之爲言,胡至此哉?日昨備忘之下于政院,在於夜深之後,大臣諸臣,莫不驚遑奔走,將爲請對力爭之計,而隨其所聞之早晩,致有來到之先後,揆以事體,待其齊會,相率登對,固所當然,而重臣,特徑自突入,不待諸臣,故致其追到者,不及登對,其間事實,不過如斯而已。今乃動成廷臣之罪案,有若袖手傍觀者然,是何心腸耶?噫,深夜蒼黃之頃,禁鑰乍下之際,或入或未及入,此固事勢之適然,而只以赴闕之差先差後,如得奇貨,作爲傾軋之欛柄,其設心造意,萬萬絶痛。況其路人所指等語,尤極凶悖,有同急書,決不可不以嚴加懲勵,請副司直朴泰恒,削奪官爵,門外黜送。批答見上
兪崇啓曰,日昨備忘記,有賓廳所懷,外此缺三字切勿捧入之敎,而昨今日搢紳章甫,相繼呈疏,觀其疏語,與廷僚伏閤所懷無異,不可一例退却,以致群情之抑鬱,皆爲捧入之意,敢啓。傳曰,知道。
兪崇啓曰,右議政趙泰耉昨日陳疏到院,而係是備忘下後初疏,故捧入矣。今日又爲陳疏,觀其措語,與昨無異,當此臺啓方張之日,不可每每捧入,還爲出給之意,敢稟。傳曰,捧入。
假注書李庭綽書啓,臣承命馳往于西小門外議政府右議政趙泰耉所住處,傳宣聖批。則以爲臣伏聞,國有大事,不敢以罪深病㞃爲解,忍死擔舁,來伏城外,敢以草草數語,竊附囚謫上書之義,仰冀收還成命,以副國人之望。及承批旨,所以開釋慰藉者,非負罪賤臣所敢得者,而至於今日,處分漠然,無回天之望,缺一二字臣不勝憂迫抑塞之至,卽今大小臣僚伏閤廷爭,不得請缺二字擧國人心,莫不如此,殿下雖欲牢定而獨斷,有不可得矣。與其缺相持徒煩瀆擾,不若早賜允兪,以安春宮之心。以鎭國人之心,而臣病狀危㞃,達宵宛轉叫痛,臺議方張,罪名未勘,無以碎首力爭於殿陛之間。有臣如此,生不如死,唯當益積誠意,更申前說,期於準請而已云矣,敢啓。傳曰,知道。
戶曹啓曰,禮曹啓曰,今十月初二日請對引見時,行戶曹判書閔鎭遠所啓,長寧殿享祀時,津路不順,當寒尤險,祭物祭官,多有未及狼狽之時,此後則祭物一年所入,通計折定,其價先爲下送,自本府逐朔進排,祭官則以留守,爲元定獻官,以月串僉使爲預差,諸執事則以經歷及各鎭邊將差出,而本殿參奉一人,以文官參下差遣,使之行典祀官大祝之任事,榻前定奪矣。本殿享祀時,祭物祭官等事,依定奪來冬至祭爲始擧行事,分付本府,而其間或有無時別祭,則亦依此例一體磨鍊事,分付該曹,何如?傳曰,允事命下矣。長寧殿一年正朝·寒食·端午·秋夕·冬至五名日及臘享大祭合六祭祭物,與價米磨鍊,別單書入,而價米元數,一百四十六石二斗八升六夕,當以畿邑大同米,劃送江華府,使之措備封進,而今年畿邑災荒特甚,實無推移劃送之路。姑以忠淸道泰安郡稅米之移納江都者中,除出換貿,自今冬至祭爲始擧行,而軍餉事體甚重,不可每每取用,更觀前頭,以大同米磨鍊劃送,似爲便好。大臣之意亦如此,依此擧行,雖有別祭,亦以泰安稅米,量宜取用之意,分付江華府,何如?傳曰,允。
以黃海監司金有慶狀啓,白川居方賢柱等七名渰死事,狀啓。傳于安重弼曰,渰死人等,令本道恤典擧行。燼餘追謄
上在昌慶宮。停常參·經筵。
大妃殿·中殿·世弟宮·嬪宮,藥房問安。答曰,知道。
藥房啓曰,雨雪釀寒,伏未審夜來聖體,若何,大妃殿氣候,亦何如?昨伏承聖批,以近日酬應煩多,病裡苦狀,何可言諭,爲敎。臣等於此,不勝惶悶,聖候諸症,終不可無醫藥之道,而至令姑勿議藥,勿爲入診,下情尤切憂遑悶迫之至,今日臣等,與諸醫入診,詳察聖候,議定當進之藥,決不可已,敢來問安,竝此仰稟。
政院啓曰,當此國有大事之日,本院僚員不齊,出納之際,事極苟簡,左副承旨李喬岳,右副承旨金致龍方在被論中,收殺未易,合有變通之道,何以爲之?敢稟。傳曰,今姑改差。又啓曰,左副承旨李喬岳,右副承旨金致龍改差事,命下矣。政官卽爲牌招開政,承旨改差之代,以在京無故人差出,仍卽牌招察任,何如?傳曰,允。
持平柳復明上疏。大槪,略暴憂遑崩迫之悃,冀收成命,兼陳放榜退行之宜,以備裁處事。入啓。
備邊司啓曰,京兆之長,今方有闕,而在京無故之人,絶無可擬者,詞訟重地,一向瘝曠,委屬可慮,不可無變通之道。當品中方在藩任者,今日政使之備擬,何如?傳曰,允。
司諫院啓曰,正言臣黃梓除拜已久,尙未署經,臺諫署經,備三員爲之者,自是古例,而大司諫臣權,獻納臣李箕鎭在外,只有司諫臣魚有龍。正言臣愼無逸,在前如此之時,亦有二員開坐,啓請署經之規,今亦依此例開坐署經之意,敢啓。傳曰,知道。
生員尹得衡等上疏。大槪,敢冒鈇鉞之誅,更申瀝血之請,伏乞亟收非常之命,特正賊臣之罪,以副宗社神人之望,快洩擧國臣民之憤事。入啓。
翊衛李挺英等上疏。大槪,臣等忝居宮僚之末,目見國家非常之擧,不勝驚遑憂愛之悃,玆敢相率呼籲於宸嚴之下,冀收成命,以爲慰安春宮悶蹙之心事。入啓。
王世弟上疏。入啓。答曰,省覽具悉,連日之批,已諭予意矣。仍傳曰,承旨往宣〈諭〉。
答藥房曰,知道。慈殿氣候一樣,而予則症候與昨無異,勿爲入診,亦勿議藥。
三司合啓,請罪人柳鳳輝亟命設鞫嚴問,以正王法事。入啓。
謝恩,忠淸兵使李森,司僕正兪拓基,左承旨韓重熙,右承旨安重弼,左副承旨兪崇,右副承旨趙榮福,同副承旨洪錫輔,禮曹參議金濟謙。
答持平柳復明疏曰,省疏具悉。疏辭令該曹變通焉。
兵曹,右邊捕盜大將,李鳳祥。
兩司合啓,請右議政趙泰耉,爲先削奪官爵,門外黜送事。請韓世良拿鞫嚴問事。臣等卽伏見副司直權珪等疏本,措語見上不可不亟勘究覈,請權珪設鞫嚴問。
府前啓,請當該承旨罷職不敍事。請司直朴泰恒遠竄。疏下諸人,一倂削奪官爵,門外黜送事。入啓。
院前啓,請戶曹參判趙泰億,罷職不敍事。請司直洪萬朝,罷職不敍事。入啓。
大臣以下百官庭請啓辭。傳曰,卿等至誠,予已知之矣。予之病勢,若可以酬應,則何至於此耶?近來火症漸升,不得覺察,一日之內頻發,故將至於使左右考例擧行之境,不如是,則豈可以爲國也?此予至誠之言,左右可乎,世弟可乎?卿等思之,前下備忘擧行,與我兄弟,分苦分痛,一以調便予病,一以扶將亡之國。
宗班庭請啓辭。傳曰,必不允從之事,連日煩請,使予徒增抑鬱之懷也。
持平柳復明啓曰,臣於朴泰恒削黜之啓,當初僚席,以疏頭遠竄,疏下竝請削黜擬律,而臣意則疏末多人,倂請削黜或過重,故末乃以疏頭削黜事,有所更議追改矣。今聞公議譁然,大加非斥,臣不勝瞿然之至。凡臺閣論人之規,雖已傳啓,苟有不然者,則簡通改之,例也,而到今以此爲咎,則臣之疏率之致,無以自解。當此百僚憂遑叫閤之日,引避而退,義所不敢,旣有物議,則決不可仍冒於臺次,請命遞斥臣職。
持平李瑜啓曰,臣於日昨論啓朴泰恒也。泰恒則勘以屛裔,參疏諸人,則論以削黜,僚臺至以律名似重,有所云云。臣以罪狀甚重,不可從輕之意,答之,因使傳啓矣。喉院傳書入啓之後,得見原草粘付簡通,而泰恒屛裔,爲削黜,疏下倂黜,全歸刪復,臣心甚怪駭,問其曲折,則僚臺果於傳啓之後,簡通追改,而答之於其簡通。噫嘻,臺閣論啓,何等嚴重,而不復徐究,獨自擅改,似此擧措,前所未聞,此莫非臣疲劣見輕,不能有無於僚席之致。宜卽自列,而連値庭籲,未暇引避,昨始略略說去,以示難安之義,而見枳喉司,泯默而退,今日又欲以初定律論啓,則僚臺以何意見,顧惜畏㤼,一至於此耶?臣之前後見輕,實無餘地,將何顔面,復廁於臺次乎?請命遞斥臣職。
答輔德兪拓基等聯名疏曰,省疏具悉。已諭於賓廳啓辭之批矣。
答館學儒生洪銓輔等疏曰,省疏具悉。庭請之批,已悉予意矣。
答生員尹得衡等疏曰,省疏具悉。前後批旨,備忘予意也。
忠淸監司書目,辭職上疏上送事。啓。答曰,省疏具悉。臺言謬戾,不必深嫌,卿其勿辭,從速察職。
有政。吏批,判書權尙游,參判李秉常,參議申思喆進。
以尹陽來爲奏請副使,趙榮福爲右副承旨,宋必恒爲弼善,宋寅明爲說書,金濟謙爲禮曹參議,尹鳳輝爲工曹佐郞,趙斗壽爲工曹佐郞,朴師益爲工曹參議,李萬赫爲監察,閔鎭紘爲義禁府都事,兪拓基爲司僕正,盧三邦爲典籍,李聖天爲長寧殿別檢,金昌集爲司僕提調,李頤命爲軍器都提調,金宇杭爲社稷都提調,李頤命爲宗廟都提調,魚有龜爲司饔提調,兪拓基爲兼執義,金昌翕爲進善,李匡輔爲承文博士,尹憲柱爲判尹。吏曹謄錄
戶曹啓曰,禮曹啓曰,今十月初二日請對引見時,戶曹判書閔鎭遠所啓,長寧殿享祀時津路不順,當寒尤險,祭物祭官,多有未及狼狽之時,此後則祭物一年所入,通計折定其價,先爲下送,自本府逐朔進排,祭官則以留守爲元定獻官,以月串僉使爲預差,諸執事則以經歷及各鎭邊將差出,而本殿參奉一人,以文官參下一人差遣,使之行典祀官大祝之任事,榻前定奪矣。本殿享祀時,祭物祭官等事,依定奪冬至祭爲始擧行事,分付本府,而其間或有無時別祭,則亦依此例磨鍊事,分付該曹,何如?傳曰,允事,命下矣。長寧殿一年正朝·寒食·端午·秋夕·冬至五名日及臘享大祭合六祭祭物與價米磨鍊,別單書入,而價米元數一百四十六石二斗八升六夕,當以畿邑大同米,劃送江華府,使之措備封進,而今年畿邑災荒特甚,實無推移劃送之路,故以忠淸道泰安郡稅米之移納江都者中,除出換貿,自今冬至祭爲始擧行,而軍餉事體甚重,不可每每取用,更觀前頭,以大同米磨鍊劃送,似爲便好,大臣之意亦如此,依此擧行。雖有別祭,亦以泰安稅米,量宜取用之意,分付江華府,何如?傳曰,允。備局謄錄
上在昌慶宮。停常參·經筵。
大妃殿·中殿·世弟宮·嬪宮,藥房問安。答曰,知道。
藥房啓曰,伏未審夜來聖體,若何,大妃殿氣候,亦何如?昨伏承聖批,以症候與昨無異爲敎,不勝憂煎之至。今日臣等與諸醫入診,詳察症候,議定當進之劑,終宵耿耿,敢來問安,竝此仰稟。
領議政金昌集,領府事李頤命,判府事趙泰采,左議政李健命箚子。大槪,臣等累日庭籲,未蒙察納,伏地俟罪,鈇鉞是甘。及承去夜批旨,驚遑震怖,心膽俱墜,玆敢略貢愚忱,以備裁察事。入啓。
生員南弼明等上疏。大槪,臣等昨者敢將崩迫之懇,相率呼籲,微誠未格,天聽愈邈,臣等聚首驚愕,益不勝抑鬱之至,玆敢不避煩瀆,冒死更籲。伏願聖明亟遵先朝乙酉已行之例,收還前旨,以副擧國臣民之望事。入啓。
傳曰,右議政·政院·三司引見,時任原任大臣及重臣宰臣同爲入侍,入侍時前後兩度備忘記及去夜所下批旨,竝爲還納事,榻前定奪。
禮曹生進放榜,今十八日辰時定行事,改推擇。啓。
政院啓曰,大臣聯名箚子朝已入啓矣。今則備忘旣已還收,箚子還下宜當,大臣之意如此,敢稟。傳曰,知道。箚子還下。
政院啓曰,因侍講院草記,輔德兼輔德有闕之代,令本院稟旨差出,仍卽牌招事,允下矣。政官待明朝牌招開政,何如?傳曰,允。
傳曰,備忘記,旣已還收,此上疏十七度,還爲出給。
答昨日入啓三司·兩司合啓曰,亟停勿煩。
答持平柳復明·李瑜曰,勿辭,退待物論。
觀象監,夜三更,月入東井星,五更,流星出北斗星上,入西方天際,狀如拳,尾長三四尺許,色赤。啓。朝報
上在昌慶宮。停常參·經筵。
昨日時任原任大臣及重臣·宰臣·政院·三司引見時,兩司合啓,卽伏聞臺論削黜罪人趙泰耉偃然着公服,自宣仁門突入云。雖未知其意,而當此臺閣討罪之日,乃敢擅入闕內,略無顧忌,古今天下安有如許變怪耶?今日國家,雖無餘地,一日有國家,則何可一任其恣爲悖亂,而莫之禁乎?請趙泰耉爲先遠竄。上曰,勿煩。司諫魚有龍,正言愼無逸·黃梓所啓,臣等伏聞右議政趙泰耉從宣仁門入來,欲爲請對矣。政院以臺啓方張,有難稟達之意,往復之際,俄以司謁,以右議政及政院三司入侍事,來傳上敎。夫臣隣之晉接,關由喉司者,乃三百年定規,而今者大臣,未知自何私逕,微稟入來之由乎?此路一開,則日後雖或有北門之變,無以隄防,請當該承傳色及司謁,竝命拿問嚴覈。上曰,依啓。掌令朴致遠所啓,傳禪與代理,截然有異,而左參贊崔錫恒筵前陳達之時,輒以今日代理之命,指爲乙酉傳禪之事,以爲驚惑人心之計,其心所在,誠不可測。且當初備忘之下,在於更深之後,大臣諸臣擧皆驚遑罔措,奔走闕下,以爲登對爭執之計。雖有進詣之差先者,固當待其齊會,相率請對,而錫恒或恐他人之同入,大臣方至而不少遲待,徑自獨入,逆杜諸臣力爭之路,要衒自家獨辦之路,其爲情態,有不忍正視者。豈意卿宰之列,有此黯黮之人哉?決不可置而不論,請左參贊崔錫恒削奪官爵,門外黜送。上曰,勿煩。
戶曹啓曰,右議政趙泰耉十月朔祿俸,令倉官進去于西小門外所住處,請受祿牌,則以爲雖因國家有事,進伏城外,而臺議方張之日,不可冒受常祿云。祿牌不爲出給,係是大臣祿俸,何以爲之?敢稟。傳曰,令倉官輸送。
兵曹口傳政事,護軍尹陽來。
三司合啓,請罪人柳鳳輝亟命設鞫嚴問,以正王法事。入啓。答曰,亟停勿煩。
院前啓,請戶曹參判趙泰億罷職不敍事。請司直洪萬朝削奪官爵,門外黜送事。入啓。
府前啓,請司直朴泰恒遠竄,疏下諸人竝削奪官爵,門外黜送事。請左參贊崔錫恒削奪官爵,門外黜送事。新啓,噫,朴泰恒之罪,可勝誅哉?乘機投疏,旨意絶悖,投畀懲惡,公議皆然。當初勘律,實是嚴勵之意,而猝生阿附彼輩之意,暗改已勘之律,簡通于堂后,而潛書同僚之名於簡通中,欲掩其異議獨簡之跡,使其同僚,爲其所瞞,而不知其名之入於簡通中,終不復可否於律名改勘之際,其臺體之壞損,情跡之黯黮,已不可言。張皇引避,顯有自效於一邊之計,聽聞所及,莫不爲駭,豈意侍從之列,有此瞻顧不正之習哉?請持平柳復明削去仕版,引嫌而退,追改律名,所失在彼,末後起鬧,尤不足嫌,請持平李瑜出仕。答曰,亟停勿煩。出仕事,依啓前啓,當該承旨罷職事,停啓。
兩司合啓,請韓世良拿鞫嚴問事,請司直權珪拿鞫嚴問事,敢啓。國本大定,神人胥悅,自非與鳳輝,同一逆肝賊膽者,則孰敢有不滿之意於已定之大策,而右議政趙泰耉向日護逆之疏,旨意叵測,乙酉之擧,事實各異,而肆然誣引戊辰之事,與今不襯,而胡爲提說,多小譬引,專出眩惑,而至以忠赤,奬詡凶賊,則是其爲心,又不但護逆而已。昨年冒嫌之說,指意有在,而今又營護凶賊,益見其肝肺之盡露,合辭請罪,實出於嚴懲討杜亂萌之意,而閱月爭論,兪音尙靳,彼乃敢益懷放肆之心,視朝廷若是其無嚴乎?昨日偃然着公服,自宣仁門突入。噫,彼何符同陰釀禍亂之眞儉,奬詡危害國本之鳳輝,罪關王章,臺論方張,而及夫請對也。政院斥其不可擅請,方今往復之際,引見之命,忽下於政院,此旣政院所未稟之事,未知泰耉入來之由,從何得徹於天聽,而致有此擧耶?當該承傳色司謁,雖已有拿覈之旨,而泰耉之平日交通宦寺之狀,昭不可掩。噫,聖明卜相之及於此宦官宮妾知名之人,已是聖明失政之大者。而古語云,事關宦豎,莫不傷氣,彼亦士夫,亦何忍身爲大臣,而甘與宦寺輩,潛相干通,至於此哉?內言出於外,外言入於內,自是亡國之事,而今此密開私逕,締結凶陰之跡,忽發於大臣之列。此而若不嚴覈痛懲,則國之危亂,必在朝夕,請右議政趙泰耉拿覈處斷。答曰,亟停勿煩。
答院曰,勿煩。
右副承旨趙榮福上疏。入啓。答曰,省疏具悉。臺言,不足爲嫌,爾其勿辭,調理察職。
判府事趙泰采箚子。大槪,敢陳憂懇,冀蒙譴斥事。入啓。答曰,省箚具悉卿懇。有疾未參,有何所傷,卿其安心,從容善攝焉。仍傳曰,遣史官傳諭。
戶曹判書閔鎭遠上疏。大槪,臣所帶司僕提調之任,與新除首席,有婚家應避之嫌,乞命該曹,照例處置事。入啓。答曰,省疏具悉。疏辭令該曹稟處。
有政。吏批,判書權尙游進,參判李秉常,參議申思喆進。
以李鳳翼爲輔德,宋文相爲內贍主簿,金相履爲司宰主簿,李天紀爲廣興主簿,金愼行爲尙衣別提,李聖彦爲司畜別提,李顯允爲造祇別提,李錫祿爲義禁都事,兪拓基兼西學敎授,洪啓迪爲楊州牧使,金墰爲舒川郡守,李馨登爲省峴察訪,高萬甲爲獒樹察訪,李倚天爲兼春秋,李肇爲都承旨。吏曹謄錄
政院啓曰,北兵使金重器以行營留防事,離營狀聞,昨日到院,而只有書目,其狀啓則不入,亦不糊封,此必中間撥便,用奸盜出之致,事極驚駭。令備局行關,分付於三道監兵使處,嚴覈處置,何如?傳曰,允。備局謄錄
上在昌慶宮。停常參·經筵。
玉堂箚子,目見亡國之兆,略陳憂憤之忱,冀蒙澄省事。入啓。
府前啓,請司直朴泰恒遠竄,疏下諸人,一倂削奪官爵,門外黜送事。請左參贊崔錫恒削奪官爵,門外黜送事。請持平柳復明削去仕版事。新啓。再昨趙泰耉之夤緣宦寺,潛圖進見,乃是夜開北門之手段,身居宰列者,苟有一分人心,宜不忍與同其行止,而一種不逞之徒,略不知恥,密謀潛通,影從其後,如此陰秘不正之人,不可置而不論。請其時與泰耉,自宣仁門同時潛入者金演·李肇及其他和應突入諸人,一倂削奪官爵,門外黜送。答曰,勿煩。
司直尹陽來上疏。大槪,敢陳難安情勢,冀蒙收還敍命,俾免使事臨期狼狽之患事。入啓。
實錄廳郞廳,以摠裁官意啓曰,一房郞廳趙聖復,代以副司果李重述差下,使之察任,何如?傳曰,允。
左副承旨兪崇上疏。大槪,臣於刑曹參議李仁復之疏,有不可一刻仍冒於職次者,玆敢陳疏徑退,乞削臣職,以快人心,仍治臣擅離職次之罪事。入啓。
政院啓曰,刑曹參議李仁復昨日投進一疏,侵及大臣,語意深緊,而臺諫方以洪萬朝削黜論啓,而仁復以其疏下,縮伏俟罪之不暇,而乃於成命還寢之後,肆然陳疏,欲售其傾陷搢紳之計,其所用意,誠極叵測,此等疏章,旣有勿捧之敎,故措辭還給矣。今日又爲來呈,至以阻搪壅蔽等語,侵辱本院,不遺餘力,則本院亦不敢直爲退却,敢此仰稟。此疏依傳敎還爲出給,此後如此之疏,勿爲捧入,何如?傳曰,允。
答護軍尹陽來疏曰,省疏具悉。攝价之任,實循公議,向來臺言,何必深嫌?期日臨迫,勿辭,從速察職。
答玉堂箚曰,省箚具悉。締結交通之等語,殊甚無嚴,誠未可曉也,更勿煩瀆。
右副承旨趙榮福牌不進,罷職傳旨。傳曰,只推勿罷。
奉敎朴師聖牌不進,依承傳罷職。
上在昌慶宮。停常參·經筵。
下直,綾州牧使洪龍祚。
掌令李廷熽三度呈辭。入啓。遞差。
政院啓曰,今日賓廳次對兩司當爲入侍,而大司諫權在外,司諫魚有龍,正言愼無逸呈辭,獻納李箕鎭未肅拜陳疏,正言黃梓上疏,入啓。他無推移之道,除在外陳疏入啓外,呈告未肅拜人員,竝卽牌招,以爲推移入侍之地,何如?傳曰,允。
傳曰,大臣·備局堂上,後日來待。
禁府啓目,內官崔泓,司謁金天錫元情云云。傳旨內辭緣,竝只承服不冬,所當請刑是白乎矣。崔泓段,年滿七十,不可施刑是白在果,其矣身以當番承傳色,伊日事狀,萬無不知之理是白去乙,全然牢諱兺不喩,入侍之事傳說之別監姓名,亦不指告,誠極奸詐,以此更爲推問爲白乎旀。金天錫段,內官金景杓,言于其矣身,使之往傳引見傳敎是白去乙,其矣身問其無請對有引見之由,則景杓只爲再三督說是如爲白有置,金景杓拿囚憑問後,稟處,何如?啓。傳曰,廷臣設請以後,連在進修堂矣。伊日閤外,有喧呵前導之聲,故問之則右相入來云。予始知其由而下敎,此本非自下微稟之事,承傳色內官及司謁,元無論罪之事,置之。又照目,靈雲君義天更推云云。觀此義天更推,則以不成之說,又此發明,所當刑推得情,而年旣七十,不可請刑,則據衆證定罪,自是律文,今此刑曹査牒內,諸證之招如是明白,良女强奸,乃是一罪,義天之罪,當以此律論斷是白乎矣,名例律,八議犯罪至死者,八議定奏聞,取自上裁,亦爲白有置。義天係是王家袒免之親黨,八議之中上裁,何如?啓。分揀。
備邊司啓曰,凡守令限秋捧勿爲遷動事,前已定奪矣。楊州牧使李時蕃陞黃海水使,丹陽郡守李鳳翼移拜輔德,舒川郡守宋必恒移拜弼善,正當捧糴之日,三邑守令,一時遞易,極其有弊,不可無變通之道。楊州牧使李時蕃,丹陽郡守李鳳翼,舒川郡守宋必恒竝姑仍任,何如?傳曰,允。
平安監司書目,平壤等四邑呈,以十五日,雷動地震,俱係變異事。
校理李重協上疏。大槪,略陳短箚,粗效憂慨之忱,而批旨截嚴,惶隕罔措。顧臣誠微言淺,未能上格於聖聽,不敢久冒於論思之地,不得不投章徑出,伏乞亟削臣職,以戒忘言,仍勘擅離之罪,以肅朝綱事。入啓。
吏曹口傳政事,實錄兼春秋李重述。
兵曹口傳政事,司直李重述。
政院啓曰,增廣別試文武科會試,兩司各一員,當爲進參,而憲府無以備員,掌令未差之代,政官牌招,卽爲開政差出。持平柳復明,方在被論中,收殺未易,似當有變通之道,何以爲之?敢稟。傳曰,政官牌招開政,柳復明今姑改差。又啓曰,同副承旨洪錫輔,同姓四寸妹幼學李益俊妻孺人洪氏身死,服制已行四日,出仕,何如?傳曰,允。
獻納李箕鎭,正言愼無逸,牌不進,依承傳罷職。
三司合啓,請罪人柳鳳輝亟命設鞫嚴問,以正王法事。入啓。答曰,亟停勿煩。
兩司合啓,請司直韓世良亟命拿鞫嚴問事。請司直權珪亟命設鞫嚴問事。請右議政趙泰耉極邊遠竄事。入啓。答曰,亟停勿煩。
院前啓,請戶曹參判趙泰億罷職不敍事。請司直洪萬朝削奪官爵,門外黜送事。入啓。答曰,勿煩。
府前啓,請司直朴泰恒遠竄,疏下諸人,一倂削奪官爵,門外黜送事。請左參贊崔錫恒削奪官爵,門外黜送事。請持平柳復明削去仕版事。請伊日自宣仁門潛入金演·李肇及其他諸人,一倂削奪官爵,門外黜送事。新啓。伏聞昨日金吾判付,有承傳色·司謁置之之命,臣不勝慨然之至,當初喉司之臣,以此事陳達也。諫臣啓請其明覈,自上卽爲允從,不少持難,我聖上懲奸杜私之嚴,孰不欽仰,而曾未數日,遽有此敎,遠近傳聞,莫不憂歎,其貽累聖德,有不可勝言。頃夜崔錫恒之獨先請對也,不待啓請,而標信繼下,趙泰耉之冒入禁門也,初無啓稟,而掖隸急急招入,擧國之疑惑,到此益甚。雖只依聖敎而論之,故令喧譁,使之招入大內者,誰也,以其某某之來,仰達於聖聽者,誰也?査問纔始,遽命全釋,此豈所望於聖明者哉?此而置之,則小人,益無所懲畏,而國將不爲國。請亟寢承傳色·司謁置之之命,仍令嚴加究覈。答曰,勿煩。
答右副承旨兪崇疏曰,省疏具悉。是非黜陟,人主所諒,而當初任自退却,未知其得當也。
正言黃梓辭職上疏。入啓。答曰,省疏具悉。爾其勿辭,從速察職。
政院啓曰,文武科三所,兩司當爲進參,而大司憲李喜朝,執義金昌翕,大司諫權,獻納趙榮世俱在外,掌令李彙晉·朴致遠,持平李瑜·李倚天,司諫魚有龍,正言徐宗伋竝卽牌招,以爲推移進參之地,何如?傳曰,允。
試官趙觀彬·朴師益·黃璿·沈珙·沈㙉·李重協·成任·朴萬普·李德壽牌不進,依承傳罷職。
有政。吏批,判書權尙游,參判李秉常,參議申思喆,進。
以李重述爲實錄兼春秋,金昌翕爲執義,趙榮世爲獻納,李彙進爲掌令,李倚天爲持平,徐宗伋爲正言,李尙說爲弼善,兪拓基爲兼輔德,尹陽來爲刑曹參判,趙台相爲南海縣令,韓選基爲高原郡守,李鳳翼爲丹陽郡守,宋必恒爲舒川郡守,李時蕃爲楊州牧使。吏曹謄錄
慶尙都事書目,南海縣監權壽鳳,災傷差錯,罷黜事。
咸鏡南道敬差官書目,高原郡守崔泰濟,災傷差錯,罷黜事。朝報
上在昌慶宮。停常參·經筵。
答校理李重協疏曰,省疏具悉。憑藉匡正,語涉無倫。若宦寺非有傳敎,而任自爲之,殺之可也,族之可也。而旣因君命,則有何可罪之端?有若曲護者然,未知其妥當也。爾其勿辭,察職。
左副承旨兪崇初度呈辭。入啓。遞差。
兼司書徐命均三度呈辭。入啓。遞差。
兵曹口傳政事,副護軍洪啓迪。
謝恩,持平李倚天。
右承旨韓重熙上疏。大槪,臣於刑曹參議李仁復之疏,有不敢晏然者,冀蒙譴遞,以謝人言事。入啓。答曰,省疏具悉。爾其勿辭,從速察職。
政院啓曰,今此增廣別試文武科覆試三所,兩司各一員當爲進參,而新除授正言徐宗伋下鄕未及上來云。大司諫權,獻納趙榮世皆在外,只有司諫魚有龍,正言黃梓二人,無以備員,似當有變通之道,何以爲之?敢稟。傳曰,在外人員,今姑改差,政官卽爲牌招開政。
同副承旨洪錫輔,弼善李尙說,司諫魚有龍,掌令李彙晉,牌不進,罷職傳旨。傳曰,只推勿罷。
政院啓曰,司諫魚有龍,掌令李彙晉旣有只推之命矣。今日政差出臺諫,一體牌招,何如?傳曰,允。
謝恩,獻納李廷熽,正言李聖龍,掌令李彙晉。
謝恩,副修撰李箕鎭,左副承旨安重弼。
黃海監司書目,辭職上疏上送事。啓。答曰,省疏具悉。卿其勿辭,調理察職。
同副承旨洪錫輔,司諫魚有龍,再牌不進,罷職傳旨。傳曰,只推勿罷。
弼善李尙說,再牌不進,依承傳罷職。
有政朝報。吏批,判書權尙游進,□□□□參議申思喆進。
以兪崇爲大司諫,李廷熽爲獻納,李聖龍爲正言,金致龍爲左承旨,洪啓迪爲副提學,李箕鎭爲副修撰,林柱國爲兼春秋。吏曹謄錄
吏批啓曰,因弘文館草記,本館闕員差出事,命下矣。副提學及下番,今當差出,而曾前擬望之人,多在違牌坐罷中,合有變通之道,何以爲之?敢稟。傳曰,罷散人員竝敍用。吏批謄錄追謄
上在昌慶宮。停常參·經筵。
下直,碧沙察訪朴泰俊。
吏曹啓目粘連,戶曹判書閔鎭遠上疏云云。所帶司僕提調之任,與新除首席,有婚家應避之嫌,乞令該曹,照例處置亦爲白有臥乎所,相避之法,在下當遞,閔鎭遠提調之任,似當許遞是白乎矣。重臣進退,臣曹不敢擅便,上裁,何如?啓依回啓施行。
戶曹啓曰,依傳敎,右議政趙泰耉今十月朔祿俸,更令倉官輸送于沙器廛洞所住處。則以爲罪名至重,方待命於金吾門外,雖伏承更令輸送之命,而終不敢冒受,不勝惶恐云。祿俸不爲領受,何以爲之?敢稟。傳曰,更令倉官輸送。
議政府司錄,以領左相意啓曰,奏請兼冬至使方物封裹及慕華館文書査對時,政府有西壁,然後可以合坐。而左參贊崔錫恒方在被論中,右參贊任埅身病方重,將無以備員。左參贊崔錫恒今姑改差,其代令該曹,口傳差出,仍卽牌招察任,何如?傳曰,允。
直講金廷潤,文臣朔試射時,稱病不進,依承傳罷職。
傳曰,史官一員待命,騎馬三匹立之,文科所內摘奸。
實錄廳郞廳,以摠裁官意啓曰,一房郞廳金槹在喪,代兵曹佐郞林柱國差下,使之察任,卽今各房郞廳皆有故。莫重史局,將未免闕直,事體未安。一房郞廳沈㙉,二房郞廳愼無逸皆違牌坐罷矣。竝令該曹,口傳付軍職,冠帶常仕,以爲推移入直之地,何如?傳曰,允。
吏曹口傳政事,實錄兼春秋林柱國。
政院啓曰,因侍講院草記,輔德·弼善有闕之代,令本院稟旨差出,仍卽牌招事,允下矣。政官卽爲牌招開政,何如?傳曰,允。又啓曰,左承旨金致龍在外,右承旨韓重熙呈辭受由,左副承旨安重弼以亡妻歸葬事出去,同副承旨洪錫輔昨日再牌不進,有只推之命,而今日又不仕進。廳中只有臣榮福,出納重地,不成貌樣,合有變通之道,而同副承旨洪錫輔亦爲牌招察任,何如?傳曰,依允。呈告人員,今姑改差。
兵曹口傳政事,司直李重協·趙文命,司果愼無逸·李德壽·沈㙉。
吏曹口傳政事,左參贊申銋。
同副承旨洪錫輔,牌不進,依承傳罷職。
有政朝報。吏批,判書權尙游進。
以申銋爲左參贊,李挺周爲右副承旨,金濟謙爲同副承旨,李喬岳爲工曹參議,南就明爲判決事,洪廷弼爲輔德,趙榮世爲弼善,林柱國爲兵曹正郞,朴思一爲校書校理,尹東卨爲義禁府都事,李以泰爲司䆃主簿,金昌集爲經理都提調,李宜顯爲司僕提調,金泰衍爲洪川縣監,申思喆爲咸鏡監司。
吏房承旨,以司謁啓曰,新除授咸鏡監司申思喆,時無加資之命,何以爲之?敢稟。傳曰,依例加資。咸鏡監司申思喆,今加嘉善加資事,承傳。吏批謄錄
上在昌慶宮。停常參·經筵。
左議政李健命箚子。大槪,敢申前懇,乞遞臣職,兼陳歷路省墓之請,冀蒙矜許事。入啓。
副修撰李箕鎭上疏。大槪,臣於直中,忽聞老母病報,驚憂焚灼,頃刻靡定,玆陳短疏,徑尋鄕路,乞罷臣職,俾便救護,仍治臣擅離之罪,以肅朝綱事。入啓。
假注書李庭綽病,代李普昱爲之。
義禁府啓曰,卽伏見下本府判付有罪人崔泓·金天錫置之,義天分揀放送之命,臣等竊以爲未安也。伊日自上雖或有親聞喧譁之聲,有所問知者,而不由喉司,直命引見,此實三百年所無之事,承傳色不爲啓達,如許事例,直爲奉行,終至貽累聖德,大壞防限,決不可全無罪罰,司謁所引金景杓,亦不可不一番拿覈,以懲其失職之罪,且防日後之弊,崔泓,姑爲仍囚,以待勘處。金天錫亦於金景杓拿覈間仍囚,金景杓依前啓請,拿囚憑問,恐合於按法之體。至於義天,掠奪良家女,終至强奸,係是死罪。雖以八議之法,欲推敦親之恩,參酌減死,固無害於法意,而遽爾全釋,大違懲惡之典。臣等待罪執法之官,有不敢循例奉行,區區所懷,惶恐敢啓。傳曰,義天乙良,受贖放送,差備內官金景杓,因傳敎問啓,則別無可問之端,竝放送可也。
實錄廳郞廳,以摠裁官意啓曰,一房郞廳趙榮世,受由下鄕,身病方重,不得上來,今姑改差,其代以副司果鄭錫五差下,使之察任,何如?傳曰,允。
吏曹口傳政事,兵曹參議韓重熙,實錄兼春秋鄭錫五。
義禁府啓曰,因本府草記,義天受贖放送,崔泓·金天錫竝放送事,命下矣。義天則依傳敎受贖放送,崔泓·金天錫則卽當放送,而臺諫方以還收論啓,姑不得擧行之意,敢啓。傳曰,知道。
謝恩,左參贊申銋,右副承旨李挺周,同副承旨金濟謙。
領敦寧魚有龜上疏。大槪,臣於廚院提擧之任,有不可仍帶者,賤疾適苦,今始陳籲,乞命該曹,照例變通,兼暴危懇,俾解重任,以安私分事,入啓。答曰,省疏具悉卿懇。一身兩兼,自古有之,於卿別無所嫌,卿其安心勿辭,從容善攝,速出行公。廚院下人紛雜,各當其役之由,而紛紜太甚,則禁斷得當焉。仍傳曰,遣史官傳諭。
答左議政李健命箚曰,省箚具悉卿懇。卿勿過辭,依箚辭安心往省焉。仍傳曰,遣史官傳諭。
答副修撰李箕鎭疏曰,省疏具悉。爾其勿辭,救護母病。
京畿監司書目,廣州呈,以副修撰金鎭商辭職上疏上送事。啓。答曰,省疏具悉,有疾未參,有何損傷?爾其勿辭,從速上來察職。又書目,利川呈,以司直鄭澔辭職上疏上送事。啓。答曰,省疏具悉卿懇。有疾未參,別無所嫌,卿其勿辭,從速上來察職。
實錄廳郞廳,以摠裁官意啓曰,二房堂上洪啓迪,三房堂上趙觀彬,更爲差下,都廳郞廳李德壽·趙文命,三房郞廳李重協,亦皆敍用,竝爲差下,使之察任,何如?傳曰,允。
武一所監試官李倚天病,代持平李瑜,改落點。朝報
上在昌慶宮。停常參·經筵。
謝恩,兵曹參議韓重熙。
府前啓,請司直朴泰恒遠竄,疏下諸人,一倂削奪官爵,門外黜送事。請持平柳復明削去仕版事。請其時與趙泰耉,同時潛入者李肇,削奪官爵,門外黜送事。請亟寢承傳色·司謁置之之命,仍令嚴加究覈事,敢啓。新除授執義金昌翕,時在江原道春川地,司諫院大司諫兪崇,時在京畿高陽地,請竝斯速乘馹上來事,下諭。答曰,勿煩。下諭事,依啓。
兵曹口傳政事,司果鄭錫五。
實錄廳郞廳,以摠裁官啓曰,三房郞廳五員中,尹聖時·柳復明·權益寬,皆被臺論,不得仕進,史役未免遷就,委屬可慮,竝姑改差,其代以司果鄭錫三·蔡膺福,兵曹佐郞徐命九差下,使之察任,何如?傳曰,允。
全羅監司書目,辭職上疏上送事。啓。答曰,省疏具悉。旣往之事,不必追提,卿其勿辭,調理察職。
有政朝報。吏批,判書權尙游進。
以鄭錫五爲實錄兼春秋,韓重熙爲兵曹參議,李重協爲修撰,黃龜河爲吏曹參議,金相元爲禮曹參議,李台徵爲兵曹佐郞,朴弼正爲宗簿正,黃懰爲直講,李宗臣爲內侍敎官,尹涉爲童蒙敎官,朴廷珪爲宣陵參奉,洪鼎輔爲繕工監役,李廷輯爲兼春秋,壺山守檉今加明善,洪啓迪爲實錄兼同春秋,趙觀彬爲實錄兼春秋館修撰官,李德壽·李重協·趙文命爲實錄兼春秋。
吏批啓曰,新除授順天府使李夏源呈狀內,矣身情狀之決難冒赴,悉暴於前後狀辭,而迄未有變通。夫廉恥一節,爲國四維,其不可一毫放倒也明矣。若使抗顔冒赴,則一境吏民,必曰此人,遭如許慘駁,不識羞恥,不復有尊畏之心云。夏源自被臺彈之後,情勢難安,來呈辭狀,非止一二,無意赴任,勢難强令往赴,且遠地夫馬之留滯,災邑政務之曠廢,委屬可慮,罷黜,何如?傳曰,允。
又啓曰,新除授省峴察訪李馨登呈狀內,重疾委頓,藥餌調治,少無回蘇之勢,以此病狀,斷無起動之望,斯速入啓處置云。身病果如此,則有難强令往赴,改差,何如?傳曰,允。吏批謄錄
下直,三水府使黃壽聃,益山郡守趙隆。
政院啓曰,大司憲李喜朝,執義金昌翕在外,掌令朴致遠·李彙晉,持平李瑜文科試所進去,持平李倚天呈辭,連日監察茶時,事甚未安,呈告人員,卽爲牌招察任,何如?傳曰,允。
又啓曰,因弘文館草記,下番闕直,令本院稟旨變通,差出闕員,仍卽牌招入直事,允下矣。政官卽爲牌招開政,何如?傳曰,允。朝報
上在昌慶宮。停常參·經筵。
司諫魚有龍,牌不進,依承傳罷職。
兵曹口傳政事,副司果鄭錫三。
吏曹口傳政事,實錄兼春秋三單,徐命九·蔡膺福·鄭錫三。
傳曰,史官一員待命,騎馬三匹立之,翼陵忌辰祭所內摘奸。
政院啓曰,武二所監試官魚有龍,旣已牌招不進,依承傳罷職矣。諫院無他推異之員,不得開場,事甚可慮。司諫有闕之代,所當牌招政官,開政差出,而今日國忌齋戒相値,在前如此之時,亦有開政之例,何以爲之?敢稟。傳曰,牌招開政。
吏曹參議黃龜河,牌不進,依承傳罷職。
今日冬至兼奏請正使左議政李健命,副使尹陽來,請對入侍。入侍時,庭試武科初試,則依前定日,仍爲設行,文武科,以明年二月退行事,定奪,內醫提調崔錫恒改差事,榻前下敎。
武一所出榜,詣闕。
有政。朝報吏批,判書權尙游進。
以鄭錫三·蔡膺福·徐命九爲實錄兼春秋,申晳爲司諫,鄭匡濟爲禮曹佐郞,李綰爲廣興奉事,申世雄爲順天府使,許沃爲省峴察訪,沈潤爲繕工假監役,李泌爲崇陵參奉。吏曹謄錄
上在昌慶宮。停常參·經筵。
謝恩,司諫申晳。
傳曰,明陵展謁吉日,來月旬前推擇以入事,分付該曹,而王世弟冊禮,已過數月,情禮隨駕似當,亦爲分付該曹。
領敦寧魚有龜上疏。大槪,更申前懇,乞解重任,兼陳廚院提擧必遞之由,冀蒙速賜處分事。入啓。
明日拜表時,開門差早。
政院啓曰,明陵展謁吉日,以來月旬前推擇事,命下矣。擧動時承旨,不可不備員,亦多有時急擧行之事,而都承旨李肇,方被臺論,收殺無期,左承旨金致龍,右承旨安重弼,俱在外,上來早晩,亦未可知,合有變通之道,何以爲之?敢稟。傳曰,竝改差,以在京無故人差出。
禮曹啓曰,命下矣,明陵展謁吉日,令日官推擇,則開月旬前,不但無吉日,又與文武科放榜·雜科覆試相値,旬前·望前,亦無吉日,惟十九日,最吉云。以此日定行乎?敢稟。傳曰,此日擧行。
明日庭試武科初試一所試官三,李宜顯·尹遇進·趙以健,參試官三,金萬胄·成殷錫·趙倓,二所試官三,李裕民·閔濟章·李台望,參試官三,李秀英·韓啓朝·睦重衡。以上朝報
上在昌慶宮。停常參·經筵。
奏請兼冬至正使左議政李健命,副使尹陽來,書狀官兪拓基出去。
下直,咸平縣監李光普,谷城縣監徐行遠。
文學金礪上疏。大槪,臣於直中,聞老母病報,急於將護,陳章徑出,伏乞聖明察臣至情,遞臣職名,仍治臣擅離之罪,以肅朝綱事。入啓。答曰,省疏具悉。爾其勿辭,救護母病。
答領敦寧魚有龜疏曰,省疏具悉卿懇。疏辭如此,廚院之任,勉副焉。仍傳曰,遣史官傳諭。
慶尙左道暗行御史徐宗燮入來。
文科出榜,詣闕。
假注書朴㻐有頉,代韓頤朝爲之,韓頤朝有頉,代韓啓震爲之,假注書李普昱有頉,代閔珽爲之。
府前啓,請司直朴泰恒遠竄,疏下諸人,一倂削奪官爵,門外黜送事。請前左參贊崔錫恒,削奪官爵,門外黜送事。請前持平柳復明,削去仕版,請其時與趙泰耉同時潛入者李肇,削奪官爵,門外黜送事。入啓。答曰,勿煩。前啓,請寢承傳色·司謁置之之命,嚴加究覈事。停啓。
謝恩,副應敎申晳。
政院啓曰,因侍講院草記,兼官有闕之代,令本院稟旨差出事,允下矣。今日旣已開政,使之仍爲差出,何如?傳曰,允。
實錄廳郞廳,以摠裁官意啓曰,二房堂上黃龜河,郞廳魚有龍,皆違牌坐罷,近來堂上郞廳有故居多,史役漸遲,殊涉可慮,不可無變通之道。堂上黃龜河敍用,郞廳魚有龍,口傳付軍職,冠帶常仕,何如?傳曰,允。朝報
有政。吏批,判書權尙游進。
以李㙫爲都承旨,趙觀彬爲吏曹參議,申晳爲副應敎,趙昌來爲禮曹佐郞,崔昌億爲宗簿主簿,趙尙協爲東部參奉,李宜顯爲內醫提調,李廷熽爲司諫,徐命均爲兼司書。吏批謄錄
慶尙左道災傷敬差官書目,長鬐縣監成熙疇,災傷差錯,罷黜事。
武一所試官李宜顯有頉,代李暉改落點。朝報
上在昌慶宮。停常參·經筵。
大殿誕日,大殿,政院·玉堂·二品以上·六曹問安。答曰,知道。大妃殿·中殿·世弟宮·嬪宮,政院·玉堂問安。答曰,知道。
正言黃梓上疏。大槪,臣於新榜人中,有相避不察之失,玆敢露章自劾,恭俟處分。伏乞聖慈,遞臣職名,勘正臣罪犯,以重科事,以安賤分事。及司書尹淳再度呈辭,及左承旨李喬岳上疏。大槪,召牌之下,不敢坐違,謹此來詣禁門之外,而顧臣踪地危蹙,咫尺天陛,末由入肅,玆不得不陳章徑退,臣罪至此,萬殞難贖。懇乞聖慈,亟命鐫削臣職,以靖私義,不勝幸甚事。以大殿誕日,留政院。
黃海監司書目,辭職上疏上送事。啓。答曰,省疏具悉。卿以疾病固辭,勢難强迫,今姑許遞焉。
兵曹口傳政事,司直黃龜河,司果魚有龍。
謝恩,右承旨韓重熙。
吏曹啓曰,臺諫有闕,政事,取稟。傳曰,明日爲之。
政院啓曰,司諫李廷熽,前以獻納,進去武一所,而病情方苦,勢難監試,自試所,草記允下,原單子改付標以入矣。李廷熽,今以司諫,又爲受點,而旣有身病,更難進參,大司諫兪崇在外,正言李聖龍,武二所進去,正言黃梓,以試院做錯事,陳疏留院,獻納未差,他無推移之員,何以爲之?敢稟。傳曰,身病及在外人員,竝改差,明日政差出。朝報
上在昌慶宮。停常參·經筵。
中殿誕日,中殿,政院·玉堂·二品以上·六曹問安,答曰,知道。大妃殿·大殿·世弟宮·嬪宮,政院·玉堂問安。答曰,知道。
政院啓曰,因侍講院草記,鎭日開講,朔祭攝行時,宮官,不可不備員,而輔德洪廷弼,弼善趙榮世,說書宋寅明,兼司書徐命均,俱在外,兼輔德兪拓基,奉命出疆,文學金礪,以親病受由,司書尹淳,呈辭受由,兼弼善申晳,兼文學申昉,入直玉堂,令本院稟旨變通事,允下矣。除親病受由及入直人員外,實兼多官,一倂改差乎,何以爲之?敢稟。傳曰,竝改差,今日政差出。
副應敎申晳上疏。大槪,昨日晝仕赴史局,重觸風寒,歸臥直廬,達夜叫痛,今日問安之班,末由進參,臣罪萬死。伏乞聖明,先治臣闕禮之罪,以彰其慢,仍遞所帶之職,及時調治,以尋生路事。入啓。
藥房都提調領議政金昌集,提調李宜顯請對,傳曰,書入。
謝恩,右承旨趙榮福,右副承旨金濟謙,同副承旨趙鳴謙,輔德李廷熽,司書徐宗伋,說書朴師聖。
藥房啓曰,明陵展謁爲之事,命下矣。吉日亦已推擇以入矣。今番則王世弟隨駕,揆以情禮,誠爲允當,仰惟聖意,固非偶然,其在群下之道,宜不敢輒請停止,而第念政當嚴沍之節,日晷甚短,冒曉動駕,薄暮回鑾,則聖體必有所損傷,差待春和,實合愼疾之道,臣等忝在保護之地,不勝憂慮之忱,玆敢請對矣。今承書入之命,敢陳區區所懷,伏願聖上,更加深思,姑爲差退,不勝幸甚,惶恐敢啓。答曰,知道。時雖嚴沍,於禮欲與世弟同爲展謁矣。大臣之意如此,春間退定,宜矣。
政院啓曰,卽者忠淸左道檢覈官李承源,以驛路陳疏到院,而觀其措語,則以頃日備忘還收事爲請,而此則處分已定,今無可言。原疏固當還送,而第疏中有曰,近來廷臣之進言者,或少憂愛之誠,率多專攻之語,心常竊歎,分義之未安。又曰,聖復之爲此言者,又孰使然也。其遣辭陰譎,用意叵測,已極可駭,而疏中多有誤字,連幅亦不着名,不由縣道,馳驛直呈,大違常規,而本院請推之外,他無可施之罰,從重推考,何如?傳曰,允。
修撰徐宗燮,弼善金礪牌不進,罷職傳旨。傳曰,只推勿罷。
答副應敎申晳疏曰,省疏具悉。有疾未參,有何所嫌,爾其勿辭,調理察職。
正言黃梓留院上疏。入啓。答曰,省疏具悉。忘忽未察,有何所嫌?爾其勿辭,調理察職。
前左承旨李喬岳留院上疏。入啓。答曰,省疏具悉。旣往之事,爾勿追提,從速察職。
咸鏡監司申思喆辭職上疏。入啓。答曰,今玆除拜,實循公議,卿其勿辭,速往欽哉。
京畿監司書目,高陽呈,以刑曹參判尹陽來辭職上疏上送事。啓。答曰,省疏具悉。疏辭如此,佐貳之任,今姑許遞焉。又書目,積城呈,以弼善趙榮世辭職上疏上送事。啓。答曰,省疏具悉,爾其勿辭,調理上來察職。
有政朝報。吏批,參判李秉常進。
以李喬岳爲大司諫,李重協爲司諫,申昉爲獻納,李廷熽爲輔德,金礪爲弼善,徐宗伋爲司書,李縡爲禮曹參判,安重弼爲戶曹參議,趙鳴謙爲兵曹參議,李㙫爲黃海監司,朴師聖爲說書,黃一夏爲都承旨,趙文命爲文學,李聖肇爲工曹參議。
吏批啓曰,判書病不來,參議在外,小臣獨政未安,何以爲之?敢稟。傳曰,仍爲之。
又啓曰,臺諫及春坊多官,今當差出,而擬望之人乏少,承旨外任竝擬,何如?傳曰,允。
又啓曰,黃海監司今當差出,而擬望之人乏少,承旨竝擬,何如?傳曰,允。吏批謄錄
上在昌慶宮。停常參·經筵。
吏曹啓曰,臺諫有闕,政事,取稟。傳曰,再明日爲之。
謝恩,獻納申昉,副提學洪啓迪。
因政院微稟。傳曰,弼善趙榮世旣已遞職,上疏還給,疏批還入。
掌令朴致遠啓曰,頃被衆嚇,未暴私悃,實無冒恥應命之理,而適値國有非常之擧,不敢言私,唐突出肅,仍參庭籲之列,轉輾至今,厚招蹲仍之譏,況觸處生疏,醜拙百出,臣亦知愧,人謂斯何。且於僚臺之拔去金演一事,臣之難冒之端,尤加一節,而亦不能無訝惑者。當初右議政趙泰耉之自宣仁門潛入也,金演·李肇一時突入之狀,十目所視,萬口皆言。況臣伊時,適在臺廳,某某人之入某門,旣有親聞而親見者,且闕中入直之人,亦皆明言。臣之發啓時,以此二人,指名論斥,不啻十分詳審,而出於一世之公誦,則僚臺乃於詣臺之初,未詳事實之如何,動於偏護者之言,猝然拔去,未知亦有別所見而然耶?假使僚臺,其所見聞,有所參差,姑待臣之出自試院,簡問于臣,然後詳議處之,臺體當然。若有不欲參啓之意,則以此引避,未爲不可,而今乃不然,忙忙急急,輕自抹去。臣之見輕,固不足恤,而從今以後,視以爲例,各主己見,今日改一啓,明日刪一人,則日後之弊,當復如何?緣臣無似,虧損臺例,已無餘地,則在臣自處之道,宜卽自列,而所患諸症,添劇於監試之役,擔舁病軀,僅僅復命而急於歸治,呈單退出,已極惶悶,而屢日調理,差復未易,不容一向含默,玆敢力疾,今始來避,所失尤大,請命遞斥臣職。答曰,勿辭,退待物論。
謝恩,大司諫李喬岳,弼善金礪。
文學趙文命,牌不進,罷職傳旨。傳曰,只推勿罷。
武二所監試官李聖龍病,代大司諫李喬岳改落點,監試官李喬岳,牌不進,罷職傳旨。傳曰,只推勿罷。
政院啓曰,武二所監試官李喬岳,旣有只推之命,更卽牌招,以爲進參之地,何如?傳曰,允。
朔祭罷後,世弟宮,藥房·政院·玉堂·二品以上·六曹問安。答曰,罔極。嬪宮,藥房·政院·玉堂,問安。答曰,罔極。朝報郞廳羅㶷書。郞廳洪啓沃校正。
上在昌慶宮。停常參·經筵。
下直,南兵使金洙,龍潭縣令黃遠河。
大妃殿·中殿,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。藥房啓曰,新朔奄屆,殷奠又過,伏惟聖孝號慕,益復罔極。日氣陰寒,伏未審此時,聖體,若何?大王大妃殿氣候,亦何如?臣等憂慮未已,敢來問安。答曰,罔極。慈殿氣候一樣,予則無事矣。
京畿監司書目,廣州呈,以判決事南就明辭職上疏上送事。啓。答曰,省疏具悉。爾其勿辭,調理上來察職。又書目,衿川呈,以吏曹參議趙觀彬辭職上疏上送事。啓。答曰,省疏具悉。爾其勿辭,調理上來察職。
吏曹參判李秉常上疏。大槪,敢首政注昏謬之失,兼暴疾病難强之狀,懇乞亟賜鐫罷事。及都承旨黃一夏上疏。大槪,日昨封裹之坐,誕辰陳賀之班,觸冒風寒,宿病風痺之外,重添感冒,至於中宮殿誕日,竟未免闕禮之誅,伏枕耿耿,一味惶蹙,不意此際知申之命,一倍驚感,益不知措躬之所也。其在分義,固當趨承之不暇,而顧此病狀,非旬月可瘳之症,亟許遞免,以便公私事。入啓。
實錄廳郞廳,以摠裁官意啓曰,一房堂上趙道彬·申思喆外任,代前承旨洪錫輔,護軍金有慶差下,而洪錫輔方在罷散中,宜有變通敍用之道,都廳郞廳皆有故,連日不得仕進,一向稽滯,其在事體,極爲未安。除在外及公故外,李德壽·趙文命,令政院竝卽牌招察任,二房郞廳李重協·□□□,令該曹口傳付軍職,冠帶常仕,何如?傳曰,允。
黃海監司李㙫上疏。大槪,海臬新命,惶悚罔措,敢陳微悃,仍暴難安情勢,乞蒙恩遞事,呈政院。政院啓曰,卽者黃海監司李㙫,因其辭疏,提論向者備忘於事定日久之後者,已極無嚴,而況其憑籍臚列,罔非黨同伐異之言。㙫,以當初臺參之人,挺身力戰於公議方張之日,欲售乘機傾陷之計,其所用意,殊極叵測,頃日旣有此等疏章勿捧之命,臣等不敢捧入之意,敢啓。傳曰,入之。朝報
上在昌慶宮。停常參·經筵。
下直,咸從府使許繗,咸悅縣監金箕錫,井邑縣監李奎祥,獒樹察訪高萬甲。
政院啓曰,吏曹郞廳來言,今日爲政事,命下。而判書權尙游病不來,參判李秉常陳疏入啓,未承批,參議趙觀彬在外,不得開政云矣。判書權尙游卽爲牌招開政,何如?傳曰,允。又啓曰,掌令朴致遠引避退待,已至累日,尙未處置,事甚未安。正言黃梓旣有只推之命,更爲牌招,以爲處置之地,何如?傳曰,允。又啓曰,今此別試殿試試官,當爲磨鍊以入,而違牌坐罷人員甚多,無以備擬,在前如此之時,多有啓稟變通之事,何以爲之?敢稟。傳〈曰〉,坐罷人員,竝書入。
掌令李彙晉三度呈辭,及正言李聖龍再度呈辭。入啓。遞差。
答吏曹參判李秉常疏曰,省疏具悉。忘未覺察,有何所傷?卿其勿辭,調理察職。
答都承旨黃一夏疏曰,省疏具悉。卿辭至此,知申之任,今姑許遞。
答右副承旨金濟謙疏曰,省疏具悉。已諭於政官之批矣,爾無所傷,從速察職。
答黃海監司李㙫疏曰,省疏具悉。匡救進言,予甚嘉尙,而今此時事之慨惋,實由予涼德不明。嗚呼,是誰之愆,夫復何言?卿勿追提,欽哉。
謝恩,實錄兼春秋李德壽。
兵曹口傳政事,司直洪錫輔,司果李重協。
副提學洪啓迪上疏。大槪,臣於藩臣之疏,有不敢晏然者,乞蒙鐫削,以快人心事。入啓。答曰,省疏具悉。於卿別無所嫌,勿爲控辭,從速察職。
傳曰,前參議朴師益,判決事黃璿,司諫魚有龍·李重協,正言愼無逸,弼善李尙說,左通禮成任·朴萬普,司果沈㙉,竝敍用。
正言黃梓,牌不進,罷職傳旨。傳曰,只推勿罷。
政院啓曰,明日慕華館殿試及卽今武一所監試官持平李倚天病,代憲府臺官二員,當爲分進,而大司憲李喜朝,執義金昌翕俱在外,掌令朴致遠引避退待,持平李瑜武二所進去,掌令一員未差之代,今日差出,而一員亦無以推移。在前如此之時,在外臺官,曾有變通之例,何以爲之?敢稟。傳曰,在外臺官今姑改差,以在京無故人,今日政差出,卽爲牌招。
左承旨韓重熙上疏。大槪,臣於黃海監司李㙫疏中,詆斥本院事,誠極駭悖,有不可晏然者,玆敢隨牌來詣,陳章徑出,伏乞削臣之職,治臣之罪,以謝人言事。及右承旨趙榮福上疏。大槪,臣於黃海監司李㙫之疏斥本院,誠有所駭怕者,決不可晏然仍冒於出納之地,玆敢隨牌,來詣闕外,陳疏退歸,亟許鐫遞,以謝人言事。入啓。答曰,省疏具悉。爾等元無所嫌,勿辭,從速察職。
政院啓曰,明日武科殿試時,兩司城上所,卽當牌招言送,而兩司諸臺姑無推移之路,今日政新除臺諫,待下批,卽爲牌招言送,何如?傳曰,允。
謝恩,執義李重協,掌令蔡膺福,正言李滋。朝報
有政。吏批,判書權尙游進,參判李秉常陳疏入啓,參議趙觀彬在外,以李正臣爲都承旨,魚有龍爲司諫,蔡膺福爲掌令,李滋爲正言,李裕民爲刑曹參判,朴師益爲兵曹參議,李晩成爲司饔提調,宋文相爲司僕主簿,趙尙協爲社稷奉事,李濟爲兼監察,李汝玉爲瓮津府使,洪錫輔·金有慶爲實錄兼春秋,李鼎佐爲善山府使,李䌖爲山陰縣監,成胤光爲居昌縣監,申思喆爲大司憲,李重協爲執義,李喜朝爲贊善,金昌翕爲進善。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
上在昌慶宮。停常參·經筵。
忠淸監司書目,辭職上疏上送事。啓。答曰,省疏具悉。藩任,許遞,卿其入來補遺焉。又書目,瑞山呈,以左尹金興慶辭職上疏上送事。答曰,省疏具悉。卿辭至此,本職,今姑許遞焉。
政院啓曰,掌令朴致遠,引避退待,已至累日,尙未處置,事甚未安,大司憲申思喆未肅拜,執義李重協武科殿試進去,持平李瑜武二所進去,掌令蔡膺福實錄廳入直,持平李倚天呈辭,除未肅拜,試所進去外,入直呈告人員,竝卽牌招,以爲處置之地,何如?傳曰,允。
持平李倚天啓曰,如臣庸陋,最居人下,風憲重地,決難堪承,而適當試事之急遽,黽勉出肅,而心常愧恧矣。日昨伏見僚臺避辭,則因臣向日傳啓時拔去金演事,盛加詆斥,滿帋紙列,旨意深緊,臣竊以爲慨然也。蓋伊日金演,於大臣諸臣引見之後,乃與數三卿宰,微稟追入,則其非同時突入之狀,據此可知。臣意以爲此則不可無區別之道,故及到詣臺之日,欲爲簡問僚臺,則纔入試院,罷出未易,欲爲謄傳故紙,則知非不改,有愧吾心,此臣所以拔去於前簡,而亦未及消詳於發論之人者也。今僚臺不復恕究,輕加疑怒,至以忙急壞例等語,持之太甚,臣實莫曉其意也。夫臺閣論人之道,貴在詳審,而臣之所聞,與僚臺不同,則雖未知彼此所聞之孰眞孰僞,而第其是非,唯當付之公議,臣不欲呶呶相辨,以傷忠厚之道也。雖然,在臣自靖之義,宜卽詣臺自列,而連日監試,無路轉動,昨始病免,未及來避,今因僚臺處置,召牌儼臨,不敢坐違,謹以力疾趨詣,而臣旣被其無限詆斥,方此引避之不暇,其何敢可否於其間乎?以此以彼,其不可一刻苟冒於臺次也決矣,請命遞斥臣職。答曰,勿辭,退待物論。
冬至祭罷後,世弟宮,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。
兵曹啓曰,明日增廣武科殿試,當爲設行於慕華館,而庭試武科初試,今方設場,在前陵幸相値,則多有停試之例矣。今此殿試出榜間,姑爲停止之意,分付試所,何如?傳曰,允。朝報
李挺周啓曰,小臣慕華館武科殿試進去,下直。傳曰,知道。
李挺周啓曰,缺五六字殿試時,柳葉箭三中得中者,至於二人,以何技比較,而比較之際,二人若皆不中,則雖屢巡,待其得中,然後畢射乎?竝爲仰稟。傳曰,以柳葉箭比較,可也。
以統制使狀啓,加德居海尺李石碧等十八名渰死事,傳于金濟謙曰,渰死人等,令本道恤典擧行事,分付。
趙榮福,以禮曹言啓曰,王大妃殿三名日所封方物,上年有勿封之敎,故行會八道矣。今此冬至諸道方物,開坐看品,則咸鏡監司尹憲柱所封方物中,王大妃殿剪刀三把,引刀三柄,誤認封進,還爲下送,何如?傳曰,允。
又以敬寧殿參奉,以獻官意啓曰,今日受香,奉詣本殿,則大祝兵曹正郞李星煥無緣不進,不但事體之未安,日勢且暮,莫重塡祝將未免狼狽之境,令該曹急速變通之意,敢啓。傳曰,知道。
又以吏曹言啓曰,今此增廣文科殿試收券官·査同官·枝同官,當以各二員塡差,而適與冬至祭相値,許多祭官,及差備官無以推移塡差。在前如此之時,有差備官各減一員之例,今亦依此收券官·査·枝同官,各減一員之意,敢啓。傳曰,知道。燼餘追錄
上在昌慶宮。停常參·經筵。
下直,槐山郡守李溭。
冬至祭罷後,大妃殿·大殿·中殿·世弟宮,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。藥房啓曰,節屆南至,殷奠又過,伏惟孝思哀慕,益復罔極。伏未審夜來,聖體,若何?大妃殿氣候,亦何如?臣等不勝憂慮之至,敢來問安。答曰,知道。節屆南至,殷奠復過,益新罔極。慈殿氣候一樣,予則無事矣。
吏曹啓曰,新恩政事,取稟。傳曰,明日爲之。
執義李重協上疏。大槪,臣情地窮蹙屢逋召命,罪合萬殞,而昨者朝違考官之牌,夕授臺憲之職,試事迫急,不得不出肅,而顧臣臲卼之蹤,終不可復據言議之地,且於藩臣之疏,轉添難安之端,病狀猝劇,玆暴危懇,兼控疾痛之呼,伏乞特賜鐫削,以安微分事。入啓。
正言李滋上疏。大槪,薇垣新命,遽下於千萬夢寐之外,臣誠驚惶,罔知攸措,顧此諫諍之職,責任不輕,決非如臣庸陋所可堪承,玆敢略暴危懇,伏乞亟許遞改,以安微分事。呈政院,還出給。
政院啓曰,掌令朴致遠,持平李倚天引避退待,今已經宿,處置歸於諫院。而大司諫李喬岳,獻納申昉武科一二所分進,司諫魚有龍未肅拜,正言黃梓呈辭受由,正言李滋陳疏無一行公之員。除武所進去未肅拜呈辭受由外,陳疏人員,卽爲牌招,使之處置,何如?傳曰,允。又啓曰,今此文科殿試入格人睦天顯皮封,只書父名,不書三祖職姓名,係是違格,拔去榜中,使之追付於後科殿試宜當,讀券官之意如此,敢啓。傳曰,知道。
副應敎申晳,牌不進,罷職傳旨。傳曰,只推勿罷。
備忘記,近來事體之無嚴殊甚,一設科場,監試官之遞易,至於累十次,而喉司之循例擧行,極爲未安,當該承旨推考,此後各別申飭。
都承旨李正臣上疏。大槪,銀臺新命,忽下意外,揆以分義,宜卽趨謝,而病狀方劇,末由自力,情勢且苦,尤難冒進,出納之地,不可久曠,乞賜遞改,以安微分事。入啓。答曰,省疏具悉。卿勿追提旣往之嫌,銀臺新授,亦循公議,卿其勿辭,調理察職。
答執義李重協疏曰,省疏具悉。以予之涼德不明,無君無嚴之論,發於意外,未知以宦妾知名之人,除拜幾許人耶?念時事之如此,不覺慨然,爾其勿辭,調理察職。
備邊司啓曰,江原監司金演,蔚山府使鄭楷,高山察訪柳萬重皆被臺論,收殺無期,此時監司·守令·察訪之引嫌不赴,極其有弊,不可無變通之道。江原監司金演,蔚山府使鄭楷,高山察訪柳萬重竝姑改差,何如?傳曰,允。
武一所監試官李喬岳病,代李滋,李瑜病,代申思喆改落點。朝報
李挺周以都摠府言啓曰,今日入直內三廳武兼禁軍及軍兵等中日習射,而冬至相値,不得爲之之意,敢啓。傳曰,知道。
以副應敎申晳牌不進,罷職傳旨,傳于趙鳴謙曰,推考傳旨捧入。
又啓曰,因武二所草記,大司諫李喬岳,持平李瑜俱有身病,監試之役,勢難察任,令本院稟旨變通事,允下矣。單子中改付標以入之意,敢啓。傳曰,知道。以下燼缺
上在昌慶宮。停常參·經筵。
正言黃梓三度呈辭。入啓。遞差。
政院啓曰,今日賓廳日次,兩司當爲進參,而無以推移,除試所監試官進去及試官受點·避嫌退待·呈辭入啓·陳疏受由外,呈告未肅拜人員,竝卽牌招,以爲入侍之地,何如?傳曰,允。
左副承旨李挺周上疏。大槪,臣於問備之下,惶悚罔措,玆敢露章自列,乞蒙恩遞事。入啓。答曰,省疏具悉。爾勿過辭,從速察職。
右承旨趙榮福上疏。大槪,臣於該房承旨特推之命,誠有所萬萬惶蹙者,玆敢悉暴危懇,仰請嚴誅,伏乞聖明特許鐫遞,以安微分事。及右副承旨金濟謙上疏。大槪,臣於嚴敎之下,不勝震悚,玆敢隨牌詣闕,陳章徑退,乞削臣職,仍治臣罪事。入啓。答曰,省疏具悉。爾等勿辭察職。
同副承旨趙鳴謙上疏。大槪,臣於該房推考之敎,有不可獨爲晏然者,乞蒙恩遞,以安微分事。入啓。答曰,省疏具悉。爾其勿辭,從速察職。
傳曰,大臣·備局堂上引見,引見時,忠淸監司以徐命均勿拘望次,及相避備擬以入事。及刑曹判書兪集一今姑改差,其代問于廟堂,從二品中備三望以入事。及淸州牧使李有壽,今姑改差,其代今日政差出事。及王大妃殿瓊玉膏,更爲劑入事。及大司憲申思喆,實錄廳堂上差下事。榻前定奪,李重協疏批還入事,榻前下敎。
謝恩,參知朴師益。
大司諫李喬岳,司諫魚有龍,持平李瑜,牌不進,罷職傳旨。傳曰,只推勿罷。
京畿監司書目,高陽呈,以禮曹參判李繹辭職上疏上送事。啓。答曰,省疏具悉。疏辭如此,本職許遞。
修撰徐宗燮辭職上疏。入啓。答曰,省疏具悉。爾其勿辭察職。
以領議政金昌集所啓,江華留守李台佐牌招催促下送事。判下。
領議政金昌集所啓,江都一境,今年被災孔慘,自朝家今方各別軫恤,而留守李台佐到任以後,留意賑政,凡事亦多施設矣。向來臺啓,堂箚有潛入之說,雖不擧名,以此爲不安之端,尙不下去云。本府事勢,殊甚可慮,設有難安情勢,當此之時,決不可許遞。況於臺啓中,措語雖欠稱停,本無指斥之事,則尤無引嫌之義,而朝家循例促往,則其趁卽還任,有未可必,牌招催促,何如?戶曹判書閔鎭遠曰,堂箚臺啓,俱有爽誤之端,故臺啓已有刪改之事矣,卽今江都形勢萬分切急,民方流散云。當此之時,受國重任,何敢過爲引嫌,而不爲還任乎?兵曹判書李晩成曰,今若循例催促而已,則必不肯下去,開示箚啓過當之意,仍爲牌招催促似宜矣。上曰,催促下送,可也。晩成曰,然則牌招乎?上曰,依爲之。
領議政金昌集所啓,洪錫輔旣差實錄堂上,而錫輔每因前事爲嫌,間値國家有事,雖或暫爲行公,而旋卽違牌,凡有除拜,一切辭避,殊涉未安。蓋錫輔曾在先朝,以不赴均田之任,初被特罷,繼承嚴敎,故謂以心事未暴,有此撕捱,當初錫輔之過,引方伯時,以量役遷就被罪之事及量尺爭論未得請之事,不欲復當均田之任者,雖未知其得當,而其意實未嘗在於規避,故及其廟堂催促事勢急迫之後,則與他道均田使,私相講論量事,此則湖南均田使金在魯之所知也。其無必遞不赴之意,於此可見矣。伊時三道均田使中金在魯,則以自初將赴之人,行期猶且遠定,而先朝特以洪錫輔及李縡兩人,不肯承命之故,遽下明日內辭朝之敎。錫輔雖欲嚴畏奉承,而差定褊裨,津治行具,實非半日內所辦者。而翌日朝,又下罷職之敎,厥後玉堂箚批,又下平時如此,緩急何恃之敎,爲臣子者,旣承此不敢聞之敎,其不敢晏然供職,自同無故之人者,亦無足怪。而自上俯燭,如許曲折,另加申飭,使之勿引前事,戮力效勞,則錫輔亦豈敢不爲承命乎?當此人才渺然之日,如錫輔之年富有才者,不當一任其投閑自便,故敢達。兵曹參判金在魯曰,伊時臣則行期尙遠,而自上遽下洪錫輔·李縡明日內辭朝之敎,翌朝之未及辭陛,亦是事勢之固然,而卽又下罷職之命。錫輔之本意,實不在於規避,故凡係量役,與臣多有講論,至欲有聯名陳疏之事,而特以當初引嫌之故,趁未承命,以至於此矣。上曰,申飭行公,可也。左副承旨李挺周曰,然則出于擧行條件乎?上曰,唯。金昌集曰,其時李縡與洪錫輔同時被罪,同承嚴敎矣。李縡情理,同朝之人,孰不矜恕,而自上何能盡燭乎?縡有偏母,年老多病,渠亦無兄弟,獨自扶護,而出身之後,迫於分義。曾前往返於北幕,又受關西御史之任,以致前後相離,至於累朔,其間母子,各自傷懷,至於成病。故縡之心,以爲在朝供職,而當遠役則辭避,決非臣子之義,無寧陳請不仕,與老母相守,然後可無公私相悖之患,年來不肯從宦者此也。當初廟堂,雖以均田使可合之人甚難,而縡之母年未滿七十,故擇差啓下,而退後詳聞,則情理果如是難抑矣。古語曰,忠孝本無二致。縡之終不忍抑情承命,可謂觀過之仁,而遽承緩急何恃之敎,則其所一倍不安,不敢供職,實出於嚴畏惶蹙之意。自上若又下燭李縡情理之如此,而俯察其未效往役,實非規避,則渠何敢一向撕捱,不念分義乎?新有除命,以此別爲申飭,使之勿復引嫌,俟母病間,從速上來察職,何如?上曰,依爲之。朝報
有政。吏批,判書權尙游進,參判李秉常病,參議趙觀彬未肅拜,同副承旨趙鳴謙進。以兪宇基爲內贍主簿,權爲左尹,黃梓爲兵曹佐郞,沈尙吉爲刑曹佐郞,李泰岳爲典牲主簿,洪尙賓爲蔚山府使,權斗經爲高山察訪,成震齡爲正言,洪錫輔爲大司成,韓重熙爲江原監司,李重泰爲東部參奉,申處洙爲典籍,姜一珪爲宗簿直長,金東俊爲司饔直長,梁必大爲活人別提,李泰壽爲氷庫別提,柳敬時爲龍岡縣令,李喬岳爲左承旨,徐命均爲忠淸監司,洪致中爲刑曹判書,安相元爲淸州牧使,申思喆爲實錄同春秋。吏曹謄錄
領議政金昌集所啓,咸鏡道前監司尹憲柱狀啓中,道內各邑災實分等,而尤甚十一邑,之次九邑,稍實三邑也。還上身布及凡徭役蠲減等事,似難一依狀請許施矣。尤甚邑及之次邑新還上準捧,舊未收停捧,而身布則當年條徵捧,舊未收停捧,稍實邑還上身布,當年條徵捧,舊未收最久一年條徵捧。田稅及京各司上納貢物及人蔘歲幣三邑奴婢身貢,半尤甚邑,則減三分之一。至於三甲,則凶荒特甚,折半減捧似好,而三甲移轉之資,勿論南北關某衙門,穀物參量劃給事,依狀請許施,何如?上曰,依爲之。又所啓,黃海前監司金有慶狀啓中,道內畓穀全棄,故各邑還上,以雜穀代捧,而延·白兩邑,尤甚全棄,前頭種租,無路辦得。以三南畿邑中限五千石,請爲劃給,而且各邑新還上耗穀全數請得,以爲來春補賑之資矣。海西失稔之中,延·白兩邑果爲尤甚,前頭種子似無出處。第卽今凶荒,到處皆然,實無推移之道,而狀請縷縷如此,種租則分付賑廳,限二千石劃給。至於還上耗穀,則各邑連歲設賑,故他無着手處。每每請得,朝家不得已許給,而還上每因年凶,旣不能督捧,耗穀又爲見失,則還穀漸致減縮,此甚可慮。今年則事勢如此,尤甚則新還上耗穀全數劃給,之次邑折半劃給之意,分付,何如?戶曹判書閔鎭遠曰,雖在失稔之歲,猶有彼勝於此者,則庶有推移之道,而今年畓穀之大無,八路皆然,實無推移之勢。故前狀啓中,種租之請,不得不防塞,而又此狀啓,勢將以兩湖所在常平廳·賑恤廳會附穀,參酌劃給,而兩湖之穀,亦必不合於種子,是可慮也。守令之賑資料辦,多有不美之事,前後御史書啓中,亦多以此爲言,故今後切勿料辦賑資之意,上年成書節目啓下行會矣。旣不許料辦,則賑資他無出處,新還上耗穀尤甚邑全給,之次邑折半劃給,勢不可已矣。上曰,依爲之。
戶曹判書閔鎭遠所啓,臣於頃日,以兼帶兩職,與都提調有應避之嫌,故連次陳疏蒙遞矣。卽今領相又除經理廳都提調,臣之所帶提調之任,其所當避,與前無異。更當陳疏請遞,而以親嫌一事,每每陳疏煩瀆,亦甚惶恐,尙今泯默矣。分付該曹,憑考法例,稟處,何如?上曰,依爲之。
兵曹判書李挽成所啓,近來科擧頻數,故年少武弁,可用者多,必須將領,不次抄啓,然後可以儲望擢用,而丁酉年後,久不抄啓,武士頗以爲抑鬱矣。問于大臣爲之,何如?領議政金昌集曰,年少武士不次將領可合之人,抄啓儲望,以爲擢用之地,例也。而近來久不擧行,今則似當爲之矣。上曰,依爲之。備局謄錄
吏批啓曰,文科甲科第二人三人,當付七品職,而時無窠闕,仕滿及未仕滿直長中,循次陞遷後,推移付職,何如?傳曰,允。
又啓曰,臺諫及大司成·江原監司,今當差出,而擬望之人乏少,承旨·外任竝擬,何如?傳曰,允。
又啓曰,淸州牧使今當差出,而本州以營下劇邑,素稱難治,不可不擇差。守令中有聲績人竝擬,何如?傳曰,允。
吏房承旨,以司謁啓曰,新除授忠淸監司徐命均時無加資之命,何以爲之?敢稟。傳曰,加資。吏曹謄錄
趙鳴謙啓曰,明日常參·經筵,取稟。傳曰,停。
李挺周,以兵曹言啓曰,本曹卽宿衛重地,新除授參知朴師益,除拜累日,尙不出肅,事甚未安,卽爲牌招察任,何如?傳曰,允。
又啓曰,右副承旨金濟謙疏批已下,更爲牌招察任,何如?傳曰,允。
又啓曰,近來廳中,位甚不齊,啓覆亦且不遠,承旨有闕之代,以在京無故人差出,卽爲牌招察任,何如?傳曰,允。
以大司諫李喬岳,司諫魚有龍,持平李瑜,牌不進,罷職傳旨。傳于金濟謙曰,推考傳旨捧入。
趙鳴謙啓曰,卽者修撰徐宗燮身病猝重,陳疏徑出,元疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。以下燼缺
午時,上御進修堂,大臣·備局堂上引見入侍時,領議政金昌集·行戶曹判書閔鎭遠,兵曹判書李晩成,兵曹參判金在魯,左副承旨李挺周,副應敎申晢,假注書韓啓震,事變假注書閔珽,記事官李庭輯,記注官金翰運。
金昌集進伏曰,近來日氣不適,聖體,若何?上曰,無事矣。昌集曰,曾前每以火熱升降,水剌厭進爲敎矣。近來則何如?上曰,水剌善進矣。昌集曰,引飮之症,近來,亦何如?上曰,引飮差勝矣。昌集曰,湯劑近久停止,丸藥進御乎?缺
金昌集啓曰,實錄廳堂上,多有事故,刪節之設,漸至遷就,殊甚可悶,一房堂上李㙫旣除外任,申思喆今旣內遷,李㙫之代,以申思喆差下,使之察任,何如?上曰,依爲之。
又啓曰,頃者冊禮都監賞典中,監造官金聖運有兒馬賜給,權養性上弦弓賜給之命矣。第權養性其時在鄕,未及上來,仍爲在喪,金聖運則終始察任,而只以聖運之行公,在於養性見遞之後,故有此賞典差等之命,而養性,旣無行公之事,雖上弦弓,亦無可施之賞。聖運則實有功勞,依他例六品遷轉,似宜,故敢此仰達。閔鎭遠曰,聖運,自都監始設時,連爲行公,其功勞與他監造官無異,一體遷轉,似合於均賞之道。權養性上弦弓之賞,還收似宜矣。上曰,依爲之。出擧行條件
閔鎭遠曰,卽今藏氷之期已迫矣。每年藏氷之時,收米於防民市民等處,以備其價矣。上年則新經國恤,都下之民奔走設事,故特爲蠲減,而自本曹賑廳,分半上下矣。今年則旣經勅行,又設都監之餘,凶荒孔慘,此時民間,雖升米,有難收斂,國家經費蕩竭,雖甚切迫,而都民形勢,亦不可不念。依前例自本曹賑廳,分半上下,似爲惠民之缺十二行上曰,依爲之。金在魯曰,令次堂擧行,未知缺七八字次堂,若有故,則又令次次堂替行乎?如是則事體漸輕,臣之淺見,此事終似未安矣。晩成曰,使參判擧行,而至於參議·參知,則不得替行事,定式宜矣。在魯曰,雖如是定式,判書必有朝家所知之應頉,然後次堂或可替行矣。上曰,依爲之。
李晩成啓曰,小臣極知惶恐,而敢有所達。犬馬之齒,已至望七,精神筋力,漸至耗縮,莫重軍務,決難堪當,而累度控辭,終未得請,故不得已冒沒承當而已。難支堪之中,今又兼帶賓客之任,當此東宮鎭日開講之時,不爲進參,實涉未安。如欲進參,則奔走劇務,而餘講冊子,一未披覽,缺十三行包容之聖量,孰不欽仰?而第伏見今日缺七八字嚴有非臣子所敢聞者。重協初箚旣無宦妾知名等說,今此辭疏,又不提及此等語,未敢知殿下,亦何爲而發此敎也。無君二字,與他一時嚴旨有異,人臣承此批,而何可容息乎?今若還收批旨,則實光轉環之德矣。金昌集曰,凡言責論思之臣,雖於陳戒之際,設有過當之說,其在君上聽諫之道,必示優容之色,而後言路不閉矣。今此李重協疏批極可惶悚,臣或疑其疏中,有不擇之語矣。追後聞之,則別無大段措語云。果然則所下嚴旨,實是情外,爲臣子承此嚴敎,何敢容息乎?如此批旨,卽爲還收似當,故敢達。晳曰,宦妾知名等語,始發於臺啓,而今則臺啓亦已刪改云。李重協則前後箚疏,元無此語,今此嚴批,豈非情外乎?閔鎭遠曰,所遭之人,其爲惶恐,固不可言,而辭氣之間,至於如此,聖德有歉矣。曾在先朝,雖或有如此嚴敎,自下還收爲請,則卽爲允從,還入其批旨而改下矣。缺二十餘行燼餘追謄
上在昌慶宮。停常參·經筵。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
政院啓曰,掌令朴致遠,持平李倚天引避退待,已至累日,而憲府多官或武科一二所進去,或陳疏未下批,或呈辭尙未處置,事甚未安,呈告人員,卽爲牌招,以爲處置之地,何如?傳曰,允。又啓曰,啓覆迫頭,刑曹判書,昨日旣已變通差出矣。新除授判書洪致中時在開城府任所,今當下諭,催促上來,而新留守下去,交龜上來,則必不及於啓覆之前,因此而退定啓覆,亦非事體之所宜,何以爲之?敢稟。傳曰,從二品中以在京無故人差出。
吏曹啓曰,臺諫有闕,政事,取稟。傳曰,明日爲之。
戶曹判書閔鎭遠上疏。大槪,乞蒙恩暇,往省父母墳,以伸至情事。入啓。
左承旨李喬岳上疏。大槪,頃忝諫職,累日監試,仍病遞易,昨於承宣問備之敎,惶隕震惕,罔知攸措。召牌之下,未免坐違,聖度天大,罰止只推,且有銀臺新命,臣誠感激,宜卽趨承,而顧今病情,一向危惙,末由入肅,玆敢露章自列,懇乞削臣職名,治臣之罪,以警具僚事。入啓。
持平李瑜,修撰徐宗燮,牌不進,罷職傳旨。傳曰,只推勿罷。
兵曹口傳政事,司果趙文命。
答戶曹判書閔鎭遠疏曰,省疏具悉。卿其依疏辭往省焉。仍傳曰,澆奠床備給,給由馬。
答左承旨李喬岳疏曰,省疏具悉。爾其勿辭,調理察職。
司諫魚有龍上疏。大槪,日昨恩除才降嚴召狎至,在臣分義,宜卽趨承,而床簀餘喘,無路轉動,復犯違傲,萬隕猶輕,而只推之命,反出格外,益無所措。且於藩臣之疏,又添難冒之端,尤難仍據於臺次,不避瀆撓,瀝陳危懇,乞賜斥退,以謝人言事。入啓。答曰,省疏具悉。臺彈旣發,則累累疊床,殊涉過當,爾其勿辭察職。
吏曹口傳政事,實錄兼春秋單,黃梓。
實錄郞廳,以摠裁官意啓曰,二房書役,最爲積滯,而郞廳愼無逸落傷甚重,其所差復,未易爲期,其代以兵曹佐郞黃梓差下,尹心衡亦以親病,久不仕進,與一房郞廳李重述,換差,何如?傳曰,允。
備邊司啓曰,海西一路,災荒荐棘,飢饉特甚,實有顚連之患,而前後按道之臣,一意撫磨,俾不至塡壑,且海州營下劇邑,吏頑民悍,百弊俱興,殆莫可收拾,通判幸得其人,蘇殘起廢,僅成完邑矣。監司以病辭遞,判官又爲陞遷,營府一時遞易,凡事殊涉可慮,判官之代,分付該曹,極擇差送,而似聞監司身病,元非大段,前頭賑政,已自經紀,亦不可付之他手,黃海監司金有慶姑爲仍任,何如?傳曰,允。朝報
上在昌慶宮。停常參·經筵。
下直,荏子島僉使李悠然。
明日文武科放榜時,開門差早。
玉堂箚子。大槪,請掌令朴致遠遞差,持平李倚天出仕。答曰,依啓。
政院啓曰,吏曹郞廳來言,今日爲政事,命下,而判書權尙游,參判李秉常俱以病不來,參議趙觀彬未肅拜,不得開政云,判書·參判·參議竝卽牌招開政,何如?傳曰,允。
兵曹判書李晩成上疏。大槪,臣於廚院提調之任,有應避之嫌,乞令該曹,照例稟處事。及江華留守李台佐上疏。大槪,所被人言罔極,泯伏私次,以待勘結矣。昨者天牌儼辱,而轉動無路,坐犯違傲,惶隕罔措,乞削臣職,仍治臣罪事。及吏曹判書權尙游牌不進後上疏。大槪,臣情病俱苦,勢難察任,且有溺職之罪,恩牌之下,未免違逋,臣罪萬死,乞遞臣本兼諸任,以嚴邦憲,以延殘喘事。及西川君榥上疏。大槪,乞蒙恩暇,往省先壠,以伸至情事。入啓。
政院啓曰,吏曹三堂上,皆違牌不進矣。推考傳旨及罷職傳旨,今方捧入,而判書權尙游陳疏入啓,參判李秉常更爲牌招開政,何如?傳曰,允。
吏曹參議趙觀彬牌不進,罷職傳旨。傳曰,只推勿罷。
政院啓曰,吏曹參議趙觀彬旣有只推之命,更爲牌招,何如?傳曰,允。
備邊司啓曰,自前以居留而陞京職,事務或係緊急,則不待交龜,徑先上來,曾有已行之例,故自本司,方以此意,欲爲啓達之際,政院不知有前例,或慮未及之患,有所啓達,則有從二品中在京無故人差出之命。而第念松都不過二日程,以不待交龜上來之意,別爲下諭,撥馬齎傳,則可以朝發而夕至,似無未及初覆之患,姑寢差出之命,卽令政院稟旨擧行,何如?傳曰,允。
右副承旨金濟謙上疏。大槪,敢陳病重實狀,冀蒙恩遞事。答曰,省疏具悉。勿辭察職。
吏曹參議趙觀彬再牌不進,修撰徐宗燮牌不進,罷職傳旨。傳曰,只推勿罷。
政院啓曰,因備局草記,以居留陞京職,不待交龜,徑先上來,曾有已行之例,令本院稟旨擧行事,允下矣。新除授刑曹判書洪致中仍任,不待交龜,斯速上來事,別爲措辭,下諭何如?傳曰,允。
答江華留守李台佐疏曰,省疏具悉。處分已定,卿勿追提,速往欽哉。
答吏曹判書權尙游疏曰,省疏具悉。忘未覺察,有何所傷?卿勿過辭,調理行公。
答兵曹判書李晩成疏曰,省疏具悉。疏辭令該曹,稟處。
備邊司薦望,咸鏡監司兪崇。朝報
有政。吏批,判書權尙游陳疏入啓,參判李秉常進,參議趙觀彬牌不進。
以黃梓爲實錄兼春秋,黃龜河爲大司諫,鄭錫五爲文學,金在魯爲禮曹參判,申昉爲校理,尹殼爲右尹,李瀗爲海州判官,金宇集爲通川郡守,金有慶黃海監司仍任,張斗周爲兼春秋。吏曹謄錄
兵批,判書李晩成病,參判金在魯病,參議朴聖輅病,參知朴師益進,同副承旨趙鳴謙進,以兪集一·李縡·李㙫付副司直。
趙鳴謙,以弘文館言啓曰,本館下番,連日闕直,極爲未安,修撰徐宗燮昨日旣有只推之命,卽爲牌招察任,何如?傳曰,允。
以弘文館修撰徐宗燮牌不進,吏曹參議趙觀彬再招不進,罷職傳旨,傳于趙鳴謙曰,推考傳旨捧入。
吏批啓曰,判書權尙游陳疏入啓,參議趙觀彬牌招不進,小臣獨政未安,何以爲之?敢稟。傳曰,仍爲之。燼餘
上在昌慶宮。停常參·經筵。
下直,智島萬戶李明錫。
持平李瑜再度呈辭。入啓。遞差。
右承旨趙榮福三度呈辭。入啓。傳曰,還出給。
持平李倚天,就職。
右副承旨金濟謙上疏。大槪,更申前懇,冀蒙矜許事。入啓。
政院啓曰,今日文武科放榜時,諫院無進參之員,除在外及武所監試官進去之外,未肅拜人員竝卽牌招,以爲推移進參之地,何如?傳曰,允。
江原監司韓重熙上疏。大槪,東藩新命,遽下於千萬夢寐之外,臣誠驚惶震越,靡所容措,方面之寄,責任甚重,決非庸陋如臣所敢承當,恭竢累日,迄無處分,玆陳血懇,冀蒙改正,以安賤分事。入啓。
政院啓曰,啓覆,只隔數日,刑曹堂上,不可不備員,以爲修正文書之地,參判李裕民以武所試官,方在試所,參議李仁復以洪萬朝疏下臺啓未收殺之前,勢難行公,合有變通之道,何以爲之?敢稟。傳曰,參議改差。
答西川君榥疏曰,省疏具悉。依疏辭往省焉。仍傳曰,慶昌君墓澆奠床備給。
持平李倚天啓曰,臣以前啓中,拔去金演事,重被僚臺之譏斥,不得不引避退待矣。處置請出於意外,臣誠愧恧,莫省攸措,召牌之下,不敢違傲,黽勉就職。而日者,藩臣之疏,盛論近日臺啓,至謂之阻搪低仰,白地橫加,其所侵攻,不遺餘力,臣於是不勝駭惋之至。夫趙泰耉潛圖進見之跡,崔錫恒巧譎瑩惑之計,十目俱覩,情跡難掩,則今此討罪之請,實出共公之論,而今㙫游辭分疏,欲以疑亂是非,沮撓王法,乃敢外托疏辭,顯有乘機傾陷之意,於公議方張之日,何其無忌憚之甚也?且泰耉與鳳輝,卽二而一者也。㙫嘗同參於請討鳳輝之列,今於泰耉,獨爲伸救,猶恐不及,無乃欲自效於其黨,故不暇恤,其得罪於公議耶?若是者,何足責也?臣且伏見江華留守李台佐疏本,大意與㙫疏相符,而罔非黨同伐異,分疏營救之言,臣不欲與之呶呶對辨而其受困則多矣。其何可諉以其言之無倫,而一刻仍冒於臺次乎?請命遞斥臣職。答曰,勿辭。
謝恩,大司諫黃龜河,文學鄭錫五,校理申昉。
執義李重協疏批還入。答曰,省疏具悉,以予之涼德不明,向日無嚴之論,發於意外,未知以宦妾知名之人,除拜幾許人耶?念時事之如此,不覺慨然,爾其勿辭察職,改下。
吏曹啓曰,臺諫有闕,政事,取稟。傳曰,明日爲之。
左承旨李喬岳,司諫魚有龍,修撰徐宗燮,牌不進,罷職傳旨。傳曰,只推勿罷。
兵曹口傳政事,司直李瑜。
右承旨趙榮福上疏。大槪,臣於千萬意外,伏承辭單還給之命,臣誠驚惶震惕,罔知攸措。謹此隨牌來詣,而第伏見刑曹參議李仁復未撤之疏,則怒其再疏之不許捧入,搆罪喉院,罔有紀極,其言誠可笑,而不足怒也。臣旣被其無限詆斥,決不可晏然仍冒於出納之地,玆敢陳章仰籲,伏乞聖明,亟遞臣職,以謝人言事。入啓。
府前啓,請司直朴泰恒遠竄,疏下諸人一倂削奪官爵,門外黜送,請前左參贊崔錫恒削奪官爵,門外黜送,請前持平柳復明削去仕版,請其時與趙泰耉同時潛入者李肇削奪官爵,門外黜送。措語見上新啓,向日備忘之還收,實是宗社莫大之慶,處分旣定,更無可言,而一種不逞之徒,乘時闖發,必欲罔打朝紳而後已,可勝痛哉?李仁復倡之於前,李㙫和之於後,傾陷在庭之臣,恣意誣毁,伸救被論之人,極口奬詡,其力戰公議,甘心死黨之習,有不忍正視,而卽者淸恩君韓配夏踵其餘套,投進一疏,政院雖因勿捧之敎,纔以退却,而蓋聞其疏語之凶悖,殆有甚焉。此等壞亂之徒,決不可置而不論,請淸恩君韓配夏,前參議李仁復,前監司李㙫竝命罷職不敍。答曰,勿煩。
吏曹口傳政事,刑曹參議梁聖揆。朝報
賑恤廳啓曰,自前北關失稔,則每以嶺南沿邑所在穀,分定運送,非但糶穀之耗縮,船運之際,各邑貽弊,亦甚不貲,且每有後時之歎,不可不預爲措置變通。故自本廳別設倉舍於延日縣浦項商船輻輳處,擇定別將,除給道內各邑穀物之稍有贏餘者,使之轉授料理,逐年儲蓄,以備前頭北關接濟之資,宜當就議廟堂,知委本道,依此擧行之意,敢啓。答曰,知道。備局謄錄
上在昌慶宮。停常參·經筵。
下直,葛頭山僉使金命錫。
都承旨李正臣上疏。大槪,敢陳溺職之罪,冀蒙遞罷,兼貢憂國之忱,乞垂裁省事。及同副承旨趙鳴謙上疏。大槪,臣於都承旨李正臣之疏,有不敢晏然者,玆敢陳章徑出,懇乞亟命鐫削臣職,以安微分,以快人心事。及左副承旨李挺周上疏。大槪,卽伏見都承旨李正臣之疏,因韓配夏辭疏之不捧,拖及前事,搆陷廷臣,而聲罪院僚,罔有紀極,該房旣已陳疏徑出,則臣之難冒之勢,與同僚無異,乞削臣職,以快人心事。入啓。
政院啓曰,吏曹郞廳來言,今日爲政事,命下,而判書權尙游,參判李秉常病不來,參議趙觀彬未肅拜,不得開政云,判書·參判·參議竝卽牌招開政,何如?傳曰,允。
謝恩,刑曹參議梁聖揆。
答右副承旨金濟謙疏曰,省疏具悉。爾其勿辭,從速察職。
吏曹判書權尙游牌不進。
答右承旨趙榮福,左副承旨李挺周,同副承旨趙鳴謙疏曰,省疏具悉。處分已定,爾其勿辭,從速察職。
吏曹參議趙觀彬,牌不進,罷職傳旨。傳曰,只推勿罷。
謝恩,左承旨李喬岳。
右副承旨金濟謙上疏。大槪,臣於都承旨李正臣之疏,有不可晏然者,玆敢隨牌來詣,陳章徑退,亟遞臣職,以安微分,以快人心事。及右承旨趙榮福上疏。大槪,臣於都承旨李正臣之疏,有不敢晏然者,隨牌來詣,陳章徑退,伏乞亟賜鐫削,以謝人言事。入啓。
實錄廳郞廳,以摠裁官意啓曰,二房郞廳執義李重協,身病方重,改差,其代以弼善金礪,差下察任,何如?傳曰,允。
政院啓曰,明日雜科覆試時,兩司當爲進參,而諫院則大司諫黃龜河,正言李滋武科一二所分進,司諫魚有龍呈辭受由,獻納鄭宅河,正言成震齡皆在外,無他推移之員,合有變通之道,何以爲之?敢稟。傳曰,魚有龍牌招。朝報
有政。吏批,判書權尙游牌不進,參判李秉常進,參議趙觀彬牌不進。以兪崇爲咸鏡監司,梁聖揆爲刑曹參議,鄭宅河爲獻納,徐宗伋爲持平,朴弼正爲掌令,黃一夏爲兵曹參判,張震煥爲敦寧判官,李秀英爲左通禮,李承源爲兼監察。
吏批啓曰,判書參議竝牌招不進,小臣獨政未安,何以爲之?敢稟。傳曰,仍爲之。
吏房承旨,以司謁啓曰,新除授咸鏡監司兪崇時無加資之命,何以爲之?敢稟。傳曰,依例加資。吏曹謄錄
李挺周,以兵曹言啓曰,一所巡將李瑊今日巡將受點矣。闕門垂閉,尙不入來,事之可駭,莫此爲甚,依近例罷職,元單子中改付標以入之意,敢啓。傳曰,知道。燼餘
上在昌慶宮。停常參·經筵。
副應敎申晳上疏。大槪,臣於李正臣之疏下款語,不勝駭怖,陳章徑出,乞賜鐫遞,以快人心事。入啓。
政院啓曰,今日雜科覆試時,兩司當爲進參,而諫院則司諫魚有龍纔已出牌,憲府則大司憲申思喆,掌令蔡膺福武科一二所分進,執義李重協呈辭入啓。掌令朴弼正,持平徐宗伋未肅拜,持平李倚天呈辭,無一行公之員,除試所進去呈辭入啓外,呈告未肅拜人員竝卽牌招,以爲推移進參之地,何如?傳曰,允。
政院啓曰,以今日雜科覆試時進參事,司諫魚有龍纔已出牌矣。大司諫黃龜河,正言李滋武一二所分進,獻納鄭宅河,正言成震齡俱在外,更無推移之員,合有變通之道,何以爲之?敢稟。傳曰,魚有龍旣已只推勿罷矣,更卽牌招。
同副承旨趙鳴謙,司諫魚有龍,牌不進,罷職傳旨。傳曰,只推勿罷。
謝恩,掌令朴弼正,持平徐宗伋。
持平李倚天上疏。大槪,臣於都承旨李正臣疏請譴罷,不勝危怖之至,縮伏私次,恭俟處分,今以雜科進參事,召牌儼臨,怵畏分義,不敢坐違,謹此隨詣闕外,而其在廉義,決難冒進,玆敢略具短疏,仰暴危悃,乞命鐫斥,以快人心事。入啓。
答右承旨趙榮福,右副承旨金濟謙,副應敎申晳疏曰,省疏具悉。爾勿過嫌,從速察職。
忠淸監司書目,淸州呈,以諮議蔡之洪辭職上疏上送事。啓。答曰,省疏具悉。爾勿撝謙,將父入城,俾護東宮焉。
忠淸監司書目,淸州呈,以司直申慶濟上疏上送事。啓。傳曰,處分已定,此疏還爲下送事,分付。
開城留守書目,新除授刑曹判書辭職上疏上送事。啓。答曰,省疏具悉。卿勿過辭,從速上來行公。
答江原監司韓重熙疏曰,省疏具悉。卿其勿辭,速往欽哉。
司諫魚有龍,再牌不進,罷職傳旨。傳曰,只推勿罷。
政院啓曰,司諫魚有龍,再招不進,旣有只推之命,雜科覆試,今日內不可不開場,所當更請牌招,而一日三牌,有傷事體,何以爲之?敢稟。傳曰,魚有龍有何所嫌,終不應命?事體極爲未安,從重推考,更爲牌招,仍赴試所。
吏曹口傳政事,實錄兼春秋金礪。
假注書韓啓震有頉,代鄭益河爲之。
注書尹光益病,代趙明澤爲之。
假注書閔珽病,代趙迪命爲之。
政院啓曰,啓覆吉日,推擇啓下矣。卽今初覆只隔一日,而刑曹判書洪致中方在開城府任所,陳疏未承批,勢難及期上來。且江原道啓覆文案一度,昨始來到,未及修正,初覆退定十九日,再覆二十一日,三覆二十六日,次次退行,何如?傳曰,允。
右承旨趙榮福,左副承旨李挺周,右副承旨金濟謙,修撰徐宗燮,牌不進,罷職傳旨,及同副承旨趙鳴謙,再牌不進,罷職傳旨。傳曰,只推勿罷。朝報
備邊司啓曰,今日賓廳日次,而堂上位不齊,頉稟。答曰,知道。備局謄錄
成均館啓曰,本館乃養士之地,故祖宗朝,特賜湖南諸島地稅·漁稅·京江料水等稅,以補供士之需,司贍木十五同每年劃送,以助不贍矣。自壬辰亂後,司贍木中廢不送,湖南諸島盡爲移屬於他衙門,所存只是蝟島·楸子島而已。本館許多養士之資,凡百調用之費,專賴於外方奴婢貢布,而近自數十年來,累經大殺,奴婢之散亡,什常七八,捧入貢布,逐歲欠縮,而自朝家連爲災減,本館物力,因此罄竭,不成貌樣者,已多年所,凡諸養士之節,幾盡廢閣,各項酬應之資,無路拮据,待士之埋沒,事體之苟簡,孰有甚於此者乎?臣等忝居師儒之列,目見學宮之凋殘,謹以救弊之策,敢此陳達焉。八道社稷·鄕校·書院,春秋釋采時,所用幣帛,本無主管辦送之處,各邑守令私自貿用,使莫重享祀,幣帛麤細不一,事之未安,莫此爲甚,本館乃學校根本之地,則自本館主管頒送,恐合事宜。自今貿幣所入大同會減之米,使其邑添載稅船,上納于宣惠廳,移送本館,而春秋祭享時所用幣帛,自本館貿辦,堂上郞廳親審監封,分送諸道監營,自監營分送列邑,則不特事體之自重,而享祀幣帛,更無麤細不一之弊,本館支用,亦有取贏蘇殘之道,以此定式施行,何如?傳曰,允。成均館謄錄
下直,永同縣監李英輔,城津僉使宋廷藩。
傳曰,今下弓矢,城津僉使宋廷藩給送。
上在昌慶宮。停常參·經筵。
下直,淳昌郡守李益命。
答持平李倚天疏曰,省疏具悉。爾勿深嫌,從速察職。
京畿監司書目,長湍呈,以忠淸監司徐命均辭職上疏上送事。啓。答曰,省疏具悉。今玆除拜,實循公議,卿勿過辭,速往欽哉?
慶尙監司書目,辭職上疏上送事。啓。答曰,省疏具悉,卿勿過嫌,亦勿較爭,以鎭海隅民情焉。
實錄廳郞廳,以摠裁官意啓曰,二房書役因郞廳有故,未免積滯,委屬可慮,郞廳金礪,差下之後,尙不仕進,殊涉未便,卽令政院,牌招察任,何如?傳曰,允。
假注書鄭益河有頉,代姜一珪爲之。
右承旨趙榮福,左副承旨李挺周,右副承旨金濟謙,同副承旨趙鳴謙,牌不進,罷職傳旨。傳曰,只推勿罷。
大司成洪錫輔上疏。大槪,積逋嚴召,例罷屬耳。萬萬意想之外,忽差史局之任,至煩別敍之命,繼有國子新除,且勤前席開釋,使臣從前未暴之心事,畢暴無餘,四五日之間,異恩稠疊,此豈賤分所可得者哉?感涕撫襟,不知死所,國子史局,地望自別,決非如臣倥侗所可濫竽,懇乞亟賜鐫削,以重名器,以安微分事。入啓。答曰,省疏具悉,爾勿過辭,從速察職。
實錄兼春秋金礪,修撰徐宗燮,牌不進,罷職傳旨。傳曰,只推勿罷。朝報
備邊司,開城留守金在魯。備局謄錄
全羅都事趙命臣,以災傷檢覈,未免爲節晩,待罪事,狀啓。傳于李喬岳曰,勿待罪事,分付。
上在昌慶宮。停常參·經筵。
下直,昌平縣監李錫仁,庇仁縣監蔡橚,兔城僉使金宗元。
執義李重協三度呈辭。入啓。遞差。
政院啓曰,刑曹判書洪致中昨已上來云,卽爲牌招察任,何如?傳曰,允。
咸鏡監司兪崇上疏。大槪,北臬寵擢之命,遽下於夢寐之外,驚惶感惕,罔知攸措。顧此邊關重寄,決非如臣空疏所可堪承,而側聽累日,未有處分,玆敢控籲,仰瀆宸嚴,且於近日詬斥之言,有不容泯默者,懇乞亟命,收還臣新授職秩恩資,以重名器,以安愚分事。入啓。答曰,省疏具悉。卿勿控辭,速往欽哉。
禁府都事朴光元,罪人趙聖復,圍籬安置後,入來。
答都承旨李正臣疏曰,省疏具悉。疏槪予已知之,卿其勿辭,從速察職。
傳曰,淸恩君韓配夏上疏,入之。
大妃殿·大殿·中殿·世弟宮·嬪宮,藥房·政院·玉堂問安。答曰,知道。藥房啓曰,卽伏承下藥房之敎,大妃殿氣候,有不安之節,臣等伏不勝驚慮之至,卽令醫女入診,詳察症候,議定當進之藥宜當,敢來問安,竝此仰稟。答曰,知道。症候,已言于醫女矣。
假注書趙明澤有頉,代崔致重爲之,假注書趙迪命有頉,代申致雲爲之。
右承旨趙榮福,身病出仕。
持平徐宗伋上疏。大槪,敢暴病重實狀,冀蒙恩遞,兼附一二憂慨之忱,以備財察事。入啓。
吏曹啓曰,臺諫有闕,政事,取稟。傳曰,明日爲之。
副應敎申晳,修撰徐宗燮,牌不進,依承傳罷職。
藥房再啓曰,卽者大妃殿入診醫女來言,脈度浮數,頭部耳部齒頰俱痛,且有惡寒等症云。卽與諸御醫商議,則皆以爲此是感冒之候,趁未發散之致,荊防敗毒散,加乾葛·連翹各七分,連進三貼,以爲和解之地宜當云,此藥卽爲劑入之意,敢啓。傳曰,知道。
觀象監,夜一更,月入畢星,自一更至三更,月暈。啓。朝報
濟州牧使狀啓,莫重薦新與進上節果,不得依例封進,不得已代封,待罪事。傳于李喬岳曰,勿待罪事,回諭。
上在昌慶宮。停常參·經筵。
下直,光陽縣監李譔。
大妃殿·大殿·中殿·世弟宮·嬪宮,藥房·政院·玉堂問安。答曰,知道。藥房啓曰,伏未審夜來聖體,若何?大妃殿感冒之候,亦何如?昨日劑入湯劑,其已進御,而或有和解之效乎?今日亦令醫女,詳察症候宜當,臣等終宵憂慮敢來問安。答曰,知道。慈殿症候,與昨一樣,湯劑纔已進御,而予則無事矣。
政院啓曰,吏曹郞廳來言,今日爲政事,命下,而判書權尙游,參判李秉常,俱以病不來,參議趙觀彬未肅拜,不得開政云,判書·參判·參議,竝卽牌招開政,何如?傳曰,允。又啓曰,雜科試所掌令朴弼正,連日進參矣。因持平徐宗伋疏論,不得進去云。持平李倚天,卽爲牌招,使之進去,何如?傳曰,允。又啓曰,刑曹判書洪致中,昨日違牌,今又陳疏,尙不出肅,啓覆當前,文書修整,一日爲急,卽爲牌招察任,何如?傳曰,允。
假注書崔致重在外,代金守文爲之。
刑曹判書洪致中,牌不進。
政院啓曰,刑曹判書洪致中,牌不進,推考傳旨,今方捧入,而啓覆漸迫,事多窘急,更爲牌招察任,何如?傳曰,允。
謝恩,刑曹判書洪致中。
吏曹參議趙觀彬,牌不進,罷職傳旨。傳曰,只推勿罷。
實錄廳郞廳,以摠裁官意啓曰,都廳郞廳申晳違牌坐罷,令該曹,口傳付軍職,冠帶常仕,何如?傳曰,允。
傳曰,持平徐宗伋上疏,還出給。
修撰李重協,牌不進,依承傳罷職。
觀象監,午時日暈,兩珥,未時日暈,夜自二更至五更,月暈。啓。朝報
有政。吏批,判書權尙游牌不進,參判李秉常進,參議趙觀彬牌不進,右副承旨金濟謙進,以趙榮世爲執義,李重協爲修撰,尹心衡爲司書,趙之重爲右通禮,朴弼莘爲庇安縣監,金在魯爲開城留守,實錄兼春秋單金礪。原豐都正熙,原陽都正炅,原平守燮,原興守煦,以上,在喪終制。
兵批,判書李晩成病,參判黃一河未肅拜,參議朴聖輅病,參知朴師益進,右副承旨金濟謙進,以朴萬亨爲興陽監牧官,柳重鼎爲。以下燼缺
吏批啓曰,判書·參議竝牌招不進,小臣獨政未安,何以爲之?敢稟。傳曰,仍爲之。吏曹謄錄
上在昌慶宮。停常參·經筵。
中宗大王忌辰齋戒。
假注書姜一珪有頉,代崔暐爲之。
大妃殿·大殿·中殿·世弟宮·嬪宮,藥房·政院·玉堂問安。答曰,知道。藥房啓曰,伏未審夜來,聖體若何?大妃殿未寧之候,湯劑進御之後,其有差減之效乎?昨伏聞醫女所傳之言,則湯劑二貼,連爲進御云,此非一日再進之劑,取汗不至過多乎?今日令醫女入診,詳察症候後,更議繼進之劑宜當,臣等不勝憂慮,敢來問安,竝此仰稟。答曰,知道。慈殿症候與昨一樣,無差減之效,不勝驚念,予則無事矣。
兵曹口傳政事,護軍申晳。
藥房口傳啓曰,伏承問安之批,慈候尙無差減之效,臣等不勝憂慮之至,醫女不可不趁早入診,詳察症候後,更議繼進之劑,自今日,醫女仍爲直宿宜當,惶恐敢啓。傳曰,知道。
藥房再啓曰,大妃殿入診醫女退出後,伏聞所傳之言,則大妃殿,湯劑進御,取汗之後,脈度微弱,諸症候一樣無減,膈間亦有不平之候,手足掌心俱熱云,卽與諸御醫李時聖等,反復商議,則皆以爲感冒之候,未盡和解之致,柴胡涼膈散,加黃連·薑汁炒·枳殼·夫炒各七分,連進三貼宜當云,此藥卽爲劑入之意,敢啓。傳曰,知道。
藥房口傳啓曰,大妃殿症候,尙無差減之效,夜間或不無承候之事,醫官亦爲別入直之意,敢啓。傳曰,知道。
實錄廳郞廳,以摠裁官意啓曰,一房堂上未差之代,刑曹判書洪致中差下,二房堂上金在魯遷轉代,右尹權差下,都廳郞廳徐命均外任代,前修撰李重協差下,使之察任,而李重協方在罷職中,令該曹口傳付軍職,冠帶常仕,何如?傳曰,允。
政院啓曰,因弘文館草記,令政院稟旨變通闕員差出事,允下矣。政官所當牌招開政,而今日齋戒相値,在前如此之時,亦有開政之例,何以爲之?而副提學洪啓迪連日呈告,不爲行公,亦爲牌招入直,何如?傳曰,過國忌後開政,呈告人員牌招。
政院啓曰,卽者有持平徐宗伋上疏還給之命矣。夫臺閣言事之疏,事體自別,言可用則固當夬賜敷納,言雖不可用,亦宜明示開誨,使進言者自服,而今者不然,不問曲直,直令還給,實有乖於聖朝待臺閣之道,倘於千萬世後,有以今日,爲口實,而遂成惡直拒諫之風,則其將謂聖朝何如也?臣等此言,非敢有一毫爲臺臣地,惟恐聖德之有損,伏望聖明卽命還入,仍賜批旨,使聖敎,昭如日月,無人不瞻,千萬幸甚。臣等忝居近密,旣有所懷,不敢有隱,惶恐敢啓。傳曰,知道。原疏入之。
傳曰,淸恩君韓配夏上疏還出給。
吏曹口傳政事,實錄知春秋洪致中,同春秋權,兼春秋李重協。
副提學洪啓迪牌不進。朝報
趙榮福,以吏曹言啓曰,今此山陵望祭,獻官東善君炳,陽平君檣實預差啓下矣。東善君炳稱以病重,不爲受香,雖未知病故之如何,莫重祭享之稱頉不進,殊甚未安,東善君炳推考,不得已陽平君檣,陞實,改付標以入之意,敢啓。傳曰,知道。
又以弘文館言啓曰,本館上下番三員內,副修撰李箕鎭·金鎭商竝在外,只有臣昉,獨爲入直,下番闕直,已至累日,事體極爲未安,而副提學洪啓迪拘於館規,不得請牌,他無推移之員,令政院稟旨變通,差出闕員,仍卽牌招察任,何如?傳曰,允。燼餘
上在昌慶宮。停常參·經筵。
中宗大王忌辰。
望祭後,大妃殿·大殿·中殿·世弟宮,藥房·政院·玉堂·二品以上·六曹問安。答曰,罔極。藥房啓曰此月奄半,殷奠又過,伏惟聖孝號慕,益復罔極。伏未審夜來聖體,若何?,大妃殿症候,湯劑進御之後,或有差減之效乎?今日醫女,亦爲入診,詳察症候宜當,臣等不勝憂煎之至,敢來問安,竝此仰稟。答曰,知道。殷奠復過,歲暮將半,益切罔極,慈殿症候,與昨一樣,不勝驚慮之至。
兵曹口傳政事,副司果李重協。
假注書金守文有頉,代權顈爲之,申致雲有頉,代權贄爲之。
謝恩,黃海兵使金時泰。
答持平徐宗伋疏曰,省疏具悉。旣往之事,意外追提,殊欠和平,爾其勿辭察職。朝報
備邊司賓廳日次,國忌正日,頉稟。備局謄錄
李挺周,以兵曹言啓曰,卽者通化門守門將來言,女人唜正等三名,閉門後來到門前,欲爲出去,問其曲折,則永徽殿望祭所用祭餠造作次入來矣。不知闕門之已閉,將欲出去云,事極驚駭,唜正等拘留,當該官員,難免不能檢察之失,推考警責,該吏自本曹決棍,今此女人等趁不出去之由,同門守門將,宜卽來告,而更鼓已下之後,緩緩來報,其怠緩之習,殊可駭然,亦爲從重推考,何如?傳曰,允。
備忘記,史官一員待命,救食所內摘奸。
上在昌慶宮。停常參·經筵。
下直,順天府使申世雄,木浦萬戶朴昌益,於蘭萬戶羅緩。
大妃殿·大殿·中殿·世弟宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。藥房啓曰,伏未審夜來聖體,若何?大妃殿未寧之候,湯劑進御之後,其有差減之效乎?今日醫女,必須入診,詳察症候後,前劑入柴胡涼膈散仍進與否,可以議定,臣等不勝憂煎,敢來問安,竝此仰稟。答曰,知道。慈殿症候,已言于醫女,而湯劑進御之後,少無顯效,不勝焦煎之至,予則無事矣。
政院啓曰,吏曹郞廳來言,今日爲政事,命下,而判書權尙游,參判李秉常俱以病不來,參議趙觀彬未肅拜,不得開政云。判書·參判·參議竝卽牌招開政,何如?傳曰,允。又啓曰,判決事南就明纔已上來,而連呈辭疏,不爲出肅,詞訟積滯,委屬可慮,卽爲牌招察任,何如?傳曰,允。又啓曰,江華留守李台佐臺啓旣已停止,筵中亦且開釋,今無可引之嫌,而頃日違牌之後,連呈辭疏,無意還任,本府賑政方急,事甚可慮,卽爲牌招察任,何如?傳曰,允。
假注書崔暐有頉,代洪聖輔爲之。
傳曰,意外臺彈,何待其收殺,待大臣之道,不宜如是,右相祿俸更令倉官輸送事,分付該曹。
藥房口傳啓曰,大妃殿入診醫女退出後,伏聞所傳之言,則脈度微數,諸症候一樣云。卽與諸御醫相議,則皆以爲諸症候中,胸腹連亘之候及小便短澁等症,最爲可悶,宜令醫女入診,按察胸腹部,詳審虛實,然後當進之藥,可以議定云。卽令醫女更爲入診之意,敢啓。傳曰,知道。醫女入診時,已言症候矣,議定當進之劑,更勿入診,宜矣。
持平徐宗伋啓曰,臣愚悃所激,妄陳一疏,而辭語草草,未足塞一日之責,方以自愧,殿下旣給還入,不賜別白之敎,泛以殊欠和平等語,爲批,臣誠惶惑失圖,繼之以慨然也。噫,今日朝象之不靖,國勢之日非,豈有他哉?直由於殿下,過於寬仁,事有當前,不問曲直,不分忠佞,唯以容覆爲主,使大憝得以偃息,群小得以躑躅,論人之啓,如水投石,言事之疏,茫若墜井,公議之鬱而不伸,物情之久而愈激,良以此也。若此不已,則幾何其不至於泯泯棼棼,淪胥以鋪也哉?此臣所以深有慨於近事之處分者也。夫和平,豈不誠好?而在臺閣,猶爲第二義,雖以臣疏中下款事言之,略加警責,固無不可,而況其可論者論之,可罪者罪之,方可謂眞定和平者耶?且也事苟在可言之科,則雖於累年之後,不嫌其遡論,而至於正臣之事,旣非旣往,又非追提,罪與不罪之間,未蒙發落之旨,臣之惑,於是滋甚。噫,正臣之疏,其計則嫁禍逞毒也,其心則吮廱舐痔也。苟究其罪狀,則削黜之請,猶云未減而聖批略不提及,顯示不槪之意,臣恐從今以往,奸細之輩,益無所懲畏,未知幾正臣,將接踵而起,國事終無稅駕之地,豈不大可寒心哉?臣誠淺言微,曾不能感回天聽,徒使增宵小之氣,貽臺閣之羞,以何顔面,一刻仍冒於臺次乎?請命遞斥臣職。答曰,勿辭,退待物論。
藥房口傳再啓曰,伏聞醫女所傳之言,大妃殿症候,胸腹部實滿,按之顯有指痕,小便亦爲短澁云,臣等不勝驚慮之至,卽與諸御醫,反覆商議,則皆以爲柴苓湯,加枳實·夫炒·厚朴·薑製各五分,連進五貼,以爲扶脾滲利之地宜當云,此藥卽爲劑入之意,敢啓。答曰,知道。
傳曰,前應敎申晳,修撰徐宗燮·李重協竝敍用。
吏曹參議趙觀彬,判決事南就明,牌不進,依承傳罷職。
持平李倚天上疏。大槪,敢陳病難供職之狀,冀蒙恩遞,兼附區區愚見,以備裁察事。入啓。
司書尹心衡上疏。大槪,胄筵侍講之任,決非如臣蒙陋所可承當,且臣老母宿患,觸寒轉劇,沈淹床席,症形危苦,以此情理,實無離側供職之望,玆敢隨牌,來伏於禁扃之外,瀝血陳籲,徑歸私次,伏乞亟賜鐫遞,俾得專意救護,仍治違慢之罪,以警他人事。入啓。朝報
有政。吏批,判書權尙游牌不進,參判李秉常進,參議趙觀彬牌不進。
以李重協爲實錄兼春秋,洪致中爲實錄兼同春秋,金興慶爲禮曹參判,李晩成兼同義禁,李昌碩爲相禮,黃處信爲平市令,李慶錫爲兵曹正郞,愼無逸爲兵曹正郞,申晳爲校理,徐宗燮爲副校理,李庭綽爲承文著作。
李挺周以都摠府言啓曰,今日入直內三廳武兼禁軍及軍兵等中日習射,請出標信。答曰,知道。
趙榮福啓曰,新除授玉堂牌招事,允下,而今已夜深,待明朝出牌之意,敢啓。傳曰,知道。
又以吏曹言啓曰,今月初五日大臣·備局堂上引見入侍時,戶曹判書閔鎭遠所啓,領相除經理廳都提調,臣之所帶提調,在所當遞,分付該曹,考例稟處事,允下矣。權設衙門,本無相避之規,而本廳乃是權設,則閔鎭遠所帶經理廳提調之任,似不當許遞,而重臣進退,臣曹不敢擅便,上裁,何如?答曰,勿爲遞改。
吏批啓曰,判書·參議竝牌招不進,小臣獨政未安,何以爲之?敢稟。傳曰,仍爲之。
啓曰,因弘文館草記,玉堂闕員差出事,命下矣。曾前出入之人多在違牌坐罷中,無以推移備擬,合有變通之道,何以爲之?敢稟。傳曰,坐罷人竝書入。吏曹謄錄
上在昌慶宮。停常參·經筵。
大妃殿,藥房·政院·玉堂問安。答曰,知道。二品以上·六曹問安。答曰,知道,勿爲問安。大殿,藥房·政院·玉堂問安。答曰,知道。二品以上·六曹問安。答曰,知道。日寒如此,老病諸臣,連日問安,亦不安心,慈敎如此,勿爲問安,中殿·世弟宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來聖體,若何?大妃殿諸症候,其有差減之效乎?今日令醫女入診,詳察症候宜當,臣等不勝區區憂煎,敢來問安,竝此仰稟。答曰,知道。無事,慈殿症候,已言于醫女矣。
玉堂箚子。大槪,請持平徐宗伋出仕事。入啓。答曰,依啓。
謝恩,校理申晳,副校理徐宗燮。
工曹判書李觀命辭職上疏。入啓。答曰,省疏具悉。文衡之任,非卿誰也?卿其勿辭行公。
副提學洪啓迪留院上疏。入啓。答曰,省疏具悉。已往之事,人人追提,實是怪訝,亦欠和平,卿其勿辭察職。
司諫魚有龍辭職上疏。入啓。答曰,省疏具悉。爾其勿辭察職。
答司書尹心衡疏曰,省疏具悉。爾其勿辭,救護病母。
全羅監司書目,辭職上疏上送事。啓。答曰,疏辭如此。令廟堂稟處。
答持平李倚天疏曰,省疏具悉。爾其勿辭,疏辭,令廟堂稟處。
假注書權顈有頉,代吳光運爲之,權贄病,代朴履文爲之。
趙鳴謙,以實錄廳郞廳,以摠裁官意啓曰,三房堂上趙觀彬違牌坐罷,刪節之役,今方緊急,不可無變通之道,敍用後,令該曹付軍職,郞廳鄭錫三在外,尙未上來,其代以兵曹正郞愼無逸差下,使之察任,何如?傳曰,允。朝報
又以戶曹言啓曰,依傳敎右議政趙泰耉十月·十一月兩朔祿俸,更令倉官,輸送于西小門外所住處,則以爲臣待命城外,病伏垂死之中,忽蒙祿俸,更令輸送之特敎,負罪賤臣何以得此?感極涕瀉,不知死所。臺啓方張之日,不敢冒受之義,與前無異,今此特恩之下,又不得祗受,尤不勝惶恐死罪之至云。祿俸不爲領受,何以爲之?敢稟。傳曰,令倉官更爲輸送。燼餘
上在昌慶宮。停常參·經筵。
大妃殿·大殿·中殿·世弟宮·嬪宮,藥房·政院·玉堂問安。答曰,知道。藥房啓曰,伏未審夜來聖體,若何?大妃殿症候,湯劑進御之後,胸腹部實滿之候,或有差減之效乎?今日令醫女入診,詳察症候宜當,臣等不勝憂煎,敢來問安,竝此仰稟。答曰,知道。無事,慈殿症候,已言于醫女矣。
都承旨李正臣,掌令朴弼正三度呈辭。入啓。遞差。
兵曹口傳政事,副司直趙觀彬。
戶曹疊啓曰,依傳敎右議政趙泰耉十月·十一月朔祿捧,更令倉官,輸送于西小門外所住處,則以爲臣待命城外,病伏垂死之中,忽蒙祿俸,更令輸送之特敎,負罪賤臣,何以得此?感極涕瀉,不知死所,臺啓方張之日,不敢冒受之義,與前無異,今此特恩之下,又不得祗受,尤不勝惶恐,死罪之至云,祿俸不爲領受,何以爲之?敢稟。傳曰,令倉官,更爲輸送。
政院啓曰,明日啓覆時,承旨不可不備員,都承旨有闕之代,政官卽爲牌招開政,以在京無故人差出,何如?傳曰,都承旨前望單子入之。又啓曰,明日啓覆時,刑曹堂上不可不備員,而參判李裕民以武所試官進去,不可無變通之道,單子中改付標以入,何如?傳曰,允。又啓曰,啓覆時諫院當爲進參,而或試所進去,或在外或呈告,無行公之員,除試所進去在外外,呈告人員,牌招察任,何如?傳曰,允。又啓曰,明日啓覆時,戶曹堂上一員,當爲入侍,而判書閔鎭遠在外,參判趙泰億被論,參議安重弼連呈辭疏,不爲行公,參議安重弼卽爲牌招,何如?傳曰,允。又啓曰,明日啓覆時,禮曹堂上一員,當爲入侍,而判書李宜顯以內局提調,臘藥監劑進去,參判金興慶,參議金相元俱在外,無他推移之員,在外人員,合爲變通之道,何以爲之?敢稟。傳曰,參判·參議改差,前望單子入之。
府前啓,請司直朴泰恒遠竄,疏下諸人,一倂削奪官爵,門外黜送,前左參贊崔錫恒削奪官爵,門外黜送,前持平柳復明削去仕版,其時與趙泰耉同時潛入者李肇,削奪官爵,門外黜送,淸恩君韓配夏,前參議李仁復,前監司李㙫竝命罷職不敍。措語見上新啓,新除授執義趙榮世時在京畿積城地,司諫院獻納鄭宅河時在慶尙道義興地,正言成震齡時在平安道龍崗縣任所,請竝斯速乘馹上來事,下諭。答曰,不允。下諭事依啓。
三司·兩司合啓,諫院無城上所,姑停。
吏曹口傳政事,兼春秋愼無逸。
都承旨前望單子還入,李縡落點。
傳曰,禮曹堂上有闕之代,口傳差出事,分付。
明日啓覆時,進修堂殿坐正時辰正初刻。
司諫魚有龍牌不進,罷職傳旨。傳曰,只推勿罷。
政院啓曰,明日啓覆,只隔一宵,而都承旨李縡在外,合有變通之道,何以爲之?敢稟。傳曰,政官卽爲牌招開政,以在京無故人,使之差出。
武二所試官李裕民,改代鄭壽松改落點。
政院啓曰,司諫魚有龍旣有只推之命,更爲牌招,何如?傳曰,允。朝報
有政。吏批,判書權尙游牌不進,參判李秉常進,參議未差,左副承旨李挺周進。以愼無逸爲實錄兼春秋,申思喆爲都承旨,李縡爲禮曹參判,趙觀彬爲禮曹參議,黃璿爲判決事,南世珍爲掌令,申晳爲兼弼善,李重協爲副校理。
兵批,判書李晩成進,參判黃一夏未肅拜,參議朴聖輅進,參知朴師益病,左副承旨李挺周進。
兵批,副護軍金興慶·朴弼正,副司直李正臣·金相元·趙觀彬,副司正洪聖輔。
李挺周啓曰,新除授禮曹堂上待下批牌招事,命下矣。參判李縡在外,參議趙觀彬所當牌招,而今已夜深,待明朝出牌之意,敢啓。傳曰,知道。
吏批啓曰,判書牌招不進,參議未差,小臣獨政未安,何以爲之?敢稟。傳曰,仍爲之。吏曹謄錄
上在昌慶宮。停常參·經筵。
大妃殿·大殿·中殿·世弟宮·嬪宮,藥房·政院·玉堂問安。答曰,知道。藥房啓曰,伏未審夜來聖體,若何?大妃殿未寧之候,湯劑進御之後,其有差減之效乎?今日令醫女入診,詳察症候宜當,臣等不勝憂煎,敢來問安,竝此仰稟。答曰,知道。無事,慈殿症候小減,勿爲逐日問安事,有敎矣。
注書尹光益三度呈辭。入啓。遞差。
武二所監試官申思喆遷轉,代掌令南世珍,改落點。
謝恩,禮曹參議趙觀彬,掌令南世珍。
吏曹啓曰,臺諫有闕,政事,取稟。
今日啓覆時,初覆文書未畢,明日繼達事,定奪。
明日啓覆時,殿坐正時,巳初初刻。
三司合啓,請罪人柳鳳輝,亟命設鞫嚴問,以正王法。措語見上上曰,勿煩。兩司合啓,請韓世良亟命設鞫嚴問。措語見上上曰,勿煩。又所啓,請司直權珪設鞫嚴問。措語見上上曰,勿煩。又所啓,請右議政趙泰耉極邊遠竄。措語見上上曰,勿煩。持平李倚天所啓,請司直朴泰恒遠竄。措語見上上曰,勿煩。又所啓,請其時與趙泰耉同時潛入者李肇削奪官爵,門外黜送。措語見上上曰,勿煩。又所啓,請淸恩君韓配夏,前參議李仁復·前監司李㙫竝命罷職不敍。措語見上上曰,勿煩。前啓,朴泰恒疏下諸人一倂削奪官爵,門外黜送事,及前持平柳復明削去仕版事,停啓。司諫魚有龍所啓,請戶曹參判趙泰億罷職不敍,司直洪萬朝削奪官爵,門外黜送。措語見上上曰,勿煩。朝報
上在昌慶宮。停常參·經筵。
下直,忠淸兵使李森,玉果縣監李慶遠。
大妃殿·大殿·中殿·世弟宮·嬪宮,政院·玉堂問安。答曰,知道。
大司成洪錫輔三度呈辭。入啓。傳曰,還出給。
傳曰,政事,明日爲之。
啓覆入侍時,平安監司趙道彬,開城留守金在魯仍令赴任事,及羅州牧使兪命健勿罷仍任,催促下送事,榻前定奪。
趙榮福,以禮曹言啓曰,去十月二十五日,奏請正·副使請對引見入侍時,王世弟冊禮文武科庭試,以明年二月退行,榻前定奪矣,令日官推擇,則庭試吉日,來壬寅二月十二日,放榜同月二十二日卯時爲吉云,以此日時定行,何如?傳曰,允。朝報
備邊司,賓廳日次,啓覆相値,頉稟。答曰,知道。備局謄錄
趙鳴謙,以刑曹言啓曰,海州啓覆罪人高有大照律,更爲考律以稟事,命下矣。臣等退出後,令律官更考律文,則大明律,殺一家三人條云,凡殺一家非死罪三人及支解舍凌遲處死,財産斷付死者之家,妻子流二千里,爲從者斬,註云或殺死卽焚燒,竝謂支解,不問加功不加功,竝斬。今此高有大與尹天柱·尹天九等同謀,合力戕殺。梁德奉夫妻與兩女兒竝四人,仍爲積置柴草於屍體之上,衝火焚燒。高有大以造意,論凌遲處死,財産斷付死者之家,妻子流二千里,尹天柱·尹天九等,以加功論,竝爲處斬,實合事宜,缺三四字何如?傳曰,允。
上在昌慶宮。停常參·經筵。
下直,淸州牧使安相元。
昨日啓覆時,三司合啓,請罪人柳鳳輝亟命設鞫嚴問,以正王法。措語見上上曰,勿煩。兩司合啓,請韓世良亟命設鞫嚴問。上曰,勿煩。又所啓,請司直權珪設鞫嚴問。上曰,勿煩。又所啓,請右議政趙泰耉,極邊遠竄。上曰,勿煩。持平李倚天所啓,請司直朴泰恒遠竄。上曰,勿煩。又所啓,請前左參贊崔錫恒削奪官爵,門外黜送。上曰,勿煩。又所啓,請其時與趙泰耉同時潛入者李肇削奪官爵,門外黜送事。上曰,勿煩。又所啓,請淸恩君韓配夏,前參議李仁復,前監司李㙫竝命罷職不敍。上曰,勿煩,司諫魚有龍所啓,請戶曹參判趙泰億罷職不敍。上曰,勿煩。又所啓,請司直洪萬朝削奪官爵,門外黜送。上曰,勿煩。
大妃殿·大殿·中殿·世弟宮·嬪宮,藥房·政院·玉堂問安。答曰,知道。藥房啓曰,當此寒沍,連日慮囚,伏未審夜來聖體,若何?大妃殿未寧之候,漸有差減之效乎?柴苓湯五貼,當盡於今日,令醫女入診,詳察症候後,議定繼進當否宜當,臣等不勝憂慮,敢來問安。竝此仰稟答曰,無事,慈殿症候,小減後一樣矣。
傳曰,典獄摘奸,輕囚放釋。
藥房再啓曰,大妃殿入診醫女退出後,伏聞所傳之言,則脈度微數,諸症候小減後一樣,而胸腹部實滿之候,猶未快減云。卽與諸御醫商議,則皆以爲柴苓湯前方中,加入去枳實·厚朴,更加吉更·枳殼·山梔·薑炒各七分,加進五貼宜當云,此藥卽爲劑入之意,敢啓。答曰,知道。
戶曹啓曰,依傳敎,右議政趙泰耉十月·十一月兩朔祿俸,更令倉官,輸送于西小門外所住處,則以爲不仕受祿,古無是義,況今臺啓,聲罪罔極,則何敢於此時,假議於辭受之節乎?恩顧至深,罪增不恭,尤不勝惶悚戰慄,伏地待罪云,祿俸又不領受,何以爲之?敢稟。傳曰,更令倉官輸送。
藥房口傳啓曰,大妃殿直宿醫女,有退去之敎,而今方連進湯劑,仍爲直宿之意,敢啓。傳曰,醫女夜無承候之事,勿爲直宿,只爲問安宜矣,又口傳啓曰醫女勿爲直宿,則夜間醫官似無承候之事,亦令退去乎?敢啓。傳曰,醫官亦勿直宿宜矣。
司書尹心衡,牌不進,罷職傳旨。傳曰,只推勿罷。朝報
傳于趙榮福曰,歸厚署外棺板一部,石灰一百五十石,送于內司事,言于該曹。
金濟謙啓曰,事變假注書權扶時無職名,依例付軍職冠帶常仕,何如?傳曰,允。
又啓曰,近來武科直赴,多有冒濫之弊矣。今此禁衛營旗牌官尹海昌,稱以癸巳年別中月柳葉箭沒技,使其弟五昌,上言該曹以勿施之意,覆啓防塞,而判付內,有依曺成益等例施行之命,當初不許直赴,必有委折,九年之後,始乃號籲,亦涉可疑,似當依該曹粘目,勿施,惶恐敢啓。傳曰,知道。
上在昌慶宮。停常參·經筵。
大妃殿·大殿,政院·玉堂問安。答曰,知道。勿爲問安,中殿·世弟宮·嬪宮,政院·玉堂問安。答曰,知道。
政院啓曰,吏曹郞廳來言,今日爲政事,命下,而判書權尙游,參判李秉常俱以病不來,參議未差,不得開政云,判書·參判竝卽牌招開政,何如?傳曰,允。又啓曰,憲府多官,或在外,或武一二所進去,或未差,或呈辭,無一行公之員,連日監察茶時,事甚未安,除在外武所進去外,呈告人員,竝卽牌招察任,何如?傳曰,允。
副提學洪啓迪三度呈辭。入啓。遞差。
假注書吳光運病,代朴宗潤爲之。
府前啓,請司直朴泰恒遠竄,前左參贊崔錫恒削奪官爵,門外黜送事。入啓。答曰,勿煩。前啓,其時與趙泰耉同時潛入者李肇削奪官爵,門外黜送,淸恩君韓配夏,前參議李仁復,前監司李㙫竝命罷職不敍事,停啓。
政院啓曰,大司成洪錫輔,頃日筵中,旣已開釋,三度辭單,亦命還給,而連呈辭疏,尙不出肅,事甚未安,卽爲牌招察任,何如?傳曰,允。
備邊司啓曰,因全羅監司兪命弘辭疏,有令廟堂,稟處之命矣。兪命弘以繡衣,書啓侵攻之語,因此不安,前後辭免,至於三四,而一向撕捱,全廢公務,以必遞爲期,當此凶歲,道臣遞易,殊涉重難,而終始强迫,亦非體下之道,全羅監司兪命弘今姑許遞,何如?傳曰,允。又啓曰,江華留守李台佐上來之後,稱以情勢難安,久不還任,故頃於榻前,別爲開釋,前後屢煩牌招,而一向撕捱,無意承命。今聞本府飢荒日甚,凡事極涉可慮云,不可無變通之道,江華留守李台佐今姑改差,忠淸監司徐命均縣道陳章,旣已承批,而上來之後,一向辭免,不卽出肅,其在事體,亦爲未安,卽爲牌招,使之斯速赴任,何如?傳曰,允。
假注書洪聖輔有頉,代李時沆爲之。
傳曰,明日諸承旨入侍。
大司成洪錫輔,持平徐宗伋,司書尹心衡,牌不進,罷職傳旨。傳曰,只推勿罷。
觀象監,夜四更,月入太微西垣內,五更,木星犯房第一星。啓。朝報
有政。吏批,判書權尙游進,參判李秉常進,參議未差,右副承旨金濟謙進。以李喜朝爲大司憲,趙尙絅爲吏曹參議,洪啓迪爲工曹參判,申晳爲副應敎,朴萬普爲宗簿正,李齊恒爲典籍,申晳兼漢學敎授,尹遇周爲典籍。
吏批啓曰,本曹參議,今當差出,而擬望之人乏少,承旨外任,竝擬何如?傳曰,允。吏曹謄錄
以備忘記,傳于金濟謙曰,長番內官朴梓元當爲莫重落點單子,不能致察,不踏啓字,極爲非矣,推考。
上在昌慶宮。停常參·經筵。
大妃殿·中殿·世弟宮·嬪宮,藥房問安。答曰,知道。藥房啓曰,伏未審日間聖體,若何?大妃殿未寧之候,益有差減之效乎?今日令醫女入診,詳察症候宜當,臣等憂慮未易,敢來問安,竝此仰稟。答曰,知道。無事,慈殿症候,差減後一樣矣,勿爲問安。
戶曹啓曰,依傳敎右議政趙泰耉十月·十一月兩朔祿俸,更令倉官輸送于西小門外所佳處,則以爲負罪待命之中,荐承祿俸輸送之命,而情地窮隘,與前無異,今又不敢冒受,含恩知罪,伏地惶泣,祗俟不恭之誅云,又不領受,何以爲之?敢稟。傳曰,姑待下敎,輸送。
藥房批答後,下敎曰,雖以勿爲問安爲敎,而所進湯劑已盡,更來議藥宜矣。
謝恩,副應敎申晳。
政院啓曰,持公事入侍之命下矣。曾前以午前入侍,今亦依前定以午正乎,時刻或爲進退乎?敢稟。傳曰,勿爲入侍,公事流入宜矣。又啓曰,昨日有諸承旨持公事入侍之命,此誠聖上勤政之盛意,在庭臣僚,莫不聳動欽仰矣。今因時刻早晩,取稟,而復有退寢之敎,臣等雖不敢知有何事故,而因接臣僚,咨詢政務,自是帝王之美事,依前下敎,許令入侍,以光聖德,不勝幸甚,臣等忝居近密,旣有區區忠愛之誠,惶恐敢啓。傳曰,知道。未時入侍。
備邊司啓曰,粘連統制使李壽民,慶尙監司洪禹傳狀啓云云,朝家之設統閫,以之按制三路者,而體貌之尊重,亦與觀察使巡邊使相等衙門,則不可以其兼水使而慢侮也明矣。今此道臣之巡過也,以其營屬之不早待,其有所發怒,本營下人等,旣施重棍,又爲移囚,已涉過當,道臣以道內凶荒,推奴徵債,一切防塞,而乃反入送推奴院門,至於成送門帖是白如可,不卽許入,重棍其軍官云者,自失其體貌是白乎旀。統制使段置,怒其管下之受杖,乃使將校,突入監司設軍容張公事之際,所囚下人,還爲奪去,已是駭異之擧是白置,統制使李壽民,罷職監司洪禹傳從重推考,何如?啓。依允。
副校理李重協,牌不進,罷職傳旨。傳曰,只推勿罷。
司書尹心衡牌不進,副校理李重協再牌不進,罷職傳旨。傳曰,只推勿罷。朝報
申思喆,以禮曹言啓曰,卽接光陵參奉所報,則近間守護軍等陵內往來之際,齋所咫尺之地,逢着大虎,直保性命,所牽馬二匹,俱致噉死,事之驚駭,莫此爲甚,若不及今捕捉,則將來之憂,有不可言,卽令軍門,斯速捕捉云。陵寢至近之地,有此虎患,極爲可慮,卽令軍門,發遣將校,期於捕捉事,分付,何如?傳,曰允。
上在昌慶宮。停常參·經筵。
下直,善山府使李衡佐,省峴察訪許沃。
大司成洪錫輔上疏。大槪,臣之老母方在臣弟義城縣任所矣。卽接書信,近來連事呻吟,食飮頓厭,元氣日敗,藥餌罔效云。臣自聞此報,心神飛越,急於往護,未暇請由,投章陳情,率意擅行,揆以分義,實合萬殞,伏乞先削臣職秩,仍勘臣罪罰,以礪他人,以安微分事。入啓。答曰,省疏具悉。爾其勿辭往省焉。
江原監司韓重熙上疏。大槪,乞於未辭陛之前,往省父母墳,以伸至情事。入啓。
副校理李重協上疏。大槪,情危勢隘,屢逋嚴召,自速違慢之誅,而聖度天覆,終靳例罷,不得不更申呼籲,悉暴忠懇,伏乞聖慈,特垂矜察,亟行鐫削,仍命選部,勿復檢擬於名塗,俾安賤分,以卒生成之澤事。入啓。
司書尹心衡,牌不進,罷職傳旨。傳曰,只推勿罷。
春秋館郞廳,以領事意啓曰,因都承旨申思哲所啓,兩翰林敗薦後,兼春秋入直,已至累日,事體極爲未安,令本館,稟旨變通事,命下矣。近來史局連爲不順,前奉敎尹東衡·朴師聖·呂善長皆以敗薦人,勢難行公,史局重地,一向曠闕,事體誠爲未安,不可不急時變通,在前如此之時,多有敗薦人陞六別兼春秋差出,使之新薦之例,今此尹東衡·朴師聖爲先出六差出別兼春秋,而曾經翰林人中,亦多前已敗薦者,若循例差出,則必不欲停當薦事,致有引嫌延拖之事,勿拘次第,須以無故人差出,以爲斯速完薦之地,而呂善長待完薦後,亦爲出六,何如?傳曰,允。朝報
上在昌慶宮。停常參·經筵。
假注書李道亨有頉,代李根爲之。
明日進修堂三覆時,殿坐正時,辰正初刻。
答江原監司韓重熙疏曰,省疏具悉。卿其依疏辭往省焉。
答副校理李重協疏曰,省疏具悉。爾其勿辭察職。朝報
備邊司啓曰,頃聞慶尙道寧海有惡虎橫行,囕殺人命無數,而本州無捉虎之人,不得除害云,故平安道善爲捉虎者,使之上送矣。以安州人嘉善金震重及江界善放砲手七名上送,而寧海則旣有已送之人,不必疊送,故姑令留待矣。今聞光陵火巢內,有虎患,因禮曹草記,御營廳將校及砲手,今方出送矣。金震重竝與砲手,亦爲出送,以爲合力捕捉之地,何如?答曰,允。
今日賓廳日次頉稟。答曰,知道。備局謄錄
上在昌慶宮。停常參·經筵。
今日三覆時,副校理李重協,牌不進,依承傳罷職。
備忘記,噫嘻,予以不穀,丕承艱大之業,于玆已周,而天災時變,斯月層出,年荒歲蕪,稼穡失稔,蔀屋之下,愁聲未撤,十室之內,怨讟猶存,此乃亶由於孤之涼德,亦在朝著之不思寅協而然耶?陽月已盡,臘前三白,未必期焉。孤之憂遑,尤切于中,罔知攸爲,內而大小臣僚,外而八道方伯及兩都留守,詳盡救濟之策,以副小子夙夜憂懼之意,承宣代草,廣求直言。
政院啓曰,臣等卽伏見備忘記,十行綸音,丁寧懇惻,其責躬求助之意,溢於辭表,大哉之言,有足以感格天人之心者,臣等雖欲代草,終無以彷彿其萬一,祗爲文具之歸,直以備忘,宣布中外之意,敢啓。傳曰,知道。文辭拙訥,未盡予意,勿辭代草,宣布中外。又啓曰,聖人之言,肆口成章,誠心所發,足以感神,臣等雖欲代草,終無以模倣其一二,曾在先朝,亦多以聖旨播告,今亦以備忘,直爲宣示中外,實合事宜,臣等不避煩猥,惶恐敢啓。傳曰,無庸瀆擾,代草宣示。朝報
備邊司,江華留守權。備局謄錄
上在昌慶宮。停常參·經筵。
下直,平安監司趙道彬。
司書尹心衡三度呈辭。入啓。遞差。
大妃殿·中殿·世弟宮·嬪宮,藥房問安。答曰,知道。藥房啓曰,伏未審夜來,聖體若何?大妃殿調攝之候,湯濟連進之後,益有差勝之效乎?前劑入柴苓湯五貼,已盡於昨日矣。今日令醫女入診詳察症候後,更議繼進之藥宜當,臣等憂慮未已,敢來問安,竝此仰稟。答曰,知道。無事,慈殿症候,差勝後一樣,而猶未快復,不勝憂悶之至。
昨日,三覆時,三司合啓,請罪人柳鳳輝,亟命設鞫嚴問,以正王法。上曰,勿煩。兩司合啓,請韓世良設鞫嚴問。上曰,勿煩。又所啓,請權珪設鞫嚴問。上曰,勿煩。又所啓,請右議政趙泰耉,極邊遠竄。上曰,勿煩。持平李倚天所啓,請司直朴泰恒遠竄,上曰,勿煩,又所啓,請前左參贊崔錫恒,削奪官爵,門外黜送。上曰,勿煩。又所啓,殺獄罪人崔群必罪狀,彰露無餘,而因重臣所達,有減死之命,臣竊慨然。夫殺獄至重,殺害一人,在法固難寬宥,而況一時戕殺六人之多者乎?揆以三尺,決不可容貸,請還收殺獄罪人崔群必減死之命,仍令攸司,依律處斷。上曰,勿煩。又所啓,新除授大司憲李喜朝,時在京畿楊州地,請斯速乘馹上來事,下諭,上曰,依啓。司諫魚有龍所啓,請戶曹參判趙泰億,罷職不敍。上曰,勿煩。又所啓,請司直洪萬朝削奪官爵,門外黜送,上曰,勿煩。
藥房再啓曰,大妃殿入診醫女退出後,伏聞所傳之言,則脈度之微數稍緩,諸症候差減後一樣云,卽與諸御醫,湯藥繼進當否商議,則皆以爲症候雖欠快復,大勢旣已差減,苦口湯劑,不必連進,今姑停止,更觀數日症候,議定當進之劑宜當云,敢啓。答曰,知道。
咸鏡監司兪崇上疏。大槪,乞蒙恩暇,俾伸至情事。入啓。
政院啓曰,臣等,以直播聖敎之意,再瀆天聽,而不賜允兪,至以毋庸瀆擾,代草宣示爲敎,此固出於聖上謙挹之至意,而第伏念備忘辭意,丁寧懇惻,敬天勤民之念,責躬求助之誠,藹然於十行之間,王言如綍,天人易感,今若直爲頒布,則在廷臣僚,八方黎庶,孰不聳動而感泣乎?以臣等拙訥之辭,無以形容其萬一,而徒爲文具之歸,伏況先朝,常於備忘之下,雖有代撰之敎,每因本院之陳請,輒以聖旨播告矣。今亦依前所請,直以昨日備忘宣示,允合事宜,惶恐敢啓。傳曰,代草頒布。
昨日三覆時,吏曹判書權尙游所啓,以諸道道臣狀聞見之,則諸道失稔,雖不如京畿之慘酷,而亦多有被災尤甚處,前頭當爲設賑之擧,其中尤甚邑守令,麥秋前切勿遷動,其已瓜滿者,亦爲限麥秋仍任似宜,下詢于大臣,何如?領議政金昌集曰,雖在常時,守令遞易有弊,至於今年設賑之邑,勿爲遞易宜矣。而其中或有不能堪任者,亦有犯科者,則不可不遞,如此之外,仍任似好矣。上曰,依爲之。
京畿監司書目,積城呈,以執義趙榮世辭職上疏上送事。啓。答曰,觀爾疏辭,情理可矜,勿辭養老焉。
司直李光佐辭職上疏。入啓。答曰,省疏具悉。旣往之事,不必介懷,卿其勿辭察職。
答咸鏡監司兪崇疏曰,省疏具悉,依疏辭歷省焉。
實錄廳郞廳,以摠裁官意啓曰,二房郞廳李重述在外未上來,今姑改差,其代以副校理徐宗燮差下,使之察任,何如?傳曰,允。
吏曹口傳政事,山陵參奉單,宋湜。
兵曹口傳政事,副司果尹心衡。朝報
上在昌慶宮。停常參·經筵。
下直,開城留守金在魯,居昌縣監成胤光。
吏曹啓目粘連,觀此忠淸右道暗行御史李聖龍書啓,則定山縣監金泳段,賑恤飢民,頗爲勤實,而惡妾預政,內外不嚴,貸得營錢,殖利民間,大同下記,逐朔貸用,係是不法是白乎旀。庇仁縣監權萬樞段,賑政田政,民雖稱譽,而富民徵租,已違朝令,至於大同給災,事目申禁,而守令之苟要民譽者,例多濫請災結,或給大同災,或防民役是白如可,隨事現發,則雖非入已,直斷以私用隱結之律是白去乙,萬樞於給災之時,每畓十卜,加給二卜,其不有事目之罪,不可不懲,爲先罷黜,其罪狀,竝令攸司,稟處爲白乎旀。御史段置,乃以庇仁大同給災之事,認作惠民之政,有所褒奬,殊涉疏率,推考爲白乎旀。大興前郡守趙命興段,廉白一節,雖或可尙,而醒日尙少,牒訴竝廢,檢田之際,民多稱怨,不能束吏,害及村閭,屠牛狼藉,不有禁令是白乎旀。唐津縣監金胄賢段,量田時監官輩,濫雜無比,簽丁之際,奸吏之幻弄多端,而朝家應給之災,太半見失是白遣,稱以料理,以官半分給鹽漢,兩朔內輒徵長利者,至於二年之久,又稱賑餘,立本錢文一百四十餘兩,分授民人等處,逐朔捧利,其違越朝禁,非理殖利,亦甚駭然是白乎旀。瑞山郡守南世雲段,賑政,雖或稱譽,始勤終怠,官務廢墜,不能嚴戢,奸吏致令,民謗狼藉是白齊,此三邑守令竝只罷黜爲白乎旀。平澤縣監朴弼敎段,旣處至殘之邑,又當歉荒之歲,八結應納之物,不爲捧用,凡所料理,動皆合宜,飢餓之民,得以延命於麥前,其他除弊惠民之政,固多可稱,而但富民徵穀,有違朝令,且有奸吏作弊之患是白乎旀。靑陽縣監洪啓章段,革養戶之弊,蠲窮民之役,量田分糶,率多合宜,而安興半分給之時,吏屬之欺蔽,全不覺察,此兩邑守令,竝只推考警責爲白乎旀。藍浦前縣監尹以莘段,志厲廉白,愛民以誠,還穀之掙徵無處,侵及隣族者,極意料理,辦得四十餘石之租,充備於逋欠之數,營門貿易,矜其窮民之難辦,輒以衙祿,自官貿送,除出月俸,又以決訟作錢及還上耗穀,多般拮据,從優白給,凡所設施者,少無苟艱,自限已滿,更無餘望,而恤民之誠,勤儉之政,幾乎冠於隣近諸邑,民心之咸悅愛戴,非出虛假,所當別爲褒賞,而纔已軍餉米居末,至被奪告身之律,則不當擧論是白乎旀。韓山郡守魚史周段,凡事務從便易,吏民俱得晏然,請托不行,聽斷頗公,本邑年事,不至慘凶,故賑穀料辦,雖不優足,精擇均分,能免流亡,種種民役,亦爲蠲減,而別無特異之績是白乎旀。禮山縣監李深段,到任未久,意在隱恤,秉心公直,持身謹飭,雖欠剛果,不至大疵是白乎旀。海美縣監鄭齊基段,銳意欲治,聽斷頗公,而到任未久,別無特異之績,此四邑守令,竝只置之爲白乎旀。洪州牧使李廷濟段,來莅弊邑,一意蘇殘,爲治勤敏,吏畏民懷過千之良役逃故,從容搜覓,幾盡充定,三千束伍,皆以丁壯充定,能成有用之卒,賑恤之際,空帖之賣,富租之徵,一切不爲,只以官用,多般料理,抄飢賑救,量田之役,處置得宜,養戶之弊,亦能禁抑,其他區劃,皆有條理是白乎旀。林川郡守朴鏜段,三載居官,政多可觀,昨今兩年,諸般軍布,半之侵徵隣族者,皆自官備,量田之政,亦極詳明,朝家劃給之外,加給官米,使監官輩,不得討食於民間,此皆及民之實惠,故雖於賑飢之時,未免疎略之患,而不可以此,掩其美政是白乎旀。樂安前郡守李彙晉段,爲治剛明,處事周詳,聽斷之際,干請不行,村閭之間,官隸絶跡,威行惠究,吏畏民安,且捐月俸,分糶白給,旣優且均,此極可尙,大同自是實結所出,固非私自減捧者,而每結各減一斗,則窮歲之民,宜乎咸頌,此三邑守令,似當有分輕重施賞之道,貢賦納未納,令各該司,稟處爲白乎旀。前監司趙榮福段,聽斷旣公,威惠竝行,供俸騶從亦皆簡儉是白乎矣,道臣事體自別,別無可論是白乎旀。兵水使以下討捕使邊將等乙良,令兵曹稟處,何如?啓依允。
吏曹口傳政事,實錄兼春秋徐宗燮。
實錄廳郞廳,以摠裁官意啓曰,纂修刪節之役,不容少緩,而近因堂上郞廳之有故,未免遷就,殊涉未安,都廳堂上崔錫恒,方被臺論,不可等待,今姑改差,以二房堂上戶曹判書閔鎭遠,陞差,二房堂上閔鎭遠之代,以兵曹參知朴師益差下,一房堂上洪錫輔,三房堂上趙觀彬換差,竝令察任,二房堂上洪啓迪,本職久未肅拜,都廳郞廳趙文命,兼春秋下批之後,亦不卽出肅,三房郞廳李瑜,皆稱病不進,竝令政院卽爲牌招察任,都廳郞廳李重協,違牌坐罷,令該曹付軍職官帶常仕,何如?傳曰,允。
政院啓曰,因侍講院草記,實兼官有闕之代,令本院稟旨差出事,允下矣。政官所當牌招開政,而今日夜深,有難出牌,明日雖是朔祭齋戒,在前如此之時,亦有牌招開政之例,何以爲之?敢稟。傳曰,待明朝牌招開政。朝報
上在昌慶宮。停常參·經筵。
兵曹口傳政事,副司果李重協。
謝恩,工曹參判洪啓迪,司書尹㝚,豐基郡守李庭輯。以下落,朝報
有政。吏批,判書權尙游,參判李秉常進。
以朴師益·徐宗燮爲實錄兼春秋,宋湜爲山陵參奉,尹㝚爲司書,朴師益爲全羅監司,洪重疇爲軍資正,黃翼再爲典籍,李聖龍爲京畿都事,崔必蕃爲長湍府使,李徵瑞爲仁同府使,張世良爲興陽縣監,李庭輯爲豐基郡守,李凈爲玄風縣監,李泰榏爲義興縣監,朴起祖爲司饔僉正,申轂爲司䆃僉正,權益淳爲兼春秋,黃尙老爲宗廟奉事,權爲江華留守,宋徵賢爲校書博士,李慶錫·申處洙爲兼春秋。
備邊司,賓廳日次,以朔祭頉稟。答曰,知道。備局謄錄
吏批啓曰,全羅監司今當差出,而擬望之人乏少,承旨竝擬,何如?傳曰,允。又啓曰,長湍府使今當差出,未准朔禁軍將竝擬,何如?傳曰,允。吏曹謄錄郞廳羅㶷書。郞廳洪啓沃校正。
上在昌慶宮。停常參·經筵。
朔祭罷後,大妃殿·大殿·中殿,藥房·政院·玉堂·二品以上·六曹問安。答曰,罔極。世弟宮·嬪宮,藥房·政院·玉堂問安。答曰,罔極。藥房啓曰,新朔奄屆,殷奠又過,伏惟聖孝號慕,益復罔極。伏未審此時,聖體,若何?大妃殿調攝之候,益有差減之勢乎?湯劑停止,已過數日,今日令醫女入診,詳察症候後,更議當進之藥宜當,臣等憂慮未已,敢來問安,竝此仰稟。答曰,知道。殷奠又過,新朔奄屆,益復罔極,慈殿症候,差減後一樣,予則無事矣。
平安監司義州府尹書目,奏請兼冬至使一行,十一月二十六日渡江入去事。
傳曰,史官三員待命,騎馬九匹立之,祈雪祭所內摘奸。
藥房再啓曰,大妃殿入診醫女退出後,伏聞所傳之言,則脈度微數,而有不足之候,頭疼之候或作或止,而終欠淸利,昏沈之候,自昨有加云,與諸御醫,反覆商議,則皆以爲此由於中氣不足之致,補中益氣湯,加山梔薑汁炒七分,蔓荊子砂硏五分,連進五貼宜當云,此藥卽爲劑入之意,敢啓。答曰,知道。
兵曹口傳政事,司果金潤海·金克之·李聖佐·朴崇古·金象三·高萬瞻·崔齊恒·余垕·崔嶢·金錫剛·李囿春·鄭思大·崔鼎來·金就剛·李珌。
實錄廳郞廳,以摠裁官意啓曰,二房堂上權·朴師益外任代,吏曹判書權尙游,副護軍鄭亨益差下,一房郞廳李聖龍外任代,前縣監李顯章差下,竝令察任,都廳趙文命,二房郞廳李瑜,違牌坐罷,亦令該曹,口傳付軍職冠帶常仕,何如?傳曰,允。
政院啓曰,因兵曹草記,判書李晚成,參議朴聖輅差祭,參判黃一夏身病方重,參知未差,他無入直之員,令本院稟旨變通事,允下矣。非但兵曹入直無人,臘享親祭時侍衛,亦不可不備員,參知有闕之代,令該曹口傳差出,仍卽牌招察任,參判亦合有變通之道,何以爲之?敢稟。傳曰,知道。參判今姑改差,亦令該曹口傳差出。以上朝報
上在昌慶宮。停常參·經筵。
傳,前縣監李義宗·金胄賢·李泰鎭·朴泰錫·李夏相·洪禹楫·李彦馨·趙正純·朴弼哲·孟萬錫·尹以莘·鄭致相·金弘錫,府使李夏源·金宗衍·宋思胤·鄭宇柱·趙囿春·金鼎夏,郡守趙命興·南世雲·李景說·尹憲周·金昌說·具鳳昌,牧使尹泓·李眞望,察訪洪禹載·宋秀賢·李夏濱,承旨李箕翊·南道揆,掌令李浣,直講金廷潤,博士李匡輔·吳瑞鍾,判決事南就明,副校理李重協,待敎吳善長,僉使趙與祚·盧齊愼·金昌□·□□傳·金振兌,萬戶李世大·孫榮祖·梁齊雄,司議洪禹錫,副摠管申翊夏,司勇李瑊,中軍李梫·崔道章,統制使李壽民,奉事金碩璧,出身朴世梓,權管李震亨,部將尹琓,萬戶李枝昌,竝敍用。正言趙最壽,縣監姜啓溥,府使李遇新·趙囿春·福平君㮒·陽原君煥·義原〈君〉爀,虞候洪以周,竝職牒還給事,下吏·兵曹。
兵曹口傳政事,副司果李顯章·趙文命·李瑜。
吏曹啓目粘連,觀此全羅右道暗行御史魚有龍書啓,則咸悅縣監曺命宗段,官用淸蜜,聖堂倉主人等處,例使之貿納,而淸價刁蹬,一斗之價,殆過三十餘兩,主人等蕩盡家産,貿納之後,加捧九斗,不勝支堪,江都換米數百餘石發賣,而每石折價七兩五錢,分給民間,待秋備納是如。到處呼冤,莫重田結,任他奸吏之幻弄,以致六百餘結,皆入於書員之囊橐,則朝家給災之意,盡歸虛套是白乎矣,以同書員及各次知色吏,別爲嚴刑後,現捉文書及各人等捧招記,竝以封進是如爲白臥乎所,曺命宗不法之事,非止一二,爲先罷黜,其罪狀令攸司稟處爲白乎旀。錦山郡守具鳳昌段,治民治盜,俱有實效,多聚賑資,民蒙其惠是白乎矣,所謂富民,略有儲蓄,而勒徵租石賣帖文,至有飢餓難支者,而循例還穀,亦不分給,事甚可駭是白遣。益山郡守李景說段,公衙祿與上納正供有異,而未作結前,換色徵捧,有違常規,此兩邑守令,竝只罷黜爲白乎旀。靈光郡守金始㷜段,其所爲政,極有條理,凡有設施,率多可觀,而補賑廳錢穀斂散之際,色吏弄奸,民蒙其害是白乎旀。泰仁縣監李瀗段,政令施措,多有可觀,不事要譽,亦足可尙,至於院儒會哭之事,已經朝家處分,今無可論,而專尙嚴刻,已多民怨,色吏幻弄,未能覺察是白乎旀。長城府使崔宗周段,爲政之平恕,處事之精詳,俱極可尙,設賑時精抄均分,亦有實效是白乎矣。喪慽以後,政令漸弛,鄕所濫雜之端,官屬有作弊之事,而不能禁戢是如爲白有臥乎所,此三邑守令,竝只推考爲白乎旀。泰仁縣監朴亮漢段,到任屬耳。治否未著是如爲白有臥乎所,今姑置之爲白乎旀。參禮察訪金錫剛段,指廩賑飢,蠲役恤窮,入居木百餘疋,料理上納,隱匿吏卒三百餘口,刷得使用,驛路漸至蘇息,誠爲可嘉,合有陞敍之典是白乎矣,事係恩典,自下不敢擅便,上裁敎是爲白乎旀。濟源察訪尹焜段,儒雅之治,淸謹之操,有足可尙是白乎旀,靑嚴察訪金聖龜段,驛卒無所侵擾,馬政亦頗修擧是白乎矣,此兩驛察訪,俱無異績,竝只置之爲白乎旀,監司兪命弘段,適當儉歲,盡心賑政,列邑積債之難捧者,殆近六萬餘兩,而盡爲蕩減,騶從供俸,亦皆簡約是白乎矣,道臣事體自別,不必擧論是白乎旀。兵使以下討捕使·邊將等乙良,令兵曹稟處,何如?啓依允。
吏曹口傳政事,兵曹參判洪啓迪,參知李聖肇。
傳曰,史官六員待命,騎馬十五匹立之,臘享大祭所內摘奸。
吏曹口傳政事,實錄知春秋權尙游,兼春秋鄭亨益·李顯章,兵曹佐郞崔守慶。
吏曹,兵曹參議李聖肇,參知朴聖輅。
謝恩,兵曹參判洪啓迪,參議李聖肇,參知朴聖輅,左通禮李秀英。
明日臘享大祭時,大殿出宮正時,三更四點,王世弟出宮正時,三更三點。
大祭罷後,大妃殿·大殿·中殿·世弟宮,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。以上朝報
上在昌慶宮。停常參·經筵。
假注書李時沆病,代以金應福爲之。
政院啓曰,臣等伏見吏曹歲抄單子,則有緣坐罪人㮒·煥·爀等職牒還給之命,臣等竊惑焉。夫庚申之獄,逆節狼藉,罪惡貫盈,卽天地之所不容,神人之所共憤也。凡在收司之律者,不當混入於蒙宥之中,前冬還給告身,而旋卽反汗,曾未幾何,復有是命,此必聖明未及深察而然,而處分顚倒,懲討失當,揆以王法,決不可置之,請還收㮒·煥·爀等職牒還給之命,仍令該曹,勿復檢擧於歲抄文書,臣等旣有區區所懷,惶恐敢啓。傳曰,事在旣往,累經赦宥,其於欽恤之道,有何所懷,勿煩。
備忘記,長番內官孫荊佐當爲莫重啓辭,茶水顚覆,以致沾汚,極爲非矣。推考,更爲書入。以上朝報
趙榮福,以弘文館言啓曰,本館下番校理申昉,以實錄廳郞廳晝仕出去矣。有身病陳疏,不爲入來,下番將未免闕直,副校理徐宗燮,卽爲牌招入直,何如?傳曰,允。
又啓曰,副校理徐宗燮,牌招入直事,命下矣。家在城外,待明朝出牌之意,敢啓。傳曰,知道。燼餘
上在昌慶宮。停常參·經筵。
傳曰,史官一員待命,騎馬三匹立之,崇陵忌辰祭所內摘奸。
謝恩,蔚山府使洪尙賓。
吏曹啓目粘連,觀此全羅左道暗行御史權益寬書啓,則長興府使李萬協段,專事封已,多般虐民,最是前秋災結,私捧累百石之穀,添載稅船是如爲白乎旀。昌平縣監鄭昌震段,臨事殊欠別白,御下都無威令,官屬恣行,全昧禮貌,軍兵之物故者,無錢未出,故案獄囚之橫罹者,無錢滯囚,官吏日肥,村民日瘠,終不堪爲一邑之長是如爲白乎旀。淳昌郡守李秀憲段,居官四年,慢不知邑事,委政於鄕任官吏,尸職之狀,人皆嗤點是如爲白乎旀。樂安前郡守柳惠章段,略解事務,些有才能,紙役倍重,僧徒逃散,倉穀牟利,民多怨謗是如爲白乎旀。寶城郡守閔泰東段,矇不解事,惟吏是聽,而前秋給災之時,豪右登稔之畓,率多給災,而小民全災之地,未蒙實惠,盡歸書員之私橐,而民怨益深是如爲白乎旀。玉果縣監邊震一段,旣乏明察,且欠武斷,大同儲置米,或疊下濫下,災結偸食者,因事現發,而不得逐庫分給是如爲白乎旀。谷城縣監金相漢段,坐衙臨事,無所猷爲,便一木偶人耳。大同儲置米反庫,則雜錯代點,虛錄用下,刀擦加書,如是雜亂文書,付籤封進是如爲白臥乎所,李萬協·鄭昌震·李秀憲·柳惠章·閔泰東等不法之狀,俱爲狼藉,邊震一大同儲置米,或疊下濫下,災結之防給戶役,俱違事目,金相漢大同儲置米,或以未捧爲已捧,或疊下濫下之狀,亦極可駭,而其中四邑守令,旣已罷歸。鄭昌震·邊震一·金相漢爲先罷黜,七邑守令罪狀,竝令攸司稟處爲白乎旀。光陽縣監洪禹楫段,富民徵租,已違事目,而施之以榎楚,劫之以罰設,固已甚矣。結役之疊徵民間,亦極可駭是白乎旀。鎭安前縣監李彦馨段,托以秩滿將歸,賑資略不留意,潛奸邑婢,多有怪駭之擧是白乎旀。龍潭縣令趙正純段,私備千餘石賑穀,分饋飢民,使之盡力於畎畝,田稅米太,措置於倉所,以除民間轉輸之勞,而太則與民蠲減,其惠亦大,凡諸修擧禁懲之道,皆有可觀,而官屬之納價免役,自是各邑弊端,而至於通徵於人,使通引俾免其役,尤涉不當是白乎旀。通引處代捧婢子,將以爲所押官婢免役之代口,亦甚可駭,而潛奸邑婢,濫率出嫁女,俱是法外是白乎旀。綾州牧使尹泓段,刑杖過重,邑婢潛奸,分糶之還,多歸吏奴之別還是白乎旀。順天府使宋思胤段,歲抄充額之役,收布之時,一任下吏之作弊,而無所禁戢,稱以勸分,劫取僧徒之穀,春時飢饉,妄作不時之役,殊涉可駭是如爲白臥乎所,此五邑守令,竝只罷黜爲白乎旀。任實前縣監金鼎相段,富民徵租,不無稱冤之端,官債給民,亦有違於事目定式之數,雇馬廳需用之價,雖有小民分徵之例,而至於通徵於統一戶,亦涉不當,從重推考爲白乎旀。同福縣監洪洵段,自奉簡薄,爲政精詳,而束吏不嚴,致有民怨,官吏擅役民丁,私治其畓,而不能繩治是白乎旀。長水縣監黃命錫段,五載殘邑,一意撫摩,闔境安堵,雖當飢歲,民不流散,量田時能得監色,周察無誤,良役充定,實閑顚額,僞逃僞故,因此多還,宜有褒嘉是白乎矣,使星行到時,下率供饋,稱以加隊正,或令村民擔當,故騎步兵之類,無不蕩殘,抄得閑丁四十人,各收一石之米,以應無名之役,不覺法外之歸,此兩邑守令,竝只推考爲白乎旀。潭陽府使李有壽段,居職未滿一朞,闔境晏然,意外移職,民皆惜去是如爲白乎旀,茂朱前府使鄭覺先段,雖無勤勵之績,且絶疵纇之政,而今移他邑,尤無可論是白乎旀。求禮前縣監李段,不事封已,多所修擧,蠲役減賦,不一其端是如爲白乎旀。求禮縣監洪禹平段,鳩聚穀物,亦多自備,賑事無闕,禁松之際,決掍致斃,殊涉可愕是白乎旀。南平縣監兪夏基段,到任有年,頗諳邑事,而昨年凶歉,自備穀物,分賑無闕,別備軍物,實爲諸邑之最是如爲白乎旀。和順縣監沈元俊段,到任於麥窮正急之時,除出官需米,抄給飢民,可見初政恤民之意是如爲白乎旀。茂朱時任府使李光朝段,到任不久,姑無治否之可論是白乎旀。雲峰縣監李墇段,雖頗衰憊,而尙勤撫字,廢閣藏氷,有乖月令之義,停捧官需,殆近白圭之問,而意在便民,則不可以爲過是如爲白乎旀。興陽縣監河德裕段,束吏治民,殊有條理,鳩穀分賑,民多有賴是如爲白乎旀。樂安時任郡守金鼎龜段,到任不久,官差不敢久淹村里,牒訴無阻是如爲白乎旀。康津前縣監金聲發段,邑大力弱,吏奸未燭,民怨頗興,而自奉旣稱簡約,疵政亦無顯指,今已罷歸,尤無可論是白乎旀。時任縣監陳翼漢段,臣行翌日,始到任所,元無可論是如爲白乎旀。和順前縣監韓宗揆段,邑小且閑,雖病,不至妨務,吏畏而逃,民無怨言,而今已罷歸,更無可論是如爲白臥乎所,此十邑守令或有善治之績,或有善賑之效,而別無特異可記之事,或有疵病,而不至大段,或到任未久,而治未著,竝只置之爲白乎旀。光州牧使李聖佐段,痛繩奸吏之弄巧,禁止豪右之武斷,捧糴極其精擇,賑飢均蒙實惠,耕種時優給,農無愆期之患,畢賑後猶且分賑,民忘麥窮之歎,田政之大,無過於改量,而得人善任,身不憚勞,而終使實結無漏,民情稱平,三班保奴,率是良丁之稍實者,任怨汰定,頗祛隣族之弊,其爲治績,可謂特異是白乎旀。南原前縣監李顯章段,威制土豪,嚴束奸吏,聚穀均賑,毁破淫祠,改建養賢之堂,頗有古人之風,量田鉅役,盡心擧行,土豪無漏結之弊,小民有稱平之頌,其爲治績,誠爲可尙,此兩邑守令宜有褒嘉之道,貢賦納未納,令各該司相考,稟處爲白乎旀。碧沙察訪洪禹載段,郵官之責,專在馬政,而支待之際,輒以屬驛之騎入把,常時馬政之疏闊可知,罷黜爲白乎旀。景陽察訪安世甲段,立馬之際,該吏用事,致有馬戶之稱冤,推考警責爲白乎旀,獒樹察訪盧三邦段,修擧馬政,賑救郵卒,屬驛之在尤甚邑者,蠲減貢錢,誠爲可嘉,而別無異績,置之爲白乎旀。監司兪命弘段,旣因右道御史書啓,有所覆奏,今不必疊論是白乎旀。兵使以下·討捕使·邊將等乙良,令兵曹稟處,何如?啓依允。以上朝報
上在昌慶宮。停常參·經筵。
假注書朴宗潤有頉代,以成大烈爲之,假注書李根病代,以任述爲之。
吏曹口傳政事,實錄兼春秋權益淳。
實錄兼春秋權益淳·李顯章牌不進罷職,〈傳旨〉。傳曰,只推勿罷。朝報
備邊司,賓廳日次,國忌正日頉稟。備局謄錄
上在昌慶宮。停常參·經筵。
下直,黃海水使李汝玉,金海府使元徽,南海縣令趙台相。
大妃殿·大殿·中殿·世弟宮·嬪宮,藥房問安。答曰,知道。藥房啓曰,節屆窮陰,寒威冞酷,伏未審此時,聖體若何?大妃殿調攝之候,益有差減之勢乎?前劑入補中益氣湯五貼,已盡於昨日,今日令醫女入診,詳察症候後,更議繼進當否宜當,中宮殿氣候,何如?世弟宮·嬪宮氣候,亦何如?臣等憂慮未已,敢來問安,竝此仰稟。答曰,知道。無事,慈殿症候差減後,別無加勝之勢,不勝悶慮,內殿氣候無事,世弟〈宮〉·嬪宮,亦平穩矣。
持平徐宗伋三度呈辭。入啓。遞差。
兵曹口傳政事,司直徐宗伋。
藥房再啓曰,伏聞醫女來傳之言,大妃殿症候差減後一樣云,臣等不勝悶慮之至,卽與諸御醫商議,則皆以爲前劑入補中益氣湯,旣是當劑,不可以若干貼責效,加入中,去山梔·蔓荊子更加麥門冬一錢,加進五貼宜當云,此藥劑入之意,敢啓。傳曰,知道。
司直金一鏡等上疏。大槪,竊附春秋討賊之義,悉陳四凶無君之罪,以應求言之明旨,冀揮乾斷,快施典刑,以答天譴,以洩輿憤事,呈政院。政院啓曰,卽者金一鏡等,憑藉求言之會,投進一疏,而滿紙張皇,罔非不忍言不忍聞之凶言,臣等誠不欲逐款辨論,汚諸筆舌,而槪其指意之凶悖,不但在於戕害四大臣也。一自世良等疏出之後,已知此輩惡逆之心,無所不至,而今以金一鏡疏語觀之,其心所在,尤不翅明若觀火,渠雖托以請罪陳箚之大臣,其所怒目咬牙,果亶在於陳箚一款耶?嘻噫,此等陰凶奸慝之疏,惟當斥退之不暇,而聖上亦宜親覽,而嚴加痛斥,以折奸萌,故不得不捧入,伏乞聖明卽賜處分,快施典刑,以幸國事,不勝幸甚,臣等忝居近密,旣有區區憂憤之忱,惶恐敢啓。
司書尹㝚上疏。大槪,臣於直中,得聞母病之猝劇,方寸煎灼,不能自定,急於歸護,投疏徑出,乞削臣職名,仍治臣擅離之罪,以伸至情,以警具僚事。入啓。
政院啓辭,金一鏡上疏捧入事。答曰,知道。
政院啓曰,卽者議政府中樞府錄事來言,領議政金昌集,領府事李頤命,判府事趙泰采,因金一鏡等疏,方待命於金吾門外云,係是大臣去就,敢啓。傳曰,安心勿待命事,遣史官傳諭。
答司直金一鏡等疏曰,省疏具悉。應旨進言,予甚嘉納,而侵詆大臣,殊欠和平矣。
備忘記,金一鏡之疏,皆是進言,則喉司阻搪沮遏,敢陳啓辭,予之深淺窺見,極爲痛惋,參啓承旨竝罷職。
傳曰,西所衛將沈必沂,假承旨差下。
備忘記,予一自嗣位之後,觀其朝廷之所爲,少無保護國家之事,言念時事,不覺痛惋,如此奸邪之輩,與共國事,將至於國不爲國,而宗社危矣。決不可不嚴懲,爲先三司諸臣,一併門外黜送。
傳曰,空望筒入之。
三司不容暫曠,前持平朴弼夢,持平除授,司書尹㝚,校理除授,前正言李明誼,獻納除授,前獻納李眞儒,正言除授。
備忘記,吏曹判書權尙游,參判李秉常,姑先罷職,參議在外,不可不變通改差,沈檀判書除授,金一鏡參判除授。
傳曰,訓將之奸凶蔑倫,陰懷不測之心,予甚痛惋,如此之人,不可置之將任,門外黜送。
傳曰,宣傳官卽爲發送前訓將李弘述處,奪符以來事,分付。
備忘記,銀臺近密之地,不可蹔曠,李正臣承旨除授,兵曹判書李晚成今姑改差,前左參贊崔錫恒除授。
傳曰,新除授三司承旨及政官,待明朝卽爲牌招,使之察任。
備忘記,左副承旨李挺周,不無參涉啓辭,而欲觀其渠之心腸,牌招則晏然入來,極其無嚴,姑先削去仕版,金濟謙亦命罷職。
備忘記,前忠淸監司李世瑾吏曹參議除授,戶曹判書閔鎭遠遞差,前參判金演除授,禮曹判書李宜顯遞差,前參判李光佐除授,刑曹判書洪致中遞差,前參判李肇除授,前都事李濟掌令除授,參議梁聖揆大司諫除授。
答司書尹㝚疏曰,省疏具悉。玉署移拜,意非偶然,爾其勿辭,從速察職。
吏曹啓曰,臺諫有闕,政事敢稟。以上朝報
李喬岳,以宣惠廳言啓曰,本廳郞廳洪重疇,數字缺軍資正,以兼帶兩任爲難,呈狀辭免,而重疇素稱四五字缺啓下屬耳。不可不久任責成,軍資正職務,不至緊重,曾前亦有本職許遞之例,洪重疇軍資正之任,姑爲許遞,使之仍察本廳郞廳,何如?傳曰,允。
又以賑恤廳言啓曰,本廳用度浩繁,蓄積匱竭,而元無稅入之物,牽補推移之際,極其苟簡,安山·仁川兩邑之境,有可以築堰作畓之處,故別定監官,雇軍始役,今已完畢,近畿之內,得此數百石缺畓,誠爲多幸,廢堰防築者爲主,前後事目,極其申明,而新築堰內陳荒之地,居民等或稱量付,或稱世傳,百般稱頉,不欲納廳,殊涉可駭。且京外願耕者,極其紛紜,有難取捨,卽今開梁,引出內水之役尙遠,故願耕者,使之赴役,計其赴役多少,使之差等分給,而本邑鄕色輩,或不無中間弄巧之弊,本廳郞廳給馬下送,使之親摘奸後,陳荒六七字缺者,考其赴役形止,差等分給,永屬本廳,收八九字缺稅,何如?傳曰,允。
假承旨沈必沂啓曰,御營大將魚有龜,訓鍊大將兼察事,命下矣。御營大將魚有龜,卽爲牌招聽傳敎,何如?傳曰,允。
又啓曰,兵曹判書李晚成,旣已改差,所授命召,使軍官替納,今當修正密匣冊以入,而新除授判書崔錫恒在外云,判書例兼禁衛大將,將兵之任,一刻無摠察之人,何以爲之?敢稟。傳曰,御將亦爲兼察。
又啓曰,御將魚有龜四五字缺。傳曰,夜深,所懷書入。燼餘
上在昌慶宮。停常參·經筵。
下直,白翎僉使安世煜。
嬪宮誕日,大妃殿·大殿·中殿·世弟宮·嬪宮,政院問安。答曰,知道。
傳曰,史官一員待命,騎馬二匹,卜馬三匹立之,長陵忌辰祭所內摘奸。
司果鄭亨益辭職上疏。入啓。答曰,省疏具悉。爾其勿辭察職。
備忘記,將任不容暫曠,訓將有闕之代,前都正尹就商除授,卽爲牌招,傳授密符。
傳曰,罰已行矣。李眞儉放送。
傳曰,前承旨金始煥敍用。
備忘記,新除授吏曹參議時在任所,不可等待,今姑改差,監司徐命均除授。
傳曰,前府使金東弼,修撰除授,副司果尹淳,校理除授。
謝恩,都承旨李正臣。
備忘記,摠戎使尹慤,作爲奸邪之鷹犬,趨勢蔑義之狀,予甚痛惋,如此之輩,不可置之,爲先門外黜送。
備忘記,洪啓迪之再三陳疏,陰懷不測之心,奸邪之輩,首尾和應,締結朋比,窺予之深淺,極爲痛惋,羅州黑山島圍籬安置,卽爲押送。
領敦寧魚有龜請對,傳曰,所懷書入。所懷書入。答曰,予志已決,卿勿煩瀆,安心勿辭。
正言李眞儒上疏。大槪,薇垣新命遽下意外,嚴召繼臨,不敢不趨詣,而顧臣曾叨納言,卽今見帶之職,有違政格,不敢冒出,拜章徑退,乞遞臣職,以存公體事。入啓。遞差。
校理尹㝚上疏。大槪,玉署新除之命,忽下於夢寐之外,天牌繼降,分義所在,固當趨承之不暇,而顧臣老母病勢,一向無減,所叨本職,尤有所不敢冒進者,召牌之下,趨詣闕外,投進短疏,乞遞臣職,仍治臣罪事。入啓。答曰,省疏具悉。前後人言,予已詳知,不必追提,勿辭,卽速察職。
忠淸監司書目,辭職上疏上送事。啓。答曰,省疏具悉。藩任今姑仍察,殿最卽速擧行。
謝恩,掌令李濟,持平朴弼夢,大司諫梁聖揆,獻納李明誼。
吏曹判書沈檀上疏。大槪,天官長席特除之命,忽及於老殘病蟄之中,驚惶感激,罔知攸措,召牌之下,不得不趨詣闕外,而伏聞國舅所懷,斥臣以老病,可謂着題語也。反復思惟,終無冒沒趨承之勢,乞賜鐫遞,以重名器,以謝人言事。入啓。答曰,省疏具悉卿懇。今玆特除,意非偶然,從速行公。
傳曰,李眞儒司諫除授。
京畿監司書目,高陽呈,以禮曹參判李縡辭職上疏上送事。啓。傳曰,還出給。
吏曹參判金一鏡上疏。大槪,目見群兇無君之惡,略效沐浴請討之意,敢陳一疏,聖批溫宣,寵擢復加,特授天官佐貳之任,臣宜跧伏,恭俟物議,而卽今國勢單弱,位著空虛,決非臣子之所暇顧恤,玆敢隨牌來詣,而伏聞國舅,書納所懷,力斥臣疏。且詆臣身,其在廉義,決不可冒沒出肅,乞賜鐫遞,以重名器,以謝人言事。入啓。答曰,省疏具悉。國舅書進,出於意外,不必深嫌,卿其勿辭,從速察職。
吏曹參議徐命均上疏。大槪,選部特除之命,出於夢寐之外,驚惶感激,罔知攸措,天牌儼臨,不得不趨詣闕外,而決無冒進趨承之理,拜章徑退,乞遞臣職,仍治臣罪事。入啓。答曰,省疏具悉。爾其勿辭,從速察職。
傳曰,政官疏批已下,竝卽牌招開政。
傳曰,右相處,遣史官命召傳授,與之偕來事,分付。
禁府都事尹東卨,罪人洪啓迪圍籬安置事,羅州·黑山島出去。
謝恩,吏曹判書沈檀,參判金一鏡,校理尹㝚。
吏曹參議徐命均,牌不進,罷職傳旨。傳曰,只推勿罷。
持平朴弼夢啓曰,臣於詣臺後,得伏聞咸原府院君魚有龜所懷措語,則以臣聯名之疏,峻斥疏頭,至以萬萬凶悖,專出於傾陷之計爲言云,臣不勝驚駭,繼之以訝惑也。臣等之請討四凶者,蓋慮此賊不討,宗社之亡,迫在呼吸故耳。不料休戚臣,不思共討之義,反以此等語,侵攻甚力,實是常情之所不到也。雖然,其所爲說,如是危怕,則臣亦疏中一人,決不可晏然於職次,請命遞斥臣職。答曰,勿辭。
獻納李明誼啓曰,臣於詣臺後,伏聞咸原府院君魚有龜之書入所懷,則侵攻臣等聯名之疏,至以凶悖傾陷等語,極力譴斥云,臣不勝驚駭,繼之以訝惑也。夫請討四凶,爲宗社也。爲國家也。此賊一日不除,爲宗社一日之憂,不可不急急懲討,凡有血氣者,孰不明目張膽,而今者國舅以同休戚之臣,不思沐浴之義,乃反攻斥臣疏旨,至於此極,臣實爲之慨然也。雖然,臣亦疏中一人,旣被其斥,則不可晏然於臺次,請命遞斥臣職。答曰,勿辭。
謝恩,司諫李眞儒。
三司合啓,君臣之義莫逃於天地,春秋之法必嚴於懲討,苟有以臣子而犯君臣之義者,不宜一日容息於覆載之間矣。噫,向日諸大臣之罪,可勝誅哉?殿下嗣服之後,祖宗之所付托,臣民之所仰戴者,當復如何?而伏況殿下仁孝聰明,逈出百王,卽祚未幾,新化旁流,八域臣民,莫不拭目傾耳,觀德聽風。而彼大臣者,陰嗾賊復,投進兇疏,至令君父不得安其位,非常之敎,纔收旋降,擧國鼎沸,人心波蕩,若將不保朝夕,而彼獨何心?恬不色動,草草庭籲,三日卽止,繼上聯名之箚,直請節目之行。以此觀之,啓之者賊復,結之者大臣,而其所醞釀,非一朝一夕之故也。蓋金昌集則其脅制君父,擅弄威禍之罪,固難毛擧,而曾在丁酉,力沮告廟之議,惟恐國本之難動。李頤命則獨對之日,請招大臣,欲詢可否,其心所在,路人亦知,李健命則以師命·頤命之弟,陰謀秘算,無不主張,恚恨於上敎之請收,移攻於稟啓之喉司,嫌惡於章牘之登徹,至肆藉重之凶言。趙泰采則以患得失之鄙夫,仰人喉吻,惟利是趨,卒與三兇,爛熳同歸,可勝痛哉?若使此輩,一日在朝,必貽宗社一日之憂,不可不屛諸荒裔,以絶禍本,請領議政金昌集,領府事李頤命,竝絶島圍籬安置,判府事趙泰采,極邊遠竄,左議政李健命,待其竣事回還,竝施荐棘之典。答曰,不允。
府啓,賊臣聖復之罪可勝誅哉?投進一疏,嘗試君父,使聖上不得安其位焉。此非癡獃一漢,所可獨辦,潛受巨慝之咬嗾,作此悖逆之陰謀,國言喧藉,情狀莫逃,荐棘之典,終歸失刑,其和應情節,不可不嚴究窮覈,以正王法,請安置罪人聖復設鞫嚴問,快施典刑。答曰,不允。
三司前啓,柳鳳輝設鞫嚴問,快正王法事及兩司合啓,韓世良設鞫嚴問事及權珪設鞫嚴問事及右議政趙泰耉遠竄事及府前啓,朴泰恒遠竄事及崔錫恒削奪官爵,門外黜送事及崔群必·朴貴先事及院前啓,趙泰億罷職不敍事及洪萬朝削奪官爵,門外黜送事,停啓。
傳曰,罰已行矣,韓世良放送。
政院啓曰,右議政趙泰耉命召,使錄事還納,何以爲之?敢稟。傳曰,偕來史官,更爲傳授。又啓曰,卽者議政府錄事,領議政金昌集命召來納,何以爲之?敢稟。傳曰,姑爲捧入。
傳曰,三司除拜人員,待明朝竝牌招,使之察任。
說書朴師聖牌不進罷職傳旨。傳曰,只推勿罷。
備忘記,今日國勢,可謂岌岌乎殆哉。朝著之上,論議岐異,上自大臣,下至庶僚,少無匡救之策,日諮月論,專出於護黨,相攻如戈戟相尋者然,心深慨歎,旰宵憂懼,不遑寧處,卽今首揆,意外臺彈,論道未易,左相出疆,鼎席俱空,如無左右手,有何所施,卿以喬木世臣,念時事之揑臲,滌昔日臺言之謬戾,卽回遐心,速出論道,以解倒懸之急。仍傳曰,遣承旨傳諭于右相,與之偕來。
有政。朝報
吏批,判書沈檀,參判金一鏡進。
以李聖肇爲兵曹參知,洪啓迪爲兵曹參判,崔守慶爲兵曹佐郞,權益淳·李顯章爲實錄兼春秋,權尙游爲實錄兼知春秋,鄭亨益爲實錄兼春秋修撰官,南就明爲左承旨,柳重茂爲右承旨,沈壽賢爲左副承旨,朴彙登爲右副承旨,權以鎭爲同副承旨,李肇爲大司憲,李廷濟爲執義,鄭雲柱爲掌令,尹聖時爲持平,權頀爲正言,徐宗廈爲正言,權詹爲副應敎,沈珙爲修撰,權益寬爲司書,洪萬遇爲吏曹佐郞,李眞儒爲兼弼善,尹㝚爲兼文學,韓配夏爲兵曹參判,金一鏡爲同義禁,呂必寬爲軍資判事,金始煥爲刑曹參議,白鴻逵爲康翎縣監,李世瑾忠淸監司,仍任事承傳。吏曹謄錄
李正臣,以戶曹言啓曰,故扈聖功臣西川府院君鄭崑壽,恩賜田結,尙未準受矣。通津府尹缺廢堤一半,曾已代給於章陵火巢內入陳田,而餘存二結五十負,自本家望呈願受,依例折給,何如?傳曰,允。
領敦寧府事魚有龜,以所懷啓曰,臣伏覩聖上今日之處分,三字缺萬萬非常之擧,爲國事憂遑震掉之際,忽有訓局·禁營兩將任兼察之命,深夜趨詣,驚遑罔措,臣以無似,旣兼御營扈衛之任,此已猥且濫矣。而又令兼察兼任,此雖出於一時變通,而決不可一刻仍帶,伏願竝與前帶兩任及新察兩任,而一併移授於可堪之人,以幸國事焉。仍伏念我聖上至德臨下,仁厚寬裕,未嘗有喜怒之過中,處分之失當,此固群下之所,欽仰頌祝者,而忽於今日,威怒太遽,半夜之間,嚴旨荐下,未審殿下,有何激惱,而爲此擧也。昨者金一鏡之疏,臣三四字缺原本,姑未知措語之如何,而雖以喉院啓辭七八字缺凶悖,專出於傾陷網打之計也。大抵八九字缺臣之陳箚,非有他意,只出於四行半缺猝被罔極之誣,將陷不測之十餘字缺咎責一鏡,而其厭薄則甚矣。彼四大六七字缺屛退丘壑,死且何恨?而臣恐此後講誣六七字缺紜,伏願聖上,深加照察,無或見撓,思所以愛惜保全,以光聖德,不勝大幸,臣猥忝國戚,目見非常之擧,敢以匡補聖德之意,冒死妄陳,伏願深留聖意,察其黑白,裁其罪焉。批答見上
吏曹參議徐命均疏曰,伏以卽者選部特除之命,出於千萬夢寐之外,臣驚惶震悚,罔知攸措。竊念政曹爲任,非但地望自別,苟非鑑識公明者,莫宜居之,而如臣者言議糢糊,藻鑑眊矂,決不敢冒沒承當,自取僨敗,且臣新授資級,未赴藩任,則尤不當仍存,方此治疏呼籲之際,天牌下臨,在臣分義,不敢不趨詣闕外,而反覆思量,萬無强顔之路,玆敢拜章徑退,伏乞聖慈,亟命遞臣新除職名,仍治臣違慢之罪,以肅朝綱,以安微分,不勝萬幸。批答見上
校理尹㝚疏曰,伏以臣於千萬夢寐之外,忽承玉署特除之命,驚惶震越,罔知攸措。臣昨於春坊直廬中,聞老母病重之報,急於歸護,陳疏徑出,及承聖批,至以玉署移拜,意非偶然爲敎,仍使之從速察職,其在分義,固當竭蹶趨承,而卽今母病,有加無減,勢難離側。且年前瀛選之不公不正,前後承宣,亦嘗備論而請改,則臣亦被圈中一人,揆以廉隅,尤難冒進,玆於召牌之下,不敢坐違,謹詣闕外,投進短疏,恭俟處分,伏乞聖慈,特賜諒察,亟遞臣職,仍治臣罪,不勝萬幸。批答見上
吏曹判書沈檀疏曰,伏以臣,歷事三朝,受國厚恩,秩躋卿列,曾無塵露之益,年迫桑楡,已無報效之望,況於先大王賓天之痛,旣不能下辱螻蟻,逮聖上嗣服之後,尙未得仰瞻深墨,中夜耿結,惟自涕泣而已。不料千萬意外,特除臣以天官之長,驚惶震越,直欲逃遁,而不可得也。臣未知聖意所在,或出於黜罪登善,改紀圖治,有此大更張之擧耶?然則當此時爲此任者,非望實俱隆,爲世所推者,莫宜居之,以臣衰朽謭劣,其何以副聖上起廢之眷,答一世拭目之望乎?召牌之下,分義是懼,不得不趨詣禁扃之外,反復思惟,終無冒沒出肅之路,臣來詣闕外,治疏將上之際,得見咸原府院君魚有龜所懷,八九字缺言謂着題語也。況言出國舅,臣以八九字缺玆敢疾聲仰籲於天地父母之前。以下缺批答見上出燼餘
上在昌慶宮。停常參·經筵。
記事官李慶錫書啓,臣承命馳往于西小門外右議政趙泰耉所住處,宣諭聖旨,傳授命召,則以爲臣於待罪淹病之中,伏承特遣史官,傳授命召,聖念眷顧至此,惶隕感激,不知死所,第臣所被罪名,至爲非常,而臺啓尙未收殺,其何敢冒昧承當,唐突趨命乎?玆令錄事,謹此還納,違傲明旨,罪尤萬死云,而姑無赴召之意,臣旣承偕來之命,姑爲仍留之意,敢啓。傳曰,知道。
政院啓曰,議政府錄事,右議政命召,又爲來納,大臣書啓中,以臺啓未收殺爲言,不敢祗受云,而臺啓今已收殺,此命召何以爲之?敢稟。傳曰,使偕來史官,更爲傳授。
司書權益寬牌不進罷職傳旨。傳曰,只推勿罷。
備忘記,予雖否德,小有一分敬君之心,何敢以卜相於宦妾知名之人等語發論耶?無嚴不敬莫甚,其時首發之人拿鞫,嚴問言根出處,參啓諸人,竝邊遠定配。
政院啓曰,左承旨南就明,左副承旨沈壽賢,同副承旨權以鎭,俱在外,右承旨柳重茂,以大臣偕來事出去,右副承旨朴彙登,昨夜雖已出肅,身病方重,不得察任,當此出納多事之日,苟艱如此,不可無變通之道,何以爲之?敢稟。傳曰,右副承旨,今姑改差,前望入之,入之,沈樘落點。
獻納李明誼啓曰,臣於病蟄之中,忽承收錄之命,事異常規,恩出特旨,臣誠感激洪私,不暇他顧,卽隨諸僚之後,請討四兇之罪,而及至書傳啓草之際,適値日暮忙迫,三兇擬律處安置上,圍籬二字,偶然落書,而未能覺察,矇然傳啓,夫奏御文字,何等嚴重,律名勘斷,非如冗字,古人犬馬無一點,猶謂惶恐將死,顧臣疎漏不察之失,不特無一點之比而已。其不可一刻仍冒於臺次也決矣,請命遞斥臣職。答曰,勿辭,退待物論。
傳曰,右議政處,旣送偕來承旨,史官則招還宜矣。
院啓,引嫌而退,偶然落字,元非大段,以此引嫌,無已太過,請獻納李明誼出仕。答曰,依啓。
右議政趙泰耉箚子。大槪,敢申懇迫之悃,冀蒙收還偕來之命,仍遞臣職秩,退塡丘壑,以守本分事。入啓。答曰,省箚具悉卿懇,予之至意,已諭於別諭矣。更何多誥,卿勿念往事,快滌時態,從速入來,以扶將亡之國焉。仍傳曰,偕來承旨傳諭。
謝恩,兼文學尹㝚,司書權益寬,持平尹聖時,正言徐宗廈,同副承旨沈樘。
政院啓曰,兵曹參議李聖肇入直矣。以親病陳疏徑出,參判韓配夏,參知朴聖輅,俱爲違牌,推考及罷職傳旨,今方捧入,而宿衛重地,闕直可慮,參判韓配夏,更爲牌招,何如?傳曰,允。
持平尹聖時啓曰,臣久屛閑地,踪跡疎逖,新遭子喪,神識凋隕,已矣無人世之念,目見群兇滿朝,權柄下移,宗社將亡之勢,迫在呼吸,春秋必討之義,不容蹔緩,敢隨搢紳之末,竊附沐浴之請,幸蒙聖批赫然,特賜嘉納,柏府新命,遽及於千萬夢寐之外,繼而召牌下臨,臣誠頌祝惶感,所當趨承之不暇,而第國舅書進所懷,指斥臣等之疏,不遺餘力,至以兇悖傾陷爲言。噫,意在討逆,辭不得不嚴,志存扶社,言不得不切,寧有一言一辭,或近於國舅之所云云乎?臣等之言,實採一國之公誦,欲扶萬世之大防,而今反爲一戚臣之所譏詆,至於如此,臣雖不腆,以何顔面,晏然於臺列,以累聖上淸明之化哉?惟冀亟罷臣職,使一世之,知外戚之臣,不敢干國事,亦使士夫,知被詆於外戚者之爲朝廷羞恥矣。闕下陳章,見阻喉司,不得不苟然出肅,而受此無限詆辱,終不可冒沒行公也決矣。請命遞斥臣職。答曰,勿辭。
謝恩,兵曹參判韓配夏。
參知朴聖輅,牌不進,依承傳罷職。
獻納李明誼就職。
拿鞫現告,魚有龍·朴致遠,邊遠定配現告,李倚天。
修撰沈珙,牌不進,罷職傳旨。傳曰,只推勿罷。
全羅監司朴師益辭職上疏。入啓。答曰,省疏具悉。卿其勿辭,速往欽哉。
傳曰,李重協箚子中,有締結等語,而今此傳旨中,只以朴致遠·魚有龍爲首發,而李重協則不入於其中,事極怪異,本院更爲査覈。
政院啓曰,本兵之長,度支之任,俱係緊重,不可蹔曠,至於儀曹,亦多有擧行之事,兵曹判書崔錫恒,戶曹判書金演,禮曹判書李光佐,明日待開門,竝卽牌招察任,何如?傳曰,允。
修撰沈珙,再牌不進,罷職傳旨。傳曰,只推勿罷。
右承旨柳重茂書啓,臣承命馳往于右議政趙泰耉所住處,傳宣聖批,則以爲臣伏奉偕來承旨所傳之批,辭旨愈益懇摯,至又以快滌時態,以扶將亡之國爲敎,奉讀未半,涕血交流,人臣承此敎,何忍復爲他辭,第今日備忘中,拿鞫臺諫,究問言根之敎,在臣私義,尤有所臲卼不自安者,而旣承申命之諄勤,亦不敢仍留城外,謹當入就私次,以俟處分云矣。大臣今方入城,故臣則先爲入來之意,敢啓。傳曰,知道。
武一所出榜詣闕。朝報
李正臣,以侍講院言啓曰,本院缺番連日闕直,事甚未安,司書權益寬,說書朴師聖,昨日違牌,旣有只推之命,竝更卽牌招,以爲推移入直之地,何如?傳曰,允。
又以兵曹言啓曰,近來本曹堂上位甚不齊,判書臣崔錫恒在外,參判臣韓配夏未肅拜,參知臣朴聖輅連呈辭單,參議臣聖肇獨爲入直,今已屢日矣。卽聞老母病勢猝劇,方欲出去,及時救護,而替直無人,新除授參判臣韓配夏,參知臣朴聖輅,竝卽牌招,以爲推移入直之地,何如?傳曰,允。
又啓曰,假注書柳時模·任述時無職名,依例付軍職冠帶常仕,何如?傳曰,允。
同副承旨沈樘,以兵曹言啓曰,今十二月初二日三字缺善起稱名人,自金虎門入來,初四日通德郞趙㯓稱名人,自曜金門入來,初五日仰役奴江阿之稱名人,自丹鳳門入來,初六日仰役奴貴世稱名人,自丹鳳門入來,差備門外擊錚,極爲駭愕,竝令攸司,囚禁治罪,金虎門守門將姜渭起,曜金門守門將金宗杓,丹鳳門守門將李完栽等,常時不能禁斷雜人,以致闌入,亦難免其責,推考,何如?傳曰,允。燼餘
上在昌慶宮。停常參·經筵。
傳曰,聞卿入城,欣幸曷諭,拿鞫意在正大,於卿小無所嫌,須勿介懷,速出論道,以副如渴之望。仍傳曰,遣史官傳諭于右相。
傳曰,明朝禁府堂上竝卽牌招,使之開坐。
傳曰,今此除拜之人,實循公議,意非偶然,則或引嫌撕捱,不爲出肅,誠甚未安,本院各別,申飭。
傳曰,李重協一體拿鞫嚴問。
備邊司,守禦使李光佐,摠戎使李森。
備忘記,當此艱虞溢目,國事波蕩之時,台席一空,廊廟俱虛,如大廈之無棟樑,領相方被臺彈,出仕無期,左相出疆,還朝期遠,右相纔已視事,不無獨賢之心,不可不變通,不得已領·左相,今姑遞改。
假注書李廷錫有頉,代以黃晸爲之。
持平朴弼夢啓曰,猥以臲卼之蹤,濫蒙拂拭之恩,怵畏分義,他不暇顧,黽勉出肅之後,卽與諸僚,請討四兇,三兇則擬以荐棘之律,而圍籬二字,偶然落書,矇不覺察,莫重奏御文字,有此疏漏之失,揆以臺體,宜卽自列,而適赴試院,今始來避,所失尤大,不可一刻仍冒於臺次,請命遞斥臣職。答曰,勿辭,退待物論。
大司諫梁聖揆啓曰,臣本庸駑,百不象似,濫蒙洪造,忝叨非據,自知不稱,人謂斯何,尋常愧懼,若隕淵谷,乃者合辭之啓,圍籬二字,偶然落書,矇不覺察,疏漏之責,在所難免,揆以臺體,宜卽自列,而適在武科試院,今始來避,所失尤大,請命遞斥臣職。答曰,勿辭,退待物論。
政院啓曰,實錄廳堂郞,多在罪黜中,非但纂修之役日急,郞廳闕直,亦至多日,事極未安,而摠裁官方,出城待罪,不得啓達變通,何以爲之?敢稟。傳曰,右相摠察。
政院啓曰,戶曹判書金演違牌不進,仍呈辭疏,旣已退却,而申飭之下,不卽應命,誠甚未安,更卽牌招察任,何如?傳曰,允。又啓曰,禮曹判書李光佐牌招不進,推考傳旨,今方捧入,而申飭之下,不卽應命,誠爲未安,更爲牌招察任,何如?傳曰,允。
右議政趙泰耉請對入侍。
傳曰,將兵之臣連在城外,誠甚未安,新除授兵曹判書崔錫恒,斯速入來察任事,更爲下諭事,分付。
禮曹判書李光佐再牌不進。
政院啓曰,李重協一體拿鞫嚴問事,命下矣。昨日下禁府傳旨中,添書李重協名以入乎?以其箚中締結交通等語,書出罪目,捧傳旨乎?敢稟。傳曰,更捧傳旨以入。
修撰沈珙,牌不進,罷職傳旨。傳曰,只推勿罷。
右議政趙泰耉請對入侍,入侍時右承旨柳重茂所啓,昨因聖敎合啓中,用締結交通等文字者,首發及隨參人,使兩司書吏現告,則以爲首發朴致遠·魚有龍,隨參李倚天現告,故以此三人捧傳旨矣。追聞外言,李倚天雖參合啓,而參啓在交通締結等文字刪去之後云。故取考日記中合啓座目,李倚天果參於此等文字已刪之後矣。兩司誤爲現告之罪,誠爲痛駭,令攸囚禁科罪,何如?上曰,依爲之。右議政趙泰耉曰,罪此人,只在於啓辭中,敢用惡言,而李倚天參啓,果在此文字刪去之後,則同爲被謫,似爲不當矣。上曰,拔去。朝報
備忘記,摠戎使李森未上來間,御營大將魚有龜兼察。備局謄錄
上在昌慶宮。停常參·經筵。
戶曹參判趙泰億上疏。大槪,敢陳難冒之狀,冀蒙收還資給,盡解本兼諸職,仍許屛退臣身,俾卒生成之澤事,及持平尹聖時上疏。大槪,敢貢憂憤之忱,用附沐浴之義,兼陳病難供職之狀,冀蒙遞免事,及領敦寧魚有龜上疏。大槪,重被人言,情跡危縮,泯伏俟罪之中,今始冒死陳懇,仰請譴罰,乞遞臣所兼將兵諸任,仍治臣罪,以安私分,以謝衆怒事,及校理尹㝚上疏。大槪,臣於合啓中,落字疎漏之失,與兩司諸臣無異,不可晏然在直,且聞老母病重之報,投章徑出,伏乞亟罷臣職,俾申至情事。入啓。
戶曹啓曰,右議政趙泰耉,十月·十一月兩朔祿俸,姑待下敎輸送事,命下矣。右議政趙泰耉,今已出仕,十月·十一月兩朔及十二月朔祿俸,何以爲之?敢稟。傳曰,令倉官竝輸送。
備忘記,昨年尹志述之憑藉改撰誌文,遣意陰險,誣辱私親之狀,渠之所進所懷,窮凶情節,畢露無餘,斷不撓貸,亟正邦刑。
實錄廳郞廳,以摠裁官意啓曰,卽今本廳堂上郞廳,多有坐罷被譴之人,不可不卽爲差出,一房堂上申思喆罷職,代禮曹判書李光佐差下,二房堂上權尙游罷職,代兵曹判書崔錫恒差下,洪啓迪安置,代知事姜鋧差下,黃龜河罷職,代司直李台佐差下,三房堂上李秉常罷職,代司直朴泰恒差下,都廳郞廳申晳門黜,代司諫李眞儒差下,申昉門黜,代修撰沈珙差下,李重協拿囚,代校理尹淳差下,二房郞廳徐宗燮門黜,代獻納李明誼差下,魚有龍拿囚,代持平尹聖時差下,三房郞廳蔡膺福門黜,代司書權益寬差下,使之察任,與未肅拜郞廳權益淳·李顯章,一併牌招,何如?傳曰,允。
禁府,司直柳鳳輝定配單子。傳曰,事在旣往,置之可也。
政院啓曰,判義禁閔鎭遠,知義禁李觀命,同義禁金一鏡,竝違牌不進,更爲牌招,使之開坐,何如?傳曰,允。
政院啓曰,尹志述亟正邦刑事,命下矣。當急時擧行,而判義禁閔鎭遠,知義禁李觀命,同義禁金一鏡,竝再牌不進,所當更請牌招,而一日三牌,有傷事體,擧行之事,漸至遲延,何以爲之?敢稟。傳曰,竝改差。
備忘記,判義禁洪萬朝除授,知義禁韓配夏除授,同義禁李台佐·趙泰億竝除授。
戶曹判書金演辭職上疏。入啓。答曰,省疏具悉。度支之任,舍卿其誰,卿其勿辭,從速行公。
答戶曹參判趙泰億疏曰,省疏具悉。勿追往事,從速察職。
都承旨李正臣留院上疏。入啓。答曰,省疏具悉。勿追往事,忘未覺察,有何所傷,卿其勿辭,從速察職。
吏曹判書沈檀辭職上疏。入啓。答曰,省疏具悉。人言不必過嫌,卿其勿辭,從速行公。
吏曹參議徐命均辭職上疏。入啓。答曰,省疏具悉。天官佐貳之任,不宜久曠,爾勿撕捱,從速察職。
大司諫李肇辭職上疏。入啓。答曰,省疏具悉。柏府新擢,意非偶然,勿追往事,亦勿過辭,從速察職。
政院啓曰,新除授知義禁韓配夏,方在從二品階,而知義禁乃正二品職,座次單子,有難循例書入,何以爲之?敢稟。傳曰,加資。
同副承旨沈樘上疏。大槪,臣於憲臣之疏,有不可自安者,玆敢屛出禁門,略陳危懇,伏乞聖明,亟許遞改,以重官方,以安私分事。入啓。
院啓,副司直李宇恒,賦性奸譎,締結凶孽,曾爲將任,屛騶夜行,情跡陰秘,臺彈峻發,罪名至重,而不少懲畏,益懷禍心,昨夏卽阼之請,稱賀之班,偃然徑歸,終不入參,苟有一分愛戴之心,何敢乃爾?其無君蔑倫之罪,不可不嚴懲,請副司直李宇恒,絶島定配。頃者四相臣,庭請議罷之際,詢問可否於在庭諸臣,則數三卿宰及一臺臣抗辭力爭之外,擧皆合辭唯諾,靡然從之,當此元惡請討之日,隨從諸人,亦不可不嚴懲其罪,請前判書閔鎭遠,工曹判書李觀命,前判書李晚成,前判書李宜顯,前判書權尙游,左參贊申銋,右參贊任埅,副司直兪集一,平安監司趙道彬及當日伏閤三司諸人,姑先削奪官爵,門外黜送,吏曹判書沈檀,以久廢之蹤,當特除之恩,則所當精白一心,審愼用捨,而日昨政目,敢以其私黨中,干犯名義之權重經·權頀,投合時好之鄭雲柱,負犯至重之洪重鉉,汲汲擧擬於承宣三司之望,其不有公議,專無顧憚,莫此爲甚,請吏曹判書沈檀改正。新除授司憲府執義李廷濟,時在忠淸道洪州牧任所,掌令鄭雲柱,時在京畿楊州地,請竝斯速乘馹上來事,下諭,竝引嫌而退,落書未察,元非大段,不可以此輕遞言官,請大司諫梁聖揆,持平朴弼夢,竝命出仕。
實錄廳郞廳,以摠裁官意啓曰,近日郞廳皆有故,郞廳中無故可以行公之員,只有沈㙉·林柱國二人,而互相推諉,終不入直,以致史局重地,連日闕直,怠慢之習,誠甚駭然,竝拿囚,何如?傳曰,允。
政院啓曰,新除授判義禁洪萬朝,知義禁韓配夏,竝卽牌招,同義禁李台佐,今雖在京,以前任江華留守,時未交龜,不得循例請牌,同義禁趙泰億,以本職辭免上疏,纔已入啓,待下批,卽爲牌招,何如?傳曰,允。又啓曰,兵曹參判韓配夏入直矣。今日陞除知義禁,方爲牌招,而本曹參議陳疏入啓,參知未差,代直無人,參知有闕之代,以在京無故人,口傳差出,仍卽牌招入直,何如?傳曰,允。
吏曹口傳政事,實錄兼知春秋三,崔錫恒·李光佐·姜鋧。兼同春秋,李台佐·朴泰恒。兼春秋六,李眞儒·李明誼·尹淳·尹聖時·沈珙·權益寬。
謝恩,實錄兼春秋權益淳·李明誼·權益寬·李顯章。
答院曰,不允。削黜及下諭處置事依啓。
右議政趙泰耉箚子。大槪,敢陳淺見,冀蒙審處事。入啓。
知義禁韓配夏上疏。大槪,臣於直中,金吾寵擢之命,忽下於千萬意外,驚惶感激,莫省所措。顧此議讞之任甚重,決非如臣衰朽者所可濫竽,伏乞聖慈,亟命收還新授資級,以重官方,以安私分事。入啓。
政院啓曰,戶曹判書金演,疏批已下,卽爲牌招察任,何如?傳曰,允。
吏曹參判金一鏡上疏。大槪,臣於僚堂疏語,大臣筵奏,有不敢抗顔冒居於職次者,玆以金吾開坐,天牌再降,而臣不敢祗承,縮伏私次,恭俟鈇鉞,亟遞臣職,以安微分事。入啓。
判義禁洪萬朝牌不進後上疏。大槪,金吾寵擢之命,忽及於老病廢蟄之中,驚惶震慄,罔知所措。顧臣宿患,遇寒添劇,宛轉床席,跬步莫運,召牌之下,未免坐違,臣罪萬死,乞蒙速賜鐫遞,使凶賊結案,莫重鞫坐,俱不至遷就,以幸公私事。入啓。
答右議政趙泰耉箚曰,省箚具悉卿懇。箚陳大意固好,而追念往事,不覺悲痛,又思志述之情節,不可不嚴懲,其可少緩哉?卿其安心休咎焉。仍傳曰,遣史官傳諭。
京畿監司書目,楊州呈,以兵曹判書崔錫恒辭職上疏上送事,啓。答曰,省疏具悉。本兵之長不容久曠,卿勿追提往事之謬戾,强疾入城,臥治軍務,以副予望。
政院啓曰,吏曹郞廳來言,兵曹參知口傳差出事,命下,而判書沈檀被論,參判金一鏡陳疏入啓,參議徐命均未肅拜,不得擧行云,參議徐命均,待明朝卽爲牌招,趁卽差出,何如?傳曰,允。
答吏曹參判金一鏡疏曰,省疏具悉。人言不必介懷,卿勿撕捱,亦勿過辭,從速察職。
答持平尹聖時疏曰,省疏具悉。吏判之心,只在寅協,有何所疵,聖復之事誠甚得宜,嚴刑究問,務盡詳審,爾其勿辭,從速察職。
答領敦寧魚有龜疏曰,省疏具悉卿懇。摠察之任,捨卿其誰,卿其安心勿辭,從速行公。
備忘記,藥院提擧之任,不宜久曠,都提調今姑遞改,右議政趙泰耉除授,提調有闕之代,崔錫恒除授。
備忘記,藩任不容暫曠,平安監司有闕之代,判書李光佐除授,關西節度之任,不可以老孱之人畀之,今姑遞改,府使元徽除授。以上朝報
上在昌慶宮。停常參·經筵。
大妃殿·中殿·世弟宮·嬪宮,藥房問安。答曰,知道。
藥房啓曰,伏未審此時,聖體若何,大妃殿調攝之候,連進湯劑之後,漸有差勝之勢乎?前劑入補中益氣湯五貼,已盡於昨日矣。今日令醫女入診,詳察症候,更議繼進之藥宜當,臣等不勝憂慮,敢來問安,竝此仰稟。答曰,知道。慈殿症候差勝後,別無加勝之勢,進退無常,不勝煎悶矣。
答修撰沈珙疏曰,省疏具悉。予已詳知,亦有公議,爾勿控辭,從速察職。
政院啓曰,以兵曹參知口傳差出事,吏曹參議牌招之意,昨日敢稟矣。參判金一鏡疏批已下,亦爲牌招察任擧行,何如?傳曰,允。
吏曹參議徐命均,牌不進,罷職傳旨。傳曰,只推勿罷。
以實錄廳草記,近日堂郞皆有故,郞廳中無故行公之員,只有沈㙉·林柱國二人,而互相推諉,終不入直,以致史局重地,闕直累日,怠慢之習,誠甚駭然,竝拿推,何如?傳曰,允。
謝恩,同義禁趙泰億。
右議政趙泰耉箚子。大槪,臣於昨日批旨中,有震惕難安之情,今日藥院問安,不敢徑入,來伏闕外,惶恐俟罪事。入啓。答曰,省箚具悉卿懇。於卿,少無所嫌,卿之如是引咎,此亦情志未孚之致,予甚慙恧,無以爲諭,慈殿繼進當否,議定爲急,卿其安心勿待罪,速出視事,以濟時艱。仍傳曰,遣史官傳諭。
知義禁韓配夏辭職上疏。入啓。答曰,省疏具悉。金吾特除,意非偶然,卿其勿辭,從速行公。
判義禁洪萬朝辭職上疏。入啓。答曰,省疏具悉卿懇。金吾特除,意非偶然,此非言病之時,卿其勿辭,强疾行公。
校理尹㝚上疏。入啓。答曰,省疏具悉。忘未覺察,有何所傷,爾勿控辭,救護母病。
兵曹參議李聖肇上疏。入啓。答曰,省疏具悉。爾其勿辭,救護母病。
傳曰,疏批已下,金吾堂上,竝卽牌招,使之開坐。
京畿監司書目,辭職上疏上送事,啓。答曰,省疏具悉。卿辭至此,今姑許遞焉。
知事姜鋧,實錄堂上辭免上疏。入啓。答曰,省疏具悉。纂修之役爲急,卿其勿辭,從速行公。
右承旨柳重茂上疏。大槪,臣有錯聽誤書之失,乞遞臣職,仍治臣罪事。入啓,答曰,省疏具悉。偶然未察,有何所傷,爾其勿辭,從速察職。
戶曹參判趙泰億上疏。大槪,金吾特除,出於意外,驚惶感激,罔知攸措,昨陳短疏,未獲登徹,荐召之下,不敢不黽勉出肅,而臣於合啓諸人拿鞫之事,有不敢參涉之嫌,決不容因仍虛帶,乞遞兼任,以幸公私事。入啓。答曰,省疏具悉。於卿小無所嫌,勿辭從速察職。
同副承旨沈樘上疏。入啓。答曰,省疏具悉。大意固好,可不體念,爾勿撕捱,亦勿爲嫌,從速察職。
謝恩,判義禁洪萬朝,知義禁韓配夏。
禁府,尹志述·林柱國·沈㙉拿囚,啓。
藥房再啓曰,伏承問安批旨,慈殿症候差減後,別無加勝之勢,進退無常,不勝煎悶爲敎,又伏聞醫女來傳之言,大妃殿諸症候,與前一樣,而數日以來,困惱有加,玉體沈重云,症候久未復常,進退如此,臣等一倍憂灼,與諸醫反復商議,則皆以爲此專由於中氣不足之致,補中益氣湯元方中,人蔘倍入,黃茋減五分,更加白茯神一錢,連進五貼宜當云,此藥卽爲劑入之意,敢啓。答曰,知道。
吏曹參議徐命均上疏。大槪,臣於僚堂之疏,醜辱狼藉,召牌之下,決難冒進,敢暴情實,兼陳所懷,冀蒙察納,仍治臣罪事。入啓。答曰,省疏具悉。銓曹兩堂之事,自有公議,不必撕捱,志述事,予志牢定,斷不饒貸,中批除拜,元非美事,予亦知之,而蓋出於不得已也。爾其勿辭,從速察職。
同義禁李台佐上疏。大槪,情勢危蹙,昨違嚴召,方切兢惶,金吾特除,又出意外,而本府方有李重協等拿鞫之事,臣以被斥之人,決無冒當議讞之理,揆以法例,宜在必遞,伏乞亟命遞改,以幸公私事。入啓。
大司諫梁聖揆,兵曹參議李聖肇,牌不進,罷職傳旨。傳曰,只推勿罷。
政院啓曰,罪人趙聖復究問傳旨,纔已啓下矣。臺諫方以設鞫爲請,究問與設鞫,輕重自別,何以爲之?敢稟。傳曰,設鞫究問。又啓曰,兵曹參議李聖肇牌不進,罷職傳旨,今方捧入,而宿衛重地,今無入直堂上,參知有闕之代,旣有口傳差出之命,而吏曹判書沈檀被論,參議徐命均辭疏,纔已捧入,參判金一鏡卽爲牌招,口傳差出,何如?傳曰,允。
答同義禁李台佐疏曰,省疏具悉。於卿實無所嫌,勿辭從速察職。
修撰沈珙上疏。大槪,臣於三司合辭之啓,旣有應避之嫌,勢難仍冒,乞遞臣職,以安私分事。入啓。
備邊司啓曰,兵曹判書崔錫恒,除拜累日,尙不應命,辭疏旣已批下,將兵之臣,不宜久在郊外,且兼藥院提擧之任,則當此問安議藥之時,尤宜及時應命,令政院別爲下諭,催促上來。戶曹判書金演,累招之下,尙不出肅,不宜久曠重務,牌招察任。平安監司李光佐,以文衡儲望之人,方帶纂修堂上,且兼守禦之任,而遽爾外除,群情咸以爲惜,纂修之任,一日爲急,將兵之任,不可輕遞,特除之下,卽爲請改,雖極惶恐,當此人才眇然之日,內外輕重,亦且有別,李光佐平安監司之任,姑爲改差,守禦使及纂修堂上竝爲仍察,一體牌招,何如?傳曰,允。
吏曹啓曰,守令多闕,政事取稟。傳曰,明日爲之。
府啓,向者右揆之請對也,喉司諸臣,終始阻搪,使不得進身於咫尺天陛,幸而天啓聖聰,特許賜對,卽於前席,收還備忘,此實宗社莫大之慶也。凡爲今日臣子者,唯當動色相賀之不暇,而其時承旨洪錫輔,反懷恚懟之心,乃敢以從何得聞等語,再三逼問,脅迫聖躬,聲色暴戾,旁聽爲駭,苟有一分嚴畏之心,安敢以言根出處,迫問君父乎?其無嚴不敬之罪,不可不懲,請洪錫輔極邊遠竄,其時阻搪承旨,竝命削奪官爵,門外黜送。門黜罪人閔鎭遠,身居戚卿之列,自有休戚之義,殿下所以眷待者,無異元舅,則其所以小心體國,保護聖躬之道,宜有倍於他人,而結姻凶孽,干預陰謀,凡諸害國悖義之事,無所不爲,日者登對之時,外托陳戒,內實訐揚,辭氣悖慢,信口凌藉,至以追悔等語,肆然恐喝,略不顧忌,雖於敵以下,亦不忍加之以此,況於君父之前哉?及夫罷對退出也,卽書筵說,付諸史官,傳示暴揚,唯恐人不知,其與古人焚草削藁之義,不啻背馳,其心所在,已極叵測,而且於聖復之發配也,凡有人心者,莫不以失刑爲憤惋,則在鎭遠之道,尤宜深惡痛斥之不暇,而乃自往見,密地資送,情跡綢繆,聽聞駭惑,其不敬不忠,蔑義禍國之罪,不可以削黜薄罰而止,請閔鎭遠遠竄。答曰,依啓。前啓,趙聖復設鞫嚴問事,停啓。
院前啓,請司直李宇恒絶島定配事,請吏曹判書沈檀改正事。新啓,妖賊志述憑藉誌文,逼辱聖躬,此實漢法之大不敬,當此懲討方嚴之日,宜卽先伏邦刑,而第志述痴騃不文之狀,人所共知,其書進所懷,決非渠之所可自辦,密地指嗾,代述文字之說,國人喧傳,莫不駭惑,不可徑先正法,使罪魁漏網,終無鉤得之路,請罪人志述,設鞫嚴刑,究覈其指嗾,以正王法。賊臣聖復,投進一疏,使聖上,不得安其位,論其負犯,覆載難容,荐棘之典,旣是失刑,則爲今日臣子者,唯當沐浴請討之不暇,而向者徐宗伋,敢生營護之計,乃以賊復之疏,謂之妄悖,夫妄悖者,率爾顚錯之謂也。何敢以此等原恕之言,游辭幻弄,以爲嘗試之計?至於朴弼正等之疏攻聖復,亦出一段秉彝之天,而乃反斥之以出位,責之以謬戾,究其情跡,蓋欲左袒聖復,先爲救解之張本,探揣上心,復踵賊臣之餘計者,明若觀火,其爲情狀,萬萬凶悖,當此討逆之日,不可不嚴懲其罪,請徐宗伋絶島定配。答曰,不允。李宇恒事及徐宗伋事,依啓。
政院啓曰,同義禁趙泰億承批之後,今來到闕外,陳疏到院,而觀其疏辭,則以爲聖批,雖以少無所嫌爲敎,今此拿鞫諸人事,皆由於其從兄右議政趙泰耉合啓而發,其中魚有龍,則重劾其身,卽通朝之所知,決難赴衙取供,乞賜急時變通云,而一日之內,再捧其疏,事體未安,原疏雖已退却,而其所引之嫌,旣如此,莫重鞫獄遷就,事甚可慮,合有變通之道,何以爲之?敢稟。傳曰,今姑改差,其代差出。
備忘記,噫,當此艱虞之溢目,宗社之將亡,不勝慨惋,旰宵憂懼,不遑寧處矣。觀其朝廷所爲,不思寅協,共濟國事,汲汲擊戰,爻象不佳,豈不寒心哉?喉司以此明白布告中外,另加申飭。
備忘記,右相趙泰耉,陞拜左相。已上朝報
義禁府啓曰,昨日罪人志述,亟正邦刑事,下備忘之後,本府都事李志尹·閔鎭紘·李度遠等三人,大書不仕字,作牌於禮吏,權瑢·李碩臣等二人,則稱病呈狀,此輩紛然棄官,顯有不滿於今日處分之意,有若立節者然。今日國綱,雖曰解弛,渠安敢乃爾,情狀萬萬絶痛,決不可置之,此五人卽爲拿問定罪,當此本府多事之日,不可不備員,其代及前日未差二員,竝令該曹口傳差出,何如?傳曰,允。禁府謄錄
上在昌慶宮。停常參·經筵。
大妃殿·中殿·世弟宮·嬪宮,藥房問安。答曰,知道。
藥房啓曰,伏未審夜來,聖體,若何?大妃殿調攝之候,漸有差勝之效乎?今日令醫女入診,詳察症候宜當,臣不勝憂慮,敢來問安,竝此仰稟。答曰,知道。無事。慈殿症候,與昨一樣矣。
傳曰,禁府罪人鞫問之擧,不容小緩,而因堂上之不齊及都事作梗,尙此遷就,事之未安,莫此爲甚,本府堂上備二員,則可以爲先開坐,卽爲分付,有闕之代,以無故人口傳差出,使之赴坐。
政院啓曰,吏曹郞廳來言,今日爲政事命下,而判書沈檀被論,參判金一鏡情勢難安,參議徐命均牌不進,不得開政云,參判金一鏡牌招開政,何如?傳曰,允。又啓曰,宿衛重地,經夜闕直,此誠前所未有之事,殊極未安,參議李聖肇,卽爲牌招入直,何如?傳曰,允。
吏曹參議徐命均牌不進罷職傳旨。傳曰,只推勿罷。
政院啓曰,吏曹參議徐命均,旣有只推之命,一體牌招開政,何如?傳曰,允。
掌令李濟啓曰,臣本庸駑,分甘棄廢,不料改紀之初,首叨言責之任,恩出望外,事踰例表,怵分畏義,黽勉出肅,而觸事疎率,短拙立見,昨日合啓書傳之時,圍籬二字,矇然落漏,雖緣日勢迫曛,事多忙急之致,而莫重奏御文字,有此疎漏之失,參啓諸僚,相繼引避,則臣安得獨爲晏然而已乎?適値試事遷就,今始自列,所失尤大,請命遞斥臣職。答曰,勿辭,退待物論。
司諫李眞儒啓曰,臣伏見凶黨犯分,主勢日孤,不勝憂憤,適當聖上求言之日,敢隨侍從之後,合辭陳章,竊附沐浴請討之義,不意聖批嘉納,乾斷廓然,懲惡之典,次第將擧,神人之憤,庶幾快洩,此誠宗社臣民之大幸。凡在殿下之庭者,苟非左袒於彼輩者,孰不動色相賀,而日昨國舅書進所懷,力斥臣等之疏,指爲凶悖,曲護四凶之罪,謂之無他,旨意非常,遣辭危怕,誠不料親爲肺腑,義同休戚者,乃敢爲此言也。勿論疏語之得失,他人言之,猶或可也戚畹之臣,干預國政,大非聖朝之美事也。雖然,臣旣受其非斥,同事諸臣,相繼引嫌,則臣安得獨爲晏然於臺次乎?侵夜肅命,卽赴試院,今始來避,所失尤大,請命遞斥臣職。答曰,勿辭。
右議政趙泰耉箚子。大槪,敢陳惶懼乞罪之請,冀蒙斥退,改卜賢德,以幸國事事。入啓。
判義禁洪萬朝上疏。大槪,臣於拿鞫人魚有龍事,有不可議讞之嫌,而昨日出肅,只爲速行賊述結案之坐,以奉行成命矣。僚堂旣以拿鞫人之嫌,至於辭遞,臣不可獨爲晏然行公,且於銓官之疏,難冒之狀,轉加一層,卽因備忘,有二員開坐之命,而情勢悶慼,末由出應明命,乞賜鐫遞,俾臣得以退守本分事。入啓。答曰,省疏具悉。疏槪予已知之,卿其勿辭,須速行公。
戶曹判書金演上疏。大槪,臣於本職,旣無冒出之理,累違嚴召,情窮勢蹙,至於實錄堂上之任,尤非如臣無文者,所可濫竽,昨今天牌之下,又不肯趨承,臣誠死罪,伏乞將臣本職及實錄兼帶兩任,一併收還,仍勘臣前後負犯,以肅朝綱事。入啓。
吏曹參判金一鏡上疏。大槪,臣於大臣筵奏,終有不可抗顔蹲據,而又於日昨憲臣之疏,薇垣之啓,俱有所難冒者,不敢突爾復出,而目今金吾堂郞差出,一刻爲急,亦不敢祗承,天牌至五,其在分義,萬萬惶蹙,玆敢進詣禁扃之外,悉暴衷悃,仰首哀號,伏乞天地父母,諒臣至懇,察臣危忱,亟令鐫削臣職名,仍治臣積逋違傲之罪,以礪群工,以便國事事。入啓。答曰,省疏具悉。如此艱虞之時,隨事撕捱,不思共濟之義,予甚慨歎,卿其勿辭,從速察職。
兵曹參議李聖肇,牌不進,依承傳罷職。
吏曹參議徐命均再牌不進罷職傳旨。傳曰,只推勿罷。
傳曰,政官·禁府堂上疏批已下,更爲牌招。傳曰,志述之窮凶悖義,畢露無餘,何可一刻偃息於覆載之間,渠之書進所懷,豈有代述之理哉?臺臣拿鞫之請,只欲延拖而已。斷不饒貸,懲一礪百,斯速擧行事,分付。
削黜現告,承旨洪啓迪·韓重熙·兪崇·安重弼·趙榮福。
實錄廳郞廳,以摠裁官意啓曰,一房郞廳沈㙉·林柱國拿推,代趙鼎壽·鄭錫三差下,二房郞廳黃梓削黜,代金東弼差下,三房郞廳李瑜·愼無逸削黜,代徐命遇·趙遠命差下,徐宗伋定配,代柳復明差下,一房郞廳尹心衡無故在京,亦不行公,竝牌招察任,何如?傳曰,允。
修撰金東弼上疏。大槪,玉署特除之命,忽下於田廬屛蟄之中,惝怳感激,罔知攸措,馹召之下,不敢偃伏,力疾入城,而臣之向來所遭,實是搢紳間古今所無之事,在臣之義,唯當自劃於三司言議之一條路耳。坐違嚴召,旣靳例罷,一日之內,再辱庚牌,不得不趨詣禁扃之外,拜章徑退,伏乞聖慈,諒臣危苦之情,遞臣所帶之職,仍命有司,勿復擧擬於三司,俾臣得以毋壞其廉恥,仍治臣罪,以肅朝綱事。入啓。答曰,省疏具悉。自有公議,爾勿控辭,從速察職。
政院啓曰,判義禁洪萬朝牌招不進,推考傳旨,今方捧入矣。所當更請牌招,而日勢向暮,闕門將閉,待明朝牌招,何如?傳曰,允。又啓曰,吏曹參判金一鏡牌招不進,參議徐命均亦有只推之命,所當更請牌招,而日勢向暮,闕門且閉,待明朝,竝卽牌招,使之開政,何如?傳曰,允。
政院啓曰,同義禁李台佐,時未交龜,不可循例請牌之意,前已稟啓,今其疏辭所引嫌,乃在於臺啓密意潛通,堂箚所謂同議亦通,則其不欲參於金吾按覈之時,其情勢固然,當此多事之日,合有變通之道,何以爲之?敢稟。傳曰,今姑改差。
兵曹判書崔錫恒上疏。大槪,本兵之重,已非養病之坊,兼帶藥院之任,當此連日問安之時,尤不容暫曠,而顧臣所患諸症,有加無減,宛轉床褥,無路起動,急於登徹,使家僮直呈,乞遞臣本兼諸任,使重務毋曠,私分粗安事。入啓。答曰,省疏具悉。本兵重務,不宜久曠,卿其勿辭,從速入城,調理行公。
實錄廳郞廳尹心衡牌不進罷職傳旨。傳曰,只推勿罷。
答左議政趙泰耉箚曰,省箚具悉卿懇。昨日陞拜,意非偶然,夜下綸宣,思欲靜帖求助而已。於卿有何所嫌,卿其安心勿辭,速出論道,以副小子夙夜憂懼之望。仍傳曰,遣史官傳諭。
答戶曹判書金演疏曰,省疏具悉。卿其勿辭,事務多滯,殊涉可慮,從速行公。
司直朴泰恒辭職上疏。入啓。答曰,省疏具悉。勿追往事,從速察職。
答修撰沈珙疏曰,省疏具悉。旣有處分,於爾小無難安之端,爾其勿辭,從速察職。
江華留守權上疏。入啓。答曰,省疏具悉。卿辭至此,今姑許遞焉。
慶尙監司書目,辭職上疏上送事,啓。傳曰,還出給。以上朝報
上在昌慶宮。停常參·經筵。
大妃殿·中殿·世弟宮·嬪宮,藥房問安。答曰,知道。
藥房啓曰,伏未審夜來,聖體若何,大妃殿調攝之候,益有差減之效乎?臣不勝憂煎,敢來問安,竝此仰稟。答曰,無事。慈殿症候,已言于醫女,勿爲逐日問安。
昨日兩司請對時,持平朴弼夢所啓,目見凶賊根據,主勢孤危,宗社之亡,迫在朝夕,謹與三司諸臣,請討四凶之罪,而其中趙泰采,則旣無久秉國柄之事,其所以醞釀禍機,與三凶,似或不無差別之道,故勘律之際,果有所參酌減等矣。追聞物議,皆以爲聯名進箚,逆節旣同,則從前負犯之輕重,有不暇論,乃以參酌減等,大加非斥,公議所在,何可自是初見,而晏然於臺次乎?請命遞斥臣職。上曰,勿辭。獻納李明誼所啓,臣目見四凶之惡,必爲宗社之禍,適與三司諸臣,聯名討罪,而其中趙泰采,則曾前旣不久當勻軸,其所以釀成禍機,或與三凶,不無差別,故果爲減等擬律矣。追聞物議,則皆以爲聯名陳箚,逆節同著,則從前負犯之輕重,有不暇論,乃以減等一款,大加非斥,臣何敢自是己見,而晏然於臺次乎?請命遞臣職。上曰,勿辭。兩司合啓,春秋之法,貳則爲逆,將則必誅,爲人臣子,而苟或干犯於此,則其不可一日容息於覆載之間者決矣。彼四大臣者,內懷將心,貳於吾君,不臣之志,一箚孔彰,無君之惡,萬目難掩,罪通于天,其可赦乎?嗚呼,惟我聖上,嗣無疆大曆服,先王之所投遺,皇天之所付畀,宗社生靈之托,擔在殿下一身之上,殿下尙不容自〈私〉其身,遽爾就閑,今日廷臣,苟有一分北面於殿下之心者,顧安敢恝然歇視,而彼大臣輩,聚首綢繆,設心陰凶,先嗾賊復,遽投凶疏,嘗試之謀潛售,侮慢之意益肆,及夫非常之敎再下,而擧國臣民,遑遑崩迫,而彼獨何心,蔑我君父,黽勉庭籲,塞責而止,無將之誅,固已難逃,而聯名上箚,請擧節目,是豈人臣所敢萠於心,而發諸口者哉?噫,傳曰,履霜堅氷至,彼四凶之視天劃地,其所以揣摩醞釀,非一朝一夕之故也。竊弄大阿,弁髦黼扆,腹心羽翼,排布密地,左右前後,罔非私人,愚弄迫脅,罔有紀極,使我殿下,無所措手,危苦迫隘,寧欲脫屣千乘,苟論情狀,渴海罄竹,流書難盡,始以著見者言之,金昌集脅制君父,擅弄威福之罪,難以毛擧,而曾在丁酉,沮遏告廟之議,唯恐國本之難動,營救志述之惡,增我殿下之傷衋。李頤命凶猾之性,陰秘之跡,浮於師命,密於健命,及至獨對之日,請招諸相,欲詢可否,其心所在,路人亦知。李健命賦性奸毒,處心暗忒,陰謀秘計,靡不主張,恚恨於前旨之請收,移鋒急擊,嫌惡於章牘之登徹,請塞言路。趙泰采,本以患得失之鄙夫,乘機俯仰,首尾和應,外瞞諸宰,佯言庭班之仍設,內助三凶,箚請節目之講定,卒乃爛熳同歸,其爲情狀,萬萬凶悖,彼輩之陰蓄異志,凡幾年矣。朝夕之所謀劃,無非操切上躬,日夜之所經營,無非動搖天位,識者之知有向日事久矣,而梟獍之黨,當閽吠狺,願忠之言,無路上陳,今幸天啓聖衷,廓揮乾斷,處分大定,朝著甫淸,狐鼠之輩,次第勘斷,其爪牙之類,至施荐棘之典,則凶魁巨慝之獨爲偃息,求諸討罪之常典,可謂輕重之倒置,三尺至嚴,萬戮難贖,若使此輩,一日在輦轂之下,必貽宗社一日之憂,不可不亟投海島,以絶禍根,請前領議政金昌集,前領府事李頤命,前判府事趙泰采,竝姑先絶島圍籬安置,前左議政李健命,待其竣事回還,一體勘律。上曰,依啓。司諫李眞儒所啓,請吏曹判書沈檀改正事。上曰,勿煩。又所啓,門黜罪人李弘述,奸凶蔑倫,陰懷不測之狀,聖明業已洞燭,而附麗昌集,作爲腹心,引進昌集之私人,布列幕府,往來昌集之家,輒趁昏夜,締結綢繆,蹤跡詭秘,陸玄稱名人,曉解術數,久作昌集之密客。及其釁生叛去之後,弘述受昌集之密嗾,塞口亂杖,終至撲殺,僞成獄案,以爲後考之資,其爲情跡,極涉叵測,國人之疑惑,至今未已。及其旣黜之後,軍餉錢三百兩,米五十石,肆然載去,鳥銃色錢二千兩,軍色錢五百兩,木六同,紬二同,苧布二同,稱以移送新營,軍餉米六百石,稱以庫子無面蕩減,焰硝廳錢六百兩,稱以私人崔東晉所貸,亦爲蕩減,率皆輸送其家,而將校吏胥,優數帖給,以爲防口之計,弘述家本國富,卽今所坐,亦是何名,而乃於罪黜之後,擅開官庫,盜出累千軍需,將欲何用?其凶恣詭秘之狀,不可不嚴究徵出,請門黜罪人李弘述,拿鞫嚴覈,色吏庫子等,令本營覈實得情後,依法正罪。上曰,依啓。又所啓,前承旨金濟謙,以凶魁之子,憑依權勢,恣行胸臆,慫惥其父,密贊凶謀,排張論議,驅使黨類,其所以病國家害世道者,無不從中釀成,卽古之嚴嵩之世番,今之閔黯之章道也。締結商譯,黷貨無厭,試以表著者言之,出身之初,譯院卽其父之所提擧,故微諷舌官,逐名呈綵,以助私恩,松都商賈,卽其父所嘗私庇者,亦受錦段,厚給倡優,以侈榮墳之行。柳就章之在嶺閫也,使其軍官安姓人,載送百餘貫之錢,數同軍木,若此之類,不可勝數。向者鄕生之疏,請斬其父,批旨未下,晏然呼唱,出入禁廬,自同無故,其悖倫無父之狀,據此可知,到今合啓方張之日,全無縮伏恭俟之義,昏夜出沒,行跡閃倏,如此之人,不可一日置之輦轂之下,請前承旨金濟謙,極邊遠竄。上曰,依啓。又所啓,前承旨金一鏡辭疏之批,凶人二字,指斥禎翊,不啻的然,而承旨黃璿,敢以聖敎,歸之於錯謬,招致司謁,肆然請改,本院郞廳,亦不得與聞,苟使聖批,誠有差失,則明白徼還,夫誰曰不可,而曲庇私黨,欲諱嚴敎,指東爲西,游辭微稟,終至改下而後已。其抑勒愚弄,無所忌憚之狀,極爲痛駭,不可以事在旣往而置之,請前承旨黃璿遠竄。上曰,依啓。前啓,尹志述事停啓,正言徐宗廈所啓,臣本疏迂,百不猶人,言責重地,實無堪承之望,而惟是感激恩私,黽勉供職,第當更化之初,未有激揚之論,以塞耳目之責,心常愧懼,如負大何。伏見昨夜下政院之批,至以不思寅協,汲汲擊戰爲戒,臣未知聖意之的指何事,而若夫銓長之不協人望之狀,卽是輿論之所同,而銓注之際,輒復循私,乃以得罪名義,構誣善類之人,首先備擬於淸顯之望,寅協之美,豈可望於此人,而人之疵議,烏可已乎?此臣所以首發此啓,用伸公議者也。實非出於擊戰之意,而聖敎至於如此,臣何敢一刻仍冒於臺次乎,請命遞斥臣職。上曰,勿辭,退待物論。獻納李明誼所啓,臣以無似,猥膺特除,當此更化之初,不暇顧他,黽勉供職,欲效一日之責,而言議骩骳,見識儱侗,無以仰答聖恩之萬一,愧懼方深,若隕淵谷。伏見昨夜備忘,則以汲汲擊戰,爻象不佳爲敎,臣雖未知聖意的指何事,而近以吏曹判書沈檀改正事,有所論列,則今此聖敎之下,尤不勝瞿然震惕之至,夫天官長席,地望自別,則年耄者,不宜僥冒,改紀之初,政注宜愼,則干名負纇者,豈容混擬?此臣所以博採公議,而有所陳啓,已非出於汲汲擊戰之意,蓋欲自附於激濁揚淸之義,以小補更始淸明之化,臣恐寅協之道,不在於賢愚淑慝,漫然雜進,而在於辨陰陽分氷炭也。然聖敎嚴截,至於如此,已難晏然,而且臣卽伏見傳敎,以賊述鞫問之請,其欲延拖之計爲敎,臣尤一倍惶悚,罔知攸措。夫賊述之罪惡,實漢法之大不敬,固難一日容息於覆載之間,而所懷書進之時,指嗾代述之說,莫不藉藉傳播,若徑先正刑,則罪魁漏網,永絶鉤得之路,故以鞫問指嗾爲請,夫豈有一毫延拖之意哉?此莫非臣言議,不能見信於君父之致,何敢一刻冒居於臺次乎?請命遞斥。上曰,勿辭,退待物論。持平朴弼夢所啓,引避諸臺臣,當處置,而合啓落書,卽臣日昨引避之事,則今何敢可否於其間乎?旣不得處置,則亦不可晏然在職,請命遞斥臣職。上曰,勿辭,退待物論。
政院啓曰,戶曹判書金演,昨日承批之後,尙不出仕,事務多滯,殊甚可慮,卽爲牌招察任,何如?傳曰,允。
謝恩,戶曹判書金演。
吏曹參議徐命均,牌不進,罷職傳旨。傳曰,只推勿罷。
持平尹聖時啓曰,臣目見天官之長,地望不協,銓注之間,物情俱駭,敢採輿誦,略附疏末,及承聖旨,以只在寅協,有何所疵爲批,臣固已不安,而昨伏覩備忘,又以汲汲擊戰,爻象不佳爲敎,臣於是,一倍惶悚,夫同寅協恭,固是美事,況此改紀之初也。位著殆空,不成貌樣,則孰不欲精白一心,共贊新化,而第若使瑕釁餘黨,竝列朝端,上下論議,同贊國事,則獨不幾於以暴而易暴哉?臣固巽軟,本不喜事,凡朝廷之小小得失,固不暇殫論,而至於向日政格,實所創見,非若細故之比,則臣安得默而不言哉?噫,剌過規謬,激濁揚淸,固是臺閣之責,含容苟同,掩瑕匿瑜,甚非朝廷之福,則臣恐寅協之道,在此而不在彼也。然而聖敎嚴截,誨責殊深,難冒之勢,到此益切,昨以此來避,而喉司不捧,不得已退歸矣。今者僚臺皆以此引避,臣何敢獨爲晏然乎?請命遞斥臣職。答曰,勿辭,退待物論。
政院啓曰,吏曹參判金一鏡,今又違牌,待命於金吾門外云,參議徐命均來到闕外,仍呈辭疏,本院退却,則終不應命,罷職傳旨,今方捧入,參判不可不更爲牌招,而莫重恩牌,有難出送於待命之所,何以爲之?敢稟。傳曰,勿待命事,分付,參議只推勿罷,竝更爲牌招,政官撕捱,終不應命,分義果安在哉?本院各別,申飭。
禁府,閔鎭遠星州牧遠竄,徐宗伋康津縣古今島絶島定配,李宇恒康津縣薪智島絶島定配,洪錫輔靈巖郡極邊遠竄。
禁府,尹志述着名拒逆事草記。傳曰,罪惡貫盈,何待渠之着名乎?情狀尤切駭痛,不待時急速擧行。
吏曹參判金一鏡再牌不進,參議徐命均,再牌不進,罷職傳旨。傳曰,只推勿罷。
左承旨南就明上疏。大槪,鄕曲病蟄之中,忽承銀臺新命,不敢久逋恩召,昨纔來伏私次,而顧臣情病,萬無供職之望,玆敢瀝血哀籲,乞蒙鐫削,仍勘負犯,以安私分事。入啓。
領敦寧魚有龜上疏。大槪,縮伏竢罪之中,又承扈衛兩廳,令臣兼察之命,益不勝惶悚之至,敢陳考例變通之道,亟賜處分事。入啓。
院前啓,請吏曹判書沈檀改正。新啓,引嫌而退,二字落書,元非大段,嫌難處置,其勢固然,論劾銓長,意在激揚,鞫問之請,蓋慮漏網,一時聖敎,何必深嫌?請掌令李濟,獻納李明誼,正言徐宗廈,持平尹聖時,竝命出仕。答曰,不允,處置事依啓。
答領敦寧魚有龜疏曰,省疏具悉卿懇。摠察之擧,因其未察之致,自有處分矣。卿其安心行公。
吏曹參議徐命均三牌不進,罷職傳旨。傳曰,只推勿罷。
答左承旨南就明疏曰,省疏具悉。爾勿追提,亦勿控辭,從速察職。
禁府啓曰,志述罪惡貫盈,何待渠之着名乎?情狀尤切痛駭,不待時急速擧行事,命下矣。卽當依傳敎,不容少緩,而第念雖是必誅之罪人,結案取招,然後行刑,法意有在,各別嚴刑,取招後正刑,何如?傳曰,除尋常,各別嚴刑,期於取招,而達夜爲之。
禁府草記,罪人志述嚴刑一次,不爲納招,而達夜施刑,有違法意,惶恐敢啓。傳曰,明日更爲各別嚴刑取招,亟正邦刑,而此非等閑罪囚,勿論齋素拘忌,逐日開坐。
京畿監司書目,親病上疏上送事,啓。答曰,省疏具悉。卿其往護母病。朝報
備邊司啓曰,宣惠廳堂上閔鎭遠門黜,代崔錫恒差下,權尙游門黜,代李台佐差下,使之察任,何如?答曰,允。備局謄錄
上在昌慶宮。停常參·經筵。
校理尹㝚上疏。大槪,臣之父母病情,一時俱劇,實無一刻離側之勢,且臣所叨本職,非但前後人言之狼藉,削錄之議,至發於公會,何敢蔑恥冒進,以貽淸朝之羞哉?嚴召未赴,跡涉逋慢,而恩靳例罷,惶隕一倍,乞削臣本兼兩任,以靖私義,以嚴公議,兼附一二愚見,冀蒙財察事。以望祭齋戒,留政院。
掌令李濟就職後,啓曰,臣目見凶孽擅國,宗社阽危,按法請討之擧,不容一刻少緩,謹與三司諸臣,同辭陳啓,而其中趙泰采,雖在大臣之列,旣不久當勻軸,連在西樞,則其所負犯,似或有間於三凶,末梢聯名之箚,亦不無首從之別,故勘律之際,臣果差減其等矣。追聞物議,以此一款,大加非斥,參啓諸臺,相繼引避,則臣何敢自是己見,而獨爲晏然於職次乎?請命遞斥臣職。答曰,勿辭。
謝恩,左承旨南就明。
院前啓,以望祭齋戒,今日姑停。
獻納李明誼,修撰金東弼,牌不進,罷職傳旨。傳曰,只推勿罷。
政院啓曰,開政命下之後,吏曹參判金一鏡,參議徐命均,連日撕捱,尙不擧行,事甚未安,所當更請牌招,而今日望祭齋戒,明日上前開拆相値,何以爲之?敢稟。傳曰,過齋戒後,竝牌招開政。又啓曰,明日孝寧殿望祭,王世弟攝行時,排位節目,開門單子,當自兵曹擧行,而兵曹無堂上行公之員,何以爲之?敢稟。傳曰,雖是齋戒,政官卽爲牌招開政,使之差出。
左議政趙泰耉箚子。大槪,伏聞自上有未寧之候,方詣闕外,新除未下批之前,不敢入參問安議藥之時,惶恐待罪事。入啓。
謝恩,實錄同春秋金一鏡。
大妃殿·大殿·中殿·世弟宮·嬪宮,藥房·政院·玉堂問安。答曰,知道。
藥房啓曰,卽伏聞入侍醫官所傳之言,自上數日以來,有咳嗽,水刺厭進之候云,臣不勝驚慮之至,臣卽與諸御醫入診,詳察症候,議定當進之劑宜當,敢來問安,竝此仰稟。答曰,知道。症候已言于醫官矣。勿爲入診,議定當進之劑。
禁府,志述刑問二次,不爲納招。
藥房再啓曰,伏承問安批答,以症候已言于醫官矣,勿爲入診,議定當進之劑爲敎矣。卽與諸御醫,反覆商議,則皆以爲柴胡涼膈散,加桑白皮·杏仁夫炒,前胡各一錢,連進三貼,以爲治嗽淸胃之地宜當云,此藥卽爲劑入之意,敢啓。答曰,知道。
政院啓曰,兵曹參判有闕之代,以在京無故人差出,仍卽牌招事,曾已啓稟,允下矣。今日政參判·參議有闕之代,待下批亦爲一體牌招,以爲推移入直之地,何如?傳曰,允。
答左議政趙泰耉箚曰,省箚具悉卿懇。予疾不至大段矣。卿其安心勿待罪焉。仍傳曰,遣史官傳諭。
實錄廳郞廳,以摠裁官意啓曰,一房堂上趙觀彬,卽今情勢,有難行公,今姑改差,其代以淸恩君韓配夏差下,二房堂上鄭亨益病勢甚重,有難行公,今姑改差,其代以行司直柳鳳輝差下,三房堂上洪錫輔遠竄,代都承旨李正臣差下,二房郞廳尹㝚,以親病,有難行公,今姑改差,其代以副司果李承源差下,竝爲牌招察任,一房郞廳趙最壽,方在罷職中,付軍職冠帶常仕,何如?傳曰,允。
吏曹參議徐命均,說書朴壽聖牌不進,修撰金東弼再牌不進,罷職傳旨。傳曰,只推勿罷。
禁府,金昌集巨濟府,李頤命南海縣,趙泰采珍島郡絶島圍籬安置,黃璿茂長縣遠竄,金濟謙蔚山府極邊遠竄,啓。朝報
有政。
吏批,判書沈檀缺參判金一鏡進。
實錄兼知春秋三單,李光佐·崔錫恒·姜鋧。同春秋二單,李台佐·朴泰恒。兼春秋六單,李眞儒·沈珙·尹淳·李明誼·尹聖時·權益寬。
兼判義禁洪萬朝,知義禁韓配夏,同義禁李台佐·趙泰億,內醫都提調趙泰耉,內醫提調崔錫恒,平安監司李光佐,以上除授事承傳,以韓配夏爲淸恩君。
傳曰,承旨前望單子入之。入之,沈樘改落點。
實錄兼知春秋單金演,同春秋二單,金一鏡·李㙫,兼春秋七單,尹㝚·趙壽·鄭錫三·金東弼·徐命遇·趙遠命·柳復命,摠裁官趙泰耉。已上口傳政事
傳曰,右相陞拜左相。
以趙泰耉爲左議政,李台佐爲兵曹參判,李仁復爲兵曹參議,朴彙登爲兵曹參知,柳鳳徵爲判決事,李肇爲禮曹判書,洪萬朝爲左參贊,金東弼爲輔德,黃一夏爲左尹,柳鳳輝爲工曹參判,朴泰恒爲同義禁,李徵龜爲同義禁,權爲京畿監司,呂必容爲江原監司,朴纘新爲金海府使,金弘權爲果川縣監,洪致中爲洪州牧使,沈湙·閔震煥·李敏·朴師漢·李翼齡·李輝天·任守迪爲義禁府都事,李泰和爲典籍,朴師聖爲說書,尹光益爲注書,韓世良爲工曹參議,崔守慶爲兼春秋,訓鍊都監提調二單崔錫恒·金演,御營提調單崔錫恒,兼知義禁李徵龜。
吏批啓曰,前咸鏡監司兪崇未赴任,削黜,所授加資,依例還收之意,敢啓。傳曰,知道。吏曹謄錄
上在昌慶宮。停常參·經筵。
望祭後,大妃殿·大殿·中殿·世弟宮,藥房·政院·玉堂·六品以上·六曹問安。答曰,罔極。嬪宮,藥房·政院·玉堂問安。答曰,罔極。
藥房啓曰,歲律將窮,月半之奠已過,伏想聖孝哀慕,益復罔極。伏未審夜來,聖體調攝,若何,昨日劑入湯藥,其已進御,而咳嗽之症,其有差減之效乎?水刺厭進之候,亦何如?今日臣等,與諸醫入診,詳察症候宜當,大妃殿調攝之候,日來更復若何?不勝憂慮之至,敢來問安,竝此仰稟。答曰,知道。歲律將至,殷奠又過,益切罔極,慈殿症候,已言于醫女矣。予則湯藥進御,而咳嗽及水刺厭進一樣,喉乾自夜發作矣。勿爲入診。再啓曰,伏承問安之批,以咳嗽之候及水刺厭進一樣,喉乾自夜發作爲敎,臣等益不勝憂慮之至,卽與諸醫,反覆商議,則前劑入湯藥加入中,不無變通加減之議,雖有勿爲入診之敎,症候如此,臣等不可不率諸醫入診,詳察症候,議定加減矣。惶恐敢啓。答曰,勿爲入診,問于入侍醫官,議定宜矣。
領敦寧魚有龜上疏。大槪,悚縮俟罪之中,不敢抗顔冒出,今日殷奠陪祭之班,大庭起居之列,俱不得進參,情禮虧缺,罪戾益增,乞察危苦之情,亟遞將任,仍治闕禮之罪,以安私分事。及訓鍊都正尹就商上疏。大槪,將任特授之命,忽及於病蟄垂死之中,驚惶震迫,不知所出,迫於嚴命,黽勉受符,而仍念臣之向來所遭,實千古所無之僇辱,雖蒙天鑑孔昭,申暴無餘,而傷弓之鳥,曲木猶驚,復玷榮塗,斷無是理,且於本營庫色覈處之命,有不敢冒當者,乞遞臣將兵之任,仍命攸司按査,以便公私事。及刑曹判書李光佐上疏。大槪,意象之外,伏承寵擢之命,加以守禦重寄,驚惶震駭,久不自定,伊後恩命,又復荐降,而軍銜未付,陳乞無路,泯伏度日,此際又伏承秋官新命,惶懍一倍,益無所措,召命今至五降,而竟不敢祗赴,罪合萬死,冒陳至懇,伏乞亟命收回臣新授資級,仍命重勘臣違傲之罪事。入啓。
政院啓曰,金吾開坐,一時爲急,而判義禁洪萬朝,昨日政除拜左參贊,時未出肅,新除授知義禁李徵龜,同義禁朴泰恒竝卽牌招,何如?傳曰,允。
同義禁朴泰恒牌不進後上疏。大槪,金吾新命,忽下於千萬意外,驚惶感激,宜卽趨承,而病情方劇,且於朴致遠究覈之事,有不敢參涉之嫌,玆敢仰籲,速賜遞免,使獄事無滯事。入啓。
藥房三啓曰,入侍醫官退出後,更與未入侍醫官,反覆商議,則皆以爲前劑入柴胡涼膈散中,去前加入桑白皮·杏仁·前胡,更加乾葛二錢,麥門冬一錢,連進三貼,以爲淸肺止嗽之地宜當云,此藥卽爲劑入之意,敢啓。答曰,知道。
參知李仁復上疏。大槪,臣之前後三疏,輒爲凶黨所阻搪,未得一徹,誣辱四起,鋒鏑叢身,餘悸尙在,何幸乾斷赫然,朝著廓淸,騎省佐貳之命,遽降此際,臣誠驚惶罔措,召牌之下,趨詣闕外,而宿患痰火之症,遇寒添劇,萬無自力入肅之望,亟遞臣職,俾得安意調息事。及司書權益寬上疏。大槪,宿患痰癖之疾,猝劇於殿庭觸冷之餘,實有汚穢淸禁之慮,當此聖候未寧之日,有非臣子言病之時,而疾痛之極,冒死呼籲於慈覆之天,伏乞亟命鐫臣職名,俾得安意調治,以卒生成之澤事。及知義禁李徵龜牌不進後上疏。大槪,臣之風病,半身不遂,奄奄垂死之中,忽承金吾新命,驚惶感激,惟當趨承之不暇,而顧臣病狀,萬無自力出肅之望,亟遞臣職,使鞫事無滯,私分粗安事。及左參贊洪萬朝牌不進後上疏。大槪,兩日觸冷之餘,宿病大作,涔涔昏倒,不省人事,政府西壁之命,忽下意外,而卽今病勢,決無肅命之路,召牌之下,未免坐違,且於徐命均未徹之疏,有不可晏然者,李弘述拿鞫之事,亦不敢參涉,乞遞臣職,使鞫事無滯事。入啓。
院啓,頃日備忘之下,雖輿儓婦孺,莫不奔走驚惶,而禮曹參判李縡,居在莽蒼之地,職帶玉署之長,則固當竭蹶趨入,以爲籲號之計,而終始堅臥,略不動念,末乃以病重例狀,偃然上聞,臣子分義,掃地無餘,決不可置而不論,請禮曹參判李縡,削奪官爵,門外黜送。罪人尹慤,作爲奸邪之鷹犬,趨勢蔑義之狀,聖明已悉洞燭矣。身爲武夫,附麗權門,密作心服,隱受頤指,居濫吹之職,而肆然驕縱,希分外之任,而極意營求,卿宰侍從,出入其家,比肩押侮,視若平交,權相謂有戚誼,而昏夜出入,宿將名在己右,則百計排擯,情狀奸惡,人心駭憤,削黜薄罰,不足以懲其罪,請門黜罪人尹慤遠竄。刑曹參判李裕民,本以無恥之一鄙夫,善事衒能,以爲拔身之計,從前踐歷,罔非濫竽,近復謟事凶集,作爲腹心,猥添亞卿,濫冀將薦,及授秋曹,可駭之擧,不一而足,郞吏唾罵,恥爲其下,如此之人,不可仍置宰列,以貽淸朝之羞,請刑曹參判李裕民削去仕版,臣以門黜罪人李弘述拿鞫事,論啓蒙允矣。追後詳聞,則各色米布錢數爻,臣啓辭中所臚列,猶多見漏者,該府嚴覈,則自當鉤得,臣不必隨聞輒論,而火藥色郞許源,以軍色代色郞,受其分付開坐,軍色錢五百兩,木六同,紬二同,苧布二同,布二同,移送新營,仍卽載去,此則許源,亦不敢隱諱云,訓局諸色郞廳,一竝拿囚,一體憑覈,移來移去文書,一一推出相考,色吏庫子等,亦令攸司囚禁,嚴査得實。陸玄撲殺時事,雖曰屛去左右,其時從事官輩,萬無不知之理,請令該廳,現告拿覈。答曰,依啓。前啓,吏曹判書沈檀改正事,停啓。
府前啓,前承旨李禎翊,頃年一疏,以市恩徼福之說,肆然筆之於書,逼尊之嫌,全不顧忌,當此之時,此輩之目中,無殿下者久矣。國人莫不痛心,臺臣金一鏡之疏,所以發也。先大王洞察其情狀,久不收錄銓部間,嘗見擬於春坊之望,則特下嚴敎,曾在丁酉,故相臣尹趾完疏中,論其罪狀,辭嚴議正,則在渠之道,惟當惶懼恧縮之不暇,而乃敢突然上章,侵辱元老,略無顧憚,或謂之經營揣摩,萬萬絶悖,或謂之謟人手段,乃出九十垂死之大臣,肆口醜辱,少無縮伏俟罪之意,其蔑君父輕朝庭之罪,不可不嚴懲,請前承旨李禎翊極邊遠竄。妖賊志述逼辱君父之罪,實是王法之所難逃,今日在廷之臣,孰敢爲寬貰之論,而乃者吏曹參議徐命均疏末所陳,極其謬戾,或謂之妄悖,或謂之聚首驚惶,士氣沮喪,有若非辜殺士,輿情驚駭者然,夫正法之敎一下,而人心莫不聳快,士類莫不稱歎,則士氣沮喪之狀,命均從何認聞,而有此言耶?創爲原恕之論,適藉凶黨之口,非臣意慮之所及也。大臣泛論,或不害爲仰贊好生之聖德,而今此出位之論,事涉越俎,語無倫脊,不可無責罰之道,請吏曹參議徐命均罷職,幼學李喜之,卽師命之子,而賦性奸邪,世〈世〉其惡,其血黨春澤已死,而與進士兪宅基,前佐郞沈尙吉,宗廟直長洪義人輩,締結綢繆,出沒京輦,昏夜往來,閉門諱客,向來奸黨之凶疏悖啓,無不出於此輩之手,千人所指,國人喧藉,當此國家危疑之際,不可一日置之京輦之下,請幼學李喜之,進士兪宅基,前佐郞沈尙吉,宗廟直長洪義人,竝命遠地定配。答曰,依啓。
備邊司啓曰,近來朝著一空,本司堂上,多不備員,事務積滯,極爲慮念,兵曹判書崔錫恒,左參贊洪萬朝,刑曹判書李光佐,淸恩君韓配夏,工曹參判柳鳳輝,兵曹參判李台佐,司直朴泰恒,戶曹參判趙泰億,吏曹參判金一鏡,本司堂上差下,崔錫恒·李光佐·柳鳳輝,使之仍察有司之任,竝卽牌招察任,兩都留守,與京官無異,前後或有不待交龜行公之例,李台佐江華留守遞任,上來已久,而新代又遞,交龜遲速,有難預定,當此事務多滯之日,不可膠守常例,使之不待交龜行公,何如?傳曰,允。
都承旨李正臣上疏。大槪,夙夜供劇之餘,寒疾猝劇,當此聖候未寧之日,末由進參,已不勝惶悚,乞遞臣職,仍治臣罪事。入啓。
吏曹啓曰,臺諫有闕,政事,取稟。傳曰,明日爲之。
傳曰,明朝左相命招,使之卜相。
答都承旨李正臣疏曰,省疏具悉。有疾未參,有何所傷,卿其勿辭,調理察職。
答領敦寧魚有龜疏曰,省疏具悉卿懇。如斯之時兼察,實遵舊例,卿其安心勿辭,從速行公。
答判義禁洪萬朝疏曰,省疏具悉。謬戾之言,不必爲嫌,旣有次官議讞之命,卿其安心勿辭,從速行公。
答訓鍊都正尹就尙疏曰,省疏具悉。旣往之事,不足介懷,有疾未參,有何所傷,疏末事令攸司按査矣。卿其勿辭,調理察職。
答參知李仁復疏曰,省疏具悉。旣往之事,何足介懷,爾其勿辭,從速察職。
答校理尹㝚疏曰,省疏具悉。下款所陳,正中予病,可不留心,俟母病間察職。
答同義禁朴泰恒疏曰,省疏具悉。於卿少無可嫌,勿辭察職。
京畿都事書目,交河呈,以兼說書趙顯命辭職上疏上送事,啓。答曰,省疏具悉,爾其勿辭,調理上來察職。
答知義禁李徵龜疏曰,省疏具悉。卿其勿辭,强疾行公。
答司書權益寬疏曰,省疏具悉。爾其勿辭察職。
政院啓曰,金吾罪囚之結案取招及諸囚訊覈,一時爲急。判義禁洪萬朝,同義禁朴泰恒,牌招之下,引嫌陳疏,知義禁李徵龜實病之狀,衆所共知,本府開坐,如是稽遲,事甚未安,除實病外,判義禁洪萬朝,同義禁朴泰恒待疏批下後,與知義禁韓配夏,一體牌招,以爲開坐之地,何如?傳曰,允。朝報
上在昌慶宮。停常參·經筵。
下直,長湍府使崔必蕃,龍崗縣令柳敬時,山陰縣監李䌖。
大妃殿·大殿·中殿·世弟宮·嬪宮,藥房·政院·玉堂問安。答曰,知道。
藥房啓曰,臘雪釀寒,凝沍倍嚴,伏未審夜來,聖體調攝,若何,昨日劑入湯藥,卽已進御,而咳嗽·喉乾之症,水刺厭進之候,其有差減之效乎?大妃殿,調攝之候,亦復如何?前劑入補中益氣湯五貼,已盡於昨日,今日令醫女入診,詳察症候後,更議劑進當否宜當,臣不勝憂慮,敢來問安,竝此仰稟。答曰,知道。慈殿症候,已言于醫女,予則諸症一樣矣。
左議政趙泰耉命招不進後箚子。大槪,昨自藥院出來也,重觸風雪,關格痞窒之症,又復發作,昏倒不省,頃刻欲絶,今日藥房問安,枚占有命,而末由自力詣闕,臣罪至此,萬殞難贖,伏乞聖慈,遞臣之職,治臣之罪,以幸公私事。入啓。答曰,省箚具悉卿懇。勞悴之餘,疾恙如斯,予之慮念,曷可勝諭?不得赴召,勢固然矣。何用引咎,冀得神明所扶,庶幾痊可,卿其安心勿辭,從容善攝,以副予虛佇之望。仍傳曰,遣史官傳諭,遣御醫看病。
弼善金礪三度呈辭。入啓。遞差。
政院啓曰,卽者吏曹郞廳來言,今日爲政事,命下,而判書沈檀情勢難安,參判金一鏡病不來,參議未差,不得開政云,判書·參判竝卽牌招,何如?傳曰,允。
左參贊洪萬朝,實錄兼知春秋韓配夏。
府啓,門黜罪人李晚成,久處權要之地,主張黨伐之論,其處心行事,爲一世所指目,久矣。聖復疏出之後,凡有一分臣子之心者,孰不深惡痛斥,而及至發配也。晚成方爲本兵之長,身自往見,資送甚厚,情跡綢繆,人皆疑惑,至於庭班方設之時,首發徑罷之論,同班宰臣,亦有親聞者,其連結凶黨,表裏和應之狀,彰露無餘,當此懲討方嚴之日,削黜之罰,不足以懲其罪,請門黜罪人李晚成遠竄。頃年殿下於私親緬禮時,欲行望哭之禮,則門黜罪人金鎭商,敢引伯魚之事,陳疏力阻,夫伯魚之期而猶哭,踰禮也,徑情也,夫子止之,固盡矣。其時殿下之一番望哭,此固天理人情之不容已者也。視諸伯魚之事,大不相襯,而兠攬拗引,必欲阻殿下自盡之誠,豈不痛哉?況伊時禮官,以望哭稟啓,而先王許之者,誠以至情難抑,而於禮無嫌也。鎭商之肆然投疏,强欲沮尼者,此何心腸也?請門黜罪人金鎭商極邊遠竄。答曰,依啓。
正言權頀上疏。大槪,千萬夢寐之外,薇院新命,遽及於三十年屛蟄之中,感激洪造,自鄕舁還,而顧臣年迫懸車,望絶陳力,且於銓長駁正之論,不韙之目,亦加於臣身,臣之難冒之狀,更加一層,伏乞聖慈,亟削臣職,以謝人言事。入啓。
藥房再啓曰,卽伏聞醫女所傳之言,則大妃殿諸症候一樣,困惱之候,別無少減之勢云,臣與諸醫,反覆商議,則皆以爲補中益氣湯,依前加入,加進五貼宜當云,此藥卽爲劑入之意,敢啓。答曰,知道。
吏曹參判金一鏡牌不進後上疏。大槪,臣於本職,已無仍因蹲據之理,而所兼史官·籌司兩任,尤不容濫竽叨忝,且於再昨政注之間,有所忘忽做錯之失,伏乞聖慈,俯賜諒察,亟許鐫遞臣本職及兼帶,回授可堪之人,以便國事,以安私分事。入啓。答曰,省疏具悉。籌司之任,捨卿其誰,未著人言,不必介懷,卿勿撕捱,從速察職。
政院啓曰,同義禁朴泰恒牌不進,推考傳旨,今方捧入,而當此逐日開坐之時,疏批旣承之後,一向引嫌,殊甚未安,知義禁李徵龜,亦不可諉以實病而置之,竝卽牌招察任,何如?傳曰,允。
全羅監司朴壽益上疏。大槪,申暴病重實狀,冀賜鐫改事。入啓。
謝恩,同義禁朴泰恒。
判決事柳鳳徵上疏。大槪,年衰病痼,與世相棄,千萬意想之外,忽叨隷院新命,惝怳感激,不知所措,怵分畏義,宜卽趨謝,而揣量才分,萬無堪勝之望,宿病添劇,旬月之內,決難起動,乞賜遞改,以幸公私事。入啓。
政院啓曰,吏曹判書沈檀,參判金一鏡牌不進,推考傳旨,今方捧入,而政事命下之後,不卽擧行,殊甚未安,竝更牌招開政,何如?傳曰,允。
禁府,罪人志述刑問三次,忍杖終不承款,情狀萬萬痛惡,加刑取招,何如?啓。傳曰,志述之三次刑訊,便亦忍杖,終不承款,窮凶情節,莫此爲甚,有何曠日持久,加刑取招之理哉?斷不待時,依前判下,亟速擧行,少洩神人之憤。
輔德金東弼,牌不進,罷職傳旨。傳曰,只推勿罷。
校理尹淳上疏。大槪,臣於病蟄鄕廬之中,忽叨特除,召旨遠辱,驚惶慙恧,不知所措,恩召之下,不敢久淹,舁疾來伏私次,而顧此論思之地,非臣巽劣,所堪承當,且臣區區私義,亦有自劃於榮塗者,玆敢哀籲,亟許鐫改事。入啓。
判敦寧宋相琦上疏。大槪,敢陳首實之章,乞與諸臣,竝被顯黜之典事。入啓。
義禁府啓曰,罪人志述,依前判付,急速擧行事,判下矣。卽當擧行,而夜未明勿行死刑,在於法典,待明日行刑之意,敢啓。傳曰,知道。
禁府,尹慤三和府遠竄。朝報
備邊司,江華留守望沈壽賢,平安監司望金始煥,咸鏡監司望韓世良。備局謄錄
左議政趙泰耉箚子,伏以臣關格痞塞之症,自八月至今五朔,轉輾沈痼,四五日輒一發,發輒昏倒不省,頃刻欲絶之狀,通朝之所共知也。國有大事,位著殆空,獨當此任,不敢言病,忍死供職矣。昨日自政院出來也,重觸風雪,添以外感,渾身寒戰,骨膈悶塞,達夜叫痛,宛轉床席,今日藥院問安,無以進參,枚卜有命,而亦末由自力詣闕,臣罪至此,萬殞難贖,伏乞聖慈,察臣疾病如此之狀,亟遞臣職,仍治臣罪,以幸公私焉。批答見上
吏曹參判金一鏡疏曰,伏以臣三行半缺明旨之下,是豈臣樂爲也,其情良亦慼矣,矧史館兼帶,孰非重任,而至於都廳,實掌纂修之責,比諸堂事體尤別,以臣鹵莽,不容濫竽,而籌司乃管國家之機要,贊廟堂之訏謨,大小區劃,莫不與聞,如臣空疎,尙安得雜於其間哉?且臣再昨之司寇副擬,亦有所忘忽做錯,以致外議譁然,臣何敢每每自恕苟據,而不知止乎?噫,臣以羈危寡合之蹤,處睢盱必爭之地,雖使臣注措之間,鑿鑿中窽,尙不免意外之誚讓,況臣前後再進政席,疪咎百出,其何以鎭服衆情,少裨我聖上改紀淸明之政乎?梁鵜有剌,黔驢見容,伏乞聖慈,俯加諒察,亟許鐫遞臣本職及兼帶兩任,回授可堪之人,以幸國事,以安私分,不勝萬幸。批答見上
柳重茂,以弘文館意啓曰,本館上番見存三員內,副應敎權詹,校理尹淳,俱在外,校理尹㝚,親病受由,他無推移入直之員,上番屢日闕員,事體極爲未安,今日政闕員,盡數差出,仍卽牌招察任,何如?傳曰,允。
又以侍講院意啓曰,本院番次,近甚苟簡,侍講之任,不可不備員以待,實兼官有闕之代,今日政以在京無故人差出,輔德金東弼,昨日違牌,旣有只推之命,更爲牌招察任,何如?傳曰,允。
又以禮曹意啓曰,卽見濟州牧使鄭思孝狀啓,則去十一月令薦新乳柑,全然闕封,洞庭橘三百二十六箇,直爲上送於禮曹,以爲看品後稟旨封進之地矣。今此封進,不得準數,不得已以見在之數,分進各殿·宗廟封進二百六十箇,孝寧殿·山陵·永昭殿·敬寧殿·永徽殿,各二十箇,來十六日薦進,而洞庭橘旣未準數,乳柑至於闕封,事甚未安,牧使鄭思孝推考,何如?傳曰,勿推。
沈樘,以義禁府意啓曰,長興前府使李萬協,玉果前縣監邊震一,咸悅前縣監曺命宗,陝川前郡守李世璡等原情公事,除刑推議處事,判下矣。御史封進文書,下本府,議處時,以爲憑考之地,何如?傳曰,允。燼餘
上在昌慶宮。停常參·經筵。
大妃殿·大殿·中殿·世弟宮,藥房·政院·玉堂·二品以上·六曹問安。答曰,知道。
藥房啓曰,伏未審夜來,聖體調攝,若何,咳嗽喉乾之候,其有差減之勢,而水刺厭進之候復如何?大妃殿調攝之候亦如何?臣不勝憂慮,敢來問安,竝此仰稟。答曰,知道。諸症候少無所減,水刺之節,不善進御,而寢睡不得安穩矣。慈殿症候,與昨一樣矣。
大司諫梁聖揆三度呈辭。入啓。傳曰,還出給。
政院啓曰,今日開政事,命下,而罪人行刑相値,何以爲之?敢稟。傳曰,明日爲之。
禁府,罪人志述,當日堂古介行刑,啓。
藥房再啓曰,伏承問安之批,諸症候少無所減,水刺之節,不善進御,而寢睡不得安穩爲敎,臣不勝驚慮之至,聖候彌留如此,診候議藥,一時爲急。卽與諸醫入診,詳察症候宜當,惶恐敢啓。傳曰,問于入侍醫官,議定當進之劑,勿爲入診。
掌令鄭雲柱上疏。大槪,病伏鄕廬之中,忽承柏府新命,臣於此時,義不敢言病,亦不量時勢,卽詣城外,以爲趨命之計矣。不意更化之初,排軋先來,白簡縱橫,彈擊狼藉,强爲此不韙之目,則臣不敢與之呶呶也。然旣被無限詬詆,理難仍冒,今始露章自列,乞罷臣職,以快人心事。入啓。答曰,省疏具悉。人言不足爲嫌,爾其勿辭,從速察職。
知義禁李徵龜上疏。大槪,臣年踰八耋,病淹九朔,金吾兼任,萬無堪勝之望,短疏陳懇,未蒙矜許,益不勝惶隕悶蹙之至,顧此病狀,斷無自力之望,連日天牌之下,未免坐違,伏乞亟遞臣本兼兩任,以幸公私事。入啓。答曰,省疏具悉。卿辭至此,金吾兼任,今姑許遞焉。
戶曹參判趙泰億上疏。大槪,臣於史局·都廳·籌司兼任,俱有所萬萬不稱者,數日內再犯逋慢,且於今日起居之班,病重不得進參,乞命鐫遞臣本兼諸任,仍治臣違召闕禮之罪,以肅朝綱,以安私分事。入啓。答曰,省疏具悉。纂修之役爲急,籌司重任,不宜久曠,卿其勿辭,從速察職。
藥房三啓曰,入侍醫官退出後,與諸醫商議,則皆以爲諸症候,雖無少減,柴胡涼膈散,不可以一二貼責效,今日姑爲仍進,以觀夜間症候,明日繼爲入診,議定更進當否宜當云,敢啓。答曰,知道。
備忘記,噫,趙重遇之枉死,不覺恧怩于中,忠義未布,徑斃酷刑,豈不痛恨哉?特命贈職,遣禮官致祭,少慰泉壤之孤魂。
判決事柳鳳徵上疏。入啓。答曰,省疏具悉。爾其勿辭,調理察職。
答判敦寧宋相琦疏曰,省疏具悉。卿其須勿控辭,輔護東宮焉。
答正言權頀疏曰,省疏具悉。爾其勿辭,從速察職。
答校理尹淳疏曰,省疏具悉。勿追往事,須勿執滯,從速察職。
禁府,李晚成扶安縣遠竄,金鎭商,茂山府極邊遠竄。李禎翊三水府極邊遠竄,沈尙吉熊川縣,洪義人明川府,遠地定配,啓。
全羅監司朴師益上疏。入啓。遞差。
兵曹判書崔錫恒上疏。大槪,病伏郊次,疾病沈痼,再上辭本,未蒙恩遞,一味惶隕,措躬無地,當此慈聖玉候,猶未復常,自上有未寧之候,屢進湯劑,尙未奏效,臣忝叨保護之地,一身生死,有不暇顧,擔曳病軀,來伏私次,而顧此病狀,萬無奔走起居之班,玆敢號籲,乞遞臣本兼諸任,仍治臣屢逋召旨之罪事。入啓。答曰,省疏具悉。聞卿入城,病裡欣幸曷諭,卿其勿辭,亦勿引咎,從速行公。
吏曹判書沈檀上疏。大槪,天官長席,固非如臣老病,所可堪承,當初一出,實非因仍蹲據之計,早晚顚沛,亦是自料,詈辱四至,聲罪狼藉,席藁私次,日俟鈇鉞之加,彈墨未乾,天牌荐降,而顧此情勢,決無冒出之理,乞削臣職,仍勘臣罪事。入啓。
玉堂箚子。大槪,臣於趙重遇贈職致祭之命,不勝驚惑,敢陳區區所懷,乞收成命,以光聖德事。入啓。答曰,省箚具悉。當此改紀弘化之際,伸雪冤枉,可謂急務,若是其汲汲阻搪,箚中所謂大處分之意,何以指的,急投一箚,窺予之淺深,殊未孚當矣。
政院啓曰,兵曹判書崔錫恒,纔已入城,陳疏批下,待明朝牌招察任,何如?傳曰,允。
備局啓辭,兵曹判書崔錫恒,刑曹判書李光佐,疏批已下之後,尙不出肅,從重推考,牌招察任,何如。
修撰沈珙箚子。伏以卽伏見特敎,以趙重遇之死,爲之痛恨,而有贈職致祭之命,臣於此,竊不勝驚惑憂歎者,蓋重遇疏中所陳事,旣係先朝大處分,則決不宜容易追論,而渠以幺麼一鄕儒,乃敢乘時投疏,事極無嚴,酷刑徑斃,可謂冤枉,而論其情狀,亦安得全然無罪乎?到今聖上之憫其杖斃,則可矣,而至於贈職致祭,決知其萬萬不當,伏乞聖明,特加三思,亟收成命,以光聖德焉。臣雖無似,旣忝論思之任,區區所懷,有不容泯默,敢此唐突仰瀆,臣尤死罪。批答見上
行兵曹判書崔錫恒上疏。伏以臣身帶重任,久在郊外,揆以分義,極涉惶恐,而第臣所患,源委旣深,便作廢疾之人,望斷陳力,計無所出,再上辭本,未蒙開允,惶恐抑塞,措躬無地,況臣兼帶藥院之任,當此慈聖。以下缺
知敦寧李徵龜上疏。伏以臣,年踰八耋,病淹九朔,貼席昏涔,一息未絶,雖閑司漫局,尙未有供職之望,況此所叨金吾兼任,職重而務緊,以此病狀,尤無一分堪承之勢,再昨嚴召之下,未免坐違,分義虧缺,惶霣無地,敢將短疏,略暴危懇,冀有以速賜處分矣。伏承聖批,不惟不罪,至有强疾行公之敎,臣方感頌悶蹙之餘,昨仍喉院之啓,天牌復臨,而又未祗赴,臣罪至此,益無所逃,陳章請遞,未獲登徹,情窮勢迫,罔知攸措。噫,賊述之罪盈惡極,實天地之所不容,神人之所共憤,爲殿下臣子者,苟非疾之難强,何敢言病於此時,而不思所以卽出應命,急時擧行之道耶?臣之病重實狀,卽通朝之所共知,而特聖明,獨未之俯燭耳。今則妖賊旣己伏法,輿痛庶可少洩,而此外鞫獄尙多,府坐連日,莫重議讞之任,不可一日虛帶於病廢垂死之身,以貽廢曠之弊,玆不得不冒萬死,更籲於天地父母之前,伏乞聖慈,特加矜察,將臣本兼兩任,竝許鐫削,仍治臣前後違慢之罪,以警具僚,以肅朝綱,不勝萬幸。批答見上
正言權頀上疏。伏以臣,夙嬰奇疾,屛伏鄕廬,殆近三十年,昔在先朝,前後恩除,不止再三,一不得應命,蓋年老衰朽,轉深疾病,精力都消,不堪奔走效勞而然也。自分永棄於世,無望復立於朝,諫官新除,忽出於千萬夢寐之外,驚惶感激,靡所容措,舁疾還次,未及陳章,伏見吏曹參議徐命均疏,以頃日政注擬,大加非斥,未知其誰某,而臣亦注擬中數字缺,情勢臲卼,方縮伏俟譴,繼以臺啓峻攻,斥四行餘缺橫加搏擊,今日國事,可謂無可爲矣。臣積年藏蟄,世無知者,而一出政目,身名俱陷,臣之進退,從此決矣。伏乞聖明,亟賜遞削臣職,以快時議,千萬幸甚。批答見上
判敦寧宋相琦上疏。伏以臣,痼疾纏身,遇寒增劇,舁出江郊,以爲取便調息之計矣。伏見日昨諫院之啓,以頃者庭請議罷,詢問可否之時,擧皆合辭唯諾,靡然從之,爲諸臣之罪,竝請削黜,卽蒙允可,而臣名不在其中,蓋於其時,臣班次稍高,所言居先,若論唯諾之罪,臣實爲首,而今乃强加區別,公然拔去,臣誠駭訝,莫〈知〉其故。夫同事苟免,厭然自掩,不但臣心之所深恥,在國家用法之道,亦豈容如是斑駁,致有漏網之譏乎?縮伏累日,恭俟嚴譴,而尙未有聞,玆不得不冒死首實,伏乞聖明,亟降威命,一體施以削黜之律,以嚴王章,千萬幸甚。批答見上
校理尹淳上疏。伏以臣,奇疾嬰痼,遇寒輒㞃,鬼事日迫,爲近丘墓就靜暖,冒犯帶軍銜擅行之罪,兢惕靡安,恭俟例勘,乃於此際,忽叨館職特除,召旨遠降於下土,臣聞命,驚蹙慙惶,誠不省聖簡之所以也。夫經幄禁近,古人所謂宿儒之處,蓋其論思講說,贊主德而裨聖學,必資博聞有道術者,則豈如夫微官末職之循資格例授,而當之者,亦何敢不自諒,而妄冒哉?臣本蒙鹵,少而失學,未嘗一日用工於經術,年來益困於病,與文字不相關,茅塞日甚,墻面之愧,臣實自悼,而謬知誤恩,猝加於無似,循三字缺,四體靡措,雖欲苟然冒承,將操何術以進,仰補四行餘缺一切掃地,高華要膴,不恤人言,冒昧而趨,臣雖無狀,竊恥其人之爲,今何敢踵襲塗轍,自負夙心,貽四維不張之譏哉?以才力則不稱也,以廉義則難冒也如此,重以膏肓之疾,去死無幾,陳力之望已絶,而恩召之下,不敢久偃鄕廬,昨始舁疾,來伏私次,顧此匪分之命,不容一刻虛縻,且今館直不備,尤宜速賜處分,回授無故之人,伏乞天地父母,俯垂憫諒,亟遞臣新授職名,俾遂區區微尙,公私不勝大幸。批答見上
戶曹參判趙泰億上疏,伏以臣,伏聞上候未寧,朝廷有起居之儀,而臣自再昨,重觸風寒,渾身如束,頭疼肌烘,求汗不得,宛轉床席,日夜叫苦,素患渴症,例於冬春之交,輒必添劇,數日以來,引飮無節,神氣日益憊,斷無自力起動之勢,今日問安之列,亦不得進參,情禮缺闕,罪合萬殞,伏乞聖明,亟命鐫削臣職,仍治臣罪,以肅朝綱,以安賤分焉。且臣於新兼兩任,有萬萬難冒者,竝此仰陳焉。臣於史局,昔嘗忝左右史矣,近又叨三房堂上矣。左右史之所重,在於記時政,而諸房堂上,不過刪節時政記而已。至於都廳之任,則就諸房之所刪節者,而裁正之,草創潤色,都出其手,其爲任之緊且重,視左右史諸房堂上,不翅十倍矣。苟非有三長兼備之人,可以任千古是非之公者,莫宜居之,自古膺是命者,無非文苑鴻匠,館閣高手,曷嘗有如臣蔑裂代匱而苟充者哉?臣身之血指汗顔,姑不足恤,公議三字缺顯譏,吁亦可畏,陳章祈免,亶出血懇,見格四行餘缺士夫之所深恥,今臣此言,非出飾讓,數日之內,以此兩任,召牌迭降,而上念公體,下揣私分,不敢趨承,輒犯逋慢,臣之罪戾,益無所逃,不得不疾聲呼籲於嚴廬靜攝之中,乞將實錄都廳·籌司堂上兩任,竝行遞解,仍正違傲之罪,俾臣得以就便調病,少延殘喘,公私不勝幸甚。批答見上
判決事柳鳳徵上疏。伏以臣,疏迂之性,滓穢之蹤,與世抹摋,病蟄多年,自分屛棄於明時,無望更屬於朝籍矣。不料玆者,見收於振滯之初,以臣爲掌隷院判決事,臣惝怳悸恐,精意未定,繼之以感泣也。本院乃詞訟重地,雖年少精强,識事理明是非者,猶懼不堪,如臣之倥侗蔑裂,百無一能者,何敢貪榮冒祿,一日苟據也哉?況臣狗馬之齒,已踰七袠,神精消亡,筋力萎苶,昏耗遺忘,作一聾瞽,雖欲强起應命,人謂斯何,與其冒居不敢當之地,僨事獲戾,無寧安分守素,退而自靖之爲得也。加以宿患胸腹之疾,遇寒猝㞃,飮啖專閣,眞元日脫,貼身床褥,與死爲隣,旬月之間,萬無供仕之望,詞訟劇務,曠廢可慮,不得不疾聲呼籲於嚴廬之下,伏乞聖慈,俯垂憫下之仁,將臣新授職名,亟許遞免,以便公私,千萬幸甚。批答見上
掌令鄭雲柱上疏,伏以臣,病伏畿坰,忽叨新命,顧此床簣之喘,實無陳力就列之望,而竊伏聞睿斷廓揮,群兇屛退,王綱振矣,宗社安矣,朝野拭目,遐邇歡忭。爲今日臣子者,玆際承命,義不俟駕,況念臣三行餘缺,白簡狼藉,傾軋已成,數三起廢之數字欫不受其鐟鋒,若其醜辱之橫加,在臣偏酷,臣誠反覆自省,莫測其由,凡論人之道,涉於近似,則人或自明,而今日所被,全不成說,事無指的,語極囫圇,彼論臣者,亦豈有私惡於臣而然哉?是不過承望風旨,欲售擠陷之計,求說不得,而强爲不韙之目耳,臣恐投合二字,適所以自道也。臣雖疲劣,不欲與之呶呶,唯當付之一哂,而旣被其無限詬辱,則決不可一刻冒據於臺次,伏乞聖慈,亟罷臣職,仍令刊名朝籍,永勿檢擧,以安私分,以快人心,不勝幸甚。批答見上
全羅監司朴師益上疏,伏以臣於分外,謬膺藩命,以才以病,百無一堪,冒死陳懇,冀蒙恩遞,而及承聖批,不賜準許,乃反諭之以勿辭,催之以往欽,臣奉讀以還,感激惶霣,繼之以愕然失圖,不知所以措躬也。夫方岳之任,不可虛授,空疏之姿,無望堪承,此已罄暴於前疏中,抑臣疾病癃癈之狀,支蔓是懼,不爲細陳,只約略說去矣。今若一向泯伏,不爲伸聞,則聖明又何由而俯燭乎?臣本稟性虛薄,居恒兼病,有懍懍之憂,而衰年草土,精識都喪,只一虛殼存焉耳。及至秋間,重患寒疾,繼染毒痁,出入死生,殆閱四朔,神氣大脫,縷息僅延,積敗所祟,百症交㞃,肚脹膈痞,呼吸喘急,痰火上衝,有時昏絶,或泄或痢,登溷無算,强欲動作,則左顚右蹶,非扶難運,少或酬酢,則前忘後失,無語不錯,種種危惡之狀,往而益甚,殆難遍擧,而若其澌頓沈惙,則長時自如,不復有陽界上念,久矣。顧此精神筋力,雖尋常民社之寄,猶懼其不稱,況於此一路藩宣之重乎?五字缺,卽此病狀,雖欲貪榮冒寵,强自驅策,其勢一行半缺踏啓字
巳時午時,日暈右珥。
沈樘,以都摠府意啓曰,今日入直內三廳武兼禁軍及軍兵等,當爲中日習射,而罪人行刑相値,不得爲之之意,敢啓。傳曰,知道。
又啓曰,守禦使敎書,旣已啓下,守禦使李光佐,卽爲牌招,敎諭書密符傳授之意,敢啓。傳曰,知道。
柳重茂,以弘文館意啓曰,上番累日闕員,事極未安,校理尹淳疏批已下,卽爲牌招察任,何如?傳曰,允。
沈樘,以忠淸監司狀啓,新數字缺金永達等燒死事。傳曰,燒死人等令本道恤典擧行。
又以備邊司意啓曰,在前將兵之臣,設有情病之難强者,不敢久在城外,而行兵曹判書崔錫恒,守禦使李光佐,疏批已下之後,尙不入來受符,此莫非朝綱不嚴之致,其在事體,極爲未安,從重推考,更爲牌招,使之察任,何如?傳曰,允。
又啓曰,兵曹判書崔錫恒疏批已下,卽當牌招,而日勢已暮,待明朝牌招察任,何如?傳曰,允。燼餘
上在昌慶宮。停常參·經筵。
謝恩,兵曹判書崔錫恒。
大妃殿·大殿·中殿·世弟宮,藥房·政院·二品以上·六曹問安。答曰,知道。嬪宮,藥房·政院問安。答曰,知道。
藥房啓曰,伏未審夜來,聖體調攝,若何?咳嗽喉乾之症,水刺厭進之候,寢睡不安之節,其有差減之效乎?柴胡涼膈散三貼,已盡於昨日,臣等不可不與諸醫入診,詳察症候後,議定湯劑繼進當否,大妃殿調攝之候,亦復何如?令醫女入診,詳察症候宜當,臣等不勝憂慮之至,敢來問安,竝此仰稟。答曰,知道。慈殿症候,已言于醫女,予則諸症,與昨一樣矣。
政院啓曰,卽者吏曹郞廳來言,今日爲政事,命下,而判書沈檀疏批未下,參判金一鏡式暇,參議未差,不得開政云,參判卽爲牌招開政,何如?傳曰,允。
同義禁朴泰恒上疏。大槪,迫於嚴命,黽勉出肅,而至於朴致遠鞫問之獄,終有所不可冒當者,且於籌司之任,非臣衰朽,所可濫叨,乞賜遞改,以便公私事。及修撰沈珙上疏。大槪,嚴敎之下,惶隕罔措,蒼黃迸出,乞伏鈇鉞之誅,以爲妄言之戒事。入啓。
政院啓曰,昨日玉堂箚中,旣以趙重遇之酷刑致斃,可謂冤枉爲辭,則其心之在於愍惻,可知矣。措語之際,雖有未安之處,以聖上恢弘之德,固宜寬暇,而批旨中一二句語,有非人臣所忍聞者。噫,阻搪窺測,卽向來奸凶輩罪惡,今日廷臣,莫不痛惋憤嫉,齊聲請討,則今聖上,乃反以此等題目,加之於論思之臣,而不少留難,臣等竊爲聖明惜之也。夫聖人聽言之道,貴在乎察其心而略其過,此臣等區區之望也。昨緣更漏已深,文字煩瀆,恐有妨於靜攝之中,今始仰達,惟聖明留意焉,惶恐敢啓。傳曰,昨見堂箚,語涉不擇,故大加拒斥,今觀爾等之陳啓,可不留意,原批入之。
都承旨李正臣上疏。大槪,臣於昨日備忘之下,竊不勝憂歎,敢貢憂忱,乞賜財察事。及校理尹淳上疏。大槪,再牌之下,隨詣闕外,拜章徑歸,兼附憂慨之忱,略效古人納約之義,伏乞聖明,誅其罪而察其言事。及吏曹參判金一鏡上疏。大槪,隨牌祗詣於闕外,敢陳區區淺見,冀蒙察納事。入啓。
答玉堂箚曰,省箚具悉。當此改紀弘化之際,伸雪冤枉,可謂急務,若是其言不擇發,箚中所謂大處分之意,何以指的,殊欠妥當矣,改下。
政院啓曰,守禦使李光佐,牌招不進,推考傳旨,今方捧入,而一向撕捱,殊甚未安,更爲牌招,何如?傳曰,允。
藥房再啓曰,臣等入診退出後,與李時聖等諸御醫,反覆商議,則皆以爲調攝之候,諸症與前一樣無減,補中益氣湯,似爲力微,加減生脈散,代茶兼進,以爲補氣生津之地宜當云。此藥五貼,爲先劑入,而上候諸症候,感冒之候,雖似少減,膈上痰熱,猶未開豁,前進柴胡涼膈散,今姑停止,柴胡調中湯,加桑白皮一錢,前胡七分,連進五貼宜當云。此藥卽爲劑入之意,敢啓。傳曰,知道。
兵曹,左邊捕盜大將申翊夏。
掌令李濟上疏。大槪,臣於備忘之下,竊有憂慨之忱,敢陳瞽說,以備財察事。及刑曹判書李光佐再牌不進後上疏。大槪,嚴召荐降,至有推考之命,惶隕罔措,而賤疾猝劇,方在淹淹之域,雖欲擔曳入城,胥命陳情,亦不可得,伏乞聖慈,亟命收還資級,俾得急時調息,以延殘喘,重勘臣負犯,以礪臣工事。入啓。
答吏曹參判金一鏡疏曰,省疏具悉。追念重遇之徑斃,實由予之寡昧,噬臍何及?疏論陳戒切實,勿施贈祭之擧,亦令該曹各別恤典宜矣。答校理尹淳疏曰,省疏具悉。疏陳事,已諭於天官之批矣。
判義禁洪萬朝辭職上疏。入啓。答曰,省疏具悉。金吾兼任,今姑許遞焉。
答修撰沈珙疏曰,省疏具悉。原批改下,爾勿執滯,從速察職。
答吏曹判書沈檀疏曰,省疏具悉。卿之心事,予已洞知,須勿介意,從速行公。
答同義禁朴泰恒疏曰,省䟽具悉,已諭次官議讞之命,從速察職。
司諫李眞儒上疏。大槪,敢陳憂慨之忱,以備財察,且於兩臺臣之疏,有不可獨爲晏然者,乞蒙恩遞,以快人心事。及獻納李明誼上疏。大槪,臣於日昨嚴敎之下,不敢晏然,病伏且苦,處置請牌,未免違逋,日尋長單,以乞遞免矣。卽伏見兩臺臣之疏,侵斥備至,臣之情勢,一倍危蹙,玆將情病難强之狀,仰瀆嚴廬之下,亟遞臣職,以副人言,以便調息事。入啓。
政院啓曰,吏曹參判金一鏡來詣政廳,而判書沈檀疏批已下,則自本院請牌,宜當矣,判書所當牌招,而日勢已暮,家在城外,牌招之際,必致夜深,恐有妨於靜攝之中,參判使之退去,待明朝,判書·參判,竝卽牌招開政乎?敢稟。傳曰,使之開政。
校理尹㝚牌不進,罷職傳旨。傳曰,只推勿罷。朝報
有政。
吏批,判書沈檀家在城外不進,參判金一鏡進,參議未差,左承旨南就明進。
以姜現〈爲〉兼判義禁,韓配夏爲工曹判書。柳鳳輝爲大司憲李麟徵〈爲〉兼知義禁。李夏源爲修撰,徐命遇爲弼善,李世德爲兵曹正郞,柳弼垣爲兵曹佐郞,李森爲右尹,李宜晚爲戶曹參議,金始慶爲原州牧使,柳澨爲海南縣監,沈壽賢爲江華留守,金始煥爲平安監司,韓世良爲咸鏡監司,崔錫恒爲軍器提調,李麟徵〈爲〉兼同義禁。吏曹謄錄
修撰沈珙上疏。伏以臣,昨陳短箚,略貢愚忱,及承聖批,辭旨極嚴,至以窺予之淺深爲敎,臣奉讀未半,毛骨俱竦,莫知置身之所也。噫,趙重遇之酷刑致斃,雖曰可矜,而至加追悼,至施以不當施之特恩,則只恐聖朝擧措之或歸失當,職忝論思,不得不少效微誠,而辭旣拙澁,語欠暢達,文字之間,雖有未及照管者,區區寸忱,天日庶幾下燭,而今承此人臣所不敢聞之敎,臣誠惶隕抑塞,直欲鑽地以入,而不可得也。臣旣負此覆載間難容之罪名,則宜不敢一刻蹲冒於直次,而禁鑰已下,轉身無路,達宵繞壁,靡所自容,今始拜章陳籲,蒼黃迸出。伏願聖明,亟命攸司,勘臣妄言之律,治臣擅離之罪,一以肅朝綱,一以安私分,千萬幸甚。批答見上
吏曹判書沈檀上疏,伏以臣,白首垂死之年,實無當世之念,而適値凶黨迸黜,朝著一空,半夜蒼卒,新命忽降,而國勢岌嶪,聖眷懇摯。臣於是時,精力之衰耗,廉隅之喪失,有不暇計,故乃敢冒昧呈身,自分顚沛,首遭國舅之書斥,繼有四字缺僚席之疏,臺臣之啓,次第勘論,聲罪狼藉三行餘缺去就一節,已無可論,而所可恨者,平日心事,不能見信於同朝之間,狼狽至此也。噫,朋比之習,已成亡國之痼弊,而寅協之聖敎,不啻丁寧,故臣於承命注擬之際,洗滌偏係,一循公議,此則同席之所目見也。不意劾臣餘波,遍及擬望諸人,臣不欲一一辨明,以備事體,而至於權重經·權頀等,目之以干犯名義,臣不敢知此言何謂也。重經之祖故相臣權大運,曾在先朝,最承恩遇,甲戌之初,雖被行譴,旋垂霈澤,及其哀訴上聞,淵衷震悼,獎其淸而牽復舊秩,賜祭賜葬,哀榮備至,而至今數十年,朝著之間,未聞疵議,若其人,果有錮及子孫之罪,則先大王之終始寵遇,生死不替,豈如是乎?頀則故判書權愈之子,而愈之立朝本末,少無彷彿於四字題目,則到今竝錮其子,此豈意慮之所及哉?臣歷觀前史,除逆律外,無子與孫竝錮之文,而人言至此,臣竊爲之駭惑也。臣不諒時勢,容易出脚,身名僇辱,朝象潰裂,臣之一身,固不足恤,而其貽累於我聖上始初公平之化者,亦何如也?臣罪至此,萬殞猶輕,以此情勢,寧犯違慢之罪,斷無冒出之理。伏乞聖明,削臣職名,治臣辜犯,以謝衆怒,以勵群工,不勝幸甚。批答見上
吏曹參判金一鏡上疏,伏以聖體違豫,庭候且設,臣不敢言私,曉造班行,旋以式暇,退歸私次,天牌輒降,令臣赴政,目今長席引入,右堂作闕,行公之員,只有臣一人,而開政命下,迤至三日。臣於是,不得不隨牌祗詣於九閽之外,而趙重遇贈職致祭之敎,昨夕遽下,臣曹固當擧行,而臣竊有不克奉承者,玆敢略陳區區淺見,以冀五行餘缺以爲冤枉於當初者也。臣之所竊恨者,刑德馭下之柄,唯在殿下,顧何可一任群下之所爲,請配則配之,請刑則刑之,心知其冤,而假以毒手,骨碎於桁楊之下,而曾莫之恤焉。噫,死者不可復生,刑者不可復續,殿下今雖悔之,何補於旣沒之殘魄也哉?今殿下若復追思愍憐,特令攸司,厚給其妻兒,則德音旣宣,恤典且擧,渠之泉壤孤魂,可使感泣,殿下於渠,斯亦足矣。贈官致祭,何等重典,猝乃濫施於重遇,至使聖朝之恩數屑越,國人之瞻聆駭惑,而不少留難也?嗚呼,殿下旣失於前,遽殺不當殺之人,又誤乎後,欲施不可施之恩,臣竊重爲殿下惜之也。臣且伏見玉堂箚批,至以窺予淺深爲敎,何殿下激惱太過,迫切若是乎哉?儒臣一箚,殊欠點檢,徐究本意,不過爲殿下匡救而已,斷無他腸。今以一言之不槪聖心,過生疑怒,不復恕諒,直加以向來奸兇之罪目,殿下之待帷幄近臣,何太薄也?噫,珪玷未磨,駟馬難及,其所以貽累聖德,爲如何哉?伏願聖明,亟加三思,收還趙重遇贈職致祭之命,而令攸司擧行恤典。且命爻周堂箚批旨中未安措語,毋使國體厚損,聖德虧欠焉。臣本樸愚,唯以知無不言,言無不盡,爲事君之第一義,居常自警,矧今荷聖上不世之殊遇,致身至此,臣所以一分報效之道,祗在於補拾殿下之闕遺,仰贊殿下淸明之理,斷斷忠赤,炳炳如血,臣何敢自外於殿下,而不復進一言乎?噫,仲虺之贊成湯,不稱其無過,而稱其改過,尹吉甫之頌宣王,不美其無闕,而美其補闕,惟殿下,念念在玆,治疏將上之際,得見政院啓辭之批,旣下留意之敎,仍取元三行半缺
同義禁朴泰恒上疏。伏以臣於日昨,怵分畏義,不敢言病,黽勉趨承,奉行成命,而至於致遠等嚴問之事,在臣嫌礙之端,旣達於前後疏陳,今不可變改,至於籌司堂上,責任甚重,濫蒙塡差,實是意外,豈如臣庸碌識慮淺短者之所可冒當者哉?如或不量才分,徒竊榮名,揚揚出入於機要之地,則是臣誣一世之人才,臣心之愧恧,當復如何?玆敢一聲仰籲於宸嚴之下。伏乞聖慈,諒臣血懇,亟遞臣金吾籌司之任,使職務無滯,微分粗安,千萬幸甚。批答見上
左參贊洪萬朝上疏,伏以臣於本府拿鞫人魚有龍等三人及李弘述事,不可參涉之狀,已悉於前後疏中矣。此事最係緊急,而身爲一府之長,輒皆引嫌,不能與聞於其間,則何可諉以次官代行乎?因仍蹲據,以貽苟簡之誚哉?且臣淹冬臥病之餘,猝當劇地,累日扶策,幾乎顚仆,昨日冒雪往來,感傷非細,渾身寒束,百骸皆痛,却食昏倒,無望起動,乃者玉體未寧,百僚庭候,而臣獨息偃在家,不能自力進參,以少伸犬馬之忱,臣罪無所逃矣。伏乞聖明,俯察臣情病之俱苦,先將臣金吾兼任,亟賜鐫改,使鞫事無滯,因治臣闕禮之罪,以安私分,不勝幸甚。批答見上
校理尹淳上疏,伏以臣於昨日,冒控血懇,冀收誤恩,及承批旨,誨諭諄諄,有踰常格,臣雖至迷昧,豈不感激於恩顧?第其區區自劃,寧被違傲之誅,終無一分冒承之勢,故嚴召之下,竟未祗赴,澟惕兢栗,斧鉞是俟,只推之命,遽下意外。臣於此,益復驚惶悶蹙,罔知攸處,而顧此叨三字缺籧篨咫尺之間,有死而已。玆敢復申苦衷,伏乞四行二字缺備忘,有趙重遇贈職致祭之命,何殿下之作此大事,以嘗試殿下者情狀痛惡,當初施以編配,非出於群下之言,而出於聖斷,光明正大之擧,孰不欽歎,而厥後鞫問刑訊之請,雖勿聽可也,有請輒允,以至於杖斃,殿下旣一失之矣。今乃過加追悼,施之以萬萬不可施之典,殿下又再失之矣。刑斃雖過分數,要之不免於罪,殿下悔之於一失,補以再失,則夫豈若一失之爲愈也?況官祭榮贈,乃所以褒忠奬節之具,豈可以一時追悔之意,濫施恤典於怪鬼之輩,有若褒忠奬節者然哉?殿下三十年典學睿鑑之高明,率土所瞻,凡於義理分限,何所不洞燭哉?君臨之道,勿論事之巨細,必也適宜合理,堅守分限,方可以服人心而垂後來,卓然自立於無過之地,今遽以礪世之隆典,施之於有罪之人,以之駭四方之聽聞,貽百世之譏議,其何如哉?且伏見堂箚之批,尤有萬萬憂歎者,夫明王改紀之際,伸雪冤枉,固是先務,而如重遇者,謂之不當至死而死,則可矣,至加以伸雪褒奬之恩典,實爲矯過之歸,此儒臣所以急於匡救,而槪擧前日編配時聖批中二字,欲明重遇非所宜言之罪而已。夫豈有一窺聖明淺深之意哉?殿下之逆疑臣隣,乃至於此,何其出言之不審也?今雖因喉司陳啓,改下聖批,而若此根未斷,隨遇而頻復,則臣恐自此,君臣上下,情志乖阻,雖有忠言至計,不敢聞於紸纊之下,此誠非細故也。愚衷耿耿,達宵無寐,敢以草草數語,納約之義,伏願聖明,更加三思,以最初編配之心爲心,亟寢三字缺贈祭之命,以光聖德,益恢聖度,坦懷待下三行缺批答見上
政院啓曰,掌苑署官員來言,明日立春物膳,本署提調看品內入,而提調宋相琦出去江上,提調有故,則例以工曹堂上看品,而工曹亦無行公堂上,無他推移之員云。提調宋相琦所當牌招,而時在江上,勢難及期擧行,工曹判書未差,參判柳鳯輝實病方重,參議韓世良在外,合有變通之道,何以爲之?敢稟。傳曰,工判有闕之代,今日政差出。
兵批,行判書崔錫恒病,參判李台佐病,參議朴彙登病,參知李仁復進,左承旨南就明進。
同知單金千重,僉知三單,權䪦·李有慶·蔡德潤,副護軍沈宅賢·白時耉·李森·金礪,副司直朴師益,副司正任述,副司果尹泰衡,捕盜大將申翊夏,平安兵使元徽除授事,承傳。
南就明啓曰,校理尹淳,修撰沈珙疏批已下,卽爲牌招入直,何如?傳曰,允。
沈樘,以義禁府意啓曰,平安前郡守柳惠章,寶城前郡守閔泰東,谷城前縣監金相漢,定山前縣監金泳,金海前府使柳濬等元情公事,除刑推議處事,判下矣。御史封進文書下本府,議處時,以爲憑考之地,何如?傳曰,允。
南就明,以濟州防禦使狀啓,方物鰒果,不能趁時上送,待罪事。傳曰,勿待罪事,回諭。
沈樘,以咸鏡監司狀啓,咸興等官居奴辛金等十一人,爲虎囕死事。傳曰,囕死人等,令本道恤典擧行。
又以宗簿寺官員,以提調意啓曰,王世弟冊禮後,本廳及外四處御牒,竝爲修改,前頭璿源錄奉安時,亦爲一體奉安,何如?傳曰,允。
又以宗簿寺官員,以提調意啓曰,今秋冬等講學宗室勤慢抄出,而應講之人,旣無準分,則紙筆墨施賞,不爲擧論,而其中分數最少之人及無緣不進,無分之人,不可全然無警責之道,二分以下,行東恩副正槫,行鶴城副正楦,行花恩副令,行礪恩副守梅,南陽守熀,密春副守焌,花平副令橃,坡興守楌,鶴陵副守榯,花豐令楏,竝推考。無分行礪昌副守柙,洛春正培,長溪正棣,驪平副守燧,齊昌令㯙,韓陽令楹,光春令棬及無緣不進夏雲守榜,原溪守㮿,原陽令梔等,竝從重推考。光恩令楧,自戊戌秋冬等,至辛丑秋冬等,連七等內,己亥秋冬等,以譜略修正事停講,庚子秋冬等,以國恤停講,其餘五等連爲居首矣。雖未準劃數,例有論賞之事,而格外恩賞,自下不敢直請,上裁,何如?傳曰,依允。特爲加資。
南就明,以宣惠廳意啓曰,本廳及戶曹各倉倉底,皆有募民,凡倉中守直·修掃·築墻·負石等役,無不擔當,故外方上三四字缺到泊,則負石納倉之役,亦爲專屬,則募民使食其半行缺米負石之役,移給坊民事,二行半缺入啓定奪矣。其後坊民等數字缺負石之雇價,不應倉中之雜役,募民則旣失雇價之利,而獨當雜役,殊非定奪之本意,極爲無據,且聞坊民任掌輩,獨專其利,不爲均分於坊民,故坊民以此稱冤,至有呈狀本廳,以還屬募民爲請,其爲弊端,種種如此,則不可仍爲置之,船米負石之役,依前專屬募民,俾無紛爭之弊,何如?傳曰,允。燼餘
午時,上御進修堂,藥房入診入侍時,提調崔錫恒,副提調李正臣,記事官尹光益·張斗周,編修官金克謙,醫官李時聖·權聖徵·許坫·方震蘷·吳重卨·李時弼·金德三。錫恒進伏曰,雪後日氣,一倍寒澟,大妃殿調攝之候,何如?上曰,一樣矣。錫恒起伏曰,聖候咳嗽·喉乾·水刺厭進諸症候,亦何如?上曰,一樣矣。錫恒又起伏曰,中宮殿氣候,何如?上曰,無事矣。錫恒又起伏曰,世弟氣候,何如?上曰,無事矣。錫恒又起伏曰,嬪宮氣候亦,何如?上曰,無事矣。錫恒曰,大妃殿感冒之候,少減後無漸次差三字缺困惱之候,一向無減,補中益氣湯,力微難於責效,四行半缺上曰,唯。錫恒請令諸醫診脈候,諸醫以次診脈。李時聖曰,左脈微沈,右脈帶數,而不至大段,外感之候,已有和解之漸矣。諸醫之言略同。正臣曰,咳嗽晝則比夜,何如?上曰,一樣矣。錫恒曰,自上未寧之候,蓋是感冒,而殿坐處頗覺疏冷,不無添感之慮,此後則必於別堂溫煖處,召接臣僚,何如?上曰,唯。諸臣以次退出。燼餘
上在昌慶宮。停常參·經筵。
戶曹參判趙泰億,同義禁減下肅拜。
大妃殿·大殿·中殿·世弟宮,藥房·政院·二品以上·六曹問安。答曰,知道。大殿,政院問安。答曰,知道。二品以上·六曹問安。答曰,知道。勿爲問安。嬪宮,藥房·政院問安。答曰,知道。
藥房啓曰,雪後寒緊,伏未審夜來,聖體調攝,若何?昨日劑入湯劑,其已進御,而咳嗽喉乾之候,水刺厭進,寢睡不安之節,其有差減之效乎?今日臣等,不可不與諸醫入診,詳察症候宜當。大妃殿調攝之候,復如何?加減生脈散其已兼進乎?臣等不勝憂慮,敢來問安,竝此仰稟。答曰,知道。慈殿症候一樣,生脈散,自今日兼進爲敎。予則諸症候,與昨無減,而咳嗽益甚,水刺厭進日甚,寢睡不得安穩矣,勿爲入診。藥房口傳啓曰,卽伏承問安之批,諸症候一樣無減,至以咳嗽益甚,水刺厭進日甚,寢睡不得安穩爲敎,臣等益不勝憂慮之至,旣有勿爲入診之敎,惶恐不敢更請,而卽與諸御醫入診,詳察症候宜當,敢啓。答曰,當令醫官入診。
傳曰,左相命招,使之卜相。
政院啓曰,金吾獄囚多滯,委屬可慮,昨日政新除授判義禁姜鋧,同義禁李麟徵,竝卽牌招,以爲趁卽開坐之地,何如?傳曰,允。又啓曰,判決事柳鳯徵,陳疏承批之後,已至累日,尙不出肅,詞訟積滯,委屬可慮,卽爲牌招察任,何如?傳曰,允。又啓曰,立春物膳,卽當看品內入,新除授工曹判書韓配夏,卽爲牌招,以爲看品內入之地,何如?傳曰,允。又啓曰,卜相時開政,例也,政官牌招開政乎?敢稟。傳曰,依爲之。
判義禁姜鋧牌不進後上疏。大槪,金吾新命,遽及於屛蟄廢散之餘,所當竭蹶趨承,而年至病痼,神識昏耗,所患聾病,比來添劇,聽獄議讞之任,決難堪當,嚴召之下,竟未祗赴,罪合萬殞,乞蒙遞改臣判金吾之任,使罪囚無滯,緊務無曠事。入啓。
校理尹淳,修撰沈珙牌不進,罷職傳旨。傳曰,只推勿罷。
賓廳啓曰,今日卜相事,命下矣。臣承牌來詣賓廳,而命相體重,臣獨卜入未安,惶恐敢啓。傳曰,安心卜入。
賓廳卜相封入。傳曰,加卜。
謝恩,判決事柳鳳徵。
藥房再啓曰,入侍醫官退出後,與諸醫反覆商議,則皆以爲卽今諸症候別無與昨有異,前劑入湯劑,仍前進御,忍冬茶頻頻溫進,以爲漸次和解之地宜當云。忍冬茶五貼劑入之意,敢啓。傳曰,知道。
政院啓曰,工曹判書韓配夏牌不進,推考傳旨,今方捧入,而物膳看品,一時爲急,更爲牌招,何如?傳曰,允。
謝恩,工曹判書韓配夏。
府啓,言路開閉,實關國家之興亡,可不懼哉?殿下嗣服之後,奸黨日滋,縱恣成風,一以阻塞言路,爲壅蔽聰明之計,或有異己之人,一言發口,剌論時事,則輒必群起跳踉,構揑而擊逐之,如承旨宋成明·柳重茂·李眞儉·金始㷜,正言趙最壽等言事之疏,雖或有大小輕重之別,俱出於爲國陳忠,而或疏或啓,極意粧撰,終必除去後己。使忠言讜論,無得以上徹主聽,若非天啓聖衷,赫然威斷,則國家危亡,迫在朝夕,言之至此,誠極寒心,當此更張振勵之日,不可不明正其罪,請當該前後三司之論啓陳疏人,竝命削奪官爵,隨參人亦爲罷職。黃海兵使金時泰,以權凶親屬,受其卵翼,昏夜綢繆,情跡陰秘,出身數年,驟陞二品,雄府腴閫,惟意圖占,浚民膏血,輦輸權門,國言喧騰,負犯狼藉。副摠管柳就章,本以庸騃鄙夫,作爲權凶鷹犬,前後踐歷,無非濫竽,陞擢將任,預受密約,凶謀秘計,無不勇赴,累費千金,買納庄土,事績彰露,無以掩諱。御營千摠梁益標,本以凶悖麤勇之人,爲世所棄,而最爲權凶輩所拂拭,潛跡密室,作爲爪牙,向日庭請之日,身無實職,闌入闕中,內着軍服,外衣朝衣,跟護相臣,須臾不離,蹤跡非常,行止可疑,如此陰邪兇秘之徒,不可置之輦轂之下,重貽人心之疑惑。請黃海兵使金時泰,副摠管柳就章,御營千摠梁益標,竝邊遠定配。洪州牧使洪致中,賦性便侫,處心崎嶇,左右顧瞻,惟利是趨,外托士類之名,內附鬼蜮之黨,閃弄頭角,欺世媒榮,見棄淸議,恬不知愧,且於頃日備忘之下,中外臣僚,莫不奔走祈懇,而彼致中,獨何心腸,退坐近地,曾無片言之陳請。乃於事過之後,緩緩上來,殊無悶迫渴急之意,有若應文塞責者然,分義所在,安敢乃爾。其後卽被權凶之吹噓,濫躋上卿之崇班,旣遞還仍,厭然冒據,從他笑罵,自爲得計,搢紳之羞,莫此爲甚,今此黜補之擧,可見公議之所在,而猶不足以懲其罪釁。請洪州牧使洪致中,削奪官爵,門外黜送。副司直李㙫,立朝行已,無一可取,見棄淸議,已是可耻。頃日柳鳳輝之請鞫,出於兇黨之手,而㙫,乃挺身入參,聲罪狼藉。噫,賣官圖利,古人所鄙,㙫與鳯輝,平生親友,而趨附世熖,甘心自陷於戕害故舊之科,不料淸朝宰列,有此鄙夫,末乃一疏,雖自爲發明之計,草草數語,不過塞責,則決不可以此,有此寬恕。請副司直李㙫削奪官爵。答曰,依啓。李㙫事,不允。
謝恩,輔德金東弼。
觀象監,夜五更,月入太微東垣,啓。朝報
有政。
吏批,判書沈檀,缺參判金一鏡進,參議未差。
以朴彙登爲左副承旨,洪萬遇爲校理,洪廷弼爲副校理,洪萬遇爲兼司書,朴泰恒爲禮曹參判,尹就商爲刑曹參判,權珪爲工曹參判,任守幹爲刑曹參議,丁思愼爲工曹參議,李師尙爲全羅監司,朴光秀爲平市直長,權㝡爲濟用副奉事,趙泰耉爲領議政,崔奎瑞爲左議政,崔錫恒爲右議政。承文提調二單,崔奎瑞·崔錫恒,兼世弟傅崔奎瑞,兼知經筵左賓客宋相琦。柳鳳逸爲刑曹正郞,李明升爲刑曹佐郞,沈尙燦爲氷庫別提。尹㝚兼南學敎授,李眞儒兼中學敎授,朴弼夢兼東學敎授。黃爾章爲司書,別兼春秋二單,沈珙·尹惠敎。校書著作單方萬規,成均博士單吳瑞鍾。韓配夏爲內醫提調。義禁都事李輝千,典設別檢尹東任相換。光恩令楧,今加明善,訓鍊都監提調單宋相琦,御營提調單宋相琦。吏曹謄錄
輔德金東弼三度呈辭。入啓。遞差。
柳重茂,以侍講院意啓曰,本院新除授弼善徐命遇,時在京畿積城地,書筵入番事緊,斯速乘馹上來事,下諭。輔德金東弼辭單,旣有還給之命,卽爲牌招察任,說書有闕之代,後日政,以在京無故人差出,何如?傳曰,允。
又以吏批意啓曰,義禁府參下都事,生·進差出事,定奪矣。新除授義禁府都事李輝千,以仕滿,次第陞差本職,而旣是蔭仕,則不可仍授,與他相當職生·進人換差,何如?傳曰,允。
又以吏批意啓曰,古阜郡守李萬成,以劇賊捕捉之功,加資事,命下矣。雖已資窮,未經準職,何以爲之?敢稟。傳曰,特爲加資。
又以吏批意啓曰,判書沈檀缺參議未差,小臣獨政未安,何以爲之?敢稟。傳曰,仍爲之。
又以吏批意啓曰,玉堂·春坊闕員,今當差出,而擬望之人乏少,相避竝擬,何如?傳曰,允。
又以吏批意啓曰,全羅監司今當差出,而擬望之人乏少,他道守令中可合人竝擬,何如?傳曰,允。
兵批,承旨啓曰,無政事之意,敢啓。傳曰,知道。
又啓曰,玉堂上下番闕直,已有日矣。事極未安,校理尹淳,修撰沈珙,旣有只推之命,竝卽牌招入直,何如?傳曰,允。
又啓曰,禁衛大將,訓將使之姑爲兼察事,命下矣。訓鍊大將尹就商,卽爲牌招,聽傳敎之意,敢啓。傳曰,知道。
南就明,以戶曹意啓曰,近年以來,連値儉歲,稅入大縮,加以累經都監大役,曹儲蕩竭,目今百官頒祿,軍兵放糧及許多經費,萬無推移繼給之路,誠甚悶慮,不可無別樣變通之道。忠淸道牙山倉所屬邑,與沿海各邑辛丑條稅米太,山郡作木及黃海道各邑辛丑條稅米太,山郡四邑作錢,明年三月二十日內上納,慶尙道作木,四月三十日內上納,畿邑稅穀,依前定奪,亦卽來納京倉,以爲及時取用之地,而或有如前遷就不納之邑,則當該守令及差使員·海運判官,各別入啓論罪,鄕色亦爲拿致京獄,嚴刑懲治之意,知委諸道,何如?傳曰,允。
沈樘,以內醫院官員,以都提調意啓曰,近來兩殿,俱有未寧之候,當此逐日問安之時,提調不可不備員,而提調崔錫恒,陞拜相職,不待陳疏,徑先變通,固爲未安,而卽今事勢,宜卽出代,且有前例,今日政卽爲差出,牌招察任,何如?傳曰,允。
又以兵曹意啓曰,禁軍秋冬等都試,連因有故,不得設行,當此隆寒,勢難擧行,在前如此之時,則有仍停都試,設行祿試射之規,今亦依此擧行,何如?傳曰,允。燼餘
上在昌慶宮。停常參·經筵。
大妃殿·大殿·中殿·世弟宮·嬪宮,藥房·政院問安。答曰,知道。
藥房啓曰,伏未審夜來,聖體調攝,若何?咳嗽益甚,喉乾之候,水刺厭進日甚,寢睡不安之節,其有差減之勢乎?大妃殿調攝之候,亦復如何?今日令醫女入診,詳察症候宜當。不勝憂慮,敢來問安,竝此仰稟。答曰,知道。慈殿症候一樣,予則諸症候一樣矣。
去夜內醫院官員,以都提調意啓曰,近來兩殿,俱有未寧之候,當此逐日問安之時,提調不可不備員,而提調崔錫恒,移拜相職,不待陳疏,徑先變通,固爲未安,而卽今事勢,宜卽出代,且有前例,今日政卽爲差出,牌招察任,何如?傳曰,允。
政院啓曰,罪人趙聖復設鞫事,命下矣。旣已拿來,處所何處爲之乎?敢稟。傳曰,本府爲之。又啓曰,金吾開坐,一時爲急,況今罪人入來,設鞫事,前已命下矣。判義禁姜鋧,同義禁李麟徵,所當牌招,而疏批未下,有不敢循例請牌,何以爲之?敢稟。傳曰,竝牌招。又啓曰,右副承旨權以鎭縣道陳疏,纔以捧入,而上來遲速,姑未可期,當此設鞫多事之時,該房承旨,合有變通之道,何以爲之?敢稟。傳曰,改差。
忠淸監司書目,公州呈,以右副承旨權以鎭辭職上疏上送事,啓。答曰,遞差。
答判義禁姜鋧疏曰,省疏具悉。卿其勿辭,安心行公。
政院啓曰,新拜左議政崔奎錫,時在京畿龍仁地,上來事依例遣史官傳諭,上來時給馬事,京畿監司處,亦爲下諭,何如?傳曰,允。
同義禁李麟徵上疏。入啓。答曰,省疏具悉。於卿,斷無所嫌,從速察職。
政院啓曰,右副承旨權以鎭改差事,命下矣。政官卽爲牌招開政,其代以在京無故人差出,仍卽牌招察任,何如?傳曰,允。又啓曰,罪人趙聖復設鞫事,命下矣。兩司當爲進參,而大司憲柳鳳輝,掌令鄭雲柱,正言權頀未肅拜,執義李廷濟在外,持平尹聖時受由在外,掌令李濟,司諫李眞儒,獻納李明誼疏批未下,大司諫梁聖揆,正言徐宗厦陳疏,持平朴弼夢呈辭,除在外疏批未下之外,竝牌招,使之推移進參,何如?傳曰,允。
謝恩,判義禁姜鋧。
傳曰,因趙重遇事,被謫人及李夢寅疏下諸人一倂放送,示予追悔之意。
謝恩,同義禁李麟徵,兼東學敎授朴弼夢。
工曹判書韓配夏上疏。大槪,內局提擧,旣是保護聖躬之地,受此任者,不得兼刑官,例也。伏乞聖慈,將臣金吾兼任,亟命鐫改事。入啓。答曰,省疏具悉。卿辭至此,金吾之任許遞焉。
大司諫梁聖揆上疏。大槪,臣之賤病,一向危苦,一未進參於候班,臣罪至此,萬殞難贖,天牌降臨,分義至嚴,不敢不忍死趨詣於闕外,而顧臣病情沈苦,決無自力供仕之望,懇乞亟削臣職,仍勘臣闕禮之罪,以肅朝綱,兼附草草數語,以備裁察事。入啓。
政院啓曰,義禁府都事來言,領議政趙泰耉,以爲本職尙未肅謝,右議政崔錫恒,除拜之後,未及陳疏,領府事金宇杭,身病甚重,今此鞫坐,勢難進參云。莫重罪人聖復設鞫命下之後,趁未開坐,何以爲之?敢稟。傳曰,領相使之肅謝進參。
領議政趙泰耉箚子。大槪,敢陳才分疾病,決難堪任之勢,冀蒙斥退,更卜賢德,無曠天工,俾安私分事。入啓。
正言徐宗厦啓曰,臣頃以閔鎭遠等九人削黜事,論啓蒙允矣。追後聞之,則伊時庭請議罷時,或有隨參人而見漏者,或有不參人而混入者,臣初不詳審,論事做錯,宜以此詣臺自劾,而賤疾適苦,無望起動,縮伏俟譴之際。又伏見掌令鄭雲柱,正言權頀自明之疏,則不思自反,反罵言者,一則曰承望風旨,一則曰餘波射人。臣不勝駭惑,繼之以慨然也。夫憲臣之在黨人秉政之日,旣參館錄,且占言地,終至含默,以致苟容,則投合之目烏得免乎?至若諫臣,則卅載見枳,猝擬淸望,聽聞所及,物情未允,此臣之有所指斥於銓長改正之啓也。今不必呶呶索言,以損事體,而旣被其無限醜詆,臣何敢一刻仍冒於臺次乎?以此以彼,俱難晏然,而連以病勢之沈淹,未卽引避,略陳短疏,日事呼籲,而喉司不諒,終始退却,方在悶蹙矣。卽因鞫廳開坐,召牌辱臨,臣不得不强疾趨詣,而情勢如此,理難仍冒,請命遞斥臣職。答曰,勿辭。退待物論。
禁府,金時泰鐵山府,柳就章長興府,梁益標泗川縣遠地定配,〈啓〉。
刑曹,李喜之長興府,兪宅基洪原縣遠地定配,啓。朝報
有政。
吏批,判書沈檀牌不進,參判金一鏡進,參議未差,都承旨李正臣進。
以李仁復爲承旨,李眞望爲兵曹參議,朴師益爲慶州府尹,朴萬普爲洪州牧使,兪業基爲漢城參軍,李廷說爲義盈奉事,趙泰耉爲御營都提調·禁衛都提調·司僕都提調·司饔都提調·奉常·司譯·經理都提調,金宇杭爲軍資·軍器·宗廟都提調,沈檀爲司僕提調,李肇兼知義禁。吏曹謄錄
備邊司,禁衛大將望宋相琦。備局謄錄
權以鎭疏曰,伏以臣,本月十三日祗受邸便傳授,初八日有旨,以臣爲承政院右副承旨乘馹上來者,臣夏初以來,待罪本職,絲毫無補,尸癏逋慢,徒積罪戾,特蒙恩遞,歸伏遐鄕,感祝洪造,已而夢寐之外,除命又降,驚惶感激,徒有涕淚,滓穢之蹤,旣不宜屢玷近密,而累旬旅次供劇之餘,仍之以長途撼頓,宿患濕痰之病,挾感發作,頭疼嘔泄,閉門涔涔,旬日之間,無以自力登道,當此院中多事之日,僚員又多不齊,決不可一日虛帶,以重曠廢。伏乞聖明亟命遞改,以便公私,臣無任祈懇屛營之至,謹昧死以聞。批答見上
工曹判書韓配夏疏曰,伏以臣,年至病痼,不堪供劇,而一旬之內,除命稠疊,感激恩私,强起承命,今此內局提擧,爲任最重,尤非病殘賤臣,所可兼察,而當此兩殿玉候未寧之時,不敢爲祈免之計,黽勉冒進,而內局旣是保護聖躬之地,處此任者,不得兼獄官,例也。卽今鞫獄方設,變通一時爲急,玆敢陳懇於靜攝之中。伏乞聖明,將臣金吾兼帶,亟命遞改,千萬幸甚,臣無任屛營祈懇之至,謹昧死以聞。批答見上
知義禁李麟徵疏,伏以臣,篤老之年,衰朽之質,疾病沈綿,精力消亡,蟄伏江郊,與世相絶,分作聖世之棄物矣。乃者金吾新命,忽下於千萬夢寐之外,而天牌遠臨,臣誠驚惶感激,不知所出,目今新化淸明,遠近拭目,如使臣,有一分自力之望,豈不欲竭蹶趨承?一謝恩命,而顧臣宿患淹伏之餘,添得寒疾,日夕叫苦,寢食專廢,氣三行餘缺,罔非人臣不忍聞之罪名,今雖天鑑孔昭,群奸盡黜,而私心猶澟,餘悸未定,何可徒恃榮寵,彯纓結綬,爲當世進取之計哉?以此情病,萬無冒進之勢,恩召之下,竟未祗赴,臣罪至此,益無所逃。伏乞聖慈,亟賜遞罷,使微分獲安,議讞無滯,不勝幸甚,臣無任屛營祈懇之至,謹昧死以聞。批答見上
判義禁姜鋧疏曰,伏以臣,年至病痼,踪跡孤危,與世抹摋,杜門坯蟄,自分爲枯木死灰,一紀于玆矣。金吾新命,遽及於千萬意外,仰惟聖明,不棄舊物,遺簪墜履,猶且記存,而臣於十數年前,屢忝是任,已試無效。況今白首垂死之年,神識荒耗,且臣聾病,通朝之所共知,咫尺之間,人語未分,如閑慢職任,則或可奔走效力,而至於聽獄議讞之任,決非所堪,雖欲竭蹶趨承,其勢末由,此則姑舍勿論,適値上候未寧,連參問安之班,觸冷重傷,擔舁還家,渾身戰掉,頭疼如碎,咽喉腫爛,牙頰浮痛,晝夜叫苦,勺飮未呑,委席奄奄,人鬼莫分,嚴召之下,竟未祗赴,臣罪萬死,區區危悃,不得不冒死哀籲於天地父母之前。伏乞聖慈,俯賜哀怜,亟遞臣判義禁之任,使罪囚無滯,緊務無曠,公私萬幸,臣無任屛營祈懇之至,謹昧死以聞。批答見上
沈樘啓曰,備邊司郞廳,以大臣意來言,今日賓廳坐起日次,而上候方在未寧中,不得來會云矣,敢啓。傳曰,知道。
又啓曰,都摠府來言,闕內各處,軍兵夜巡檢云矣。敢啓。傳曰,知道。
朴彙登,以都摠府言啓曰,今日入直內三淸武兼禁軍及軍兵等,中日習射,請出標信。傳曰,知道。
沈樘啓曰,新除授副校理洪萬遇·洪廷弼,時在忠淸道忠州地,別兼春秋尹惠敎,時在尼山地,竝斯速乘馹上來事,下諭,何如?傳曰,允。
朴彙登,以義禁府言啓曰,卽接月令醫員朴弼興手本,則時囚罪人沈㙉,本以質弱,素抱胸痛之症矣。久處冷地,胸痛苦劇,重患感冒,頭痛大作,四肢如束,臍間痰塊,時時上衝,呼吸不通,至於昏窒之境云。自前罪人病勢如此,則有保放救療之規,敢此仰稟。傳曰,保放。
沈樘啓曰,校理尹淳,修撰沈珙,旣有只推之命,竝更牌招入直,何如?傳曰,允。
吏批啓曰,司僕寺,雖非都提調衙門,近來提調一員,本以大臣差出矣。今亦依前例,以大臣擬望之意,敢啓。傳曰,知道。
兵批,行判書宋相琦未肅拜,參判李台佐病,參議未差,參知李仁復進,左副承旨朴彙登進。
吏批啓曰,判書沈檀牌不進,參議未差,小臣獨政未安,何以爲之?敢稟。傳曰,仍爲之。
兵批,副司直權以鎭,副司果尹惠敎·鄭健一。
假注書黃晸出仕,代李普昱爲之。燼餘
上在昌慶宮。停常參·經筵。
校理尹㝚三度呈辭。傳曰,還出給。
校理尹淳,修撰沈珙,掌令鄭雲柱,正言權頀牌不進罷職傳旨。傳曰,只推勿罷。
大妃殿·大殿·中殿·世弟宮·嬪宮,藥房·政院問安。答曰,知道。
藥房啓曰,凝沍倍緊,伏未審夜來,聖體調攝,若何?伏聞醫官所傳之言,咳嗽有加,水刺厭進一樣,而且有頭部微疼,膈間不淸利之候云。臣等益不勝驚慮之至,喉乾之候及寢睡不安之節,亦何如?症候之有加如此,今日臣等,與諸御醫趁早入診,詳察症候矣。大妃殿調攝之候,亦何如?補中益氣湯五貼,已盡於昨日,今日亦令醫女入診,詳察症候後,議定繼進當否宜當,敢來問安,竝此仰稟。答曰,知道。慈殿症候,已言于醫女爲敎,予則咳嗽有加,水刺厭進,頭部微疼,膈間不淸利之氣及喉乾之候一樣,寢睡不得安穩矣。勿爲入診。
藥房再啓曰,卽伏承問安之批,至以咳嗽有加,水刺厭進,頭部微疼,膈間不淸利之氣及喉乾之候一樣,寢睡不得安穩爲敎,臣等益不勝憂慮之至,旣有勿爲入診之敎,惶恐不敢更請,而卽今醫官入診,詳察症候,且伏聞醫女所傳之言,則大妃殿諸症候,與前一樣。臣等卽與諸醫,反覆商議,則皆以爲補中益氣湯,依前加入,加進五貼宜當云。此藥卽爲劑入之意,敢啓。傳曰,知道。
答領議政趙泰耉箚曰,省箚具悉卿懇。卿之才德,允合輔弼,予志先定,公議僉同,卿其安心勿辭,速出論道,以副上下之望,而刑鞫之坐,定式施行焉。仍傳曰,遣史官傳諭。
府前啓,請司直李㙫削奪官爵事。新啓,引嫌而退,偶未詳覈,元非大段,臺疏侵斥,不足深嫌,不可以此,輕遞言官,請正言徐宗厦出仕,何如?答曰,不允,末端事依啓。
政院啓曰,金吾開坐,一時爲急,昨日政新除授知義禁李肇,同義禁朴泰恒,以禮曹參判未肅拜,不爲行公,卽爲牌招察任,何如?傳曰,允。
謝恩,知義禁李肇,禮曹參判朴泰恒,右副承旨李仁復,別兼春秋沈珙。
三司,削奪官爵現告,洪就祚·李聖龍·金橰·金萬胄·金龍慶·宋必恒·朴弼正·申昉·洪鉉輔。罷職現告,蔡膺福·李浣·宋道涵·李廷熽·愼無逸·趙尙絅·兪崇·申晳·權。
藥房三啓曰,入診醫官退出後,竝與未入侍醫官,反覆商議,則皆以爲聖候咳嗽之症有加,頭部微疼,膈間不淸利之氣,亦不無風寒再感之致,五拗湯,加桑白皮·片芩酒炒各一錢,連進三貼,以爲和解之地宜當云。此藥三貼劑入之意,敢啓。答曰,知道。
政院啓曰,卽者義禁府郞廳,以鞫坐事來言,領議政趙泰耉,以爲箚批,有刑鞫之坐定式施行之命,右議政崔錫恒,以爲本職肅謝後,當爲進參,領府事金宇杭,以爲身病甚重,勢難進參云。莫重設鞫命下之後,已至二日,而尙未開坐,何以爲之?敢稟。傳曰,右相肅謝後進去。
左承旨南就明,校理尹㝚·尹淳,正言徐宗厦牌不進,罷職傳旨。傳曰,只推勿罷。
實錄廳郞廳,以摠裁官意啓曰,近日諸堂上皆有故,久未開坐,極爲可慮,都廳堂上崔錫恒陞拜右議政,代一房堂上李光佐陞差,其代刑曹參議任守幹,洪致中削黜,代洪萬朝差下,一房郞廳尹心衡病,代掌令李濟差下,竝卽牌招察任,何如?傳曰,允。朝報
領議政趙泰耉箚曰,伏以人臣受命,其辭之者,非一道也。或有以才分不逮而辭之者,或有以時勢之難而辭者,或有以病不能堪務而辭者,雖有輕重,而同歸於不可任其責,則一也。今臣已試蔑效無用之人也,國人知之,朝廷知之,臣亦自知之。國人之知,朝廷之知,終莫如臣之自知之明,而惟聖明不知臣所尙,擢置三事之列,俾責百揆之敍,此豈臣才具識量,所可一分堪任哉?經年逋命,罪重山丘,而不以爲罪,頻加敦勉,適當國家艱虞之會,又承懇摯之恩召,不得不進身京輦,以有今日矣。不幸病纏膏肓,藥餌無效,乍出應事,輒復增劇。臣之才具識量,不可堪承之勢,已備陳於筵席之下,病狀之不堪任事,殿下亦已俯燭矣。擬俟庶事之稍定,位著之粗備,陳辭乞退,以守本分。千萬不意,忽承首揆陞拜之命,實非臣夢想之所到也。元輔之地,其責尤重,不可輕畀於匪人,臣將媿死而不堪當也。且臣於昨日,終夕觸冷於賓廳,歸家昏倒,痁疾尤劇,悶急之形,去死不遠,以此病狀,豈望復起趨事乎?藥院問候之列,旣未能自力趨進,金吾鞫囚之坐,亦不爲出令,臣罪萬死。且伏念藥院之臣,不得詣刑鞫之坐,已有定式,病若二字缺當赴藥院,鞫囚何可爲也?敦勉右相,卽爲出仕,然後一行半缺堪任重責之勢,亟命斥退臣職,更求賢德而改卜,俾天工無曠,愚分少安焉。取進止。批答見上
吏批啓曰,卽接掌隷院牒呈,則司評李顯之親病危劇,決無離側供仕之望云,改差,何如?傳曰,允。
朴彙登,以兵曹言啓曰,今二十日文臣朔試射日次,而試官落點未下,日勢已暮,不得設行之意,敢啓。傳曰,今日爲之。
李正臣啓曰,近來廳中,位甚不齊,出納之際,事多苟艱,而今日左承旨南就明,右承旨柳重茂,病不仕進,竝卽牌招察任,何如?傳曰,允。
朴彙登啓曰,同義禁朴泰恒,以禮曹參判未肅拜,不爲行公,卽爲牌招察任,何如?傳曰,允。
又啓曰,卽者訓鍊大將尹就商,送言于本院曰,禁衛軍務,姑爲兼察事廳,傳敎矣。禁衛都提調,今已差出,則他營似不當兼察云。在前如此之時,亦有都提調摠察之例,何以爲之?敢稟。傳曰,都提調兼察。
又啓曰,禁衛大將,都提調兼察事,命下矣。曾前或有命招都提調之時,或有發牌郞廳,分付之規,今則何以爲之?敢稟。傳曰,郞廳發牌,使之,分付。
李仁復,以兵曹言啓曰,來二十二日入直禁衛營哨官李光輔受㸃矣。卽者本營書員來言,光輔以其父病猝劇,受由於兼大將,下去忠淸道忠州地云,勢不得已原單子中,改付標以入之意,敢啓。傳曰,知道。
又啓曰,二局別將元次周,明日入直受點矣。次周自訓鍊都監有罪汰去云。宜有變通之道,不得已原單子中,改付標以入之意,敢啓。傳曰,知道。
沈樘,以實錄廳郞廳,以摠裁官意啓曰,撰修之役,一日爲急,而近日諸堂上多有故,久未開坐,極爲悶慮,都廳堂上崔錫恒陞拜右相,代一房堂上李光佐陞差,一房堂上陞差,代刑曹參議任守幹差下,洪致中削黜,代行左參贊洪萬朝差下,一房郞廳尹心衡病難察任,改差,其代以掌令李濟差下,竝牌招察任,何如?傳曰,允。
又以義禁府言啓曰,今此推鞫時,本府都事不可不備員,而都事朴師漢在外,合有變通之道,都事尹守迪·尹東卨缺三四字等待其回還,令該曹閑官相換,口傳差出,何如?傳曰,允。
缺以宗親府意啓曰,頃因本府草記,半行缺又因兵曹草記,旋寢成命矣。卽今宗班數字缺人員,至於一百三十八人,二品以上四十四員,堂上二十三員,合而計之,則堂上以上六十七員矣。闕內出入陵幸時,每品陪從宗廟各陵殿五享大祭及朔望祭,宗班之實預差,每巡塡差,多至數十餘員,凡依幕·門望及往復導從等事,皆以本府下人責應,以此十人書吏,十五名使令,常患不足,不成貌樣,生事之弊,比比有之。雖以近事言之,王世弟冊禮陳賀與庭請,實是國家莫大之擧,而因吏隷之不足,終未能遍告于諸宗,以致未及進參,自宗簿寺,至有啓請論責之擧,本府乃是接待衙門,因下人之苟艱,諸宗至被問備之罰,事勢之未安,爲如何哉?今若減省,則一府凡事之苟艱,姑舍勿論,將不成衙門體貌,其虧損事面,莫甚於此,攸司之臣未諳本府事體之如許,有此減數之請。曾在先朝庚辰備忘中,宗親府,居百司之首,疲弊最甚等敎觀之,當初復舊,雖適在王子君出宮之時,而實由於軫念本府之疲弊,而有此下敎矣。今豈可以時無王子君,而有所減損乎?取考大典,則本府隨廳書吏六人,君以上書吏各一人,則卽今六人見存之數,比大典所載,不啻六分之一,當此經費匱渴之時,雖未能盡復其額,些少下人,又從而減損,則許多宗班,萬無接待之理,亦難望衙門貌樣之路,不得不更此仰請,本府書吏·使令·軍士今番減省之數,仍存勿減,以爲接待諸宗之地,何如?傳曰,允。燼餘
上在昌慶宮。停常參·經筵。
大妃殿·大殿·中殿·世弟宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨劑入湯藥,卽爲進御,而咳嗽·喉乾,水刺厭進,頭部微疼,膈間不淸利之氣,其有差減之勢乎?今日臣等,與御醫入診,詳察症候,宜當,大妃殿調攝之候,亦何如?臣等終宵憂慮,敢來問安,竝此仰稟。答曰,知道。慈殿症候,與昨一樣爲敎,湯劑進御,而予則諸症候一樣,湯劑進御,而水刺厭進差勝矣,勿爲入診。
左承旨南就明上疏。大槪,臣於再昨申退之際,中路馬蹶,墜地重傷,牽引刺痛,不能轉動,以此病狀,萬無供職之勢,天牌之下,未免坐違,臣罪尤合萬殞,乞蒙鐫削,仍治臣違傲之罪,以安私分事。入啓。遞差。
領府事金宇杭箚子。大槪,略陳病狀,乞蒙廢禮之罪,兼附瞽說,以備採納事。及右議政崔錫恒上疏。大槪,萬萬夢寐之外,忽承不敢當之職名,驚惶震惕,罔知攸措,除目之下,宜有律正之論,而恭俟累日,迄未有聞,玆敢呼籲於靜攝中,懇乞將臣新除相職,亟賜改正,以幸國事,以安私分事。入啓。
政院啓曰,當此多事之時,院僚不可不備員,左承旨有闕之代,政官卽爲牌招開政,以在京無故人差出,何如?傳曰,允。又啓曰,義禁府郞廳來言,今日鞫坐,右議政時未肅謝,不得開坐之意,敢啓。傳曰,知道。
大司憲柳鳯輝上疏。大槪,臣伏蒙聖上終始曲全之德,春宮明察解釋之恩,得有今日闔門相對,不覺涕血之交流,荐承除旨,屢逋召命,而不敢唐突陳疏,方此惶悶縮伏,柏府新命,又下於此際,繼有天牌之臨門,聖眷愈隆,臣情愈蹙,顧臣脚病,分作廢疾,奔走供職,已無其望,一謝天恩,亦莫之遂,瞻望宸極,只自措躬悲悼而已。伏乞聖慈,亟命遞臣本兼職名,仍令勿復檢擧,不勝大願事。入啓。
領議政趙泰耉箚子。大槪,臣於兩軍門竝兼之命,有不敢自安者,略陳格例,以備裁處事。入啓。答曰,省箚具悉卿懇。箚辭如此,御營提擧之任勉副焉。仍傳曰,遣史官傳諭。
傳曰,拿來罪人趙聖復,聞其原情,速速擧行。
答右議政崔錫恒疏曰,省疏具悉卿懇。卿之才德,允合輔弼,予志先定,公議僉同,何用控辭,以孤至意乎?卿其安心勿辭,速出論道,用副朝野之望。仍傳曰,遣史官傳諭,與之偕來。
答領府事金宇杭箚曰,省箚具悉卿懇。兼帶三提擧或是舊例,病未進參,有何所傷?所陳之事,予當留意焉,卿其安心善攝,以副虛佇之望。仍傳曰,遣史官傳諭。
答大司憲柳鳯輝疏曰,省疏具悉。旣往之事,今不必介懷,卿其勿辭,從速察職。
備忘記,予自潛邸時,心常痛惡內官張世相·高鳯獻·宋相郁之爲人奸譎,不可置之近侍之列,竝邊遠定配。
政院啓曰,禁府郞廳來言,罪人聖復鞫問事,卽當依傳敎,急速擧行,而右議政崔錫恒,以爲陳疏時未承批,不得進參云,今則批旨已下,依傳敎使之擧行之意,敢啓。傳曰,知道。
吏曹口傳政事,實錄知春秋洪萬朝,兼春秋任守幹。
〈政院·玉堂〉,兵曹參判李台佐,戶曹參判趙泰億,詣閤門外請對。以上朝報
吏批,判書沈檀呈辭。入啓,參判金一鏡進,參議未差。
實錄兼知春秋單洪萬朝,兼春秋館修撰官任守幹,兼春秋單李濟。已上口傳
以任守幹爲承旨,李光佐爲兼知春秋,柳鳯徵爲兵曹參知,柳弼恒爲京畿都事,沈瑋爲義城縣令,辛夢弼爲舒川郡守,李承源爲綾州牧使,柳遵爲司評,尹趾慶爲掌樂正,李龜齡爲宗廟直長,任敬爲敦寧奉事,宋寅明爲說書,朴㻐爲典籍,洪萬朝爲奉常提調,柳鳯輝爲典醫提調,朴泰恒爲司宰提調,李光佐爲司譯提調,朴泰恒爲平市提調,李台佐爲濟用提調,李肇爲觀象提調,趙泰億爲司圃提調,魚有龜爲尙衣提調,金演爲氷庫提調,李光佐爲典牲提調,金翼亮爲軍資奉事,別兼春秋單朴弼夢,兼養賢直長單韓澍。吏曹膽錄
備邊司啓曰,江都災荒,振古所無,且因留守之遞易,以致許久曠官,賙賑凡事,多未措置,而近聞島中飢困轉甚,流散出陸者,其數夥然,餘存之民,亦在頷顑瀕死之中,保障重地,委屬可慮,新留守沈壽賢,自政院別爲下諭,催促上來,使之不多日內赴任之意,敢稟旨擧行,何如?答曰,允。備局膽錄
大司憲柳鳯輝疏曰,伏以臣,妄陳一疏,幾陷大戾,幸蒙聖明天地之大德,王世弟寬仁之盛恩,得不爲桁楊之鬼,靡身粉骨,未足以喩,臣欲報罔極之心,而感戴之誠,亦不但延頸願死之恤情而已。仍念臣疏之初上也,大臣卿宰三司之臣,鎭日伏閤,以至曠日,春坊·宗班·館學,相繼投章,以臣疏語,句句而誣解,字字而巧織,湊合千古之惡名,粧成一身之斷案,首尾四五朔之間,臣晝則席藁待命,自分必死,夜則寢驚夢愕,寧欲無生,到今追提,驚魂未定,實不知所以摸捉伸白,而亦何可徒恃天日之在上,不爲之一言,以自暴其窮天極地之冤也哉?惟我王世弟,卽我殿下之介弟也。以殿下之介弟,爲殿下之儲嗣,旣稟慈志,又下御筆,處分一下,擧國同慶,此實宗社無疆之福,戴天履地,孰敢有異議於其間乎?先臣曾於己巳,被柳緯漢之斥,陳疏自別,有曰,由後之一心愛戴,卽臣子死太子之義之語,臣雖愚迷,亦知斯義,臣疏所謂成命已下,無容更議者,卽此義也。第其事體,至重且大,而伊時大臣,不爲親自建白,一臺官草草疏論,及至批下之後,亦當遲待明朝,從容稟定,而預會闕中,仍卽請對,夜分而入,鍾鳴乃罷,出入催促,殆近呼斥,此不可行之於儕流間稍加尊敬之地,其敢行之於君父之至尊至嚴耶?無禮於君若是,而人莫敢矯其非,臣誠不勝慨惋,越俎而言之,其曰,毋使威福下移者,乃所以爲殿下也。其欲國體之尊重者,亦所以爲春宮也。溯觀臣疏語意,寧有一言半辭,幾微毫忽之及於本事,而其所吹毛而覓,洗瘢而求者,專出誣陷,都不成說,臣何必一一條辯,以犯煩猥之誅乎?臣疏主意,不過刺擧大臣諸臣入對時,無嚴不敬之罪,其在自處之道,唯當泥首乞罪之不暇,而乃反益肆其氣焰,張大其擧措,其心則怒在議已。必十字缺以安乎否乎等語,攙及不敢言八字缺不有,而若其所以一言蔽之者,則乃是名號旣定之後云云,此則臣疏已有無容更議之語,故又從而爲之辭曰,成命未下,則抑將容他議乎云云,此所謂何患無辭,而亦可以知其所窮矣。槪其意不如此,則無以構殺臣,不殺臣,則無以自掩其罪狀,而創缺隱然不滿之題目,勒加動搖國本之罪名,臣之苦心血誠,所欲忠者國耳。忠於其君,而動搖其君之國本,雖三尺童子,亦必知其爲誣,固不待臣之刺心以自明,而所以隱然二字,眞出於莫須有之遺意,倘非我聖上終始曲缺之德,春宮照察解釋之恩,臣身之虀粉,固已四字缺是前後聖敎,輒以狂妄爲臣之罪者,實三字缺臣本情之斷斷無他,臣雖明日入地,死目將瞑,南缺北謫,實所甘心。迺者更化之初,天日之光,又回於覆盆之下,至有配單置之之命,聞來惝怳,如癡如夢,若死更生,感極而悲,闔門相對,不覺涕血之交流。噫,人君之於人臣,天地之生成也,母之顧復也。凡恩以下缺
李仁復啓曰,大司憲柳鳳輝,掌令鄭雲柱未肅拜,執義李廷濟在外,掌令李濟陳疏未下批,持平尹聖時受由在外,朴弼夢呈辭,今日以監察茶時之意,敢啓。傳于李仁復曰,知道。
又啓曰,禁府郞廳來言,今日鞫廳,右議政崔錫恒,時未肅謝,故不得開坐云矣,敢啓。傳曰,知道。
兵批,行判書宋相琦未肅拜,參議李眞望在外未肅拜,參知未差,參判李台佐進,右副承旨李仁復進。
前行兵曹判書崔錫恒疏曰,伏以臣於頃者,身帶本兵曹之任,屛伏郊坰之外,非不知分義之未安,而顧臣賤疾,已入膏肓,再疏承批,荐辱召旨,而委頓床席,望斷陳力,一味惶懍,譴何是俟,適當自上未寧之候,累日彌留,至設庭班,臣則此際忝叨保護之任,憂煎之忱,有倍恒人,息偃郊次,義不敢出,不計死生,擔舁入城,趨詣藥院,少伸情禮,因仍供仕,本非始慮之所及矣。不意枚卜之命,忽及於萬萬人望之外,臣誠驚懼惝怳,措躬無地,夫輔相之職,百責所萃,其任則論道經邦,使宅百揆也。其責則燮理陰陽,奠安生靈也。苟非才德兼備,望實俱隆者,莫可輕授,是以觀輔弼之賢否,而卜世道之否泰,責任之重,爲如何哉?臣本庸虛謭劣,百不猶人,歷試內外,無一可記,才識疎淺,不足以需世務,地望輕微,不足以鎭物情,雖簿書錢穀之事,猶且潰潰,顧此台鉉之任,豈有冒當之理乎?矧今艱虞溢目,飢饉連年,生民捐瘠,餓殍相望,內而府庫,外而州縣,儲蓄罄竭,公私赤立,賑活之責,茫無措手,加以朝象泮渙,止泊無期,位著空虛,殆不成貌樣,雖使前輩長德,有雅望通才當之,尙難稱塞,況如臣蒙學蔑識,爲世所輕者,其何以左右承弼,彌綸敗局,以副我殿下委寄之盛意也哉?除目之下,宜有糾正之論,而訖未有聞,玆敢瀝陳肝血,仰籲於嚴廬靜攝之中。伏乞聖慈,俯諒微懇,將臣新授議政之職,亟命改正,以幸國事,以安私分,不勝大願,臣無任祈懇屛營之至,謹昧死以聞。答曰,省疏具悉卿懇。卿之才德,允合輔弼,予志已定,公議。以下缺疏批見上出燼餘
上在昌慶宮。停常參·經筵。
大臣及二品以上·三司,請對入侍。
大妃殿·大殿·中殿·世弟宮·嬪宮,藥房·政院·玉堂問安。答曰,知道。
正言權頀三度呈辭。以國忌齋戒,留政院。
校理尹㝚,司錄韓啓震,文臣朔試射時,稱病不進,罷職傳旨。傳曰,只推勿罷。
兵曹判書宋相琦,刑曹判書李光佐,禁府都事李泰岳。
實錄廳郞廳,以摠裁官意啓曰,二房郞廳李承源外任,代前府使鄭楷差下,三房郞廳柳復明在外病重,久不上來,今姑改差,其代以持平朴弼夢差下,使之察任,何如?傳曰,允。
兵曹口傳政事,司直鄭楷·申弼誨·鄭來周。
領府事金宇杭箚子。大槪,伏聞國有非常之變,不勝驚惶痛迫之忱,敢陳淺見。伏乞聖明,亟命王府設鞫,嚴覈得情,快正邦刑事。入啓。
大臣以下政院·三司請對。傳曰,所懷書入。
三司合啓,臣等卽伏聞慈聖,有下大臣之諺敎,下端有石烈·必貞兩宮人名字,其一則以凶悖之說,肆然於殿下及慈聖至嚴至尊之前,其一則締結宦臣者也。慈敎如此,交構兩宮,窮凶極惡之罪,彰著無餘,決不可一日容息於覆載之間。請宮人石烈·必貞等,亟正邦刑。答曰,依啓。
禁府,張世相鏡城府,高鳯獻光陽縣,宋相郁長鬐縣,遠地定配。〈啓〉
府前啓,司直李㙫削奪官爵事,停啓。
鞫廳罪人趙聖復元情不服。傳曰,推鞫姑罷。
觀象監,夜二更,流星出參星下,入西方天際,狀如拳,尾長三四尺許,色白,四更,月入氐星中。啓。朝報
朴彙登,以弘文館言啓曰,本館上番闕直,事體未安。校理尹淳,昨日旣有只推之命,更爲牌招察任,何如?傳曰,允。
李仁復啓曰,小臣鞫廳坐起進去下直。缺
今月二十二日夜三更,左副承旨李仁復,同副承旨沈樘,修撰沈珙,兵曹參判李台佐,副摠管趙泰億請對。
五更,領議政趙泰耉,右議政崔錫恒,都承旨李正臣,禮曹判書李肇,戶曹判書金演,左承旨柳重茂,右承旨朴彙登,追後請對。傳曰,竝引見。
李仁復啓曰,吏曹判書沈檀,參判金一鏡,工曹判書韓配夏,訓鍊大將尹就商,司諫李眞儒,獻納李明誼,持平朴弼夢,校理尹淳,校理尹㝚,同爲入侍之意,敢啓。傳曰,知道。
請對退出後,藥房閤門外缺安之時,大妃殿承傳色,袖持諺書下敎,傳授都提調趙泰耉。趙泰耉敬奉拆見,卽缺後,口傳啓曰,卽伏承承傳色所傳諺敎,臣等不勝驚惶震蕩之至。東宮升儲,實是宗社無疆之福,一國臣民,莫不延頸願戴,而不意中人交構,以致震邸之不安。昨夜宮僚引接時徽敎,實是人臣所不忍聞者,臣等不任驚心憂迫之懷,相率請對陳情,當該閹豎,旣蒙摘發正法之命,神人之憤,庶可少洩。臣泰耉,今方請現於震邸,俾盡慰安之意,而皆承萬萬意外之下敎,先大王後嗣之托,只有我殿下與東宮,臣等有死而已,豈敢不盡心保護?矧今處分旣定,此諺敎,不可煩諸耳目,故謹此封還,臣等常常陳勉於大朝及東宮者,只是篤友愛而盡孝敬,三殿和協之意,而亦願自內尋常勸勉於兩宮之間,以盡和平之福,是臣區區之望也。至於內人負犯,非外廷之所知,自內出付攸司,以正典刑,恐或得宜,區區所懷,敢此竝達。
大妃殿又下諺敎,史官翻謄曰,儲嗣之定,卽奉先王之遺敎,而大殿親書爵號,予又以諺敎,下于大臣而定之矣。不幸宮人及宦寺,交構兩宮,欺蔽聖聰,予心常慨然,嘗招宮人,多般開諭,以爲和同之道,則敢以凶悖之說,肆半行缺其罪狀,必有當律,其一宮人半行缺依律處置,而卿等亦宜調護我主上及東宮,以保我三百年宗社,毋負我先王之遺敎,是所望也。石烈·必貞。
藥房口傳再啓曰,又伏承諺書下敎,益不勝驚隕痛迫之至,下敎中兩內人,今方陳啓于大殿,請出付攸司,一體正法。而至於末段下敎,伏惟我聖上,至仁至孝,儲宮亦盡孝敬之道,且伏念宗社先王之靈,默佑於冥冥之中,夫豈有一毫他慮?而臣雖無狀,敢不殫誠竭力,以死爲期,仰體先大王遺敎,益盡保護東宮之道,以毋負我丁寧之慈敎乎?伏乞聖慈殿下,寬心弛慮,毋至於煩惱添損於靜攝之中,是臣泣血區區之望。答曰,兩啓知悉。
沈樘,以都摠府言啓曰,入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李仁復,以問事郞廳,以鞫廳大臣意啓曰,問事郞廳鄭楷·申弼誨·鄭來周,時無職名,令該曹口傳付軍職,以爲參坐之地,何如?傳曰,允。
吏曹口傳政事,以朴弼夢·鄭楷,單付實錄兼春秋。
今日請對時,李正臣,以守禦使李光佐,雖未及登對,旣入闕中,使之肅謝退去之意仰達,而陳疏未承批,不得肅謝云,仍爲出去,敢啓。傳曰,知道。
李正臣啓曰,領議政趙泰耉,戶曹判書金演,兵曹參判李台佐,戶曹參判趙泰億,政院·三司,有不可不稟定之事,請對之意,敢啓。傳曰,所懷書入。
沈樘啓曰,刑曹判書李。三四字缺傳曰,知道。
假注書任述書啓,臣承命馳往于議政府右議政崔錫恒所住處,傳宣聖批,則以爲,臣以萬萬無所似之身,叨萬萬不敢當之任,謹以一疏,仰暴情實,冀蒙兪音,少安微分矣。伏承聖批,辭旨優渥,夐出尋常,乃以安心勿辭,速出論道爲敎,至遣史官,與之偕來。伏地莊誦,感極涕零,在臣分義,固當趨承之不暇,而才德之淺薄,責任之隆重,姑舍勿論,而顧臣賤疾,已入膏肓,藥院奔走之餘,一倍添劇,腰脚痿痛,難於屈伸,行步蹣跚,動輒須人。加以內傷外感之症,觸冒風寒,轉輾沈痼,委身床席,無路起動,而聖敎勤摯,敦召至此,臣之一身,有不暇顧,謹當力疾詣闕,以承明旨云矣。大臣旣有承命之意,故臣則先爲來到之意,敢啓。傳曰,知道。
李仁復,以備邊司言啓曰,江都災荒,振古所無,且因留守之遞易,以致許久曠官,賙賑凡事,多未措置,而近聞島中,飢困轉甚,流散出陸者,其數夥然,餘存之民,亦在頷顑濱死之中,保障重地,委屬可慮。新留守沈壽賢,自政院別爲下諭,催促上來,使之不多日內赴任之意,稟旨擧行,何如?傳曰,允。
柳重茂啓曰,右副承旨任守幹,時在京畿廣州地,斯速乘馹上來事,下諭,何如?傳曰,允。
傳于李仁復曰,推鞫姑罷。
沈樘,以備邊司言啓曰,江原監司呂必容,自原州牧使移拜矣。使之除朝辭,卽爲赴任,何如?傳曰,允。
領議政趙泰耉,行兵曹判書宋相琦,刑曹判書李光佐,戶曹判書金演,工曹判書韓配夏,兵曹參判李台佐,刑曹參判尹就商,戶曹參判趙泰億,吏曹參判金一鏡啓曰,臣伏承慈殿諺書下敎,有曰宮人及宦寺,交構兩宮,欺蔽聖聰,予心嘗慨惋。嘗招宮人,多般開諭,以爲和同之道,則敢以兇悖之說,肆然於大殿及予坐之前,其罪狀,必有當律,其一宮人,乃締結宦寺者,仍書內人石烈·必貞兩人之名,三四字缺愕之至。如此窮兇極惡之輩,決不五六字缺宮闕之間,大臣卿宰中赴鞫坐外,臣與留在闕中及自外追到諸臣,復此請對矣。今承所懷書入之命,卽當更爲請對,而靜攝之中,一日再瀆,實爲惶恐,敢此仰陳。請內人石烈·必貞等,亟命出付攸司,與逆閹有道·尙儉等,一體正法,上以副慈聖之敎,下以安儲宮之心,以洩一國神人之憤,不勝萬幸。
柳重茂,以司謁口傳啓曰,領議政,素患關塞之症,猝然危重,不得承批,擔曳退歸之意,敢啓。傳曰,知道。
政院啓曰,卽伏見慈殿諺書下敎,則有以宮人石烈·必貞,締結宦寺,交構兩宮爲敎。臣等不勝驚心痛骨之至。此等惡逆之輩,敢以兇悖之說,肆然於至尊至嚴之前,論其罪狀,三尺至嚴,決不可一日假息於覆載之間,故臣等隨大臣·諸宰·三司之後,同聲請對矣。今承所懷書入之命,所當更請入對,而靜攝之中,煩瀆是懼,敢此書達。請內人石烈·必貞等,亟命出付有司,快正邦刑,上以副慈殿之敎,下以安儲宮之心,則實有光於聖上孝友之德,宗社無疆之福,可基於此矣,惶恐敢啓。答曰,知道。
大司憲柳鳳輝,大司諫梁聖揆,司諫李眞儒,掌令鄭雲柱·李濟,校理尹㝚·尹淳,持平尹聖時,獻納李明誼,修撰沈珙啓曰,臣等卽伏聞慈聖,有下大臣之諺敎,下段有石烈·必貞兩宮人名字,其一則以兇悖之說,肆然於殿下及慈聖至嚴至尊之前,其一則乃締結宦寺者也。慈敎如此,其交構兩宮,窮兇極惡之罪,彰著無餘,決不可一日容息於覆載之間,請宮人石烈·必貞等,亟正邦刑。答曰,依啓。
大司憲柳鳳輝,大司諫梁聖揆,司諫李眞儒,掌令鄭雲柱·李濟,校理尹㝚·尹淳,持平尹聖時,獻納李明誼,修撰沈珙等啓曰,臣等伏聞昨夜,春宮有引接宮僚之事,臣等驚四五字缺因諸臣之入對陳請,聖斷三字缺有逆閹正法之命,群下莫不欽仰我慈聖下大臣之諺敎,臣等聚首驚愕,直欲無聞,而不可得也。諺敎書下兩宮人,臣等方請亟正邦刑,而臣等請對之意,亶出於瀝血陳戒於殿下之前,以效區區之憂國愛君之誠矣。有此所懷書入之敎,臣等益不勝憫鬱而抑塞焉。噫,先大王血屬,惟有予與延礽而已者,豈非向日建儲時下敎乎?今殿下,旣以先大王遺意,正位東宮,則宗社無疆之福,億兆願戴之情,當復如何?而不幸今日,東宮有〈下〉宮僚之令,慈聖有下大臣之敎,臣等伏覸敎令辭意,專由於宦妾交亂之致。豈料聖明之世,有此罔極之變也?從古以來,國本不安,而其國不亡者,未之有也。宦妾售奸,而其國不亂者,亦未之有也。惟我聖上,以出天之孝,因心之友,若因幺麼宦妾輩,交構惎間之言,致令貳極有一毫不安之心,則此豈平日群下,期望我聖明者哉?古人,以兄弟比於四肢,至於分苦分痛之義,嘗發於聖敎。雖尋常兄弟之間,猶當如此,況我春邸,以先王之介子,爲殿下之儲嗣,則其付托委寄之重,不但殿下友于之私情而已。此等義理,以殿下之明聖,顧何待臣隣之勉戒,而臣等之所以眷眷至此者?只欲導殿下以篤愛無間之至德,暴臣民愛戴春宮之血忱。伏願聖明,深加睿念,曲軫主器之重,益篤天顯之情,兩宮之間,和氣藹然,則實國家億萬年無疆之休。而至若宦官宮妾中罪惡彰著者,或命正法,或方請討。自此宮闈之間,庶無妖孽之敢干,而堤坊或弛,浸潤易行。雖以四聰之明,亦有所不能周知遍察者,更願聖明,勿以今日罪人之斯得,謂可懲畏,而少忽於照管嚴束之道,千萬幸甚。答曰,知道。
敎南漢山城守禦使刑曹判書李光佐書,王若曰,備陰雨而盡綢繆,卽國家之急務,作爪牙而摠驍健,亦師垣之重權。所以中丞董師,碩儒克奏武績,潞公起廢,時議亟畀戎權。矧當溢目之艱危,尤須注意於賢俊。惟卿,稟資魁碩,絶人聰明。博學敦行,早襲賢父之訓,高才達識,遠繩名祖之譽。具博大之器者,常患欠於縝密,而卿則施無不宜,有幹局之稱者,每多遜於文學,而卿則兼有其長。故自釋褐之始,卽期支廈之材。逸足堅甲,紫路平於遐責,妙齡高步,靑雲滿於後塵。出百里而茇召棠,民蒙膏潤,按二邦而攬范轡,吏挾霜寒。諫省風稜,百僚爲之動色,銓部衡鑑,輿論服其無私。間者遘悶于時,居然遜荒,于時起來,折盈庭之議。忠貞彌著於危疑,徑歸賦毁車之詩,朝野共想其風采,知卿緩急之可寄。故予倚畀之斯隆,眷玆百濟舊城,實惟三輔重鎭,分王畿而置使,摠戎爲其輔車,衛神京而作防,江都與之犄角,山谿險固,旣虎距而龍盤,儲胥亙連,亦星羅而碁布,肆聖祖因舊繕治,安不忘危,歷累朝專意增脩,慮在防患,惟其事權之重也。常使宰相而領之,不幸饑癘之遄臻,以致兵民之積困,廉已竭地已殫,誰恤庚癸之呼,壯者散弱者顚,殆空戊巳之戍。苟遇倉卒有變,恐難晋陽爲歸,念此疎虞多端,孰云魏國之寶,膺是收拾之責,宜得文武之材。玆授卿以南漢山城守禦使,卿其克闡壯猷,無負寵命,勿五六字缺莫諉書生之不知兵。浚塹脩隍,預爲五六字缺峙糧穀甲,恒若對壘之時,推恩信撫疲殘,俾平時知親上死長之義,衛父兄捍頭目,庶他日奮執殳登埤之忠,凡諸設置之多方,皆以便宜而從事。於戲,予不以城池爲固,所恃惟卿之才,卿亦期金石其心,亟圖稱予之意,消阿隍之歲月,幾年闔門養威,變朔方之旌旗。此日登壇受鉞,由輕重之有別,所以畀西閫而復留,顧望實之無踰,是應褫中權而旋授,尙竭素懷,勉副至懷,故玆敎示,想宜知悉。知製敎李德壽製進
今十二月二十三日,大臣·諸臣·政院·三司請對入侍時,大妃殿,加減生脈散加進五貼事,榻前。二字缺
今十二月二十三日,大臣二品以上·政院·三司請對引見入侍時,合辭所啓,臣等伏聞昨日王世弟,引接宮僚,乃以一二閹豎,作俑中間,欲生除去吾身之計。今日問寢視膳,亦且隔塞,將欲出閤外俟罪爲敎,臣等驚惶罔極,相率請對矣。其動搖國本,大逆不道之罪,合置邦刑,請亟命摘發,不待時處斬。上曰,摘發正法,可也。出擧條燼餘
卯時,上御進修堂,領議政趙泰耉,右議政崔錫恒,戶曹判書金演,禮曹判書李肇,工曹判書韓配夏,吏曹判書沈檀,兵曹參判李台佐,戶曹參判趙泰億,吏曹參判金一鏡,訓鍊大將尹就商,都承旨李正臣,左承旨柳重茂,右承旨朴彙登,左副承旨李仁復,同副承旨沈樘,司諫李眞儒,掌令李濟,獻納李明誼,持平朴弼夢,校理尹㝚,校理尹淳,修撰沈珙,假注書李普昱,記事官申處洙,編修官金克謙請對入侍時,趙泰耉進曰,聖候調攝中,氣體,若何?上曰,一樣矣。泰耉曰,湯劑進御後,咳嗽之候,有加效乎?請詳聞之。上曰,一樣矣。泰耉曰,喉乾·頭疼,膈間不淸利之候,亦何如?上曰,一樣矣。泰耉曰,昨承下藥院之批,有水刺少勝之敎,未知一向差勝乎?上曰,一樣矣。泰耉曰,大妃殿氣候,夜來,何如?補中益氣湯服數已多,困惱之候,生脈散連日兼進乎?上曰,然矣。泰耉曰,前進生脈散,已盡於昨日,今日又當繼進五貼矣。上曰,唯。泰耉曰,臣伏聞昨夜,春宮引接宮僚下令曰,一二閹豎,作俑中間,問寢視膳,亦至隔塞,故涕泣陳達,初有拿推之命,卽爲還收,又承嚴敎,情境不安,將欲出閤外,席藁俟罪,陳疏辭位等語爲敎云。臣聞此不忍聞之敎,不勝驚惶罔極之忱,相率來詣,謹此請對矣。臣不敢知緣何故而至於此境,亦何由而遽寢拿推之命耶?臣歲首陳箚,頃日筵奏,勉陳同氣間友于之道,殿下亦必記有之矣。古人以閹豎,比之家僮,試以私家言之,則信聽僕隷之言,爲兄弟不協之事,則其家興乎亡乎?初旣拿推,旋命還收,在東宮不安之心,當復如何?豈殿下愛幺麼一家僮,而不卽嚴鞫正法,以爲慰安春宮之道耶?大凡兄弟,如手如足,殿下恒篤友于之情,春宮務盡孝敬之實,兩宮之間,和氣藹然,此實億萬年無疆之休也。小臣以經傳中,兄弟旣洽,和樂且湛等語,以備加勉之方矣。允若玆,兄弟之間,湛樂怡愉,宮闈之內,雍穆和悅,則先王在天之靈,祖宗陟降之靈,豈不眷顧悅豫於冥冥中,而慈聖之心,亦豈不歡欣於此乎?其間設有不合底意,其在殿下之道,每當寬假,思有以曲全之矣。崔錫恒曰,小臣除拜相職,纔過數日,辭疏之批,去夜始下,辭旨優渥,未蒙準請,繼以有史官偕來之命,而顧臣病狀,萬無自力冒出之望矣。伏聞宮官所報,驚惶震惕,五內崩潰,一身死生,有不暇顧恤,敢此來詣矣。自古聖王,莫不以孝友爲本,同氣雖多,撫愛慈恤之道,宜無所不至。況先王骨肉,只有殿下與春宮,而新立儲嗣,國本大定,中外臣民,擧切延頸之願,宗社臣民之托,係於春宮之一身。兩宮之間,和氣藹然,而一二閹豎,敢生離間之計,至於春宮,不得自安,春宮之心不安,則先王在天之靈,安得不䀌傷於冥冥之中?以慈殿止慈之念,亦必憫然於心,宗社存亡之機,迫在呼吸之頃。伏望設數字缺覈,得其情實,以正其罪,俾折奸萌,以安春宮,以上慰祖宗在天之靈。泰耉曰,小臣曾在先大王時,藥院入診之際,仰瞻殿下侍側,王世弟·延齡君,在左在右,不勝欣慕嘉悅之忱矣。不幸延齡遽沒,殿下之所恃爲依者,只一世弟而已。況今儲位已定,一國延頸,付托之重,果何如也?而殿下友愛之篤,宜有倍於平日矣。兄弟者,一人之身,而分以爲二,殿下曾有分痛分苦之敎矣。無乃一二家僮,敢肆作俑,爲此阻隔非常之變,則烏在乎分痛分苦之意耶?殿下之仁聖慈愛,一國臣民,莫不欣仰矣。今若猝聞此非常莫大之憂,則其駭聽聞而缺仰望者,庸有極乎?沈檀曰,兩大臣旣已備陳,無容更達,而第王世弟下令中,至有除去吾身之敎,則係是大逆,臣意則不必鞫問,亟正邦刑宜矣。仁廟朝癸亥,治群兇,何待鞫問後正法乎?臣有難安情勢,呈辭受由,決不當冒出,而國有非常之變,一身廉義,不暇顧恤,敢此隨諸臣入對矣。泰耉曰,檀之言是矣。閹豎惡逆,彰著無餘,則決不可一刻容貸,臣等拿鞫之請,猶似輕緩,直加處斬宜矣。韓配夏曰,春宮以不忍聞之說,旣已下敎,則閹豎之罪逆,彰著無餘,諸臣所達,如是懇摯,宜殿下快從群下之請,亟加處斬之律,俾安東宮之情,以快國人之心,千萬幸甚。金演曰,東宮引接宮官,至以出閤俟罪,除去吾身等語,涕泣下敎,則此宦輩亂逆情節,元無可論。殿下何所持疑,而尙靳諸臣沐浴之請耶?李台佐曰,春宮引接宮僚,旣有此敎,則宦豎之罪,彰著無餘,其在王法,斷不可容貸,宜卽處斬,以安東宮之心焉。檀曰,此事不必持疑,諸臣之縷縷爭執,至於如此,則公議之至嚴,此焉可見,惟願亟賜允從,以正王法焉。李肇曰,閹豎不過爲灑掃之一家奴而已。凡於使令之際,雖有不謹之事,惟當痛懲之不暇,況此罪逆,已著於春宮下令,有不忍聞,則斷不可一刻容貸。諸臣所達,旣如是懇摯,伏願殿下,翻然下敎,亟賜允從,顧何所惜,而留難之三字缺李仁復曰,臣於夜半,猝聞宮僚所傳之說,卽爲蒼黃請對,今始入侍,而諸臣所達,皆是矣。彼閹豎,罪關惡逆,則決不可晷刻容貸。伏乞快施典刑,以從群下之請焉。趙泰億曰,臣與李台佐,入直闕中矣。忽伏聞王世弟引接宮僚,有非常之敎,不勝驚惶,卽爲請對,而未承下敎,仍爲達曙,今與諸臣,同爲入侍矣。殿下於此事,不必持疑,閹豎之罪,如是彰著,諸臣之請,如是懇摯,則惟願亟賜允從,夬正王法焉。李正臣曰,諸臣所達之言,出於爲國之忠,殿下何不卽賜允從耶?以殿下友愛之仁,以春宮孝敬之德,乃遭中間交構之變,兩逆宦窮凶極惡之罪,可勝誅哉?揆以三尺,斷不可一毫饒貸,亟正王法,以快神人之憤焉。台佐曰,大小臣僚,合辭陳請,如是懇摯,而殿下不卽允兪,臣等之抑鬱,何可勝達?今日處分,惟在慰安東宮,而不斬此賊,則無以致慰安之道矣。柳重茂曰,夫兄弟者,同氣而分形,形雖異而氣則同矣。春宮之心安,然後殿下之心可安矣。殿下之心安,然後宗社可保,生民有賴矣。今者宦豎,以幺麼一家僮,惎間兩宮,則罪通于天,不可使暫時偃息,亟正邦刑,以快人心焉。檀曰,宮闈間事,非外人所知,而春宮旣以除去吾身爲敎,則此宦之罪,不必究覈而知之,惟望速加處斬,以安東宮焉。錫恒曰,自古帝王家父子兄弟之間,積成嫌隙,貽禍國家者,莫不由於宦官宮妾輩交構讒間之致,歷觀前史,未嘗不痛恨於心。豈意聖明之世,乃有此事?諸臣皆以亟正邦刑爲請,更望勿爲留難,夬施睿斷,以正國法,不容但已。臣蒙殿下不世之恩,致位三事,事關宗社安危之機,縷縷陳達,而若未蒙許,則將何顔面,立於朝端,亦何以見先王於地下乎?正臣進伏曰,禮曹參判朴泰恒,追到閤門外,使之同爲入侍,編修官金克謙趨出引入。泰耉曰,凡罪人處斷之道,必取招結案後,乃可正法,而頃日尹志述之不捧結案,直行處斬,誠有關於後弊,臣欲於登對時,一番仰達矣。至於此賊,則罪惡彰著,直加行刑,誠如諸臣所達,何可持疑不斷乎?仁復曰,東宮旣以除去吾身爲敎,則臣等聞來,不覺毛骨俱竦。彼宦之罪,如是彰著無餘,而殿下有何顧藉,若是之持難乎?爲累聖德,誠不淺矣。而他日書於國史,載之野史,則以殿下爲何如主耶?金一鏡曰,臣意,春宮旣以除去吾身爲敎,則兩宦之罪,卽是大逆,出付攸司,設鞫窮問得情,然後結案取招,快正王法,實是不易之常憲矣。朴泰恒曰,臣伏聞國家有非常之變,而家在城外,故遑忙入來,追後入侍,不勝惶恐。兩宦罪狀,旣是顯著,萬段誅戮,固無不可,而事體至重,設鞫嚴覈,依法正罪,似爲得宜,臣待罪金吾,故惶恐敢達。三司合辭啓曰,臣等伏聞去夜,王世弟引接宮僚,遽下臣子不忍聞之敎,臣等不勝驚惶罔極,顚倒詣闕,敢此請對矣。噫,王世弟,先王之介子,殿下之寵弟也。殿下深惟宗社大計,仰稟慈旨,定爲國本,中外臣民,莫不有延頸願死之心矣。千萬意慮之外,因一二閹豎之交亂,使春宮,遽懷不安,豈意聖明之世,猝有此非常之變也?仰惟我王世弟,正位春宮之後,仁孝恭儉,休聞日彰,殿下仁心之愛,出於天性,兩宮歡洽,和氣藹然,擧國臣庶,孰不欽頌?而一朝爲幺麼讒賊輩所構亂,上以傷殿下友愛之心,下以使世弟悶蹙抑塞。此輩罪狀,豈容一刻偃息於覆載之間哉?噫,近習之禍人家國,從古何限,而至於離間骨肉,若是憯毒者,未或前聞也。若不一一摘發,快正王法,則宗社之亡,迫在呼吸,而百世之下,將謂殿下何如主也。臣等倘未得請,則當碎首玉階,唯有一死而已。決不敢退去,請宦寺中作俑交亂者,嚴明究覈,出付攸司,亟正邦刑。正臣曰,兩逆宦之負犯,實非尋常罪過,春宮下宮僚之令,旣有不忍聞之語,則臣民之崩迫,姑舍勿論,殿下之驚痛,當復如何?然則此非獨春宮之罪人,實殿下之罪人也,非獨殿下之罪人也,實擧國之罪人也。殿下如或一毫留難於兩宦之死,不許諸臣按法之請,則豈不大有損於殿下友愛之德乎?請速允從,夬正王法焉。檀曰,自古宦寺橫恣,爲國家大患,故人君未嘗不痛加堤防。而乃者作俑交亂,使我春宮之心,有所不安,則此誠莫大之變,而凡在群下,孰不無沐浴請討之心乎?大臣諸臣,合辭陳請,而殿下不卽允許,臣竊憫焉。今若不斬此賊,則國本動搖,八路離心,危亡之禍,可立而待矣。可不懼哉?泰億諸臣,皆以殿下若不允此,則千秋萬歲,必招譏議爲達,而臣意以爲,後世譏議,不須暇論,若不從諸臣之請,則波蕩之人心,無以鎭定,前頭之憂,有不可言。大小臣僚,如是力爭,則殿下何所顧藉,而不賜允從耶?臣之憂鬱,至此而極矣。李眞儒曰,王世弟於殿下,親則兄弟,位則儲嗣,其情義之篤,付托之重,果何如耶?而因一閹豎之作俑阻隔,至於兩宮失歡,則國家之亡,迫在呼吸。彼通天之罪,決不可晷刻容貸,而殿下如是持疑,不卽允兪,此所以臣等不準請則不敢退也。朴弼夢曰,大凡設鞫,必爲可問隱情,然後爲之。而今此王世弟下令,以除去吾身爲敎,則此爲斷案,更無可問之端,直爲正刑,實合事體也。尹淳曰,東宮引接宮僚,嗚咽涕泣,至以席藁俟罪爲敎,彼幺麼宦寺,安敢作俑惎間,使我世弟,遭此不安之懷乎?此誠古今所無之大變,而不料殿下之國,有此非常之擧也。今欲慰安春宮,莫如亟斬此賊也。李明誼曰,王世弟正位春宮之後,八域臣民,擧有延頸願死之心,不意今者,遽有此莫大之變故,臣驚惶崩迫,直欲無生。一二作俑之宦豎,若不趁卽正法,宗社之危亡,迫在呼吸,凶賊逆節,更無可問之端,亟允臣等之請,快正王法焉。正臣進曰,大司諫梁聖揆,持平尹聖時,正言徐宗廈,追到閤門外,使之同爲入侍,編修官金克謙趨出引入。淳曰,諸臣苦口力爭之,而殿下若是持難,臣等未準請之前,雖死不敢退也。李濟曰,今此閹豎,阻遏問寢視膳之節,則惡逆情節,畢露無餘,如是而不行天討,則東宮之不安,姑且勿論,國家危亡之患,迫在朝夕,而天下後世,謂殿下何如主耶?臣實抑鬱焉。眞儒曰,孝廟朝徐抃,構誣麟坪大君,卽爲設鞫正刑,至今稱二字缺盛德,而於戲不忘,今日之事,比徐抃,則輕重何如?而殿下持疑不決,顯有顧藉之意,若是而其能和兄弟保國家耶?臣實爲之抑鬱痛迫也。淳曰,殿下平日,若盡友于之道,使兩宮之間,和氣洽然,則彼幺麼一宦寺,安敢生惎間之計哉?此誠殿下自反處也。弼夢曰,以殿下平日友愛深篤之情見之,世弟雖有微細不安之事,固宜靡不用極,而今乃遭此罔極之變,亟正之請,猶靳允許,臣不能無憾於天地之大也。沈珙曰,宦寺之禍人家國,自古然矣。以其昵近左右,不離朝夕,易以惎間故也。人君必嚴其堤坊,然後俾無可憂,而乃者東宮,以除去吾身等語爲敎,則逆節昭著,更無疑晦之端,亟正邦刑之外,無他道矣。尹聖時曰,小臣家遠聞晚,追後入侍,意謂殿下,業已允許,而尙靳一敎,臣不敢知殿下,以宦寺所犯,謂有一分可恕之道而然耶?作俑阻隔,何等罪逆,而不亟加典刑耶?春宮安而殿下安矣。殿下安而宗社安矣。其所關係,顧不重歟?淳曰,臣於向日,忝在宮官,久侍東宮矣。天資英明,孝友睿學,亦已成就,八域延頸之望方新,而此輩之中間交亂至此,豈不萬萬絶痛?凡罪人,必待承款而後正刑,例也,而此則不然。東宮下令,足爲其斷案,無所事乎承款,而亟正邦刑,實合事宜。此賊若或容貸,則東宮之心,無以慰安,而國家危亡之象,自此而始矣,可不懼哉?泰耉曰,今此閹豎之罪,旣犯惡逆,則亟正邦刑之外,更無所達。而第伏念殿下,平日處同氣之間,若盡友于之情,則彼宦輩,曷敢生窺測之意,而造此罔極之變耶?此正殿下,益加勉戒處也。凡小人之飛語造訕,離間骨肉者,前後何限,而未有如今日東宮之所遭也。殿下何不思所以慰安之道乎?演曰,閹豎之罪,彰著無餘,而諸臣所達,無非爲東宮願死之言,則殿下何所顧藉,而如是留難乎?臣實爲之抑塞悶鬱焉。一鏡曰,閹宦之罪,旣是逆也。則逆豎不可頃刻掩置,或出付有司,設鞫正法,且大臣·三司諸宰,竝以直斬爲請,或允此請,於斯兩者,似爲發落,而殿下若是持疑,臣不敢知聖意之所在也。淳曰,漢·唐·皇明之所以致亡者,皆由於宦寺之操弄國柄,而我國之制,不過爲備灑掃宮闈之間耳。自祖宗朝以來,未聞有此等事,出於宦妾之間,而至于殿下之身,有此莫大之變,三百年規模,壞盡於一朝,前頭之憂,有不可勝言。殿下何不惕然疚懷,而絶此禍亂之萌,思所以紹述祖宗之盛德乎?此臣所以瀝血陳懇,反覆不知止者也。弼夢曰,世弟旣遭罔極之變,其爲不安,當爲如何?而亟正之請,終不允許,則此實亡國之根柢,伏望卽日允許,以安東宮之心焉。泰耉曰,夫兄弟自是難得,而一有不協之事,則家道乖矣。殿下歷觀前史,國之治亂,曷嘗不由於家道之齊不齊耶?肇曰,此事關係非常,而殿下不爲允從,實臣等意慮之所不到也。東宮下令宮官時,嗚咽涕泣,殿下亦豈不惕然感傷,思所以慰安之道乎?淳曰,日昨三宦竄配之命,出於一時,雖未知所坐何事,而聖上之迸逐此輩,曾不留難,今此兩宦罪逆,非三宦之可比,不宜一刻假息。則何殿下處分,快於彼而靳於此耶?臣實莫曉其所以然也。仁復曰,殿下快從群下之情,亟施正刑之法,因召王世弟,諄諄開諭,俾盡慰安之道,使友于之情,益篤無虧,則此實宗社無疆之休。殿下何所持難,而不斬此宦,失兩宮交歡之道乎?明誼曰,殿下出天之孝,因心之友,臣民莫不欽仰,皆曰兩宮融洽,曾無毫髪間焉。豈料宦豎輩,其間作俑,交亂人國家,至於此極耶?殿下歷觀千古籍牒,未有宦寺輩交亂,而國不亡者。凡事係宦豎,則雖微細之事,惟當痛懲,況此變故,何等滔天之罪,而不欲加以顯戮之典乎?春宮所敎除去吾身四字,足爲其斷案,殿下何惜此狐鼠輩,不以慰安春宮之心乎?春宮安然後殿下安,殿下安然後宗社安,其所關係,至重且大,乞勿留難焉。重茂曰,此事係國家存亡,雖一臺臣陳達,殿下固宜一啓卽允,而今者大臣諸臣,一齊請對,苦口力爭,如是懇惻,則公論所在,斷可見矣。殿下雖欲饒貸,恐不可得矣。濟曰,殿下以天倫友于之情,不念慰安世弟之道,終靳諸臣討逆之請,此豈不有累於聖德,而甚非平日所望於殿下者也?珙曰,從古以來,國本不安,而未有國不亡者。今此一二閹豎,如或容貸,則春宮不安之心,無以慰解,而爲累聖德,亦不淺矣。泰耉曰,兩宮和悅,然後可以慰安東朝,此實宗社安危之判也。宜亟從三司之請焉。濟曰,春宮,先王之介子,殿下之寵弟也。今爲一二宦豎所交構,至有未敢聞之敎,逆節昭著,宜卽正法,諸臣之請,至切且懇,而殿下若是持難,臣不敢知聖意之所存,而未承下敎之前,雖死不敢退也。徐宗廈曰,臣所居僻左,追後入侍矣。伏聞東宮不忍聞之敎,不覺毛骨俱竦,從古以來,宦寺之禍人家國者,間或有之,未有如今日之慘毒者也。其通天之罪,不容一日假息,而殿下何不允從耶?兩宮和洽,然後宗社可安,其所關係,至重且大,乞勿留難,快從臣等之請焉。台佐曰,臣昔年待罪春坊也,猥忝進宴之列,仰瞻殿下與王世弟·延齡君,以次進爵于先大王前,當時和氣,藹然可掬,友愛之情,達於面目,望之者,莫不欽悅嘉歎,而允爲千載勝事。不幸先大王賓天,延齡又沒,只有王世弟而已。殿下追念疇昔,油然友于之篤。而況今正位春宮,四方延頸,宗社之托,臣民之寄,果何如也?而今爲一二閹豎之所交構,厥罪通天,宜卽處斬,殿下何如是持疑乎?此正宗社安危,人心離合之機,而殿下不曾念及,臣竊欲爲之痛哭也。泰耉曰,王世弟除去吾身之敎,毛骨俱竦,王世弟安然後殿下可安,殿下安然後宗社可安,此臣等之所以苦口力爭,不準請則不止也。彼宦豎,不順於春宮,至於如此,則惡逆如斯,而豈有忠於殿下之理乎?正法之擧,斷不可已也。肇曰,殿下初不聞此事則已,旣聞之後,彼大逆不道之罪,斷不可容假矣。今日廷臣之如是力爭者,無非爲國家深慮,則殿下雖欲不從,其可得乎?尹就商曰,大臣諸臣,旣已備陳,更無所達,而閹豎罪逆,旣著於春宮下令,則此爲斷案,不須更問,豈可使此逆,一日假息於覆載之間乎?伏乞夬示典刑,以安東宮之心,以洩國人之憤焉。眞儒曰,先大王血屬,惟殿下與王世弟而已。王世弟以先大王之介子,殿下之寵弟,仰稟慈旨,已定儲嗣,宗社有托,一國延頸矣。不缺宦寺交構,變出宮闈,先大王在天之靈,亦必䀌傷於冥冥之中,殿下念及於此,當作何如懷耶?今若容護閹豎,不卽正法,忘先王付托之重,失同氣和協之道,則殿下其將何顔,入拜於孝寧殿乎?尹㝚曰,今日廷臣之交口力爭,皆出於爲世弟討逆之意,而殿下終靳一敎,未知殿下,謂此宦有一分可恕之道耶?凶逆情節,旣著於東宮下令,則殿下之不卽允從,誠非平日所望於殿下,實有憾於天地之大也。梁聖揆曰,東宮引接宮官,至以除去吾身等語,涕泣下敎,則大逆不道,孰有甚於此者乎?惡逆如是,而寧有一分可恕之道耶?上自大臣,下至三司,交口力爭,若是不已,而殿下尙靳一兪,臣實莫曉其聖意之所在也。泰耉曰,小臣老而不死,不能竭忠效誠,以報其萬一。不幸今日,又遭此變,小臣寧欲溘然無知。臣雖無狀,豈敢以一毫非義,導我殿下,自陷於罔測之科乎?因嗚咽涕泣。仁復曰,大臣涕泣陳達,如是懇惻,可以見爲國家杜禍亂之意,積中發外,而殿下不卽感悟,猶有所持難,烏在乎敬重大臣,而深思固國本之道耶?臣實爲之慨然也。沈樘曰,大臣諸臣,縷縷陳達,而殿下終無發落,臣未敢知殿下,何所顧惜,而若是持疑乎?弼夢曰,殿下若或容貸一閹豎,不許正法之請,則貽累聖德,當復如何?而前頭之憂,不可勝言矣。殿下終若不允,則當以碎首丹陛爲期也。淳曰,此賊,必亟施正刑,然後東宮之心,庶可少安,而不斬此賊之前,無非東宮不安之日,殿下其欲使東宮,終有所不安,而使國家,亦隨以危亡耶?安危所關,如是易見,而殿下尙不允兪,此臣等所以不準請,則不敢退也。珙曰,兩宦逆節,若是彰著,國人皆曰可殺,而殿下終靳一兪,是殿下謂可以容貸而然耶?臣恐國家危亡之禍,其將自此而始矣,豈不痛迫乎?淳曰,法者,非殿下之法也,乃祖宗三尺之法也。今此閹豎,罪犯惡逆,其在王法,斷不可容貸,殿下雖欲低昻,其可得乎?臣等如是力爭,而終無發落,實未知聖意之所在也。肇曰,諸臣之苦口力爭者,豈但爲世弟而已也?誠以有關於安危存亡之機也。苟或於此,一有未盡,則其爲聖德之累如何,而天下後世,謂殿下何如主也?亟恢三思,快允諸臣之請焉。正臣曰,兄弟者,異形而同氣也。古人云,人間最難得者兄弟,豈非可愛而可貴乎?閭巷匹庶,尙且如此。況春宮,以先王之寵子,爲殿下儲嗣,宗社付托之重,臣民愛戴之情,當如何哉?不幸春宮,遭罔極之變,懷不安之心,則殿下所以慰安之道,宜無所不至,何可使窮凶極惡之輩,一刻容息於覆載,而不允臣等之請乎?乞勿留難,亟許按法之請焉。台佐曰,日昨備忘中,有三宦遠配之命,其罪不過奸譎二字,而嚴懲之道,猶尙如此。況事關東宮,罪惡貫盈者乎?如此幺麼一家僮,何所顧惜,而不施典刑,以憾我東宮之心乎?臣實痛迫焉。朴彙登曰,諸臣所達如此,不可不速賜允從,而正刑鞫問中,指一明白下敎焉。重茂曰,向日聖敎,有分痛分苦之敎矣。有以見友愛之情,溢於辭表,而乃者爲一二閹豎之所交構,至使世弟之心,痛迫不安,若無所容,而殿下不肯允臣等按法之請。臣等無狀,不能感回天聽,此亦臣等之罪,其將何面目,立於殿下之庭乎?泰耉曰,小臣必從允從之敎而退出,仍行相見禮於東宮,期有以慰安之道,仰勉之矣。殿下仁愛之極,本無傷人害物之心,一國之人,莫不仰戴,臣亦一心欽服。豈敢以殺人,導我殿下乎?此則關係至重,必殺乃已,所以縷縷不知止者也。眞儒曰,逆閹之罪,旣已昭著,而東宮涕泣陳達,則初何有拿推之命,而旋卽還寢耶?旣寢拿推之命,則東宮之惶恐不自安,尤有所倍,而彼宦之驕恣,日益甚矣。其所關係,豈但爲聖德之累而已也,實國家存亡之機也。豈不大可懼哉?聖時曰,宦寺之禍,何代無之?漢·唐及皇明以來,操弄國柄,亡國敗家者,相隨續,而未聞有欲除去春宮,如今日之爲者也。豈意聖明之世,有此等變逆也?在殿下之道,宜不待群下之請,而明施典刑,以慰東宮之心,可也。今於諸臣之苦口力請,而終不發落,臣竊爲殿下慨然也。泰億曰,小臣敢以平日私情,有所仰浼天聽,庶幾萬一推恕焉。小臣早失怙恃,只有兄弟三人,而伯兄不幸早死,只與一兄,相依爲命,而每念孔懷之情,輒有痛癢相關之心矣。殿下同氣之中,延齡已沒,所與相依者,王世弟而已。其友愛之篤,宜有倍於平昔,事事物物,唯當和樂爲務矣。廼者有此二字缺之事,撼我東宮之心,則豈非殿下惕念處耶?儲位,國之本也。國本安,然後家國可安。殿下不能安一弟之心,則天下後世,謂殿下何如主也?人命至重,王者宜存心於愛惜人命。宋人有言曰,人主盛年,不可使之手滑於殺人。且昨日領府事金宇杭箚中,亦陳好生之德,其言甚善。臣亦豈有導人主殺人之念哉?但風雨霜露,無非殺也。生長肅殺,乃所以成四時之功。如此凶逆之類,烏可全主好生,而不思所以懲惡之道乎?仁明武三者,不可闕一。此事實係宗社安危之機,人心離合之會,不可忽也。臣以三百年世祿之臣,受國厚恩,致位宰列,豈敢以一毫非義,導我殿下乎?大臣,殿下之股肱,三司,殿下之耳目,其所苦口力爭,何嘗不在於至誠懇惻,而殿下不賜允兪,殿下捨此,將誰求乎?今日請對諸臣,固是滿朝公卿,而殿下深居九重,亦安知國人皆曰可殺乎?擧國共公之論,皆如此,可不懼哉?因嗚咽泣下。樘曰,卽今殿下之所處分者,惟在慰安東宮,而慰安之道,莫如先正交構者之罪。伏乞亟從群臣之請,夬施處斬之律焉。濟曰,宦寺不過一家僮,殿下何所愛惜,而以傷天倫之至情乎?春宮,旣以除去二字爲敎,而彼逆晏然自在,則其何以慰安春宮,而無以解國人之惑矣?亟正厥罪,斷不可已矣。聖時曰,兄弟旣洽,和樂且湛,然後可以齊家而治國矣。今因一宦寺之阻遏,而慼我春宮之心,是以家奴之謀動郞君也。在殿下齊家治國之道,豈容如是?伏乞亟從群下之請,明正典刑,使兩宮之間,和氣藹然,由內達外,自家而國,則實國家無疆之福。殿下何憚不爲,而失一國臣民之望乎?仁復曰,殿下之終始持難,此誠萬萬意外,臣反覆揣量,終莫曉聖意之所在也。珙曰,逆宦情節,斷不可容貸,而殿下終靳討逆之請,臣實抑鬱焉。伏乞快正王法,以洩國人之憤,臣未蒙兪音之前,斷無退出之理也。明誼曰,昔年殿下在東宮時,先大王下敎曰,强臣凶孽,爲動搖國本者,繩以逆律,今此閹豎之變,不特動搖而已。伏願殿下,亟體先王當日之心,快從臣等之請,使亂賊有所懲畏焉。殿下終不允兪,則有死而已,決不敢退出。檀曰,此宦,罪通于天,使我東宮,深懷不安,而若有容貸之意,則東宮之心,轉益不安,彼宦之驕缺益甚。殿下何不念及於此,而夬正典刑,以杜禍亂耶?泰耉曰,此實安危存亡之判,而殿下終不允許,不勝抑鬱痛迫之至。一鏡曰,凡君臣上下,情志阻隔,則國事無可爲之道,國事無可爲,則宗社亦隨以危矣。殿下於今日群下之請,終無發落,如是而可做國事乎?聖心所存,臣等不敢仰揣,若復諄諄敎詔,使群下洞然,則群下之抑鬱,庶可少紓矣。肇曰,諸臣之力請如此,以摘發正法,下敎,何如?上似有發落之言,而不能明白記得。泰耉進曰,小臣聽瑩,未詳下敎,伏乞詳聞焉。上曰,摘發正法,可也。諸臣起拜稽首。泰耉曰,聖斷及此,可見大聖人明斷之美矣。小臣退出,當與諸賓客宮僚,慰安王世弟前矣。演曰,殿下俯從群下之請,有以見我聖上明斷之美矣。伏乞繼自今,益篤友愛之情,使兩宮之間,和氣藹然,使陰邪輩,毋得以間之,則實宗社無疆之福也。正臣曰,殿下特念春宮不安之情,快從群下討逆之請,宗社無疆之福,實基於此矣。弼夢曰,聖上快賜允從,自此世弟安矣。實億萬年無疆之慶矣。珙曰,今此逆宦之正法,快蒙兪音,實是國家臣民之幸,伏願聖明,勿以此輩之已正邦刑爲幸,而少忽戒飭之心也。事發之後,處置雖嚴,終不若初無如此之患也。繼自今,益加嚴飭,以絶後患,是所望也。台佐曰,兩宮之間,痛去疑阻,常以和樂且湛,自勉於心,則宦寺輩,何敢讒間於中,而動予牢固之心哉?一念在玆,務盡和樂,則向所云云,雪消氷釋,迓續無疆之休矣。正臣進曰,判義禁姜鋧,大司憲柳鳳輝,刑曹判書李光佐,所居僻遠,今始追到于閤門外云矣。泰耉曰,俱在準請臨罷之時,自外退出,何如?上曰,唯。淳曰,殿下旣允群下之請,有以見大聖人明斷之美,而宗社臣民之幸,孰大於是?第念閹豎,自是僕隷之徒,例多側媚之習,伺上動靜,易致惎間,人主於此,少忽隄防之道,則今雖無憂,後必爲患,甚爲可慮也。殿下以今日夬斷之心,爲他日加勉之方,使宮闈之內,肅淸雍穆,無一點陰邪,干於其間,而亦宜慰諭春宮,和氣藹然無間,則可以永有辭於天下後世,而有以副宗社付托之重矣。伏顧殿下,懋戒哉。泰億曰,堯·舜之道,孝悌而已。臣等非堯·舜之道,不敢陳於王前,殿下當以堯·舜自期,益篤友愛之情,春宮恒盡孝敬之實,二字缺無怠無忽,則彼閹豎惎間之言,無自以入矣。此正殿下自反處也。繼自今,益加勉戒焉。淳曰,臣聞東宮下令,至承嚴敎云。雖未知嚴敎之如何,而蓋一時喜怒,易於暴發,惎間之言,每入於此時,幾微之際,不可不察也。輔導君德,責在經筵,而如臣魯莽,忝居論思,何足補其萬一乎?然而殿下,勿以人廢言,深加採納,是臣區區之望也。錫恒曰,儒臣之言,誠爲切至矣。殿下旣納諸臣之言,明施典刑,中外臣民,孰不欽仰感歎?幸望入宮之後,慰諭春宮,俾無一毫間阻之患,且嚴飭宮闈,或有如前惎間之輩,隨現正法,永絶禍根,宗社幸甚,臣民幸甚。泰耉曰,近來閭巷之間,多有觸寒咳嗽之病,而此乃一時感冒而然也。調治之方,莫如處溫煖戒疎冷,而卽今殿坐之所,有妨靜攝,臣竊悶焉。君臣猶父子,引接臣僚,何待廣居?當此玉候靜攝之日,雖處寢室,而便服賜對,固無所妨矣。上無發落,諸臣以次退出。燼餘
上在昌慶宮。停常參·經筵。
大妃殿·大殿·中殿·世弟宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?咳嗽·喉乾,寢睡不安之節,頭部微疼,膈間不淸利之候,其有差減之勢,而水刺厭進,益有開胃之漸耶?五拗湯三貼,已盡於昨日,臣等今日,與諸醫入診,詳察症候,議定繼進之藥,宜當。大妃殿調攝之候,亦復如何?臣等不勝憂慮,敢來問安,竝此仰稟。答曰,知道。大妃殿症候,與昨一樣爲敎,予則諸症候一樣,而咳嗽少減,寢睡·水刺厭進差勝,勿爲入診,議定繼進之藥,宜矣。
禁府,必貞拿囚。啓。
都承旨李正臣,刑曹判書李光佐,大司諫梁聖揆,司諫李眞儒,獻納李明誼,掌令李濟上疏。傳曰,還出給。
假注書黃晸書啓,臣承命馳往于龍肥谷左議政崔奎瑞所住處,傳宣聖旨,則以爲,臣垂死奄奄之中,猝承新命,王人遠臨,驚惶震悸,罔知所以爲言,而第惟言議之地,必有駁正之論,只當泯伏以俟而已云矣,敢啓。傳曰,知道。
藥房再啓曰,卽伏承問安之批,以勿爲入診,議定繼進之藥宜矣爲敎。臣等與諸醫,反覆商議,則皆以爲,五拗湯三貼進御後,諸症候,頗似差勝,感冒亦不無和解之漸,而咳嗽猶未快止,二母寧嗽湯,加蘿葍子炒硏七分,連進三貼宜當云。此藥卽爲劑入之意,敢啓。答曰,知道。
司諫李眞儒,持平尹聖時啓曰,臣等昨以二宦及兩宮人亟正邦刑事,論啓蒙允矣。今聞物議,以不爲鞫問,輕請正刑,大以爲非,臣等論事疎漏之失著矣,何敢一刻仍冒於臺次乎?請命遞斥臣等之職。答曰,勿辭。
大司諫梁聖揆,掌令李濟啓曰,臣等昨日合啓時,兩宦及二宮人,直請正法蒙允矣。今聞物議,以不爲鞫問,輕請正刑,大加非斥,論事疎漏之失,與諸僚無異,請命遞斥臣等之職。答曰,勿辭。
獻納李明誼上疏。大槪,臣於昨日合啓,有擬律不審之失,更陳鞫問之請,以備裁察,兼申情病難强之狀,冀蒙鐫斥事。及校理尹淳上疏。大槪,臣於累牌之下,謹此隨詣,而且臣有論事不審之失,拜章徑歸,乞遞臣職,以謝人言,兼陳凶賊鞫治之宜,以備裁處事。以國忌,留政院。
兩司請對。傳曰,所懷書入。
政院啓曰,臣等伏見已入諸疏還給之敎,而四臺臣之疏,亦在其中,臣等竊以爲未安也。夫臺臣之言,事體自別,雖或有一二未槪於聖心者,固當明示批旨,以爲優容臺閣之地,今乃不然。不賜可否,一倂還給,此實前所未有之事,而亦有乖於大聖人聽言之道,臣在近密,敢此陳白。伏願聖明,亟加三思,還入其疏,卽賜批旨,以光聖德,惶恐敢啓。傳曰,知道。原疏還入。
修撰沈珙上疏。大槪,臣於昨日三司合啓之論,有擬律不審之失,乞治臣罪,仍請亟允兩司之啓事。以國忌,留政院。
兩司啓曰,兩閹之罪,春宮引接宮僚時,除去二字,足爲斷案,兩宮人之罪,慈聖諺敎,情狀悉著,此臣等所以直請亟正邦刑者也。治逆之道,出付攸司,設鞫嚴問得情,然後明正典刑,自是不易之常憲。此賊雖逆節昭著,更無可問之端,直爲處斷,不加究詰,旣違常典,且關後弊。請內官文有道·朴尙儉及宮女石烈·必貞等,設鞫得情,以正典刑。答曰,兇慘罪狀,旣已現露,更無可問之事,依傳敎斯速擧行。
鞫廳啓曰,觀此罪人趙聖復更推辭緣,則今此間目中慫慂嗾囑一款,自是要緊之語,而更推中,泛以寧有受人指嗾之事。昨日初推,旣已備陳等語,矇矓納招,一向牢諱。如此重大之事,必不以一人之見,至於陳疏,而終未吐實,尤極痛駭,請更推。傳曰,頃日臺疏,未盡覺察矣。更欲收還,而旣已拿來,則觀其原情處之矣。其所陳,不過輕妄所致,更無可問之端,還發配所。
問事郞廳,以鞫廳大臣意啓曰,罪人趙聖復還發配所事,命下矣。移送禁府擧行之意,敢啓。傳曰,知道。朝報
都承旨李正臣疏曰,伏以,臣於昨日公退後,伏見備忘記,乃有趙重遇贈職遣禮官致祭之命,臣於此,竊不勝訝惑之至。夫重遇之昨年一疏,實在國恤之初,其心專出於嘗試上意之計,情狀誠極不美,然其酷加刑訊,終至殞命,亦甚冤枉,而乃於時移事往之後,遽有此褒寵之命。夫贈職致祭,此本朝家曠絶之典,自非節義卓絶,功伐茂著者,則其不可輕施而濫加也,明矣。聖上若以追悼之意,施以參酌憫恤之典,則亦無不可,而至於格外異恩,臣決知其不可也。伏望聖明,更加三思,亟寢成命,毋使誤恩濫侈,有損國體,不勝幸甚,臣無任屛營祈懇之至,謹昧死以聞。無批答還下
刑曹判書李光佐疏曰,伏以臣,席藁私次,猥陳至懇,伏奉恩批,辭旨溫厚,諭之以意實非偶,命之以從速察職,臣之無狀,何以得此於君父?感激流涕,不知上報之所,在臣分義,惟當竭蹶趨命,糜粉爲期。而念臣才具,至爲淺短,無以少裨更新之化,新資重寄,終不敢冒昧承當,兼且向來自劃之義,今日居尊之嫌,實關廉隅大防,臣二字缺弁髦之公議,必不肯容之,前疏俱已陳暴,竊計聖明,亦已洞燭矣。籌司有司之命,又降此際,臣於此任,往前屢忝,絲毫蔑效,今何敢更叨,以玷名器?且臣病情,經歲沈綿,痿痺昏眩,淹頓床玆,昨來又因寒氣犯胃,嘔吐無算,屢經關窒,方在奄奄之域,以情以病,實無一分進身之望。嚴召又荐降,至以將臣在外,有推考之命,而卽今病情至此,轉側須人,欲起還仆,雖欲舁進城裏,胥命陳情,有不可得,竟不免坐犯違逋,惶恐悶塞,無所措躬。伏聞慈候未寧日久,玉候又愆和,至於外庭起居,犬馬之情,不勝驚憂,而亦不得趨詣末班,少伸微誠,臣罪益萬死。伏乞聖慈天地父母,曲垂諒察,亟命收臣資秩職名,俾臣調息危喘,得尋生路,仍命重勘臣負犯,以勵臣工,不勝至幸。臣病劇神昏,語失倫次,冞增惶悚,臣無任戰慄祈懇之至,謹昧死以聞。無批答還下
李仁復啓曰,小臣鞫廳坐起進去下直,請出推案。傳曰,知道。
朴彙登啓曰,本館上下番不備,將至兩旬,此是前所罕有之事,校理尹㝚·尹淳,昨日旣已肅謝,而皆不入直,仍爲出去,終至闕直,事體極爲未安,卽爲牌招察任,何如?傳曰,允。
傳于朴彙登曰,都承旨李正臣,刑曹判書李光佐,大司諫梁聖揆,獻納李明誼,司諫李眞儒,掌令李濟上疏,還出給。
李仁復,以義禁府言啓曰,亟正邦刑,罪人必貞結案取招次,臣等齊會開坐,問其根脚,則緘口結舌,終始拒逆,半日窮詰,不爲應答,其情狀,尤極妖惡,各別嚴刑取招,何如?傳曰,允。
又以義禁府言啓曰,亟正邦刑,罪人文有道·朴尙儉結案取招,拒逆不着名,嚴刑取招事,入啓蒙允矣。今日所當嚴刑取招,而國忌正日相値,待明日擧行之意,敢啓。傳曰,知道。
沈樘啓曰,大司諫梁聖揆,司諫李眞儒,掌令李濟,持平尹聖時,來詣請對矣。傳曰,所懷書入。
傳于沈樘曰,臺臣原疏還入。
李仁復,以義禁府言啓曰,亟正邦刑,罪人必貞·石烈結案取招次,發送羅將,必貞則押來,而石烈則昨夜已斃云。莫重罪人,不得正刑,萬分驚駭,石烈之致斃緣由,令該曹急急究竅,依例檢屍擧行之意,敢啓。傳曰,知道。
義禁府啓曰,罪人趙聖復不爲承款,而觀其所措,則率多支辭蔓語,問目內辭緣,泛然提及,元無指的之語,其爲情狀,殊極痛惋,發爲問目,請更推。傳曰,更推。燼餘
上在昌慶宮。停常參·經筵。
下直,比安縣監朴弼莘,興陽縣監張世良。
大妃殿·大殿·中殿·世弟宮·嬪宮,醫房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進御,而咳嗽·喉乾,寢睡不安之節,水刺厭進,其有差勝之勢,而頭部微疼·膈間不淸利之候,亦有所減乎?大妃殿調攝之候,亦復何如?臣等不勝憂慮,敢來問安,竝此仰稟。答曰,知道。大妃殿症候,已言于醫女爲敎,予則諸症候,已悉於醫官,湯劑進御,而水刺厭進,寢睡不安之節,一向差勝矣。
兵曹判書宋相琦上疏。大槪,迸出江郊,日夕俟罪之中,猝聞國有非常之變,驚惶震慄,他不暇顧,舁疾入城,仍卽肅命,而職名不似,姑置勿論,負犯與被黜諸臣,理無異同,決不可因仍苟冒,乞蒙一體勘斷,以嚴公法,且附區區憂愛之忱,以冀省納事。入啓。
左承旨柳重茂,右承旨朴彙登,同副承旨沈樘上疏。大槪,臣等於重臣之疏,有不敢晏然者,亟遞臣等之職,以幸私分事。及持平朴弼夢,正言徐宗厦避嫌。大槪,臣等於日昨合啓,有兩宦勘律不審之失,請遞事。及同義禁李麟徵上疏。大槪,昨自鞫廳罷還之際,忽然昏倒,四肢麻木,昏昏昧昧,氣息綿綴,當此王府多事,問囚方急之日,萬無供職之望,乞遞臣職,以便公私事。及判義禁姜鋧上疏。大槪,連日推鞫之坐,晨夜奔走,罷歸之後,大吐血痰,精神昏瞀,喘綿綴,委頓床簀,轉動無路。凶宦之正法,一日爲急,而尙未擧行,其他重獄,亦多遲滯,冒死哀籲,乞令亟賜處分事。呈政院,還出給。
正言權頀三度呈辭。入啓。傳曰,還出給。
領議政趙泰耉箚子。大槪,病甚闕候,惶恐待罪,兼陳所懷,以備澄省事。入啓。
掌令鄭雲柱上疏。大槪,猝聞有大臣·三司請對之擧,不顧情勢,蒼黃出肅,仍參合啓及三司所懷書進之列矣。追聞物議,則以啓辭中徑請正法,大以爲非,臣不勝瞿然之至,略暴短疏,仰請譴何,乞削臣職,以謝物議事。入啓。
校理尹㝚,牌不進,罷職傳旨。傳曰,只推勿罷。
校理上疏。大槪,積逋召命,恩靳例罷,惶蹙之極,措躬無地,敢陳決難冒陳之狀,兼附日昨合啓,有論事疎漏之失。伏乞聖明,亟允兩司之請,仍治臣罪,以謝人言,以安微分事。入啓。
右議政崔錫恒箚子。大槪,敢陳淺見,冀蒙察納事。入啓。
司直李箕翊等上疏。大槪,臣等目見國有罔極之變,不勝驚惶痛迫之忱,相率陳章,仰瀆宸嚴。伏乞聖明,俯垂察納,庸副臣民之望,快洩神人之憤事。入啓。
司果柳復明上疏。大槪,臣向遭僇辱,病伏畿郊,伏聞國有非常之變,驚惶痛迫,蒼黃入城,敢陳凶逆及時鞫問,兼陳金吾·三司緩忽之罪,以嚴懲治事。入啓。
司直許玧上疏。大槪,臣目見國有罔極之變,不勝驚惶痛迫,敢陳憂愛之忱。伏乞聖慈,俯垂察納,以副臣民之望事。入啓。
持平尹聖時啓曰,臣伏見昨日鞫廳判付中,有趙聖復還發配所之命,而以頃日臺疏未盡覺察爲敎,臣於此,不勝瞿然之至。噫,聖復之罪,可勝誅哉?使聖上不得安其位者,誰也?使四凶而得以逞其臆者,誰也?無將之罪,國言共播,不道之心,誅殛猶輕,先疏後箚,指意相貫,而論其負犯,聖復實倡之。故臣於前疏中,略論其和應嗾囑之跡,而聖批溫淳,特許究問,又因喉院之啓,更有設鞫之命,意謂鬼蜮情狀,必已呈露於天鑑之下矣。鞫獄才設,奸情未究,聖敎遽下,臣未知殿下之始未覺察者何事,今所覺察者何事,而旣以臣疏,謂盡未覺察,則是以臣疏,謂未足信而然也。臣旣未能開導君心,卒令罪人,旣鞫還配,國體顚倒,此亦臣之罪也。揆以臺體,勢難晏然,請命遞斥臣職。答曰,勿辭,退待物論。
左副承旨李仁復上疏。大槪,臣於重臣之疏,有不敢一刻晏然於職次者,玆敢露章陳暴,乞削臣職,以謝人言事。入啓。
答領議政趙泰耉箚曰,省箚具悉卿懇。所患如此,深用慮念,病未進參,有何所傷?宮人之罪狀,旣已慈聖諺敎批下之事,兩宦罪狀,東宮引接宮僚時所言之事,予亦洞知者也。更無可問之事,依傳敎擧行焉。卿其安心,從容善攝,臥閤論道,弘濟時艱。仍傳曰,遣史官傳諭,遣御醫看病。
答領府事金宇杭箚曰,省箚具悉卿懇。宮人之罪狀,旣因慈聖諺敎批下之事,兩宦罪狀,東宮引接宮僚時所言之事,予亦洞知也。更無可問之事,依傳敎擧行。仍傳曰,遣史官傳諭。
答右議政崔錫恒箚曰,省箚具悉卿懇。宮人之罪,旣已慈聖諺敎批下之事,兩宦罪狀,東宮引接宮僚時所言之事,予亦洞知者也。更無可問之事,依傳敎擧行。仍傳曰,遣史官傳諭。
備忘記,兩宦窮凶極惡之罪狀,皆已現露,予所洞知者也。更無可問之事,一刻不留,今日內斯速結案取招,以正王法,兩宮人徑斃,未正王法,極爲痛惡,石烈則徑斃渠家,尤爲凶慘,必有奸狀,後弊所關,不可置之,各別嚴覈,以正其罪。
兩司合啓,內官文有道·朴尙儉等,亟命設鞫得情,以正典刑事。新啓,春秋之法,貳則爲逆,將則必誅,爲人臣者,苟或干犯於此,則其不可一日容息於覆載之間者,決矣。噫,彼四凶,位在大臣,內懷將心,貳於吾君,不臣之志,一箚孔彰,無君之惡,萬目難掩,罪通于天,其可赦乎?嗚呼,惟我聖上,嗣無疆大曆服,先王之所投遺,皇天之所付畀,宗社生靈之托,擔在殿下一身之上,殿下尙不容自私其身,遽爾就閑,今日廷臣,苟有一分北面於殿下之心者,固安敢恬然歇視,而彼四凶之輩,聚首綢繆,設心陰凶,先嗾賊復,遽投凶疏,嘗試之謀潛售,侮慢之意益肆。及夫非常之敎再降,而擧國臣民,遑遑崩迫,彼獨何心?蔑視君父,黽勉庭籲,塞責而止,無將之誅,固已難逃,而聯名上箚,請擧節目,是豈人臣所敢萌于心而發諸口者哉?噫,傳曰,履霜堅氷至。彼四凶之視天劃地,其所以揣摩醞釀,非一朝一夕之故也。竊弄太阿,弁髦黼扆,腹心羽翼,排布密地,左右前後,罔非私人,愚弄迫脅,罔有紀極。使我殿下,無所措手,危苦迫隘,寧欲脫屣千乘。苟論情狀,渴海罄竹,流書難盡,試以著見者言之,金昌集脅制君父,揣弄威福之罪,難以毛擧。而曾在丁酉,阻遏告廟之議,惟恐國本之難動,營護志述之惡,增我殿下之衋傷。李頤命凶猾之性,陰密之跡,浮於師命,密於健命。及至獨對之日,請招諸臣,欲詢可否,其心所在,路人亦知,畢竟魚肉,臣固自知之語,至發於章奏,與殿下不可兩立之狀,渠亦自知,爲計之日甚,蓋以此也。李健命賦性姦毒,處心闇忒,陰謀秘計,無不主張,恚恨於傳旨之請收,移鋒急擊,嫌惡於章牘之登徹,請塞言路,陰蓄異志,凡幾年矣。朝夕之所謀劃,無非操切上躬,日夜之所經營,無非動搖天位,識者之知有向日事久矣。而梟獍之黨,當閽吠狺,願忠之言,無路上陳。今幸天啓聖衷,廓揮乾斷,處分大定,朝著肅淸,栫棘之請,卽賜準許者,蓋可見我聖上懲惡之典。而三尺至嚴,萬戮難贖,爲人臣者,負此罪名,決無容貸之理。請絶島圍籬安置罪人金昌集·李頤命,竝按律處斷,李健命,待其竣事回還,一體勘律。趙泰采則本以患得失之鄙夫,乘機俯仰,首尾和應,附麗三凶,箚請節目之講定,離合倏忽,爛熳同歸,其爲情狀,萬萬絶痛。而旣未久柄匀軸,其所以包藏禍心,釀成陰機者,比諸三凶,惟有首從之別,而仍處善地,失之大寬。請珍島圍籬安置罪人趙泰采,濟州圍籬安置。答曰,不允。下款事,皆是先朝舊臣,旣用安置之律,加律一款,殊未得當。
院啓,兩宮人罪狀,昭著於慈敎中,聖上旣允合啓,有正法之命。石烈則未及就拿,旣已自裁,此則非獄官之罪,而至於必貞,則旣已拿鞫之後,遽又徑斃。今日國綱,雖曰解弛,惡逆,何等重囚,而爲獄官者,不能嚴飭吏卒,防護飮食,致有自斃之患,事之痛駭,莫此爲甚。請當該禁府都事,拿問定罪,典守吏卒等,令攸司囚禁,査問定罪。向者大臣縣道一疏,不過援引古事,自付匡救之意,而兩司合啓,直請削黜,遣辭危險,顯有嫁禍之意。至於頃日庭請旣罷之後,大臣不顧情病,徑入禁門,以爲一死力爭之計,斷斷忠赤,皎如日星,乃反求過於無過之地,必欲擠大臣於罔測之科。噫,伊日之收還成命,實賴大臣之請對,揆以恒情,宜若動色相賀,而陰懷不悅之心,必欲構罪,初則直請拿鞫,旋又變爲遠竄,其閃弄伸縮之態,有不忍正視。請前後合啓發論臺官遠竄,連啓隨參之人,竝削奪官爵。朴致遠·魚有龍·李重協等,白地造言,用意危險,要其旨意,不專在於構誣大臣,其誣及上躬,莫此爲甚。若不一番究問其言根出處,則非但置大臣於黯黮之科,亦無以昭洗聖德之累。而大司諫梁聖揆,乃以重臺閣防後弊之說,登諸章奏,自不覺其察小遺大之歸,公議所在,不可無規警之道。請大司諫梁聖揆遞差。臣向日以庭請議罷時,諸臣削黜事,論啓蒙允矣。其中或有不參而混被者,或有入參〈而〉見漏者,臣旣以此引避矣。若不詳覈處之,則終至於有罪者倖免,無罪者橫罹,請當日庭請議罷時立異人外,諸臣之同聲唯諾者,令政院受其自首,一體勘律。答曰,不允。上款事,依啓。
府啓,賊臣聖復,投進一疏,使聖上不得安其位,其所負犯,實關宗社,則如此重大之事,決非癡獃一漢,所可獨辦,本府之或啓或疏,必以設鞫嚴問爲請者,蓋欲窮覈奸情,現發指嗾。聖上之亟許允從,至以務盡詳覈爲敎者,亦出於審覈事情之意,則渠雖有多少自明之言,用計造意,旣已昭著,嚴刑究問,一時爲急,再次更推,不爲請刑,可謂失之太寬。而今於議讞判付中,乃以爲其所陳,不過輕妄,顯示原恕之意,仍令還發配所,致令逆魁漏網,奸狀未究,處分顚倒,輿情駭惑,論以獄體,斷不可置之,亟寢聖復發配之命,嚴刑究問。金雲澤·民澤·祖澤等,卽春澤之弟,踵襲兇謀,事情叵測。與頤命之子器之,春澤之妻娚廣興主簿李天紀,趙爾重之子洽,李立身之孫德重,李光漢之子崇祚,李行昌之孫廷植,尹休耕·邢儀賓·趙松·金盛節·李受節·錢仁佐·安龜瑞等,作爲血黨,昏夜屯聚,情狀綢繆,別庫聚貨,用之如水,國言喧藉,人心疑懼。其中器之,則以頤命之獨子,不爲隨徃配所,落留京第,閉門諱客,與雲澤等,晨夜出沒,行跡陰秘,作爲奸囮,無所不爲。當此危疑之時,不可使此等凶徒,一日群聚於輦下,以貽國家之患。請金雲澤·民澤·祖澤·李器之·主簿李天紀·趙洽·李德重·李崇祚·李廷植·尹休耕·邢儀賓·趙松·金盛節·李受節·錢仁佐·安龜瑞,竝命邊遠定配,卽日押送,以絶禍根。答曰,不允。以上朝報
領中樞府事金宇杭箚曰,伏以,皇天惟祖宗,眷祐我東方,早建元良,神器有托。而恭惟東宮邸下,仁孝賢明,一字缺聞彌彰,八方含生之類,莫不延頸願死,而老臣得覩此慶,一字缺然塡丘壑,更無所憾矣。卽伏聞朝者,一二閹豎,從中作俑,一字缺塞兩宮,使我東宮邸下,不得問寢視膳,危怖之機,迫在目前,筵席之語,雖未能得其詳,而東宮下敎中,危辭苦情,聞者莫不痛心掩泣云。嗚呼,自古禍人國家者,其端不一,而未有閹豎之殘酷,而亦莫有若閹豎之難去者也。嗚呼痛哉,聖明之世,胡爲有此亡國之事耶?臣得聞此報於垂死之中,蹶然起坐,拍案長痛,不覺涕淚之迸下也。前代帝王家骨肉之變,多生於此輩之交構疑亂,讒害百端,處弱則傍伺陰挑,進其浸潤之說,得勢則威脅力制,肆其凶暴之計,使父不得以保其子,兄不得以保其弟者,今古何限,往牒斑斑可考而知矣。臣愚以爲,今不正此輩之罪,則東宮不得保其位,東宮不得保位,則宗社存亡,未可知也。旋伏聞因大臣諸臣請對,有摘發正法之敎,我聖上廓然乾斷,孰不欽仰?第謀害東宮,何等惡逆,而不爲設鞫嚴問,得其情節,則國之失刑,莫此爲甚。自古以逆爲名,而未有不鞫而遽斬者,且雖是逆節昭著者,亦未有不承款而處斬者也。國朝典刑,不但至嚴,作俑謀害情狀,必須明白究得,夬正王法,然後可以少洩神人之憤,亦可合於三尺之典也。伏願聖明,亟命設鞫,嚴覈得情,按法處斷焉。且伏惟自有此事,我東宮邸下,必迫塞悶蹙,晝夜號泣,榮衛焦煎,天和損傷,實有不可勝言之慮,亦願加意慰諭,務安其心焉。取進止。批答見上
領議政趙泰耉箚曰,伏以,臣於再昨之夜,忽聞國有大變,驚隕罔措,顚倒詣閤,終夕於闕中,晚後痞痰復作,寒熱交戰,才呈所懷,未及承批,擔曳歸家,昏倒不省者數日矣。卽今氣力綿綴,無以自振,藥院問安,連日不得進參,臣罪萬死。仍伏念兩逆閹及宮人等兇慘罪狀,旣已現露,更無可問之事,誠如聖敎,卽爲正法,庶可以少洩一國神人之憤,而第治逆之道,鞫問取招,結案施刑,實國朝三百年金石之典也。臣於筵席,初以設鞫正刑爲請者,蓋慮法一撓,則國不能爲國,而後弊難防也。今原任大臣及臺臣,俱以設鞫爲請,則此其意亦與臣筵前所陳,同一慮也。依法設鞫而得其情,明施典刑,實合事宜,伏惟聖明澄省焉。取進止。批答見上
沈樘啓曰,備邊司郞廳來言,今日賓廳坐起日次,而大臣有故,不得來會云矣。
又以都摠府言啓曰,密昌君樴,以新番騎兵軍士點考事,外兵曹晝仕進去之意,敢啓。傳曰,知道。
李正臣啓曰,當此廳中多事之時,右副承旨任守幹在外,左副承旨李仁復式暇,左承旨柳重茂不爲仕進,卽爲牌招察任,何如?傳曰,允。
沈樘,以兵曹言啓曰,禁軍秋冬等祿試射設行事,旣已啓下矣。今十二月二十六日,定行於慕華館,而臣相琦,以身病不得進參,依前例令別將代行,何如?傳曰,允。
沈樘,以義禁府言啓曰,罪人趙聖復還發配所事,命下矣。依例發遣本府都事,押送珍島郡配所,圍籬安置之意,敢啓。傳曰,知道。
又以義禁府言啓曰,亟正邦刑,罪人必貞結案根脚嚴刑取招事,旣已入啓矣。卽見月令醫官金震輝手本,則罪人必貞,今日拿囚之後,吐瀉大發,精神昏昏,不省人事,觀其吐瀉之物,色黃變常,以甘草汁,調淸心丸,多般救療,終無分效,申時量仍爲物故云。窮凶極惡之罪人,才得拿入,未捧結案取招之前,徑先物故,未得正刑,萬分痛惋,屍體出給典獄署,仍令該府依例檢屍之意,敢啓。傳曰,知道。
又以義禁府言啓曰,渭原前郡守張善潭拿問處之事,傳旨啓下矣。張善潭去處,招問其奴,則去丙申年五月初八日身死云,勿論之意,敢啓。傳曰,知道。燼餘
上在昌慶宮。停常參·經筵。
大妃殿·大殿·中殿·世弟宮·嬪宮,藥房·政院問安。答曰,知道。
藥房啓曰,伏未審夜來,聖體調攝,若何?咳嗽·喉乾,寢睡不安之節及水刺厭進,漸有差勝之勢,而頭部微疼,膈間不淸利之候,亦有所減乎?大妃殿調攝之候,亦復如何?補中益氣湯五貼,已盡於昨日,今日令醫女入診,詳察症候,議定繼進之藥宜當,臣等不任憂慮,敢來問安,竝此仰稟。答曰,知道。慈殿症候,已言于醫女爲敎,予則諸症候與昨益無差減,寢睡不得安穩矣。
大司憲柳鳳輝上疏。大槪,三司合啓,兩宮人亟正邦刑事,進參矣。今者諸僚,以物議,相繼引嫌,而脚病添劇,末由詣臺自列,不得不仰暴危悃,乞蒙鐫免,以謝物議事。及弼善徐命遇上疏。大槪,臣於十年積廢之餘,忽承春坊除命,召旨遠辱,光動里閭,感激惶蹙,涕血交迸,剋日登途,以爲趨謝恩命之計,而途聞國有非常之變,不勝驚慮,冒夜入城,幸而處分明快,終至妥帖,區區忭幸,曷可勝喩?第臣於是職,決無堪承之望,敢暴情實,呼籲於宸嚴之下。伏乞亟遞臣職,以重講任,以安微分事。入啓。
實錄廳郞廳,以摠裁官意啓曰,三房郞廳徐命九病,代前察訪柳萬重差下,三房郞廳趙遠命·朴弼夢,二房郞廳鄭楷,竝卽牌招察任,何如?傳曰,允。
領議政趙泰耉箚子。大槪,敢陳乞退之章,冀蒙矜許,以快人心事。及右議政崔錫恒箚子。大槪,臣之前日兼帶,令該曹照例處置,且於趙聖復更鞫之啓,有不敢自安者,乞治臣按獄不審之罪,以謝臺議事。入啓。
義禁府啓曰,兩宦窮凶極惡之罪狀,皆已現露,予所洞知者也。更無可問之事,一刻不留,今日內斯速結案取招,以正王法事,命下矣。所當依聖敎,卽爲奉行,而兩司方以設鞫嚴刑得情合啓,姑未得擧行之意,敢啓。傳曰,渠等罪狀,現露無餘,已悉於大臣之箚批矣。此輩之尙今生存,尤極絶痛,此非循例罪人,何待臺啓之收殺乎?暫刻不留,依傳敎斯速擧行。
謝恩,實錄兼春秋朴弼夢。
判義禁姜鋧,知義禁李肇,同義禁李麟徵·朴泰恒等上疏。大槪,伏聞重臣·諸臣,相繼投章,聲罪本府,語極危怕,冒萬死仰暴伊時委折,且陳不可一刻蹲冒之狀,乞蒙罪罷,以重獄體,以謝人言事。及左尹黃一夏上疏。大槪,忽聞國有非常之變,蒼黃入來,則乾斷快揮,罪人斯得,而第於朝庭擧措,竊有慨然於中者,略效草草數語,以爲保護春宮,上慰慈念事。入啓。
藥房再啓曰,卽伏承醫女所傳之言,則大妃殿諸症候,不無少減之效云。臣等與諸醫,反覆商議,則皆以爲,補中益氣湯,依前加入,加進五貼,宜當云。此藥卽爲劑入之意,敢啓。答曰,知道。
修撰沈珙,牌不進罷職傳旨。傳曰,只推勿罷。
司諫李眞儒,正言徐宗厦,持平尹聖時·朴弼夢啓曰,臣等伏聞司果柳復明之疏,以閹宦輩,不請究問事,大加捃摭,語意陰慘,構誣三司,罔有紀極。至謂之惟恐端緖之或露,少無爲東宮懲討之意,疏批未下,雖未得其詳,臣等聞來,不覺毛骨俱竦也。臣等於伊日,因宮官所報小紙,始知有非常之變故,驚惶震薄,五情如焚,晨夜奔馳,顚倒詣闕。雖跛躄癃癈之人,莫敢或後,入對前席,齊聲仰籲,涕泣陳懇。大臣諸宰,或請鞫問,或請處斬,而臣等之意,初以爲,貳極下令,旣甚明白,則窮凶情節,已成斷案,片時假息,猶似緩忽,故乃以亟正邦刑爲請,而翌日之更發鞫啓者,蓋所以重獄體明典法之義,則或鞫或刑,初無輕重之可論,而彼復明者,獨何心腸,乘機闖發,必欲構罪?論其心術,吁亦慘矣。夫端緖之露不露,未知有甚利害,而加一恐字,欲售嫁禍之計,凶閹端緖,固非外庭之所可知,而復明獨言之,未知復明,別有所知於人所不知之中而然耶?噫,今日庭臣,莫非願忠於儲君者,則無將不臣,苟非如四凶聖復者,孰敢緩忽於討逆之擧?而復明獨自許以爲東宮盡忠,驅諸臣於罔測之地,亦豈渠之本心哉?抑有別樣關捩,忍爲此不忍爲之言耶?雖然,臣等旣被其無限詆斥,則何敢自以爲是,而仍據於臺次乎?請命遞斥臣等之職。答曰,勿辭。
吏曹參判金一鏡上疏。大槪,臣於閹宦之請討,旣隨諸臣之後,宮人之定罪,亦參聯名之啓。今於宵小輩交亂之言,不得不略陳前後之實,兼請兩宦設鞫之得宜,以冀聖明裁處事。及掌令李濟,獻納李明誼上疏。大槪,臣等於柳復明之疏,酷被構誣,而或因疾病方劇,或因格例有拘,末由詣臺自列,玆敢聯名仰籲,伏乞遞斥臣等之職,以謝人言事。入啓。
兩司合啓,請內官文有道·朴尙儉等,竝命設鞫得情,以正典刑事。請絶島圍籬安置罪人金昌集·李頤命,按律處斷,李健命,待其回還,一體勘律,趙泰采,減死,濟州圍籬安置事。入啓。答曰,亟停勿煩。
府前啓,請寢罪人趙聖復還發配所之命,嚴刑鞫問事。請金雲澤等,竝命邊遠定配,卽日押送事。新啓,貢物之役,蓋所以備祀享而供御膳也。大同設立之初,優給價米,意在經遠,不幸年値凶荒,漸就裁減,而以所給之價,較所貢之物,稍有剩餘,故都民之防納者,猶足以支保矣。近來有司之臣,乃於元數中,又減十分之一,供臆無以取辦,民情莫不怨咨。設令減得斗石,稍有奇羡,奪小民口吻中物,補有司經費之用,征細利而斂厚怨,殊非損上益下之道,請令本廳仍前勿減,以爲都民之望。答曰,不允。
院前啓,請大司諫梁聖揆遞差事。請前後合啓臺官首發人遠竄,隨參連啓人,削奪官爵事。請庭廳議罷時,不參而混入者,明査拔去,唯諾而見漏者,受其自首,一體勘斷事。新啓,三南,乃國家根本之地,連値凶歉,且當量役,民力已窮,怨咨日甚,實有土崩之憂。當此改紀之初,苟無慰悅之擧,實無收拾人心之道。曾在甲戌初,大臣陳請,觸減大同六斗,民情胥悅,我先大王盛德,至今稱誦。此豈非今日殿下,所當仰法者哉?卽今國儲蕩然,經費雖曰難支,而一自改量以後,結數比前頗剩,雖有蠲減,亦足以補其不足,事苟利民,君誰不足,請令廟堂,三南大同,量宜蠲減。答曰,不允。
政院啓曰,卽伏見禁府啓辭批旨,有罪人依傳敎斯速擧行之敎。兩宦窮凶情節,彰露無餘,暫刻不留,誠如聖敎,而第兩司方以設鞫爭執,則徑先奉行,有違規例,且關後弊。伏乞更加三思,依該府啓辭,實合事宜,惶恐敢啓。傳曰,依前判付擧行。
謝恩,實錄兼春秋鄭楷。
實錄廳郞廳趙遠命,牌不進,罷職傳旨。傳曰,只推勿罷。
政院啓曰,禁府都事來言,兩宦正刑,依傳敎斯速擧行事,命下,而本府諸堂上,方在陳疏俟罪之中,不得擧行之意,敢啓。傳曰,知道。朝報
沈樘,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,修撰沈珙,旣有只推之命,更卽牌招入直,何如?傳曰,允。
吏曹口傳政事,以柳萬重單付實錄兼春秋。
沈樘,以義禁府言啓曰,珍島郡絶島圍籬安置罪人趙聖復,還發配所事,命下。故發配次纔已依例放囚矣。臺諫方以嚴刑窮問事論啓,押去都事,姑未得發送之意,敢啓。傳曰,知道。
又以義禁府言啓曰,兩宮人徑斃,未正王法,極爲痛惡。石烈則徑斃,渠家尤爲兇慘,必有奸狀,後弊所關,不可置之,各別嚴覈,以正其罪事,命下矣。必貞則拿來後徑斃,而臺諫方以當該都事,拿問定罪,典守吏卒等,令攸司囚禁治罪事,論啓蒙允矣,趁卽擧行。石烈則自本府聞其致斃,極爲驚駭,已爲移文刑曹,其族屬囚禁嚴覈矣。更以備忘內辭意,分付該曹之意,敢啓。傳曰,知道。
沈樘啓曰,義禁府都事來言,兩宦正刑,依傳敎斯速擧行事,命下,而本府諸堂上,方在陳疏俟罪之中,不得擧行云矣,敢啓。傳曰,知道。
又以禦營廳言啓曰,今此下番馬步軍兵及別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以都摠府言啓曰,副摠管吳重周,以禁軍別將禁軍等秋冬等祿試射事,慕華館晝仕進去之意,敢啓。傳曰,知道。
又啓曰,卽者,修撰沈珙,因柳復明疏斥三司,陳疏徑出,原疏則以前疏之未及下批,故纔以退却矣。所當直捧禁推,而此與無端徑出有異,推考警責,玉堂上下番俱空,事甚未安,卽爲牌招入直,何如?傳曰,允。
又以禦營廳言啓曰,本廳屬海西六番別馬隊五十七名,標下軍一名,已爲逢點整齊矣。來壬寅年正月初一日,與東營入直五番別馬隊替代後,舊軍放送之意,敢啓。傳曰,知道。
又以禦營廳言啓曰,本廳來壬寅年三四月當海西八九番別馬隊,逐朔立番次,趁期調送事,本道監·兵使處,依前知會之意,敢啓。傳曰,知道。
又以禦營廳言啓曰,本廳前部後司屬慶尙右道五哨軍兵六百七十名,已爲逢點整齊矣。來壬寅年正月初一日,與右司軍兵替代後,舊軍放送之意,敢啓。傳曰,知道。
又以魂殿參奉,以入番宗室意啓曰,參奉李蘅身恙猝劇,趙興彬聞其母病之甚重,呈訴請暇,勢難强令入直。自前如此之時,例有假官代察之規,進止忠義洪禹龍,假參奉差下,使之察任,何如?傳曰,允。
又以奉常寺官員,以提調意啓曰,江原道封進來壬寅正月令早藿薦新,來到本寺,進詣看品,則宗廟早藿六十八斤,稱量則二十一斤欠縮。永昭·敬寧·永徽三殿早藿各十斤,稱量則準數。在前如此之時,亦有推移封進之例,宗廟各室及永昭·敬寧·永徽三殿,各以五斤八兩,推移薦進,而莫重薦新,如是欠縮,事體誠爲未安。當該封進官江陵府使申,三陟府使李相成,金海郡守金遇秋,竝推考,何如?傳曰,允。燼餘
上在昌慶宮。停常參·經筵。
大妃殿·大殿·中殿·世弟宮·嬪宮,藥房·政院問安。答曰,知道。
藥房啓曰,伏未審夜來,聖體調攝,若何?咳嗽·喉乾,頭部微疼,膈間不淸利之候,水刺厭進,其有差勝之勢,而寢睡不安之節,亦何如?二毋寧嗽湯三貼,已盡於昨日,臣等與諸醫入診,詳察症候,議定繼進之藥宜當,大妃殿調攝之候,亦復何如?臣等不勝憂慮,敢來問安,竝此仰稟。答曰,知道。慈殿症候一樣爲敎,予則諸症候一樣,而湯劑進御,寢睡及水刺之節,比昨差勝,咳嗽間間發作,勿爲入診,問于入侍醫官,議定繼進之藥,宜矣。
輔德金東弼上疏。大槪,臣於李箕翊·黃一夏等構誣之言,竊不勝危怖之至,略具短章,以暴情實,乞蒙俯賜矜察,亟削臣職,俾臣得以退伏田廬,避遠駭機,以安私分事。入啓。
前參議趙尙絅等上疏。大槪,臣等猝聞國有非常之變,自外蒼黃入來,相率號籲於嚴廬之下。伏願聖明,亟降明命,設鞫嚴訊,以曳神人之憤事。入啓。
答領議政趙泰耉箚曰,省箚具悉卿懇。頃日慈聖初下諺敎中,宮人與宦官締結事耳。卿等所懷,斷無他事,重臣之疏,元不知此事,固不當引咎,還爲封入,以爲重事體。於卿,少無異事,安心勿辭,速出視事。仍傳曰,遣史官傳諭。
答兵曹判書宋相琦疏曰,省疏具悉。賓廳啓辭中,一宮人締結宦侍之言,乃慈聖再次諺敎中事,與初下之敎有異,可也。還入封入,亦重事體,卿其安心勿辭,從速行公。
藥房再啓曰,入侍醫官退出後,與諸醫反復商議,則皆以爲,諸症候不無差勝之勢,而咳嗽猶未快止,二毋寧嗽湯加進三貼爲宜云。此藥卽爲劑入之意,敢啓。傳曰,知道。
政院啓曰,議政府錄事來言,領議政趙泰耉,因右尹黃一夏之疏,今方待罪於金虎門外云矣,敢啓。傳曰,勿待命事,遣史官傳諭。
答判義禁姜鋧,知義禁李肇,同義禁朴泰恒·李麟徵疏曰,省疏具悉卿懇。卿等別無按獄不審之失,意外侵斥,何必爲嫌?安心勿辭,從速行公。
答都承旨李正臣,左承旨柳重茂,右承旨朴彙登,左副承旨李仁復,同副承旨沈樘疏曰,省疏具悉。卿等少無所失,勿辭,從速察職。
答吏曹參判金一鏡疏曰,省疏具悉。末端事,已諭於大臣箚批及禁府與喉司之批矣。
政院啓曰,都承旨李正臣,左承旨柳重茂,右承旨朴彙登,左副承旨李仁復,以兵曹判書宋相琦疏斥本院,陳疏入啓。臣樘,同被其斥,而守廳無人,陳疏在院,出納重地,不成貌樣,事體極爲未安。卽聞右副承旨任守幹在鄕身死,所當政官牌招開政,差出闕員,而判書沈檀,呈辭受由之後,陳疏入啓,參判金一鏡,亦爲陳疏入啓,不得循例請牌,何以爲之?敢稟。傳曰,疏批已下,牌招開政。
工曹參判權珪上疏。大槪,頃當國家罔極之變,不敢以罪廢自阻,敢效一言,幾陷不測,不料變罪爲恩,除命遽下,臣誠驚惶感激,卽當趨命,而臣之情勢,有萬萬不敢冒進者。且於日昨,事變非常,而顧臣痼疾在身,轉動無計,竟未克趨參於諸臣請對之列,臣罪尤大。伏乞遞臣職名,仍命銓曹,勿復檢擧,以快人心事。及司書權益寬上疏。大槪,臣聞李箕翊之疏,提起向日引接時事,構誣宮官,語意叵測,不勝驚駭,略暴事實,冀蒙照察,仍令鐫臣職名,且令選部,勿復檢擬,得以避遠鋒鏑事。入啓。
兩司合啓,請內官文有道·朴尙儉,設鞫嚴問,以正典刑事。請絶島圍籬安置罪人金昌集·李頤命,按律處斷,李健命,待其回還,一體勘斷,趙泰采減死,濟州圍籬安置事。入啓。答曰,亟停勿煩。
府前啓,請寢趙聖復還發配所之命,嚴刑鞫問事。請金雲澤等,竝命遠地定配,卽日押送事。請貢物役價,令本廳仍前勿減事。新啓,朝家之待臺閣,事體自別,無論事之大小,雖有成命,臺諫若或爭執,則有司不得奉行,古例然也。況二宦討逆之擧,卽是兩司合辭之請,則此何等重事,而設鞫之啓方張,正刑之命徑下,喉院引例而覆逆,金吾據義而爭執,殿下不賜允從,每以斯速擧行爲敎,殿下之輕視臺閣,已不可言,而其壞先王不易之典,啓後來無窮之弊,莫此爲甚,請還收兩宦依前判付斯速擧行之命。臣等卽伏見兵曹判書宋相琦疏本,有得聞慈敎中,有締結宮人及兩宦寺,當有依律處置之敎,賓廳啓辭則曰,一宮人及締結宦寺,此與慈敎有異云。未知相琦,於何得聞,而敢爲此虛妄之言耶?慈敎辭意,領相之疏,旣已備陳委折,聖上之批,又復明白開示,況慈聖在上,焉可誣也?而相琦乃敢矯誣慈旨,筆之於章奏耶?蓋其意,急於構誣廷臣,乃於一宮人締結宦寺之敎,刪去一字,而以締結字,加之宮人之上,添入及字於宮人宦寺之間,曲成湊合,變幻文勢,有若宦妾自相締結之外,別有與宦妾締交者,而廷臣用意掩諱者然。其設心造意,誠極陰慝。渠雖急於構陷廷臣,何敢矯誣慈旨,若是其肆然耶?噫,抉摘文字,謀害士類,固是此輩之伎倆,如相琦之改句換字,添刪內降之敎者,曾所未聞,其罔上無嚴之罪,不可不痛懲。請兵曹判書宋相琦,極邊遠竄。答曰,不允。
院前啓,請大司諫梁聖揆遞差事。請前後合啓臺官首發人遠竄,隨參連啓人,削奪官爵事。請庭請議罷時,不參而混入者,明查㧞去,唯諾而見漏者,受其自首,一體勘斷事。請令廟堂,三南大同,更爲蠲減事。新啓,憲府以賊臣趙聖復設鞫嚴刑究問事。再次論啓,而聖上尙靳允可,臣等竊不勝悶鬱之至。聖復之疏,導之於前,而四凶之箚,踵進於後,其首尾和應,血脈貫通,受嗾嘗試之狀,萬目難掩,當初臺臣之或疏或啓,請以究問者,蓋以此也。而聖批中務盡詳審爲敎者,亦可見聖意之所在也。及其拿來設鞫之後,其所自明之說,無非泛然之語,窘遁之辭,而嚴刑鉤得,獄體當然,而再次更推,不卽請刑,已失按獄之道。乃於判付中,以其所陳,不過輕妄爲敎,仍令還配,臣等竊惑焉。受人頤指,謀動天位,何等罪惡,而恕之太寬,不復究問,使密地潛伏,驅使鷹犬之輩,終致漏網,則豈非失刑之大者乎?按法之體,決不可如是。請亟寢趙聖復發配之命,仍前設鞫,嚴刑鞫問。答曰,不允。以上朝報
吏批,判書沈檀缺參判金一鏡進,參議未差。
實錄兼春秋三單,柳萬重·鄭楷·朴弼夢。以金致龍爲左承旨,權世恒爲刑曹參議,金始炯爲兵曹佐郞,沈檀兼右賓客,柳鳳輝兼右副賓客,李肇兼同成均,李台佐兼同春秋,李光佐兼知經筵,柳鳳輝兼同經筵,姜鋧爲右參贊,趙世垕爲司藝,尹游爲兵曹正郞,宋相琦·尹就商爲軍器提調,沈檀爲司譯提調,崔奎瑞爲御營都提調,趙泰億爲掌樂提調,朴弼成爲歸厚提調,尹泳爲典獄奉事,趙泰億爲大司成。吏曹謄錄
備邊司啓曰,宣惠廳堂上崔錫恒,陞拜右議政,代工曹判書韓配夏差下,使之察任,何如?答曰,允。備局謄錄
行都承旨李正臣疏曰,伏以,臣朝伏見兵曹判書宋相琦疏本,則乃以正刑罪人石烈·必貞等事,侵斥本院,語意非常,至以顯有緩忽之意爲言,臣於此,竊不勝訝惑之至。蓋於二十三日閤門外合辭之請,臣亦隨諸臣進參,而承批之後,百官罷出,臣亦從閤門,直還私次。旣出之後,院中凡事,臣固不知,而及見重臣之疏,心甚驚駭。卽招院吏而究詰,則石烈等請討之啓,二十三日昏後,始得蒙允,允下之後,正刑傳旨,該房卽爲書入,至二十四日辰時,傳旨乃下,故卽捧承傳,仍付禁府,而石烈之徑斃,乃在於傳旨未下之前,則此非本院之所可知。伊時事狀,惟在聖明之俯燭。夫豈有一毫緩忽之事,而人之爲言,乃至於此,誠未可曉也。噫嘻,宗社不幸,宦妾構亂,東宮懷不安之心,慈聖下罔極之敎,擧國遑遑,神人交憤,則惟彼兩宮人惡逆之罪,誠不可勝誅。凡爲今日之臣子者,孰不欲汲汲行討,而朝論潰裂,人心阻隔,不諒事勢之如何,惟以詆斥爲事,吁,亦可怕也已。雖然,院中諸僚,皆以此引嫌,在臣廉隅,亦不可晏然仍冒於職次。伏乞聖明,亟許遞臣職名,以快人心,以安私分,不勝幸甚,臣無任祈懇屛營之至,謹昧死以聞。
左承旨柳重茂,右承旨朴彙登聯名疏曰,伏以臣,卽見兵曹判書宋相琦疏,則以正刑罪人石烈徑斃事,侵斥喉司,不遺餘力,至以顯有緩忽之意爲言,臣等不勝訝惑之至。石烈等正刑啓辭,今月二十三日初昏批下,卽爲書入傳旨,二十四日辰時始取,卽捧承傳,仍下金吾,則有何晷刻緩忽之事,而其所爲言,乃至於此耶?未諳事實,輕加譏詆,無所顧藉,竊爲重臣惜之。窮兇極惡之妖逆正法,何等重大緊急,而爲人臣子者,擧行之際,若或一毫近似於言者之言,厥罪伊何?決不可一刻仍冒於職次,玆敢投進一疏,迸出禁門。伏乞聖明,亟遞臣等之職,仍治臣等之罪,以服人心,不勝幸甚,臣等無任屛營祈懇之至,謹昧死以聞。
同副承旨沈樘疏曰,伏以臣,卽伏見兵曹判書宋相琦之疏,則以妖逆宮人致斃之故,侵斥喉司,直歸之緩忽,此何言也。向日諸臣所懷書入之後,批旨始下於初昏,卽書傳旨入啓,而傳旨之下,在於翼日辰時,則本院豈有一毫緩忽之事,而人之爲言,至於如此耶?臣不勝危怖駭惑之至,同僚皆以此陳疏迸出,臣亦同被其斥,則宜不敢異同,而院中一空,守直無人,不得不蹲冒,以竢嚴命。伏乞治臣之罪,遞臣之職,以快人心,千萬幸甚,臣無任屛營祈懇之至,謹昧死以聞。
左副承旨李仁復疏曰,伏以臣,今日以式暇,不得仕進矣。卽伏聞兵曹判書宋相琦疏中,以妖逆石烈徑斃事,侵斥本院,而至爲顯有緩忽等語,其間委折,已悉於諸僚對辨之章,臣不必疊陳,而臣則連日承命,赴參鞫坐,伊時事狀,臣固未及與聞。然,臣固喉司中一人,而人之爲言,乃至於此,豈可以適不在院爲諉,而晏然仍冒於職次乎?伏乞聖明,亟遞臣職,以謝人言,以安私分,不勝幸甚,臣無任屛營祈懇之至,謹昧死以聞。批答見上
領議政趙泰耉箚曰,伏以臣,昨伏承史官傳宣箚批,辭旨勤懇,至以從容善攝,臥閤論道爲敎,仍命御醫診視病情,恩波汪濊,感淚滂沱。念臣積毁銷骨,痼疾纏髓,一息餘存,精爽已去,而只緣時際艱虞,不忍決退,强曳未冷之身,冒當元輔之重,側傍狙睢,勢所必至,早晩顚躓,臣亦自分。不幸日昨,猝聞國有大變,故蒼黃趨造,叩閤求對,逆閹正刑之請,夬承兪音,旋詣東宮,備陳慰安之意。退伏藥院,方伸候問之節,迺於此際,中官齎傳慈聖諺敎。臣與承旨史官,擎捧諦觀,則辭旨之間,關涉東宮,而有非臣子所敢聞者,敢效古人徼還之義,且請賊婢之出付喉司矣。少頃,慈敎再下,臣又與承史,披緘捧讀,則首以儲嗣之定,卽奉先王遺敎,而大殿親書爵號,予又以諺敎,下于大臣爲敎。又以宮人宦寺,交構欺蔽,予嘗慨惋,招宮人開諭,則敢以兇悖之說,肆然於大殿及予坐之前,罪狀必〈有〉當律,其一人,乃締結宦寺者也,當依律處置爲敎。又以卿等,亦宜調護兩宮,以保三百年宗社,毋負先王遺敎爲敎。下方又書石烈·必貞兩婢名字。臣意此敎,與初敎不同,故令史官飜書,以載日記。且示留在禁中之卿宰數人及玉堂春坊諸臣,而後謹復封識着署,又以兩賊婢,稟于大朝,一體正法。臣亦殫誠竭力,以死爲期,仰體先大王遺敎,益盡保護兩宮之道,毋負承丁寧慈敎之意,書付中官,俾以口傳入達。又欲以此事,面陳於前席,更請入對,則有所懷書入之命。靜攝中不欲再瀆,遂與諸臣陳啓,先請兩賊婢竝正邦刑而蒙允,其初敎徼還之由及再敎下段詔誨賤臣之語,擬俟後日登對時陳聞,伊時實狀,不過如斯。臣以蒙識淺慮,猝當大事,周旋變通,不敢自謂一一中窽,斷斷血忱,天日照臨,奉令承敎,可幸無罪,何意封緘纔入,人言叵測?至有兵曹判書宋相琦之疏出,乃曰,慈敎中有締結宮人及宦寺者,當有依律處置之敎。而賓廳啓辭則曰,一宮人乃締結宦寺,此與慈敎本旨有異。又曰,此由於慈敎之初不宣示,外人無由得知之致。噫嘻,此何言也?慈聖手札,是何等至嚴至敬,玆事關係,又是何等重大。而戴天履地,爲人臣子者,何敢增損一字,變幻旨意,甘自陷於不道之罪哉?此則無待臣言之自明,而兩司之所同見,諸臣之所參看,慈天在上,焉敢誣也?至若初不宣示云者,雖外朝尋常文字,稍涉祕諱,則尙多勿出於朝紙。況此干係宮闈之重事,宣布中外,謄播聽聞,以致人心之驚惑,臣未知此果合於道理耶?又況史草昭在,可爲今與後之考信,則未知重臣,於何得聞不信難誣之實記,遽煽無根之亂語,直謂與慈敎本旨有異,爲臣罔極之案,便若立證者然哉?此不過因一宮人締結宦寺之敎,訛飜巧飾,隱然若外人之眞有締結宦妾者,以爲疑亂眩惑之計,而自不覺其矯誣慈旨之歸,吁亦憯矣。臣雖無狀,致位至此,髩髮俱白,咫尺長秋,親擎天札,錄付起居之筆,備載奏御之文,而乃反以匿旨幻實,欺誣上下,見疑於同朝,莫非臣平日實行之不孚於人也。撫躬慙悼,寧欲無辨?儻殿下於三朝問寢之際,以臣此言,仰稟於東朝,則其間事實,可以洞悉。臣苟有一毫之誣,不待常刑,天必殛之。臣雖喙長三尺,豈敢爲自解之圖哉?臣又得見李箕翊等疏,則慈聖初敎之封還,又爲臣罪案。信所謂不患無辭,固何足多辯也?古之大臣,遇此等事會,必以勿令外人知,爲處變之第一義,而今之人,以外人之不得聞,爲誣人之奇貨,甚矣,其古道之難行,而人心之不如我心也。至若柳復明之疏,又何其恣口噴薄,專事抑勒也。噫,當日之事,尙忍言哉?宮官走報,出於半夜,中外震駭,滿城波蕩,大小諸臣,輪蹄顚倒,坌集於闕下。其奔馳遑急之狀,卽衆目之所共覩,及登筵席,請鞫請斬之論,互起迭發。懇迫痛切,語更百端,慷慨抗爭,聲滿一堂,竟以戮市準請,此則天鑑之所俯悉。方其時也,惟以罪人之亟斬爲快,不暇念及於鞫與誅之得失,則其所謂無驚動顯周遮之說,何所據而發也?然而臣不欲與少輩呶呶,以傷事體也。嗚呼,臣受恩罔極,老而不死,才經向來之震薄,又遭昨日之驚隕,徒勞方寸之熬灼,竟無絲毫之裨補,前罹交通之譛,後速矯誣之謗,如臣所遭,在古罕聞,尙何顔面,復立百僚之首哉?伏乞聖明,俯諒臣危苦罔極之情,亟命斥退臣身,永謝朝端,以快人心,以安愚分,臣不勝泣血懇祝,拱手俟罪之至。取進止。批答見上
吏曹參判金一鏡疏曰,伏以,臣於本月二十二日夜,罷政留門而出,家且僻遠,及歸乃二更三點矣。纔得就睡,忽聞春坊人來,呼燈拆書,不勝萬萬驚遑,急起促裝之際,下吏又以領右相,已到闕下,走報,夜已四鼓矣。臣遂蒼黃顚倒,趨造閤外,仍隨諸臣,入對前席。大臣初以二閹之罪,爲請拿鞫,一重臣首發直斬之請,而大臣亦隨以同,三司諸宰,一辭請斬。臣意竊以爲,東宮旣已除去吾身,諭及於宮僚,則此正逆也。凡治逆之道,出付有司,設鞫窮問,得情取服,明正典刑,自是不易之常憲。試以前事觀之,逆節昭著,雖如光遠,亦復猶然,此等妖惡之輩,顧何可輕易直斷,不究其情節乎?臣敢以設鞫處斷之意,略有所仰陳,而未蒙開可矣。臣僚中或謂,春宮旣下明敎,則今請鞫問,亦似有不卽奉信之嫌,直斬甚當云。臣於是,不敢獨以設鞫力爭之也。筵奏紛紛,至有流涕陳請者,千百其言,而殿下一向淵默。臣竊抑鬱,乃以上下之間,情志阻隔,則國事無可爲之道,聖心所存,諄諄敎詔,使群下洞然爲請,而聖上特下摘發正法之敎,仍遂罷對。噫,臣獨請設鞫者,欲以嚴重治逆事體之意也。諸臣之竝請直斬者,亦出於尊信東宮之敎,無容更問之意也。原其本意,均出於爲貳極討逆豎,則固無異同之可論,而事體之完備,終不若設鞫之爲得,故兩司之所以翌日請鞫者,此也。迺者,失志怨國之徒,乘機闖發,欲售凶計,而無可以吹覓於朝廷之處分也,則敢曰,在廷諸臣,少無驚動之意,顯有周遮之跡。噫,其所詆誣,雖極巧憯,今有一言足以打破其肺肝者也。半夜倉卒,遑迫奔詣,先後絡續,留門請對,或情勢難安而不卽秪肅者,或辭疏上徹而未及承批者,竝登法筵,仰控血忱。至如篤疾癃痼之柳鳳輝,家在江外之李光佐,咸造闕庭,畢效職分,曾無一人留發不進於禁闥之間者,此固聖明之所俯燭,而國人之所共覩也。少無驚動之斥,其果毫分彷彿乎?噫,向當罔極之時,一重臣請對之外,熟睡偃臥,觀望遲徊,如集·健輩,復生於今日,以彼罪罪之,宜無所辭。今宵小輩,白地揑造,敢欲傾陷,其爲情狀,萬萬痛惋。夫或鞫或斬,俱係治逆之峻法,有何一分近似於周遮也哉?抑臣伊日罷對後,退還私次,晩伏聞慈聖諺敎遽下,大臣卿宰三司,復爲請對之擧,疾馳詣闕,自上不許進對,爰有所懷書入之命。啓本旣已淨寫,臣亦聯名。而當初諺敎之降也,史官飜錄,大臣諸宰,悉皆伏覩,此豈人臣所可移動一字者?而宋相琦旣參其啓,突然上章,變幻慈敎,移屬句語,以爲熒惑天聽,誣陷朝紳之計。噫,十目所視,其可掩乎?其爲計可謂欲巧而反拙也。嗚呼,兩黃門·二紅袖兇逆之變,疊出於宮闈之內,是何聖明之世,國家之不幸,至於此哉?然其情狀,全不鉤覈,直施正刑,旣違常法,且關後弊。大臣諸臺,相繼請鞫,誠得事體,何殿下不賜允兪,以副擧國之衆情也哉?噫,宮女雖斃,閹宦尙生,窮問盤詰,情狀悉著,照國人之耳目,嚴王府之典刑,昭然無一毫之疑翳,截然絶衆口之揑造,豈不快哉?臣等逆閹之請討,旣隨諸臣之後,宮人之定罪,亦參聯名之啓。今於彼輩交亂之言,玆不得不辨,略陳前後事實,兼請兩宦設鞫之得正,惟聖明財察焉,臣無任激切屛營祈祝之至。批答見上
判義禁姜鋧,知義禁李肇,同義禁朴泰恒·李麟徵等聯名疏曰,伏以,皇天默祐,儲位始建。而兩宮友愛,和氣藹然,凡有血氣者,欣聳慶祝,庸有其極?而不幸宮闈之間,妖賊交構,今此兩宦豎二宮婢之兇慘惡逆,前古所無。自內旣已拈出下敎,則爲今日臣子者,孰不欲卽爲正法,快施王章?而王府法例,必奉傳旨,然後始爲奉行,兩宦亟正邦刑之請,登對蒙允之後,其翌日未時,傳旨始下。趙聖復鞫坐已開,而臣等卽爲齊會於西廳,欲爲結案取招,以其拒逆,草記請刑。兩宮婢,則傳旨始下於賓廳啓辭蒙允後,翌日巳時,鞫廳未及開坐,臣等先會西廳,欲爲取招,亦以其拒逆,又爲請刑之草記。伊時傳旨之下,本府取招之時刻早晩,衆目所覩,皆可按覆,焉可誣也?石烈之自斃,已在傳旨未下之前,必貞之繼殞,又在拿囚當日之內。當其拿入之初,已不通言語,其在家時奸狀,非本府所敢知也。今此獄事,實擧國所共憤,懲討之請,大小同辭。則臣等於此,豈敢晷刻少緩,亦豈不嚴飭吏卒?而兩宦旣不承招,獄囚又至徑斃,不得亟行天討,此固臣等之所痛惋者也。今者重臣諸臣,相繼陳疏,侵斥操切,愈出愈險,原疏未下,雖未得見,槪其語意,直驅臣等於罔測之科,臣等誠不勝危怖震駭之至。其所把持,不過擧行之早晩,開坐之稽緩,而其間事狀,已悉於右,天日在上,一覽可燭。今乃急於構罪,猝然爲鑿空之語,加人以臣子所不敢聞者,噫嘻甚矣。臣等不欲與之呶呶爭辯也。且本府郞僚吏卒,臺章之論罪至嚴,臣等於此,又有不能檢飭之失,不可一刻晏然於職次。伏乞聖明,亟賜鐫罷,以謝人言,千萬幸甚,臣等不勝惶隕戰灼之至,謹昧死以聞。批答見上
沈樘啓曰,大司憲柳鳳輝,掌令鄭雲柱·李濟上疏。入啓。執義李廷濟在外,持平尹聖時·朴弼夢呈辭,今日監察茶時之意,敢啓。傳曰,知道。
兵批,承旨啓曰,判書病不進,時無送西,無政事之意,敢啓。傳曰,知道。
沈樘,以都摠府言啓曰,副摠管吳重周,以禁軍別將禁軍等秋冬等祿試射事,慕華館晝仕進去之意,敢啓。傳曰,知道。
以修撰沈珙牌不進,罷職傳旨,傳于沈樘曰,推考傳旨捧入。
又以漢城府言啓曰,京中五部諸色軍兵,例於歲末磨勘,而判尹尹憲柱在外未肅拜,堂上不齊,限內不得磨勘,待明春擧行之意,敢啓。傳曰,知道。
又啓曰,都承旨李正臣,左承旨柳重茂,右承旨朴彙登,左副承旨李仁復疏批已下。卽今廳中,伴直無人,所當牌招,而拘於廳規,不得請牌,何以爲之?敢稟。傳曰,竝牌招。
有政。判書沈檀陳疏入啓,參議未差,參判金一鏡進,同副承旨沈樘進。
吏批啓曰,判書沈檀陳疏入啓,參議未差,小臣獨政未安,何以爲之?敢稟。傳曰,仍爲之。
沈樘,以吏曹言啓曰,今此春享大祭及正朝祭,許多祭官,今方分差,而堂下文官,甚爲苟簡。在前如此之時,在京文官中無故人,有啓稟付軍職塡差之事,今亦依此例,令該曹口傳付軍職,推移塡差,何如?傳曰,允。
行兵曹判書宋相琦疏曰,伏以,臣等日者,屛伏江郊,冒上請譴之章,聖批溫諄,非惟不許,至以輔護東宮爲敎。自以負罪之蹤,承此非常之命,惝怳感激,不知死所。本兵新除,尤出萬萬意外,以此情迹,實無一分趨承之勢,職名之不似,亦有不暇論者,縮伏多日,只俟罪律之勘處而已。昨者猝聞東宮引接宮官之辭,閹豎逆節,狼藉無餘,此實前古所無之大變,驚惶震掉,心神飛越。臣旣職忝賓僚,義當奔問,到此地頭,他不暇顧,顚倒入城,仍爲肅命,而顧臣負犯,與被罪諸臣,少無異同。當初臺臣之隨意伸縮,已不可曉,又於避辭,旣曰隨參而見漏云,則至今不發,是誠何心?臣雖姑爲倖免,便是避黜之人,則其不可仍此機會,靦然蹲冒於非分之任者,決矣。伏乞聖明,俯察危懇,亟命削黜臣身,以嚴公法,不勝幸甚。且臣於昨日,居遠聞晩,初未及於諸臣請對之時,賓廳之啓,雖得隨參,倉卒之間,未詳事實,亦不能盡其所懷而退矣。罷黜之後,得聞慈敎中,有締結宮人及宦寺者,當有依律處置之敎,而賓廳啓辭則曰,一宮人乃締結宦寺,此與慈敎本旨有異云。臣雖未能親覩慈聖本札,臣之所聞,果若不虛,而有此爽違之事,則其在道理,果何如也?此由於慈敎之初不宣示,外人無由得知之致,而臣之矇然之罪,於是益大矣。今雖四逆,將伏邦刑,而第念昨朝慈敎,旣以兩宮人指名書下,則誠不可一刻偃息,而終日經夜,晏然在家,啓辭蒙允於昨日,就囚乃在於翌日,致令一逆徑先自斃。雖未知其間有何曲折,而喉司·金吾,顯有緩忽之意,臣竊駭然也。噫,惟我聖上,深惟宗社之大計,上承慈旨,冊定儲嗣,擧國含生,莫不懽忻。兩宮之間,和氣藹洽,億萬年無疆之休,擧皆頌祝之不暇,而不幸妖逆之變,遽出宦妾之中,交亂宮闈,震驚儲位。若非我聖上親愛之隆,聖斷之明,則其禍將不知至於何地,念及於此,毛骨俱冷。罪人斯得,天討將行,則從今以後,陰邪妖惡之輩,必不敢更肆其計,而讒邪之言,易以搖惑,自古明君哲辟之所不免,此不可不戒也。惟願聖上,益篤天顯之情,且念付托之重,曲盡恩愛,無所間隔。苟有不逞之徒,潛伏孽芽,則亦必痛加掃除,永絶根本,使宮庭之內,肅淸雍穆,如靑天白日,無得以投間抵隙,則宗社臣民之福,亶在於是,臣雖退塡丘壑,亦無所恨矣。區區願忠之誠,不能自已,敢此附陳,惟聖明,留神加勉焉,臣無任屛營祈懇之至,謹昧死以聞。答曰,省疏具悉。賓廳啓辭中一宮人締結宦寺之言,乃慈聖再次諺敎中事,與初下之敎有異,可也,還爲封入,亦重事體,卿其安心勿辭,從速行公。燼餘
上在昌慶宮。停常參·經筵。
大妃殿·大殿·中殿·世弟宮·嬪宮,藥房·政院問安。答曰,知道。
藥房啓曰,伏未審夜來,聖體調攝,若何?昨入湯劑,連已進御,而頭部微疼,膈間不淸利之候,其有所減,而寢睡不安,水刺厭進之節,益有差勝之勢,咳嗽不至頻作乎?大妃殿調攝之候,亦復何如?加減生脈散五貼,已盡於昨日,五貼更爲劑入,以爲兼進之地宜當,不勝憂慮,敢來問安。答曰,知道。大妃殿症候,與昨一樣,湯劑卽爲劑入爲敎矣。予則湯劑進御,咳嗽及寢睡·水刺之節,與昨差勝,諸症候已言于醫官矣。勿爲逐日問安。
傳曰,史官一員待命,騎馬三匹,卜馬二匹立之,章陵忌辰祭所內摘奸。
右承旨柳重茂,左副承旨朴彙登,右副承旨李仁復牌不進,罷職傳旨。傳曰,只推勿罷。
領敦寧魚有龜上疏。大槪,情勢危縮,不敢冒出,而昨因聖候未寧,不勝憂煎,趁卽趨候於禁庭,觸冷感傷,重得寒疾,委頓叫痛之中,見差宗廟春享獻官,今日誓戒,不得進去。而顧此病狀,差復未易,乞令該曹,速爲變通,無致公私狼狽,仍遞臣所帶重任,俾令安意調息事。入啓。
謝恩,右承旨柳重茂,左副承旨朴彙登,右副承旨李仁復。
都承旨李正臣上疏。大槪,昨承聖批,曲蒙開釋,惶感之餘,固當卽出供仕,而宰臣之疏,又出意外,不可不勘處爲言,情勢之不安,比前尤甚,召疏之下,不敢坐違,謹此隨牌詣闕,陳章徑退。伏乞亟削臣職,以快人心事。以國忌齋戒,留政院。
吏曹參判金一鏡請對入侍,兩司同爲入侍。
吏曹參判金一鏡·兩司請對入侍時,宦官文有道·朴尙儉設鞫嚴問事,榻前下敎。禁府堂上牌招察任事。榻前定奪。
政院啓曰,罪人文有道·朴尙儉設鞫嚴問事,命下矣。處所何處爲之乎?敢稟。傳曰,本府爲之。
修撰沈珙牌不進,依承傳罷職。朝報
沈樘啓曰,咸原府院君魚有龜上疏到院,而以國忌齋戒,留院之意,敢啓。傳曰,入之。
又以都摠府言啓曰,副摠管吳重周,以禁軍別將。禁軍等秋冬等祿試射,慕華館晝仕進去之意,敢啓。傳曰,知道。
以左承旨柳重茂,右承旨朴彙登,左副承旨李仁復牌不進,罷職傳旨,傳于沈樘曰,推考傳旨捧入。
沈樘啓曰,新除授左承旨金致龍,時在忠淸道稷山地,斯速乘馹上來事,下諭。都承旨李正臣,右承旨柳重茂,左副承旨朴彙登,右副承旨李仁復,昨日違牌不進,推考傳旨及罷職傳旨,旣已捧入矣。臣樘,獨在本院,非但伴直無人,出納重地,不成貌樣。都承旨李正臣,似當牌招,而拘於廳規,不得請牌,何以爲之?敢稟。傳曰,下諭事,依啓。都承旨及諸承旨,竝牌招。
又啓曰,玉堂上下番俱空,已至累日,事甚未安。修撰沈珙,昨有只推之命,卽爲牌招入直,何如?傳曰,允。
又以義禁府言啓曰,兩宦窮兇極惡之狀,旣已現露,斯速結案取招,以正王法事,命下矣。聖敎至嚴,所當急速擧行,而卽今以設鞫嚴問事,合啓方張,諸臣亦且疏請鞫問,未收殺,未下批之前,徑先奉行。實是國朝三百載所未有之事,姑待臺啓收殺後,擧行之意,敢啓。傳曰,知道。
柳重茂啓曰,吏曹參判金一鏡有稟定之事,來詣請對矣。傳曰,引見。
又啓曰,司諫李眞儒,持平尹聖時·朴弼夢,獻納李明誼,正言徐宗廈,追到請對矣。傳曰,同爲入侍。
朴彙登啓曰,兵曹判書宋相琦,因臺啓,方出城外,所佩命召,使軍官來納,何以爲之?敢稟。傳曰,捧入。
又啓曰,兵曹判書宋相琦遠竄事,命下矣。例兼禁衛大將之任,不可一刻暫曠,何以爲之?敢稟。傳曰,御將姑爲兼禁。
又啓曰,禁衛大將,禦將兼察事,命下矣。禦營大將魚有龜,所當卽爲牌招分付,而疏批未下,何以爲之?敢稟。傳曰,都提調姑爲兼察。
又啓曰,禁衛大將,都提調姑爲兼察事,命下矣。曾前或有提調命招之時,或爲發牌郞廳分付之規,今則何以爲之?敢稟。傳曰,發牌郞廳分付。燼餘
申時,上御進修堂,吏曹參判金一鏡請對時,司諫李眞儒,獻納李明誼,持平尹聖時·朴弼夢,正言徐宗廈,右承旨柳重茂,假注書任述,記事官崔守慶,編修官金克謙入侍。金一鏡進伏曰,殿下不知臣不肖無似,銓衡重地,特旨擢授,臣感激恩數,殫竭心力,以奉職事。而惟其聞見孤陋,識慮短淺,凡官庶僚,尙不能得其力而備其任,夙夜憂懼,只自俟罪。況銓地,必有長官,然後或通淸或陞秩,可無窒礙之端,而至於佐貳,則不過三司已通之官,循例備擬而已。卽今朝著草創,積廢久屈之餘,人才多滯,合有變通之道,而長官引入,小臣累次獨政,殊甚惶悶矣。近來承旨望,尤爲苟艱。臣伏聞孝廟·顯廟兩朝,承旨有外任竝擬之規,今不可循例擧擬,必得聖敎,然後可以奉行矣。且自守令,而移拜三司,互相遞移,玉堂則解由勿拘,例有啓稟備擬之道。而每當開政之時,啓辭出入之際,輒値夜深,方玉候靜攝之中,事甚未安。兩司·春坊,則不得循例啓稟擬望,輒多苟艱,此後三司·春坊之差出,一依榻前定奪,更不煩稟,直爲擧行,何如?且頃日大臣於榻前,與政官相議陞品備擬事,有所定奪,而臣意則以爲,凡爵命,人主礪世磨鈍之大柄也。自堂下而備擬堂上,自堂上而備擬亞卿,小臣惶恐不敢擅便。知臣莫如君,自上簡擢而用之,或降特敎,使之陞擬,然後乃可奉行矣。卽今玉堂新錄,兩司通淸,獻納·亞長之循次序陞等事,次官不敢擅便,事多牽掣不便矣。至於承旨,以外任竝擬,三司·春坊解由勿拘事,如右所達施行,何如?上曰,依爲之。一鏡曰,凡陞品之人,小臣旣不敢擅便,自上簡拔,或特下傳敎,使之陞擬,以爲奉行之地,何如?上曰,依爲之。竝出擧條
持平尹聖時,持平朴弼夢所啓,臣等以金雲澤等邊遠定配事,有所論啓,而傳書之際,李正植之正字,以廷字書之,李秀節之秀字,以受字書之,李德峻之峻字,以重字書之,其昏謬不察之失,無以自解。且聞宰臣論罪,未嘗以定配勘律。而以其論啓中諸人,多是小官白徒,故怱卒之際,未克區別,混以定配爲請。臣等未諳規例之失,於此益著,其何敢晏然冒居於臺次乎?請命遞斥臣等之罪。上曰,勿辭。獻納李明誼所啓,臣於日昨,以逆宦賊婢正法事,而三司諸臣,論啓蒙允矣。追聞物議,則以徑先正法,大以爲非。而頃日辭疏還入之後,尙未承批,拘於格例,不得詣臺自列,卽以擬律不審之嫌,設鞫究覈之請,露章陳籲,喉司終始退却,末由登徹。又聞司果柳復明之疏,構揑三司諸臣,罔有紀極,而亦不敢詣臺。昨與憲臣,聯名陳章請譴,方切惶隕悶蹙之際,伏見政院啓辭,則有逆宦依判付擧行之敎,臣不勝驚惑,不顧常格,遂與兩司諸僚,汲汲登對,以爲力爭之計。而第復明,敢藉鞫問逆宦之請,欲售構陷廷臣之計,其設心造語,誠極叵測。伊日春宮不敢聞之敎,遽下夜深之後,大小臣僚,驚遑崩迫,晨夜奔馳,汲汲詣闕,再次請對,或抗辭於前席,或陳誠於閤外。其時涕泣遑遑,苦口血忱,聖明亦已俯燭其事狀,其於人言也,一毫近乎?否乎?天日照臨,萬目同瞻,雖欲誣人,其可得乎?蓋當初律之以亟正邦刑者,實出於痛疾凶賊,不欲一刻偃息之意,而構誣之言,至於如此。若果以鞫問論請,則又將以遲徊延拖爲罪乎?以凶黨陷人之計,何患無辭?而至於其疏所謂緩緩等說,卽渠凶魁向日之心迹,而乃反勒加於人,肆口亂嚷,彼若反顧,能不靦然乎?噫,今日臣子,盡忠於殿下者,亦願忠於東宮者也。四凶餘黨,旣已不忠於殿下,則其於東宮,未必眞有願忠之誠,而惟其失志怨國,陰蓄禍心,乘機逞毒,躑跼跳踉,必欲禍人國家而後已。彼復明者,向以廷請時事,見棄於渠輩,故乃爲自效之計,爲此駭悖之擧。是豈其本心,蓋有所不得自已者,其亦可哀,不足怒也。然勿論其言之如何,旣被其斥,則理難晏然,請命遞斥臣職。上曰,勿辭。司諫李眞儒,獻納李明誼,持平尹聖時·朴弼夢,正言徐宗廈所啓,二閹之罪,春宮引接時,除去二字,足爲斷案。兩宮人之罪,慈聖諺敎,交構情狀,實著無餘,此臣等所以直請邦刑者也。大抵治逆之道,出付有司,設鞫嚴問得情,然後明正其罪,自是不易之常憲。此賊雖逆節昭著,更無可問之端,直爲處斷,不加究詰,旣違常法,且關後弊。兩宮人旣已自斃,今無可論,而請內官文有道·朴尙儉等,亟命設鞫得情,以正典刑。讀啓辭訖。眞儒曰,今日乃國忌齋戒,不敢聯啓,以所懷敢達矣。兩宦,或以爲設鞫得情,或以爲直加處斬,殺之則同也。而卽今人言甚多。如柳復明·宋相琦輩,敢以凶言悖說,至於陳疏,上下俱被罔極之誣,不可不設鞫嚴問,使中外曉然皆知之,故敢達。朴弼夢曰,雖以獄體言之,嚴加鞫問,使國人盡知之,可矣。況彼輩造言叵測,必曰惟恐端緖之或露,彼所謂端緖者,未知指何事,而若徑先正刑,則獄體失當,人言難防,嚴刑鞫問,斷不可已也。眞儒曰,鞫問與正刑,殺之則一也。而人言如彼罔極,至乃曰,爲滅口之計。兩宮人自斃,蓋以二十三日戌時,下依啓之命,翌日辰時,下判府,政院未捧傳旨之前,不得奉行,其勢固然,非敢有一毫緩忽之致,而人言至此,構誣太甚,設鞫嚴問,何可已也?聖時曰,以獄體言之,設鞫嚴問,斷不可已也。人言以猶恐端緖之或露,作爲欛柄,則豈不萬萬切痛哉?當春宮下令宮官之日,擧皆驚惶罔措,一齊來會,苦口力爭,感回天意,渠輩亦非不知,而乃敢以罔測之言,必欲構誣,極其憯毒。今若自上,不許設鞫之請,則彼必以爲藉口之資,而如得奇貨矣。宋相琦之疏,以慈旨中所無之言,猶且湊合變幻,至於此極。況不爲鞫問,徑先正刑,則日後造言,有不可勝矣。金一鏡曰,結案取招後正法,事體當然者,小臣獨已陳達矣。伊時諸臣皆以爲,春宮旣以除去吾身爲敎,則取招結案,有若以春宮之言,爲不信者然,事體未安云。臣退而耿耿思之,此何等重罪,而國朝三百年所無之事,此尤不可不依法原情鞫問,明正其罪也。卽今人言如是岡測,則兩司之請,不可不亟賜允從也。殿下試思之。李重協·魚有龍等,以宦妾交通等語,白地做出,上誣聖躬,下陷朝紳,上下俱受誣辱,豈不痛骨驚心哉?眞儒曰,鞫問與正刑,同也。而人言如彼罔極,則殿下何所持難,而不許設鞫之請乎?殿下旣下正刑之敎,則是殿下已知兩宦之罪,斷不可容貸也。獨於鞫問,不賜允從,則人之疑惑,必甚矣。一鏡曰,卽今上下,俱被誣辱,且以獄體所在,不可不鞫問之意,臣之上疏,旣已陳達矣。必速加鞫問,一毫無疑,然後次第問于李重協等,事體當然,而大司諫梁聖揆疏陳勿問,以重待臺臣之道云,此則失言甚矣。重協等質言宦妾等說,略無顧忌,則此何可不嚴問,以正其罪乎?宜與兩宦,次第鞫問矣。明誼曰,兩宦之阻遏春宮,罪犯惡逆,所當直加正刑,而凡係獄體,雖是惡逆,必待設鞫。如沈器遠逆節,昭著難掩,而伊時設鞫正法。況今外議,如是紛紜,傍伺構陷,有不可抑,則設鞫之擧,容可已乎?眞儒曰,世道寒心,至以宦妾知名卜相等語,肆然筆之於書,乃敢上達,此而置之,何事可做?上下交受誣辱,終不究覈,而兩宦之罪,亦不設鞫嚴問,則事在黯黮,疑惑滋甚,人心至此,莫可收拾,豈不大可懼哉?徐宗夏曰,趙尙絅上疏,亦且凶慘,一種人言,大抵同然。自上不許設鞫之請,則非所以重獄體,而人言之來,有不可防矣。弼夢曰,李重協交通宦寺之言,卽今彼輩所謂唯恐端緖之或露云者,皆是一串來也。此而不加鞫問,則彼輩必執言,以爲果有交通宦寺之事,到此之後,何以爲辭乎?眞儒曰,殿下在上,慈殿在上,而彼輩矯誣之言,猶尙如此,慈旨中所無之敎,變幻湊合,急於陷人,自不覺誣詆君上之爲極罪,則二宦設鞫之擧,其可已乎?彼所謂滅口之計,何以暴白乎?聖時曰,亟正邦刑,與設鞫嚴問,畢竟死則一也。而彼輩揑造危險之言,謂之滅口云爾,則不可不設鞫嚴覈,以破其肝膽矣。眞儒曰,以後弊所關言之,不可不設鞫嚴覈,而況人言以爲滅口,則尤不可不嚴鞫也。明誼曰,急於構陷朝紳,而如宋相琦之身爲重臣者,尙且矯誣慈殿,則設鞫之請,決不可靳從矣。眞儒曰,雖無凶徒藉口之言,其在獄體,固當設鞫嚴覈,而況人言如彼叵測,宜亟從兩司之請矣。一鏡曰,殿下於此,何所持難,而不許設鞫之請乎?李重協等,旣以交通宦寺爲言,則嚴覈之擧,在所不已也。今若〈不〉嚴覈二宦,則重協輩交通之言,無以辨覈矣。嚴覈二宦,然後重協等,亦當次第嚴問矣。眞儒曰,二宦若貸其死則已,今乃以正刑判付,則設鞫與正刑,其間無異,而尙且靳允,臣實未曉聖意之所在也。柳重茂曰,此事若不明辨,則將上累聖德,下誣廷臣。廷臣之被誣,固不暇言,而萬一有無狀不測之人,妄揣上意,乃曰聖上於二宦,有所顧藉而然也。則其爲累聖德,如何也?一鏡曰,自上旣下正刑之命,則其無顧藉之意,斷可知矣。猶且靳允於鞫問之請,使萬目不無疑惑之心焉。殿下歷觀前史,自古禍人家國者,曷嘗不由於讒賊之口耶?今彼輩,乃敢以罔測之言,章奏紛紜,則夬施嚴鞫之典,宜杜無限之後言矣。眞儒曰,二宦旣死之後,則無憑可問,而彼輩之揑造凶言,末由證辨矣。莫如及其未死也,嚴鞫得情,以杜奸人執言之端也。明誼曰,正刑與鞫問,其間何異,而我朝三百年來,自有定法。雖係惡逆,必加鞫問者,其意深而其慮遠矣。今何必捨正法,而輕加正刑,以取無限後弊也哉?重茂曰,使人心鎭定,國中無訛言,惟在設鞫嚴覈而已。亟許兩司之請,宜矣。聖時曰,卽今章奏充滿公車者,只在於不嚴加鞫問而已。顧何所持難,而任彼輩無限之交構乎?一鏡曰,彼輩以此事,如得奇貨,此而痛辨,則重協等罪狀,自爾釋然矣。今者上下俱受罔極之誣,自上必照燭無餘,而乃於鞫問之啓,尙不允許,國人何以知淵衷所在?而疑惑滋甚,彼輩之嫁禍朝廷,實在於是矣。宗夏曰,二宦之罪狀,不可不依法鞫問,爲藉口之資,誠甚痛惡矣。一鏡曰,彼輩以端諸或露,爲嫁禍之計,則莫如亟加嚴問,然後正法,宜矣。卽今非一重協而已。渠輩無非重協,必嚴鞫兩宦得情,然後渠輩奸情慝態,庶可畢露,而於獄得矣。聖時曰,終始不賜允從,臣等益增抑鬱焉。若不加究覈而殺之,則殺之明日,不知又生何事,其可不亟令嚴鞫,以絶禍根乎?弼夢曰,不賜發落,臣等未知聖意,以二宦爲無罪而然耶?旣曰有極罪,而斷之以正刑,則其無一分顧藉之意,卽此可見矣。更何所持難,而不賜允從耶?一鏡曰,彼輩之詆誣上躬,心常痛之,臣等前疏,已陳之矣。此輩得此事,然後上自聖躬,下至朝紳,俱在誣陷之中,而殿下猶有所持難於鞫問,臣等大負所望,而竊爲之慨然也。伏願亟從兩司之請焉。小臣曾於登對之日,敢以膚淺之見,仰達矣。上下之間,情志交孚,然後方可以做國事。今者所陳,爲與不爲,聽與不聽,必明白指敎,然後方可謂之情志交孚。而一向淵默,不賜允兪,臣等抑鬱,何可勝達?小臣以庸下之才,一朝拔擢,致位至此。士爲知己者死,臣之遭遇於聖主,恩分何如也?願死之忱,隨事卽然,而今者不承下敎,臣竊悶焉。重茂曰,自古交通宦寺,其責不亶在臣下。乃者,此變出然後,彼輩每曰,惟恐端緖之或露,以爲構誣廷臣之計。設使臣下無狀,交通宦寺,畢境其辱,歸於何地乎?臣下之交宦豎,不過要結君上,而君上聽宦豎之言,進用其人,則其君臣,俱何如也?臣不料聖明之世,有如此罔極之言也。驚心痛骨,不知所達矣。眞儒曰,季文子,三思而後行。孔子曰,三思則私意起而反惑,此事不必待三思而夬施矣。重茂曰,魑魅魍魎,見於白日之下者,變也,陰邪惡逆之言,出於聖明之世者,亦變也。遭如此之變,而揮廓乾斷,使人曉然,知其陰邪,然後上下俱得昭洗,而事皆正大矣。若不能明白昭雪,則滿廷諸臣之被誣,固不足恤矣,其辱終何歸乎?此臣所以必期於準請乃已者也。眞儒曰,宦妾知名枚卜之言,實爲聖德之累矣。渠何敢以此等無嚴之說,加之於聖躬乎?其情狀絶痛矣。弼夢曰,唯此一事,足爲斷案,而厥罪難逭矣。明誼曰,朴致遠·李重協等拿問,俱係此事,所以不可不嚴加究覈也。一鏡曰,若此事嚴覈,則足以打破肝膽,而彼陰凶之徒,知所懲畏矣。殿下之持疑不決,臣實未曉也。眞儒曰,執狐疑之心者,來讒賊之口,此事若不嚴覈,則讒口必來矣。伏願亟從鞫問之請焉。上曰,依啓。諸臣皆起拜曰,聖斷及此,國家幸甚。眞儒讀袖中前啓四大臣加律事見上訖。一鏡曰,兩司旣已陳達,臣亦畢陳所懷焉。彼四凶之勢炎薰天,操弄國柄,罔有紀極,危亡之禍,迫在朝夕。小臣以三百年世祿之臣,誓不與此賊俱生,乃與二三同志,瀝血陳疏,當時不知殿下俯賜開納,虀粉是甘,忠赤可質矣。不料千千萬萬意外,遽下雷霆之威,盡逐奸儻,朝著淸明,臣等之說,固已行矣。一國臣民,歡忭鼓舞,擧手相賀,可見人心所同,天討將行矣。彼大逆無道,寔繁有徒,作爲心腹,日夜之所經營,無非凶謀悖說,則匪久變生,可坐而測也。彼輩三十年醞釀,無一分向君之誠,殿下固已洞燭,而臣等之疏,亦嘗略陳矣。彼四凶者,受先朝罔極之恩,致位三事,眷注隆重,則其報效之忱,宜有倍於他人,而猶尙如此,厥罪通天,斷不可容貸矣。渠輩設心常以爲,彼安則此危,此安則彼危,敢與人圭角立,爭其安危,則人臣負此,將何歸乎?卽今渠魁,雖皆迸裔,而以大家世族,門生故吏,遍滿一國,不知禍機伏於何所,大可畏也。先斬巨慝,以正其罪,以慴其餘黨,不少容緩矣。眞儒曰,殿下深居九重,何以知此輩之徒黨甚多,凶謀秘計,無所不至乎?臣等雖無狀,豈敢導人主以殺戮手滑乎?誠以此輩,罪逆通天,禍機甚迫,故敢陳沐浴之請,如是縷縷矣。弼夢曰,臣等以四凶爲非逆賊則已,旣知其逆節昭著,而戴天履地,忍與此賊俱生乎?伏乞亟明典刑,以絶禍根焉。一鏡曰,不但渠輩罪名,俱係惡逆,國家危亡,迫在朝夕,除亂賊絶禍根,其可少緩耶?弼夢曰,若不先正巨魁之罪,而次第治其黨與,則渠輩有以窺殿下之淺深,而益肆其凶逆矣。今若曲加容恕,不卽懲討,則有如埋火復起,禍不可當矣。明誼曰,今雖置之荐棘之中,而若不亟加正法,則奸黨無所懲畏,而一日緩之,則有一日之禍,二日緩之,則有二日之禍,此非臣等之言,外議皆如此矣。眞儒曰,人臣敢與君上角立,而有假息於覆載之間者哉?向者昌集,有休致之請,而殿下卽許之,有以見殿下如拔眼中釘,而其血黨健命·泰采,汲汲陳疏,便卽仍任焉。渠乃卽出視事,掦掦如平常,渠若有一分疑畏之心,則安敢乃爾?固知伊日休致之疏,出於假飾,而欲窺殿下之淺深也。其貪權樂勢,乍入乍出,陰凶情節,萬目難掩矣。自古人臣有如此,而其能免天誅者耶?聖時曰,亂臣賊子,何代無之,而今此四凶之逆節,殿下固已洞察矣。雖施栫棘之典,而按法之請,不可不從也。明誼曰,四凶情狀,非猝發於庭請之日也。三十年醞釀陰蓄之心,至是綻露矣。按法之律,其可緩乎?一鏡曰,彼輩目中無殿下,宗社危亡,迫在呼吸,此臣等所以憂憤遑急,力請不已者也。不然則殺人豈好事,而若是煩達於殿下之前哉?臣嘗讀古人書矣。豈敢以非義,導君上哉?孔子至仁至聖,而至於陳恒,則沐浴而請討,聖人之心,何嘗好殺而然哉?誠以君臣之間,大義所存,而一毫放倒,人道滅絶故也。今此四凶,將心畢露,沐浴之請,在所不已,則殿下何所持難,不賜允從耶?明誼曰,按法之請,實出於不得已也。殿下深居九重,猶有所未燭,謂此輩何禍亂之敢圖,則臣等爲殿下敢不苦口力爭,爲先事防患之道乎?殿下尙此持難,不卽允從,臣等之心,不但抑鬱而已也。弼夢曰,雖昆蟲微物,尙欲惡死而圖生,彼輩以巨室大家,腹心羽翼,布列中外,以死中求生之計,不知何謀不生乎?此甚大可慮也。明誼曰,雖無加罪之請,彼輩猶有自危之心,今乃兩司齊請,期於正法,則當其圖生之時,何謀不生乎?及其未發,宜絶禍根。眞儒曰,亂賊何代無之,稱兵犯闕,猶是著見者。而若其奸情慝態,隱伏回互,禍機之作,在於不日者,未有如昌集之甚者也。弼夢曰,政令恩威之間,動輒操切迫脅,使君上不得自由者,聖明所已洞燭。殿下何所顧藉,而不卽允從,以解積鬱,以快輿情耶?一鏡曰,晉王裒,至藜莪詩,不忍讀,門人爲之廢讀。豈不以人情天理之所不容已者也?志述誣辱之言,罪通于天,而昌集肆然救解,初配扶安近地,旋又慫惥館學之士,終至寢格成命。其無一毫顧忌之心,此可見矣。臣曾忝近侍之列,又叨論思之職,有懷必達,知無不言,此臣子報效之道,而凶黨盤據,言路杜絶,目見滋蔓難圖,大禍將至,胸中蓄積,菀結未抒矣。今於咫尺之地,密邇威顔,敢不極言竭論,以冀快賜允從耶?眞儒曰,此則國人皆曰可殺也。肆當四凶投畀之日,雖在田畝愚氓,莫不歡忭鼓舞云。其積失人心,罪大惡極,有如此者,臣等必準請乃已,殿下亦不得私之也。弼夢曰,人心同得乎秉彝,爲國憂憤之忱,不以草野而有間。日者聖上,揮廓乾斷,一掃凶黨,雖在畎畝愚民,莫不蹈舞悅樂云者,此實狀也。宗廈曰,三十年來,使此輩醞釀禍心,至于今日,畢露無餘矣。夫豈有惡逆如此而得生者乎?弼夢曰,當斷不斷,反受其殃,目今禍機將迫,不卽防弭,雖他日悔之無及。明誼曰,人心爲積威所怯,四凶餘欿,令人震慴。今若久置栫棘,而不卽正法,則指揮餘黨,何謀不生乎?宗社之憂,有不可勝言矣。弼夢曰,卽今凶徒,布在輦下,禍機之發,非朝卽夕,此非危懼之甚者耶?明誼曰,殿下歷觀前史,豈有人臣,敢與君上角立,而常懷彼安則此危,此安則彼危,如是而不服邦刑者耶?抑豈有不早除去惡逆,而國不亡者耶?聖時曰,凶逆輩情狀,殿下固已俯燭矣。豈有凶如是惡如是,釀成禍機,而猶且暇息,任其自在者耶?一鏡曰,渠輩之罪狀,雖以臣等之疏觀之,死有餘罪。弼夢曰,頤命之疏,畢境魚肉之說,豈人臣所敢發口者耶?彼安此危,此安彼危之意,於此綻露無餘矣。人臣如此,而有可生者耶?眞儒曰,殿下每以先朝舊臣,有容恕之意,有以見大聖人好生之德。而彼舊臣者,不思追先帝報陛下之義,而謀危宗社,罪犯大逆,則以法言之,其可容貸耶?一鏡曰,自點,乃靖社元勳,仁廟寵相臣,而逆節昭著,則孝廟不得已誅之,所以爲宗社也,明大義也。昌集,專擅威福,使殿下不得措手於其間者,所謂除吏盡未者,猶歇後語耳。至於告廟延勅等事,凡係上躬,渠皆擔當沮遏,殿下之在東宮也,與大臣參決之言,何爲而發也?殿下春秋鼎盛,明習國事,有何參決之可論,而渠敢以此等言庭白?不特此也。三司之官,係是緊要,故雖在堂下官,使東宮不得句管,其他節目之煩眩於奉行,此皆操切聖躬,無所不至之意,殿下固已厭聞而洞知之矣。卽今厥罪貫盈,非一朝一夕之故,殿下何所愛惜,而不爲之正法乎?弼夢曰,卽今八路魚喁,如在塗炭,誰秉國成,俾民不寧,怨讟朋興,欲食其肉,惟此一事,亦足正法,以快人心矣。眞儒曰,卽今殺之,則人皆鼓舞,莫不爲快,民心所在,大可見矣。弼夢曰,殿下之不殺此賊者,特以好生之心有餘,剛斷之威不足而然也。若此賊容貸,則惡逆無所懲畏,而貽禍國家,貽害生民,而反有傷於好生之德矣。一鏡曰,夫所謂好生者,在可以生可以殺之中也。彼惡逆如昌集輩,而猶且不殺,反取國家無窮之禍,則此所謂姑息之仁。而其有合於好生之德耶?弼夢曰,天以春生秋殺,以成四時之功,則人君法天理民,胡可一於好生哉?當殺則殺之,是亦好生也。眞儒曰,可以生則生之,可以殺則殺之,是亦好生之德,行於生殺之間,而能致成物之功也。今者不殺惡逆,而謂之出於好生,則非臣所聞也。明誼曰,今此賊,國人皆曰可殺,則非殿下殺之也,乃國人殺之也。殿下何所持疑,而不賜允從耶?眞儒曰,殿下之殺此賊,爲宗社也,爲生民也,容可得而已乎?弼夢曰,彼輩罪逆,若是畢露,殿下雖欲生之,有不可得也。一鏡曰,主勢孤危,莫今日若也。呼吸之間,變生不虞,則殿下抑何以防之乎?臣未嘗不痛泣於是矣。滔天之禍,其勢已成,而殿下不之察焉。伏乞上念宗社之重,下念生民之托,亟賜快斷,如救火之急焉。弼夢曰,臣等誓不與此賊俱生,而殿下猶不忍殺之,臣等豈可苟生,而忍見他日宗社之亡乎?一鏡曰,殿下歷觀前史,曷嘗有惡逆如此,而能逭邦刑者耶?今此四凶,勢炎掀天,而傾覆邦家,在其掌握,寧可一刻容貸,而以速其禍亂之作乎?殿下曷不念及於此,而坐取危亡之患乎?眞儒曰,司馬昭之心,路人所知,此則非但路人之知也。擧國之人,盡知之矣。此賊惡逆已著,皆曰可殺,而殿下有所持難,其於宗社,何哉?臣實抑鬱焉。重茂曰,日已暮矣,夜又深矣,上下相持,至於此久,則當此靜攝之中,極爲未安矣。今此所達,雖以朴泰恒疏觀之,人臣罪名,無過於此矣。眞儒曰,臣等前疏,槪陳其根柢,而猶未悉其禍機之發,朝夕可待也。重茂曰,小臣受先朝厚恩,出入侍從,感激圖報,豈後於人哉?臣以三百年世祿之家,坐見宗社之將亡,而老疲畏縮,未盡達於前疏,臣罪至此,益無所逃矣。第以金一鏡疏觀之,畢陳其情狀矣。一鏡曰,小臣之疏,猶未盡達矣。其陰謀秘計,無所不至,而尙有畏縮之心,不能畢陳,是臣之罪也。聖時曰,非但臣等之疏,明其罪惡,殿下固已洞燭矣。眞儒曰,少正卯,不過亂政大夫,而孔子致兩觀之誅,今此四凶之罪,不但止於亂政而已。則兩觀之誅,容可緩乎?弼夢曰,今此四凶之罪,雖百少正卯,不能當矣。眞儒曰,舜殛鯀于羽山,論其罪,則不過方命圮族而已。舜猶殛之。今此四凶,罪大惡極,胡可援擬於方命圮族,而不亟加誅殛乎?一鏡曰,祖宗朝仁厚立國,未嘗輕殺一人,而如仁弘·自點,比之昌集,罪猶輕矣。以法正之,斷不容貸。今此昌集,必以法誅之,然後宗社可保矣。弼夢曰,殿下每以先朝舊臣,有所不忍焉。先朝舊臣,與三百年宗社,其輕重,何如?而坐見宗社之將亡,不正舊臣之極罪乎?惟其舊臣也,而惡逆如此,尤當亟加正刑矣。明誼曰,必正四凶,然後宗社可安,如是而尙可遲疑耶?弼夢曰,向者臣等之疏,猶未盡其萬萬絶痛之狀矣。胥動浮言,使八路疑惑者,此尤將心已著,斷不可容貸矣。一鏡曰,八路人心動撓,與吾君不能之說,實相表裏,而其曰吾君不能者,豈人臣所敢發口者耶?蓋其禍心蓄積,自不覺其彰露,而至謄於章奏間,物情之駭痛,固已久矣。今其餘黨,布在輦下,不知何謀不生乎?極可慮也。弼夢曰,吾君不能之說,此其將心,發於文字間也。存諸中者,見於外,豈可等閑觀者耶?一鏡曰,醞釀禍心,今乃畢露,人臣如此,而其可一刻假息耶?朴泰恒之疏,小臣亦嘗參涉矣。以大體言之,君不君臣不臣者,昌集輩使之然也。殿下爲昌集輩愚弄,不得自由,則是君不君也。昌集脅迫君父,略無顧忌,則是臣不臣也。殿下其可一刻容貸,以失君臣分義耶?雖使彼輩,逆節不萌,其盤據勢力,觸之則碎,臣等出萬死,爲殿下先事之慮,固當下燭其微悃矣。今乃一向淵默,不示可否,此豈上下情志交孚之義耶?臣竊悼焉。明誼曰,伊時彼輩,連根固據,釀成禍機,宗社之危,迫於呼吸,故臣等出萬死陳疏上聞,其忠雖切,其禍可畏矣。惟虀粉是期矣。今日幸得生全,猥近耿光,寔是千千萬萬意外也。感激恩分,不知死所,其何敢一毫欺誣,自取罔赦之罪乎?願忠之言,實出肝膈,先事防患之慮,自上不可不痛察而處之矣。一鏡曰,當初殿下,不知則已,旣已洞知凶黨之罪狀,而半夜之間,雷厲風飛,處分嚴正,一國之內,莫不咸服,而今於正法之請,尙靳允兪,其與前日之夬斷,大負所望,臣竊恐禍根未絶,悔之靡及矣。眞儒曰,炎炎不撲,至於燎原,涓涓不塞,至於滔天。今此凶黨之釀禍,不但炎炎涓涓,而勢幾燎原滔天,則撲而塞之,猶且難矣。如是而不思汲汲圖之,則臣未知國家稅駕於何所耶?弼夢曰,殿下以三大臣一時正法,有所持難,而若其三字缺逆,則雖百大臣,其可容貸,而自速危亡耶?彼數多大臣,結爲心腹,禍我國家,則此尤難制,不可不速除之也。一鏡曰,罪雖不至於凶逆,苟係防民病國之事,則不可不亟加典刑,絶其禍根,則有如埋火復起,便卽熾盛,而當此時也。殿下雖欲滅之,不可得也。必思臣等之言,而悔之無及矣。眞儒曰,今此四凶,與冀·顯·莾·操無異。而漢室之危亡,實爲後世之前車,則以殿下之明聖,曷不引古證今,思有以夬斷之耶?一鏡曰,以臣等之言,謂有一毫差爽,則臣等當服反坐之律矣。不然,則亟賜允從焉。彼雖栫棘,而餘黨可畏,若欲脅從罔治,令反側不自安,則不無其道,而至於巨慝,則斷不可容貸者,如右所陳矣。宗廈曰,此後凶言悖說,無所不至,而其徒寔繁,挑怨速禍,乃必至之勢也。痛斷根株,容可緩耶?重茂曰,以今事勢言之,窺測在傍,甚可畏也。以兩宦之不爲鞫問,或曰有隱情,或曰有端緖。而緩治延拖,作爲傾陷廷臣之計,則不知有加於此者,將何以隄防乎?是非輕重,惟在聖上處分,而煽動疑亂,一至於此,所謂餘黨可畏者,非過中之言也。一鏡曰,無君餘習,同黨皆然,而巨慝猶在,不卽除去,則禍機之發,其可防乎?弼夢曰,以淺近之事言之,小不忍則亂大謀。今以姑息之仁,不正巨慝之罪,則他日之憂,不但亂大謀,而禍不可當矣。一鏡曰,殿下不卽夬賜允從,未知殿下,何所持難而然耶?臣恐殿下,過於柔仁,而當斷不斷也,臣實抑鬱焉。眞儒曰,此在兩言可決也。謂昌集輩非凶逆則已,旣曰逆節昭著,萬目難掩,則其可晷刻容貸耶?重茂曰,聖候未寧之中,久處冷地,不勝惶悶矣。殿下曰,事勢如此如此,汝言是矣,汝言非矣,明白指一下敎,則臣等當卽退出矣。一鏡曰,臣等於聖候未寧之中,非不知久處冷地之爲惶憫,而宗社安危,關係至重,禍機之發,非朝卽夕,故苦口力爭,必聞下敎,然後乃敢退矣。弼夢曰,臣等當初聯名陳疏者,只以三百年世祿之臣,不忍坐視邦國之亡也。今殿下,不恤邦國之亡,而不卽允從,如是持疑,自此國家亡而後已,臣等國亡之後,生亦何爲?眞儒曰,小臣以宗戚後裔,世祿之臣,受恩罔極,以至今日,國存與存,國亡與亡。今殿下不察臣等至誠惻怛之言,有足以杜禍亂於未發之前,臣惟有死而已,不願生也。一鏡曰,臣等生死,不敢暇論,殿下一身,卽三百年宗社之托,而殿下一身之危,如此其急,殿下於彼凶逆輩,何所顧惜?三字缺終始持疑,則後必有難及之慮矣。明誼曰,殿下之尙此持疑者,不過以先朝舊臣之故,而罪大惡極,釀成禍難,則胡可以先朝舊臣之故,而反施寬貸之典乎?一鏡曰,孝宗大王,尙誅趙賊,以其罪犯惡逆,則無容貸之法也。帝王家事,守法之外,不得低昻而然也。明誼曰,許積,乃顧命大臣也。以其妾子不軌之謀,終未免緣坐之律。世皆謂積,溺於所愛,莫知其子之惡,而猶且不免於死。況此巨慝,身親犯之者耶?其決不可一刻容貸者,有如是矣。眞儒曰,明誼之言,是矣,以逆堅之罪,殺其父積,積以四朝舊臣,受顧命之重,而猶不免於緣坐。況身親犯之惡逆,如昌集輩者耶?一鏡曰,好生惡死,人之常情也。臣等當初不顧必死,敢陳一疏者,爲宗社也,爲殿下也。殿下固已燭其斷斷忠赤矣。今此力請正法者,豈有他也?誠以禍根未絶,餘黨布列,可畏之端,不一而足也。殿下猶有所持難,臣等痛哭之不足也。眞儒曰,洪啓迪黑山島栫棘,斷自宸衷。夫黑山島,非人所居,而洪啓迪之竄配此地者,不過以附麗昌集也。附麗之輩,至於投竄惡地,而爲巨慝者,不卽正法,猶且假息於善地,則爲啓迪者,反爲冤矣。弼夢曰,殿下終始不賜允從,他日禍作,有不可救,則臣等當此時也,雖欲更陳,有不可得矣。殿下雖欲見臣等,亦不可得矣。思之至此,罔涯罔涯矣。一鏡曰,臣等當玉體靜攝之中,如是煩達,惶憫曷喩,臣等言辭拙訥,未能感回天意,臣實愧焉。殿下庶幾下燭臣等之言,出於至懇,而亟賜允從焉。上曰,勿煩。眞儒曰,殿下以勿煩爲敎,誠甚罔涯矣。弼夢曰,此非所望於聖明者也。是何敎也。彼輩非逆,而臣等如是煩達,則臣等請蒙反坐之律矣。眞儒曰,臣等如是縷縷陳達,而勿煩之敎,誠是意外矣。弼夢曰,苟有一毫可恕之端,則臣等於彼大臣,豈有私惡而然哉?雖是大臣,而惡逆如是,則不可以大臣待之也。中心如焚,有不自抑,敢此請對,冀蒙允可,而反承勿煩之敎,臣等欲死而無知也。眞儒及一鏡所達皆同。上無發落。新啓,請金雲澤遠竄,其餘十五人,竝邊遠定配事。措辭見上弼夢曰,臣以金雲澤等事論啓,而殿下亦不允從,伏想聖明,以其數多故不允,而此輩甚多,有難悉擧,十分刪減,而不入於上疏者,不止三倍矣。彼輩以凶賊之腹心爪牙,爲死中求生之計,則禍亂之作,其可防乎?多取銀貨,用之如水,晝夜追逐,情三字缺顧其計,將欲何爲也?萬口喧騰,公議鬱拂,如此而不卽遠徙,盤據八字缺未足以喩其危急也。伏乞亟許雲澤以下諸人竄配九字缺狀,一如弼夢所達。伏乞亟加三思,不復留難焉。三字缺豈有如此,而不敗亂國家者耶?禍機之伏,若是昭著,則可不汲汲而思所斷絶之耶?眞儒曰,三百年宗社之危亡,其將自今日始矣,可謂痛哭矣。一鏡曰,此事莫如速決矣。彼狐鼠陰邪之計,日甚月滋,禍亂之起,的然可知矣。事勢如是危迫,而猶未察焉,則臣等安得不爲痛哭哉?明誼曰,巨慝雖栫棘,而餘黨布滿,爲計日甚,渠等必欲生其巨魁,則何謀不生乎?一鏡曰,小臣非敢欲殺人也。但念宗社危亡,不得不如是力請,至於厥黨之情跡綢繆,則其在防變之道,尤不可不速圖之也。眞儒曰,臣等未承下敎之前,不敢退歸矣。上曰,勿煩。重茂曰,右議政,以委官,當參鞫坐,而疏批未下,敢達。上曰,知道。又所啓,卽今政院,小臣與朴彙登,二人伴直矣。當此設鞫之日,不可不備員,在外承旨外,竝牌招察任,禁府堂上竝牌招,何如?上曰,依爲之。一鏡曰,小臣更思之,國家安危存亡,關係至重,臣等瀝血陳請,可見忠赤,斷斷無他,而殿下終始持難,非群臣之所望於聖上者也。殿下於半夜之間,奪弘述兵符,又下嚴敎,有以知殿下,洞燭渠輩之逆節昭著,而乃於今日,曲加寬貸,猶使四凶,止於栫棘,大禍之作,匪久復見矣。殿下何所顧惜,若是其靳允耶?臣等自見宗社危亡,將不日而作,而誠意淺薄,莫回天意,以正王法,以絶禍根,此亦臣等之罪也。重茂曰,鞫事甚急,擧行條件,以榻前下敎之意,敢啓。上曰,唯。眞儒曰,小臣以三百年世祿之臣,不忍坐視宗社之將亡,期於準請乃已,如是更達。伏乞特加三思,勿復留難焉。明誼曰,臣等非敢導殿下以殺人也。只爲宗社之亡,迫在呼吸,而忠憤所激,不容自抑,有此相率請對,而言辭拙訥,誠意淺薄,終未蒙夬賜允可,臣等實無顔面以立於世也。弼夢曰,以國家處分言之,支黨與巨魁,不分首從者,有乖於治逆之道,而乃者,巨魁投畀,支黨流配,無區別之方矣。眞儒曰,巨濟·南海,乃是善地,而使凶逆巨魁,優游於此,甚非所以嚴懲討之道也。其何以服人心乎?一鏡曰,殿下何所顧惜,而猶且持難,若是之久耶?臣等不勝抑鬱悶塞焉。彼巨慝輩,謀危殿下,使宗社必亡,而殿下不之恤焉。臣等迷滯之見,實不知聖意之所在也。國家危亡,如是其急。而若不汲汲圖之,則何事可做,何謀可成乎?此臣等所以苦口力爭,不知止者也。弼夢曰,臣等於靜攝中,若是縷縷,萬分惶恐,缺辭力請,反復開陳,至誠所在,庶幾感悟,而殿下何不諒此,亟賜處分耶?眞儒曰,小不忍則亂大謀,諸臣已陳之矣。殿下以一時之缺世之鞏業,而不思大禍將作,預爲之防焉,臣切痛傷焉。一鏡曰,臣於向日請對時請討,而遲延至此,使聖心漸至解弛,此實臣等之罪也。眞儒曰,昌集亦世祿之臣也。豈不知君臣大義,截然難掩?而惟其貪權樂勢之心勝,愛君憂國之志輕,而積漸之極,自陷於大逆,終古亂逆,大抵然也。殿下孤立於缺,而艱虞溢目,禍亂將迫,袁安之每念王室,自然流涕,臣等不但流涕而已也。隱心痛骨,誓不與賊俱生,而瀝血陳懇,天聽邈然,討罪之典,一向遲滯,臣等之憂憤抑鬱,到此尤萬萬矣。一鏡曰,右相趙泰耉,當國家殆哉汲汲之日,處江湖憂其君,雖古之仲淹,蔑以加矣。一片丹心,可質神明,而殿下十行絲綸,辭旨懇惻,至以扶將亡之國爲敎。而洪啓迪,以臺論方張,乃敢徼還,是亦昌集之所指揮也。豈不痛心哉?重茂曰,伊時臣等,相對痛哭曰,國勢無可爲矣。雖婦孺下賤,莫不爲之太息。臣等何幸今日,獲近咫尺天顔,而言念國事,哀痛迫切,有如是者。因嗚咽下涕。眞儒曰,臣等沐浴之請,不過爲宗社也,爲殿下也。不然則苦何事而竭盡心力,煩澆至此乎?重茂曰,如此之際,漸至夜深,尙未快決,臣下何以知淵衷所在乎?亟賜下敎,使群下之心,釋然無疑,不勝幸甚。玉候靜攝之中,侵夜煩瀆,極爲惶恐矣。弼夢曰,顧今事勢,若是危急。臣等雖無狀,豈不知侵夜瀆擾,有妨於靜攝乎?悶鬱之極,自不得不爾也。上無發落。持平尹聖時·朴弼夢所啓,請趙聖復嚴刑鞫問事。啓辭見上司諫李眞儒,獻納李明誼,正言徐宗廈所啓,憲府以賊臣趙聖復設鞫嚴刑究問事,再次論啓,而聖上尙靳允可,臣等不勝悶鬱之至。聖復之疏,導之於前,而四凶之箚,踵之於後,其首尾和應,血脈貫通,受嗾嘗試之狀,萬目難掩。當初臺臣之或疏或啓,請以鞫問者,蓋以此也。而聖批中,務盡詳審爲敎者,亦可見聖意所在也。及其拿來設鞫之後,其所自明之說,無非泛然之語,窘遁之辭,嚴刑鉤得,獄體當然,而再次更推,不爲請刑,已失按獄之道,乃於判付中,以其所陳,不過輕妄爲敎,仍有還配之命,臣等竊惑焉。夫受人頤指,謀動天位,何等罪惡,而恕之太寬,不復究問,使密地潛伏,驅使鷹犬之輩,終然缺網,則豈非失刑之大者乎?請亟寢趙聖復發配之命,仍前設鞫,嚴刑究問。讀啓辭訖。明誼曰,聖復發之於前,四凶繼之於後,血脈相連,奸情自缺大王時,鄕儒以傳禪事陳疏,而伊時設鞫嚴問,置之極律,缺今此聖復,豈鄕儒之比,而敢爲此嘗試之計?情狀絶痛矣。缺斷不容已也。宗廈曰,不敢以支辭蔓語,縷縷煩瀆也。旣下鞫問之敎,旋有還發配所之命,處分顚倒,非所望於大聖人也。眞儒曰,今雖鞫問,不必每施桁楊,一番嚴問,自可透露矣。明誼曰,奸情慝態,必露於一番缺眞儒所達矣。仍寢成命,還爲發配者,大有歉於處分之嚴正矣。眞儒曰,臣愚死罪,以爲殿下於剛克之政,有所不足而然也。今此聖復,何可置而不問,任其自在乎?臣恐奸邪之徒,不少懲畏,而輕視殿下,無所不至矣。弼夢曰,以鄕儒之無知,而先大王,以爲嘗試之態,斷不容貸,遂施嚴鞫之典。今聖復,久在法從之列,非不知事體如此,而敢爲此嘗試之計,排布經營,非鄕儒之比,而必有隱情之可以立見者矣。鞫問之擧,其可已乎?眞儒曰,鄕儒之無識,不足責也,而當時鞫問,以正其罪,況聖復情狀,萬倍於鄕儒者耶?伏乞殿下,仰體先大王威斷,亟從設鞫之請焉。聖時曰,當初不許鞫問之請則已,今旣拿來之後,一朝還配,未知聖意之所在也。亟施嚴鞫,覈出指嗾,斷不可已也。重茂曰,先朝時嚴鞫鄕儒者,乃殿下在東宮時,而殿下所已親見者也。今此聖復知識處地,與鄕儒絶異,而隱伏情節,萬萬絶痛,允從臺啓,誠甚得宜矣。上曰,依前擧行,還發配所。持平尹聖時·朴弼夢所啓,臣等伏見兵曹判書宋相琦疏本,有得聞慈敎,必有締結宮人及宦寺者,當有依律處置之敎,而賓廳啓辭,則一宮人乃締結宦寺,此與慈敎本旨,有異云。未知相琦,於何得聞,而敢爲此虛妄之言耶?慈敎辭意,領相之疏,旣已備陳委折,聖上之批,又復明白開示,況慈聖在上,焉可誣也?而相琦,乃敢矯誣慈敎,筆之於章奏之間耶?蓋其意,急於構陷廷臣,乃於一宮人締結宦寺之敎,刪去一字,而以締結字,加之於宮人之上,添入及字於宮人宦寺之間,曲成湊合,變幻文勢,有若宦妾自相締結之外,別有與宦妾締交者,而廷臣用意掩護者然,其設心造意,誠極陰慝。渠雖急於構陷廷臣,何敢矯誣慈旨,若是其肆然耶?噫,抉摘文字,謀害士類,固是此輩之伎倆,而如相琦之改句換字,添刪內降之敎,曾所未聞,其罔上無窮之罪,不可不痛懲,請兵曹判書宋相琦極邊遠竄。讀啓辭訖。一鏡曰,臣伏見領相箚批,則殿下已知相琦之矯誣矣。諺敎封還,所以重事體也。臣子不忍聞之敎,其可宣示中缺自古事有不當奉行者,例有繳還之規。夫豈創始而爲之者缺諺敎乃不敢宣布之事,而若大臣奉行之不暇,彰露於中外者,缺知以何罔測之說,爲無限禍階耶?明誼曰,彼輩之誣陷一邊,固已成習,而誠缺怖矣。向者東宮下令之日,大臣諸臣,驚惶奔走,或遠或近,聞卽畢集,留待閤外,達曙乃入,苦口力爭,感回天意,而彼輩猶且曰緩緩,歸之於罔測之科,伊時事實,聖明業已洞燭矣。至於宋相琦,身爲重臣,來參賓廳之會,而退有後言,至誣慈敎中所無之言,敢陳於章奏之間,急於陷人,若是無嚴,其情狀之奸慝,尤萬萬矣。眞儒曰,向者重臣,半夜倉黃,獨先請對之時,健命家在咫尺,偃臥不起,而今渠輩,責人以緩緩不誠,何其言之無倫至此耶?至於相琦之變幻慈敎,尤極無狀,竄配之典,容可緩耶?明誼曰,伊日大臣諸臣,憂遑罔措,一時入對,乃在天明之後,而苦口力爭,期於回天者,殿下之所以俯燭者,而彼輩之造言,如是罔極,他尙何說哉?相琦之矯誣慈敎,乃是一串來,而設心造意,尤有倍矣。其所關係,果何如也?而略無顧忌,一至此極,此而置之,日後之弊,有不可勝言矣。弼夢曰,事關慈聖,如是矯誣,則殿下雖欲曲貸,有不可得矣。明誼曰,相琦於伊日在闕中,書入所懷之時,渠亦同參,則豈有誤聞之事,而疏中追後聞知之說,此果成說耶?弼夢曰,此非誤聞也。急於陷人,自不覺其矯誣之爲大罪也。明誼曰,相琦身爲重臣,稍有知識,而誣陷手段,若出一人,世道至此,無復可爲矣。弼夢曰,雖敵以下,不敢以所無之言,容易加之,此何等尊重至敬之地,而敢生矯誣之心,略無顧忌之意,渠雖急於陷人,安敢乃爾?明誼曰,慈聖諺敎辭旨,殿下亦已親覽矣。未知此果宣示中外之事,而不爲徼還者耶?況其中所無之言,爲人臣者,其何敢變幻湊合,以爲陷人之計耶?論其情狀,萬萬絶痛矣。重茂曰,所懷異於啓辭,而反復開陳,尙無發落,誠甚悶鬱焉。一鏡曰,昔年楊州人李松全爲名者,有僞造備忘之事,而故相臣南九萬,請置極律。今此相琦,矯誣慈旨,何等重罪,而竄配之請,不卽允從,臣實未曉也。明誼·眞儒·弼夢,一時合辭仰達曰,事關慈聖,罪大矯誣,而極邊遠竄,猶似輕矣。殿下何所持疑,而不賜允從耶?上曰,依啓。奏訖,諸臣以次退出。燼餘
上在昌慶宮。停常參·經筵。
大妃殿·大殿·中殿·世弟宮·嬪宮,藥房·政院問安。答曰,知道。
昨日,吏曹參判金一鏡兩司請對入侍時,持平尹聖時·朴弼夢所啓,臣等以金雲澤等邊遠定配事,有所論啓,而書傳之際,李正植之正字,以廷字書之,李秀節之秀字,以受字書之,李德峻之峻字,以重字書之,其昏謬不察之失,無以自解。且聞宰臣論罪,未嘗以定配勘律,以其論啓中諸人,多是小官白徒,倉卒之際,未克區別,混以定配爲請。臣等未諧規例之失,於此益著矣。其何敢晏然冒據於臺次乎?請命遞斥臣等之職。上曰,勿辭。
獻納李明誼所啓,臣於日昨,以逆宦賊婢正法事,與三司諸臣,論啓蒙允矣。追聞物議,則以徑先正法,大以爲非,而頃日辭疏還入之後,尙未承批,拘於格例,不得詣臺自列。卽以擬律不審之嫌,設鞫究覈之請,露章陳籲,喉司終始退却,末由登徹。又聞司果柳復明之疏,構誣三司,罔有紀極。而亦不敢詣臺,與憲臣聯名陳章請譴,方惶隕之際,伏見政院啓辭,則有逆宦依判付擧行之敎,臣不勝驚惑,不顧常格,遂與兩司諸僚,汲汲登對,以爲力爭之計。而第復明,敢藉鞫問逆宦之請,欲售構陷廷臣之計,其設心造意,誠極叵測。伊日春宮不敢聞之敎,遽下夜深之後,大小臣僚,驚惶崩迫,晨夜奔馳,汲汲詣闕,再次請對。或抗辭於前席,或陳戒於閤外,其時涕泣遑遑,苦口血忱,聖明亦已俯燭其事狀,其於人言也,一毫近乎?否乎?天日照臨,萬目同瞻,雖欲誣人,其可得乎?蓋當初律之以亟正邦刑者,實出於痛疾凶賊,不欲一刻偃息之意,而構誣之言,至於如此。若果以鞫問論請,則必將以遲回延拖爲罪乎?以凶黨陷人之計,何患無辭,而至於其疏所謂緩緩等說,卽渠凶魁向日之心跡,乃反勒加於人,肆口亂嚷,彼若反顧,能不靦然乎?今日臣子盡忠殿下者,亦盡忠於東宮者也。四凶餘黨,旣已不忠於殿下,則至於東宮,未必眞有願忠之誠。而猶其失志怨國,陰蓄禍心,乘機逞毒,躑躅跳踉,必欲禍人國家而已。彼復明者,向以庭請時事,見棄於渠輩,故乃爲自效之計,爲此駭悖之擧,是豈本心哉?蓋有所不得自已者,其亦可哀,不足怒也。然,勿論其言之如何,旣被其斥,則理難晏然,請命遞斥臣職。上曰,勿辭。兩司合啓所懷,請內官文有道·朴尙儉等,亟命設鞫得情,以正典刑事。上曰,依啓。又所懷,請絶島圍籬安置罪人金昌集·李頤命,按律處斷。李健命待其回還,一體勘斷,趙泰采減死,濟州圍籬安置事。上曰,勿煩。憲府所懷,請亟寢趙聖復發配之命,嚴刑鞫問事。上曰,依前擧行,還發配所。又所懷,請金雲澤遠竄,民澤等以下,竝命邊遠定配,卽日押送,以絶禍根事。上曰,勿煩。又所懷,請兵曹判書宋相琦,極邊遠竄事。上曰,依啓。諫院所懷,請寢趙聖復發配之命,仍前設鞫,嚴刑究問事。上曰,依前擧行,還發配所。
政院啓曰,今日鞫坐,兩司當爲進參,而憲府無行公之員,〈除〉陳疏入啓在外外,呈告人員,竝卽牌招,以爲推移進參之地,何如?傳曰,允。
謝恩,左參贊姜鋧,同成均李肇。
答右議政崔錫恒箚曰,省箚具悉卿懇。今番處分,予心所爲,於卿少無所失,卿其安心勿辭焉。仍傳曰,遣史官傳諭。
政院啓曰,明日正朝方物看品時,禮曹堂上一員,當爲進參,而判書李肇,參判朴泰恒,皆以禁府堂上,鞫坐進去,參議趙觀彬在外,無進參之員,不可無變通之道,何以爲之?敢稟。傳曰,參議改差,以在京無故人,差出。
兩司合啓及府·院前啓,以國忌,留政院。
同副承旨沈樘,持平尹聖時牌不進,罷職傳旨。傳曰,只推勿罷。
政院啓曰,同義禁朴泰恒牌不進,推考傳旨,今方捧入。而莫重鞫坐,禁府堂上,不可不備員,更爲牌招,何如?傳曰,允。
政院啓曰,同義禁朴泰恒,再牌不進矣。莫重鞫獄方張之日,金吾堂上,不可不備員,所當更請牌招,而一日三牌,有傷事體,何以爲之?敢稟。傳曰,更爲牌招。
吏曹口傳政事,禮曹參議南就明。
鞫廳大臣以下請對入侍,入侍時,同義禁朴泰恒·李麟徵改差,其代,明朝口傳差出,仍卽牌招事,定奪。
鞫廳罪人文有道·朴尙儉,原情不服。傳曰,推鞫姑罷。朝報
有政。吏批,判書沈檀陳疏入啓,參判金一鏡進,參議未差。以李光佐爲兵曹判書,李廷濟爲修撰,權詹爲兼司書,李禎爲戶曹參判,魚史衡爲判決事,洪萬朝爲兼左賓客,趙泰億爲兼左副賓客,李衡佐爲繕工副正,成任爲宗簿正,學諭單李夏演,校書副正字單高處亮,禁府都事黃以章,內贍奉事南近明相換,兼春秋單吳正·李慶錫,訓鍊都監·御營提調單李光佐。吏曹謄錄
右議政崔錫恒箚曰,伏以臣於本職,豈有一毫堪承之望,而辭疏之批,聖旨隆重,繼以有史官偕來之命,臣誠惶感,罔知攸措。適於此際,國有非常之變,不顧廉隅,冒昧一出,仍參入對之列,旋赴鞫獄之坐,私心愧懼,彌日不解。顧臣兼帶經筵·史館·弘提·賓客及尙方提擧之任,在法應遞,伏望聖慈,亟命該曹照例處置焉。且臣於趙聖復事,更鞫之啓,有不敢自安者。蓋鞫獄事體,惟其嚴重,故必須再三詳問,得其端緖之後,是爲請刑,乃是從前鞫問之常規,兩行缺不勝幸甚。取進止。答曰,省箚具悉卿懇。今番處分,予心所爲,於卿少無所失,卿其勿辭焉。仍傳曰,遣史官傳諭。
朴彙登啓曰,小臣鞫廳坐起進去下直。傳曰,知道。
朴彙登,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
柳重茂啓曰,近來廳中多事,而都承旨李正臣,陳疏留院,左承旨金致龍在外,右副承旨李仁復式暇,同副承旨沈樘數字缺今日鞫廳,該房當爲進參,右副承旨李仁復,同副承旨沈樘,竝爲牌招,何如?傳曰,允。
朴彙登啓曰,卽者,禁府都事來言,今日鞫坐,右議政崔錫恒疏批未下,不得進參云矣,敢啓。傳曰,知道。
又啓曰,今日鞫坐,兩司當爲進參,憲府無行公之員,除陳疏入啓在外外,呈告人員,竝牌招,以爲推移進去之地,何如?傳曰,允。
柳重茂啓曰,同副承旨沈樘,旣有只推之命,更爲牌招,何如?傳曰,允。
又啓曰,禮曹參議,以在京人無故人差出事,命下矣。卽爲口傳差出,何如?傳曰,允。
朴彙登啓曰,卽伏見禁府草記,以罪人文有道·朴尙儉等設鞫傳旨,不卽捧入,有當該承旨請推之擧。當日入侍注書任述,不可無警責之道,遞差,何如?傳曰,置之。
四更,李仁復啓曰,鞫廳大臣以下,來詣闕外請對矣。傳曰,引見。
今月二十九日夜,鞫廳大臣以下請對入侍時,同義禁朴泰恒·李麟徵改差,其代待明朝口傳差出,仍爲牌招察任事,榻前定奪。
傳于李仁復曰,推鞫姑罷。
又以問事郞廳,以鞫廳大臣意啓曰,罪人文有道·朴尙儉等設鞫嚴刑,期於得情事,兩一字缺請對時,所懷蒙允矣。臣等卽爲來會禁府,而設鞫傳旨,尙今不下。如此緊急之事,傳旨不卽捧入,以致遲延,當該承旨,從重推考,何如?傳曰,允。
今月二十九日夜,右議政崔錫恒,判義禁姜鋧,知義禁李肇,右副承旨李仁復,司諫李眞儒,持平朴弼夢請對入侍時所啓,凡鞫廳之規,問目內辭緣納供而已。不敢以剩語納招,今此兩逆宦中朴尙儉,則問目之外,敢以胡辭亂語,張皇納供,而語極兇悖,誣及聖躬,誣及東宮,窮凶情節,愈益彰著,事關宮闈,言又絶悖。自下不敢依例請刑,敢此稟定,伏望明白下敎,嚴賜處分焉。上曰,嚴刑取服,可也。又所啓,文有道供辭,則泛以不相干涉,千萬曖昧等語,敢爲自明之狀,極爲凶頑,亦當嚴刑得情矣。上曰,唯。出擧條燼餘
四更五點,上御進修堂,右議政崔錫恒,判義禁姜鋧,知義禁李肇,右副承旨李仁復,司諫李眞儒,持平朴弼夢,假注書李普昱,記事官崔守慶,編修官金克謙請對入侍時,李仁復進曰,同義禁李麟徵,年老病痼,連赴鞫坐矣。症勢添重,不得同爲入侍矣。崔錫恒曰,調攝之中,聖體,若何?水刺寢睡之節,益有差勝之道乎?上曰,一樣矣。大妃殿氣候,何如?王世弟氣候,亦何如?上曰,一樣矣。錫恒曰,凡鞫獄罪人問目外亂言,例不載錄於原情中。而今此罪人朴尙儉原情中,以問目外胡辭亂說,張皇納招,而語極兇悖,上及於不敢言之地,極爲驚惶,不敢循例議啓,敢此請對矣。仁復進開櫃子,出推案讀訖。錫恒曰,自上若覽供辭,則可知其陰凶之狀矣。事關宮闈,言又絶悖,此而尋常置之,其貽累聖德,孰大於此,而將至於國不爲國,兩行缺本府堂上及兩司,同爲入侍,下詢處之,何如?姜鋧曰,窮兇情節,畢露於王世弟下令,今無可論。而王法必待鞫問後,取服正刑,故臺臣爭論,乃有設鞫嚴問之敎矣。罪人文有道供辭,則只歷敍渠往來京鄕之事而已。末端乃以大殿缺侍,與東宮宦寺,本來隔絶,不相干涉等語,而朴尙儉則言辭胡亂,語逼於不敢言之地,尤極兇獰矣。不敢循例請刑,玆隨委官之後,與僚臺請對面稟,取止奉行矣。李肇曰,凡鞫廳罪人,不爲取服,則例當請刑嚴鞫,而此則異於常規。逆宦敢以胡辭亂語,敢及於不敢言之地,上誣聖躬,下誣東宮,如此窮兇極惡之輩,不敢循例請刑,敢此請對,自上必洞悉其窮兇之節。伏乞明白下敎,快正其罪焉。李眞儒曰,臣等昨日請對,以設鞫嚴問之意,縷縷爭執,幸得蒙允,庶幾窮兇情節,可以鉤得矣。誣上不道之言,又發於逆宦之招,此是問目之外,而事關宮闈,惡逆尤著,自上特加處分,明正其罪,宜矣。朴弼夢曰,昨日臣等,以逆宦設鞫嚴刑事,力爭蒙允矣。今於鞫問之下,又出別端逆節,不可循例請刑,玆以入對,自上宜有處分矣。肇曰,兩宦罪逆,已著於東宮下令,不必更論。而雖係惡逆,必嚴鞫取服,可以正法,故自下爭之以法矣。渠以誣上不道之言,上及兩宮,此則必待下敎而後,可以處斷矣。眞儒曰,事關宮闈,則自下終難擅斷,伏想聖明,俯燭其情狀,速賜處分,宜矣。弼夢曰,朴尙儉所供,寔出於萬萬構誣,此則聖上之所洞燭,而宜有別爲處分之道矣。鋧曰,究問之道,只在嚴刑取服而已。王府事體,刑訊之外,無他法,逆節旣彰,則可以正法乎?弼夢曰,正法之請,誠爲失當,兩司旣以設鞫,爭執蒙允,而今乃遽請正法,揆以法例,斷不如是矣。眞儒曰,鋧之言,大是失言,旣承鞫問之敎,而到今正刑,甚無義意。肇曰,此獄究竟,不亦難乎?此不敢與東宮角立,漸缺道之境,臣等猥忝按獄之三行缺上明白下敎,俯賜處分焉。六字缺罪狀如此,故諸臣不敢循例請刑,而事係宮闈,在殿下處分之如何矣。肇曰,罪人不爲取服,而所供乃敢如此,窮兇極惡,旣如彼,惟當嚴刑得情乎?上久無發落。錫恒曰,末世人心,極其淆薄,而此事關係至重,自上必明辨痛斥之後,國人之疑釋然,而獄體亦正矣。今已夜深,玉體未寧,速賜下敎,如何?仁復曰,逆宦之供,敢及於不敢言之地,自上特爲處分。光明正大,然後可以解中外之惑矣。鞫廳不敢擅行矣。錫恒曰,自上旣已親覽其供辭矣。此事處置,不亦難乎?鋧曰,此事只在兩端。若曰窮凶情節已著,則或可正法,若曰王府體例,不可不遵,則宜嚴刑得情矣。錫恒曰,嚴刑鞫問,則獄體當矣。弼夢曰,大抵逆獄推治之際,本事外別生逆節,實是前古所無,極是變節,決非自下擅便之事矣。肇曰,以獄體言之,罪人不服,例加嚴刑,此亦嚴刑取服乎?上曰,嚴刑取服,可也。錫恒曰,文有道供辭,則泛以不相干涉,千萬曖昧等語,敢爲自明之狀,極爲凶頑,亦當嚴刑得情矣。上曰,唯。錫恒曰,同義禁朴泰恒,望八之年,且有實病,一日之內,三違召命,勢難行公。同義禁李麟徵,年滿八十,衰敗已甚,行步起居,亦甚艱辛,竝姑改差,令該曹口傳差出,仍卽牌招察任,何如?上曰,依爲之。鋧曰,王府體例,必見傳旨後擧行矣。頃日一宮人,傳旨未下之前自斃,一宮人,則傳旨下於翌日辰時,卽爲奉行。此非本府緩忽之致,而攻斥四至,至於宦寺傳旨,下於當日,故卽爲擧行,而當日之當字,誤以翌字書塡,蒼黃之際,曚然未察,比之於古人書馬亦疑,則罪無所逃矣。今日陳疏請譴,而以國忌不得上徹,故敢此仰達矣。又有難冒之端,本府郞吏推覈事,因臺啓將爲議讞,而其時參坐堂上,不可自治其郞吏,此亦應遞之端,謹當以文字,追後仰達矣。錫恒曰,郞吏推治事,不必。以下燼缺
上在昌慶宮。停常參·經筵。
大妃殿·大殿·中殿·世弟宮·嬪宮,藥房·政院問安。答曰,知道。
藥房啓曰,伏未審日間,聖體調攝,若何?咳嗽及寢睡水刺之節,益有差勝之勢,而頭部微疼,膈間不淸利,喉乾之候,亦有所減乎?二母寧嗽湯三貼,已盡於昨日,今日臣等,與諸醫入診,詳察症候,議定繼進之藥宜當。大妃殿調攝之候,亦復如何?臣等不勝憂慮,敢來問安,竝此仰稟。答曰,知道。慈殿症候一樣爲敎,予則諸症候一樣,而寢睡·水刺,頭部微疼之候,比前小歇,勿爲入診,湯藥劑入,宜矣。
領議政趙泰耉箚子。大槪,敢陳乞罪之章,冀蒙勘處,兼呈前日已有之箚,以備澄省事。入啓。
吏曹口傳政事,同義禁二,金演·李台佐,禁府都事三,趙星壽·曺夏壽·黃以章。
藥房再啓曰,卽伏承問安之批,以勿爲入診,湯藥劑入爲敎,臣等與諸醫,反覆商議,則皆以爲,二母寧嗽湯,依前加入,加進五貼爲宜云。此藥卽爲劑入之意,敢啓。傳曰,知道。
吏曹啓曰,兵曹判書有闕,政事,取稟。傳曰,政官牌招開政。
政院啓曰,今日鞫坐,兩司當爲進參,而憲府無行公之員,除在外陳疏入啓外,呈告人員,竝卽牌招,以爲推移進參之地,何如?傳曰,允。又啓曰,鞫坐,兩司當爲進參,而大司諫梁聖揆被論,司諫李眞儒,以孝寧殿祭官進去,獻納李明誼疏批未下,正言權頀未肅拜,正言徐宗廈呈辭,無一進參之員,除被論祭官疏批未下外,未肅拜呈告人,竝卽牌招,以爲推移進參之地,何如?傳曰,允。又啓曰,因侍講院草記,明日孝寧殿朔祭王世弟攝行時,宮官不可不備員,未差之窠及在外人員,合有變通之道,令本院稟旨擧行事,命下矣。兼司書洪萬遇在外,似當有變通之道,何以爲之?敢稟。傳曰,兼司書改差,今日政差出。
謝恩,禮曹參議南就明,知義禁金演,禁府都事趙星壽。
持平朴弼夢·尹聖時牌不進,罷職傳旨。傳曰,只推勿罷。
大妃殿·大殿·中殿·世弟宮,政院·二品以上·六曹過歲問安。答曰,知道。嬪宮,政院過歲問安。答曰,知道。
政院啓曰,持平尹聖時,旣有只推之命,更爲牌招,以爲推移進參鞫坐,何如?傳曰,允。
今月二十八日,吏曹參判金一鏡,兩司請對入侍時,在鄕人員,除拜京職者,久未上來察任,而事極未安,而至於玉堂兩司,則尤爲緊急矣。執義李廷濟,副應敎權詹,亦至今不爲上來,更加申飭,以爲斯速上來事,榻前定奪。
政院啓曰,同義禁李台佐,牌不進矣。更爲牌招,以爲進參鞫坐之地,何如?傳曰,允。
又啓曰,義禁府郞廳來言,判義禁姜鋧病不進,莫重鞫坐,不可遷就,卽爲牌招,使之參坐,何如?傳曰,允。
謝恩,同義禁李台佐。
持平朴弼夢,再牌不進,正言權頀牌不進,罷職〈傳旨〉。傳曰,只推勿罷。
鞫廳罪人文有道·朴尙儉,刑問一次不服。傳曰,推鞫姑罷。
禁府,宋相琦康津縣極地遠配。啓。
朔祭罷後,世弟宮,政院·玉堂·二品以上·六曹問安。答曰,知道。朝報
沈樘啓曰,備邊司郞廳,以大臣意來言,今日賓廳坐起日次,而孝寧殿朔祭齋戒相値,不得來會云矣,敢啓。傳曰,知道。
又啓曰,大司憲柳鳳輝,掌令鄭雲柱·李濟,疏批未下,執義李廷濟在外,持平尹聖時·朴弼夢,牌不進,今日以監察茶時之意,敢啓。傳曰,知道。
又啓曰,都承旨李正臣陳疏留院,左承旨金致龍在外,左副承旨朴彙登,今日以式暇出去,右承旨柳重茂,右副承旨李仁復病不仕進,非但伴直無人,今日鞫坐,亦無進參之員,右承旨柳重茂,右副承旨李仁復,所當牌招,而拘於廳規,不得請牌,何以爲之?敢稟。傳曰,竝牌招。
又啓曰,今日鞫坐,兩司當爲進參,而憲府無行公之員,除在外陳疏入啓外,呈告人員,竝爲牌招,以爲推移進參之地,何如?傳曰,允。
又啓曰,今日正朝方物看品時,禮曹堂上一員,當爲進參,而判書李肇,鞫坐進去,參判朴泰恒病不來,參議南就明未肅拜,竝卽牌招,以爲推移進參之地,何如?傳曰,允。以下缺燼餘郞廳羅㶷□
