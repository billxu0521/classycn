稟於鄭使,鄭使不答,蓋上副使,皆欲更觀呈才,故鄭使亦不得自由,不得已與李馨長相議,極擇善才者十五人留之,其餘竝爲先放送之意,敢啓。傳曰,知道。
又啓曰,卽者差備譯官,以勅使意來言曰,倭人,初四日,定爲發行乎?護去之官何人,員役幾人?去時來此,聽俺等所言而去,當以官員姓名及護送之意,通於北京云,敢啓。傳曰,言于備局。以上迎接都監謄錄
侍講院草記。入啓。答曰,依啓。彼若强請,則答以,症勢少減,敢不依命?似可矣。以上內下記草
上在昌慶宮。停常參·經筵。
藥房都提調臣金瑬,副提調臣金光煜啓曰,正元雨雪,時候不調,伏未審,前日勞傷之候,今則若何?臣等,無任憂慮之至,敢來問安。且今方進二神交濟丹,以劑入日數計之,則今月旬間,當爲畢進御矣。加劑入之意,敢此竝稟。答曰,勞傷之症,頗似減歇。且丸藥,姑勿劑入。
世子宮,藥房問安。答曰,平安。
備邊司啓曰,云云事,傳敎矣。取考九月南兵使狀啓,大槪,雲寵土兵申男·金德應·鄭率·吳大立,保人金德云·申德男,私奴千龍·玉生,羅暖土保金得生,吉州人申德厚十名,出去不還,飢死丁寧云,而保人金界男,烽軍李一龍,越境病死云矣。今者甲山人七名被捉云,雲寵乃是甲山所屬之保,而十二名中,七名見捉,則其餘五名,必致死亡矣,敢啓。傳曰,知道。備邊司謄錄
戶曹啓曰,王世子宴罷後,依前傳敎,只給禮單單子,則第三使,催入禮單物種矣,卽以此禮單,當在都給之中,故不爲別呈之意言之,則三勅使作色曰,王世子旣爲宴參,則禮單不可不別爲進呈云,此禮單物種,不得已事勢入給,而此後王世子參宴之時,則必索禮單,何以爲之乎?竝此仰稟。傳曰,如是强請,則主人之道,似不可不給。
禮曹啓曰,傳曰,倭人初四日定爲發去乎?設宴以饋,衣服及禮單貽送事,定奪矣。衣服則某樣幾許造給,宴享亦已設行耶?問啓事,傳敎矣。倭人等明日定欲發送,而鄭使有更爲分付之事,故自都監已爲啓辭,宴享,臨去將爲設行,衣服及禮單,草綠紬襦衣一領,腰帶·甲襪各一件,白木三疋,白紙五卷,黃毛筆五柄,眞墨三丁,磨鍊措備,亦於臨去日,各爲分給計料矣,敢啓。傳曰,知道。
迎接都監啓曰,鄭使欲見新曆一件,淸國頒曆未到,且我國作曆,彼已慣知,不得不入給,何以爲之?敢啓。傳曰,入給。
又啓曰,大通官,以勅使之言,催促設宴,今方整備,而行酒宰臣戶曹判書世濂,卒得傷寒,勢未及入參,其代以他人換差事,令政院速爲啓下定奪,何如?傳曰,知道。
又啓曰,三勅使出宴廳,世子入揖就坐,將行宴禮之意,敢啓。傳曰,知道。
又啓曰,宴禮三爵後,則令行酒宰臣勿入,七爵而罷,世子出于幕次之意,敢啓。傳曰,知道。
又啓曰,雲寵萬戶等拿來之事,言於鄭使,則答云,此人無檢問之事,姑爲仍囚云,敢啓。傳曰,知道。
又啓曰,倭人護送之人,使之來待館所矣。宴罷之後,鄭使卽招都監都廳入來,言之曰,護送之人,往見關伯,傳諭入送之事,然後本國具由奏聞,必以其時護行之人,入送北京,復命于帝前,此人不可不擇。且不可只送一人,譯官亦擇定伶俐二三人,倭人明日不可發送,更爲擇日,去時,使之來見而去云,敢啓。傳曰,言于備局。
備邊司啓曰,卽見延接都監啓辭,倭人等護去之官,勅使,使之聽其所言而去云。其所言,未知何事,而若使直往馬島,則不時交相通使,本無前例。且事勢亦甚難便,令館伴及都監堂上,預知此意,以爲周旋之地,何如?傳曰,允。
迎接都監啓曰,備局啓辭,云云事,傳敎矣。淸國之送還倭人,非等閑之事,欲鋪張誇大,以觀日本所答之如何,故欲使高官爲使而送之,雖不以上副稱號,亦欲從事書狀之稱,此則亦一信使之例也,節節難便,而彼以此事爲重大之擧,而欲以一微官,只爲護送於海上,則必漠然不入於意,自都監譯舌相爭,萬無回聽之理,極爲悶慮,令廟堂,更加商量定奪,何如?傳曰,允。
又啓曰,明日翌日宴事,稟于勅使,則使之設宴云,敢啓。傳曰,知道。迎接都監謄錄
義禁府啓曰,前日頒赦時,放未放謄錄單子相考,則前阿耳僉使張弼漢,以越境採蔘之罪,蒙宥矣。今此孟尙賢·車慶敏等,亦是越採之罪,依前例,應在蒙宥之類,而勅使方在館所,回還後處置,何如?傳曰,依啓。禁府謄錄
禮曹啓曰,奉保夫人禮葬,依橫看准給事,啓下矣。該曹謄錄,本無奉保夫人禮葬之事,近來一品宰臣之喪,皆用別致賻之禮云,何以爲之?臣等倉卒之際,率爾入啓,似或失當,惶恐敢啓。傳曰,時急之事,如是稽緩,殊甚不當,依法隨品禮葬,可也。且奉保夫人,壬辰以後,曾無死亡者,本無謄錄,無足怪也。
又啓曰,奉保夫人所需,該曹趁不分付耶?無一物進排云,是何故耶?問啓事,傳敎矣。禮葬事,啓下後,卽爲移文戶曹,則戶曹謄錄無之云,故更爲稟啓,未得回下,如是趁未擧行,致勤聖敎,不勝惶恐,一二等中,以何等例爲之乎?敢稟。傳曰,職是從一品,用二等禮葬,似可矣。
禁府草記。入啓。答曰,分輕重論罪,似當,問于大臣處置。內下記草
王世子冊禮,迎勅後,大殿·中殿,百官陳賀。以上經筵日記
上在昌慶宮。停常參·經筵,
迎接都監啓曰,戶曹判書金世濂,自昨日卒得傷寒,證勢極重,不能留待館所,舁歸他處醫治,察任無人,極爲可慮,請令他堂上,姑爲代察,何如?傳曰,依啓。
傳曰,大君今日進往館所,行茶禮,似當,此意,言于都監。
以禁漏,王世子翌日宴出宮時刻單子,傳曰,世子,正朝宴進參,翌日宴則大臣行禮,似當矣。
迎接都監啓曰,傳曰,世子正朝宴進參,翌日宴則大臣行禮,似當矣事,傳敎矣。正朝,世子已行茶禮,自上又有禮單物膳,都監又進歲饌,不必更以正朝爲一宴之名,明日,以世子新歲別宴,請於勅使行禮,似當,敢啓。傳曰,大祭過後爲之。
又啓曰,上·副勅使及鄭勅差備譯官等,以諸勅使之意,來言曰,倭人今將發送,有分付之事,欲於明日,招見館內,兼饋酒饌以送,未知如何,此意,言于都監,卽爲回報云,敢啓。傳曰,使之招見無妨。且差人,入往日本,難便之意,倭人未招見前,開諭,可也。
又啓曰,今日將行翌日宴,領議政以下,皆已來待,勅使,使差備傳言曰,昨日終日受宴,氣頗不平,不得受宴云,詳在領相啓辭中,卽爲罷出之意,敢啓。傳曰,知道。
都監郞廳,以領議政意啓曰,臣等,承命來詣館所,使差備譯官請宴,則答以,昨日世子行宴時,苦被勸酒,不覺過飮,因此致傷,今則氣頗不平,不得行禮,宴牀竝入于各房云。臣等申請曰,旣已承命,奉御帖而來,終不受宴,則非但下情落莫,將無以復命,勉强領受,俾遂至願,不勝幸甚。答云,如是再請,已知其誠意,而俺等所患如此,且分入各房,自有前例,不可不依此行之云,臣等,不得已退出之意,敢啓。傳曰,知道。
迎接都監啓曰,鄭使分付內,駕馬一坐,速爲新造,而長機二年木,得之甚難,軍器寺·訓鍊都監,皆無〈如〉許長大者,尙衣院有可用之木,而本院不敢擅用,都監啓請爲可云。事勢急迫,他無可得之路,請令本院,姑先出給。小木匠善手二名,亦令起送,俾無役事遲滯之患,何如?惶恐敢啓。傳曰,依啓。
又啓曰,明日設宴之意,言於勅使,則答云,連日受宴,氣力甚困,欲爲休息云,明日則不爲請宴矣,敢啓。傳曰,知道。
又啓曰,鄭使差備譯官來言,頭目等,齊訴於勅使曰,遠來之後,休鞋子盡爲破落,願出賣食餘鷄鮮,以爲補鞋之資,勅使依所言爲之,臣等以爲破落之物,自當隨便修補,何必賣此而爲之?勅使以爲搪塞,頗有慍意,不得已令該官,從市價賣給之意,敢啓。傳曰,知道。以上迎接都監謄錄
備邊司啓曰,以迎接都監啓辭,倭人護送之人,往見關伯,傳諭入送之事,然後具由奏聞等事,傳曰,言于備局事,下敎矣。此事委屬可慮,宜令都監,使李馨長,反覆傳言曰,當初差一護行官,到釜山,分付館倭者,意有所在,而今者勅使之言如此,非不欲遵依奉行,而但有許多難便之事,不可不細陳,雖以交隣之義,間間有通使之時,而必自彼國先請遣使,然後自我回諭于對馬島主,島主轉通于關白,關白通諭所經一路,護行倭官及指路船等諸具整馬後,方許入往,如此之際,動輒經年。且約條通信之事,事字以後字,改書以下,自有年限,曾無自我不時徑入之例,我使之決不得任意入往者,事勢然矣。對馬島主,今又往去倭京,馬島無主管之人,初頭之通言于馬島,亦且遲久,往復之不易,又有甚於前日矣。況爲上國尊奉之道,不可不深思而處之,彼國恃其海外險僻,妄自尊大,別立年號,前日明朝時,使臣李宗誠,欲爲勅諭,反爲見辱之事,勅使亦必聞之矣。今者上國,優厚其被擄,使之傳諭,交割大朝之德義,孰不欽仰?若因此感戴則善矣,或有不然,詞語之間,未免有違於恭謹之禮,則我國之不幸,固不足言。上國亦未免追悔,此等事意,今若不言,我國難免其責。故敢此備陳,若以大朝德意,宣諭館倭,通書于對馬島主,以爲轉告關伯之地,使之回報,而遲速任彼之爲,則於大朝柔遠之道,事體得宜,在我國,亦可免他日之責,須加萬分商量,而善處云云,似當,敢啓。傳曰,依啓。倭人情形,十分可疑之日,我人入往,或有意外惹釁之患,則亦極悶慮之意,亦爲開諭,似當矣。此草記,傳曰,彼若問惹釁之由,則答以,彼以回謝出給手交文書以不爲受去,執言發怒,則事甚可慮云云,似當矣。備邊司謄錄
政院啓曰,初七日春享大祭,明日以明明日至齋戒,三省推鞫,不得爲之之意,敢啓。傳曰,知道。禁府謄錄
上在昌慶宮。停常參·經筵。
迎接都監啓曰,卽以備邊司啓辭及傳敎之意,使李馨長,言於鄭使,則答云,本國護送此倭,欲至於釜山而止,淸國之意,則欲見日本感喜之狀,使之委定使臣護送矣。本國約條,曾無自我不時徑入之例云,若以此生釁,則於兩國,皆有所不利,似難爲也。然此事,俺亦不能自斷,當從容竝陳於閣老,倭人姑留數日,以待處置,然後發送云。此事,初以爲終始堅執矣,今則頗有竝釋信向之意,待彼相議,更爲探聽回啓之意,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
又啓曰,明日請宴之事,言於勅使,則勅使卽許之,明日設宴之意,敢啓。傳曰,知道。
又啓曰,鄭使差備譯官來言曰,前日所給之藥,已爲煎服,此藥頗有奇效,越江後,亦欲煎服,藥材可以加得乎?醫官有弊,不必下送,劑藥書員,欲爲帶去。且有病受鍼,此病,服牛黃,則減歇,去時欲得之云,藥材及牛黃,令典醫監覓給,醫司難得之材,如前自內局,出給書員,亦令帶去,何如?傳曰,依啓。
戶曹啓曰,王世子參宴之時,彼若要索禮單,則不可不給之意,旣承傳敎,故下馬宴禮單,則已爲入給矣。前頭新歲別宴時禮單,亦將入給,前日啓下,王世子接見時禮單移給,何如?傳曰,依啓。此宴,稱以別宴,勿以新歲宴爲名,似可也。
政院啓曰,以備邊司,平安監司方物事狀啓粘目,傳曰,此回啓是乎?承旨察啓事,傳敎矣。方物變通之事,爲今日大緊機會,頃日因參軍事,會見時,大臣旣已發端,鄭使因日暮,姑令退去,以待數日從容商確云,則大臣,似當更進委曲陳辨,今番謝使之還,必得停當以來之意懇請,恐乎得宜,令都監言及,彼或視爲緩歇,敢啓。傳曰,彼旣施惠,猶不知足,强請不已,似或不可也。迎接都監謄錄
備邊司啓曰,倭人等,所着之衣,綿布·紙束等物,已自該曹俵給矣,前頭時日漸暖,要得皮草鞋,亦有望於單襫之衣,而不敢仰達云,我人之漂風到彼者,非徒資送之厚,衣件亦爲疊給,則此輩,木棉襫衣爲一件加給,宜當,皮草鞋亦爲造給事,分付該曹之意,敢啓。傳曰,依啓。
又啓曰,迎接都監啓辭,以都監草記,本司啓辭,倭人等護去之官,勅使使之聽其所言,而去云,其所言未知何事,而若使直往馬島,則不時交相通使,本無前例。且事勢亦甚難便,令館伴及都監堂上,預知此意,以爲周旋之地,何如?傳敎矣。淸國之送還倭人,非等閑之事,欲鋪張誇大,以觀日本之所答如何,故欲使高官爲使而送之,雖不以上·副稱號,亦必欲有從事書狀之稱,此則亦一信使之例也。節節難便,而彼以此事爲重大之擧,而欲以一微官,只爲護送於海上,則必漠然不入於意,自都監,憑譯舌相爭,萬無回聽之理,極爲悶慮,令廟堂,更加商量定奪,何如?傳曰,允。已上備邊司謄錄
備邊司粘目。入啓。答曰,勿爲漏泄,使之潛通于第三使。內下記草
上在昌慶宮。停常參·經筵。
藥房都提調臣金瑬,副提調臣金光煜啓曰,卽者王世子下令曰,連日擧動,以致添傷,又得感冒之症,欲爲服藥治療云,臣等之慮,固已及此,今承下令,不勝憂慮之至,卽令醫官等,入診議藥之意,敢啓。傳曰,知道。
世子宮,藥房問安。答曰,知道。症候,問于入診醫官。
藥房再啓曰,卽者伏聞入診醫官崔得龍·朴頵之言,則以爲,世子前日所傷之症,平復未久,又復觸寒勞動,不無再感之患,夜多自汗,鼻竅淸液頻出,時有發嚔,亦頗思飮,而大槪症勢,不至大段,宜於人蔘敗毒散,加麥門冬·地骨皮·知母各一錢,先用二貼,姑觀症勢加減,更議他藥,似爲宜當云,以此劑入之意,敢啓。傳曰,知道。以上藥房日記
迎接都監啓曰,前日攝政王前禮單事,今朝,使李馨長,更爲稟報,則答云,聖敎極爲允當。國中之事,皆出於攝政,不可不別爲送禮,諸王雖盡知之,亦不可煩於耳目,依洛興府院君持去之例,別單出送,可矣。倭人,則淸國本意,欲使委使臣送還矣。我國之事,如是難便,故與上副使詳議,已爲定奪,只任本國處置,俺旣詳知此意,有何所患?倭人去時,使之來見,則欲饋酒饌而送,遲速亦在本國所定云,此事甚爲重難,而如是無弊結末,極爲多幸,敢啓。傳曰,知道。
又啓曰,鄭使差備譯官來言曰,有齒痛之病,牙頰浮起,前日,亦以國恩,得服牛黃而差歇矣,今者此病重作,牛黃欲優得之,量減禮單而給之云,令兩醫司,速爲覓給數部,何如?傳曰,允。
又啓曰,碧潼蔘軍三名,捉囚本郡事,平安監司狀啓,據備局回啓,令都監通告,何如?啓。勿爲漏泄,使之潛通于第三使事,傳敎矣。與李馨長相議,欲言於三使,則馨長以爲,此事旣已結末,不必更爲提起云,此言亦爲有理,更勿擧論,令本道放送,似當,何以爲之?敢稟。傳曰,知道。放送,不可也。
又啓曰,今日以請宴事,大臣以下來待館下矣,三使之差備譯官傳言曰,上使有病,俺亦有病,勿爲設宴,宴床排入各房云,敢啓。傳曰,知道。
迎接都監郞廳,以右議政意啓曰,今日來詣館所,使譯官輩請宴,則第三使,以爲齒痛方苦,未出房外,上副使,亦以獨受爲難,竝未得飮宴,不勝未安云,臣又使傳說曰,自上,特使大臣請宴者,欲展其情禮也,而適値病患如此,深用落莫云,則若稱今日非別宴,乃例宴也,而大臣委來接待之至意,固已知之,而上使,亦困於世子來臨時勸酒,尙未擧頭,竝未出廳,極以爲恨云云,卽呈御帖而罷出矣。以昨日都監啓辭觀之,似許受宴,而問諸譯輩,則不知許之之意云,啓辭措語,似涉不察,敢啓。傳曰,知道。
迎接都監啓曰,勅使時各宴,必前期一日請之,預爲排設,故翌日宴時,前期請之,勅使許之,領議政以下,來到館所請宴然後,勅使氣不平,不許設宴,竝入宴床於各房矣。今日之宴,昨日請之,亦卽許之,當日右議政以下,來到請宴然後,勅使又如前日之例,不爲設宴,竝入宴床各房,此其常態也。而右議政啓辭,以昨日都監啓辭觀之,似許受宴,而問諸譯輩,則不知許之之意,啓辭措語,似涉不察云。凡請宴之事,只差備譯官知之,諸譯未必盡知,而大臣,以都監爲不察,臣等不勝惶恐待罪。傳曰,知道。勿待罪。
又啓曰,倭人明日發送事,言於勅使。且曰,勅使欲見倭人,饋酒以送,今日使之來見乎,明日去路來見乎?勅使云,明日去路來見云,敢啓。傳曰,知道。
又啓曰,世子別宴,大祭過後爲之事,命下矣。明日罷齋後,似當設宴,而伏聞世子有未寧之候,藥房入診議藥云,一日之間,不爲太遠,明明日請宴,何如?傳曰,病未快療,則勢難行禮,更觀症勢爲之。迎接都監謄錄
備邊司啓曰,倭人護送,止於釜山事,旣已停當勅使前矣。若不急速發送,則畿甸出站守令,必不及往來周旋於勅使未發之前,不得已明日內發送,而以此通告勅使之意,分付都監,宜當,敢啓。傳曰,允。
傳曰,史官一員待命,騎馬三匹立之。永寧殿摘奸事內下記草
戶曹草記。入啓。答曰,知道。發賣一事,勿爲創開,宜矣。內下日記
上在昌慶宮。停常參·經筵。
世子宮,藥房問安。答曰,知道。以上藥房日記
迎接都監啓曰,大通官,以勅使意,傳言曰,碧潼論死二人,今日南別宮紅門外,當爲行刑,令刑曹堂上,預爲來待云,敢啓。傳曰,知道。
又啓曰,差備譯官,以鄭使意來言,平壤居前副正李仁雄,丙子以後,爲國家宣力收拾之功,甚多,前後監司,所共知也。以私事言之,則俺喪母之時,襄葬諸具,極力措備,祭事,至今致誠盡禮,感恩之情,不可不記矣,蒙國恩,得堂上職帖以給。且同生弟,方在北京者,曾於泰川官婢處,有所生之子,其名泰立,若以賤役終身,則亦極可矜,欲爲免賤,使我子孫,竝得保存。俺自此以後,更來與否,不可知也,故敢此區區,請以此意啓達云,敢啓。傳曰,依願施行。
又啓曰,差備譯官,以鄭使意來言,前頭有三度宴禮,回禮宴,上馬宴·餞宴也。上馬·餞宴,世子不可不參,回禮則領議政·德興府院君,當爲進參云,敢啓。傳曰,知道。
又啓曰,卽刻大通官,出往,行刑處與刑官眼同,一人則凌遲,一人則處斬,頭顱·手足,使之傳示江邊云,敢啓。傳曰,知道。
又啓曰,倭人等,來到館所,勅使招入,茶禮饋酒各二盃而送,倭人稱謝出去矣,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
又啓曰,大通官,以勅使意,針醫李得吉,卽爲招來云,敢啓。傳曰,知道。迎接都監謄錄
備邊司啓曰,今番勅行,一路除弊之外,歲幣之留瀋,方物之車運,專出於鄭使之宣力,不可不先示喜謝之意,已爲啓稟停當。臣等當躬詣館所,以陳謝意,而自上,別遣近臣,則事係特命,彼之感喜,想必有加,敢此仰稟。傳曰,今始遣官,似爲太晩,未知其可也。
戶曹啓曰,以備邊司啓辭,第三使處別贈之物,令該曹,就前日之例,從其優厚之規事,傳敎矣。上年王世子永還時,則護行將以下,各有贈給,而第三使處,則自前例給銀七百兩之外,又自上特賜銀三千五百兩,王世子又贈一千兩,今番別贈,依此磨鍊乎?敢此仰稟。傳曰,此數似爲過多,量減磨鍊,可也。
又啓曰,以密贈事草記,傳曰,此數過多,量減磨鍊,可也事,傳敎矣。上年特贈之數,果爲太多,今數,前例贈七百兩之外,特贈二千兩,則似爲便當,而且今番,則事勢與前爲異,王世子例贈,何以爲之?敢啓。傳曰,一千兩加給,王世子贈二百兩,減給。
備邊司郞廳,以領·右相意啓曰,臣等近察館所辭意,如歲幣之留瀋等事,及今番一路除弊之事,第三使有自功之色,所望不爲淺鮮,且運米一事,時未提起,而意者,數日,似當有發言之擧,此際,若不先示喜謝之意,以勖其前頭宣力,則後雖多有贈遺,已失其會矣,令該曹,就前日別贈之例,從其優厚之規,以爲定給之數,似合事宜,敢啓。傳曰,依啓。備邊司謄錄
備邊司粘目。入啓。答曰,回還時,移給他道驛馬,尤爲不可,更議處置。
戶曹草記。入啓。傳曰,前送雜物再贈便否,密議于第三使爲之。
禮曹草記。入啓。答曰,監司謁聖時,進參爲在,西齋及額外校生,先爲汰降,有違於勸懲之道,此一款乙良,施行安徐爲乎矣,限年定擧事乙良,使之勿揀赦前,以爲矯弊之地。
兵曹參判具仁垕箚子。入啓。答曰,省箚具悉。卿其勿辭,調理察職。內下記草
上在昌慶宮。停常參·經筵。
藥房都提調臣金瑬,副提調臣金光煜啓曰,臣等朝詣世子宮問安,仍稟近日症候,則下令于醫官等曰,連進人蔘敗毒散二貼,而諸症與前一樣。且有鼻塞之症,脚節,乃於屈伸之際,似有微疼之氣云。臣等,卽與崔得龍·朴頵及諸御醫等商議,而柳後聖適因事上來,聞世子未寧之候,來詣闕中,仍使同參商議,則皆以爲,此是肺感風寒之致,宜於蔘蘇飮,加麥門冬·知母·地骨皮·柴胡·黃芩,各七分,引子烏梅一枚,連用三貼,姑觀症勢,更議他藥,爲當云,故敢啓。傳曰,知道。
世子宮問安。答曰,知道。症候一樣。藥房日記
迎接都監啓曰,戶曹判書金世濂,初因傷寒,不能察任,故以參判李時昉,代察事,啓下矣。數日內,世濂之病極重,至於不省人事,不能歸家,方在都監近處,而重臣病勢如此,敢啓。傳曰,知道。遣內醫看病。
迎接都監郞廳,以領議政意啓曰,臣瑬,臣自點,臣堉等,承命請宴于館所,則勅使卽許,仍爲坐堂,臣等以次而入,行揖禮後,卽呈御帖,各就座,行茶禮訖。臣等,行酒各連進二爵,而勅使,令通官,送言于臣等曰,此後則座上行酒八爵而罷,第觀其辭色,則頗似歡洽,座上行酒第二爵,卽出其所煮藥酒,極勸盡爵,以示勸厚之意。臣等辭退之際,使譯官,告于三使曰,有面稟停當之事,而今日則非但節次非便,日勢已暮,不敢發口云,則答曰,然則明日爲之,可也云,臣等,各行一揖而退出矣,敢啓。傳曰,知道。
迎接都監啓曰,今日宴禮罷後,勅使,使差備譯官傳言曰,明明日當爲發行,各日禮單,明日內,盡爲磨鍊入送云,敢啓。傳曰,知道。依前例,遣官請留。迎接都監謄錄
禁府粘目。入啓。答曰,照律爲乎矣,韓興乙良,本職遞差。
大司諫趙絅,獻納曺漢英,正言姜鎬·金徽啓曰,宮省事禁,臣等,於昨日始聞自內下內人於內需司獄,俄又聞錯毒之說,閭巷相傳,不勝其藉藉,果若是,則逆節,潛藏於宰膳之間,古今罕有之變也。殿下奈何有若隱一細故,而□下掖庭私獄,以私人治之哉?凡民庶之罪,稍涉綱常者,必付義禁府,以大臣爲委官,三省雜治之,以重獄體,乃祖宗不刊之令典也,況此日月之蟊賊乎?傳爰出訊鞫論報,刺得獄情,決非一宦臣者所堪任,請亟付王獄,明正其罪,以快臣民之憤。答曰,事涉難明,故不付王獄矣。
大司憲李行遠,執義金益熙,掌令柳·李晳,持平李梓啓曰,臣等竊聞,內需獄,內人鞫問之擧,閭巷喧傳,有不忍聞,此何等大獄,而獨使內寺治之乎?請亟命付之王獄,明正處斷。答曰,不允。
上在昌慶宮。停常參·經筵。
世子宮,藥房問安。答曰,知道。症候似減矣。
藥房都提調臣金瑬,副提調臣金光煜啓曰,臣等,伏承下醫官之敎,似是以卽今劑入之藥,不爲對症而然也。臣等,更與崔得龍·朴頵及諸御醫等相議,則今此所進蔘蘇飮,旣已殫思竭慮,十分商確以定,此外更無所思,昨日劑入三貼,日進一服,則明日當盡三服,如欲速取顯效,則今夕又進一服,姑觀夜間症候,更議他藥,宜當云,敢啓。答曰,依啓。藥房日記
備邊司郞廳,以領議政〈意〉啓曰,臣昨日進詣館所,宴罷臨時,臣言欲有稟定之事,而今日忽擾,未能開陳云,則鄭使曰,明日須從容談話云,臣卽依諾而退矣。因竊伏念,運米請減,乃是莫大之擧,必須多官齊往,以示擧國渴急之情,今日食後,臣等,與百官同往館所,措辭陳說,宜當,敢啓。傳曰,允。備局謄錄
迎接都監啓曰,大通官,以上使之言,針醫李得吉卽爲招入云,敢啓。傳曰,知道。
又啓曰,領相以下,入於宴廳,良久談話,竝無聽從之意,仍爲罷出,詳在大臣書啓中,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
迎接都監郞廳,以右議政意啓曰,領相,以世子病患議藥事,進詣闕內,臣景奭,聞有令大臣請留之命,令譯官輩,措辭傳說,則答云,明日定欲發行,而旣遣近臣,又遣大臣請留,明日則當勉留云矣,敢啓。傳曰,知道。
又以領·右相·洛興府院君意啓曰,臣等,與百官齊會之後,令譯官,通于勅使,則卽爲出座。臣等,入行揖禮後,二三品以次入而行揖時,第三使以爲,不必多入,後行,使之退去,上使顧視有所云云。第三使卽曰,如有可言者留座,餘皆退出。坐定後,臣等,稱謝昨日之款接,且謝其除弊之事,仍言所欲陳者,有兩款大段事,不敢坐陳,請立而盡陳。勅使以爲,諸大臣立,則俺等亦立,須坐而言之,臣等卽離席,先言林慶業,非但爲我國之逆臣,乃是大國之逆賊,不可不依律處斷,願以本國上下大小之群情,歸報大朝,俾卽出送云云。勅使曰,此事,國王亦已言之,而屢經大赦,故不爲處斷云。臣等又言,自上所陳之懇,卽擧國所共望之事也,詳細歸報云云。反覆陳說,則勅使曰,國王之言,上達之時,諸大臣所言,自可陳達矣。又言補運難辦之狀,年年飢饉,又以癘瘕紅疫,死亡相繼,民力已渴,頓無可爲之勢,今者幸逢閣老之來,一國群情,擧皆欣悅,如此渴悶之狀,可以上達於大朝,若蒙矜察,則其幸可言云。勅使曰,十萬石還納之事,旣已出送朝廷,則自當照數受之而已。海中致敗之事,非所與知,十萬之外,又爲加徵,則稱以悶迫,宜矣,別無加徵而如是云云,何也?此非俺等所管之事,只聞之而已,無可擅斷之事。臣等又言曰,運米之際,竭一國之役,准數入送,而差使員等,不爲善爲行船,以致敗沒之多,可勝痛嘆?今雖欲盡力更運,無以辦得,飢民赤立之狀,欲言嗚咽,難以盡達,願諒此情,陳達于皇帝及攝政王云云。勅使曰,此事,本國欲爲則爲之,不爲則不爲而已,俺等不敢陳達云云。臣曰,小邦何敢不欲爲,而有此陳說,雖欲爲之,力已竭盡,一時輸運,尤極難矣,知其不可爲而有若可爲者,罪也,知其不可爲而明言不能爲者,亦罪也。三軍之衆,雖百萬而主將當之,朝廷之上,雖百官而首相當之,俺今爲一國之首相,他日趁未輸運,則自大朝必曰,領議政某,方命不爲輸送而罪之,則固所甘心云云。勅使曰,俺等聽之而已,別無可爲之事。臣等仍爲罷出後,竊聞李馨長之傳說,勅使等,相與語曰,所陳說話,皆出於實情。且談話時,臣景奭,臣堉以爲,天下已爲統一,天下之人,皆皇帝赤子也,欲養近處之赤子也,奪在遠赤子之乳,則同是赤子,而其爲悶迫,如何?皇帝及攝政王,若知如此切迫之狀,必爲矜㦖,願閣老歸達云云。鄭勅,勃然高聲曰,此乃陳悶迫之情耶?欲爲劫迫計耶,上使聞其高聲之狀,鄭使以其所言之意,傳說上使曰,此乃悶迫而言之,何必高聲云云,大槪,察其辭意,無峻絶之色,若爲隨力運入,以觀其處置,則似不無萬一之望矣。鄭使,令朴庚生傳言曰,今番謝恩使誰某爲之?以臣景奭·堉等入往之意,答之。則又曰,前世子及大君出來時,交相入朝之意,九王言送事,諸大臣不聞之耶?答云,聞之矣。鄭使送言曰,冬至·正朝·聖節,旣有節使,如此別往,大君何不入往乎?臣等答曰,謝恩使在北京時,以主上病患,或輕或重,而世子·大君,長在侍禁中,不可入來之意,勅使聞之,許以大臣入來,其已忘之乎?況今上候未寧,有加於前日,大君豈可遠離云?則答曰,事勢果然矣,前日分付之事,恐或忘之,故言及矣。大君·大臣中差送,唯本國之所爲,何敢有所取舍而指揮乎?且聞韓巨源,希望堂上恩典,而不敢發口云,前日卞蘭,亦嘗蒙恩,今此大慶,以大通官出來,所望如此,故敢此竝稟。傳曰,知道。韓巨源所望,依願施行。迎接都監謄錄
大司憲李行遠,執義金益熙,掌令柳·李晳,持平李梓啓曰,措辭見上答曰,姑令內寺檢問,無妨。
大司諫趙絅,正言姜鎬啓曰,措辭見上答曰,國有大變,則請討而已。致疑獄事,侮辱中官,甚非事宜也。
大司諫趙絅,正言姜鎬啓曰,臣等,俱以庸陋,待罪言地,猝遇國家非常之變,痛心蝕腸,適欲不反兵馬,鬪而不得,則唯以空言,日叫九閽者,非他焉。妄意,只在於打破內需私獄之弊,納吾君於大公之地,明正鼠輩之罪,以恢與公棄之議,而未能盡明,致勤嚴敎,臣罪萬死,虧形便佞,自是稱擧宦寺之高談,掖庭之獄外,臣莫得以窺其端倪,則臣等何從而致疑乎?不意容光之照,反有阻於犬馬之誠也。臣等,將何面目,晏然仍冒?請命遞斥臣等之職。答曰,勿辭。
正言金徽啓曰,臣等,昨政有新授加資之命,未及謝恩,不得參本院之啓,而初日之論,臣旣與同,則何可以一日不參之故,自謂無失,而晏然置處同僚乎?請命遞斥臣職。答曰,勿辭。
大司憲李行遠,執義金益熙,掌令李晳,持平李梓,竝引嫌而退,出仕。答曰,已諭,出仕事,依啓。
有政。以辛喜永爲北部參奉,呂爾徵爲吏曹參判,李時楳爲掌樂正。
上在昌慶宮。停常參·經筵。
藥房都提調臣金瑬,副提調臣金光煜啓曰,新春峭寒,朝晝異候,伏未審,近日靜攝中,聖候若何?臣等伏不勝憂慮之至,敢來問安。答曰,症候雖未如前,不至大段。
世子宮,藥房問安。答曰,症候與昨一樣,藥則一服餘在,明日議藥。
藥房再啓曰,中殿今方進御歸脾湯,前後劑入五十貼,而日數計之,則今月十二日當盡,故臣等,問于諸御醫等,則皆以爲,雖連用百服,亦無所害,以此仍用爲當云,歸脾湯二十貼,爲先加劑入之意,敢啓。答曰,厥症,有加無減云,此藥似爲有害矣。
藥房三啓曰,臣等問安于東宮,則答以,與昨一樣。更令醫官崔得龍·朴頵等稟達,此時症候,則差晩入診事,下令矣。姑待入診議藥之意,敢啓。答曰,知道。
藥房四啓曰,以中殿,進御歸脾湯加劑入啓辭,有厥症有加無減,此藥似爲有害之敎,臣等無任憂慮之至,當初此藥議定之時,諸醫聚會,十分商確,而所進之數,已至五十貼,略無其效,則其非對症之劑,明矣。卽當更議他藥,而問于崔得龍·朴頵等,則以爲,其時參論,柳後聖,以勅使支待事,方在站上,待其上來,令醫女等入診後,商議以定,可無未盡之患云,故敢啓。答曰,知道。
藥房五啓曰,卽者崔得龍·朴頵,王世子入診後,出言于臣等曰,世子所患之症,與前無異,脈度一樣浮數,鼻塞亦如前日,食味不如常時,兩脚有似柔弱,前日劑入蔘蘇飮三貼內,一貼遺在,今日畢進服後,姑觀明日症勢,更議他藥爲當云。且以其病勢言之,則雖不至重大,而凡人疾病,莫不從微至著,由小成大,今若不能靜攝,觸寒勞動,以致添傷,則將來之害,有不可勝言矣。前日擧動,雖在平復之後,尙有添傷之患,況方在未寧之中乎?前頭宴禮,決不可親行之意,連遣中使,且臣善爲措辭,極陳其症勢之深重,則彼亦必爲之動念矣,敢此仰稟。答曰,全然不見,殊極未安。更觀今夜症勢,明朝議處。藥房日記
迎接都監啓曰,鄭使,使李馨長來言曰,李玉鍊事,監司旣已啓聞成獄,而但念玉鍊,蒙國恩,至於堂上守令之職,檢屍之擧,似不便當,故初以此意上聞,使之速爲埋葬矣。其妾則雖不能其罪罪之,亦不可使晏然安坐,囚禁一處,永勿放釋云,敢啓。傳曰,治罪則可也,勿放則不可也。
又啓曰,三勅使一處相議後,鄭使,使李馨長來言曰,俺亦西土之民也,爲國家欲爲除弊之意,何可量也?今者戶判·館伴,亦有自前親厚之意,烏得無人情哉?禮單中油芚二十部,笠帽三十頂,彩花箭匣一,白蠟燭二十枝,白磻十五斤,蘇木四十斤,香十五炷,箭四十枝,硯盒一坐,孔雀尾三十介等物,三使各皆減下,以某時,某人爲戶判,某人爲館伴時專減,此等物件,載在謄錄,永以爲式,則豈不有光云?此皆鄭使爲國之誠,臣等何與焉,而所言如此,故敢啓。傳曰,知道。十種之減,非但萬民蒙惠,三使令名,亦當流芳百歲也。事極感喜,遣官致謝。
又啓曰,鄭勅使,招李馨長傳言曰,上馬宴,郊外餞宴,世子當爲來參,兩度禮單及禮單,竝爲磨鍊入送云,李馨長曰,世子每宴當爲進參,而頃日下馬宴時,被勅使勸酒。且得感冒,方在服藥之中,兩度宴進參,今難預定,若不參宴,則何以先入禮單?勅使曰,雖以病患,不能參宴,俺等,以世子封典而來,參不參間,禮單不可不入。馨長曰,然則此事,當爲啓稟,不可自下擅定。勅使曰,雖啓稟,不可不爲,此意,通於館伴云,敢啓。傳曰,知道。其言不爲無據,兩宴禮單,入給,可也。
又啓曰,勅使言,頃者戶曹判書入來言,國家經費渴乏之狀,此人端重眞實,小無虛言,所言皆可信聽。故館中諸事,一從省約爲之,中間恐有濫雜徵求之患,於心常懷未安之意云,蓋與大通官,意思不同,恐有己所不知,而有作弊之事。故如是云云,以爲辨明之地云矣,敢啓。傳曰,知道。
又啓曰,今日別茶啖,依例排入之意,敢啓。傳曰,知道。迎接都監謄錄
備邊司啓曰,漂到倭人等轉送事勅書,當有回咨,令承文院,以仰體皇上一視之仁,優加供饋,另差的當人員,解赴釜山倭館,仍移文對馬島主,以爲轉送之地,俾知大朝德義之意,撰出咨文,付諸謝恩之行,何如?傳曰,允。備邊司謄錄
禁府粘目。入啓。答曰,首倡人,此人似無不知之理,使之明白現告。
刑曹判書吳竣上疏。入啓。答曰,省疏具悉。卿其勿辭往來。內下記草
上在昌慶宮。停常參·經筵。
藥房提調臣金堉,副提調臣金光煜啓曰,春寒尙嚴,時氣失節,勅使未發,酬應必多,靜攝之中,不無所妨,昨承雖未如前,不至大段之敎,臣等不勝憂慮,伏未審,夜來聖候,何如?敢來問安。答曰,與前無異,勿爲問安。
世子宮,藥房問安。答曰,一樣。
藥房再啓曰,今日問安于東宮。且令崔得龍·朴頵等,更爲詳稟,則世子症候,與昨日無加減,加減涼膈散,加知母·麥門冬·地骨皮各一錢,連進三貼,宜當云,此藥劑進之意,敢啓。答曰,知道。藥房日記
正言姜鎬·金徽啓曰措辭見上答曰,依啓。
傳曰,緣世子病患,勅使,望前,勢未及發,聞淸人,亦於上元觀燈云,設燈行宴事,言于都監。
迎接都監啓曰,大通官韓巨源處,以大臣啓辭,加資允下事傳言,則巨源曰,國恩罔極,無以仰報,但我國職名,無所用於淸國,請還納所授之資,昌城本土,有同生弟前主簿韓明哲,姪子兼司僕韓義敏,奉養我老母,此人等,若蒙一命之恩典,則勝於吾所自爲云。前日卞蘭,來此時,受堂上帖而去,其類皆笑之。故李芿叱石,亦不受加資而去,只請其子大男職帖及義州官奴春先免賤之事,今此韓巨源之言,亦似其意也,敢啓。傳曰,依願施行。
又啓曰,卽刻鄭使,密使差備譯官來言曰,今此謝恩之行,兩起方物及攝政王前致禮之物,極重且多,而一行押物者,北小譯官李信儉,不可不加請帶同而去。蓋鄭使卜物甚多,不欲同還於諸勅使之行,欲付信儉,隨後而來,此人,與鄭甚切,熟諳彼中之事。故有此密請,其運轉車馬,彼自辦出,依所言帶去,似不可已,敢啓。傳曰,依爲之。
又啓曰,李玉鍊妾囚禁勿放事草記,傳曰,治罪則可也,勿放則不可也事,傳敎矣。卽以此意,言於鄭使,則鄭使以爲,未知本國處置,有此陳說,上敎如此,則治罪極當云矣,敢啓。傳曰,知道。
又啓曰,今日別茶啖,依例排入,生牛亦爲入給之意,敢啓。傳曰,知道。
又啓曰,勅使,望前,勢未及發,上元設燈行宴,言于都監事,傳敎矣。卽以此意,言於鄭使,則答云,不必別宴,兼行上馬宴,觀燈時別茶啖,入於各房云,依此擧行之意,敢啓。傳曰,知道。迎接都監謄錄
備邊司啓曰,目今饑饉癘疫之患,中外俱甚,民生之不幸,可勝言哉?外方則救濟之策,惟在監司及守令,各盡心力,如救焚拯溺之爲,而以上年之事觀之,饑疫之人,守令另爲救療。且欲知其死亡之數,使之成冊上送,監司察其勤慢,以憑殿最事,本司入啓知會,而守令輩,非但救療者絶少,恐或被罰,竝與其死亡之數,而不以實報,爲監司者,亦不銘心奉行,殿最之擧,寂然無聞,誠可痛嘆,今雖申飭,又踵前習,則實惠不及於塡壑,而法令徒歸於廢閣矣。且守令,躬親遍歷,勤加遍問,則一邑中飢者·病者,箇箇可知,就其無告之尤甚者,而先爲救濟,又以俗方,曉示村閭,令其隣閭,趁卽投用,則全活者必多,監司另爲檢飭,期收實效,而慢不着意之守令,爲先啓聞重究,殿最之時憑考嚴明,而如後猶前,則監司亦難免其責之意,各道監司處,下諭,何如?傳曰,允。備局謄錄
政院啓曰,兩司所啓,內獄所囚罪人等,出付王獄事,已爲允下矣。罪人等,卽令移囚禁府之意,敢啓。傳曰,知道。移囚罪人,各別嚴囚,勿使外人相通事,言于禁府。
又啓曰,內獄罪人等,旣已移囚王獄,推鞫某處爲之乎?敢稟。傳曰,本府爲之,今日已暮,推鞫,明日爲之。禁府謄錄
司饔院草記。入啓。答曰,今年乙良,勿燔造,以除民弊,似爲便當,更宜處置。
院啓。答曰,依啓。
戶曹粘目。入啓。答曰,依允。且此米船運,有違本意,使之還上分給,以救飢民爲乎矣。府尹李民寏等乙良,參酌施賞,以表嘉尙之意。
進士安汝恒上疏。入啓。答曰,省疏具悉。深嘉爾爲國之誠條陳之事,無非嘉言,予當體念而採施焉。內下記草
上在昌慶宮。停常參。〈經筵〉
中宮殿,藥房提調臣金堉問安。答曰,一樣。
世子宮問安。答曰,稍似減歇。
藥房提調臣金堉,副提調臣金光煜啓曰,中殿進御歸脾湯,今日當盡,故臣金堉,進往問安,令醫女丹春等入診,則今月症候,與前月無異,寢睡水刺如常,而時或有不如常之時,卽與柳後聖及諸御醫等商議,則湯藥不可久進,而歸脾湯之外,亦無相當之藥,紫河車丸最合此症,姑停湯藥,劑進河車丸數三劑,觀勢更議爲當云,敢啓。答曰,知道。藥房日記
傳曰,世子明日進往館所,請行茶禮,拜別而退,似當,此意言于該司。
迎接都監啓曰,勅使,使差備譯官傳言曰,俺等已爲竣事,卽當還歸復命,而但聞世子未寧,故不能快去,今朝使差備譯官問安,則世子症候,已爲差歇云,俺等別無仍留之事,明日發行,今日當受上馬宴,卽令都監,出送牌文云,敢啓。傳曰,世子今明日調理,十四五日間,欲爲來謁矣。且十五日,乃是名日,不可路上經過,願留數三日,以副主人之望事,令譯官陳說。
又啓曰,卽以傳敎請留之意,使差備譯官,言於三勅使,則皆曰,國王,念俺等遠來之苦,欲更留數三日,以過上元之節,誠爲感激矣。但俺等,各有職事,不可久留,頃聞世子未寧,故欲得平安之報事,出今則已爲小歇,更無留待之事,明日定欲發去云,以十三日辰時,已塡於牌文而出送,敢啓。傳曰,遣大臣,措辭請留。
傳曰,勅使所觀之燈,幾介將爲措給耶?問啓。
迎接都監啓曰,云云事,傳敎矣。設燈初無定數,問於譯官,則不必大多,勅使各房,各色燈四五介,通官頭目等處,亦作十餘介,分給似當云,而去留時未定,故未卽回啓矣,敢啓。傳曰,知道。
迎接都監郞廳,以領議政意啓曰,臣承命馳詣館所,招出李馨長,使之傳致上命,則鄭使方着睡云,臣良久待候于外,睡起後,使李馨長,傳于鄭勅曰,世子症候一樣彌留,而朝者,諸大人別遣譯官問候,故世子不安於心,以差歇爲答,而其實則蓋未嘗差歇也。若過數三日,則庶有力疾拜別之望矣。今聞急整行李,明日起馬之奇,國王心甚缺然,使下官歸誠於執事,請依前定仍留數三日,是所至望,今若遽爾催行,則世子,必以此關念,煩惱添病,而於諸大人,眷眷之至意,亦豈能無心哉?以此傳言,則鄭勅,卽使馨長,以此通言于上副使。則答曰,俺等,各有職事,不可久留,而初以人馬疲弊,待其休息,而欲爲發行,又被國王繾綣之請。且緣世子未寧,欲得平復消息,報于皇上,朝聞差歇之奇,深用喜幸,明日定欲發行,決不可停止,世子所患,若未差歇,則不須來見俺等也。卽今初春,風氣不佳,善爲調攝,速爲平復,是乃俺等之所望也云云,而馨長,以己意,微通于臣曰,彼言雖如此,世子若於明日,來臨館所,不參宴禮,只行茶禮,只行茶禮而罷,則勅使可以滿意而云,故竝此敢啓。傳曰,知道。
迎接都監啓曰,領議政請留再三,而勅使終不許之,詳在領相啓辭中,上馬宴則卽令排入各房云,敢啓。傳曰,知道。
又啓曰,明日旣許仍留,上馬宴不爲設行,故別茶啖排入之意,通于鄭使,則依例排入云,敢啓。傳曰,知道。迎接都監謄錄
備忘記,禁府坐起,晩爲之耶?元情何至今不爲捧入乎?問啓。
鞫廳回啓曰,臣等趁早竝坐,以待承旨之來,催促捧招,而罪人六名元情之際,勢自未易,領相,且以請留事往館所,未卽定議等待之間,未免遲緩,致勤下敎,不勝惶恐,領相仍爲下直,不得已臣等,方今相議推案入啓之意,敢啓。傳曰,此必是問事郞廳怠慢之致,事甚非矣,竝爲推考。
院啓,監試及公淸武科,式年初試罷榜事。答曰,風聞未必盡實,更加詳察,勿爲煩論。
上在昌慶宮。停常參·經筵。
世子館所茶禮後,藥房提調臣金堉問安。答曰,知道。僅僅支待矣。藥房日記
迎接都監啓曰,大通官言內,諸王等,欲得溫肭臍四五部云,而此外司所無,極爲難得,內局所儲,使之出給,何如?傳曰,依啓。
又啓曰,世子來到館所,三使卽出西廳,行揖禮,坐定後,世子請於三使曰,明日乃日忌,不可發行,又明日乃上元,願過此兩日然後發行,國王之意亦如此,故敢稟,三使初不許之,世子再三請留,乃曰,如是懇請,不敢違也。十六日當發行云,敢啓。傳曰,知道。
又啓曰,世子茶禮已罷,還宮幕次之意,敢啓。傳曰,知道。
又啓曰,今日別茶啖,依例排入之意,敢啓。傳曰,知道。迎接都監謄錄
備邊司啓曰,傳曰,山海關以東未納米,幾許有之耶?問于備局以啓事,傳敎矣。米二千六百八石,則秦王島·山海關·順海口三處積置,而四千四百九十石所載之船,到价州衛,以氷凍之故,方爲留待,都合米數七千九十八石矣,敢啓。批答未下。備局謄錄
上在昌慶宮。停常參·經筵。
藥房提調臣金堉,世子宮問安。答曰,與昨一樣。藥房日記
迎接都監啓曰,勅使言內,今日乃空日,生牛入送云,卽依其言入給,別茶啖依例排入之意,敢啓。傳曰,知道。迎接都監謄錄
上在昌慶宮。停常參·經筵。
藥房提調臣金堉,副提調臣金光煜啓曰,非時霖潦,連日沈陰蒸鬱之氣,無異於署濕,伏未審調攝中,聖候,何如?臣等不勝悶慮之至,敢來問安。答曰,與前無異。
世子宮,藥房問安。答曰,稍似減歇。
中宮殿問安。答曰,一樣。藥房日記
迎接都監啓曰,鄭使,使差備譯官來言曰,北道淸譯,曾令竝爲入送原籍矣,聞自上,特留御前通事金希參云,希參若有病患,則後日淸使之來,更無傳言之人,其中朱命生,最善淸語,其爲人,亦極詳愼,與金希參仍留,則可以相議同事,此意,須卽上達云,敢啓。傳曰,依爲之。
又啓曰,卽刻李馨長,來傳鄭使之言曰,義州人崔己萬,自前情切,往來之時,每爲率來,故已蒙免賤之恩。今者,又欲得相當職帖,以爲生光之地,願卽啓稟云,敢啓。傳曰,依爲之。
迎接都監郞廳,以洛興府院君意啓曰,臣等,來詣館所,招三使差備譯官等,請行上馬宴,則三使皆送言曰,俺等方治行李,身且困頓,難可受宴矣。床排入送各房云,臣等措辭再請,則答曰,切欲相見,而身困且忙,不能受宴云,臣等不得已退出之意,敢啓。傳曰,知道。
又啓曰,明日勅使之行,初吹五更中,二吹平明,三吹辰初,出令矣,敢啓。傳曰,知道。
戶曹啓曰,銀子別贈之意,使李馨長,措辭言之。則鄭使答曰,例給七百兩,則係是恩賜,雖不敢辭,而至於別贈,則當此國用匱竭之時,特給之數,多至於此,雖極感激,何敢承受?都給禮單中白木四同,亦爲出送,以此進上,願補國用,此意須卽啓達云。且言身有病患,藥物中牛黃最切,前者雖得四部,而猶患不足,除出所給銀子,欲爲換貿以去,牛黃二部,又爲加貿之意,敢啓。傳曰,知道。白木措辭還給,可也。迎接都監謄錄
禁府草記。入啓。答曰,厥夫不在京中,則其言之誣罔可知,勿爲拿問。
院啓。答曰,依啓。慶尙·公淸·黃海等道,初試罷榜事,及試官削奪事,不允。
戶曹草記。入啓。答曰,知道。世子別贈,亦爲付送,澆奠床,依願題給。
備邊司粘目。入啓。答曰,依允。其中府內穀最多處乙良,當該官吏推考,治罪。
禁府粘目。入啓。答曰,知道。當該都事拿推,以警後人。
傳曰,史官一員待命,騎馬三匹立之。義禁府夜摘奸已上內下記草
有政。以鄭維城爲承旨,任翰伯爲持平,金弘郁爲吏曹佐郞,南翧爲校理,奇震興爲司藝,趙絅爲大司成,柳淰爲兼執義,李河爲兼養賢主簿,禹敬錫爲奉常參奉,盧后卨爲監察,申慶胤爲江東縣監,宋斗文爲監察,金蓍國爲大司諫。吏批政事
上在昌慶宮。停常參·經筵。
世子宮,藥房提調金堉問安。答曰,平安。藥房日記
迎接都監啓曰,卽刻勅使館所離發之意,敢啓。傳曰,知道。
又啓曰,餞宴四爵之後,鄭使發言曰,小膳之中,世子前則頗潔淨豐肥,兩勅使前則有所不等,此何意耶?臣金堉,以祗送事,先爲來待於沙峴底,故鄭使以此意,通於領相,極爲未安,本色郞廳推考,何如?傳曰,拿推。
又啓曰,勅使出到慕華館,世子設宴,七爵而罷,卽刻離發,都監堂上以下,依例祗送沙峴之下矣,敢啓。傳曰,知道。
迎接都監郞廳,以領議政意啓曰,今日王世子餞宴時,鄭勅使差備譯官,送言于臣曰,進小膳之際,世子前則進肥腯之羊,諸勅使前則用瘦瘠之羊,何其接待之禮,與前有異乎?其意蓋在於入啓致罰,都監之官,不無不能致察之失,當該郞廳,請推考。且乘轎發行之始,臣等與百官,分班序立于迎恩門外,將行祗送之禮,先使譯官,告以有謝禮之事云,則三勅使,竝皆下轎西向立,臣等,前進曰,一國民生,幸賴皇上之恩,攝政王之惠,保有今日,請以擧國臣民感悅之意,歸告於朝廷云,則頗有欣悅之色,頷首以示慇懃之意,臣等與百官,一時拜禮,則三使皆答揖,卽乘轎以去矣,敢啓。傳曰,知道。迎接都監謄錄
傳曰,金尙賓兄弟,爲先放送事,其中不緊者,亦爲議放。
禮曹草記。入啓。答曰,依允。募民應數,似爲過多,量減施行。
迎接都監草記。入啓。答曰,知道。當該郞廳,因都監啓辭,已令拿推矣。
院啓。答曰,勿煩。
司饔院草記。入啓。答曰,依啓。典牲署官員拿推。內下記草
上在昌慶宮。停常參·經筵。
備邊司啓曰,今番補運請減之擧,如未得准許,則不可不量宜運送,而送米之數,臣等不敢擅便酌定,前日戶曹啓辭中,有五千石之語,五千石姑爲入送,宜當,敢此仰稟。答曰,頃日內官進去時,五六千石,亦不載運,已爲相約矣。備局謄錄
義禁府啓曰,車慶敏·孟尙賢等,依張弼漢例,應在蒙宥之中,而勅使方在館所,故回還後處置事,蒙允矣。勅使旣已回還,車慶敏等放送之意,敢啓。傳曰,知道。禁府謄錄
傳曰,庇安人李友梅身死云,令本道,棺板題給,恤典擧行。
刑曹草記。入啓。答曰,捧上久近,査問處置。內下記草
上在昌慶宮。停常參·經筵。
藥房都提調臣〈金瑬,提調臣〉金堉,副提調臣金光煜啓曰,今此內間凶逆之變,實我朝三百年所無之事,一國臣民,孰不欲臠割而啖之?鞫逆累日,未能取服,尙稽天誅,臣等之所以扼腕而切齒者也。卽者伏見下醫官等之敎,此非醫家常有之證,臣等之憂疑,固已無所不至,繼因醫官所傳,有進御毒氣之敎,益不勝心戰骨聳之至,李馨益·朴泰元等,雖未及入來,卽令崔得龍·朴頵等,先爲入診,急速議藥爲當,敢啓。答曰,李馨益等入來後,診察,可也。
藥房再啓曰,卽者伏聞入診醫官等之言,世間安有如此罔極之變乎?臣等待罪藥房,今始聞知,臣等之罪,至此而極矣,卽與入診諸醫,十分商確,則皆以爲脈度浮大,玉色黎黑,無非熱毒極盛而然也。制毒湯藥,皆是平緩之劑,入侍時稟定之藥,急急備進,如香油·鷄卵等物,亦爲常常進御宜當云,敢啓。答曰,依啓。
藥房三啓曰,自今日,內醫提調一員及御醫等,全數直宿之意,敢啓。答曰,勿爲直宿。藥房日記
備邊司啓曰,備忘記,補運減除事,依第三使言,令中官,齎咨入送似當,此意言于備局事下敎,而又因草記云云事,傳敎矣。臣等伏聞戶曹參判李時昉之言,在館所探知,則三使實未有全減之意。且行到碧蹄,送言于餞慰之臣,其辭,有九王前所送五千石,只納五百石,今後嚴飭差員,俾無如前明白□書愼以送云。且曰,粘米百石內,雖送數十石,須以元數中充送云,其意似不敢盡減,故如是稟啓矣。伏承下敎,更加參商,年前冬至使齎去咨文,時未回來,而此內官齎咨,不當經先入送,姑待前咨回報,徐觀事勢而處之,恐似便當,敢此申稟。答曰,知道。
又啓曰,近因平安監司狀啓覆啓,差員監官中,罪犯尤甚現著者,快施重律事,允下矣。今番罪犯現著者,宋天擎爲尤甚焉,宜於勅行在京時,卽爲處斷,而渠未及就囚,迄今遲延,其許多偸米牟利敗事之罪,尙未伏法,今無更議之事,速令禁府,稟旨處斷,宜當,敢啓。傳曰,依啓。備局謄錄
府啓,臺諫出仕及遞差事。答曰,依啓。內下記草
上在昌慶宮。停常參·經筵。
藥房都提調臣金瑬,提調臣金堉,副提調臣金光煜啓曰,昨日所入之藥,如已進御,則伏未知,夜來毒熱之勢,胸膈昏悶微痛如積木皮小便若出·不出等諸證,比前加減,若何?朴泰元·柳後聖等,亦已入來,更於今日,竝令入診,退議相當之劑,臣等,無任煎憂渴慮之至,敢此仰稟。答曰,知道。所患之證,冷藥進服之後,似乎少減矣。
藥房再啓曰,卽者入侍醫官等之言,脈度比昨稍平,熱勢亦似減歇,姑爲仍進前藥,徐觀證勢,更議他藥,宜當云,敢啓。答曰,依啓。藥房日記
領中樞府事沈悅箚子。入啓。答曰,省箚具悉。卿其勿爲待罪,安心調理。內下記草
酉時,雙虹見於東方。內下日記
上在昌慶宮。停常參·經筵。
藥房都提調臣金瑬,提調臣金堉,副提調臣金光煜啓曰,連日進御冷藥之後,熱勢輕重,何如?諸證之中,某症猶在某症減除乎?今日又令醫官等入診,隨證議藥,宜當,臣等伏不勝憂悶之至,敢此仰稟。答曰,諸症與昨無異,今日勿爲入診。藥房日記
備邊司粘目。入啓。答曰,館倭等終不同處,則接置於東萊府,供饋之物,依正官例入給,率往之官,使之還爲上來。
禁府粘目。入啓。答曰,削職後放送,金大仁,令該曹囚治。
又粘目。入啓。答曰,本署羊,有無多少,相考處置。內下記草
未時,太白見於巳地。內下日記
上在昌慶宮。停常參·經筵。
藥房都提調臣金瑬,提調臣金堉,副提調臣金光煜啓曰,冷藥連日進御,則遇毒之症,似當日就平復,而昨日伏承與昨無異之敎,臣等益不勝憂遑渴悶之至,伏未審夜來,靜攝,若何?熱勢如有減殺,則久進冷藥,必有其害,卽令醫官等入診,更議他藥,宜當,敢此仰稟。答曰,知道。症候頗似減歇矣。
藥房再啓曰,卽者伏聞入診醫官等之言,脈度與玉色,比再昨頗覺和平,以當初論之,則太半平復,而但餘熱猶旺,前藥限今日加進御,宜當云,故敢啓。答曰,依啓。藥房日記
備邊司啓曰,謝恩使發行之期,以開月初二日推擇矣,今聞回還勅使,緩緩作行,未必從速渡江,方運米一款,須待冬至使之還,得其回咨然後,觀勢處之未晩,謝恩使之行,似不當至。且勅使在館所時,探知鄭使之意,則麥秋只隔三四朔,請減之擧,若在於收麥之後,則其於得請,亦可有益云,今此謝恩使,雖踰月退行,必無後期之責,而正當食新之節,甚合事機,令該曹,改擇日退定,何如?答曰,依啓。但彼麥不實,則似無所益矣。備局謄錄
午時未時,日暈,暈上有冠,暈下有履,色皆內赤外靑。申時,日暈。內下日記
領議政金瑬啓辭參鞫事。答曰,知道。
刑曹啓目。入啓。答曰,依允。功減一等,方好正乙良,除贖決杖。
傳曰,史官一員待命,騎馬三匹立之。禁府摘奸事禁府謄錄
右承旨鄭致和上疏。入啓。答曰,省疏具悉。爾其勿辭察職。內下記草
有政。以鄭太和爲訓鍊都監提調,沈爲獻納,閔應協爲司諫,崔克誠爲禁府都事,睦性善爲大司諫。吏批政事
上在昌慶宮。停常參·經筵。
午時,日暈。未時申時,日暈左珥。酉時日暈。夜一更,流星出北極星下,入乾方密雲中,狀如拳,尾長四五尺許,色赤,巽方艮方氣如火光。自二更至五更,巽方艮方乾方,有氣如火光。
藥房都提調臣金堉,副提調臣金光煜啓曰,伏未審夜來聖候,何如?毒熱之勢,比昨益減乎?冷藥,治熱則止,連進恐有害也。令醫官等,入診稟定,宜當,臣等不勝憂慮之至,敢來問安。答曰,症候日漸減歇,勿爲入診。藥房日記
禁府郞廳,以大臣意啓曰,凡鞫廳定議之時,承旨同參,乃是規例,而昨日席上,大臣偶無,承旨事體,與權官兩司,或有不同之事,此非以同參定議爲非也。承旨以此,至於陳疏乞遞,終不預焉,似爲未安,請依前參議,以存故事,宜當,敢啓。答曰,依啓。禁府謄錄
上在昌慶宮。停常參·經筵。
藥房提調臣金堉,副提調臣金光煜啓曰,夜來聖候,何如?諸症便覺有減乎,昨者,伏承日漸減歇之敎,而進藥猶未停止,臣等之悶慮滋甚,敢來問安。答曰,幾盡差愈,勿爲問安。
藥房再啓曰,卽者醫女丹春來言,昨夕中殿,命招醫女,渠卽進往,則侍女言,今月初十日初昏,中殿吐血少許,翌日又吐,又翌日吐血稍多,幾至半鍾子,臨吐之時,痰響先發,旣吐則頑痰相雜,厥後至今,不爲更吐,十七日朝洗手時,微有眩氣而旋止,水剌時亦有眩氣,旋卽止息,不如前日之淹留云,卽與柳後聖·崔得龍·朴頵諸御醫等相議,則吐血之症,今雖止息,恐有再發之患,四物安神湯,加牛膽天南星薑汁炒,橘紅·牧丹皮各七分,進御三十貼,宜當云,此藥劑進之意,敢啓。答曰,知道。
中宮殿,藥房問安。答曰,一樣。藥房日記
院啓。答曰,依啓。罷榜等事,問于大臣處之。
訓鍊都監啓曰,畿壯抄砲手,今已畢立番,放送之意,敢啓。傳曰,知道。內下記草
上在昌慶宮。停常參·經筵。
東萊府使狀啓,本月十八日乙酉,條受圖出萬松院,送使正官一人,出來之後,密探彼中事情,則張偉敏曰,告內,館中相知之倭,潛言,明朝皇帝,播賊福建·漳州之間,方請援兵於日本,必無聽許之理,緣由事。內下日記
備邊司粘目。入啓。答曰,依允。文武交差一事,亦令該曹,着實擧行。內下記草
上在昌慶宮。停常參·經筵。
卯時,赤雲一道如氣,起自日傍,直指坤方,長竟天,廣尺許。內下日記
藥房提調臣金堉,副提調臣金光煜啓曰,前日,伏承勿爲問安之命,喜忭之餘,尙有憂慮,伏未審數夜之間,聖候,何如?所患諸證,已盡平復乎?屢進冷藥,亦無所傷乎?臣等不勝悶慮之至,敢來問安。答曰,諸證幾盡差愈,別無所傷。
藥房再啓曰,昨聞醫官等之言,世子下令曰,前日所患,幾盡差歇,而但久病之餘,元氣未蘇,欲爲服藥調治,勿令提調知之,醫官議藥以進云,醫官等,以不可不言於提調之意,再三陳達,而終始不許,醫官等不得已,以補中益氣湯,加白芍藥·生·乾地黃竝酒炒,知母·麥門冬·地骨皮各七分,黃連薑汁炒五分,黃柏蜜水炒二分,元入黃芪蜜水炒五貼,書達,臣等聞來,不勝未安,世子慮有煩弊,有此下令,臣等則旣聞之後,不敢不爲入啓,而遽爲劑進此藥,故敢此仰稟。答曰,知道。
世子宮,藥房問安。答曰,別無所患。藥房日記
府啓。答曰,令該曹,文卷詳考,趁卽處置,李仁達等事,依啓。
戶曹判書鄭太和上疏。入啓。答曰,省疏具悉。卿其勿辭,調理察職。內下記草
上在昌慶宮。停常參·經筵。
下直,果川縣監朴泰元。
夜二更,流星出軒轅星下,入軫星上,狀如甁,尾長四五尺許,色赤。內下日記
禮曹啓目。入啓。答曰,此時設行,事事難便,初秋退定。內下記草
上在昌慶宮。停常參·經筵。
未時,太白見於巳地。
傳曰,仁嬪墓上莎草枯損云,令本道監司,役軍依例定送。
王世子冊封奏請使,上使洛興府院君金自點,副使知敦寧府事洪振道,書狀官趙壽益,差定。
傳曰,昨夕入來狀啓及地圖,謄送于伴送使處,使之知報於勅使,似當,此意,言于備局。內下記草
上在昌慶宮。停常參·經筵。
下直,別害僉使李曇。
辰時,日有左珥。巳時午時,日暈。內下日記
備邊司啓曰,云云事,傳敎矣。此事移咨之意,纔已回啓,今承聖敎,極爲允當,依下敎事意,知會于伴臣之意,敢啓。傳曰,知道。備局謄錄
政院啓曰,今日社稷大祭齋戒,明日國忌齋戒,來二月初一日國忌,三省推鞫,不得爲之之意,敢啓。傳曰,知道。禁府謄錄
備忘記,今下弓矢,別害僉使李曇,給送。
備邊司粘目。入啓。答曰,云云,此輩罪犯,不可以一次刑訊懲治,更爲參酌處置。
大司諫趙絅上疏。入啓。答曰,省疏具悉。爾其勿辭,從速往來。內下記草
有政。以金德承爲相禮,兪伯曾爲左副賓客,閔應協爲司僕正,柳義中爲軍器僉正,柳時定爲工曹正郞,李奎老爲兵曹正郞,呂爾徵爲右副賓客,李逸彦爲松羅察訪,尹鏶爲星山縣監,蔡忠元爲禮曹正郞,韓振溟爲醴泉郡守,趙壽益爲尙州牧使,成以性爲司諫,李時中爲堤川縣監,柳時慶爲永春縣監,金始蕃爲司諫,黃大鳴爲平市奉事,李蕃爲典牲署參奉,趙有道爲吉州牧使。吏批政事
上在昌慶宮。停常參·經筵。
下直,上土僉使趙壤。
備忘記,今下弓矢,上土僉使趙壤,給送。
漢城府啓目。答曰,陳田旣已買得,步數亦且不近,則本府之欲爲禁斷,實涉無據,勿以不關違格,執言歸咎,從文券決給。內下記草郞廳李朝望校正。郞廳李宜喆書。
上在昌慶宮。停常參·經筵。
午時未時,日暈。巳時,太白見於巳地。夜一更,白雲一道如氣,起自艮方,直指南方長竟天,廣尺許。內下日記
藥房提調臣金堉,副提調臣金光煜啓曰,連日沈陰,春和未布,伏未審調攝之中,聖候,何如?前日所患之症,已盡平復,而更無可虞者乎?臣等不勝憂慮之至,敢來問安。答曰,知道。勿爲問安。
藥房再啓曰,世子所進補中益氣湯五貼,昨日畢進,今日加劑五貼以進,下令如此,故敢啓。答曰,知道。
中宮殿,藥房問安。答曰,一樣。
世子宮,藥房問安。答曰,知道。藥房日記
政院,以司謁啓曰,禁府郞廳,以委官意來言,判義禁具仁垕,以兵曹判書,明日都政來參云,故三省推鞫,不得爲之,過政畢後爲之之意,敢啓。答曰,知道。禁府謄錄
禮曹草記。入啓。答曰,知道。望後無吉日,則勿爲進定。內下記草
上在昌慶宮。停常參·經筵。
兵曹啓曰,近年以來,上番軍額,減縮已甚,而諸道減番之處亦多,兩界不爲上番,海西只爲收布,而每每除用於本道,畿內廣州·水原除番甚多,江華則近來全不上番。故凡有大小擧動,無計調用,專責於京中下番之軍,勅使之時,則或調京畿下番而用之,至於五部坊民,不得已抄發,諸司守直,闕門近仗,悉皆抽用,京民之規外立役,冤呼已極,畿民之裹糧立待,其弊不貲,守直之虛疎,事體之苟簡,莫此爲甚,諸道減番中,似當斟酌損益,商量緊歇,考例上番,以爲年形之地,而係是大段軍政,臣曹不敢擅便,令廟堂,指揮處置,何如?傳曰,依啓。兵曹謄錄
備邊司粘目。入啓。答曰,疏辭雖多,別無奇策,而回啓中,似極有意見爲言,事涉過奬是在果,其中山林川澤禁斷事乙良,依回啓施行。
司僕寺粘目。入啓。答曰,籍田落種之數及陳荒多少,令本府詳盡打量,趁卽上送,以憑處置。
弼善張應一上疏。入啓。答曰,省疏具悉。爾其勿辭,調理察職。內下記草
都政。以金始蕃爲執義,洪興祉爲典籍,李山賚爲監察,金瀅爲仁同府使,許舒爲司僕主簿,李楫爲造紙署別提,尹益元爲戶曹佐郞,黃命奎爲西部主簿,任善伯爲掌令,鄭文翰爲司饔直長,李惟源爲典籍,元振溟爲掌令,趙集爲宗廟令,李克和爲中部主簿,閔汝鎭爲內資直長,崔得麟爲監察,李㮚爲敦寧判官,洪罙爲瓦署別提,金光厚爲繕工監役,李敏華爲漢城判官,許橚爲義盈庫主簿,鄭基豐爲工曹正郞,崔時遇爲結城縣監,趙晉錫爲禁府都事,金克銑爲掌樂主簿,柳摶爲瓮津縣令,黃裒爲司䆃主簿,田皥民爲刑曹正郞,鄭翼卿爲長淵府使,李騫爲濟用直長,李濬爲楊州牧使,鄭錫良爲義盈直長,申弘望爲典籍,李浚爲司贍主簿,兪伯曾爲副提學,韓後一爲平丘察訪,金震遠爲典籍,趙志孟爲司饔奉事。都目政事
上在昌慶宮。停常參·經筵。
未時,太白見於巳地。夜自一更至三更,電光。四更,黑雲一道如氣,起自巽方,直指艮方,長十餘丈,廣尺許。內下日記
藥房都提調臣金瑬,提調臣金堉,同副承旨臣鄭維城啓曰,昨夕伏覩下醫官之敎,與諸醫等相議,則皆以爲舌上乾燥之症,主於心肺之熱,進御牛黃膏,固爲宜當,如或毒熱未解而然,則似當更議他藥,令醫官等入診後,議進相當之劑,在不可已,臣等不勝憂慮之至,敢此仰稟。答曰,知道。勿爲入診。藥房日記
備邊司啓曰,各司行用,皆以楮注紙用之,草注紙代,以楮注紙上納,其價依楮注紙例磨鍊事,年前入啓蒙允,草注紙所納諸道各官,曾已行移知會矣。今聞諸司,不有啓下公事,好品楮注紙,猶且點退,名雖楮注紙責納,而必以草注紙取用,或次知囚禁,侵責不已,以此貢物主人,不勝支當云,當初入啓,草注紙降等,代以楮注紙者,欲減其價,以紓民力之萬一,而啓下未幾,主人先受其弊,如內醫院御藥貼紙,則須用敦厚好紙,令該曹,淮備進排,而其餘則勿論闕內與諸各司,依前啓下公事,皆以楮注紙行用,而如有依前操縱者,摘發重治,捧承傳施行,何如?傳曰,允。
又啓曰,故長臨都正慶齡戶奴,呈狀于本司曰,上典庶子碩,去丁丑年被擄,累度尋問,不知存沒,上年十月,始聞饒州衛地生存,手書出來,而上典本以貧家,前春又遭上典之喪,無計贖還,非徒私情之罔極,一箇金枝,朝廷之亦所恤念,前聞宗室子女,公給贖價,特蒙天恩,故敢此來訴云,近年以來,未有如此公贖之事,而係是宗室子枝,令該曹,稟處,何如?傳曰,允。備局謄錄
傳于李時楷曰,備忘記,當下于賓廳,吏·兵判,卽爲進詣賓廳。
以備忘記,下于賓廳曰,內間之變,至于今日而極矣,卿等俱以世祿之臣,任在卿相,似不可默無一言,恝視度日也。
賓廳啓曰,自古凶逆之變,何代無之?未有如今日之罔極者也。上自朝廷,下至閭巷,遠近莫不扼腕切齒,思欲食肉而寢皮,況於臣等之甚乎?日夜痛心切齒,而終不得取服,臣等之罪,固已大矣。今承嚴旨,欲死無地,臣等雖極冥頑無狀,其於君臣之義,講之有素矣。苟有所見,此何等大變,而至今含默不言,恝視度日,自陷於不忠之誅乎?以臣等之愚見,則禁中至嚴之所,非他人之所可出入,置毒之事,亦非倉猝間所爲者,必不外乎廚房服事之類,而終始忍杖閉口經斃,無以慰宗社之靈,洩神人之憤,可勝痛哉?以按獄事體言之,則先鞫造逆之人,叩其端緖,以及辭連,盡根株痛斷,故王法得以行焉。今則變生腋庭,事尤叵測,廚房之人,可疑之輩,旣死之後,縷脈節絶,終無究問之地,使造謀同逆之輩,得會腰領,未正邦刑,此臣等之尤所當痛惋者也。臣等旣承無言恝視之敎,不勝惶恐,伏地待罪。答曰,姜嬪在瀋之時,潛圖易位,紅錦翟衣,預爲造作,內殿之號,公然潛稱,上年秋間,乘其憤怒,來在至近之處,高聲發惡,伻人問侯,亦廢累日,是可忍也,孰不可忍也?以此顯著之惡,推度其心術,則埋凶置毒,皆非他人之所犯也。自古亂臣賊子,何代無之,而其窮凶極惡,未有如此賊之甚者也。欲害君父者,不可一日容息於覆載之間,令該曹,律文相考,稟處。
賓廳再啓曰,臣等,伏承聖敎,聚首相看,不覺髮豎而心戰,聖上旣有律文相考之敎,臣等,固不敢容喙其間,而但念古之帝王,處人倫之變者非一道,而父子慈愛之天,固無所不在也,如此莫重處置,不可如尋常照律之爲。伏願聖上,深思善處,使恩義輕重,得以兩全,乃臣等,今日所望於聖上者也。臣等不勝區區血誠,惶恐敢啓。答曰,不允。朝報
都政。以金尙養爲禁府都事,崔孝騫爲學錄,李後一爲長興庫奉事,金益熙爲司成,曺漢英爲持平,李浚爲監察,蘇尙謙爲東部主簿,鄭瀁爲禁府都事,金克良爲監察,安廷煜爲歸厚署別提,崔克誠爲工曹佐郞,洪再亨爲安陰縣監,閔汝欽爲楊根郡守,金裓爲茂朱縣監,洪琂爲尙衣主簿,鄭爲平海郡守,李晦爲甲山府使,張文顯爲三水郡守,尹熺爲掌隷院司議,李山賚爲引儀,沈榥爲靑陽縣監,趙侙爲任實縣監,康興祥爲熊川縣監,崔惠吉爲知義禁,許崘爲省峴察訪,權俒爲昌陵參奉,金翊震爲禮賓寺別提,柳忠傑爲監察,姜琠爲內侍敎官,崔根厚爲刑曹佐郞,李冕夏爲司書,崔琇爲典籍,閔聖徽爲尙衣提調,姜乙亨爲慶尙都事,金鍌爲黃海都事,柳爲禮賓寺正。都目政事
上在昌慶宮。停常參·經筵。
未時,太白見於巳地。夜一更,巽方坤方,有氣如火光。五更,流星出天津星下,狀如甁,尾長四五尺許,色赤光照地。內下日記
義州府尹狀啓,冬至使,去正月初九日,自北京離發緣由事。
政院啓曰,委官及判義禁,以賓廳啓辭,來詣闕下,三省推鞫,不得爲之之意,敢啓。傳曰,知道。禁府謄錄
領議政臣金瑬,完城府院君臣崔鳴吉,行判中樞府事臣李敬輿,右議政臣李景奭,工曹判書臣李時白,禮曹判書臣金堉啓曰,臣於昨日,敢申白忱,冀回天聽,而乃以不允爲敎,臣等不勝憂鬱之至,不得不冒死而更爲之陳請焉。竊觀前代帝王,遭骨肉之變,而處變之際,互有得失,臣等固不敢歷陳於聖明之下,而第念,今日處置,克念古聖人之道然後,方可以協臣民之望,爲宗社之福矣。殿下臨御以來,好生之德,洽于民心,前後治獄,惟恐或濫,雖以匹夫匹婦之微賤,莫不蒙欽恤之至仁,豈獨於天顯之親,不思曲全之道乎?伏乞聖明,更加商量,深思善處之道,不勝幸甚。答曰,不允。
賓廳再啓曰,云云,批答,初六日下。
呂爾載啓曰,以大臣待命事,傳曰,闕門外待罪何意云乎事,傳敎矣。問于大臣,則以爲,臣等再啓之後,恭竢聖批之下,伏覩下政院之敎,領議政金瑬惶恐退去,臣等今日之論,與領相少無異同,不敢晏然仍坐賓廳。且未承啓辭批答,故亦不敢退伏私室,共與諸宰,待命于闕門外,無任戰慓之至云矣。傳曰,如此之禮,古有之乎?政院察啓。
傳于李時楷曰,大臣啓辭中,所謂善處變古聖王,何人乎?承旨察啓。
呂爾載啓曰,以大臣闕門外待罪回啓。傳曰,如此之禮,古亦有之乎?政院察啓事,傳敎矣。大臣相議以啓,而領相惶恐退去,故諸大臣不安於心,闕門外待罪云,而古禮有無,未能詳知,惶恐敢啓。傳曰,知道。批答初六日下
呂爾載啓曰,大臣啓辭中,所謂善處變古聖王,何人乎?承旨察啓事,傳敎矣。前代帝王遇變處置,各有得失,而善處變古聖人,大臣啓辭,必有取譬之意,而倉卒之間,未能記得,惶恐敢啓。傳曰,知道。問于大臣以啓。
呂爾載啓曰,以本院察啓,傳曰,問于大臣以啓事,傳敎矣。問于大臣,則以爲,啓辭中,所謂古聖人善處變而不失其中,惟聖人能之,故以此爲言,所謂古之帝王,能得處變之道者,在唐,有太宗,太子承乾,與侯君集等謀叛,叛狀敗露之後,使房·杜諸人雜治之,太宗問處承乾之道,來濟曰,陛下不失爲慈父,太子得終天年則善矣。太宗從之,故竊取其義而及之云矣。傳曰,太宗非聖人,姜非予子,而所言若此,不亦異乎?
呂爾載啓曰,領相出去之後,何大臣先爲作頭而出去耶?問啓事,傳敎矣。問于大臣,則再啓旣入之後,完城府院君臣崔鳴吉,疾作先出,領議政臣金瑬見傳敎卽出,判府事臣李敬輿,右議政臣李景奭,與諸宰相議,偕出云矣。傳曰,知道。朝報
傳曰,以今日之事觀之,則李重馨似無大罪,分揀放送。
傳曰,史官一員待命,騎馬三匹立之。東營夜摘奸
傳曰,小民,其子婦以不孝呈狀,則官司,直爲治罪乎,査覈後治罪乎?不孝之人,聞者疾之乎,不以爲怪乎?其中有勢力者則伸救放釋乎?政院察啓。
右承旨鄭致和上疏。入啓。答曰,省疏具悉。國有大變之日,近密之官,不可輕遞,宜勿控辭,速出行公。內下記草
都政。以安光郁爲宗廟副奉事,廉元俊爲陰竹縣監,李靖賢爲典設別檢,呂爾徵爲藝文提學,朴守文爲咸陽郡守,朴潾爲造紙署別提,愼愿爲繕工假監役,沈廷弘爲掌樂直長,李葆爲英陵參奉,宋時喆爲繕工監役,李烴爲典設別檢,李敏厚爲繕工假監役,徐必成爲社稷參奉,許岦爲禧陵參奉,金尙重爲典設司別檢,黃道亨爲繕工監役,金壽弘爲氷庫別檢,權諒爲氷庫別檢,閔聖徽爲訓鍊都監提調,李翀雲爲敬陵參奉,鄭弘溟爲校書提調,金得臣爲肅寧殿參奉,金忠慤爲長興庫直長,李爲監察,金佐明爲說書,金周爲氷庫別檢,吳釴爲濬源殿參奉,趙廷璜爲禮賓寺別提,姜爲尙衣別提,柳廷卨爲中部主簿,沈若河爲敦寧奉事,李志安爲童蒙敎官,李克誠爲昌平察訪,申在爲童蒙敎官,吳以奎爲禁府都事,朴簡爲司贍主簿,金光厚爲司䆃主簿,申爲繕工監役,韓崗爲尙衣直長,金光煜爲司圃提調,金翊震爲監察,盧尙義爲禮曹正郞,李惟寅爲尙瑞副直長,李馨震爲繕工副奉事,李翼老爲禮賓寺事,兪柲爲童蒙敎官。都目政事
上在昌慶宮。停常參·經筵。
未時,太白見於巳地。內下日記
傳曰,近來禁府所爲,事多稽緩,政院檢飭,且趙邦璧囚單子,何其緩緩來呈耶?問啓。
禁府啓曰,傳敎矣。昨日趙邦璧拿推傳旨,政院卽已傳付於本府,登時囚禁矣,致勤聖敎,不勝惶恐,敢啓。傳曰,知道。禁府謄錄
備邊司啓曰,補運之米,雖得全減,船格整齊之難,尤極悶慮,鄭使之意如此,則誠爲可幸,今將倭情叵測之意,措辭成文,令宣傳官,罔晝夜馳去,俾及於勅行未渡江之前,何如?傳曰,依啓。備局謄錄
傳于呂爾載曰,左右捕盜大將命招。
呂爾載啓曰,以左右捕盜大將命招事,傳曰,何以趁不來詣乎事,傳敎矣。問之,則左邊大將韓好問,承命卽爲來詣,而右邊大將申景珍,家在僻遠,故差後馳詣云矣。傳曰,知道。
以備忘記,傳于左右捕盜大將曰,此時譏察,不可少緩,夜禁十分嚴飭,卿等依舊例,時或親自巡檢,勿使兇徒,達夜往來。韓好問·申景珍,聽傳敎出去。
呂爾載啓曰,傳曰,小民之於子婦,以不孝呈狀云云,政院察啓事,傳敎矣。凡以不孝發狀,而罪犯現著者,則直爲治罪,罪犯未著者,則査覈治罪,乃是官司通行之法,而人之不孝,莫大之罪,聞者痛疾之不暇,安有不以爲怪者,而亦豈以勢力而有所伸救放釋乎?敢啓。傳曰,知道。尋常不孝,尙且如此,父子之分,可謂重矣。
政院啓曰,今此莫重處變之事,必須與大臣相議處置,而大臣盡爲退去,以啓辭批答未下之故,亦不敢入來,昨日啓辭,卽爲批下,使大臣速爲議處,似不可已,惶恐敢啓。傳曰,昔在成廟朝,燕山母廢出之後,其人別無犯上不道之罪,而朝廷慮其後患,啓請賜死,人臣憂國,當若是也。古今天下,安有欲弑其舅者?大臣·六卿相率以來,偃然伸救之時?又安有不待發落,出往闕外之擧乎?公卿之視予,有同嬰兒,予極慙愧也。
以備忘記,傳于兵曹判書具仁垕曰,昨今氣色,殊極寒心,卿姑留在禁中,以備不虞。
以備忘記,傳于鄭致和曰,罪人姜文明·文星等,上年世子之喪,渠敢干預,指揮都監,其時予知其無君之心,而不爲明言,姑以微過定配矣。今則厥妹,身犯大罪,渠等雖在遠地,豈有不知之理哉?令該府,急速拿來,前後罪犯,嚴鞫處置。
大司憲洪茂績,執義金始蕃,掌令任善伯,持平曺漢英·李泰淵啓曰,大司諫睦性善,獻納沈,正言姜鎬·金徽,竝引嫌而退,默無一言之敎,只下於賓廳,而不及於臺閣,則爲言官者,欲有所言,因此發言,未爲不可,別無可避之嫌,大司諫睦性善,獻納沈,正言姜鎬·金徽,請竝命出仕。禮曰,爲人子婦者,不順父母則去。姜嬪在瀋所行,傳播中外,爲日久矣。及見備忘記,預作翟衣,僭稱位號之罪,非如隱微難明之事,則執法之臣,據法請罪而已,豈可更容他議?第念,自古聖帝·明王不幸而遇骨肉之變者,何限?當時輔佐之臣,必以屈法全恩爲請者,其意豈偶然哉?恐致恩義之失中,而有歉於處變之道也。今者大臣·六卿之聚首固爭者,豈有他心?其意亦出於此也。臣等妄意,姜嬪罪惡雖重,廢出閭閻,特貸其罪,則此實合處變之道,而殿下終不失爲慈父也。請姜嬪,降其位號,出置閭閻,還收考律之命。新除授掌令元振溟,時在江原道原州地,請斯速上來事下諭。答曰,不允。出仕事及,下諭事,依啓。
賓廳啓曰,臣等,非不痛心於今日之變,亦非敢有一毫伸救之意也,但念處變之道,務在輕重之得宜,故敢以屈法伸恩之說,連章陳聞,而辭不達意,上下疑阻,以致嚴旨屢降,至於非臣子所不忍聞者,此皆臣等之罪也。且臣鳴吉,近患火症,稍有勞動,便有驚悖戰悼之症,必經宿乃定,再昨賓廳啓辭時,夜深乃還,勞動旣甚,厥症大發,忽然失聲狂叫,良久乃甦,國有大事,不敢退在,扶曳詣賓廳,堇得同參再啓,病勢益重,不能自支,不得已舁歸私第。伏聞下政院之敎,先出之罪,臣鳴吉,實爲難免,臣敬輿,臣景奭,旣與領議政臣金瑬,終始參論,領相旣出,則偃然仍在賓廳,有所不敢。與諸宰相議後,不得已退出闕外,恭竢啓辭之批,而伏覩前後下政院之敎,益不勝隕越于下,臣敬輿退待之際,聞有何大臣先出之下問,臣敬輿,旣以職次先行,意有嚴譴,不敢自同於諸宰,仍在直房,歸伏私室,以俟罪罰矣。因今日嚴旨之降,冞增戰慄之至,冒昧來詣矣,臣敬輿,臣景奭之罪,尤有大焉。大槪,臣鳴吉,臣敬輿,臣景奭等,事雖殊,而罪則同,敢與諸宰等,席藁于闕外矣,旋念君臣猶父子也,似不當因一番嚴旨,過爲屛縮,益自疎外於父母之前,轉致情意相阻,故敢冒萬死來詣賓廳,伏地待罪。答曰,勿待罪。朝報
上在昌慶宮。停常參·經筵。
自巳時至申時,日暈。夜一更,月暈。自二更至四更,艮方東方巽方,有氣如火光。五更,四方有氣如火光。內下日記
傳曰,近來禁府,何以不爲開坐耶?問啓。
義禁府啓曰,傳敎矣。判義禁臣具仁垕,推鞫罷坐,都目政事,連日進參,罷政之後,仍詣賓廳,時在禁中,同知事柳卞,入直摠府,今月初四日出直,而只以同知二員,重囚罪人,捧招未安,姑待判義禁來參,而同知事崔□,今日肅拜後,將爲開坐之際,刑曹罪人愛香行刑,故亦不得開坐矣,敢啓。傳曰,知道。內下記草
以備忘記,傳于李時楷曰,再昨出往之擧,非徒駭異,漸不可長,其時班首李敬輿,姑先削奪官爵,門外出送。
以備忘記,傳于李時楷曰,置毒之事,臺官發論,則藥房提調,所當趁卽入來,問其進御與否,而終始默默,無意來問,事君情禮,何敢若此哉?其時提調,不可仍置其任,兩提調竝爲遞差。
政院啓曰,再昨大臣之退出,嚴旨之下,惶恐無地,倉卒錯料,而第念,徑出之失經,削黜之罰重,雖在庶官,罰不當罪,則未免爲過中之擧,況待大臣進退以禮者乎?李敬輿雖有出去之失,遽施削黜重典,恐有累於敬大臣之道,臣等待罪近密,區區所懷,惶恐敢啓。傳曰,知道。此擧,出於防微杜漸也。
大司憲洪茂績,持平李泰淵·曺漢英啓曰,臣等竊聞季孫之言曰,見無禮於其君者,如鷹鸇之逐鳥雀,姜嬪在瀋所行之惡,豈但止於無禮?又況預作翟衣,僭稱位號者,是誠何心哉?推是心也,何所不至,然則臣等之按法請討,豈容少緩?第自古亂臣賊子,出於至親之間,而必請屈法而全恩者,非爲亂賊,納吾君於盛德之地也,殿下特加三思,少霽天威,使負罪一寡婦,得全軀命,則此豈非恩義之得中,而盡處變之道乎?以此書之史冊,傳之後世,豈不美哉?臣等區區愛君之心,實出於此也。請姜嬪特貸一死,去其位號,廢出閭閻,還收考律之命。答曰,不允。
獻納沈,正言姜鎬·金徽啓曰,國家不幸,有此無前罔極之變,固知殿下日夜竭心焦思,思所以保全之道,而不得已焉者也。然念,遇非常之變,必有非常之擧,故大臣之瀝血陳辭,至再而不知止者,豈有他哉?誠欲使我殿下,於處變之際,克盡其善處之道也。大臣,爲殿下之股肱,國家之柱石,則殿下之倚毗大臣,固不重歟?始者命招諸大臣,將以博議而處之,其審察而愼重之意,可謂至矣。嚴旨之下,大臣·六卿,皆不能自安而退伏,使莫重莫大之事,尙未得就決,殿下,不謀於大臣而獨決之乎?伏願聖明,亟令大臣,商議處之。
鄭維城啓曰,以諫院啓辭,傳曰,此啓辭何意耶?政院察啓事,傳敎矣。大槪,此啓辭本意,則莫重處變之事,以大臣不安退伏之故,久未議定,亟令大臣議處之意,而臺諫各有所見,凡論啓之事,不一其道,今承下問,不知所達,惶恐敢啓。傳曰,此從重處置之意歟?
又啓曰,以諫院啓辭察啓,傳曰,此從重處置之意歟事,傳敎矣。啓辭本意,大槪,如此,而至於處置輕重,則措語間,旣無現著之處,臣等不敢臆度其意矣,敢啓。傳曰,知道。
院啓。答曰,臺諫啓辭,事體甚重,不當如是矇矓也。
執義金始蕃,掌令任善伯啓曰,嗚呼,國家不幸,殿下遭此人倫罔極之變,考諸往古,前所未有,思之缺驚,念及氣短,尙忍言哉,尙忍言哉?殿下處此之道,宜與諸大臣,將前後所犯之惡,熟講以處,允合處變之道也。殿下不此之思,遽發天怒,辭氣太露,上下疑阻,景象愁慘,臣等於此際,尤有所愍鬱焉,直欲溘然而無聞知也。臣等愚昧,尋常處事之間,尙不得合宜,況此我國家三百年來,所未有之大變乎?昨日本府陳啓時,臣等亦循例隨參矣。仍竊伏念,莫重處變之道,實非二三臺官,所可固必,只宜陳達臺閣之意,以俟聖明財擇而已,似不可連日瀆擾,故臣等今日,以此發簡,欲爲停啓,則僚議矛盾,竟未歸一,此無非臣等疲劣,言不見信之致,旣不可苟同,則亦何敢晏然仍冒乎?請命遞斥臣等之職。答曰,今日廷臣愛君,輕於鴻毛,護黨之心,重於泰山,予恐倫紀斁絶,亂亡無日,不意爾等發此正論,可謂忘身循國,不畏後患者也,勿辭。朝報
傳曰,史官一員待命,騎馬三匹立之。中宮入直新營,及南宮夜摘奸事
右議政李景奭上疏。入啓。答曰,省疏具悉。徑出之失,責在班首,卿其勿辭行公。
兵曹判書具仁垕,工曹判書李時白上疏。入啓。答曰,省疏具悉,卿其勿辭察職。
都承旨金光煜上疏。入啓。答曰,省疏具悉。此非卿之所失,宜勿控辭,安心察職。內下記草
上在昌慶宮。停常參·經筵。
夜五更,有霧氣。內下日記
以兵曹衛將所牒呈粘目,傳曰,下番軍士調用有弊,世子問安,十六日爲之,本曹啓曰,傳敎矣。世子問安時,則軍士侍衛容入之數,雖百許名,而朝出侍衛夕還,本緊處亦爲調用,本無所妨,而至於場中及祭軍,則元數全無,累日經宿之軍,決不可抽用,從略磨鍊,京下番一百十一名,不得已調用當番時,計日減番,則亦非大段有弊,啓目中付標以入之意,敢啓。傳曰,知道。兵曹謄錄
以副提學兪伯曾箚子,備忘記曰,姜氏多金帛,善誘人有子之人,無行之女,人皆畏惜,豈特護儻哉?兪伯曾·洪茂績,自前稍剛,而猶且畏憚,終不立異,姜之權勢,可謂重時人之志,亦可想也。玉堂,非緩論之所,渴症,非供職之病,本職及賓客遞差。
有政。吏批,判書南以雄病,參判呂爾徵,參議尹絳進,都承旨金光煜進。兵批,判書具仁垕病,參判許啓進,參議蔡裕後,參知趙啓遠病,右副承旨呂爾載進。
吏批,以金自點爲內醫都提調,閔聖徽爲提調,李斗陽爲柒谷府使,洪茂績爲判尹,洪瑑爲分承旨,李郁爲分兵曹佐郞,吳熽爲養賢庫直長,雲溪守大龍,今加明善老職。
傳曰,順天府使閔應亨,大司諫除授,大司成趙絅,刑曹參判除授,司直金光炫,順天府使除授。
兵批,以金斗南爲同知,金堉爲上護軍,沈演爲同知,安獻徵·兪㯙爲副司直。
大司憲洪茂績啓曰,姜嬪在瀋,所行之惡,士夫之間,孰不聞知,況臣奉使西路,大小往來瀋中者,藉藉謄傳,臣不能無潛憂默慮,私自語於心曰,姜嬪罪惡,允合廢出,苟有憂國大臣,固已請廢之矣,相親士友之間,有識大官,聞記臣言者,今尙存焉,安可誣也。宮闈作變之事,殊非外臣所可詳知,不敢擧而論之,然推是心也,何所不至,人臣分義,孰不知請討之義乎?第念,自古帝王,上自漢唐,下至今日,亂臣賊子,或出於至親之間,則固請全恩者,非爲亂賊,恐其君之或至於傷恩,有歉於處變之道,袁盎之諫漢文,來濟之諷唐宗,其可謂護逆倘惡,而不愛其君者乎?殿下,行出百王,前代之所不及,此非臣之諂言,擧國臣民,孰不欽仰而欣戴也?獨於姜嬪,有此傷恩之擧,播諸四方而喧譁,傳之後世而譏議,今日廷臣畏威怵禍,承順聖意,則不忠之大者,神必殛之,此臣之所以冒死固爭而不止者也。臣賦性愚妄,動觸權貴,幾陷坑塹,未有少悔於心,何敢黨附於作惡一寡婦,以負吾君乎?殿下卽位二十年來,用法平恕,雖在賤隷下卒,未嘗有抱冤受刑者,以器遠通天大惡,念其前功,卽靳傳示,其在外臣,罪惡猶尙如此,姜嬪雖負罪惡,自絶于殿下,殿下不念昔日膝下之慈恩,遽加考律,有若就服行刑之賊,則不亦過乎?今者天威方震,放逐大臣,摧折臺閣,擧國遑遑,傾耳戴目,若不保朝夕,此何等景象也。雖在聖哲,異於凡倫,其爲天性,於理則一也。凡人怒頭,事多過中,殿下少霽天威,倘留三思,則或可念愚臣所爭,亦似有理矣,姜嬪可廢,決不可殺也,殿下必欲殺姜嬪,先殺臣然後,乃可爲也。臣待罪臺長,見吾君傷恩之擧,而緘口結舌,不盡所懷,則負君之罪大矣。古之忠臣,見其君之過擧,犯雷霆之威,碎首牽衣而爭之者,今非正論乎?古人之言曰,諫官雖卑,與宰相等,宰相尊行其道,諫官卑行其言,言行,道亦行也。所謂,非一二臺官所爲云者,是何意也?臣竊怪焉,臣於再昨完議之日,先發此論,則同僚皆以爲合當,而無一辭異同者,纔過一日,又有所云云,臺閣正論,果如是乎?臣忝在臺席,不見信於同僚,無非緣臣無狀。且臣昨有賤疾,今始來避,所失尤多,何敢晏然仍冒乎?請命遞斥臣職。答曰,依啓。
獻納沈啓曰,凡論啓之事,若涉重大,則必以合啓啓之,或合司啓之,今此之論,實係無前大變,非如尋常兩司各發之擧也。昨朝,臣通書于憲長曰,今此之論,必當合辭以請,而本院無長官,位卑不敢發簡,敢此私告云矣。憲長所答,不爲明白,而未幾憲府之啓已入,臣不得已,與同僚相議論啓,而仍念國家不幸,聖上遭此罔極之變,凡有血氣,莫不痛心切骨,況大臣,豈不深思善處之道乎?殿下不待遽加摧折,而命召講定,以得至當之歸,故如是論啓,誠未格天,辭不達意,致勤政院之敎,繼有嚴旨之降,螻蟻如臣,負此矇矓之罪,實合萬殞,決難一刻仍冒,請命罷斥臣職。答曰,勿辭。
持平李泰淵避嫌。答曰,勿辭。
持平曺漢英避嫌。答曰,勿辭。
正言姜鎬·金徽避嫌。答曰,勿辭。
夜,洛興府院君金自點,兵曹判書具仁垕,都摠管洪振道,右副承旨李時楷引見時,上曰,從前咀呪之變,屢出於宮掖之內,因予不能齊家,致有如此之變,方用慙恨,況此無前之變,出於今日,對顔臣僚,尤增慙赧。自點曰,臣於行路,身有疾病,及至退伏私室之後,竊聞宮中置毒之說,不勝驚心慘骨,竊未知變出誰人之手,而念至於此,則恐有罔極之事,在於呼吸之間,臣子情懷,何以爲心?至於進御冷藥之際,爲臣子之心,罔知所達。仍哽咽流涕,上爲之動容,因曰,姜哥之事,群議如彼,是何事也?自點曰,以上下疑阻之故,展轉至此耳。臣來詣命招,而初日之啓,則臣亦同參,不勝惶恐,第諸宰初心,有所不然,而卒當大議,事有不逮者,故以至於此。蓋自上,旣下該府考律之命,故恐置極刑,而有此議也,顧其初心,實不如此矣,頃日臣,以原任,同參推鞫,而事無端緖,竟未得罪人,臣等不勝惶恐待罪矣。事未現著,而以備忘記上條觀之,則罪不容誅,而諸臣之意以爲,自上,必有善處之事,故如是陳啓矣。不順父母者,先朝亦有已行之事,臣實以爲,自上處斷行之,而非臣下之所敢爭也。第臣之憂悶,當此大變,上下相阻,則氣象凝嚴,群情不安,臣之所慮,豈止於憂悶而已乎?自上,洞燭諸臣之本情,則幸甚幸甚。上曰,姜氏前日少時,別無不順之事,自瀋出來之後,人事頗異,深用怪愕,其在瀋陽之時,未知所行之如何,而頃年出來之時,欲臨厥父几筵,而不之許,故頗有不遜之意,及其永還之後,揚揚自得之氣,掬於言語行步之際。且秋間,以厥婢子數人有過,使之放出,則來到至近之地,高聲發惡,至於痛哭,而自其夕,非但不爲問候,至於伻人起居之例,遂爲全廢,向親懷憤,安有如此駭異之甚乎?大槪,人有無君之心,則先有慢上之事,前見沈賊,蓄無君之心,黃海道吹鐵別將,不書姓名,而公然送之,予心甚爲怪,問之,則乃內奴未贖者也,許多幕下軍官中,必有可合別將者,而以賤人差送者,是何心也?其後備局引見時,言及此事,稱以不善,而筵中諸宰,皆聞之矣。厥後終不改差,而事敗之後,厥人逃走,此已有無君之心,故敢生慢上之意。今者姜也,亦有無君之心,故如此矣,人之有慢上之心者,心有恃。且有黨援而然也,以今日觀之則果然矣,至於欲爲姜氏死者有之,黨援之盛,從可知矣,彼自瀋來時,多載金帛,外廷諸臣,皆知之矣,以此散之,則何事不爲,至於大臣·六卿,則予豈致疑哉?或有庸劣者·不良者·貪財者,不無見誘之理矣,昔秦滅六國時,散金於諸侯之用事者,卒成大功,此何異於是乎?按獄之時,旣無就服之人,而咀呪之事,亦無現著之迹,予豈欲以此,遽斷其死乎?第彼之爲人,如此其惡,予之欲去者,爲後慮也,而諸人之救護,有若曩時救永昌之事,誠可怪也。國家不幸,逆節繼起,隨出隨除,安可必乎?早晩兇徒,挾之而起,則事歸何地,此予深爲慮後之計,欲使國家永安,而諸人之救護如此,他日脫有變故,今之救之者,其可得全乎?厥罪如彼,而護黨如此,姜碩期之女,其安敢得殺乎?自點曰,前日鄭使之來,以昭顯請還事發言,而夜深之後,領相沈悅,送備郞于臣曰,鄭譯有此請還之意,故急於入啓,未能相議云。此事,可詳審相議後入啓,而今已入啓,則明當相議,答于鄭譯,可也之意,答送之矣,厥後云云。上曰,然則其議,孰主張乎?自點曰,其時小臣爲左相,沈悅爲領相,而諸宰則未能記憶矣。且昭顯世子出來之時,其行事,多有未便,至於行途,馳騁山坂,臣以爲世子行止,不當如是,若有所傷,何以歸達於聖主乎?在彼之日,世子或有出獵之時,講院狀啓,姜氏必爲入見而筆削之云,安有婦人干預外事,至於此哉?臣中心憂悶,而奉事在北京時,亦以此事,言及張振道矣,姜氏多有不善之事,而其何一一言之乎?昭顯失人心於西路者,皆言姜嬪之所爲也,而在此諸臣,何得而盡知哉?今此一寡婦,得罪於宗社,罪惡昭著,只在於自上處置,非臣子之所敢議也。又曰,近來士夫,好爲士論,病於取名,故有如此紛紜矣,竊聞上前日敎,有曰,新世子,人心以爲如何云,臣不勝瞿然之至。且世子在瀋之日,人皆洽然稱譽,而往來西路,無不喜悅云,而自上,有此下敎,臣竊歎嘆。上曰,此非無端之言也。當初定議之時,李敬輿有波蕩之說,故有此敎也。自點曰,敬輿雖有此言,本心則不然,願上,勿復思也,置之於慮外。上曰,是言然矣,而旣聞波蕩之說,故言之耳。大臣之言,不亦重乎?自點曰,其時,卒有擇嗣之議,故諸臣未及預思矣。其時睿斷,若不卽定,遲留經日,則必有爭之者矣,臣之所以請上卽斷者,蓋慮此也。姜氏之潛圖易位,雖未可知,而預造翟衣,果非虛事,但諸臣之意,豈以作惡一寡婦之事,忽於吾君,而歸於無據之地乎?至於置毒事,至今未得端緖,而二三罪目甚重,當初諸臣,或慮其下該府用極刑而然也。上曰,寧有此乎?所謂,稟處者,蓋有意焉。當初賓廳,再啓以前意,猶可矣,而經夜之後,意思突變,何也?大臣處事,善不善間,當守初定之意,而一夜之間,如是變易,大臣固若是乎?成廟時,燕山母,以妬忌廢出之後,群臣廷請賜死者,慮其悖惡婦人,挾幼子,以亂朝政,故有此處置矣。未知其時之人,何意而欲殺世子之母,今之人,何意而欲護作惡之一婦人乎?古今人意思,何其不同之相懸也?爲人父者,欲殺不孝之子,而爲人臣者,不量其罪,多營護之心,此夷狄禽獸之不若也。大槪,爲其親者,旣發其子之惡,則自下議處,可也,而欲令其親獨當,可乎?如此惡事,予雖自當,而惟幸國家之無事耳。自點曰,上敎則然矣,而朝臣之意,以爲其間,或不無善處之道,故如是論之,而大臣·六卿斷無他意,聖上雖不信臣,而臣欲以死證之,諸宰如有他意,則臣亦當死。上曰,雖愚弄之君,安有發此莫大之事,而遽爲之還寢乎?成廟朝臣,是何心也,今之朝臣,又何心也?其時言事者,復被碎骨飄風之禍,今之人,亦畏此也。姜也有子三人,此人之若大畏處也,然其子雖在,何能爲也?且昭顯初喪時,其宮內婢子言,姜也一日兩時,只飮菉豆水漿一鍾子,而夕則又專廢焉云,聞來似不近人情矣。鄭孝誠雖稱孝子,居喪時,一日以一升米作粥,兩時而喫之,禮有蔬食水飮之節,姜也所飮如此,則命豈能一日保乎?予嘗自疑矣,及聞,內僕有時炊雜飯以進,則嗔怒揮却,厥後聞之,則潛取女奴之飯,和菹而喫之,有時煨而啖之云,用心不近於情如此,推之他事,豈有善狀乎?此則小事,不須爲罪,而俗言小事成大事,以此推之,何所不爲也?自點曰,上年六月,初喪纔過,卽有染藍之事云,何暇意及於此乎?上曰,洪茂績曾於光海時上疏被謫,故人皆稱美,其心以爲亦欲因此事而又得美名,乃爲張皇而避嫌乎?自點曰,茂績別無保護之心,而避嫌如是者,豈有他意哉?不過貸罪一事耳。上笑曰,洪茂績欲爲姜氏死者,何義也?誠可笑也。大臣三啓,異於初啓,而茂績不從合啓之論,至於本府之啓,又爲循例而避嫌,則如是張皇,其意未可知也,爲姜氏死,則信世間義士之多也。自點曰,所謂貞淑者,乃內廚房庫城上也。諱之於上,而自方外得麪入來,則一女調而進之,所幸者,自上,偶不進御矣,禁令旣嚴,而安有宮中之人,求麪於外處而獻之乎?此後如此之事,嚴禁可乎?上曰,亦有妙理而然矣,姜氏以寶貨,結交大內之婢,資以衣服,故貞淑之覓麪於外處者,以此也,觀其善誘內人之事,則善誘外人,從可知矣。自點曰,外間安有見誘而從之之人乎?自上,勿爲如此之敎,洞釋疑阻,何如?上曰,以大臣之啓觀之,則初啓似可,而明日則頓異何也?公卿之意,予亦知其不然,而必有凶人乘間恐動,或有佯爲公論,勸以救護者,或托以義理,而脅誘其間者,故大臣之意,中變者此矣。自點曰,自上致疑如此,故群情疑阻不安,臣敢縷縷陳達矣。仁垕曰,自上,命招大臣以下,相議定奪,何如?李時楷曰,兵判之言也,國有大變,上下疑阻至此,安有上下疑阻而可定國家之事乎?速招諸大臣,相與議定,竊以爲,可也。上曰,大臣豈從予者,而相與之面議乎?今日右相之疏,多費說話,至比廢朝時事,予甚慙愧。且大臣以下,棄而出去,事極驚駭,予將何面,更爲招見乎?若自下入請,則似可相見,而予則以此羞顔,不敢招矣。時楷曰,其時遽降嚴旨,故只因惶恐無地而出去,非有他腸也。仁垕亦曰,出去之事,出於惶恐而已。上曰,以今日氣象觀之,殊可怪也。有護黨之心,故是非不明矣。時楷曰,黨之爲言,非自今日,不敢曰無黨,而至於護黨,則雖尋常小事,猶且不可,況今日之擧,何等大事,而敢容一毫護黨之心哉?上曰,此則決不可以如彼之事,爲言也,棄而出去之事,極可駭也。自點·仁垕曰,此不過惶恐而然也。時楷曰,其時遽承嚴旨,倉卒錯料,惶恐而出,此出於不能深思,而旣出之後,更入爲難,進退狼狽,展轉至此,豈有他哉?洪振道曰,小臣得忝判尹,匪分之職,今日敢爲上疏,而自上,特爲遞免,則可得安分矣。上曰,勿辭。上曰,大臣,惟李敬輿,以姜氏臨喪之事,主張於前,又以波蕩之說,發之於定嗣之日,而今番出去之事,又其所爲也。此人,無乃與姜哥相親者乎?自點曰,臨喪之請,豈獨敬輿之主張哉?仁垕曰,今此出去之時,敬輿特以職次之高居首,而惶恐之際,倉卒出去,非爲倡率而出去也。臣亦在座中,目見其事,惟在惶恐無地而已。上曰,李敬輿·李景奭,予嘗待之甚厚,而今此擧措,有若以事業自期,殊非前日所望者也。友朋之間,或有爲友朋死者,而今日君臣之間,乃如此,國家安有可固之道乎?可謂誠意之薄也。自點曰,諸臣如此之事,皆以有光於吾君爲心,斷無他腸矣。朝報
咸鏡監司尹履之上疏。入啓。答曰,省疏具悉。卿之才器,實合此任,勿爲控辭。
傳曰,冬至使先來譯官·軍官職姓名,書啓事。據冬至使先來軍官前萬戶李廷尹陞敍。內下記草
上在昌慶宮。停常參·經筵。
下直,加里浦僉使盧守元。
午時至酉時,日暈。內下日記
藥房都提調臣金自點,提調臣閔聖徽,副提調臣金光煜啓曰,近來寒暖不適,伏未審夜來,玉體調攝,何如?臣自點,昨昏引見之時,瞻望玉色黎黑,又下喉間煩渴之敎,臣等不勝憂悶之至,敢來問安。答曰,近日只有煩渴之症矣。
再啓曰,伏承近日,只有煩渴之敎,臣等不勝憂悶之至,前日劑入牛黃膏·五味子丹進御之後,尙無顯效耶?與醫官等相議,則入診後,更議相當之劑,在所不已云,今日入診之意,敢此仰稟。答曰,不至大段,勿爲入診,劑入之藥,時無顯效矣。藥房日記
以兵曹軍士抽出粘目,傳曰,場中軍士勿減。兵曹謄錄
呂爾載啓曰,右議政上疏辭意,與賓廳啓辭,同歟異歟?承旨勿爲循私,詳察以啓事,下敎矣。臣等,取賓廳啓辭及上疏,互相參考,則疏中所謂裁處節目,未暇歷陳一款及所犯罪惡已著,殿下之赫怒,孰敢以爲過等語與啓辭不同矣,敢啓。傳曰,知道。大臣及言者,稟處二字,有若不見,皆以考律二字,執以爲咎,與入告出順之意不侔也。
玉堂箚子。入啓。答曰,依啓。且爭執無義,停論有理,一啓旋停,有何率爾哉?執義金始蕃,掌令任善伯,亦勿遞差。
持平曺漢英·李泰淵啓曰,臣等伏見玉堂處置之批,以爭執無義爲敎,臣等卽爭執者也,寧有無義之人,而一日冒居言地乎?且發論之長官,旣已見遞,臣等理難獨免,以彼以此,決難苟冒,請命遞斥臣等之職。答曰,勿辭。
獻納沈,正言姜鎬·金徽啓曰,今此罔極之變,尙忍言哉?大臣之瀝血陳辭,非有一毫伸救之心,誠欲使我殿下,屈法而伸恩,納之盡善盡美之地,而嚴旨屢下,罪譴隨至,上下疑阻,氣象愁慘,此豈聖世之事乎?殿下,以太宗非聖人,姜非予子爲敎,摧折大臣,臣等竊惑焉。唐宗雖非聖人,若論其處,則合於聖人之道耳。姜嬪雖非殿下之子,曰嬪之日,卽爲昭顯之配,則非殿下之子乎?若非殿下之子,則臣等何敢以善處之道,爲殿下懇懇爭論乎?請召諸大臣,從容商議,以究至當善處之歸,新除授大司諫閔應亨,時在全南道順天府任所,請斯速上來事,下諭。答曰,不允。下諭事,依啓。朝報
刑曹粘目。入啓。答曰,依允。金大仁,一處推閱處置。
太僕寺粘目。入啓。答曰,依允。牧子移定一款,事甚有弊,前例相考處置。
判尹洪振道上疏。入啓。答曰,省疏具悉卿懇。卿其勿辭察職。
右議政李景奭上疏。入啓。答曰,省疏具悉。卿其勿爲固辭。內下記草
上在昌慶宮。停常參·經筵。
卯時辰時,有霧氣。未時申時酉時,日暈左珥。夜自一更至四更,月暈。五更,黑雲一道如氣,起自坤方,直指東方,長十餘丈,廣尺許。內下日記
備邊司啓曰,曾以運米請減之意,中使齎咨入送事,定奪矣。今者補運已停,只有船隻具格入送之擧,而頃見平安監司狀啓,則船格之減,庶幾有望,中使齎咨之行,何以爲之?敢稟。傳曰,勿送。備局謄錄
傳曰,累降嚴敎,而沈等不動一髮,益發新語,侮辱君上,此何意耶?承旨察啓。
賓廳啓辭。答曰,臺論方張,處置不可。
掌令任善伯上疏。入啓。答曰,省疏具悉。爾其勿辭察職。內下記草
上在昌慶宮。停常參·經筵。
下直,仁遮外萬戶金得壽。
夜二更四更,月暈。五更,有霧氣。內下日記
藥房都提調臣金自點,提調臣閔聖徽,副提調臣金光煜啓曰,春寒尙峭,伏未審夜來,聖候,何如?煩渴之症,亦猶前日耶?臣等不勝憂閔之至,敢來問安。答曰,與前一樣。
又啓曰,世子所進補中益氣湯,前後劑入十五貼,當盡於今日,故令醫官等,取稟,則以中氣頗實,虛汗亦止,下令此藥,似有其效,與諸御醫相議,則依前加入五貼,加進爲當云,加劑入之意,敢啓。答曰,知道。藥房日記
義禁府啓曰,李文偉·金廈樑等照律事,判下矣。臣等,取考大明律,則本無科擧用情之律,故自前,以對制上書,詐不以實,比律用之,而其律,杖一百徒三年矣。今考近年科擧事目,則供射代射,及皂隷·羅將·漕軍·驛日,未許通庶孽,公私賤之冒赴者,全家徙邊,保擧主,論以用情之律,邊遠充軍,竝勿揀赦前,錄名時,外方之人,或以京居,或以他道書塡,日後調發之時,無從可問,當今第一痼弊,居位冒錄者,隨現削科,入門官,保擧主,竝以科擧用情之律,論斷云云,故今此試官等,亦依此事目,照斷之意,敢啓。傳曰,知道。禁府謄錄
有政。以趙絅爲大司憲,金慶餘爲執義。吏批政事
上在昌慶宮。停常參·經筵。
下直,阿山萬戶金尙明。
卯時辰時,有霧氣。巳時至未時,日暈。內下日記
備邊司啓曰,傳敎矣。軍額減縮如此,則上番之數,勢必不足,而其弊,果及於坊部畿甸之民是白沙餘良,守直之虛疎,事體之苟簡,誠如本曹啓辭是白在果,斟酌損益,商量緊歇,考例上番之擧,惟本曹可能審處是白置,條陳節目,啓稟定奪,何如?傳曰,依允。
又啓曰,北道淸譯朴成男等八人,因迎接都監啓辭,今方刷還本土,上項各人等,以千里嶺外,竝與妻子發行,或扶病携幼,跋涉遠路,未易得達,累日之糧,載去末由,一路各官,妻子散料供饋之意,草料成給,又依受由往來時例,刷馬一匹題給事,來訴其累,竝望散料,事涉猥濫,而參其情理,果爲切迫,累年在京,亦不無奔走之勞,當此賑恤之時,似不可任其飢仆,從其所願,草料成給,刷馬各一匹題給,何如?傳曰,依啓。備局謄錄
傳曰,史官一員待命,騎馬三匹立之。
備邊司粘目。入啓。答曰,依允。鷹連乙良,咸鏡道亦爲分定,使之極擇入送。
掌令任善伯上疏。入啓。答曰,省疏具悉爾懇。因命出仕,已成近例,宜勿固辭,速出行公。內下記草
有政。以韓興一爲刑曹參判,李奎老爲正言,林聖翊爲正言,張應一爲獻納,李行遠爲司饔院提調,趙錫胤爲大司成,鄭太和爲禮曹判書。吏批政事
上在昌慶宮。停常參·經筵。
夜一更,月犯軒轅星。流星出星,星下入東方天際,狀如拳,尾長二三尺許,色赤。五更,月暈兩珥,有霧氣。內下日記
以備忘記,傳于呂爾載曰,姜罪貫盈,而人皆畏惜,不圖人心,至於此也。當初傳敎所謂考律,意在嚴其分義,實非欲行誅戮,以此執言,不亦異乎?若或變生所忽,而事至不測,則雖悔莫及,廢出賜死,此意,言于兩司。
完城府院君臣崔鳴吉,洛興府院君臣金自點,右議政李景奭啓曰,姜之罪惡,廷臣無不知之,但事係重大,不得不審愼,故敢以愚意仰陳者,非有他也。今者聖上,參酌恩義,已下成命,令政院,分付該司,擧行宜當,敢啓。傳曰,知道。
獻納張應一,正言李奎老啓曰措辭見上請少霽天威,更加三思,還收賜死之命。答曰,不顧大義,相繼救護,此亦變之大者也。朝報
南陽君洪振道掃墳呈辭。入啓。傳曰,給由馬。
傳曰,沈等,擬於試官之望,事極駭異,禮曹當該堂上郞廳,先罷後推。
院啓。答曰,曺漢英等,竝爲遞差,下諭事。依啓。
上護軍金堉上疏。入啓。答曰,省疏具悉。卿其勿爲待罪。
海崇尉尹新之上疏。入啓。答曰,省疏具悉。給由馬·澆奠牀備給,立石軍,亦令題給。內下記草
上在昌慶宮。停常參·經筵。
昧爽至辰時,有霧氣。自午時至酉時,日暈。夜自一更至三更,月暈。內下日記
備邊司啓曰,以伴送使狀啓粘目判付內,裵尙曾以下衣糧之價,亦令磨鍊入送事,傳敎矣。裵尙曾所領之船,以都差使員,所報成冊計之,則二十餘隻,而員役沙格之數,自此未能的知,本道監司則可知其實數,大槪,一船沙格,小不可十五名,若竝計裵尙曾所率員役,則幾至三四百名,衣資之價,其數不貲,宣傳官發送,事出急遽,自此駄運,勢必遲延,以管餉所儲銀貨,宣傳官之行,一時入送,似爲便當,令平安監司,參酌計送後啓聞事,撥上行會,何如?傳曰,依啓。
又啓曰。傳曰,自前,淸國有入送鷹連之事,依前例相考擧行事,下敎矣。取考己卯年入送之數,則元數十坐,餘數八坐,合十八坐,而咸鏡監司·南兵使及黃海·平安監·兵使爲定三坐矣。今亦依此分定宜當,而咸鏡道則道路絶遠,臂送之弊,易斃之患,不可不慮,監·兵營各減一坐似當,以此行會之意,敢啓。傳曰,知道。備局謄錄
藥房都提調臣金自點,提調臣閔聖徽,副提調臣金光煜啓曰,近日寒氣未解,朝晝之間,冷暖不適,伏未審,玉體調攝,何如?煩渴之症,尙未盡除耶?牛黃膏·五味子丹,劑進已過十一日,伏想此藥,今將垂盡,加劑以進乎?臣等不勝憂慮之至,敢來問安,竝此仰稟。答曰,症候時無加減,丸藥加劑入,可也。藥房日記
院前啓。答曰,不允。
伴送使狀啓,入往勅使,二月初十日越江事。
有政。以兪㯙爲右承旨,閔應協爲副應敎,柳爲掌令,李梓爲持平,睦行善爲校理,崔後賢爲持平。吏批政事
上在昌慶宮。停常參·經筵。
下直,果川縣監朴泰元,北京咨文齎去宣傳官柳時茂。內下日記
獻納張應一,正言李奎老啓曰措辭見上答曰,不允。朝報
備邊司啓曰,蓋州衛入送宣傳官,今將發行,路費之物,不可不齎去,卽令該曹,磨鍊以給之意,敢啓。傳曰,知道。備局謄錄
上在昌慶宮。停常參·經筵。
藥房都提調臣金自點,提調臣閔聖徽,右副承旨臣李時楷啓曰,昨朝寒雨,入夜不止,冷濕之氣,異於常時,伏未審,玉體調攝,何如?再昨,伏承無加減之敎,臣等不勝憂悶之至,敢來問安。答曰,煩渴之症,頗爲減歇矣。
再啓曰,世子所進補中益氣湯,前後二十貼,當盡於今日,故令御醫等進稟,則下令內,前日所患諸證,今已差復,而每夕就寢之時,雖有食滯之候,此則自前常有之證,不至大段,補中益氣湯欲姑停止,臣等與諸御醫等相議,則以爲湯藥苦口,恐妨進食,專以食治調保爲當云,湯藥姑停之意,敢啓。答曰,知道。
中宮殿,提調臣閔聖徽,分承旨臣邊孝誠,問安。答曰,知道。藥房日記
義禁府啓曰,姜文明已爲拿來,自本府捧招乎?敢啓。傳曰,無君謀上等罪,皆非細故也。政院啓曰,姜文明旣有無君謀上之罪,則本府捧招,果爲不當,推鞫之意,一邊,分付于該府,而推鞫何處爲之乎?敢啓。傳曰,明日禁府爲之。禁府謄錄
院前啓。答曰,不允。
完城府院君崔鳴吉啓辭。答曰,欲爲引見,而氣適不平未果,卿其後日,更爲入來。內下記草
上在昌慶宮。停常參·經筵。
傳曰,禁府,雜人嚴禁,勿使內外相通。禁府謄錄
上在昌慶宮。停常參·經筵。
傳曰,姜文明急速拿來事,下敎矣。限內往返耶,過限入來耶?問于禁府以啓。
義禁府啓曰,傳敎矣。珍島距京十一日半程,晝夜兼行,則當還於十二日內,而今者姜文明拿來都事,今月初五日申時發程,十五日酉時復命,以日子計之,則往返十一日矣,敢啓。傳曰,事涉怠慢,推考。禁府謄錄
上在昌慶宮。停常參·經筵。
傳于兪㯙曰,擇定世子,人所樂聞,而李敬輿對以人心波蕩,賓廳啓辭,禮宜俟答,而敬輿倡率出去,略無顧忌,大臣處心行事,不當如此也。近日邪論之愈往愈盛,未必非此類之所指敎,李敬輿絶島遠配,使爲人臣者,稍知君臣分義。
以右議政李景奭上疏,傳于鄭維城曰,此疏與前疏之意相同耶?承旨察啓。
鄭維城啓曰,今見此疏,則略及因下敎奉成命之意,而疏意,則專爲姜文星·文明等獄事而言,此前疏所無之語,而其意,亦自不同矣,敢啓。傳曰,勿爲問東答西,更爲察啓。
又啓曰,更爲察啓事,傳敎矣。臣等伏蒙下批,不勝惶恐,臣等取前後疏辭,再三看見,則前疏在於未奉成命之前,後疏在於旣承成命之後,其間指意,似有不同,而臣等反覆參考,未能拈出其大段異同之意,惶恐敢啓。傳曰,事甚朦朧,殊非事君無隱之道也。
傳于李時楷曰,前執義金始蕃敍用。朝報
政院啓曰,今日當爲推鞫,而領議政金瑬待命郊外,左議政金自點未肅拜,右議政李景奭陳疏未下,完城府院君崔鳴吉身病方劇,勢難進參云,何以爲之?敢稟。傳曰,今日勿爲。禁府謄錄
傳曰,領右相皆有病故,勢難卜相,前日卜相單子入之。
政院啓辭。答曰,勿煩。
傳曰,史官一員待命,騎馬三匹立之。北營及城外軍堡夜摘奸
左議政金自點上疏。入啓。答曰,省疏具悉。卿識見高明,義氣過人,此時扶顚持危之任,捨卿,其誰哉?卿其勿循常規,速出論道,以副予至望。
右議政李景奭上疏。入啓。答曰,省疏具悉。安心調理。內下記草
有政。以柳淰爲直講,鄭太和爲承文院提調,金重鎰爲兵曹正郞,崔惠吉爲刑曹參判,權悟爲禮曹佐郞,鄭斗卿爲修撰,柳俊昌爲掌令,李慶億爲兵曹佐郞,李惕然爲弼善,韓興一爲同義禁,兪㯙爲禮曹參判,金始蕃爲參議,李䅘爲承旨,鄭麟卿爲持平,金自點爲承文院都提調。吏批政事
上在昌慶宮。停常參·經筵。
卯時,日有右珥。自巳時至未時,日暈。夜一更二更,北方東方南方,有氣如火光。內下日記
政院啓曰,大臣皆有故,今日推鞫,不得爲之之意,敢啓。傳曰,知道。
又啓曰,推鞫今方開坐,而本府都事九員內,二員出使,一員當直待候,一員昨日罷職,當此多事之時,現存之員,只是五員,勢難周旋,昨日罷職李重國代,在京無故人,今日內,令該曹,口傳差出,何如?傳曰,依啓。禁府謄錄
兵曹粘目。入啓。答曰,混同徵捧者乙良,査出減除,俾無不均之歎,似當更議處置。
傳曰,奉保夫人料,限三年題給事,言于該曹。
傳曰,國家不可一日無相,須速出仕,以濟時艱事,左議政處,遣承旨敦諭。
院啓。答曰,不允。下諭事,依啓。
左議政金自點上疏。入啓。答曰,省疏具悉卿懇。卜相之規不一,其爲昔日枚卜,今用何傷哉?所陳領右相事,予當體念,卿其勿爲固辭,宜遵前旨,以副予望。內下記草
上在昌慶宮。停常參·經筵。
夜五更,有霧氣。內下日記
政院啓曰,禁府郞廳,以左議政意來言曰,今日當爲推鞫,而日勢已暮,憲府未肅拜,不得爲之之意,敢啓。傳曰,知道。禁府謄錄
獻納張應一啓曰措辭見上答曰,不允。
傳曰,史官一員待命,騎馬三匹立之。賑恤廳嫡奸
左議政金自點箚子。入啓。答曰,省箚具悉。其時之事,卿無所失,宜安心勿爲待罪。
禮曹參議金始蕃上疏。入啓。答曰,省疏具悉。爾其勿辭察職。內下記草
有政。以李時材爲禁府都事。吏批政事
上在昌慶宮。停常參·經筵。
藥房都提調臣金自點,提調臣閔聖徽,副提調臣金光煜啓曰,連日雨後,餘寒尙峭,伏未審聖體,何如?臣等不勝區區之慮,敢來問安。答曰,與前一樣。
再啓曰,前日以中殿症候,紫河車丸數三劑劑進事,已爲入啓矣。今日與諸醫相議,則皆以爲此藥最合於中殿症候,連次劑進,期於收效爲當云,連續劑進之意,敢啓。答曰,知道。藥房日記
政院啓曰,新除授持平蘇泰道,以伴送使迎候事,出往開城府未還,今日推鞫,不得爲之之意,敢啓。傳曰,知道。禁府謄錄
戶曹草記。入啓。答曰,依啓。無面之物,畢捧後用之宜當,姑爲給價買用,俾無本司下人被侵之弊,可也。
吏批粘目。全羅都事李元圭仍任事。入啓。答曰,依狀啓仍任。
傳曰,史官一員待命,騎馬三匹立之。禁府夜摘奸內下草記
上御養和堂,左議政金自點引見。
引見時,上曰,近來士大夫氣色論議,何如?自點曰,臣昨日始出闕門,不得接人,不知論議如何,而當此大變之日,所見雖或有不逮者,而豈有別樣氣色?第上下疑阻,慄慄惴惴,以是爲悶,自上洞釋疑阻之心,則臣僚之幸,何可盡言?上曰,完城府院君崔鳴吉上箚末端,有曰,國事多可憂,此人,被人恐動而然耶,抑出於威脅君上之意耶?自點對曰,賓廳命召之後,不復與崔鳴吉相見,而豈有威脅君上之理乎?此亦憂其上下之疑阻而發也。上曰,雖非威脅而發,亦必被人恐動而然,使大臣,狂奔疾走,遑遑汲汲,則其氣勢,可謂重矣。所謂大臣,雖白刃當前,尙不可動,況平日異於蒼黃,大臣異於小官,論事之際,不能守其初見,而乃至於此,於此觀之,則近日氣色,必有可慮者也。自點對曰,進言之際,辭不達意而然也。崔鳴吉所爲,臣亦不可知,而此是大變,不可不愼,故如是陳達矣。上曰,以下犯上,其可謂之大變乎?敎子敎臣,在於君上,豈可動於浮議,而脅君上也?自點對曰,今日之事,自上若寬貸,則自下言其不可也。臣之意見,本來如此,諸臣,特以後世之論議,如何爲言耳。豈有他意,可謂妄發也?上曰,擇言而發者,雖對賓主之際,猶可愼重,況君臣之際,豈敢妄發爲哉?謂之無情,則或可也。自點對曰,大臣雖如彼,自上當優容則善矣。上曰,以君上而欲勝臣下者,其國猶可危也。況臣下而欲勝其君,是何禮,是何行也?近來之人,皆以患失之輩,趨時附勢,若謂之言行不合,則何不棄官而去乎?張應一自以爲愛君,而其言曰,欲殺人,勒定罪案云,所謂君者何耶?自點對曰,所見不逮而然也。張應一,嶺南之人而朴直矣。上曰,鄕谷之人,亦爲如此,尤可駭也。右相以爲,若推鞫姜文明,則誣陷之弊,自此而起,然則予當誣陷之首也。如是爲言者,不過畏其碎骨飄風之禍,喪其廉恥,動於小利害,至於如此,大者,何言?古者有難事,則使學士臺閣,論其可否,卿試觀今日政府臺閣之所爲,是耶非耶?自點曰,今日臣僚之所爭者,豈以爲將有碎骨飄風之禍,亦豈爲姜氏之事?此必動於四方論士而然也。若有識見,則必不撓惑於是非。上曰,予非曰大臣,懷不軌之心而然也。只謂其動於人言者,如是也。若不動於人言,則必不至於三上疏也。洽似嬰兒,被人嗔喝,啼哭出入之狀,豈有大臣而如此也?昔讓寧大君廢出時,黃喜,獨以爲不可,喜之所見如此,故終始不改也。金始蕃之疏,誠不忍見,士夫是非間,當終始不改,豈有反覆之態,若是其甚也?動於浮議,慮其禁錮終身,不得容於士類而然也。使人失性如此,可謂變也。推度其心,何所不至?承旨見其疏,何如乎?呂爾載對曰,前後各異,實爲無據,小臣等所見,亦極駭異矣。上曰,主論若干輩,胥動浮言,欲遷延至此,慮有不虞之事。自點曰,必無如此之事。上曰,不然則大臣·臺閣之畏怯,豈至於此?自點曰,小臣別無所可畏者,若有今明日可畏之事,則臣豈有不達之理?臣以爲天有震雷則人皆畏之,今也天怒至此,臣以此爲憂,而意外之患則臣決知其不然也。上曰,智者千慮,必有一失。且患失所忽,卿無乃有一失乎?自點,縷縷陳辨其不然。且曰,上下相阻至此,則展轉相激,終有難言之事矣。金瑬,自前與臣不協,李景輿,以名士自處,李景奭與學士爲文章,皆與臣蹤跡不相及,而雖或極切,豈敢欺罔於君父之前,亦何敢以常時有嫌不爲之言?臣之前後伸救者,只爲上下之疑阻不釋,則事甚悶迫故耳。諸臣,不過憂其君上,或有失中之擧而然也。李景奭則恐失令名而發此論也。至於鳴吉則忽略,人有是非,不能無所動矣。上曰,動於人言者君子乎?爲利害所動如此,故人得以言之。自點曰,以人臣分義言之,則自下請罪,可也。上曰,書之史冊,傳之後世,曰弑逆之人,卿相之人,相率而救之可乎?前聞淸國之事,則有二件可觀之事,每事,臣下皆自當之,雖微罪,必請以重律,令其君上,用寬典。且以我國之事言之,禁府·刑曹雖笞罰之罪,必請刑推得情者,無他,必欲使寬假之恩,歸於君上,今日之事,以君父,用法於臣子,而人,以廢朝時廢母之事視之,誠可駭矣。且姜哥雖無他罪,上下人心之所歸如此,則亦是死矣。天無二日,民無二王,豈有如是,而可以容息於覆載之間乎?此非外廷罪人,直欲賜死於闕內,卿意,如何?自點曰,當明正其罪而處之,何必於闕內爲哉?聞相臣承受後,西小門外,已定賜死之家云,臣意則出置姜家而處置,似當矣。上曰,鉤弋夫人,何以賜死於宮中乎?自點曰,此與鉤弋夫人有異,當初若無論議則,可也,論議旣發之後,則不可輕先處置於宮中,臺諫之停啓,豈能久也?上曰,臺諫豈有停啓之理乎?自點曰,大臣三人,已爲承受,臺論之停,亦將不久矣。上曰,恐致遲留,將有大禍。自點曰,上敎如此,臣請以死,明其不然,若有不測之禍,先及臣身,臣當遑遑汲汲,以告於殿下矣。上笑曰,但恐卿不知之矣。自點曰,臣決知其不然也。臣自前多有所犯,不見信於君父矣。然而此事,則必信小臣,可也。上曰,若有意外之變,則卿今如此言之,而後將奈何?自點起而對曰,如或有變,則請殺小臣。上曰,旣無國家之後,雖欲罪之,將安施乎?自點再拜而對曰,自上,雖不罪之,臣當死之。上曰,昔趙武靈王,欲廢其子,終至餓死,不可不慮。自點曰,宮中得罪一寡婦,豈有如是可慮者也?上曰,卿言如此,當信卿言矣。近來予年老多病,心恙轉劇,言語無倫,先後倒錯,今於所親,何所不言?臺諫發論置毒之事,旣曰御饌有毒云,則藥房固當循例問之,而終不提起,臣僚則謂予薄待臣下,而臣僚之薄待君上者,如何哉?且推鞫旣畢之後,視若尋常,不爲來問其由,事君如彼無情,而望君上之優待臣僚可乎?孟子曰,君視臣如草芥,則臣視君如仇讎,今者臣之視君如此,則君之視臣將,如何哉?是皆予薄德之致,誰怨誰咎?自點曰,藥房之事,誠有所失矣。推鞫之事,臣意亦以爲不當如許,而其時論議不一,置毒之事,前古所無,臣意則必欲更爲啓請可疑之人而不敢果矣。上曰,領相,丙子年,國無可恃之勢,而動於浮議,不送信使,終挑大禍,以至今日,國雖不亡,與亡何異?石晉雖與夷狄開釁,而猶曰,以十萬橫磨劍決戰,此則猶有所恃者也。徒張虛議,遂取實禍,使國家至於今日,則庶可悔悟改圖,而頃日之事,又未免爲浮議所動,半夜之間,人事大變,寧不痛恨哉?自點曰,領右相速爲召見,使之是非,從容議定,則臣之望也。兩相俱在待罪中,人情豈不疑惑,至於文則之事,亦令領相及諸臣相議處之,可也。自上如是,然臣下若將不順,則乃臣下之罪也。上曰,此相,自前動於浮議,不顧實事,今雖召之,彼豈肯來?且以何顔召對乎?古人雖有一飯之德,終必有禍,同朝二十餘年,而時人所爲,事事無形,是予昏庸所致耶?抑不知用人之道而然耶?自點曰,崔鳴吉豈無爲國之誠而然也?當丙子之亂,獨當國事,至於挺身於賊鋒之前,李景奭亦斷斷無他,過於憂國而至於此也。要之,兩人皆爲國也。敬輿卒然對問之際,偶爾妄發波蕩二字,果爲重矣,而適値厄會而然也。禁府照律,少無爲姜哥之事,至以瀋中所行言之曰,厥罪不輕云云,及與大臣相議時,不能立異,蓋立異於大臣中,誠極難矣。言語相敬,不可相規,故只論可否而已。心有所懷,則不可不陳於君父,故如是言之矣。上曰,卽今朝廷之波蕩,甚矣。波蕩之說,宜用於今日也。自點曰,殿下願忘波蕩二字。上曰,人皆謂予以父殺子爲非,上自公卿,下至庶官,皆曰不可,而予乃如此,臣民謂予何哉?予甚愧焉。自點曰,閭閻間爲子婦者,雖有發惡之事,皆曰不孝之子,而無不非之,諸臣豈以姜氏爲無罪也?只欲其君上之無過擧也。上曰,姜碩期多子女,婚家必多矣。自點曰,臣與姜碩期,雖不相親,同爲提調,故亦或有相見之時,而厥子則皆不見面,仍顧謂承旨曰,有子三乎,四乎?呂爾載曰,遠竄之數四人矣。上曰,以姻親之多,勞救者亦多矣,碩期死後,使內官護喪,則弔客不多云,予以爲常時恬靜,不爲交遊而然也。以今觀之,則黨援甚盛,其時人不往弔者必是譎也。自點曰,一番弔喪,不難之事,而尙且不爲,及至今日,天怒震赫之時,敢爲營救之事乎?上曰,當時之不弔,予疑其譎詐也。自點曰,碩期臨死,豈曰吾死後,勿爲來弔也?臣只見姜文明之面矣,當初卜山之時,崔楠以文明言來告曰,後將有赤族之禍。張鎭漢所言,亦如崔楠之說。臣雖不動,而世子之喪,不敢泛然聽聞,待罪之後,出于闕門,則布衣草笠之人,立當轎子之前曰,崔楠造作虛言,搆捏我大監,以此啓辭,則請與崔楠,同下王獄面質云。臣曰,汝與楠不相知乎?曰見之。臣曰,旣與見之,言子午對沖之說,則有何面質之事?觀其爲人,甚爲無形,必無譎詐之事。上曰,南京皇帝請兵於日本云,日本其果不許否?自點曰,臣以爲必不許也。弘光未亡之前,或有是事,而豈可以五千兵,有得力之理,此亦拙矣。臣計其月數,則弘光之亡,在於八月,請兵之事,在於臘月,他人若稱帝而請兵,則勢所未及也。上曰,然矣。自點曰,外寇不足爲憂,而歲荒民飢,至於如此,此甚可慮,且殿下之不信朝廷如此,國事終作如何狀乎?臣以此爲慮不淺矣。朝報
有政。以朴靖·鄭榏爲學正,禹敬錫爲校書著作,李時材爲義禁府經歷,李厚載爲平市令,尹商佑爲引儀,李後天爲禮賓寺正,邊麟吉爲慶尙都事,郭瀜爲幽谷察訪,金益熙爲司僕正,金壽昌爲陜川郡守,朴慶元爲豐基郡守,朴長遠爲吏曹佐郞,蘇泰道爲持平,李廷望爲淸安縣監,金迪爲信川郡守。吏批政事
上在昌慶宮。停常參·經筵。
午時未時酉時,日暈。夜一更二更,艮方乾方,有氣如火光。三更,坤方巽方,有氣如火光。內下日記
右議政李景奭上疏。入啓。答曰,省疏具悉。行期臨迫,勿爲固辭。內下記草
有政。以朴安悌爲掌令,南老星爲執義。吏批政事
上在昌慶宮。停常參·經筵。
夜一更二更,南方有氣如火光。內下日記
政院啓曰,禁府郞廳,以大臣意來言,今日方物封裹,相位推鞫,不得開坐,而且諫院無官員,推鞫不得爲之之意,敢啓。傳曰,知道。禁府謄錄
副應敎閔應協,校理南翧,副校理姜栢年,修撰柳慶昌,副修撰嚴鼎耉等箚曰,伏以王者之用法,必合於人情,當於天理而惻怛欽恤之意,藹然流行於其間,然後可以有辭於後世,亦足聽聞於一時也。況親屬之間,遇倫紀之變,尤宜錯綜經權,參酌情法,使私恩公義,竝行不悖,而不可使有一毫之未盡者也。今玆內間之變,誠千古所未有也。凡爲臣子者,孰不肝摧膽裂,而在殿下,天地父母之獨不可從容處置,而思所以保全之歟?孟子曰,先王有不忍人之心,斯有不忍人之政,彼雖自絶於殿下,殿下其可一朝割恩,斷以一切之法而莫之或貸乎?象日以殺舜爲事,舜爲天子則封之,夫以弟而謀兄,人倫之大變也。當時四兇之惡,疑不至此,而然而舜於四兇則流殛之,在象則封之,何也?仁人之於親屬,誠不忍以國人待之也。管叔啓商以叛,周公東征二年,罪人斯得,夫以周公之至仁,討管叔之至不仁,乃至於二年而後誅之者何哉?當其流言之始也。周公非不知管叔之罪也。討而戮之,夫豈不可哉?然而管叔之罪未著也,國人之論未定也。至於二年之後,天下四國,曉然皆知管叔之罪,無所容於天地之間,而管叔亦不得以辭其罪,然後周公從天下人之後而誅之。向使周公,不待論定,徑行王法,則豈所以爲周公也哉?惟其不然,故天下後世,疾管叔之惡,而誦周公之聖不衰,聖人之處變,固宜如是也。孟子曰,左右皆曰可殺勿聽,諸大夫皆曰可殺勿聽,國人皆曰可殺然後,察之,見可殺焉然後殺之,此爲殺,凡民言之也。殺凡民,尙且如此,況在天倫之屬乎?記曰,公侯有罪,有司上讞曰,某之罪在大辟,公曰宥之,有司又曰在辟,公又曰宥之,有司又曰在辟,及三宥不對而走出,公又使人追之曰,必赦之,仁人之於親屬,待之固有其道,而惻隱之情,全活之意,夫何所不至也?今日廷臣,以聖人之事,望於殿下,冀殿下,曲盡處變之道,而殿下震曜之摧折之,情外之敎,過中之擧,疊見於前後,上下疑阻,氣象愁慘,此豈聖世之事乎?殿下若平心思量,兩全恩義,罪得其情,罰得其當,寧失之厚,毋失之薄,寧疑而輕,勿疑而重,則擧國臣民,咸仰大聖人好生之德,而書之竹帛,永爲美談,豈不盛哉?臣等俱以庸陋,待罪經幄,國有大變,義不當韜舌,而區區之望,竊庶幾天意幡然,少霽雷霆之威者,日亦多矣。愚衷所激,不敢終默。伏願聖明,更加三思,還收賜死之命。答曰,勿煩。
掌令朴安悌啓曰,自古帝王,遭人倫之變者,略不不忍以義,割恩者有之,或當斷不斷,反致禍亂者有之,而恩義兩全,克盡處變之道者,唯舜一人,今此姜嬪,有是罪惡,則合置典刑,而幸賴聖慈如天,慇懃三思,有此成命,大臣旣已承受,非臣一二臺官所可爭執,而第念,臣之所期於殿下者,唯舜而已。以恩掩義,亦或一道。請還收姜嬪賜死之命。答曰,不允。朝報
府啓。答曰,不允。崔根厚罷職事,及出仕事,依啓。
禮曹參議兪㯙上疏。入啓。答曰,省疏具悉卿意。卿才器不無可稱,而君上褒嘉時輩,不以爲榮,故未爲言及。卿其勿辭,安心察職。內下記草
上在昌慶宮。停常參·經筵。
自午時至酉時,日暈。內下日記
藥房都提調臣金自點,提調臣閔聖徽,分承旨臣洪瑑,中宮殿問安。答曰,一樣。
藥房都提調臣金自點,提調臣閔聖徽,同副承旨臣鄭維城啓曰,前日劑入中宮殿加入四物安神湯三十貼,今日當爲畢進御。故臣等,進詣慶德宮問安後,請醫女丹春等入診,則丹春出來傳言,今二月初二日二更,氣雖上升,暫時而止。自能省察云,以醫女診候之言見之,則中殿症候,漸似有效,左右脈及察色等候,別單書啓,而臣等與諸御醫等,詳細相議,則加入四物安神湯二十貼及龍腦安神丸一劑連進,期於收效爲當云,此兩藥加劑進之意,敢啓。答曰,知道。藥房日記
禁府郞廳,以左議政意啓曰,今日推鞫當爲之,而領議政·完城府院君,皆以病不來,右議政受由出去,莫重推鞫,臣獨開坐,揆以事體,極爲苟簡,領議政·完城府院君命招參鞫,何如?答曰,依啓。原任大臣勿招。禁府謄錄
府啓。答曰,不允。
備局草記。入啓。答曰,知道。設有病故使行,可以指揮,堂下譯官,勿爲加送。
戶曹草記。入啓。答曰,然則依啓辭爲之。
修撰鄭斗卿上疏。入啓。答曰,省疏具悉。爾其勿辭,調理察職。內下記草
有政。以南斗爀爲慶興府使,朴廷芝爲陽德縣監,奇晩獻爲正言,魚尙儁爲迎曙察訪,朴思遐爲司錄,宋益爲旌義縣監,李丕顯爲刑曹佐郞,李行遠爲大司成,蔡忠元爲獻納。吏批政事
上在昌慶宮。停常參·經筵。
禁府郞廳,以左議政意啓曰,完城府院君崔鳴吉來進禁府門外,而以昨日原任勿招之敎,惶恐不敢晏然入來云,使之入來同參,何如?答曰,欲參則使之入參。禁府謄錄
禁府粘目。入啓。答曰,依允。成殼乙良,中道定配。
府啓。答曰,不允。下諭事,依啓。內下記草
上在昌慶宮。停常參·經筵。
封世子謝恩上使,右議政李景奭下直,引見。
自辰時至酉時,日暈。夜一更,東方有氣如火光。四更,流星出北極星上,入艮方天際,狀如鉢,尾長三四尺許,色白。
府前啓。答曰,不允。內下日記
上在昌慶宮。停常參·經筵。
藥房提調臣閔聖徽,副提調臣金光煜啓曰,春寒尙峭,伏未審,聖侯調攝,何如?前日問安,伏承與前一樣之敎,臣等不勝區區之憂,敢來問安。答曰,時無加減。藥房日記
兵曹草記。入啓。答曰,依啓。破毁處,令典守者修改,則其勢似爲難堪,官吏只論罪,切勿撓貸,可也。
傳曰,史官一員待命,騎馬三匹立之。集春監夜摘奸事
府前啓。答曰,不允。
院前啓。答曰,不允。
領議政金瑬上疏。入啓。答曰,省疏具悉。卿其勿辭,安心行公。
鞫廳啓曰,姜文明加刑不服,請加刑。傳曰,依啓。內下記草
又啓曰,姜文明加刑不服,請加刑。傳曰,依啓。禁府謄錄
有政。以李行遠爲大司憲,林葵爲禮曹正郞,李時萬爲司成,李廷楫爲典籍,趙聖達爲典籍,吳挺緯·洪重普爲承文副正字,李垶爲直講,李梓爲兵曹正郞,崔惠吉爲大司成。吏批政事
上在昌慶宮。停常參·經筵。
自辰時至申時,日暈。夜自一更至五更,乾方艮方巽方,有氣如火光。內下日記
備邊司啓曰,曾在甲申年,本司因黃海兵使狀啓,兩西校生大同考講,今年擧行事,覆啓,允下矣。今春飢饉,振古所無,救荒之外,靡暇念及於他事,姑觀秋成,更議擧行,何如?傳曰,依啓。備局謄錄
刑曹粘目。入啓。答曰,初試與會試,不無輕重,姑依律文施行。
院前啓。答曰,不允。內下記草
上在昌慶宮。停常參·經筵。
下直,慶尙右兵使梁應涵,甫乙下僉使郭德立。
備忘記,今下弓矢,慶尙右兵使梁應涵,甫乙下僉使郭德立處,給送。內下日記
領議政金瑬初度呈辭。入啓。傳曰,安心調理。
院前啓。答曰,不允。
鞫廳啓曰,姜文明牢諱不服,請加刑。傳曰,依啓。
傳于李䅘曰,推鞫姑罷。內下記草
上在昌慶宮。停常參·經筵。
以漢原府院君卒逝事,藥房都提調臣金自點,提調臣閔聖徽,副提調臣金光煜,大殿奉慰問安。答曰,知道。
都提調臣金自點,提調臣閔聖徽,分承旨臣洪瑑,中宮殿奉慰問安。答曰,罔極。
藥房三提調,輔德臣李時楳,世子宮,奉慰問安。答曰,知道。藥房日記
禮曹草記。入啓。答曰,知道。命婦行禮一款,勿爲書送可也。
領議政金瑬再度呈辭。入啓。傳曰,安心調理。
兵曹粘目。入啓。答曰,依允。雜出身等,依前定奪,勿爲減數,使之分置於沿邊列邑。
府啓。答曰,不允。
院啓。答曰,不允。內下記草
政院啓曰,推鞫罪人,已爲物故,三省推鞫,明日似當開坐,而領相呈辭,右相出使,完城府院君病,無故大臣,只有左相,委官,何以爲之?敢稟。傳曰,左相進去。
又啓曰,今日漢原府院君趙昌遠卒逝,停朝市,初二日國忌,三省不得爲之之意,敢啓。傳曰,知道。吏批政事郞廳李朝望校正。郞廳李宜喆書。
上在昌慶宮。停常參·經筵。
藥房都提調左議政臣金自點,提調戶曹判書臣閔聖徽,副提調行都承旨臣金光煜啓曰,連日寒雨,濕冷異常,伏未審,玉體調攝,何如?臣等不勝區區伏慮之至,敢來問安。答曰,與前一樣。答曰,知道。藥房日記
都提調·提調·分承旨臣洪瑑,中宮殿問安。
備邊司啓曰,近緣船格調發之擧,沿海一帶,未免騷屑失業之弊,故敗還格卒在囚者,姑爲放送,舞上沙工,亦令保放,以示鎭定安集之意矣。卽接平安監司所報,公私船隻,時無調用之事,則當此漁採之節,不可虛泊,許令漁採云,船格抄送,時無定期,而許多船人,爲此留待,以致失業,則誠爲可慮,勿爲拘束,任其漁採,毋失其業之意,諸道一體行會,何如?答曰,允。備局謄錄
上在昌慶宮。停常參·經筵。
藥房都提調左議政臣金自點,提調戶曹判書臣閔聖徽,分承旨臣洪瑑,中宮殿問安。答曰,一樣。藥房日記
國忌無事。內下記草
上在昌慶宮。停常參·經筵。
自昧爽至辰時,有霧氣。巳午時,日暈。
藥房都提調左議政臣金自點,提調戶曹判書臣閔聖徽,副提調行都承旨臣金光煜,大殿問安。答曰,知道。中宮殿問安。答曰,一樣。藥房日記
兵曹判書具仁垕箚子。答曰,省箚具悉。所陳判義禁,事勢如此,當勉副焉。
工曹判書李時白上疏。答曰,給由馬·澆奠牀備給,役軍亦爲題給。
領議政金瑬三度呈辭。答曰,安心調理。
戶曹粘連啓目。答曰,貧民此時備納甚難,依狀啓退捧。
府啓。答曰,不允。
院啓。答曰,不允。
前郡守鄭弘溟上疏。答曰,省疏具悉。卿其勿辭,從速上來。內下記草
義禁府郞廳,以大臣意來言,濟州罪人姜文星入來,而判義禁未差,今日推鞫不得爲之之意,敢啓。傳曰,知道。禁府謄錄
上在昌慶宮。停常參·經筵。
領議政金瑬四度呈辭。答曰,勉從之意,遣史官諭之。
府啓。答曰,依允。功減一等,典設司當該官吏,亦爲推考。
漢城府草記。答曰,依啓。令本司修改事,頃日兵曹啓請,而不爲,允下矣。
府啓。答曰,不允。內下記草
政院啓曰,今日判義禁差出後,命招參鞫之意,敢啓。傳曰,知道。禁府謄錄
有政。吏批,以李徽祚爲茂朱縣監,金光燦爲通津縣監,黃爾徵爲定山縣監,李行健爲淸風郡守,李時聃爲綾州牧使,洪得良爲保寧縣監,李台瑞爲濟用參奉,李俊耉爲持平,朴日省爲掌令,金藎國爲判義禁,韓克述爲禮戶佐郞,洪茂業爲工曹正郞,柳椐爲典籍,鄭太和爲右賓客,洪處尹爲文學,金瑬爲昇平府院君,李厚源爲刑曹參判,金克和爲司宰參奉,許坵爲奉常主簿,柳德昌爲慶尙都事,李光勉爲漢城參軍,洪朝海爲溫陽郡守,鄭維地爲軍資參奉。
上在昌慶宮。停常參·經筵。
備邊司啓曰,本司堂上,或遞改或在外,比前數少,開坐之時,未免苟簡,原平君元斗杓,已過終制,本司堂上兼下,而有司堂上尹履之外任代,禮曹參判兪㯙兼下,大司憲李行遠,以臺諫不得來仕,姑減有司之任,以本司堂上李時昉,仍察,何如?答曰,依啓。備局謄錄
院啓。答曰,不允。
備邊司粘目。答曰,使之農隙載運,以便公私。
禮曹粘連啓目。答曰,今年節侯甚早,詳察處置,勿爲見欺於奸吏。蘿蔔莖菜事內下記草
上在昌慶宮。停常參·經筵。
夜四更,黑雲一道如氣,起自南方,直指乾方,長五六丈,廣尺許。內下日記
院啓。答曰,不允。內下記草
上在昌慶宮。停常參·經筵。
下直,咸鏡監司尹履之。
辰時巳時,日暈。午時未時,日有交暈,色皆內赤外靑,白虹貫日,左右有戟傍,黑雲氣如戟,長二三丈。申時,日暈。夜一更,月暈,乾方有氣如火光。內下日記
傳曰,史官一員待命,騎馬三匹立之,賑恤廳晝摘奸以來。
院啓。答曰,不允。內下記草
上在昌慶宮。停常參·經筵。
生進放榜。
京畿監司狀啓,廣州府尹洪振文等三十六官牒呈內,去月二十九日申時始雨,今月初六日至,或雨或晴,川渠漲溢云云。內下日記
院啓。答曰,不允。內下記草
上在昌慶宮。停常參·經筵。
下直,神方仇非萬戶廉起生。
卯時辰時,有霧氣。酉時,下雨。內下日記
備邊司啓曰,政院啓曰,以本司平安監司粘目,傳曰,他道沙工等,皆不爲刑推乎?政院察啓事,傳敎矣。以各道沙格囚推啓本觀之,則沙工等亦有刑推者,而或有只爲捧招啓聞之處,令本司詳査以啓,何如?傳曰,允事,傳敎矣。許多船格囚推之事,通六道,其數極多,前後狀啓,亦爲浩煩,査出之難,非倉卒間所爲,今日內未及回啓,不勝惶恐,更考諸道狀啓,已施刑推,與只爲捧招之類,分秩抄出,將爲別單,書啓之意,敢啓。答曰,知道。備局謄錄
傳曰,今下弓矢,神方仇非萬戶廉起生處,給送。
右議政李景奭上疏。答曰,省疏具悉。卿其勿爲固辭。
院啓。答曰,不允。
府啓。答曰,依啓。持平遞差,任翰伯亦爲遞差,姜事不允。內下記草
政院啓曰,義禁府郞廳來言,委官猝得霍亂,今日三省推鞫不得爲之云,敢啓。傳曰,知道。禁府謄錄
上在昌慶宮。停常參·經筵。
藥房提調戶曹判書臣閔聖徽,同副承旨臣鄭維城啓曰,霖雨連日,伏未審,聖侯調攝,何如?臣等不勝區區仰慮之至,敢來問安。答曰,與前一樣。藥房日記
司憲府粘連啓目。答曰,今後勿爲移宿。
吏曹判書南以雄箚子。答曰,省箚具悉。卿其勿爲固辭,調理察職。
府啓。答曰,不允。遞差事,依啓。內下記草
政院啓曰,禁府郞廳來言,司諫院有故,今日三省推鞫,不得爲之云矣。傳曰,知道。禁府謄錄
上在昌慶宮。停常參·經筵。
夜二更三更,月暈。內下日記
備邊司啓曰,取考諸道狀啓,則敗船沙格等捧招之後,仍爲囚禁而刑推者,則皆是罪犯稍重之人,至於有渰,能者移騎他船回還者,他船敗米,移載後放還者,各有可據公文,則竝在勿問之中,而其他沙工·舞上等刑推,與捧招後保放之類,各其道船隻都數之中,分秩抄出,竝與逃亡現捉,方爲受刑者開錄別單,而資裝所費銀布用下及遺在之數,亦錄於一單,竝爲入啓,以備睿覽矣。且今此平安監司査覈啓本,追到於啓稟保放之後,故各人罪狀,不爲區別,泛然回啓,難免不察之失,臣等不勝惶恐,元啓目付標以入之意,敢啓。答曰,今此處置,道各不同,且欠剛明,有司堂上,難免慢忽之失也。
今日引見時,戶曹參判李時昉所啓,船格査覈事,已近漁採之時,今姑保放之意,議啓蒙允矣。前頭又有未及査覈者,小臣昏迷,凡事不能善做,惶恐待罪。上曰,致敗之中,不無輕重,或有拯米載去者,或有深入而敗者,如此者似當分揀,此外許多格軍,不可一一盡治,沙工·舞上摘發治罪,可也。備局謄錄
傳曰,今下弓矢,慶興府使南斗赫處,給送。
左議政金自點上疏。答曰,省疏具悉卿意。莫重罪犯,非仇怨則不敢發說其所告之辭,不可不採聽。
戶曹粘連啓目。答曰,依回啓施行爲乎矣,致敗米乙良,分徵安徐。
刑曹粘連啓目。答曰,備局論文,似涉泛然,此狀啓,送于備局,使之參酌處置。
府啓答曰,不允。內下記草
政院啓曰,禁府郞廳來言,司諫院有故,今日三省推鞫不得爲之云矣。傳曰,知道。
又啓曰,雲寵土兵申男等拿來,越境採蔘根因,與孟尙賢憑閱處置事,傳敎矣。申男等旣已拿囚,孟尙賢拿囚之意,敢啓。傳曰,依啓。禁府謄錄
有政。吏批,以金頊爲持平,柳椐爲持平,安獻徵爲右副承旨,崔惠吉爲同義禁,韓興一爲京畿監司,梁曼容爲執義,崔應亨爲知禮縣監。
上在昌慶宮。停常參·經筵。
自卯時至申時,日暈。內下日記
備邊司啓曰,以本司草記節該,敗船沙格等捧招之後,仍爲囚禁,而刑推者則皆是罪犯稍重之人,其他沙工·舞上等刑推與捧招後保放之類,分秩抄出,開錄別單以入事。答曰,今此處置,道各不同,且欠剛明,有司堂上,難免慢忽之失也事,傳敎矣。上軍運米,前後所送十二萬餘石,而所敗至於七萬餘石,許多敗船沙格,渰死者二十餘名,而其中還現者,往往有之,以此觀之,則其所故敗之可疑,明若觀火,各其差使員等罪狀,誠極可痛,而差使員所領之船,不獨所騎而已,則沙格等各船之故敗,差使員亦沒,奈何?其間情迹之可駭,孰不痛惋?當初敗沙格定罪時,臣等亦皆有依事目重究之意,每當回啓,輒以堅囚嚴刑爲請,反復査覈之擧,未易完了。又値無前凶歲,諸道囚禁之煩,亦涉可慮,監司狀啓連續入來,臣等亦慮騷屑之弊,或請保放,或請放送,回啓蒙允矣。今承聖敎,更爲詳審諸道沙格,論罪異同,雖出於事勢之適然,而其於朝家事體,難免不均之失,臣等之初不致察,極爲惶恐,諸船沙格中,已爲還放者,乃是格軍,而至於沙工舞上,則在於保放時未全釋,方爲囚推者,乃是重罪之人,其中不爲刑推,徑先保放者,還爲囚禁,分輕重治罪,而未及推覈之類,亦爲詳査罪犯,依他例囚推□聞之意,各其道監司處,行移,何如?答曰,依啓。備局謄錄
上在昌慶宮。停常參·經筵。
大臣及備局堂上,引見爲之。內下日記
傳曰,爲姜立節之人,吏曹偃然擬望,事極駭愕,當該堂上·郞廳,先罷後推。
傳曰,近日假托病故,謀避諫官之人,依蔡忠元例,竝爲罷職。
傳曰,吏曹堂上,勿爲泛然推罷,其中發言擬望之人,推罷。
傳曰,假郞廳,似難干預於政事,勿爲推罷。
傳曰,李敬輿忘君負國之罪,似不可遠竄而止,令該府,圍籬安置。
傳曰,洪茂績不念前遇之恩,敢生護逆之計,至欲殺身,以救大惡,沈則爲姜盡忠,意欲合啓,竝爲絶島竄黜,使奸邪不忠之徒,稍知君臣分義。
刑曹粘連啓目。答曰,京獄囚治,以爲懲一勵百之地。內下記草
左議政金自點,兵曹判書具仁垕,原平君元斗杓,戶曹判書閔聖徽,禮曹判書鄭太和,戶曹參判李時昉,大司憲李行遠,兵曹參判許啓,副提學李基祚,參贊官鄭維城,假注書李杭·鄭錀,記事官睦兼善·李慶徽等入侍。上曰,兩司長官,予方欲招見而問之,近日爭執之事,有何所見而然耶?卿等試言其意。行遠對曰,宮闈之間,變異不測,爲臣子者,孰不驚惑?迷劣婦人,未知有何罪狀,而只願聖上屈法全恩,深得處變之道而已。上曰,副學之意,如何?基祚對曰,小臣新自遠來,近日之事,雖未詳知,而臣等之意,以爲莫大之擧,當與國人處之。且內間之事,外人不能詳知,其間或不無推恕之事,故臣於昨日箚辭,亦陳此意矣。上曰,置毒之外,更何罪惡之可言?行遠曰,上敎如此,更無所達矣。上曰,以輕重言之,則妻與子婦孰重?行遠曰,俱是三綱也。基祚曰,豈無輕重之別乎?上曰,然則謂子婦重乎?基祚曰,親疎等級,自有不同,妻爲重。上曰,子婦輕於妻,則成廟朝,燕山母氏賜死也,其時群臣,不爲爭執,而又從而請之者非歟?卿等誤矣。誣飾虛辭,稱以愛君,予雖庸愚,豈可信聽置毒之事?不爲念及,而獨以姜之貸死,極力爲請,何哉?昨日箚中,亦言子息之事矣,渠旣大逆不道,則旣以子息之故,有所饒貸。且子女輩,皆有乳母保養,豈有致死之理?西人中,必莽·卓之志者,恐脅庸殘之徒,以爲此論,如卿等官高者,亦未能正之,甚非所望於平日也。長者當有計慮,而何如是耶?古有沐浴請討,今有沐浴營救,造作無據之言,至比之於大舜·管·蔡之事,誠可笑也。近日臺諫,故爲犯馬闕啓,或稱病以避事,是何朝廷事體耶?自點曰,大憲·副學不能調劑,以至於此,豈論議旣張之後?雖長官,亦不可停止也。上曰,西人之勢,可謂重矣。金始蕃首發停啓之論,至被寵擢,而反畏時論,終至於失操,西人之勢,可謂極難矣。自點曰,南小北人,從傍峻論者益多矣。上曰,南·北人比如瘦馬,惟人所牽,不得自由,彼見西人權勢甚盛,不敢自立己見,乃爲附托之計,如是者不過患失也。自前朝家有大議論,則一邊必爲角立,今則不然,至於如此者,蓋由於西人秉權,已過二十年,氣勢隆盛,鉗制一時,人不敢貳也。自點曰,此豈公論?實爲浮議所持而然耳。基祚曰,臺諫所論,只欲納君上於無過之地,而殿下目之以護惡,至以西南之說,發於傳敎,臣於此,不勝未安之至。上曰,成廟朝,燕山母氏不過妬忌,而猶且賜死。古人曰,欲法堯·舜,當法祖宗,予欲法成廟,而卿等爭執,然則成廟朝事,非歟?姜之高聲發惡,三日不爲問安等事,予初甚怪之,到今思之,蓋恃其外間黨援也。卿等曠日持久,爭執至此,若逆變忽起,國家覆亡然後,快於心歟?上曰,罪惡貫盈,後患可慮,予之爲此,不得已也,其誰敢止之。上曰,成廟朝,臣請以賜死,而今日之事,萬古所無之事變也。士論如此,同聲相應,彰君之惡,傳布四方,事將至於不測,而不爲顧念,是何爲也。人皆護逆如此,雖有不測之禍,必無告變者矣。自點曰,當初大臣,只欲增光於聖德,有所陳說,而自上,有莽·卓之敎,臣子何心?欲生上下相持,有此過當之敎,小臣誠爲憫迫矣,彼恐失其名譽,而爲此論也。豈有凶計而然哉?臣於群臣之中,所見獨異,豈不孤單乎?臣見人,則說曰,埋凶置毒兩事,則自上,旣有難明之敎,此則不必爲言,而此外五條罪惡,亦非輕犯,今之爲此論者,不爲辨覈虛實,而徒知爭執,未知其意也。行遠·基祚兩臣,親聽明白下敎,此後何敢復如是乎?上曰,此論誰爲主張乎?訓鍊大將持兵入直,此以君上,而待變於臣下也。西人縱恣無忌如此,此必有主張之人而然也。自古,安有君父待變於臣子者哉?自點曰,彼皆迷惑所致,行遠與基祚,親聽此敎,何敢復爾?但小臣所大恐者,自上,若不洞釋疑阻,則無以爲國矣。上曰,主張者,必有其人,不以大逆論罪,則國必亡矣。上曰,大舜不殺象,周公誅管·蔡,副學文學之士,須詳言其故。基祚對曰,臣以不學無識,承乏苟充,自前屢辭不獲,只切慙懼而已。象及管·蔡事,古人已有明論,非臣所敢別出意見,以爲疊床語也。今此姜罪雖重,今若貸其一縷之命,以全其恩,而猶且不悛然後,加之以法,則夫誰曰不可哉?上曰,舜之不殺象者,以其無後患也。周公之誅管·蔡,以其有後患也。成廟朝,殺燕山母氏者,亦慮後患也。以此觀之,古聖人慮患也深矣。今日之擧,有何不可,而如是爭執哉?主此論者,大臣必須摘發,昭示典刑然後,國事,可爲也。如非李敬輿主張,則亦必有潛伏指嗾者矣。上曰,無據之言,如是爭執,或曰,子息啼笑於襁褓,或曰,此言出於愛君之誠,欲以此等說話動人,雖三歲童子,必不信聽之矣。世間無公是公非,人之論議,遂至於此,國家何能保存乎?頃見大臣所爲,則李景奭議論,旣如彼,昇平一夜之間,動於人言,崔鳴吉以啓覆之說爲言,誠可駭異,鳴吉獨免一番推考,在瀋所爲,是何等罪犯,而李烓則旣爲誅戮,鳴吉獨免一番推考,自點復以疑阻之說,縷縷陳達。上曰,卿勿此言,臣事君不以禮,而欲其君勿爲疑阻,不亦難乎?今日之擧,若使眞宰相當之,則必先自下請法,而其次則下敎後,卽當將順矣,所謂才望者何謂也?善其事之謂才,鎭浮俗之謂望,今日朝廷之所爲,何事也?丙子之事,雖甚可駭,而是則公罪也。今日之擧,私罪也。此豈非深可憤慨也哉?自點曰,李敬輿元無主張之事,當初賓廳啓辭時,亦無一言,而況今在遠島者乎?崔鳴吉病,昇平在外,夫焉有主張者乎?上曰,主此論者,非必有識之人,雖無識者,亦必有潛伏而主張者矣。上曰,洪茂績眞奸人也。昏朝時,□。丙戌日錄
政院啓曰,諫院,時未處置,今日三省推鞫,必得爲之之意,敢啓。傳曰,知道。禁府謄錄
有政。吏批,以金德承爲尙衣正,李丕顯爲兵曹佐郞,兪㯙爲承旨,丁彦璜爲承旨,安廷煜爲司評,李時楳爲檢詳,李後膺爲刑曹佐郞,李晳爲相禮,張汝衎爲典籍,李孝承爲內贍直長,盧文漢爲兵曹正郞,韓得一爲歸厚別提,申弘望爲兵曹佐郞,李應蓍爲掌令,李尙儉爲禁府都事,元振溟爲獻納,南重晦爲正言,閔馨男爲判義禁,方以遠爲假引儀。吏批政事
上在昌慶宮。停常參·經筵。
夜一更,月暈兩珥。白雲一道如氣,起自坤方,直指巽方,長五六丈,廣尺許。二更,月暈右珥。內下日記
備邊司啓曰,以本司草記,傳曰,此草記中,捉囚還放之類,何不擧論耶事,傳敎矣。捉囚還放之類,未及區別啓稟,致勤下問,不勝惶恐,元啓辭,改付標以入之意,敢啓。答曰,知道。備局謄錄
政院啓曰,正言命招肅拜,三省推鞫進參之意,敢啓。傳曰,知道。
又啓曰,刑房承旨啓辭,兩司停啓,多有擧行事,今日三省,不爲下直事。傳曰,今·明日,勿爲三省。
以義禁府洪茂績等定配單子,傳曰,洪茂績,旌義·大靜中定配。禁府謄錄
上在昌慶宮。停常參·經筵。
藥房都提調左議政臣金自點,提調戶曹判書臣閔聖徽,左副承旨臣呂爾載啓曰,近來日氣稍冷,伏未審調攝之中玉候,何如?臣等不勝區區伏慮,敢來問安。答曰,一樣。
世子宮問安。答曰,不至大段。
三調提,分承旨臣邊孝誠,中宮殿問安。答曰,知道。藥房日記
自辰時至午時,日暈。內下日記
傳曰,今日之事,意在明倫杜患,其人若或罪疑志小,則安忍斷然論法,使諸兒,日呱呱而無依乎?古語云,小不忍則亂大謀,法一撓則國不國,此實出於不獲已,非泛讒嗜殺而然也。厥罪雖重,似不可全無恩禮,其令該曹,參酌禮葬,三年祭物,亦爲令量宜定給。
備局草記。答曰,知道。勿爲違意以送。
禮曹草記。入啓。答曰,依啓。郞廳口傳差出事,不允。
禮曹草記。答曰,二等禮葬。姜氏埋葬事內下記草
義禁府啓曰,姜氏自闕中,出往本家之時,似當有圍立之軍,令訓鍊都監,定送若干名之意,敢稟。傳曰,勿爲圍送軍。
傳曰,姜氏在瀋之時,潛圖易位,紅錦翟衣,預爲造作,內殿之號,公然僭稱,上年秋間,乘其憤怒,來在至近之處,高聲發惡,伻人問候,亦廢累日,是可忍也,孰不可忍也?以此現著之惡,推度其心術,則埋兇置毒,皆非他人之所犯也。自古亂臣賊子何代無之,而未有如此賊之甚者也。欲害君父者,不可一日容息於覆載之間,廢出賜死。
右副承旨啓曰,以禮曹宣旨草記,傳曰,出往本家後,爲之可也事,下敎矣。旣出闕門之外,則宣旨一事,該府似當擧行,何以爲之?敢啓。傳曰,令內官,宣旨,可也。
傳曰,姜氏賜死處所,則令本家排設,以轎子出送。
自差備,招義禁府書吏下問內,姜賜死時,凡干節目,何以爲之乎?書吏對以騎馬匹,則令典獄署責立于闕門外,處所則令漢城府,執捉于西小門外,而處所則捧承傳,卽時啓稟。
自差備,招義禁府書吏,下問內,姜氏非內人之比,出送時,本宮轎子以出送,賜死時處則西小門外除良,本家爲之。禁府謄錄
上在昌慶宮。停常參·經筵。
藥房都提調左議政臣金自點,提調戶曹判書臣閔聖徽,副提調都承旨臣兪㯙啓曰,夜來寒氣似峭,玉體調攝,何如?昨日伏承一樣之敎,臣等不勝區區伏慮之至,敢來問安。答曰,與昨無異。
都提調·提調,世子宮問安。答曰,知道。藥房日記
自辰時至未時,日暈。內下日記
吏曹參議尹絳上疏。答曰,省疏具悉。爾其勿辭察職。內下記草
上在昌慶宮。停常參·經筵。
辰時巳時,日暈。申時,日暈。夜二更,月暈,黑雲一道如氣,起自坤方,直指艮方,長十餘丈,廣尺許。內下日記
上在昌慶宮。停常參·經筵。
備邊司啓曰,今年饑饉,沿海畿邑,最爲慘酷,故前日江都會外餘儲八百石,分給於十六邑矣。今者,富平·陽川累百餘名,呼訴於本司,願得數百石之米,以爲救死耕作之資云,其菜色遑遑之狀,慘不忍見,而內外官儲,蕩竭已極,更無推移救急之路,誠爲悶慮無已,則八百石已爲分給之外,又以會付米二三百石,量宜加給,而非但此兩邑而已。尤甚被災,爲金浦·通津·交河·仁川·喬桐等邑,亦皆同然,令江華府,隨其人物多少,均一分給,恐不可已,敢啓。答曰,依啓。橋桐自有本倉儲積,雖無此穀,可以分賑矣。備局謄錄
以大司諫下諭事,院啓,答曰,依啓。
禮曹判書鄭太和沐浴呈辭。答曰,給由馬。內下記草
有政。吏批,以睦敍欽爲禮曹參判,盧后卨爲慶尙都事,金謹行爲懷仁縣監,柳恒爲右尹,李雲裁爲掌樂正,成以性爲輔德,李惟源爲禮曹佐郞,柳寅亮爲兵曹佐郞,盧文漢爲持平,鄭河爲桃源察訪,李行遠爲吏曹參判,李時白爲訓鍊都監提調,南銑爲大司諫,李時白爲軍器寺提調,具仁垕爲綾川君,申翊亮爲承旨,李松齡爲戶曹佐郞,南斗杓爲長興庫直長,金光煜爲同義禁,柳碩爲禮曹參議,徐祥履爲司諫,金南重爲大司憲,李純馣爲持平,申弘望爲正言,許徵爲工曹判書,曺挺立爲軍器正,申汝挺爲司僕主簿,柳椐爲兵曹佐郞,李晳爲獻納,郭弘址爲禮曹正郞,金宗泌爲公淸都事,柳誠吾爲內資奉事。吏批政事
上在昌慶宮。停常參·經筵。
頒敎,權停例爲之。
自午時至申時,日暈。內下日記
上在昌慶宮。停常參·經筵。
藥房都提調左議政臣金自點,副提調行都承旨臣兪㯙啓曰,近來春寒,朝晝異候,閭閻之間,脫着失宜,多有感冒之人,伏未審此時,玉候調攝,何如?臣等不勝伏慮之至,敢來問安。答曰,時無加減。藥房日記
公淸監司狀啓,道內各官呈,以今月初三日始雨,初六日乃止,春雨支離,仍致潦漲,川邊田畓,浦落,其餘泥濃云云,酉時爲始下雨。內下日記
上在昌慶宮。停常參·經筵。
備邊司啓曰,姜之以罪廢死,國家大變,瀋中之人,必先知之,如或自彼先聞,則不爲自我先言之爲愈,歷陳其罪惡,及時奏聞之擧,恐不可已,卽令承文院,撰出文書,別定譯官,或宣傳官,追及謝使之行於遼東近處,順付以送,何如?答曰,依啓。
又啓曰,今此各船格卒,則因榻前定奪,罪犯最重者外,其餘則當爲分揀勿推,而沙工舞上等,除其持船回還者,人物渰死船所騎者,拯米載去者,船敗後移騎他船出米者外,應爲査治之類,保放還囚者一百六十四名,未及推覈八十名,今當更爲抄出,行會諸道,而第深入而敗者,亦有似當分揀之敎,若泛以彼境爲深入,則其間實狀,有所不然,船人等,遲留於諸處利窟,故爲致敗之狀,使臣往來時,亦已詳聞,不可徒以入往深處爲限,自天津海口,至捧米所,其間致敗之類,似當分揀,而其餘自天津海口,至山海·寧遠以東致敗之類,則一體推治,恐不可已,依此處置之意,枚擧行移,何如?答曰,允。備局謄錄
上在昌慶宮。停常參·經筵。
戶曹草記。答曰,依啓。光海時祭物例題給,似爲不可,其中可減之物,量宜減除。
吏曹草記。答曰,旣已除授,勿爲改下批。內下記草
上在昌慶宮。停常參·經筵。
藥房都提調左議政臣金自點,分承旨邊孝誠,中宮殿問安。答曰,一樣。都提調·左副承旨臣呂爾載啓曰,前日劑入中宮殿,加入四物安神湯二十貼,昨日當爲畢進御,故臣進詣慶德宮,問安後,請醫女丹春等入診,則丹春出來傳言,中宮殿症候,大槪與去月二十四日診察時一樣云。據其所言,別單書啓,而臣與諸御醫等,詳細相議,則皆以爲四物安神湯,前後五十貼,已爲進御,而龍腦安神丸及紫河車丸,亦爲兼進矣。湯藥長進,慮有傷脾之患,姑爲停止,而專以丸藥,連爲進御爲當云。敢啓。答曰,知道。藥房日記
國忌無事。內下日記
上在昌慶宮。停常參·經筵。
日出時,色赤。卯時,蒼白雲一道如氣,起自東方,直指坤方,長竟天,廣尺許。巳時,日暈。
國忌無事。內下日記
吏曹,以柳碩事,粘連啓目,答曰,別備甚多,勿拘於解由。
府院啓。答曰,自內推治,未爲不可矣。
漢城府啓目。答曰,彼此文書,受出先後及眞假,詳考處置。內下記草
上在昌慶宮。停常參·經筵。
備邊司啓曰,黃海道米穀船運事,今當回啓,而戶曹判書閔聖徽,方入試所,今明當罷場,待其出來,詳問經費,然後覆啓之意,敢啓。答曰,知道。備局謄錄
上在昌慶宮。停常參·經筵。
藥房都提調左議政臣金自點,提調戶曹判書臣閔聖徽,副提調行都承旨臣兪㯙啓曰,風日寒暖異候,伏未審玉候,調攝,何如?臣等不勝區區之至意,敢來問安。答曰,與前一樣。藥房日記
文科覆試爲之。
午時申時,日暈。夜五更,流星出箕星下,入巽方天際,狀如拳,尾長二三尺許,色白。內下日記
院啓。答曰,已諭勿煩。
惠民署提調尹新之啓辭。答曰,依啓。戶曹當該堂上及刑曹郞廳,竝爲推考,已減之藥,姑勿復設。
府啓。答曰,依啓。內人事,已諭。
幼學許淑上疏。答曰,省疏具悉。深用嘉尙,所陳之事,不無意見,當令該曹採施焉。內下記草
上在昌慶宮。停常參·經筵。
左相命招,卜相,以金尙憲爲左相,以南以雄爲右相。
自卯時至申時,日暈。未時,灑雨。內下日記
府院前啓。答曰,勿煩。
刑曹粘目。答曰,法典相考處置。
刑曹粘目。答曰,事甚可疑,依回啓,刑推得情。
吏曹粘目。答曰,此時迎送有弊,竝爲限今年仍任。平安監營狀粘
戶曹粘目。答曰,依允。役價多少乙良,問于本寺處置。內下記草
有政。吏批,以李時楳爲應敎,金頊爲兵曹正郞,趙錫胤爲吏曹參議,金益熙爲輔德,李久源爲相禮,兪榥爲兵曹參議,洪振道爲知義禁,金鉽爲司書,李時萬爲修撰,蔡裕後爲大司諫,李行遠爲右副賓客,韓克述爲洪原縣監,洪振道爲知義禁疊沈詻爲左副賓客,林聖翊爲戶曹正郞,金玉鉉爲濟用參奉,呂孝曾爲禮曹佐郞,趙啓遠爲兵曹參議,兪榥爲兵曹參知,沈爲司甕參奉,梁曼容·徐祥履·李惕然爲編修官,盧尙義·李梓爲記注官,申得洪爲記事官,金南重爲司譯提調,成信耉爲利仁察訪,李有源爲典籍,李䅖爲監察,閔偉爲章陵參奉,閔馨男爲奉常提調,金尙憲爲議政府左議政兼領經筵事監春秋館事,金自點爲議政府領議政兼領經筵弘文館藝文館春秋館觀象監事世子師,金尙憲·南以雄爲承文都提調,南以雄爲議政府右議政兼領經筵事監春秋館事春城府院君。吏曹政事
備邊司啓曰,今見公淸監司林墰狀啓,告者李碩龍告辭,極爲凶慘,至於扶兵器聚會之際,被捉於官人云。所謂朴水榮·高景男·貴仁卜及告者李碩龍·男伊·裵雲元·金忠立等,發遣都事,爲先拿來,柳濯·洪榮振·李之謙·權大用·李孝弟·金愛上·金男等,想必亦已捕捉,分遣都事于各邑拿來,而其中權大用或在京中,或在全州云。一邊逮捕于京中,且全南·慶尙·公淸監兵使處,多發軍人,嚴加機察事,發遣標信宣傳官,下諭宜當,敢啓。答曰,依啓。
政院啓曰,推鞫爲之事,命下矣。推鞫處所,何處爲之乎?敢啓。傳曰,闕內爲之。
出身李碩龍年四十一,白等,矣身告者,以逆變根因乙,現告于尼山縣監前爲有去乎,凶謀節次及逆魁姓名,賊兵多寡乙,隱諱除良,詳細直告亦,傳敎推考敎是臥乎在亦,矣身去月二十五日,束伍軍男伊,以柳濯婢夫,傳言于矣身,使之來見,而其日則以哨官有故,不得進往,翌日是白在,二十六日辰時,往于柳濯家,則濯謂矣身曰,時事擾亂,倭亂將起云。官家則所聞,何如?矣身答曰,自前麥黃時,則例有倭報,而旋復止息,必是浪傳,官家則別無所聞云。則濯曰,所以招汝者,有意存焉。將率汝而有往處矣。矣身答曰,領率往何處?濯曰,時當運盡,林將方到龍潭大垈,吾以從事官,似當往汝,不可不從汝,久爲將官,稍知兵事,當作兵房軍官。矣身答曰,當如所言,但軍兵,某某處調發,其數幾何是旀,大將何許人耶?濯曰,到陣則當自知之,而軍兵段,南原軍則自全州從恩津石城路,取糧于扶餘,轉向兵營,吾輩大軍則自初一日天祭後,先攻全州,探取軍器,三日內,直犯京城,慶尙軍則自鳥嶺,向京路云云,而將帥則不言其名。矣身曰,水原防禦使軍兵極難,何以過次而抵京城乎?濯曰,水原軍則已爲相應云云是白去乙。矣身曰,然則吾當從之。濯曰,今日是吉日,吾當出宿奴家,明日鷄初發行,當宿于高山地龍溪越邊磨造店,而金沙溪·金承旨,在於路邊,不可白晝過去,必從平明時過去,汝從早來云云。矣身曰,軍裝不快,何以爲之?濯曰,只以環刀,裹於蓑衣中,糧米一斗五升,及麋匙叱則捧來爲旀,銅爐口則露處所用,不可不持,弓矢鳥銃則當取於全州云云。矣身許諾辭歸,同日申時,直進官門,則尼山縣監適與差使員石城縣監同坐爲白有去乙,不敢直入,使書員朴福生,傳告于縣監,縣監出坐官廳,招問曰,此是大變,汝詳細知之乎?然則卽當往捕。矣身曰,濯在家時捕捉,則後必有隱諱之理,趁明之行軍時,要於尹家山所前路,執捉爲當云云爲白遣,二十七日鷄初鳴,矣身率本縣衙前裵大勝·裵仁元·裵行柱·李景龍·李士龍·裵景元·裵雲元,書員申景生·朴福世·福生等,預往以俟,則賊徒六名,爲先過去是白去乙,二名段捕捉,四名散走,不得捕捉,後稍進于濯家前路瓦窟近處,則濯率其倘馬軍七名,自其家出來爲白如可,望見逃走爲白去乙,卽爲追捕,傳致官前,縣監問曰,汝以何事,持軍裝往何處耶?濯曰,同里居族人洪榮振敎諭以往云云爲乎旀,同柳濯監司前納招時,矣身,在廳後問之,則所謂逆魁,乃是智異山隱士崔沆是如云云爲乎矣,不得分明聽聞是白置,相考施行敎事。
校生金忠立年六十,白等,矣身,告者,以逆變根因乙,現告於尼山縣監前爲有去乎,凶謀節次,及賊魁姓名,賊兵多寡乙,隱諱除良,詳細直告亦,傳敎推考敎是臥乎在亦,矣身,本非同參之人,非如李碩龍,親自聽聞之比,得於傳聞,不得詳細,大槪柳濯所居,在矣身家七八里許,去三月二十四日,來過矣身同里常漢李福家,招致矣身,因與同往于矣族人金時立家,濯謂矣身曰,時事騷擾,倭兵將至云。不知有何事,而國家必有大事。矣身曰,所謂大變者,何事?濯曰,國家必有不幸。矣身答曰,所謂不幸,何事?濯曰,連山居庶孽李之謙,稍解文字者也。曾避校役,上京居學時,京居權大用,能文有才,與之相切,之謙還鄕之後,時方在喪,而今年二月日不記二更量,大用潛來之謙家,之謙不辨其面,而聞其聲,知其爲大用,迎見問曰,如此深夜,從何處來乎?大用曰,吾有所往處,來過于此,而國家失人心,甚矣。脫有某事,則能從吾言否?之謙曰,汝我間,何事不從?大用曰,吾自丙子·丁丑年後,欲圖大事,汝亦從之爲當。之謙曰,吾方居喪,難於起復。大用曰,自古爲大事之時,例有起復矣。之謙曰,然則當從之。大用曰,壯士,汝須隨所得召募,可也。吾則爲從事官,周流四方,多般募得力士,是如云云。翌日未明辭去,之謙,仍爲言及於厥妹夫洪榮振曰,權大用傑出之人也。方爲大事,四方必爲雲集,汝若從之而事成,則汝與子孫,當世世富貴事,不成則汝與吾俱死,何關?榮振甘心從之。又傳說於柳濯,仍爲募得諸常漢,㤼之以不從則皆當梟示是如云云爲白去乙,矣身,不勝驚駭,卽爲馳往尹堤川文擧家相議,則尹堤川曰,此乃罔極之變也,不可不急急告官是如爲白去乙,本官前,卽爲進告,此外更無所達之事,相考施行敎事。錄勳都監謄錄
上在昌慶宮。停常參·經筵。
夜自三更至五更,艮方坤方,有氣如火光。內下日記
國忌無事。內下記草
上在昌慶宮。停常參·經筵。
巳時,白雲一道如氣,起自坤方直指巽方,長竟天,廣尺餘。酉時,日暈。內下日記
繕工監啓目。答曰,依允。一依舊案復設事,姑勿施行。內下記草郞廳李朝望校正。郞廳曺命胤書。
上在昌慶宮。停常參·經筵。
巳時午時,日暈。未時,日暈兩珥。申時酉時,日暈。夜三更,黑雲一道如氣,起自坤方,直指東方,長竟天,廣尺許。五更,流星出房星下,入尾星下中,狀如拳,尾長三四尺許,色赤。內下日記
藥房都提調臣金自點,榻前啓曰,二神交濟丹劑入事,去正月初生啓稟,則以此姑勿劑入爲敎,臣新忝內局提調,未諳保護之事,厥後未及更稟。今承丸藥劑入之敎,不勝惶恐之至。但劑入日子已久,更令醫官入診,詳知症候,然後或仍進前藥,或更議他藥,何如?答曰,二神交濟丹,乃近日連服之藥,一劑加服後,入診議藥,可也。藥房日記
備邊司啓曰,以本司防禦使齎去事目,傳曰,事目中,參酌處置,似爲矇朧,只送武弁守令,亦似歇後,更爲酌定事,傳敎矣。元別單中,改付標以入之意,敢啓。傳曰,知道。
引見時,領議政金自點所啓,公淸監司狀啓中,有起兵之說,而不問兵數多寡於捕捉官人,似涉疎漏,極爲非矣。公淸監司林墰請推考。上曰,依爲之。上曰,予意,摠戎使將若干軍兵,進駐京畿·近湖地,以備不虞。上曰,慶尙道聞慶等地,亦當有定將下送之擧,未知何如?自點曰,然則定將下送宜當。上曰,防禦使發送之後,摠戎使隨便指揮。自點曰,左相於大拜之後,惶恐不敢出矣。此時臣不可獨當,右相不可不出仕,或命招或遣史官,如何?上曰,遣承旨敦諭。上曰,摠戎使牙兵,盡率以去,可也。軍官別將,亦可帶去。上曰,兩南兵使,只率軍官別將,來待中道,而不可預爲發兵矣。臨機進退,賊若發動,則或大發兵或少發兵,相時爲之,似可矣。權大用之父,似有可問之擧,其子何時下去緣由,問之似可。上曰,推鞫,闕中爲之。自點曰,推鞫及防禦等事,每以文書出入,不詳悉,小臣之意,自今每請對耳。上曰,依爲之。上曰,備局堂上,在朝房而勿出爲可。上曰,兩南一路馬撥,速立爲可,馬隊不必多送,二十名出送,使之卽爲還來。自點曰,漢江銅雀津頭,遣軍官機察事,已與具仁垕相議矣。上曰,有持兵器上來者,則捉來,可也。上曰,討捕名號頗輕,以防禦送之爲可。上曰,豈無可合於防禦者一人耶?李時白曰,崔晩得似合此任。上曰,訓鍊大將亦直宿于東營,可也。自點曰,御營軍徵召,使之上來乎?上曰,京畿御營軍數幾許乎?自點曰,其數千矣。上曰,京畿御營軍,使之上來。
備邊司啓曰,慶尙道防禦使洪瑑,齎去事目,磨鍊入啓矣。且監司許積遠往下送病久不差,則時急公務,不可等待,姑令都事,代察道內之事,來在防禦使所在處,係干軍務之事,則相議擧行之意,分付以送,何如?傳曰,允。
又啓曰,卽因公淸監司狀啓,三南發兵事,已爲入啓蒙允矣。全南·慶尙兩道,中路以下則道路頗遠,必未及期,兩道中路以上,軍兵急急徵發,以爲登時進勦之意,添入於有旨中,何如?傳曰,允。
又啓曰,臣等退與備局諸臣,議防禦使可合之人,則武臣中在京無故者,唯李溭,而相議進退,號令各邑之際,非名重則不可,而文官中,洪瑑可合於防禦之任。且傳聞慶尙監司巡往,東萊近處患染疾方重云,若無風力,則尤難彈壓,故敢此擬望之意,敢啓。傳曰,知道。
又啓曰,摠戎使李時白,今方發行,事出急迫,除肅拜以送,而所帶軍官,無馬者亦多,勢難步往,令該曹,若干人給馬之意,敢啓。傳曰,依啓。李時白,內廏馬一匹給送。
又啓曰,本司有司堂上兪㯙,方以承旨,不得來仕,姑減有司之號,以本司堂上元斗杓,仍察有司之任,宜當,敢啓。傳曰,依啓。
二更,鞫廳啓曰,卽見公淸道監·兵使二十九日巳時,狀啓,則高山地仁川場谷近處,馬兵數多聚屯,故不得下手云。又云,仁川場市之上,全州地甲屹洞,指向馬兵步軍,不知其幾許云。賊徒已爲起兵屯聚,極可驚愕。公淸道內軍兵調發,此賊所向處,急急領兵前進,及其形勢未鴟張之前,期於勦滅之意,公淸·全南兩道監使·兵使,及慶尙防禦使·兵使處,竝爲發遣宣傳官,持有旨留門出送,何如?傳曰,依啓。
又啓曰,三南軍兵調發事,已爲蒙允矣。摠戎使雖已下去,只率牙兵數百,軍勢甚爲孤弱,漢水以南各邑軍兵,爲先調發,領率待變,而更觀賊勢緩急,畿輔軍兵沒數徵發之意,發遣宣傳官,宜當。且東路則防禦使旣已下去,而賊謀難測,若自間路經出於淸州·報恩之間,則恐有意外之患,自本司,傳令于忠原縣監李㤾及淸州牧使崔繼勳等處,使率本州之兵,嚴加戒謹,遠送偵探,以備不虞之意知悉,而此意,亦爲移文于公淸監·兵使,兩邑軍兵,勿爲調用於他處,何如?傳曰,依啓。
引見時,兵曹判書李時白所啓,公淸一路,必置馬撥,自京中至公淸十二站,每一站,置撥二處,而每一處,各置馬隊三名,限事定間,或十日十五日相替,使之連續飛報宜當。忠州,營將所在處也。亦可先期傳令,使之機察,而東西路要害處,及水原直路如銅雀津,其餘關津,皆遣扈衛軍官,不可不竝爲機察,以砲火相應,似當。竹山則嶺南直路,而聞慶一路,亦有賊奇,尤不可不機察。上曰,馬兵置撥事,急速擧行,軍官分送機察事,亦依爲之,炮火相應,姑勿爲之,西路則不須爲之,卿知而處之。
又啓曰,三南·京畿,亦當分付機察乎?上曰,依爲之。京畿則摠戎,自爲,分付,可也。備局謄錄
義禁府啓曰申男等八名,加刑事,允下,而近以國忌大祭齋戒,不得開坐矣。仍念古人等冒法越境,被捉於瀋中,適因大赦出送,則其犯禁之罪,已爲顯著,雖加刑訊,更無可得之情,似當速爲處置,而皆是絶塞之人,久滯獄中,飢餒可慮。且湖西罪人今明間,必有拿來,獄間小而見囚者多,亦有難便之患,臣等待罪有司,惶恐敢稟。傳曰,加刑後放送,可也。
又啓曰,本府都事九員內,出使都事三員,本府當直及公事交代各一員,見存無故都事只三員,前頭殿試時,光政門·崇化門·永淸門·明政門·興敎門·慕華館,當爲分差,而實官不足,依前例,假都事五員,令該曹,差出,何如?傳曰,依啓。
又啓曰,因公淸監司祕密狀啓,拿來罪人甚多,假都事依前例十員,令該曹急速差出之意,敢啓。傳曰,允。禁府謄錄
院啓。答曰,鞫逆後,推治未晩,姑勿煩瀆。
禁府草記。入啓。答曰,已令政院命招矣。
應敎李時楳上疏。答曰,省疏具悉。爾其勿辭,調理察職。
右議政南以雄上疏。入啓。答曰,省疏具悉。卿功重德厚,允合輔弼之任,須勿控辭,速出論道,以副上下之望。
昇平府院君金瑬上疏。入啓。答曰,省疏具悉卿懇。卿其安心,勿爲控辭。
領議政金自點上疏。入啓。答曰,省疏具悉卿懇。卿才德兼全,功存宗社,首揆之任,豈有不稱之理哉?卿宜勿辭,安心行公。內下記草
引見時,上曰,然則,以崔晩得定送,可也。自點曰,晩得有勇力忠信,臨陣,忘生赴敵,且愛士卒,此則陣上,臣所目見難得之人也,可爲兵水使,而此時必以名重者,可以鎭壓各邑,更爲擇差,何如?李溭亦可,而曾未與之同事,此人何如?具仁垕曰,可也,而金運海亦,何如?自點曰,運海亦,可也。自點曰,在此不能記憶,在京之人,當退去相議爲之。備局謄錄
有政。以尹絳爲承旨,金尙憲爲世子傅,李時楳爲舍人。吏批政事
兵曹啓曰,五衛將崔晩得,判書臣李時白,在前帶率之人,素有射藝。且有犯夜之行,帶去之意,敢啓。傳曰,知道。兵曹謄錄
備邊司啓曰,摠戎使李時白,今方發行,事出急迫,除肅拜以道,而所帶軍官,無馬者亦多,勢難步往,令該曹若干人給馬之意,敢啓。答曰,依啓。李時白內廏馬一匹給送。備局謄錄
上在昌慶宮。停常參·經筵。
夜二更,流星出房星下,入巽方天際,狀如拳,尾長三四尺許,色赤。內下日記
藥房提調臣閔聖徽,副提調臣兪㯙啓曰,近日朝晝異候,伏未審,玉候調攝,何如?臣等不勝區區之至慮,敢來問安。答曰,與前無異。藥房日記
備邊司啓曰,今此賊倘,雖已擧兵搆難,諸道軍兵,旣爲徵發,大小將領,莫不奮勵勦滅之期,當在不日,而其中脅從之徒,不無革面之心,以此事目,或揭示明諭,或以諺書飜釋踏印,投示於盜賊往來街路,以竝自新之路事,行會三南監兵使處,掛榜知委,似合權宜,敢此條列仰稟。
兵曹啓曰,本曹驛馬三等,竝元數一百匹內,今此出變時,各行次入把,多至八十匹,餘存甚少,前頭驛馬入把之事,極爲可慮事,報于備局,則京畿迎曙·平丘等驛,若干匹立待,而卜馬不足,則宣惠廳若干駄添補之意,自本曹入啓稟定云。前頭出使之多少,有難預知,而有限馬匹,萬無充立之路,極爲悶慮,依備局,分付,若干匹添補之意,敢稟。傳曰,依啓。
備邊司啓,傳曰,摠戎使處所送軍糧,牙山倉所儲米,從近取用,江都米勿爲輸送,傳敎矣。問于牙山倉所捧穀,旣已畢運,更無餘儲云。不得已依前定奪,江都米前後竝五百石,太七十石等,及時運致摠戎使軍前之意,仍爲,分付,何如?傳曰,允。
又啓曰,以本司摠戎使軍餉草記,答曰,依啓。水路亦爲運送事,傳敎矣。海邊各邑,元無儲穀,不得已江都米二百石,太五十石,罔晝夜載運宜當,此意,摠戎使·江華留守處知會,何如?傳曰,允。
又啓曰,南漢山城,正當東路要街。且是糧餉器械所儲之地,當此賊變之日,防守之計,不容少緩,守禦使·畿甸所在軍官牙兵一半,及廣州防禦使軍官牙兵等,爲先聚會本城,發遣守禦使中軍,與防禦使同議待變事,守禦使處,分付,何如?傳曰,允。
又啓曰,摠戎使牙兵,先爲帶去者,其數不少,而漢南軍兵又爲徵發,則所食糧餉,誠極可慮。卽今畿邑所儲,竝皆掃如,南漢米一百石,太三十石,以沿路列邑守令,調發刷馬,次次親領,替運軍前。且便近如水原·竹山等山城所儲穀物,連續取用,俾無乏餉之意,摠戎使及京畿監司·廣州府尹等處,知委,何如?傳曰,依啓。水路亦爲運送。
又啓曰,傳曰,齎咨官人馬,中路有病,勢難得達,則以淸人馬替傳之意,移咨于瀋陽留鎭將處事,傳敎矣。留鎭將處移咨,令承文院,卽爲撰出,而彼之肯許替傳,亦難可必,雇馬價,令平安監司,磨鍊優給,何如?傳曰,允。
又啓曰,賊倘屯聚之報,入來有日,而湖西監兵使留在,與賊不遠之地,尙無前進勦滅之報,湖南監兵使所在之處,雖似稍遠,亦無偵探馳啓之事,莫非軍律解弛之致,誠極寒心。今則三南軍兵徵發之擧,已爲下諭,諸道監兵使及其他將領等遲回縱賊,不爲登時討平,或至於鴟張,或至於脫漏,則終難免軍律。且嶺南左右水使風和待變,亦係關重,雖不可離鎭,兩湖水使等則當此劇賊搆難之日,決不可晏然退去,各率其手下軍兵,馳進該道巡察使處,聽其指揮之意,三南監兵·防禦使等處,竝爲傳令嚴飭,何如?傳曰,允。
又啓曰,自京城至公州十息之程,而每十五里設一撥幕,分作二十所,每一處,另擇該邑年少,有健馬出武中各五人定立。且送都監馬隊二十名,分置於二十撥幕,一邊檢束立撥之人,一邊同傳時急之報,嚴飭馬隊,知會京畿·公淸兩道監司,而設撥,分付之後,沿路之官,趁卽擧行,亦不可必。發遣本司郞廳,諸處立撥人馬,一一摘奸,如有現頉處,則地方官吏,各別治罪,何如?傳曰,允。
又啓曰,今此湖西賊變,出於意外,已至擧兵屯聚於連山·高山兩邑之間,甲屹洞賊情叵測,勢甚熾張,前頭事機,萬分緊急,諸道監司,決不可退在本監,兩湖及咸鏡·江原等四道監司,竝令進住各其境上,以待朝廷指揮。且此賊變,該道兵使處,亦不可不竝爲知會,仍令監司,分付之意,發遣宣傳官,持標信,下諭,何如?傳曰,允。
又啓曰,今日登對時,東西兩路,亦不無可虞之機,料理檢飭之事,已承聖敎矣。近處關津,則旣爲分送各衙門軍官,而如東路之楊州·積城,西路之高陽·坡州·長湍·開城府等處,或連山峽,或有關津,言其形勢,不可視以尋常,楊州·坡州兩邑守令,皆是秩高武弁,長湍府使,且兼防禦,各其手下,不無所帶親兵,分遣可疑諸處,留心譏詗事,令京畿監司,各別知會嚴飭,而開城留守處,一體分付,何如?傳曰,允。
又啓曰,北京齎咨宣傳官,今將發送矣。第念異國移咨之擧,不可不詳審爲之,賊兵多少實狀,及賊魁之名,前後狀啓之中,未有明白見出之處,更待兩湖監兵使馳啓,且觀諸賊拿致後供招措語,搆出咨文,差遲一二日發送,似當,敢此仰稟。傳曰,此事決不可等待遲緩也。
又啓曰,公淸道助防將金運海下去後,所領軍兵饋餉之事,令本道監司,料理接濟,然後可免飢乏之患,以忠原·淸州,及其他傍邑所儲之穀,方便繼餉之意,行移,何如?傳曰,依啓。
傳曰,訓鍊都監,乃是軍務重地,所管非細,而始有變亂,則將官及所率部曲,或啓請或自望帶去,殊極未妥。今後雖有自望之事,切勿許送爲只爲。
備局堂上及大臣·兩司長官·副提學引見。
備邊司啓曰,上曰,今此賊變,不可不報,而咨文措辭,十分善爲,以示望救之意,急速擧行事,傳敎矣。北京報邊咨文,已令承文院,措辭撰出,齎去譯官,亦令該院,擇定伶俐解事者,趁卽發送,何如?傳曰,年少善騎馬武士擇定以送。
引見時,上曰,兩西監司,待令境上事,可也。右議政南以雄曰,江原·咸鏡道,亦爲分付,何如?上曰,諸道皆爲分付,以榻前定奪,自募武士,勿論職秩·良賤抄出事,備局·兵曹等傳敎。
領議政金自點所啓,精抄軍,速爲除出,送于摠戎使處,何如?上曰,精抄軍分半以送。
戶曹判書李時昉所啓,江華運米前定六百石之數,恐有不足之患,更爲加定,連續運送,何如?上曰,加送三百石,可也。
又所啓,今此賊變,其謀難測,雖以攻全州爲名,安知其直由淸州·忠州之間乎?兩州間擇送一將,以防意外之患,何如?上曰,此言不無意見,急速定送。具仁垕曰,武臣金運海,以助防將稱號,以送宜當。上曰,依爲之。
領議政金自點所啓,公淸左道淸州·忠州等鎭,所屬御營軍抄出,以屬於助防將,何如?上曰,依爲之。
備邊司啓曰,以本司別單,傳曰,此賞似爲過濫,更爲酌處事,傳敎矣。論賞等第,或半減或差減付標。且事目一款,亦爲付標添入之意,敢啓。傳曰,知道。事目中猶有未盡之處,公私賤,斬魁者則堂上實職除授,良人則二品實職除授論賞,脫身逃還者,則只免其死似,可也。且義兵一款,似爲太早,姑勿擧論,亦可也。
又啓曰,傳敎矣。事目中改付標以入之意,敢啓。傳曰,知道。其中不無不察之處也。
又啓曰,傳曰,公淸道御營軍,監兵使時未調用,則急速徵召事,言于備局事,傳敎矣。忠原·淸州·槐山·陰城·鎭川·報恩·淸安·延豐等八邑御營軍,則令助防將金運海調用之意,今已啓稟矣。此外各邑御營軍,則本道監兵使,似未調用,依前例,令本廳入啓,及時知會該道監兵使處,使之徵發上送,何如?傳曰,允。
又啓曰,卽見公淸兵使裵時亮,二十八日成貼狀啓,則皆是監司狀啓中語,而別無他報,移駐全南接境連山·恩津間,譏察勦捕計料云,而兵使,若聞道內有兇逆之奇,則所當卽卽領兵馳往,屯聚處趣卽勦滅,使無鴟張之勢,而未知譏察,用於賊兵旣動之後乎?極爲歇後,所當推考,而更有數日內,若無勦滅之報,則當有重責事,傳令,何如?傳曰,允。備局謄錄
備局草記。入啓。答曰,依啓摠戎使處所送之軍,乃是六百名也。
傳曰,史官一員待命,騎馬三匹立之。東宮·中營,宮城外軍堡,摘奸
御營廳草記。入啓。答曰,知道。罷遣之時,査出先後,量施論賞。
備局草記。入啓。答曰,知道。昨今所募,分數出入。
左議政金尙憲上疏。入啓。答曰,省疏具悉卿懇。其時被責之人,皆蒙放宥,卿勿過慮,速爲上來,以濟艱危。
完城府院君崔鳴吉箚子。入啓。答曰,省箚具悉。箚陳之事,當議處焉。內下記草
兵曹啓曰,常時例,內三廳禁軍,只朝番入直,而今此賊變,出於意外,不無急時調用之事,出番禁軍等,本曹堂上,親自點閱,限近日分置於闕門外近處,何如?傳曰,依啓。兵曹謄錄
上在昌慶宮。停常參·經筵。
備邊司啓曰,云云事,傳敎矣。斬魁之功一也,而賞職有差等者,以賤者有免賤之故也。旣免其身,又免其子女,則比諸良人施賞,反有加焉,而臣等矇不覺察,致勤聖敎,不勝惶恐之至,付標以入之意,敢啓還下。
又啓曰,傳曰,自募軍,其數幾許名耶?今後勿爲事,傳敎矣。兵曹昨今所募之數一百三人云。已募之人,令該曹,別單書入,而今後勿爲加募,分付之意,敢啓。傳曰,知道。昨今所募,分類書入。
又啓曰,果川以南,別立擺撥,令各其官,有馬武士立待事,分付矣。京畿監司韓興一牒呈曰,果川邑殘人少,絶無出武之有馬者,決難責立,依他擺撥例,正軍定送云。問于兵曹,則當番正軍,元數減削,式例定送之處,猶患不足,或給價雇立,或推用京下番,外處擺撥,推移無路,而唯水原,有除上番之軍,方將啓稟變通而未及者,以此立撥爲當云。本縣旣無有馬之武士,而兵曹又無正軍之餘者,他無料理之策,水原騎兵不爲上番者,姑令定送於果川兩站,甚爲便當。以此分付之意,敢啓。傳曰,依啓。
又啓曰,以本司別單付標,傳曰,二名以上率來者,公賤則免賤,良人則米五石木一同中賞給,似爲適中矣,傳敎矣。依聖敎,更爲付標以入之意,敢啓。傳曰,知道。凡事不可不量力而爲之,故如是下敎矣。
又啓曰,昨日引見時,上曰,今此賊徒拿來時,所經一路,事多有弊,其中兩班稱名人則直爲拿來。
又啓曰,昨日登對時,兩湖監司處,賊倘譏捕事,設策立條,祕密知會事,傳敎矣。臣等竊念,凡捕賊之事,監兵使·守令,各司相譏設策,隨時處變,然後隱陋之徒,庶可摘發坐勦,而朝廷指揮,不無掣肘之患,但當信賞必罰,使捕獲者,有所興起,縱失者有所懲懼而已。至於今番官軍調發之時,無緣闕點者,査問其情,賊徒中詳知事情者,某條購得,厚賞誘問,五家作統,凡行止荒唐及無根新接之人,使各司告官等事,諸道監兵使祕密行會,使之着實擧行,何如?傳曰,依啓。備局謄錄
政院啓曰,闕內排設,則推鞫諸事,承旨專掌檢飭,故從前別使令五名,自兵曹,定送使喚,而兵曹稱以裁省,無一名定送使令,其數不多,亦不得推移使用。不但檢飭無人,別出假注書,亦無文書,次知三人,今姑減數,兵曹有料布使令三名,限推鞫完畢間,移用,何如?傳曰,允。兵曹謄錄
上在昌慶宮。停常參。經筵。
大臣·備局堂上·三司長官引見時,上曰,今番賊徒拿來時,所經一路,事多有弊,其中罪人,兩班稱名人則直爲拿來,其餘常漢,令其道監司,推問處斷爲當。自備局,行會該道,可也。
上曰,盜賊旣發之後,則凡捕捉之事,何待朝廷分付然後爲之哉?守令中,尤甚不卽擧行者,亦可拿來,而兵使之罪,豈曰不重哉?元斗杓曰,公淸兵使誠難得其人,而至於小臣,則何敢薦人乎?第念李浣新遞,統制使方在韓山郡云。此人可合其任矣。上曰,若在其地方,則事甚便當矣。
戶曹參判李時昉所啓,賊徒已爲發落,諸道軍兵,未知何時當罷乎?繼糧之事,極爲可慮。上曰,更觀一二日,議處,可也。元斗杓曰,今此罷兵之擧,雖不可容易爲之,第軍兵連續入來,則糧餉必有難繼之患,臣等昨日,欲以此意啓達,而事係重大,故姑遲之矣。上曰,大臣之意,如何?領議政金自點曰,軍兵徵發之際,動經旬月,當此農節,必有種種難支之弊,公淸道御營軍,則使之勿爲上來宜當。上曰,然則依爲之。
上曰,公淸監司處,今番捕賊時,不爲趁卽聞報及跟捕守令等,査覈處置事,自備局,秘密行會。
備邊司啓曰,卽接防禦使洪瑑馳報,則初三日卯時,已到忠州,其夕當抵聞慶云。未知此時方到何處,而龍溪屯賊,三路散去矣。所謂一枝,指向珍山云者,乃茂朱德裕山底之路也。此山,盤跨湖·嶺,形勢險阻矣。其東之麓,卽嶺南知禮·安陰等地也。脫漏之賊,或不無竄伏於其間。且珍山傳通,有曰,馬兵三十名,載軍裝米太,指向龍潭。又云,荒唐軍兵,不知其數,載軍裝,還爲出來,而不知指向何處,似是潰散之狀云。此亦轉入山谷之勢也。令洪瑑,聚集傍近各邑御營軍,擇其精銳,而數之多寡,相機加減,前進要路可疑之處,一一勦捕,而安陰以下,山陰·居昌·咸陽等地,則與右兵使所在之處,相去不遠,亦令兵使,領率手下親兵,探得賊徒去向,期於盡勦宜當。以此意,防禦使及本道監·兵使處,竝以行移,何如?傳曰,此賊自散,則似不隱伏於山藪之間矣。
又啓曰,昨因摠戎使狀啓,漢水以北各邑軍兵,則更觀緩急調用事,覆啓行會,而今見長湍防禦使狀啓,則將爲領兵前進云。依前行會,姑勿發行,整齊以待之意,知委,何如?傳曰,允。備局謄錄
政院啓曰,本月初二日內摘奸單子,各處守直軍士中,以兒懸頉,多至八名,不無中間以兒代立之弊,令該曹,案年相考,當身自立與否,査覈處置,何如?傳曰,允。
兵曹啓曰,以政院啓辭,傳敎矣。取考軍案,招致有頉各人等査覈,則堤川正池景龍年十五,金得吉年十五,天安正李德雄年十七,洪得玄年十八,忠原徐永達年十五,榮川正柳承之年二十,此六人等,則皆以當身立番的實,而靑陽正崔芿叱同,代身貴命,堤川正朴繼生,代身朴立,則代身的實,推問,亦爲直招,依法處置之意,敢啓。傳曰,依啓。兵曹謄錄
府院同啓辭。答曰,賊徒時未討平,姑爲置之宜當,鄭世規推考。
都摠府草記。入啓。答曰,判書回還後差出,可也。內下記草
兵曹啓曰,公淸監司處,自鞫廳,有時急知會事,禁軍給馬定送之意,敢啓。傳曰,知道。兵曹謄錄
上在昌慶宮。停常參·經筵。
自卯時至午時,日暈。內下日記
備邊司啓曰,公淸前兵使裵時亮,方有命,此時交代,一日爲急,而新兵使李浣,時在本道韓山云。除朝辭赴任,似爲便當。事異日常規,急先下送宣傳官,罔晝夜急馳,傳密符諭書於李浣處,使之急赴陣前,而拿來禁府都事,合符宣傳官,則差復發送,李浣交代後,裵時亮拿來,何如?傳曰,允。
傳曰,摠戎使所領軍兵,爲先罷遣似當。令備局酌處事,傳敎。
又啓曰,云云事,傳敎矣。摠戎使所領軍兵,今則罷遣宜當,而南漢把守軍官牙兵等,亦當一體罷遣,摠戎使·守禦使處,卽爲下諭,何如?傳曰,允。
傳曰,畿甸御營軍,亦爲罷遣似當。令備局酌處。
備邊司啓曰,云云事,傳敎矣。摠戎畿輔之兵,皆已罷遣,湖西御營之卒,亦停徵召,則京畿御營精抄等軍,所當次第罷還,今承聖敎,極爲允當。畿甸御營精抄軍,一體罷送,何如?傳曰,允。備邊司謄錄
義禁府啓曰,逆賊高景男,旣爲承服正刑,緣坐籍沒,破家瀦澤,罷其守令,降其邑號等事,依律文擧行事,捧承傳施行,何如?傳曰,依啓。
逆賊男伊·朴水榮·貴仁福等,旣爲承服正刑,依律文,緣坐籍沒,罷其守令,降其邑號,破家瀦澤等事,捧承傳,何如?傳曰,依啓。
政院啓曰,明日推鞫勿爲事,昨日命下,而罪人金禮上,卽刻入來,此賊所爲,尤極兇慘,捧招推問,不可小緩,而鞫逆時,則不以齋戒,有所拘忌,已有前例,何以爲之?敢稟。傳曰,只捧招。
傳曰,禁府雜人嚴禁,勿使內外潛通。禁局謄錄
傳曰,監司尹鳴殷,性昏慮短,釀盛賊徒,臨亂處變,亦無可疑,姑先罷推。兵使裵時亮,畏賊逗留,終不急擊,散落之賊,亦不敢窺見,古今天下,安有如此兵使哉?厥罪,正犯軍律,拿鞫處置。
府院啓辭。答曰,依啓。鄭世規,其勢似難出擊,更加詳察,宜矣。
鞫廳啓辭。答曰,依啓。鄭致和曾無托盲之事,捕盜大將不識姓名,其言,皆不足信也。柳斗立·李之槏,拿來後,嚴訊處置。
左議政金尙憲上疏。入啓。答曰,令廟堂察處。內下記草
有政。以鄭承明爲典籍,芮用周爲內贍主簿,趙翼爲世子左賓客,趙翼爲司䆃寺提調,陳克一爲掌隷院司評,南重晦爲京畿推考敬差官,李椲爲平安道推考敬差官,洪處大爲禮曹正郞,李時楷爲承旨,洪處亮爲京畿都事,河是道爲司饔直長,李聖時爲漢城參軍,李台瑞爲宗簿直長,金克和爲廣興副奉事,嚴鼎耉爲校理,洪再吉爲造紙署別提,沈儒行爲長陵參奉,金縠爲司僕判官,尹挺之爲宗廟令,鄭昌徵爲英陵參奉,崔敬一爲刑曹正郞,梁曼容爲副修撰,鄭維城爲全南監司,睦行善爲獻納,鄭百順爲司宰主簿,金運海爲金海府使,金慶餘爲執義。吏批政事
傳曰,禁軍,曾使闕門外待令矣,今若仍爲守直則罷送。兵曹啓曰,云云事,傳敎矣。守直禁軍等,今承下敎,卽令罷送之意,敢啓。傳曰,知道。兵曹謄錄
進士權大用年四十二,白等,矣身亦,金忠立招內,京居進士權大用,二月日深夜後,自京下來于李之謙家。之謙曰,進士以京華之人,何以爲戎擔草草而來,無乃時事爲警急耶?矣身言曰,吾與汝,如兄弟,有何諱事?吾自丁丑以來,將興大事,汝能與我同生死乎?吾周流八方,察見人情,國家失人心已極,此時若擧大事,雖婦人童子,必皆願從,今番之事,豈爲蹉跌,林將率兩西軍,時在江原道地,三南軍兵,分路犯京是如爲旀,及安益信爲從事官事,上有大將云,而不言其名爲如爲旀。又曰,汝沃多聚力士,以待擧事,可也云云。矣身亦,之謙同謀判然是如爲有乎旀,逆賊柳濯,謂忠立曰,京居進士,下來李之謙家言曰,時事多艱,國運已盡,將欲擧事,汝可從之,不從則生死可畏。之謙曰,吾則蒙喪,不能行軍云,則矣身曰,起後同參,未爲不可,成事則非徒汝身,子孫亦當官爵是如爲旀,柳濯招內,京居進士權大用,金堤居安益信,互相往來,丁寧言說智異山居崔姓姓人,定大將,龍潭大垈聚兵初一日,先爲蹴踏全州則軍聲大振,直犯京城則其餘小邑,自然崩潰是如爲旀,公淸監司狀啓中,諸賊皆稱謀首是如爲有旀,矣父汝敏,刑推二次時,納招內,矣子大用,與安應星同甲相切,常常往來,相約國事,不幸吾輩同死生,妻子相託是如爲旀。又招內,柳進士稱名人兄弟,每於昏夜往來蜜語,家人皆以爲殊常是如爲旀,公州柳敏達上京之時,輒來至於其家,與其子,辭色殊常是如爲乎矣,矣身主張逆謀,今已久矣。大將何人是旀,期會何地,軍兵幾何?內外徒倘,盡皆詳知,矣文所引之人,明有相與同謀之事,兇謀節次諸賊姓名乙,隱諱除良,一一直招亦,傳敎推考敎是臥乎在亦,矣身丙子亂後,家計蕩盡,故無生活之路,聞南中全盛,衣食易辦,庚辰春,率妻子流居全州府內,且五年矣。癸未年,買得婢母女於本府品官鄭曄處,同年九月,捲還京中時,仍率所買之婢以來矣。去乙酉六月分,厥婢之夫,厥婢及其女乙,盡爲率去以逃爲白是如乎,安益信來自湖南時,適遇其奴婢等於所沙坪是如來告爲乎矣,猶且不信。又全州居同姓叔母家奴,相遇逃婢等市場是如傳言爲白是去乙,欲爲往捉,而無奴未果是如乎,一日京居安益信來言,與公州居劉敏達,覓得銀穴,採取事下去爲白去乙,三月初七日,與安益信同行,往宿公州板居劉敏達家仍轉往全州,推捉逃婢,卽領上來之際,府尹,謂矣身曰,汝雖上去,貧不能食,留此五六日無妨云。故遲留之際,劉敏達·安益信追來言曰,茂朱龍潭之人,勝於車嶺之銀,吾輩將領往採云云爲白遣,與曾不知面一人,着氊笠持戰馬一匹,亦爲偕來一夕,矣身,在主人家,則不知面者,稱以劉忠義之名,乞得馬草爲白去乙,卽給一束,仍招敏達,則與安益信同來,以酒肉而言,曰汝來官家,飮食必無不足,而此酒,適人所饋,故吾所不飮,特以餉汝云。仍言,明日當往茂朱龍潭,而假貸主人木三十餘疋以往云。劉敏達則卽爲辭去,安益信則臨行回顧曰,往茂朱龍潭得銀,則當費五六日,不得卽卽還云。其日卽三月十九日也。矣身,仍留本府爲白有如乎,被捉以來,李之謙·洪榮振段,非不知其面,且不聞姓名是白遣,安應星段,其父老妄,誤言其名是白乎喩,安益信,與矣身同甲相知,必是此人是白齊,柳進士兄弟段,在於矣身所寓比隣,柳進士·石東亨與之相親是白爲乎,東亨歲時往臨陂未還,故矣身下去全州時,其家人付書以送,使之傳致是白去乙,到全州,卽招臨陂主人以授爲白遣,棟亨之弟,棟起段置,數番乘昏來見而已。此外兇謀節次,專亦知不得爲白置,相考分揀施行敎事。
免賤安益信年四十一,白等,公淸監司狀啓中,逆賊柳濯招內,吾等欲爲擧事,林慶業自兩西,領兵下來于兩南,募得軍兵,將爲合勢犯京,京居權大用及安益信,互相往來,丁寧言說智異山居崔姓人,作爲大將,龍潭西面大垈聚兵,來四月初一日,先爲蹴踏全州,則軍聲大振,直犯京城,則自然崩潰是如爲有旀,公淸監司與守令,同坐捧招時,李之謙承服招內,矣身,或稱安益信,或稱義星,或稱義星,前年十二月望間,來到咸悅地,謂黃坦曰,林將起兵擧事,則三道人心能從之乎?坦曰,莫不從之。矣身曰,京外人心,果爲雷同矣。林將方在皆骨山,募得如我者八人,分送八道,收拾人心,矣身主管全南道,君在同道,收拾人心則,當爲首功,豈不善哉?二月望念,當爲下來,以此相待云云爲有旀,矣身往龍潭申察訪家,相與言於之謙曰,吾所募軍千餘人,君等所募幾許耶?擇日則以四月初一日爲定,吾言於此送軍人曰,林將入於鷄龍山云。君等須知此意,依此言之云云爲有旀,林將,分付內,皆着唐甘土是如亦爲有旀。又言于全州良井浦二人曰,其近處所得之軍,多至五百名,晦日,及良大垈,以來會是如爲有旀,及聞告變之後,矣身曰,雖然十名之軍,猶可會集,屯據此處,可以相戰,今日明日,大軍將集,初欲先擊全州,今則事急,直向尼山攻破亦言說爲有旀,及其潰散之後,謂之謙曰,吾兵曹及本廳,則以厚星爲名,逆謀時則以益信爲名,人皆益信,而不知爲後星,橫行於京城·開城之間,家有百金,交結英雄,誘說訓鍊中軍,則大事可成,今雖未成,可圖後日是如爲有旀,之謙招內,矣身乙,龍潭潰還逆賊之魁大將是如爲有旀,又曰,張皇聲勢,恐動驚惑皆是,矣身所爲是如爲有旀,權大用招內,與矣身,自京同行,矣身則往向龍潭是如爲有旀,龍潭居同知吳慶伯招內,矣身與權進士,先到全州乙仍于,權進士所在處進去次,以休馬上次出是如爲有去等,矣身兇謀狼藉於諸賊之招,昭不可掩,自初至終,逆謀節次,內外徒倘,逆魁腹心部分,將領軍兵多少,隱諱除良,一一直招亦,傳敎推考敎是臥乎在亦,三月初七日權大用,謂矣身曰,汝欲往推全羅道逃婢等乎?矣身答曰,吾雖欲推尋,其於無力何?大用曰,吾捧簡於全羅監都事而往,汝推得此婢而還賣於吾云。矣身曰,買賣之時,或有逃躱之弊,吾當窺問推捉爲言,卽往任實地,推問其奴之族倘,則其婢方在於長水長溪地是如爲去乙,卽往長溪,則厥婢之母族云。厥婢轉向慶尙道云。故矣身,追往賣得地方,回還之時,始遇李之謙·羅克龍及不知名衙前二人,自中相詰曰,汝何使我,偸出官家貢木多至十六同以爲犒軍之資,而事竟不成,旣有以偸出官木之罪。又犯逆賊,以彼以此,俱當死罪云云爲白遣,衙前兩人,卽爲散去,李之謙·羅克龍段,與矣身同宿黃澗地,四月初一日同宿于靑山地,是夜,李之謙·克龍,謂矣身曰,吾等果欲反逆,至於偸用許多官木,今聞柳濯,已爲被告,無處求生是如,因與相鬨曰,事已至此,不如遠走平安道或胡中,汝若知道路,願爲向導亦爲白去乙,矣身曰,吾本京居,不識西路地方,奈何?之謙曰,汝則非負罪之人,須圖得路引於一路以給與之是白去乙,四月初二日乃報恩負岩場地,矣身欲往貿糧,之謙等二人,拔佩刀曰,汝已稔聞吾等謀議,若往他處必刺,漏泄當刺之云。矣身,懼而從行,入往報恩,倅曾有相知之分,故欲往告,以捉之謙等也。矣身。又見縣監,則饋之以飯。且出路引以給爲白去乙,出還所宿,則之謙兩人,致疑矣身,却立以視,矣身示之引路曰,縣監饋飯給糧,今日留宿,明日早發何爲云,則之謙等問曰,縣監無乃有致疑於吾輩乎?矣身答曰,少無致疑色云。仍與其子而坐,之謙等,反疑矣身之告渠於官,托以便出,入告于官,執捉矣身及羅克龍爲白遣,矣身之名段,本是義星,丙子亂被擄時,改以厚星是白如乎,丙子年,自上親送龍·馬兩將於關王廟時,矣身,適被擄中,過去陣前,自上,使人問之,仍言于龍·馬將刷還矣身夫妻,天恩罔極是白如乎,益信之名段,專亦不奸爲白置,逆謀首參事段,千萬曖昧,相考施行敎事。錄勳都監儀軌
上在昌慶宮。停常參·經筵。
備邊司啓曰,今番屯聚之賊,未及勦捕,以致自相散落,前頭之憂,亦不可測,機捕之計,尤不容少緩,多方規畫,窮搜盡勦,以絶其根,自是監兵使之責,第以遍管道內,事務煩劇,或不無未能周察之勢,討捕使之設,其意有在,而例以守令兼之,故各邑視之以同列,號令或有所不行,從前掣肘之患,莫非由此之故,自今以後,申明前日事目,係干討捕之擧,如有不勤之事,則屬邑鄕所色吏等,從其所犯輕重,或刑推或決棍,任其自斷,守令則啓聞請罪,以重其事之意,各道監兵使及討捕使等處,發文知會,何如?傳曰,允。備局謄錄
戶曹草記。入啓。答曰,知道。李碩龍等,參上料,姑爲題給。內下記草
備邊司啓曰,當初都監馬隊二十名,發送立撥者,出於倉卒不得已之擧,而輦下馬兵,不可久出於外方,今則諸道之兵,皆已罷還,似無頻數傳命之事,馬隊立撥者,爲先上送,而本道所立馬撥,每站五名內,減去二名,姑以三名仍立之意,公淸·京畿監司處,竝知會,何如?傳曰,允。
又啓曰,諸處軍兵及公淸助防將,皆已罷還,慶尙防禦使,亦爲一體罷兵事,下諭,何如?傳曰,允。備局謄錄
上在昌慶宮。停常參·經筵。
下直,麟山僉使李溭,靑水萬戶李春男。
夜二更,白雲一道如氣,起西方直指艮方,長竟天,廣尺許。三更,月暈右珥。五更,黑雲一道如氣,起自乾方,直指艮方,長竟天,廣尺餘,有霧氣。內下日記
藥房提調臣閔聖徽,副提調臣兪㯙啓曰,數日以來,聖侯調攝,何如?臣等區區仰慮之至,敢來問安。答曰,與前無異。藥房日記
備邊司啓曰,兩西·咸鏡·江原等四道監司,留待境上事,下諭矣。今則諸道軍兵,旣皆罷還,四道監司亦勿留待之意,下諭,何如?傳曰,依啓。
又啓曰,江都米五百二石,太七十石,以摠戎軍兵糧餉,已爲載船,今番回泊於水原·振威之間矣。船隻未及到泊之前,軍兵已罷,勢將還載以去,前日本府米四五千石,分給沿海畿邑,以賑飢民之意,曾已榻前稟定,以此米太,爲先分給於水原·南陽·振威等邑,似爲便當。令京畿監司,別定差使員,斗量監捧,趁卽分給事,行移,何如?傳曰,依啓。
又啓曰,所領軍兵,旣已罷還,則摠戎使·防禦使,亦當上來,而罷兵有旨中,尙無明白,分付之事云。上來之意,摠戎使·防禦使等處,更爲,下諭,何如?傳曰,允。
又啓曰,以左議政金尙憲辭職上疏,傳曰,令廟堂察處事,傳敎矣。順治二年勅書中,有罷黜官員李敬輿·李景奭·李明漢·閔聖徽等,因世子乞恩求用,姑從所請,其餘仍不許敍用云。崔鳴吉·金尙憲,當初被拘出送之時,別無罷官之語,而今番勅使出來,其時領議政金瑬,右議政李景奭等,以崔鳴吉·金尙憲敍用與否,何以爲之事,令李馨長,問于鄭勅,則答曰,崔鳴吉等,雖拜政丞別無所妨,但勿捧使上國而已。再三往復,所答丁寧,臣金自點,以原任,亦在坐參聞,故依舊卜相矣。今者左議政金尙憲供辭如此,至以兼詢閱變大臣爲辭,問于完城府院君崔鳴吉,則以爲懲羹之憂,尙在心上,不敢一日自安,與左相一體,左相疏陳,誠出於不獲已云。反覆參商,則今尙憲之控辭,雖出於情勢之切迫,別無難便之事,恐不必一向固辭,而相臣進退,不敢輕議,伏候上裁。傳曰,知道。啓辭是矣。從速上來之意,遣承旨敦諭。
兵曹啓曰,備忘記,保人李孝悌,生徒裵雲元等,獨守忠義,誘而不變,其處心行事,極爲可嘉,竝爲放釋,令該曹,參酌施賞事,傳敎矣。此人等,非如有職之人,臣曹似無擧行之事,令戶曹,稟旨施行,何如?傳曰,實職除授,似爲宜當。問于大臣處置。備局謄錄
傳曰,上變人李碩龍等,陞堂上守令除授。
吏曹粘目。入啓。答曰,姑先改差爲乎矣,呈狀日時相考處置。
鞫廳啓辭。答曰,依啓。慶伯等,雖有職號名稱,似是常漢,其中常人,令本道監司推治。
又啓辭。答曰,依啓。其時所會軍兵多少,及火賊誘入與否,更爲鉤問,且鄭致和,似是借重之計,勿爲拿問。
又啓辭。答曰,依啓。李之馦不無入告同儻之功,姑爲仍囚,其時所會軍兵多小及火賊有無,亦爲鉤問。內下記草
上在昌慶宮。停常參·經筵。
自昧爽至辰時,有霧氣。夜二更,月暈右珥。內下日記
備邊司郞廳,以大臣意啓曰,頃者因上敎,本司堂上,直宿朝房,酬應時急之事,今則諸道軍,皆爲罷遣,摠戎使亦已復命,本司堂上直宿之事,何以爲之?敢稟。傳曰,今後勿爲直宿。
備邊司啓曰,前日因榻前啓稟,江都米四五千石,南漢米一千五百石,分糶於畿甸沿海及山郡事,卽爲覆啓行會,南漢米一千五百石,則已先分給於山郡矣。今年飢饉,沿海尤爲慘酷,在前雖有若干分糶之數,每邑不過五十餘石,何能遍及於許多望哺之民乎?春節已過,麥秋未登,口食耕種之資,此時尤急,況今番徵發,沿海之民,偏受其苦,不可不依山郡例,一體分糶,以救翳乘之急,江都米,軍前所送五百石,太七十石,已令仍給於水原等三邑,而又以三千五百石,加給於富平等十八邑,以准四千之數,分運分給,畿邑之民,均蒙終始賑救之惠,得免耕作失時之患,何如?傳曰,允。備局謄錄
義禁府啓曰,逆賊玄順鐵·金億福·李天直·安益信·尹仲吉·尹榮吉·李後賢等,旣已承服正刑,緣坐籍沒,破家瀦澤,罷其守令,降其邑號等事,依律文擧行事,捧承傳施行,何如?傳曰,依啓。
鞫廳啓辭。答曰,依啓。其時在家之人,使之詳査分揀。禁府謄錄
又啓辭。答曰,依啓。羅龍處火賊多小,及魁首鉤問。
又啓辭。答曰,希奉勿爲拿來。
又啓辭。答曰,放送。
院啓。答曰,已諭。
府啓。答曰,依啓。鄭世規事及內獄罪人事,已諭。
傳曰,史官一員待命,騎馬三匹立之。禁府夜摘奸事內下記草
上在昌慶宮。停常參·經筵。
未時申時酉時,日暈。白雲一道如氣,起自日傍,直指艮方,長竟天,廣尺許。夜一更至四更,月暈兩珥。內下日記
備邊司郞廳,以大臣意啓曰,以擺撥摘奸事,本司文郞廳林聖翊,入啓下送時,多有分付之事,而摘奸還來之後,只傳文書於有司堂上處,臣等面授之事,終不回報,林聖翊所爲,極爲非矣。從重推考,何如?傳曰,允。
備邊司啓曰,齎咨官往在義州,更待朝命越江事,曾已下敎矣。必留待,卽今事勢,與當初有異,似當有咨文改撰,何以爲之?敢稟。傳曰,勿爲入送,未知如何。
又啓曰,本司郞廳林聖翊,各站擺撥,摘奸文書相考,有頉處,別單書啓,該邑官吏,分輕重治罪,當初設撥之時,本邑守令,因召幹出去者,則鄕所色吏,亦爲分輕重治罪事,京畿·公淸兩道監司處,竝爲行會,何如?傳曰,允。
又啓曰,云云事,傳敎矣。卽今逆黨就捕,事勢與初有異,勿爲入送,誠爲合宜,或以爲前頭,如有差官,欲探事情而來,則凶歲供億,其弊不貲,不必入送云。或以爲前日所定船役,及有日後求兵之端,則今此咨文,可爲執言之地。且示在我誠信之意,入送爲宜云。故以咨文改撰,措辭仰稟矣。此兩款,所係俱重,未能適從,伏候上裁。傳曰,然則咨文改撰入送,可也。備局謄錄
義禁府啓曰,逆賊柳濯·柳晩昌·金禮上·羅克龍·柳·李之馦·金麗精·金鶴等,旣已承服正刑,緣坐籍沒,破家瀦澤,罷其守令,降其邑號等事,依律文擧行事,捧承傳施行,何如?傳曰,依啓。禁府謄錄
吏曹草記。逆賊所在官,降其邑號,守令破黜事。入啓。答曰,今番處置,當有變通之擧,開鞫後,稟處。
府院啓,內獄罪人,出付禁府事。答曰,勿煩。
兵曹粘目。入啓。答曰,依狀啓施行,以杜後弊似當,更爲酌處。內下記草
有政。以金廷進爲高山縣監,趙仁亨爲禁府都事,睦行善爲司書,金自點爲御營都提調,鄭亨道爲龍潭縣令,崔孝騫爲學正,李時萬爲應敎,鄭必達爲司宰監參奉,李幼泗爲朔寧郡守,金重鎰爲兵曹正郞,白弘性爲求禮縣監。吏批政事
上在昌慶宮。停常參·經筵。
下直,全南監司鄭維城。
自辰時至酉時,日暈。夜一更,月暈。內下日記
兵曹啓曰,昨今所募,分數書入事,傳敎矣。臣與本曹郞廳及五部官員,掛榜求募,昨日事出倉卒,應募者不多,而今日自朝至午,來應者頗多,分秩出入之意,敢啓。傳曰,知道。
備邊司啓曰,全南監司鄭維城今日辭朝,而該道形勢,與前有異,親信軍官數三人,不可不帶去,本道人馬未及上來,只以品馬三匹,決難下去,令宣惠廳刷馬四匹題給,至公淸道,次次替給,何如?傳曰,依啓。備局謄錄
義禁府啓曰,本府月令李時明手本內,罪人任有後,自本月初三日,重得頭痛之症,因以外寒內熱,胸膈煩悶,四肢麻木,專廢食飮,至於昨日,症勢添重,寒熱相乘,引飮無節,病勢可疑云。使月令,更爲看審,則似是染疾云。重囚滿獄之時,仍留獄中,或不無傳染之患,敢啓。傳曰,放釋。禁府謄錄
鞫廳啓辭。答曰,與朴時顯面質。
院啓,李之馦事。答曰,不無其功,貸死宜矣。
府啓。答曰,李之馦不無其功,金廷進忠義可嘉,貸死除職皆未爲不,可也。且啓辭中募軍之稱,殊甚不當,今後勿用慢侮之言宜矣。
左議政金尙憲上疏。入啓。答曰,省疏具悉卿意,卿所謂羞辱,似出於過慮,須勿固辭,飜然上來,以副至望。內下記草
義禁府啓曰,逆賊李景三·金禮進·金成遠等,旣已承服正刑,緣坐籍沒,破家瀦澤,罷其守令,降其邑號等事,依律文擧行事,捧承傳施行,何如?傳曰,依啓。禁府謄錄
上在昌慶宮。停常參·經筵。
備邊司啓曰,以本司,平安兵使狀啓粘目,傳曰,當初別無起兵之令,何以罷兵爲言乎事,傳敎矣。狀啓中,有道內軍兵整頓之語,故矇然不察,以罷兵措語,致勤聖敎,不勝惶恐。就粘目中付標以入之意,敢啓。傳曰,知道。備局謄錄
義禁府啓曰,朴承龍分揀事,命下矣。放送之意,敢啓。傳曰,知道。禁府謄錄
鞫廳啓辭。答曰,竝爲分揀。
又啓辭。答曰,明日加刑。
又啓辭。答曰,其中橫罹者,詳察稟處。
府啓。答曰,依啓。金廷進頃年亦爲應募,不可不特示嘉奬之意也。之馦事已諭。
禮曹判書鄭太和上疏。入啓。答曰,省疏具悉。卿等無罪,予已洞燭,宜勿控辭,安心察職。內下記草
上在昌慶宮。停常參·經筵。
卯時,有霧氣,日暈兩珥。自辰時至申時,日暈。夜一更至三更,月暈。內下日記
義禁府啓曰,本府都事九員,出使都事三員,本府當直及公事交代各一員,見存無故都事只三員,前頭殿試時,光政門·崇化門·永淸門·明政門·興敎門·慕華館,當爲分送,而實官不足,依前例,假都事五員,令該曹,差出,何如?傳曰,依啓。禁府謄錄
鞫廳啓辭。答曰,依啓。申彦忠·鄭弘良,與朴以良面質。
又啓辭。答曰,與之馦面質。
又啓辭。答曰,明日加刑。
府啓。答曰,人之不在貴賤,試可乃已,未爲不可也。
備邊司粘目。入啓。答曰,依允。他道船所乘舞上,勿爲推治似當,更爲酌處。
完城府院君崔鳴吉箚子。入啓。答曰,省箚具悉。卿其安心,勿爲待罪。內下記草
有政。以李時億爲禁府都事,兪棨爲務安縣監,鄭浟爲伊川縣監,尹雲擧爲鴻山縣監,申恦爲直講,李慶厚爲求禮縣監,司宰僉正朴東緯,掌樂僉正宋熙業相換,李惟碩爲注書。吏批政事
上在昌慶宮。停常參·經筵。
藥房提調臣閔聖徽,副提調臣兪㯙啓曰,數日以來,伏未審,聖候調攝,何如?臣等不勝仰慮之至,敢來問安。答曰,近日熱勢頗盛,故牛黃膏進服矣。再啓曰,臣等,伏承熱勢頗盛之敎,不勝驚慮憂悶之至,近來日氣漸熱,而聖候調攝,熱盛如是,則不可不及時調治,卽令醫官等,入診議藥,何如?答曰,症候不至大段,勿爲議藥。藥房日記
備忘記,因予無德,歲饑民怨,民之從賊,非渠之罪也。今此逆倘承服者極多,予念緣坐,心甚惻然,其中常漢,勿用緣坐籍沒,搜捕之擧,亦令停止,使民勿失農時,似合權宜之道,令廟堂議處。禁府謄錄
備邊司啓曰,云云事,傳敎矣。伏承下敎,聖念所及,出於尋常萬萬,凡在瞻聆,莫不感泣,雖使反側之徒,聞之亦必革心而自安矣。臣等無容更議,敢啓。傳曰,知道。
又啓曰,當初聞變,湖·嶺兩路設撥之時,每站各立騎撥五名,而事變稍歇之後,卽爲入啓,減去二名,仍存三名矣。今則別無急傳之報,且當農劇之時,兩路擺撥,似當停罷,而兩湖則逮捕未已,傳報尙急,姑爲仍存,嶺南則比之湖路,緩急懸殊,旣有前設步撥,新立馬撥,爲先罷去之意,分付,何如?傳曰,允。備局謄錄
鞫廳啓辭。答曰,依啓。崔循後等,似有可恕之情,議啓。
又啓辭。答曰,事涉冤枉,議啓。
又啓辭。答曰,更加詳察,其中不緊者,分揀。
又啓辭。答曰,依啓。彦男等四人,察處。
又啓辭。答曰,姑爲仍囚,其子及鄭崧,分揀。
又啓辭。答曰,似涉不實,議處。
又啓辭。答曰,竝爲分揀,羅將後日加刑。內下記草
上在昌慶宮。停常參·經筵。
卯時,赤雲一道如氣,起自東方,直指乾方,長十餘丈,廣尺許。辰時,日暈兩珥。巳時,日暈。午時,日有重暈。外暈下有色,內赤外靑。夜一更,月暈,白雲一道如氣,起自坤方,直指東方,長竟天,廣尺許,漸月傍,良久乃滅。二更至四更,月暈。內下日記
義禁府啓曰,逆賊黃坦·申彦忠·朴以良·崔德明·鄭弘良·鄭弘昌·崔成厚·柳晩成等,已爲正刑,緣坐籍沒,破家瀦澤,罷其守令,降其邑號等事,依律文,捧承傳施行,何如?傳曰,依啓。
又啓曰,本府之獄二十八間內,除本府罪人及省鞫罪人外,今番推鞫罪人,分囚各間,而罪人甚多,間數不足,已捧招及受刑罪人,則不得已分輕重,每一間或數三人同囚之意,敢啓。傳曰,知道。禁府謄錄
藥房都提調臣金自點,提調臣閔聖徽,副提調臣兪㯙啓曰,入夏之後,朝夜尙冷,伏未審,聖候調攝,何如?閭閻之間,脫着失宜,亦多感傷,臣等方切區區之慮,伏承昨日熱勢頗盛之敎,不勝憂悶之至,敢來問安。答曰,今日頗似減歇,勿爲問安。藥房日記
鞫廳啓辭。答曰,朴景進等,與李之馦面質,林大春等冤枉與否,議啓。內下記草
上在昌慶宮。停常參·經筵。
鞫廳啓辭。答曰,金夢難等,査覈後處置,似可也。
又啓辭。答曰,言及晩唱與否,問于之馦。
又啓辭。答曰,景進爲先刑推。
又啓辭。答曰,明日加刑。
又啓辭。答曰,依啓。時俊·廷俊·昌業,壓膝。
傳曰,史官一員待命,騎馬三匹立之。禁府夜摘奸事內下記草
上在昌慶宮。停常參·經筵。
卯時辰時巳時,日暈兩珥,白雲一道如氣,起自坤方,直指艮方,長五六丈,廣尺許。午時未時,日暈,暈下有履色,內赤外靑。
江原監司狀啓,歙谷·平康呈,以二月二十九日至三月初七日下雨,耕種失時,民事悶慮事。內下日記
義禁府啓曰,楊州綱常罪人還伊,已爲拿來,所當卽爲省鞫,而逆獄方張,待畢鞫後,三省推鞫,何如?傳曰,依啓。
政院啓曰,金尙養照律,似爲輕歇,色承旨察啓事,傳敎矣。都事之檢飭,醫員之救療,罪有差等,而金尙養照律,果爲輕歇,此公事還出給,何如?傳曰,允。禁府謄錄
傳曰,史官一員待命,騎馬三匹立之。賑恤廳摘奸事
鞫廳啓辭。答曰,依啓。兵使·統制使勿問。
又啓辭。答曰,烙刑慶伯·澤民·景進,壓膝。
又啓辭。答曰,監司亦勿拿問。
府院啓,內獄罪人事。答曰,予意已諭。
司饔院草記。入啓。答曰,依啓。該曹當該堂上·郞廳,竝推考。
禁府,金尙養,改律事草記。入啓。傳曰,曾前照律,如彼輕歇,故此弊不止矣。
都承旨兪㯙上疏。入啓。答曰,省疏具悉。卿其勿辭察職。以上內下記草
上在昌慶宮。停常參·經筵。
夜一更,流星出貫索星下,入心星上,狀如鉢,尾長三四尺許,色赤。內下日記
義禁府啓曰,以金尙養照律公事草記,傳曰,曾前照律如彼輕歇,故此弊不止矣事,傳敎矣。臣等伏審聖敎,實出於杜弊,固當奉行之不暇,而第念國家用法,斷以公私,不能檢飭,與行私有異,公罪照斷,自是法例,若慮其輕歇,改以私罪,則非但有違於律文,本意,抑恐或傷於欽恤之至德,臣等待罪有司,所執者三尺,極知惶恐,敢此再啓。傳曰,然則雖以公罪照斷,從重磨鍊,可也。
又啓曰,逆賊申敬信·徐昌業,已爲承服正刑,緣坐籍沒,破家瀦澤,降其邑號,罷其守令等事,依律文施行事,捧承傳,何如?傳曰,依啓。禁府謄錄
府院啓,內獄罪人,出給禁府事。答曰,依啓。
分承旨洪瑑上疏。入啓。答曰,省疏具悉。爾其安心領受,勿爲控辭。內下記草
藥房都提調臣金自點,中宮殿問安。答曰,一樣。藥房日記
有政,以沈爲韓山郡守,李惟源爲魚川察訪,蔡亨後爲金浦郡守,李後膺爲衿川縣監,李行遠爲觀象監提調,金光煜爲藝文提學。吏批政事
上在昌慶宮。停常參·經筵。
夜一更,月出時色赤。內下日記
義禁府啓曰,逆賊李敬業·李時俊·洪榮振等,已爲承服正刑,緣坐籍沒,破家瀦澤,降其邑號,罷其守令等事,依律文施行,捧承傳,何如?傳曰,依啓。禁府謄錄
鞫廳啓辭。答曰,今又加刑,則不無輕斃之理,直爲照斷,似可也。
又啓辭。答曰,旣已承服之賊,拘於小曲折,不爲直斷,則實涉失刑也,雖然群議如此,則加刑也。
禁府草記。答曰,然則雖以公罪照斷,從重磨鍊,可也。內下記草
上在昌慶宮。停常參·經筵。
夜一更,月出時色赤。四更,月有重暈兩珥,白雲一道如氣,起自西方,直指艮方,長竟天,廣尺許。五更,月暈兩珥,白雲一道如氣,起自坤方,直指東方,長數十丈,廣尺餘。內下日記
義禁府啓曰,逆賊崔鉉·姜屹·張發生·洪繼聖·都是天等,已爲承服正刑,緣坐籍沒,破家瀦澤,降其邑號,罷其守令等事,依律文,捧承傳,何如?傳曰,此賊皆是兩班乎?禁府謄錄
左議政金尙憲箚子。入啓。答曰,省卿上箚,予心缺然,卿之艱難,予日望之,須勿控辭,臥閣論道,遣內醫看病。內下記草
上在昌慶宮。停常參·經筵。
辰時巳時,日暈。內下日記
藥房都提調臣金自點,右副承旨臣李時楷啓曰,時候向暖,凄風連吹,閭閻之中,感冒頗多,伏未審此際,聖候調攝,何如?不勝區區之慮,敢來問安。答曰,時無加減。藥房日記
備邊司啓曰,摠戎軍兵,本無見糧,事甚急迫,初二日因本司啓辭,江都先定米二百石,太五十石,則令江華府,整船載送,同日追後啓請米三百石,太二十石,又以本府船載送事,將欲分付之際,適接京畿監司馳報,則三百石容載船,以通津近處船整待云。故追後啓請米太,以此船載送之意,發文知委于京畿監司·江華留守處矣,初四日得接留守所報,則金浦·坡州賑穀受去船隻適來,故所定米太裝載發送云,而本道所定通津船隻,終不擧論,未知其由,本司論題其牒,使之督納軍前,他邑賑穀所載之船,不可移用之意,亦爲累及矣。其後初七日又接留守之報,則反以此,歸咎於本司,至有本司,必誤知而題送,擧行之人,莫適所從,此後行關中,俾無前後異同等語,揆之事體,殊爲可駭,所當責題,而臨急運餉,移用他船,勢或亦然,不以爲過矣。十一日本司啓辭,江都米三千五百石,分賑畿民,得免耕作失時之患事,入啓蒙允,枚擧行會之時,摠戎使軍糧船運時,米二百石,太五十石,自本府,整船載送,而本司分付,不啻明白丁寧,而本府不有上司分付,不念傍邑飢民,而坡州·金浦兩邑賑米所載船隻,任意勒送,使兩邑嗷嗷仰哺之民,坐失其望,誠是何心哉?本司欲爲入啓請推,而姑爲斟酌,到關卽時,金浦·坡州兩邑賑米,本府船隻整齊,各定監官·色吏,准數領載,星火輸納,受公文上司,以憑遲速處置之地,發送日時,爲先馳報等語,關文末端,循例結尾以送,而李景憲狀狀中,沒其實辭,拈出數句之語,以爲自是之地。且十四日成貼報狀,坡州·金浦船隻等,受牙山縣監公文,還到本府,故坡州·金浦則已盡分給云,而今此狀啓成帖,在於十七日,而乃曰,金浦·坡州本府運米當否,令廟堂,急速處置云。前後之說,大相不同,尤爲難曉,大槪飢民,爲受賑穀,備送船隻,計門懸坐,而轉往他處,兩旬不還,則殘邑之再具船格,力所不給,飢民之朝夕求活,勢實岌岌。且本府公船,多至數十餘隻,當初先用他船,雖出於事勢之不得已,則以其見在之船,代送賑救之米,有何不可,而至以足反居上,首反居下爲辭,無乃不思之甚乎?本司行文結尾,有司堂上臣元斗杓草搆,而許啓則以曹司堂上,只依前例着押而已。李景憲不詳此間曲折,乃以探知爲言,詬辱許啓,有似閭閻間常漢忿鬨之爲,朝廷之上,禮讓爲重,李景憲,豈可以前日不平之心,橫加詆罵,至於此哉?備損體面,莫此爲甚。江華留守李景憲,從重推考,以存相敬之道,何如?傳曰,依啓。備局謄錄
義禁府啓曰,今見公淸監司,罪人尹衡老捉送狀啓,則末段,有今則獄事垂畢,許多罪囚,滯獄守直,其弊不貲,已承服正刑,逆儻等緣坐等事,令禁府,斯速分付云。今此獄事,兩班·庶孽承服正刑,應爲緣坐之數,續續行會公淸·全南兩道矣。緣坐之中,有絞者,有爲奴婢者,有流三千里者,正刑緣坐在囚者,一一依律,斯速處置後,啓聞之意,兩道監司處,竝爲行會,何如?傳曰,依啓。
又啓曰,正刑罪人義貞·香伊·貞淑,緣坐籍沒,破家瀦澤,降其邑號,罷其守令,貞玉·仁淑·荊蘭·禮化,籍沒家産等事,依律文,捧承傳施行,何如?傳曰,依啓。
又啓曰,以逆賊崔鉉等,緣坐等事草記,傳曰,此賊皆是兩班乎事,傳敎矣。考其捧招時役名,保人崔鉉,把摠洪繼聖,幼學都是天,皆兩班也,正兵姜屹,騎兵張發生,則似非兩班矣,敢啓。傳曰,知道。今後各別察爲。
又啓曰,各別察爲事,傳敎矣。保人崔鉉,把摠洪繼聖,幼學都是天等,緣坐籍沒,破家瀦澤,降其邑號,罷其守令等事,依律文,捧承傳施行,何如?傳曰,依啓。
又啓曰,逆賊尹仲吉子衡老,依律緣坐處絞之意,敢啓。傳曰,知道。禁府謄錄
禮曹草記。入啓。答曰,知道。終場策問及四書抽栍,常依規爲之,可也。
鞫廳啓辭。答曰,當初下鄕之時,則爲直告,故旣已貸死,置之可也。內下記草
上在昌慶宮。停常參·經筵。
卯時,日暈。巳時申時酉時,日暈右珥。內下日記
政院啓曰,內人等結末,何郞廳抄出乎?問于刑房承旨事,傳敎矣。禁府堂上,以內司推案,抄出緊語問事,郞廳正書,啓下之後,禁府郞廳趙仁亨謄出,以給于奇別書吏之意,敢啓。傳曰,知道。當初抄出,殊極未瑩。且不無任意刪去之語,當該堂上·郞廳,竝推考,以懲其慢忽之失。
又啓曰,禁府郞廳,以大臣意來言,推鞫罪人三十名,方爲仍囚,其中十四名,令本道,査覈,而査覈啓本,時未上來前,推鞫姑停之意,敢啓。傳曰,知道。
義禁府啓曰,正刑逆賊尹恪,緣坐籍沒,破家瀦澤,罷其守令,降其邑號等事,依律文,捧承傳施行,何如?傳曰,依啓。禁府謄錄
左議政金尙憲初度呈辭。入啓。傳曰,不允批答。
府院啓。答曰,依啓。
鞫廳啓辭。答曰,欲爲詳問則亦可也。至於刑推則不可也。內下記草
上在昌慶宮。停常參·經筵。
夜四更,流星出房星下,入巽方天際,狀如拳,尾長三四尺許,色白。內下日記
政院啓曰,禁府郞廳,以大臣意來言,在囚罪人中,全南道査覈公事,先爲上來,推鞫開坐之意,敢啓。傳曰,知道。
義禁府啓曰,伏見慶尙監司許積,前都事任有後,監試用情事,査覈狀啓,則以爲,道內之官子弟,不文高占者,指黃霦也,取考黃霦試卷,則果是義三中,而文理該通,筆蹟亦精,或慮其借述,出給疑題,眼前使之製述,則文理筆畫,與其試卷無異,似非用情得參之數,其父德柔,雖爲宜寧縣監,乃是元居尙州之人,則黃霦之錄名於右道,亦無不可,此必風聞失信之致云,而任有後旣已特蒙放釋,自本府,更無回啓之意,敢啓。傳曰,知道。禁府謄錄
上在昌慶宮。停常參·經筵。
自昧爽至卯時,有霧氣。巳時,白雲一道如氣,起自西方,直指艮方,長十餘丈,廣尺許。內下日記
備邊司啓曰,前日江都會外米八百石,則給沿海十六邑事,啓稟,則答曰,依啓。喬桐自有本府儲積,雖無此穀,可以分給事,下敎,故其時喬桐,則不爲分給矣。今番江都米四千石,本司又請加出分賑,移文京畿監司,使之均給於海邑,而卽接江華留守所報,則京畿監司移文內,喬桐亦在分給之中,何以處之云?沿海饑饉,島中尤甚,喬桐雖有若干會錄之穀,上年未能收糴,而前後分賑之時,獨未蒙均受之惠,必有呼冤之事,依京畿監司所分之數,一體分給之意,江華留守處,行移,何如?傳曰,依啓。備局謄錄
上在昌慶宮。停常參·經筵。
鞫廳啓曰,見此全南監司南狀啓,則益信,所引庚辰年已死之白起仁,又仍嫌引高厚仁云。此外鄭漢世等則不言虛實,此乃常漢也。令本道,推覈處斷,而相査眞賊與抱冤而處之後,啓聞之意,回移,何如?傳曰,依啓。禁府謄錄
有政。以呂孝曾爲全南都事,閔賀爲刑曹佐郞,丁彦珩爲內贍主簿,李賓國爲桃源察訪,尹惟晉爲司圃別提,李幼洙爲司宰監直長,姜允亨爲戶曹正郞,趙絅爲司宰監提調,尹益亨爲禮曹佐郞,趙絅爲吏曹參判,南銑爲大司諫,朴爲善山府使,金汝鈺爲密陽府使,李基祚爲大司憲。吏批政事
上在昌慶宮。停常參·經筵。
自巳時至酉時,日暈。
黃海監司狀啓,谷山呈,以本郡官門距五里廣巖野粟田良中,今月十一日午時,地陷成澤,周回二十把,深可五丈餘,似是非常之變事。內下日記
兵曹啓曰,軍士納布,雖非法典,而其中願納許捧,亦是變通之一道也。今年自早春,連有雨水,外方農民,竭力付種,庶有西成之望,而近來旱氣頗甚,鉏除之役,一日爲急,願納歸農者有之,且身雖上來逢點,而染病之餘,勢難立番者有之。如此之類,似當從其願納布,闕內入番外,外各處則給價雇立,使外方之民,無廢農之患,京城之人,有得食之路,則事勢便當,敢稟。傳曰,依啓。復勿爲例。兵曹謄錄
逆賊安益信正刑後,告宗廟祭文,邦運不幸,逆節旣萌,渠魁煽動,狂誘愚氓,締結奸慝,不軌是圖,嘯聚深,寔繁其徒,約日擧兵,擬犯京闕,兇謀孔慘,禍將難測,幸賴默佑,罪人斯得,妖腰亂領,次第就戮,用快輿情,已訖天討,玆涓吉日,敢申虔告。王若曰,變生梟獍,敢逞射天之謀,憤洩神人,旋致懸街之戮,肆當維新之日,用致誕告之事,顧寡躬之臨民,澟若朽索之御馬,視之猶己,欲惻怛而行仁,各自爲心,其素愚氓之犯〈辜〉,念常軫於塗炭,禍反次於潢池,逆賊安益信等,或以鄕曲傑黠之流,或以簪纓賤孽之裔,誑誘數郡,計欲效於黃巾,煽惑百端,倘亦連於靑犢,聚兇渠於龍溪杻峙,厥數穰穰,期醜類於牛谷姑堂,其來驛驛,假逋弁而爲帥,不其兇乎?圖完山而犯京,吁亦慘矣。幸賴一二尙義之士,俾露八九垂發之機,赫赫爲聲,觸犯自底於焦爛,恢恢不漏,飛走詎逃於網羅,腹情凶謀,不待訊而自服,妖腰亂領,咸就辟而無辭,永念民庶之亂常,良由寡昧之闕德,無恒産而失所,誰執咎焉。陷大罪而從刑,予不忍也,故緣律之特貸,竝窮捕而亟停,亂極思治,雖予懷之憎警,轉禍爲福,庶群情之咸忻,爰覃恩之百僚,欲竝生於一國,已將逆賊安益信·柳濯·李之謙·洪榮振等,竝依律正刑,於戲嘉與遠邇而同慶,迓續洪休,想冀中外之協心,共扶熙運,故玆敎示,想宜知悉。金光煜製進錄勳都監謄錄
上在昌慶宮。停常參·經筵。
自巳時至酉時,日暈。內下日記
以戶部移咨草,傳曰,今番刷送之人,有財畜耶?
備邊司啓曰,云云事,傳敎矣。刷送三人中,得先稱名者,雄馬一匹,布三十匹,貂皮三令,木綿十九匹等,徵債持去,故胡種刷付之際,慶源府使具義俊,使厚春頭胡,着手掌受記,送于兵使處,金汝水轉送本司矣,敢啓。傳曰,知道。備局謄錄
藥房都提調臣金自點,副提調臣兪㯙,大殿問安。答曰,知道。
中宮殿問安。答曰,知道。
世子宮問安。答曰,知道。藥房日記
上在昌慶宮。停常參·經筵。
自午時至酉時,日暈。夜五更,有霧氣。內下日記
備邊司啓曰,淸國回咨,已自承文院撰出,令司譯院,極擇伶俐譯官齎送,宜當,敢啓。傳曰,前頭使行,順付以送,似爲便當矣。備局謄錄
以義禁府罪人申男等放送事草記,傳曰,此草記中,所謂因赦出送之說,出於何人狀啓耶,承旨察啓事,傳敎矣。取考前後狀啓,則二月十一日成貼,冬至使書狀中,有甲山採蔘人八名,鎖項率來,令義州府尹,推問曲折,詳細馳啓事,分付矣。別無因赦出送之言,厥後同月十九日成貼,義州府尹馳啓曰,申男八名,詳問曲折,則招內,有因大赦出送之言,而此則出於渠輩之口,此外更無可考文書,令義禁府,更爲詳考出處,回啓,何如?傳曰,允。
又啓曰,云云事,傳敎矣。當初申男等拿來捧招時,取考義州府尹狀啓,則申男等招內,有因大赦出送之語,故臣馨男之意,以爲旣已被捉於瀋中,因赦出送,則其越境之罪,在所難免,而適値兩湖逆賊多數拿來,妄慮獄間小而見囚者多,速爲處置之意,構草,回示同僚,相議入啓矣。此則臣馨男,不察之罪大矣。極爲惶恐,義州府尹狀啓,更無可考出處文書,敢啓。傳曰,知道。
政院啓曰,禁府郞廳,以委官意來言,議政府合坐後,仍爲承文院褒貶,日勢向暮,三省推鞫不得爲之云,敢啓。傳曰,知道。禁府謄錄
上在昌慶宮。停常參·經筵。
自昧爽至巳時,有霧氣。內下日記
上在昌慶宮。停常參·經筵。
備邊司啓曰,本司有司堂上,職務頗多。且有不時竝坐之事,故闕內直宿之任,不得兼帶,自有前例,元斗杓所兼都摠管改差,何如?傳曰,依啓。備局謄錄
政院啓曰,內司罪人荊蘭推案,何問事郞廳謄書乎?問于刑房承旨事,下敎矣。取考鞫廳推案,則問事郞廳曺漢英謄書矣,敢啓。傳曰,有關招辭,任意落漏,極爲駭異,拿推。禁府謄錄郞廳李朝望校正。郞廳李宜喆書。
上在昌慶宮。停常參·經筵。
備邊司啓曰,以戶部移咨草,傳曰,似當有謝恩之擧,前例相考爲之事,傳敎矣。在前則如有我國漂人出送之事,例爲謝恩,順付於使臣之行,而至於丁丑以後,□□如此之事,未有可考前例,而揆諸事理,只爲移咨□或未盡,表文及禮物,令該司預備,以待前頭使行,順付入送,似當,敢啓。傳曰,依啓。備局謄錄
王世子率百官,明政殿陳賀。
昧爽,有霧氣。辰時巳時未時,日暈。內下日記
左議政金尙憲六度呈辭。答曰,安心調理。
鞫廳啓辭。答曰,依啓。柳時茂·全永肩·鄭泰齊·金逸好·張厚英等,似難全釋,□□定配,宜當,崔沆·邊衡,放送。
傳曰,頒赦·百官加資爲之。
鞫廳啓辭。答曰,依啓。申彦溥壓膝。
忠勳府啓目。答曰,一體竝給,似爲不可,量宜加給。內下記草
上在昌慶宮。停常參·經筵。
卯時辰時,沈霧。自巳時至未時,日暈。申時酉時,日暈兩珥。內下日記
左議政金尙憲七度呈辭。答曰,安心調理。內下記草
以義禁府放未放單子,傳曰,曺漢英之罪,關係非細,勿放單子還下。禁府謄錄
有政。吏批,以李惕然爲掌令,尹順之爲大司諫。吏批政事
上在昌慶宮。停常參·經筵。
藥房都提調領議政臣金自點,副提調行都承旨臣兪㯙啓曰,連旬不雨,風日異候,伏未審此時,玉候調攝,若何?臣等不勝區區之慮,敢來問安。答曰,與前一樣。藥房日記
今日引見時,戶曹參判李時昉榻前所啓,京畿飢民,無可救之策,統營穀一萬石,將爲入京貿木,京外之民,日望其米來,則平其價直,五千石分賣京中,五千石則分給畿民,仍爲元穀,其價令該曹某條備送,未知何如?上曰,如此則公私兩便矣。戶曹參判李時昉又啓曰,五千石之租,以每一石,木二疋計之,則乃是二百同之價也,若値豐年,雖以此木,更爲貿租,其於本營,未爲失本矣。上曰,然,統營之物,每每取用,今番則其價不可不自該曹備償矣。備局謄錄
備局堂上引見。內下日記
左議政金尙憲八度呈辭。答曰,安心調理。
禮曹粘目。答曰,依允。製述之際,全不用意,以致每每請改,不職甚矣,當該學官推考。內下記草
上在昌慶宮。停常參·經筵。
自巳時至未時,日暈。申時,雨雹,狀如榛子。內下日記
左議政金尙憲九度呈辭。答曰,安心調理。
傳曰,用捨與奪,人主大柄,愛君疾惡,臣子大義,副護軍李應蓍,不有君上,不念分義,敢以邪論,營救護姜之徒,侮辱疾惡之臣,欲使君上受制,事無爲良,臣畏勢事退縮,是誠何心哉?殊未可測也,然,意者此輩,或阿諛時人,圖得美爵,或爲姜起怨,以爲後日之地,渠之所謂鄙夫,實自道也,其救護大臣,侵辱忠良之罪,不可不懲,北邊遠竄。
禮曹草記。答曰,依丙寅年例合設試取。
刑曹粘目。答曰,依允。告捕人依法施賞。內下記草
以義禁府罪人李重瑛等定配單子,傳曰,同生兄弟,勿爲定配於一島。鄭泰齊定配單子,寧邊乃是遊觀之處,非罪人定配之地也,密陽定配,亦涉歇後,此單子還出給。禁府謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,右副承旨臣李時楷啓曰,卽聞王世子,昨日晝講後,還入宮時,行步席因滑,以致左足跌傷,足部及傷處,頗有浮氣,酸痛不得運步,臣等聞來,不勝驚慮之至,與諸針醫等,議穴請診,仍爲施針之意,敢啓。答曰,知道。藥房日記
備邊司啓曰,遼米船運之役,旣已全減,在我之道,應有謝恩之擧,令各該司預爲措備,以付前頭使行,宜當,敢啓。答曰,允。
又啓曰,今見戶部咨,遼東與義州接壤,宜開市交易,一歲之間,定於三月十五日,九月十五日,二次交市,從公交易云。旣已定日移咨,似當依此施行,預爲知委于兩西監司及漢城府等處,使商賈等,及期赴市,而處所則依前例開設中江之意,令承文院撰出回咨,因便付送,何如?答曰,允。備局謄錄
左議政金尙憲十度呈辭。答曰,安心調理。
鞫廳啓辭。答曰,依夢上例減死定配,似當,依啓。
左議政金尙憲箚子。答曰,省箚具悉卿意。祿俸輸送,乃是流例,卿宜安心,勿爲控辭。且李應蓍言論奸邪,設心不美,投畀有北,未爲不可矣。內下記草
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,文學洪處尹,世子宮問安。答曰,知道。症候一樣。都提調·提調啓曰,昨日王世子施針議穴別單,書啓之後,診察所傷之處,臨時加病邊足指間三穴施針,而今日與李馨益·朴泰元等相議,則不病邊內庭一穴加針,宜當云。巳時施針之意,敢啓。答曰,知道。藥房日記
夜五更,火·土·金三星,合于胃星。內下日記
左議政金尙憲十一度呈辭。答曰,安心調理。
都承旨兪㯙上疏。答曰,省疏具悉。此時此任,不可輕遞,卿其勿辭往見,待少差看救。
府院啓。答曰,不允。內下記草
有政。吏批,以洪瑑爲分承旨,柳俊昌爲弼善,具仁垕爲掌樂提調,洪命夏爲典籍,徐貞履爲刑曹正郞,李慶徽爲待敎,金克和爲內贍奉事,金玉鉉爲廣興奉事,洪瑑爲承旨,成以性爲修撰,李基祚爲宗廟提調,成振翰爲禮曹佐郞。吏批政事
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,文學洪處尹,世子宮問安。答曰,知道。藥房日記
左議政金尙憲十二度呈辭。答曰,遣承旨敦諭。
傳曰,使臣之行,補米蒙減,周旋之人,宜有賞典事,船運淸穀,亦是大役,故亦爲施賞矣。今則船運亦罷,民之蒙惠甚大,其時使書狀及員役中有功者,分輕重論賞。
府院啓。答曰,不允。內下記草
政院啓曰,禁府郞廳,以委官意來言,今日三省,當爲開坐,而判義禁猝得瘧亂,不得爲之云,敢啓。傳曰,知道。禁府謄錄
上在昌慶宮。停常參·經筵。
藥房都提調領議政臣金自點,提調戶曹判書閔聖徽啓曰,王世子足部所傷浮氣似減,靑色亦改,故不病邊經絡六穴,臨試針時,減去不針,只阿是穴四處,指間三處施針,而諸醫等,皆以爲明日施針後停止爲當云,敢啓。傳曰,知道。世子宮問安。答曰,知道。藥房日記
備邊司啓曰,今年二月,因船隻沙格移用牛家庄之擧,別定宣傳官柳時茂,急送于運米差員裵尙曾所在蓋州衛矣。今見義州府尹狀啓,則時茂轉入天津,苦待尙曾所領船到泊之後,所持沙格等衣資銀子,准數傳給,又因淸將報知,迤入北京,詳陳曲折,齎持船運停減之咨而出來,誠爲多幸,時茂之行,初止於蓋州,則行資涼薄,艱困之狀,已不可言,而周旋應對,受咨而還,渡江之後言入京,比諸使行之先來報喜者,尤爲可嘉,令該曹參酌稟旨酬勞,宜當,敢啓。傳曰,依啓。
又啓曰,前因戶部咨,開市事已爲入啓,允下矣。群議皆以爲我國無他物貨,只有南草·紙束·木疋等物事,而淸國商人等多數出來,皆持雜貨,遲留累日,求索萬端,必責難得貨,則旣無可應之物。又有抑勒之弊,日後之虞,有不可言,莫如自我先爲措辭,以我國貨物,只有紙·草·木疋,不堪應副於大國通貨。又値連年飢饉,丐乞窮民,尤無辦貨之路,大國開市之盛擧,終未免埋沒之歸,則其在北邦道,深有所未安。事勢決難稱情交易之意,誠爲開陳,雖未得其准許,猶可有日後執言之地,令承文院撰出咨文,預爲擇定譯官,趁令晦間齎送,似當,敢啓。傳曰,允。
又啓曰,備忘記,使臣之行,補運蒙減,周旋之人,宜有賞典,而船運淸穀,亦是大役,故亦爲施賞矣。今則船運亦罷,民之蒙惠甚大,其時使書狀及員役中有功者,分輕重論賞事,傳敎矣。補運蒙減,已極多幸,而至於因此亦停船運,則周旋之人,合有嘉奬,今承聖敎,極爲允當。使書狀則令該曹稟旨施賞,員役中有功者,則亦令該曹,問于其時使臣,分輕重處置,何如?傳曰,允。備局謄錄
巳時至未時申時,日暈。夜五更,流星出立星下,入心星上,狀如鉢,尾長二三尺許,色白。內下日記
府啓。答曰,不允。
院前啓。答曰,不允。
左議政金尙憲箚子。答曰,省箚具悉卿懇。卿雖老病,精神未衰,須勿固辭,臥閤論道,以副朝野之望。
弘文館,以李應蓍遠竄事箚子,答曰,勿煩。內下記草
政院啓曰,禁府郞廳,以委官意來言,今日世子受針,判義禁疏答亦來下,明明日國忌,明日齋戒,三省推鞫不得爲之云,敢啓。傳曰,知道。
政院啓曰,李應蓍押去啓目來呈,而臺諫方以論啓,不得捧入之意,敢啓。傳曰,知道。禁府謄錄
上在昌慶宮。停常參·經筵。
藥房都提調臣金自點,提調戶曹判書臣閔聖徽,文學臣洪處尹,世子宮問安。答曰,知道。藥房日記
備邊司啓曰,以備邊司公淸監司逆賊所居官降革事狀啓粘目,傳曰,應罷之邑幾邑耶,傳敎矣。問于禁府,則逆賊承服者連山二十一名,鎭安十七名,尼山十四名,公州十三名,龍潭六名,恩津三名,扶餘·咸悅·錦山各二名,全州·石城各一名云矣,敢啓。答曰,知道。
又啓曰,以平安監司運米船格軍溺死事狀啓,傳曰,渰死人,令本道恤典各別擧行。備局謄錄
平安監司狀啓,孟山呈去四月二十三四兩日,霜降如雪,兩麥枯損事,泰川呈以四月二十八日未時,驟雨交雹下注,大如鳩卵,雹災尤甚事,寧邊呈以四月二十八日良中,雷霆霹靂,不意大作,驟雨如注,大雹繼出,大如鴨卵,小如鷄卵,平壤亦爲如此云云。京畿監司狀啓,漣川·楊根等官牒呈內,本月初四日未時,雨雹暴注,大如拳云云。內下日記
兵曹啓曰,云云事,傳敎矣。柳時茂周旋應對持喜報,渡江後三日而入京,其爲盡心奔走之勞,極爲可嘉,而論賞重事,自下不敢擅便,上裁,何如?傳曰,陞敍。兵曹謄錄
國忌齋戒,無事。內下日記
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,副提調行都承旨臣兪㯙啓曰,近來旱乾,風日不調,此時玉候調攝,何如?臣等伏切區區之至,敢來問安。答曰,與前一樣。三提調,世子宮問安。答曰,知道。勿爲問安。藥房日記
卯時,赤雲一道,如氣起自坤方,直指艮方,長竟天,廣尺餘。自巳時至未時,日暈。
國忌無事。內下日記
上在昌慶宮。停常參·經筵。
酉時,營頭星出南方,入巽方天際,狀如甁,尾長二十餘丈,廣尺許,有聲如雷,色白。夜一更三更,月暈。內下日記
左議政金尙憲十三度呈辭。答曰,安心調理。
戶曹粘目。答曰,然則籍沒安徐。
傳曰,上變人朴時顯,令該曹論賞。
院啓。答曰,不允。
判義禁閔馨男上疏。答曰,省疏具悉卿懇。卿辭如此,當勉副焉。
備邊司,以逆賊所居官降號事粘目,答曰,連山·鎭安·公州,依法典施行,尼山屬於恩津,其餘勿爲革罷,似合權道,議處。
府以兩司不爲下直,經先辭朝啓辭。答曰,不允。金海運推考。內下記草
兵曹啓曰,內三廳將入直處,非但年久頹落,窄挾難容,冬不見日,夏則壅熱,久爲宿處,則多有疾患,人皆病之,謂當改修矣。今者三廳將,聯名報曹,極陳難堪悶迫之狀,其爲事勢,果爲難堪,本廳在扈衛廳北,其傍有空月廊七間,取其中三四間暫爲修理,則可以移接,俾無入直人員悶苦之患,何如?傳曰,依啓。兵曹謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,弼善〈臣〉李時楳,世子宮問安。答曰,知道。
都提調·提調·同副承旨臣洪瑑啓曰,王世子跌傷之處,前日施針時,與柳後聖·李馨益·朴泰元及諸醫等相議,則皆以爲累次連針,恐或血聚,反致有害云,故姑爲停止,以待症候之如何矣。臣等今日問候,仍達醫官入診之意,則世子以酸疼未快,欲爲施針下令,臣等與諸醫,反覆商議,皆以爲四度施針,旣破驚血而跌傷,例不速差,今日一番又針,過十五餘日,然後看勢更議爲當云,敢啓。答曰,知道。藥房日記
自辰時至未時,日暈。夜一更,月暈,白雲一道,如氣起自乾方,直指艮方,長十餘丈,廣尺許。二更三更,月暈。四更五更,月暈左珥,有霧氣。內下日記
左議政金尙憲十四度呈辭。答曰,安心調理。
府啓。答曰,作威作福,時輩惟意所欲,今日君上,有何忌憚,敢有媚悅者乎?頃日數臣,愛君慮患,不付時論,此實出於秉彝之天,斷非不義之事,亦非阿諛之態也。欲使君上免禍者,論以不義,君臣大義,已盡泯滅也。時人所懷,應蓍難言之,可謂貴且快意,答以分義論之,則厥罪極重矣。金海運事,不允。
院啓。答曰,愛君慮患者,謂之鄙夫,爲姜報怨者,稱以直士,則兇黨得志,良臣喪氣,爲國之道,不得不念也。內下記草
政院啓曰,上變人朴時顯,令該曹論賞事,命下矣。凡告變,得其實狀則施賞,事涉虛妄則反坐,不易之常典也。李有植招辭,雖不知情僞之如何,而旣不承服,死於杖下,方其問卜之時,亦不得捕告,則上變之人,無可賞之事,院中僚議,亦皆如此,玆敢仰稟。答曰,議大臣定奪,議于大臣,則領議政以爲被告者承服,則告者受賞,例也,不爲承服則告者反坐,法也。朴時顯告李有植,而有植元情,不無欺罔,面質之時,亦爲見屈,以此受刑,終斃杖下,未得其逆狀,時顯則以有植違端,得免反坐,亦云幸矣。今若論賞,則日後之弊,有不可言,伏惟上裁。傳曰,依議。右議政議,上同。昇平府院君·完城府院君·左議政病不收議。
又啓曰,罪人張雲·白伊等罪犯,係干綱常,三省推鞫,何如?傳曰,允。禁府謄錄
有政。吏批,以南銑爲承旨,李元鎭爲分承旨,金南重爲大司憲,柳慶昌爲獻納,李晳爲掌令,李時萬爲檢詳,南銑爲左副承旨。吏批政事
上在昌慶宮。停常參·經筵。
備邊司啓曰,今年旱魃,亦已太甚,正當移秧之節,農事極爲切悶,若此時不得甘厨,則民生無可奈何?慶尙道則因道臣狀啓,香·祝·幣下送,而其他各道,亦令該曹一體下送,俾得虔誠祈雨,何如?答曰,允。備局謄錄
兵曹判書李時白引見。
自卯時至申時,日暈。內下日記
左議政金尙憲十五度呈辭。答曰,安心調理。
傳曰,史官一員待命,騎馬三匹立之,賑恤廳摘奸。
院啓。答曰,予意已諭,勿爲堅執。
鞫廳啓辭。答曰,其所援引,似出於報怨之計,竝勿拿鞫。內下記草
義禁府啓曰,承服罪人義貞,已爲正刑,其姓三寸叔河得星,當爲緣坐,而得星時年八十三歲,考諸漢城府戶籍,則年歲果爲的實,得星依律文免緣坐,何如?傳曰,依啓。
又啓曰,本府都事趙晉錫,方患身病,不得仕進,當此省鞫之日,不可久曠,趙晉錫改差,其代令該曹在京無故人差出,何如?傳曰,依啓。禁府謄錄
今日引見時,兵曹判書李時白所啓,具宏爲大將時,別抄畿輔軍,一千名,移屬都監,以爲敎鍊事。且於松都軍,除束伍之役,收米以爲給料之資,臣意則以爲不必如此也。都監炮手,各有三保,以其保人升定。且令戶曹依法給料,乃事之當然者也,何必以他將之軍移屬,而別設料米以給之乎?其軍今爲還屬於摠戎,似當矣。如不還屬,則戶曹以三手糧,給其料米,而松都軍米,移給摠戎,以爲軍需,亦似宜當矣。上曰,經費不足,當問于戶曹。訓局謄錄
又所啓,水原新抄軍稍多,而値此凶年,救死不贍,奚暇得辦器械,以爲鍊習乎?若得一百柄鳥銃,則可以分給習砲矣。上曰,軍器寺年年打造,鳥銃其數必多,以此除出移給水原軍士,雖畿甸他邑之軍,亦爲給之,可也。又所啓,京畿軍士秋成,分秩老弱,各成一哨,以爲宜當,如其不便,則雖不成哨,其中擇其疲殘,行師之時,以爲卜直,如他軍奉足例,何如?上曰,老弱分秩成哨,可也。若如奉足之例,則不可也。上曰,中原火藥甚賤,用之不竭,我國則不然,此必不知造法之故也。中原人黃恭者,上年世子出來時隨來,其人頗諳造藥之法云。軍器寺招邀此人,使敎其法,可也。又所啓,紙砲,或以木,或以大竹爲之,以紙厚塗其外,則其中可藏許多鐵丸,制度甚好。且輕便於運用,其力猛烈及遠,日放十餘度,不爲傷破矣。上曰,然則令軍器寺及訓鍊都監精造,可也。又所啓,禁軍各爲負旗,以色分類,以辨東西,使之各知其隊,似爲宜當,有染色若干匹,前日已爲備置本曹,以此爲之,何如?上曰,依爲之。又所啓,具宏爲大將時,別抄畿輔軍一千名,移屬都監,以爲敎鍊之事。且於松都軍,除束伍之役,收米以爲給料資,臣意則以爲不必如此也。都監砲手,各有三保,以其保人竝定。且令戶曹依法給料,乃事之當然者也,何必以他將之軍移屬而別設料米以給之乎?其軍今爲還屬於摠戎廳,似當矣。如不還屬,則戶曹以三手糧,給其料米,而松都軍米,移給摠戎,以爲軍需,亦似當矣。上曰,經費不足,當問于戶判。武備司謄錄
有政。吏批,以閔應協爲輔德,閔馨男爲判義禁,金振爲副校理。吏批政事
上在昌慶宮。停常參·經筵。
左議政金尙憲十六度呈辭。答曰,安心調理。
府啓。答曰,依啓。掌令李惕然等遞差。
忠淸監司林墰上疏。答曰,省疏具悉。卿之病患,出於爲國驚慮,予甚念之,益加其忠,卿雖有疾,此時此任,不可輕遞,宜勿控辭,調理察職。
院啓。答曰,依啓。李應蓍事,極停勿煩。內下記草
上在昌慶宮。停常參·經筵。
左議政金尙憲十七度呈辭。答曰,安心調理。
戶曹,以義州卜物事啓目,答曰,依允。木花亦爲題給,以除民間一分之弊。
繕工啓目。答曰,依允。貢物價米乙良,量宜加給,俾無民怨。
院啓。答曰,勿爲更煩。內下記草
上在昌慶宮。停常參·經筵。
大臣命招,錄勳事,定奪。內下日記
左議政金尙憲十八度呈辭。答曰,遣承旨敦諭。
傳曰,安益信·權大用等,乘時下鄕,誑誘兇徒,其計若成,則爲禍不測,而李成然等,忘身告變,監司·守令,竭誠討補,使國家危而復安,厥功可謂重且大矣。告者及監司錄勳,以褒其忠,似爲宜當。令該曹議大臣定奪。
院啓。答曰,爾等不顧是非,惟黨是護,今日國事,極爲寒心矣。
冬至使李基祚,副使南銑,譯官韓瑗·韓之彦,軍官李廷允,各加一資,譯官張禮忠半熟馬一匹賜給,吳仁亮本衙門陞敍。
禮曹粘目。答曰,依允。其中有功勞者,照例施賞。內下記草
義禁府啓曰,逆賊緣坐人分配單子,已爲啓下矣。今番逆賊應爲緣坐人,皆在於外方,自本府下送羅將,不無一路貽弊之患,令該道擇定差使員,次次押送,何如?答曰,依啓。
又啓曰,承服逆賊緣坐處絞·爲奴·定配之律,次次擧行,其母女·妻妾·祖孫·兄弟·姊妹,若子之妻妾,令掌隷院,一一通査,依律文爲奴事,捧承傳施行,何如?傳曰,允。
又啓曰,逆賊緣坐罪人,令該道擇定差使員,次次押送,何如?傳曰,依啓。
政院啓曰,今日乃兩日私忌也。齋戒之日,而未及覺察,啓請推案,不勝惶恐,推案旣下之後,三省推鞫,何以爲〈之乎〉?敢稟。傳曰,勿爲。禁府謄錄
有政。吏批,以鄭太和爲左賓客,李行遠爲右賓客,沈詻左副賓客,呂爾徵爲右副賓客,李爲恩山縣監,林墰爲公淸監司,金宗泌爲公淸都事,鄭亨道爲龍潭縣監,李碩龍爲漆原縣監,李有養爲公山縣監,洪處大爲錦山縣監,成以性爲執義,崔來吉爲完川君,金始振爲奉敎,金玉鉉爲學諭,元振溟爲掌令,林爲修撰,李起浡爲持平,洪命夏爲正言,李海昌爲修撰,睦行善爲校理,朴吉應爲軍資正,金重鎰爲持平,尹順之爲內贍提調,崔來吉爲司䆃提調,柳東發爲禁府都事,李時萬爲舍人,呂爾徵爲左賓客,金元立爲宗簿正,盧文漢爲兵曹正郞,李慶桓爲典籍。吏批政事
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,分承旨李元鎭,中宮殿問安。答曰,一樣。三提調啓曰,今日朝食後,慶德宮入直醫官,自內招醫女,而內人言中殿,今月十一日爲始,水刺後吐血一鍾子許,連日不止云。臣等驚遑進詣問安,使醫女入診察色,詳審症候,別單書啓,而臣等與諸御醫等,詳細議藥,則皆以爲吐血之症,乃前日所患而復發,宜以加便香附·山梔仁炒各一錢,川芎七分,犀角地黃湯,連進十貼爲當,吐血時,生藕汁三合,和蒲黃炒一錢,進御亦當云。依此劑進之意,敢啓。答曰,知道。藥房日記
府啓。答曰,依啓。李應蓍事及金運海事,不允。
賓廳,以錄勳事,林潭·柳東秀乘馹上來事啓辭,答曰,依啓。內下記草
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,副提調行都承旨臣兪㯙啓曰,暑雨蒸濕,伏未審此時,聖候調攝,何如?臣等不勝區區伏慮之至,敢來問安。答曰,與前無異。世子宮問安。答曰,知道。三提調再啓曰,中殿昨日巳時吐血,午後又爲吐血有加,此乃前症,而近日悲疚消疲,氣力虛弱之致,若不及時用權,則大病之中,添傷重患,有不可勝言,昨日慶德宮,伏聞尙不進常膳云。臣等不勝區區憂慮之至,與諸醫等反覆商議,則皆以爲然,敢此仰稟。且吐血之症,昨已七日,有加無減,提調一員,當爲入直,而御醫一員,醫女等,卽令直宿待候之意,敢啓。答曰,知道。提調勿爲入直。藥房日記
府啓。答曰,亟停勿煩。
院啓。答曰,不允。出仕事,依啓。內下記草
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,分承旨臣李元鎭,中宮殿問安。答曰,一樣。都提調提調同副承旨臣洪瑑啓曰,昨日啓辭後,醫女傳內人之言,中殿寅時吐血一鍾子許,頭痛亦作,良久而止,巳時又吐血二匙許,卽以生藕汁和蒲黃末二次進御。晝水刺,進鯆魚·佐飯少許,申時頭痛,而不至於再昨之甚急,酉時初頭痛還重,酉時吐血帶痰,比再昨似少,胸中痰響,比前稍減,鼻出血少許。戌時進夕水刺少許,蓮根菜·韭菜小許,亦爲進御。初更五點,又爲吐血,而比於申時三分之一,頭痛不至於前,卽進生藕汁和蒲黃末後暫歇云。今日寅時,醫女傳內人之言,寢睡不安,卽刻吐血半鍾子,而頭痛痰響之候,時未發作,生藕汁和蒲黃末,分二次進御云矣。加入犀角地黃湯,自再昨至今日,連用三貼,而用藥未久,吐血比前雖少,而度數頻數,臣等不勝憂悶之至,此藥當用十貼,先劑入五貼之藥畢進後,隨症更爲議啓之意,敢啓。答曰,知道。藥房日記
平安監司狀啓,平壤·寧邊·泰川·孟山等官,呈以雨雹,定州官,大風倏起,拔木頹家,揚沙走石,人不開眼,雨雹交下,大如鳩卵,變異非常事云云。內下日記
完城府院君崔鳴吉箚子。答曰,省箚具悉。卿其勿爲待罪,安心調理。
府啓。答曰,已諭。
昇平府院君金瑬,左議政金尙憲上疏。答曰,省疏具悉。卿其勿爲待罪,安心調理。
左議政金尙憲箚子。答曰,省卿上箚,予心缺然,卿之論道,予日望之,須體至意,更勿固辭。
院啓。答曰,姜之所好者,應蓍好之,姜之所惡者,應蓍亦惡之,以此觀之,斷非憂愛之誠也。內下記草
禁府啓曰,罪人白伊,則張雲追逐厥父之時,不與謀議,殺害之事,則乃一隨從雇工也,似無同謀情跡,故委官啓請,令本府刑推得情,議律處置事,允下矣。白伊旣非綱常罪人,又非士族,依前例移送刑曹,依律文處置,何如?傳曰,依啓。
又啓曰,綱常罪人張雲,旣已承服行刑,依律文,妻子屬公,破家瀦澤,罷其守令,降其邑號等事,捧承傳施行,何如?傳曰,依啓。禁府謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,分承旨臣李元鎭,中宮殿問安。答曰,一樣。藥房日記
左議政金尙憲十九度呈辭。答曰,安心調理。
院啓。答曰,予意已諭,更勿煩瀆。
府啓。答曰,不允。遞差事,依啓。內下記草
上在昌慶宮。停常參·經筵。
朝藥房都提調領議政臣金自點,提調戶曹判書臣閔聖徽,分承旨臣李元鎭,中宮殿問安。答曰,一樣。都提調提調同副承旨洪瑑啓曰,今日臣等中宮殿問安後,請醫女入診察色,則丹春出來言,玉色消疲,與十七日入診時有加,而氣候則別無疲困,眼彩與前日亦無異,吐血臨時,喉間痳痒,膈上煩悶,吐血後則喉間膈上,還似常時,昨日自寅時至昏安過,二更三點至三更初,而吐血一鍾子半,進生藕汁和蒲黃末,當日平明,復進韭菜粥一鍾子矣。臣等與諸御醫及柳後聖等,詳細商議,則皆以爲牛黃三分和童便,一日一進駝駱粥,補脾養血,亦當進御,加入犀角地黃湯五貼,今日當畢進御,而尙未見效,依前啓請五貼畢劑以進,而五神湯則乃是茶飮之類,不拘時進御爲當云。依此劑進,脈候則別單書入之意,敢啓。答曰,知道。藥房日記
中殿,藥房問安。答曰,一樣。中殿,二品以上單子問安。答曰,知道。勿爲問安。中殿,王世子問安。答曰,入來。燼餘
午時未時,日暈。內下日記
左議政金尙憲二十度呈辭。答曰,安心調理。
禁府草記。答曰,依啓。都事先罷後推。
院啓。答曰,不允。知義禁洪振道推考。
府啓。答曰,毋庸强煩。
刑曹粘目。答曰,依允。且兩賊直爲梟示之事,殊甚非矣。兵使推考。內下記草
義禁府啓曰,三省罪人金搢奴厚卜,今日罷漏時逃躱,極爲驚駭。守直軍士外直羅將·刑房書吏等,不謹看護,致有重囚之逃,令該曹囚禁重治,當該都事,亦難免不能檢飭之罪,推考。且令左右捕盜廳,急急跟捕厚卜之意,敢啓。傳曰,依啓。都事先罷後推。禁府謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,分承旨臣李元鎭,中宮殿問安。答曰,一樣。藥房日記
政院,世子宮誕日,單子問安。答曰,一樣。燼餘
午時,日暈。夜二更,流星出尾星上,入南方天際,狀如拳,尾長二三尺許,色赤。內下日記
左議政金尙憲箚子。答曰,省箚具悉卿意。箚陳之事,無非愛君之誠,予當體念而採施,卿其勿爲固辭。
院啓。答曰,不允。洪振道旣已推考,更勿煩論。
府啓。答曰,勿煩。
昇平府院君金瑬上疏。答曰,省疏具悉卿懇。卿其安心勿辭。內下記草
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,分承旨臣李元鎭,中宮殿問安。答曰,一樣。都提調提調啓曰,今日詣慶德宮問安後,仍審症候,醫女言夜間,無吐血之候,寢睡亦安云。自再昨辰時後,至今朝,吐血止息,自此因向差復,臣等區區之喜,難可盡陳,時當夏熱,進藥數多恐傷胃氣,與諸御醫等,詳細商議,則皆以爲吐血向止,五神湯則未及進御,此後仍減,生藕汁和蒲黃末,童便和牛黃末,此兩藥,姑爲停止,以俟症候爲當云,敢啓。答曰,知道。藥房日記
備邊司啓曰,進士安汝恒,幼學許俶等上疏,今春啓下本司而其時因大臣位不齊,厥後大臣多有故,又値鞫逆無暇,迄未覆啓,今始相議回啓,不勝惶恐之至,敢啓。答曰,知道。
又啓曰,開市定奪事咨文齎去譯官一人,當爲發送矣。當此霖流之月,數千餘里之程,疾病事故,不可預度,若或未能得達,而開市四所,則事失機會,所關非細,令司譯院,加定解事譯官一人偕送,宜當。譯官添送,極知有弊,而事勢如此,不得已敢啓。答曰,不允。備局謄錄
洪淸道瑞山居閑良趙時應上變,故大臣·禁府·兩司長官命招,內兵曹鞫廳排設。
夜三更,流星出室星上,入女星上,狀如拳,尾長三四尺許,色白。內下日記
義禁府啓曰,本府郞廳,自祖宗朝以來,必以生進有文才者擇差,計其朔數,轉陞六品,故初拜之官,亦知久在本職,各自勉勵。且王府體面頗重,本廳古風,上下新舊之糾檢,極嚴甚峻,以此職務修擧,比他司爲最矣。頃年銓曹,慮其積仕蔭官遷轉之路不廣,乃以本府參下之地,變作六品之秩,混擬塡差,而終成散官復職之蹊徑,其中或有年衰,而精力不逮者,或有秩高,而且無久計者,廳中舊規,專不顧念,百年遵行之繩尺,一朝盡毁,職事之怠棄,皆由於此,極爲寒心。自今以後,本府都事九員內,五員則一依祖宗朝舊例,以生進有文才者,爲先隨闕差出,其餘四員,以參上,亦隨闕擇差,則久遠遵守之成憲,一時變通之新規,俱不偏廢,而本府之事,庶有收拾復舊之望矣。臣等目覩王獄重地,日就無形之狀,末由整頓,惶恐敢稟。傳曰,知道。其中四員,依啓辭施行。且郞廳中,如彼闒葺者,一一啓遞,或用殿最,可也。
又啓曰,本府都事一員有闕,當此上變鞫逆之日,事甚緊急,以在京年少無故人,當日內口傳差出,何如?敢啓。傳曰,依啓。
又啓曰,當此上變,逮捕事急,假都事二十員,依前例令該曹,急速差出之意,敢啓。傳曰,依啓。禁府謄錄
國忌無事。內下日記
上在昌慶宮。停常參·經筵。
藥房提調戶曹判臣閔聖徽,分承旨臣李元鎭,中宮殿問安。答曰,一樣。藥房日記
有政。吏批,以尹坫爲禁府都事。
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,分承旨臣李元鎭,中宮殿問安。答曰,知道。吐血已止,此後勿爲問安。都提調提調同副承旨臣洪瑑啓曰,今日臣等,詣慶德宮問安,則吐血已止,此後勿爲問安下敎,而問於醫女,則夜來寢睡平安,自今日醫女罷出事,亦爲下敎之矣。臣等不勝伏喜之至,與諸御醫等商議,則皆以爲吐血止息,今已累日,前進加入犀角地黃湯十貼,當盡於明日,而當此夏月,湯藥恐傷胃氣,不可連進,此藥更勿加劑,專以食治調補,當觀數日,別入直醫官,亦爲罷出,宜當,敢啓。答曰,知道。醫官亦令勿爲入直。再啓曰,臣等卽聞有時敏堂親鞫之敎云。當此夏節,暑氣蒸鬱,調攝之中,玉體勞動,恐或添傷,臣等職是保護聖躬,不勝區區伏慮之至,敢此仰稟。答曰,知道。近日氣體稍安,卿等勿爲過慮。藥房日記
備邊司啓曰,吏曹啓曰,政院啓曰,左議政金尙憲箚子中,博選方正篤學誠實已著之人,不限科目,別立官稱,俾得出入於資善之地云。此一款,令該曹稟旨擧行,何如,傳曰,允事傳敎,博選科目外,有學行人,以責輔導之任,實是曠世之盛擧,而臣等聞見孤陋,恐不能仰塞明旨。惟當廣採公論,稟議大臣,以備裁擇,而至於別立官稱,則事係新規,非該曹所敢擅便,令廟堂議處,何如?傳曰,依啓事,傳敎矣。博選科目外,有學行人,以爲輔導之意,誠爲切實,吏曹旣已回啓矣。凡國家用人之事,該曹專管,必能精簡可合之儒,以備其任,而至於官稱,略倣宋朝古事,堂上則稱以贊善,堂下則稱以翊善,參下則稱以咨議,如入講之日,則贊善序於輔德之上,翊善序於文學之次,咨議序於說書之下,似爲宜當,敢啓。答曰,依啓。備局謄錄
左議政金尙憲二十一度呈辭。答曰,安心調理,左議政金尙憲上疏。答曰,省疏具悉。卿其勿爲待罪,安心調理。
右議政南以雄箚子。答曰,省箚具悉。今此施罰,意在明倫杜患,卿等亦宜思之,勿爲時論所動。
院啓。答曰,不允。知義禁洪振道遞差。
府啓。答曰,勿爲强煩。內下記草
有政。吏批,以南銑爲左承旨,尹絳爲右承旨,李䅘爲左副承旨,徐祥履爲司成,沈玖爲典籍,金始振爲奉敎,洪采爲禁府都事,柳俊昌爲掌令,趙珩爲修撰,睦兼善·李弘載爲禮曹正郞,金元立爲司諫,蔡裕後爲大司諫,呂爾載爲兵曹參議,李基祚爲副提學,金振爲文學。吏批政事
上在昌慶宮。停常參·經筵。
備邊司啓曰,北邊胡人農牛·農器,已爲貿還,咨文曾令承文院撰出,當待前頭使臣之行,順付以送矣。今有開市咨文齎去譯官,竝爲付送,何如?答曰,允。
又啓曰,臣等伏見左議政金尙憲箚陳之意,勤勤懇懇,深以講明學問爲本。又以上下疑阻爲慮,一言一字,無非涵養之極功,藥石之至論也。前後以言獲罪之人,一施曠蕩之恩,赦旣往之愆,責將來之效,使群情咸悅,天地交泰,則國家之幸,莫大於此矣。臣等所慊,旣與之同,僚相之箚,又不當粘目回啓,而啓下本司,敢此申達,伏願聖明,更加留神焉。答曰,知道。備局謄錄
酉時,日暈。內下日記
左議政金尙憲二十二度呈辭。答曰,遣承旨敦諭。
傳曰,姜哥生時遺書,密送于汝矣家是如爲旀,姜哥上年臘月念後産子,卽爲潛殺,送于汝矣處是如爲有置,遺書置處及死兒埋葬曲折,從實直招,以免刑戮。玉善問目
傳曰,姜哥生時遺書,密送于汝矣,處是如爲旀,厥子潛殺緣由乙,汝矣身適在于中,故亦爲預知是如爲去乎,遺書去處及殺子緣由乙,一一直告,以免刑戮。愛明問目
傳曰,汝矣身自亂後,益懷叛心,凡事不宜敬謹爲旀,每每送札于瀋陽,雖至掃除糞土,願屬嬪宮是如云云爲去乎,因何事謀叛,終至於去而後已爲臥乎喩,汝矣兇謀祕計,一一直招。眞香問目
院啓。答曰,不允。洪振道旣已遞職,無庸更煩。
府啓。答曰,更勿瀆擾。
禁府草記。答曰,知道。其中四員,依啓辭施行。且郞廳中如彼闒茸者,一一啓遞,或用殿最,可也。內下記草
義禁府啓曰,湖西罪人等,明日必有拿來事,推官不備,知義禁急速差出之意,敢啓。傳曰,知道。
政院啓曰,逆獄親鞫事,雖無下敎,而司鑰請謁于本府,時敏堂排設等事,時方擧行,親臨節次,所當預爲講究磨鍊知委,親鞫擧動,曾在宣廟朝己丑年,歲月已遠,無人得知,光海時,屢有親鞫之擧,院中古吏,尙有記得者,其時則朝中猶有耆老,必做平時節目而行之,六承旨及左右史,上下注書,推鞫注書,竝爲入侍,兵曹·都摠府堂上·郞廳·宣傳官·武兼宣傳官及只入直者·侍衛·大臣·推官·兩司及問事郞廳,刑房都事一員,文書都事二員,政院·刑房書吏二名,使令一名,禁府·刑房書吏一名,文書書吏二名入參,儀仗鹵簿,不爲庭排云。竝依此磨鍊擧行,何如?傳曰,依啓。文書都事及各該房書吏各一入參,使令勿入,可也。禁府謄錄
有政。吏批,以朴敞爲軍資判官,趙贇爲弼善,鄭太和爲知義禁府事。吏批政事
上在昌慶宮。停常參·經筵。
夜一更,流星出貫索星下,入房星上,狀如拳,尾長三四尺許。五更,黑雲一道,如氣起自南方,直指艮方,長竟天,廣尺餘,有霧氣。
下直,漆原縣監李碩龍。內下日記
傳曰,上年臘月念後,裹封兒屍,惠英,何處埋葬爲有臥乎喩,從實直告,以免刑戮。性眞問目
鞫廳啓辭。答曰,姑停刑推,與告者面質。
刑曹粘目。答曰,依允。李仁達罪犯甚重,勿揀赦典。
府院,以李應蓍事啓辭,答曰,毋庸堅執。
洪淸監司林墰上疏。答曰,省疏具悉。潢池兇孼,卿能迅掃,卿等功勞,予甚嘉悅,卿其安心勘定,勿爲控辭。
左議政金尙憲箚子。答曰,省箚具悉至懇。予意已喩,卿勿固辭,宜遵前旨,臥閣論道。內下記草
政院啓曰,親鞫事,命下矣。罪人旣已入來,推鞫,何以爲之?敢稟。傳曰,此罪人等,庭鞫爲之。
又啓曰,罪人鞠聖兪等九人入來,推鞫,何以爲之?敢稟。傳曰,明日親鞫爲之。禁府謄錄
上在昌慶宮。停常參·經筵。
時敏堂自上親鞫敎,是時侍衛官臣李希憲·臣權愉。藥房日記
夜五更,金星入畢星。內下日記
府院啓辭。答曰,已喩。
光城府院君崔鳴吉箚子。答曰,省箚具悉。卿其勿辭,安心調理。內下記草
政院啓曰,瑞山發遣都事入來後査覈間,推鞫姑停乎?敢稟。傳曰,依啓。禁府謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,副提調行都承旨臣兪㯙啓曰,炎熱方極而,昨日終夕勞動,水剌亦爲失時,伏未審夜間,玉體調攝,何如?臣等不勝區區伏慮之至,敢來問安。答曰,時無加症,世子宮問安。答曰,知道。中宮殿問安。答曰,知道。都提調提調同副承旨臣洪瑑啓曰,王世子足部跌傷處,施針差歇,而常有跪起時,酸疼之候,故卽者下令,欲爲施針,而針灸無故日,乃今日及初二日也。與御醫及針醫等商議,則兩度施針宜當云,敢啓。答曰,知道。藥房日記
自昧爽至卯時,有霧氣。
全羅監司狀啓,南原等官,呈以本月十四日,狂風大作,樹木多拔,屋瓦皆飛云云。
未時申時,日暈。內下日記
左議政金尙憲二十三度呈辭。答曰,安心調理。
府院啓辭。答曰,勿煩。
賑恤廳草記。答曰,依啓。停賑與否,各年前例相考處置。
戶曹粘目。答曰,依允。藍浦縣監,姑先推考。且敗米旣不拯出,則徵於民間,殊甚無據,此一款勿施。內下記草
傳曰,今番罪人拿來時,一路驛馬無形,或有全無之驛云。假都事招問,尤甚無形處,察訪査覈治罪。禁府謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,世子宮問安。仍達曰,明日乃初一日也。如有慶德宮問安之擧,則似無鍼效,姑爲停止,何如?答曰,知道。雖爲施鍼,傷處不至大段,明日問安矣。再達曰,卽與醫官等商議,則昨日施鍼,明日有勞動之擧,則鍼處不無聚血之患云。調攝間差退問安,何如?答曰,傷處不至大段,故欲爲問安矣。所達如此停止矣。藥房日記
左議政金尙憲二十四度呈辭。答曰,安心調理。
府院啓辭。答曰,更勿煩瀆。內下記草郞廳李朝望校正。郞廳曺命胤書。
上在昌慶宮。停常參·經筵。
南部水標直手本內,今日未時下雨,水標四尺流下云云事。內下日記
左議政金尙憲二十五度呈辭。答曰,安心調理。
傳曰,上年十二月念後,姜哥産子潛殺,送于惠英處,使之埋葬,以爲滅迹之地是可爲在乎,汝矣等俱以同居之尼,其間所爲,萬無不知之理是去乎,其兒屍卽爲埋葬是乎喩,火葬爲乎喩,一一直招,以免刑戮。六行等問目
二月間,汝矣身與英玉,夜半潛往于花階上,遺書埋置是如,汝矣處所下人二生,已爲直告爲有置,其時何以埋置爲有如可,何故還爲掘出爲旀,藏於何處爲有臥乎喩,從實直招,以免刑戮。終一問目內下記草
錄勳都監啓曰,前因禮曹啓辭,會盟祭,初秋退行事,已爲啓下矣。初秋不遠,擇定吉日,然後都監亦有前期,措備之事,令該曹預爲擇日,及期擧行之意,敢啓。傳曰,知道。又啓曰,都監郞廳前察訪柳忠傑,監察移授,代戶曹佐郞李松齡,監造官廣興副奉事洪興祉有頉,代前直長崔,承訓郞盧鉉赴防,代前參奉具鋈,別工作監造官李涌在喪,代繕工監役黃道亨,原單子中付標以入之意,敢啓。答曰,知道。錄勳都監謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,世子宮問安。答曰,知道。藥房日記
左議政金尙憲二十六度呈辭。答曰,安心調理。
刑曹粘目。答曰,依允。其中首唱者乙良,勿爲刑推,重律論斷,以警他人。
院啓。答曰,頃日變逆,勢甚危惡,若非告者及監司之忠義,爲禍不測也。今此錄功,少無濫施,爾等退而思之,更勿煩論。李應蓍事不允。
府啓。答曰,更勿煩論。內下記草
兵曹啓曰,凡擧動時,諸將別爲啓下,而如或有連日擧動之時,則仍諸將侍衛矣。近日王世子慶德宮問安,例以朔望爲之,前後牌將等,不可每每啓下,以一番啓下單子,仍爲陪衛,若至累朔,則必有病故,續續付標,亦似煩瀆,今後每各朔改啓下之意,敢啓。傳曰,依啓。
又啓曰,卽者有一名不知人,入于臺諫廳,形貌殊常,故臺諫使之捉付本曹,結束色吏矣。本曹郞廳,捉入見之,則頭髮半截,言語不明,但稱人神雜楺,不可方物。且言欲死,問其役姓名,則稱以武學鄭大逸,居于甕幕云。其狀如醉如狂,極爲怪妄,而如此無信符雜人,闌入闕內,不能禁斷,弘化門守門將推考,此人令攸司囚禁治罪,何如?傳曰,依啓。兵曹謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,世子宮問安。答曰,知道。勿爲問安。藥房日記
備邊司啓曰,戶曹參判李時昉,方管賑恤廳堂上,多有料理之事,而外方米布,頗有未及上來者,今雖賑饋停止,而仍令收拾,以爲整頓之地,宜當,敢啓。答曰,依啓。
備邊司郞廳,以領議政意啓曰,去夜三更初,禁府都事李時億査覈狀啓,啓下鞫廳,來示於臣,往復於右議政,卽爲回啓,而有捕盜廳密捕之人,故今日賓廳之坐,招政院下人問曰,鞫廳祕密啓辭,尙未下院乎?答曰,禁府都事,以大臣意啓辭,纔已入啓云。臣不勝驚怪,招問當直都事曰,三更中鞫廳祕密啓辭,平明始爲入啓,何也云。則答曰,本府入直都事,始送於平明,故卽傳政院云。方爲詰責之際,批答已下,臣得見之,則非臣之封入啓辭也。禁府都事改書他紙,以義禁府郞廳,以大臣意啓曰等語,其以下措語,則乃臣之文字也。鞫廳祕密啓辭,禁府入直之官,何敢改書他紙而入啓乎云?則始納臣署名之啓辭,故竝其元封而入啓矣。臣極怪此事。取見初一日四更,洪淸監司祕密狀啓回啓,則坼見回啓封書,而僞改以禁府郞廳,以大臣意啓曰等字矣。問其入啓時刻於政院,則乃初二日朝云。莫重時急之事,稽遲至此,莫重鞫廳之書,擅改如此,極爲可駭。近來以六品前銜差出都事之後,太半年老不似之人,故禁府事體,日漸無形,今此兩度僞改之事,乃是無前之擧也。禁府入直都事請拿推,治以私自擅改大臣祕啓之罪,下吏亦爲重治,以懲後人,何如?答曰,允。備局謄錄
左議政金尙憲二十七度呈辭。答曰,安心調理。
院啓。答曰,已喩。
府啓。答曰,不允。金克良遞差。內下記草
義禁府啓曰,伏龍·臥龍·金伊男等,依前例令本道差使員別定,次次押送配所,而其餘逆賊李後賢等緣坐妻·妾·祖·孫·兄·弟·姊妹·子之妻妾及未出嫁女子等,依律文施行,竝只行移,何如?傳曰,依啓。
又啓曰,內需司罪人推案,下義禁府,嚴鞫得情事,傳敎矣。推案所付罪英玉等,卽遣都事拿來,而觀此推案,則如此莫重罪人,自本府獨爲鞫問,事體未妥,依前例推鞫爲之,宜當,敢啓。傳曰,依啓。
又啓曰,江原監司放未放啓本回啓時,以未放罪人,依啓本施行事搆草,而書寫之際,誤添放字,臣等未及致察,伏承聖敎,極爲惶恐。付標以入之意,敢啓。答曰,知道。
又啓曰,內需司罪人推案,下義禁府,嚴鞫得情事,傳敎矣。推案所付罪人英玉等,卽遣都事拿來,而觀此推案,則如此莫重罪人,自本府獨爲鞫問,事體未安。依前例推鞫爲之,宜當,敢啓。傳曰,依啓。禁府謄錄
上在昌慶宮。停常參·經筵。
二更量,謝恩使越江云云。
自辰時至午時,日暈。內下日記
鞫廳啓辭。答曰,依啓。英玉·惠英,亦爲刑推鉤問,敬成等,勿爲拿問。
左議政金尙憲二十八度呈辭。答曰,安心調理。
鞫廳啓辭。答曰,與趙時應面質後,李時億狀啓中可問之語,亦爲抄出詰問。
院啓。答曰,勿煩。
鞫廳啓辭。答曰,時應所告,頗涉可疑,卿等詳察議啓。
府啓。答曰,不允。金克良旣已遞差,不必罷職。內下記草
禁府郞廳,以推鞫廳意啓曰,知義禁鄭太和,自頃日重患瘧疾,昨日雖來參鞫廳,而一身寒戰,不能收拾,症勢甚重,扶曳出去,今日推鞫,亦不得進參,當此鞫逆之時,勢難等待差復,知事鄭太和改差,何如?答曰,知道。
政院啓曰,當此鞫逆之時,禁府堂上有闕,當日爲政,使之牌招肅拜參鞫之意,敢啓。答曰,依啓。
禁府啓曰,卽見全南監司牒報,則正刑逆賊申彦忠之子正立·正吉·正龍·正義等,已爲被捉,囚禁於龍潭縣云。正立等,自本道依律文處絞之意,行移,何如?答曰,依啓。禁府謄錄
有政。吏批,以李泰淵爲茂長縣監,李植爲知春秋館事,睦行善爲延安縣監,李以存爲吏曹佐郞,韓縝爲兵曹佐郞,申汝廷爲陽城縣監,趙有恒爲加平郡守,丁彦瑗爲世子侍講院文學,宋斗文爲居昌縣監,呂爾徵爲兼同知春秋館事,李之恒爲白川郡守。吏批政事
禮曹啓曰,以錄勳都監啓辭,會盟祭初秋擇日擧行事,啓下矣。會盟祭吉日,原單中付標以入之意,敢啓。傳曰,知道。錄勳都監謄錄
上在昌慶宮。停常參·經筵。
傳曰,今下弓矢,㐚足萬戶丁惟處給送。
府·院啓。答曰,勿爲强煩。
左議政金尙憲二十九度呈辭。答曰,安心調理。
玉堂箚子。答曰,予意已諭于兩司矣。內下記草
上在昌慶宮。停常參·經筵。
左議政金尙憲三十度呈辭。答曰,安心調理。
府·院啓。答曰,不允。趙後亮等事,旣已酌處,勿爲煩論。內下記草
義禁府啓曰,趙時和自本道依律處置事,及洪州·瑞山本官所囚權悅·金憲·鄭俊等放送公事,萬分緊急,若付送京主人,則不無中間稽滯之患,依前例撥馬下送之意,敢啓。傳曰,知道。禁府謄錄
上在昌慶宮。停常參·經筵。
五更,有霧氣。內下日記
傳曰,終一·惠英定配。
鞫廳啓辭。答曰,卽今聞之,此咀呪云。若然則其中必有同裹之物,及書意之事,更爲刑推鞫問,後處置。
鞫廳啓辭。答曰,兒屍投入之處,初欲大灘,而搜覓之時,則投於大川爲言,此無乃不欲覓得之意歟?供招中無氷處投入之說,亦涉奸詐,其時率去事,復推問,得其實狀,可也。
府啓。答曰,依啓。李應蓍事,不允。內下記草
錄勳都監啓曰,都監監造官,前直長崔,前參奉具鋈,已爲啓下,而時無職名,付軍職冠帶常仕,何如?答曰,依啓。
忠勳府啓曰,會盟祭吉日,七月十三日推擇,啓下矣。入參功臣,在外守令,邊將中,廣州府尹洪振文,中軍李慶禎,水原府使具仁墍,加里浦僉使盧守元,肅川府使洪孝孫,平康縣監金光熽,及舊功臣嫡長·親功臣嫡長·衆子等,因公在外應參人員,竝依前例來參事,各其道監司處,發馬行會,何如?傳曰,允。錄勳都監謄錄
上在昌慶宮。停常參·經筵。
鞫廳啓辭。答曰,除刑推,參酌照律。
禮曹判書鄭太和上疏。答曰,省疏具悉。卿其勿爲待罪,調理察職。
判尹洪振道上疏。答曰,省疏具悉卿懇。卿其勿辭察職。
府啓。答曰,毋庸煩瀆。
刑曹粘目。答曰,依允。正伸等乙良,邊遠定配,以警他人爲乎矣。今後畿甸外方,一體嚴禁,俾無如此淫悖之事。女僧事內下記草
義禁府啓曰,本府書吏,亂前則元數三十五名,亂後則只有十五名,而經變以來,本府皂隷雇立之價,亦皆革罷,書吏每名,只給單料,以此涼薄之故,時仕書吏等,百般謀避,苟充使喚者,皆是迷劣不識字雜類,王府重地,緊急事務,未免稽滯生事。且本府堂上郞廳,多至十三員,書吏至十五名,而有連續出使,則餘存者居多,凡鞫獄及坐起之際,使喚不足,不成模樣,殊甚可慮,當此國儲蕩竭,給料加立,雖不敢輕議,有料布衙門書吏,移定本府,亦有舊例。五名,令吏曹各別擇送,何如?。傳曰,依啓。禁府謄錄
上在昌慶宮。停常參·經筵。
南陽君洪振道問安。入啓。內下日記
府啓。答曰,此非爭執之事,亟停勿煩。
鞫廳啓辭。答曰,其書矜憐之下,似當有結末之語,更爲窮問。且此外濟渡之意,及兒屍投入之處,亦爲鉤問。惠英事
鞫廳啓辭。答曰,緊關結末之語,諱不直招,極爲兇詐,壓膝窮問。惠英事內下記草
錄勳都監啓曰,忠勳府會盟祭時,功臣人員入參事草記,傳曰,平安兵使上來乎事,命下矣。臣等未及啓稟,而取考戊辰年寧社·振武,皆是以前功臣,故方在邊道者,不使上來,而金起宗自上尙且特命來參,今此黃瀗,乃是新功臣,而不可不參者,使之依前例乘馹上來事,下諭,宜當,惶恐敢啓。傳曰,依啓。
政院啓曰,平安兵使黃瀗,會盟祭時當爲來參,而日期稍遠,有旨及密符,臨時下送之意,敢啓。傳曰,依啓。錄勳都監謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,副提調行都承旨臣兪㯙啓曰,時當炎伏,風雨連日,伏未審此時,玉候調攝,何如?臣等不勝區區伏慮之至,敢來問安。答曰,與前無異。藥房日記
完城府院君崔鳴吉箚子。答曰,省箚具悉。箚陳之事,正合予意,當令鞫廳議處焉。
府啓。答曰,依啓。李應蓍事,不允。
戶曹粘目。答曰,依允。此事關係甚重,勿揀赦前。
刑曹粘目。答曰,依回啓施行爲乎矣,不爲守直爲在羅將乙良,分揀。
漢城府粘目。答曰,無非假作,則敎旨所付之物,不可容易決給,其時賜與曲折,詳察處置。內下記草
有政。吏批,以姜柏年爲弘文館校理,房元升爲典籍,韓縝爲持平,李沈爲宗簿正,嚴鼎耉爲獻納,尹益亨爲禮曹佐郞,吳挺垣爲司僕主簿,安悌爲公山縣監,李塡·金光煜爲承文院提調,趙錫胤爲承文院副提調,趙珩爲春秋館記事官。吏批政事
忠勳府啓曰,會盟祭入參親功臣守令·邊將在外人及嫡長·衆子等,及期來參事,入啓蒙允矣。乙丑以前謄錄則見失,無憑可考,而取考戊辰年謄錄,則寧社會盟時,本府啓辭,平安監司金起宗,有特命來參之敎,而兵使申景瑗,南道兵使邊潝,慶尙左兵使朴常,統制使李沆,全南兵使具仁垕及沿海邊道守令·邊將,則不得來參矣。今亦依此例,靖社功臣肅川府使洪孝孫,加里浦僉使盧守元,扈聖功臣尹斗壽嫡長孫,咸鏡監司尹履之,振武功臣金完嫡長子,北兵使金汝水·南以興衆子,釜山僉使南斗柄等,勿爲上來,行會,何如?傳曰,依啓。錄勳都監謄錄
上在昌慶宮。停常參·經筵。
辰時巳時未時,日暈。內下日記
鞫廳啓辭。答曰,此人復有所失,已施之刑,足懲其罪,依箚辭分揀,可也。
傳曰,連化招辭,似爲詳實,投屍處,更爲推問後,令都事率往搜覓。
大司諫蔡裕後上疏。答曰,省疏具悉爾意,所陳之事,爾無所失,勿辭察職。
左議政金尙憲箚子。答曰,省卿上箚,予甚缺然,卿須勿爲固辭,臥閤論道,以副朝野之望。
府啓。答曰,不允。大司憲金南重等,別無所失,勿爲遞差。
院啓。答曰,不允。下諭事,依啓。
刑曹草記。答曰,勿揀赦前,似爲宜當。科擧事目相考處置。內下記草
上在昌慶宮。停常參·經筵。
平安監司狀啓,安州十四官及鐵山等邑蝗災寢息,義州等八官,蝗災尤甚事云云。內下日記
禁府粘目。答曰,依允。李文偉·權旰乙良,依他例分揀。
左議政金尙憲三十一度呈辭。答曰,安心調理。
禁府,以李景輿事粘目。答曰,知道。前後所爲,俱極不當矣。
司諫金元立上疏。答曰,省疏具悉。爾其勿辭,調理察職。內下記草
義禁府啓曰,當此推鞫之日,本府郞廳二員,一時罷職,其代以在京無故人,令該曹口傳政事,各別擇差,何如?傳曰,依啓。
又啓曰,云云事前文書,兵亂蕩失,無憑可考,而但戊寅年頒赦之時,其時平安監司閔聖徽放未放啓本中,圍籬罪人李敏求,書於稟秩矣,敢啓。傳曰,知道。前後所爲,俱極不當矣。禁府謄錄
有政。吏批,以羅攀爲義禁府都事,李哲英爲義禁府都事,呂爾徵爲大司憲,李復一爲司饔院直長,尹維晉爲石城縣監,姜栢年爲掌令,丁彦璧爲藝文館檢閱,申晌爲掌令,趙啓遠爲全州府尹,田皥民爲龍岡縣令,李演爲直講,洪命夏爲兵曹佐郞,金震遠爲禮曹佐郞,李敦實爲長興奉事,李慶桓爲工曹佐郞,李尙眞爲軍資監參奉,柳慶昌爲吏曹佐郞,林聖翊爲正言,崔惠吉爲大司諫,梁曼容爲應敎,李海昌爲修撰,尹衡啓爲濟用參奉。吏批政事
上在昌慶宮。停常參·經筵。
鞫廳啓辭。答曰,誣告者旣伏邦刑,今後奸人,雖欲指嗾,不可得也。雖然,啓辭如此,削職放送。
院啓。答曰,不允。遞差事,依啓。
府啓。答曰,依啓。李應蓍事,不允。
左議政金尙憲三十二度呈辭。答曰,固辭至此,勉從之意,遣史官諭之。內下記草
傳曰,今番功臣,欲爲合錄於寧國功臣,此意言于錄勳都監,凡所備之事,知悉擧行。錄勳都監謄錄
上在昌慶宮。停常參·經筵。
申時酉時,日暈。夜一更,月暈。內下日記
府啓。答曰,勿煩。
禁府粘目。答曰,依允。洪處厚等三人乙良,分揀。
院啓。答曰,勿煩。趙後亮事,旣已酌處,亦勿煩漬。內下記草
敎奮忠贊謨立紀靖社效忠奮威炳幾決策寧國功臣崇祿大夫綾川府院君具仁垕書。王若曰,予惟禍起蕭墻,非忠貞,無以靖亂。功存社稷,非勒銘,無以酬勞。是知戮力除兇,斯人臣之大義。圖形歃血,亦國家之彝章。非予敢私,自古卽爾。惟卿,英風烈烈,武略恢恢。以喬木之世家,聯親肺腑。以大樹之名將,作我股肱。惟忠勇已著於贊謨之時,而勒勩益殫於臨難之日,及躋司馬之長,兼掌哮虎之師,不料賊臣,近出相府,謂其人才有效,謬龐萌寄命之褒,果以豺豕之心。念王敦辜恩之惡,扈衛權柄。籍以聚其奸徒,守禦軍需。取之養其死士,至於禁旅。更番以中起,曁乎山城,同逆之外援,謀已部分,禍在頃刻,時卿聞變之夜,遑待乎朝。李多祚之將兵,慮在此際。陳丞相之念患,宜急交歡。入扈而令嚴如熊,出捕而勢成搏虎。魁兇巨猾,敢〈?〉遁逃,亂領妖腰,卽就誅戮。神人洩憤,宗社獲安。玆誠不世之勞,可無非常之典,肆策勳爲寧國功臣一等,圖形垂後,超三階。爵其父母妻子,亦超三階。嫡長世襲,不失其祿,宥及永世,無子則甥姪·女壻,超二階。仍賜伴倘十名·奴婢十三口·丘史七名·田一百五十結·銀子五十兩·表裏一段·內廏馬一疋·至可領也。爵號仍舊,寵丹維新。魏其竇嬰,亦成平吳之績,絳候·周勃,復樹誅呂之功,故前日·後日之患,庸何靳再錄?卽二等一等之封,相俱協衆心,而卿豈望報乎?在予不可已者。於戲,指山河而申誓,毋忘斯言。處富貴而思艱,益勵乃節,故玆敎示,想宜知悉。南翧製進
敎奮忠贊謨立紀明倫靖社效忠奮威炳幾決策寧國功臣大匡輔國崇祿大夫昇平府院君金瑬書。王若曰,屢勘大難,則忠猷益宣。有光前功,則懋賞奚惜?天佑社稷,乃生斯人。績紀旂常,復有今日。玆遵舊軌,式擧新儀。惟卿,德矩才全,器宏〈?〉博。心存忠烈,不忝文祖之風。志在經綸,早負公輔之望。當先朝逼翰林之華蓋,處亂世橫野渡之孤舟。躬曁寡人,力扶新運。送昌邑而歸邸,再造乾坤。奉長秋而臨朝,復正倫紀。功高漢閣,惟博陸之不名。業茂商霖,見傅巖之爰立。而出處進退之際,係安危存亡之機,乃者莽·卓之兇,敢肆豺狼之性,連謀畿輔,籍守禦而簽丁,締結羽林,更禁直而衷甲,表裏相應。射日之計幾成,部署已分。陷天之禍斯迫,賴卿籌策,安我國家。卽發軍兵,聲勢震疊,先事逮捕。羽翼摧零,殲厥巨魁,攄擧國之憤。獻諸太廟,慰在天之靈,蓋賴平·勃之交驩。幸致宗社之獲保,若指授方略。坐靖危疑,安得奉揚明威。迅掃兇醜,如山岳鎭地。功利及人,如重陰快除。萬物咸覩,以同休共戚之義,卿雖不矜,在酬勞報功之賞,予豈可已?人言胡得,不足介然於懷,輿情至公,奚待久而後定,行昇平之舊號,申帶礪之前盟。肆策勳爲寧國功臣一等,圖形垂後,超三階。爵其父母妻子,亦超三階。嫡長世襲,不失其祿。宥及永世,無子則甥姪·女壻,超二階。仍賜伴倘十名·奴婢十三口·丘史七名·田一百五十結·銀子五十兩·表裏一段·內廏馬一疋,至可領也。發縱酇候,已有獨多之邑,益封曲逆,亶爲六出之奇。考諸前日後日之勞,闡玆大書特書之績。於戲,恩遇勿替,於篤不忘。儆戒爰及於子孫,益勵乃節。故玆敎示,想宜知悉。朴長遠製進
敎效忠奮威炳幾寧國功臣嘉善大夫檜興君兼五衛都摠府副摠管黃瀗書。王若曰,變將迫於不測,誰察禍機。國復安於旣危,予嘉乃績。盍加懋賞,用彰大勳。卿忠勇過人,才智出衆。初事儒業,肯辛苦於雕蟲。遂登武科,早飛騰於鞍馬。眞是烈丈夫氣槪,綽有古名將威風。若遇盤根,自別利刀,屢分銅竹,焉用牛刀?素所蓄積之心,只是忠國。及其板蕩之日,始識誠臣。頃者反逆之賊,近出勳之臣。自布衣登鼎司,何負於汝?交武夫養死士,自速其誅。招集外方之偏裨,約日犯闕。連結畿輔之防禦,不時聚兵。逆謀甚兇,禍在頃刻。群渠已會,孰壞機牙?卿乃爲國忘身,誓心誅賊。察萌兆於誘脅之始,自激丹衷。絶猜疑於辭氣之間,益知陰事。台玆分發之已定,遂建夷靖之奇勳。摘隱鉤深,已盡得其實狀。窮兇極惡,寧有逃於常刑。潛往大將之家,約束輦轂之軍旅。一聽上相之策,搜捕城社之群妖。賊黨同辭,如出一口,逆魁就供,畢露反形。幸今日宗社之獲安,實賴卿忠悃之憤義。爰擧酬報之典,亟施封爵之恩,顧大功宜置一等。式遵前例,勉從衆論,策勳爲寧國功臣二等,圖形垂後,超二階。爵其父母妻子,亦超二階。嫡長世襲,不失其祿。宥及永世,無子則甥姪·女壻,超一階,仍賜伴倘六名·奴婢九口·丘史四名·田八十結·表裏〈一段〉·內廏馬一匹·至可領也。於戲,泰山·黃河帶礪之誓猶在,雲臺·煙閣圖畫之意可忘,故玆敎示,想宜知悉。崔繼勳製進
敎效忠奮威炳幾寧國功臣嘉善大夫完陽君李元老書。王若曰,殲厥巨魁,克盡禍機之未發。嘉乃丕績,寔擧勳策。載之丹書,誓以白水。惟卿,虯鬚遙裔,猿臂殊姿。未有後其君,素懷向日之悃。奉良業於學箕,慕壯志於投筆。早占虎榜,入侍中禁之廬。屢試牛刀,出典右海之邑。利器旣別於錯節,勁草又知於疾風。備嘗艱難,徒增戴貂之秩。不擇夷險,擢分司馬之班。頃者射天之兇,極其絶地之惡。苟非爲忠義之畜積,曷能得情狀之隱微?挾扈爪牙,逞異志而陰養。披守禦之羽翼,濟同惡而潛連。蕭墻憂迫在朝昏,輦轂變急猶呼吸。姑忍段秀實之奮擊,遂盡溫太眞之告謀。將相因而畫策,大憝成摶虎之勢。神人賴而洩憤,群兇就戮鯨之刑,廟社獲安,是誰之力?金石可勒,立定厥功。爰遵加膳之規,用彰覺報之典。肆策勳爲寧國功臣二等,圖形垂後,超二階。爵其父母妻子,亦超二階。嫡長世襲,不失其祿。宥及永世,無子則甥姪·女壻,超一階。仍賜伴倘六名·奴婢九口·丘史四名·田八十結·銀子三十兩·表裏一段·內廏馬一疋,至可領也。於戲,雲臺·煙閣,將不朽於圖形。礪山帶河,庶無忘於歃血,故玆敎示,想宜知悉。李元鎭製進
敎效忠奮威寧國功臣通政大夫行漆原縣監李碩龍〈書〉。王若曰,妖腰亂領,旣服常刑。紀功藏名,合擧茂典。誓以白水,載之丹書。惟卿,起自良家,名登武榜。有才莫售,久屈褊裨之間。懷忠自奇,每切葵藿之悃。頃日益信之逆變,實襲器遠之餘謀。逞其草野豺豕之性,竊發雀苻。誘其鋤耰棘矜之徒,結爲腹心。先擧事於列邑,將刻期而犯京。賴卿先幾,罪人斯得,禍將迫於呼吸,莫測其端,兵不血刃而芟夷,是誰之力?遭逢此其時矣,富貴實自致之,上變除凶,忠豈間於內外?同功一體,錄宜竝於後先,肆策勳爲寧國功臣三等,圖形垂後,超一階。爵其父母妻子,亦超一階。無子則甥姪·女壻加階。嫡長世襲,不失其祿。宥及永世,仍賜伴倘四名·奴婢七口·丘史二名·田六十結·銀子二十兩·表裏一段·內廏馬一匹,至可領也。於戲,指山河而爲盟,如礪如帶。告天地而歃血,傳子傳孫,故玆敎示,想宜知悉。李行遇製進錄勳都監謄錄
上在昌慶宮。停常參·經筵。
上在昌慶宮。停常參·經筵。
夜自三更至五更,月食。四更,流星出牛星下,入南方天際,狀如鉢,尾長六七尺許,色赤光照地。內下日記
傳曰,女僧等旣已入山居生之罪被囚,則汝矣身所當還俗是在乙,更往山中爲有如乎喩,更往情由,一一直招。女僧變得事
傳曰,頃日持去黃金,何樣佛像鑄成計料爲臥乎喩?從實直招爲旀,生事之後,女僧不爲斥逐情由,亦爲直招。男僧義天等事
府啓。答曰,依啓。趙後亮旣已酌處,勿爲煩論,李應蓍事已喩。
院啓。答曰,已諭毋煩。內下記草
政院啓曰,罪人林慶業,已爲拿來,推鞫處所,何以爲之?敢稟。傳曰,明日親鞫爲之。禁府謄錄
上在昌慶宮。停常參·經筵。
藥房都提調領議政臣金自點,副提調行都承旨臣兪㯙,親鞫擧動罷後問安。答曰,知道。與朝一樣。藥房日記
夜一更至三更,月暈。
下直,陽城縣監申汝挺。
京畿監司狀啓,振威呈,以幼學柳天耉妻生三男事。
又狀啓,富平等各官呈,以十四日惡風大作,百穀損傷事。內下日記
府·院啓辭。答曰,勿爲瀆擾。
昇平府院君金瑬上疏。答曰,省疏具悉。卿其勿爲待罪,安心調理。內下記草
傳曰,前日親鞫時,問事郞廳,皆爲改差,新差之人,想如生疏,其中一二人改差,其代以曾經親鞫人差定。禁府謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,副提調行都承旨臣兪㯙啓曰,連旬霖雨,風色陰濕,昨日玉體勞動,夜來調攝,何如?臣等不勝區區伏慮之至,敢來問安。答曰,與前無異。藥房日記
備邊司啓曰,趙孝信留待灣上事,則一邊發文,分付于平安監司,及義州府尹處。蔘禁所禁人等,亦依前日覆啓之意,令該曹稟旨擬律矣。戶部回咨,亦令承文院從速撰出,何如?答曰,允。備局謄錄
備邊司粘目。答曰,無端奪蔘,事涉無據,故出此擬罪之計,依狀啓回咨,俾無無聊執言之患。
府·院啓辭。答曰,已諭無煩。內下記草
政院啓曰,今日推鞫,何以爲之?敢稟。傳曰,待晴,親鞫爲之。傳曰,禁府內外相通之事嚴禁耶?問啓。啓曰,云云事,傳敎矣。內外禁斷之事,自前頻數嚴飭,而近又招致入直都事及門外守直都監將官,各別申飭矣,敢啓。傳曰,知道。
傳曰,檜巖僧人拿來都事,林慶業所置之物,盡爲搜來耶?問啓。傳曰,今日日勢已晩,親鞫明日爲之。禁府謄錄
錄勳都監啓曰,今番功臣,合錄於寧國功臣,此意言于錄勳都監,凡所備之物,知悉擧行事,傳敎矣。今番功臣合錄,則寧國會盟日子,迫近,凡所備之物,勢未及期,令該曹退定擇日之意,敢啓。傳曰,知道。
錄勳都監啓曰,郞廳監造官,付軍職冠帶常仕,入啓蒙允矣。該曹不付實遞兒軍職故,至今不得受料不小,啓下公事,該曹不卽擧行,殊極未安。今朔料米,姑令戶曹,別爲磨鍊題給之意,敢啓。傳曰,知道。當該官吏推考。錄勳都監謄錄
上在昌慶宮。停常參·經筵。
擧動罷後,藥房都提調領議政臣金自點,副提調行都承旨臣兪㯙問安。答曰,知道。藥房日記
備邊司啓曰,蔘禁所犯人等擬罪咨文,令承文院,今方撰出,別差下送,然後似無遲滯之患,擇定禁軍,以撥上齎送,傳給趙孝信,何如?答曰,允。備局謄錄
府啓。答曰,依啓。李應蓍及趙後亮事不允。
領府事金尙憲上疏。答曰,省疏具悉。卿其勿爲待罪。
院啓。答曰,不允。內下記草
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,副提調行都承旨臣兪㯙啓曰,雨後炎蒸,聖體勞動,伏未審夜來,玉候調攝,何如?臣等不勝區區伏慮之至,敢來問安。答曰,與昨一樣。世子宮問安。答曰,知道。提調臣閔聖徽,分承旨臣李元鎭,中宮殿問安。答曰,知道。擧動罷後,都提調臣金自點,副提調臣兪㯙問安。答曰,知道。藥房日記
備邊司啓曰,因該曹朴璇等擬律啓目,判付內,係是死罪,恭俟裁處等語,結末以送,似或宜當。令廟堂參酌施行事,下敎矣。臣等參量彼間事情,從重科罪,然後容有可恕之理,聖敎極爲允當。乃曰,朴璇等招內,不知新定法令而齎去,事在令前云,而考諸律文,大典禁制條云。潛商禁物,重者絞,續錄禁制條,私托物貨,貿易唐物者,杖一百·全家徙邊。此人等所犯,要不出乎此兩律,而小邦不敢擅便低昻。朴璇·尹信立·金貴仁·任義男等,戶部移咨,卽時竝爲堅囚,恭候上國裁處云云。以此之意,宛轉措辭,撰出咨文以送,似或宜當。上裁,何如?答曰,依啓。備局謄錄
夜二更,白雲一道,如氣起自東方,直指坤方,長十餘丈,廣尺許。四更五更,月暈。五更,有霧氣。內下日記
傳曰,頃年定配林慶業妻妾·族屬,竝爲放釋。
鞫廳啓辭。答曰,依啓。彦始放釋。
鞫廳再啓。答曰,停刑依啓。趙時和事
鞫廳啓辭。答曰,依啓。趙思明厥罪最輕,放釋,宜矣。
府·院啓辭。答曰,不允。趙後亮定配。
傳曰,林慶業旣已伸冤,此輩論以謀叛,似爲不可,誅止其身,宜矣。內下記草
上在昌慶宮。停常參·經筵。
公洪監司狀啓,瑞山呈,以本月初九日午時始雨,夜半狂風大作,樹木或拔或折事。
自昧爽至卯時,有霧氣。巳時,太白見於未地。夜一更,流星出女星下,入南方天際,狀如拳,尾長三四尺許,色赤,有霧氣。內下日記
府·院啓辭。答曰,不允。趙後亮旣施重律,勿爲更煩。
府啓。答曰,已諭。
院啓。答曰,已諭。內下記草
禁府啓曰,云云事,傳敎矣。林慶業妾梅還,自本府定配于珍島,而已爲蒙宥放釋,此外無族屬定配之人矣。敢啓。無發落。
傳曰,林慶業非有病人,而受刑二次經斃,其間無乃有奸僞之事乎?承旨察啓。
政院啓曰,云云事,傳敎矣。雖不知其間奸僞與否,大槪炎程驅馳之餘,遽受二次之刑,昨於殿庭,已有上氣直視之形,都事卽告于廳上,臣亦目見之矣。以此推之,則似無奸僞之事矣。敢啓。答曰,知道。
政院啓曰,林慶業致斃之事,其間或不無救療之失,當該都事及月令醫員,請推考。答曰,依啓。
禁府啓曰,卽見右邊捕盜廳牒報,則金忠男卽金男也。中路逃躱,其妻貴香,當爲仍囚,李元妻母,其女子一禮,女壻安戒立等,所當處置,而當初本府入啓之事,本廳不敢稟處云。李元旣已就誅,則其妻母·女子·女壻等,更無可問之事,似當放送,敢稟。傳曰,知道。禁府謄錄
有政。吏批,以洪罙爲三加縣監,李時億爲比安縣監,金振吏曹正郞,許坵爲新寧縣監,金尙宓爲洪州牧使,黃裒爲開寧縣監,丁彦瑗爲持平,元海益爲刑曹正郞,金益熙爲執義,姜栢年爲司諫,李基祚爲吏曹參判,崔得麟爲會寧判官,李晢爲掌令,金徵爲康津縣監,李命說爲松羅察訪,金益烈爲鎭岑縣監,金光厚爲利仁察訪,洪再吉爲平陵察訪,李必馦爲大興縣監,李山賚爲振威縣令,趙仁亨爲刑曹佐郞,吳熽爲監察,李格爲新溪縣令,丁時傑爲瓦署別提,房元井爲參禮察訪,李徵厚爲司僕主簿,黃一夔爲造紙別提,金俊元爲遂安郡守,李從儉爲興陽縣監,田㒆爲昆陽郡守,趙時亨爲興德縣令,金義立爲長鬐縣監,洪重普爲注書,方瑋爲司䆃主簿,李惟寅爲尙瑞直長,李精元爲監察,閔汝鎭爲引儀,南得朋爲繕工奉事,李井男爲司䆃正,李天耉爲瓦署別提,金聲發爲禮賓別提,成以性爲校理,李時淵爲尙瑞副直長,金地南爲戶曹正郞,鄭伯基爲泰陵參奉,趙珩爲吏曹正郞,閔忠亮爲南別殿參奉,朴承健爲靖陵參奉,金振爲副應敎,李時材爲繕工僉正,金時鉉爲典籍,南斗明爲內資直長,金起立爲掌苑別提,權克經爲禮賓參奉,林爲兼世子侍講院司書,趙聖達爲監察,朴廷龍爲監察,李後傑爲義禁府都事,李士徵義禁府都事,沈挺豪爲典籍,李信孝爲引儀,金鏔爲童蒙敎官,金翊震爲交河縣監,林汝栢爲引儀,權儆己爲義禁府經歷,崔東亮爲尙衣直長,柳寅亮爲兵曹正郞,吳挺緯爲典籍,丁時傑爲監察,李有源爲監察,李光勉爲監察,林爲吏曹正郞,睦兼善爲兵曹佐郞,南重晦爲兵曹佐郞,沈地治爲典獄奉事,柳時中爲司䆃主簿,柳珍爲濟用奉事,郭之欽爲直講,洪命夏爲世子侍講院文學。吏批政事
上在昌慶宮。停常參·經筵。
自昧爽至辰時,有霧氣。內下日記
禁府郞廳,以大臣意啓曰,今此李卓,特一容接亡命之罪人也。別無鞫問以謀逆之事,令禁府嚴訊處置,何如?傳曰,依啓。
又啓曰,御寶僞造罪人趙賢吉加刑之際,告于臣等開坐處曰,逆魁器遠,與慶業同謀,隱置一處,而慶業之妾,亦同在其所。又有僧人,通謀義兵之事,渠家與慶業所住處,不遠,故詳知云云。此是死中求生之計,極爲兇詐,而罪人所告,不可掩置,敢啓。傳曰,知道。奸人之言,不足信也。禁府謄錄
上在昌慶宮。停常參·經筵。
咸鏡監司狀啓,北道會寧等五郡,蝗蟲熾盛,南道咸興等十邑,暴風惡風大作,禾穀·生麻沈水折損事。
自昧爽至辰時,有霧氣。巳時,太白見於未地。夜一更,流星出胃星下,入巽方天際,狀如拳,尾長三四尺許,色赤。二更,流星出奎星下,入東方天際,狀如鉢,尾長五六尺許,色赤。內下日記
禁府草記。答曰,知道。奸人之言,不足取信也。趙賢吉告變事
院啓。答曰,不允。李應蓍置而不罰,則大義不明,邪論益盛矣。
府啓。答曰,上同。內下記草
上在昌慶宮。停常參·經筵。
自昧爽至辰時,沈霧。巳時,太白見於未地。
謝恩使李景奭等入來,所持來銀子·雜物下該曹。
夜一更,流星出奎星上,入巽方天際,狀如拳,尾長三四尺許,色赤。二更,流星出貫索星下,入坤方天際,狀如鉢,尾長五六尺許,色赤。黑雲一道,如氣起自北方,直指巽方,長十餘丈,廣尺許,漸移東方。五更,有霧氣。內下日記
府啓。答曰,不允。李應蓍之言,關係非細,決不可置而不罰也。
院啓。答曰,上同。內下記草
上在昌慶宮。停常參·經筵。
申時酉時,日暈。內下日記
府·院啓辭。答曰,已諭。內下記草
兵曹啓曰,以宣惠廳都提調啓辭,倉舍開基,到防軍役所赴役事,允下矣。今番雨水,宮墻·都城有頹圮處,所當及時修改,今此到防軍七百名,送于宣惠廳,而其餘則分用於城墻修改,宜當。且當此盛熱,遠來軍兵,不可連日赴役,竝以一日使用,俾無號苦之弊,何如?傳曰,依啓。兵曹謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,左承旨臣南銑啓曰,近日酷暑,玉候調攝,何如?臣等昨見,戶曹堂上請對,有氣適不平之敎,臣等不勝區區憂慮之至,敢來問安。答曰,近患暑症,而不至大段矣。再啓曰,伏承近患暑症之敎,臣等不勝憂悶之至,詳知症候,然後卽當議藥,敢稟。答曰,從容調理,則自當差復,勿爲議藥。藥房日記
巳時未時申時,日暈。酉時,白雲一道,如氣起自日上,直指東方,長二三尺許,廣尺許。內下日記
禁府啓曰,本府都事尹有吉,今日連化還爲押來,仍前保放乎?傳曰,放送。禁府謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,同副承旨臣洪瑑啓曰,昨日暑熱,比前尤酷,伏未審夜來,玉候調攝,何如?閭閻之人,苦於夏暑,因熱受風,則必致感寒,臣等不勝區區伏慮之至,敢來問安。答曰,暑症稍似減歇,勿爲問安。藥房日記
辰時,日暈。巳時,太白見於未地。夜一更,流星出北極星下,入織女星下,狀如拳,尾長四五尺許,色白,有霧氣。
國忌無事。內下日記
上在昌慶宮。停常參·經筵。
卯時辰時,沈霧。巳時,太白見於未地。夜一更,流星出北極星下,入巽方,尾長尺許,廣尺餘。
國忌無事。
兵曹啓曰,今此上番軍士一千五百四十七名內,精抄軍一百二十七名,旅師五十三名,此則從前不爲定送於各處,而本官以染病收布上送者三十三名,點考時,以病以老以幼,不得立番,從其願,不得已收布者三十八名,雜頉都數三百三名計除,則實役軍應用一千三百九十五名,而不足,至於一百五十一名,不緊諸處六十名減定之數,別單書啓,而其餘不足九十一名,以所收之布,添給雇立之意,敢啓。傳曰,兩闕除草軍·火藥直·擺撥軍勿減。兵曹謄錄
上在昌慶宮。停常參·經筵。
辰時,日暈。巳時,太白見於未地。
夜二更,流星出大角星下,入乾方天際,狀如拳,尾長二三尺許,色白。三更,流星出天稖星下,入建星上,狀如鉢,尾長三四尺許,色赤。流星出昴星下,入五車星上,狀如鉢,尾長三四尺許,色赤。五更,有霧氣。
國忌無事。內下日記郞廳李朝望校正。郞廳曺命胤書。
上在昌慶宮。停常參·經筵。
傳曰,中使北京鷹連領去之意,言于該曹,譯官亦以年少勤幹人擇定。備局謄錄
自昧爽至辰時,有霧氣。巳時,太白見於未地。五更,有霧氣。
國忌無事。內下日記
上在昌慶宮。停常參·經筵。
朝,有霧氣。昧爽至辰時,有霧氣。五更,有霧氣。內下日記
舍人李時楳上疏。答曰,省疏具悉。爾其勿辭,調理察職。
傳曰,典獄摘奸,輕囚放釋。
領中樞府事李景奭上疏。答曰,省疏具悉。卿其勿辭,調理行公。
院啓。答曰,依啓。吳廷彦推考,李應蓍·趙後亮等事,及錄勳還收事,不允。
玉堂箚子。答曰,予意已諭于兩司矣。
府啓。答曰,依啓。活人別提柳德涵,典牲奉事兪厚命汰去,崔明量遞差,李應蓍·趙後亮等事,不允。內下記草
禁府郞廳,以大臣意啓曰,今此道悟,特一容接亡命之罪人也,別無鞫問以謀逆之事,依李卓例,令禁府嚴訊處置,何如?傳曰,依啓。禁府謄錄
有政。吏批,以趙絅爲行護軍,趙絅爲都承旨,趙績爲成歡察訪,李時萬爲修撰,黃泳爲臨陂縣令,姜翻爲長鬐縣監,孟元賓爲三和縣令。吏批政事
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,同副承旨臣洪瑑啓曰,近日暑熱,入秋轉極,不審此時,玉候調攝,何如?臣等不勝區區伏慮之至,敢來問安。答曰,與前無異。藥房日記
今日引見時,領議政金自點榻前所啓,謝恩使當爲差送,而其國厭其頻數往來,故欲待大臣之還,何以處之矣,謝恩使回還後,小臣往見,詳問事情,則淸國之人,或有謝使復將入來之說云。且減米·減船,刷送漂流人,慶業出送事,似可別爲致謝,不可順付於節使之行,雖未有上·副使,或大臣或六卿中,假銜以送,似當。上曰,彼答不厭,則依爲之。
戶曹判書閔聖徽榻前所啓,兩西貢物,自戊午移定兩湖之事。上曰,前已啓辭之言,則勿言,只陳未爲之言。閔聖徽曰,兩西貢物,移定於兩湖,及自臣曹給價者,竝皆還定於兩西,作木上納,則平安道三百二十餘同,黃海道四百六十餘同,平安道則二結六十餘卜,出木一疋,黃海道則一結六十餘卜,出木一疋,可也。兩西所捧貢物價七斗收米,仍爲減除,則兩西旣無軍餉之用,儲峙無益,兩湖久替他道之役,不可不變通,而兩西減收米復舊役,則亦無所怨也。請依前啓辭施行,何如?上曰,令廟堂議定。
又啓曰,兩西貢物,不可不變通之意,戶曹堂上榻前所陳,已盡詳悉,今不必更贅是白齊,兩西貢物,曾前移定於兩湖者亦多,兩湖民役之煩重,實由於此,誠極悶慮是白在果,卽今兩西策應,不至於往日之浩大,不可以他道之役,仍存於兩湖。群議皆以爲,黃海道貢物,則依該曹啓請施行,更無他策,至於平安道,則減收米復舊貢,雖曰事理當然,而收米旣減之後,則邊儲乏竭,誠非細慮。本道貢物價木三百二十同四十疋,勿令上納,仍前作米,留爲軍餉之儲,而以此數分定於兩湖,則兩湖田結,乙酉年減縮最多,而尙且二十七萬餘結,每十七結,收布一疋,可準平安道貢物價木之數矣。平安道貢物價,則限數年,留置本道,以備不時之用,而兩湖十七結,出木一疋,以代其役,則兩湖旣減西糧。又免船運關西之勞,而關西雖失西糧之補,若得數多貢物之價,則庶可支撑,此亦不得已之擧,而事係變通,請原任大臣處,竝爲詢問處置,何如?
戶曹判書閔聖徽榻前所啓,兩西各寺奴婢身貢,自平時上納之物,而戊午以後,爲軍餉作米而用之,今則無軍餉之用,依前上納,宜當。上曰,黃海道依爲之。平安道則近見監司狀啓,有雇馬難辦之患,似難一體施行矣。閔聖徽曰,寺奴婢貢紬,本無雇馬之用矣。上曰,更議爲之。
戶曹參判李時昉所啓,元田結一年稅入十萬餘石,而支用之數十一萬餘石,經費每患不足,極爲悶慮,年歲雖登,舊賦疊出,則民力難以支撑,而今年許多貢物,將爲復舊,徭役之重,比諸元貢,其數有倍,兩湖大同之事,不可不隨時變通,以紓民力。上曰,兩西貢物,先爲議處後,此事更爲熟講議處。備局謄錄
自昧爽至卯時,有霧氣。夜一更,流星出井星上,入東方天際,狀如鉢,尾長三四尺許,色白。五更,流星出胃星下,入土星上,狀如拳,尾長二三尺許,色白。內下日記
院啓。答曰,不允。吳廷彦旣已推考,觀其緘辭,而處之,未晩矣。內下記草
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,分承旨臣邊孝誠,中宮殿問安。答曰,一樣。都提調·提調啓曰,臣等進詣慶德宮問安後,以醫女入診,則玉候,不如前日,脈候及察色,竝爲別單,書啓矣。與諸御醫等相議,則當此極熱,雖在平常之時,尙不可進藥,況在調攝之中,如用湯藥於此時,則恐傷脾胃,姑待暑退涼生,進藥,爲當云。此議亦似有理,依此待之,而六月二十一日,症候復作,而內中之事,臣等不能卽聞,不勝惶恐,竝此敢啓。答曰,知道。藥房日記
今日引見時,戶曹參判李時昉所啓,小臣專昧軍務,謬膺守禦之任,而兄弟俱典畿輔軍旅,極爲惶恐。山城軍器糧餉,則亂離以後,頗得措備,而至於守城軍兵,朝廷尙未區畫,脫有事變,則積城峙糧,而反爲不守之空城,極可憂慮。前日崔爲相時,以江原道忠州等邑軍,則屬于山城云,而適有西事之聳,公事中掇,封藏不傳,尙今更無區處,似當有急速分軍之擧矣。上曰,當事之人,稟定處之,可也。又所啓,城中七寺守直番,專靠僧徒,而各官所定之僧,不爲一一定送,其中不送之官,用罰,以懲他人,何如?上曰,依爲之。備局謄錄
自昧爽至辰時,沈霧。問安。自午時至申時,日暈。注書李惟碩病親呈辭。下直。內下日記
藥房啓辭。答曰,知道。中宮殿湯藥姑停事。
右議政南以雄箚子。答曰,省箚具悉。卿其安心,勿爲惶恐。
府啓。答曰,不允。金益鍊事,依啓。罷職不敍。
院啓。答曰,不允。內下記草
義禁府啓曰,僧人道悟拿來假都事田注雨,下去星山地,道悟不在其兄吳德明處,故德明女子·其外孫等囚禁,率其壻愛守,仍往道悟所住蔚山地拿來矣。今則道悟旣已被捉,當此農月,久囚可慮,星山縣所囚道悟侄女等放送事,行移,何如?答曰,依啓。禁府謄錄
上在昌慶宮。停常參·經筵。
備邊司啓曰,國家大小文書,皆出於大提學,而文衡之任,久曠至此,事極未安。請令政院考例擧行,何如?答曰,依啓。
吏曹啓曰,謝恩使,時任大臣二員之外,昇平府院君金瑬,年今七十六,完城府院君崔鳴吉,非但病重,且見忌於彼處,領府事李景奭,今纔還朝,俱不可擬望,大臣之列,未能備三望,不獲已以儀賓備望。大臣之意,如此,敢啓。傳曰,知道。備局謄錄
自午時至未時,日暈。自辰時至巳時,有霧氣。內下日記
院啓。答曰,不允。內下記草
上在昌慶宮。停常參·經筵。
以備邊司兩西貢物復設事啓目,傳曰,兩西貢物價,今則幾結收布乎?問啓。啓曰,兩西貢物價,今則幾結收布乎?問啓事,傳敎矣。兩西貢物,移定兩湖者,其價七百八十四同十三疋零內,九十九同二十九疋零作米,每疋五斗,一千六百五十九石零,則今方兩湖仍存之數,而其餘則或木或米,該曹之所拮据者也。大槪,以三百二十同四十疋之木,分定於兩湖,每十七結,出木一疋計之,則今方兩西貢物價之在兩湖者,乃五十餘結出木一疋也。以此較之,則所減乃五十餘結之布,而所定乃十六結之布,雖若輕重之懸殊,而初議兩西貢物之復舊者,欲減兩湖移定之役,及該曹拮据七百餘同,將定兩湖之役也。及慮關西貢物價木三百二十餘同上納之難便,然後又議兩湖西糧所減代十七結出木一疋之計,故終以兩湖旣減西糧,又免船運,關西雖失西糧,若得數年貢物價,庶可支撑等語結末者,蓋此公事,諸道下去,使兩湖知各其道移定兩西貢物旣減之後,以關西貢物移定於兩湖,西糧永減之代,除一結一斗五升之西糧,出十七結一疋之木,又使關西,知本道所定貢物價收米減除,然後復其舊貢價木,仍留本道,以備不虞之意,而許多曲折,似未通暢,有若欲省役,而反加賦者然,不得不竝此敢啓。備局謄錄
四更五更,有霧氣。巳時,太白見於未地。內下日記
院啓。答曰,不允。郭龍伯等事,依啓。
府啓。答曰,不允。許啓遞差。內下記草
備忘記,鞫廳書啓中,六人名數色目,何以與前不同?問啓。政院啓曰,云云事,傳敎矣。書啓之時,各其司主管,書啓,而本院下人名數,比沈賊獄事時稍多。大槪,自前逆變之出,有內外不同之時,故适變及仁聖之變,皆自外方而出,其時,書啓,甲申年有異云。亂後文書散失,終未得考其而今番逆變,亦自外而出起,故各該掌循例,書啓矣,敢啓。傳曰,知道。前例設或如彼,事涉濫雜,量減,書啓。
又啓曰,錄事二名·書寫一名·書吏二名·假書吏十名·羅將十名,減數其人,監考有司則全減,付標以入之意,敢啓。傳曰,知道。禁府謄錄
上在昌慶宮。停常參·經筵。
下直,平康縣監金忠立,饋酒爲之。
自昧爽至辰時,有霧氣。未時申時,日暈。夜二更,白雲一道,如氣起自乾方,直指天中,尾長五六丈,廣尺許,良久乃滅。五更黑雲一道,如氣起自艮方,直指巽方,長十餘丈,廣尺許,良久乃滅。內下日記
府啓。答曰,勿煩。
院啓。答曰,勿煩。吳廷彦事,風聞未必盡實,更加詳察,勿復論執。內下記草
義禁府啓曰,御寶僞造罪人趙賢吉,今曉罷漏之後,乘其巡羅停罷之時,穿其所囚獄間外面墻壁,逃躱出去,入直都事,呼聚吏卒等,四出追縱,僅卽捕得還囚矣。趙賢吉乃死罪重囚也。王獄體面,極嚴且重,而守直不謹,以致自脫,殊甚驚愕。近來法令解弛,專不畏忌,本府吏卒亦且屢次減省,不成模樣,數朔之內,再致獄囚逃越,誠極寒心。當日入直都事,爲先推考,刑房書吏·外直羅將·獄間守直軍士等,令攸司囚禁治罪,臣等徒不能檢飭之失,亦所難免,惶恐待罪。答曰,知道。勿待罪。
又啓曰,本府都事李俊傑,以病不仕,依例改差,其代,令該曹後政差出,何如?答曰,知道。禁府謄錄
上在昌慶宮。停常參·經筵。
自辰時至未時,日暈。內下日記
輔德趙贇上疏。答曰,省疏具悉。爾其勿辭察職。
刑曹粘目。答曰,知道。事甚慢忽,當該堂上·郞廳,竝推考。
持平韓鎭上疏。答曰,省疏具悉。深用嘉尙,疏辭予當體念,爾其勿辭察職。
府啓。答曰,不允。閔希顔到任未久,姑勿煩論。
院啓。答曰,勿煩。內下記草
義禁府啓曰,趙賢吉御寶僞造之跡,旣已昭著,至於僞造御寶,亦已現出,則其所犯,在律當然,而渠未就服,故刑推窮問,期得輸情矣。今則穿其獄間墻壁,自脫出走,此正律文所謂凡犯罪被囚,而脫監及解脫自帶枷鎖越獄在逃者,各於本罪之上,加二等,且本犯應死者,依常律云者也。以此推斷,更無訊問之事,且以近例言之,此等越獄死囚,亦多有梟示者,趙賢吉依近例梟示,何如?傳曰,知道。此罪人受刑幾次耶?問啓。啓曰,云云事,傳敎矣。趙賢吉前後受刑,已至十二次矣,敢啓。答曰,知道。仍傳曰,受刑十二次者,何以運身出走耶?問啓。啓曰,云云事,傳敎矣。自前本府囚治罪人,循例刑推,積成痼弊,其間待罪本府者,豈無欲革弊習,而不免狃於積習之致,不能一時卒變。今承聖敎,不勝惶恐悚慄之至。趙賢吉其罪應死,故訊問之際,嚴加刑訊两膝,破傷而止。緣校正訊杖,不至重大,雖累次刑訊,能爲運身出走者,實由於此,故旣承下問,不能不以從實以達之意,敢啓。答曰,知道。刑者補治之具,其不可歇看,明矣。近來禁府,玩法緩刑,愈往愈甚。使其重囚,無一依法,累次受刑訊者,越獄出走,有同平人,王獄事體,豈容如是哉?其不職之罪,不可不懲,當該堂上推考,監刑都事拿推。禁府謄錄
有政。吏批,以曺挺立爲定州牧使,韓必遠爲工曹參判,李明吉爲活人署別提,趙錫胤爲副提學,閔應協爲執義,柳後昌爲弼善,吳義賢爲律學敎授,金始振爲說書,林堜爲承旨,鄭知和爲應敎,兪㯙爲兵曹參判,尹絳爲吏曹參議,金南重爲大司諫,崔有淵爲分承旨,金益熙爲承旨,金振爲司諫,李秞爲禁府都事,姜栢年爲修撰,權大運爲禁府都事,趙光羽爲甲山府使,蔡裕後爲兵曹參議。吏批政事
上在昌慶宮。停常參·經筵。
卯時,有霧氣。巳時,太白見於未地。夜五更,黑雲二道,如氣起自艮方,直指天中,長各十餘丈,廣尺許,漸移東方。內下日記
義禁府啓曰,御寶僞造罪人趙賢吉梟示事,命下矣。今日則上弦,初九日國忌齋戒,初十日國忌也。過後行刑之意,敢啓。答曰,知道。禁府謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,同副承旨臣金益熙啓曰,殘暑尙酷,夜氣頗冷,此時玉候調攝,何如?臣等不勝區區伏慮之至,敢來問安。且二神交濟丹劑入已久,伏想今明間,當爲畢進御矣。此丸藥仍前加劑入乎?更議他藥乎?敢稟。答曰,與前一樣。且丸藥時未盡服矣。藥房日記
辰時,日暈。巳時,太白見於未地。
夜四更,流星出畢星下,入東方天際,狀如拳,尾長二三尺許,色赤。
國忌無事。內下日記
上在昌慶宮。停常參·經筵。
備邊司啓曰,當初只請單使者,欲除一分之弊,而彼中視儀賓與大臣無異,若或詰問副使一款,則難以爲對。僉議皆以爲,慮少弊,而生事於無事之中,謝恩之意,反歸虛地云。副使差出以送,何如?答曰,依啓。備局謄錄
傳曰,給由馬。晉州君喜處病母相見事
義州府尹金壽翼上疏。答曰,省疏具悉。所陳弊瘼,當令該曹處之。卿其勿辭,調理察職。
重出傳曰,刑者補治之具,其不可歇看,明矣。近來禁府,玩法緩刑,愈往愈甚,使重囚無一伏法,累受刑訊者,越獄出走,猶同平人,王獄事體,豈容如是哉?其不職之罪,不可不懲,當該堂上推考,監刑都事拿推。
府啓。答曰,不允。田潝事,及漁樵勿爲私禁事。
院啓。答曰,不允。
判尹洪振道上疏。答曰,省疏具悉。卿其勿爲待罪,安心調理。
副護軍李植上疏。答曰,省疏具悉。卿其勿辭,調理上來。
判中樞府事李景奭上疏。答曰,卿其勿辭,依舊例薦望。內下記草
有政。吏批,以朴惇爲典牲署奉事,李行遇爲兵曹參知,吳挺緯爲吏曹佐郞,琴是調爲奉常僉正,李之馨爲司宰監參奉,金蓍國爲大司成,金迬爲典籍,郭成龜爲兵曹正郞,郭之欽爲持平,沈玖爲泰仁縣監,林爲副應敎,尹澄之爲說書,鄭太和爲大司憲,兪省曾爲戶曹參議,李植爲禮曹判書。吏批政事
上在昌慶宮。停常參·經筵。
富平府使李馨益還下去。
卯時·辰時,日暈。太白見於未地。內下日記
備邊司粘目。答曰,此道形勢,與他道不同,風水之災,亦似尤甚。乙酉式年充定乙良,特爲減除。
院啓。答曰,不允。孟元賓事依啓。錄勳事依啓。
府啓。答曰,不允。內下記草
義禁府啓曰,昨日趙賢吉監刑都事拿推事,命下矣。卽令本府郞廳抄出,以刑推啓目末端郞廳着名考之,則吳以奎·羅襻現告矣。更考公座簿,又聞本廳規例,則曹司都事,例爲監刑云。以此査出,則李時億四日,吳以奎三日,柳東發·洪采·羅襻·李俊傑·李士淑各一日監刑,而其中日數最多者,李時億·吳以奎也。李時億亦難免其罪,竝爲現告之意,敢啓。答曰,知道。一日監刑者,只推考,勿爲拿鞫。禁府謄錄
上在昌慶宮。停常參·經筵。
備邊司啓曰,兵火之餘,連歲飢荒,至於七八年,今年五月以前,遑遑救活之狀,言之嗚咽。頃者幸得雨澤,禾穀向茂,而卽今旱乾,已至三十餘日矣。秋後豐登,難可必期,設或稍稔,百役稠疊,公私償債,力所不暇,若於此際,年例歲抄之外,虛位充定,一時擧行,則民不堪苦,臣等非不知軍政爲重,不可少緩,而歲抄雖民情所在,不可不顧念,年例〈歲抄雖〉不可廢,虛位充定,退行於後日,以除騷屑之弊,恐或得宜。群議如此,不得不敢稟。答曰,依啓。
政院啓曰,錄勳所啓,今已停止,洪淸監司林墰,作速上來,然後可以堪定勳次,依前都事代察,乘馹上來事,下諭,宣傳官持標信·密符發送,何如?傳曰,允。
引見時,上曰,備局回啓,黃海道貢物,依該曹啓請捧之之時,捧之數幾何?戶判曰,時所捧七斗收米也。參判曰,兩西每當勅使之行,徭役偏重,而今則田米三萬石收納之擧,田稅又將上納,七斗收米,若爲准捧,民怨必多。臣意則每結若捧三斗,則可準本道貢物之價,依此減捧,何如?戶曹判書曰,此是只捧田米三斗,則受食者必爲稱怨。戶曹參判曰,若然則以四斗爲定,何如?上曰,如此則便當矣,退以議定。戶曹參判曰,前者慮有補運之事,載米船三十隻,分定於三南,想已畢造,而今無所用之地,當爲區處。兵·水營所造船,則移用戰·兵船,各官所造船,則漕船或限滿,或致敗之代,移給,何如?上曰,依爲之。戶曹參判李時昉啓曰,裵尙曾所領船人等,來到關西地方,棄船徑還者,不可以不爲回泊信地之故,依他例用罰,船隻則令平安監司區處,沙格則勿爲推治,似當。上曰,今番出來船格,經年後始還,比上年出來者,功勞較多,蠲役,可也。
引見時,戶曹參判李時昉所啓,裵尙曾所領船人等,來到關西地方,棄船徑還者,不可以不爲回泊信地之故,依他例用罰,船隻則令平安監司區處,沙格則勿爲推治,似當。上曰,今番出來船格,經年後始還,比上年出來者,功勞較多,蠲役,可也事,傳敎矣。裵尙曾所領船人等,當初固已復其戶役,而經年始還,勤苦倍他,今又限一年復其戶役,公私賤及有軍役者,竝蠲一年身役,似當。令該曹擧行,何如?答曰,依啓。
引見時,上曰,備局回啓,慶尙道貢物,該曹啓請捧之云,時捧之數幾何?戶曹判書閔聖徽曰,時捧七斗收米也。參判李時昉曰,兩西每當勅使之行,徭役偏重,而今有田米三萬石收納之擧,田稅又將上納,七斗收米,若爲准捧,民怨必多,臣意每結若捧三斗,則可準本道貢物之價,依此減捧,何如?戶判曰,此是田米,只捧三斗,則受食者必爲稱怨。參判曰,若然則以四斗爲定,何如?上曰,如此則便當矣,退而議定。疊錄備局謄錄
巳時,太白見於未地。內下日記
禁府草記。答曰,知道。一日監刑,只推考勿爲拿鞫。
戶曹參判李時昉箚子。答曰,省箚具悉。嘉卿爲國之誠,箚陳之事,令廟堂稟處焉。
府啓。答曰,依啓。李應蓍·趙後亮·閔希顔等事,不允。
院啓。答曰,勿煩。內下記草
義禁府啓曰,本府都事拿推傳旨中,旣以李時改付標,故羅襻放送之意,敢啓。答曰,知道。
又啓曰,頃因備邊司回啓,北京運米差使員裵尙曾回還卽時,拿鞫定罪事,已爲蒙允矣。裵尙曾今已回還,發遣羅將拿來之意,敢啓。答曰,知道。
又啓曰,今番鞫廳書啓中,名數色目,何以與前不同?問啓事,傳敎矣。今番鞫廳時,錄事二名·書寫一名·書吏二名·假書吏五名·羅將四名,加數矣。自前鞫廳上下名數,隨其一時多少,而書啓,故如是不同。至於其人監考有司,則自前無,書啓之時,而渠等呈單稱冤,故竝爲書啓矣。傳曰,知道。禁府謄錄
戶曹啓曰,上年稅入多縮,百官以下,頒料不足,海西田米三萬三千餘石運來,交給頒料事,曾已定奪矣。不幸敗船之患,未有如今年之甚,所失稅米,幾至萬石之多,經費渴急之狀,有不可形言。以乙酉一年所用之數觀之,則米可十一萬六千餘石,然後庶得繼用,而三稅米上來及未收之數,僅七萬餘石,海西小米或上來或未上來,竝三萬三千餘石,合而計之,大數僅十萬餘石,倉儲陳米,又萬餘石而已。此則庫中虛實,亦不可知,而其他雜下之數,不在此限。百爾思之,罔知所措。以見存大·小米之數料之,小米當爲十分之三,百官以下頒料交給,當以十分之三,而所頒甚薄,交給似多。百官以下三醫司以上已料,則大米仍給。各其奴料七名以下,皆各大米五斗,小米一斗。百官·東西班軍職·各營將官·內侍府·禁軍·各衙門軍官·局出身·三醫司等有奴料者,一體施行。三手軍受料九斗者,大米七斗,小米二斗。受料十二斗者,大米九斗,小米三斗。掖庭署下人及各衙門書吏等受單料,皆交給小米一斗。受八九斗以上者,交給小米二斗。此外新設受料之人,名目甚多,皆不得枚擧,竝爲一體施行。來八月朔料爲始,依此頒給之意,敢啓。傳曰,知道。軍兵所給之數,似爲太多矣。又啓曰,以本曹草記,百官以下三手軍兵料,八月爲始,小米交給事。傳曰,知道。軍兵所給之數,似爲太多事,傳敎矣。一朔頒料,百官則一千五百餘石,三手軍兵則三千餘石,其多寡之懸殊,旣如此,而江原道及洪淸山郡三手糧田米上來,故自前多有田米交給之時,今雖二三斗交給,其實非今番創開也。不如是,則大小米十分之三,而交給不適,非徒大米不足而已。小米陳久,則易致腐朽,終必有小米加給之患,改磨鍊,百官以下奴料,三分之一,小米交給,三手軍兵,竝依此例,受九斗者,三斗交給,受十二斗者,四斗交給,其他各樣人受單料者,竝依磨鍊,一斗仍給,九八斗以上者竝依三手例,交給田米,垂盡之後,觀勢改磨鍊,何如?傳曰,知道。平均則雖多無傷也。
引見時,戶曹判書閔聖徽啓曰,漕運時賃船一事,啓辭中已盡陳弊,而賃船之弊,非徒偸竊故敗而已。幸而得達,和水無面之患,尤極可痛。訓鍊都監,雖上司,亦皆禁斷,何如?上曰,訓局之船,亦有致敗者乎?閔聖徽曰,訓局之船,無致敗者矣。上曰,賃船嚴禁,可也。訓局之船,若無致敗之船,則勿禁和水者,治罪,可也。訓局謄錄
上在昌慶宮。停常參·經筵。
備邊司啓曰,以本司兩西貢物復設事回啓草記,傳曰,此回啓之事,非下問之意也。海西貢物移定兩湖事啓目,傳曰,兩西貢物移定價布,量田之後,已減除,而回啓如此,不察,甚矣。此公事還出給事,傳敎矣。此公事前後回啓之時,臣等以爲,戶曹詳首末,而閔聖徽,又兼有司之任,故使之考出構草,而臣等矇然不察,致勤聖敎,不勝惶恐,更令該掌,明白回啓,以備睿覽,何如?答曰,依啓。
戶曹判書閔聖徽,參判李時昉啓曰,以備邊司兩西貢物移定兩湖事啓目,傳曰,兩西貢物移定價布,量田之後,旣已減除,而此回啓如此,不察,甚矣。此公事還出給事,傳敎矣。臣等昨日榻前,略陳梗槪,兩西貢物移定價布,所謂五結布也。此則量田後,果已減除,而兩西貢物之猶在兩湖者,亦且九十九同許,又況量田後,減五結布者,欲以新結稅入代用,而近年稅入,百官以下頒料之用,猶且不足,兩西貢物之價,則無出處,該曹拮据,勢所難繼,故臣等意在變通,而辭不達意。臣云以當該堂上,昏不致察,極爲惶恐。但兩西貢物之移來兩湖者,猶有存焉,又該曹之許多拮据者,無以繼焉,不可不變通者也。又以備邊司兩西貢物復設事草記,傳曰,此回啓之辭,非下問之意也事,傳敎矣。是亦昨日榻前,略陳梗槪。頃日傳敎內,兩西貢物價,今則幾結收布乎?自上下問,乃是兩湖幾結出兩西貢物價木一匹之意,而兩西貢物之移在兩湖者,以價木計之,則九十九同零,而無作木上納之規,依該道元貢物本色上納矣。妄意自上欲知兩西貢物價木之數,就將兩湖田結二十七萬餘結,因以分數計出兩西移來貢物價木九十九同餘匹,而不自覺其所對,非所問之失,尤極惶恐。但兩西貢物價九十餘同之物,尙在兩湖,臣曹本間所載,而此乃戊午以後移米者云。大臣以爲,臣聖徽,待罪該曹,宜有所知,使之考出幾結收布之數,而臣聖徽,性本昏劣,老不曉事,莫重民役下問之事,歸於答西之誤,致勤聖敎,臣等不勝戰灼之至,敢來待罪。傳曰,知道。勿待罪。
又啓曰,謝恩副使李澥,非但耳聾重聽,兩脚不仁,有病實狀,人所共知,不合使价之任。冬至使呂爾載來言,書狀官元振溟,曾於春間,落馬重傷,腰脚不用,在道必有狼狽之患,極爲渴悶云。李澥·元振溟,令該曹竝改差,何如?答曰,依啓。
又啓曰,以戶曹參判李時昉箚子,及今七月十三日引見時,戶曹判書閔聖徽啓曰,兩湖貢物變通事,何以爲之?上曰,爲不爲間,令廟堂速爲議處事,傳敎矣。今此兩湖貢物,計其田結,收捧米布,以均民役,以救各司之急者,誠爲切實。臣等之意,此事若得善完,則有益於京外,固不淺矣,而係是大段變通,詢議于原任大臣處置,何如?答曰,允,傳敎矣。昇平府院君金瑬議,度支之臣,苦心料理,廟堂之議,亦爲歸一,臣豈有異同於其間哉?惟在聖明,參酌便否,斷而行之,伏候睿裁。行判中樞府事李景奭議,臣於上年忝在相位時,下循僉議,上經稟定,略行裁省,且防防納之弊,實出於救民濟飢之意,而謗語紛然,久猶未已,今玆度支料理之事,固不當復有與論,而苟係便民,何敢避謗?京外兩便,則行之似當,惟在聖明,參酌探施,伏候睿裁。原任兩大臣之議如此,而完城府院君崔鳴吉,疝症方重,不得收議,待其病歇後,收議處置之意,敢啓。答曰,知道。備局謄錄
大臣及六卿·判尹命招,大提學圈點,李植以爲大提學。
巳時,太白見於未地。內下日記
院啓。答曰,勿爲堅執。
備邊司粘目。答曰,依允。體城尤甚崩頹處乙良,漸次修築,勿使盡爲頹落,似當。更議處之。義州府事
府啓。答曰,勿爲堅執。內下記草
有政。吏批,徐貞履爲司僕僉正,崔逸爲孝陵參奉,李丕顯爲典籍,鄭知和爲軍器寺正,具仁垕爲三和縣令,閔汝老爲金泉察訪,李廷顯爲昆陽郡守,沈棇爲刑曹正郞,南重晦爲直講,金光煜爲承旨。吏批政事
上在昌慶宮。停常參·經筵。
王世子,慶德宮擧動爲之。內下日記
傳曰,武臣別試射,依前爲之事,言于該曹。
全羅監司鄭維〈城〉辭職狀啓。答曰,勿辭調理察職事,回諭。
府啓。答曰,不允。出仕事及遞差事,依啓。
院啓。答曰,不允。內下記草
備邊司啓曰,兵火之餘,連歲飢荒,至於七八年,今年五月以前,遑遑救活之狀,嗚咽,頃者幸得雨澤,禾穀向茂,而卽今旱乾,已至三十餘日矣。秋後豐登,難可必期,設或稍稔,百役稠疊,公私償債,力所不暇。若於此際,年例歲抄之外,虛位充定,一時擧行,則民不堪苦。臣等非不知軍政爲重,不可小緩,而民情所在,不可不顧念,年例歲抄,雖不可廢,虛位充定,退行於後日,以除騷屑之弊,恐或得宜。群意如此,不得不敢稟。傳曰,依啓。訓局謄錄
上在昌慶宮。停常參·經筵。
備邊司啓曰,江都·南漢分軍,往在己卯冬初,已爲別單開錄啓下,而其時未得分付之意,曾於榻前,已盡陳達矣。取考前日分軍單子,則別無加減之事,以此知委各營,使之預知信地,何如?答曰,依啓。
又啓曰,開市之事,戶曹請令廟堂事目啓下事,允下矣。戊辰年中江開市及北道開市,皆無廟堂事目之事,該曹自當依例擧行,敢啓。答曰,知道。
又啓曰,淸譯付料,初出於六鎭,遠地之人,不可無料,司果五遞兒付軍職矣。其後漸至滋蔓,無遞兒而給參下料者,又至九名之多。無軍職給料,不無後弊,自今爲始,司果五遞兒內,三遞兒仍存,以兩遞兒分作司勇五遞兒,六鎭遠地之人,則司果付料,京中之人,則司勇遞兒,輪回付料之意,敢啓。答曰,知道。
備邊司郞廳,以大臣意啓曰,入秋之後,旱乾慘酷,凄風日吹,陸田則兩豆幾盡枯損,水田則發穗禾穀,太半害傷,若過數日,而終不得雨,則前頭成熟,決無可望,災異此極,無非臣等冒居鼎軸之致,遑遑渴悶之狀,庸有極哉?秋節祈雨,雖無前例,古人亦有當冬而祈雪者,遇災虔祈,宜無所不用其極,祈雨之事,不可拘於常規,令該曹急急稟啓,不時擧行,以盡感應之道,何如?答曰,今年雨暘,極備極無,言念咎徵,憂懼冞深,今此啓辭,亦如余意也。但秋節不行,其意有在,率爾行之,恐貽後悔也。
又啓曰,中江開市,京中及兩西商賈等,預先知委,前頭起送之意,漢城府及兩西監司處,曾已入啓,分付矣。開城亦多商賈,一體擧行事,留守處行移,何如?答曰,依啓。備局謄錄
下直,將軍坡萬戶崔潤海。內下日記
傳曰,今下弓失,將軍坡萬戶崔潤海處給送。
兵曹草記。答曰,知道。試射規矩,亦依前例爲之。
府啓。答曰,已諭。
宗親府草記。答曰,知道。韓興一所爲,殊甚不當,令該司推考。內下記草
上在昌慶宮。停常參·經筵。
備邊司啓曰,以備邊司裵尙曾所領船人,復其戶役事草記,傳曰,當初磨鍊事目中復戶等事,時未擧行乎事,傳敎矣。西船格卒給復之事,當初事目啓下後,卽爲行會各道,想已擧行,而至於回還後,竝蠲一年身役一款,必無事納米,持船回還者,當受其賞,此類則絶無而僅有。今此裵尙曾所領船人等抄送時,雖已復其戶役,回來後,又將加一年蠲役給復,而覆啓之際,措語未瑩,致勤下問,不勝惶恐,元啓辭改付標以入之意,敢啓。答曰,知道。備謄
禮曹粘目。答曰,當初不謹監造者治罪,宜當爲在果,至於各徵所入之物,則似爲不可,更爲酌處。
院啓。答曰,毋庸强煩。
府啓。答曰,依啓。洪朝海赴任未久,更觀政績,而處之,宜矣。李應蓍·趙後亮等事,不允。
洪淸監司林墰上疏。答曰,省疏具悉卿意。頃日臺論,實涉過當,卿勿控辭,速爲上來。內下記草
義禁府啓曰,梟示罪人趙賢吉僞造,所謂御寶,當初自捕盜廳移送本府矣。今則賢吉旣已伏法,僞造之物,不可僞置監封,送于該曹毁破,何如?傳曰,依啓。禁府謄錄
上在昌慶宮。停常參·經筵。
戶曹啓目。答曰,依啓目施行爲乎矣。九月初十日,使之到義州,發行日期乙良,勿爲勒定。
府啓目。答曰,罷職色吏,除贖決杖。
司憲府粘目。答曰,依允。功減一等,解由成出爲在官員乙良,分揀。
刑曹粘目。答曰,依允。捕賊時,有功勞人,亦爲照例論賞。
府啓。答曰,勿煩。
輔德趙贇上疏。答曰,省爾疏章,深用嘉尙。所陳之事,無非嘉言至論,予當服膺而自勉,爾其勿辭往來。
院啓。答曰,勿煩。
判中樞李景奭上疏。答曰,省疏具悉。檢飭行中,責在輔行,罪人逃免,非大臣之失也。內下記草
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,副提調行都承旨臣金光煜啓曰,久旱得雨,秋氣夜涼,伏問此時,玉候調攝,何如?臣等不勝區區伏慮之至,敢來問安。且二神交濟丹,已爲畢進御乎?敢此竝稟。答曰,與前一樣。丸藥幾盡進服,念後加劑入。藥房日記
兵曹判書李時白,楊州軍兵點檢事,下直。
午時未時,日暈。內下日記
完城府院君崔鳴吉上疏。答曰,省疏具悉。箚陳之事,不無意見,當與廟堂議處焉。
府啓。答曰,不允。洪海朝事,依啓。罷職事
院啓。答曰,勿煩。內下記草
義禁府啓曰,李士淑元情公事判付內,除刑推照律事,命下矣。當初趙賢吉逃躱之日,本府入啓,請推李士淑,憲府已爲遲晩取招,以決杖七十,徒一年半,公罪照律,入啓允下,而考諸律文二罪俱發,以重論條,凡二罪以上俱發,以重者罪,名等者,從一論科斷云。以此觀之,雖犯二罪,當從重者而論,則李士淑所犯,前日本府請拿,其後臺諫請拿,皆是一罪,而正是律文所謂罪爲等者,從憲府旣已照律一科斷者也。今此照律啓下,何以爲之?惶恐敢稟。傳曰,依憲府照律,施行。禁府謄錄
上在昌慶宮。停常參·經筵。
藥房都提調領議政臣金自點,提調戶曹判書臣閔聖徽,分承旨臣崔有淵,中宮殿問安。答曰,一樣。藥房日記
執義閔應協上疏。答曰,省疏具悉。所陳之事,旣已議定,今難更改也。爾雖有病,調理察職,勿爲控辭。
同副承旨金益熙上疏。答曰,省疏具悉。爾其勿辭。內下記草
有政。吏批,以洪錫箕兼三道海運判官,吳挺一爲吏曹正郞,魚常儁爲平安都事,曺行立爲溫陽郡守,洪命夏爲正言,邊麟吉爲直講,閔應協爲輔德,金頊爲慶尙左道災傷敬差官,李志淵爲內資奉事,李景祿爲內需司書題,吳誠立爲內需司書題,林聖翊爲持平。吏批政事
上在昌慶宮。停常參·經筵。
下直,在德萬戶嚴國亮,玉連萬戶宋光元。
巳時,太白見於未地。日暈。酉時,白雲一道,如氣起自西方,直指天中,長五六丈,廣尺許。
夜五更,流星出昴星下,入參星上,狀如鉢,尾長二三尺許,色赤。內下日記
傳曰,今下弓矢,在德萬戶嚴國亮,玉連萬戶宋光遠等處給送。
玉堂箚子。答曰,依啓。大司憲鄭太和等,亦無所失,竝勿遞差。內下記草
義禁府啓曰,本府都事李士淑照律稟啓判付內,依憲府照律施行事,命下矣。憲府以杖七十,徒一年半,徒則公罪贖照律啓下,而又有功減一等之敎。李士淑今方被囚,依此照律決杖之意,敢啓。答曰,知道。禁府謄錄
訓鍊都監啓曰,昨日慕華館中旬坐起時,都監軍兵等,滿庭呼訴曰,以戶曹啓辭,軍兵中,十二斗受料者,田米四斗,九斗受料者,田米三斗交給云,此實無前之事也。往在己庚凶荒之歲,未有如此之議,逮至丙子之亂,扈入山城之日,凡諸扈從之人,毋論大小,皆以米租交下,而至於軍兵,則以大米題給,自上軫念軍兵之意,可謂至矣。不但此也。三手軍兵等,或以陞戶上來者,或以歲抄勒定者,一自抄編之後,毋論遠邇,離鄕去家,長在輦轂之下,惟望斗料,以爲糊口之資,則與其各衙門吏卒在京受料者,大有間焉,而今者該曹,不諒軍情之如許,援據前例,非今番創開爲辭,所謂前例,受十二斗者,田米一斗,受九斗者,田米五升式,或有交給之時,而至於三四斗磨鍊交給,則曾所未有之事。況今年之凶,不至於己庚之甚,而交給之數,乃至於如是之多,貧賤苦苦之軍,何以聊生?雖不敢全然停止,一依前例交給,則軍無缺望之心。國有存撫之意,齊聲哀籲,入啓變通云。察其情事,誠爲可矜,連年凶荒,經用不足,該曹之請,實出於不得已之擧,而係是軍情,不敢不達,竝此敢啓。傳曰,言于該曹。訓局謄錄
上在昌慶宮。停常參·經筵。
卯時辰時,有霧氣。自午時至酉時,日暈。內下日記
備邊司粘目。答曰,依回啓施行爲乎矣。關西貢物價乙良,以御營軍料米,推移題給,御營軍官乙良,量減其數。
承旨李時楷啓辭。答曰,處置過當,則特出無傷也。
正言洪命夏上疏。答曰,省疏具悉。爾其勿辭察職。內下記草
戶曹啓曰,傳敎矣。臣閔聖徽,再昨慶德宮問安後,仍赴備局之坐,時日尙早,同僚未及來會,獨坐之際,都監砲手等,滿庭大呼,以料米交給事,高聲稱冤。臣以今年稅入多縮,敗船所失,又至萬餘石,經費不足之故不得已三分之一小米交給,王子·大臣以下,皆不免交給之意,反復開諭,僅得鎭定,良久而退。俄而大將具仁垕追到,臣以砲手等來聒僅退之意言之,則具仁垕曰,渠等訴我甚苦,指送于戶判矣。臣心甚駭異,愍默而止。噫,具仁垕以勳戚重臣,朝野爭望,一國兵權,在其掌握,經費燃眉,無不熟諳,設或無知軍士,妄有所訴,爲大將之道,諭而止之,如有强聒,依軍令重決,使不至於激,豈非得體者乎?而今乃不戢管下之兵,委諸臣身,受其迫脅之困,無非如臣無狀,冒忝度支之致,而揆諸國體,恐不當如是。其時臣欲待罪引咎,而以其偏於撫恤軍兵,不必相較,趑趄而止。今此啓辭,至有察其情事,誠爲可矜之語,臣竊惑焉。料米交給之擧,已悉於臣曹啓辭中,臣不必贅也。都監之軍,雖曰倚重,至於料布,可謂優厚,況今交給,別無減數之擧,雖以大君之貴,猶且三分之一,一體頒給,則軍士之交米,有何不可食之理,而何損於存撫之方乎?昔宋太祖,以郊禮行賞,川班直援例陳乞,斬其妄訴者四十餘人,金之將亡,金主奔蔡州,忠孝軍提控李仲德,率十餘人,以月糧不優,入省大呼,省院摠領完顔忽斜虎縛仲德,堂下杖之六十,金主諭忽斜虎曰,此軍得力,方若倚用,卿何不能容忍,責罰乃爾?對曰,時方多故,錄功隱過,自陛下之德,至於將師之職,則不然,小犯則決,大犯則誅,强兵悍卒,不可使一日不在紀律,小人之情,縱則驕,驕則難制,不宜愛克厥威。軍士聞之,自是無敢犯法者,金以垂亡之國,有將如此,今日之事,不亦異乎?元魏之末,羽林衛士,圍張彝之第而殺之,朝廷不能罪,有識者知魏之亡。今臣料交給之請,非減刻軍食之比,又非無啓下擅便之事,而大將激其軍情,私趨於臣,有若懟臣者然,又從而如是入啓,臣誠惶恐,不知所以爲指。大槪,禦軍之道,固當優恤,而至於王子·大臣以下,一體磨鍊之料,略不顧籍,越分妄訴,此乃可駭之甚。雖以三代之仁厚立國,至於禦軍,則不過曰,威克厥愛而已。今此給料之事,以言乎體面,則啓下成命也。以言乎式例,則百官一規也,而軍兵等如是無忌,此而置之,則日後姑息之患,有不可言,而其流之漸,不可不預防,首倡呈訴人,摘發重治,啓辭內事意勿施,何如?傳曰,不無可恕之道,今姑勿問。訓局謄錄
上在昌慶宮。停常參·經筵。
院啓。答曰,依啓。錄勳一事,告者及監司之功,實爲非常,酬以曠世之典,少無不可也,李應蓍及趙後亮等事,不允。內下記草
上在昌慶宮。停常參·經筵。
院啓。答曰,依啓。且傭者聚徒,亦能亂國〈之〉賊魁,貴賤不必論也。已停之事,到今更煩,似非公議,宜勿固執,以勸後人。金忠立,其所爲,殊涉不忠,問于大臣處之。李應蓍·趙後亮等事,不允。
戶曹草記。答曰,知道。軍兵料米,與宰相奴相同,殊涉不可,田米一斗減磨鍊施行。
又草記。答曰,不無可恕之道,今姑勿問。訓鍊都監軍兵料事內下記草
傳曰,王子·大臣以下料米,不爲交給,何以一體磨鍊爲言乎?
戶曹啓曰,以本曹訓鍊都監啓辭內事意勿施事草記,傳曰,王子·大臣以下料米不爲交給,何以一體磨鍊爲言乎事,傳敎矣。王子·大臣以下,雖已料不爲交給,而奴料交給,大君奴七名,田米十四斗,諸王子·大臣奴六名,田米十二斗,其以下次次減數,而交給之,故以一體磨鍊爲言之意,敢啓。傳曰,知道。軍兵料米交給,與宰相奴料相同,殊涉不可,田米一斗減磨鍊施行。
提調具仁垕上疏。伏以,臣得見戶曹判書閔聖徽啓辭,詆斥臣身,不遺餘力,臣不勝驚惶,置身無地,在臣之道,惟當緘口結舌,退縮省愆之不暇,而第有當初曲折,不得不冒死略陳焉。今月二十日慕華館中旬開坐時,軍兵等齊會號訴,蓋因戶曹啓辭,將有小米交給之事也。其時臣開諭軍兵曰,今此交給之擧,出於經用不足之致,而戶曹判書亦是都監糧餉提調,汝等往訴于戶判前云矣。軍兵等,又爲來訴曰,戶曹判書不爲聽理,更無訴冤之處云,臣意以爲,軍兵則與士大夫奴子有間,況其貧賤無賴,比他特甚,渠等號冤,實爲可矜,而軍情所在,似難阻抑。以其狀辭,相議于都提調臣金□,則係是軍情,不可不啓達云,略擧其狀辭,而啓達矣。今者閔聖徽啓辭中,有曰激其軍情,私移於臣,有若懲臣者然云。臣若有心於激怒軍情,歸怨於國家,是乃人臣莫大之罪也。雖萬被誅戮,固無所惜,臣於此時,不覺心膽之俱落,第彼此所爭,皆出於公心,而遽加盛怒,肆氣凌轢,滿紙張皇,無非罪臣之語,其心所在,誠未可料也。士夫相敬之道,雖微末庶官,辭語之間,似不當如是太薄,臣雖無狀,忝在大夫之後,譏詆攻斥,至於此極,此實如臣駑劣,久叨匪據之致,尙誰怨尤?伏願聖明,亟遞臣所帶大將之任,仍治臣不戢軍兵之罪,公私幸甚,無任惶恐戰掉之至,謹昧死以聞。答曰,省疏具悉卿意。卿其勿辭,安心察任。訓局謄錄
上在昌慶宮。停常參·經筵。
下直,茂山僉使金克勤。
四更,流星出艮星下,入織女星上,狀如拳,尾長十餘尺許,色赤。內下日記
傳曰,今下弓矢,茂山萬戶金克勤處給送。
院啓。答曰,已諭毋煩。
府啓。答曰,不允。錄勳一事,到今發論,尤爲過當,勿復煩瀆。禁府堂上以下,賞加,自有前例,亦勿更煩。
綾川君具仁垕上疏。答曰,省疏具悉卿意。卿其勿辭,安心察職。內下記草
政院啓曰,以諫院金忠立所啓批答,有金忠立殊涉不忠,問于大臣處之之敎,臺諫旣以議處間姑停,卽爲分付禁府,議于大臣之意,敢啓。傳曰,知道。禁府謄錄
都提調金□上疏。伏以,臣自知訓局提調之任,非如臣駑劣所可堪當,前後控辭,實出衷曲,而未蒙允許,愍默仍帶矣。日者大將臣具仁垕,在慕華館,使郞廳送一所志于臣,臣卽開見,則乃軍兵等田米交給事也。臣意以爲,待軍兵之道,與待士大夫之道不同,百官則雖可給田米,自有可支之勢,至於軍兵,則似當有推移變通之擧,依其所願,以己庚所頒之數,均一交給,則以彼以此,俱似兩便,故往復相議,構草入啓。蓋該曹之恤經費,都監之恤軍兵,皆出於公心,初無一毫之私,而俄見戶曹啓辭,則辭語之間,怒氣勃勃,攻斥具仁垕,不遺餘力,且引啓辭中,察其情事,誠爲可矜之語,以爲罪案,同心共濟之義,豈宜如是?臣實未曉其意也。凡有都提調衙門,則每事必皆關由而後行之,乃是諸司之通例也,況閔聖徽自爲度支之長,兼帶本局提調,啓辭之出於臣手,夫豈不知,而反加橫怒於無失之大將,其不幾於怒家而色市者乎?臣忝在大臣之後,行身無狀,自壞體面,將何顔面,仍據本任,重貽朝家之羞辱乎?伏乞聖明,亟命先遞臣訓局提調之任,且治臣妄爲啓達之罪,不勝幸甚。答曰,省疏具悉卿意。卿其安心,勿爲控辭。訓局謄錄
沈詻爲大司憲,權信道爲文化縣令,朴吉應爲掌令,趙絅爲大司諫,林爲司諫,李明傳爲持平,李惕然爲掌令,金重鎰爲持平。吏批政事
上在昌慶宮。停常參·經筵。
昇平府院君金瑬上疏。答曰,省疏具悉卿意。卿其安心,勿爲控辭。
院啓。答曰,依啓。李應蓍·趙後亮等事及錄勳還收事,不允。內下記草
上在昌慶宮,停常參·經筵。
藥房都提調領議政臣金自點,分承旨臣邊孝誠,中宮殿問安。答曰,一樣。藥房日記
都提調領議政臣金自點,行左承旨臣南銑啓曰,今日中宮殿內人,招醫女連生等四人,醫女等進詣,則內人傳言中殿。昨日申時,痰熱上升膈間,氣甚不平,一如去月二十一日所患之時,其後則如常云。臣等聞卽馳往問安後,仍令醫女等,入診察色,別單書啓,而與諸御醫相議,則吐血之後,因經暑熱,以致玉體瘦瘠,丸藥則今方進御,而若又用湯藥,則恐傷胃氣,姑觀近日症勢,進藥爲當云,竝此敢稟。答曰,知道。藥房日記
巳時,太白見於未地。內下日記
府啓。答曰,已諭毋煩。錄勳一事,當與大臣,更議處之。下諭事,依啓。內下記草
領議政金自點,右議政南以雄,昇平府院君金瑬,完城府院君崔鳴吉,判中樞府使李景奭同議。今以洪淸監司狀啓見之,金忠立言及於隣近士夫,則不勝驚愕,驅迫使卽忠立告官,而遷就不至,及碩龍告變之後,至發官差,捉致詰問,則始爲納招云。凡告變之規,先告爲告者,後告爲罪人,以此言之,忠立非但無功,乃是罪人,而當初尼山縣監,不爲明白馳報,有此忠立超加除職之事,極爲可駭。柳東秀推考,金忠立拿推定罪,似當,伏候上裁。大臣之意如此,上裁,何如?傳曰,依議。禁府謄錄
上在昌慶宮。停常參·經筵。
藥房都提調領議政臣金自點,右副承旨臣李時楷啓曰,秋日已冷,夜氣寒甚,玉候調攝,何如?暑熱之餘,時候猝變,閭閻之間,多有感冒之人,臣等不勝區區伏慮之地,敢來問安。答曰,與前一樣。
差備招御醫朴頵,傳曰,前月則每於暑月,着甲衣而不熱矣。今夏則着單衣而猶熱,是何故耶?頃御慶德宮時,得暑症,每夏復發,而腹部極熱,若着近衣襨,則腹中輒不平,泄瀉隨作,必須披納冷,然後頗安。今夏則熱氣又從穀道而出,久坐一處,則不耐其熱,頻頻移坐他冷席矣。
都提調領議政金自點,左承旨臣南銑啓曰,卽聞下醫官之敎,不勝驚慮之地,玉候未寧,只以口傳症候議藥,極爲未安。請令醫官入診後議藥,宜當,敢啓。答曰,不至大段,勿爲議藥。藥房日記
備邊司啓曰,本司有司堂上許啓,旣已辭遞,其代以行護軍鄭太和差下,仍察有司之任,何如?答曰,依啓。備局謄錄
自辰時至未時,日暈。內下日記
府啓。答曰,今番推官,達夜參酌,功勞倍前,一資之加,固無不可也。李應蓍·趙後亮等事,不允。
院啓。答曰,不允。內下記草
上在昌慶宮。停常參·經筵。
藥房都提調領議政臣金自點,右承旨臣李時楷啓曰,夜氣頗冷,玉候調攝,何如?臣等不勝區區伏慮之至,敢來問安。且昨日啓請入診,而伏承不至大段,勿爲議藥之敎,臣等不勝悶鬱之至。凡病患,必及徵發之時而治之,可得速效,若至大段之後,則藥效必遲。臣等待罪藥房,旣聞聖躬未寧,而又不許議藥,臣等達夜煎悶,不知所處,更請入診後,趁卽議藥之意,敢啓。答曰,一樣,暑症秋涼,則自當差愈矣。再啓曰,伏承下批,臣等尤不勝悶鬱之至,以昨日下醫官之症候,議藥劑進,及時調治之意,敢啓。答曰,知道。三啓曰,卽與朴頵及諸御醫崔得龍等商議,則玉候腹部熱候等症,元是從前濕熱,而又因暑熱而添傷,宜用降火治濕湯,加黃連·羌活炒五分·地骨皮一錢,先進三貼,宜當。且念玉候煩熱,或不無前日毒氣未及盡解而然,甘豆湯,非但解毒,亦能淸熱,兼進,爲當云。竝爲劑進之意,敢啓。答曰,知道。藥房日記
藥房·政院·玉堂問安。內下日記
備邊司粘目。答曰,今年乙良,勿爲立番,詳察軍政,從容議處。
院啓。答曰,依啓。李應蓍·趙後亮等事,不允。兵曹正郞柳寅亮罷職不敍,持平李明傅,正言尹益亨遞差事
大臣收議啓辭。答曰,依議施行。錄勳事
府啓。答曰,已諭毋煩。內下記草
政院啓曰,罪人金忠立已爲入來,似當推鞫,何以爲之?敢稟。傳曰,令禁府推問處置爲良如敎。禁府謄錄郞廳李朝望校正。郞廳曺命胤書。
上在昌慶宮。停常參·經筵。
藥房都提調領議政臣金自點,行左承旨臣南銑啓曰,寒雨達夜,伏未審玉候調攝,何如?昨日劑進之藥,已爲進御乎?臣等不勝區區伏慮之至,敢來問安。答曰,一樣。湯藥已爲盡服矣。藥房日記
果川縣監朴泰元下去。內下日記
院啓。答曰,依啓。錄勳事,諸大臣意見甚當,速爲停論,更勿固執。金忠立事,禁府自當參酌回啓,勿爲煩論。李應蓍·趙後亮等事,不允。
判義禁閔馨男箚子。答曰,省箚具悉卿懇。卿宜勿辭,調理行公。
府啓。答曰,依啓。錄勳事諸大臣意見甚當,速爲停論,更勿固執。李應蓍·趙後亮等事及賞加還收事竝,不允。內下記草
完城府院君崔鳴吉議,适變時,告者合錄於振武,今亦依此例,只錄告者,合於寧國功臣,其他宣力之人,計其功勞多少,差等論賞,而其功大者,則酬賞之典,略同功臣,但無勳號而已。則功不遺而賞不濫,恐或適中。且今番逆賊中,大用爲謀首,其兇逆之狀,狼藉於諸賊之招,而父子一日同斃,自滅其口,其間情跡,灼然無疑。曾在戊辰年獄,李繼先雖不承服,而鞫廳卽請追刑。今者事在旣往,雖不必戮及死屍,籍沒·緣坐等事,竝依逆律施行,然後此勳庶乎有名,臣所見如此,不得不竝陳。惟在聖上博詢而處之。傳曰,依議施行。禁府謄錄
有政。吏批,以辛應釴爲監察,李守諴爲直講,愼天翊爲修撰,南烒爲平康縣監,李坰爲軍資正,趙聖達爲海美縣監,黃煥爲工曹佐郞,金振爲執義,閔鎬爲宗親府典籍,權諿爲持平,南重晦爲正言,鄭太和爲禮曹判書,兪㯙爲承旨,金佐明爲說書,李元鎭爲工曹參議。吏批政事
掌令李惕然啓曰,古之人君,有言逆耳,必求諸道,有言遜志,必求諸非道,何嘗有私意,怒於其間哉?今此錄勳之過濫,乃一國公共之論,故前後臺臣,反覆論刑,使國家莫重擧措,歸於得其當,而無濫賞過中之失矣。廟堂不思聖明更議之至敎,猶慮日後勸礪之未盡,獻議之際,終不更思,而依議之命,又下於今日,公議未伸,輿情愈鬱,此豈所望於聖明者哉?夫錄勳之擧,可錄而不錄,失其當也。不可錄而錄之,亦失其當也。惟視功勳之輕重,而酌量得其中,然後可以慮一時之人心,而無後世之譏矣。今者錄之,而不當錄之功,則其所以勸勵者,適足以貽譏,而爵賞不重,國體亦不尊矣,臣等論執而不知止者也。請還收錄勳之命。答曰,錄勳事,諸大臣意見甚當,速爲停啓,更勿固執。
奉常寺官員,以都提調意啓曰,本寺係是祭享重地,凡立科條,至嚴且重,其在平時,典僕難盛,亦不許斜付贖身,其意豈偶然哉?經亂以後,本寺奴僕,死亡殆盡,比諸全盛之時,未滿十分之一,而況法壞之後,圖參於靖社及振武原從功臣,得受錄券者,其數孔多,尋常使喚,常患不足。若値大祭之時,則一人常兼數三事,其艱苦苟且之狀,已極寒心矣。臣竊聞,今者寧國錄勳時,本寺典僕等,因緣冒屬者亦多,未詳其幾許,而若果如此,則祭享重地,漸益空虛,尤不成模樣,誠極悶慮。平時立法之嚴,姑不暇言,錄勳是何等重典,而一任避役者之冒錄乎?屢經變亂,法禁解馳,如欲防奸,謗讟橫起,故架漏姑息,遂成尋常,從前陳啓,亦非一二,而久輒廢閣,未能伸明,終至於莫可收拾,尤可痛歎。本寺典僕,今番原從冒錄之類,依前例一切禁斷,宜當。且會盟祭,本寺自前專掌爲之,典僕等或以守僕,或以熟手之役,至於免賤,此亦末流之弊。宣祖朝光國平難功臣時,絶不得許錄,載在文籍,雖施他賞,免賦則不可。此兩件等勿許之意,竝捧承傳施行,以存法例,以重祭享,何如?答曰,依啓。
大司憲沈詻啓曰,臣本以庸陋,且甚衰朽,杜門屛伏,無意於世,久矣。千萬夢寐之外,濫蒙洪造,復叨言地,驚惶感激,趨謝恩命,則以錄勳一事,臺論方張,此實公議所發。臣便卽同參啓辭,遽承議處之批,臣竊念日月之明,無所不燭,飜然覺悟,聖德愈隆,群下孰不欽仰及乎?諸大臣獻議,與臺閣相左,終使輿情,鬱而不伸,莫非如臣昏暗,忝居首席,事之當否,未能詳知,妄爲論列,言不取信之致。內爲自愧,外招人譏,決不可晏然仍冒,請命遞斥臣職。答曰,勿辭,退待物論。
傳曰,錄勳一事,臺官今又論執,會盟祭差退,俾無未及措備之弊。
獻納趙珩啓曰,國家錄勳之典,乃是莫重莫大之擧,臺臣之前後爭執,非有他意,而必欲酌其輕重,論賞適中,俾無後世之譏矣。今此錄勳之過擧,一國公共之論,而廟堂只慮後日之勸,而終無更改之意。自上,又有依議之敎,臣等之惑,滋甚焉。其功可錄,則何患其數之多寡?其功不可錄,則雖一人,何可施之以不當施之重典,而終未免苟且之歸乎?爲今日之計,莫如重其爵賞,尊其國體,固結人心,以爲不拔之勢,則反側自安,奸宄自戢。何必酬以過濫之典,然後始爲勸懲之方乎?請還收錄勳之命。當初本道,不爲明白馳啓,致令罪人金忠立,反蒙超加除職恩,朝廷論賞,未免顚倒。今因啓聞,始爲發覺,厥罪之不可容貸,聖明亦已洞察,卽下拿推之命,及其拿來之後,只令禁府,除刑議處,臣等實未曉聖意之所在也。凡上變之規,先告爲告者,後告爲罪人,則有問而後告者,乃是承服罪人也。甲申年沈賊告變之時,李之龍約與黃瀗等,翌日朝,同時上變,而黃瀗徑先發告,故之龍比之諸逆黨,容或可恕,而以趁未卽告之罪,竟不〈?〉嚴鞫之說,至今傳之。今此忠立則隣近士大夫,聞其說而驅迫,使之發告,恬不動念,自官提來推問之後,乃爲直招,論其情狀,罪浮於之龍,明矣。不知而施賞,已極可駭,旣知而緩刑,有何顧惜?請罪人金忠立,速爲嚴鞫得情。正言洪命夏,以今番錄勳過濫之論,出於一國公共之論,故前後陳啓,冀回天聽。再昨兩司批答,有議處大臣之命,意爲廟堂雖已議定之事,必從公議,俾無過濫之譏矣。廟堂終無更改之意,自上旋有依議之敎,臣竊慨然。臣伏見大臣收議,則只錄告者,合錄於寧國功臣後,此則似矣,而亦不免苟且之歸,廟堂旣知其愼惜公議,而必欲錄功,以爲勸後之方。夫國家擧措,當爲而爲之,則朝廷自尊,人心乃服。不當爲而爲之,則雖日褒月賞,無益於用勸,而有傷於國體,可不愼哉?今以收議觀之,則賊勢熾大,兩湖離反,有若國家存亡,在於一呼吸之間,而只以益信等爲巨魁,濫施勳盟之典,安知無竊笑而輕朝廷者乎?噫,君相雖能造命,公議終不可强拂。而緣臣疲劣,忝居臺閣,言不見信於君相,使一國公議,莫伸於朝廷之上,臣何敢强顔苟冒,引避而退。一時意見,雖有不同,身居言責,固爭是非,使國家莫重之擧,必得其當而後已,有何引避之嫌。請正言洪命夏出仕。答曰,依啓。錄勳事,諸大臣意見甚當,速爲停論,更勿固執。金忠立等事,禁府自當參酌回啓,勿爲煩論。以上錄勳都監儀軌
上在昌慶宮。停常參·經筵。
藥房都提調領議政臣金自點,右承旨臣李時楷啓曰,秋雨初霽,夜氣甚冷,此時玉候調攝,何如?湯藥進御之後,別無加減之症乎?臣等不勝區區悶慮之至,敢來問安。答曰,頗似減歇,今後勿爲問安。藥房日記
去夜五更,流星出胃星下,入天花星,狀如拳,尾長四五尺許,色赤。內下日記
府啓。答曰,不允。金忠立雖未及告官,與專然不言者有間,自本府處置,似無不可也。趙聖達遞差。魚尙儁事,依啓。平安都事遞差
院啓。答曰,已諭毋煩,監司推考事,依啓。
政院啓辭。答曰,依前定奪施行,交替郞官,竝先罷後推。
兵曹草記。答曰,知道。處所臨時,取稟。觀武才殿試事內下記草
政院啓曰,錄勳事大臣收議,傳曰,依議施行事,下敎矣。完城府院君崔鳴吉獻議中,今番逆賊中,大用爲謀首,兇逆之狀,狼藉於諸賊之招,雖不必戮及死屍,籍沒·緣坐等事,竝依逆律施行,然後此勳庶乎有名云。此一款竝入於依議之中,而末端有博詢處之之語,更議他大臣乎?令禁府稟旨處置乎?敢啓。傳曰,他大臣處亦爲問啓,且此事今始啓稟,殊甚晩矣。
領議政金自點議,當初諸賊之凶逆,大用爲其謀首,經斃於杖下,使不得明示典刑,人情莫不痛惋,而追戮之擧,非律文所載,故鞫廳有議,而不敢請矣。今此完城府院君崔鳴吉,以逆魁大用,雖不必戮及死屍,籍沒·緣坐等事,竝依逆律施行之意,引證李繼先之事,獻議旣有前例,依此施行,以洩神人之憤,亦或一道,伏惟上裁。右議政南以雄,昇平府院君金瑬,判中樞府事李景奭議同。傳曰,依議施行。禁府謄錄
禮曹啓曰,傳曰,錄勳事,臺官今又論執,會盟祭曾退,俾無未及措備之弊事,傳敎矣。臺論未停之前,退定日子,又或有參差之患,則事體未安,姑待兩司所啓結末後,擇日以啓,如何?答曰,知道。
大司憲沈詻,掌令朴應吉啓曰,今此錄勳之過濫,乃一國公共之論,故前後臺臣,反覆論列,使國家莫重擧措,歸於得其當矣。廟堂不思聖明更議之至敎,猶慮日後勸礪之未盡,獻議之際,終不更改,而依啓之命又下,公議未伸,輿情愈鬱,此豈所望於聖明者乎?夫錄勳之擧,乃是盛典,可錄而不錄,失其當也。不可錄而錄之,亦失其當也。惟視功勳之輕重,而酌量得其中,然後可以勵一時之人心,而無後世之譏。今若錄之以不當錄之功,則其所以勸勵者,適足以貽譏,而爵賞反輕,國體不尊矣。臣等之論執,而不知止者,此也。請還收錄勳之命。臣等以洪淸監司狀啓觀之,則金忠立先言於尹文擧,尹文擧言於尹輿寬,尹輿寬言於柳東秀,柳東秀督催,然後金忠立始爲來到云。其間情狀,不可使本府,推問議處。請金忠立嚴鞫得情。答曰,不允。金忠立雖未及告官,與專然不言者有間,自本府處置,似無不可也。
獻納趙珩啓曰,錄功策勳,盟天誓地,是何等重事,而豈可强施於不當施之地乎?前後臺臣,固爲爭執,非有他意,不過欲其參酌輕重,施賞得當,有勸於今日,而無譏於後世也。今番獻議,莫慮錄功之擧爲過,而所錄者必加濫雜爲意,與臺閣所見左矣。其功可錄,則數之多少,非所患矣。其功不可錄,則雖一人,何必錄之以過中之典也?殿下之高明,宜此之思,而遽下依議之敎,臣等不勝悶鬱焉。伏覩備忘,有曰臺官,今又論執,會盟差退,俾無未及措備之弊。今番會盟之設,初爲甲申年寧國之勳,何必以此擧之,未得停當,有所拘礙而進退也哉?臣等之意,爲先設行,似合變通之宜也。噫,國家不幸,大小逆獄,前後接踵,此豈可錄之者不錄,無所勸勵而然也。寔賴國祚綿長,皇天默佑,兇徒逆黨,旋就誅戮,若從前激勵之爲務,而遽爲失當之擧,則朝廷不尊,國勢日弱,祗啓僥倖者覬覦之心,而不足爲勸懲之方矣,可不愼哉?公議愈激,輿情莫伸。請亟還收錄勳之命。當初本道不爲明問馳啓,致令罪人金忠立,反蒙超加除職之恩,朝家論賞之乖宜,莫此爲甚。今因啓聞,始爲發覺,其罪之不可容貸,聖明亦已洞燭,卽下拿推之命,輿情咸以爲服。臣等未知本府之議處,將如何,而以獄言之,拿來之日,卽當嚴訊,以得其情也。凡上變之規,先告爲告者,後告爲罪人,有聞而後告者,定是承服罪人也。甲申年沈賊告變之時,李之龍約以黃瀗等,翌日朝同時上變,而黃瀗等,經先發告,李之龍以趁未得告之,故終加嚴鞫,今此忠立則隣近士夫,聞其說而驅迫,使之告官而恬不動念。自官捉致推問之後,始爲納招,論其情狀,罪浮於之龍矣。不知而施賞,已極可駭,旣知緩刑,有何顧惜?請罪人金忠立,速爲嚴鞫得情。本道監司,旣知金忠立捉致詰問之後,始爲納招,則當初所當隨所聞,明白馳啓,其論賞聞卽驚駭,詳細啓聞,以明其可罪而不可賞,而到今辭勳之疏,始爲言及,使朝廷莫重施賞之擧,未免爲顚倒之歸,監司所爲,殊極無據。請洪淸監司林墰,從重推考。答曰,已諭毋煩,監司推考依啓。以上錄勳都監儀軌
上在昌慶宮。停常參·經筵。
藥房都提調領議政臣金自點,副提調行都承旨臣兪㯙啓曰,夜氣冷甚,玉候調攝,何如?臣等不勝伏慮之至。且湯藥三貼,昨日當畢進御矣。詳知熱候加減,然後方可議藥,竝此仰稟。答曰,時無顯效,三四貼加劑入。藥房日記
備邊司啓曰,黃海監司李曼狀啓中,所陳十條,係干大段變通之擧,不可不熟議處置,而右議政傷寒,今已五六日,不得赴坐。諸堂上,連有公故,亦不得齊會,趁未回啓之意,敢啓。答曰,知道。
又啓曰,近日本司堂上,比前甚少,只有七員,而或有病患,或有公故,不得齊會,凡干相議之際,未免孤陋。知事李景曾,吏曹參判李基祚,本司堂上差下,何如?答曰,依啓。備局謄錄
王世子,慶德宮問安。
巳時,太白見於未地。內下日記
院啓。答曰,依啓。錄勳事,依完城府院君議,得施行甚爲合當,須速停止,更勿煩擾。李應蓍·趙後亮等事已諭。
府啓。答曰,依啓。錄勳事,依完城府院君議,得施行甚爲合當,須速停止,更物煩擾。李應蓍·趙後亮等事及賞加事,已諭。
戶曹判書元斗杓箚子。答曰,省箚具悉。卿之才器,實合此任,宜勿控辭,從速察職。內下記草
義禁府啓曰,罪人金忠立除刑推議處事,命下矣。臺諫方以嚴鞫得情論啓,不得議處之意,敢啓。傳曰,知道。
禁府郞廳,以大臣意啓曰,金忠立推鞫事,命下矣。判府事閔馨男,同義禁柳恒,皆被論不得行公,推鞫不得卽設之意,敢啓。傳曰,知道。
政院啓曰,推鞫事,命下矣。何處爲之乎?敢稟。傳曰,禁府爲之。禁府謄錄
上在昌慶宮。停常參·經筵。
藥房都提調領議政臣金自點,提調行護軍臣閔聖徽,副提調行都承旨臣兪㯙啓曰,秋氣日寒,玉候調攝,何如?昨日伏承時,無顯效之敎,臣等不勝區區憂慮之至,敢來問安。答曰,稍似減歇,勿爲問安。藥房日記
傳曰,今下弓矢,阿耳僉使柳萬祐處給送。
傳曰,史官一員待命,騎馬三匹立之,社稷摘奸。內下記草
政院啓曰,金忠立推鞫事,命下矣。判府事閔馨男,同義禁柳恒,皆被論不得行公,推鞫不得卽設之意,禁府以大臣意啓稟矣。今日則社稷祭齋戒,明日罷漏後,判義禁閔馨男,同義禁柳恒命招,使之參鞫乎?敢稟。傳曰,知道。禁府謄錄
上在昌慶宮。停常參·經筵。
巳時,太白見於未地。夜一更,流星出奎星上,入南斗星下,狀如甁,尾長八九尺許,色白光照地。內下日記
府啓。答曰,旣以酌處,毋庸强煩。
鞫廳啓辭。答曰,停刑議依啓。金忠立事
鞫廳啓辭。答曰,似無別情,照律施行。
禮曹粘目。答曰,依他例施行,俾無不均之歎。內下記草
司憲府啓曰,錄勳之擧,至重且大,告諸天地,質之神明,苟無非常之功,遽施不世之典,則不幾於瀆天而羞神乎?夫謀逆,不爲獨爲。賊适之擁重兵,而合勢明璉,以動其兵。器遠之有權勢,而藉力送億,乃敢肆其兇。今者益信等,俱以無賴之賊類,誑誘村巷之愚氓,未及猘噬,旋就鼎鑊。黃池凶孽,實如聖敎,比之甲子·甲申之難,輕重相懸。告者之功,固宜有賞,而自行伍,頂玉臨民,則恩賞厚矣,榮耀極矣。刑牲歃血,何可强施於不當施之地乎?至於監司·守令之分付逮捕,乃其職耳。施賞之道,自有其科,丹書鐵券,豈一時報微勞之具也?公議不厭,久而愈激,未勘還寢,實合事宜,論執早晩,非所拘也。請還收錄勳之命。答曰,錄勳事,當與大臣,更議處之。
司諫院啓曰,國家錄勳之典,乃莫重莫大之擧,而今日聖明,必欲施之而後已,臣竊惑焉。若論其功勞,則監司·守令,事機先發之後,不宜祕密,分付逮捕徒儻而已。有何可紀之勞乎?以當初起變之書視之,則益信等,盤據湖·嶺,聲勢熾張,而諸賊伏誅者觀之,則惟是村巷之間,鋤耰之輩耳。旣無被堅執銳之功,又無窮搜勦滅之功,而酬之以不世之功,不亦過乎?臨機上變,功固不淺,而以行伍之賤,一朝頂玉,任之以字牧,則朝家已酬之賞,亦足以聳動一世矣。凡國家用賞之道,雖尋常論賞,每患濫觴,猶且愼之,況丹書鐵券,帶礪山河,是何等重典,而灼知其過濫而施之乎?請還收錄勳之命。答曰,錄勳事,當與大臣更議處之。錄勳都監謄錄
上在昌慶宮。停常參·經筵。
藥房都提調領議政臣金自點,行護軍臣閔聖徽,副提調行都承旨臣兪㯙啓曰,秋夜漸寒,此時玉候調攝,何如?加入降火治濕湯,前後竝七貼,而今日當爲畢進御矣。詳知症候加減,然後方可議藥,臣等不勝區區悶慮之至,敢來問安,竝此仰稟。答曰,症候漸減,三貼加劑入。藥房日記
巳時,太白見於未地。夜二更,流星出天倉星上,入天花星下,狀如拳,尾長四五尺許,色白。三更,坤方有氣如火光。內下日記
院啓。答曰,不允。推考事,依啓。捕將安徹事
玉堂箚子。答曰,勿煩。
府啓。答曰,不允。朴命順事,依啓。且日後之事,預捧承傳,須未妥當矣。內下記草
禁府啓曰,逆賊大用緣坐人其子仲梅·仲義及其同姓三寸叔權孝敏·權一敏等,依律文定配。其妻良女難生及二歲兒子仲悅等,令掌隷院爲奴定屬。破家瀦澤,降其邑號,罷其守令等事,亦依律擧行事,捧承傳,何如?傳曰,知道。
禁府啓曰,逆賊大用緣坐·籍沒,依律文施行事草記,政院以臺諫論啓之故,還爲出給,不卽擧行之意,敢啓。傳曰,知道。
逆賊權大用緣坐等事草記。傳曰,大用之子,無年滿者乎?啓曰,傳敎矣。凡逆賊緣坐之人,本府移文漢城府,則漢城府詳問于所居南部,緣坐人等列錄牒報,乃是流末規例也。今此逆賊權大用之子三人,皆是年幼,臣等不無年滿者見僞之慮,而莫重緣坐之事,漢城府似無慢忽不察之理,依所報別單書啓矣。今承聖敎,卽令漢城府,更爲詳査後,回啓之意,敢啓。傳曰,知道。禁府謄錄
上在昌慶宮。停常參·經筵。
下直,會寧判官崔得麟。
自辰時至酉時,日暈。夜五更,木星入鬼星。內下日記
傳曰,今下弓矢,甫乙下僉使成時稷,會寧判官崔得麟處給送。
禁府粘目。答曰,依允。不干鄕所色吏乙良,分揀。
府啓。答曰,不允。閔震益,雖有所失,旣已施罰,勿爲已甚之論。朴淙一,推考。
院啓。答曰,不允。內下記草
政院啓曰,錄勳事,臺諫旣已停論,而會盟祭日期不遠,必須査勘,可無窘迫之患,令錄勳都監,稟旨定奪,何如?傳曰,允。
禮曹啓曰,會盟祭姑待兩司所啓結末後擇啓事,曾已啓下矣。今者兩司,已爲停啓,卽令日官推擇,則來九月初三日爲吉云。以此日設行,何如?傳曰,依啓。錄勳都監謄錄
上在昌慶宮。停常參·經筵。
藥房都提調領議政臣金自點,提調行護軍臣閔聖徽,副提調行都承旨臣兪㯙啓曰,近日朝晝異候,寒暖不適,此時玉候調攝,何如?湯藥進御之後,症候加減,亦復何如?臣等不勝區區悶慮之至,敢來問安。答曰,所患之症,幾盡差愈矣。藥房日記
卯時辰時,有霧氣。內下日記
兵曹草記。答曰,知道。莫重之事,如是歇看,極爲非矣。當該郞廳推考。都城不爲修築事
院啓。答曰,不允。大用之罪,浮於益信,依議施行,固無不可也。
備邊司粘目。答曰,依允。熟馬一匹賜給,以表嘉尙之意。
院啓。答曰,已諭。朴宗一,旣已推考,觀其緘辭,而處之,未晩也。
內醫院草記。答曰,知道。不爲量減,則弊必及民,特減三分之一,可也。內下記草
錄勳都監啓曰,錄勳事,當與大臣更議處之事,傳敎矣。凡勘勳之時,大臣與功臣,會勘于賓廳,稟旨定奪,然後都監則只爲擧行而已。今此政院之啓辭,實非舊例,依前議大臣定奪,何如?傳曰,允。錄勳都監謄錄
上在昌慶宮。停常參·經筵。
五更,有霧氣。內下日記
傳曰,給由馬,澆奠床備給。昇平府院君掃墳時
昇平府院君金瑬箚子。答曰,省箚具悉。卿其勿爲待罪,安心調理。
府啓。答曰,毋庸强煩。內下記草
有政。吏批,以李䅘爲兵曹參議,嚴鼎耉爲修撰,金璉爲海美縣監,鄭知和爲應敎,洪溥爲監察,鄭名立爲靑丹察訪,鄭太和爲觀象監提調,李光載爲平安都事,閔應協爲司諫,金益熙爲承旨,尹順之爲兵曹參判,李冕夏爲正言,李時萬爲司僕正,朴長遠爲白川郡守,洪處尹爲兵曹正郞,韓必久爲刑曹正郞,權坽爲掌令,金應祖爲修撰,李行遇爲兵曹參知,李䅘爲兵曹參議,金鍊爲判決事,梁曼容爲副應敎,具鏊爲廣州府尹,李以存爲吏曹正郞,朴煥爲大同察訪。吏批政事
政院啓曰,勘勳故常,本院久非專昧,而今番之事,較前差殊,只告錄者,似有命,故請令都監稟旨定奪矣。都監啓辭,旣議大臣定奪事,允下,依前大臣命招勘勳乎?仰稟。答曰,大臣命招,勘定監司以下,分輕重論賞。
收議,完城府院君崔鳴吉,以爲,适變時,告者合錄於振武,今亦依此例。只錄告者,合於寧國功臣,其他宣力之人,計其功勞多少,差等論賞,而其中功大者,則酬賞之典,略同功臣,但無勳號而已,則功不遺而賞不濫,恐或適中。且今番逆賊中,大用爲謀首,其兇逆之狀,狼藉諸賊之招,而父子一日同斃,自滅其口,其間情迹,灼然無疑。曾在戊辰之獄,李繼先雖不承服,而鞫廳卽請追刑。今者事在旣往,雖不必戮及死屍,籍沒緣坐事,竝依逆律施行,然後此勳庶乎有名,臣所見如此。不得不竝陳,惟在聖上博詢而處之。領議政金自點,以爲,當初下詢之時,以今此逆變,至於屯聚,若非告變討捕,則爲禍必深,依聖敎錄功褒賞,允合事宜,獻議矣。今者臺論之發,實是愼重之意,臣等不欲更爲容喙,而臣之愚意,只錄其中功最者,以爲勸後之地,亦未爲不可,伏候上裁。右議政南以雄,以爲,今番逆賊,欲聚徒黨,定其期會,約日擧事之說,皆出於就伏諸賊之招。若至於㤼掠縣邑,則不逞之徒群起,土崩之勢,風擁之患,安徐其必無也?卽今人心國勢,與漢時海漵嘯聚之憂不同。上變捕獲,及於逆儻赴會之日,遂使已會者,聞聲而鼠竄。在道者,望風而奔潰,逆徒登時伏辜,國家賴而無事。臣之愚意,二三人勳格之賞,似非過濫,故前日自上下詢之時,褒錄宜當,獻議矣。玆在臺臣交章,以還收錄勳之命爲請,此出於愼惜之公議,而臣於國家前後錄勳輕重之別,不能商量於當初,今何敢更有所議?伏惟上裁。判府事李景奭,以爲,鋤耰襏裌之徒,敢生射天之計,人心國勢之可憂,不可以其已剿而有所忽也。廟議之必欲錄勳者,意蓋存於褒勸,臺論之申請還收者,戒實切於過濫。雖有指授之效,不至表着殊異,若非發告之功,未必旋卽捕滅,則勳封賞齎,酌其輕重。毋或濫及,恐合今日之處置,伏惟上裁。昇平府院君金瑬,病不收議。領府事金尙憲在外。大臣之意如此,上裁,何如?答曰,依議施行。勳錄都監謄錄
上在昌慶宮。停常參·經筵。
藥房都提調領議政臣金自點,副提調行都承旨臣兪㯙啓曰,數日來,玉候調攝,何如?加入降火治濕湯,前後劑進十貼,昨日伏想畢進御矣。詳知症候加減,當爲議藥,臣等不勝區區悶慮之至,敢來問安,竝此仰稟。答曰,旣已差愈,勿爲議藥。又啓曰,會盟祭,定於八月之日,臣等猶恐聖躬,觸冷致傷,日夜憂悶。今則退定於九月,秋深之後,夜氣甚寒,伏念玉體,久在未寧,調治多年,今纔向差,而尙在調攝之中,當此初寒,經夜幕次,則必致感觸風寒,而爲患不淺,宗社臣民之憂,何可量哉?請令繕工提調,急造假家二三間,設溫突於幕次之所,以禦風寒,宜當。臣等職添保護,區區憂悶之至,敢此仰稟。答曰,入處房屋,於禮不可,勿設,宜矣。藥房日記
自昧爽至辰時,沉霧。內下日記
傳曰,給由馬,澆奠床備給。
府啓。答曰,更勿瀆擾。
副司勇金龍起上疏。答曰,省疏具悉。深嘉爲國之誠,所陳之事,當令該司議處焉。
完城府院君崔鳴吉箚子。答曰,省箚具悉。卿其勿爲待罪,安心調理。
院啓。答曰,依啓。經斃杖下之賊,不爲緣坐·籍沒,乃是卒徒,如此巨魁,依例施行,未爲不可也。金鍊·洪溥,俱無不堪此任之理,姑爲試可,宜當。李應蓍·趙後亮等事,竝不允。內下記草
賓廳啓曰,臣等承命,來詣賓廳,相議勘定上變者李碩龍,完城府院君崔鳴吉議,合錄於寧國功臣三等,似當。至於監司以下,分輕重論賞事,則臣等未能目見其處實迹。令都監詳考監司勳狀啓及當初告變狀啓,分輕重一一論賞,何如?答曰,依啓事,傳敎矣。今番逆獄,錄勳都監,旣不干預,非但功勞輕重,未能詳知,而都監則只爲擧行錄勳節而已。論賞一事,專在於該曹,請依舊例,令該曹入啓定奪,宜當,敢啓。傳曰,依啓。錄勳都監謄錄
上在昌慶宮。停常參·經筵。
備邊司啓曰,知敦寧府事李植,方主文衡之任,本司之事,宜無所不知,本司堂上差下,何如?答曰,依啓。
又啓曰,本司郞廳前僉正尹培,奔走勤仕,已滿十五朔,依例陞敍,或守令除授事,捧承傳施行,何如?答曰,依啓。
又啓曰,卽見黃海兵使金逸牒呈,則庚辰年舟師飄風人等,自北京出來者,生還未滿數年,而種種身役,依他侵徵,則實涉冤抑。非但渠等,逐日呼訴。其於國家矜恤之典,似當有分揀之擧,而不得擅便,敢此稟報云。此類生還於萬死之餘,纔到故土,便徵身役,則情理可矜,限三年減其身役事。令該曹行會,何如?答曰,允。
又啓曰,校生考講,諸道,皆已擧行,而兩西則因多事,延退至今,春間又以年凶之故,待秋成,更議擧行事,啓下矣。今已秋成,依他道例事目相考擧行之意,知委,何如?答曰,依啓。備局謄錄
傳曰,今下弓矢,惠山僉使洪敏立處給送。
大司諫趙絅上疏。答曰,省疏具悉。卿辭如此,本職當勉副焉。
承文院草記。答曰,待其成才,庭試設行,可也。吏文學官事
府啓。答曰,勿煩。
院啓。答曰,已諭。金洗金事,依啓。內下記草
上在昌慶宮。停常參·經筵。
藥房都提調領議政臣金自點,提調行護軍臣閔聖徽,副提調行都承旨臣兪㯙啓曰,秋風日高,夜氣斗寒,此時玉候調攝,何如?臣等不勝區區伏慮之至,敢來問安。且會盟祭草設假家之意,昨者啓請,不得蒙允。臣等憂遑煎悶,罔知所措。以禮言之,古者天不祭天,亦有齋房,今此假家,固無不可於禮,而聖敎至此。臣等不敢强請假家,而百爾思之,尤不勝悶鬱之至。玉體平常之時,臣等猶慮意外感寒之患,況玉體未寧,今幾年乎?方在調攝之中,若致添傷,則宗社·臣民之憂,有不可勝言。無已則鋪片石於幕次龍床之下,泥塗石縫,竇空其底,以炭火去其寒冷之氣,上繞屛風,則不設假家,而亦或防夜氣之寒。以此,分付繕工之意,敢啓。答曰,知道。症候與前一樣,都提調·提調·分承旨臣崔有淵,中宮殿問安。答曰,一樣。藥房日記
備邊司啓曰,去七月十三日引見時,戶曹參判李時昉所啓,前者慮有補運之事。載米船三十隻,分定於三南,已爲畢造,而今無他用之地。所當區處,兵·水營所造船,則移用於戰·兵船。各官所造船,則漕船或限滿,或致敗,代移給,何如?上曰,依爲之事,傳敎矣。補運船元數三十隻內,十二隻則當爲充給於群山倉漕船致敗之代。所餘尙有十八隻,而兵·水營及統營船,若爲仍給於各其本營,則監營所造船只二隻矣。江都乃保障重地,陰雨之備,不容少緩,而頃見留守狀啓,前給之船,本府置之相忘之域,幾盡腐朽不用,極爲寒心。海島之備,莫切於船,三南所造,量宜移給,爲當云。兵營則元無用船之處,水營則所造船體,亦不合於戰·兵船。今雖還給,別無公用之地。全南監營船六隻,左水營船三隻,右水營三船,開計十二隻,則移用於漕船。統營船四隻,慶尙監營船四隻,右兵營船一隻,全南監營船二隻,洪淸兵營船一隻,合十二隻,移給江都。其餘洪淸監營船四隻,水營船二隻,則姑爲留置本道,仍爲看護,以待不時之用,何如?答曰,依啓。備局謄錄
傳曰,史官一員待命,騎馬三匹立之,成均館晝摘奸。
吏曹草記。答曰,禁府非論賞之地,勿爲推調,速爲稟處。
禁府草記。答曰,依啓。其家舍勿爲瀦澤,告者賜給。
傳曰,給由馬,澆奠床備給。完城府院君崔鳴吉廣州地掃墳時
府啓。答曰,依啓。卞時益,推考。李應蓍·趙後亮·閔震益等事,竝不允。依啓軍資監所納靈光田稅和水腐朽之後,逃走沙格,令捕廳搜捕事
傳曰,史官一員待命,騎馬三匹立之,興仁門·水口門·四學夜摘奸。內下記草
權大用緣坐·籍沒,破家瀦澤,降其邑號,罷其守令事,亦依律文,捧承傳施行事草記。傳曰,依啓。其家舍勿爲瀦澤,告者賜給。
又啓曰,卽接漢城府牒報,則逆賊權大用之子年滿者有無,更令當部詳細査覈,則前日所報三子外,無他年滿之子云,又考帳籍,則己卯·壬午·乙酉三式年,只錄大用夫妻,而三子則皆不入籍云。以此見之,無年滿之者,似爲的實,敢啓。傳曰,知道。禁府謄錄
以兵曹各處軍士出用事粘目,傳曰,大平館·慕華館等處一名,亦爲出用,則無守直之軍乎?本曹啓曰,傳敎矣。慕華館則館直一名,自本曹給價恒定,其他加定軍士一名,武科試所,設行於其處,故姑爲除出。至於大平館,則非但有庫直,空館內外居守民人,亦多有之之故,値此軍士不足之時,不得已亦爲除出矣。傳曰,知道。兵曹謄錄
有政。吏批,以李時煥爲南原府使,尹受說爲禧陵參奉,李䴊爲假引儀,韓縝爲兵曹佐郞,金南重爲大司憲,崔惠吉爲大司諫,閔聖徽爲刑曹判書,呂爾徵爲兼同知義禁府事,張次周爲黃海都事。吏批政事
上在昌慶宮。停常參·經筵。
備邊司啓曰,鷹連領去內官所把官馬不實云,以刷馬給送事,傳敎矣。萬里行役,若非壯實之馬,勢難得達,依下敎,以刷馬各別擇給,俾無中路狼狽之患事,平安監司處,行會之意,敢啓。答曰,知道。今後使之以此爲例。備局謄錄
巳時,太白見於未地。午時,日暈。白雲一道,如氣起自南方,直指天中,長十餘丈,漸移東方。夜一更,月有重暈。四更五更,月暈。內下日記
院啓。答曰,勿爲堅執。
府啓。答曰,不允。閔震益遞差。卞時益旣已推考,不必罷職。內下記草
禁府啓曰,本府都事,皆爲赴擧,而別試開場,只隔二日,文武科五所禁亂官,及本府入直·當直公事交代假都事竝八員,依前例,令該曹差出,何如?傳曰,依啓。禁府謄錄
上在昌慶宮。停常參·經筵。
下直,章陵祭官綾原大君。
巳時,太白見於未時。夜五更,金星犯軒轅星。內下日記
院啓。答曰,不允。洪溥遞差。
府啓。答曰,勿煩。
禁府粘目。答曰,七月望後發船,則行船之時,比他最晩,而所失九分之一,則敗沒之數,比他似少,姑停刑推,詳査處置。內下記草
禁府啓曰,御寶僞造趙賢吉逃躱之時,本府出吏閔天常·羅將朴萬龍等,跟尋捕得。在逃重囚捕獲之人,自前有論賞之例,敢此仰稟。傳曰,依列施賞。
領議政金自點議,以爲,金忠立更鞫刑推後,聖明量察忠立情形,至有停刑議啓之命,臣等以與全然不告者有異,爲啓矣。今者湖中物情,皆以爲太重云,而臣是參鞫之人,惶悚不敢仰達,惟在聖上參酌處置,伏惟上裁。領中樞府事李景奭議,金忠立旣聞謀逆之後,不卽奔告,隣居士夫之告變,而亦復遲回,趁不告官,官差捉致之後,始乃發告。若治之以一切之法,則渠何能尙得保全,而更鞫後,特命除刑照律。止於流配,寬貸之恩,亦云大矣。此外非臣僇見所敢知,伏惟上裁。右議政南以雄議,今此金忠立更鞫之日,臣適以賤疾,雖不得進參,其時因停刑議啓之命,減死定配,亦出於聖明之寬貸,此外臣不敢更議,伏惟上裁。昇平府院君金瑬,領敦寧府使金尙憲在外。大臣之意如此,伏惟上裁。傳曰,依議施行。
有政。吏批,以兪榥爲兵曹參議,林爲兼世子侍講院文學,林墰爲平安道觀察使,李植爲兼知經筵事,郭之欽爲正言,南銑爲洪淸道觀察使。吏批政事
上在昌慶宮。停常參·經筵。
巳時,太白見於未地。內下日記
院啓。答曰,勿煩。
院啓,答曰,不允。卞時益事,依啓。
傳曰,殿講儒生進士都汝垣,幼學曺烶,周易略,竝直赴會試。生員南之望,幼學金南重,詩·書略,各給一分。生員黃緬,進士尹㙫,幼學權縝,詩·書粗,各紙四卷·筆四柄·墨三笏賜給。內下記草
上在昌慶宮。停常參·經筵。
藥房都提調領議政臣金自點,左承旨臣李時楷啓曰,卽聞王世子面部有腫患,欲爲受鍼事,下令矣。臣等聞來,不勝驚慮之至,與鍼醫等請診議穴,仍爲施鍼之意,敢啓。答曰,知道。都提調臣金自點,副提調臣兪㯙,世子宮問安。答曰,知道。世子宮施鍼後,都提調·副提調問安。答曰,知道。都提調·副提調再啓,臣等卽進東宮,令御醫·鍼醫等診脈察候,則世子面部左邊眉外近處,生小癤,已爲消散,只有微痕。鼻傍生者形如小豆大,而色赤微浮。頰下生者,結核形如小奕,而不爲突然。又不作痛,自今日暫有似疼之氣,仍爲經絡施鍼,臣等與御醫等相議,則皆以爲肺胃之經,風熱所致。先用加升麻·惡實硏各八分,淸上防風湯五貼,以待症候加減,更爲議藥,宜當云。依此劑入,明日連爲施鍼之意,敢啓。答曰,知道。藥房日記
備邊司啓曰,今番漂流船人解還謝表,方爲撰定,而第念前次庚辰西船漂流人前後解還,幾至七十名,而曾無謝恩之擧,未免欠闕。似當就此謝恩文書中,添入前後蒙恩解送之意,則可無彼中致問之端。令承文院,將此意更爲添入撰定,何如?答曰,允。備局謄錄
午時,雷動,初昏雷動·電光。五更,有霧氣。內下日記
左參贊金壽賢上疏。答曰,省疏具悉卿懇,卿其勿辭行公。
戶曹粘目。答曰,回啓之辭,別無與前有異爲在果,事涉變通,議大臣。
府啓。答曰,不允。閔震益旣已遞差,勿爲已甚之論。
院啓。答曰,不允。均田事已令該曹,議于大臣矣。內下記草
禁府啓曰,今番文武別職初試時,本府都事,皆是赴擧之人,而五所禁亂官五員及本府入直公事交代二員,當宜一員,竝八員,令該曹差出,何如?答曰,依啓。禁府謄錄
有政。吏批,以柳椐爲正言。吏批政事
上在昌慶宮。停常參·經筵。
藥房都提調領議政臣金自點,副提調行都承旨臣兪㯙,弼善柳後昌,世子宮問安。答曰,一樣。世子宮施鍼後,都提調·副提調問安。答曰,知道。藥房日記
自昧爽至卯時,有霧氣。未時申時,雷動·電光,雨雹狀如榛子。初昏雷動。內下日記
判決事金鍊上疏。答曰,省疏具悉。爾其勿辭察職。
忠淸監司南銑上疏。答曰,省疏具悉卿懇。卿之才器,實合此時此任,宜勿控辭,速往欽哉。
府啓。答曰,勿煩。內下記草
上在昌慶宮。停常參·經筵。
藥房都提調領議政臣金自點,文學林聖翊,世子宮問安。答曰,知道。藥房日記
夜一更至五更,電光。內下日記
府啓。答曰,勿爲强煩。
前提川縣監尹文擧上疏。答曰,省疏具悉爾意。爾之功勞,予甚嘉尙,爾宜安心勿辭。
晉州幼學鄭達行上疏。答曰,省疏具悉。嘉爾爲國之誠,疏辭當令該曹採施焉。
備邊司粘目。答曰,依允。兩邑合倂,事係重大,徐議處之。且首陽等城,任其崩頹,殊涉不可,每年一面修築,以爲緩急之用爲乎矣。驅軍加給,減徵等事,亦爲聽施。內下記草
有政。吏批,以吳熽爲分兵曹佐郞,嚴鼎耉爲修撰。
上在昌慶宮。停常參·經筵。
藥房都提調領議政臣金自點,弼善柳俊昌,世子宮問安。答曰,知道。都提調領議政臣金自點,副提調行都承旨臣兪㯙啓曰,臣等進東宮問候,仍聞下醫官之令,左右目內眥,時時極痒,以手摩擦,則努肉及白晴,發赤而止,如此者久矣。今因鍼藥之時,欲爲兼治此症,臣等令醫官等,詳細相議,則此因風熱而作。令施鍼時,宜加至陰·大衝·崑崙·合谷左右穴,以治內眥之痒。面上頰下,生癤結核如奕者,今則漸至消散,小如杏仁,前用五穴中,減去三里·尺澤二穴,而藥則依前加入五貼加劑入,爲當云。敢啓。答曰,知道。世子宮施鍼後,都提調·副提調問安。答曰,知道。藥房日記
卯時,有霧氣。五更,木星犯鬼星,月暈。內下日記
府啓。答曰,勿爲瀆擾。內下記草
上在昌慶宮。停常參·經筵。
藥房都提調領議政臣金自點,副提調行都承旨臣兪㯙,弼善臣柳俊昌,世子宮問安。答曰,知道。世子施鍼後,都提調·副提調問安。答曰,知道。藥房日記
夜一更,電光。內下日記
府啓。答曰,勿煩。內下記草
寧國原從功臣錄券頭辭。王若曰,效力王家,勞雖異於大小,紀功盟府,施罔遺於重輕。爰遵舊章,用錫新命。自予臨御以後,不幸禍亂相仍,變生腹心,敢逞異圖於萬一,危迫呼吸,寔賴同德之三千。巨魁已伏於典刑,衆庶咸快於鼓舞。乘機致捕,縱有元勳,秉義殲兇,無非多助,繼有潢池之孽,竝就蒿街之誅。嗟我士大夫,曁玆吏胥臺隷。無貴賤必錄,以酬其忠,有等級而不差,咸與是賞。玆頒原從之券,乃在實封餘,宥及子孫,旣垂延世之澤,勉盡終始,毋替報國之誠,故玆敎示,想宜知悉。尹絳製進
寧國功臣賞格,一等,圖形垂後,超三階。爵其父母·妻子,亦超三階。嫡長世襲,不失其祿,宥及永世。無子則甥姪女壻,超二階。伴儻各十名·奴婢各十三口·丘史各七名·田各一百五十結·銀子各五十兩·表裏各一段·內廏馬各一疋。
二等,圖形垂後,超二階,爵其父母·妻子,亦超二階。嫡長世襲,不失其祿,宥及永世。無子則甥姪女壻,超一階。伴儻各六名·奴婢各九名·丘史各四名·田各八十結·銀子各三十兩·表裏各一段·內廏馬各一疋。
三等,圖形垂後,超一階,爵其父母妻子,亦超一階,無子則甥姪女壻,加階,嫡長世襲,不失其祿,宥及永世,伴儻各四名·奴婢各七口·丘史各二名·田各六十結·銀子各二十兩·表裏各一段·內廏馬各一疋。錄勳都監謄錄
上在昌慶宮。停常參·經筵。
藥房都提調領議政臣金自點,副提調行都承旨臣兪㯙啓曰,風色斗寒,朝夜尤甚,伏問此時,玉候調攝,何如?臣等不勝區區伏慮之至,敢來問安。答曰,與前一樣。世子宮問安。答曰,知道。勿爲問安。都提調·副提調又啓曰,王世子下令醫官等有食滯表虛之症,與諸御醫詳細相議,則皆以爲脾胃不足,虛熱用事之致。加黃連羌汁炒七分,枳實·山査肉·川芎·白芷·山梔子·連皮炒各五分,黃柏·蜜水炒二分,補中益氣湯三十貼,宜當云。前劑入加入淸上防風湯,畢進服後,此藥劑入之意,敢啓。答曰,知道。再啓曰,卽聞東宮方有慶德宮問安之擧云。近來王世子非但連有服藥之事,以面腫昨纔施鍼,方在調理,而今若冒風,則必有添傷之患。前頭又有會盟祭擧動,臣等尤不勝悶慮之至,今日問安停止,何如?答曰,內殿症勢,比前有加云,不可不往問矣。都提調·分承旨臣邊孝誠,中宮殿問安。答曰,一樣。都提調·副提調啓曰,當日巳時,自內傳言,急招醫女等。醫女丹春等四人,卽進入內,則內人傳言,去夜二更·三更,中殿有痰厥症候,氣甚不平,久後向歇。罷漏後亦如二更之症,頭痛亦甚。辰時又如前症,探吐藥物後,頭痛減歇,卽今如或起動,則頭似眩疼,亦有惡心之候。臣等令醫女丹春·愛禮·連生·天生等,入診察色,別單書啓矣。臣等與諸醫等,詳細相議,則皆以爲今番症候,與前有加,當以回春二陳湯五十貼連進,宜當云。此藥連次劑入之意,敢啓。答曰,知道。再啓曰,內殿症候,內人傳於承傳,傳於分藥房,然後臣等得以聞知矣。今者內殿,達夜不平,症候有加於前日,而辰時又不平,而巳時之後,始得聞知,驚惶罔措,臣等職添保護,如是晩聞,難免不職之責,惶恐待罪。答曰,勿待罪。三啓曰,內殿不平症候,藥房所當卽知,而聞東宮問安之擧,啓辭請停之際,尙未知內殿症候如何,而巳時之後,始得聞知,極爲未安。前日不平之時,亦不得卽聞,問安入診,每致稽緩,惶悶無及。此後承傳內官,常加聞見,劃卽傳言於分藥房,而如前不傳,則當該內官推治,何如?答曰,依啓。藥房日記
下直,廣州府尹具鏊。內下日記
上在昌慶宮。停常參·經筵。
藥房都提調領議政臣金自點,分承旨臣崔有淵,中宮殿問安。答曰,一樣,都提調·副提調·文學臣林聖翊,世子宮問安。答曰,知道。昨日擧動後平安。藥房日記
酉時,黃白雲二道,如氣起自坤方,直指艮方,長竟天,廣尺許。內下日記
上在昌慶宮。停常參·經筵。
藥房都提調領議政臣金自點,分承旨臣崔有淵,中宮殿問安。答曰,平安,勿爲問安。傳曰,頤下左邊小腫四五日,而大如黃豆,發暈而疼。今則暈收不疼,而元腫不盛不消矣。都提調臣金自點,左承旨臣李時楷啓曰,卽聞醫官之言,玉體頤下,生小癤,方有向膿之氣,雖不至大段云,而臣未得瞻仰玉體,不審症候,何如?不勝驚慮悶鬱之至,卽與醫官等,詳細相議,則皆以爲姑徐經絡,眞末及麪末·鷄子黃作膏貼,傅當處,則消毒易濃云。此藥劑入之意,敢啓。答曰,知道。症候甚輕,勿爲問安。藥房日記
備邊司啓曰,漢城府抄定商賈七十九名,開城府五十一名,黃海道二十一名,平安道七十二名,合而計之,其數二百二十三名。義州亦且自前商賈所會之處也。預爲優數整齊,看勢添入,庶免賈人零星之患,而商賈所持物貨,若或不敷,則開市之際,未免埋沒,則臨時生事之弊,非特可慮而已。在我副應之道,亦甚無顔,各處所送商賈中,如有貧殘不實之人,則當該官吏,難免重責。且中江開市,已定於每年春秋,則此後商賈輩樂赴厭避,皆在於今番定規,故管市差使員,各別擇定。秩高譯官,專爲定送,其意有在。彼此變易之物,反覆爭詰,毋致劫買失利。都在於差使員與譯官之手,各別料理善處,俾免日後譴責之意,不可不嚴飭。將此辭緣,漢城府·開城府·黃海道·平安道·義州府及許道·李馨長等處,竝爲分付,何如?答曰,依啓。
又啓曰,年例八道生梨一千個,柏子二十斗,淸蜜十斗,則自兩西措備。銀杏十斗,則自戶曹措備。九月之初,別定內官,領送瀋陽矣。上年順付謝恩使之行,直送于北京,則彼以爲瀋陽無果,先皇祭用,皆自北京備送,而遠路輸致,多有傷破之患。本國且與瀋陽相近,明年爲始,直納瀋陽事,已爲停當,而此物自前中使領去。又稱以祭用,不可泛然入送。令平安監司,本道邊將中,擇定差使員,帶同義州解事·淸譯一人。日氣未寒之前,兩西所備三種之果及戶曹銀杏,各別精擇好品,封裹等事,十分着實爲之,領送之意,分付,何如?答曰,允。
又啓曰,上年冬,因黃海兵使狀啓,義州入防軍,限一年勿爲入送事,覆啓行會,而厥後又因平安兵使狀啓,只於農軍不入之朔,本道防軍一百名,依例入防之意,定奪啓下,則海西防軍,當爲永減,而今者黃海兵使,未曉此意,本道防軍調送與否,報于本司。依前啓下之意,勿爲入送事,行移,何如?答曰,允。備局謄錄
午時未時,日暈。三更,月暈,入東井星。內下日記
忠勳府草記。答曰,知道。今番籍沒奴婢田畓厥數不多,從略移,可也。
府啓。答曰,勿煩。
戶曹粘目啓曰,畿甸行用結卜,皆是虛爲,則東西犯標,一一出塡後處置,似爲難便,更爲參酌施行。
全南道生員郭岌等六十八人上疏。答曰,省疏具悉。所陳之事,當令該曹量處,爾等其退修學業。內下記草
上在昌慶宮。停常參·經筵。
府啓。答曰,勿煩。
全南道進士曺熀等四十五人上疏。答曰,省疏具悉。所陳之事,當令該曹量處,爾等其退修學業。內下記草
本曹啓曰,敦義門南北邊城子毁壞處,本月初九日爲始,募軍一百名起役,而役處浩大,一朔之內,勢難畢役,今上番到防軍役數,排日調用之意,敢啓。傳曰,依啓。兵曹謄錄
上在昌慶宮。停常參·經筵。
藥房都提調領議政臣金自點,左副承旨臣洪瑑啓曰,秋雨終日,濕冷異常,伏未審夜來,玉候調攝,何如?小癤膿汁出後,有合痂之勢耶?臣等不勝區區伏慮之至,敢來問安。答曰,與前一樣。小癤已爲差愈矣。都提調·分承旨臣崔有淵,中宮殿問安。答曰,向差後一樣。藥房日記
五更,有霧氣。
文科一所放榜。內下日記
府啓。答曰,勿煩。
禁府粘目。答曰,不無可恕之道,中道移配。金忠立事
院啓。答曰,勿煩。前啓內下記草
本曹啓曰,今日乃上番軍士點考,而都摠府堂上出番,皆有故云,入直一員,依例晝仕入啓,來參,何如?傳曰,允。兵曹謄錄
上在昌慶宮。停常參·經筵。
自昧爽至卯時,有霧氣。申時,日暈。
文一所·三所·武二所,罷場詣闕。內下日記
府啓。答曰,勿煩。
完城府院君崔鳴吉箚子。答曰,省箚具悉。卿其勿爲待罪,安心調理。
院啓。答曰,勿煩。內下記草
有政。吏批,以鄭楷爲江界府使,金尙爲慶州府尹,梁曼容爲輔德,金佐明爲兵曹佐郞,鄭維爲監察,吳挺一爲兼世子侍講院文學,金榮後爲監察,呂爾徵爲副提學,鄭知和爲舍人,李䅘爲承旨,李明傅爲安岳郡守,李慶徽爲說書,金克和爲司錄,李涑爲義盈庫主簿,洪重普爲注書,曺昌瑞爲司䆃主簿,金得毅爲黃山察訪,尹順之爲兼同知春秋館事,朴吉應爲軍器寺正,李爲靈光郡守,金始振爲說書,李溟爲刑曹判書,蔡裕後爲兵曹參知。吏批政事
上在昌慶宮。停常參·經筵。
備邊司啓曰,以本司咸鏡監司·北兵使·慶源府使,留意擇差事狀啓粘目,傳曰,末端措語,似涉失體,使之察爲事,傳敎矣。監司狀啓中,所謂代來者不及前人,則事甚可慮云者,似是欲仍之意,而語不分明,故待其本道參量更啓,欲爲稟處矣。措語未瑩,致勤聖敎,不勝惶恐之至,元啓目付標以入之意,敢啓。答曰,知道。
又啓曰,東萊府使黃㦿,以前任延安府使時事,已爲罷職,其代依近例,令備邊司議薦,何如?傳曰,依啓。
東萊府使閔應協。備局謄錄
方物封裹。
自昧爽至卯時,有霧氣。辰時,日暈。
武一所罷場詣闕。內下日記
府·院啓。答曰,勿煩。內下記草
錄勳都監啓曰,功臣敎書,今已畢書矣。頒敎日月書塡,來三十日安寶之意,敢啓。傳曰,知道。
又啓曰,完陽君李元老未過終制,會盟祭及頒敎之禮,不得入參,敎書及賞物等,令女壻幼學尹永亨代受,何如?答曰,依啓。錄勳都監謄錄
上在昌慶宮。停常參·經筵。
備邊司啓曰,諸道月課措備,自有定規,而因年歲凶荒,上年姑令停止,今年則似當依例擧行矣。第念今秋農事,雖曰稍實,許多未收之役,咸萃於秋成之後,軍器軍糧,又自今年正月,按月責辦,則民力所出,勢必未及,宜有變通之擧。軍器則自明年正月,依舊式準備,而軍糧則自今十月爲始,措備宜當,群議皆然,敢啓。答曰,依啓。備局謄錄
未時,日暈兩珥。夜五更,電動·雷光。內下日記
院啓。答曰,已諭。趙後亮事,以誣告之罪,兩人被誅,實涉過當矣。
府啓。答曰,不允。柳瑚罷職。鄭孝吉事,風聞未必盡實,更加詳察,勿爲煩瀆。內下記草
國忌無事。內下日記
金地南爲直講,金光煜爲承旨,吳挺一爲兼校書校理,李冕夏爲修撰,閔應協爲東萊府使,金元立爲司諫。吏批政事
禮曹啓曰,會盟祭翌日分軸時,則只新功臣應爲受軸者進參。分軸後宣醞時,則新舊功臣,竝爲進參事,知委施行之意,敢啓。傳曰,知道。錄勳都監謄錄
上在昌慶宮。停常參·經筵。
備邊司啓曰,卽見義州府尹狀啓,則北京事勢,與前有異,其間虛實,雖未的知,而前頭之事,殊甚可慮,勿視尋常,連續探聽,隨聞卽啓。且譯官趙孝信,自北京近必出來,越江卽時,詳問事情,星火馳啓之意,平安監司及義州府尹處,竝爲行移,何如?答曰,依啓。其言似涉孟浪矣。備局謄錄
夜一更,流星出室星上,入閣道星下,狀如拳,尾長三四尺許,色赤,電光。二更,電動·電光。內下日記
上在昌慶宮。停常參·經筵。
藥房都提調領議政臣金自點,提調行大護軍臣閔聖徽,左承旨臣李䅘啓曰,秋氣日深,寒雨連宵,伏未審此時,玉候調攝,何如?臣等不勝區區伏慮之至,敢來問安。且臣等伏見儀注,會盟祭擧動時刻,乃是夜半,玉候久在未寧之中,今纔向差,而冒夜觸寒,若有添傷之患,則宗社·臣民之憂,何可量哉?初二日未暮之前動駕,經夜於幕次,參諸禮文,固無不可,更令禮官,進定時刻,何如?臣等職添保護,不勝憂慮之至,竝此仰稟。答曰,依啓。症候與前無異矣。
備邊司啓曰,年例入送生梨一千箇·柏子二十斗·淸蜜十斗,則自兩西依前精備。銀杏十斗則京畿監司分定于所産官,擇捧好品,上納本曹,考封交付于平安監司,定差員入送事,備局已爲入啓,定奪矣。京畿銀杏來納之限,定於今日,而輸致之際,若無領去之人,不無中路稽滯傷破之弊,令該曹別定禁軍一人領送,何如?傳曰,允。備局謄錄
夜五更,下霜。內下日記郞廳李朝望校正。郞廳曺命胤書。
上在昌慶宮。停常參·經筵。
兵曹草記。答曰,依啓。捉告人施賞。含春苑趙墻事內下記草
兵曹啓曰,以本曹草記,去八月三十日初昏,有一人自宗廟墻內,越入宮墻。爲建陽門守直軍所執捉,卽爲捉致,問其犯因,則乃是利川忠壯衛姜京祿者,而稱以偸食含春苑栗,乘日昏暮,僭越宮墻之狀,極爲驚駭。令有司囚禁,依律治罪,何如?傳曰,依啓。捉告人論賞云云事,傳敎矣。前例相考,則捕捉之人,別無論賞之事,依上年二月間昌德宮水門潛出張興祥捕捉人例。炮手金唜龍·張禮賢·咸白男等,令戶曹分輕重給綿布,何如?傳曰,依啓。兵曹謄錄
上在昌慶宮。停常參·經筵。
大駕到壇所,入幕次後,都提調領議政臣金自點,副提調行都承旨臣金光煜問安。答曰,知道。藥房日記
夜四更,流星出北河星下,入畢星上,狀如鉢,尾長五六尺許,色赤。內下日記
上在昌慶宮。停常參·經筵。
會盟祭罷後,都提調領議政臣金自點,副提調行都承旨臣金光煜,大殿問安。答曰,知道。都提調·副提調,世子宮問安。答曰,知道。大駕還宮後,都提調·副提調問安。答曰,知道。都提調·副提調,世子宮問安。答曰,知道。藥房日記
謝恩使金昌君下直。內下日記
院啓。答曰,勿煩。
兵曹草記。答曰,事怠忽作門將官及本曹色郞廳推考。內下記草
以兵曹徵兵軍放送事草記,傳曰,此何軍士乎?本曹啓曰,傳敎矣。今番擧動,各樣差備軍八百五十八名不足,不得已依前京畿下番軍士,請發兵符標信徵用之故,今日請放乃此軍矣,敢啓。傳曰,知道。兵曹謄錄
會盟祭祭文,維順治三年歲次丙戌九月甲辰朔初三日丙午,朝鮮國王臣李諱,謹率百官開國定社佐命靖難佐翼敵愾翊戴佐理靖國定難光國平難扈聖宣武淸難靖社振武昭武寧社寧國功臣及子孫等,敢昭告于天地·社稷·宗廟·山川·百神之靈。伏以,惟我聖祖,有此東方,洪基峻鞏,奕業隆昌,厖臣碩輔,世著勳庸,緘盟金石,勒名鼎鍾,徂玆難賊,未聞前古,旣錄元功,復寘相府,居家汚穢,在朝饕餮,蓋其素心,包藏傑黠,念凶爲軌,積有年紀,合謀畿輔,陰養死士,遙籍逋弁,近結宗戚,宗社之危,柢在漏刻,爰有二人,決意效忠,相臣將臣,知猷攸同,設機窮捕,克剗兇逆,傾否回泰,轉禍爲福,玆實祖宗保佑之德,亦惟臣隣徇國之力,予用嘉乃,日篤不忘,盍勞其勤待以非復生心,嘯聚成群,稱兵山谷,有臣一介,欲忠者國,登時發告,以安外內,奔走逐捕,寔淸大憝,於傳有之,功無不報,合而爲一,寧國錫號,施及父母,曁厥子孫,上推下逮,均霈汪恩,載修壇墠,用中約誓,新舊畢至,雲仍咸與,式自今日,迄千百祀,山河在彼,永保終始,同休共戚,毋貳爾心,苟偸此盟,神明所臨。錄勳都監謄錄
上在昌慶宮。停常參·經筵。
藥房都提調領議政臣金自點,提調行大護軍臣閔聖徽,副提調行都承旨臣金光煜啓曰,玉候久在調攝之中,而昨始冒寒行祭,勞動亦多,伏未審夜來,玉候,何如?臣等不勝區區伏慮之至,敢來問安。答曰,頗有感傷之症,而不至大段矣。再啓曰,伏承下批,頗有感傷之敎,臣等不勝憂悶之至,凡感傷之症,及時治療,則卽可和解,而無彌留之患,若或過時,則和解不易,而必至彌留,此閭閻間所常謹愼者也。況玉候感傷,雖不至大段,趁卽收治,期於速解,而未詳症候。請令醫官,入診議藥之意,敢啓。答曰,更觀今夜症候未瘳,則明日議藥。三提調,世子宮問安。答曰,知道。藥房日記
夜二更,流星出北極星下,入北方天際,狀如拳,尾長五六尺許,色赤光照地。三更,流星出少微星上,入艮方天際,狀如鉢,尾長四五尺許,色赤。
明政殿飮福宴時,命官承旨進去。內下日記
院啓。答曰,勿煩。
府啓。答曰,予意已諭,更勿瀆擾。
吏曹草記。答曰,依啓。柳東秀等竝加資,奴婢·田畓賞給,依完城府院君議,得施行。且逃亡逆賊捕得守令功重者,加資,輕者陞敍,而在家逆賊捕捉者,勿入於施賞中。
刑曹判書李溟上疏。答曰,省疏具悉卿懇。卿辭如此,當勉副焉。內下記草
錄勳都監啓曰,功臣賞格,取考列昭武·寧社兩功臣賞格,皆是一樣,今此寧國功臣賞格,依例磨鍊,別單書入之意,敢啓。傳曰,知道。錄勳都監謄錄
上在昌慶宮。停常參·經筵。
藥房都提調領議政臣金自點,提調行大護軍閔聖徽,副提調行都承旨臣金光煜啓曰,秋氣寒冷,伏未審感傷之候,夜來,何如?三日之內,未及和解,則必致彌留,此乃閭閻間所共患也。況玉候愆和,今已三日,必審症候,然後議藥以進,請令醫官入診,何如?臣等不勝煎慮之至,敢來問安。答曰,去夜汗出頗洽,從容調理,則雖不服藥,自當差復矣。都提調臣金·提調臣閔□·分承旨臣崔有淵,中宮殿問安。答曰,向差後一樣。藥房日記
傳曰,一二所試官,引古比今,譏慢在上之人,是誠何心哉?其縱恣無忌之罪,不可不懲。兩所上試官,削奪官爵,門外黜送。次試官竝爲先罷後推。
府啓。答曰,不允。該曹堂上·郞廳推考依啓。
院啓。答曰,不允。
政院啓辭。答曰,試官等譏刺儲貳,陰護姜賊,激勸群小,探試士心,厥罪有難容誅,而慮其或出愚妄,故末減施罰矣。爾等不以爲駭,猶以爲過,爾等所爲,亦極非矣。內下記草
上在昌慶宮。停常參·經筵。
藥房都提調領議政臣金自點,提調行大護軍臣閔聖徽,副提調行都承旨臣金光煜啓曰,昨承出汗頗洽之敎,未審厥後症候加減,何如,而夜來調攝,更何如也?臣等不勝區區煎慮之至,敢來問安。答曰,旣已差愈,今後勿爲問安。藥房日記
備邊司啓曰,丁丑經變之後,京中軍器,蕩盡無餘,故三南監·兵·水使,助送弓箭·鳥銃等物于本司,而其時分送於訓鍊都監·御營廳·軍器寺·摠戎廳·守禦廳等處,而未及分送長片箭六百部·弓子七十張·鳥銃數柄,藏置庫中。頃日本司守直軍士木川陳哲晉庫色吏·庫子等,中夜盜出庫中軍器云。卽爲捕捉囚禁,一邊反庫,而一邊,分付捕盜廳搜覓。現捉弓子五十七張·長片箭三百八十三部二十箇·鳥銃一柄,色吏高孝善·田存穰,庫子劉好乞等,同謀賊出情狀,介介無辭承服,備局武庫兵器,空庫賊出,前所未有之變也。比之偸竊米布之賊,尤有甚焉。漸不可長,極爲痛駭。色吏高孝善·田存穰,庫子劉好乞,卽爲梟示,以爲懲一勵百之地,宜當,敢啓。答曰,依啓。進告軍士,依法施賞。
又啓曰,飢民賑饋,雖已停止,外方米布,頗有未及上來者,故賑恤堂上李時昉,仍令收拾之意,曾已啓下矣。今則旣已畢捧,別單書啓,更無句管之事,依前例合屬於宣惠廳,而堂上以下,竝減下,宜當,敢啓。答曰,允。
又啓曰,本司郞廳宣傳官李壽昌,勤仕已滿十五朔,依例六品遷轉事,捧承傳施行,何如?答曰,允。備局謄錄
未時,雷動。申時,日暈。夜五更,沉霧。內下日記
傳曰,昨日下問之事,關係極重,而政院飾辭回啓,是非終不明言,諸試官施罰之擧,金益熙倡率同僚,偃然防啓,此豈人臣道理哉?慢上護黨之習,不可漸長,金益熙罷職。同參承旨,竝爲推考。
禮曹草記。答曰,譏上護黨之題,決不可仍存。如難盡革,則只罷一二所榜。
府啓。答曰,不允。李碩龍事,殊涉過濫,厥功亦重,仍爲特授,後勿爲例。
院啓。答曰,不允。
禁府啓目。答曰,依允。出箭官·傳箭官乙良,姑停刑推覈處。
又啓目。答曰,除刑推覈處爲乎矣。朴嶺乙良,放送。內下記草
國忌齋戒。內下日記
上在昌慶宮。停常參·經筵。
自昧爽至辰時,沉霧。夜二更,黑雲二道,如氣起自乾方,直指東方,長竟天,廣尺餘。五更,流星出參星上,入天花星,狀如拳,尾長四五尺許,色白。內下日記
上在昌慶宮。停常參·經筵。
藥房都提調領議政臣金自點,提調行大護軍臣閔聖徽,副提調行都承旨臣金光煜啓曰,秋深氣冷,伏未審玉候調攝,何如?前承旣已差愈之敎,而臣等猶不勝區區伏慮之至,敢來問安。答曰,與前一樣,藥房日記國忌無事。內下日記
傳曰,李碩龍事,停啓乎事,傳敎矣。以國忌姑停,時未停啓矣。傳曰,未停則頒軸時,李碩龍不得入參乎?
政院啓曰,李碩龍事回啓,傳曰,未停啓,則頒軸時,李碩龍不得入參乎事,傳敎矣。頒軸時則異飮福,臺論未停之前,似難入參,而臣等亦未詳知,問于忠勳府以啓之意,敢啓。傳曰,如難入參,則明日擧動,停啓後爲之。
府啓曰,李碩龍雖有登時發告之功,至於封君,則已涉過濫,而況聞其發告,出於迫脅云。碩龍之有罪有功,昭不可掩,請亟收加資,拿問處置。答曰,拿問事,不允。加資還收事,依啓。
禮曹啓曰,李碩龍事,臺諫啓辭結末後,頒軸吉日改擇以行事,啓下矣。憲府所啓加資還收,則昨已蒙允,而又有請拿之啓。莫重擧動,不可以李碩龍故,每每延退,何以爲之?敢稟。傳曰,速爲頒給,俾無外方下人久留之弊。
禮曹啓曰,李碩龍加資改定事,臺諫雖已停啓,而方在査覈中,明日頒敎時,李碩龍不得入參之意,敢啓。傳曰,知道。錄勳都監謄錄
上在昌慶宮。停常參·經筵。
未時申時,日暈。夜一更二更,月暈。內下日記
府啓。答曰,已諭勿煩。
兵曹草記。答曰,別試·初試入格人,試取便當,參酌,稟處。
院啓。答曰,勿爲固執。
右議政南以雄箚子。答曰,省箚具悉。卿其勿爲惶恐,安心調理。遣內醫看病。
吏曹粘目。答曰,旣受軍功職牒,又陞通政,則不比於四品實職,似爲冤悶加資。田皡民父事內下記草
有政。吏批,以林瑞爲戶曹正郞,金善英爲禮曹佐郞,尹益亨爲慶尙都事,尹文擧超通政陞堂上事,傳敎。李椲爲弼善,李行遇爲兵曹參議,丁彦璜爲兵曹參知,安獻徵爲安東府使,兪㯙爲兵曹參判,鄭太和兼知春秋館事,申得洪爲咸鏡都事,金南重兼同知春秋館事,金蓍國兼同知義禁府事,宋熙業爲高陽郡守,李蒤爲自如察訪,尹挺之爲丹陽郡守,成櫟爲兔山縣監,權侙爲果川縣監,李洽爲龜城府使,朴敞爲沃川郡守,李袤爲持平,許逐爲郭山郡守,洪憲爲江原道觀察使,李瀤爲司宰僉正,李省身爲禮曹參議,李慶億爲兵曹正郞,金震遠爲兵曹佐郞,李丕顯爲全南道都事,吳挺緯爲司書,李以存爲司書,任重爲兵曹正郞,黃得中超嘉善。吏批政事
上在昌慶宮。停常參·經筵。
文武重試爲之,文武科榜卽出。內下日記
上在昌慶宮。停常參·經筵。
藥房都提調領議政臣金自點,提調刑曹判書臣閔聖徽,左承旨臣李䅘啓曰,雨後霜風,秋氣斗寒,伏未審數日,玉候調攝,何如?臣等不勝區區伏慮之至,敢來問安。答曰,與前無異矣。
傳曰,世子嬪來月當爲解産,知悉擧行。藥房日記
備邊司啓曰,譯官朴璇等人蔘被托之事,初無彼此禁令,容有可恕。而淸國至於移咨,故不得不以律文論理回咨,以待其答話矣。今此趙孝信齎,來戶部咨文,朴璇等姑從輕杖徙云,令收司,稟處,何如?答曰,依啓。
又啓曰,以本司軍器偸竊賊人高孝善·田存穰·劉好乞等梟示草記,傳曰,依啓。進告軍士依法施賞事,傳敎矣。今此賊人等所犯,乃是前所未有之變,大典捕盜條,有首捕强盜者賞職,元有職者加階云。今此進告人陳鍼,至於告捕三賊,令該曹免其身役。且此賊等,旣爲梟示之後,當有次第擧行之律。高孝善以承服之賊,因梟示之請,已下依啓之命,渠雖經斃,法當一體施行,令該曹考律處置,何如?答曰,依啓。
又啓曰,北道越境犯禁人申男等,招辭枚擧,依法處斷之意,移咨戶部矣。今此趙孝信齎來回咨奉聖旨,國有疆界,豈容私越?申男等渡江,明係採蔘,豈得籍口,出獵卽出獵,是其越境,罪亦難辭。京部移文,該國依律治罪云,實非循例回咨之比,旣稱奉旨,如是論回,則自家處置,不可但已。當初被捉八名,已經禁府,累次刑推,放送本土。盡爲依法處斷,誠有所不忍。其中名付淸國咨文中,申男·申得男等二名梟示,其次六名則絶島定配後,更爲措辭移咨,庶無日後致責之患,而前者旣命放送,自下不敢擅便,請上裁,何如?答曰,無已則其中首倡者一人,依法處置,似可也。備局謄錄
文武重試罷場。內下日記
院啓。答曰,臺諫出仕事,依啓。李應蓍·趙後亮等事,不允。
府啓。答曰,臺諫出仕事,依啓,李應蓍·趙後亮·李碩龍等事,不允。內下記草
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,嬪宮來月當爲解産,知悉擧行事,命下矣。産期例有進退,自今從速擇日設廳,醫官預爲直宿,宜當,敢啓。答曰,依啓。世子宮問安。答曰,知道。嬪宮問安。答曰,知道。藥房日記
辰時巳時,日暈。內下日記
府啓。答曰,如是堅執,殊甚過當,更勿瀆擾。
兵曹粘目。答曰,前後功勞,査考處置。
戶曹粘目。答曰,當初定奪公事,相考施行。
兵曹粘目。答曰,旗鼓官與將官有異,依前例施行。
院啓。答曰,不允。武科初試,更爲試取,則外方擧子,必致久留,依前判下施行,便當矣。內下記草
上在昌慶宮。停常參·經筵。
未時申時,日暈。內下日記
府啓。答曰,已諭勿煩。
院啓。答曰,已諭毋煩。裵大生等事,似無如此之理,亦勿煩瀆。內下記草
傳曰,洪淸道逆賊捕捉人等,原從參錄事,何人主張耶?已爲分付耶?
政院啓曰,洪淸道逆賊捕捉人等原從參錄事,何人主張耶?已爲分付耶事,傳敎矣。原從參錄事,曾因吏曹啓辭,已爲分付于錄勳都監,而主張則自本院未能知之,令都監考啓之意,敢啓。傳曰,知道。
錄勳都監啓曰,洪淸道逆賊捕捉人等原從參錄事,何人主張耶?已爲分付耶事,傳敎矣。原從參錄事,曾因吏曹啓辭,已爲分付于都監,而主張人則自本院未能知之,令都監考啓之意,敢啓。傳曰,知道事,傳敎矣。原從磨鍊事,自都監爲之,而但當初捕賊時有功勞人員,未能詳知,必問于洪淸·全南監司,然後以憑磨鍊,故有功勞應參原從人員實跡,懸錄成冊上送事,行會于兩道監司處矣。洪淸道成冊,則今始來到,而全南道則時未來到,待其畢上送,一體磨鍊以入之意,敢啓。傳曰,知道。適中俾無濫觴之弊。錄勳都監謄錄
上在昌慶宮。停常參·經筵。
備邊司啓曰,本司有司堂上職務頗多,且有不時開坐之事,故闕內直宿之官,不得兼帶,自有前例。鄭太和所帶都摠管,改差,何如?答曰,依啓。
又啓曰,以都巡察使單子,傳曰,此單子,何以今始啓下乎事,傳敎矣。咸鏡監司尹履之,以功臣嫡長,新陞資憲,依法例,以都巡察使,卽當啓下,而昨日本司坐起時,始爲覺得,望單書入矣。致勤聖敎,不勝惶恐之至,敢啓。答曰,知道。備局謄錄
五更,月入畢星中。內下日記
禮曹草記。答曰,速爲頒給,俾無外方下人久留之弊。功臣軸頒給事
刑曹粘目。答曰,入格於彼,而呼名於此,年歲亦且相同,則其疊錄之狀,似爲明白爲在果,皆無疊爲保擧之人,則不無可恕之道,竝只分揀。
院啓。答曰,勿煩。
慶尙道新寧居忠義衛權山審上疏。答曰,省疏具悉。深用嘉尙,所陳之事,當今該曹採施焉。
府啓。答曰,勿煩。
刑曹粘目。答曰,此人罪犯,與後立不同,限年定配。
忠勳府草記。答曰,令該曹改造賜給。功臣軸事內下記草
有政。吏批,以丁彦瑗爲正言,前僉正吳德言,今加通政,前僉正林胤貴,今加通政,權偮爲正言,郭之欽爲持平。吏批政事
上在昌慶宮。停常參·經筵。
明政殿分軸,親臨擧動。禮罷後,藥房都提調領議政臣金自點,提調禮曹判書臣鄭太和,副提調行都承旨臣金光煜問安。答曰,知道。藥房日記
夜二更至四更,月暈。內下日記
府啓。答曰,毋庸强煩。
兵曹粘目。答曰,軍役重事,如是歇看,殊甚不當,令本道覈處。
武一所草記。答曰,不允。貫耳巡示一事,依啓。內下記草
傳曰,功臣頒敎軸中,黃瀗軸,累處改之,何如是耶?問啓。
錄勳都監啓曰,功臣頒軸中,黃瀗軸,累處改之,何如是耶?問啓事,傳敎矣。問于檜興君黃瀗,則書寫時,一字落一字誤書,不得已洗濯改書云矣,敢啓。傳曰,此軸何人書寫乎?又啓曰,此軸何人書寫乎事,傳敎矣。問于檜興君黃瀗,則前都事吳挺漢書寫云矣。敢啓。傳曰,知道。其軸甚麤,令都監改造以給。錄勳都監謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,近日風寒,昨又玉體勞動,伏未審夜間,調攝,何如?臣等不勝區區伏慮之至,敢來問安。答曰,時無加症矣。嬪宮問安。答曰,知道。藥房日記
平安兵使黃瀗,會盟入參後下直。內下日記
府啓。答曰,不允。出仕事,依啓。
右議政南以雄箚子。答曰,省箚具悉。箚陳之事,旣已啓下,卿宜勿辭,仍爲檢飭。樂器都監都提調單望啓下事
刑曹粘目。答曰,當該守令論賞,捕捉人乙良,令本道依法施賞。
庭試武二所草記。答曰,今姑罷格,竝爲試取,當該入門官,先罷後推。內下記草
上在昌慶宮。停常參·經筵。
備邊司啓曰,以本司東萊府使狀啓粘目,傳曰,島主遭喪後,譯官不爲入送乎事,傳敎矣。島主遭喪,在於上年夏間。其時將送譯官致慰,還爲停止,而未詳曲折。問于洪喜男,則該曹修書契致賻事,入啓定奪,爲先行會于東萊府。適於其時,渠在其處,以曾無前例,開路不可之意,告于監司,狀啓還寢。蓋以前日平景直身死之時,我國送譯致賻。其子調興稱謝,因言朝鮮恩賜,不可虛費,新造斗屋,願得題額云云。該曹書給流芳院三字。壬戌年國王使臣出來時,調興又請旣得願堂,依例送使一船,以備香火之資云云。百般陳懇,不得已特許一船。蒙成,鱗次懇請曰,調興之父景直,以些少之功,旣受圖書,送使往來。俺父蒙智,功過於景直,獨不蒙恩,極爲有憾云云。又給一船,稱以萬松院,至于今接待之費,罔有紀極。流芳·萬松之弊,皆出於一番慰問之致也。此爲往時謬例。關白·島主之喪,亦無弔慰之禮。慰賻之事,今不必遵用謬例,又貽後弊,而曾於丙子亂,前島主久在江左,還來之後,委遣洪喜男慰問云。今亦依此,差送解事譯官,以慰其往來之勞,島主遭喪一事,切勿言及,宜當,敢稟。傳曰,知道。島主旣不久在江左,則與亂前規例,似不相同,勿送,可也。備局謄錄
二更三更,月暈。內下日記
刑曹粘目。答曰,依允。張繼蘭,似無同謀之迹。金履善,旣有直告之功,此兩人乙良,參酌處之,以勸後人。
武科庭試二所草記。答曰,依啓。進告人,令該曹論賞。
府啓。答曰,勿煩。
司僕寺粘目。答曰,王孫的實爲在等,勿捧代婢,官案爻周。
武一所草記。答曰,依啓。鄭得男拿推。
禮曹粘目。答曰,至今不爲擧行,殊極不當,使之速爲施賞。內下記草
政院啓曰,裵大生·朴國生,旣已拿來,推鞫何處爲之乎?敢稟。傳曰,明日禁府爲之。禁府謄錄
有政。吏批,以閔鐔爲監察,柳好元今加嘉善,房慶遇今加嘉善,李敏樹爲分承旨,丁彦珩爲監察,趙斌爲校理,申埈爲判決事,柳頲爲刑曹佐郞,李東彬爲監察,李郊爲典籍,金景信爲楊花渡丞,申義祥爲洛河渡丞,丁彦壁爲待敎,金克和爲學錄,李行遠·李基祚爲承文提調,金藎國爲承文提調,李行遇爲承文院副提調,奇震興爲金海府使,南斗瞻爲安東府使,金振爲應敎,李董爲光陽縣監,琴是調爲寧海府使。吏批政事
上在昌慶宮。停常參·經筵。
政院啓曰,義禁府郞廳,以大臣意啓曰,卽聞判義禁府臣具仁垕,自往習陣,猝得霍亂,症勢甚重云。今日不得推鞫之意,敢啓。傳曰,知道。禁府謄錄
上在昌慶宮。停常參·經筵。
兵曹粘目。答曰,其時已爲分輕重施行,到今勿爲更改。
又粘目。答曰,回啓之事,似涉不察爲在果,縣監張文碩乙良,照例施賞。
錄勳都監草記。答曰,知道。適中磨鍊,俾無濫觴之弊。內下記草
政院啓曰,禁府郞廳來言,判義禁有故,不得肅拜,今日推鞫不得爲之之意,敢啓。傳曰,知道。禁府謄錄
上在昌慶宮。停常參·經筵。
備邊司啓曰,冬至使發行吉日,定於開月初七日,而庭試正月,在於同月初六日。初試入格之數,多至四百人,一日之內,勢未及畢試,則郊外査對,設行無處。且節日尙遠,而前期發行,則亦不無西路濡滯之弊,令該曹差退四五日,改擇發送,何如?答曰,依啓。備局謄錄
兵曹粘目。答曰,所訴的實爲在等,依他例施賞。
平安監司林墰上疏。答曰,省疏具悉卿意,卿多才有功,允合超授重任,宜勿控辭,速往欽哉。內下記草
有政。吏批,以閔馨男兼判義禁府事,金曄爲司饔主簿,金重鎰爲正言,鄭倜今加嘉善,李九淵爲氷庫別檢,李時楷爲刑曹參議,洪興祉爲工曹佐郞,丁彦瑗爲直講,愼暻爲司僕主簿。
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,左承旨臣李䅘啓曰,風雨連日,寒氣漸緊,伏未審此時,玉候調攝,何如?臣等不勝區區伏慮之至,敢來問安。答曰,與前一樣。世子宮問安。答曰,知道。症候則近來服此湯藥之後,氣力頗實,發嚔亦止,此湯藥有效,欲爲加服矣。嬪宮問安。答曰,知道。都提調·提調·左承旨臣李䅘再啓曰,世子所進加黃連羌汁炒七分,白芷·川芎·枳實·山査肉·山梔子連皮炒各五分,黃柏蜜水炒二分,補中益氣湯三十貼,今日當盡,故稟知症候加減,則下令曰,近來服此湯藥之後,氣力頗實,發嚔亦止,此湯藥有效,欲爲加服。臣等與御醫等,詳細商議,則此藥依前加入,加用十貼,爲當云。依此劑入之意,敢啓。答曰,知道。藥房日記
夜五更,月暈,入太微西垣內。內下日記
鞫廳啓辭。答曰,姑爲解枷杻仍囚。柳東秀拿問。
府啓。答曰,勿煩。
鞫廳啓辭。答曰,竝爲放送。論賞一事,議處。柳東秀等事
戶曹草記。答曰,知道。此法今若申明,則豪强橫占之弊,亦似不少矣。內下記草
義禁府啓曰,本府多有回啓之事,而判義禁以病呈告,久不開坐。今則判義禁洪振道,雖以推鞫出仕,方在服制中。本府坐起,則以服制未終,不參,回啓限內,不得爲之之意,敢啓。傳曰,知道。禁府謄錄
上在昌慶宮。停常參·經筵。
辰時申時,日暈。內下日記
鞫廳啓辭。答曰,依啓。閔晉亮加資。
府啓。答曰,勿煩。
又答曰,許多捕捉之人,似難盡爲施賞是在果,其中魁首捕捉之人及進告人等乙良,前例相考施行。
院啓。答曰,已諭毋煩,下諭事依啓。內下記草
以掌隷院上言回啓,傳曰,上言回啓中,必擧上言者之姓名,例也,而頃見或有不擧姓名者矣。今此回啓,事甚簡慢,此公事還爲出給,今後如此公事,勿爲捧入。凡上言回啓之規,必於三日內爲之,政院亦嘗檢飭之耶?禁府謄錄
錄勳都監啓曰,今番洪淸道逆賊捕捉時,有功勞人實迹,懸錄成冊,雖已上送,外方之事,都監有難的知,輕重參酌,不無濫雜之弊。其時監司林墰,平安道未發程前,眼同磨鍊,何如?傳曰,依啓。又啓曰,都監郞廳李時萬,今方原從錄券磨鍊,而以輔德入直,不得察任,限事畢間,依他除本院仕上直,專察都監之任,何如?答曰,改差。此事幾日當畢乎?錄勳都監謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,嬪宮問安。答曰,知道。
午時,嬪宮産室排設後,三提調入審而出,三提調以下饋酒。藥房日記
夜一更,流星出畢星下,入參旗星上,狀如拳,尾長二三尺許,色白。內下日記
禮曹草記。答曰,知道。今後別幅,依前粘啓,而行移中勿爲出送,可也。
府啓。答曰,予意已諭,更勿瀆擾。
院啓。答曰,予意已諭,更勿瀆擾。內下記草
錄勳都監啓曰,改差,此事幾日當畢乎事,傳敎矣。都監例於會盟祭過後,方多擧行之事,而御覽會盟軸正書及會盟錄三百八十餘件印出等役,以李碩龍事未結末之故,尙未始役。正勳畫像,累次出草,而每患未悉,正本亦未及完了。甲申年原從應參者外,又添今番兩湖之人,其數自不得不多。査覈成冊等第磨鍊之際,都監不離句管,勢難累日入直,故依事目除本院仕上直,使之專察都監之任事,仰稟矣。洪淸道査功成冊,已爲來到,而全南道成冊,時未及來,前頭畢役遲速,都監亦未能預料,敢啓。傳曰,知道。錄勳都監謄錄
上在昌慶宮,停常參·經筵。
平安監司林墰上疏。答曰,省疏具悉。所陳之事,同參磨勘。少無不可,卿宜安心勿辭。
傳曰,尼山鄕吏裴大生,去春討逆之時,多有效忠宣力之功,特陞堂上,以示嘉尙之意。
府·院啓。答曰,勿爲堅執。
玉堂箚子。答曰,省箚具悉。箚末所陳,當留意焉。內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,分承旨臣李敏樹,中宮殿〈問安〉。答曰,一樣。
都提調·提調·左承旨臣李䅘啓曰,今日臣等,詣慶德宮問安,則氣候如前,而湯藥之外,紫河車丸,前以三十劑爲限,今朝三十劑已爲畢入矣。臣等與御醫等相議,則姑觀此後症候之如何,更議爲當云,敢啓。答曰,知道。藥房日記
吏曹草記。答曰,依啓。以武臣擇差。金海府使
又草記。答曰,三度扈從,年滿八十的實爲在等,特加一資,以施優老之典。
吏曹粘目。答曰,前後功勞甚重,相當守令,待干除授。內下記草
有政。吏批,以吳繼鳳爲典涓司直長,鄭績爲典涓司奉事,金禮立爲典涓司參奉,崔元立爲平安道宣川譯學訓導,申命義爲典籍,金元立爲輔德,鄭時望爲司藝,孫必大爲奉常僉正,金元重今加嘉善,開國功臣金倜嫡長孫,吳以健今加嘉善,敵愾功臣吳有治嫡長孫,金德良以年八十,今加通政,裵鳳以年九十,加嘉善,曺有良年八十,超通政,柳頲·洪興祉,兼春秋館記事官,南天漢·黃儁耉,付承文院副正字,李承訓今加通政,嚴鼎耉爲獻納,朴炳爲鐵原府使,柳德昌爲司藝,鄭時諶爲保安察訪。吏批政事郞廳李朝望校正。郞廳曺命胤書。
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,近來朝夜寒冷,至於凝氷,伏未審此時,玉體調攝,何如?臣等不勝區區伏慮之至,敢來問安。答曰,與前一樣,嬪宮問安。答曰,知道。藥房日記
傳曰,史官一員待命,騎馬三匹立之,宗廟摘奸。
吏曹草記。答曰,知道。憲府之官,朝除暮遞,席不暇暖,事極寒心矣。內下記草
上在昌慶宮。停常參·經筵。
府啓。答曰,勿煩。
傳曰,史官一員待命,騎馬三匹立之,東西築城處摘奸。
院啓。答曰,不允。遞差事及下諭事,依啓。內下記草
上在昌慶宮。停常參·經筵。
引見時,上曰,兩西城池,日漸崩頹,極爲寒心,所當隨毁隨築,而任他不顧,終至於不可爲之地,爲國之道,豈當爲是?頃者賊發之時,監司亦無藏身之地,不可不及時修築。領相曰,爲守令者,守其土地,見其有頹毁處,則卽當修築,而必報朝廷,以朝廷之言,有若作質於他日者然,此皆守令之罪也。平安監司之去,以此意分付,是可也。上曰,曾聞先王朝時,修築城池,乃守令之常事,雖在平時,尙且如此,而今之爲守令者,不以此等事爲心,誠可寒心。領相曰,黃州土病,人不能支,前後閫帥,次第皆病,豈不可惜?上曰,黃州土地,必至病人,若兵使可合之人,則其培養之性,與凡人有異,而往來黃州,則無不致傷,可無變通之擧耶?其地又有正方山城,黃州則雖棄之,似爲可也。戶曹判書元斗杓啓曰,諸處山城隨毁隨築事,與平地城,一樣施行,宜當。上曰,依爲之。
上曰,摠戎使頃者出巡畿邑,京畿軍兵,何如?兵曹判書李時白曰,楊州·高陽·漣川·朔寧等邑軍兵,皆是新充定者,而別無厭苦之言,皆願得有軍器差備,給軍器則豈有不可用之軍也?漢北則長湍軍兵,濟濟無遺漏矣。上曰,習操乎?李時白曰,坡州則守令被論,故不能爲大操,而軍兵則無衰老幼弱之人,而但所用軍器,萬無備給之路,如有器械,則軍士不爲小矣。上曰,鳥銃何能盡給?有膂力者給弓矢,力弱者給銃,可也。領相曰,備邊司多有箭竹,以此試才賞格,可也。備局謄錄
下直,洪淸兵使李元老。
大臣·備局堂上引見。
卯時辰時,日暈。夜二更,電光。內下日記
兵曹草記。答曰,依啓。守門將及執捉軍士論賞。
傳曰,給由馬,澆奠床備給。判中樞李景奭果川地,加土立石事
賓廳啓辭。答曰,依啓。大提學圈點事
府啓。答曰,勿煩。
右議政南以雄箚子。答曰,省箚具悉。卿其勿爲待罪,安心調理。內下記草
兵曹啓曰,去夜初更三點,通化門守門將朴廷賢進告,有一人自差備門,來到北邊墻底,跳越之際,門外軍士執捉拘留云。卽朝使之詰問,則乃武藝別監韓禮立云。犯夜越城,極爲驚駭,令攸司依律處置,何如?傳曰,依啓。捕捉軍士論賞云云,傳敎矣。依今九月初一日,自宗廟墻內,越入宮墻,捕捉人施賞例。今此韓禮立捕捉驪州正崔承會·陰竹忠壯衛李乭屎等,令戶曹綿布量宜題給,而守門將朴廷賢,係是朝官,施賞重事,自下不敢擅便,上裁,何如?傳曰,守門將朴廷賢,六品遷轉,軍士依啓辭給賞,除番下送。兵曹謄錄
傳曰,李碩龍事,速爲下送,可也。領議政金自點曰,今若送之,則自政院招來頒軸後,下送,宜當。傳曰,政院招來頒軸後,軸則令錄勳都監,改而給之,可也。
政院啓曰,今日引見時,漆原縣監李碩龍,自政院招來頒敎下送後,軸則令錄勳都監改給事,榻前下敎矣。李碩龍卽爲招來本院,敎軸及賜物等,依例傳給後,使之速爲辭朝,敎書軸則改給之意,亦爲分付矣,敢啓。傳曰,知道。錄勳都監謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,輔德臣金元立,嬪宮問安。答曰,知道。藥房日記
夜一更,南方有氣如火光。內下日記
府·院啓。答曰,勿煩。
判中樞府事李景奭上疏,入啓。答曰,省疏具悉卿懇。卿宜勿辭,依例薦望。內下記草
上在昌慶宮。停常參·經筵。
左承旨洪瑑啓曰,卽者兵曹判書李時白,送書于臣曰,再昨引對時,高陽·坡州·長湍三邑,官無斗石儲米,脫有緩急,軍餉所用,守令束手無策。江都移轉米各儲一百石,以待不時之需,如有江都移運之事,各邑有水路之便事,陳達,而無發落,速爲取稟云。考諸注書草冊,不爲記載,臣亦不能記憶,未得趁時取稟,極爲惶恐,敢此仰稟。傳曰,言于備局,當該注書推考。
備邊司啓曰,以謝恩使渡江人馬別單,傳曰,方物改磨鍊,有前規乎事,傳敎矣。謝恩使三起方物,若載刷馬三十七匹,依例定給,而到灣上如數入把,至於八匹,殊甚不當。義州府尹及謝恩上·副使·書狀官推考,押物譯官,亦爲從重推考,何如?答曰,依啓。
又啓曰,平安兵使黃瀗改軍案定奪狀啓,當爲回啓,而兵曹判書李時白,今日以病不來,軍政重事,不可不同議於主兵之長,後坐齊會覆啓之意,敢啓。答曰,知道。備局謄錄
夜五更,火星與木星合。內下日記
右承旨洪瑑上疏。答曰,省疏具悉。言于備局,當該注書推考。
院啓。答曰,勿煩。
府啓。答曰,不允。下諭事,依啓。
兵曹判書李時白箚子。答曰,省箚具悉。卿其勿爲待罪。內下記草
上在昌慶宮。停常參·經筵。
上護軍吳竣上疏。答曰,省疏具悉。卿才實合此任,宜勿控辭,安心察職。
傳曰,史官一員待命,明政殿庭試處,四面摘奸。
府啓。答曰,勿煩,閔墡罷職。
院啓。答曰,勿煩。
府啓本。答曰,依允。功減一等爲乎矣。鄭基豐·姜與載覈處。內下記草
侍講院啓曰,本院朝夕書筵,事多繁緊,而亂後元額權減者多矣。其中書寫,則自是兩人,而當昭顯世子回轅草創之時,姑出一人矣。今當逐日書筵,書冊懸吐,傳書諺解,修正官案,萬分浩繁。書寫一人,實難周旋。且冊書吏元額五人,而此亦權減兩人,只存三人,勢難服役於多官懸吐講定往復之際,竝令該曹依前例額數差出,何如?傳曰,依啓。冊色書吏,姑勿加定。兵曹謄錄
上在昌慶宮。停常參·經筵。
平安監司林墰引見。
自三更至五更,有霧氣。內下日記
府·院啓。答曰,勿煩。
兵曹粘目。答曰,依允。察訪李克誠陞敍,以示嘉尙之意。內下記草
上在昌慶宮。停常參·經筵。
自昧爽至辰時,沈霧。內下日記
司憲府粘目。答曰,是非不明,處事無據,功議各減一等,罷職。畿伯韓興一與晉安家相詰事
府·院啓。答曰,勿煩。
掌隷院粘目。答曰,其時作僞發覺,何事是諭?更爲相考處置。寺奴免賤事內下記草
有政。吏批,以李公益爲坡州牧使,鄭以重爲樂安郡守,趙絅爲校書館提調兼弘文館大提學藝文館大提學,金佐明爲副修撰。吏批政事
上在昌慶宮。停常參·經筵。
藥房提調禮曹判書臣鄭太和,副提調行都承旨臣金光煜,世子宮問安。答曰,知道。症候與前無異,欲服丸藥矣。嬪宮問安。答曰,知道。提調·副提調啓曰,世子所進加入補中益氣湯三十貼之後,又十貼加劑入矣。以日計之,今初六日當爲畢進,而都提調臣金自點,以武科殿試命官進者,故未卽稟旨,日子漸遲,殊爲未安。臣等今日詣世子宮問候,則與前無異,欲服丸藥。且聞下醫官之令,面赤食未消化之症,猶夫前日云,臣等與諸御醫及柳後聖等相議,則以爲世子所患諸症,乃是鬱大傷脾之致,宜用平肝順氣保中丸,去竹茹,一劑,復觀症勢加減,而更議云,依此劑入之意,敢啓。答曰,知道。藥房日記
夜三更,雷動。四更,雨雹,狀如小豆,流星出北斗第五星,入北方天際,狀如拳,尾長四五尺許,色白。內下日記
院啓。答曰,依啓。坡州牧使李公益遞差,司宰僉正李懷罷職,朴敞推考,李應蓍·趙後亮等事,不允。
府啓。答曰,勿煩。內下記草
上在昌慶宮。停常參·經筵。
自昧爽至辰時,有霧氣。夜一更二更,有霧氣。內下日記
府啓。答曰,勿煩。
院啓。答曰,勿煩。朴敞旣已推考,不必罷職。內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,左副承旨臣李元鎭啓曰,冬節已久,日氣不適,伏未審此時,玉候調攝,何如?臣等不勝區區伏慮之至,敢來問安。且頃日臣金自點入侍,親承尙有脹候之敎,而必入診後,方可議藥,御醫等適値郡主病急,不得暫離。臣金自點,又以命官,連在試所,不得卽爲取稟,伏地惶恐。今日與諸御醫商議,則先爲入診,詳審卽今症候,退而議藥爲當云,敢啓。答曰,與前一樣,脹症頗似減歇,勿爲議藥,嬪宮問安。答曰,知道。
再啓曰,凡閭閻間治病,及其始而用藥,或不免彌留之患,況今玉候違豫,已幾年乎?脹候雖似減歇,病根旣久,治效不易,不可以暫時似減,有所忽焉,而每當議藥之請,必以減歇爲敎,遲延時日,尙在調攝之中,此乃臣等憂惶悶鬱者也。雖不得入診,卽今症候,詳細下敎于御醫等,則可以趁卽議藥,敢此申稟。答曰,沉痼之症,難見藥效,待春鍼灸,似或可也。
三啓曰,中殿症候,病根深痼,尙今一樣,臣等不勝憂悶之至。與諸御醫等,反覆商議,則崔得龍·柳後聖·朴頵等,皆以爲此非一朝可治之疾,而必進湯藥百餘貼,庶或收效。回春二陳湯旣進五十貼,更進五十貼,爲當,且前劑入龍腦安神丸,今已垂盡,亦爲連進,爲當云。竝依此劑入之意,敢啓。答曰,知道。都提調分承旨臣李敏樹,中宮殿問安。答曰,一樣。藥房日記
備邊司啓曰,淸國出送漂倭,交付日本形止,久無回報,則淸國不無致訝之患。彼先發端以問,則不如自我先言,漂倭入送後,彼中所答如何,及已爲得達江左處置,令東萊府使,從便善探於館倭等處,急急啓聞,節使未渡江之前,分付以送,使之到彼措辭,似當,敢啓。答曰,依啓。
又啓曰,今番開市時,淸商所索,專在於牛馬,而終始防塞,雖已結末,春市不遠,更發此言,亦有難處之端,前頭之事,不可不慮。我國兵火以後,牛馬之疫,相繼盡斃。耕作之用,駄乘之具,每患不足。今若又開買賣之路,則勒言搜覓,民怨必多,雖欲盡力應副,其勢末由。日後淸國,或有請貿之擧,切勿聽許之意,令冬至使帶行譯官趙孝信,善爲措辭,豫言于鄭譯,使之周旋,宜當,使臣處,分付以送,何如?答曰,依啓。
又啓曰,得接平安監司馳報,則攝政王所求白米一百石·粘米三十石等,今方輸置灣上,定差使員入送,而到牛家庄,若無傳授之人,則散失可慮,何以處之云云。夏間謝恩使在北京時,鄭譯來言曰,此米運置于牛家庄或遼東,則自彼當運去云。遼東似近於我境,而自前我國軍餉,留置此處,想必有主客相慣之事,別定義州小譯一人及軍人二三名,差員一時領去,接置看護。且言于其處鎭將,急通衙門,俾無久滯之弊,宜當,以此意,分付監司,何如?答曰,依啓。
又啓曰,本月初三日引見時,兵曹判書李時白所啓,高陽·坡州·長湍三邑,無斗石之米,脫有緩急,軍餉所用,束手無策。江都移轉米各儲一百石,以待不時之需,而如有江都運入之事,各邑皆有水路之便,敢稟。傳曰,言于備局事,下敎矣。直路三站,他無見糧,移轉米各一百石除出,仍留糶糴,以備不時之需,似當。以此意分付摠戎使及京畿監司·江華留守等處,何如?答曰,賑恤廳所在之米,依此數移置,似當,更議處之。備局日記
守禦使李時訪,巡檢事,出去。
夜二更,電光。三更,流星出牛星下,入巽方天際,狀如拳,尾長四五尺許,色赤。內下日記
府啓。答曰,勿煩。內下記草
上在昌慶宮。停常參·經筵。
提調禮曹判書臣鄭太和,副提調都承旨臣金光煜啓曰,臣等當日午後,伏聞巳時末,中殿差備招醫女愛福,傳言中殿所患前症,今日寅時復發,辰時而止。臣等馳進慶德宮問安,仍令醫女,更探今番症候輕重於內人,則比前似歇,而朝間纔定之時,頗有頭疼之候,日晩之候,則氣候如常云。臣等與諸醫相議,別無更議他藥之事,方用回春二陳湯及龍腦安神丸,連進,宜當云,敢啓。答曰,知道。提調·副提調,中宮殿問安。答曰,一樣。藥房日記
備邊司啓曰,以本司草記,傳曰,漂倭入往江戶之奇,曾前不爲出來乎?問于該曹以啓事,傳敎矣。前日啓下禮曹東萊府使狀啓,漂倭入送書契改撰齎去之後,本書契今始出送。彼中事情探問,則漂倭入送江戶之後,時無消息云云。以此觀之,則似是已爲轉送,而其得達江戶後處置,何如?近日新出來倭人,或有聞之者,令東萊府使,從便探知,宜當,昨日啓辭,付標以入之意,敢啓。答曰,知道。
政院啓曰,以備邊司東萊府使島主慰問定奪事狀啓粘目,傳曰,島主甲申年入往,是乎?承旨察啓事,傳敎矣。問于該曹,則倉卒之間,未能考出積年文書,轉問洪喜男,則島主甲申年十一月分離發,十二月二十五日到尾張州熟田宮,見大君一款,差倭藤智繩出來言及云。以此見之,則甲申年果爲入往矣,敢啓。傳曰,厥後似爲出來還往,詳考以啓。備局謄錄
仁川府使柳後聖還下去。內下日記
禁府粘目。答曰,罪涉眚災,減死照律。
禁府粘目。答曰,依允,盧泰堅照律。李繼先·金礪發等乙良,除加刑議處。
禁府粘目。答曰,除刑推罷職放送爲乎矣,辛喜長乙良,依前啓請施行。
府啓。答曰,依啓。李應蓍·趙後亮等事,不允。臺諫出仕遞差事
有政。吏批,以吳竣爲京畿觀察使,李行進爲軍資正,尹衡寬爲坡州牧使,李演爲司宰監僉正,金翰朝爲軍資監參奉,金慶餘爲執義,朴泂爲伊川縣監,姜栢年加通政,沈加通政,姜復生爲校書副正字,新及第吳翮爲典籍,新及第辛景爲內贍主簿,池旣涓爲軍器判官,吳峻兼京畿觀察使。吏批政事
上在昌慶宮。停常參·經筵。
藥房都提調領議政臣金自點,分承旨臣李敏樹,中宮殿問安。答曰,一樣。藥房日記
備邊司啓曰,卽接兵曹牒呈,則黃海監營,有路擺撥價所用諸色軍收布,多至二十七同四疋,而在前則淸使急到,故設撥於守路,以爲登時聞知之地矣。今則事勢與前有異,守撥停止云,自黃州至監營,別設守撥,專在於急報相傳,而卽今事勢,果爲有間。依該曹所報,停罷,何如?答曰,依啓。
又啓曰,上年生梨貿給之後,已有回咨之規,今年梨·柿準數貿給之意,允當。依前回咨,令承文院預爲撰出咨文,諸道所定梨·柿終運入去卽時,入送平安監司處,使之傳付淸譯,何如?答曰,依啓。
又啓曰,以本司直路三站移轉米各儲一百石事草記,答曰,賑恤廳所在之米,依此數移置,似當,更議處之事,傳敎矣。高陽·坡州·長湍等邑賑恤廳所在之米本無,而高陽郡租三百四十六石,坡州牧租三百八十五石十一斗,長湍府租三百三十七石,今方留儲。竝其今年耗數,一依官租作米之規,沒數作米,石數開報本廳,仍置會錄糶糴,以備不時之需,似當。以此意分付,摠戎使及京畿監司處,何如?答曰,在京之米,移送,似當矣。備局謄錄
冬至方物封裹。
夜一更,月暈。二更,白雲一道,如氣起自坤方,直指天中,長十餘丈,廣尺許。三四更,月暈。內下日記
持平李袤上疏。答曰,省疏具悉。深用嘉尙,疏辭當留念而採施焉。
府啓。答曰,不允。下諭事,依啓。
院啓。答曰,不允。遞差事,依啓。內下記草
上在昌慶宮。停常參·經筵。
府·院啓。答曰,勿煩。內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜,文學南重晦,嬪宮問安。答曰,知道。藥房日記
禮曹啓曰,島主還自江戶之後,差送譯官問慰事,因備邊司公事,已爲允下矣。曾前例有書契,亦令承文院,依前規撰出,何如?答曰,依允。備局謄錄
申時,雨雹,狀如小豆,雙虹見於東方。夜四更,月暈。內下日記
傳曰,殿講儒生生員南天澤,直赴會試周易通幼學金九鼎·李震夏,各給一分四書通幼學鄭庥,給一分書略進士具時勉·李翊漢,幼學李必華,各紙四卷·筆四柄·墨三笏賜給。經書粗
禁府粘目。答曰,依允。崔汝河等乙良,殿試時,停擧規例相考處置。
大司諫趙錫胤上疏。答曰,省疏具悉。疏辭予當留念,爾其勿辭,調理察職。
府·院啓。答曰,勿煩。
捕盜廳草記。答曰,知道。今後曾前承傳,勿爲廢閣,詳察擧行。內下記草
上在昌慶宮。停常參·經筵。
備邊司啓曰,得見東萊府使狀啓禮曹粘目,則漂倭謝使,將爲出來云。若自江戶出送,則接待諸事,自有前例,而前期措置,然後可免臨時窘迫之患。令譯官更探的報,連續馳啓之意,慶尙監司處,分付,何如?答曰,依啓。
又啓曰,以本司高陽等三站賑恤廳所儲租耗數留置會錄事草記,答曰,在京之米移送,似當矣事,傳敎矣。高陽·坡州·長湍三邑,今丙戌秋等收米,當爲來納于宣惠廳。以此米各一百石除出,留置三站,使之會錄,以備不時之需,其代,賑恤米三百石,自宣惠廳取用,以除彼此輸運之弊,似當。以此分付于各處,何如?答曰,允。備局謄錄
府·院啓。答曰,勿煩。
禮曹草記。答曰,知道。不善成才,則仍停,可也。內下記草
上在昌慶宮。停常參·經筵。
傳曰,自前耳中,或有蟬聲,今月十三日左耳,忽然有鍾鼓流水聲,流水聲非細流聲,大水急流聲,亦有鍾聲,昨朝亦如之,鍼灸乎?回啓曰,灸治宜當,而言于提調,然後爲之矣。答曰,言于提調,藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,卽因李馨益,伏聞有耳鳴之候,臣等馳會于藥房,與御醫·鍼醫等,詳細商議,則皆以爲此症,雖非大段,若不卽治,爲患可慮,而當此冬節,必因風寒所觸而發。聖候從前每患表虛汗出,不可輕用發散之劑,姑徐湯藥。先以牛角灸,薰于當處,以散風寒之氣,宜當,而今日則有拘忌,自明日受灸之意,敢啓,答曰,知道。藥房日記
院啓。答曰,李應蓍爲姜報怨,阿附取寵,其心所在,實涉兇詐,而爾等假公營私,必欲使附勢者,樂趨而毋阻,爾等如是植黨,將欲何爲哉?大司憲金南重等,小無所失,而爾爲應蓍,必欲斥去,今此論啓,可謂無忌憚也。他餘事,竝不允。
傳曰,史官一員待命,騎馬三匹立之,樂器都監摘奸以來。內下記草
有政。吏批,以金頊爲持平,柳定爲堤川縣監,李時萬爲副校理,裵得成爲洪淸道檢律。吏批政事
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,冬夜寒冷,伏未審玉候調攝,何如?耳鳴之症,別無加減之異耶?臣等不勝區區伏慮之至,敢來問安。答曰,與昨無異。大殿受灸正時,巳正。大殿受灸後,三提調問安。答曰,知道。藥房日記
院啓。答曰,不允。出仕事依啓。
右議政南以雄箚子。答曰,省箚具悉。卿其勿爲待罪,安心調理。遣內醫看病。
兵曹判書李時白箚子。答曰,省箚具悉。卿其勿爲待罪。明日遣內醫看病。
刑曹粘目。答曰,依回啓,施行。且宗悅因其奴子密告,罪人斯得,則情有可恕,更議處置。內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,雨後寒氣,夜來頗峭,伏未審此時,玉候調攝,何如?受灸之後,耳鳴之候,別無所減耶?臣等不勝區區伏慮之至,敢來問安。答曰,時未減歇。
三提調再啓曰,伏承時未減歇之敎,且因御醫等,伏聞煩熱頗重,欲爲間且受灸之敎,臣等不勝憂悶之至。卽與御醫,反復商議,則皆以爲如有熱候,則間日受灸,宜當云,今日則姑停,而煩熱之候,或出於感冒,則不可不及時和解,卽爲入診,退而議藥,何如?答曰,知道。傳曰,自八·九日前有感冒,而不至大段,故置而不治,頭痛眩氣,自然差減,今則頭部時時微疼,或有氣似寒縮矣。昨日受牛角灸後,經夜煩熱,不得安寢。耳鳴之症,時無加減,或有流水之聲,自四·五日前,如撞鐘之響,心神眩亂,左耳則有不平之氣,而右耳如此。
三提調啓曰,臣等卽聞入診醫官之言,與諸御醫等,詳細商議,則皆以爲聖候感冒,已過八·九日。今宜爲先和解,人蔘敗毒散,加知母·生地黃酒洗各一錢,黃芩酒炒七分,荊芥穗三分,三貼進御,則其於耳鳴之候,亦可有益云。依此劑入之意,敢啓。答曰,知道。三提調·文學南重晦,嬪宮問安。答曰,知道。
傳曰,今後問安時,産室廳入直提調,勿爲來參。藥房日記
夜五更,月暈。內下日記
院啓。答曰,不允。下諭事,姑徐。內下記草
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,霜夜寒冷,伏未審玉候調攝,何如?耳鳴之候,尙未有減耶?湯藥進御之後,熱候加減,何如?臣等不勝憂悶之至,敢來問安。答曰,耳鳴與昨無異,煩熱夜來頗似減歇矣。藥房日記
午時,日暈。夜四更五更,月暈。內下日記
院啓。答曰,不允。內下記草
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,夜來風雪,玉候調攝,何如?湯藥連進之後,耳鳴之候,感冒之症,比昨日,何如,而熱勢亦有加減之異乎?臣等不勝區區憂慮之至,敢來問安。答曰,感冒煩熱,皆已差愈,而耳鳴之症不減矣。受灸後,都提調·副提調問安。答曰,知道。藥房日記
夜四更,月犯火星。內下日記
訓局啓曰,京畿初運壯抄軍元數三百九十二名內,時病與雜頉五十八名,今日逢點實數三百三十四名,明日放料,二十三日爲始,依前例入番,練習之意,敢啓。傳曰,知道。訓局謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,左副承旨臣李元鎭啓曰,夜間伏未審,玉候調攝,何如?耳鳴之症,比昨何如?煩熱之候亦盡減耶?臣等不勝煎憂伏悶之至,敢來問安。且人蔘敗毒散三貼,昨日當爲畢進御矣,感冒如已平復,則此藥停進,爲當,而柳後聖亦爲上來,今日受灸時,使之入侍診候後,更議專治耳患之藥,宜當,敢此仰稟。答曰,耳鳴雖未減歇,煩熱比昨有加,今日勢難連灸矣。且感冒之症,已爲差愈,湯藥停止,可也。
再啓曰,臣等伏承下批,不勝憂惶煎悶之至。卽與諸御醫等詳細商議,則煩熱如此,今日受灸,姑爲停止,以觀夜間氣候更議,爲當云,敢啓。答曰,知道。藥房日記
夜四更,月犯軒轅星。內下日記
傳曰,今下弓矢,推夷萬戶朴敬一處給送。
院啓。答曰,依啓。李應蓍·趙後亮等事,不允。
完城府院君崔鳴吉箚子。答曰,省箚具悉。卿其勿爲待罪,安心調理。遣內醫看病內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,左副承旨臣李元鎭啓曰,伏未審夜來,玉候調攝,何如?耳鳴之症,煩熱之候,比昨日加減,何如?臣等不勝憂遑悶慮之至,敢來問安。答曰,一樣。嬪宮問安。答曰,知道。
再啓曰,伏審下醫官之敎,臣等不勝憂遑悶慮之至。卽與柳後聖·李馨益·朴泰元及諸御醫等商議,則耳症尙未減候,胸中時或氣急,乃是痰火上升而然也。依聖敎施鍼若干除熱之穴,在所不已,旣已連次受灸,不拘時當日太沖·臨泣·崑崙·三里·合谷·外關·後溪·內關·耳門,九穴,只左邊受針之意,敢啓。答曰,知道。受鍼正時,午初。受鍼後,都提調·提調·左副承旨問安。答曰,知道。
都提調·提調·左副承旨啓曰,臣等退而與諸御醫,詳細商議,則卽今聖候所患,煩熱爲主,耳鳴之症亦出於熱升,以加知母·赤伏神各一錢,山梔連皮炒·陳皮各七分,黃柏鹽酒炒五分,去熟地黃,代生乾地黃酒洗,小柴胡湯合四物湯,連進五貼,宜當。此藥非但治熱,亦合於耳鳴之候云。依此劑入,而牛黃膏亦爲劑入,以爲時時進御之意,敢啓。答曰,知道藥房日記
醫官問安。答曰,左耳堅塞,則右耳全無所聽,自去夜胸中,時或氣急,勿灸而施鍼,可也。
院啓。答曰,勿煩。內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,左承旨臣李䅘啓曰,伏未審夜來,玉候調攝,何如?昨日劑入湯藥,已爲進御乎?耳鳴·熱候,尙無加減之異耶?臣等不勝憂遑煎慮之至,敢來問安。答曰,熱勢頗減,而耳症與昨無異,且湯藥去夜已爲盡服矣。藥房日記
夜四更,月入太微星。內下日記
院啓。答曰,勿煩。內下記草
有政。吏批,以趙絅爲大司諫,嚴鼎耉爲獻納,金南重爲戶曹參判,沈詻爲大司憲,李尙馦爲三陟府使,禹順良爲軍器寺副奉事,李義弘爲軍器寺參奉,李袤爲正言,趙贇爲弼善,洪宇遠爲奉常直長,李敏白爲忠勳都事,成溭爲砥平縣監,李佾爲軍資主簿,金玉鉉爲奉常副奉事,權順昌爲長興庫直長,尹惟缺爲孝陵參奉,許厚爲戶曹佐郞,鄭知和爲副應敎,沈詻爲靑松君,丁彦缺爲持平,兪㯙爲宗簿寺提調。吏批政事
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,夜來風勢寒冷,伏未審玉候調攝,何如?昨日封進之藥,已爲進御乎?熱勢加減,如何,而耳鳴之症,不減於昨日乎?臣等不勝憂遑悶慮之至,敢來問安。答曰,冷藥旣已進服,而諸症皆無所減矣。
再啓曰,臣等伏承聖敎,有冷藥旣已進服,而諸症皆無所減,臣等不勝憂遑煎悶之至。與柳後聖·李馨益·朴泰元·朴頵及諸御醫等,更加商議,則皆以爲,今此玉候,旣非傷寒之熱,又非例患之熱,乃是前日遇毒,因寒節及期而復發。以當初所用甘豆湯·冷藥及薺苨作菜,解毒間連進,姑停受鍼,以待症候之如何,宜當云。諸御醫所見如一,甘豆湯等藥,依此劑入,今日御醫等請令入診,明審熱勢加減之意,敢啓。答曰,知道。藥房日記
夜一更,流星出壁星下,入昴星上,狀如鉢,尾長二三尺許,色赤。內下日記
大提學趙絅上疏。答曰,省疏具悉。卿才學非常,允合此任,宜勿控辭,須速上來。
院啓。答曰,不允。下諭事,依啓。內下記草
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,寒氣漸緊,伏未審夜來,玉候調攝,何如,而熱勢·耳鳴,比昨加減,何如?冷藥連進之後,尙未顯效耶?臣等不勝憂遑煎慮之至,敢來問安。答曰,熱候日漸減歇,而耳症時無加減矣。
午時又啓曰,伏聞醫官之言,透耳筒·棗子綻·草麻子三藥中,最合者一藥,先爲劑進事,下敎矣。臣等與諸御醫等,詳細商議,則當此熱候之時,不宜全塞耳覈,其中透耳筒最合,而又兼中通,雖塞耳而可以疏泄熱氣云。諸醫之議如一,透耳筒先爲劑入之意,敢啓。答曰,知道。藥房日記
夜一更,黑雲一道如氣,起自坤方,直指巽方,長十餘丈,廣尺許。內下日記
院啓。答曰,勿煩。內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,右承旨臣洪瑑啓曰,伏未審夜來,玉候調攝,何如,而熱候以分數言之,則減却幾分耶?昨進透耳筒,已試之耶?玉候靡寧,已至多日,臣等不勝憂遑煎慮之至,敢來問安。答曰,症候已言于醫官,且耳藥自昨充塞矣。嬪宮問安。答曰,無事。
都提調·提調·右承旨臣洪瑑再啓曰,入診之後,臣等退與崔得龍·柳後聖·朴頵及諸御醫等,詳細商議,則皆以爲熱候,有減於前日,今尙不輕,宜用淸熱滋陰之劑。以前進小柴胡湯,合四物湯,改其加入知母·木通各一錢,梔子連皮炒·枳殼各七分,黃柏鹽酒炒五分,去熟地黃,代乾地黃酒洗,更加連進三貼,宜當云。依此劑入之意,敢啓。答曰,知道藥房日記
巳時,入診醫官及都提調以下入侍。政院·玉堂問安。內下日記
院啓。答曰,不允。李薰雖有前失,自當改過,試可宜矣。
鞫廳啓辭。答曰,依啓。與尹衡覺,爲先面質。內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,右副承旨臣丁彦璜啓曰,伏未審夜來,玉候調攝,何如?熱候·耳鳴等症,比昨加減,何如?玉候未寧,爲日已多,久未快效,臣等不勝憂遑煎慮之至,敢來問安。答曰,與昨無異。中宮殿問安,答曰,一樣。
都提調·提調·同副承旨臣南翧再啓曰,臣等伏聞醫官之言,透耳筒塞耳之後,頗有耳痒之候。此則雖未知何樣之作,而繼有透耳筒加劑入之命,卽造十枚封進,而當初諸御醫等十分商議,考出東醫寶鑑耳門方文,則註云,治腎氣虛,耳鳴如風水聲,或如鐘磬響,或猝暴聾,神效,醫林撮要耳病門,透耳筒,治耳聾腎虛,耳中如風水聲,如鐘鼓聲。李希憲·李絡·崔得龍·鄭柟壽·金孝忠·柳後聖·李馨益·朴泰元·朴頵等,皆以爲最合於玉候耳鳴之症云,而未及劑入,適有下問萆麻子治耳之事,故入侍諸醫,以棗子錠·萆麻子·透耳筒三藥,皆可治耳病爲啓,而有三藥中最合者一藥,先爲劑入之命。更議于諸醫,依方劑進,而卽聞閭閻間,或有透耳筒,而耳竅痒瘡之人。以古方觀之,則必無如此之患,而臣等聞來,不勝疑慮之至。旣承加劑入之敎,不敢不進,而具由仰陳,斟酌停止,何如?敢稟。答曰,知道。藥房日記
夜一二更,南北方有氣如火光。內下日記
鞫廳啓辭。答曰,刑推當否依啓。尹衡覺放釋。
推鞫廳啓辭。答曰,竝放送。且權謐等爲國之忠,極爲可嘉,令該曹實職除授。
院啓。答曰,已諭。李尙馦事,依啓。三陟府使遞差事內下記草
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,夜來伏未審玉候調攝,何如,而熱候及耳鳴之症,比昨,何如?湯藥亦連爲進御耶?臣等不勝憂遑煎慮之至,敢來問安。答曰,氣急之症,幾盡差愈,而耳鳴之症,與昨無異,且湯藥連爲進服矣。
都提調·副提調再啓曰,以耳鳴之症,各陳所見事,下敎矣。諸醫各陳所見,竝十二張以入,恭竢睿斷,而以諸醫所論,見之,以滋水降火爲本,以施鍼行灸爲標,似當卽議鍼藥,故與諸醫會議,則皆以爲熱勢稍退之後,方可爲鍼灸,前進加入小柴胡湯,合四物湯,今日當爲畢進御,姑待夜間氣候,明日更議針藥云,敢啓。答曰,知道。藥房日記
備邊司啓曰,卽接黃海監司所報,則本道先定生梨八千箇內,只三千箇,二十六日午時,始爲發送云。梨·柿咨文,今月十一日午後啓下於本司,開坐時旋卽覆啓,分定諸道,仍爲來關,十二日曉頭,以撥上傳送,則本道距京,最近於他道,十四日朝前,可以到付本營,而元數內三千箇,始爲發送於二十六日午時,其間稽滯,多至十二三日。凡事有緩有急,而專不致意,視之尋常,怠慢至此,極爲不當。監司李曼,姑先從重推考,何如?答曰,允。備局謄錄
院啓。答曰,勿煩。內下記草
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,夜來寒甚,伏未審玉候調攝,何如?而熱候·耳鳴,與昨日加減,何如?臣等不勝憂遑煎慮之至,敢來問安。且棗子錠,今日亦爲劑入,而詳知夜間症候,然後卽爲議藥議針,敢此竝稟。答曰,一樣。氣急之症,已盡差愈矣。世子宮問安。答曰,知道。
都提調·副提調再啓曰,王世子下令于醫官曰,以前日服補中益氣湯,則氣力似實,虛汗亦止。近日服丸藥之後,氣不如前,亦有汗氣,欲服前藥云。臣等與諸御醫等商議,則加麻黃根·黃連酒炒·梔子連皮炒·片芩酒炒各七分,浮小麥一撮,元八升·柴各加二分,加減補中益氣湯十貼連用,宜當云。以此劑入之意,敢啓。
又啓曰,今日諸醫各陳所見之後,臣等終日恭竢下敎,未有所請矣。日勢已暮,與諸醫等商議,則皆以爲更待下敎,然後當定所進之藥及針灸與否,宜當云,故敢稟。答曰,以藥降火,以針驅風,似當。藥用崔得龍·柳後聖·趙徵奎等書啓。藥針用李馨益·朴泰元等酌定之穴。藥房日記
夜五更,有霧氣。內下日記郞廳李朝望校正。郞廳曺命胤書。
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,伏未審夜間玉候調攝,何如,而耳鳴之症,比昨日加減,何如?熱候已盡差復耶?臣等不勝憂遑煎慮之至,敢來問安。答曰,與昨無異。嬪宮問安。答曰,知道。
都提調·副提調再啓曰,李馨益所論十穴,朴泰元所論八穴,臣等與李馨益·朴泰元,詳細相議,書啓之穴,皆屬於耳經,而當此冬節,則不宜多用穴數,故十分商確。李馨益論穴,減風池,朴泰元論穴,減崑崙,而合兩人之見,耳門·合谷·中渚·後溪·神門·太沖·內庭·臨泣·至陰九穴,或五度或七度受鍼,宜當云。湯藥則崔得龍·柳後聖·趙徵奎等,皆以爲滋腎通耳湯爲啓,而柳後聖則加枳角五分·靑皮三分,趙徵奎則只加靑皮七分,崔得龍則無加入矣。卽與柳後聖·趙徵奎,詳細相議,則用柳後聖加入枳角五分·靑皮三分,加減趙徵奎靑皮四分,先用十貼,爲當云。依此劑入之意,敢啓。且當歸龍薈丸,加減龍薈丸,大槪相同,而當歸龍薈丸,則無靑皮·柴胡·膽星,而加減龍薈丸,則無黃連·黃柏矣。更與詳議,則今此耳鳴之症,不可無黃柏·黃連,而膽星似非緊材,宜用當歸龍薈丸,而當此冬月,湯藥·丸藥及鍼,不可疊施。先用針與湯藥,姑待症候之加減,湯藥停止後,丸藥連進,宜當。且今日朔日而有拘忌,明日受鍼,宜當云,竝此仰稟。答曰,依啓。藥房日記
辰時,日暈,暈上有戴。巳時,月暈兩珥,暈上有冠,色皆內赤外靑。內下日記
院啓。答曰,禁府堂上推考事及柳東秀改配事,依啓。李應蓍·趙後亮等事,不允。內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,左承旨臣李䅘啓曰,夜寒頗甚,伏未審玉候調攝,何如?耳鳴等症,比昨加減,如何?臣等不勝憂遑煎慮之至,敢來問安。答曰,與昨無異。受針正時,午初。受針後,都提調·提調·左承旨問安。答曰,知道。藥房日記
自上有耳聾之候,故藥房都提調以下及醫官·承旨·史官入侍。內下日記
院啓。答曰,勿煩。
府啓。答曰,依啓。趙後亮等事,不允。內下記草
義禁府啓曰,柳東秀定配事,自政院承傳時,只擧亂言者,流三千里,知而不告者,各減一等語,而杖一百三字不書,故本府定配次,循例放送矣。律文曰,杖一百流三千里云。則柳東秀,依律文,決杖定配之意,敢啓。傳曰,知道。禁府謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,左承旨臣李䅘啓曰,伏未審夜間,玉候調攝,何如,而耳鳴之候,受鍼之後,加減,何如?湯藥連爲進御乎?閭閻間,例有針後之熱,受針之候,亦復何如?臣等不勝憂遑煎慮之至,敢來問安。答曰,症候已言于醫官,且湯藥連進矣。藥房日記
備邊司啓曰,傳曰,瀋陽柑子領去人,預爲差定,使之待令事,傳敎矣。柑子領去人,令該曹堂下武臣中,以年少勤幹者,各別擇定,帶譯官一人以送,而路費等物,亦令該曹照例題給,何如?答曰,允。備局謄錄
政院·玉堂·朝廷·藥房問安。答曰,知道內下日記
藥房再啓曰,臣等伏聞下醫官之敎,不勝驚慮之至。近日氣急煩熱等候,已有減歇之敎,而今又如此,必因餘熱未盡,而不無針熱助之而然也。與御醫反復相議,則今日受針,姑爲停止,宜當云。今日受針則停止,而趁此食前入診,詳審脈候,何如?答曰,知道。診脈,明日爲之。藥房日記
府·院啓。答曰,勿煩。內下記草
義禁府啓曰,自前逆獄完畢後,例爲修正文書矣。依近例,本府堂上一員,郞廳二員,修正廳稱號修正,而卽今日晷極短,虛費料布,亦甚可慮。待明春日長後修正,似或不妨,敢啓。傳曰,依啓。禁府謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,左承旨臣李䅘啓曰,夜來風寒猝緊,伏未審調攝之中,玉候,何如,而熱候比昨加減,如何?耳鳴,亦如何?聖候未寧,爲日已多,臣等不勝憂遑煎慮之至,敢來問安。答曰,煩熱稍減,而耳鳴有加無減矣。
都提調·提調·左承旨臣李䅘啓曰,臣等退而與入侍諸醫及柳後聖等諸御醫,詳細相議,則卽今聖候熱勢爲主,熱減之後,則耳症自當次第有效。滋腎通耳湯,非但合於耳病,最能治熱,依前加入,更加黃連酒炒·山梔連皮炒各七分,去生乾芐,代生芐酒洗,連進爲當云。依此劑入,而空心進御,有妨於水刺,則不拘時食遠進御,亦當云矣,敢啓。答曰,知道。藥房日記
府啓。答曰,勿煩。內下記草
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,夜間伏未審,玉候調攝,何如,而熱候加減,比昨,何如?耳鳴,亦復如何?進藥之後,尙無顯效耶?臣等不勝憂遑煎慮之至,敢來問安。且自今日後,邊報時急之事外,凡公事姑勿捧入,以爲平心靜慮,專爲調攝之意,敢啓。答曰,知道。病症加減,已言于醫官。且囚推文書,獄囚久滯,可慮,依前捧入。
都提調·副提調,嬪宮問安。答曰,知道。
都提調·副提調再啓曰,今此上壅之候,專由於火旺,必須淸心靜慮,以鎭君相兩火,然後凡有所鍼藥,庶幾得效。如或關念於速治,一向勞思,以助炎勢,則雖華陀之妙劑,終無所效矣。古語曰,千方萬藥,不如安養一心。臣等區區所懷,不敢不陳。伏念玉候,久未平復,忽夜間熱作之時,或不無不時下問之事,臣等退在私處,揆之分義,尤所未安。自今日提調一員直宿之意,敢啓。答曰,知道。熱候雖盛,不至極重,勿爲入直。藥房日記
禮曹啓曰,伏見啓下備邊司東萊府使狀啓,謝使正官橘成稅所率十四名,格倭四十名,持書契出來。又差倭藤智繩,伴從三名,格倭四十名,持書契出來云。取考書契謄草,參以閔應協狀啓內辭意,則漂倭入送之事,將以聞於大君,而未有大君旣聞後所答之語。橘成稅乃是對馬島尋常將倭,渠雖自稱關白之命,有難取信,至於藤智繩,未知所幹何事,而旣非與成稅同行上·副使之比,不過一差倭耳。其接待之節,自有本道通行之例,別無自朝廷更爲定奪之事。橘成稅則旣稱謝使,不可以差倭之例,接待,而若一用上年謝使時謄錄,則亦似過優,格倭之外,所率名數,依上年副使之規,以五名爲限。接慰官別齎去雜物,亦爲減其一半磨鍊下送,以爲觀勢量用之地,宜當。三度宴禮,則在前平成幸,以差倭出來時,亦嘗行之。今難減殺,不可不依例設行,其贈給禮物色目不多,與上年之數,一體磨鍊,何如?傳曰,依啓。
禮曹啓曰,倭使橘成稅,已到釜山,而接待諸事,接慰官下去之後,詳細講定,速爲發送,宜當。且上年則將以宣慰使稱號,故接慰官,以三四品之人差送,而今番事體,自與上年不同,依壬午年例,五六品之人,擇差以送,似爲得宜。我國官爵等級,倭人無不知之,恐或過優,以生其驕心,惶恐敢啓。傳曰,依啓。備局謄錄
政院·玉堂·朝廷問安。入啓。答曰,知道。今後勿爲問安。內下日記
府啓。答曰,勿煩。內下記草
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,夜來熱候加減,何如?臣等卽與諸御醫等,反覆商議,則皆以爲,今此冷藥,乃消毒不得已之擧也。盛勢小降,則姑停冷藥,當用月經,以治熱勢,宜當云。更竢詳細下敎,以爲議之地。且耳門刺痛,今夜則有減耶?諸醫皆言閭閻間,亦有如此之症,而初則雜聲,中則刺痛,終則膿潰,膿汁盡出後,還又通利者,比比有之。若然則今雖刺痛,誠爲吉兆矣,竝此敢啓。答曰,知道。耳內刺痛之症,自夜半稍減矣。
都提調·副提調再啓曰,伏聞下醫官之敎,所謂氣縮手掌之燥,引飮之減者,似是熱盛而內縮而然也。所謂大便之滑者,太滑耶?度數頻數耶?必得入診,詳知兩症輕重,然後可以議藥,而日勢甚寒,起動之際,恐添風寒,敢此稟啓,恭竢詳細下敎。答曰,知道。大便不至太滑,度數與常時無異矣。
都提調·副提調三啓曰,卽與崔得龍·柳後聖·李馨益·朴泰元·朴頵·趙徵奎及諸御醫等,詳細商議,則皆以爲,聖候熱盛,上壅頭部,冷藥則只解毒熱,而不能降頭部之熱,姑爲停止。滋腎通耳湯,專主於耳症,先以加柴胡一錢,去芒硝,代黃連酒炒·倍大黃酒炒,防風通聖散三貼連進,疏散壅熱,則亦利於耳症云。依此劑入,而且棗子丁姑停,月經水則徐看熱候,更議宜當云,敢啓。答曰,依啓。藥房日記
備邊司啓曰,淸國之出送漂倭,轉還本國,蓋出於施恩莫大之意,而今見倭書契謄本,則全沒歸美於淸國之語,而至以韃靼國爲言,顯有輕視之狀。漂倭一款,若將報知北京,此書契又或不免入送,則不無生梗之患。令東萊府使,更問於謝使曰,漂倭來自淸國,而所謂韃靼國,非我國所知,何以如是誤稱云云,則彼必有所答,枚擧馳啓以爲,日後措辭之地,似當。此意接慰官下去時,詳悉言送,何如?答曰,依啓。備局謄錄
傳曰,今下弓矢,洪淸水使金是聲處給送。
府啓。答曰,毋庸强煩。內下記草
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,夜來伏未審熱候加減,何如,而耳痛之症,亦無減歇耶?聖候未寧,爲日已多,尙未平復,臣等不勝憂遑煎慮之至,敢來問安。且依昨日啓辭,朝後入診,何如?答曰,症候一樣,入診姑徐。
府啓。答曰,不允。遞差事,依啓。內下記草
亥正一刻,嬪宮解産後,都提調臣金自點,提調臣鄭太和,來到丹鳳門外,嬪宮氣候探知後,仍宿門外。藥房日記
錄勳都監啓曰,前因傳敎,寧國功臣李碩龍·黃瀗敎書,旣已改造正書矣,來初八日安寶之意,敢啓。傳曰,知道。錄勳都監謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,右承旨臣洪瑑啓曰,雪後風寒,伏未審玉候調攝,何如,而夜間熱氣,無發作之候耶?耳內出汁尙然耶?加入防風通聖散進御之後,時無顯效耶?臣等不勝憂遑煎慮之至,敢來問安。答曰,諸症時無加減矣。
再啓曰,臣等去夜三更,伏聞王世子嬪宮,亥正一刻解娩,馳進丹鳳門外,伏審進芎歸湯一貼,氣候平安,臣等不勝喜幸之至。自今日臣等三人,竝爲入直,而當此玉候未寧之日,不可專在産室廳,晝則往來藥房之意,敢啓。答曰,知道。嬪宮解産後,都提調·提調,世子宮問安。答曰,知道。嬪宮氣候無事矣。
産室廳啓曰,以醫女傳言醫官等以爲,王世子嬪宮,進羹湯,氣候則如初平安,而但腹中,似有不平之候。此産後惡血例有之症,而未及盡散之致,宜以加桃仁泥酒,紅花·三稜·蓬朮·五靈脂,竝醋炒各一錢,乾羌炮黑五分,芎歸湯,朝夕再服,以竢腹中平常云。依此劑入之意,敢啓,答曰,知道。都提調·提調·副提調,直宿于産室廳。藥房日記
夜一更,有霧氣。內下日記
府啓。答曰,勿煩。內下日記
錄勳都監啓曰,寧國功臣平安兵使黃瀗,漆原縣監李碩龍等敎書軸,不正書塡,故改書安寶,而兩人皆在任所,子壻及族屬中在京者,令政院,招致頒給,何如?答曰,允。錄勳都監謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,左承旨臣李䅘啓曰,伏未審夜間熱候,比昨日,何如?耳痛猶未止耶?前日劑入湯藥三貼,今日畢進御矣,時無藥效乎?必詳知諸症,然後與諸醫等,當爲議藥,臣等不勝憂遑煎慮之至,敢來問安。答曰,耳內去夜不痛,而諸症時未減歇矣。世子宮問安。答曰,知道。嬪宮氣候無事。藥房日記
備邊司啓曰,倭使所言及齎來文書措語,先爲言及于衙譯以送,似當,此意言于備局事,傳敎矣。藤倭所言及文書中措語,不可不移咨衙門,而今若先爲言及於衙譯,則衙譯入歸傳語之際,或不無參差失實之患,差待接慰官下去,更爲問答,備知事情。且其書契元本上來,然後撰出咨文,擇定別差,齎咨以送。先以漂倭入送後,差倭始到海上,乃是回答之事,而邊臣時未相接,待其書契上來,聞其所言,如何,卽當委差齎咨,報知衙門之意,別遣伶俐譯官,言于留灣淸譯,而譯官所傳說話,則詳細言送,似當,敢此仰稟。答曰,然則勿爲言及。備局謄錄
辰時,日有左珥。未時,日暈。夜一更,月暈。內下日記
藥房再啓曰,臣等伏承諸症時無減歇之敎,不勝煎悶之至。卽與崔得龍·柳後聖·朴頵·趙徵奎及諸御醫等商議,則頭部鬱熱之候,未及疏散,前進加柴胡一錢,倍大黃酒炒,去芒硝,代黃連酒炒,防風通聖散更進二貼,宜當云。依此劑入之意,敢啓。答曰,明朝診察後議定,可也。
又啓曰,前以王世子症候,加入加減補中益氣湯十貼宜用之意,啓稟劑入矣。十貼當盡於今日,故稟達于王世子,則此藥似有其效,欲爲加服云。臣等與諸御醫等商議,則依前加入,更用十貼,宜當云。依此劑入之意,敢啓。答曰,知道。藥房日記
傳曰,倭使所言及齎來文書措語,先爲言及于衙譯以送,似當,此意言于備局。
禮曹粘目。答曰,限數年仍爲權停,以除民弊。平安道守令箋文事
備邊司粘目。答曰,依允。且回啓中所謂贅辭,勿爲擧論,所謂恐動之語,勿爲更問,似當。依此施行。內下記草
訓鍊都監啓曰,都監之役,專爲養兵,國家之所以內衛外捍者,只有此軍。式年歲抄之法,虛位充定之規,蓋爲軍伍之日縮,不可以一時姑息,有所撓改,況當初行會之時,只以虛位充定退行之意,行會,則年例歲抄,式年砲手,當爲充定上送。洪淸道則旣已査定,盡爲來現,而卽見全南道觀察使牒呈,則式年砲手等事,所當擧行,而因備邊司公事,姑爲停止云。不少軍政,不可每爲因循,致有徒執虛簿之弊。乙酉式年砲手,趁速上送之意,行會于全南道觀察使處,而他道觀察使處,一體知委之意,敢啓。傳曰,此備局公事入之。答曰,其時公事,詳考擧行。訓局謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,左承旨臣李䅘啓曰,夜間雨雪風寒峭緊,伏末審調攝,何如,而熱候及耳患,比昨,如何?臣等不勝憂遑煎悶之至,敢來問安。答曰,與前一樣。世子宮問安。答曰,知道。嬪宮無事。藥房日記
夜一更,流星出虛星下,入西方天際,狀如鉢,尾長三四尺許,色黃。內下日記
産室廳啓辭。答曰,知道。嬪宮議藥事
産室廳再啓。答曰,知道。嬪宮議藥事
領議政金自點啓辭。答曰,勿爲惶恐。內下記草
藥房再啓曰,昨日臣等議藥啓稟,則以明朝診察後議定,可也,爲敎。臣等卽者入診退出之後,與崔得龍·柳後聖·朴頵·趙徵奎及諸御醫等,詳細商議,則卽今聖候對症之劑,無過於防風通聖散,依前加入柴胡一錢,倍大黃酒炒,去芒硝,代黃連酒炒,三貼更加進御,宜當云。依此劑入之意,敢啓。答曰,知道。藥房日記
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,夜來寒甚,伏未審調攝,何如,而熱候尙無加減耶?耳內浮處及出汁,比昨,何如?昨日劑入之藥,已爲進御乎?臣等不勝憂遑煎悶之至,敢來問安。答曰,頃日冷藥進服之後,氣急之症,已爲差愈,而他症進退無常,時未知顯然差減也。湯藥昨夜進服矣。世子宮問安。答曰,知道。藥房日記
府啓。答曰,依啓。掌令李晩榮遞差事
備邊司粘目。答曰,依允。鍾城等官守令,參酌施賞,都監將官中,曉解陣法者,亦爲間間差送,以便敎鍊。內下記草
訓鍊都監啓曰,京畿二運壯抄砲手元數四百一名內,時病與雜頉五十六名,今日進點實數三百四十五名矣。明日放料,二十三日與永運軍兵交替入番,鍊習之意,敢啓。傳曰,依啓。訓局謄錄
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,夜間伏未審,玉候調攝,何如,而熱候,比昨加減,若何?耳內所患,尙如再昨入診之時乎?今日政事,窠闕最多,留神省察之際,恐添熱候,緊急窠闕,爲先差出,其餘姑竢後日,似當。玉候未寧,經月彌留,臣等不勝憂遑煎悶之至,敢來問安,竝此仰稟。答曰,依啓。熱候耳腫,皆似減歇,今後勿爲逐日問安。
再啓曰,伏承熱候耳腫,皆似減歇之敎,臣等不勝喜慶之至,前劑入防風通聖散,今日當爲畢進御矣。與崔得龍及諸醫等,詳細商議,則皆以爲熱勢,雖似減歇,餘熱未盡,依前加入防風通聖散二貼,不可不加進之,依此劑入之意,敢啓。答曰,知道。世子宮問安,仍稟曰,嬪宮熱上之候,比昨,何如?答曰,知道。嬪宮症候,已至平復矣。藥房日記
傳曰,今下弓矢,玉連萬戶申相福處給送。內下記草
有政。吏批,以金重鎰爲修撰,洪命夏爲和順縣監,鄭基豐爲沃川郡守,丁彦瑗爲德山縣監,元振溟爲掌令,黃碩耉爲軍資主簿,洪重普爲典籍,申洬爲尙州牧使,張自好爲三陟府使,徐弘履爲利川縣監,沈普爲長鬐縣監,許謙爲高原郡守,許灌爲安州牧使,崔克寧爲果川縣監,權井吉爲仁同府使,李衎爲載寧縣監,郭聖龜爲正言,李時萬爲司諫,宋興周爲驪州牧使,李崍爲掌令,柳恒爲江原道觀察使,李聖福爲江原道審藥,李大榮爲慶尙道審藥,趙瑾爲全南道審藥,李䅖爲堤川縣監。吏批政事
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,夜來寒甚,伏未審玉體調攝,何如,而熱候及耳症,比前,何如?昨日爲政,恐不無勞神添熱之患,臣等不勝憂慮之至。雖承勿爲逐日問安之敎,而欲審夜間症候加減,敢來問安。答曰,耳腫日漸消減,熱候與昨無異矣。世子宮問安。答曰,知道。嬪宮氣候平安云。藥房日記
備邊司啓曰,以本司東萊府使狀啓粘目,傳曰,所謂措辭以諭,欲爲詳探之意耶?事,傳敎矣。前日東萊府使,以藤差所言,枚擧馳啓,本司以致弔一款,終始牢塞,勿令更發之意,覆啓行會,橘成稅所言,若與藤差一樣,則宜以本無前規,不可創開開諭,故今此粘目中措辭以諭云者,專爲指此而言也。其他藤差云云之說,前日判付,已有勿爲更問之敎。臣等之意,亦不在於欲爲詳探矣,敢啓。答曰,知道。備局謄錄
夜二更三更,月暈。內下日記
藥房再啓。答曰,知道。嬪宮議藥事
大司諫趙絅上疏。答曰,省疏具悉卿懇。卿其體予至意,勿爲固辭,須速上來。內下記草
以義禁府京畿監司啓本崔振男査覈事粘目,傳曰,此回啓,是乎?承旨察啓事,傳敎矣。崔振男罪犯,係干贓汚,不可以其不訟冤,有所輕議,而邑民所言,一鄕公論,又難取信。本道監司啓本中所論,令司僕寺從實打量者,實出於詳覈之意,而本府回啓,似爲泛然,此公事還出給,何如?傳曰,允。禁府謄錄
錄勳都監啓曰,今此原從應參之人,甲申·丙戌兩年逆變時,有功勞者,各於別單分等開錄,都摠之數別單,以備睿覽矣。甲申年則有聚軍討捕之擧,故訓鍊都監將官·軍兵等及衙門所率奔走有勞者,其數自不得不多。臣等考閱文書,十分參商磨鍊,而凡參錄之中,或有姓名重出者,則不爲疊錄,都監前後官員·員役·工匠等竝而係是莫重文書,塗擦爲別單,粘連等處,依舊例竝踏印,以入之意,敢啓。傳曰,知道。
錄勳都監啓曰,原從錄券,將爲印出,而容入紙地,極爲浩大,都監無別樣措辦之路,自前參奉錄中,下賤輩,則各捧紙卷,以此印給。至於士大夫,無自備印出之例,故曾於寧社·原從印卷時,都監以逆賊尹繼倫·李繼先等籍沒財産,自該曹備紙輸送之意,入啓蒙允,得以完役矣。今者,取考該曹所在逆家籍沒置簿,則家舍田畓之外,財貨折價所賣銀子,多至四百餘兩。請令該曹,依前例轉貿紙地,計其印券實入,輸送都監,似爲宜當,敢啓。傳曰,依啓。
錄勳都監啓曰,取考自前原從功臣錄券規例,則親王子皆參一等,綾原大君·麟坪大君,竝當參錄,而未封君王子,亦有參錄之例,名字書下之意,敢啓。答曰,知道。
錄勳都監啓曰,寧國功臣·原從錄券,今將印出,而各等末端應行事例,依祖宗朝事目謄錄,別單書啓。依此捧承傳施行,何如?傳曰,允。
錄勳都監啓曰,公淸道原從應參之人,與本道前監司林墰,已爲分等磨鍊,故別單以啓,而未參原從者,鄕吏李胤哲等五十三人,則令本道別樣施賞,似爲宜當。參錄之中功臣最著者,連山縣監尹隮等十三人,亦依林墰磨鍊,各其名下懸錄功勞,以候睿覽。且全南道原從,一從本道監司鄭維城成冊,而各人所捕逆黨承服與否,都監未能詳知,取考於禁府置簿,一一憑准,分等磨鍊之意,敢啓。答曰,依啓。尹隮等論賞輕重,問于大臣定奪。
收議,領議政金自點以爲,外方功勞,難可知,故前日請令本道監司林墰,明査處置,而今者林墰,親進錄勳都監,以爲磨鍊等第,似當依此擧行,而前日臣等收議之時,報恩縣監李守綱捕捉在逃逆賊李之馦·安益信·羅克龍等三魁,其功爲最。藍浦縣監李之馨捕捉在逃逆魁洪榮振,其功次之。公州牧使金孝誠捕捉在逃逆魁金禮上等時,至於相戰,軍官二名,中賊矢而死,此當又次之,不可比論於諸賊捕捉多寡之類,其他守令亦議啓。非臣等所詳,而只據狀啓及鞫廳文案而獻議。今者報恩·藍浦·公州,反居尹隮之下,逆賊尹榮吉,乃自現於尼山縣就囚者也,非兵使所捕,而榮吉之名懸錄於裴時亮之功。逆賊李之謙,乃前郡守李孝元所捉,而懸錄於尹隮之功,似與當初臣等獻議,小有異同,而本道必然詳知,依林墰磨鍊施行,亦可,伏候上裁。右議政南以雄議同。答曰,知道。李守綱等三人加資,其餘陞敍,似可也。錄勳都監謄錄
上在昌慶宮。停常參·經筵。
夜一更,月犯畢星。內下日記
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,昨來,伏未審玉候調攝,比再昨,何如,而熱候耳患,皆已漸差耶?湯藥昨日當爲畢進御矣,詳審症候,然後可以議藥。臣等不勝憂慮之至,敢來問安,竝此仰稟。答曰,耳腫幾盡差復,熱候日漸減歇矣。
再啓曰,伏承耳腫幾盡差復,熱候日漸減歇之敎,臣等不勝喜慶之至。與諸御醫等,反覆商議,則皆以爲,症候減歇,似有藥效,依前加入防風通聖散二貼,更加連進,期於收效,宜當云。依此劑入之意,敢啓。答曰,知道。
大殿,冬至問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。都提調·提調·分承旨臣邊孝誠,中宮殿問安。答曰,知道。藥房日記
王子,政院·玉堂問安。入啓。答曰,知道。
夜一更二更,月暈。
國忌無事。內下日記
上在昌慶宮。停常參·經筵。
藥房都提調臣金自點,提調禮曹判書臣鄭太和,副提調行都承旨臣金光煜啓曰,伏未審夜來,玉候調攝,何如?熱候耳患,已向差減之境,則夜間必漸至加愈,臣等不勝鬱悶之至,敢來問安。答曰,諸症日漸差復,今後勿爲問安。
再啓曰,伏承諸症日漸差復之敎,臣等不勝喜忭之至。凡病餘調治之法,平心靜慮穩攝,爲先,藥餌次之。臣等竊恐萬機之中,或敢勞神,而復有熱候,伏願勿以少愈而忽焉。臣等仍與崔得龍及諸御醫等商議,則加入防風通聖散,前後所進十貼,當盡於今日矣。聖候已向差復之境,當此寒節,過用涼劑,不無苦口傷胃之患,此藥姑爲停進,更觀數日症候,議藥爲當云,敢啓。答曰,知道。熱勢猶未快降,此藥二三貼欲爲加進服矣。
三啓曰,臣等朝與諸御醫等,詳細商議,則皆以爲,當此寒節,過用涼劑,或不無苦口傷胃之患云,故請停湯藥,以竢數日矣。今承聖批,以熱勢猶未快減,此藥二三貼,欲爲加進服爲敎。臣等與御醫等更議,則皆以爲熱勢,尙不盡除,則加進二貼,亦當云。加入防風通聖散二貼劑入之意,敢啓。答曰,知道。藥房日記
夜一更,流星出璧星上,入艮方,狀如甁,尾長五六尺許,色白。內下日記
院啓。答曰,不允。具鏊等事,此宮人許嫁旣久,鏊率畜,小無不可也。下諭事,依啓。洪命夏補外事,不允內下記草
備邊司啓曰,政院啓辭,以冬至兼正朝使越江人馬數別單,傳曰,此單子中,有與前不同處,承旨察見事,傳敎矣。將此單子,與前單子,一一比較,則上使軍官卜載官馬一匹,加於前,堂上譯官馬頭一名,減於前,堂下譯官等奴子三名,加於前。馬醫司僕,始見於今單子,而有卜載官馬一匹,救急藥材載官馬一匹,與前同,而無醫官竝卜一隻,尙衣院·內醫院貿易載官馬各一匹,加於前。譯子都卜馬三匹,減於前,而無廚子奴子,都卜歲幣載官馬四匹,減於前。方物載官馬四匹,亦減於前,本府出軍糧載官馬一匹,加於前。灣上軍官私持馬二匹,減於前。以此觀之,前後單子,果爲參差,至於歲幣方物入把之數,比前差減,而其間容入多寡,自本院有難詳知,令備局考覈以啓,何如?答曰,依啓。司僕人馬,本寺啓請入送者也事,傳敎矣。冬至使一行人馬之數,更將上年與今年義州府尹所報別單而査考,則政院回啓,似爲詳悉,而今行各處分把,雖有若干加數,所減者亦倍於所加,參以戶曹當初作駄之數,歲幣則與上年同,而方物駄數,比上年減一匹,較其加減而通計,則只譯官奴子三名有加而已。刷馬之減,多至八匹,可謂務省,而似不可謂之濫駄矣,敢啓。答曰,知道。譯官奴子違例率去,極爲非矣事,傳敎矣。堂下譯官,則在前無奴子率去之規,而今行違例帶去,誠爲可駭。冬至使及書狀官推考,譯官亦爲治罪,以懲日後之弊,何如?答曰,允。備局謄錄
上在昌慶宮。停常參·經筵。
夜四更至昧爽,下雨。內下日記
院啓。答曰,已諭。勿煩。
備邊司啓曰,對馬島入送譯官,姑待義州府尹狀啓,下去事,頃日受針時,臣金自點·臣鄭太和等,親稟定奪矣。義州府尹狀啓,昨始啓下,而北京事情,得聞於衙譯之言,頗涉草略。然可以據此而槪知。譯官與倭人相接說話,本司會坐議定指授發送,似不可緩。謝使與藤差方在釜山,欲與譯官同船入歸云,若等待久留,則其弊亦大。此後義州詳探馳啓,遲速難期,群意皆以爲譯官之行,宜速發去云,敢啓。答曰,依啓。備局謄錄
兵曹啓曰,傳曰,薄衣軍士,令該曹一一詳察,襦衣題給事,傳敎矣。闕內及外各處分遣郞廳,尤甚薄衣者七十三名,別單書啓,令該曹,襦衣造給之意,敢啓。傳曰,知道。兵曹謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,非時冬雨,日候不適,伏未審玉候調攝,何如?再昨伏承熱勢猶未快降之敎,卽今熱候·耳患,比再昨加減,如何?症候向歇之後,則自當日漸差復。臣等不勝憂悶之至,敢來問安。答曰,與昨無異。
再啓曰,臣等伏承與昨無異之敎,不勝憂悶之至,加入防風通聖散,已進十二貼,聖候漸向減歇,旣有藥效,而若以快復爲限,連進湯藥,恐有所妨,此藥姑爲停止,以觀數日症候,更爲議藥,宜當,諸御醫之見如此,敢啓。答曰,依啓。
傳曰,右耳之塞如前,左耳,細語則不聞,中聲則能聽。左耳膿汁不出,而浮氣則猶存,寢睡因熱候而不穩,大便不滑不燥。湯藥欲爲停止一兩日,今日則勿爲議藥。藥房日記
夜五更,月食木星。內下日記
傳曰,竄黜應蓍,意在明分義懲奸慝,使人稍識廉恥,非予傲慢愎諫,欲杜言路也。近以此事,三司論執,終年不懈,至於停而復發,時人所爲,亦甚異哉?府啓中桀·紂之說,諸承旨亦必有所聞,其時因何事有此語乎?
院啓。答曰,不允。禁府堂上推考。
府啓。答曰,不允。內下記草
備邊司啓曰,本司郞廳宣傳官李枝遠,奔走供仕,已滿十五朔,依例六品遷轉事,捧承傳施行,何如?答曰,依啓。
又啓曰,對馬島入送譯官,到彼之後,若何?我國之於淸國,交際節目則以與之通好,今已十年。彼此使价,互相往來,而隣國相接,自有其禮,別無他事答之若何,中原消息,則以淸國移入北京之後,道路遙遠,未得其詳,而南京等地,已爲淸國之所有,山東·山西,盡爲平定。李志誠亦爲被執云云,而此出於傳聞,眞的難知等語,隨問隨答,似爲宜當。以此,分付譯官以送,何如?答曰,依啓。備局謄錄
上在昌慶宮。停常參·經筵。
傳曰,上年置毒,在於十二月以前,今亦限十二月,甘豆湯欲爲連進,如何?回啓曰,上候素有熱候,此藥非苦口湯藥,連進宜當。答曰,每一日一貼劑入。藥房日記
大司憲沈詻上疏。答曰,省疏具悉。卿其勿辭,調理察職。
兵曹粘目。答曰,富寧府使,兒馬一匹,鍾城府使,表裏一襲賜給。
又粘目。答曰,依允。金益吉乙良,六品職除授。
院啓。答曰,不允。德山縣監武官差送,有益無害,勿爲煩瀆。內下記草
備邊司啓曰,春夏間自昌城越邊走回者四人,而分置于山郡僻邑矣,今已累朔,尙無自彼言及之端。且其父其兄等,或呈本道監司,轉報本司,或來訴于本司者,相繼有之,分明有根着人,則詳査逢授,似當。本司公文憑考,然後給送之意,平安監司處,行移,何如?答曰,依啓。備局謄錄
兵曹啓曰,薄衣軍士襦衣題給事,傳敎矣。薄衣軍士七十三名,今日聚會內司,一時分給,而兼有代立冒受之弊,分給之際,詳問四祖,憑考都案矣。私奴貴金稱名人,林川正朴希元代立現捉,箇箇吐實。犯法代立之罪,已極可駭,而至於冒受襦衣之狀,尤爲痛惡。令攸司囚禁處置。其襦衣還收,移給摘奸時,落漏軍士之意,敢啓。傳曰,依啓。兵曹謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,日候不適,伏不審兩夜,玉候調攝,何如?熱候·耳患,猶未快復耶?湯藥停止,已至二日,必詳知卽今症候,然後可以議藥,今日入診,何如?臣等不勝憂悶之至,敢來問安,竝此仰稟。答曰,知道。症候已言于醫官矣。
三提調啓曰,臣等退與崔得龍·朴頵·趙徵奎及諸御醫等,詳細商議,則前進加入防風通聖散,最合於聖候,而且有其效,不可不加進。前加入柴胡一錢外,又加生乾地黃酒洗一錢,去芒硝,代黃連酒炒·大黃不倍,三貼連進,宜當云。依此劑入之意,敢啓。答曰,知道。
三提調啓曰,王世子曾有氣不如前,亦有汗氣之候。加麻黃根·黃連酒炒·梔子連皮炒·片芩酒炒各七分,浮小麥一撮,元入升·柴,各加二分,加減補中益氣湯,連用二十貼,昨日當盡,故今朝稟知,則世子下令曰,服此藥之後,虛汗止而元氣似實,欲爲加服云。臣等與諸御醫等商議,則加用十貼,宜當云。依此劑入之意,敢啓。答曰,知道。藥房日記
藥房三提調以下醫官崔得龍·朴頵·李馨益·趙徵奎等入侍。內下日記
院啓。答曰,不允。具鏊等事,所論無據,亦勿更煩。
刑曹粘目。答曰,依允。初·覆檢當該,竝爲拿處。內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,伏未審夜間調攝,何如?臣等昨於入侍,伏承湯藥停止後,熱升氣急之敎。今夜則比昨夜,諸症加減,何如?臣等不勝憂悶之至,敢來問安。答曰,與昨一樣,而氣急之症,去夜益甚矣。藥房日記
傳曰,史官二員待命,騎馬六匹立之,各司夜摘奸。內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,夜來風寒,玉候調攝,何如?氣急之症,比昨夜加減,何如?湯藥更進之後,時無顯效耶?臣等不勝煎悶之至,敢來問安。答曰,氣急之症,似爲稍減矣。藥房日記
夜四更,月入太微星。內下記草
備邊司啓曰,新除授守令,多至二十餘員,而未署經之故,趁未赴任。當此寒凍之節,不但外方人馬來待有弊,如年分磨勘捧糴等事,亦致過期,極爲可慮。急速署經,數日內,竝爲催促發送,何如?答曰,允。
政院啓曰,以備邊司守令發送事草記,答曰,允下矣。兩司城上所,所當命招言之,而憲府,則大司憲沈詻,方在陳疏調理之中。執義金元立,掌令李崍,俱以避嫌退待,時未處置。掌令權諿,持平李性恒·金頊,皆在外。諫院,則大司諫趙絅,正言李袤在外,獻納嚴鼎耉,正言郭聖龜,病親呈辭出去,只有司諫李時萬。守令署經,何以爲之乎?敢稟。答曰,除署經,發送。備邊司謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,夜來伏未審,玉候調攝,何如?熱候比昨日加減,如何?臣等不勝憂悶之至,敢來問安。答曰,日漸減歇,勿爲問安。
午時,中宮殿差備,招醫女丹春傳言,中殿所患前症,去夜復發云云。都提調馳進慶德宮問安。答曰,一樣。分承旨李敏樹來參。
都提調還進藥房,提調鄭,左副承旨臣李元鎭啓曰,當日午時,臣等伏聞中殿差備招醫女丹春傳言,中殿所患前症,去夜復發,臣等馳進慶德宮問安。仍令醫女,更探今番症候,則內人言內,三更三點,症候復發,三更五點,氣候平復如常之後,朝水刺亦如常時云。臣等與諸御醫商議,則方用回春二陳湯及龍腦安神丸煎進,宜當,別無更議藥之事云,敢啓。答曰,知道。藥房日記
錄勳都監草記。答曰,依啓。尹隮等論賞輕重,問于大臣定奪。內下記草
政院啓曰,以原從磨鍊單子,傳曰,大臣以下跟隨及隨廳下人,亦爲參錄,其有前例乎?承旨察啓事,傳敎矣。臣以代房,伏承察啓之命,而前規有無,未能詳知,則問于錄勳都監原從次知郞廳,則答以,亦無已往謄錄,只據該上司移文,懸錄而爲之云。此外似無前規之可考,令都監,更爲査考,稟旨處置,何如?傳曰,允。錄勳都監謄錄
上在昌慶宮。停常參·經筵。
藥房都提調領議政臣金自點,副提調行都承旨臣金光煜啓曰,日氣寒凍,伏未審夜來,玉候調攝,何如?氣急之症及耳患,亦復何如?昨承勿爲問安之敎,而追劑入防風通聖散三貼,昨日畢進御矣。必詳審症候,然後更爲議藥,今日令醫官入診,何如?臣等不勝憂悶之至,敢來問安,竝爲仰稟。答曰,諸症時未快減,此藥數貼加劑入,且診脈,後日爲之。
三提調,世子宮問安。答曰,知道。
三提調啓曰,世子下令于醫官曰,左眼上胞,赤腫如小豆大,似有成膿之漸云。臣等卽與諸御醫及針醫等商議,則必須入診,然後可議針藥云。卽爲入診之意,敢啓。答曰,知道。
三提調再啓曰,卽者崔得龍·柳後聖·李馨益·朴頵·朴泰元等,入審王世子左眼上胞所患,則乃是小癤,而別非大段之腫,當此寒節,不宜施針,先以赤豆末陳眞末等,分和鷄子黃,調鹽少許作片,付于當處,而大槪頗有上熱之候,姑停前用加減補中益氣湯,以加生地黃酒洗一錢,淸上防風湯五貼連用,宜當云。依此劑入之意,敢啓。答曰,知道。
提調臣鄭太和,中宮殿問安。答曰,一樣。分承旨臣李敏樹來參。藥房日記
玉堂箚子。答曰,依啓。臺諫處置事內下記草
錄勳都監啓曰,以原從磨鍊單子,傳曰,大臣以下跟隨及隨廳下人,亦爲參錄,其有前規乎?承旨察啓事,傳敎矣。臣以代房,伏承察啓之命,而前規有無,未能詳知,而問于錄勳都監原從次知郞廳,則答以,亦無已往謄錄,只據該上司移文懸錄而爲之云。此外似無前規之可考者,令都監,更爲詳査,稟旨處置,何如?傳曰,允事,傳敎矣。自前原從謄錄,只錄分三等都摠之數而已。各其等第之下,別無因某事參錄之語,而癸亥以後,再設錄勳局,參鞫大臣以下跟隨隨廳下人等,有終始奔走之勞,則抄其尤者,許錄原從,已有規例。昭武·寧社時謄錄,有推官以下爲一等,下人爲三等之語,故今此原從磨鍊時,依已行之規,且考謄錄所載,十分參商以錄矣。若無可據之例,都監何敢只取該上司移文,輕易許錄哉?郞廳應對政院之時,殊未詳悉,心不勝惶恐,敢此仰達,以候睿裁。答曰,此類之人,亦參原從,殊甚猥濫矣。
錄勳都監啓曰,卽見全羅監司鄭維城移牒,逆賊捕捉時,全州判官李復吉等七人,多有功勞,而當初成冊上送時,忙急漏落云。別件成冊,各其名下,懸錄其功,送于都監,而原從磨鍊單子,已爲啓下,都監不能擅便追錄,敢稟。傳曰,此成冊,入之。
傳曰,洪淸道原從人功勞憑考,一體施行。錄勳都監謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,夜來伏未審,玉候調攝,何如?熱候·耳患,比昨加減,何如?昨日伏承諸症時未快減之敎,臣等不勝憂悶之至,敢來問安。答曰,頗似漸減,勿爲問安。
三提調,世子宮問安。答曰,知道。藥房日記
自昧爽至巳時,有霧氣。內下日記
傳曰,史官一員待命,騎馬三匹立之,外司僕晝摘奸。
府啓。答曰,勿煩。
錄勳都監草記。答曰,此類之亦參原從,殊甚猥濫矣。
又草記。答曰,洪淸道原從人功勞憑考,一體施行。內下記草
執義金元立,掌令李城就職。
大司憲沈詻命招,病不進。
江華留守書目,經歷徐擇履父在喪事。
戶曹參議兪省曾,執義金元立初度呈辭及副修撰鄭斗卿辭職上疏。呈政院。還出給。
假注書鄭曙·李厚元。
正言李袤,持平金頊,在外入來。
待敎丁彦璧,掃墳後入來。
傳曰,政事,明日爲之。
傳曰,史官一員待命,騎馬三匹立之,外司僕內摘奸。
府啓,臺諫,國家之紀綱,公論之宗主,自古人君之所倚,以爲耳目者也。是以人臣,以盡言爲忠,人主以納諫爲量,豈可牢執己見,麾斥人言,使群下之情,無自而達乎?殿下以李應蓍,旣置言地,以責其言,則言而又罪之,焉在其置言官之意也?其言雖或狂妄,非應蓍,則不能以此言,聞於殿下也。殿下臨御二十餘載,未聞以言罪諫,獨於今日,有此過當之擧,竊謂殿下惜之。此論之旣停又發,亦可見一國公共之議。請加三思,亟賜一兪。誣告之罪,邦有常刑,豈容一毫有所饒貸於其間哉?後亮造意敎諉之謀,昭不可掩,而播言煽動之狀,其奸已著,捉諸王法,決不可竄配而止也。夫上變者受上賞,誣告者伏嚴誅,則其於勸懲之道,可謂得矣。後亮身負罔赦之罪,獨免刑章,寧有是理?輿情憤鬱,久而愈激。請趙後亮更命嚴鞫,按法處置。臺閣之臣,一言不相應,便爲斥逐,則讒諂面諛之人,至矣,是豈國家之福哉?洪命夏補外之命,一節加一節,瞻聆所及,莫不咨嗟。請還收洪命夏補外之命。
大司憲沈詻,命招不進,依承傳,罷職事,捧承傳。
正言李袤啓曰,臣頃於垂死病中,伏承君命,自陳私情,轉觸時諱,雖云言責,不知猥濫,恭竢嚴譴之下,天鑑孔昭,洞燭心曲,非惟不罪,又從而嘉尙之,非惟嘉尙,旋從而寵除之。一言契合,千載難逢。古之忠臣,受知許國,臨危捨生者,良以此也。由是感激,遂許奔馳,舁曳顚倒,蒙犯風雪,膏肓陋症,據鞍淋漓,苦苦呻吟,寸寸前進,今始來謝,在法罔赦。當此嘗藥之日,臣子至情,不以畎畝忘憂,此生未死之前,只爲一番謝恩而來,久於職,非臣之願也。爵祿雖重,死生亦大,抱病屍瘝,寧有是理?目今天變斯生,冬霧其濛,敵情難測,人心極惡,民兵困瘁,公私蕩竭,脫有緩急,直付之無可奈何之地。此情大小臣隣,同心協力,晝思夜度,區畫百爲,以圖善後之策之不暇,而上下相激,半年相持,士論爭沸,安靜無期,直截之臣,甘心被罰。君仁臣直,此之謂也,無傷也。是乃聖明二十年培養中,流出些氣習使之然也。以此氣象,雖失和平,衰世之下,曾所罕見,亦豈非淸朝之一美事乎?此古之漢光武,救西京諛佞之弊,而崇尙名節,終至於士務苦節,視死如歸,國隨而正者也,可不大驚懼哉?是在聖上包荒之量,優容而褒勸之如何耳。然而以此之故,朝廷紛擾,念不及他,悠悠泛泛,未聞有一人,出一策發一奇,大拳擔當,判了此大機,其鑑不遠,只在丙子。臣竊城門閉而言路開者,不幸近之矣。亦臣疲苶,復添言地,識見空空,義理昧昧,告君之辭,徒知遜順,諫官之任,萬萬不合,而顧其官則正言爲名,在一日則當盡其責,苟利於國,碎首何惜乎?第臣旣得聞採施之命,雨露深仁,必及朽骨,況生者乎?渙發德音,臣三字缺至誠感通,靜而待之。是臣今日之三字缺而臣不欲不以聖人之言,爲天地之信,不欲以天地生成之德,竊爲私恩,亦不欲自恃奬勵之眷。徑先妄瀆,方兩司更發正論之日,心同跡異,以致闕啓,加之以過限之失。以此以彼,決難一刻靦然苟冒,請命速遞臣職。答曰,勿辭。退待物論。
答府曰,勿煩。
護軍姜栢年掃墳後,軍器奉事咸卿祥,焰焇煮取後,入來。
下直,伊川縣監洪瑾,靑山縣監朴廷翔,長鬐縣監沈譜。朝報
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,世子宮問安。答曰,知道。兼弼善金振來參。藥房日記
瀋陽柑子領去宣傳官申俊克下直。
夜五更,有霧氣。內下日記
府啓。答曰,不允。出仕事,依啓。內下記草
有政。吏批,以鄭攸爲修撰,申冕爲錦城縣監,金蓍國爲司譯院提調,金玉鉉爲學正,李台瑞·金克和兼成均館學正,金曄爲軍威縣監,吳挺一爲司僕正,李楫爲河陽縣監,尹世獻爲利川縣監,洪茂業爲江華經歷,黃道明爲平澤縣監,金鍊爲漢城左尹,兪㯙爲大司憲,李時楷爲兵曹參知,洪瑑爲黃海道觀察使,林聖翊爲弼善,李晩榮爲司諫,金重鎰爲副校理,田皡民爲刑曹正郞,元斗樞爲工曹正郞,鄭修爲廣興倉奉事,申冕爲承文副提調,朴璡爲楊花渡丞,韓崇爲洛河渡丞,李以存爲校理,鄭知和爲輔德,李爾松爲刑曹正郞,李梓兼春秋館記註官,李厚元·楊震行付成均館博士,尹衡啓·奉元檝爲學錄,沈瀗爲戶曹正郞,洪宇遠兼承文博士,韓尙玄·許悅爲承文院正字,李訔爲校書館副正字,李久澄爲宗簿寺提調,朴遂亨爲益山郡守,邊命益爲宗簿寺主簿,崔從爲繕工副奉事,安應亨爲社稷署提調,安獻徵爲承旨,蔡振後爲氷庫別檢。吏批政事
錄勳都監啓曰,此類之人,亦參隨從,殊甚猥濫矣事,傳敎矣。原從磨勘,係是莫重之擧,而有可據之例,故敢爲仰稟矣。伏承聖敎,不勝惶恐之至,啓下原從單子中,應機跟隨隨廳下人等及各司中不緊下吏名字載錄處,一一付標,以入之意,敢啓。傳曰,知道。今後以此爲例,可也。
錄勳都監啓曰,以都監全南監司鄭維城追送成冊,逆賊捕捉時有功勞全州判官李復吉等八人稟處事草記,傳曰,洪淸道原從人功勞憑考,一體施行事,傳敎矣。依聖敎,等第磨鍊別單以入之意,敢啓。傳曰,知道。錄勳都監謄錄
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,冬雨非時,日氣不適,伏未審夜來,玉體調攝,何如?熱候·耳患,數日間加減,何如?加入防風通聖散,昨日當爲畢進御矣。必須詳審卽今症候,然後可以議藥,今日入診,宜當。臣等不勝憂悶之至,敢來問安,竝此仰稟。答曰,知道。症候已言于醫官。入診後,三提調問安。答曰,知道。
再啓曰,臣等退出後,與崔得龍·朴頵·趙徵奎及諸御醫等,詳細商議,則皆以爲,脈候尙熱,防風通聖散依前加入,三貼加進,宜當云。依此劑入之意,敢啓。答曰,知道。
傳曰,月經水,此時亦可進御乎?御醫等回啓曰,熱之時則進御,宜當。藥房日記
入診時,入侍醫官崔得龍·朴泰元·朴頵·趙徵奎·提調三員竝入。內下日記
府·院啓。答曰,勿煩。內下記草
備邊司啓曰,政院啓辭,以備邊司慶尙監司武學才落汰定軍役事狀啓粘目,傳曰,此回啓末端措語,似誤,承旨察啓事,傳敎矣。觀此狀啓結末之語,其意專在於武學中,年未滿者及今方在喪者,待後試取之擧,而今此回啓末端,無參酌稟定之事,果與狀啓本意相左,此公事還出給,何如?傳曰,依啓。其回啓措語,似在於校生之才落者矣事,傳敎矣。元狀啓,專以武學汰定,軍保之不便爲主意,回啓時所當泛擧武學而言,而常以才落校生汰定武學,殊失法典本意,爲未穩,故首稱其爲姑息之政,而繼之以狀啓中武學應在從軍,而軍保別無調用定軍取怨等語,爲非,而如是措語矣。今承聖敎,更詳回啓之意,果爲漏誤,極爲惶恐,改付標以入之意,敢啓。答曰,知道。備局謄錄
上在昌慶宮。停常參·經筵。
傳曰,史官一員待命,騎馬三匹立之,樂器都監晝摘奸。內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,昨來日氣寒甚,伏未審夜間,玉體調攝,何如?氣急之症右耳所患,比昨加減,何如?熱候尙未快減耶?臣等不勝煎悶之至,敢來問安。答曰,日漸差減,勿爲問安。
三提調,世子宮問安。答曰,知道。藥房日記
國忌無事。內下日記
錄勳都監草記。答曰,知道。今後以此爲例,可也。內下記草
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,伏未審寒夜,玉體調攝,何如?昨承勿爲問安之敎,而防風通聖散三貼,昨日當爲畢進御矣,必須詳知症候,然後更爲議藥。臣等不勝憂悶之至,敢來問安,竝此仰稟。答曰,餘熱尙存,此藥加劑入。
再啓曰,臣等伏承聖批,以餘熱尙存,此藥加劑入爲敎。臣等卽與崔得龍·朴頵·趙徵奎及諸御醫等商議,則皆以爲聖候熱勢尙然,防風通聖散依前加入,更進三貼,宜當云。依此劑入之意,敢啓。答曰,知道。
三提調,世子宮問安。答曰,知道。
世子宮差備,招御醫朴頵下令曰,眼胞上所患,不膿自消,幾至如常,而近自數日來,得時令感冒之候,鼻塞聲重,汗出浹洽則氣頗平穩,無汗則不平矣。時無咳喘之症矣。又啓曰,王世子所服淸上防風湯五貼,昨日當盡,故朝者稟知,則王世子下令于醫官曰,眼胞上所患,不膿自消,幾至如常,而且自數日來,得時令感冒之候,鼻塞聲重,汗出浹洽則氣頗平穩,無汗則不平云。臣等與崔得龍·朴頵及諸御醫等商議,則此感寒所致,加荊芥穗·乾葛各一錢,人蔘敗毒散三貼進用,宜當云。依此劑入之意,敢啓。答曰,知道。藥房日記
辰時,日暈左珥,暈上有背。巳時,日暈兩珥,暈上有冠,色皆外靑。未時,黑雲二道,起自西方,直指東方,屈曲如蛇行之形,長竟天,廣尺許。申時,日暈。夜四更,流星出參星上,入坤方天際,狀如拳,尾長四五尺許,廣尺許,色赤。內下日記
吏曹草記。答曰,知道。李守綱等三人加資,其餘陞敍,似可也。內下記草郞廳曺命胤書。郞廳李朝望校正。
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,輔德臣鄭知和,世子宮問安。答曰,知道。藥房日記
司果吳挺緯,白川地掃墳呈辭。留政院。
平安都事書目,災傷差錯嘉山郡守鄭孝吉罷黜事。
府·院前啓,日蝕正日以姑停。
大司憲兪㯙啓曰,滓穢微臣,最居人下,釋褐筮仕,僅餘一紀,而遭遇聖明過蒙拔擢,年除歲遷,驟至宰列,環顧臣功,何以得此?臣常感懼,惟有涕淚,不料新命,又及於萬萬不似之臣,驚惶隕越,罔知攸措。仍伏念風憲之長,責任甚重,雖昇平無事之日,尙且難愼,矧今災異疊現,而外虞方啓,民心渙散,而逆亂滋興,紀綱板蕩,風俗壞敗。至於君臣之間,情意未孚,朝著之上,是非橫潰,紛紛擾擾,鎭靜無期。殿下以爲,此何等氣象耶?伏見殿下卽祚之後,銳意圖治,日御經筵,所講者憂國之道,所務者愛民之政,而玄象示警,則罪己求言,上下憂遑,直士忤旨,則優容虛受,間或擢用。此猶敬天弭災之一助,而至於今日之變,何如是太寥寥耶?況殿下納諫之美,漸不如初,擧措之際,喜怒失中,臣恐殿下相〈調〉攝之中,久廢開筵,操存省察之功,或有所間斷而然也。噫,天災時變,不可勝記,邊憂國計,到此地頭,而一向委靡,恬嬉度日,置國事於無可奈何之地。臣未知殿下,亦以爲無可奈何耶?言念及此,不覺心寒。當此之時,雖使剛方正直之士,任其言責,汲汲救正,猶恐其不濟,如臣駑劣無狀,有何尺寸之長,而忝冒首席,祗貽淸朝之羞辱乎?承之猥濫,莫此爲甚,徊徨累日,不敢直前,而且因狗馬之疾,呈單見阻,今始出謝,逋慢之罪,益無所逃,揆以彼此,決難仍冒,請命遞斥臣職。答曰,勿辭。朝報
上在昌慶宮。停常參·經筵。
藥房都提調領議政臣金自點,提調禮曹判書臣鄭太和,副提調行都承旨臣金光煜啓曰,數日寒甚,伏未審玉體調攝,何如?熱候·耳患,尙未快減耶?臣等不勝憂悶之至,敢來問安。答曰,近日所患之症,幾盡差愈,勿爲問安。
三提調·文學南重晦,世子宮問安。答曰,知道。症候已言于醫官矣。
三提調啓曰,中殿進御回春二陳湯,前後劑入一百貼,當盡於今日矣。與諸御醫等,詳細商議,則皆以爲,此藥最合於中殿症候,久久連進,誠爲有益,加用五十貼,宜當云。依此劑入之意,敢啓。答曰,知道。
又啓曰,王世子下令于醫官曰,感寒之症,昨夕連次發汗頗浹,而痰盛咳嗽等症,時無加減云。臣等與崔得龍·朴頵及諸御醫等商議,則皆以爲加片芩酒炒·地骨皮·枳角各一錢,解表二陳湯三貼連用,宜當云。依此劑入之意,敢啓。答曰,知道。
又啓曰,加入防風通聖散前後進御,已至二十四貼矣。臣等與崔得龍·朴頵·趙徵奎及諸御醫等,詳細商議,則皆以爲,今日批答,以諸症幾盡差愈爲敎,當此寒節,治熱之劑,不可過用,姑停數日,以觀症候,宜當云。諸醫之所見如此,敢啓。答曰,依啓。藥房日記
執義金元立辭職上疏。入啓。答曰,遞差。
以錄勳都監啓辭,報恩縣監李守綱,捕捉在逃逆賊李之馦·安益信·羅克龍,藍浦縣監李枝馨,捕捉在逃逆賊洪榮振,前公州牧使金孝誠,捕捉在逃逆賊金禮上,竝加資事,捧承傳。
府啓,包含荒穢之量,人主之盛德,而在易天地交泰之象,故自古興王之致治,莫不以是道焉。無若丹朱敖,無若殷王受之迷亂,此言奚宜至於虞周之世哉?誠以人臣憂治而危明,先事而陳戒者,不容不如是焉耳。大舜之有大焉者,貴於有以來天下之言,而執其兩端,用其中而已。其言雖妄,何嘗有忿戾之心乎?七情之中,惟怒最易發而難制,故大學正心章,以忿懥先焉。先儒以爲未發而期待,方發而偏係,旣發而流滯,皆心之病。李應蓍私憂過慮,狂妄之言,自反而無闕,則何與於我哉,而今旣累月留滯,其旣發之怒,必欲置之絶塞而後已哉?雷霆無終日之怒。請恢如天之量,還收李應蓍投北之命。誣告反坐,厥有常憲,豈容一毫有所饒貸於其間哉?後亮造意敎誘之謀,昭不可掩,而播言煽動之狀,其奸已著,揆諸王法,決不可竄配而止也。夫上變者受上賞,誣告者伏常刑,則其於勸懲之道,可謂得矣。後亮身負罔謝之罪,獨免刑章,寧有是理?輿情憤鬱,久而愈激,更命嚴鞫,按法處置。臺閣之臣,一言不相應,便爲斥逐,則讒諂面諛之人,至矣,是豈國家之福哉?洪命夏補外之命,一節加一節,瞻聆所及,莫不咨嗟。請還收洪命夏補外之命。答曰,勿煩。
答大司諫趙絅疏曰,只遞本職。
吏曹承文副提調尹絳口傳啓。朝報
義禁府啓曰,刑曹啓辭,漢城府參軍李聖時,西部參奉元近等,以殺人檢屍實因誤錄事元情公事,判付內除刑推議處事,命下矣。今日開坐時,所當依啓,而判義禁臣洪□本職判尹,故曾以此事待罪,不爲可否於其間。同義禁臣金□,以公故,不爲參坐。臣不敢獨爲議啓,待同僚齊坐議處之意,敢啓。傳曰,知道。禁府謄錄
上在昌慶宮。停常參·經筵。
自昧爽至巳時,沈霧。
以龍將處贈給還送銀酒榼貳坐·銀大貼伍葉,傳于姜栢年曰,此銀器還下該曹。
南翧,以兵曹言啓曰,參知臣李時楷,以服制出去,而判書出使,參判未差,參議臣李行遇,承文提調褒貶坐起進參,他無替直之員,假參知差出入直,何如?傳曰,依啓。
姜栢年,以司饔院言啓曰,自明年正月,各道朔膳及京各司供上,竝爲復舊事,該曹移文本院,而旣無謄錄,末由考據。移文禮曹及戶曹二行餘缺定式之事,而任其各道封進者也,十年停罷。今當五字缺必考可據前例,一年京外封進之規,一一謄送本院,以爲擧行之地,何如?傳曰,允。
南翧,以兵曹言啓曰,當日前司果金貴稱名人,自通化門入來,差備門外擊錚,極爲駭愕,令攸司囚禁治罪。同門守門將金元孝,常時不能禁斷,以致闌入,亦爲非矣。請推考。傳曰,允。
正言李袤啓曰,臣素性迂拙,固執己見,矯揉萬方,不知變化,惟有一段愛君之誠,實出於秉彝之良知。目擊艱危,質諸興亡,未有上下疑阻爻象如此,而能濟其國者也。自切嫠憂,猥陳狂瞽,伏蒙聖恩,獨無毫髮之譴,復忝言地,臣非木石,寧不感激?苟有圖報,隕結甘心,何形役顚仆之敢辭乎?然言責之任,庶官不同,旣發其端,終無一言,當此靜攝之日,徒事瀆擾,塞責連啓,臺閣之風,由臣而掃地矣。聖明非不受言,微臣自疏開導,使以言獲罪之名,歸於臣下,不能使從諫如流之美,歸之聖上,臣罪萬死矣。今將辭陛,自不禁〈?〉馬還鸞之淚,區區願忠之志,不能自遏,復有一獻焉。古人有言曰,人主之心,莫難平如怒心,莫難抑如忌心,莫難開如惑心,莫難解如疑心。此皆放心,而所以格君心之非者,格此等心也。怒則平之,忌則抑之,惑則開之,疑則解之,使君心常收,而善日起,過日消,治可立,安可保矣。古人豈欺言哉?誠今日之藥石也。臣微誠淺薄,不足以感動天聽,而憫默尸素,已多日矣,昨因宿疾轉劇,以致闕啓,竟未免故犯之罪,在法罔赦,請亟遞臣職。答曰,勿辭。退待物論。
持平金頊啓曰,包含荒穢之量,人主之盛德,而措辭見上答曰,不允。
南翧啓曰,今日賓廳·備局坐起日次,而大臣承文院褒貶進去,不得開坐之意,敢啓。傳曰,知道。
司諫李晩榮啓曰,殿下卽位二十四年之間,廷臣之狂言妄論者,豈無一二如應蓍者乎?雖或有被薄譴之時,而未嘗置之必死之地,故前後臺閣之臣,恃殿下包容虛受之德,有懷必達,無言不盡,應蓍狂妄之疏,亦出於殿下作成直氣之攸致也。今者斥逐於窮荒絶域,不幸溘然於雪霜風露之侵,則殿下數十年培養直道者,反歸於殺諫臣之名,而朝臣之以言爲戒,必將由此而始,此豈國家之福哉?臺臣之苦口力爭,雖屢被情外之嚴旨,而一年垂盡,猶不知止者,誠以逐殺諫臣,杜塞言路,實是亡國之道,故不欲使殿下,有此過擧也,豈有一毫有所扶護一狂言應蓍之意哉?請加三思,亟收李應蓍投北之命。誣告反坐,國法至嚴。趙後亮奸慝凶跡,已盡昭著矣,豈可曲貸其罔赦之罪,使兇飾之喘,偃息於竄配之中乎?請亟命嚴鞫,以正邦刑。洪命夏論啓憲府,不過臺閣上相規例事也,而殿下於其辭單,卽令遞差,今又特除外縣,使命夏有失,旣是諫官,則不當譴罰之若是,況無一毫罪過者乎?瞻聆所及,莫不驚嗟,此豈朝臣之所望於聖明者乎?請加三思,還收洪命夏補外之命。具鏊罪犯,雖出於不學無識,然若無所恃,則必不生意於此也。殿下非不知其罪,而猶且不治者,此無他也。戚畹之權勢,使殿下不能行三尺之法也,豈不寒心乎?古之人,雖君賜,旣是宮人,則有不敢近者,況出宮之女,鏊何敢私自率畜?國言不已,公論愈激,請廣州府尹具鏊,亟命依科定罪。正言李袤,以宿疾轉劇,以致闕啓,未免有故犯之罪,引嫌而退。縷縷所陳,實出忠懇,而皆今日藥石之言,深得諫臣格君之道,其言殊足可尙,闕啓小失,非所當論,請正言李袤出仕。答曰,不允。出仕事,依啓。
姜栢年啓曰,以吏兵曹削職四字缺被罪年月不書處有無,承旨察啓事,傳敎矣。歲抄單子中,被罪者則皆書年月,而如久遠被罪之人,則或於蒙宥之後,禁府文書二字缺該曹之際,不書被罪年月,故該曹自前因循,只書蒙宥年月者,有之矣。雖曰已成近來謬規,而似無詳察之意,吏兵曹當該郞廳竝推考,色吏亦爲推治,何如?傳曰,允。燼餘
上在昌慶宮。停常參·經筵。
下直,榮川郡守沈長世。
藥房都提調臣金自點,提調臣鄭太和,左承旨臣李䅘啓曰,冬寒比甚,伏未審昨今,玉候調攝,何如?熱候·耳患,尙未快復耶?湯藥停進之後,諸症加減,何如?臣等不勝煎悶之至,敢來問安。答曰,諸症幾盡差愈,勿爲問安。
掌令李䅘啓曰,古之諫臣,隨事陳戒,知無不言,連章累牘,積成券軸,欲取其藁而焚棄之,徐自思曰,不留此藁,後人何以知從諫如流之美,而彰君之善哉?遂不焚。今臣誠意淺薄,連以三事五啓,而不爲允從,旣不能彰君之善,徒傷上下之體,其義可以退矣。古之人君,以善言必再奬勵之,故得聞其所不聞。臣欲以一言,以開上下之疑惑,而未信而言,臣不敢爲。且今日乃臣祖父忌日也,再昨本府開坐時,以明日有私忌齋戒,不得行城上所之意,告于僚位矣。向晩下吏來言,明日乃政府合坐,新除授參謁,不可不進。臣意以爲,旣不得行公於本府,則不能進政府之合坐,故以式暇懸頉,言送矣。今聞,政府參謁,則除服制式暇云。身爲法官,身自犯法,不可一刻仍冒,請命遞斥臣職。答曰,勿辭。退待物論。
安獻徵,以禮曹言啓曰,京中及諸道孝子·節婦等,自本曹開錄行跡,報于政府,磨勘入啓,乃是規例。頃因大臣分付,更爲査覈,而元數甚多,文書煩亂,別定郞官一員,使之當掌考准,或盡言了矣。其文書軸,盡被偸竊云,事極驚駭,而此非錢穀獄訟文案之比,似無中間用奸之事,或出於謀陷該掌官吏之計,遽先論罪,則恐墜其術。姑令捕盜廳密密譏捕,而京外前後報來孝子·節婦等姓名摠錄,則幸而不失,一一照名行文,使之各其名下,懸錄實跡,啓聞擧行之意,漢城府及諸道監司處,詳細知委,何如?傳曰,允。
安獻徵,以禮曹言啓曰,司饔院都提調啓辭,自明年正月,各道朔膳及京各司供上,竝爲復舊事,該曹啓下,移文本院,而旣無謄錄,末由據考,移文禮曹及戶曹,則已過數月,皆不謄送,斷不可以徒憑口傳,矇然捧入也。至於三名日物膳,則與甲申封進之數,亦多差違可疑之處。所謂甲申之規,亦無本院謄錄及該曹定式之事,而任其各道封進者也。十年停罷,今當釐正,竝令各該曹,必考可據前例,一年京外封進之規,一一謄送本院,以爲逐朔擧行之地,何如?傳曰,允事,傳敎矣。本曹亦無亂前謄錄,未有可據之籍,頃已行移諸道,使之謄出丙子以前所封朔膳及三名日物膳色目種數,成冊上送,則幾盡來到,而惟咸鏡·慶尙·江原三道,未及齊到,當待其上來,自本曹合書爲一冊,輸送該院,使之憑考點捧。以下缺
姜栢年,以禮曹言啓曰,卽接掌樂院牒呈,全南道康津縣樂工樂生上送事公文到付,而只樂工現身,樂生則不來,故更爲行移催促矣。今者樂生金海立一族,新選金安秋所志內,樂生金海立,去庚辰年身死,已受立案,而本官趁不代定,年年以海立之名,收布於海立之一族上納。今因當身上送之令,又以一族捉送囚次知,不得不來現,而已死樂工之役,每以一族代答,極爲冤憫云云。本院取考所持物故立案,則果爲的實。當初啓下事目中,逃故年老者,一一本定事,申明行會,而本官乃於金海立物故年久之後,敢以一族捉送,以致稱冤於國家,事甚可駭。此而置之,後弊難防,康津縣監,爲先從重推考,色吏,令本道監司,移他官,刑推定罪,物故之代,亦令急速充定上送,何如?傳曰,允。
姜栢年,以奉常寺言啓曰,籍田乃粢盛重地,而經亂以來,典僕比前益少,東籍現存者十餘人,以此十餘人,粢盛之地,收拾無路,而東籍奴子孝成·孝賢,素稱頑悍,孝成則投入掌苑署,孝賢則改名南以者,入屬香室。其爲情狀,尤極痛駭。大槪祖宗朝金石之典,至嚴且重,本寺奴婢,絶無斜付之弊。宗廟莫重焉,而入屬守僕,猶且還出,況香室·掌苑署之冒入者乎?此而不爲刷出,則祭享重地,餘存奴子,必將百計謀避,無以收拾,誠可寒心。孝成·孝賢等,竝令還屬本寺,以存法典之意,何如?傳曰,依啓。
司諫李晩榮啓曰,殿下卽位,于今二十四年之間,廷臣之狂言妄論者,豈無一二如李應蓍者乎?雖或有薄譴之時,而未嘗置之必死之地,故前後臺閣之臣,恃殿下包容虛受之德,有懷必達,無言不盡。應蓍狂妄之疏,亦出於殿下作成直氣之攸致也。今者斥逐於北荒寒苦之域,不幸溘然於雪上風露之侵,則殿下數十年培養直道者,反歸於殺諫臣之名,而朝臣之以言爲戒,必將由此而始,此豈國家之福哉?更加三思,亟收李應蓍投北之命。誣告反坐,國法至嚴,趙後亮奸慝兇疏,已盡昭著,豈可曲貸其罔赦之罪,使兇賊之喘,偃息於竄配之中乎?請亟命嚴鞫,以正邦刑。洪命夏論啓憲府,不過臺閣上相規例事,而殿下於其辭單,卽令遞差,旋又特除外縣,使命夏有失,旣是臺官,則不當譴罰之若是,況無一毫罪過者乎?瞻聆所及,無不驚嗟,此殊非朝臣之曾所望於聖明也。請加三思,還收洪命夏補外之命。具鏊罪犯,雖出於不學無識,然若無所恃,則必不能生意於此也。殿下非不知其罪,而猶且不治者,此無他,戚畹之權勢,至使殿下不能行三尺之法也,其漸豈不寒心乎?古之人,雖君賜,旣是宮人,則有不敢近者,況出宮之女,鏊何敢私自率畜?國言不已,公論愈激。請廣州府尹具鏊,亟命依科定罪。答曰,勿煩。
持平金頊啓曰,包含荒穢之量,人主之盛德,而在易天地交泰之象,故自古興王之致治,莫不以是道焉。大舜之有大焉者,貴於有以來天下之言,而執其兩端,用其中而已。李應蓍私憂過慮,狂妄之言,自反而無闕,則何與於我哉,而今旣累月,留滯其旣發之怒,必欲置之絶塞而後已哉?請恢如天之量,還收應蓍投北之命。誣告反坐,厥有常憲,豈一毫有所饒貸於其間哉?後亮造意敎誘之謀,昭不可掩,而播言煽動之狀,其奸已著,揆諸王法,決不可竄配而止也。輿情憤鬱,久而愈激,請更命嚴鞫,按法處置。臺閣之臣,一言不相應,便爲斥逐,則讒諂面諛之人,至矣,是豈國家之福哉?洪命夏補外之命,一節加一節,瞻聆所及,莫不咨嗟。請更加三思,還收洪命夏補外之命。掌令李䅘,以三事五啓,未蒙允從。且以祖父私忌,政府參謁,以式暇懸頉。今聞政府參謁,除服制式暇云,身爲法官,先自犯法,不可仍冒,引嫌而退。緣有式暇,不得行公,而政府合坐,私頉無例,則仍在法官,似爲未安。請掌令李䅘遞差。答曰,不允。遞差事,依啓。
藥房啓曰,世子所服加片芩酒炒·枳殼·地骨皮各一錢,解表二陳湯三貼,今日當盡,故卽令醫官稟知,則下令曰,朝則不知諸症之稍減,日晩之後,始知痰盛及諸症,比昨,頗似減歇云。臣等與崔得龍·朴頵·趙徵奎等商議,則皆以爲,世子感寒之症,尙未平復,解表二陳湯,依前加入,而去元入蘇葉,代蘇子炒硏一錢,去麻黃,仍用二貼,宜當云。依此劑入之意,敢啓。傳曰,知道。
李元鎭啓曰,掌令李䅘再啓煩瀆,退待物論矣。傳曰,知道。
姜栢年,以戶曹言啓曰,凡行用文書,竝皆踏印,自是法例,而近日各司官吏,任便爲事,至於米布重物,其他各種雜物取用公幹,或有以白文成送者,其爲簡慢,殊甚不當。今後則凡各處公事,無論上司,備員着署明白踏印,然後施行,而白文成送官吏,則一一摘發,以懲其自便之習,何如?傳曰,允。燼餘
上在昌慶宮。停常參·經筵。
巳時午時,日暈。未時,日暈,暈上有背,色內赤外靑。申時,日暈。
大司憲兪㯙,持平金頊啓曰,包含荒穢之量,人主之盛德,而在易天地交泰之象,故自古興王之致治,莫不以是道焉。無若丹朱敖,無若殷王受之迷亂,此言奚宜至於虞周之世哉?誠以人臣憂治危明,先事而陳戒者,不容不如是焉耳。大舜之有大焉者,貴於有以來天下之言,而執其兩端,用其中而已,其言雖妄,何嘗有忿戾之心乎?七情之中,惟怒最易發而難制,故大學正心章,以忿懥先焉。先儒以爲未發而期待,方發而偏係,旣發而留滯,皆心之病。李應蓍私憂過慮,狂妄之言,自反而無闕,則何與於我哉,而今旣累月留滯,其旣發之怒,必欲置之絶塞而後已哉?雷霆無竟日之怒,請恢如天之量,還收應蓍投北之命。誣告反坐,厥有常憲,豈容一毫有所饒貸於其間哉?後亮造意敎誘之謀,昭不可掩,而播言煽動之狀,其奸已著,揆諸王法,決不可竄配而止也。身負罔赦之罪,獨免刑章,寧有是理?輿情憤鬱,久而愈激,請更命嚴鞫,按法處置。臺閣之臣,一言不相應,便爲斥逐,則讒諂面諛之人至矣,是豈國家之福哉?洪命夏補外之命,一節加一節,瞻聆所及,莫不咨嗟。請還收洪命夏補外之命。答曰,勿煩。
司諫李晩榮啓曰,殿下卽位,于今二十四年之間,廷臣之狂言妄論者,豈無一二如李應蓍者乎?雖或有薄譴之時,而未嘗置之必死之地,故前後臺閣之臣,恃殿下包容虛受之量,有懷必達,無言不盡。應蓍狂妄之疏,亦出於殿下作成直氣之攸致也。今者斥逐於北荒寒苦之域,不幸溘然於雪霜風露之侵,則殿下數十年培養直道者,反歸於殺諫臣之名,而朝臣之以言爲戒,必將由此而始,是豈國家之福哉?臺臣苦口力爭,屢被嚴旨,而久不知止者,誠以逐殺諫臣杜塞言路,實爲亡國之道,故不欲使殿下,有此過擧也,豈有扶護一狂言應蓍之意哉?請加三思,亟收李應蓍投北之命。誣告反坐,國法至嚴。趙後亮奸慝兇疏,已盡昭著矣,豈可曲貸罔赦之罪,使兇飾之喘,偃息於竄配之中乎?請亟命嚴鞫,以正邦刑。洪命夏論啓憲府,不過臺閣上相規之例事,而殿下於其辭單,卽令遞差,旋又特除外縣,使命夏有失,旣是臺諫,則不當譴罰之如是,況無一毫罪過者乎?瞻聆所及,莫不驚嗟,此殊非朝臣之曾所望於聖明也。請加三思,還收洪命夏補外之命。具鏊罪犯,雖出於不學無識,然若無所恃,則必不敢生意於此也。殿下非不知其罪,而獨且不治者,此無他,戚畹之權勢,至使殿下不能行三尺之法也,其漸豈不寒心乎?古之人,雖君賜,旣是宮人,則有不敢近者。況出宮之女,鏊何敢私自率畜?國言不已,公論愈激。請廣州府尹具鏊,亟命依科焉。答曰,勿煩。
姜栢年啓曰,禮曹來正月內行各祭磨鍊單子中,仁獻王后,以仁穆王后誤書,至於付標以下。臣以代房,當初捧入,未及致察,不勝惶恐。且莫重國忌單子,如是誤書,其時當該郞廳推考,色吏令攸司。以下缺燼餘
上在昌慶宮。停常參·經筵。
藥房,慶德宮中宮殿問安。答曰,一樣。
有政。吏批,判書李行遠病,參判李基祚進,參議尹絳進,左副承旨安獻徵進。
兵批,判書李時白出使,參判未差,參議李行遇進,參知李時楷服制,右副承旨南翧進。
以崔惠吉爲大司諫,南重晦爲正言,元振溟爲掌令,宣弘遠爲嘉山郡守,以下缺盧守元爲武平君,泳爲晉城監,崔攸之爲承文院副正字,吳燦爲成均館學正,都擧元爲成均館學錄,李坰爲承文院判校,金佐明爲修撰,南溟振爲陽智縣監,崔命性爲活人署別提,金元祥爲瓦署別提,李後奭爲兵曹正郞,洪鐩爲兵曹佐郞,報恩縣監李守綱,藍浦縣監李枝馨,前牧使金孝誠爲通政大夫,金南重爲同知義禁府事,趙絅爲都承旨,洪宇遠爲注書,林爲副應敎,李梓爲文學,朴安孝爲驪州牧使,權勛爲尙州牧使。
以金堉爲上護軍,鄭世規爲護軍,金光煜爲護軍,韓興一爲司直,金元立·李·朴振立·李東龍·孟元賓·田潝·李景顔爲副司直,趙絅·林堜爲副護軍,金孝誠爲副司果。
南翧,以兵曹言啓曰,本兵之地,事務繁劇,坐起頻數,褒貶又迫,而兵部一員病遞,今至累日,佐郞吳翮,以新恩受由下鄕,遠在嶺外,時無上來之期,吳翮改差,今日政竝爲差出,何如?傳曰,允。
安獻徵,以禮曹言啓曰,來正月內各祭磨鍊啓本,臣等非不詳察,而誤書之字,未及覺悟,矇然入啓矣,今見政院啓辭,不勝驚悚之至。臣等旣皆着名,何可獨諉於郞官該吏乎?伏地惶恐,原公事付標以入之意,敢啓。傳曰,知道。
傳于姜栢年曰,今番敍用單子,入之。
姜栢年啓曰,禮曹啓目,慶尙監司許積上送皇極經世書·東史補編通載·伊洛淵源·中庸或問等冊,進上五件。館上五件外,又有國用三十件,令政院,稟旨處置事,允下矣。進上及弘文館上外餘件,何以處之乎?敢稟。傳曰。以下缺
吏批啓曰,尹瓛,以杖六十罪功議各減一等,則厥律當爲笞四十矣。笞四十,亦爲奪告身耶?事,傳敎矣。問于律官,則尹瓛照律杖六十·徒一年·告身盡行追奪,而功議雖各減一等,以徒年計減之故,杖九十·奪告身四等云矣。傳曰,知道。然則似爲冤枉,令該府日數久近相考,依他例施行。
南翧啓曰,新除授承政院都承旨趙絅,時在洪淸道牙山地,斯速上來事,下諭,何如?傳曰,允。
姜栢年,以戶曹言啓曰,以本曹草記,內資·禮賓兩寺,無面味惡甘艮醬,所徵之數,未滿十分之一。漢城府當該郞廳,依當初啓辭,從重推考,色吏,令攸司囚治事。傳曰,依啓。其中味惡之醬,置之似當,議處事,傳敎矣。兩寺無面甘艮醬,其數甚多,囚禁累朔,生徵者未滿十分之一,則彌年閱歲,勢難畢捧。且陳久味惡者,則公家所儲,不謹看護,已作無用之物,典守之人,難免厥罪,而色吏旣被徒年之律,醬婢亦已囚治,足以懲艾,依下敎置之勿徵,何如?傳曰,允。
南翧,以備邊司言啓曰,臣金自點及堂上四員來會本司,昨夕啓下東萊府使狀啓,將爲回啓。此與循例公事不同,必須齊會商確,而右議政以病未參,待右議政來參,諸堂上使之畢會相議回啓之意,敢啓。傳曰,知道。
司諫李晩榮啓曰,殿下卽位,于今二十四年之間,廷臣之狂言妄論者,豈無一二如應蓍者乎?雖或有薄譴之時,而未嘗置之必死之地。故前後臺閣之臣,恃殿下包容虛受之德,有懷必達,無言不盡。應蓍狂妄之疏,亦出於殿下作成直氣之攸致也。今者斥逐於北荒寒苦之域,不幸溘然於雪霜風露之侵,則殿下數十年培養直道者,反歸於殺諫臣之名,而朝臣之以言爲戒,必將由此而始,此豈國家之福哉?臺臣之苦口力爭,雖屢被嚴旨,而久不知止者,誠以逐殺諫臣杜塞言路,實爲亡國之道,故不欲使殿下有此過擧也,豈有扶護一狂言應蓍之理哉?請加三思,亟收李應蓍投北之命。誣告反坐,國法至嚴。趙後亮奸慝兇跡,已盡昭著矣,豈可曲貸其罔赦之罪,使兇飾之喘,偃息於竄配之中乎?請亟命嚴鞫,以正邦刑。洪命夏論啓憲府,不過臺閣上相規之例事,而殿下於其辭單,卽令遞差,旋又特除外縣,使命夏有失,旣是臺官,則不當譴罰若是,況無一毫罪過者乎?瞻聆所及,莫不驚嗟,此殊非朝臣之曾所望於聖明也。請加三思,還收洪命夏補外之命。具鏊罪犯,雖出於不學無識,然若無所恃,則必不敢生意於此也。殿下非不知其罪,而猶且不治者,此無他,戚畹之權勢,至使殿下不能行三尺之法也。其漸豈不寒心哉?古之人,雖君賜,旣是宮人,則有不敢近者。況出宮之女,鏊何敢私自率畜?國言不已,公論愈激。請廣州府尹具鏊,亟命依科定罪。答曰,不允。具鏊推考。
持平金頊啓曰,包含荒穢之量,人主之盛德,而在易天地交泰之象。故自古興王之致治,莫不以是道焉。無若丹朱傲,無若殷王受之迷亂,此言奚宜至於虞周之世哉?誠以人臣憂治而危明,先事而陳戒者,不容不如是焉耳。大舜之有大焉者,貴於有以來天下之言,執其兩端,用其中而已,其言雖妄,何嘗有忿怒之心乎?七情之中,惟怒最易發而難制,故大學正心章,以忿懥先焉。先儒以爲未發而期待,方發而偏係,旣發而留滯,皆心之病。李應蓍私憂過慮,狂妄之言,自反而無闕,則何與於我哉,而今旣累月留滯,其旣發之怒,必欲置之絶塞而後已哉?雷霆無竟日之怒。請恢如天之量,還收應蓍投北之命。誣告反坐,厥有常憲,豈容一毫有所饒貸於其間哉?後亮造意敎誘之謀,昭不可掩,而播言煽動之狀,其奸已著,揆諸王法,決不可竄配而止也。夫上變者受上賞,誣告者伏常刑,則其於勸懲之道,可謂得矣。後亮身負罔赦之罪,獨免刑章,寧有是理?輿情憤鬱,久而愈激。請更命嚴鞫,按法處置。臺閣之臣,一言不相應,便爲斥逐,則讒諂面諛之人,至矣,是豈國家之福哉?洪命夏補外之命,一節加一節,瞻聆所及,無不咨嗟。請還收洪命夏補外之命。答曰,勿煩。
南翧啓曰,具鏊推考事,命下矣。臺諫方以按律定罪論啓,推考承傳,不得捧入之〈意〉,敢啓。傳曰,知道。燼餘
上在昌慶宮。停常參·經筵。
藥房都提調金自點,副提調鄭太和,右承旨李䅘啓曰,近來日氣不調,伏未審數日間,玉候調攝,何如?此時諸症加減,亦何如?湯藥停進,已過五日,卽今症候,詳細下敎,然後可以議藥。臣等不勝憂悶之至,敢來問安,竝此仰稟。答曰,炎上之症,時無復發,而右耳之病,猶夫前日,丸藥議定,宜當。
再啓曰,臣等伏承丸藥議定之敎,與崔得龍·李希憲·李詻·金孝忠·朴頵等商議,則皆以爲,丸藥之最合耳症,又能治熱。藥力緊切者,莫如當歸龍薈丸,一劑連進,宜當云。依此劑入之意,敢啓。答曰,知道。
又啓曰,王世子所服加入解表二陳湯,當盡於昨日,故卽令醫官稟知,則諸症幾盡差愈,而汗出雖不多,時時不止云。臣等與諸御醫等商議,則皆以爲感寒已盡,和解湯藥,姑爲停止,以觀前頭症候之如何,而但纔向差歇,汗出表虛之時,如或出入,添傷再感,則爲患不淺,愼出入善調攝,自然可至平復云,敢啓。答曰,知道。
安獻徵,以樂器都監言啓曰,都監功役,已爲完畢,新造及舊件仍修補之數,竝爲別單開錄,以備御覽。各處官員,招致都監,一一計授分送,而社稷·文廟·諸山川所用樂器中,笙則元數六部,而所存只一部。此非我國匠人所造之物,故自前貿得於中原,將以餘存一部,推移以用矣。且宗廟以下各處祭服白·黑衫·紅裳各二百八件,諸具二千三百三種,則令該曹,今方措備,畢造卽時分送之意,敢啓。傳曰,知道。
姜栢年,以禮曹言啓曰,明年正月爲始,丁丑以後所減供上之物復舊事,已爲啓下,分付各司矣。今見司宰監牒呈,則貴人·昭容·元孫·諸阿只氏及尙宮·侍女一應內人等宣飯所用,何以爲之云?該司物力,可以照舊進排,則似當竝復亂前之規,而度支事勢可逮與否,臣曹未能詳知,令戶曹,參酌一年應用,啓稟定奪,何如?傳曰,依啓。
持平金頊啓曰,包含荒穢之量。措辭見上答曰,更勿瀆擾。
司諫李晩榮啓曰,殿下卽位,于今二十四年之間,廷臣之狂言妄論者,豈無一二如應蓍者乎?雖或有薄譴之時,而未嘗置之必死之地,故前後臺閣之臣,恃殿下包容虛受之德,有懷必達,無言不盡。應蓍狂妄之疏,亦出於殿下作成直氣之攸致也。今者斥逐於北荒寒苦之域,不幸溘然於雪霜風露之侵,則殿下數十年培養直道者,反歸於殺諫臣之名,而朝臣之以言爲戒,必將由此而始,此豈國家之福哉?臺臣苦口力爭,雖屢被嚴旨,久不知止者,誠以逐殺諫臣杜塞言路,實是亡國之道,故不欲使殿下有此過擧也,豈有扶護一狂言應蓍之意哉?請加三思,亟收李應蓍投北之命。國法至嚴,趙後亮奸慝兇跡,已盡昭著矣,豈可曲貸其罔赦之罪,使兇飾之喘,偃息於竄配之中乎?請亟命嚴鞫,以正邦刑。洪命夏論啓憲府,不過臺閣上相規例事,而殿下於其辭單,卽令遞差,旋又特除外縣,使命夏有失,旣是臺官,則不當譴罰若是,況無一毫罪過者乎?瞻聆所及,莫不驚嗟,此殊非朝臣之曾所望於聖明也。請加三思,還收洪命夏補外之命。具鏊罪犯,雖出於不學無識,然若無所恃,則必不敢生意於此也。殿下非不知其罪,而猶此不治者,此無他,戚畹之權勢,至使殿下不能行三尺之法也,其漸豈不寒心乎?古之人,雖君賜,旣是宮人,則有不敢近者。況出宮之女,鏊何敢私自率畜?厥罪係干重律,決不可尋常推考而止。請廣州府尹具鏊,亟命依科定罪。答曰,旣已配處,更勿瀆擾。燼餘
上在昌慶宮。停常參·經筵。
仁烈王后忌辰齋戒。
南翧,以備邊司言啓曰,當初藤差等出來之意,專在致弔一款,而自前此等之喪,本無相問之事,今若慰問,則又開無前之例,必有請船之擧,故不敢輕許矣。觀此狀啓,倭差等以謂,若無致慰書契,則譯官亦不必入送,言辭不遜,欲售其計而後已。渠之喜怒,雖不足爲慮,而但島主憑藉彼國,居間反覆,隨事生梗,則其勢似不得終始牢拒,不如因其渴望之時,以副其請,而事係重大,不可容易處之,故臣等齊會熟講,則臣李時白·鄭太和·李行遠·李時昉以爲,請弔之意,專在請船。旣弔之後,必有給船之擧,後弊無窮,似難輕許,而彼有大欲,終不得遂,則其爲搆患與否,固不可必,而其間操弄萬端致辱,有不可言者,此必至之理也。今以一船之故,大失隣好之道,實非長策,不如因其渴求,以副其至願,決不可已。臣元斗杓·閔聖徽·李基祚以爲,彼實無大段開釁,則島主之力,似難輕重於其間。今若從其所請,則萬松·以酊,已行請船之弊,有不足說,而日後無窮之患,亦不可不慮,似當一切牢拒,而但島主要得我國弔慰者,非特在於送船,又欲夸示於島衆,而終未遂意,則意甚落莫,含憤生梗,難保其必無,別撰致慰書契,備送若干物件,以助其喪。使譯官力言,今番弔慰,如是持難者,萬松院等送船之擧,爲我國難堪之事。此後雖或援例請船,決不可從,相好之間,事貴誠實,不得不預先直諫,請船一款,切勿發說之意,善爲措辭言之,似當云。群議如此,通議于原任大臣,則皆以爲弔問無前規,請船有巨弊,雖不可輕許,若不得終始牢拒,又有生梗之患,則趁此機會,許弔爲便云。臣金自點·南以雄之意,與原任諸臣所見無異,因渠渴望,別撰弔慰書契入送,何如?答曰,知道。無據之弔,旣不能拒,則有例之船,其何以防塞乎?開路之後,代代請船,則我國民力,決難支堪,以予揆之,莫若堅守舊例爲便也。
傳于南翧曰,倭書契齎去譯官,歲前發送,似當,言于備局。
姜栢年,以觀象監官員,以領事提調意啓曰,常時日月之食,見於天際,則例必登高看望矣。今十二月十五日月食,以三篇算法推之,大明曆法不食,外篇法初虧寅正二刻,內篇法初虧卯初三刻,兩篇初虧時刻,皆在天際,平地候望,似難看驗,依前例別定監官員二員,登駝駱上看候見驗,放火後救食,何如?傳曰,允。
又以司饔官員,以都提調意啓曰,統制使所封二等生靑魚全數體一字缺惡,不合進上,慢忽封進之習,不可不懲。請統制使金應海,從重推考,傳曰,允。
又以兵曹言啓曰,平安道義州農軍,全南道二百名,今月十六日京中當爲點送,而依前例留糧犒饋等事,令戶曹,預爲擧行之意,敢啓。傳曰,依啓。
又以吏曹言啓曰,臺諫有闕,政事,何以爲之?敢稟。燼餘
上在昌慶宮。停常參·經筵。
仁烈王后忌辰。
申時,黃白雲一道如氣,起自坤方,直指巽方,長竟天,廣尺許,良久乃滅。
姜栢年,以備邊司言啓曰,傳曰,倭書契齎去譯官,歲前發送,似當,言于備局事,傳敎矣。待其書契上來,聞其所言如何,移咨衙門之意,前已入啓蒙允。今則書契上來已久,而欲待倭差問答結末後,卽爲啓稟,差送譯官矣。伏承下敎,極爲允當,譯官中伶俐解事之人,令該院極擇差定,咨文亦令承文院撰出,而書契元本,當爲入送,其中小無歸德淸國之意,韃靼二字,亦非尊稱之語,必爲淸國所惡。若謂我國無辭受之,則不但在我之道,有所未安,或不無致詰之端。備將東萊府使當初書契捧納時論詰爭辨之言及倭人所答之辭,善爲措語具咨,以明我國之意,在不可已。以此分付承文院,宜當,或以爲,今若送示書契元本,則此後淸國,以是爲例,凡干倭情,必欲求見其書契,則後弊不可不慮。只枚擧移咨,而元書契則勿爲入送,似當云。此言亦有所見,伏候上裁。答曰,依啓。元書契,似不可不送矣。燼餘
上在昌慶宮。停常參·經筵。
下直,錦城縣監申冕。
夜一更,白雲一道如氣,起自坤方,直指巽方,長竟天,廣尺許,良久乃滅。
傳于姜栢年曰,倭差旣請遣人慰問,怒其不滿,又厄其行,我國之見侮,可謂極矣。下送譯官,久留東萊,殊甚不可,使之還爲上來事,言于該曹。
姜栢年,以都摠府言啓曰,副提調金南重,以春秋館褒貶事,除標信進去,敢啓。傳曰,知道。燼餘
上在昌慶宮。停常參·經筵。
藥房都提調金自點,提調鄭太和,左承旨李䅘啓曰,冬寒比極,伏未審數日來,玉候調攝,何如?諸症漸向平復乎?臣等不勝區區憂悶之至,敢來問安。答曰,幾盡差復矣。
南翧,以備邊司言啓曰,備忘記,差倭旣請遣人慰問,怒其不滿,又厄其行,我國之見侮,可謂極矣。下送譯官,久留東萊,殊甚不可,使之還爲上來事,言于該司事,傳敎矣。朝廷差遣譯官,藤倭不許入往,情態可惡,似當依聖敎,卽令上來,而倭人必欲遂其所望,雖有此操縱之言,因此而徑先起還,則在我處置,似欠從容。令東萊府使,更觀其辭色,實有終始阻行之意,則倭差未歸之前,譯官等先爲上送,俾無受侮之事,而彼雖旣知朝廷不許致弔,仍欲入送,則依當初定奪施行,亦合便宜。群議如此,以此意詳細知會于東萊府使,何如?答曰,依啓。
安獻徵,以內醫院官員,以都提調意啓曰,宗廟大祭後,羊肝二部,例爲來納于本院。今番則又有傳敎,故昨日申明分付,而卽者只以一部來呈,一部則稱以閪失,極爲過甚。當該守僕,令攸司囚禁治罪,何如?傳曰,允。
又以錄勳都監言啓曰,都廳李時萬,有故減下,而都監工役垂畢,如謄錄修正原從錄券印出等事,色郞廳,自當監董,都廳不必差出之意,敢啓。傳曰,知道。
又以錄勳都監言啓曰,會盟錄券及會盟軸,旣已印出畢書,依前之進上之意,敢啓。傳曰,知道。
又以司饔院官員,以都提調意啓曰,洪淸道臘肉進上中,生雉多有臭變色惡者,外方進供,勢難退送,不得已捧入。當該封進官吏,請竝從重推考。傳曰,允。
安獻徵,以春秋館官員,以領監事意啓曰,去春夏等褒貶開坐時,取考史官時政記,未修正日數,知委京外所在之處,使之定限修正,而今此褒貶,尙有累朔不修正者,事甚未便。當該官員査出推考,趁速修正,何如?傳曰,依啓。其中朔數最多者,罷職。
安獻徵,以弘文館官員,以領事意啓曰,本館官員今秋冬等褒貶,當爲等第磨勘,而大提學趙絅在外未上來,大提學·副提學,俱未差,限內不得爲之之意,敢啓。傳曰,知道。
李䅘,以戶曹言啓曰,禮曹啓辭,明年正月爲始,丁丑以後所減供上之物復舊事,已爲三字缺分付各司矣。今見司宰監牒呈,則一行七字缺該司物力,可以照舊進排,則似當竝復亂前三字缺支事勢可逮與否,臣曹未能詳知,令戶曹參酌應用,啓稟定奪,何如?傳曰,依啓事,傳敎矣。取考司宰監貢案,付一年應納之數,比較丁亥爲始復舊供上物種,則石首魚六千三十二束·乾秀魚五百十六尾·卵醢一百三十一斗八升不足。此三種,則所當料理繼用,而貴人以下諸處宣飯所用,亦依舊例而計之,石首魚四千三十束·乾秀魚一千一百六十尾·卵醢九十六斗八升四合,又爲加備,可支一年,而更無辦出之路,極爲悶慮。其勢似難竝復其亂前之規,徐當別爲料理,以得其可繼之策,然後復舊,何如?傳曰,依啓。
以樂器都監儀軌事目,傳于安獻徵曰,修補之物,亦爲儀軌乎?如是爲之,事涉有弊,勿爲,可也。
以刑曹都囚徒單子,傳曰,觀此囚單子,則獄囚多滯,近日益甚,令各司,速爲決放。
南翧,以刑曹言啓曰,以本曹都囚徒單子,傳曰,觀此囚單子,則獄囚多滯,近日益甚,令各司速爲決放事,傳敎矣。臣等待罪該曹,所職何事,而視獄囚多滯,不欲決放乎?近年以來,人心極惡,尋常詞訟之煩,有不可論。奴而叛主,少而凌長,打傷人命,容隱人物,違法據奪,決復仍執等罪及其他可問可推之事,不一而足。或旣決而因爲拒逆,或欲査而終不現身,置之則拒冤者莫伸,治之則受刑者太繁。以此之故,重罪之外,輕而見囚者,亦多有之。其中或有罪名,雖不至於重大,而原其情狀,亦不可不或刑或囚,此古人所謂赦者,小人之幸,君子之不幸者也。以今日人心無道,欲囹圄空虛,而能輔治道,勢所末由。臣等每當囚徒入啓之日,反覆看審,恐負聖上如傷之仁,惶恐罔措。徒囚之多,乃至此極,今承聖敎,尤極惶恐,敢啓。傳曰,知道。頻數開坐,勿使多滯。
以春秋館官員,以領監事諸堂上意啓曰,去春夏等褒貶開坐時,取考史官時政記,未修正日數,知委京外所在之處,使之定限修正,而今此褒貶,尙有累朔不修正者,事甚未便。當該官員査出推考,趁速修正,何如?傳曰,依啓。其中朔數最多者,罷職。政院啓曰,以春秋館草記,命下矣。問于本館,則李應數元日二百四十日,而全未修正。李泰淵應修元日四百四十六日內,已修正一百九十四日,未修正二百五十二日云,而此兩人現告,本館亦難的指,使本院處置云。何以爲之?敢稟。傳曰,竝罷職。
司諫李晩榮啓曰,殿下卽位,于今二十四年之間,廷臣之狂言妄論者,豈無一二如李應蓍者乎?雖或有薄譴之時,而未嘗置之必死之地,故前後臺閣之臣,恃殿下包容虛受之德,有懷必達,無言不盡。應蓍狂妄之疏,亦出於殿下作成直氣之攸致也。今者斥逐於北荒寒苦之域,不幸溘然於雪霜風露之侵,則殿下數十年培養直道者,反歸於殺諫臣之名,而朝臣之以言爲戒,必將由此而始,此豈國家之福哉?臺臣苦口力爭,雖被嚴旨,久不知止者,誠以逐殺諫臣杜塞言路,實爲亡國之道,故不欲使殿下有此過擧也,豈有扶護應蓍之意哉?請加三思,亟收李應蓍投北之命。誣告反坐,國法至嚴。趙後亮奸慝兇跡,已盡昭著矣,豈可曲貸罔赦之罪,使兇飾之喘,偃息於竄配之中乎?請亟命嚴鞫,以正邦刑。具鏊罪犯,雖出於不學無識,然若無所恃,則必不敢生意於此也。殿下非不知其罪,而猶且不治者,無他。戚畹之權勢,至使殿下不能行三尺之法也,其漸誠可寒心?古之人,雖君賜,旣是宮人,則有不敢近者,況出宮之女,鏊何敢私自率畜?厥罪係干重律,決不可推考而止。請廣州府尹具鏊,亟命依科定罪。尙州乃嶺南大都會也。物衆地大,吏悍民頑,且多土豪,素稱難治。又以鎭管兼攝討捕,其爲任之重,非尋常他邑之比。新除授牧使權勛,曾任路傍之邑,以善待使客,雖得勤幹之名,而別無異能,人望素微,憚壓雄府,決非所堪,物論皆以爲不稱。請尙州牧使權勛遞差,其代,極擇有名望聲績素著者,差送。答曰,不允。具鏊旣已推考,更勿爲已甚之論。權勛,曾前別無不治之名,亦勿煩瀆。
大司憲兪㯙,執義柳淰,掌令權諿啓曰,包含荒垢,帝王之度也,舍短取長,聖人之德也。殿下於應蓍之言,置其狂妄於度外,以示優容之量,則聽聞所及,莫不感激而興起,斯豈非聖明之美事,臣民之所望者乎?今乃不然,雷霆之威,竟日不霽,天地之大,猶有所憾,以致終年瀆擾,氣象不佳。臣等非不知上下相持,傷損事體之爲未安,而臣等區區之誠,竊恐言路之有妨,聖德之有歉,此臣等所以强聒而不知止者也。請加三思,亟賜一兪。趙後亮事,臣等已盡論列,而天聽邈然,一向牢拒,臣等之惑,滋甚焉。時應上變之初,後亮煽動之言,傳播於縉紳間,逮時應敗露鞫問之際,直招指嗾之狀,則後亮情跡,明若觀火。論以首從之律,後亮當先伏誅,而得免刑章,止於竄配,以致王法之屈撓,輿情之憤鬱,此臣等所以不得請,則不敢退也。請趙後亮更命嚴鞫,按法處置。全南水使閔仁佺,年過七十,精力衰耗,凡大小事務,一委下吏之手,莫重軍政,日就無形,此時南邊閫帥之任,決不可付諸如此之人,請命罷職。答曰,不允。閔仁佺事,風聞未必盡實。更加詳察,勿爲煩瀆。
南翧啓曰,軍器別備,乃藩臣職分內事,而北兵使金汝水,張皇馳啓,自以爲己功,已極不當。至於監官論賞之事,偃然啓請,揆以事體,極爲猥濫。北兵使金汝水請推考。傳曰,勿推。燼餘
上在昌慶宮。停常參·經筵。
南翧,以都摠府言啓曰,副摠管金南重,義禁府褒貶進參後,春秋館·司譯院褒貶磨勘事,禮曹進去晝仕,請出標信。傳曰,知道。
傳于南翧曰,兩活人署病人數,問啓。
南翧啓曰,兩活人署病人數問啓事,傳敎矣。問于東活人署,則時留病人三十四名內,苦痛五名,向差二十九名,西活人署,則時留病人三字缺內,苦痛二十名,向差十一字缺傳曰,知道。
李䅘,以戶曹言啓曰,六字缺別禮單求請雜物所用之數,前例取考,則豹皮十九張·虎皮十八張·鹿皮一百八十丈·水獺皮一百令,而自前分定於下三道·江原·咸鏡監兵營矣。勅行正期,雖未聞知,其勢似不出於春間,而臨時分定,則非但措備之際,多有賓迎之弊,虎豹皮,則乃是各道各三朔山行所捉,而今若失時,辦得未易,其在該曹,亦不免慢令致期之患,一依前規,預爲分定,似不可已,而豹皮三十張·水獺皮二百丈,自本曹已爲給價,今方貿得,鹿皮雖有重價,非京市所可貿得。豹皮十九張·虎皮十八張·水獺皮一百令·鹿皮一百八十張,分定諸道,使之徐徐精備,待其正期,更爲行文,卽令上送,然後可免顚倒。且紙地·席子等雜物十餘種,則曾已啓辭,分付各道,給價換作,今方上納,而前後分定之物,竝待畢備照數,別單開錄啓下之意,敢啓。傳曰,知道。
南翧,以藝文館官員,以領事意啓曰,大提學趙絅在外,提學金光煜未肅拜,今秋冬等本館褒貶,限內不得爲之之意,敢啓。傳曰,知道。
南翧,以御營言啓曰,以刑曹都囚徒單子,傳曰,觀此囚單子,則獄囚多滯,近日益甚,令各司速爲決放事,傳敎矣。譯官尹信立,上年十一月本廳軍需銀子一千兩貸出,過限已久,無意還償,極爲痛駭,囚其正妻,方爲督徵,而尙未酬半。今若放釋次知則,莫重不時之需,終無畢捧之期,姑爲仍囚督徵之意,敢啓。傳曰,知道。
傳曰,史官一員待命,騎馬三匹立之,外各司內摘奸
司諫李晩榮啓曰,殿下卽位,于今二十四年之間,廷臣之狂言妄論者,豈無一二如李應蓍者乎?雖或有薄譴之時,而未嘗置之必死之地,故前後臺閣之臣,恃殿下包容虛受之德,有懷必達,無言不盡。應蓍狂妄之疏,亦出於殿下作成直氣之攸致也。今者斥逐於北荒寒苦之域,不幸溘然於霜露之侵,則殿下數十年培養直道者,反歸於殺諫臣之名,而朝臣之以言爲戒,必將由此而始,此豈國家之福哉?臺臣苦口力爭,雖屢被嚴旨,而久不知止者,誠以逐殺諫臣杜塞言路,實爲亡國之道,故不欲使殿下有此過擧也,豈有扶護應蓍之意哉?請加三思,亟收李應蓍投北之命。誣告反坐,國法至嚴。趙後亮奸慝兇跡,已盡昭著矣,豈可曲貸其罔赦之罪,使兇飾之喘,偃息於竄配之中乎?請亟命嚴鞫,以正邦刑。具鏊罪犯,在法罔赦。殿下以臣等之論,爲已甚,臣竊惑焉。事有可疑,則待其緘辭處之,可也,鏊所犯情跡明著,更無可問之端。其人出宮十餘年,人莫敢生意,鏊獨取之,其橫恣無忌之狀,殊極可駭,決難容貸。請廣州府尹具鏊,亟命依科定罪。尙州乃嶺南大都會也。物衆地大,吏猾民頑,且多土豪,素稱難治,苟非名望素重之人,無以鎭之。權勛曾所莅歷,皆是殘邑,故粗得勤幹之稱。至於鉅邑殫壓,決非所堪,人望輕微,別無異能,名器之重,不可濫授,物論皆以爲不稱。請新除授尙州牧使權勛遞差,其代以有名望聲績素著者,極擇差送。答曰,勿爲强煩。
大司憲兪㯙,執義柳淰,掌令權湒啓曰,包荒含垢,帝王之度也,虛己受人,聖人之德也。殿下於李應蓍之言,置其狂妄於度外,以示優容之量,則聽聞所及,無不感激而興起,斯豈非聖朝之美事,臣民之所望者乎?今乃不然,雷霆之威,竟日不霽,天地之大,猶有所憾,以致終年瀆擾,氣象不佳。臣等非不知上下相持,傷損事體之爲未安,而區區之誠,竊恐言路之有妨,聖德之不慊,此臣等所以强聒而不知止者也。請加三思,亟賜一兪。趙後亮事,臣等已盡論列,而天聽邈然,一向牢拒,臣等之惑,滋甚焉。時應上變之初,後亮煽動之言,傳播於縉紳間,逮時應敗露鞫問之際,直招指嗾之狀,則後亮情跡,明若觀火。論以首從之律,後亮當先伏誅,而得免刑章,止於竄配,以致王法之屈撓,輿情之憤鬱。此臣等所以不得請,則不敢退也,請趙後亮更命嚴鞫,按法處置。全南水使閔仁佺,年過七十,精力衰耗,凡大小事務,一委下吏之手,莫重軍政,日就無形。方伯及主兵之長,亦以爲慮,實非泛然風聞之比。此時南邊閫帥之任,不可付諸如此之人,請命罷職。答曰,勿爲强煩。燼餘
上在昌慶宮。停常參·經筵。
夜一更二更,月暈。三更,月暈,木星逆入鬼星,犯積尸星。四更五更,月暈兩珥,暈上有背,色皆內靑外白。
南翧,以都摠府言啓曰,中日習射,頃因自上受灸間,啓請姑停矣。今則受灸旣已停止,今日爲始,依前年,入直軍士,中日習射,請出標信。傳曰,知道。
以刑曹沈弘濟處,奴婢決給,上裁。
傳于南翧曰,辛未年春金治罪事,判下公事,入之。
南翧,以都摠府言啓曰,副摠管金南重,戶曹褒貶坐起進去晝仕,請出標信。傳曰,知道。
姜栢年,以司饔院官員,以都提調意啓曰,昨日生鮮廛漁夫主人等,聯名呈狀曰,今年秀魚,比前稀貴,竭力廣求,猶難繼供,而況今江水成氷,外方之魚,亦未來到,前頭勢必闕供,依前例,限外魚入來間,雜魚代封事,願爲入啓處置云。莫重御供,頻請代封,事極未安。頃日呈訴,旣不採施,而考見謄錄,雖有前例,自下不敢擅便,惶恐,敢啓。傳曰,知道。依前例,爲之。
南翧,以軍器寺官員,以都提調意啓曰,本寺提調綾川府院君具仁垕被論之後,時未出仕,今秋冬等褒貶,限內不得磨勘之意,敢啓。傳曰,知道。
南翧,以義禁府言啓曰,李善義議處回啓公事判付內,兩邊俱有所失,今姑除刑分揀,俾無不均之歎事,命下矣。李纘議處回啓公事判付內,分揀事,命下矣。李善議·李纘,竝放送之意,敢啓。傳曰,依啓。
安獻徵啓曰,以奉常寺草記,香室守僕孝賢,還屬本寺事,允下矣。卽者香室官員,呈手本於本院曰,本室守僕,專掌裁祝封香矣,非等閑之役。祭文·祝文書寫等事,官員未諳式例,專賴於守僕。自前守僕,必以各司典僕解事能文者,極擇差出,傳習古事,其意有在,而今因奉常寺啓辭,將爲還屬本寺。大槪守僕孝賢,差任累四字缺改事裁祝封香專掌次知九字缺時將此緣由,入啓頉下九字缺香祝之任,未免疎脫之患,極爲悶慮。孝賢四字缺事,入啓處置云。太常香室,俱是祭享二字缺似無彼此,而以手本觀之,則香祝封裁,實爲緊缺似當有別樣變通之事,敢此仰稟。傳曰,差任久近,此外可合人有無,査問處之。
南翧啓曰,再昨以刑曹都囚徒單子,傳曰,觀此囚單子,則獄囚多滯,近日益甚,令各該司,速爲決放事,下敎矣。臣等卽爲分付于各司,一邊使出於朝報。凡在瞻聆,孰不感聖上欽恤之仁,而卽見憲府啓辭,則乃罪囚速爲處決事也。臣等欲知其由,招問兩司奇別書吏,則互相推諉,果不書出,中間掩置之狀,極爲駭惡。當該奇別書吏,令攸司囚禁治罪,何如?傳曰,使之推治,勿爲囚禁。
姜栢年,以戶曹言啓曰,內資寺提調柳廷亮,奉使未還,內贍寺提調崔惠吉,以病呈告,司宰監提調趙絅,在外未上來,今此秋冬等褒貶,限內不得磨勘之意,敢啓。傳曰,知道。
南翧,以刑曹言啓曰,臣曹褒貶,當日爲之,而典獄褒貶,以提調刑房承旨呈辭,未及磨勘云,故本署褒貶,限內不得爲之之意,敢啓。傳曰,知道。
南翧,以訓鍊都監言啓曰,今秋冬等褒貶等第,當於限內爲之,而大將具仁垕被論之後,不敢出仕,不得已退行之意,敢啓。傳曰,知道。
傳于安獻徵曰,政事,明日爲之。
大司憲兪㯙,執義柳淰,掌令權諿,持平李性恒啓曰,包荒含垢,帝王之度也,虛己受人,聖人之德也。殿下於李應蓍之言,置其狂妄於度外,以示優容之量,則聽聞所及,莫不感激而興起,斯豈非聖朝之美事,臣民之所望者乎?今乃不然,雷霆之威,竟日不霽,天地之大,猶有所憾,以致終年瀆擾,氣象不佳。臣等非不知上下相持,傷損事體之爲未安,而區區之誠,竊恐言路之有妨,聖德之不慊。此臣等所以强聒,而不知者也。請加三思,亟賜一兪。趙後亮事,臣等已盡論列,而天聽邈然,一向牢拒。臣等之惑,滋甚焉。時應上變之初,後亮煽動之言,傳播於搢紳間,逮時應敗露鞫問之際,直招指嗾之狀,則後亮情迹,明若觀火。論以首從之律,後亮當先伏誅,而得免刑章,止於竄配,以致王法之屈撓,輿情之憤鬱。此臣等之所以不得請,則不敢退也。請趙後亮更命嚴鞫,按法處置。全南水使閔仁佺,年過七十,精力衰耗,凡大小事務,一委下吏之手,莫重軍政,日就無形,湖南之人,無不言之。至於方伯及主兵之長,亦以爲慮,實非泛然風聞之比。此時南邊閫帥之任,決不可付諸如此之人,請命罷職。臣等竊聞世祖大王,下敎政院曰,今夜天寒,燠室重裘,亦所不堪,況犴獄罪囚,觸冒嚴霜,兼有凍死之弊,京中罪囚,其盡錄啓,卽令決放。今殿下卽祚以來,亦嘗軫念於獄囚,以祖宗之心爲心,此實中外臣民之所共欽仰者也。臣等取考囚徒,則典獄見囚之數,多至百餘,無論罪之輕重,久滯不決,則今日之傷和氣召災沴,安知不由於此乎?言念及此,不勝愍然。請命該曹及各衙門,數日內分其輕重,速爲處決,可罪者罪之,可放者放之,俾無淹滯之患。答曰,依啓。閔仁佺遞差,李應蓍·趙後亮等事,不允。
南翧啓曰,閔仁佺遞差事,命下矣。臺諫方以罷職論啓,遞差承傳,不得捧入之意,敢啓。傳曰,知道。燼餘
南翧,以兵曹言啓曰,司僕寺·軍器寺·苑囿司,今丙戌年秋冬等褒貶,因各其司提調有故,限內不得磨鍊之意,敢啓。傳曰,知道。
上在昌慶宮。停常參·經筵。
南翧啓曰,以兵曹褒貶啓本中塗擦處一庫草記,傳曰,此草記褒貶封入時同入,例也事,傳敎矣。今此塗擦處草記,例於褒貶啓本開坼之日,一時入啓,而適於多事之中,草記紛紜,不能詳察,以致混缺今承下敎,不勝惶恐之至,敢啓。傳曰,知道。
以兵部移咨草付標,傳于安獻徵曰,此四字缺非下敎之意也。
安獻徵,以侍講院意啓曰,今月十五日,王世子當爲中殿問安,而月食齋戒相値,十六日退行之意,敢啓。傳曰,昔疾未瘳,今姑勿往。
安獻徵,以承文院官員,以都提調意啓曰,昨日下敎之意,臣等未及詳察,致勤聖敎,臣等不勝惶恐,更爲措語付標以入之意,敢啓。傳曰,知道。厥後還島之意,送人來報等語,略爲言及,可也。
吏批,判書李行遠進,參判李基祚進,參議尹絳進,左副承旨安獻徵進。
吏批啓曰,新除授驪州牧使朴安孝戶奴,呈狀于政廳曰,本州有奴婢十四口,勢難赴任,依法例處置云。朴安孝遞差,何如?傳曰,允。
傳于吏批曰,靈光·茂長中一邑,以武官差送。
以李時楷爲右承旨,金南重爲大司諫,金重鎰爲獻納,鄭必達爲學正,申塯·蔡之沇爲學諭,李守誠爲靈光郡守,吳挺垣爲戶曹佐郞,李恢爲司僕主簿,金震賢爲牛峯縣令,金光煜爲戶曹參判,安應亨爲工曹參判,申翊亮爲兵曹參議,李行遇爲參知,李元鎭爲戶曹參議,金迬爲監察,李尙弼爲穆陵參奉,金義信爲東部參奉,李郊爲刑曹佐郞,柳時成爲茂長縣監,金元立爲司諫,許穡爲驪州牧使。
兵批,判書李時白病,參判韓必遠病,參議李行遇進,右副承旨南翧進。以崔惠吉·兪省曾爲護軍,朴安孝·李晩榮爲副司直,嚴鼎耉爲副司果。
安獻徵,以承文院官員,以都提調意啓曰,本院草記,傳曰,知道。厥後還島之意,送人來報等語,略爲言及可也事,傳敎矣。今此移咨,專爲□倭書契入送一款,藤智繩恐動云云之言,固不可□及於咨文,而旣爲具咨以報邊情,則亦不可全沒實狀,淸國如或先自流聞,不無致訝之端。今以倭人等□恐嚇之意,略爲言及,似合便宜。群議公共四字缺付標以入之意,敢啓。傳曰,知道。
大司憲兪㯙,執義柳淰,掌令權諿,持平金頊·李性恒啓曰,包荒含垢,帝王之度也,虛己受人,聖人之德也。殿下於李應蓍之言,置之狂妄於度外,以示優容之量,則聽聞所及,莫不感激而興起,斯豈非聖朝之美事,臣民之所望者乎?今乃不然,雷霆之威,竟日不霽,天地之大,猶有所憾,以致終年瀆擾,氣象不佳。臣等非不知上下相持,傷損事體之爲未安,而區區之誠,竊恐言路之有妨,聖德之不慊。此臣等所以强聒,而不知止者也。請加三思,亟賜一兪。趙後亮事,臣等已盡論列,而天聽邈然,一向牢拒,臣等之惑,滋甚焉。時應上變之初,後亮煽動之言,傳播於搢紳之間,逮時應敗露鞫問之際,直招指嗾之狀,則後亮情跡,明若觀火。論以首從之律,後亮當先伏誅,而得免刑章,止於竄配,以致王法之屈撓,輿情之憤鬱。此臣等所以不得請,則不敢退也。請趙後亮,更命嚴鞫,按法處置。答曰,勿煩。
江華留守李景憲疏曰,伏以臣,稟賦虛弱,自少多病,久處海島,積傷霧露。頃於初冬,重觸風寒,外感內傷,數月彌留,症勢極危,幾至死域,僅得生道。大病之餘,元氣如縷,未獲蘇醒,適於其時,郞僚見闕,獨當官事,力疾冒寒,連日捧糴,再感甚重,前症復發,專廢食飮,累日苦痛,熱痰上衝,長夜不寐,喘息煩促,不能出言。暫失調攝,諸症疊出,倥傯職務,曠廢已久。不得將此賤疾,仰瀆於玉候靜攝之中。臣罪萬萬伏願聖慈,察臣悶迫之情,憐臣垂死之命,亟遞臣職,以便公私。臣無任以下缺答曰,省疏具悉卿懇。卿其勿爲控辭,調理察職。
司諫李晩榮疏曰,伏以臣,早失父母,終鮮族親,零丁身世,只是夫妻兩人,相依爲命,窮寒攸致,無路自存。數年之前,流落嶺南,不意頃者,猥蒙鴻造,忝冒臺閣,至被恩召。其時妻病,已極危重,四無親戚,救護無人,私情所在,誠極切迫,而感激天恩,奔忙上來矣。卽聞家報,則病妻已於數日前,竟至不救,方在尸床,斂殯一事,只待臣還,乳下諸稚,號哭懸望,人間情事之慘惻切迫,豈有如臣今日之事者乎?惟以身帶職名,不得星夜馳去,敢將痛迫情勢,冒瀆宸嚴。伏乞天地父母,曲垂憐察,亟遞臣所帶職名,俾得歸斂亡妻,不勝幸甚,謹昧死以聞。踏啓字下。燼餘
上在昌慶宮。停常參·經筵。
藥房都提調金自點,提調鄭太和,左副承旨安獻徵啓曰,數日來伏未審,玉候調攝,何如?丸藥進御之後,時無顯效乎?右耳所患,亦比前,何如?臣等不勝憂慮之至,敢來問安。答曰,與前無異。
南翧,以都摠府言啓曰,副摠管禹尙中,以會缺分軍事,除標信,內兵曹進去之意,敢啓。傳曰,知道。
南翧,以刑曹言啓曰,沈弘濟處,奴婢決給上裁事公事,金冶罪事,判下公事入之事,傳敎矣。判下公事,在辛未年,未知掌隷院見存與否。今方該院□問,而沈弘濟所持立案三度,皆有判下文字,先爲入啓之意,敢啓。傳曰,知道。
南翧,以兵曹言啓曰,今秋冬等褒貶啓本塗擦處一庫矣。傳曰,知道。
以戶曹咨文齎去譯官行資單子,傳曰,一人齎去似當,何以兩人定送乎?
以掌隷院柳東秀等奴婢定給事上裁啓目,傳曰,李碩龍賜給單子,入之。傳于姜栢年曰,史官一員待命。
姜栢年啓曰,江原道今秋冬等褒貶,守令無一人居下,殊無嚴明殿最之意,前監司洪得一,請推考。傳曰,允。
夜五更,月食,食三分,初虧東南卯初三刻食甚,正南卯正三刻復圓,西南辰初三刻食甚,宿次井三十度。有霧氣。燼餘
上在昌慶宮。停常參·經筵。
自昧爽至巳時,沈霧。
南翧,以都摠府言啓曰,今日入直軍士,中日習射,請出標信。傳曰,知道。
李時楷,以戶曹言啓曰,以本曹咨文齎去譯官行資單子,傳曰,一人齎去似當,何以兩人定送乎?事,傳敎矣。司譯移牒內,咨文齎持堂上譯官李信,堂下譯官吳忠善等行資,依例題給,四字缺前日所給之數,磨鍊以入,而八字缺所知,令本院査啓,何如?以下缺
傳于安獻徵曰,史官一員待命,騎馬三匹立之,農軍犒饋處內摘奸。
以兵曹黃海監司旗牌官遷轉事粘目,傳于南翧曰,旗牌官論賞,有前例乎?
安獻徵,以司譯院官員,以都提調意啓曰,一人齎去似當,〈何〉以兩人定送乎?事,傳敎矣。凡出使譯官,自備局分付本院,則本院,依分付擧行而已。今番倭書契及咨文齎去譯官差去時,廟堂分付內,今此之行,事係重大,而遠路行役,疾病事故,亦且可慮,不可不擇定二員云,故依此定送矣,敢啓。傳曰,知道。人馬有弊,一人定送。
安獻徵,以內醫院官員,以都提調·提調意啓曰,今此臘藥別進上九味淸心元二百五十丸,而單子啓下時,以一百五十丸書塡,麝香蘇合元之元字落書,而臣等未及致察,極爲惶恐。元單子付標以入之意,敢啓。傳曰,知道。
安獻徵,以兵曹言啓曰,平安道義州農軍,全南道二百名,將官二員,當日慕華館點考後,犒饋發送之意,敢啓。傳曰,知道。
以兵曹農軍發送事草記,傳于安獻徵曰,此軍領將四巡領去云,事甚偏苦,令本曹査問處置。
司諫金元立,獻納金重鎰啓曰,殿下卽位,于今二十四年之間,廷臣之狂言妄論者,豈無一二如李應蓍者乎?雖或有薄譴之時,而未嘗置之必死之地,故前後臺閣之臣,恃殿下包容虛受之量,有懷必達,無言不盡,應蓍狂妄之疏,亦出於殿下作成直氣之攸致也。今者斥逐於北荒寒苦之域,不幸溘然於霜露之侵,則殿下數十年培養直道者,反歸於殺諫臣之名,而朝臣之以言爲戒,必將由此而始,此豈國家之福哉?臺臣之苦口力爭,雖屢被嚴旨,而久不知止者,誠以逐殺諫臣杜塞言路,實爲亡國之道,故不欲使殿下,有此過擧也,豈有扶護應蓍之意哉?請加三思,亟收李應蓍投北之命。誣告反坐,國法至嚴。趙後亮奸慝兇跡,已盡昭著矣,豈可曲貸其罔赦之罪,使兇飾之喘,偃息於竄配之中乎?請亟命嚴鞫,以正邦刑。具鏊罪犯,在法罔赦,而殿下反以臣等之論,爲已甚,臣竊惑焉。事有可疑,則待其緘辭處之,可也。鏊之所犯,情跡昭著,更無可問之端,其人出宮十餘年,人莫敢生意,鏊獨取之,其橫恣無忌之狀,殊極可駭,決難容貸。請前廣州府尹具鏊,亟命依科定罪。
執義柳淰,掌令權諿,持平金頊·李性恒啓曰,趙後亮事,臣等已盡論列,而天聽邈然,一向牢拒,臣等之惑,滋甚焉。時應上變之初,後亮煽動之言,傳播於搢紳間,逮時應敗露鞫問之際,直招指嗾之狀,則後亮情跡,明若觀火。論以首從之律,後亮當先伏誅,而得免刑章,止於竄配,以致王法之屈撓,輿情之憤鬱,此臣等所以不得請,則不敢退也。請趙後亮,更命嚴鞫,按法處置。
安獻徵,以兵曹粘目,傳曰,旗牌官論賞,有前例乎?事,傳敎矣。取考前例,則旗牌官論賞,自前施行,故去庚辰年分,因黃海監司林墰啓聞,旗牌官等,亦已論賞,而但舟師旗鼓官,則頃因傳敎,不得施賞矣。元啓目還入之意,敢啓。傳曰,旗牌官論賞,似爲濫雜,各年前例竝爲相考,爲之。
又以兵曹言啓曰,當日私奴得只,漕軍崔海私名人,自弘化門入來,差備門外擊錚,極爲駭愕,令攸司囚禁治罪。同門守門將高信,常時不能禁斷,以致闌入,亦爲非矣,請推考。傳曰,允。
安獻徵啓曰,今年冬節將盡,尙不嚴寒,七字缺合氷厚薄,則近日日氣十字缺厚不過三寸許,或纔二寸云。前頭立春三字缺寒沍,有不可必,若失此時,恐無所及。不得已今十九日,將爲起役,而氷薄如此,易致消融,極爲可慮,飭主梗之官,各別善藏,明年開氷後,視其勤慢,從重論罪,何如?傳曰,依啓。
安獻徵啓曰,卽者吏曹郞廳來言,都目政事,來二十五日爲之之意,敢啓。傳曰,知道。
答府·院曰,勿煩。燼餘
上在昌慶宮。停常參·經筵。
辰時·巳時,日暈。未時,日暈,暈上有冠,色內赤外靑。申時,日暈。
李時楷,以戶曹言啓曰,因司譯院啓辭,咨文齎持譯官一人定送事,已爲判下矣。行資磨鍊單子付標以入之意,敢啓。傳曰,知道。
李䅘,以兵曹言啓曰,以兵曹農軍犒饋發送事草記,傳曰,此軍領將四巡領去云,事甚偏苦,令本三字缺處置事,傳敎矣。本道九字缺多也,而一人四巡領去,九字缺未妥,而本曹査覈無路,移文本道兵使,使之啓聞後,處置,何如?傳曰,允。
安獻徵啓曰,本院香室守僕孝賢變通事,傳曰,差任久近及此外可合人有無,査問處之事,傳敎矣。問於香室官員,則孝賢差任,在於癸未六月,本室守僕元數三人,而其一則童騃無識,只孝賢等二人,專掌封香裁祝之事,此外各司典僕,不爲不多,而代以手生之人,則莫重香祝,將未免疎脫,不得已呈手本云矣,敢啓。傳曰,然則勿爲除下。
以掌隷院李碩龍奴婢定給啓目,傳于安獻徵曰,寧國功臣綾川君等賜牌單子,入之。
李䅘,以兵曹言啓曰,當日校生朴恕伯稱名人,自弘化門入來,差備門外擊錚,極爲駭愕,令攸司囚禁治罪。同門守門將高信,常時不能禁斷,以致闌入,亦爲非矣。請推考。傳曰,允。
以兵曹旗牌官論賞事草記,傳于李䅘曰,庚辰以前,無論賞之規乎?
司諫金元立,獻納金重鎰啓曰,趙後亮誣告之狀,兇跡昭著,在法罔赦,而累月爭執,兪音尙閟,臣等竊惑焉。當初鍛鍊希冀之心慘矣,不可一日偃息於覆載之間。聖明亦已炯燭,而反加曲庇,不得快洩輿憤,國家之失刑,莫甚於此,豈可竄配而止哉?請亟命嚴鞫,以正邦刑。具鏊罔赦之罪,昭載王法,不可以推緘,聽其自明也。情跡已露,國人咸憤,其人出宮十餘年,人莫敢生意,而鏊獨取之者,是何心哉?其橫恣無忌之狀,決難容貸。請前府尹具鏊,亟命依科定罪。答曰,毋庸堅執。
執義柳淰,掌令權諿,持平金頊·李性恒啓曰,趙後亮事,臣等已盡論列,而天聽邈然,一向牢拒,臣等之惑,滋甚焉。時應上變之初,後亮煽動之言,傳播於縉紳間,逮時應敗露鞫問之際,直招指嗾之狀,則後亮情跡,明若觀火。論以首從之律,後亮當先伏誅,而得免刑章,止於竄配,以致王法之屈撓,輿情之憤鬱,此臣等所以不得請,則不敢退也。請趙後亮更命嚴鞫,按法處置。答曰,毋庸堅執。
姜栢年,以吏曹言啓曰,司贍寺提調啓辭,各司之中,尤甚殘弊,家舍幾盡破毁,庫間僅存基址,而奉事李尙達晝夜不離,終始監蕫,庫舍五間·中廊六間·四面墻垣·大廳破落之處,一月之內,盡爲修築。其間雖有若干上下之物,而擔當拮据,功役易就,久廢無形之地,得成公家模樣,此雖職分當然之事,而視他靡費料布,遷延時月者,則勤慢懸殊。臣待罪提調,不敢不達,惶恐敢啓。傳曰,知道。監造郞廳,令該曹論賞事,傳敎矣。論賞重事,該曹有難擅便,論以何賞乎?敢稟。傳曰,陞敍。
姜栢年,以吏曹言啓曰,錄勳都監啓曰,都監啓辭,南昌君洪振文,前任廣州府尹時,逆賊申詗·洪陽傑等,指揮捕捉,竝皆承服。其時龍仁縣令李馨益,亦因洪振文祕密移文,黃梓捕捉,又爲承服,而其中洪澄源·柳重昌等,則已知其罪,自縊於山谷間。李馨益追得其屍身,囊中所藏兇書,竝爲搜送,故其時鞫廳啓辭,澄源等,以正刑罪人例,施行矣。利川前府使洪,只捉權斗昌一賊,而卽蒙賞典。以此論之,則洪振文·李馨益等捕捉之數,不下於洪,而終不擧論,殊欠詳盡,惶恐敢啓。傳曰,此賊與權斗昌,似爲不同,前例相考,稟處事,傳敎矣。甲□年討逆時,凡承服逆賊捕捉者,皆蒙施賞,三字缺洪振文等捕賊之事,十一字缺功勞査勘之日,敢爲啓八字缺無可考之地,令該曹,稟旨處置,傳曰,允事,傳敎矣,洪振文前爲廣州府尹,逆賊申詗·洪陽傑等,指揮捕捉。李馨益及承服罪人黃梓,則當初合有論賞之事,而其不爲擧論,到今追論,未知,如何?兇賊旣知其罪,經先自斃之後,得其屍身之故,至於論賞,亦無前例,非臣曹所敢擅便,上裁,何如?傳曰,勿爲泛然回啓,照例處置事,傳敎矣。凡捕賊論賞之事,本無一定之規,久遠之事,有難詳知,而前者洪捕捉權斗昌,近日李枝馨捕捉洪英振,故至於賞加,此則皆是逆魁而然也。其餘捕捉承服逆賊,或一二人,或數三人者,皆蒙次賞。今此洪振文所捕申詗·洪陽傑等,皆爲承服,則似不可不論賞,而李馨益,因洪振文移文,只捕黃梓一人,況洪澄源·柳重昌,則得其屍身而已,尤無可據前例,此賊等若非逆魁,似難輕施重賞,謬例一擧,後弊難防。臣等之前日持難,正爲此也。今承聖敎,臣等亦未知合施某賞,伏候上裁。傳曰,各賜熟馬一匹。
大提學趙絅疏曰,伏以臣本癡魯無能,從前履歷,已極非分,而當時猶不敢控辭者,爲其隨人後,旋進旋退也。今此文衡之任,其可飢食飽嬉,旋進旋退而已乎?前日兩度辭疏,雖未能寫臣肝膈,而惶恐難堪之狀,大抵備矣,聖明猶不許遞,則是臣上欺日月之明也。自十月除拜後,于今三朔,佇待公論之發,而臺閣之上,尙此寥寥,則是臣下誣同朝之臣也,臣將何顔,以側朝列乎?當今人才雖不及古,而如臣駑劣不足以,至如金蓍國之老於詞翰,蔡裕後·黃四字缺才俊無文不能最合是十字缺學俱有宿望,而獨使粗十字缺意也。況臣眼眚已痼,凡閱過文書,只看大字,三字缺不能辨,文衡之地,百責所萃,看閱文書,不知其□之此疾,尤不可一刻承當。伏願聖明,曲賜鑑察,臣所兼帶大提學,亟命改差,以授可堪之人,公私幸甚。臣不勝祈懇之至,謹昧死以聞。答曰,省疏具悉卿懇。予意已諭,卿其勿爲固辭。燼餘
上在昌慶宮。停常參·經筵。
下直,果川縣監具熽,德山縣監李壽昌。
李䅘,以備邊司言啓曰,廣州府尹,山城糧餉,專管糶糴,而曠官已久,數萬餘石穀物,太半未捧。今將歲翻,收儲之事,一日爲急,不可等待都目,今明日內爲政差出,斯速發送,何如?傳曰,允。
司諫金元立,獻納金重鎰啓曰,趙後亮誣告之狀,兇疏昭著,在法罔赦,而屢月爭執,兪音尙閟,臣等竊惑焉。當初鍛鍊希冀之心,慘矣,不可一日偃息於覆載之間。聖明亦已洞燭,而反加曲庇,不得快洩輿憤,國家之失刑,莫甚於此,豈可竄配而止哉?請亟命嚴鞫,以正邦刑。具鏊罔赦之罪,昭載王法,不可以推緘,聽其自明也。情跡已露,國人咸憤,其人出宮十餘年,人莫能生意,而鏊獨取之者,是何心哉?其橫恣無忌之狀,決難容貸。請前府尹具鏊,亟命依科定罪。答曰,已諭。
執義柳淰,掌令權諿,持平金頊·李性恒啓曰,趙後亮事,臣等已盡論列,而天聽邈然,一向牢拒,臣等之惑,滋甚焉。時應上變之初,後亮煽動之言,傳播於搢紳間,逮時應敗露鞫問之際,直招指嗾之狀,則後亮情跡,明若觀火。論以首從之律,後亮當先伏誅,而得免刑章,止於竄配,以致王法之屈撓,輿情憤鬱,此臣所以不得請,則不敢退也。請趙後亮更命嚴鞫,按法處置。江華經歷洪茂業,本以愚濫之人,自前多有縱恣之習,及授本職,假托相臣之言,做出無根之說,傳播於搢紳,至於到任之後,動搖上官,致有陳疏之擧,乘其待命之際,任意自擅之狀,不一而足。如此之人,不可一日在官,請命罷職。答曰,不允。洪茂業推考。
安獻徵啓曰,傳曰,雨勢如此,氷必消融,何以藏氷事出去耶?問啓事,傳敎矣。問於禮曹,則藏氷之日,旣令觀象監推擇啓下,而司寒祭又爲設行,故分付該司,而冬雨似無連日不霽之理,故不爲退行云,而雨勢如此,設或開霽,氷丁必致消融,令該曹,更爲稟旨定奪,何如?傳曰,允。
傳于安獻徵曰,雨勢如此,藏氷官員,姑爲退去。
以司憲府韓汝尹刑推事,傳于姜栢年曰,元公事,入之。
姜栢年,以兵曹言啓曰,曹草記旗牌官論賞事,九字缺傳曰,知道。旗牌官論賞,似爲八字缺相考爲之事,傳敎矣。各道仕滿將四字缺書査考,則自庚辰至今年,旗牌官,皆入於例中而遷轉矣。凡軍中大小節操旗鼓,旗牌官指揮,然後將官遵而行之,故自當初各營泛缺將官,則旗牌等,例在其中,以此旗牌仕滿,則依將官例,一體遷轉,敢啓。傳曰,知道。
姜栢年,以兵曹言啓曰,以兵曹旗牌論賞事草記,傳曰,庚辰以前,無論賞之規乎?事,傳敎矣。更考文書,則丙子以前因亂閪失,丁丑年各道,俱無仕滿啓聞之事,戊寅年有江原道啓聞,己卯年有全南道啓聞,而全南道只書千把摠哨官,而不書旗牌。江原道只書把摠哨官,不書千摠旗牌官,而自庚辰年以後,有旗牌官遷轉之事。全南之不書旗牌官,江原道之不書千摠旗牌官者,無乃其時各人等,未及朔數而然耶?實未曉其缺而京畿防營褒貶等第,與仕滿遷轉時,旗牌官,一依千摠·把摠·哨官·旗鼓官例,一體施行矣。前草記竝入之意,敢啓。傳曰,知道。
安獻徵啓曰,禮曹事目中,藏氷日字,以今月十九日判下,而雨勢如此,氷丁必盡消融。各司之官,設或出去,無氷可鑿,徒有貽弊之事,而該曹尙無稟旨退行之事,極爲非矣。請禮曹當該郞廳推考。傳曰,允。
安獻徵啓曰,臺諫及廣州府尹有闕,政事,何以爲之?取稟。傳曰,明日爲之。
姜栢年啓曰,洪茂業推考事,命下矣。臺諫,方以罷職論啓,推考承傳,不得捧入之意,敢啓。傳曰,知道。
答藝文館提學金光煜疏曰,省疏具悉卿懇。卿其勿辭察職。燼餘
上在昌慶宮。停常參·經筵。
南翧,以都摠府言啓曰,今日入直軍士,當爲中日習射,而雨勢不霽,射庭泥濘,不得爲之之意,敢啓。傳曰,知道。
藥房都提調金自點,副提調趙絅啓曰,非時淫雨,日夜不止,氣甚不適,伏未審數日,玉候調攝,何如?丸藥進御之後,諸症加減,比前,何如?前者伏承與前無異之敎,臣等不勝憂悶之至,敢來問安。答曰,時無顯效矣。
有政。吏批,判書李行遠病,參判李基祚病,參議尹絳進,左副承旨安獻徵進。
吏批啓曰,判書李行遠,參判李基祚皆以病不來。小臣獨政未安,何以爲之?敢稟。傳曰,只出緊任。
傳于吏批曰,廣州府尹,以堂上官擬望。
以李行遇爲大司諫,趙潝爲廣州府尹,辛應望爲掌令,丁彦璜爲參知。
兵批,判書李時白病,參判韓必遠病,參議申翊亮在外,參知李行遇進,右副承旨南翧進。
以金南重爲副護軍,兪榥·申景琥·金益熙·蔡裕後·尹順之·柳之業·呂爾徵·權侙爲副司直。
南翧,以司僕寺官員,以提調意啓曰,因水原屯田官崔振男子順得上言,令司僕寺發遣官員,從實打量後處置事,自禁府入啓,蒙允。移文到寺,而待提調綾川府院君臣具仁垕出仕後,相議發送矣。臺論纔停,出仕未易,啓下公事,遷延至此,雖緣事勢之固然,而久不擧行,似涉未安。寺判官金縠,及時下送,令本府眼同打量,使無虛實相蒙之弊,何如?傳曰,允。
司諫金元立,獻納金重鎰啓曰,趙後亮誣告之狀,兇跡昭著,在法罔赦,而屢月爭執,兪音尙閟,臣等竊惑焉。當初鍛鍊希冀之心,慘矣,不可偃息於覆載之間,聖明亦已洞燭,而反加曲庇,不得快洩輿憤,國家失刑,莫甚於此。請亟命嚴鞫,以正邦刑。具鏊罔赦之罪,昭載王法,不可以推緘,聽其自明也。情跡已露,國人咸憤,其人出宮十餘年,人莫敢生意,而鏊獨取之者,是何心哉?其橫恣無忌之狀,決難饒貸,請前府尹亟命依科定罪。答曰,勿爲堅執。
以義禁府辛喜長加刑啓目,傳于南翧曰,觀此推案,則辛喜長受刑,以□府勿爲加刑議啓。
姜栢年啓曰,政院啓辭,傳曰,雨勢如此,氷必消融,何以藏氷事出去耶?問啓事,傳敎矣。問于禮曹,則藏氷之日,旣令觀象監推擇啓下,司寒祭又爲設行,故分付本司,而冬雨似無連日不霽之理,故不爲退行云,而雨勢如此,氷丁必致消融,令該曹稟旨定奪,何如?傳曰,允事,傳敎矣。今年冬節,尙未嚴寒,江氷雖合,不爲堅厚,而前頭日氣,有不可知,不得已以十九日始役矣。昨今兩日,雨勢如此,藏氷之事,決難始役,極爲悶慮,姑觀雨後日氣寒暖,合氷厚薄,更議處置,何如?傳曰,依啓。
南翧,以都摠府言啓曰,在前宿衛之官有闕,則兵曹判書雖有故在家,而參政堂上通問商議差出,例也。曾在戊寅年,摠管·衛將等數員有闕,而兵曹判書以病在家,故參政堂上,通議擬差矣。今者摠管四員有闕,衛將亦多闕員,而屢經政事,久未差出,前頭有習儀·點軍·陪從等事,今日政,判書雖未來參,令該曹通議差出,以遵舊例,何如?傳曰,知道。
執義柳淰,掌令權諿,持平金頊·李性恒啓曰,趙後亮事,臣等已盡論列,而天聽邈然,一向牢拒,臣等之惑,滋甚焉。時應上變之初,後亮煽動之言,傳播於搢紳間,逮時應敗露鞫問之際,直招指嗾之狀,則後亮情跡,明若觀火。論以首從之律,後亮當先伏誅,而得免刑章,止於竄配,以致王法之屈撓,輿情之憤鬱,此臣等所以不得請,則不敢退也。請趙後亮,更命嚴鞫,按法處置。江華經歷洪茂業,本以愚濫之人,自前多有貪縱之習,及授本職,假托相臣之言,做出無根之說,傳播於搢紳間,至於到任之後,動搖上官,致有陳疏之擧,乘其待命之際,任意自擅,略無忌憚,士夫用心,不當如是。畿輔咫尺之地,人言藉藉,非如泛然風聞之比,不可尋常推考而止,請命罷職。答曰,勿煩。洪茂業,觀其緘辭而處之,未晩,亦勿煩瀆。燼餘
上在昌慶宮。停常參·經筵。
李䅘,以左邊捕盜從事,以大將意啓曰,賊人忠吉,聚儻作賊之說,喧騰於閭閻間,故多定窺伺已久,趁未捕捉矣。本月十缺日,果爲捕捉,訊問橫行作賊根因,則忍杖不服,恐爲徑斃,仍爲囚禁,而昨日典獄署牒內,賊人忠吉,杖毒上衝,去夜物故云。慮其不實,卽遣軍官檢屍,則以劍刺頸致斃,聞來不勝驚駭。典獄署刑吏徐義吉,重獄直金唜同等,捉來推問,則以刃刺殺,果爲的實云。以此觀之,必是忠吉同儻,欲爲滅口,多給賂物,與獄卒符同之致,明白無疑。當該刑吏及重獄直等,令攸司,從重治罪,以防後弊之意,敢啓。傳曰,依啓。
南翧,以文臣試射所差備官,以試官意啓曰,今日文臣朔試射,當爲設場,而雨勢如此,試射不得爲之之意,敢啓。傳曰,知道。
事變假注書沈儒行。
南翧,以都摠府言啓曰,副摠管李溭,除標信,武臣賓廳講書進去之意,敢啓。傳曰,知道。
執義柳淰,掌令權諿,持平金頊·李性恒啓曰,趙後亮事,臣等已盡論列,而天聽邈然,一向牢拒,臣等之惑,滋甚焉。時應上變之初,後亮煽動之言,傳播於搢紳間,逮時應敗露鞫問之際,直招指嗾之狀,則後亮情跡,明若觀火。論以首從之律,則後亮當先伏誅,而得免刑章,止於竄配,以致王法之屈撓,輿情之憤鬱,此臣等所以不得請,則不敢退也。請趙後亮更命嚴鞫,按法處置。江華經歷洪茂業,本以愚濫之人,前爲守令時,多有貪縱不法之事,及授本職,假托相臣之言,做出無根之說,傳播於搢紳間,大臣亦有未穩之意,至於到任之後,動撓上官,致有陳疏之擧,乘其待命之際,任意自擅,略無忌憚。士夫用心,不當如是回譎,人言藉藉,莫不駭異,豈可尋常推考,聽其自明也哉?江華經歷洪茂業,請命罷職。新除授掌令辛應望,時在全南道靈光地。請斯速上來事,下諭。答曰,已諭,下諭事,依啓。
司諫金元立,獻納金重鎰啓曰,趙後亮誣告之狀,兇疏昭著,在法罔赦,而屢月爭執,兪音尙閟,臣等竊惑焉。當初鍛鍊希冀之心,慘矣,不可一日偃息於覆載之間,聖明亦已洞燭,而反加曲庇,不得快曳輿憤,國家之失刑,莫甚於此,豈可竄配而止哉?請亟命嚴鞫,以正邦刑。具鏊罔赦之罪,昭載王法,不可以推緘,聽其自明也。情跡已露,國人咸憤,其人出宮十餘年,人莫敢生意,而鏊獨取之,是何心哉?其橫恣無忌之狀,決難容貸。請前府尹具鏊,亟命依科定罪。答曰,已諭。
姜栢年啓曰,卽接洪淸監司上送恩山縣監閔晉亮上疏,則乃歸功柳缺而加資辭免事也。微末外官,陳疏控辭,極爲猥濫矣。如此之疏,至於狀啓捧上,亦失事體,恩山縣監閔晉亮及監司南銑,竝推考。此上疏還出給之意,敢啓。傳曰,依啓。
南翧,以兵曹言啓曰,今日賓廳武臣講書時,內禁衛韓義緝,稱病不進,請推考。傳曰,允。
又以忠勳府言啓曰,寧國功臣檜興君黃瀗父在喪,依他例,令該曹題給,何如?傳曰,允。燼餘
上在昌慶宮。停常參·經筵。
下直,黃海監司洪瑑,廣州府尹趙潝。
以兵曹慶尙左兵使啓本李璞等軍器別備粘目,傳曰,此付標處,守令亦有別備,而何以不入於回啓中耶?
以出身□繼宗陞敍傳旨,傳于南翧曰,未出六品,則六品遷轉。
南翧,以訓鍊都監言啓曰,京□運壯抄炮手元數三百九十五名內,時病以下缺七十九名。今日逢點實數九字缺二十三日爲始,與二運軍十字缺敢啓。傳曰,知道。
南翧,以兵曹言啓曰,缺兵曹慶尙左兵使啓本,李璞等軍器別備啓目,傳曰,此付標處,守令亦有別備,而何以不入於回啓中耶?事,傳敎矣。守令之別備軍器缺殘僅邊將有異,所備之數,不至大段,則似不必論賞,故取其稍優者施賞,則李璞爲首,而其以下則不當受賞典,只擧最少者李聖基之名而回啓矣。措語未瑩,致勤聖敎,不勝惶恐,改付標以入之意,敢啓。傳曰,知道。鳥銃三四十柄別備者,亦爲落漏,可謂不察矣。
執義柳淰,掌令權諿,持平金頊·李性恒啓曰,趙後亮事,臣等已盡論列,而天聽邈然。一向牢拒,臣等之惑,滋甚焉。時應上變之初,後亮煽動之言,傳播於搢紳間,逮時應敗露鞫問之際,直招指嗾之狀,則後亮情跡,明若觀火。論以首從之律,後亮當先伏誅,而得免刑章,止於竄配,以致王法之屈撓,輿情之憤鬱,此臣等所以不得請,則不敢退也。請趙後亮更命嚴鞫,按法處置。江華經歷洪茂業,本以愚濫之人,前爲守令時,多有貪縱不法之事。及授本職,假托相臣之言,做出無根之說,傳播於搢紳間,大臣亦有未穩之意,至於到任之後,動搖上官,致有陳疏之擧,乘其待命之際,任意自擅,略無忌憚,士夫用心,不當如是回譎。人言藉藉,莫不駭異,豈可尋常推考,聽其自明也哉?江華經歷洪茂業,請命罷職。答曰,依啓。趙後亮事,一獄事,兩人被誅,似爲過濫,更勿堅執。
司諫金元立,獻納金重鎰啓曰,趙後亮誣告之狀,兇跡昭著,在法罔赦,而屢月爭執,兪音尙閟,臣等竊惑焉。當初鍛鍊希冀之心,慘矣,不可一日偃息於覆載之間,聖明亦已洞燭,而反加曲庇,不得快洩輿情,國家之失刑,莫甚於此,豈可竄配而止哉?請亟命嚴鞫,以正邦刑。具鏊罔赦之罪,昭載王法,不可以推緘,聽其自明也。情跡已露,國人咸憤,其人出宮十餘年,人莫敢生意,鏊獨取之者,是何心哉?其橫恣無忌之狀,決難容貸。請前府尹具鏊,亟命依科定罪。答曰,勿煩,趙後亮事,一獄事,兩人被誅,似爲過濫,亦勿煩擾。
傳于安獻徵曰,史官二員待命,騎馬六匹立之,外軍營內摘奸。
政院啓曰,本院書吏役苦難堪之狀,自上旣已洞燭,今不能一一煩達,而大槪自經變亂以來,料布料米,減之又減,故人皆厭避。至於入啓汰定皂隷,而猶且甘心賤役者,以此薄料,無以資生之故也。渠輩之每每呼訴者,不過一匹木二斗米復舊而已。當此恤賚之辰,不可爲渠等訴聞,有所塵瀆,而諒其情事,實爲殘忍切迫。自明年,量宜加給,以爲保存之地,何如?傳曰,依啓。
夜四更·五更,月暈。
敎黃海監司洪瑑書,王若曰,銀臺出納,雖重近密之臣,玉節巡宣,最難藩維之寄。僉謀允協,獨賢何辭?惟卿,簪纓世家,瑚璉美器,丹墀對策,早占乙科之揚名。赤心傾葵,已許丁年之報國,薇垣栢府,嘗著振肅之風,南嶠西陲,亦賴周旋之力。謀猷密勿,動合機宜,文武俱全,蔚有聲績,歷內外而咸擧,處夷險而不渝,顧玆黃海一區,實是靑丘重鎭,輔車唇齒,擁扈畿甸之山河,襟領咽喉,控扼關防之形勢,西連愴缺揚帆之轉輸不休。北通燕京,織路之冠蓋相望。缺百里都城接近服役偏勞二十州荒缺災斯慘念今日,誰可釐者。當此時缺玆授卿黃海道觀察使,八字缺觀察使,卿其卽乃封十字缺盡蘇疲癃,露冕行春,先詢弊瘼,五字缺酢之際,尤有便宜措置之方,共理其在於惟缺節可別乎利刃。須使挽回古昔鞏固邦缺勸戒來今黜陟縣邑,斯予乙夜所惱,亶告缺想卿辛苦何堪?深用眷眷,凡諸處斷,一遵宜規。於戲,浙之弊府再完,德裕淸約自守,閩中之氓俗一變,常袞導迪是先,豈但專美於前?惟當益勉於後,故玆敎示,想宜知悉。弘文館校理金重鎰製進燼餘
上在昌慶宮。停常參·經筵。
下直,軍威縣監金曄,河陽縣監李楫。
申時,日暈。
南翧,以都摠府言啓曰,今日入直軍士,中日習射,請出標信。傳曰,知道。
南翧,以兵曹言啓曰,本司草記,軍器別備處論賞啓目,付標以入事。傳曰,知道。鳥銃三四十柄別備者,亦爲落漏,可謂不察矣事,傳敎矣。臣等昏不致察,再勤聖敎,惶恐無地。慶山縣令李九字缺入於論賞之中,改付標以入之意,敢啓。傳曰,知道。
安獻徵,以禮曹言啓曰,今年藏氷,姑觀雨後日氣寒暖,合氷厚薄,更議處置事,啓下矣。自昨日日氣稍寒,當日主梗官先肅拜,二十三日始役之意,敢啓。傳曰,更觀日氣出送,可也。
傳于南翧曰,典獄摘奸,輕囚放釋。
掌令權諿,持平金頊·李性恒啓曰,趙後亮事,伏承聖批,以一獄事兩人被誅,似爲過當爲敎,臣等實未曉聖意之所在也。後亮指嗾誣告之狀,旣已昭著,則按法處斷,乃是獄體,兩人被誅,非所當論。竊恐殿下好生之德,施之於不當施之地,輿情久而愈激,王法不可屈撓。請趙後亮,亟命嚴鞫,以正邦刑。答曰,已諭勿煩。
獻納金重鎰啓曰,趙後亮誣告之狀,聖明旣已洞燭,臣不敢煩陳,而當初敎誘時應,晦跡自便,其爲情跡,慘不忍言。原其罪惡,則時應只一見誘之人,而後亮爲元惡,罪有難赦,豈敢容貸,不可竄配而止?請趙後亮,亟命嚴鞫,以正邦刑。具鏊罔赦之罪,昭載王法,不可以推緘,聽其自明也。情跡已露,國人咸憤,其人出宮十餘年,人莫敢生意,而鏊獨取之者,是何心哉?其橫恣無忌之狀,決難容貸。請前府尹具鏊,亟命依科定罪。答曰,已諭勿煩。
南翧,以兵曹言啓曰,當日寺奴春生稱名人,自丹鳳門入來,差備門外擊錚,極爲駭愕,令攸司囚禁治罪。同門守門將崔元立,常時不能禁斷,以致闌入,亦爲非矣。請推考。傳曰,允。
南翧啓曰,臣以代房,承命摘奸于典獄署,以啓下囚徒,一一憑考,則許多罪囚,竝爲無頉,而當此隆寒,囚繫滿獄,或有方患染痛,不得逢點者,無論有罪無罪,所見誠爲矜惻。但罪名懸錄,只據囚徒,其間輕重,有難詳悉,而就其罪輕者十二名,竝卽放釋,別單書啓,闕點月令軍士等,令攸司推考。仍竊伏念,罪囚之多,實由於相訟懲債,無面不納等罪,而次知被囚,或有經冬而未放者。目今歲律將新,癘役方熾,宜令各該司稟旨,或爲決放,或姑爲保放,使滯獄囚人,均蒙欽恤之仁,似爲宜當。惶恐敢啓。傳曰,允。
夜四更五更,月暈。
執義柳淰疏曰,伏以臣之父缺亮,以謝恩正使,前赴北京。今月初十日,還爲越江,衰老之人,萬里跋涉,觸冒霜雪,傷敗已極,而且見來書,則到牛家庄,重得腹痛,登途以來,寸寸前進云。臣自聞此奇,方寸已亂,欲卽爲出去,則職名在身,欲陳疏請由,則事涉猥濫,焦熬思量,罔知攸爲。昨者又見來信,則臣父之行,今日當到平山,而腹痛之重,與前無異云。坐而待還,人子至情之所不忍也,玆敢冒死煩瀆,仰伸危悰。伏願聖慈天地父母,特加憐察,遞臣職名,俾得及時往見於一二日程,不勝萬幸。臣無任戰灼之至,謹昧死以聞。答曰,省疏具悉爾懇。爾其勿辭,依願往見。燼餘
上在昌慶宮。停常參·經筵。
藥房都提調金自點,副提調趙絅啓曰,近來寒暄不適,伏未審,玉候調攝,何如,而諸症加減,比前,如何?右耳之患,亦如前耶?臣等不勝區區悶慮之至,敢來問安。答曰,與前一樣。
姜栢年,以缺啓曰,以兵曹軍號傳曰,書字不精,又不署名,該官所爲,極爲非矣事,傳敎矣。莫重軍號,不能詳愼,殊甚未安。兵曹參知丁彦璜,請推考。傳曰,允。
夜一更至四更,巽方·坤方,有氣如火光。
藥房問安于中宮殿。答曰,一樣。燼餘
上在昌慶宮。停常參·經筵。
安順王后·成宗大王忌辰。
辰時,日暈左珥。夜一更,東方·巽方,有氣如火光。二更東方·南方,有氣如火光。五更,白雲一道如氣,起自巽方,直指艮方,長十餘尺,廣尺許,良久乃滅。燼餘
上在昌慶宮。停常參·經筵。
辰時,日有兩珥。午時未時,日暈。申時,日暈右珥。
政院,嬪宮誕日問安。答曰,知道。
有政。吏批,判書李行遠進,參判李基祚進,參議尹絳進,都承旨趙絅進。兵批,判書李時白進,參判韓必遠進,參議未差。參知丁彦璜進,右副承旨南翧進。
吏批啓曰,今都目政,各岐仕滿應遷者相避及未准朔監察四字缺準人員,竝擬,何如?傳曰,允。
又啓曰,春坊闕員,今當差出,而擬望之人乏少,守令竝擬,何如?傳曰,依啓。未箇滿守令。二字缺
以鄭知和爲舍人,吳挺緯爲正言,李俊爲缺縣監,黃渙爲安峽縣監,金諿爲燕岐縣監,金振爲輔德,金宇爲慶興府使,李淀爲竹山府使,尹鴻擧爲典牲主簿,李尙達爲義盈庫直長,缺厚輿爲長興府使,鄭檝爲价川郡守,李球爲龍川府使,李克俊爲巨濟縣令,尹起望爲靈光郡守,洪琂爲監察,金時鉉爲金郊察訪,金應祖爲副校理,閔洺爲中部主簿,金愼行爲繕工直長,洪重普爲司書,南陽縣監李大根爲通政大夫,李慶億爲扶安縣監,成振翰爲鏡城判官,李象鼎爲軍資奉事,趙汝彬爲尙衣主簿,文益晙爲玉果懸監,沈儒行爲承文院副正字,姜復善爲校書正字,韓恒缺爲碧潼郡守,田皡民爲祥原郡守,金振聲爲朔州府使,金汝老爲德川郡守,崔克誠爲三登縣監,蘇尙馦爲沙川察訪,徐顯一爲濟用監奉事,李慶徽·任繡·李慶龍爲典籍,鄭承明爲禮曹佐郞,鄭榮漢爲漢城參軍,李厚載爲司宰僉正,洪得一爲兵曹參議,丁好恕爲分兵曹參議,洤爲淸平君,涵爲靈恩正,冕爲耽溪守,金相潤爲文川郡守,李天基爲修撰。
傳于吏批曰,世子一女爲淑安郡主,徵爲崇善君。
以李景奭爲領中樞府事,韓興一爲同知中樞府事,鄭太和·金光煜爲副摠管,閔震益爲五衛將,朴翰男爲內禁衛將,韓榮·柳持敬爲五衛將,李希曾爲慶德宮假衛將,李箕男爲忠壯衛將,三字缺遠爲都摠都事,朴信吉爲忠壯衛將,文建基爲缺虞候,禹克俊爲景福假衛將,柳蘊爲兼四字缺崔鳴浚爲慶尙右兵營虞候,趙惟新爲四字缺劉纘先爲全南左水使,九字缺爲薺浦萬戶,柳時茂爲十字缺使,金元海爲羅暖萬戶,裴弘德爲阿吾地僉使,二字缺爲宣傳官,李禹立爲寶化堡權管,金景軸爲缺萬戶,楊遇鶴爲新門召募別將,李孝性爲白翎僉使,蔡天輔爲豐山萬戶,崔龍爲魚面萬戶,黃緝爲缺兵使,鄭榏爲平安兵使,宋文徵爲同知中樞府事,缺琳·羅善興·柳道元爲僉知中樞府事,崔鎭東·白後淸爲武兼宣傳官,李元榮爲分摠管,錦林君愷胤·李曼爲副摠官,朴彦奉爲潼關僉使,李仁達爲梁永權管,羅繼男爲黃柘陂權管,沈柱爲雙靑權管,金宗一爲西水羅權管,高得還爲於汀權管,安愼爲訓練主簿,朴省吾爲南兵使,李孝健爲武兼宣傳官,申誠一爲訓鍊判官,高盈厚爲平山浦萬戶,朴敏道爲訓鍊副正,朴恂爲馬島萬戶,吳士儉爲三陟浦僉使,朴挺生爲都摠經歷。
南翧,以都摠府言啓曰,今日入直軍士,當爲中日習射,而都目政事相値,不得爲之之意,敢啓。傳曰,知道。
安獻徵,以禮曹言啓曰,以本曹二十三日,藏氷始役事,草記,傳曰,更觀日氣出送,可也事,命下矣。臣等或冀數日之內,復有寒緊之候,姑爲等待,以觀日勢,而今則東南風暖,連日解凍,江水漸開,再合難期。臣等値此無前之事,罔知所處,沿江上下,水勢盤回停滀之處,則常有凝氷,未及消薄,若不趁此時急急伐取,更無可爲,輸運藏置之際,雖致破碎,未準於恒式,猶愈於全廢。卽令主梗各司之官,出往赴役,而今番,則破格變通,不拘尺量之數,惟務密積塡缺俾無空隙易消之患,似爲宜當,敢此仰稟。且京缺庫藏氷,旣不得如前,明年國用,極爲可慮。外方則有池澤之氷,陰地堅厚者,有處可取。一邊令京畿,申飭水邊及近京之邑,官家例藏之外,別爲五字缺意行會,何如?傳曰,依啓。十字缺啓曰,本館上番現存二員內,十一字缺敎臣林,方爲入直下番,只有修撰臣鄭缺朔上下番,俱無遞直之員,非但疾病事故不可三字缺前頭歲時問安,將不成貌樣,事體極爲未安。上下番闕員,今政以在京無故人,沒數差出,卽日牌招肅拜,何如?傳曰,依啓。
李時楷,以戶曹言啓曰,兵曹啓下關內節該,明年正月初一月爲始,冠帶事,已爲啓下,則諸上司引路皂隷,亦當復設雇立,令戶曹前例相考處置,何如?傳曰,允事,傳敎矣。皂隷雇立之價,亂前雖有田結從略收捧之規,革罷十年,今難猝復,百爾思量,他無辦出之路。再昨賓廳坐起時,相議于備局,則群議皆以爲,民結收米,勢難復舊,該曹經費,正爲不足,推移亦難。今年畿甸田結,頗優於甲·乙兩年,應用餘米,幾至千餘石。且兵曹餘丁價布,亦儲一百五十餘同,與軍布有間。以此米·布,從略除出,計給今番皂隷之價,則可以支過一年,更觀年運豐歉,隨便處置,宜當云,而皂隷應給之數,招問兵曹色吏,則丁卯變後,戊辰爲始復設,而其數簡約,不過八十餘名,以此爲規,則一年之用,米七八百石·木二十同,猶可繼用矣。皂隷一事,本係兵曹,令該曹依丁卯亂後之例,磨鍊啓下,然後所論米·布同議處置,何如?傳曰,頃年量田之後,皂隷價布,已爲酌定,一依亂前規例施行。
南翧,以左邊捕盜從事官,以大將意啓曰,右副承旨南翧啓辭內,臣以代房,承命摘奸于典獄署,以啓下都囚徒,一一憑考,則許多罪囚,竝爲無頉,而當此隆寒,囚繫滿獄,或有方患染痛,不得逢點者,有罪無罪,誠爲矜惻,但罪名懸錄,只據囚徒,輕重有難詳悉,而就其最輕者十二名,竝卽放釋書啓。闕點月令軍士等,令攸司推考,五字缺之多,實由於相訟徵債無十一字缺有經冬而未放者,目今歲十二字缺該司稟旨,或速爲決放,或姑爲保放,使滯獄囚人,均蒙欽恤之仁,似爲宜當,惶恐敢啓。傳曰,允事,傳敎矣。近來無賴之徒,乘夜橫行,至於孤單閭巷,不勝其苦,瞻聆所及,極爲寒心,別定巡邏,多般窺伺矣。賊人趙吉得·義得·元等,夜中橫行之際,果爲推捉,略施訊杖囚禁,而此賊等初犯,旣非死罪,則似當均蒙欽恤之仁,右賊趙吉得·義得·元等,依傳敎已爲決放之意,敢啓。傳曰,知道。
南翧,以右邊捕盜廳從事官,以大將意啓曰,右副承旨南翧啓曰,以下上同傳曰,允事,傳敎矣。本廳所囚女人貴香,則以林慶業格軍金忠男妻,同忠男中路逃躱,故啓下仍囚,賊人命己,楊州居奉元吉告狀,據以明火殺人之賊,其同儻,時未捕捉鉤問,故仍囚。吳得吉則備邊司軍器偸取賊高孝缺等援引之賊,係是罪重,故不可輕易放釋。其餘罪囚,則旣已決放之意,敢啓。傳曰,知道。
趙絅,以吏曹言啓曰,今十二月二十九日,章陵行元宗恭良大王忌辰祭。正月初一日,行宗廟·南別殿·各陵·肅寧殿魂宮墓所正朝祭。同日行永寧殿廟樂復用先告事由祭,初二日,康陵行仁順王后忌辰祭。初六日行永寧殿·宗廟·肅寧殿春享大祭,而永寧殿·宗廟祭官,則誓戒在於今月二十九日,一時稠疊,文官實差之數,通共五十四員,諸執事實差,一百三十四員,俱備豫差,則其數甚多。目今現存百官,沒數塡差,猶爲不足,況除公故·老病·有頉之員,則不缺者居多,莫重祭享,萬無推移塡差之路,極爲切悶。不得已堂下宗室·武臣·兼宣傳官及常時不爲缺員,竝爲通融交差之意,敢啓。傳曰,知道。
數字缺吏批曰,前後變亂時有功之人,其功勞輕四字缺承傳擧行,守令·邊將及十二字缺撰加望。
姜栢年,以尙衣十二字缺典獄署牒呈內,本月二十二日,奉命承旨四字缺所囚郭貴鶴妻栗伊放送事也。安東今年條三字缺八十斤,九月分捧上時,以其漸不如前,不甚精潔。使缺澡以納,則主人郭貴鶴,安東邑吏處,多受價木,取缺納事成約之後,趁不上納,故其妻囚禁督捧,而囚妻□朔,迄不一斤改納,莫重御供雪綿子,安東所貢最多。又自前最好,而今年品劣如是,無非貴鶴牟利所致,誠極痛惡。以今日人心,不囚次知,而欲人自懲戢難矣。貴鶴次知還囚安東,雪綿子八十斤準捧後,放送之意,敢啓。傳曰,歲後還囚。
以吏曹,全南監司狀啓,御寶僞造人捕捉守令姓名,書啓。
南翧,以司饔院官員,以都提調意啓曰,近來法綱解弛,人莫知供上之爲重,外方物膳入京之後,私主人等,累日隱置缺家,擅開行奸,罔有紀極,欠縮腐朽,良由於此。春初行會各道,使之直到闕門,而厥後此弊愈往愈甚。再昨慶尙左水營靑魚進上,積在私主人家,而被捉於本院下人。故翌朝日晏之後,私主人吳永男者,始爲領納,其輕視御膳,慢不遄納之狀,殊可痛駭。請當該陪持人及私主人吳永男,竝令攸司,以待本院文移,一一依律治罪,以矯御膳潛藏閭家之弊,何如?傳曰,允。
南翧,以義禁府言啓曰,卽接洪淸監司狀啓內辭緣,柳晩昌·金禮上所引在逃逆賊善生及尹缺·郭仁上·金好仁等,已爲捕捉囚禁云。發遣都事,拿來推鞫,何如?傳曰,令本道監司刑訊處置。
南翧,以備邊司言啓曰,本司軍器偸竊時,現捉書吏高孝善·田存穰·庫直好乞等三人,則已爲梟示,其所援引書吏吳得生,亦令捕盜廳囚禁,累次嚴杖,終始不服。且渠等無面軍器,已盡徵納,卽爲分送於御營·摠戎·守禦廳·軍器寺等四處,此人情狀,雖極痛惡,與高孝善等,不無輕重之差,令該曹減死定配,何如?答曰,依啓。
掌令權諿,持平金頊·李性恒啓曰,趙後亮事,伏承聖批,以一獄事兩人被誅,似爲過濫爲敎,臣等實未曉聖意之所在也。後亮指嗾誣告之狀,旣已昭著,則按法處斷,乃是獄體,兩人被誅,非所當論,而終年瀆擾,天聽邈然,遂使元惡大憝之人,得免刑章,止於竄配。竊恐殿下好生之德,施之於不當施之地也。輿情久而愈激,王法不可屈撓。請趙後亮更命嚴鞫,按律處置。答曰,勿煩。
大司諫李行遇,司諫金元立,獻納金重鎰啓曰,趙後亮誣告之狀,聖明旣已洞燭,臣等不敢煩論,而當初敎誘時應,陰肆兇謀,其爲情跡,慘不忍言,原其罪惡,則時應只一見誘之人,而後亮爲元惡,罪有難赦,豈能容貸,不可竄配而止?請趙後亮,亟命嚴鞫,以正邦刑。具鏊罔赦之罪,昭載王法,不可以推緘,聽其自明也。情跡已露,國人咸憤,其人出宮十餘年,人莫敢生意,而鏊獨取之,其橫恣無忌之狀,決難容貸。請前府尹具鏊,亟命依科定罪。全南道兵使朴敬祉,以年少武臣,早蒙朝廷拔擢,屢任閫帥,爲敬祉者,所當十分謹愼,盡心國事,而一自志滿之後,縱恣無忌,到處貪婪,至於畜妾。及其子贖身之時,五百之金,自營中公然裹送。若不侵虐軍卒,許多銀貨,何從辦出?斯言一播,莫不痛駭。如此之人,不可不隨現重治,以礪廉隅。朴敬祉請命削出仕版。答曰,勿煩。朴敬祉事,風聞未必盡實,更加詳察,亦勿煩瀆。
夜五更,月暈。
三字缺閔馨男疏曰,伏以小臣賤疾深重,呈辭四字缺恩避,以便調治,而加由十字缺誠感激震惕,罔知所爲,十字缺後乃八十有四,疾病之侵,固所難免,雖六字缺痊可之望。況此半身之虛冷,已成難醫之疾,三字缺之患,寒節最畏。而又得中虛暴下之疾,一日度數無限,氣力澌盡,委頓床席。且本府西壁,非缺局之比,歲時臨迫,尤不可久廢職務。伏乞聖慈,曲加矜憐,亟遞臣本職,以安愚分,公私幸甚。臣不勝悶切祈懇之至,謹昧死以聞。答曰,省疏具悉卿懇。卿其勿爲固辭,調理行公。燼餘
上在昌慶宮。停常參·經筵。
辰時巳時,日有兩珥。
姜栢年,以禮曹言啓曰,卽者伏見繕工監啓目,節該氷庫負氷軍蠲除爲當,令該曹改定事,啓下矣。藏氷,國家之大役,三字缺司百般圖減,請囑牒訴,極其濫雜。臣曹若三字缺意低仰之事,則將不勝其紛紜,故一五字缺所定之數啓下。臣等非敢到今創開四字缺定軍二名,旣在一梗十二字缺則將移添於他司,而十字缺亦皆有所定,無復有推移之路。且七字缺改,其勢無及,不得已今番,則仍依當初廢五字缺明年藏氷時,別爲變通,宜當,惶恐敢啓。傳曰,依啓。
趙絅,以吏曹言啓曰,全南監司狀啓,御寶僞造捕捉守令回啓,傳曰,以此加資守令姓名出啓事,傳敎矣。御寶僞造賊捕捉人論賞之事,臣曹無可據前規,取考兵曹文書,則甲戌年御寶僞造進告人金永男,首捕人金德逸等,陞堂上,癸未年御寶僞造賊進告人私奴金唜終,免賤,首捕人前判官吳守乙,陞堂上。今年御寶僞造賊進告人宣敎郞崔進量,捕捉軍官卞爾倬等,亦陞堂上,故臣等依此啓稟矣。今承聖敎,不勝惶恐,敢啓。傳曰,無前例之事,如是啓稟,殊未妥當矣。
有政。吏批,以任繡爲監察,閔洛爲監察,趙鎰爲平市令,趙伯耘爲宗廟奉事,李惟憲爲軍器主簿,兪景熙爲東部主簿,李晩榮爲淸州牧使,金元立爲鍾城府使,徐貞履爲忠原縣監,李河爲鎭海縣監,元斗樞爲義城縣令,南斗傍爲价川郡守,鄭檝爲富寧府使,金汝水爲海城君,趙慶起爲江華經歷,崔瑑·洪處尹爲兵曹正郞,權儆己爲豐德郡守,李時淵爲尙瑞直長,鄭慶演爲司贍奉事,朴安孝爲分承旨,金南重爲同知義禁,崔後胤·姜鎬爲直講,金克銑爲司評,鄭維爲工曹佐郞,南斗杓爲司䆃直長,朴興宗爲典籍,尹有吉爲刑曹正郞,缺元爲工曹正郞,林瑞爲司僕僉正,李廷楫爲缺佐郞,兪得曾爲繕工假監役,李昌漢爲缺直長,柳仁壽爲章陵參奉,兪六字缺李益昌爲慶基殿參奉,九字缺時煜爲內侍敎官,鄭十一字缺爲金井察訪,權惗爲繕工參奉,權五字缺韓德及爲海州牧使,李時楷爲左承旨,安獻徵爲右承旨,南翧爲左副承旨,姜栢年爲右副承旨,蔡裕後爲同副承旨,李之馨爲濟用副奉事,缺萬爲校理,嚴鼎耉爲副校理,柳淰爲兼弼善,金運爲掌樂主簿,宋時弼爲歸厚別提,李常曾爲中部主簿,林葵爲戶曹正郞,南斗華·權以亮爲禁府都事,柳景緝爲刑曹參議,李星中爲監察,金汝亮·趙聖達·金始振爲典籍,南老星爲司成,吳挺一爲司諫,濬源殿參奉李時煜,肅寧殿參奉李惟明相換,典獄主簿鄭大鶴,南部主簿金,相換,宋搏爲光陵參奉,沈廷豪爲養賢主簿,沈詻爲校書提調,韓常玄爲奉常直長,金蓍缺爲弘文提學,趙絅爲左副賓客。
傳于吏批曰,修撰後政差出。
兵批,以安世亮爲都摠都事,柳耆壽爲部將,金忠信爲守門將,柳坦然爲兼宣傳官,金益鍊爲訓鍊都正,邢浹爲慶德宮假衛將,許厚爲衛率,趙克善爲司禦,崔振爲部將,韓忠國爲武兼,洪有量爲訓鍊僉正,景昌翼爲武兼,崔正吉爲鷹牌頭,吳惇爲惠山僉使,金克謙爲高沙里僉使,曺春起爲訓戎僉使,李進福爲永宗萬戶,尹天賚爲訓鍊判官,梁汝海爲黃坪權管,崔山立爲乫軒權管,鄭述逸爲外權管,李孝悌爲登公仇非權管,安敬得爲山羊會權管,閔昇爲兼宣傳官,金煥爲武兼宣傳官,李德培爲武兼宣傳官,方振英爲守門將,李馧爲豆毛浦萬戶,缺元爲訓鍊主簿,睦林奇爲兼宣傳官,宋缺爲武兼宣傳官,朴起門爲助羅浦萬戶,五字缺爲衛將,辛重勔爲武兼宣傳官,十字缺李䅘爲護軍,南重晦爲十字缺副司直,柳景緝·申翊亮·金希倫三字缺爲護軍,景星翼·李孝健爲副司果,李孝缺爲萬戶,李逸男·康曄爲武兼,安緝爲兼宣傳官,缺廷發爲武兼宣傳官。
南翧,以都摠府言啓曰,府堂上十員內,都摠管李解服制,洪振道病重,摠管李溭·禹尙中,俱以受由出去。新差四員未肅拜,副摠管金鎭正朝望闕禮習儀進去。臣許啓今方入直,而入直一員未備,宿衛之地,不可少曠。副摠管李曼,未及上來,而都摠管鄭太和,副摠管金光煜·愷胤牌招肅拜,何如?傳曰,依啓。
南翧啓曰,小臣正朝望闕禮習儀進去下直。傳曰,知道。
掌令權諿,持平李性恒啓曰,趙後亮事,伏承聖批,以一獄事兩人被誅,似爲過濫爲敎,臣等實未曉聖意之所在也。後亮指嗾誣告之狀,旣已昭著,則按法處斷,乃是獄體,兩人被誅,非所當論,而經年瀆擾,天聽邈然,遂使元惡大憝之人,得免刑章,止於竄配。竊恐殿下好生之德,施之於不當施之地也。輿情久而愈激,王法不可屈撓。請趙後亮更命嚴鞫,按律處置。海美爲邑,介在兩營之間,苟非剛明之吏,難以彈壓,而近年以來,屢經匪人,海邊至殘之邑,日益凋弊,將不成模樣。縣監金璉,素無名稱,見輕上官,性又孱劣,政委下吏,闔境嗷嗷,民不堪命。如此之人,不可一日在官。請命罷職。其代,以曾經臺侍有聲績人,各別擇送,以爲蘇殘起廢之地。答曰,不允。金璉赴任未久,更觀治績而處之,宜矣。
大司諫李行遇,司諫金元立,獻納金重鎰啓曰,趙後亮誣告之狀,聖明旣已洞燭,臣等不敢煩論,而當初敎誘時應,陰肆兇謀,其爲情跡,慘不忍言,原其罪惡,則時應只一見誘之人,而後亮爲元惡,罪有難赦,豈能容貸,不可竄配而止?請趙後亮亟命嚴鞫,以正邦刑。具鏊罔赦之罪,昭在王法,不可以推緘,聽其自明也。情跡已露,國人咸憤,其人出宮十餘年,人莫敢生意,鏊獨取之,其橫恣無忌之狀,決難容貸。請前府尹具鏊,亟命依科定罪。全南道兵使朴敬祉,以年少武臣,早蒙朝廷拔擢閫帥,爲敬祉者,所當十分謹愼,盡心國事,而志滿之後,縱恣無忌,到處貪婪,酗酒濫刑,特其餘事,至於畜妾及其子贖身之時,五百之金,自營中公然備送。若出於泛然風聞,豈敢以疑事,如是論列?搢紳之間,傳播已久,物議藉藉,無不痛駭。臣等此請,亦云末減,朴敬祉請命削去仕版。答曰,勿煩。
姜栢年,以戶曹言啓曰,以本曹草記,諸上司引路皂隷,令兵曹定數啓下,然後所給未同議處置事,傳曰,頃年量田之後,皂隷價布,已爲酌定,一依亂前規例施行事,傳敎矣。亂前文書盡蕩失,其時規例,雖未詳知,而問于兵·戶曹下吏,則癸亥裁省之時,黃海·江原兩道皂隷,罷定軍役,洪淸·京畿兩道田結,每一結收米四升。洪淸道則自兵曹收捧,京畿則自宣惠廳收捧給價,厥後米麪,非兵曹所管。故移送於本曹,而京畿則自宣惠廳仍捧,分給皂隷之價矣。乙亥量田之後,洪淸道田結,加得二萬結,稅入因此稍加,皂隷價米,一結四升入啓蠲減,京畿收米,因亂自罷,及其丁丑亂後,諸上司前導若干人,只給單料,至于今日,名數漸加,料米六缺二斗之多,此亦該曹白地辦出者也。今又復設,則議政府·敦寧府·忠勳府·經筵官·弘文館·六承旨,皆有皂隷,而大君·王子·諸大臣·駙馬,自有戊辰以後舊規,其勢比他員有加。此外禁府皂隷三十一名,司憲皂隷二十四名,鎖匠一名,司諫院皂隷十五名,典獄鎖匠一名,本曹亦當仍爲給料,則田結漸縮,猶患難繼,新設皂隷之價,更無辦出之路,備局諸臣,亦知如此曲折,而畿甸田結,決難如前收米。故群議皆以爲,宣惠廳餘米七八百石,兵曹餘丁布二十同,姑先除出,支過一二年,更觀年運豐歉,徐徐處之。且應入皂隷,若不定數磨鍊,則亦不無各衙門濫觴之弊。令該曹豫爲啓下,同議處置之意,竝爲稟啓矣。目今事勢,與前有異,亂前規例,似難復行,皂隷名數,兵曹爲先啓下,然後所給米布,問于大臣,從長善處,庶免難繼之患,惶恐敢稟。傳曰,知道。
姜栢年,以宣惠廳言啓曰,本廳之設,專爲畿民紓力之地,一年春秋兩等,每結各收米八斗,而年凶則減捧,貢物等價,亦依收捧數加減上下矣。丁丑以後,畿甸田結,太半減縮,所入甚少,而諸般貢物價及規外上下之事,與亂前無異,各司貢物中,雖有所減,其數不多,凡貢物等價減分上下,雖或準捧,不能準給。至於守令官需,監司營需,亦皆減給,論報訴聞,前後相續,而每患不足,不能變通矣。曾於庚辰年,京畿監司狀啓,以纔經變亂,驛卒空虛,位田之稅,不能收拾,勢難供億,平丘·重林·慶安·桃源四道察訪給料事,據戶曹覆啓,自本廳給料,誠出於不得已也。今則經亂十年,各課自可需用。當此本廳用度萬分不足之時,無前謬例,不當仍循,況百官頒祿如別坐等官,皆□選上,則察訪給料,尤無所據,自丁亥年爲始,二字缺朔料依亂前亦給,宜當,敢啓。傳曰,依啓。燼餘
上在昌慶宮。停常參·經筵。
下直,益山郡守朴隨亨,平澤縣監黃道明。
傳于安獻徵曰,日氣稍寒,藏氷官員,使之姑留數日,以待氷堅後,藏氷事,分付。
藥房都提調金自點,左承旨李時楷啓曰,夜來極寒,伏未審此時,玉候調攝,何如?前患諸症,尙未快復耶?丸藥進御之後,亦無顯效耶?臣等不勝區區憂悶之至,敢來問安。答曰,時無顯效矣。
政院啓曰,昨日,吏·兵批敎旨安寶時,吏批方爲安寶,故兵曹郞廳進去,吏批一處安寶矣。今日領中樞府事李景奭,以謝恩入來,而敎旨不爲安寶,未得肅拜,今方留待闕中,事體極爲未安。兵曹當該郞廳,難免不察之失。請推考,色吏從重推治,何如?傳曰,允。
執義柳淰,掌令權諿啓曰,趙後亮指嗾誣告之狀,旣已昭著,則按法處斷,乃是獄體,兩人被誅,非所當論,而經年瀆撓,天聽邈然,遂使元惡大憝之人,得免刑章,止於竄配。竊恐殿下好生之德,施之於不當施之地也。輿情久而愈激,王法不可屈撓,請趙後亮更命嚴鞫,按律處置。海美爲邑,介在兩營之間,苟非剛明之吏,難以彈壓,而近年以來,屢經匪人,海邊至殘之邑,日益凋弊,將不成模樣,縣監金璉,素無名稱,見輕上官,性又孱劣,政委下吏,闔境嗷嗷,民不堪命,到任之初,人言已播,日後之事,更無可觀。如此之人,不可一日在官,請命罷職,其代,以曾經臺侍有聲績人,各別擇送,以爲蘇殘起弊之地。答曰,已諭毋煩。
姜栢年,以侍講院言啓曰,新除授輔德金振,以覲親事,時在江原道平昌郡,書筵入番事緊,斯速上來事,下諭,何如?傳曰,允。
又以弘文館言啓曰,新除授副校理金應祖,時在慶尙道榮川地,修撰李天基,時在全南道扶安縣任所,經筵入番事緊,請斯速上來事,下諭。傳曰,允。
大司諫李行遇,獻納金重鎰啓曰,趙後亮誣告之狀,聖明旣已洞燭,臣等不敢煩論,而當初敎誘時應,陰肆兇謀,其爲情跡,慘不忍言,原其罪惡,則時應只一見誘之人,而後亮爲元惡,罪有難赦,豈敢容貸,不可竄配而止。請趙後亮亟命嚴鞫,以正邦刑。具鏊罔赦之罪,昭載王法,不可以推緘,聽其自明也,情跡已露,國人咸憤,其人出宮十餘年,人莫敢生意,而鏊獨取之,其橫恣無忌之狀,決難容貸。請前府尹具鏊,亟命依科定罪,全南道兵使朴敬祉,以年少武臣,早蒙朝廷拔擢,屢經閫帥,爲敬祉者,所當十分謹愼,盡心國事,而志滿之後,縱恣無忌,到處貪婪,酗酒濫刑,特其餘事,至於畜妾及其子贖身之時,五百之金,自營中公然備送,若出於泛然風聞,豈敢以疑事,如是論列?搢紳之間,傳播已久,物議藉藉,莫不痛駭,臣等此請,亦云末減,朴敬祉請命削去仕版。答曰,依啓。趙後亮·具鏊事,不允。
同副承旨蔡裕後疏曰,伏以臣缺疏譾劣,洊蒙鴻造,屢底顚躓,旋被缺尋常感泣,末由圖報,不意玆者,新命遽下,驚惶戰灼,罔知攸處。第念臣曾忝試院之末,同罪之臣,或阻霈澤,而臣獨免之。臣雖無狀,亦有廉恥,何敢揚揚自以爲無罪,趨承於近密之地乎?且臣羸悴拒疾,衆所共知,加以秋間落傷之症,迄未蘇復,行步亦艱,決無夙夜供職之望。伏乞聖慈,亟賜遞免,以便公私,臣不勝兢悸祈懇之至,謹昧死以聞。答曰,省疏具悉爾意。爾其勿辭,從速察職。燼餘
上在昌慶宮。停常參·經筵。
元宗大王忌辰齋戒。
下直,陽智縣監南溟振。
姜栢年,以都摠府言啓曰,今日入直軍士,當爲中日習射,而國忌齋戒,不得爲之之意,敢啓。傳曰,知道。
姜栢年,以禮曹言啓曰,藏氷缺官員,牒報于本曹曰,本梗所屬中部以下缺日,則無一名來現,翼日一名納氷,只五字缺影別樣處置云,十二字缺爲從重推考,令漢城府九字缺傳曰,允。
正言吳挺緯啓曰,司諫吳挺一,卽臣同生兄弟,在法當避,請命遞斥臣職。答曰,勿辭。
安獻徵啓曰,正言吳挺緯,再啓煩瀆,退待物論矣。傳曰,知道。
大司諫李行遇,獻納金重鎰啓曰,正言吳挺緯,引嫌而退,兄弟同席,在下當遞,請正言吳挺緯遞差。答曰,依啓。
姜栢年,以吏曹言啓曰,臺諫有闕,而今日國忌齋戒,明日國忌,政事,何以爲之?敢稟。傳曰,過國忌後爲之。
又以禮曹言啓曰,臧氷主梗官,牒報于本曹曰,昨値風寒,未解之氷,稍加堅潔,只恐春節迫頭,風止易消之弊,萬分督役,塡密藏積之際,因傳敎分付,卽爲停役,自夜半以後,風勢已止,日氣似緩,雲陰蔽天,或缺雪有不可料,藏氷之役,若失此時,必致狼狽,一刻爲急,而旣以傳敎停役之事,主梗之官,雖欲便宜,不敢自由,惶恐更煩,斯速定奪行下云。今日日候與昨不同,寒氣不嚴,留待數日,氷堅難必,令主梗官等,仍爲董役,宜當。惶恐敢稟。傳曰,依啓。
夜一更,坤方·巽方,有氣如火光。燼餘
上在昌慶宮。停常參·經筵。
元宗大王忌辰。
李時楷,以都摠府言啓曰,副摠管金光煜,以會同分軍事,除標信內兵曹進去之意,敢啓。傳曰,知道。
獻納金重鎰啓曰,臣昨自闕下還家時,行到板菏洞口,聞有前導之聲,卒然在後,相距幾一馬場,未辨誰某,而必是宰臣,不宜當路,馳馬回避之際,適無隱身處,未卽避匿,深用未安。差後知之,乃麟坪大君也。尤不勝悚然,旣已犯馬,在法當遞,何敢晏然仍冒?且昨因日暮,今始來避,所失益著,請命遞斥臣職。答曰,勿辭,退待物論。
李時楷啓曰,金重鎰,再啓煩瀆,退待物論矣。傳曰,知道。
司諫吳挺一啓曰,獻納金重鎰,引嫌而退,缺遇未避,其勢固然,而犯馬應遞,自有前例,獻納金重鎰遞差。答曰,依啓。
蔡裕後,以禮曹言啓曰,諸道朔膳,來丁亥年正月爲始,依舊封進事,已爲啓下知委,收捧成冊,憑考物目,則京畿日次進上,不爲擧論,査問厥由,則乃謂本曹啓辭,只擧朔膳,故未及磨鍊云。朔膳旣復前規,則日次進上,不可獨用亂前苟簡之例,竝爲照舊封進之意,知委,何如?傳曰,依啓。
李時楷,以兵曹言啓曰,戶曹啓辭,以本曹草記,諸上司引路皂隷,令兵曹定數啓下,然後所給米布,同議處置事,傳曰,頃年量田之後,皂隷價布,已爲酌定,一依亂前規例施行事,傳敎矣,亂前文書,盡爲蕩失,其時規例,雖未詳知,而問于兵·戶曹下吏,則癸亥裁省之時,黃海·江原兩道皂隷,罷定軍役,洪淸·京畿兩道田結,每一結收米四升,洪淸道則自兵曹收捧,京畿則自宣惠廳收捧給價,厥後米麪,非兵曹所管,故移送於本曹,而京畿則自宣惠廳,仍捧分給皂隷之價矣。乙亥量田之後,洪淸道田結,加得二萬結,而稅入因此稍加,故皂隷價米,一結四升入啓蠲減,京畿收米,因亂自罷,及其丁丑亂後,諸上司前導若干人,只給單料,至于今日,名數漸加,料米亦至十二斗之多,此亦該曹白地辦出者也。今又復設,則宗親府·議政府·敦寧府·忠勳府·中樞府·儀賓府·經筵官·弘文館·六承旨,皆有皂隷,而大君·王子·諸大臣·駙馬,自有戊辰以後舊規,其勢比他員有加,此外禁府皂隷三十一名,憲府皂隷二十四名,鎖匠一名,司諫院皂隷十五名,典獄鎖匠一名,合七十二名,本曹亦當仍爲給料,則田結漸縮,猶患難繼,設皂隷之價,更無辦出之道,備局諸臣,亦知如此曲折,而畿甸田結,決難如前收米,故群議皆以爲,宣惠廳餘米七八百石,兵曹餘丁布二十同,姑先除出,支過一二年,更觀年運豐歉,徐議處之,且應入皂隷,若不定數磨鍊,則亦不無各衙門濫觴之弊,令該曹預爲啓下,同議處置之意,竝爲稟啓矣。目今事勢,與前有異,亂前規例,似難復行,皂隷名數,兵曹爲先啓下,然後所給米布,問于大臣,從長善處,庶免難繼之患,惶恐敢稟。傳曰,知道事,傳敎矣。來丁亥年正月初一日爲始,引路皂隷名數,依備局定奪,別單書啓之意,敢啓。傳曰,知道。正二品以上宗親·勳臣及二品尉,亦爲給之。
夜三更四更,東方艮方,有氣如火光。五更乾方,有氣如火光。燼餘
上在昌慶宮。停常參·經筵。
下直,嘉山郡守宣弘遠。
藥房都提調金自點,提調鄭太和,副提調趙絅啓曰,歲律將換,寒氣比甚,伏未審玉候調攝,何如?諸症漸向快差耶?臣等不勝區區憂悶之至,敢來問安。答曰,與前一樣。
姜栢年啓曰,玉候調攝之中,明日正朝望闕禮七字缺傳曰,知道。
蔡裕後啓曰,八字缺新鎖鑰旣已改造,今將換鎖,而六字缺舊鑰還該司之意,敢啓。傳曰,知道。
有政。吏批,判書李行遠病呈辭,參判李基祚病,參議尹絳進,右副承旨姜栢年進。
吏批啓曰,判書李行遠呈辭受由,參判李基祚病不來,小臣獨政未安,何以爲之?敢稟。傳曰,只出臺諫。
傳于吏批曰,正言加望。
以嚴鼎耉爲獻納,南重晦·韓縝爲正言。
兵批,判書李時白呈辭,參判韓必遠入直進,參議洪得一差祭,參知丁彦璜受由出去。
以金重鎰爲副司直,吳挺緯爲司果,郭聖龜爲副司果,裴仁亮·卞爾倬·崔仲一·崔進量·徐得仁爲副護軍。
南翧,以兵曹言啓曰,本月二十八日別抄騎兵開坐試才,分等別單,書啓之意,敢啓。傳曰,知道。
姜栢年,以侍講院意啓曰,王世子當爲中殿問安,而與國忌齋戒相値,故退行之意,稟達,則異於常時,擧動爲之之事,下令矣,明日問安擧動之意,敢啓。傳曰,知道。
南翧,以兵曹言啓曰,判書臣李時白呈辭受由,參議臣洪得一差祭,參知臣丁彦璜,掃墳受由出去,參判臣韓必遠,時方入直,明日王世子慶德宮問安時,本曹堂上一員,當爲陪衛,而無替直之員,假參知差出,何如?傳曰,依啓。
又以兵曹言啓曰,引路皂隷。
